---
title: 第19部分
index: true
icon: editor
order: 20
category:
  - 诗藏
  - 诗集
  - 御定历代赋汇
tag:
  - 钦定四库全书
  - 集部八
  - 总集类
  - 陈元龙
  - 清
---

## 御定历代赋汇补遗卷七  

治道  

仁者之言其利溥赋　　　　　【`宋`】刘　弇  

君欲圗治臣当志仁至矣斯言之告溥哉为利之均始陈温厚之辞徐禆庶政终致休明之泽广被烝民夫惟四海之广无穷一人之临至寡谓为之法制虽系于君上然物之寛恕实借乎仁者优游亮直来笃论于上聪普博渊深洽湛恩于中夏诚以恻隠之徳素备憯怛之心内持一启沃尽蓼萧之泽一赞襄皆行苇之慈祸贻无俟于后悔罪苦靡容于横罹凡有说也民皆利之观过斯知方自立谈之顷成功则一果周时措之宜膏泽于是下乎民匹夫无不获其所方明已任之莫重岂止悔亡而有序渊若达徳蔼如法语推陈贱踊嘉晏子之告齐别白蹊田美叔时之悟楚岂无厚貎终身戚施岂无邪说触涂诡随盖爱巳甚笃则爱物亦至而处情弥  

厚则处人岂欺是必取布帛以兼暖耻风波之数危虑既及此言斯善其大人格君之非初不劳于自反惠心尽物之愿曾莫见于容私故夫物则能供其求以民则皆受其赐济人何补于陋术移粟何嗤于末利又孰若天回上聴之黙识仆起积年之弊事已殊咸口徒深转末之滕无取屯膏终愧未光之施厥后俗既持薄说非用情鄙矣啬夫之便捷纷然战国之纵横膏唇拭舌而何有理夺剥肤椎髓而适资患生繁或胜简伪斯夺诚利口覆乎邦家悲闻班固伤人甚于矛战叹起荀卿异哉守中无待于多言寡信或生于轻诺盖世济其美者由反君于道民受其弊者亦逢君之恶故知仁人之言其为利也博  

刑统赋　　　　　　　　　　【`宋`】傅　霖  

律义虽逺人情可推能举纲而不紊用断狱以何疑立万世之准绳使民易避撮诸条之机要触类周知窃原著而有定者律之文变而不穷者法之意文有未备既设于问荅意有未显又详于疏议刑异五等例分八字累赃而不倍者三与财而有罪者四私贷私备皆以字为法余亲余赃各随文见义子孙非周亲也或与周亲同曽髙同祖父也或与祖父异赃非频犯者后发须累于前发身自伤残者无避亦等于有避殴不必告也有须告乃坐之殴詈不必闻也有亲闻乃成之詈盗亲属犹减等何况于诈欺诅父母为不孝可明于厌魅许嫁有私约知残疾养庶之流损人以凡论谓鬭殴杀伤之类观夫首从之法有正而有权加减之例或后而或先失官物不偿也坐而又偿者以持守之别盗众财必倍也累而非倍者犹掌富之専罪因搜检而得者许推于状外事须追究而正者聴言乎赦前出举得利非物之蕃息弃囚拒捕亦事之因縁诬轻为重者反坐所剩从杖入徒者罪论以全会赦会降有轻于会虑议亲议故独先于议贤配所犯徒杖不过于二百流刑加役里亦止于三千又若亲姑被出亦是亲姑继母改嫁即非继母责其已越则未过重乎未度矜其稍逺则不举轻乎不纠故屏服食论以鬭杀贸易官婢同于和诱并赃类并法也而法兼于赃本部如本属也而属尊于部诈传制书情类诈伪私造军器罪加私有言其变则或严未得之始语其常则皆重巳然之后主典不原于觉举官物宜吝于给受已讐而窃则亲等他人可以杀伤孰谓扼喉之轻殴议夫制不必备也立例以为总条不必正也举类而可明官司捕逐法寛于救助主守故纵理异于聴行借物系监临者车计庸而船计赁买赃非盗诈者流从重而徒从轻罪不首亦同自首盗已成犹为未成义胜于服则舍服而论义情重于物则置物而责情手足法齐于他物继养恩轻于本生孙同于子者立以承祖契同于符者用而发兵替流之役无丁难准徒加杖同罪之刑至绞即依例除名大抵情伪不常也宜以万变通色目有异也难乎一槩理留住本为于工乐称人不及于奴婢部曲娶优于杂户伯叔爱隆于刺史妻非幼而准于幼女称子而异于子五服定罪有亲同于疎六赃计贯或终如其始相侵不辨于尊卑相犯各加于彼此误杀系尊长者科之以过失对烧非积娶者论之以弃毁笃疾戅愚亦合于三舍轻囚就重听移于百里事大不论乎失法重尤矜于死罪相为隠外止及于祖孙理真减科内不行于兄姊信夫犯不知者轻必从本亲相杀者律必依常虽戏虽失而不从戏失亲故乞索不论于挟势噫吏之于法也知非艰而用惟艰宜尽心于议刑之际  

无逸圗后赋【`有序　　　　　　宋`】陈　普  

陈时中见寄用其语意再作  

彼美人兮心铁石相厥君兮忧厥职求矩矱兮孰我同有衮衣兮作无逸君子之作无逸兮殷三宗而三王申之以告兮七呜呼而成章艰难以箴砭兮耽乐以膏肓拜首稽首诲言兮夙夜基命不敢康刑措不用兮实以此致吾感开元比隆兮若涉渊而求济数百字之炳炳兮毕写以为圗圗成上献之君兮曰此不可一日无按勤政之垂意兮非不兹鉴何山水之据易兮心先圗而昏暗肆志声色兮夜梨园而日华清委务奸邪兮相卜林甫罢九龄蜀道间关兮谁使洒沾襟之泣西内凄凉兮谁使遭露刃之惊逸之为害也至矣悔不笃信兮文贞嗟不复见兮文贞  

淳赋　　　　　　　　　　　【`元`】袁　桷  

粤若邃古仁风熙熙击壤灌隂以佚以嬉巷无夭瘥物无疠疵祥麟应囿灵龟负池乐以导和礼以斥衺奫其春浑浑其天守冲若虚不夸不镌佩规带矩养于深渊拟诸朴兮文理具宣拟诸象兮充然浑完见不以迹视不以形斟酌太和胚胎粹精居之莫疑神惟一清若有若亡讫莫可名二仪絪緼肇分化醇人行乎中孰全其真注兹酒澹兮在尊御史氏尹敏学潜珍服习典谟葆厥灵根斋居静仪人莫可闻考诸庖牺其名曰淳  

拟越裳献雉赋　　　　　　　【`明`】张元忭  

繄周之兴也渐仁磨义累洽重熙肆成后之幼冲俨宥密以临基辅周召之同心登运祚于昌期太和氤氲于两间祯符昭赫于四陲庆云覆兮若盖甘露降兮如饴灵郊廓兮麒麟游帝庭敞兮凤凰仪庇洪庥兮鬯八埏敷文命兮式九围乃有卉服峝夷鸟音越裳虽正朔之匪加讶海波之不扬曰中国其有圣人兮重九译而来王唯兹白雉诞此殊方竒毛皎兮洒雪妙体皜兮凝霜抱太素兮独全览至徳兮下翔炳乎文明之象烁矣圣世之祥虎拜稽颡篚筐是将祝天子以万年求锡福于无疆在周之先燕禖肇迹白鱼跃兮入舟赤乌戢兮止屋鸠关关兮鹊巢应麟振振兮驺虞育帝眷徳兮永徴谅后先兮同辐嗟禽鸟兮无知胡得气兮斯速矧戴髪兮含齿宁自絶兮遐域嘻吁乎兴王务修徳以柔逺明主或闭闗而却献危莫危兮履盈盛忧莫忧兮耽佚宴旦谦让兮未遑奭怠荒兮是谏兹圣哲之嘉谟历百王而为宪敬纳诲于丹扆尚兢兢于宵旰  

拟越裳献雉赋　　　　　　　【`明`】刘元震  

伊苍姬之崛兴遘鸿厐之昌时累徳茂于奕世洽人文乎来兹成诵绍天以阐绎公旦笃棐而勤施尔乃频光明之早誉竑叡喆之缉熙穆迓衡而旁作袭文武以重辉迩向兮胶固逖聴兮风驰八表兮安澜九有兮覆盂昆虫兮闿泽羣汇兮葳蕤酿泰和于宇宙调玉烛于璿玑允功成而治定聿兴乐而秩仪湛恩汪濊威灵雰沄云行川涌日煜雷殷润之如海涵之如春徳上际而下蟠泽北畅而南浸雕题贯胸之长文身断髪之民莫不涤瑕秽而镜至清慕譓谊而浴淳仁跂足引领率服咸宾邕邕跄跄振振如也于是南夷之南爰有越裳振古以来不通梯航至是挹流耀末光企巍巍拱明堂赍希世之珍禽充庭实之圭璋发舟徼以北征越珠崖而相羊历炎风之歊蒸度瘴江之淼茫望辰极之缈缈趋神州而来王借九译之频繁遂至止于周疆于是叩阙蒲伏仰而言曰盖闻圣人出海波安奠清宁飏风潜今兹之瑞积有嵗年矣亶中国之有圣君乎何溟渤之澄以恬也蕞尔逺人窃效尊亲戴天履地涵惠泳仁爰献白雉以作賮琛天朝享之贲此殊垠夫王者徳及于天则列星明徳及于地则百川平徳及于万物则灵植秀而竒羽呈今諟雉也谢文锦之陆离被雪毳之纯晶皭缟练之不滓凌丹丘之琼英暎颢月以腾辉弄清飇而弥洁鸥鹭避而揜姿海鹤并而失白讵凡翮之可伦洵太素之凝色考山海之仙经参符与神契雉千年而始白表圣皇之灵异兹产毓于炎方应火徳之昌炽维时君臣协心上下勤毖履满持盈愈谦愈抑乃称训以谓之曰治所弗及不享其贡厥有来享服食器用吾将尽其实不饰其文慎其感罔求其应兹方长虑而却顾安敢夸祉而奓庆哉既而念来庭之晊欵惇柔逺之令谟矜跋涉之间闗虑回辕之迷涂乃研法制之妙乃剙指南之车授符节兮慇懃反日南兮故居是将视羁縻之大义而亦严夷夏之訏谟也当斯之际天庥滋福瑞应充斥凤凰和鸣驺虞屡出盈塞天渊荣施赫奕然而穆清之上密勿之内犹且持兢兢切翼翼飏豳风励无逸敦共俭明信义厚黎元垂邦计四方无虞大猷允升于慝于淑以别以旌申画圻甸慎固提封都哉皇王遹观綦隆于是歌卷阿兮与天保乐既醉兮暨鳬鹥敛福畴于皇极锡臣民而共之巩定命于郏鄏緜赤乌之鸿圗敕怠荒之儆戒永俪媺于唐虞  

拟越裳献雉赋　　　　　　　【`明`】刘虞夔  

猗自皇风逴煜帝治登闳荷天衢兮邕洽禔地厘兮昭明连四海以清夷巩覆盂之谧运六气而旁魄谐调露之声以故酿化滭浡醇庥鬯平迩陿戴天而忘力荒憬捧日而倾情大角销氛旄头寝兵凿齿反踵之君穷髪贯胸之萌罔不交臂奉贡屈膝效诚抱嘉瑞以输款执竒珍以受成皇皇哉亿禩之藻铄而百王之燀程也粤周徳之郅隆谌王道其灼普主兢兢而睿喆宣相几几而公忠睹礼饰治兮其君万龄乐象功兮其臣千古学缉熙兮缵文世永清兮绍武物则荡荡由于夷庚人轨雝雝跻于春圃防其时也绍天阐绎之烈既赫戏兮大明谛其世也含哺鼓腹之甿羌沕噩兮如煦诚两美之必合亶九穹之笃辅纷和气其潏沕而忻通快惬风其曼羡而亡遻天赐嘉贶兮焕素质于翐之灵禽帝介祉征兮局闳仁于海峤之僻土逖彼越裳之国逷居林邑之边文身祼跣人尠雧裳之制散髪蓬防家无戴之传盖徼外蹇荒虽洪图阂隔其不囿然日中丰照诧徳防均帡而广延乃能翕纯光于太始裒灏气于重产殊祯兮白雉出地际盛世兮赤龙翔天禀雪姿其融耀兮翀繁毳而跞□赋玉彩其炳熿兮舞健翎而蹁跹苞熊宗之精兮皓尾揭骄而踔象离明之徳兮翘鸣吚喔而轻妍如仪庭之九苞兮独函光而朴古较抟霄之六翮兮翻敛彩而凝然岂陈寳见竒为二童之所化实虞华诞协应一徳而来宣衷曰天启谋惟人惎羌物瑞之告呈繄葵心其肇企乗阳鼂兮古风睇赤县兮懐义覩澥渤其且泱漭兮既息涛而弗飏驾艅艎乃以连卷兮祗抱雉以为贽峙王所兮晖晖映瑶阶而晒晒于斯时也君端委而秉珪相调元而襄治宗伯典仪职方辨位敶庭实之修夸兮展素羽以当阶望宸顔其款忠兮瞻紫闱而受事寘诸台沼鹿濯濯以攸同豢在薮郊麟振振其作比右平左墄傍之以敭辉绣桷丹楹对之而滋丽缤纷兮耸角陆离兮敭翘依帝所以啄餐岂骁媒之儇视矧其时瑞重九译琛共八荒玉帛聨翩孚于冰天桂海之域梯航绎络齐乎日出月支之方信神符之天剖兮则遐均之上化故仙禽之地征兮阐懿铄于殊疆格心惟相懋徳惟王念穷陬絶徼恐鸿泽之未被兮乃夸祥诩媺匪懿治之所遑将郤贽而不享允锡车使归翔灼哉帝化如环之来兮跨舜圣而滋煜冲哉皇心为獒之郤兮缵武考以弥昌粤宛马海青季历徒烦于使索彼元象齿清时亦偫于弋勷畴纯粹其张庥风兮夏翟当万里而应瑞佗清和其茂洪烈兮海濵旷千世而开祥慜隆懿之既邈忡徽祯之鲜彰羣翼或随乎萧氏素精或见于永康胡徳灵以堪称祗诩舌之徒张噫嘻社鸣圣生河清帝兆螣蛇游雾而行应龙乗云而矫盖祥不虚呈瑞为时表稽古甘露醴泉器车龙马之经纶朱英历草连理同茎之逴皦允维象徳而显形讵曰无因而纷杳谂沐义以浸仁斯瑞葱而祯防方今大明膺圗万历始肇敷文解庖羲之绳偃武寝周宣之旐八夤櫜矢穹庐销鸣镝之犷雄万防安澜炎海应伏波而歼剿驺牙啓瑞鲸海成尘逾沙轶漠栈山航海之环嵗无虚月九真黄支翡翠火齐之賮府无停轮冉厖与卭筰而请吏左贤并谷蠡以称臣方将贡楛矢于穷域通昭詧于遐垠亦何夸周风之熙穆徒以摛汉赋之炳麟  

铨衡赋　　　　　　　　　　【`明`】萧子鹏  

维皇嗣统圣治聿黄河清兮坤徳斯应泰阶平兮乾象有征载聘元老以车帛敬司冡宰于铨衡寔领提于百职协寅亮于六卿维铨曰衡总允厥平酌多寡兮随量较轻重兮称情彼四铨十铨之卒度亦曰中曰正之是凭知人实难任贤则明内罔测兮括隠外罔别兮饰形羌州里兮未目谂肆天下兮皆耳名嗟欤百官曷归于正百姓曷厎于宁君心曷格厥非士习曷反厥诚悉我宰而攸视于王国而是程明斯烛兮惟义其精量斯宏兮惟仁其胜守斯确兮惟信乃贞决斯果兮惟勇则成低昻随变兮不限物以凝多寡适均兮不于我取盈孰谓我宰掌量衡而不可并是曰股肱惟人良臣惟圣企伊尹兮以一徳而佐佑慕武公兮着抑诗而箴儆殆有知厥由邪宅吾心而主静察精微于极致审举错于一定不先着物于彼偏不后泥物于此竞廓大公以无我付物物于顺应允作斯世之保衡大对吾皇之休命嗟乎儒者逢时生灵之庆进一贤俊兮一国作福用一不肖兮一国是病欣嘉善以奬亷潜剔奸而去佞辑九有以咸和敦元化而益盛肃鲰生以敛容效贽御而供令  

典礼  

郊禋赋　　　　　　　　　　【`明`】叶向髙  

伊坤维之奠壤兮含万汇以资生曰崇报其维后兮觌大享于周京于时景风用事兮柞木火而隂萌猗既协此灵辰兮皇心肃而匪康咨百司以戒事兮吾将荅明贶而趋跄纷总总其靡营兮祓心乎无为之乡相斋宫之邃窈以絶氛兮躬万乗以莅之集芬芳以为佩兮祥光灿其陆离爰诹卜之式防兮穆将愉乎灵只乃命丰隆使乗车兮属飞亷以清尘屏祝融之蒸烈兮前望舒而受成翠华缥缈其流映兮驷道连蜷而若云排凤阙以髙游兮升秘驾之辚辚骖苍螭而服玉虬兮流苏饰而缤纷雕轸星驰乎周原兮转黄屋于钩陈衡牙轇轕以先集兮万骑濩布而骈阗笙匏嘈嘈而沸路兮若张乐于洞庭之濆亦有清之旅周庐之班揺鸣珰而惊佩兮属橐弭以扈銮朱旗闪烁其干霄兮济济乎夹秴辂之危冠是日也天宇廓其泬寥兮云容容以温晏睠墆翳之若驱兮光剡剡其有烂爰至止于郊宫兮爇明膏以继旦夜迢迢以欲央兮时朏朏其将灿防茸奉引兮庖牺为御司乐鸣锒兮燎师设炬帝乃佩琼琚之华饰兮秉圭璧以修容衮冕端其嵳峩兮含明徳以饰躬羣望秩秩在列兮楫众只而攸同荐黝特于方鼎兮借菁茅之葱葱张钧乐于广野兮奏贲鼓之荔薜结而为芬兮若木喷其英华匪琼浆之芬郁兮或餐吸乎流霞也羣工俨以翔集兮亦助帝之休嘉也礼九献以既终兮乐六成而来下绀宇终宵以流素兮祥烟吐而欲射甘液沾濡于坛壝兮苍龙蟠蜿而随驾众恍惚而忭舞兮莫万灵之迓也谁云黍稷其维馨兮乃明徳之所借也帝逍遥以容与兮犹秉徳于中心曰余肆类其弗庄兮神窅昧以难谌纵垂休其不余弃兮敢信乎百礼之孔壬于是百僚合词而进兮皇用格于彼苍既九埏以纳祉兮宜受命之溥将昔虞廷之辑瑞兮类禋徧乎羣望迨周家之基命兮永将享于牛羊况帝徳其信姱以要眇兮又何疑乎降福之穰穰若彼汾隂黩祀兮典既篾称卜郊圗防兮事益匪经此近世之陋习非明哲之所程惟吾列圣有造兮严恭大象湛皇泽以涌沣兮三灵荅响虽分合之异宜兮谅厥诚之弗爽迨帝愈揽徳以弗皇兮配钦明之荡荡彼神虽骛景以难度兮溘埃风而来往于是旋鸾旌于周途兮肆王而回迟却千里之飞兔分谢泽之犹夷干维张兮地轴开龙渊澄兮冯夷回岳灵谧兮景风谐寳鼎出兮神马来溢八方兮畅四垓亿万世兮乐康哉乱曰莫矣黄灵万物母兮闷彼方泽神之宇兮含化淳流配昊苍兮山盈川冲而无疆兮有圣者帝崇明祀兮展采揭防象乃世兮沐浴福应熙鸿业兮皇皇灵圗赫斯烈兮  

郊禋赋　　　　　　　　　　【`明`】邵　庶  

维皇御极十有二纪湛恩厐洪艺则夷砥宪度着明统绪顺里孕帝道而齐驱陶王猷而轶轨宣二祖之重光袭列圣之洵美奉定省以统天经仪雍肃以绥灵祉庭充振鹭之侣阶渐鸾鸿之臣戢武以征不譓敷仁以懐兆民展采错事修礼百神诸夏乐工百蛮献珍荡涤炎荒之焰振清榆塞之尘先时执事告于秩宗曰时仲夏隂气初逢直方含粤在北封用昭旧典报礼其恭常伯入告炎帝司治皋月之望一隂甫至蕤賔协律万物聚萃式展诚慤就乃隂位帝曰俞乎朕其举哉戒饬羣司各即其斋司空除太圻之坛金吾视尧陌之涂春官献颂祷之文监膳陈彛鼎之需维时天子回视却聴澄冲纯白渊黙雷声宵旰疏食斋宿弗宁芬徳馥郁戒日妥灵然后金门曙啓玉辂晨驰虎贲后衞龙骧前驱云辉翠华之盖露拂丹斿之旗都人绳绳而拱极多士济济而承曦尔其风伯效悃清厥道兮祝融执衡潜厥燥兮方泽戾止乃躬祷兮穆穆肃肃格穹昊兮琮玉殷荐从厥徳兮犊币惟黄纯以色兮牺尊疏布朴以质兮椫酌筦簟素不忒兮郁哉焕乎地符精烈酌以明信达以芳飶三事栗栗而祼将百执兢兢其陈列窈窕丝竹其音铿锵鼗鼓其节奏空桑之如绎舞咸池而若缀三献云阕六变礼成万祗醉止诸福攸呈玉瘗牲薶龙璇凤转薫风偃草以迎轺红云献岫而随辇山岳增辉兮蒨葱飞动含春兮婉娈凝赤子之欢心啓防之戬善百祀钦修兮咸秩两宫长寿兮天骘阜民返始兮上仪丕业昭垂兮绍述赓清庙之徽颂播讲徳之芳躅蕴典引之规扬皇仁之优沃乱曰虞始类禋仪制章兮用配祖考思用光兮汾隂鄜畤戾厥常兮坤宫介礼黩勿臧兮圣谟定矩迈前王兮懿典备举翳我圣兮默导羣灵达馨香兮多集纯嘏迓祯祥兮圣夀千亿祚无疆兮恭和御制谒陵礼成奉圣母舟还京记事述懐赋  

【`明`】夏　言  

维膺命以肇造鸿业兮天实纯佑我太祖维定都以求保丕基兮天实笃生我文皇据钟陵金台之南北峙兮俨郁郁龙凤之冈传一世以至千万世兮信天命之有恒兴礼必待百年兮非至圣其曷当肆我皇之抚运而绍统兮动必取法乎三代之明王乃一心对越乎上帝兮可以质鬼神之在旁念七圣功徳之巍巍兮自文祖以迄武皇抵陵谒以北诣天寿兮脩旷典以振四方之纲既斋心以积敬兮复考礼以致其详戒万乗而翼慈舆以俱发兮爰诹日得季春之良六师緫緫以扈跸兮欢声震乎万邦岂俎豆之具歆兮感至治之馨香伊皇天皇祖之眷徳兮龙舟送喜兆文孙之祥张广乐于西湖之上兮览玉泉于金山之阳川后奉棹以先驱兮武振斾而启行拱慈顔之俨若兮俯临泛容与而悦康三辰正而百谷熟兮五兵弗试而敛芒覩太平之有象兮颂我后之明明惟百辟承式之不暇兮顾臣力何有于赞匡仰稽首而飏言兮愿一人建极以聿开万世有道之长谇曰于穆圣主裕后光前圣文神武休徳克全二帝鉴兹百神享焉三代哲王道统是传惟敬惟一惟日颛颛永言保之亿万斯年  

圣驾躬耕帝籍赋　　　　　　【`明`】庄履丰  

帝天挺其圣哲兮蹑尧舜之希踪敕天命之时几兮一日二日而不敢康御防更七载兮曰宠绥之四方猗帝业之遐鬯兮光天之下比屋而可封岂成周乃敢望兮乃抑抑而谦冲本姬箓之攸永兮日亹亹于蒙之诵维民依在稼穑兮独闵闵乎田功朕皇祖之肇祀兮载祀典曰先农肆万邦之嘉靖兮书无逸而写豳风率首隆于兹道兮以率育而劝功兹星乌之中律兮其有事于先农之宫敦宗伯使视草兮循行属之司空开阡陌之畇畇筑坛墠之崇崇道原路之砥砥修别殿之重重维辨方以正位兮盖就于国之东太史为吾以占吉兮历吉日吾将从太史先奏天子将出居齐宫告太室曰敬以元日祈谷于上帝躬畊帝籍于是夙戒驺御特严警跸乗鸾路兮载青旂戴朱纮兮服苍璧千官肃震兮若众星之拱北辰万骑屈挢兮若羣类之兢朝日属车负播殖之器后宫献穜稑之实方发轫于天津遂弭驾于疆场穆穆皇皇蹲蹲肃肃配以少皞祀以先啬礼以三献乐以八佾隐钟鼓之砰磕兮越球鸣而戛击酌秬鬯之泔澹兮芗棍枇而吹神莫莫其来兹兮歆荐享乎帝泽虽发生其有在兮实播种之于是日是日也天地喣妪草木勾萌近甸堪乐条风载扬农经叶兮授事农正指兮告祥司徒进兮黛耜京尹手兮青箱红靷悬兮葱犗绀辕驾兮苍龙天子始下灵坛移染屦冕而躬秉耒以畊三推则土膏脉起四顾则沟塍砥平迨尔公尔侯之迭进乃或五或九之嗣兴庶人走千亩终仰借帝力遂及我疆盖千耦以之孔皆一人于焉有喜下念此昬作兮每身先而悦使上将致美乎粢盛兮羌尽力于耘耔匪钧盾之弄田徒夸矜兮儿戏准直既饬人神告休执爵太寝式宴以酬靡薜荔以为席拆琼枝以为羞有酒如渑有肴如丘盖三公九卿诸侯大夫皆御命曰劳酒下逮庶人台背黄耉亦与宴劳为天子寿万乐齐百礼暨皇欢洽羣臣醉撞钟告罢庶僚遂退五辂回銮九旗还斾于斯时也居靡都鄙民无华裔侧肩蹑踵而交集振裾掎裳而咸戾既以耸观乎天顔莫不讴歌乎圣世歌曰倬彼东郊理有疆兮大君至止敬斯皇兮必躬必亲供神仓兮神之聴之登穰穰兮以嘏曽孙受天之明兮又歌曰倬彼东郊坛其崇兮大君至止敬斯隆兮必躬必亲率我农兮农乃不忒乐岁丰兮以祝天子万福攸同兮  

经筵赋　　　　　　　　　　【`明`】范　谦  

惟明十叶嗣武圣孙膺寳历而受圗建皇极以宅尊允克绥于鸿烈亶作配于上京于时皇穹既格灵祗载礼九庙肇禋百神绥祀帝籍告登辟雍莅只爰冲黙以凝神时临朝而思理允惟六籍之渊实皇王之遗轨欲镜往以圗今宜澄源以清委乃召师臣乃命礼官检熙朝之故事疏仪制于经筵伊文华之列殿实宻迩乎金銮矧列圣之所临障芳猷其在前爰诹咨于谷旦绍盛美以从先乃涓仲春曰维二日月凡三御朕罔自逸凉燠攸居贞常靡忒眷我师儒惟其承式于是先期司宫布茵门尹除门戒仪鸾以供帐肃衞士以严扃珠网错落而交布兮罘罳绮疏緜宻以纠结兮雕櫺爇兰荃与椒桂兮蔼葱蒨而蟠氤氲俨中央其端丽翊黼座于彤云其左则丘索连归皇坟帝典纂绳契之微诠错盘盂之琬琰陈防与龙圗肆葩章与麟管溯姚姒以窥夫洪蒙循苍姬而极于正变其右则天禄珍贮石渠秘史班马遗文陈荀志纪灿贞观之六典迄太平之载记综南北而贯华夷汇编年与纪事具衮钺于幽潜凛鉴观于兴替煌煌乎煜东璧而燿西昆俪星陈而日丽厥有博达耆儒惇徳老成承明旧侍金马时英夙防名理更演前闻谐心口而自誓期披沥其生平耀鸾膏而待旦含鸡舌以迟明厥惟昧爽宵衣斯起鼍鼓声希鲸钟铿止进百辟以起居承丝纶而唯唯徐振响于鸣弰乃雍雍而旅退于是天子却寳座登乗舆太一挟辀勾陈拂帷转风雷于双軗闪日月于龙旂介六丁而前驱兮罗列宿以后随度虹梁而历金水兮属驰道之逶迤望文华而届止兮划璧门其双披乃降辇而拾级以登陟兮洵禹步而汤跻拥虎贲其翊衞于阶序兮驻仙仗于轩墀尔乃黄幄张丹扆载陈天威咫尺就日望云繄其发徳音进儒绅元庸硕辅公孤上卿参以薇垣侍从之班纠以兰台侍从之臣济济跄跄摄齐乃升朐胪赞拜稽首平衡爰分曹以列侍俨鹄峙而鸾停于是太史呈书侍臣拱案展缥帙兮琳琅进牙籖兮璀璨讲臣乃侍立而前参仰重瞳于宵汉始依经以析理遂旁疏以流贯上下乎古今极天人之浩瀚首帝典以恢盛治之规模翼诸史庸鉴前王之理乱既卒讲而进规犹反覆乎终篇而三叹冀以耸悟乎宸聦庶几其弼谐而襄赞时乃皇心载启天顔有喜徐端拱而言曰卿言防哉朕其绎矣惟我臣工咸思厥理尚交儆以无虞惟永孚于休美顾我儒臣思亦劳只命大官以行庖诏饔人以酌醴于是诸臣羣造而前再拜长跪祝圣徳兮巍巍念皇心兮亹亹惟典学圗于有终惟令闻期于不已振文治以辉煌播皇风兮清驶于以轶虞夏而迈殷周追黄唐之遐轨伊南越与北荒胥渐于声教而靡靡乃歌既醉于周京赓虞廷之喜起颂曰于惟皇王诞圣神兮渊涵沕穆统道真兮时乃缉熙单厥心兮皇自敬徳日兢兢兮期予交修弼厥成兮于昭至治文徳馨兮舞干两阶四夷賔兮于万斯年乐清宁兮  

亲蚕赋　　　　　　　　　【`晋`】王　祯  

惟蚕有功万世归美广物产之货赀作人生之衣被仲春之月天子诏后以躬桑大昕之朝内宰告期而命祀于是诣灵坛降寳殿翠障夹乎道周凤辇翔于畿甸顺春气于东方朝先蚕于北面具夫青缥之服侑以芳馨之荐当其叠承宠命适对韶光择世妇于卜吉受鞠衣于明堂崇开禁舘始入公桑援条有三聴女尚书之劝止执筐不再受宫夫人之是将体之以坤仪之柔顺视之以母道之慈良破蚁以来庶养至于千簿献茧之后谅化被于多方  

宴嘉賔赋　　　　　　　　　【`晋`】王　沉  

朝阳曜景天气和平君臣合徳礼仪孔明酌羽觞以交欢兮接恭敬以申诚嘉膳备其八珍兮丝竹献其妙声乐周徧舞金奏克谐钟仪之聴南风是哀义感君子慨然永懐思我王度求福不回惟礼终而赞退兮实系心乎玉阶  

后苑燕射赋　　　　　　　　【`宋`】宋　祁  

执徐统岁少皞司秋月着授衣之令日纪吹花之游司射谨官梓人庀具饰虎进侯张貍设步厞崇旌以虹拖画广堋而云布并夹并储决拾相旅我物孔阳我仪用光剡矢荐于夏箙雕弓出于扶桑采五施而列晕歌九节而升堂万乗来御羣心乐康随月上弓与天张舍拔则供应而中主皮划其已彻劲羽饮而犹动骇踆乌于日域震封狼于星冡皇衿兑说协气云蒸少府之赐钱流地庖人之割肉如陵轩霞蕃后盘石宗英美发的之希代咸奉觞而造庭射之为义是谓观礼外则审固而正躬内则雍容而绎志支左屈右之能项发口纵之异或合宴序賔或算多与祭公用隼而射墉观如墙而扬觯中则得为诸侯争有似乎君子然特人臣之善容未识我皇之射意若夫修五常为弓矫百度为矢总黎献以植的罄緜区而除位参天地之控引顺隂阳而张弛一发则英雄在虚抚则蛮夷断臂岂徒鹄取难中之名驺乐庶官之备  

禜赋【`有序　　　　　　　　　明`】陈继儒  

礼祭祈雨曰雩止雨曰禜禜赋者读侍御胡公诗而作也  

东南泽国松号水乡四月维夏风雨其雱叶烂蚕饥泥湿燕忙苔浓蚀壁菌腐生墙操瓢汲井着屐下牀游氛辐辏积霭披猖甫遇涉波之蹢豕又謡舞市之商羊始散之以霡霂继纵之以汪洋啮城城圯摧岸岸僵二麦垂颖百室冀尝洗口枵腹涕泗徬徨恨补天之无策痛纳隍之可伤恭逢侍御奉命东方皁囊白简锦衣绣裳轸下民之其咨走羣望以祼将清狱讼恤流亡治沟洫筑堤防饭草蔬絶酒浆先有司叩穹苍击鼓蓬蓬考钟锽锽祝词则满腔血泪诗句则明徳馨香神乃掣火铃耀八荒墨云卷雾翔朱电匿白虹骧震雷不鼓巽风不飏羲和驭日丽于扶桑荧荧杲杲苍苍凉凉万物昭苏两仪重光莺调竹坞龟戏莲房鸠晴唤妇蜂暖从王妇子嬉嬉为乐未央挂芒鞵于古木曝蓑笠于垂杨乃牟乃麦乃积乃仓借葵藿之余照回藜苋之枯肠恳疆芟土播谷分秧渠郑白以偕灌耦沮溺而非狂俄织如云之緑俄铺万寳之黄实江南之庾廪助淮北之漕纲谁驱大潦锡之小康谁拔泥涂置之周行幽明非逺精意孔彰骙骙云龙霜威逼而逺遯行行骢马雨师避而潜藏真手挽天河之伎俩亦胸罗星斗之文章执彼兕觥登我公堂何以寿之昆仑一觞何以报之云锦七襄侍御逡巡谦让未遑曰羣隂之扫荡由我后之当阳靡神勿听靡灾勿祥虽告焉而如响当知帝力之难忘逸句【`附`】  

皇子冠礼赋　　　　　　　　【`宋`】晏　殊  

玉英珠薏之元贶日角山庭之峻格汉幄増辉尧门有赫亨期俯协冠礼斯陈晔华缨而粲粲峨爵弁以斌斌启嘉会于中闱动欢声于紫宸正容体兮道昭备服顺辞令兮谊协成人羲易考祥契黄离之元吉汉诗载美歌皓月之重轮观吏牍以知逺朝寝门而竭忱  

亲蚕赋　　　　　　　　　　【`晋`】闵　鸿  

后课功以观匿均众寡而抽税令织綖于命妇供禘郊之旧制洪恩美而周普配春天之景福扬黼黻之竒藻播朱紫之艳色  

祯祥  

万寿无疆赋　　　　　　　　【`明`】张　鼐  

皇帝执素象履黄中揽皇极廓帝纮春台华胥六合同风于今三十有七年登闳陟乎伊耆兮阐化齐乎羲轩遐圻风衍而需云兮迩甸沭膏而浴渊沕乎其不识不知者歌孔固而乐万年也月维仲秋浃旬八辰玉露零兮穹碧金飇扇兮商清卿云烂兮天宇浄重轮朗兮八表澄泰阶兮晖旦蓂荚兮长春天得秋兮乐岁登圣得秋兮应干灵爰纪鸟之竒稽华渚之征曰维是辰诞我圣人也于时玉阶风清彤庭景丽厰龙幄列凤盖树防斿建云斾辰曦迎乎玉銮上驷伫乎金驾天官从乎祲仪执殳介乎瑶佩迟青跸之函风望皇旒而瞻鞸鞛皇上乃丽左介坐玉填服山龙冠通天受贞符于上穹奉丁辰而御景年于时峩冠山峙垂绅鹄立貂蝉句胪鵕防就列环琚声彻于丹墀缨緌色映乎绮疏颂髙墉而稽首称岳算以三呼乃有维城磐石肺腑带砺纁乗黄充庭迤逦贡物惟方酌觥以次又如畿甸疆圉之翰之屏星驰毂凑大钟南金惟不耗乎民力乃以媚兹一人又如占风潮之属日户月窟之侣开梧浮竹之苖左子前儿之裔阗庭溢阙襁负賮贽于焉丽象胥而纪王防非勤逺而诲贪兮亦以纪夫山珍与海瑞其他般般之兽雝雝之禽驯驯其舞哕哕其音万象孔闲效兹百灵至于甘露瀼瀼瑞禾芃芃仙芝在圃屈轶在庭纷纷奕奕不可殚论固寿域之荟藂兮章天符而验帝文于是会朝既盈万舞毕设皇欢既于燕湑兰巵荐乎时哲寳佾陈兮席敞华钟铿兮觞洽冠蹝忻忻而沾醉氓隶鼓舞而大餟藩牧雀跃而醇酣雕题蹒跚而腹饫共食于仁寿之大徳兮又奚啻夫山为筹而海为杓也于是羣公三事举觞进于庭曰休哉乎圣天子之遐祉也臣闻干健不息而岁成圣人自强而光明道之久者保其精而啬其神寿之极者大其施而和其民故夫袭百禄而跻万寿者皆无欲而清安静而宁者也且夫元气渗漉勾萌毕苏鬯为暖风泽为甘露此亦圣人之蓬壶也河魁合张天镜在握神机掣电威灵赫濯此亦圣人之海筹也包荒纳污屏喜去怒有乔松养性之度焉居髙节啬不淫不溢有崆峒长生之则焉惟穆惟贞无色无声有广成治气之经焉用能使玉符永而金徽应七曜贞而三光正盖一日二日者兢业而千年万年者康宁欤于时天子瞿然戒满穆然思盛竦呼祝之言恧盈庆之论増美玉衡愓持金镜矌乎恢止辇之度廓乎下蠲逋之仁延敦诲之耉亲不二之臣修暖阁之故事涣象阙之纶音解霜飞之累系还剥肤之涓人出朽蠧而赡九域别簧鼔而定一尊恢恢舜日荡荡尧春上光施乎往牒下灵廕乎后昆于以歌我明圣人之寿千古敻絶者緜緜乎未有极也又奚侈乎冈陵之祝华封之颂也哉颂曰隆隆夀国晖帝极兮一人孔固万民怿兮穆穆缉熙贞不息兮窅兮渊兮俨精一兮神之聴之降厥福兮子子孙孙长乐康兮  

河清赋　　　　　　　　　　【`明`】杨士竒  

岁在防防月维摄提其日癸卯晨光初晞祥飇融畅庆云烂垂天子御丹扆辟彤闱班龙节建鸾旗肃九重之容衞纷百辟其来趋促武乎金门屏息乎彤墀乃有陪臣晋国之使頫伏殿陛陈词献匦上言河清河津之涘发书讯占圣王之瑞臣实睹之敢告天子天子曰嘻天道应人必以类至作徳者降祥弗徳者垂戒予未究乎慎修其何以与于是也使者既出时则彻侯上公羣卿列秩仰聆玉音愉愉忔忔固已识其灵祥未备究乎事实退就使者而悉焉使者曰昉河流之将清盖先时而异状其始也沉碧凝黛流丹曵虹忽易复殊黈色弥望炯素华之皓洁泛晶而漭沆妙神化而屡殊协五行之递旺方其漻漻浏浏滉滉瀁瀁湛如清渭之奔浩乎防泉之放涵荆玉而演迤拖齐縠而浮漾影万象于昭晰而净纎尘之泱灢也于是传告杂遝听闻骇惑奔走道路聚翫厓侧睛目炫夺心懐畅悦鉴妍者赏明濯污者避防此其大畧也其详未易以遽说焉于是闻者俯而思顾而言曰河之发源出乎昆仑淤淀湠漫混混浑浑浊泾方之而尚冽潢潦拟之而同昏然而其清为圣君之瑞见于子年拾遗之记兆天下之平出乎京房传易之论洪惟我皇继序太祖道合羲轩功隆舜禹政教施乎万邦徳泽流于九土斯河清之协应岂偶然之故也盖水之为用滋润长育六府所叙功同土谷造化于是而发祥非在惠养斯民而致其丰足者乎革去浊污莹然湛明非在荡除贪秽而用夫亷清者乎斯盛治之所本岂寻常之为异虽圣徳之勿居谅天意其有在固将表治化之熙明而征太平于圣世也躬逢盛事振古所希拜手陈赋继以歌诗诗曰水生五行兮天一攸生维河之祥兮革污为澂千嵗一见兮协我圣明泽流洁清兮隆化斯征于千万年兮邦家之庆  

河清赋【`有序　　　　　　　　明`】应履平  

臣闻黄河之水一千年一清清则必有圣人出焉乃永乐甲申冬十有二月吉旦其蒲洲之地河澄清凡若千里越明年乙酉春正月中澣乃止有司以其事来闻由是臣庶欢庆薄海内外罔不称戴而更相谓曰圣人在位运开太平雨旸时若海岳效灵其适当今日乎臣也生逢明时目覩盛事抑何幸欤遂忘蒭荛之贱敢竭蝼蚁之诚爰乃辑辞以献谨稽首顿首而为之赋曰帝将永乐以为纪兮阐文运乎大猷越龙集乙酉之嵗兮贞摄提于孟陬帝御奉天之殿兮服衮龙之裘登九五之大寳兮垂十二之冕旒龙墀前陈以卤簿虎士旁列乎兜□劒佩锵锵献纳嘉猷衣冠济济对扬皇休俄而有司之来朝兮逺自蒲洲拜首稽首兮敷奏如流曰乃黄河之水也亘古今而不息矧水之为物也妙造化而莫测运动与天地同机流行与圣人同徳其来也有所自其往也无所逆是宜其通银汉出昆仑环砥柱归海门世非明皇之出兮历千载混浊而狂奔当今圣人之在位兮渺万里澄清而不浑羌潎冽以浩滈兮净乎如素缣濙濙以奫沦兮蔚乎其蓝靛瞰苍虬之深蟠兮势蜿蜒而形见覩黄鹄之髙度兮影颠倒而目碧湛星河昭回云汉上下徘徊风行水涣皎碧玉之一片兮涵太虚乎清潴黄金之万斛兮浴明月乎婵娟乐禽鸟之翱翔于其上兮无乃鸢飞戾天快鲲鲸之变化于其间兮得非鱼跃于渊夫何昼夜之不停兮臣兴宣圣川上之叹容光之必照兮臣感邹轲观澜之篇使揽辔者闻之而志慷慨击楫者见之其气飘然孺子不敢以濯足太公由是而投竿岂无献颂之鲍照亦有乗槎之张骞逮夫日月之照耀兮漾玻璃而流铅睹楼阁之峥嵘兮烜金银之新鲜是盖不知其为河伯之宅欤抑亦不知其为冯夷之宫焉但见其开贝阙厰鳞轩绘文鱼烹白鼋珊瑚钩兮虾防半卷罗羣仙兮珠履蹁跹行蒲萄泼緑之酒坐玳瑁斒斓之筵既而出龙尾金星之砚书凤花锦云之笺染墨如漆操笔如椽吐成珠玉迅扫风烟云以美皇圗之广兮西流沙而东于汗祝圣寿之长兮同河清于万万年将见龙马负圗兮必不専美于前况复神龟兆瑞兮耀简册乎后先臣摭斯言以进览兮竟忘冒凟之愆臣何幸身亲见之矣不自知其词之陋而言之烦维时庆云散彩丽日腾空上达清听喜动重瞳乐韶舞兮奏中和于郊庙播声诗兮歌大雅于辟雍百兽兮率舞六合兮同风于是羣臣再拜而言曰盖黄河之所以清而清者实由帝徳之所致以兆太平之象也若可以无事乎九重垂衣裳而治也帝曰噫嘻非此之谓也卿知其一未知其二在昔太祖风虎云龙承天受命峻徳成功垂四十年于变时雍陟降在上昭兹圣容则凡今日玉烛之所以调和金汤之所以宁谧海冈之所以效灵祯祥之所以叠出一皆太祖在天之灵于朕何力之有哉尚乌可安于自逸而忘所自邪抑可不励精圗治而思所以加之意也于是羣臣莫不以手加额曰大哉皇上之言乎一哉皇上之心乎臣等无乃以管窥天以蠡测海欤遂终之以歌曰河清河清兮龙徳正中君明臣良兮千载一逢高冈兮鸣凤朝阳菶菶兮梧桐河清河清兮阳徳正中  

## 御定历代赋汇补遗卷八  

祯祥  

白鹿赋　　　　　　　　　　【`唐`】虞世南  

惟皇王之盛烈表帝德之休符有金方之瑞兽乃曜质于名都既驯洽于郊甸亦腾倚于山隅素毳呈彩霜毫应图宴嘉賔于雅什偶仙客于天衢故能着美祥瑞流名典谟  

白鹿赋　　　　　　　　　　【`明`】曽　棨  

繄走兽之殊类均禀气于两仪何白鹿之特异挺皎然之素姿谅太和之毓秀亶造化之钟竒葢尝观其类也厥牡惟防厥牝惟麎匪麈匪匪麆匪麕麛麑其子麃其羣呦呦在野甡甡于原濯濯攸伏伎伎斯奔迹以决骤性麌麌而甚驯兹羣常之品汇宁瑰竒之足珍若乃冰玉其躯雪霜其色铅华被肤缟素横臆岂尝阅寒暑之一千而更渉春秋之五百者欤尔其太白孕  

质金气储珍生自渤海育于上申禀西方之正色含太素之真纯咽醴泉之玉液茹瑶草之灵芬角懐琼以璀璨毳凝霜而璘虨翠巘春游恍未消之残雪苍崖晓伏讶迸落之片云若夫黒齿来賔亩丘致祝醎泉灵啓扶风瑞毓导王母以先驱从老耼而载育循唐讼之墓庐防丁茂之宰木洞房深窈隐庐阜之晴岚草屋荒凉卧湘波之晓绿伊欲纪斯瑞于前闻抑岂能详书而备录也哉彼其形变青铜腹韬紫石夹毂临淮驾车辞薛载苏耽而上仙翊蕲王而脱厄云台石室葛巾逍遥野草荒陂绣裳飘忽采薇值而家殷覆蕉归而梦惕认角际之铜鑴骇镜中之锦缬华山羽士操古琴以化淳嵩岳小儿从高僧而悟佛是徒夸诞漫于陈言而侈荒唐于徃牒者也丙戍之秋已酉之日夕阳半规凉空一碧兰麝云蒸戈矛电激天子方恢鸿图建皇极宵衣载兴曰昃未食集四海之儒绅搜万代之简籍乃麾武弁进逢掖天顔粹温圣情悦怿命白鹿以为赋极留神于翰墨于是近丹陛趋玉除校山海之经考瑞应之图騐扶余之素产记北海之曽输然则是鹿为希世之瑞而圣德乃感应之枢故仁政敷则嘉祥以协孝道备则灵贶斯符臣棨乃拜手稽首飏言曰斯鹿也稽之载籍实为仙兽素鹇于是而夺鲜皓鹤以之而匿秀广寒之不可以同羣空谷之驹不可以为偶其清贞宜冠乎上林其驯扰宜备乎灵囿其明洁可以疑天德之纯其遐算可以祝无疆之夀言已百工相和而歌曰白鹿之白兮色孔纯外修洁兮内实驯餐月华兮饮玉津雪花粲兮云满身圣人端拱兮御昌辰岳降祥兮川效珍尔鹿来兮嘉应臻彰逹孝兮昭至仁徴圣夀兮亿万春  

白鹿赋　　　　　　　　　　【`明`】徐　渭  

爰有二鹿雪皓霜莹后先互呈以雌以雄合八蹄而两角蹲并璧以交穹桓桓抚臣敢告世宗谢山海之萍实仰刍豢于上宫谅遭遇之有时胡人与物而匪同  

白鹿赋【`有序　　　　　　　　明`】田艺蘅  

大明嘉靖三十七年之春总督军务兵部右侍郎续溪胡公获白鹿于浙江宁波之舟山敬献之天子以表瑞应维时文学小臣田艺蘅覩而有感廼作赋曰  

维千嵗之瑞兽实圣夀之休符既呈祥于金令复来仪于海隅乃徴异族爰应灵圗贡无烦于重译获匪用乎三驱充方物于王防表德政于神输方其生也精禀瑶光历逾五百高挺仙姿润钟王泽孝道至而光辉法度承而纯白其所居也明海之渚舟山之巅洪涛卷地翠参天际坤舆于无外被皇风之至瞻中林之硕硕乐野苹之芊芊濯濯皓月呦呦紫烟或腾或倚载蹷载骞偕虞人而效顺望灵囿而取怜其为状也麌麌其羣伎伎其足雪毳含晖霜毫出浴洁若凝冰素如琢玉攸伏青莎之丛走险琼崖之麓质皎皎而不缁貌芟芟而不触是以赏异山海之经扬竒乐府之曲白以示其正色鹿以嘉其景福王母献环于轩辕菹台迕乗于周穆平王因之而名原齐景逐之而受祝若夫汉武荐王侯之璧晋成辨元鼎之牌延光并见于畿辅夀昌近获于御阶兹虽塲非町疃实维祠应江淮亦有乘李下之伯阳从华山之玉女夹郑以行春与陶澹而为侣洞表匡庐之贤诗着荆门之序曽何事与犄角顾标枝而容与未若鸟兽咸若川岳效珍孤鸣求友感德来驯兆远夷之归化讫声教于海滨金象销而干戈偃百禄遒而荒服宾永万夀于无极占休命之用申祯符国史驩洽词臣庆周雅之三奏同率舞于枫宸  

瑞应白赋【`有序　　　　　　明`】廖道南  

壬辰十一月既望四川抚臣宋沧献白鹿一臣道南上疏曰臣谨按永乐十七年夏白乌巢于京府时辅臣杨荣等连篇歌咏金防孜颂曰昔在于周流赤腾芳孰若今日变白为祥葢以彰我太宗文皇帝精白之德上昭于天是故休徴见于羽物本乎天者亲上也宣德四年春贡于西陲时尚书夏原吉等连章表贺金防孜颂曰眷彼西陲实同内地望舒流彩表瑞葢以彰我宣宗章皇帝纯一之诚下彻于地是故休徴见于毛物本乎地者亲下也恭惟皇上至诚格天地德通神明绍列祖之徽猷建大圣之鸿业徃嵗祯祥叠见益自谦冲迩时妖彗退舍弥加兢惕是葢仁爱已至廸吉有徴寅畏克崇迓休无极适逢一纪之首豫占诸福之臻顾彼西川献兹上瑞蟠龙孚应灵来仪皇上之盛德洪烈葢先后一揆矣易泰之象曰天地交泰后以财成天地之道辅相天地之宜以左右民葢言仁恩被于民协气冲而天地泰也无妄之象曰天下雷行物与无妄先王以茂对时育万物葢言仁泽及于物休徴见而隂阳和也尤愿建中凝和履约保泰懋敷皇极位育两间祗承纯命照临万国臣执经讲筵以献纳为务载笔史局以纪述为职昔唐韩愈进白于彭城宋吕端贺于开封而权德舆撰表王着撰颂传之史册垂于无穷矣夫愈为名儒端为贤相皆能随事纳诲体物陈规上下交脩以成至治灾祥必着以垂永鉴视原吉防孜若合符节臣不揣孤陋窃希古人谨撰瑞应白赋赋曰  

惟圣皇之建皇极兮协五纪而昭庶徴气机濳运于宇宙兮德馨幽逹乎神明庆云见而宝露凝兮天一以清黄河润而瑞麦登兮地一以宁歳正壬辰兮月临已酉野人获瑞于西川兮祝天子之增万夀日迎长至兮星躔析木守臣贡瑞于北阙兮祈皇天之钖万福是故兹之为嘉瑞也其始也金峩嶙峋锦水渟澄山只孕竒川若储祯测玉衡之流纬占瑶光之降精月御委其胚胎而毓乎素灏之英天孙裁其机杼而被以白贲之文其继也朝栖兰臯夕饫芝田冰毫皎洁霜毳柔鲜翔碧鸡于岩峤侣缟鹤于江壖鱼鳬赫其威灵而裛以沆瀣之露蚕丛炫其藻采而浴以清泠之泉其来也金飚倐动宝魄初辉发踪玉垒澡色瑶池迈越裳之素雉陋黄支之文犀虞人饲以方刍而劒阁千闗之迢遰邮人函以雕笼而皇华四牡之驱驰其至也陈于丹墀列于紫廷曰华晄映霞绮缤纷灿西奎于昆圃耀东璧于蓬瀛台史诹乎良辰而泰蓍元之允协仪曹搜乎旷典而灵圗秘牒之周询惟皇至诚渊黙至德谦冲覩兹景贶弥切粹衷奉先思孝秉礼益恭感三灵之骈钖迓诸祥之来同龙翔鸾翥而电烛于重瞳虎炳豹蔚而风示乎百工于是舘阁之臣侍从之员职载彤管事纪青编载忭鼇以忻跃效雕虫以飏言有诵韩愈之言者曰为仁兽性慧且驯既殊乃质自超厥羣葢圣人之洪仁覆穹端载壤垠是即帝尧之朱草荣而萐芬也有诵权德舆之言者曰为明视体白不缁纯孝所感聿应昌期葢圣人之逹孝萃明禋绥纯嘏是即帝舜之鳯凰仪而百兽舞也有诵张浚之言者曰乗金气被白含文乆隐时见灵防效珍葢圣人之文明倬云汉丽星辰是即羲禹之圗马负而范陈也有诵吕端之言者曰为隂品罝于中林武夫干城率土来庭葢圣人之武烈威百蛮宣九域是即汤武之白狼驯而赤乌集也臣拜稽首以矢厥音曰善言古者必徴诸今善言天者必徴诸人昔在永乐其嵗己亥白乌来巢欣示中外惟我文祖超三登五防孜作颂彰天之祜昔在宣德其嵗已酉来仪欢传山阜惟我宣宗道盛德隆原吉作诗阐帝之功迩嵗辛卯白鹊双至肆见于今白表瑞惟我皇上体元建中嘉休叠应绍祖承宗臣徴诸古为夀徴满五百嵗更衍昌龄惟我皇上历数永昌上帝锡祉万夀无疆臣徴诸天为星精房宿卯位赞化阳生惟我皇上祚咸宜前星炳曜万国重熙  

逸句【`附`】  

白赋【`有序　　　　　　　　晋`】王　廙  

丞相琅琊王始受旄节作镇北方仁风所被廻靣革心昔周旦翼成越裳重译而献白雉着在前典历代以为美谈今在我王匡济皇维而有白之应可谓重规累矩不忝先圣也辞曰  

皇大晋祖宗重光固坤厚以为基兮廓干维以为纲方将朝服济江传檄万国反梓宫于旧茔兮奉圣帝乎洛阳建中兴之遐祚兮与二仪乎比长于是古之有德则纳瑞而永安无德则不胜而为灾赤乌降于周文兮尚称曰休哉桑谷生于殷庭兮中宗克己以成仁雊雉登夫鼎耳兮武丁责躬而教纯  

试铸鼎象物赋　　　　　　　【`宋`】徐　奭  

足惟下正讵闻公餗之敧倾铉乃上居实取王臣之威重  

临幸  

幸河东赋【`有序　　　　　　　汉`】扬　雄  

其三月将祭后土上乃率羣臣横大河凑汾隂既祭毕登历观陟西岳以望八荒迹殷周之墟眇然以思唐虞之风雄以为临川羡鱼不如归而结网还上河东赋以劝焉其辞曰  

伊年暮春将瘗后土礼灵只谒汾隂于东郊乃抚翠鳯之驾驰先景之乘棹奔星之流旃彏天狼之威弧奋电鞭骖雷辎鸣洪钟建五旂羲和司日顔伦奉舆乐徃昔之遗风兮喜虞舜之所耕瞰帝唐之嵩高兮眽隆周之大宁叱风伯于南北兮呵雨师于西东参天地而独立兮廓荡荡其无双  

圣皇南巡江汉赋　　　　　　【`明`】廖道南  

惟嵗已亥惟月仲春日丽奎垣兮璇穹炳焕斗环衡纬兮宝极威神惟皇振统天之洪烈兮绍邃古之丕谟嘉省方之神教兮彰时迈之旷圗乃测泰蓍契元诹昌辰阐上仪肇明禋于泰坛兮载昭告于清庙绎先德之穆兮奉慈训之渊茂建储宫以定国本兮啓鼇禁而端元良胙王土以衍天潢兮緜燕翼而诒允臧乃召勲辅式亮化畿斟五气兮凝和润六符兮扬辉乃召冡宰式咨政纪操八柄兮弼谐树九则兮敷理乃召司徒式豫广需饲六师兮委积量九赋兮转输乃召宗伯式秩明庸辑五瑞兮肆觐喈六律兮来同爰有司马九法攸布虎贲络绎而森罗兮鱼丽缭绕而周扈爰有司空九衢攸康野庐守涂而除道兮邍师辨丘而通梁爰有司险九域攸防巾车典路而霆驱兮趣马聨镳而星衞爰有司寤九闗攸清柞氏芟卉而屏翳兮薙氏刬草而汛尘夫是以始而涣鸿号于天阙也协气应管淑景随驭庆云轮囷而郁纷兮炫玉叶于彤墀璧月朗鉴而澄澈兮含金晖于黻宁徐而发清跸于神京也雨师洒润风伯飏芬岳只巃嵸而懐柔兮贡真符之赫奕渊灵浟湙而孚格兮结佳气之氤氲继而瞻翠华于帝甸也恒岳锡羡嵩丘霑腴清洛荧光而旭带兮宛神之载范浑河翕流而虹桥兮象龙马之负圗于是渉中原指南邦循襄野度郢疆朝鸣銮于云峰兮抗摄提之紫葢夕驻幕于台原兮闿璇玑之瑶光已乃毖殷祀徧羣神荐牺牲兮广腯奠圭璧兮精纯已乃贞庶度率羣臣集簪组兮雍肃萃共球兮鲜明惟皇有严有翼必躬必亲致斋于啓运之殿兮将大事于显陵防谒于纯德之山兮曰罔极乎天情仰龙冈之蜿蜒兮切羮墙其如见俯鳯麓之岧峣兮覩裳衣其犹生西睇太和兮迩仙都之蟠礴南眺祝融兮占帝丘之嶒嵘大矣哉其因心之大孝矣乎至矣哉其钖类之至仁矣乎于时羣臣有举皇轨而言者曰于惟炎皇产楚烈山造耜播谷济民艰轩皇继之登楚熊湘象干法坤万世有光吾皇纯孝大赉及民免租捐廪发政施仁易有之先王省方观民设教其是之谓乎有举帝范而言者曰于惟尧帝南廵丹水钦天敬人畴咨治理舜帝继之觐后南岳敷奏明试百僚允若吾皇纯孝隆礼及臣惇典考绩黜幽登明书有之日觐羣牧班瑞羣臣其是之谓乎有举王辙而言者曰于惟文王江汉防泽大畏小懐万邦作则武王继之明昭有周无疆惟烈祈天迓休吾皇纯孝渥恩及物广泳翔游普涵动植诗有之时迈其邦昊天其子之其是之谓乎臣道南乃稽首顿首而飏言曰于惟皇祖南征江汉地平天成河清海晏迨我睿宗封建郢邦含春恩纪照耀湖湘吾皇纯孝燕及皇天臣拜稽首万有斯年文学  

诗赋　　　　　　　　　　　【`唐`】司空圗  

知非诗诗未为竒竒研昏练爽戛魄凄肌神而不知知而难状挥之八垠卷之万象河浑沇清放恣纵横涛怒霆蹴掀鼇倒鲸镵空擢壁琤冰掷防鼓煦呵春霞溶露滴邻女自嬉补袖而舞色丝屡空续以麻絇防革丁丁焮之则穴蚁聚汲汲积而成垤上有日星下有风雅历詃自是非吾心也  

笔花生梦赋【`有序　　　　　　明`】程大约  

昔江淹梦人贻笔一枚毫端生五色花光彩可爱由是文思日进擅名当时余防承父命习计然之防浮游江湖不遑问学中年适有所激奋迹成均始亲经史领略大义而已薄宦一载归罹家难乆困保宫情思无聊间以篇籍自娱麄渉吟咏思致蹇涩未敢示人一日偶渉梦境见架上管城晔然生花喜而弄之醒觉聪明稍益质之文通畴昔之梦为不爽焉吁嗟嗟乎事亦竒矣由是渐窥著作之林宗弟巨源暨一二友人时时见过相与弹射遂使奉教于大雅君子得宣幽愤之懐传播区宇沉寃幸释虽实天之所啓抑亦精神之所感召欤乃兹纂集墨苑追忆其事属良史圗而载之并系之以赋云  

览载籍于曩昔异江生之笔花缀吴律以吐萼聨赵毫而扬葩攘采色于锦绣夺鲜景于云霞文犀之管既不足贵翠羽之饰抑何足夸尔乃出入六经周旋百代赞幽防于神明综人伦于晻昧契周王于羑里慰史迁于犴狴质备规矩色辨天地实赖以阐千圣之道术岂直以纪五车之文字  

墨赋【`有序　　　　　　　　　明`】邹迪光  

新都程防博氏守知黒以墨为技名重词林品越族贾余用其墨而心快焉乃为作赋其辞曰  

夫何伊人之特禀纷众美之独备遵尚防之令谟羌含章而养晦既耽而如扬复守黒之似李德何不潜技乃必致翺翔于觚椠之场踸踔于述作之宇瞩隃糜于今日嗟神理之未既缵绪上党搜精易水则象冀公佩法潘氏型规二螺义窃九子涓天时度埊理慎燥湿避寒暑鸠良工简妙技备殽胾丰廪饩功不速化物取诣以材则庐岳之松大峰之煤苍麋之角文豹之鱼脑呈麝脐流紫茜草褷泽兰靃靡珠胎玑屑瑶膏玉乳品以集成芳非一类黒水重邮霜历祀溟海为枯雍丘半死以工则千灯潗防孤茎萧条酌液凭衡列视如标分曹戍守丹烬阒寥纹烟妖嬝幽焰猋揺似有而若无骤庳而倐高廻宂绮疏遟楹橑然后揉杂百馥和调诸膏烟胶相得子母携抱峄山之桐不多齐州之漆贵少于是盛彼玉桕以金椎若断若续乍合乍离夫其赑屭作力罔媮与佚若朱亥千斤而博浪一击其宵旦矻矻络绎劻勷若玉药而天媛报章其疾徐甘苦得心应手若郢人斲鼻而庖丁解牛故其为质也坚如连钖贞似瑊功圭杳薆苍璜旁魄消寸必以经年横沟可容一夕筑阳磊磈未足齐徽懐化嶙珣犹难比德其为色也黝黝黟黟煜煜煌煌卿云朝升景星夜张元始乍涅太素发芒遇木则入置暗而光比漆于一防之小为德于三年之藏其为香也衯裶扶疎茈虒郁燠嘘气歊蒸流脂渗漉逾牛头胜鸡舌陵都梁轶迷迭吐鱼腹而氤氲隐豹囊而馝馞攘芙蕖之幽芬夺申椒之酷烈其为制也圎规象干方矩摹地八陵四极六符五纬埏埴玢豳镌镂具备或直而挺或脩而鋭觿角槃匜灵章瑞玺人服龙宾物用狻猊松丘太守佛沼青衣撙撙异形历历殊制伯益所不能名隶首所不能识乃缀以金珠抺以翡翠袭以文绮置以革柜故能使珍方照乘价埒连城贵同水碧重竝金茎词坛擅秀文苑驰声不翼而翥不胫而征石室操觚蠧简借润宫闱扫黛蛾防争盈贪何分公择好不独张金徐峰假奕以博得潘谷隔袭而知惊亡不神松煤为万钱之值秘香璧作十世之珍者也乃其若烟无烟若质无质似香非香似色非色漠汉嘿嘿变幻恍惚漏元气而涳蒙盗沆瀣之流液是又霄练逃形龙秋絶力舍利含景珠匿迹将使欧冶徬徨九方辟易阿育唏嘘魍魉莫测者矣虽复名公硕士骚客文人香快意乌玦赏心吐词纚属持论缤纷剡藤阜起缃帙山陈曽何足以喻其义理得其神情者乎乃彼氏象帝之始不与物迁木鸡自保害马都捐处于不言之府酌于无朕之源虽华衮之日至而文理之闇然其或黒白倒置雌黄错缪谓非妒妇有口抑复在涅不淄有玷无咎即费输攻不辞墨守  

南岳衡山墨赋　　　　　　　【`明`】姚履素  

爰取象于太隂兮着绚防于文章资松黒于乔岳兮借油晕于芝房链清烟以成质兮定其名曰龙香既如漆以比黒兮复似圭以为方镂岣嵝之三峰兮俯临浩淼之沅湘亦有灊霍之为副兮彼回鴈止乎衡阳惟夷之所居兮苍水使者之流芳曽发金简于神禹兮亦化鸟迹而飞飏用是圗嵓峻于玉兮共鹑尾以耀光岂廷珪之所制兮抑详芝之所藏愿染彤管之三万兮着纨素之千厢尔乃秘之于名山兮同南岳乎灵长  

鼎砚赋　　　　　　　　　　【`明`】萧子鹏  

维物有拟于古兮靡有同于今制稽何代而是作兮不识先民之攸器翳土花之弗蚀兮维地式藏韫清辉之不露兮维神式秘将待用于一人抑符祥于一世粤惟我公守备南畿适筑垣而辟壤偶得此而讶竒爰考籍以无征亦询众而罔知维领之提兮一首足之柱兮多枝圆有法于乾象数有贯于嵗时扣之有韵兮若内虚而可受睨之有间兮若底葢之相持速良工而是判开一笑以解颐涵碧而不涸兮凝方诸之湛其积墨痕而若新兮灿隃糜之皎而佥曰是惟鼎砚维公是宜坚逾石兮匪龙壁之是凿洁逾瓦兮匪雀台之所遗间黄紫以如玳耀青碧而若螭恣百磨而不磷嘘一气而生漪引辞源于倒峡翻学海于无涯云雾顷蒸于泽国虬龙速化于天池侯可封于即墨贡不借于郅支参玉堂而是友宰铨部而式随丹青人物兮絶胜调味于鼒纪述勲业兮足以勒铭于彝孰曰兹物兮不于我公而兆之遂为之赞曰匪鼎若鼎兮匪砚其砚于量有容兮于文是见圎以智周兮静以夀存维德之府兮维礼之门允为世珍兮诒谋厥孙  

逸句【`附`】  

赐苏易简大言赋　　　　　　　宋太宗  

少言盛世兮为词臣徃古来今有几人首书文章兮居翰林儒名善守兮合缘夤  

武功  

大阅赋　　　　　　　　　　【`明`】徐显卿  

惟明十世嵗纪屠维巍乎绍万亿禩之大统炜矣膺五百载之昌期化嫓黄仁浃黔黎寰宇宁而金瓯巩泰阶平而玉烛熙风移俗易文恬武嬉于时圣皇方拱象运无为翻然振作惕尔兴思乃召大司马而申敕有司拣吉日协灵时备国容整军仪亲临万乘躬綂六师以行大阅之礼而讲事焉实绥迩詟逺之长策居安防危之彞规也上乃登云霞六龙之辇挈日月九斿之旗拥虹霓翠华之葢乘翚翟表蕝之麾驾赤虬骖紫螭千骑逸万马嘶陈三千之兕铠罗百万之熊貔灼灼烁烁旐旟旖旎而逶迤隐隐约约兵车駍轹以陆离尔其阛阓杂沓郊旷奔随冠葢混迹耆稚兼窥外若文身绣面辫髪雕题沮顔燋齿之国贯胷黔首之夷靡不婆娑呕吟赞啧啧而叹嘻嘻阅礼甫竣时有观兵远裔者匍匐而前致辞于觌德近臣曰裔乃荒外之鄙夷也三皇不能臣五帝不能羁裔闻命吾国老耈曰二曜流禧五纬炳祺海不扬波醇风逺吹葢三年于兹矣意者中国有圣人出而继治欤盍徃观乎是以不惮梯航而渉远来斯今者幸获俯伏道左仰见威仪然心惊胆悸目神移诚不能窃覩万一也天朝大夫履金门陟玉墀觌德辉而餐道腴有年矣盍铺张盛绩黼黻华词俾传布海域磅礴岛夷威棱振于有截光耀流于无涯于时近臣闻而畅然曰吾闻王臣封疆之外法不交私殿陛之侧礼不逾辞然尔既职贡则固圣天子之裔臣也况普海内外咸得而观光矣余何恡于尔为苐妙算之渊微圣武之神竒诚有不得而飏言者姑举众所共覩者略而陈之粤若皇明之握干符而总坤维也我太祖高皇实创始之轰雷电震风霆净沙漠埽蛮荆霍挥八极昭旷九溟钦若成祖载震皇灵肆伐猃狁三犂漠庭筑河湟而受降登燕然而勒铭天锡吾皇乃武乃文乃圣乃神兹将振二祖在天之遗烈立百王御世之常经尔独不见昊穹之佑斯行乎是日也日吉时良天朗气清绮云郁丽碧落流晶雨师洒道蜚廉啓程屏翳敛霾靊霳潜声太一翼辕蚩尤捧旌应龙警跸夸父旋衡山灵防野方岳守营策八神而镇摄九垒役六甲而奔走五丁左苍老右皓媖前赤融后精属堪舆以壁垒伏勾陈使当兵诏招揺而倚葢召太隂俾先征捎魑魅而斮獝狂抶防魉而辟神耕殄女魃而殱毕方隂旄头而匿欃枪爽籁为之开豁岩岳为之峥嵘上乃乘景运应休明顺天道协舆情实于是日而电发霆征焉尔纵无识宁不见昊眷之赫赫明明乎裔乃颙然翘首而叹曰猗欤休哉裔闻得天者昌中国圣人真膺天命而挺生者欤何是日百神拥衞而诸瑞骈臻也裔愿悉心而谨聆焉近臣曰吾皇之宅天地也穹窿作居瀛海为寰北极紫漠南控百蛮扶桑啓其东户崦嵫障其西闲表以万叠之河山阻以百二之重闗然后规方千里而定鼎幽燕其时临而大阅也都城之背则有演武之场在焉盘盘桓桓翩翩跹跹由大内经安定而北渉也通衢翚豁坂坻蝉聨兼驰并驷骈毂交軿瀚渤左绕钟其渊太行右峙耸其巅金城前亘千雉万堞崔巍而壁列居庸后枕层峰叠巘环拱而勾纒其名山则樠木崆防龙爬婉嬿博麓碕礒康居坛墁岝防防嵂嵣防窿单嶚刺刺其矗云鞫嵬嵬其薄天崆峒嶻嶭而成甗岥岮交错以迍邅其巨川则洪涛澜汗万顷洄淀长波涾百折迤涎渀流漰湃沆瀁恢漫玉泉瀑濆其隈金水伏流漾其涟环营合壁而盘涡周匝衿畿帯甸而沦滀迂旋其中则涵浩浩之平沙渟汨汨之浤翔鸢飞而怯弹逸骑□而惊鞭于是缭以周垣堠以重埏连墩接堑深沟峻壖濬百苇之广池穷劫灰以效昆明累千仭之危峰廹霄汉以象祁连彼区区校艺于长杨讲武于骊山者曽何足以拟今日之万一焉裔乃踌躇四顾曰猗欤险哉裔闻得地者强险也若此真天造地设以俟圣世者欤所谓天下有道守在四夷者欤形胜则裔闻命矣敢问军旅之众可得而言欤近臣曰烈烈吾皇神武莫当车轼怒蛙轮廻钩狼熊罴之士云集雕鹗之旅飇飏桓桓纠纠矫矫昂昂内焉五军督阃之统摄外焉九边各塞之隄防散而为七十二衞之拱列练而为一十二营之精良其侍衞则锦衣狻发旗手彪翔金吾森严羽林徜徉飞熊兮虎贲豹韬兮鹰扬天策人策之简拔武功武成之剔敭勇猛则英神广武超跃则龙腾武骧其团营则神机神鎗应宿而分方立威振威列队而成章其听操而调者则镇南横海富峪广洋连城有蔚防济川跨郡有和济沈阳赵代之慷慨雄刚秦陇之勇悍劲强宣大之习练边疆辽蓟之捍御强梁诚版籍之不能纪载营屯之不能尽藏嘘气蒸云流汗成浆指顾风生回眺星芒圣天子以此众战何虞乎奸宄之窃发何虑乎边徼之猖狂裔乃凝眸睇望怅然而自失曰猗欤庶哉裔闻得人者王中国之众济济跄跄宜乎臣妾九有而包举八荒也然士卒赖马以战其物色可得闻欤近臣曰天子之马为騋为龙立八百牧于外厩立十二闲于内宫齐毫空汧渭之良逸足进地窟之雄汗血来大宛之域神骥产渥水之中果下贡秽夷之国元驷献华阳之封乃若骅骝騄駬白仪青葱逾轮齧膝山子小戎浮云赤电絶影嘶风纎骊接趾秀骐连騣绿蛇骈衡紫燕飞空八骏九逸之骠十絶千里之駥尔其骧首蹀足独突羣翀霜蹄躙跞毛氄防茸时蠖屈以奔鲸倐耸跃而惊鸿有驓有騱有骧有駹皓若瀑练灿若腾虹黒若黔漆烟锁云蒙赤若胭脂霞蒸日烘弥山漫墅塞谷填谾驹不服鞍牝不给庸于是饰以金羁络以雕笼寳绞星纒镂章雾滃鸣珂琅琅和銮雝雝樊缨耀首锦鞯钩胸孙阳相其后先韩哀控其西东纎阿造父纵骋而执其靶秦缺楼季错奕而道其踪服御调良骤骛从容闻鼓声而猎汉腾宵聆金号而渫血献功圣天子之大阅实以此骑何强敌之不可冲而坚城之不可攻也裔乃上视冲尘下视蹄迹茫洋而叹曰猗欤良哉裔闻国君之富数马况巍巍万乗之主邪则其驰骋无极而独歩天衢也不亦宜邪天驷之伙且良已知之矣兵革之坚利又何如近臣曰武库之藏吾不得而窥矣吾于演武之地诸将士之所执负者略得而髣髴焉尔其铦铩利挺攫斧钩铙雕戈画防短槊长标其刀劒则干将镆铘纯钩豪曹白虹紫电流星明霄文龙藻雕蚌饰鮧越之巨阙鲁之孟劳楚之湛卢周之赤刀精光射斗杀气凌霄陆博狮虎水断虬蛟其弓矢则六射孔良七合和调屈以海犀之角交以山麋之胶青檀黒榦越棘楚桃玉珪金铣象弭蜃珧加以晳弣饰以云箫榦以汾湖之笴括以鸨驾之翲砥以肃慎之镞砺以关西之铰横洞挺鹿仰贯飞雕其甲胄则犀革七属环铠重雕釬鍜宛转兠鍪夭蟜凌层宝篏错落金销组铔捍颈累櫜防腰其烽炮则狼机鸟嘴鐡瓮铜标转石成雷发焰飞飇礔礰激以増响磅砰礚而訇敲虽山岭之嵩高谿谷之逶遥中之者靡不粉碎烂之者无不形焦此皆中国之长技所以控御乎天骄于是乎圣皇左秉黄钺右麾白旄铠垂金锁弓挽乌号佩太阿歩光之劒带昆吾削玉之刀亲总旗鼔而招揺六师焉彼角弓木矢安足以逞其骁而毡裘狼纛徒东阙之枭而已裔瞩视曰中国之兵革可谓集四方之精兼百代之良矣然米粟货财实兵所资裔闻行兵十万日给千金况天王亲率百万之师以耀武乎其积畜之富窃愿闻焉近臣曰圣皇以四海为家而藏富于民尔不覩吴防之区荆湘之民秦函之岐豳巴蜀之峨岷周郑之溱洧齐鲁之济汶三江五湖之浦八闽九桂之浔町疃畎亩阡陌畦畇经略有则浩漫无垠崛如羊角比若鱼鳞耒耨耕耘徃来纷缤手胼足胝锄齿磷磷筑圃登场轮轮囷囷舳舻相衔轞辙相寻河漕相接挽输相臻辐辏畿甸累嵗连旬巨厫充拓太仓堆屯升新续旧相因陈陈杳不知其为几百年之储蓄而一仓一廪之积亦足以食千百万人也乃若鄱阳之璗金涪水之纹银锦贝象齿拱璧竒珍照车走盘骇鸡辟尘珩琘天球琤玲玱珪璋特逹赤瑛紫璘贡彼于阗产自昆仑与夫青蚨鹅眼周廓厚轮九府五铢朽贯絶缗尔其吴绫蜀锦越缯鲁纯冰蚕素丝独茧单纶积如丘山委若蒿薪充盈内帑灿烂辉形以此而赉将士赏三军孰有不效死而捐躯命者乎裔曰猗欤富哉天王富有四海兵革坚矣马匹良矣食货康矣兼此以演习大旅其龙韬豹略布置于战阵者又将何如邪近臣曰韬略之秘吾固不得而知亦不得为尔言矣尔独不见圣天子战阵行伍之竒伟乎吾皇应时日之庥祯乗地势之旷平拥军旅之盛强耀兵甲之精明控骠骑之骏逸岀积聚之羡赢于是阖战轇轕星陈天行肃肃习习軨軨辚辚遂习乎演武之场骈部曲结徒营列校队长辕门陈师鞠旅誓众分屯次和树表扎赛驻中军传令司铎授钲鼔灵鼍之嘈囐击巨金之铿鍧三令五申示戮斩牲五歩六歩止以齐盟结天地风云之体势按木火金水之杀生运蛇盘鸟翼之变化应鹅鹳鱼丽之棼更斡干转坤旋之机轴法箕张翼舒之纵横排六花以列势依八阵而行兵布四门以营守并五路而进征千夹控万弩连搒旌旗交映劒防齐鸣虚实相变竒正相生歩武相接击刺相并什伍相连歩骑相冲勇怯相和膂力相勍不疾不徐不震不惊疎容转马宻仅通行圆若走盘方若连城曲若水绕直若绳萦急若雨骤标若风轻屯若蜂集聨若鴈行倐忽若常山之蛇奋跃若纵壑之鲸耳熟金鼓目便麾缨苍旌起而震队毕举皓旃扬而坎伍交争挥赤帜而午营棼应悬皁纛而子部齐渹坐作进退节以军声喑哑叱咤指顾頽倾天地于焉震荡宇宙于焉軯轰山岳为之撼动海波为之沸浤防防乎气吞漠北恢恢乎力举岛瀛然后鸣金肃令以収三军大宛乃抝怒而少停焉然余威之所愤狰积势之所漰尚戛戛乎其攘臂而未已也圣皇特养其力而令止之姑将有所待耳裔乃战战兢兢憩息少苏而言曰猗欤有如此之盛哉中国圣人真天威也古称王师无敌此之谓乎逺裔自此不复言兵矣近臣曰犹未也圣皇览六师之毕命于是升玉帐攒高牙奏凯乐宣鸣笳画角哵咧鼙鼓挥挝然后军正捧籍而至上乃赏功录劳宁迩来遐赈恤边圉抚绥邦家羣后让德百辟承嘉孤乡举贤庶士无哗雝雝睦睦德沛中华爰及四夷稽首拳挐殊区别域海窟天涯各执方物口叹心夸朝鲜交趾真腊沙华暨夫正朔之所不及德泽之所未加秦汉之未通译奉使之未乗槎莫不欢呼踊跃拜舞婆娑区区若尔国者曽不若太仓之一粒恒河之微沙茫茫海宇何足较邪裔乃拆颐垂舌而赞叹曰猗欤美哉诚所谓内顺外威者矣古称神武不杀其殆是欤近臣曰犹未也圣皇乃旋大驾囘銮舆按辔从容弭节旋徐遵乎便道反乎天衢凝神通于秘宫思默于宸居覩万方之欢娱谓兵端之不可喜期以辑之而保泰无虞也乃下明诏颁天书藏弓矢于豹櫜敛旌纛于鲛帑铸劒防为田器销兵甲为耕锄放马于上林之野归牛于医巫之墟易营垒为市防变板屋为室庐骥贱騕褭野收蹇驴布盛徳于明堂访至道于石渠兴农桑之本业减服御之珝琚贱工商之淫技节后宫之珍璵使海内弃末而反本背伪而复初化行里巷歌动阎闾于是天地防合隂阳煦娱淳风宣鬯和气屠苏天现卿云甘雨地产灵芝嘉稌山不童而水不涸洛出书而河出图阜瀳器车泽茁箑蒲石冽醴泉瀸洒神酥南山翔比翼之鹣北溟献比目之鰅麒麟游苑凤凰栖梧角端飞禄神羊驺虞条支神雀天宝鸑雏八窍玉防九尾防狐屈轶蓂荚珠实雕胡乃至蓲萌防藟蜎蟜蠢蠕罔不涵濡沃泽欣欣愉愉虽圣王不重祥瑞而感召之理自不可诬登羲辕之沕穆洽祈妫之都俞游无怀大騩之庭入钜灵辰放之区混六合为一体而万类皆为之徒宜乎御庆历握隆符化混一元妙契三无信乎民无能名焉但见其巍巍荡荡矣乎裔乃頫首顿地曰猗欤神哉皇哉唐哉至矣尽矣后有作者瞠乎其不可及矣真如天之无不覆矣如地之无不载矣如元气之运行亭毒而万物各得其所矣裔不敢复请再观矣近臣曰我与尔风气不通语言各殊今特授尔以九章之诗使尔归译而歌之如古之九招九英以播逺夷其一曰时日昌二曰形胜强三曰军威扬四曰马匹良五曰兵革钢六曰食货康七曰阵略臧八曰四夷来王九曰天地降祥裔复再拜稽首曰请传颂而不敢忘其颂曰于烁我皇受命昊苍爰举大阅吉日时良蒙蒙湛露皓皓秋阳万灵翼衞百执奔遑导襄有赫呵禁不祥言备法驾陟彼疆场连埏交圻叠巘重岗美哉山河赫矣保障演兹铁骑防我金汤爰整我旅我旅跄跄纠纠虎贲林林龙骧如熊如罴如垣如墙维国藩屏维王干将我车既攻我马既良服兹驷铁控彼骕骦万乗騑騑八鸾锵锵薄言御者有文丝繮修我甲兵励乃锋铓龙盾虎韔干戈戚扬决拾既同弓矢斯张于以用之思患预防芃芃甫田秩秩糗粮既坚既实乃积乃仓南金大贝拱璧琳琅载驰载驱于橐于囊整我部曲修我戎行郁郁蛇盘翻翻鸟翔儵焉八阵忽尔六厢王于兴师以靖獗猖文教敷兮圣治张武备扬兮威要荒开王会兮朝万方执玉帛兮承篚筐通重译兮贡越裳单于稽颡兮服戎羌海宇一家兮咸来王仰穹兮俯垕皇协上下兮膺休光四序调兮若雨旸百谷登兮多稌粱凤仪舞兽兮和鸣洋洋诸物毕萃兮降福穰穰千秋万禩兮咏歌陶唐性道  

覈性赋　　　　　　　　　　【`晋`】仲长敖  

赵荀卿著书言人性之恶弟子李斯韩非顾而相谓曰夫子之言性恶当矣未详才之善否何如愿闻其说荀卿曰天地之间兆族罗列同禀气质无有区别倮虫三百人最为劣爪牙皮毛不足自衞唯赖诈伪迭相嚼齧总而言之少尧多桀但见商鞅不闻稷契父子兄弟殊情异计君臣朋友志乖怨结邻国乡党务相吞噬台隶僮竖唯盗唯窃面从背违意与口戾言如饴蜜心如虿厉未知胜负便相凌蔑正路莫践竟赴邪辙利害交争岂顾宪制怀仁抱义只受其毙周孔徒劳名教虚设蠢尔一槩智不相絶推此而谭孰痴孰黠法术之士能不噤齘仰则扼腕俯则攘袂荀卿之言未终韩非越席起舞李斯击节长歌其辞曰形生有极嗜欲莫限达鼻耳开口眼纳众恶距羣善方寸地九折坂为人作崄易俄顷成此蹇多谢悠悠子悟之不亦晚  

心静天地之鉴赋　　　　　　【`金`】赵秉文  

尘静万虑心涵太空廓圣贤之鉴别际天地以融通湛一意之虚凝不胶于外极两间而烛照尽在其中夫静为躁之君心者形之主无营则万境俱逺有蔽则纤毫莫视鉴明则尘垢不止心则喻如心静则天地流通鉴斯有取若乃宇则泰定神无坐驰是非不得以尘累利害不能以物移明则逺矣鉴无近斯艮以止之键五基而不乱复其见也洞万物以无遗由是照灯无疆眇緜作炳造化无以遁其迹洪纤无以逃其景良由体道之冲宅心以静何思何虑守一性之宫廷不将不迎纳万殊之光景今夫五色乱目不见泰华之形五音乱耳不闻雷霆之声我是以神宇定兮虚而不屈心源瀹兮静之徐清天地不能外其照日月不足况其明不然曷以杨子著书云潜则神明可测庄周抗论谓虚则纯白自生岂非心本一源万事周变定而能虑则虑乃有得静而后应则应不能今也守一真于不动之宅闭六欲于不关之键自然不虑而知不窥而见去智与故殆符顔氏之齐知徳与言终契孟轲之辩既而解物之悬渊之又渊心虚则万象皆灵欲冺则百感无朕可以游于太始可以陶乎徳元可以荡我神于八荒之表可以约我身于一掬之前涤览于心地开虚明于性天故得其麤则可以穷事物形名之理得其精亦有以识道徳性命之传矣夫然物来自能顺受事至不为束纒发为用智之权救测于未形审作研防之妙见吉于所先别有不定不乱而心恒如不皦不昧而用自在以虚为有对也致虚极则无其对以静为有待也守静至则絶其待功之化机之纯及其至也寂然不足以名之超入圆通之智海  

太极赋　　　　　　　　　　【`宋`】陈　普  

予尝倚阑干而问真宰兮曷为有此四方上下之六合洪纤会而为一兮浑沦磅礴以至于羽毛鳞甲一形一理性兮一体一仪形度数分量各有定兮是为千古万古不易之常经不舎昼夜兮溃然乎江湖百川之水无或逾其分兮冥冥之中若有所裁指百千万亿不出于一兮万古一隂而一阳盈虚消息不能已兮子半之心无或忘味之足甘而足乐兮念之可敬复可畏铺陈治道亦已勤兮曷为日新而不匮恍兮惚兮若有荅予者曰中天地以观物兮而子亦可言有心不悱不发兮吾今请廓之胸襟子之疑问亦已详兮苐未见其本之不难知推物以求之兮观其义之攸宜理之安然者莫非其当然兮有者莫知其固有阳何可以不奇兮隂何可以不耦动则理须圎兮静则义不容于不方鹤不可以为鳬之短兮鳬不可以为鹤之长天不三百六十五度兮无以开七政之运行七政不日兮无以发阳徳而开光明二道黄以为寒暑兮赤以持其大中二极髙下出入地必三十六度兮所以为昼夜之永短寒暑之衰隆地必五岳四渎之行兮防乎东沧与南溟土髙西北而水深东南兮亦皆前后之常形火南斯赤兮水北斯黒金西斯白兮木东斯青炎上润下兮悉其势曲直从革兮咸其情牝不容于不牡兮男何可以不女肢岂得而不四兮脏何可以不五男女必夫妇夫妇必父子父子必君臣兮于以立人之纪纲固三而常实五兮五教孰能阙其一三百三千一不可无兮品节度数分毫不可以或失举此而类推兮何者非当然纤极于一螘一叶兮洪极于一十有六万里之乾元精麤有无不相离兮器亦道而道亦器惟一当然之至极兮夫是之谓天地之帅所以韦编三絶兮沛然得之曰太极不过道之至理之尽兮无声无臭而有物有则去来生死其性兮其物其则常在于太虚之中虽体物而不可遗兮故常在物之上而优游从容止此而不可増损兮是以无始而无终増之损之则胥病胥劳兮以此万形为一中庸两楹梦奠兮千载而发于九疑之趾既乃复起于武夷之下兮吾徒始安于戴履无迹之可蹑兮凛乎父母之命严端衣冠以对越兮镇洋洋乎在前之曕  

儒宗赋【`有序　　　　　　　　宋`】王由道  

儒道之用天下大矣尧舜稷契之君臣孔曽思孟之师弟化时传道厥徳用彰于戏极矣七篇绪斩百家竞喙千载而下虽谓之无真儒可也奎聚宋朝派流伊洛肇阐儒教而我晦翁先生大集厥成然厄而未用则虽振孔曽思孟之余芬未啓尧舜稷契之遗响我国家列圣嗣丕基克大布其儒教天下始知有儒道之功登三迈五而颂声作焉则夫士生今世何幸哉用者必儒而非儒不用为今之儒常矣而奚以异也嗟乎士固有天下之善有一乡之善才固有千人之长有万人之长故汇丛聚而专本者难古人论文章推燕许擅其家论道学谓曽氏之传得其宗夫宗者非主夫文塲贤关之盟者乎防惟宗伯大人先生三吴豪杰五百昌期甲科其迹金玉其音学校其职山斗其名綂承千圣之一心默防百年之诸老以其绪余线吾道而续之实学道父母之宗子某忝飞跃于至化中而幸有赖匪不能言者敢不伸喙以扬耿光洪烈于万一云其词曰  

客有务博公子过于从约处士索隐先生在焉公子气象甚都丰采粹然坐定论文以相晤言率尔举手曰夫所贵文士者贯元精于胸次洒云烟于笔锋罗万象于奚囊窍百幽于冥防微词发泬赘语盘空妙入无垠髙察苍穹招韩揖桞抽白对红绣口烂霞洪响破聋扛大鼎沛长江一字出百奇降如惊风巨浪而出没蛟螭如青天白日而变见云霓如鸿毛之遇顺风而一举千里如康庄浅驷四黄并驰其幻也不可得而窥其发也不可得而遏其疾也不可得而追彰颐昭徽珠唾玑霏大放厥积杂佩琼琚小敛铓锐昆吾挫威秾而不敷丽而不芜深而不晦浅而不肤化臭腐为神奇注清波于玻璃唯陈言之务去托鸿掌于雪泥江山献佳金石助谐词情兼到匪造匪排若此者追踪于往古诧誉于后来吾傍观乎斯世亦戛戛乎其难哉处士曰不然子贵文士吾咀道真词尚体要不在尖新与其脩辞孰若厚伦不学无术奚为大臣故利口者生梗木强者扬芬鴈以鸣而遭烹象以齿而见焚春华不实其何足论镇静自守足亨百屯故君子平居则弹冠风尘则据鞍临变则留丹厄用则深蟠彼毛锥之利頴弄觚翰以莫攀徒费神于百年亦何益于两间公子默然不悦曰若此者非某之能识也彼无言以传后则禽鸟之过翼也曽倏忽而无间何从揣而得其迹也处士不应仰首瞻壁二豪无言先生太息曰若是乎二生之迫也所谓齐固失矣楚亦未为得也以予言之文质彬彬乃士之则也故不观终南无以小培塿之巅不入西洋无以尠蹄涔之源不以大人为依归则曷从而知文行之有偏惟我圣人六飞御天镕铸入数中和是兼故占一艺者所必录以备榱题之用具大徳者所必尊以握元化之权或付以端揆则总制百僚或任以教化则于变黎元猗欤我公玉雪丰标优入徳宅于焉逍遥一代之豪故防宠褒俾司序胶以玉青袍羌得宗主宜法琢磨庶脩夫羽翮以待夫网罗顾乃自骛于葩自拘于瑕各逞以夸自成一家则隐于凉凉用于堂堂同于茫茫胡以琅琅兹欲善汝之文行须依我公而更变请略陈之以息子争夫公之生也二五兮储精萃类兮拔英扶舆兮増淑海岳兮贡灵气昂昂兮平斗与星量恢恢兮包沧与溟徳巍巍兮登泰山而小天下道昭昭兮似有形而无形分黔雷之权兮运笔嘘太一之青藜兮明经行则矞皇为之前驱兮呵斥不祥坐则冥为之代役兮渊默不惊饮沆瀣以满腔兮夜气以存撷秋兰以为佩兮馨香袭人贮玉壶以为襟兮清滢孰京掉银海之中兮品藻无毫发之爽耸玉楼之髙兮逸兴有万冝之评无作而好兮好者靡青云之借口无迁而怒兮怒者靡意气之不平披鸾鷟之一毛兮五色俱备与造物以游兮渺无俦侣超仪象以宅兮独见峥嵘削圃之华平兮植瑞南国动中吕之常星兮照祥北旻匪古今防圣之期兮畴与之降匪太和之孕兮胡与之生故其载道而南兮洙流滙淮必其作人以成兮遹骏有声于戏噫嘻遡其行兮非独行征其文兮岂虚文名知行为两失兮以一贯为宗经纬弥纶兮以忠信主盟收百行之纲兮万目秩秩严百役之令兮一翁惺惺靡昌黎之务多闻兮敝精神而无补岂象山之尊德性兮事寂寞以游神庭故其文之有用兮足以华国而被生灵行之有章兮足以射霄汉而轰雷霆为千载之真儒兮敢云鲁之两生当一代之宗主兮实集朱之大成欲黼黻皇猷则黄白兮间以朱青欲柱栋乎明堂则楩楠兮杂以棈楻景钟之响撞兮不以寸筳大吕之音铿兮不以缶鸣专正脉之綂绪往兮有继濬词源之支派来兮可征如我公之道学盖隆古而为朝廷佐太平者欤若我夫子其谁可凭故渉大河者必巨舟取长鲸者必巨钩奠大邦者必全德成大德者必全脩兹欲造深可忘渊临欲耽越操可忘南音欲儒宗于夫子可不主一以为心吁嗟猗哉奔轶絶尘有力者骖空洞不测有胆者探人皆尧舜孰曰不堪夫子之道匪默匪潜乗云而南破云而瞻太阳清光烛见微纤自遗厥照各窒封函局于一偏孰剖机缄山径茅塞愿请子芟于是公子避席再拜各请如约唯唯而退  

## 御定历代赋汇补遗卷九  

性道  

本生赋　　　　　　　　　　【`宋`】薛士隆  

元始鸿蒙兮肇太初惟皇极声色恍其无朕兮希微夷为至德天坠生而滋数兮是分人纪人本生于父母兮体隂阳之萃美羌圆颅而方足兮二仪之性也纷坐作之更王兮惟动静也九窍作而四肢行兮孰司其柄也强不息而运干干兮于穆惟皇之命也余既克格此至诚兮又将之以至愚冠芙蓉之芳馨兮扈荃兰以为繻佩明玉兮长劒履琼华兮防滟病世俗之颛防兮思将以免畏修名之不立兮悁悁登崇丘而搴桂兮践草茅于沟渎仰山髙兮瞰谷既瘏兮我马茫洋兮厌若悠扬兮莫之我持余惝怳而佗傺兮命巫咸以占之巫咸答余以其兆兮曰而慊焉如有失耿营皇之隠忧兮浮切身之疚疾宜沐芷之芳洁兮以归毋昏迷于粪壤兮驱  

驰宜饮水于华池兮自润毋习尝于虎狼兮骋俊宜种菊于篱东兮卒嵗优游毋习尝彼野葛兮惧外物之余仇感春秋之川逝兮日与月其相除反视其多过兮越美人之轨度弗忙遽而言旋兮荏苒嵗其将暮驾骐骥而骖白虬兮揖旬始其为御勾芒蓐收趋走夹余辀兮祝融用之先路丰隆飞亷共洒扫而从舆兮列冥为犇属带浮云而乗太防兮招揺邈其容与凌昆仑而放于六幕兮黾徜佯而游处九阳驾言夕归兮颢颢洋洋期泰初而为交游兮将叱咄乎黔嬴嫓淑申申其证余兮曰胡为而不为卓行混茫彷像兮徒为訿病求异世之落落兮嗟伦类之缅邈人斯与而不羣于鸟兽兮巍巍乎古之先觉帝鸿氏余鼻祖兮惟太宗曰伯阳侯于薛而姓惟任兮芳泽三王奚仲莱朱之思诚兮左右夏王洎商武诰明明如日月兮祖乙追于臣扈摰仲氏之京配兮嫔文公而接鲁灿三秀之偕芳兮天香郁乎往古秦汉世之足蓬艾兮丕南辟于丹阳辚七朝而轧唐李兮令之作于闽方牓龙虎之肇名兮天荒是破日晻霭兮粤言旋于故处四百龄兮我祖光禄道兰洲兮逺追前躅菊香流兮宜黄中冀体石莲之刚固兮菡萏芬专而广被右史君兮舍月精衣卿云兮带青萍信杜衡兮萦辟芷服荷裳兮腰蕙茝冠獬首兮珥汗青武先祖兮在枫庭刚百练兮有折视氛朕兮无刑惧前脩兮弗称聊相羊兮往行反曰川渎委蛇道幽通兮波泽沦漪徳涵溶兮清静沉潜漫淙鸿兮泥滓隄防混而穷兮澄澈滔滔反流东兮浩荡汪洋惟太空兮邈其无象将何从兮  

东方三大赋【`有序　　　　　　明`】谢肇淛  

幼尝读孟轲氏之言曰登泰山而小天下故观于海者难为水游圣人之门者难为言呜呼尽之矣壮而筮仕齐鲁登日观之峰寻七十二君故事东历琅琊之罘望渤澥蜃气泱泱然大也归而道阙里观先圣庙堂车服礼器为低回不能去者久之自诧巨丽之观巳殚蓬游之觏云竒因欲为之赋久而未果越十余载复以水部郎治河张秋缅懐旧游恍如信宿虽文责可逋而心诺难负乃命之子墨氏聊以张大国之雄风抒素心之一得云尔其词曰  

桃丘之阿张秋之浒河伯效灵漕转无迕于是都水使者谢雉胥却要簿集良朋挥玉麈掉舌端竞夸诩征山椒之木客与澥滨之渔父莫不扬袂鼓髯盱衡而语乃命谒者授简于客曰仆南陬之鄙人无诸之瞢士步局咫尺目穷涯涘身不脱章缝手未去铅瀡譬之醯鸡之与窞蛙未覩大都之钜丽也客将何以教之乃有震旦丈人吕钜而兴眉轩而飏言曰夫自胚浑既分穹壤斯位万物散生髙山阸防殚九则之丘陵五岳为最推羣岳之共宗亡如泰岱青帝肇基三宫载展上应奎娄下临济兖灵区髙峙于东方时巡首见于虞典岩岩然鲁邦之具瞻律律乎坤维之雄冕左挟海上之羣峰右带河东之众巘登其巅也天门三切日观千寻足堪蹑斗手可扪参夕壶半注菱彩已升天鸡夜号踆乌飞淩金支滉漾翠旂犇腾神光祥霭乍灭乍凝九芒浮动海色霞蒸眇西眺莽防无垠等嵩髙于一粟视太华若浮萍絶目东睇吴越纷纶孔子望见阊门之白马伯阳遥噉天目之黄精又有崨嶪竒峰攅罗迆靡天柱笼泉莲花狮子屹立而端方者俨若君子之披襟苍顔而隐弅者无异丈人之独跂鴈来而敛翮者回鴈之崿崚嶒龙蛰而蜷鳞者龙泉之峰碕礒石则虎阜龙文女圏仙趾为屋为舟磊砢磈礧肤寸之云生于其趾靉叇氤氲轮囷缦斐曾不崇朝而雨天下矣洞则白鹤黄华吕公栖止蓬太空最称絶轨岳帝所居三千余里阿阁神房银牀玉几金鸡昼栖木甲宵跬岩则瀑布髙悬于百丈山椒仰蔽于五花凤凰之台碪鹁鸽之壁防嵯尧观平坦仙阁谽谺鎻云磴耸瞻鲁垓遐泉则天绅垂溜飞鸾喷华水帘卷雾醴澄洼涤尘防驾白鹤碾驼玉女王母白云封家湜湜香井潏潏绣池此皆滭沸于潜防或潺湲于浅洼仙人所以饮阆野之云母韵士所以烹碧洞之露芽者也若夫西南诸谷泄山霤于渿河梳洗中溪受黄岘之众淈桃花之峪旋流莱芜之源浟湙涓涓涔涔瀌瀌潝潝合流成河聚毛为掖江南飞刍骈艘万亿所以省牵挽之劳而转输于京邑者岂非此众川之伟绩也乎至于左右辅翊儿孙罗立亭亭云云梁父长白石闾徂崃神霄介石社首厜防傲来屹崒自燕以南滨江之北沓嶂嶙峋丛峦硉矹长空隐翠万里遥碧咸雌伏而不宾孰顔行而比翼若乃巍嶷等于昆仑竒胜甲于琳阙积翠中天灵气超忽位嵗星以长生负枵而秉箓隂阳交代以成万物则岂能貌依稀于松心写万一于笔舌哉是以自无懐氏以降易姓递王七十二后恒以仲春之时生长之至于岱宗礼脩巡狩鲸钟铿凤羽簉王辂升和鸾奏风伯清尘冥屏瞀大官具祠奉常戒酎燔柴升香茧犊载豆三牺既荐五牲孔富斋心冥契无声无臭受天命于皇丘告成功于曾岫八骏驱驰六龙辐辏日驭后先星旗左右白起封中彩凝斋后还坐明堂以朝牧守上计受厘介尔万寿舞鹤台空瘗骡草宿金泥彪炳于霞岑玉检玢豳于云窦丰碑记号无非绘凤之雄文杰壁镌铭尽是惊鸾之史籕其有形兆垠堮者千八百余夷吾之所不知仲尼之所未究若乃采芝石室伏槛云墟湘娥拊瑟秦女吹竽絶谷老翁头上白光几尺扶危道士腰间黄散数铢或骑白鹿于稷丘之室或引素手于神皇之庐抚始皇之松脂逢五粒攀汉武之栢印合灵符栖心宇寄赏清都呗声雷震屐迹蜂趋此非所谓羣灵之府天孙之居擅独尊于函夏称雄长于方舆者邪至若绛节昭真碧霞灵应绀殿翚飞珠宫霞映香阙缥缈以雾蔚彩桥夭矫而虹靓翟茀鸾骖云軿鹤乗羽盖朝引葆幢夕迎敻絶顶以称尊号郡国而朝万姓则黄帝之玉女链形气而超圣出乎震以化生诞庶品而司命彼其宝马香辕摩肩接靷纷纷纭纭贸贸懵懵车载绛幡头黏彩胜莫不膜拜踉蹡抢头蹭蹬祷尔神祗锡之祚排虎豹之重关希熊罴之征应衬施谷量委输泉迸虽非鬼謟祭君子之所不言而肸蠁灵明则字内为独盛者也  

时有垂白海翁闻客之言四顾目笑扬袂而前曰夫防山之髙也登之而小天下成之不让土壤斯乃圣贤之格言固非胪传之影响然而幅不逾于齐鲁登陟亡过于万丈律以四履之丘陵诚足称尊槩以耳目之见闻岂为无两使君抑闻登莱之外有大海之沆漭乎粤自圆仪既覆方轴载序九州聿画三齐中处阜陆纵横渤澥环阻百川既导万壑攸聚东演析木之津西薄青徐之浒尽章亥之衡弓莫测尾闾竭垓壤之江河咸归奥府当乎气霁四垂云澄六宇箕伯合喙以亡嘘丰隆敛烟而弗吐斯时也皛溔沉空涟漪浮缕万里渺弥千流澹泞金翅窥龙精衞振羽练碧际天镜光凝曙望沕漠于无涯极苍垠而莫覩时见金枢理辔以升沉羲驭浴津而容与纎尘不飞一苇可渡及乎洪飇熛怒靉霼防昏岳頽骇浪云涌狂彯沙漰湱飞沫纷纭震雕雷于鳀壑坠磐石于九阍天轴回旋而簸荡地纪坼裂而飞翻林莽震荡以挺防岑岭触击而豗喧黑云人立而昼吼白波山卷而宵掀既讶羣龙之竞奋复疑万马之争奔而其临崖挺列宾流环抱万壑争竒千岩竞颢则有珠矶防屺半洋双柘之羣山顔武沙门漏天华楼之众岛真鸡鸣苏心九臯错列于波中长山崆峒竹岛鐡槎森罗于湍表岨虎钦漠之兀嵝桑莒管香之□防或踞水迳以当冲或与驶流而争道率胥徒而避汉田横之遗址未荒领男女以求仙徐市之旧基可考慕汉武闻万嵗于之罘思过管宁泛孤舟于栲栳成山以东皆赤秦始皇鞭过海之石桥劳盛絶顶素竒吴夫差得度人之灵宝沧与涛含嵚岑澓沓吞吐宏渊呈峰献防此则有口可得而形容有目可得而览眺者也若夫舟飘洋外崖絶涛中弥弥沆瀁淼淼鸿溶万里无际八裔莫穷但知上下宁辨西东人迷紫炜水接苍穹凿归墟以为壑登天台而注江吸百川而虚受拔五岳而朝宗灌沃焦而不尽尚茹纳而无踪尧潦九至汤旱七逢金石殚灼淮汉溃洚曾不增其升勺又何减其涓淙至于艆防千尺艅艎百篷翔螭文鹢白鹄黄龙眇若鳬鹥之泛泛轻如箬笠之飘防若乃鼋鼍鼊之穴马衔贝母之封反踵雕题之国连臂黑齿之邦髦防琉球日本勾戎或屯若丘垤或聚若蠛蠓或巢如燕垒或散知沙虫倚雀室以遐观但见帆前漠漠对鲛人而偃卧惟闻枕外汹汹检阅乎东方之秘记庶几哉北角之阆风蕊珠琳琅之阙琉璃金玉之宫珊瑚绚采靺鞨辉彤骊珠不夜绀贝泛空木难砗磲之舶云精碧髓之丛水碧神楼之上药霞裾羽驾之踪安期生每种如之枣刘华盖尝饵伏之松延瞰冯脩之赐履冥搜海若之分封若无若有非实非空此皆意度于茫茫之冯翼不能目击于莽莽之澒蒙者也若夫水区所产羣丑咸族则有鮝蟹螺虾鳓鳗鳆蚶魦鲽鲭防蚌鲯蛏鲅乌蛰鳇龙尾重唇鳊口比目腽肭珍脐鲵鲑怒腹白姑红娘仙胎石屋河豚之甘若饴蚝黄之生如簇海参黝质而柔皮嘉鸡金鳞而细肉八带有脚以行波海牛以膏而代烛海驴革作雨衣海豹皮为弓韣莫不磨牙奋爪耸觿莹甪潜蛰涬溟吐茹涡洑或擅隽于几筵或称竒于饤餗故虽防而婴罟网或至强而膏鼎镬然取之者无厌而生之者弥续乘潮杜港遡流塞谷若乃蜃气一嘘幻态万作低者为市防髙者为楼阁纵者为郊原横者为城郭车马往来旌旐闪烁人物諠轰宾主酬错升降浮沉往来断续顷刻殊形变化儵出巧匠之所不能形容心意之所未及髣髴如鬼如神非形非物乍合乍离若灭若没俄翔阳之上升顿烟销而冰释若乃潜虾依附于鲊身蛟错出入于母腹石之怪夏入海而冬入山水伯之神戴八头而垂八足断锁飞于历山铢钱填于石窟处东海者有鸟身人面之禺居中泠者有鸟嘴鱼尾之潜鹄防吸气以为潮鲸张鬐而成岳红射波之鼇眼白挂云之龙角七日之首尾未逢千里之流沙横骨海童邀路以隂嗥蝄蟓窥途而昼攫天吴九首以吞舟神映夜而疑朒吮血脯肤纷纷飑飑茍舟楫之不戒或愆祈而负曲或屑没以虀粉若萍流而不复斯则登莱之海水无流而不收物无类而不蓄可谓侔八荒而配九围长四渎而王百谷者也且夫东海之中神山缥缈蓬莱壶丘方丈员峤上摩层霄下絶飞鸟日月开闭云霓昏晓泉飞神瀵洞楼灵鷕珠树长青鹤羣绕此皆上真列圣之居玉女神仙之表其下视岱宗固不啻卷石之峥嵘培塿之眇小而子乃抗首膏唇自夸多譑不亦井坎之鼃望洋而长笑者乎震旦丈人于是衡视内慙语塞而中慓也  

都水使者正襟匡坐热然改容防防而顾客曰嗟夫余以凉徳承乏水曹分部齐鲁名宿之郊诸客不鄙惠顾缔交乃不闻轨道之谠论罔覩典刑之孤标宣昭明圣之懿范推毂轶世之俊髦顾独夸乡国之山水较广狭以相髙雄张聒聒鬬捷叨叨虽汪洋以自姿不亦巵言而无操乎且就二客广狭而论泰山之雄峙诚不若东海之混茫矣而东海亦安得定至大之倪称域外之方哉吾闻宏垓之外元气浮游渤澥东注蒲类西流南溟浩瀚伊连北滮总曰裨海环绕九州九州之外复有夷区夷区之外瀛海四周计裨海之在天地也不犹一毛之在九牛而渤澥之又在裨海也仅若山中之一坯水中之一沤耳而子顾乃譊譊自大以夸朋俦岂不有腼面目或承之羞乎且山海之区各有封域或峙或流莫相逾越山处于崇不能逮于下冲海处于洼不能侔于坛陆况夫五土不止于崇洼九地岂偏于川岳即尽山海之神功犹不足裨造化之万分佐阴阳之亭毒而子乃举侯服之一隅其何以当大人之耳目客独不闻乎邹鲁之际洙泗之濵有一士焉通天地人挟泰山而超北海亘宇宙而无伦者乎居吾语女粤自九埏既奠五纬既经干用资始坤职化生四选专精而序位两轮易景以司明竞修职以成化孰互用而兼擎人类既毓禽兽杂行鸿荒之后举世瞑瞑茹草饮血搏噬雄横裸形溷处孰辨彞名顽防犷狞椎鲁愚芒漂枝野鹿画沙结绳愦愦贸贸伥伥狰狰啓防震睟不乏圣神三皇经始五帝缵承禹汤文武继统迭兴虽以姬旦之才兼三王之卓轨亦未必集羣圣之大成于是穷宇宙之斯文咸归于孔氏积开辟之粹气悉防于水精祝髙禖于尼岳产先圣于昌平摛秘书于玉简吐瑞寳于麒麟二龙振鳍而绕室五老揭步以趋庭生际百千万年之景运身含四十九表之殊形反首洼面月角日庭河目海口龙颡斗唇脊虎掌脩肱参膺修上趋下望什就升或云防倛之貌或云四海之营既握天而步地亦谷窍而雷声生而濬哲幼而通灵设俎豆于嬉戏习礼容于幼龄小道可观学琴官于师襄郯子下问不耻闻礼乐于柱史苌虽已从心而不逾矩亦必博学以资多能其生知也其广识也则辨坟羊于土缶识楛矢于陈庭考防风专车之骨对楚江如日之萍商羊舞而齐潦月毕离而雨零文王望羊之眼商瞿举子之辰莫不防通载合契明神犹云鄙事之猥凡岂称经纬之宏略是以尚辅世之志于东周试行道之端于鲁国委吏量平乘田牧茁茍吾职之不隳亦足狥乎微禄迨夫三都既堕两观攸戮民歌章甫敌褫夹谷汶阳之田既返慎溃之妻斯出伊过化而存神同覆载之生育彼女谒之出走虽无救季世之乱亡实天意之降灵将使建终古之人极是故聘列国而莫容思吾党之逢掖躬逢四教之士三千身通六艺之徒七十或请业以及门或升堂而入室或宫墙之外望或异代而私淑诲之不倦述而罔作下缁帷而讲求簪缥毫以扬扢刋哲后之典谟定风人之篇什发明经礼曲礼之遗文扬先天后天之秘帙至于春秋或削或笔删鲁史之繁词垂素王之雅则固游夏之所不能赞又岂左谷之所测识天降赤虹瑞流黄玉提命受符为世幽烛乾坤借以清夷日月为之焕旭华夏得以生成纲常因而不覆上律节序之推移下袭川岳之流矗是以功参四始位配两仪帝王矜式古今皈依由函夏以迄于蛮戎悉崇赠諡自神都而及于郡邑咸荐鼎彞牲醪伏腊苹藻嵗时丹楹有渥朱殿巍峩上尊啓圣之考妣下庇着代之孙支庶孽多膺世禄弟子尽入经祠历三千年而愈显传七十世而不衰或曰尼父宣父或曰宣圣宣尼或曰褒成褒尊或曰先圣先师爵以王者有至圣文宣之殊号爵以公者有邹国隆道之异词至于圣裔云仍言扬行举自致青云之上克缵神明之绪彪炳奕赫未胜指偻若乃大宗世嫡防庥席庇鱼贯蚁登荣名无既称君战国执圭汉世洎封公于唐朝旋失爵于五季及乎炎宋再续如线之宗至我皇明益重衍圣之裔尔其从事督邮之相承令尹丞簿之更代博士学録之流教授判司之类则又旁及于分枝衍之亲槩锡于去国离乡之系若夫皇纶睿藻之荐颁金帛土田之渥赐复其庸调寛其赋税广设卒史以供园庙之役优蓄田更以专畎亩之事则又独厚于明时超出于前禩者也至乃途穷西狩家丧东门两楹叶梦梁木招魂返斗枢于天表归圣体于四源山陵衍沃卉木芬蕃柞枌榆杏五味毚檀女贞雒离茝芷芗蘩弟子殊域移种庐坟青葱匝地蔚荟干云上絶羽毛之迹下断荆棘之根丹书发张伯之隠情瓮稽七璧白兔夺始皇之虐魄神防九原闻虚空丝竹之音因得经书于故壁历秦汉干戈之后尚留砚履于来孙子贡亲树之遗楷虽枯而不朽宣圣手植之古桧屡燬而犹存想六弓于矍相之圃景平准于中都之门阙里望隆于京室杏坛髙拟于天阍迄于今二千余年百灵之呵防如故在天之灵爽常闻虽荒山穷泽之叟披髪左衽之邨莫不瞻景行而惕企遗迹而咨欣由此观之则自生民以来不但三皇五帝无以骈武于尼丘即彼九土八维何以比踪于曲阜而二三君子顾乃或防岱岳之至髙或诧东海之无隅各尚坚白之词争骋谈天之口自吾孔子视之岂不若濎濙之末流峛崺之岣嵝也乎于是二客目骇耳回神防色忸局蹐而起曰予诚齐人也知有山海而已不知阙里之广大亡出其右请自今以往不敢不齰其唇谨负墙于鲁诸生之后  

农桑  

瑞粟赋【`有序　　　　　　　　元`】任士林  

翔凤蒋东荛家刈粟长沙塘之上得一茎七穗焉东海任士林闻而赋之曰  

长塘之阳维粟穰穰匪骈匪枝七穗一茎匪雨露之私匪神气之贼维君子之臧天揭之祥牝牡异宇卉蕊间芳岂不偶见妖人之狂拱桑理木岐麦頴禾世衍时成瑞出则讹今兹歉乏民蚀吏苛七穟在垅贲此坡陁悝尽地力畮益三斗穗不七兮民害以厚错实塞下日输百万穗不七兮民竭飞挽蒋君之仁充然畎亩和以从兄孝以奉母日服其镈地亦发漏百里牛肥仲尼羊茁视粟知人田父孔悦何以绘之维北有象谁与纪之竹林穰穰  

嘉禾赋　　　　　　　　　　【`明`】陈经邦  

粤我皇帝之统天御防也念稼穑之维寳实祀食之兼资询哲王之遗轨绍千亩之令规辟禁籞之闲壤陈帝籍以耘耔简伯禹以疏渠擢后稷使敷菑歌邠风之咏赓良耜之诗青坛时莅方社嵗祈协风赴甘澍遵时秔稌斾斾而连畴穜稑油油而布野繄天心之降康复呈祥于霛稼或同本而双岐兮或一茎而三穗或如鸟翼之并举兮或如冠緌之杂队或葳蕤而如旄兮或防茸其如篲含玉露以垂芒兮摇金飇而委穟唐亩曽不足与伦竒兮中牟之庭亦为之掩瑞秋日惟莫我稼既同农正陈终籍之礼甸师董筑圃之功乃兹禾之匪常羌未获而先逢于是穑夫愕眙稻人动色采采洊多以告后稷稷曰异哉惟帝之力皇帝方崇畏秉冲逊肤谢美维在廷小大臣工咸拜稽首而进称曰陛下圣徳沕潏汪濊覃浸含生延及区外协气旁魄嘉祯繁防时宜日中之丰祚履阳来之泰素毳斑文紫茎朱英之瑞毕露于黄舆卿云景曜甘液灵霙之庆续形于苍葢史未覩其停书图无得而胜载今兹嘉禾见休意天之所以降祺禔福于陛下者其未艾欤且禾之为言也其用食也于以征四海太和之极焉于以兆万年玉食之吉焉显铄哉此之为符也而可竟抑哉臣闻夏道聿隆于躬稼姬业始衰于不借二季以还田功畴即处崇者昧畀居盛者躭佚生民之所天罔闻上帝之嘉盛曷急于惟我皇特崇斯道劝稼穑以固本供粢盛以致孝具二美而臻祥爰嘉禾之来告宜钦承夫灵契用荣施乎显号皇帝乃览庶僚之闳议啓瑶简以攷詹穆然发徳音曰予一人之亲田也重郊庙之嘉荐惧普淖之弗涓赖人和而神福获嗣嵗以有年其荐之于羣庙假宗祝以献防乃登于豆乃肆于筵芬馨郁烈精淑吉蠲奉盛以告列祖皇然葢不必夸北里之禾而固已取嘉种于天田矣微臣覩符物之众变叹皇徳之广博敢陈美而为之歌曰圣皇防民祈屡康兮圣皇崇祀时孝享兮嘉禾数穗登我场兮周典同颖讵足方兮厥产何从天降祥兮载歌曰其祥惟何尔玉食万方兮荷天之禄尔受命长兮千秋万祀寿考无疆兮皇乎皇乎其永有庆兮宫殿  

拟雝肃殿赋　　　　　　　　【`明`】余继登  

于维皇圣昭缵丕基含冲保泰挺妙继离覃栖心于尧舜复授政于臯夔四海仰休明之治八荒无桀鷔之夷虽骏烈有声已赫乎其罕俪而鸿功不宰且惕然而思危谓王者宅心非至和无以运雍熈之化而圣人主治必至敬斯能行兢业之思爰建华堂而息晏仰宗周后以作师象紫宫之博敞揭华表于棼楣縁雝肃而命义示羮墙之在斯尔乃观于秘殿焕乎莫侪华榱文础绣栭层阶耸栋浮于云表抗应龙于天街檐阿爓朗而晃日甍标回翔而遡眇渥彩兮翼布绚纎缛兮防排嶻嶪嶙峋即之而愈丽宏阔爽嵦望之而弥佳葢圣人有作诚陋彼栢梁之导侈而君子攸跻真无惭恭黙之思齐若夫祥烟郁葱曙光掩映凤阙云流螭头尘净欣玉之如莹惊金碧之可镜天子乃澹然无为渊乎守正盎若保傅之亲惕如臣寮之诤或端恪以凝神或优游而若性上绎夫典谟之所称缅想夫雅颂之所咏时则和风细细其缥缈炉烟蔼蔼而氤氲左图箴戒右列典坟无众动之轇轕靡庶务之纷纭念操舍兮少异即理欲之攸分栗栗检制亹亹忧勤虽冕旒未垂而戒慎不睹非悬未塞而恐惧不闻若将宻存养之力岂徒袭泮涣之文如徳行之有觉詧人道之无竞业欲轶驾于殷周心思践迹于孔孟握彼化机刔厥心病身期范于壸闱孝求越乎温凊戏豫驰驱恐终累乎大徳出王游衍每顾諟夫天命无乖无戾罔间以私亦保亦临惟纯乎敬义胜欲以迪吉狂克念而作圣未往虑复履平思陂华烛耀庭而不役耳目藻绣裛扈而不厌绮罗知安居者易逸逸则肆肆则不肃而其政无序尊居者易恣恣则暴暴则不雝而其政必苛令徳温温若下民之我虐小心翼翼悦上帝之予睋岂若别舘离宫如汉家之营枍诣瑶台琼宇似孟坚之侈驭娑维一念之允塞其万邦之咸和镜海防于庭阶洞隠微于目睫法阖辟于乾坤顺隂阳以调燮动静交修和敬克协彼文王之至徳百年仰道岸之先登而我后之纯心千古见心源之相接景芳摹于前闻昭休光于奕叶必使圣心顼顼若盘璧之捧持王道平平似和气之浃洽干干惟时孜孜不息志罔怠于燕私心不违于终食无怠无荒惟惟黙履道以合天中洗心而建皇极葢将臻郅隆于渊穆而不出户庭运上理于笃恭而不大声色奉三无私为九有式赫赫王室信矣为万邦之方煌煌帝居岂曰作下民之慝通清风于自然霈淳化于莫测俾感徳之民欣欣幸吾王之休载笔之臣喁喁颂我后之徳皇图握而有永嗣服昭而为则  

雝肃殿赋　　　　　　　　　【`明`】沈自邠  

我皇上躬神圣之至徳抚盈成之丕基醲化曼衍淑景重熈俨垂裳于九五跻四海于清夷犹且惕然靡宁穆乎深思大庭临御之时既励精而听治清跸游娱之地亦援古以为师乃有秘殿屹兮峗配紫微而为辅翼阊阖之宸居云霞髙防于飞栋日月才经于两楣茄叶并秀井莲倒垂隆崛岉而干霄赫熠燿而承曦若其朱轩宏敞绣栱参差左坪右墄阿阁重阶黄金照耀乎璧珰文石设砌于隒厓匪髙居而深拱爰缅想而兴懐惟璇房之窈窕时恭黙而心斋俛仰千载古人与偕尔乃锡雝肃之嘉名宪缉熈之往圣依玉陛以交辉揭金书而朗映于惟文王实基周命在宫在庙不以幽显易心亦保亦临不以隠微惰行显西土而光四方肇洪图而膺新庆故奕世载其休声而诗人见于歌咏惟璇题赫矣其髙标故往迹昭然而可镜于是我皇览大义绎前闻既触目而惕衷思嫓美于周文起居惟时收神明于独照瞬息有养絶嗜欲之纷纭秉精禋于一念昭明徳之苾芬孜孜乎合夙夜而匪懈秩秩乎执圭璧与纁庶对扬于祖考奚晏安之足云若乃万几之暇心闲神定御兹殿之崇深爰游心于清净时旁览乎奏章欲图维乎庶政处宥宻之中而不敢小康当清晏之时而作所惟敬运大寳而无为守中心以至正想夫玉辂戾止秘殿嵯峨抚五弦之琴奏南风之歌如春旸之照物如大道之无颇左图右史博稽古今之籍仰观俯察心谐天地之和至若隠几而思兢兢业业防侈泰之或生保基图之炜煜虽广厦细旃之日乃稼穑艰难之在睫猗文治之綦隆由和敬之允协兹皇徳之同符贻芳规于后叶于都乎千百世之心源恍一堂之相接固已陋未央之侈靡嗤长杨之游猎而犹师户牖之铭严时几之敕命元辅以作箴敞御屛之左侧以为敬不可忘和不可极陈之座右岂山明水秀之形容置之目前尽制治保邦之彞则由是至治臻太和塞八表安澜六服承徳含哺鼓腹兴击壤之谣物阜时康并华胥之国过郏鄏之卜年历万世而垂式惟兹殿之岧嶤配皇祚于千亿  

辟雍赋　　　　　　　　　　【`元`】赵筼翁  

繄昔太上元气浑沦巢居穴处抔饮污尊睠民风之太简尚修道之无闻迨夫圣人作天秩分阐王化宣人文于是天子有教学之宫辟雍取仁和之义乃若米廪申规瞽宗庀制庠开上下之别胶立东西之异伟四代之从宜逮宗周之大备虽袭礼之靡同莫不以化民而致治乃辟旋丘乃疏辟流宫翼翼以焕焕水汨汨而滺滺带以苍藻之维梁以文鹢之舟天子乃辍万几之清燕乘六龙而下游建翠华之旌骖赤玉之虬宗伯导仪冢宰告猷荡埃尘于祥飇扶灵雨于华辀拥桥门之观听驰耋艾于道周隆国老之锡养陈酱酳与遐修执经访道载惟载谋饬胄子以育才警昕夕之藏修虎闱齿序崇卑是俦故将示天下以长长亦以戒挟贵于诸侯于斯时也咸英振缀兆具四术崇六艺举人稷禼家伊吕搴秀连茹扬翘接武岂惟移风俗而厚人伦葢蔼蔼乎庇民而尊主者矣嗟王泽其杳眇倏苍箓之不辰方羣雄之角逐宜冺道于嬴秦炎祚龙兴斯文蠖伸蒇祠鲁之令仪垂逺谟于后人既而谘贾董礼晁伏东观延英石渠啓椟骎骎乎永平之风亦庶几乎雍穆或乃擿臧绾之微疵诋韦匡之靡淑曽不思开四百禩之丕基不犹愈于一瞬而失鹿者乎当涂靡典午微世变降而孰征郁余心之忸怩幸辟馆于天策揽英髦而济时固末造之词华宁解纽于四维叱诸生而正色犹足以扶六代之衰慨元之如彼抚既往而太息尝管窥于造钦世皇之御极膺同文之休运聘授道之闳徳伊洛泝源泗沂涵泽体成始以成终图象魏之东北位素王于清广敞六馆之严翼既嗣世以告成蹇诒谋之典则我圣皇之有天下也跨周步商超虞轶唐以扬耿光以风四方材有造而必抡徳无逺而弗彰方将简防能登隽良润皇猷明宪章祖烈于万古冠文治于百王顾辟雍之涵育宜愈久而弥芳小臣拜手稽首而献歌曰辟宫峩峩兮辟水沄沄圣功之崇兮圣徳之醇食我教我兮惟师惟君万世无斁兮以寿斯文  

云台赋【`有序　　　　　　　　明`】唐　肃  

叙曰永平三年上思中兴功臣诏图画髙宻侯禹以下二十二人于南宫云台又诏王常等四人亦与列焉葢彰先帝兴复之大业报诸将佐命之茂勲也臣备职文臣获目盛典敢敷扬国家之休美作赋以颂其词曰惟我大汉之中兴也世祖光武受命南阳天祐圣皇笃生俊良伟四七之协运纷列宿之扬光风驱九县电扫八荒嘘炎精于既泯缀皇纲于已亡信乾坤之再造耿日月之重光于是超河跨岳定都东洛辟百王之荒屯绍天地之创作念酂侯示威之语法髙皇贻后之畧禁籞既森馆榭斯拓纷轮奂之相连壮京畿之廓实有云台峙于南宫层构百仞飞甍九重干云霄而聿起据厚地而莫穷岌嶪崛岉崱屴穹嶐逺而望之若巨鼇之戴峯炜煜翕赩璀璨曈昽近而察之若大鹏之运风尔乃历华表周禁掖排金铺陟丹级蹑天路以上征驾飙冈而止息忽傥阆以神惊俄耀以精惑其壮丽则雄梁驾空飞宇成虹绮疏汨越以龙垂藻井纚缀而霞融阿阁结搏桑之暾旋室包广汉之风文栌磊落白间玲珑流景周章晃光内冲其髙峻则造阊阖陵紫微接文昌之上宫连库楼之下闱帝君度景华葢垂辉流河汉于廉隅宿星辰于户扉祥云覆其端瑞霭散其陲溢氛埃于下土参寥泬而无依斯嘉名之攸锡表崇重之莫齐迈通天之旧制陋眺瞻之故仪葢将时观游以安玉体节劳佚而恬圣思非穷奢而极侈实经久之良规迨夫原陵既成圣皇践位懐先业之有在虑洪勋之罔示既尊飨乎严考复慨思乎羣乂或攀龙以既遐或食土而犹贵皆戮力王室翊佐宗社助成大业功髙节伟虽旂常著名尚乎古典鼎彞勒辞见乎往史虑旌报之未敷期昭著于无已追维西都孝宣之世图麒麟之杰阁报股肱之休美不于焉而取法亦奚训乎后嗣于是敕有司集绘工即斯台之雄壮写丹青之肖容乃曰邓禹勤劳维汝首建大谌协我丕绪嘉厥绩之孔懋冠羣贤而莫伍维汉与光全师归土维霸与俊摧莽之旅恂守河内运饷有度镡讨卢奴尅期而取好畤还定于齐涿阳夏安集于三辅参蘧奏雁门之捷全椒复江淮之宇岑彭破述楼船西下祭遵克嚻伪党斯沮祝阿奋于铜马阜城振于朱鲔刘耿邳彤之赞讨朱祐葢延之效死曰万曰景曰刘曰李河北邯郸咸有可纪先登深入有若贾铫陷阵搴旗实为宫武至若王常率众以来辅李通効力以佐兵窦融之慕义保民卓茂之治邑有声是非一时之令器实葢世之庸勋云以龙兴风以虎从或周召之象徳或方虎之齐功跻吾君于汤武之圣轶斯世于髙宣之隆宜乎表着乎姓氏貌写其英风焕弁冕以相辉森劒佩之青葱进四臣以就列溥恩宠之大同隠马援而不与表宅心之至公将俾圣子神孙绍图继历知祖业之囏难思守保之靡忒司干城者亮选乎多才处庙堂者允择夫有徳秩秩五朝济济列职亦复慕效而希恩想像而作式信圣皇之制作实万世之准极岂徒侈夫衮绣之文章栋宇之赫奕志垂训之大义擅一时之华饰哉乱曰赤符应期白水龙飞兴皇基兮列宿降灵扬光耀精翊圣明兮惟圣继圣重熈累盛思佐命兮煌煌曽宫丹青厥容表勋崇兮翼翼中兴天开日明庆君臣兮匪君弗食匪臣弗乂训后世兮猗我帝室千禩万历与天则兮  

麒麟阁赋【`有序　　　　　　　明`】朱　右  

大汉甘露二年海宇静谧国家无事戎狄四裔罔不賔服臣顺于朝上乃思股肱之美赞翊惟勤诏绘一十一臣于麒麟阁仍署官爵姓名曰大司马大将军博陆侯霍氏大司马卫将军富平侯张安世车骑将军颜雒侯韩増后将军营平侯赵充国丞相髙平侯魏相博阳侯丙吉御史大夫赵平侯杜延年宗正阳城侯刘徳少府梁丘贺太子太傅萧望之典属国苏武用旌忠良昭乃勲烈俾垂刑世世臣幸际昌期仰瞻盛举抃跃之余谨拜手稽首而献赋曰  

客有邹阳生览四极放东瀛道出褒斜憩于西京造司马大夫而问曰葢闻圣皇之统御也道徳以为泽礼义以为舆动不谋身侈靡是规土木不作丹垩弗施今年命左冯翊右扶风即麒麟以绘像而粉饰乎仪容扰庶役鸠众工务美丽壮观而为是不急之功恐非所以示外夷宣皇风防窃惑焉大夫筦而笑盱衡而言曰何客惑之滋甚邪客不逺千里观光上国览宏规之博大而终莫之所得将君臣以自私而不知报功以崇徳敢述一二请留更仆生曰唯唯大夫曰在昔季世生民无主暴秦吞噬土殖封豕窫窳其人民桎梏其疆宇糜沸四海磔裂同气元元为之不起于是下民哀吁以叫号上天降监而眷顾致命于我髙祖髙祖乃顺天威奉帝敕叱咤生风挥霍斗极雷动电发机触焱疾提劒而大呼民用以息遂度基恢帝业尊中国垂累业酂侯址基而经营奉春夹辅以赞协乃被广路建宫阙仿太微之紫垣象阴阳以开阖乃考众工撛瓌材画堵成制天汉昭回楩楠豫章水陆而并徕乃植砥柱构桷榱树栋桴之髙骧轶风雨于飞埃抗骊龙之雄吻凌云烟于紫霓架虹梁于天半殷九堫而出雷逼星辰而欲近目炫转而意迷缭以周围之崇墉承以墄平之三阶石渠通其傍金马峙其西天禄接其右白虎縁其隈环列乎未央之宫隠映乎昆明之池聨属建章嶻嶪乎崇台接宣温俯清凉睇金华控玉堂俨神明之所居觐咫尺之天光世宗孝武重熈累洽锡嘉名之孔彰昭灵瑞之既获斯阁之剏于国初而麒麟之名实元狩而有作维我皇上聪明天啓衷断如神思广汉道以昌后人于时腹心干城股肱臣隣殚谋竭虑效忠致身显功名于当世咸际防于风云有如博陆侯仗义秉节定万世策丰功盛烈宜尊之而不名俾冠羣列张以忠勤韩以有守充国之制敌振威魏丙之廉贞忠厚同心辅治垂裕不朽刘杜之材智梁萧之经术苏武之节不辱炳炳乎嘉绩其命绘事乃审厥像着其爵秩具尔瞻仰示之以劝功因之以昭赏率尔后昆表表相尚诚旷古所未举而汉世之人望也猗欤盛哉且以形旁求良弼是赉太常之纪崇勲惟励大享先王功宗厥配使黄河如带泰山如砺金匮石室之藏昭贻后裔孰若仪刑赫赫照人耳目凛凛英气照烂若爥殊渥宠荣莫维此之极也岂鲰生俗士所能测识哉客乃乐乎有闻如得而嘻抚手扼腕愿起而颂之颂曰维天惠民笃生圣神承之以良弼统临万民尔公尔侯维大夫庶士罔俾不顺媚于天子明明天子民之父母以君以师以教以抚乃资尔弼以长育其下总总尔民莫知所依彼饥欲食彼寒欲衣奸邪罔闻知以毒害残糜维天降康乃致命于圣皇克生明良定尔下土方左右先后奔奏帝傍帝业是将维汉室再昌帝思臣节不显忠烈非私有其功用臧羣哲有阁斯杰载岌载嶪麒麟效灵缋事孔列髙风以不灭  

室宇  

味经堂赋【`有序　　　　　　　元`】陈　旅  

国子祭酒南阳孛术鲁先生记味经堂以教其子而属余赋之其辞曰  

人文畴宣昉庖牺兮牺曷为庖物之颐兮先精斡流有不可象索而声窥兮神皇示人以至味匪颛火于釜鼒兮畴丰吾经味五而和六兮淳母淳熬杂然前陈兔薧之备滫瀡之沃兮鼎俎不荐在韦竹兮七挟不运载吾腹兮然而骨肉之滋匪酸甘也气味之息匪苦咸也味于舌者羣所餤也味于心者吾攸属厌也缅长松之丸丸兮维禳之臯春云蓊其承宇兮维书之庖宇有令子兮静且弗教人方噬胏兮子之泽也以膏人方歠浆兮子之醇也以醪有畜之殷有泽之精兮子之食饮也恒取足而靡劳若夫大羮在豋酒在匏则吾将从先生求以遂吾染指之饕也  

賔月堂赋【`有序　　　　　　　元`】任士林  

永嘉叶伯几士林识之西湖之上清风袭人真畏友也未几遂为吾州师出其翁賔月堂图俾赋之翁既分教江西逺在千里犹未觌也其词曰  

南雁主人既堂成之夕天宇清新玉露横陈若有人兮驾言征东徘徊斗牛歌旧雨之不来叹浮云之于我将有谒于主人之堂于是蜚廉揖至大夫扫门初犹让登颜色未分久乃拾级流光若齐主人方坐堂上仰见玉人顾而乐之罢琴与书三揖入帏作而曰静而清黙而明不将不宁应物无形此佳賔也吾尝遇子逝川之上不沉不浮与时俱流又尝觌子东山之巅不磷不缁清风自怡子不我賔而賔于谁今夕何夕宁不我规賔亦从容不觉前席若有言曰吾闻皎皎者易污盈盈者易亏潜虽伏孔之昭明吾诚也食而见更而仰过吾资也是故大白若辱愳阴滓之或来也大盈若冲信满盛之必移也吾知吾情而已又焉以规子为主人起谢入而谋诸妇洗觥具杓与賔相属主人起饮賔不语主人起舞賔不伛对影成三賔不去于是歌太白之诗属坡仙之句鸜鹆更寒天河东注主人既醉而寐賔去不顾  

## 御定历代赋汇补遗卷十  

室宇  

仁寿堂赋【`有序　　　　　　　元`】袁　桷  

合江老人杜【`原本阙二字`】年八十有二其乡人尊之以仁寿因名其堂子辉卿令今为蜀省椽来京师求赋赋曰合江老人生于三卯嵗之中秀眉疎明鲐背隠隆家事敕断遗闻舂容口欲宣而弥哽情屡发而莫逢防稽生揖而进曰生居东南袭轻饫甘耳不属于钲鼓目不接于戈锬合江之事相传于游谈愿削牍书椠俾鸿笔以有参老人改容正襟往侣可寻梦若初觉病犹在身方其誓师斗城灭亲割情盟重于白马命轻于浮尘黄风飏沙千戍屏营拥若波涌排若算经危堞隳而礟激□防防而矢承躄者瞽者各有攸职熏窒旁穴旦不皇夕坏馆门毁甃石树列对峙填负旁阸卓飞泉于云根起清流之千尺目不能承睫气不得纳息黑防障空燐烟  

蔽江横厉排宕抶击舂撞拟效顺思投降提奬之主怒莫敢当忽风敛而川止活噞喁于鼎汤噫嘻吁此其琐谫者耳华阳之往躅肇于文翁悉于太冲纎侈日滋由是铄景福荡醇风鬼啸髙居神泣巨峯栈阁如砥万骑突驰火连摩围氛翳峨嵋筑京观以专戮甚藳街之陈尸顺舟而下者十不得一缘涧历堑视京垓之毫厘崎岖古渝前影后余保衣冠之弱绪犹兴文以舒徐逮夫六合防同弹丸震惊发涣号以澡雪缉政俗以治平则夫两州之土民无遗镞之害歌帝德以底宁防稽生仰而愀俯而笑在易之象复存于硕果物极者斯通盛过者斯祸维今老人熙熙其天休休其心事至不忮智藏惟深式是表仪化尔慆淫国有耄叟乡有善人仁寿锡名爰则其淳感古乐今兹其为击壤之尧民  

存桧堂赋　　　　　　　　　【`明`】金　寔  

太末之野姑蔑之墟爰有君子搆堂以娱挹浙源之沆瀣孕柯山之扶舆载营载诹乃展乃袪不崇侈以逾度在安处而适居兰阶毓谢家之彦芸窻富邺侯之书却芬葩于阑榭罗脩桧于庭除土膏下沃灵泽上濡屈铁耸摩云之干青铜凝溜雨之肤陋王庭之三植驾陶庄之五株时若春阳载舒羣芳争秀敛华滋以自藏抱孤贞而不售寂寥乎首阳之饿夫矍铄乎商颜之耆旧及其祝融南度火云燎空盲风妬緑怪雨催红障层隂之羃防涤烦敲之怔忡虚櫺走天末之籁北窻荐羲皇之风流緜蛮于秾郁浮虚爽于空蒙逮夫夷则应律商飙激林零露溥珠隙月漏金载秋声于夜寂侣桂影之宵隂伤髙梧而独翦慨枯杨之不禁至若重阴凝沍同云四垂万木僵立百卉具腓尔乃舒迟其容浥濯其姿仰徂徕而结社望罗浮以兴思葢欲同坚乎后雕之雅操而共保乎嵗寒之襟期也其或朔风鼓雪雨霰木冰悬淩笋之参错缀瑶花之晶荧玉虬次鳞鳞之甲皓鹤舞翛翛之翎疑若处琼台之虚白直欲凌空驾而朝太清回视乎三春之红紫混尘土而消形嗟夫化工无私物情恒久而灼灼者易萎繄前人之好脩盼庭柯以自怡羡晩翠之贞固期云仍之是仪  

緑竹堂赋【`有序　　　　　　　明`】费　宏  

封翰林编修姑苏陈公朝用好古有志节舍傍植竹可三畆水引之若矩焉结茅其间读书教子因以竹坡自号今春坊右赞善子雨其仲子也承义方之训文学性行卓然有闻尝中于权奸勒停家居防朝廷更化乃得赐环晋秩先是竹且防已夷其壤而屋之矣根移旁隟鬰然复为茂林人事物类若有防防焉者岂非公好修守约辛勤植立之报邪公语赞善君宜名其堂为緑竹义存交儆不以安而肆老而衰其年与德且将追衞武而并之仲春望日公初度之辰也于是春秋始七十赞善君限于官守未能似弟侄称觞膝下持緑竹摘古五言诗为题凡百乞词赋归以寿公而堂则属予赋予嘉公之贤而乐赞善君之孝不容让也其词曰  

走长沙之坡陀渺震泽之渟蓄得数畆之名园见一林之脩竹子母兮相依雄雌兮并育根引兮萌生柯攒兮叶簇行枝肃肃类列营鋭士之留屯儿立森森岂累世富人之聚族隠约兮潇湘之浦依稀乎筼筜之谷势拂云兮髙青色印波兮浄绿彼美封君于焉卜筑大榜悬楣尘编积屋如苞兮落以斯干如箦兮取诸淇澳葢有慕乎睿圣武公之芳躅也嗟乎人与物接情随景触意安于所适心乱于可欲若茂叔之爱莲灵均之颂橘以气味之相投乃缔盟而自勖茍不能深识此君之贤而欲度以小人之腹则渭川以畆而等侯秦地以海而称陆匪竹之荣而祗贻之辱矣若乃溪逸肩随林贤膝促诿移家之有癖喜开轩而疗俗煨冬茁而饱清馋扫午隂而忘暑溽褰衣踏琐碎之金解带围圆匀之玉是亦玩华而为目也尔其外洁中虚韵髙质美独立不惧羣居不倚挺英标以抗秋严凛正色而惭春媚确乎有不夺之节浩乎有至刚之气固前哲所以比德而咏歌今日所以名堂而砥也是父是子有之似之箨龙奋兮霄汉巢鳯鸣兮天池截筒兮制律炙简兮摛辞有斐之文思以经纬乎天地至和之音思以感格乎神祗皆斯堂之妙用繇培养其根柢若作室兮肯搆与过庭兮闻诗观惟隅之抑抑瞻彼竹之猗猗中无忘于儆戒外必慎于威仪矢风节之永固即霜筠以为师汉庭颂孝陆疏标慈信天人之黙契岂草木之无知不然何零落者复荣于既瘁而檀栾者愈茂于重移望竹坡兮何许幸桂芳兮有儿名显扬兮伊始训周旋兮无违志意兮孔乐耋耄兮可期然则奚羡乎杖鸠之赐而笙鹤之骑邪浮梁县新作讲堂赋【`有序　　　明`】汤显祖  

饶阳浮梁有讲堂马隆然两溪之上合大易丽泽之义基宋南渡营于元季前后廉访之使兵燬迨于兹闽周侯新之甫成而以能治剧徙南昌湖钱侯嗣之益严以炯友人黄君龙光谓余曰讲院发气色于流峙备体势于规随于以居贤来章迩所未有盛美不宜无以照燿于后敬为赋之  

遡名流于滙泽陪德镇于匡垠匪江湖之气急繄农桑之业勤俗劬劳而忧善地偏安而乐贫乡老提朝夕之塾游童遵出入之伦国游藏于经解家韫席于儒珍道山东其证圣里江西而近仁凡兹宦游适若期契莫不欣其风土安其气味引诸生以怡怿法讲堂而蔽芾相慕用以良然有代兴而靡废若夫芝城浮梁通乎大彰处江山之清絶入吴楚之空防人喜儒而化鄙吏好学而明臧乃至胜国之长余烬之良犹能叹青衿之道缺感桑椹之味长慨焉始基逮彼抢攘近华风而逖逺在门墙而雅亡喜孔顔之像在觌皇明之道昌皇道明兮孔昌炽万历斯兮卜年世声明燀兮文物沸牛女精兮江海澨物有沉而俶晖事有厐而载懿有溪有堂孰揆孰嗣我闽周侯经营其位祠亭翼翼桥阁跂跂中田有庐以教以食六月南徙物有其备我湖钱侯崇増厥制缭以墉援饰以栏缀徒观其四达之为势也北起乎覆钟之山西揖乎鸣琴之治东陂阤而折北道如带以迤递绕三方乎曲隅面长风于水际两冈相衔楗以木石中有归塘树以荷菂延演漫汗焕炫羃防收委润于阊祁度霓梁而振掖隠玉几以横陈拔苍岑乎远碧镜晏防而写旭罩晡烟而吐魄风霆云汉之所回涧沚苹蘩之所涤白鹭飞而有容潜龙见而时惕对学海以津梁宛天成其泮璧山阳兮崪振衣兮下视邈靓秀于洲衢逖喧嚻于阛市右为堂兮友仁歘炯敞而巨丽义有取乎燕居郁嘉客之所戾友仁之左径以葱青杰阁倪天是曰尊经灵峰在前宝积在后其朝回溪其夕孔阜若登山而鲁小似酌海而星覆典则斯有阙佚是购岂禅枝静阁之藏廼孔林曲阜之副统一真以定尊积数仞而云富噫嘻此堂美好备矣四方之游日其暨矣今夫浮梁之茗闻于天下惟清惟馨系其揉者浮梁之瓷莹于水玉亦系其钧火侯是足然则无清英之意者不可以及逺鲜隂阳之力者不可以致用故夫通人学士坐进此道凿户牖以为室则思其人以居之观埏埴以为器则思其人以仪之必且撰杖履侪衣冠诊同文发更端举闻见而历落依性命以盘桓珠无燧而不引响有叩而必还葢将以暎发于天人之际流通乎师友之间济济祁祁便便反反课规程而测美执文句以攻坚讲太极而中隠赏良知而物捐是皆拟日用于仁智转天机于释等疑虚而借实鲜遗边而遇全体用合而理正麤妙函而事安惟尊经而正业得在意以酬诠慨学人之多致摄堂奥以良难有同声而响隔有殊风而意传嘿则神而有信辨且存而勿论将乐羣兮攻玉岂哗众以连环或风以雩或游于观度楹以几适馆而餐式饮食兮庶几亦歌舞兮笑言则必助流雅颂之化肄广中和之篇伫孔容而徙倚瞩周道以廻旋载濯于溪乃挹其源紫茎屏风纹纡以涟菡萏始华被以秋兰幽香杳霭清华婵娟庶怀虚而防远足抱素以明蠲若夫燕息桥梁之上光隂鱼鸟之前见渔樵之莞尔觉士女之悠然君子既爱其日小人亦爱其年悔闻道兮不早返端居兮景贤赋陈其志歌永其言歌曰惟芝以东是曰浮梁龙栖鳯游弦歌在堂广毘学宫波隂防阳经阁峩峩振衣相望有源有都视其归塘汝谷以贻好学无荒中有新田外有长芗廼作于兹休其烈光令以慈湖训以紫阳汝父汝师来游来康莫美为报崇经重道道有隆夷性无麤妙尚有典刑惟忠惟孝雍雍者祠有槐有栁桃李兰莲春秋戸牖其西崇功其东惠后侯其来巡载笑饮酒我歌不忘贞于孔阜  

槐防赋【`有序　　　　　　　　明`】廖道南  

少傅蒋公虚已待贤律身敬所寄兴湘源仰荷宸眷优老归田乃为赋槐防焉其辞曰  

湘源老人辞荣防冥辟幽扬灵含元葆真化肇启树德弥敦栖礲嵓以蹇产潄石泉之清泠乃蹠昌明乃临闿阳薙翳荟考璇堂敞蕙圃崇药房缇构纳岚绮疏迎潢俨北枢其飞彩款东壁之流祥爰植斯槐于厥江乡于是涵虚大夫载山子之超舆结孔旍与翠旗抗摄提以上征指华葢以来仪蹑精庐之窅眇爰啸咏以栖迟廼曰闻夫子宠灵兹槐沕乎蔚矣将封植之甚艰也愿昌言之毋徒致慗焉老人曰唯唯赋曰伟后皇之嘉树树灵槐以有生委协气以扶疎宅沃土其葱菁亦巃嵸而相缭干髙霞以敷荣轧芴缜纷琳琳彬彬夫其始凝精也枵次躔天节垂芒耀魄混沌象炜焜煌祥腴衍裔濬发茫洋八神倔佹以结根五精熻奕而培芳尔乃青阳谐律灵威秘奇秀柎丹房缬纹缃姿潜虬夭矫以揭孽蛰龙连蜷而靡阤容成引穹倪而泱瀼偓佺布壤维而﨑嶬尔廼赤熛整驭朱明干轮鹑鸟县晶烛龙司辰防耳目氛氛氲氲丹良熠燿以晨蜚守宫蚴蟉而宵炕仇生柄木而抗虹蕤啸父掌火而动星文尔廼蓐收回猋望舒流河宾连葳蕤平露旖那缤纷漼错纠紧交加水若浟湙其睗睒山祗顤顟而周遮帝丘四成而偃葢少室五衢而防挲廼其结实睢园擢颖华林袅罘罳于文昌绕屭赑于紫岑曹植睹文陛以兴嗟王粲瞰黻宇以扬音青牛梓防白鹿松萝僯植楮于脱扈侣藷藇于阳华士雅崇德而夷犹仲堪临文而悲謌阳燧烈石隂燐横烟鸾鹄徘徊而将下猿防拏玃于其巅庾儵迈景以于邑挚虞挥藻以沦涟羌兹槐之隆美又重之以修材謇矫迹于云门暨协影于星阶彤雯斐亹以承宇绀气暧曃而抱台爰有鸿儒英贤执干之枢握坤之机嘉培厚育韫和潜晖坐蓊郁以终日倐翻翻其霏霏俄而倩浰儵眒靁激雨施土肉轮囷石华离披沛浓隂于墋黩承丰泽于庭墀乃有嘉荣媚熙屈轶扬英玉葆琼翘被于瑶京朝饮沆瀣夕奏灵飞六璈八琅击石鸣徽拏扶英于蒙汜搴若华于崦嵫荟乎若招揺之迷谷茀乎若昆仑之木芝也于是燕祉麟俾炽俾昌象其光仪以胥乐康以永贞吉于穆无疆重曰蔚其茂矣媺无度矣青阳蘛白日浩矣于焉嘉客维其好矣  

烟雨楼赋　　　　　　　　　【`明`】彭　辂  

繄楼之搆在彼湖中地选天造神摹鬼工尘嚻永逖湫阛靡通超遥寂历旷莽窽空灭忽缥缈杳霭曈昽非烟非雨气常团萦恍含太始乍吐鸿防逺而望之若蓬壶之现髙舂也侧而睇之若涟漪之擢芙蓉也崔崛屼嵂若贝阙之薄青穹也孑跱特阻若孤云之覆长虹也当其氲郁生烟汗液成雨顷刻浑沌髙下迷处时则蛟螭喷踊天吴腾凌蜚廉屏翳咷噪狺争魍魉佁嬉鼎图斯徴冯夷蹈舞水妃降升阳侯海若递次主盟珠失矣离惊众形铲彩万汇韬凝乃其游人怆怳颔蹙而怔怦伤去住之不易心泛泛如揺旌回桡弭棹欢罢悲兴萧飒中路泊矣无营别有壮夫侠士隠于屠肆防于博朋靡以窘慑靡以物撄豪宕慷傥意盛气盈为之奋趾而一登防焉傲晲睢焉狂酲钦荆聂之怀德眇田窦于流萍千金委为芥砾一诺践以捐生方拟躏幽晦蹑沉冥燿闇沕拨艰屯干将跃以鸣啸欣乎作解之堪乘也迨夫烟收雨霁杲朗暾鲜八垓若辟九纮若悬干符坤纪彪炳恢宣春阳嘘律熙熙诜诜冰融潦积坎溢而傅泷奔濑骛涧逗谷穿峡不能束浍不能涵淙淙潏潏潺潺溅溅混并而下于两湖之水滉瀁澒浩长雄乎百川于时桃花匝蹊栁絮飘麓百卉尽菲艳红荟緑入璠璵之林瓌琦充目展吴工之杼锦黼骈簇于是乎钟鼎世阀之家金穴素封之伍与夫洛诵章缝防氓贩贾相与驾棠舟遡极浦吹鳯箫击鼍鼓呼雉卢羞鴈鹜引太白醉醇酤采芷萟兰掇芝撷杜结友贻芳少年争附追媮快于良辰不知日之云暮间以游闲髙遯洒脱骚人行菉葹之野问匏叶之津据苔矶之石施甘饴之纶希龙伯之钓效防稽之蹲鱼鬛如阜鼇颅有神掀波跋浪发声殷辚姑纵之使逺去恐三山之遂沉舍鲦鲿而不取罗鲂鲔之巨鳞意不在获其乐孔伸以狎渔父以陶大钧虽衡茅而裋褐归于各适其真既而夕阳暝素月出蟾蜍纎玉疾爰有海上羣仙丹霞是籍辞王母而于迈御云軿而来适九节灵寿之杖防鳬尚方之舄翠旗金支旖旎煜奕鹤紫鸾缤纷下集遵佳屿而迟徊临瑶台而布席餐沆瀣之气揽虚濑之色吸望舒之晶偃玉壶之宅倐而龙骧倐而鸿没星堕河隐秪余奇迹令人可慕可述而不可以即客有闻者具告于大愚叟叟曰有是哉仙人好楼旧有是言彼既脱屣人世邈尔不闗而美景胜趣尚数数于其间况兹楼兹地介吴越之襟喉控全浙之上游卜神臯之爽垲分瀛渤之一洲耸大观号浮丘者乎宜偓佺羡门之俦依依眷眷而踟蹰少休也客曰今之胜犹昔之胜今之楼非昔之楼矣子知之乎叟曰何者客曰太守神智寛和致理蕴借风流雅能吴语焕焉藻饰规度宏起限以栏楯节以阶戺翼以层阁左右翚羽防以培堤蜿蜒若几芙蕖环植的历靃靡防缀不烦湖山辉贲则士女之盘娱列真之徙倚殆有其以今子徒闭门屏阒蓬藋自蔽曷假丹铅之暇一于兹而游豫乎曰予也无觞无瑟有足有屦兴合神飞亦尝戾止矣曰游者如麋斐亹差池但业各有绪心各有思子之为况何其叟曰夫予固陈朽之樗而山泽之癯耳家系吾土异仲宣之旅羇也艺啬雕龙乏子安之文辞也宦违天禄蔑杨子之燃藜也遭非鬻骏愧郭隗之权舆也子亦何情之有哉廼子之斯登也值杪秋之际草树聿衰雕瘁黄落凉飔吹我袂白云映我壑湛湛兮泠泠兮浣炎区之坌浊吾嘉所不足者崇冈复岭为屏为环为髻为索而茵墟褥甸沟塍绮错緜□农稼绸缪井落诚乐郊之腴隩而都防之疆郭也纵眸四眺万里寥廓秋宇镜澄江天漠漠元气淋漓布濩挥霍独惜陆相之忠猷鸱夷之早见其人一游而九京莫作碣石扶桑咫尺匪迢贯齿椎紒达于崇朝神州有九表裹弗淆洼者窞薮突者嶕峣如蚁斯垤如鸟斯巢俯视吾生蠛蠓鹪鹩缅忆千古无论大荒之年结绳之代自羲黄以降草昧文明市朝屡改渊实丘虚沧成桑殆金人夜移铜驼昕坏嵗序荏苒曾不我待籛铿李耼今焉谁在惟是令名昭垂千载腐鼠自矜咄吁其怪予也几绛县之甲子袭甪里之巾带久矣委顺乎天倪徜徉于事外婴险难其若夷被菜色而常泰既浮荣之靡加奚长生之足觊  

双楼赋【`有序　　　　　　　　明`】吴道南  

先是州门之左钟鼓楼有竖矣昔人闻更漏而知政葢其重也苐东顾黉宫尚缺环抱家君来守廼首文事于是配一楼于学左仍新旧竖益增而崇之形势嵯峨风气郁勃奕奕人文俄然耸观已道南请告南旋属家君请致维舟湖畔乘兴登游抚景凭栏深幸家君之有斯举也因为双楼赋  

睇斗分于扬甸暐秦邮其奥区亶心膂之故郡通嗌吭于两都倚长天而耸壁纡众流其安盂纵浩观于海若想胜业于文儒粤精华之郁郁胥膏泽其霈敷地以人而贞吉鼎与革其时俱先斯州治坦彼通衢丽谯创而势巩更漏明而化舒睠胶庠于左址缺拱抱于东隅贵虎变而龙见忌金旺而木虚允惟并搆斯乃丕图风气环而屹若文明贲于奂如是将协亨嘉以基定泄泰征之苞符家君出守德邻不孤风髙悬榻之彦行寡由径之夫首文事其振起占胜槩以踟蹰既自公而多暇爰及时而可书于是擥寅僚兮环观偕学博兮卜测隂阳以日圭物土方乎地轴陶者善埴匠者善木涂葢攸暨丹漆有续命执斲其工师考落成其程督骞左势以髙冲展右偏而增筑奠盘石兮鼇戴缭周墉兮鳞簇森绣柱兮云标兀画栋兮龙矗矫层檐兮翚飞亘连甍兮蝃属轩窻疏兮璁珑屏槛回兮蜿曲豁瓮洞其小天筑云梯其髙足肃重门之鞬韄示周行之轨躅洒藻翰于扁题树风声于司牧讶双柱于龙门恍二室于嵩岳醒阛阓兮鼓钟敏俊髦兮棫朴洵地设而天施咸子来其神速尔其空澄紫翠气敛纷游漏阳华于昼敞澹孤清于夕流腾祥光于合璧贯精采于双虬手星辰其可摘步霄汉以虚游俯井烟之悠缈缅山河之绸缪吴楚之风光半入徐淮之景色全收江海之奔涛在望祖陵之佳气长浮耸嵯峨而増胜挹灵秀以垂庥若乃文游峙东北之陬神居奠西南之浒泻丹井之寒泉萦防沟之烟树珠甓社其时辉灯灵祠而夜吐霁雪浪于淼湖曙月华乎仙浦总奇幻之错呈壮兹楼之钜楚石干参兮櫺星金波湛兮泮潴杏萼绚而春融荷香蔼而夏午魁柄揭兮运旋衮瞻峻兮物覩鸣鹳鹤兮九重跃龙鱼兮化雨骈佳丽于文楼郁葱笼于殷序象日月其并悬际风云而朋举数有兆于先开功岂云乎小补实借手以酬报靡觊心于歌舞我来自北啓处不遑至止于斯色笑载扬家大人欲返初服余小子获繄归航缘休沐而省觐且游览以徜徉披州图兮绣错阅圣坛兮纮张恢灵奬兮一陟乘虚御兮初阳屏舆从其勿饬独馆甥之在旁盼晴空于逺水回鸟影于波光瞥浮云之倐忽顺大化于苍茫抚山川兮具美眷才情兮欲狂仰髙标于秦孙寄雅况于苏王虽纷吾之寡韵亦聊引以捧觞乃飞墨雾廼拂毫霜借鳣兆而漫兴雕虫技以成章纳遐曯其门闼括奇探以缥囊歆菁莪之浮馥防茇憇其成行归去来兮各一方遡洄游兮宛中央人生贵适主德难忘家君有懐于畎畆余忍遽卜其行藏傥登兹楼而再翫偕我君子瞻天于阆苑暨兹耆耉观日于扶桑  

山晖阁赋　　　　　　　　　【`元`】涂　几  

步山椒以骋懐忽余临乎髙阁木翳翳兮云流水泠泠兮冰薄纷众美兮娱人孰屏营乎丘壑聆松飚以当抚匏樽兮代酌懐神京兮既逺尚驰情于髙邈  

隣天阁赋　　　　　　　　　【`明`】梁景先  

岭西名胜粤为星岩崇椒峍屼窈壑巃嵸邈扶舆之卓荦孕海峤之舂容水防流而滙泽山顿起以崆峒栖云孤芳暎带乎寥廓玉虚杰构磅礴乎穹窿俨蓬莱环弱水之隔恍圃在瑶池之中信乎海表之巨观而亦通都之罕觌也有斐文士徘徊乎山谿逍遥乎水石笑谈六合之内驰骋百氏之间自诧其所产之奇胜也隣天主人闻之喜而迓焉曰吁子来前曷所从而至此曷所见而云然士曰混沌之始融而为川浑灏之气结而为山大而显者帝王之域小而幽者神仙之丘南岐北洛员峤方壶遐哉邈矣惟兹岩也僻在岭海介乎仙凡西通勾漏东挹罗浮近接扶胥逺衔旸谷薄霄汉而睥睨星辰瞰虹流而吞吐日月龙牀丹井真为方外之区乳窦芝房宛若长生之境仙犬吠而壶天昼永幽禽语而洞壑云深悬草垂金飞泉潄玉其为槩也不亦胜乎主人曰观子之言匪无谓也岂其然欤载考兹山洞天福地之所不载禹贡职方之所不书骚选鸿词靡经品藻汉魏乐府无所取裁闻昔守土者尝塞之以节省葢不以之为有无也士曰繄歔地因人胜从古则然兰亭以右军而着天台以孙绰而传夫以一山一水之间一觞一咏之迹尚扬芳于四外流美于当年矧惟兹岩错落北斗之精凝结南海之灵累然小堪舆也唐宋缙绅骚人迁客瑶篇玉篆彪炳后先况为濂溪阳明过化之地邪且兹构也飞阁流丹层台耸翠栋披羊峡之云帘卷湖山之雨谓之隣天不亦宜乎傅岩之版筑聿新济川之舟楫攸具山若増而髙水若增而深物则且然人可知矣主人怃然曰异哉愿闻所以士曰世之嗜游观者知其胜而莫知所以胜惟善观物者得之若知夫四时之变态蚤暮之异状矣乎春和景媚緑战红酣文鸳孳尾麀鹿徜徉节届朱明蕖荷蘸影翠羽蹁跹锦鳞游泳商飚荐爽秋水涟漪梧飘金井菊绽东篱应钟律移寒梅破萼对月吟临风唳鹤可以观天地之辟阖验隂阳之姤复也至如旭日始旦农夫出疆胼手胝足于菑于塲槐隂转午桞影方中渔歌樵唱往来憧憧斜阳衔山人影在地牛背笛声三两归去俄而月印前溪矣可以观消息之盈虚觇人事之脩否也主人喟然叹曰沂水舞雩之乐其在斯乎士曰未也人之乐游观者知观物而不知体物惟能成物者得之若知夫四门之重辟八荒之洞达矣乎奇峰叠巘襟带延袤乔木髙牙纡萦络绎洎夫金鼇泛驾玉蝀跨梁海若山灵云龙风虎莫不逞奇竞态以自献于几席之间游观之胜甲海外矣彼鴈宕燕矶之景黄鹤岳阳之楼聆以楚些离骚缀以结风阳阿虽才人之穷观天下之至妙恐未足以夸越也虽然古之君子居髙明而逺眺望升丘陵而处台榭岂徒感翫物华流连光景巳哉期以澄心涤虑寓目兴懐诒谷敷泽阜成兆民也端之为郡据广上游水陆要冲逋逃渊薮徭峝累累乡村落落民之疮痍奄奄久矣是故登斯楼也覩山川之形胜思所以为保障之谋视原野之衍沃思所以为垦治之筹观闾阎之民出作而入息思尽其绥抚之绸缪见嵠峪之蛮带牛而佩犊思尽其招防之壮猷济时方畧不出户庭而得之矣所以开明其心目宣泄其志意逍遣世虑无去国懐沙之思斯岩之助为不诬也然则隣天之阁将不与筹边熙春诸楼争雄于宇内也哉主人端居唯唯欣然自得击节而为之歌曰维七岩之聨络兮犹五纬之丽夫微垣寄石之鼎峙兮宛四岳之柱夫天门登髙阁以思齐兮庶几干城之桓桓瞻北斗而遥祝兮愿介眉寿于一人后天下之乐而乐兮罔俾专美乎希文  

余轩赋　　　　　　　　　　【`元`】袁　桷  

世有好名之士佩玉长裾鸣驺道衢候者接踵对者奉防日三接而色喜坂九折而怀吁欠申委蛇顾而子孙且言曰夷考昔人吾何能拟哉榱楹鬬空旌旄树霄部曲中街膏壤近郊怅兮屏营慨乎郁陶若是者何嚣嚣也爰有静士卑然素儒载尻为舆游物之初粟不满缶屡空泊如爰笑爰处拟诸华腴昔东方生见戏于侏儒翫世味道忘身之蘧庐维程子客于江之南几四十年幻者如飘风逝者若回渊祸深于公餗罪成于细旃抚心以思谁省其愆往游于其轩太古为春无懐为年探图宓戏受历轩辕在易大畜刚止以育德日新而自足者也昔之至人道充以为富声出金石栁生其肘席不蔽坐饭不充糗今子之居酒时满斚蔬时满把视昔之寠者溢且伙矣程子怃然曰吾诚夸矣  

筠轩赋【`有序　　　　　　　　明`】杨　荣  

三山有笃行君子陈君仲昌性嗜竹扁其退息之所曰筠轩其子监察御史叔刚与史馆纂修事乃持卷请予题予作筠轩赋以畀之庶表予同好之意焉赋曰披往牒以览想幽致于淇园慨竹林之胜迹怅予情之弗谖寄一赏而莫遂日轇轕于嚣烦抚遗诗而载诵益惓惓夫道学自修之言既而螭陛朝回雍容公署思理未遑凝神息虑有客衣绣衣冠章甫披画图持尺素再拜向予周旋合度受而阅之葢其严君所谓筠轩缙绅之所歌咏而来求予为之赋予曰噫嘻自来蓟北久与此君之不相觌矣方稽古而追思淇澳之风况展图而感夫故乡之植邪爰濡毫以纾思试与子而敷绎粤有胜地闽山之阳岱岭峩峩濑江汤汤靣奇据幽天设地藏其中则修竹万竿纷敷郁苍环绕垣砌蔽翳轩廊质婵娟以闲淑性竦直而坚刚资生成于雨露傲劲节于冰霜宜君子之所爱匪羣植之可方尔其宻叶含翠轻筠凝緑森如羽葢煜若膏沐隂翳翳其满林根緜緜其连谷漏明月兮筛金结香云兮团玉若乃凉雨乍歇旭景弄晴天风微度戛然有声如云韶之迭奏若鸾鳯之和鸣可以涤尘氛而清俗虑可以悦心耳而怡性情此王猷所谓一日之不可无而蒋诩三径之所由成也然论其为德则亭亭翼翼中虚外直独凌厉于嵗寒并后雕于松栢论其为质则郁郁青青凝烟遏云苞锦箨以绚烂滋绿绮而纷纭是葢所谓筠乃竹之文炜乎其璘者也今子之严君以筠名轩岂非因其质以取其徳重其植而美其文邪记礼者谓君子之有礼如竹之有筠子之严君岂非欲因物以喻道而惟礼之是亲邪子之兄弟森如立竹克承亲志通籍金门异日所就讵不为南闽之先而永是轩之闻邪客曰唯唯先生有以命我矣愿言佩服勉焉思励予亦翛然自适充然心醉恍不知其置身淇园之滨而寄足濑江之涘也  

清白轩赋【`有序　　　　　　　明`】扬　荣  

金华祝君存礼洪武中由太学生擢秋官主事历河南湖广两道按察佥事今为闽郡宪副自筮仕以来敭历中外几四十年矣恒念家居游学时其先君子尝训之曰汝异日居官以清白自励庶彰令名不然非所以为学矣由是服膺训言因以清白名其轩其后入仕果能振扬风纪绰着声称不负所学且克承其先人之志惟昔予之先太尉有曰使后世称为清白吏子孙以此遗之不亦厚乎故历数世皆以德位显至于今幸守先训赖以不坠夫存心以清白者惟君子为能然非先太尉则亦不能为是言也今观祝君先大夫之贻训若此岂非深有契于太尉公之所存者乎予既嘉君之志而君复求予言以发其义遂为之赋曰  

繄君子之植立兮贵制行之弥坚怀清白以自励兮斯素履之澹然灵台湛以澄澈兮令闻蔚其昭宣既流芳于往哲兮宜承式于后贤粤金华之名邦兮郁山川其秀丽钟灵实于其人兮率明扬于盛世眷祝氏之多贤兮伟夫君其特异佩先人之遗训兮持清白而弗替力问学以好修兮齿俊乂于上庠羌发轫于秋官兮振宪府之风霜历河洛湖湘之显官兮佐闽海八郡之宏纲践履确以纯固兮声价煜其辉光谅所存之介特兮中莹澈而虚明皎乎若昆玉之洁兮炯乎若渊水之澄尘氛之不能昧其质兮妍媸之莫或逃其形实夫君之为德兮迥超迈乎羣英謇予懐夫先烈兮仰遗躅之未逺绍卿相于累叶兮緜千祀而逾显嗟予生之已后兮承余庆而黾勉念惟日之孜孜兮竭微躬之蹇蹇恐盛美之弗继兮叹流光之荏苒讵于予之独尔兮谅君子以皆然缅夫君而信美兮期同服于训言随云龙以上下兮参鸾鹭以周旋俾修名之有立兮庶忠孝之两全髙轩廓其宏敞兮华扁郁乎穹窿惧誓言之难固兮致箴警于始终聊摅词于翰简兮庶流誉之无穷  

闇然轩赋【`有序　　　　　　　明`】何乔新  

宪副丰城游先生名其藏脩之轩曰闇然葢志于圣贤为巳之学也予尝从事于斯而未有得焉因先生名轩有慨于中为赋之以申其义云  

繄末俗之徇外兮绚繁饰以自扬何美人之练要兮挹至道而深藏美人禀兹懿质兮又重之以好脩追洙泗之遐轨兮航濓溪之絶流日孜孜而靡懈兮期先哲之与俦曰君子求诸己兮兹前圣之格言温恭濬哲兮舜德所以为回也如愚兮夫子屡叹其贤曾氏之传得其宗兮日勤勤乎三省迨圣孙之绍其绪兮亦曰衣锦而尚防服圣人之明训兮指羣哲以作程潄诗书之芳润兮啐道德之精英愳充实之未至兮夫何慕乎脩名缟为冠兮大练为衣贝锦在其中兮文采灿其陆离大羮在俎兮酒在樽孰云澹泊兮乃至味之攸存朱弦疏越兮世寘瑱而莫予听一唱而三叹兮有韶頀之遗声相珣玗之在璞兮气如虹而外扬骊珠潜于九渊兮吐青荧之耿光万善衍溢于吾躬兮肆闇然而日章嗟众人之贸贸兮何文肆而防中枵然而若盈兮处约而为泰制芰荷之绿衣兮被芙蓉之朱裳驾华辀之焕烂兮佩宝璐之琅琅鳯旍缤其翾飞兮弦匏迭奏而铿锵华文炜其可美兮羌无实而日亡叹予生之侘傺兮志古人之所服文质疏内兮每见嗤于流俗方世俗之矜衒兮又孰揆予之中情予不能改此度以徇时兮将合矩矱于颜曾□美人之耿介兮夙与予而目成觧佩兰以赠予兮又重之以芳盟曰彼儒服而市心兮夫焉可与适道志乎古必违乎今兮又何必谐乎世好坚汝志而母惑兮庶任重而逺到愳予力之莫任兮爱此言之不可忘念余齿之未衰兮愿从美人以相羊虑此志之不固兮爰书情而成章  

绿云亭赋【`有序　　　　　　　明`】钱　福  

筠谷主人盛尧卿搆亭于藂竹间予名之曰绿云而为之赋  

繄太和之游气薄山川之浮晶毎随时而易彩或因像以铸形白衣苍狗变化倐忽日反射以成紫岩掩映而为碧风飘飘兮铁驰雨霪霪兮泼墨胡绿融融兮春凝挂盛氏之亭壁岂霓裳之舞罢落天孙之翦余抑荷衣之乍绽飘月姊之遗裙氤氲鬰纡若有若无秋隂新酿春花作敷客迷蒙兮似醉借流润兮霑濡或引风而宕漾或笼月以糢糊挹之不盈乎一掬顾之恒满乎四隅于时主人方寐梦游华胥之国翠裳前导緑鬟侍侧恍珊瑚之交加俨琅玕之森立栢餐残以余防桂萎香而叶沃于是叫阊阖以献奇跪上席而陈臆秉虚心以劲草愿补衮之一色帝乃受之裁而为衣与之被之叱咤青龙曰汝骑之溷氛污尘蒙蔽日月吾所悲兮资尔清风兮以吹以嘘烈日炎瘴虐杀蠢动吾所疚兮资尔清隂兮是芘是覆毋胶一室兮宇宙失守廼陈钧天之乐奏太和之律凄清萧条扑籁浙沥泣湘君之洞箫弄鹤楼之铁笛慽然懐归遂寤而歌曰乘清风兮游帝傍帝赏予兮青琅玕授云衣兮绿砑光俾骑龙兮霈四方鹤滩钱子适造其亭聆余音之窈窕嗅喷齿之芳馨握云袂以长啸恍同征兮紫冥  

石秀亭赋【`有序　　　　　　　明`】薛应旂  

石秀亭者玉溪张公家食时作也公居蜀之内江内江迤东有山耸翠名曰三堆上多奇石公因亭焉以资静修命曰石秀云武进顾生公门人也传公之命属赋斯亭某虽未之登雅闻其胜矣遂述而赋之其辞曰蜀于九域分曰梁丘仰瞻天文觜参下流载观方位井鬼扬休古为蜀国汉置益州隋唐而下建守设侯沃野天府奥壤名陬华阳黑水重阻双流石门劒阁岷嶓上游衣冠都防水陆咽喉雄藩巨镇天下无厹杨箴不能殚述左赋病于兼收余亦安能缕数姑摘其一二用阐斯亭之幽维此成都内江三堆奕奕东浮翠耸芙蓉之渚秀凌华萼之楼纷崎于羣石绕台榭以遭周礧碨磊砢碝□□碉礹磳硱磩防硫□防磼礏礛□□□砗磲码脑防防碧磂若俯若仰载悬载浮笑缇革于梧台迈铁劒于流洲壮丽俯石鲸于灵沼文章炫鹑卵于休牛肖像俨湘源之令史攘袂恍宜建之督邮熊渠疑伏虎而夫发武昌因盘龙而名留雩都金鸡胜莫为并永康黄鸟价无与俦他如石伞石帆石篑石鹞石瓮品峙石壁厉峭防稽名胜争环竞抱隂铿难措于辞张正讵陈其巧聚秀钟英翼然有亭檐阿翚蜚栋宇鸟惊棼橑沃彩櫺槛丽明重闗深靓崇险夷平帘栊霞起阶砌云生松筠倚徙而流翠芝蕙窈窕而敷芬时有飞花入研瑞霭蒸文冬不凄寒夏无炎煇瑰琦充溢古雅具陈青萍绣鞞朱丝锦盛汉谱宋刻腾煇燿精琅函犀轴今昔著称陈端紫管城藤后先左右郁郁纷纷爰有主人长昼永阖乎孙扉董帷清夜而燃檠形陶颓乎邺架心涵泳兮至情圣者作而明者述数有图而理有经撰著上窥乎姚姒俯先秦而陋两京积厚斯发畜极攸行云蒸虎变连茹汇征讲筵词掖籍籍驰闻量材较艺设矩县衡青阳桃李济济舄衿格心华国天下仰成揆经纶于伊始聿有感乎斯亭若乃载酒合江浣花乐俗防胜房湖浮觞广莫畴昔侈乎佳名今兹迈其芳躅葢实天作而地成造物实司于幽独咏嵩岳于周诗喟申甫之相续维蜀山川毓秀孕灵浑沦磅薄萃于人文蔚若相如皭若君平王褒韡晔而秀发扬雄含章而挺生孔明辅汉而尽瘁令伯报刘而陈情李白感长庚以迅迈三苏钟眉山而擅名遥瞻石秀惭我后生缅懐才贤俯仰古今慨往哲之不作羡斯文之有人乱曰维山崔嵬石效珍兮发秀吐荣团祥氛兮维亭穹崇哲人栖兮虎豹炳蔚光陆离兮檐楹逼斗星文闪兮寰宇向风图书阐兮兹山兹亭永无极兮  

翫华亭赋【`有序　　　　　　　明`】刘　淮  

巡抚坦洞先生爱九华山山去县治观望虽甚迩即之约废二日士大夫过青有髙兴欲往者辄复中止先生注之意妙择地分虚而且豁可以一览九华无遗者得五溪遂亭之题其楣曰玩华公赏眺也爰命教谕叶中聚作记大畧已具予为先生门下士今天子十有五年奉命渡江巡历几郡凡郡之诸山并佳殊可爱爱之尤者则九华耳九华蟠结江表为池阳之眉目其峯九十有九言九举大数也言华美峰如花袅娜也考郡史唐李白始以九华易九子之名得之矣夫世之花本有开必谢有荣必瘁然能偕天地而不朽一寒燠而常荣其惟此华乎但诸人闻见小局于形骸之锢不知耳先生有独知之妙而扁之翫予知吾先生有独知之妙而足其翫翫之云者爱而无巳之词可翫者楚之玊赵之璧隋之乘珠耳是诸人之情也岂复知此翫之妙哉然非心体髙明如此华之凌摩霄汉志意镇静如此华之盘礴坤轴体之不可量如此华之灵异而妪煦人物于一方也用之不可测如此华之出云而为霖雨天下也黙防之九华不在池阳而在吾心咏歌之九华不在吾心而在吾橐昔荆公邀伊川天门防花有平生不好花之语公曰吾辈防花不类常人自足以观造化之妙伊川曰如是愿从先生游此可知吾坦洞翫华之本体也又五峯遗考亭之诗曰野人偏爱青山好为是青山青不老山中出云雨大虚一洗尘埃山更好此可知吾坦洞翫华之妙用也夫九华自开辟来始有此亭千载之下将不废此亭之名固宜课之赋诗刻于亭石以足翫华之余意且以附名于不朽耳  

睠彼尤物兮絙池阳之盘纡蹙彼防窱兮瞰大江之一渠白云朱草兮郁蔚瑶芳珠蘤兮赢余丹梯翠峤矗矗乎固真仙之所庐秋昊亭然朶出兮乃造化不死之芙蕖谢巨灵巧擘兮俾大观者惊倒而噫嘘念予戅之寡合兮笑飘风之毁誉将抛冠以游神物外兮饬葆羽之巾裾挽飞炎以为驭兮缥缈于鸿蒙之太初吾将访河上公以谭兮乞丹粒而饷虚历诸峰之絶巘顾恋恋兮吾皇之极居秋将暮兮未度舆欲遣鹤兮传尺书仙人不我招兮蘧蘧梦云纪而骑蟾蜍谁搆亭兮溪之墟掬九华兮一瞥余可握粟兮呼鸟狙九华之灵兮安秘储翫之不置兮乐何如永懐坦洞兮镌琼琚  

玊延亭赋【`有序　　　　　　　明`】赵　寛  

春坊吴先生所居崇文街第有园一区名曰亦乐中有亭曰玊延玊延今山药也寛辱从游门下屡登斯亭见所谓玊延之美遂为先生赋之其词曰  

伊园居之萧爽并东郭之青阳惟春坊之多暇爰日渉以徜徉有亭玲珑立乎中央掖若翚飞翕若云翔罄若盂县轩若葢张通豁无外空同无旁遐瞻为圆近视成方粤斯亭其何有四环植兮芬芗有药物兮一种独策名而擅场葢化工之佳莳拔众卉之寻常资乔佺之服饵经炎农之口尝尔其茁发坟垆蔓延藩篱布濩苾茀薆薱葳蕤承檐荣而防敷縁薄栌而芳袭紫茎纒绿叶葺珊瑚掩映玻璃润浥赤瑾青琅水苍碧琳交加陆离郁郁森森雨濯露浣风扬日暴炎景铄兮花繁商飇飞兮实熟琪璚琐屑以如缀玫瑰的皪而可掬扶疎幡纚旖旎背向峙垣垝开屛幛秀色散余香鬯荡揺轩楹之间披拂几席之上旦暮殊态纷不可状若乃深藏厚蕴灵根独存惟土之膏惟坤之珍条达夭矫盘纠轮菌孕天地之和气葆隂阳之清醇如璧如瑜如珙如璞朝采璘防琬琰卓荦不璺不瑕可治可琢剖之兮为璜束之兮成防既柔粹以靡曼亦郁淑而精确短锸荷长镵斸觅蓝田之旧种试昆吾之新握但嘿然勿谔谔须臾盈筐磊砢错落黄壤破浮裔剥金铫沸竹炉煿酥酪谢其英华霜雪避其鲜凿不臐腯而腴不资饵而腻不蘅而馥不果蓏而脆抱温平之至性全冲融之正味复含章而可贞美在中而缁表养精安神外卫内保轻体骨以飞歩延寿龄于难老此其功用之絶伦又何羡乎仙家之瑶草于是春坊公退禁直收金莲髙帻岸野服便登斯亭而大嚼贮腹笥之充然恒饔晨兮餐夕引公年兮三千  

瑞莲亭赋【`有序　　　　　　　明`】赵　寛  

明府孙君植莲盆池一茎双花侍御王君题其亭曰瑞莲余过而乐之即席援笔为赋其词曰  

笠泽水逺呉松景幽花封陋河阳之小邑盆沼溢若邪之清秋金塘分内园之太液玊井酌泰华之灵湫祥烟蕴结瑞日凝烈翠葢兮髙张红妆兮成列大乔小乔兮天媚五郎六郎兮奇絶十丈如船千叠如钱披锦绣兮可撷濯玻璃兮逾鲜鱼戏兮欲动巢兮末颠试潘妃之微步载太一之真仙东林社兮生白麻姑坛兮呈碧乃方外之殊风非人间之正色岂若张翰遗墟鸱夷故国本姿态之天然去尘凡之雕饰香纷披而四敷影亭亭而浄直周子没兮人文荒光风霁月空寒塘恐年嵗之将暮思采撷而为裳有美一人来自西土岢岚万寻汾沁千古豪杰将种风流艺圃淤泥不染蘅兰为伍飞青天之玊鳬抚掖月之丝桐卓茂鲁恭邈焉高风岂意于今我民亲逢闾阎纷兮万井淑气燠兮嘉靖甘泉溶兮澄清沆瀣零兮凉泠桃李兮春华松菊兮秋妍谁似夏景江湖田田桑繄繄兮驯雉栁隂隂兮鸣蝉南薰动北陆转麦两岐野蚕茧阜财解愠布濩流衍令君循行兮阡陌修汀洲容与兮驻兰舟草木滋兮膏润斑白娱兮歌讴覩菡萏之千顷超众妙而独整既不蔓而不枝亦色庄而性静堪君子兮比德谢游侠之浮骋爰命健步移之县斋双花骈蔕嫣然并开掩映帘箔飘扬庭台仁化所钟猗欤休哉君自公兮退食据胡牀兮偃息微凉隠隠神怡体适筒泛兮流芳藕雪兮含液莹如玊兮润如酥发精英兮蕴元和供儒林之胜赏痊苍生之沉疴阶前止水深盈于咫尺天光云影浮动于檐阿铁冠柱史东吴彦登堂一笑风生靣闲拈彤管试新题五色淋漓防云绚防云兮防云结缡虬兮盘绣纹楣间兮砌下照映兮氤氲日长避暑兮文字饮百里弦歌兮嵗年稔报丹鳯兮飞来衔天章之片锦徴还君兮入紫清调玊烛兮登升平分天潢之嘉植散九泽之根茎杵实兮为粮削蔤兮为饧颐养万姓延寿考何须昌阳与青精浩荡无怀氏逍遥太和羮君不见商家盐梅和九鼎此物与之谁重轻  

吏部栖鳯亭小赋【`有序　　　　明`】汤显祖  

余生有涯物遇无极随畛而流薄触象而逶迟固有年日矣若乃南都选署余姚沈君俞君俱懐当世之才逸俗之度余并游之其署南侧有栖鳯亭诸君缓颊之场也余醉其中忽忆红泉别墅草树如斯因为此赋游龙巨川栖鳯名园苹池蔽景竹町笼暄吹台之梧对植暗河之桂双掀果多梅薁草则兰荪锦云披而花笑珠露零而叶翻地则铨流之署人非华竞之轩况复选部郡公简要清通并挺瑶山之干俱韵竹林之风赏心惟防镜影弥空缓帯而临清燕搦管而和雕虫可以永庆朝伦之穆均欢臣誉之融汰灵襟于草陌送柔抱于花丛芳尊之友无恙折杨之调谁工有如仆者周行有命孔德无容虽焕发于霞藻终睇缅于云松也  

## 御定历代赋汇补遗卷十一  

室宇  

原心亭赋　　　　　　　　　【`明`】南师仲  

繄絪缊之肇判人聿配乎三才惟兹心之本虚湛明妙于灵台为一身之真宰乃驱役乎百骸敛之不盈乎径寸舒之则弥于八垓若夫位总丹枢明如皎日光发泰定白生虚室既傥傥而无羇故惺惺而常谧取喻已孚于止水庶可鉴其素质然不贵于坐驰愿洗涤而藏密尔其调养则意起于物气符于虚回光返照以通其无内葆之而不荡托天游以自舒审德机之已杜形委蛇而徐于鬼神于是乎来舍何妄幻之能居尔其主敬则洞洞属属战战兢兢既如执玉复若奉盈礼统之而必正义制之以存诚凛乎俨临于浚谷涣乎恍履于春冰故能临事以戒惧岂有吊诡而逾情于是发而为文也绚若朝霞缛若春芳五彩错敶虎变鸾翔收古今之梗  

槩定辞义之端详泄天地之灵秘表物理之微章大则灏气吞乎宇宙细则万仭挫于毫芒故画卦象代结绳定褒贬为圣经诗以志宣书以事陈礼殊崇庳乐和人神为万世之大法葢不越乎是心及其建事功也斟酌元气参赞皇猷百工咸熙六府孔修羲于是而定四时禹由兹而抑洪流伊尹负鼎而翼商吕望鹰扬而兴周咨訏谟之素定故骏烈之不侔及其昭至徳也潜天而天潜地而地府万物配道义退藏则神明莫测意想则巨细立萃凄然类秋盎矣如春光并日月灵契古今乃为众父之父才全而徳不形故太上立徳其次立功言斯其下用则互同故异名而同出斯应物之无穷者也惟皇受命而重心学也首开玉堂以储儁乂爰择凤城之左而建署焉其为室也层覆耽耽崇基皇皇飞檐反宇抱隂负阳拱宸极而启扉临宗庙而构堂菡萏承栱以写秀虹蜺缭栋而高骧高下降登以文砌东西周匝以长廊列图书而应东壁叶台象以兆文昌重堂之西隙地敞平芳草芊蒨珍木葱菁因退食以观化遂经始而葺斯亭饰丹雘于榱栋垂藻井于櫩楹植栏槛而循阶敞八牕以纳明外则玉河绕其东沙隄开其北乔林蓑蓑而敷华清流溅溅而澄色游鳞瀺灂以在藻幽禽嘤鸣而振翼信防心之匪逺因林木而偃息内则敬一岿然宸翰昭明炳若星日瞻则敬生惟圣神之睿藻申景铄而作程又有兰台奥室典籍之府牙籖缃帙充积栋宇惇老名儒讨今究古掇其英华抽其余绪故以此润色鸿业而匡世主也斯亭之内闲有余清将涤览岂惟娯情游于澹漠乃锡嘉名名以原心义以阐理万物芸芸心则似水不将不迎以根元始悟县解于防庄观众妙于老氏臻至道之集虚斯原心之奥旨尔乃背冬涉春阳气肇和无草不茂靡卉不华庭树欣欣而布叶方池弥弥而扬波芄兰蘼以吐芬谷鸟睍睆于高柯缀杂英于曲砌结繁蕤于芳林成春服而容与信风日之契心于是寮宷招携熙熙歗咏仰属天云頫临幽径承舞雩之余风乃怡然而娯性茍余心之和鬯感物化而得正至于阳彩初收肃气始凝木叶微脱众蛰潜形风瑟瑟以振条鴈嗈嗈而南征羌严霜之夕殒伊何草之不黄登斯亭而夷犹感荣悴而含伤惟达人之同总齐物之大纲穷天地于一指均有无之俱亡万虑已遣莹然不滓冥冥漠漠至善则止故有感而必通贯古今之妙理比圣人之神化非践迹之可拟乱曰尧舜授受惟执中兮小心翼翼文以恭兮孔道至大忠恕陈兮顔氏之子不违仁兮前圣后圣传一心兮我之伊懐精以纯兮愿持此衷献明君兮  

白云深处亭赋　　　　　　　【`明`】髙　鹏  

有一布衣性耽山埜东走呉西走越老子长之脚防饱尧天之风月晓来放啸于凤肩展望于麟脊第见非烟非雾郁郁纷纷瑞幛素屏森列峯回路转有亭翼然榜其上曰白云深处也少焉天挺一人立于游亭南面问其童子曰此白云洞主也布衣心悸进而言曰主人物以寄兴亭以寄身翠软红柔孰非可乐顾乃淡素白云而独为之怡情耶童子曰乐涉于仅同者梦蕉袭石之见事出于特异者冯虚遗世之心吾主以白云者隂阳竒气山岳精英玉质琼辉堆霞拂袖脱洗尘俗气象万千叠阁层楼不烦模写之图画舞风弄月不费招呼之可人如囷如轮扫春黛也如葢如擎防夏风也巧飞银汉白云秋霁也梅雪交魄白云冬晓也白云朝兮穿友猿之蕙帐白云暮兮挂引鹤之疎櫺舒卷随时鼔登场之诗将往来适意纵旋凯之碁兵四达无尘一榻千金顾彼临春结绮曽不满乎一哂纸屏石枕尝梦破乎三生飘瓦浮名虚舟宦情龙潜必于渊海凤隠必于深林阅典谟而尚友呼乔松以定盟契天人于独坐付理乱于不闻院落沈沈砑百寻虽悬河具锦者特宫墙之外望虽滥竽鼓瑟者徒鞅掌于浮生是葢淡而不厌简而益文虽青云之腾踏不足以为贵紫云之辉耀不足以为珍浩浩乎与造物相忘堂堂乎与日月争明不知天壤之大何乐可以加此也布衣辗然而笑曰噫吁嘻美哉景乎古有所谓壶中海上者今物色之矣遂击节而歌曰云澹澹兮缥缈无涯亭隠隠兮悃愊无华通一径兮委蛇寄一人兮清嘉彼栢梁建章兮乌足为家歌竟长揖请辞童子指之曰此荆藩睿王寄乐处也布衣骇汗掉臂而走回翔再拜叹啧以归恍然心旷而神怡不觉天渊之势隔  

乐山亭赋【`有序　　　　　　　明`】刘定之  

乐山亭者今府军前卫亲军指挥同知邹平孙君续宗之亭也君葢与皇太后同气兄弟今天子之季舅奉其父防昌伯母夫人康宁无恙而诸昆仲森立鼎盛其于宠荣贵富诚固有之美能存心忠孝处已简静故尝作具庆之堂以承奉严慈仰荷天休而朝请退食日有余暇不逐浮华以追俗好乃搆斯亭顔以是额为藏修之所寓仁者之意焉客其门者五云袁纲西蒋礼文江杜邦素以文翰防君知遇为求余赋其胜予尝以诗美君作堂奉亲之事矣于亭若无庸赘述然惟国家圣明而后贵戚懿亲能兴仁守礼崇尚儒雅是则词林咏叹形诸篇章礼亦宜然夫岂私哉其赋曰  

夫何贵介之臣魁宏特达俶傥俊良方当王朝隆盛戚畹辉煌横金曳紫而入侍于长乐拥骑鸣笳而出自于建章则曷不事逸游纵放旷于酣歌之馆豪侠之场哉而乃奉髙堂甘旨之暇为闲亭宴息之计树松桂以对牕艺芝兰而盈砌银钩珠箔非不足设也而帘以湘浦之筼筜碧槛丹涂非不足营也而籓以楚峰之薜茘屏绶鸡于雕笼解角鹰于锦系惟图画以壁悬或经史而案置曰吾所处者静不以躁动为宜所存者仁不以侈靡为志故寓在山之景于亭阁以示乐山之意于天际试观夫亭之西为太行之麓九折百叠烟岚晻霭而其北非居庸之耸翠乎亭之东见沧海之外诸洲三岛日月荡摩而其南非中原之岳阜乎其朝暮异态晴雨改观屹立若仙掌娟秀如闺鬟峭拔瘦削于雪后若劒挺戈列丰腴膴媚于春先若昼晩妆防盛夏遥吟拟扪萝而历冰壑清秋高咏欲采术以陟云峦所以助雅兴于优悠引诗懐于浩荡信可喜悦而难为想像者也抑其托物取适诚在兹矣至于比徳相侔未易言焉葢其奉皇家万年之福即山之峻极倚天养庭闱百嵗之龄犹山之永寿越世因兹以忠贞不移孝爱无替故能参乾坤覆载之间享山河带砺之誓功录简编庆埀苖裔比齐侯吕伋之佐周王而窦君广国之事汉帝不然夫岂徒效隠人逸士泉石是安烟霞是利以虚邀誉望而实耽宠贵哉  

诚斋赋【`有序　　　　　　　　元`】陈楚春  

诚斋鲁公牧桂阳之三年政通人和郡以大治其属县尹刘畊孙命予谨采民谣辑士论作诚斋赋以献之虽不敢上方屈宋鲍谢其于纪述盛徳亦足以见其模冩之实而非溢美云  

葢闻诚者真实无妄之谓也乃天理之本然非人欲之所为具太极之全体实造化之权舆观其建立三极范围两仪槖籥万化流通四时寒暑以之而代谢隂阳以之而惨舒日月以之而照临风霜以之而发挥川岳以之而流峙草木以之而荣萎凡寓形于宇宙皆此诚不息之机天与人而无间贤与凡而奚殊敛之方寸不见其不足放之六合不见其有余语其体则纯一而不杂语其用则始终之不离是故金石可磨此诚不亏山岳可移此诚不隳可以动天地而感鬼神可以化奸暴而孚豚鱼贲育之勇至此而无所用仪秦之辨至此而无所施非声色之可拟岂虚伪之能窥有斐鲁公为时皋防系北庭之华胄通宦谱于金闺拥旌旄以出守挟琴劒以自随辟高斋之爽垲拓中扄之坦夷夫以智勇而壮其柱石以徳义而励其廉隅藻缋以图书文物之美充牣以几杖盘盂之宜端居燕以清闲退食私而委蛇絶游尘之纷扰究至理之精微谓功莫切于慎独而意犹防于自欺惟闲邪为存诚之本惟主敬立思诚之基葢公之素所讲明者非徒掩袭于一旦而其措诸事业者有以涵养乎平时公牧淮堧口碑载途公来桂山廉声已孚剔蠧弊于俄顷剸烦剧于须臾拯翳桑于沟壑安编户于康衢化刀劒而牛犊易嚚讼而诗书是以野无绿林之哨廪有红腐之储恩如春阳之熙物威如风雪之摧枮直如溜雨参天之老柏清如迎风寒露之玉壶孤髙之志益挫而益励坚刚之节愈老而愈竒劳餽饷之役而不畏其险入元戎之行而不惮其危信至诚之为徳履夷险而不渝吾犹愿公端冕服植桓圭柱石两社霖雨八区推至诚既往之学以参天地赞化育而佐圣明之治于雍熙也  

复斋赋【`有序　　　　　　　　明`】靳学顔  

复斋者承休王别号也王见贤如渴率履不越览古之外一无所好肆厥诞祥乃届冬至葢在易则地雷为复一阳始萌爰取诸易以名诸斋用以观象玩占稽古攷变匪惟宝之中心好之匪惟耀之厥惟懋之云尔某为作赋以演其旨词曰  

于懿喆王实衍昌苾璇纪分桐灵根遐瓞驰坟史之藩囿猎轩虞之崇丘澹心而自穆泛神区之华泑筮至中以卜稽建广大而为郭七八九六是焉呈材极深研几爰垔爰雘席刚柔以为茵揭变通而为幕览易简以为玦佩吉防而为错抚韦编以永年谢世纷其若箨旷兮怳兮游罔象兮泊兮湛兮涵虚鉴兮尔其赤奋献歳英肇月日殷辰升葭飞茘发景临圭而光延晖南斗以离离回龟宿于瑶衡寒谷煦而既吹惟是秩筵斯张华簮载合芝葢九葩轻轪防遝劒舄若丘冠绥其防丛若繁露来如流霅羣真朋之锵锵降灵圉以防揖浮丘于广庭弭鹤轩其雥雥鹿矫矫以献华凤蹲蹲以承旂猗白鹿而抚瑟扰苍虬而吹篪繁肴庶羞穷海极陆之味阳阿越榜澹缓结激之音嗟难得而殚目宁覼缕而悉之要则嘉防成礼不继以淫岂匪人之为比讵沧海之厌深中洲之彦四方之弁擅横议者拟稷下之盛曳清芬者扬兔园之风摛藻则煜若春华喻旨则朗若秋松吐辞则倾如悬河待问则捷若扣钟鼔皇流之潏荡迁固其雄也发灏气之鸿蒙屈宋其宗也彪三五之组绘渊云其崇也总遐篆之综纬董贾其丰也既酒数行王振衣而起前召有斐大夫授简而语之曰夫才士抽翰鞶帨増丽智夫饰説景纬载缛吾与斧藻其楶不若斧藻其徳也愿子惠音以绎复义吾斋煜煜其有暐乎有斐大夫自辞不能让于洞极先生洞极先生逡巡而进再拜而称曰夫文以辩道词达则止何丽之为故海藻放言实乖物则七襄报章罔契言铨予愿食实未暇摭英也王曰唯唯洞极先生曰式金式玉昭我王度幽賛神明匪繇象数爰恊先天心画妙悟乃眷寡昧缀言式怖于维渊欤至纯至素复之时义大矣哉闻之师曰物不可以终尽剥穷上反下故受之以复在易则曰复其见天地之心乎之周曰阳气周神而反乎始物继其汇然则剥而后复复生于剥静极而动有邪故曰不有动乎静将畴依不有静也动奚资始故复之为义真于四极综乎庶类放乎洪纎致乎精粹何有何无昭天潜地大槩有五可得而赘也元防运世是以为经劫复乃成星如嵗如是以为纪嵗复乃名朢晦朔是以为候月复乃形日辰递隠是以为则日复乃称天人乘除是以为闗心复乃生尔其雎盱草昧数穷于纪大挠辍策容成已计天不兼覆地不周载四鼇焉将八柱既防岳石为之飞灰沃焦为之尘起既而黄剖判提笔初元步天元泰徳政攸敷以和五美百揆咸都啗极启化荡于无隅信道致诎诎道致信混混沦沦泰始为之门是曰劫复冻登赤天宴入泉东壁昏中颛顼御权虽万宝之已殷嗟生生其殂落懐阳纃之如线讵羣隂之可夺既而重渊气振宜凌斯湝鼔微阳于金竹辟柔邪之隂乖嘘枯吹生性归其荄物罔杀而不昌理有往而必来蠢兮动角兮触有无荡变化生万物熙熙皆出于机是曰嵗复若乃三五阙兮二八值顾兔潜形蟾掩迹鱼脑蚌胎欿焉失实方芦环之逈毁俄金镜之已匿既而夜光何徳厥又盲旃朏兮含光魄乃生焉萌神荚于玫戚吐灵桂于芳纒溟涨激而増波方诸防液于承盘皛乎其升是焉为惴是曰月复若乃曜灵委照踆乌反舍虞泉悬车连石息驾历被作噩沦于渊献时哉向晦明夷不见烛龙熸兮其既烬也羣动泊兮未之朕也既而周三千而已竟旭离囘之至精信行健之匪息实踦竒于虚嬴角宿晱晱榑桑烂也长夜漫漫其发旦也曲阿暆暆其有焕也三号卒明在日观也是曰日复若乃天人健于一战胜负占其臞肥情为之机方诸释括攻取之岐喻彼棼丝或遗珠于悬圃或舍灵龟而观颐睟美湛于防元神逸于外驰既而四端见五官理防泉滋其始涓牛山蘖其晋美几希于夜气之息怃然于为间之际忧悔吝者存乎介震无咎者存乎悔以见不见之形以抽不抽之绪葢欲闗始辟圣途伊迩微乎微乎不行而至是曰心复王曰韪哉然则心复要矣洞极先生则曰夫二义同科咸命厥真万物纭纭咸保厥醇终则有始埏化凝神孰是剥复而相循唯此窍操存舍亡爰此奔驷亦譬丧羊上善不习内直外方次勿祗悔率是中行迷凶不已于用何臧恶不在细善不必类顷步陟遐功亏一篑矣名实枢机内视天下归仁一日克已先生之言未既王避席抑手顾谓虚微子曰煌煌姬象灏灏羲旨孰我悉论达于舋舋今子大夫赋之旁魄汪濊在昔峻宇攸戒五子灵光徒妍匪伊徳贵宁若斯言逾彼绸绮铭室作规戒我其顾諟  

秋斋赋　　　　　　　　　　【`明`】马　卿  

秋斋主人筑室郊园背八壶之峰面翠湖之流绿竹隠其櫺轩白云栖其檐周凭高眺望并览兼收阒乎其静弇乎其幽左图右书以息以游意得神防名之以秋客有过而问曰异哉子之名斋也夫璿玑顺布均分四时彼青阳与朱明方景丽而光熹维彼杪秋气凄以悲山川萧索草木离披何为乎其托于兹秋斋主人曰噫嘻夫尝见不可以入于精义曲学不可以入于通方孰知万物之所归天地之所藏是以造化与物过而裁之止乎中也生而成之全其功也辟而阖之天道终也周而复之运不穷也尔其淑气既扇嘉时载阳鸟鸣花开风喧日长慕浴沂之高风玩庭草之交芳及其恢台蕃膴炎宇朱光风轩日榭美防微凉鼓南薫之遗音寄逸志于羲皇吾岂遗于是哉乐无不寓与时行也义有所适道之精也春以生物始而未亨夏以长之盛而未成惟正气之一布乃天地之见精隂受代而始肃物过茂而当庚翕揫敛以遂利寓至仁于司刑极变成方贪精蕴质或坚而好或颖而栗于粲万宝嵗功可觌人求其端而我要其极人翫其华而我取其实况夫天高气晶月皎风清丹桂飘香黄菊敷荣吾方气爽神怡心旷情夷浑乎其不违违乎其同归与天地万物而同秋也客曰大哉言矣吾于是而知学焉不有所为孰启其始不有所获孰安所止中道而废君子所耻致命尽情惟圣之履知以知之行以至乎居之以仁制以义乎道以自成物其济乎主人乃筦尔而笑援琴而歌歌曰华载实兮芸芸秋兰秀兮扬芬思美人兮焉极寄遥情兮浮云又歌曰山木苍苍兮湖水浟浟眄天地之寥濶兮憩吾斋之静幽歳方揺落兮绿竹蔼此翛翛悦遗世以逸乐兮与太清而为游茍素心之无违兮焉所寓而非秋浩歌兮容与清风起兮烟云收于是客遂歌曰天地化物百卉具秋嘉乐君子其徳克修克修有俶有终有复以迪尔极永绥尔禄秋风厉止百露凝霜显允君子莅此冀方顾视澄清以激以扬孰为不肃凛此国常瞻彼秋山维兰及桂有斐君子育此善类有此善类于皇多士为国之光以佐天子  

隔百斋赋　　　　　　　　　【`明`】虞淳熙  

颛侗山人宅浑河之业挈同之契建雄虹而逺遨剚青都而无蔽尔乃抉扬心石础支法云脱鹄羽以当隙摘鸾翎而承尘槛平以砌牖接于门既出入之无碍聮彼此而莫分已焉思入室生白注千光防百脉弄日月如双丸吸江河于一勺于斯时也何百何一何通何隔隶首藏筹芳娥露色起搦管而开顔忽题垣以隔百吹万子曰逌哉适适乎子乎而奚行之融而奚言之阏我闻地轴御材无踁而至阛夫司柲标黄以志绹贞荧荧流光甲第百货可隔隔之则是吾子所云无乃此乎山人曰不不也吾子又闻形触气轧作雾云蒸蜮俟猬张绪使千人结襼于途尘防太清百事可隔隔之则明吾子所云无乃此乎山人曰不不也吾子然则庖羲不徳漫解古绳虫书掩桷凌压羣经鱼随豕紊凤舞枭羣龙苦雕而伏鹄方刻而鹜惊然皆自以为采星发耀抱日舒明走尼渊而负笈驱神圣以展軨百家可隔隔之则真吾子所云无乃是乎山人曰不不也吾子然则畸人离物遯世逃虚将千万亿兆之不隔彼言行融阏之奚如岂以偪侧缭绕盘旋诘屈曲巷虬纒荜门蛰塞纠天棘以为屏裂龙孙而卫壁光不分之匡生声不通乎漆室此无当于吹万或可名之隔百于是山人排户洞然而言曰有物于此甲而冠朱强摄吾之居餐龙脑而夺其珠此夫元恶而扶之众者欤多足而不自足者欤夫是之谓即蛆隔之隔之完父母之枝若吾子所云安所隔安所不隔肯又从而为之辞  

勉庵赋　　　　　　　　　　【`明`】杨守陈  

四檐白云半壁苍藓谁氏之庵榜题曰勉葢赤城之老生承粉署之余烈志屡屈于文场心长悬于魏阙铁砚将穿唾壶尽缺白首一经犹勉不辍勉之一辞广矣大矣贵贱同科古今一轨乃若闾阎之子沮溺之曹业惟务本力昏作劳荷雨蓑于南陌植烟杖于东皋冰未开而畊垦水方沸而耘耨凛腰弓之欲折赫背火之恒烧积三时其不懈冀百谷之皆饶若夫梓匠轮舆筑冶凫防弓和六材画绘五色各执艺以效勤或贪佣以成疾眦已阖兮强开腕垂脱兮未释怅花栁之芳菲羡禽鱼之放逸至若三槐九棘庶尹百司夙兴见斗夕寝闻鸡侍延英而战汗冒九折而驱驰厌簿书之沓扰恶敲朴之惊啼思醉花于金谷啸月于瑶池耻功名之不立惧职业之将隳恒矻矻以终嵗敢悠悠以度时复有望重勲高穷贵极富将逸乐之无期乃满盈之有惧嗜红鳞兮苦辞悦翠蛾兮却顾挺高节于晩雕煜余光于方暮又若五都三市万水千山纷攘利以交易竞乘危而往还唏飓风于粤海唉积雪于燕闗惟百赢之是望曽一寝之遑安若乃边尘四惊烽火交灼三军竞驰两阵相搏鼔礟殷兮鸣雷戈矢纷兮洒雹孰不魄褫而魂飘心摧而胆落强贾勇以鹰扬遂捐躯而虎跃收功业于垂亡献俘累于既缚标铜柱兮炎荒铭燕然兮朔漠茂矣哉人无往而非勉事无勉而弗成生何徐徐于本实独汲汲于华荣盍改尔辙回尔航发轫兮横渠张帆兮紫阳逾濂洛而迅迈望洙泗而高翔朝蠠没其无已夕燕娯其未遑景孳孳之伯禹企亹亹之文王茹仁义为玉食服道徳为金章庶垂名于不朽同天地之悠长  

百耐庵赋【`有序　　　　　　　明`】杨守陈  

吾邑章先生廷玉始自乡举髙第累官重庆府教授所在名其燕处之斋曰百耐庵而求搢绅之言积成大卷矣间来京师复属余言余阅其卷则宝墨华润天葩陆离乃楚王殿下之文与书冠于其首葢先生之子鋭被选为亚中大夫宗人府仪宾故获宠贲若此而诸作亦皆彬然可观也从而问其所以百耐者则曰忿欲之火炽于中不耐则不能修徳毁誉荣辱之防森乎外不耐则不能听天吾为一文学而宴然处之若都尊官享重禄者其耐之功邪余旨其言乃为赋之其辞曰  

越有搢绅先生宦居于楚门不容车室仅环堵楹敧不支壁壊不补旁招日星上漏风雨蓬藋之与隣泉石之为伍榜曰百耐之庵日防栖而燕处有华轩大夫文袴公子闻其风声议论飚起偕谓先生之处世也泉茗日饮黍稻时炊不若老释之徒能耐渴饥冬衣纩绵夏服絺苎不若貊粤之人能耐寒暑步履舒徐不耐劳惫行峻洁清不耐汚秽一耐之不能而况于百乎于是先生之髙第弟子相与争之曰昔者先生年少气鋭谓勲业可指取有谓名节可劵契致大欲觊庙堂之尊小犹希藩臬之位颐指而左右奔趍跬步而前后呵卫志得敷于时名得焯于世也然而数竒不耦志屈不伸名仅齿于乡举秩不班于朝绅随牒逺仕荒陬寂滨栖栖坛杏采采頖芹屹若槁壤之木块若枯池之鳞于是下隶庸夫樵人牧稚行偕友朋话相汝尔先生耐之寂若不聆不睇仡仡勇夫截截谝子盛气横侵巧言深诋先生耐之视若一螡一蚁同寅并座之儒鼔箧踵堂之士或逝梁而赞苏间弯弧而射羿先生耐焉不怨不忮列藩专城之官衣绣持斧之使或怙宠而作威亦窃权而张势先生耐焉不侮不畏至若嗟粥不啜盗泉不防耐兹饥渴列仙不如炎天盛服雪夜劬书耐兹寒暑胡粤不殊皓齿倾国翠笄倚门先生耐之宁乐綦巾盛富贾怨积财囮凶先生耐之四壁宁空五侯之地先生耐而不至七贵之门先生耐而不趋惊枕若马运甓若陶晨朝吃吃不耐何劳裸裎与偕旧恶罔记行兼惠夷不耐何秽在昔宣尼不报无道亦有子渊犯而不校耐之上也出胯不辞起为汉将唾面不拭任为唐相耐之次也独不见夫十月之雷乎形藏地中可掘而食及其奋迅则震撼乎八极又不见夫百川之源乎滥觞于土可壅而止及其决溢则奔注于四海龙耐而蛰乃跃于渊鹏耐而伏乃翔于天故事必有忍而后有济人有不为而后可以有为于焉知先生之能耐又焉知耐道之盛至于斯于是二子惭伏而去先生闻之顾弟子曰谁使尔多言哉泊然而休澹然而处举一世之龂龂无足以芥蔕其灵府也  

绿筠清室赋　　　　　　　　【`明`】陈　瑚  

有斐若人栖迟林麓龙江之东坞溪之曲种猗猗之绿筠护渠渠之夏屋操挺特以高世姿潇洒以拔俗檐飘翠羽阶森碧玉清标蔼于潇湘景致俨乎淇澳观夫临曲槛俯清流色侵云汉影动涟漪苍云夏集绿雾朝霏萧萧雨沐袅袅风披露鹤长鸣秋蝉独嘶金玉间作笙竽叠吹若乃良夜明月穷冬积雪扫筛隙之隂摇金劲之节意参太古声沈寥泬耳目为之开涤神情以之怡悦抑其地位清邃栋宇高崇来子猷之俦吟啸于其下仲宣之辈息宴于其中七贤同调六逸齐踪良有以也况兄弟友于子姓肃雍敦天秩之伦袭君子之风岂徒慕鸣嶰谷之凤化葛陂之龙者哉至于卑蒲栁之弱鄙桃李之色观此君贯四时而不改柯易叶则将以是逺邪佞而亲贤哲  

竹斋赋　　　　　　　　　　【`明`】唐　肃  

植防茏之贞篠防便娟之静居捐尘纷而弗顾耽萧闲以自娯于是户延空青阶委繁绿□飞紫篁缜莹苍玉月流株而递影风触叶以腾声簳缘霏而冒隙条露以沾庭昼舞臯中之鹤宵分席上之萤箨簌簌以夏陨萌差差以春荣簟纹借其绿缛墨华间其精英阁炎气而不下留爽气以常凝心本虚而罔窒节已固而弥贞伫鸣凤兮罕至恨朝阳之屡升至若歳侵侵兮就毕景翳翳兮将晏既冰霜之胶沍复霰雪之零乱野何芳之不髠园何条之不袒鸟沈声而无华日藏辉而靡焕伟斯竹之特立乃益申夫娯翫若夫斐徳赞于卫风封君媲于渭涘谿流孔季之觞林纳山稽之履懐猷所其何殊瞻诩径其何迩将君子之秉直谅取俪于斯卉迹虽晦而曷彰道弥隆而奚滓苞歌宵雅之篇筠记曲台之礼期谧处以静观讵翫物以丧志  

三峯书舍赋【`有序　　　　　　明`】杨　荣  

建阳书林叶添徳景达氏自其大父荣轩父彦龄世以诗书为业尝作室以贮古今书版日积月増栋宇充牣凡四方有所购求者皆乐然应之由是缙绅大夫莫不称誉其贤其室之外有三峰秀出霄汉望之嶻然挺拔千仞岚光翠黛浮动乎几席之间甚可爱也因名其室曰三峰书舍葢景达之意其于羣书不惟锓梓以广其传而将欲俾其子孙耳濡目染无非道徳之懿口诵心维莫匪仁义之説然则书舍亦岂泛然而作也哉间来徴言于予予于景达素相知不可以辞乃为赋其事以彰厥美云其词曰  

繄建阳之为邑实南纪之奥区仰紫阳之遗泽沐道徳之膏腴俗媲美乎邹鲁家讽诵乎诗书况山川之形势郁磅礴而扶舆矗三峰其突兀伟奕奕兮华居匪晏息之是安乃版籍之攸储呜呼尧舜道逺素王有作删诗定书考礼正乐赞易理之微严春秋之笔削奈薄蚀于战国再焚絶于秦虐幸小复于汉代徒骋骛乎穿凿尚有赖于宋儒卒光明而表襮维紫阳之挺生实阐扬夫正学遡渊源于洙泗踵轨辙于濂洛微词奥义资之以发挥六经羣籍因之以充拓此三峰书舍之所由创而千载斯文之是托也若乃其森若笋植高若凌空孤撑兮嶪岌并峙兮巃嵸根盘盘其数里翠冉冉其千重青连武夷之秀势压云谷之雄中有杰构重檐翚飞廓乎宏敞翼乎蔽亏垩素是尚藻绘弗施图史序列庋阁逶迤如栉之比如鳞之差名曰书林为世所资异孔壁之断烂匪汲冡之怪竒上该乎皇王之纪下备夫技艺之词莫不俱收而并蓄旁积而靡遗实人间图书之府宜海内购求者之交驰也呜呼噫嘻世人金玉之丰宁若子图书之蓄子家图书之富宁若身诵习之笃究往圣之遗言籍先贤之賸馥日涵咏以优游羌潜心而佩服匪在躬之致勤课孙曽以私淑殆见邓林之产终需梁栋之材渥洼之骏高奋云衢之躅声价昭乎前闻辉光播乎乡族益勉焉以自强谅子心之攸属也  

冬窝赋【`有序　　　　　　　　元`】袁　桷  

济南潘仲徳家商河治其田庐块土累石以处左经右子刻意励行斟度古昔将力避世不复近嵗终顺隂阳之理慎居于中而名曰冬窝未几闻于朝为太史属太史职清简仲徳独忧之复以昔日命名者揭以自警余闻而异之为之赋曰  

噫嘻夫世之善养名者岂惟冬与朝而兴夕而趋执辔在手承尘满裾仆夫告痡寒冰厉防剽飞英于窭数巧膏沐而雎盱惧分忽之不前戒良哀以先驱矜青阳之婉娩犹春温而于于何自而冬乎大盗之智不以胠箧巧贾之利不以操割葢将足不超阈而踵接其席目不承色而议推其徳美容峨峨雅言迤迤爰处爰居载笑载謌閟无传之静邃又何为乎冬窝也哉潘子曰不然冬为天终万物葢藏阳微如芒外枯内伤申者若缩伏者若亡裂者为阱凝者为防歘吸以吹浩溔莫当口含飞霜睫承流浆三光清荧五岳仆僵故其蛰处也隆然似龟深息而卑卑其徐行也蹩然据危俛偻而施施疏房上宫连氛累霭嵚崟阻深束緼以载凿坏者遁炀灶者逊当此之时食不饱菽藿衣不袭裘鞹悻悻然角进而凭陵将弗折而自缺且夫藏明养阳必谨其独大智若辱大容若谷纷载籍之蕴秘糅众説之桎梏折清华以弥缝丰蔀屋之光烛吾非以嵁岩为居鹿豕为娯友幽阒而弃斯徒也念屈蠖之未伸凛自缩而不惴谨清宁以冲啬御六气之冦沴将以游乎万物之初顺四时而成嵗也  

拙客窝赋【`有序　　　　　　　明`】张时彻  

横山陈子以拙客名窝其言曰拙言性也客言寄也吾闇钝椎朴生四十而无称然私心安之以为是天地之逆旅云尔张子闻而韪之遂摛词赋焉  

惟达人之览兮握贞徳以为符慨品庶之冯生兮炳造化之灵枢或便儇以幸值兮或濩落而次且或华衣而结驷兮或甑尘而腹虚或比翼于霄汉兮或骈首于泥涂胡后皇之降生兮纷巧拙其万殊就六籍以折衷兮师睿士之所谟曰木讷其近仁兮嗟恌巧其悖图孰敦厐而非宝兮孰蹇蹩而为愚彼诪张以善幻兮譬犹夫即鹿之无虞璞以秘智而杀身兮平以隂谋而醢诛羿工射而陨首兮起善战而捐躯故夫形瑰之征咎兮体壮乃其为牺彼烈士之殉名兮摧灵根而要之又况夸夫之死权兮纳全生于祸罹雉以华而刎颈兮麝以香而刔脐龙章而豹藻兮终俛抑以受羁握纳都梁岂其不美兮先众物以燔糜惟盘樗与大瓠兮终得逺于斧斯相鹓雏之逺害兮方自幸乎卑栖矧灵虬之避难兮又何耻于汚泥是以庄周致悼夫灵兮越稷兴叹于王舆非防翔而藁处兮孰免患乎蒲且吾悲夫贞风之告逝兮纷谲越之是兴集萋菲以为贝锦兮竞捷径以为夷庚肆屠龙之巧技兮骛谈天之浮称信明圣之所戒兮将志道之必惩美夫人之愿慤兮实闽山之降英绳颛防之遗轨兮遵懿悊之修程大老耼之贵兮嘉御冦之逃名愍二事之败业兮愓二志之靡成抱淳朴以为范兮执隠约以为经路有戒而回车兮物有耻而不营熠雾縠之纂组兮爰蠧蚀乎女红华榱而刻杙兮重有厉于吾农兹伐性其匪细兮又况妖冶与曼容世并骛于华艳兮吾独淡泊以为恒纷横行而躐往兮且焉守夫防防藏雄辩于静讷兮委机智于冲茍葆真而合道兮何宠曜之足崇惟道逺乃其知骥兮世伪乃其知贤嗟时俗之驰骋兮混真赝而莫诠视螭龙犹蝘蜓兮杂凤凰与鸱鸢弃璇玉与瑶珠兮燕石什袭以为璵璠闾娵子胥莫之媒兮嫫母力父是之称妍余惟知守雌之无累兮将韬光以获全戒懐璧之贾祸兮贵道胜而陆沈仍防儓之往辙兮甘斥鷃之蒿林考盘石以为室兮辟衡茅以为宇疏钟乳以为粻兮结猿狖以为侣纫薜芷与芳桂兮袭烟霞而容与守寂寞而存神兮众孰知其所处哂里妇之效颦兮覆増丑而见捐肆学步于邯郸兮羌失故而不前鄙桔槔之机巧兮宁抱瓮以灌园希丘园之白贲兮美鸿食之渐磐胥懮受而徐征兮实吾性之所谐也僡谞以竞骛兮固众兆之所猜也逞而为谖兮世孰可与侜之矧权智之倾夺兮奚凌厉而不危知隠璞之逺害兮黜聪慧以自鞿明大雅之庇身兮悟介石之知几庶皇古之淑则兮返旧服以委蛇屏百家之杂碎兮戒亡羊之多岐虽潜玉以铲采兮将考终于遐期不吾知其奚伤兮吾又何怨乎支离  

亦乐园赋　　　　　　　　　【`明`】徐献忠  

呉防之东薄海之隅物业咸丰园林所都云馆聮题芝原接墟靣郊负郭者咸各擅其世美长吟俯眺者无不自以为胜业也云山子独遐然而逺慕聊小结以成趣仅若野人之庐不厌愚公之鄙池堪凫浴栁足莺语菊引秋芳竹含冬翠草设阶絪苔铺壁树鱼泳朝凉鸟留宵憩蝉有时而咽噪鼃近水而鼔吹虽棠棃之馆不设而幽兰之砌无滓客至时得徜徉兴来悠然自寄容身已胜于壶公一枝竟安于巢父牛衣非仲卿之夜栖绳枢异户牖之少窭何必南阳樊仲之丰西汉王公之丽好畤陋越装之乐河阳耻牧荆之富客有嘲之者曰君侯徳门长庆文华广被才容挺秀拔之表礼度收贤雅之誉家藏充栋之秘籍门观重光之甲第独靳于一园之搆自混于啬夫之比狎鸟不得羣栖鸣雉何堪自翳丰草不借王孙之足茑萝不牵长松之系岂仲长不乐居闲之奉晏仲自甘朝夕之利者邪云山子嘕然而笑畅然以起曰是何言之过也汉隂重灌园之老广川薄窥园之乐向秀资竹林之胜游陶令高守拙之素约防心岂必华林托性自宜短壑独不闻骊山胜心转眼消歇乐游芳原相代明灭故窟室高于甲观凿坏崇于积垤予虽不遇于鲁侯亦素贱夫中热结人境之一庐收物外之寥廓携客牕间寄南山之逺心鸣琴膝上取稷丘之永乐牀支一尺之龟夜听九臯之鹤王子云逍遥一世之上俛仰百年之下意者其在于斯乎客乐其言嘉其志遗世情而长叹惜靡风之末路心罔象以逍遥亦忘其老之将至  

啬如园赋　　　　　　　　　【`明`】何　白  

邓伯子南阳华胄骏发郢都胜情天逸标韵风疎游心物始独与道俱爰斥羡圃于焉考庐迁的耸乎北牖神瀵涌于南除覈旨于柱下锡嘉名曰啬如客有过而谂之曰吾子负韬物之雅量懐高世之英图将遐览乎八荒胡削迹于一区吾将进子以游观之郅乐华诡之极娯发子之覆子欲闻乎不腆大楚实曰奥区玉衡鹑首之次赤馆朱陵之墟左猎云梦右眺荆巫乗坚策骆载驰载驱穷日不足卜夜有余奈何局蹐蓬藋之下若橜株拘精疲于秘典神蕊于玉书胼胝皲瘃无乃惫欤伯子作而言曰噫嚱若客所谓驰骋之娯亦奚以为吾想夫蚡冒之奄有楚国也肇土画疆筚簬蓝缕作法惟凉土木之侈溢于后王渚宫防防章华锵锵层台九仞飞观百常翼藻棁以横骛跨云楶以高骧被翠羽刻龙章挂曲璚缀鸣珰裂绨锦兮绣文埒规雄虹兮袅飞梁复有秘阁邃闼曲榭回廊或凉或燠乍隂乍阳夸大搜于梦泽诡艳词于高堂俄代谢之忽及嘅荣瘁之靡常红兰既化白露为霜玉甃莲础灌莽荒冈讵若吾庐挹清欱爽云霞在衣风泉落掌冥鸿则万古崇朝卧游则十洲函丈几上独嗒然而嘘空中契泠然之赏及夫歌扇舞衣裁纨列绮淫冶繁华烂如桃李结幌流苏千重步障紫丝十里綷縩七宝之襦纂组五文之履举华袿兮光风回动凌波兮香尘起忽寒暑之迭更亦烟消而云委莫不感行乐于当年伤流光于逝水予方揽薜芷以旌洁撷留夷以信芳揉秦蘅以纫佩集芙蓉以为裳散芳襟于华薄防翠幄于朱阳丛桂发小山之馥猗兰吐大国之香信夫薄荣观而燕处其乐洋洋者矣又若舞按阳阿声征北里激楚回风前谿白纻含宫咀商变以流征启朱唇发皓齿采蘼芜于山间咏芍药于溱洧已而曜灵西匿戢晖蒙汜逸响与梁尘共灭玉质偕歌台俱圯予方振天籁于空谷舒凤啸于中林击泗滨之浮磬抚彭泽之素琴泉叩牝而谐调风振杪而和唫岂羡夫惊心动魄桑间濮上之音哉客曰唯唯否否防窃未通方今圣明在上如日方中懐才抱道之士卬卬颙颙若修鳞之赴巨壑鸿毛之遇顺风先生眇论若高蹈之义则获而兼济之道未宏也伯子莞尔不答抗音而歌歌曰治人事天莫如啬兮早复重积无不克兮无不克兮莫知其极兮客喜而谢泠然若洒乃知先生非忘世者  

白云茅屋赋【`有序　　　　　　明`】刘三吾  

大名滑邑周承韦故墟汉之东郡唐之义成军邑西南二里即瓠子隄北去大伾宣防半舍余又西北距善化三山五十里山即黎阳又西距大行四十里许至淇泉二水五里而近泉名三水合流曰淇门有三防台今成均祭酒宋公仲敏先尊大参忠肃公在日尝搆西亭瓠隄上额以西隠仲敏由齿贵胄馆擢进士第为郎官官满更筑草堂其间号白云茅屋富贮经史子集法书名画晨启牕户云气时来与北山鑪烟氤氲交错因复扁其所曰自怡悦国朝征诣公车历官琼署掌教上庠六馆诸生朝研暮覃罔敢堕窳败业今春南宫得士四百七十余监生居三之一皇上缘是益深荷注不容以悬车之年辞焉仆备官春坊谬防推重谓某楚产颇能楚声也属赋其所谓白云茅屋辞不获已为之赋曰白云之云茅屋之屋吾意其触石起经檐宿蔼林霏度牕曲因风曳曳之来和日蒸蒸之郁随椽叠叠之铺代瓦层层之簇爰乗冬隙之休工岂俟来春之播谷不炊而暖散晴烟不雨而润回纯束任满地而谁其为扫从养贞而自觉不俗匪河阳而望入亲舍之思匪瀼西而吉叶杜陵之卜此滑台隠君子所为得兼二者之清致而克显先世之忠也与且夫烟霞栖迟隠者所甘心也而何独爱白云之卷舒厦屋帡幪人情所同欲也而胡独爱茅屋之萧疎得微以不堪持赠而仅足吾人之自娯也与不则以其深可为家而致诗客之停车兴在归赴而为文翁之剖符与噫是皆未防其趣之深而徒得其迹之粗者也南临瓠子之隄北距大行之山宣防黎阳之揽乎其形胜淇水泉源之闻乎其潺湲河流于此乎喷薄林阜于此乎回环宜云气之所从自出而仕者之所为投闲也观其原本天汉结在山川度溪缥缈从龙蜿蜒或散或聚或断或连非岚非雾非霭非烟横亘山腰白虹卧地孤飞空迹玉马行天细萦丝丝之缕轻腾薄薄之緜当西亭之所在每欲去而仍旋始傍溪而欲去终抱石而如眠念忠肃之在日以供悦于目前既与为霖而济旱复随还山而引年慨前修其已矣尚白云其依然则有令子象贤肯搆是事谓云虽无心而隠则先志屋不于云缔剏何义云而不屋飘散无际乃不剖劂因山之材乃不埏埴于茅之易重重束缚之加密密涂泥之暨多无八九之间寛容数亩之地瓮牖前头之开绳枢大朴之制卷帘而素练斜拖柱笏而爽气随至香馥馥兮博山水沈白纷纷兮垣墙薜茘都迷松迳何许鹤声不见竹篱惟闻犬吠于是逺谢世纷净扫尘踪我读我易我乐我穷河图洛书究极防防之数天根月窟往来六六之宫牕前有防检之篇门外从靉叇之封此则山人所乐在乎白云茅屋之中心勌而休意行所在或采芝术或寻兰佩横遮谷口疑蒸雨后之晴岚浓抹山椒惊失晓来之翠黛到穷处而水源可探看起时而诗情与防此则山人所乐在乎白云茅屋之外方其未葺是云屋也盛年科名故家文献出宰百里郎星朗见心融潘岳之春花满河阳之县喜招隠之赋成谐遂初之始愿及其既葺是云屋也养浩林泉放情丘壑结社鱼樵订盟鹤已甘分于退休谅何心于好爵胡束帛之见徴违暮年之素约乃登金门乃觐我皇乃承涣渥乃官上庠孔庭两丁资尔代祭生徒六馆资尔纪纲虽引年之屡恳岂圣眷之能忘回首白云幸苍狗之未变惊心茅屋恐苍苔之易荒至是则向之白云今且出而从九重之飞龙矣向之茅宇今且廓而为多士之栋梁矣念云屋之久别渺山河之相望要四老于橘中防耆英于洛阳询往事于瓠子得遗迹于宣防以此晚景际此时康而还得耑此西亭故隠之曰云居此秋风不拔之草堂圣主优容之赐老臣暮景之光也遂书此赋下以冩征君归隠之志上以效臣子天保之章  

耘庄赋【`有序　　　　　　　　明`】高　出  

黔南石民部天成君封公号耘庄其自寓也闻之封公俶傥有识乃脱屣缨緌栖心蓬蔂耘寄我也我寄耘也是殆古之至人也已予受教天成因得尚论封公而为之赋庶令后世称述焉曰耘隠者也  

耘庄子放志乎无营之乡栖神乎不贷之圃艺长生之苗耝神谷之府逌尔相羊爰得其所渺不异人而独食气母客有从之游者质曰圣人修身以善世达士立命以懐宝奚以之而耘是托且耘有道乎耘庄子曰有夫雨露因乎天时穜稑相乎地利镃基选乎人事祲祥淆乎嵗禨此其大抵也若夫迷阳菉葹荟尉殷纶我田既臧疏耰孔分譬之牧然臧谷耘耘去害鞭后而我无勤课芟柞之罔諐伤蘼芜之滋蔓去莫若尽思过半哉又观夫草菹茀薠在逺自如芝兰虽馨当户必锄履道所托惟厥攸居翫鹪鹩于苕苇□白鸟于江湖通乎此者斯其庶乎肥遯抑见晰于三隅者矣客曰吾子之言富矣悉矣难殚述矣即寻乐端其事非一愿为吾子毕之尔乃春日迟迟芳卉祁祁呦呦兮麋鹿睍睆兮黄鹂钱镈俶载东崦西菑膏雨润畦朝暾射篱方买畚而觌僊亦荷蓧而迎曦迨于熙阳引景芷兰有香羣女如云鬷迈于桑罗袿彯兮从微风娭光眇兮薄太阳宛其相值诗説礼防怳倚杖而忽逺息美防于桄榔亦有碞谷嶻嶭磅磄屼峍葛藟菶茸桂树防密脩蛇防爚山弸疾对之不惊穮衮比栉爰击壤而长谣自移橙而播□媻姗稍汗巗洞日出厥惟窈琼田参离芝囿铜鼓晨鸣媒雉隠雊垂虹兮饮釡神防兮穿窦霼靉射干葱蒨红豆袯襫影于灵湫白璧随乎挥耨审管华之割席信遗荣之同臭爰及大火既流莎鸡入屋胡绳纫佩芙蓉集服斯陵囷而陵仓载寔颖而寔粟金液云精旨口剡目乃为鸡黍速骨肉抗首破顔支颐岳岳于是吟猿隅和白云相逐翔道徳之林休神明之谷蹑赤霞以髙躅望君子之如玉斯其至也是故易始耒耜诗咏蟋蟀良士申其瞿瞿介石几于终日郑谷题之以愚鹿门遗之以逸耘乎耘乎亦丈人之所托而石隠之足术与耘庄子为间曰吾少也葢尝离跂为仁义恒虑其弱丧而忘归退而之乎广莫之野骛乎湠漫之希吾知免夫灭裂之报而遑恤夫小人之讥也乎哉于是抱膝而歌曰有丹者壑有枚有竹逺追带索被褐懐玉今我不乐嵗是遄逝耘庄之野羲皇世优哉游哉以卒嵗  

亭山赋　　　　　　　　　【`北魏`】王　质  

夫偏重者爱昔先民之重由朴由纯然则纯朴之体与造化而津梁濠上之客柱下之史悟无为以明心托自然以图志辄以山水为富不以章甫为贵任性浮沈若澹兮无味今司农张氏实踵其人巨量焕于物表夭矫洞达其真青松未胜其洁白玉不比其珍心托空而栖有情入古以如新既不专流荡又不偏华尚卜居动静之间不以山水为忘庭起半丘半壑听以目达心想进不入声荣退不为隠放尔乃决石通泉拔岭岩前斜与危云等并旁与曲栋相连下天津之高雾纳沧海之逺烟织烈之状一如古崩剥之势似千年若乃絶岭悬坡蹭蹬蹉跎泉水纡徐如浪峭山石髙下复危多五寻百拔十步千过则知巫山弗及未审蓬莱如何其中烟花露草或倾或颓霜干风枝半耸半垂玉叶金茎散满阶墀燃目之绮裂鼻之声既共阳春等茂复与白云齐清或言神明之骨隂阳之精天地未觉生此异人焉识其中羽徒纷泊色杂苍黄绿头紫颊好翠连芳白防生于异县丹足出自他乡皆逺来以臻此借水木以翺翔不忆春于沙漠遂忘秋于高阳非斯人之感至伺候鸟之迷方岂下俗之所务实神怪之异趣能造者其必诗敢往者无不赋或就饶风之地或入云多之处气岭与梅岑随春之所悟逺为神仙所赏近为朝士所知求解脱于服佩须参次于山垂子英游鱼于玉质王乔系鹄于松枝方丈不足以云妙咏歌此处态多竒嗣宗闻之动魄叔夜听此惊魂恨不能钻地一出醉此山门别有王孙公子逊遁容仪思山念水命驾相随逢岑爱曲值石陵敧庭为仁智之田故为种此石山森罗兮草木长育兮风烟孤松既能却老半石亦可留年若不坐卧兮于其侧春夏兮其游陟白骨兮徒自朽方寸心兮何所忆逸句【`附`】  

大将军临洛观赋　　　　　【`后汉`】崔　骃  

滨曲洛而立观营高壤而作庐处崇显以闲敞超絶邻而特居列阿阁以环匝表高台而起楼步辇道以周流临轩槛以观鱼于是迎夏之首末春之垂桃枝夭夭杨栁猗猗既乃日垂西阳中曜内光弛衔纵策逸如奔飏  

## 御定历代赋汇补遗卷十二  

器用  

屏风赋【`二首　　　　　　　　明`】赵时春  

屏风以方挺四树斲断其枝崇牙枞窿黏黑为仪内藏其质素纸覆之设格玲珑陆丽差池光明正平盎于背粹于面君子攸宜又皓白皑皑洁如明月月出西方儵忽没屏风障我无时歇西风飘飖起众芳受天罚右屏风当西风之律卒令我不随时萎长白发【`右赋右屏风`】屏风以木纵横交加周设边幅内颇嵯义外则坦夷洞直白楮重遮无纻緁绮縠之饰无雕琢藻葩俭质严密不受外邪白日照烛灼然瑶华日出东方奄忽暮东风吹春代新故左屏风当东风之号怒令我寿命长牢固【`右赋左屏风`】  

小镜赋　　　　　　　　　　【`明`】田艺蘅  

镜之时义大矣哉爰有巨灵采金秋矿披沙兮星荧镕  

液兮渊靓轩辕命朱儒以范鑪祝融驱焦侥以鼓猛蒙然发型尚罗黑金膏涂而翳飞玉水洗而焰冷杯潭澄空管晖光景爵分容成氏亚元颖体隂表阳写我形影耿耿小镜粹质精滋巨不盈寸重匪逾锱平既如砥圆亦中规台曲宜架袖轻可持爰动爰静载临载闚毋曰貌雄实容尔仪母曰鬓整实析尔丝愁彰蹙额欢呈解颐肃觌变色忿盼壮頯怠瞻岸帻病覸削肌我喜则喜我悲则悲昔也垂髫今也拂髭昔也琼顔今也石姿照少成壮照妍成媸行将由媸而入槁宁能长壮而不衰耿耿小镜对日不朝拭兮夕磨左顾兮右盼瞽者欲覻而丧矑疑者虽覩而终眴十目所视其烛如电毋庄尔色毋巧尔倩毋羊质而虎皮毋兽心而人面质之伪兮皮复何衒面之饰兮心应自见婉娈能几兮突其峩弁日居月诸兮速如逝箭少壮取怜兮老大当贱惟形不媿镜兮庶可囘乎天眷惟我小镜其用不訾天鉴下土兮二曜无私地鉴万物兮止水不欺吾人最灵兮幽逺必知何明足以察秋毫兮不及乎须眉岂智之短于反照兮使面目其自疑茍非镜之代明兮虽重瞳其何为若夫火齐应响而太广方鉴洞胆而多竒冥致书而邪辟紫丸负局而灵施徒侈眇论无取于斯嗟夫小镜朗如见睍纎尘茍防昭昭随变正我衣冠惟尔之善敢告司容宝此百錬  

防赋　　　　　　　　　　　【`明`】郑明选  

剖石双圆厥质刚也载椎载凿纹纵横也上动而施象干精也下静而受法巛成也周旋外运枢中央也爰借人力待时行也利作餈饵民用彰也谁则剙之公输之功也  

繀车赋　　　　　　　　　　【`晋`】孙得施  

惟工艺之多门伟英丽乎创形拟老氏之转毂应天运以回行秉转屈以成规不辞劳以自倾故其用同造物功参天地轩辕垂衣因之以济衮冕龙旂用康上帝制以灵木络以竒竹才艺妻妾工巧是嘉或成锦组或疋绫罗舒皓腕于轻轮擙拟景乎镜华象蟋蟀之鸣户类寒蝉之吟家  

水车赋　　　　　　　　　　【`明`】何景明  

曰有机器用以防水方轮圜枢运之则起矫若从逆顺若易挠恩及畦畛量兼斗筲过颡类激襄陵乃害竭彼泽陂以盈沟浍智则多劳利则有遗虽愈建瓴岂胜漏巵巧不逾拙静斯御动永言临渠愧彼抱瓮  

灯赋　　　　　　　　　　　【`梁`】江　淹  

淮南王信自华淫命防女兮饵丹砂而学凤音紫霞没白日沈挂明灯散隂顾谓小山儒士斯可赋乎于是泛瑟而言曰若大王之灯者铜华金檠错质镂形碧为云气玉为仙灵双婉百枝艳帐充庭照锦地之文席映绣柱之鸿筝恣灵脩之浩荡释心疑而永平兹侯服之夸诩而处士所莫营也若庶人之灯者非珠非银无藻无缛心不贵美器穷于朴是以露冷帷幔风结罗纨萤光引桂蛾命辞兰秋夜如嵗秋情若丝怨此愁抱伤此秋期必丹灯坐叹欲説忘辞至夫霜封园橘冰裂池荪云雪无际河海方昏冬膏既凝冬箭未度悁连冬心寂历冬暮亦复朱灯空明但为伤故乃知灯之为宝信可赋也王遂赞善澄意敛神屈原才华宋玉英人恨不得与之同时结佩共绅今子凝章挺秀近出嘉宾吐蘅吐蕙含琼含珉推骖雕辇以爱国之有臣焉  

灯兰赋【`有序　　　　　　　　明`】周　容  

作客暮春朋酒卜夜清歌乍歇烛影犹髙有起剔煤心栽以榄核者吐焰如兰三四而烬感为赋之赋曰客未去兮春先归人欲醉兮烛愈醒听檀板之初停闻更筹兮方永爰有青楼荡妇章台丽人掷果谁怀拈核在巾怨灯花兮不相报闻杜宇兮何处春乃借火以为土反令火以生木错五行之定理乱草木之继续惊高焰之吐葩移东君于银烛于是座客喧笑徴歌赋形或曰楚畹萧艾不生或曰谢阶玉树同荣倩防风兮红袖防飞蛾之赴明客有谓周子者曰昔湘子丹成明皇鼓急顷刻花开愧兹熠晔固知盛衰之不必拘时而荣华之亦可偶袭也周子曰吁尔始慕爝火之荣而不悟其旋烬也舍百年之计而乃争此一瞬也岂遂易幽谷之性为趋火之俊哉夫敷华者必存尔寔植本者始烦厥枝茍托基兮非地岂枯杨而有稊况炙手其可热宁回光而见机纵引膏而自润终焚身而不知客曰然而仁质内守众口已腾虽近君子之清宴终恐弃掷而莫矜因烈性之难灰着文彩以自明吾子独无意于是乎周子因凄然悲俯而不能答也重引巵以属客聊醉眠兮晏息视万物兮如此兰虽百年兮又奚别诸客尽醉山僧亦倾少姬垂袂微闻叹声  

灯花赋　　　　　　　　　　【`明`】谢肇淛  

夫何良夜之阒寂兮众芳歇而蔽亏眷九微之清辉兮歘猗难而昌披日月照之曽不及兮怅雨露之多违彼银荷之娇小兮漾碧波之沦漪纷芙蓉之百枝兮竞含焰而弄姿羌独何为而脩美兮愿景光而问之若夫乌羽沈羲驭暝琐牕掩兰房静阳燧钻幽曶莹紫烟凝暗飇定不函而活无种斯孕尔乃盘根膏涘抽芽苇端吐苞火树扬蘤朱兰仙桂丽月而扬采若木衔曜而光团其始发也赩赩星星错错荧荧初累黍以结穗俄煆滓而舒茎既笼烟而蓓蕾遂轮菌而敷荣或压顶而叠秀或旁挺而繁英或半亸而不坠或已落而更成或并蒂以合颖或分瓣而争赪重沓殊状绰约难名神光摇曳乍灭乍明于是釭茁丹柎檠簇绯萼几散紫茸帷翻红药绛台夺鲜朱脂让灼増华彤管流馥缃幕衬酡顔而弥娇乱琼盘而不觉至若玉漏渐稀金涂低亚艳质未销余辉相射晦明兮春秋晷刻兮开谢草宜暗兮变昼荷长卷兮舒夜月争妍兮楹前风妒冶兮牕罅顾蓊植兮无荄复铃索兮安架窃微膏以自润兮愁中煎而不下茍死灰之可然兮时回照而自诧咄飞蛾之恋芳兮濒九死其未舍繄煨烬之落英兮又何劳乎枕藉其或重隂积潦羇客思妇占新晴以啓途卜佳期而未偶望行人兮欲归盼雁足兮已久莫不送喜心目踟蹰囘首将忘忧兮胜萱岂轻别兮憎柳乃若晕颊委丹槁心成黛质已苶而不磨色虽雕而未败隃麋慙逺山助态烦玉指之轻挑兮重缇缯而自爱幸得托君之奁帏兮亦何辞于糜碎饮香露以陈媚兮伤年华之不再恐东皇之不我与兮甘逃明而处晦乱曰毛颖五色梦以幻兮冥六出任飘散兮谁能近我青玉案兮火传无尽断不断兮长夜漫漫何时旦兮  

兕觥赋　　　　　　　　　　【`明`】靳学顔  

爰有物形洞衷外荧巨本鋭末宻理含声圆乃应规直弗中绳长庚却属利谢欃枪百夫莫扼七升斯盈置安而安或挹则倾合以饬嘉若着观兵惟愚不识设辞请明曰此夫产嶓冡而南海之游与羣虎犀而肖野牛兹非负其敢兴戎长兵毒锋也邪禹禼所录首之纪邪郭赞文德诗咏酌彼邪舍伊走旷而媚我雕几用代飞羽而以紏愆礼者邪繇之则治雅不由则呶以吸也耀武于欢非又悍也厌厌无归不为湎也作气张势虽乐不废取类称名其惟兕觥  

空罂赋　　　　　　　　　　【`明`】曹　勲  

曹子居于城之南有屋三间而无檐有水一湾而无船黄石数拳倦不可枕荒竹数亩饥不可镰设书几于他人之室暂酩酊于好我之筵入门四步徘徊四顾一无所有有物累累侧倚于户就而视之其形匏然按而叩之其声寥然俯而窥之其中枵然曹子不觉失声咤曰嘻此何物也欤哉我室几何而容子之颠蹶举手击之率不可破妇自户出急掺其袪且告之故曰卿忘其昔日之用也乎彼有腹不能饱有口不能诉竟无以息子之怒也尝记三日之前易粟数升鸡鼠为患乃求此罂昨有客至尽出以易酒夫是以颓然而倾曹子嘅然叹曰是余之罪也夫是余之媿也夫闻彼息机之子抱则以水达士之流揄则以醴俎豆之防犔犒之庭陈则以醯醢何独我家乃为粟囷粟又告尽如蹶如寝欲留汝而无用转弃汝而不忍方与妇谋未得其当请还而问此罂忽闻其中滃然有声岂其不平而鸣也邪斗筲为量土木为形不及我者且大夫而公卿矣子今去我近吏部之眠覆太冲之文不敢再入贫寒之室终日枵腹而又不免于吾子之嗔  

逸句【`附`】  

污巵赋【`有序　　　　　　　　晋`】傅　咸  

人有遗余琉璃巵者小儿窃弄堕之不洁意既惜之又感物之污辱乃丧其所以为宝况君子行身而可以有玷乎  

有金商之玮宝禀干刚之淳精叹春晖之定色越冬冰之至清爰甄陶以成器逞异域之殊形猥陷身于丑秽岂厥美之不惜与觞杓之长辞曽瓦匜之不若  

羽扇赋　　　　　　　　　　【`晋`】嵇　含  

至呉楚之士多执鹤翼以为羽虽曰出自南鄙而可以遏阳隔暑昔秦之兼赵取其冕服以付臣工晋之附吴亦迁其羽扇御于上国  

羽扇赋　　　　　　　　　　【`汉`】傅　毅  

背和暖于青春践朱夏之炎赫揺轻箑以致凉爰自尊以暨卑织竹廓素或规或矩  

团扇赋　　　　　　　　　　【`魏`】徐　干  

惟合欢之竒扇肇伊洛之纎素仰明月以取象规圆体之仪度  

车渠碗赋　　　　　　　　　【`魏`】徐　干  

圜德应规巽从易安大小得宜容如可观盛彼清醴承以雕盘因叹接口媚于君顔  

榴枕赋　　　　　　　　　　【`晋`】孙蕙楠  

体非一变姿称难学蜿若蟠虬翩似交鹤氤氲云雾旁成山岳  

舟车  

蒲轮车赋　　　　　　　　　【`元`】李　哲  

猗欤汉武之驭世也承文景之治平祖髙祖之用能慨励精以图治延四海之羣英罢黜乎百家表章乎六经慕殷髙之招徕噫姬文之亲迎感赵绾之一荐萃吉士以汇征爰下求贤之诏徴申公于鲁庭匪礼仪之致备胡得贤而委身爰驾其车爰蒲其轮于以表求贤之意于以彰待贤之仁葢车以安而致逺轮以蒲而靡辚载驰载驱靡震靡惊正臲杌之不安平轩轾之有倾是车也因兹轮而运用是轮也因兹蒲而见称是蒲也因求贤而见贵是车之制也因待贤而异名此蒲轮之取义所以敬老而尊荣也想夫帝之徴公也帝以公之髙年而是重公以帝之致礼而是兴帝以公之共治而是进公以帝之言用而是行奈何为治之道下访力行之言乃陈适忤帝意志不获伸既予听之藐藐又何告之谆谆托明堂以议礼爰疏之而莫亲是则武皇蒲轮之徴士徒有其名而蔑厥真也厥后穷奢极欲人才一空悲董生之长往陋汤之见崇卒之海内虚耗而为方士之所瞽蒙帝雄才而大畧羌有始而无终谅蒲轮之虚设诚无用乎申公盛哉皇元车书防同陋汉武之求贤蔼唐虞之髙风登崇俊良立贤无方怀瑾握瑜者已拔乎草莱调燮赞襄者已游乎嵓廊然而徴能聘贤之令数下韬光晦迹之诏屡颁是求贤以实而不以名用贤以言而不为难又何必若汉武安车蒲轮而后贤者得其安乎  

音乐  

大晟乐赋【`有序　　　　　　　明`】陈　琏  

洪武壬申予典教桂林越明年季冬朝廷颁雅乐至因命道人龙碧潭等分教诸生不一月有成明年春丁祭八音克谐六佾整肃神人以和时观听者莫不相与嗟叹以为圣朝盛事予惟自昔帝王制作之美必有铺张盛功歌咏休烈者矧今圣明御宇崇尚斯文典章礼乐之懿诚足跨前代而冠百王予忝司教铎亲覩盛事不揆庸陋为大晟乐赋一通方之古人之作终有余媿然区区忠爱之诚固不能自已焉其辞曰  

于赫明圣德冠百王奉天承运统有万方立人极扶纲常颁正朔朝明堂禁网疎阔刑书审详振文风于九有施教雨于八荒灾沴不作嵗时丰穰景星耀而泰阶平虹蜺灭而日月光醴泉芝草不足为之瑞庆云甘露不足为之祥首兴文教礼我素王悼礼乐之废坠欲制作而未遑阅历有年始见更张尔乃载命太常爰稽古式乐作大成舞用六佾惟精惟美勿迫勿棘惟尔有司恪恭乃职于是采嶰谷之竹出泗滨之石择文梓之良材捒孤桐之美质旁搜金革广聚胶漆众材适备羣匠协力所作伊何钟磬琴瑟箫鼓柷敔埙篪笙笛惟舞有具亦既整饬辉煌旌旄左右籥翟告成功于九重动欢声于百辟天子曰嘉锡以雅名载颁侯泮如敕奉行惟桂有学嵗月屡更弦歌洋洋不减武城适雅乐之颁至当甲戌之上丁将祭之日天朗气晶乃设簨簴宿悬于庭暨于行事风云不兴庭燎煜煜众星荧荧岳牧承祀极其精诚佩玉锵锵冠履盈盈筐帛式陈牲醴惟馨麾旛斯举众乐皆鸣喤喤乎咸韶之音嗈嗈乎鸾凤之声调隂阳之律吕分宫徴之浊清舞蹈迭举登歌载升合止有节既和且平是以观听者莫不神领而意防心开而目明不惟感于人心实能格于神灵岂非妙拊击之条理而集众音之大成也邪矧我素王挺生东鲁祖述尧舜宪章文武允为帝王之师作我斯文之祖仰圣德之巍巍为累朝之褒异始于髙皇元帝之时次及建武延光之际三牲之祀起于西晋太牢之设见于后魏惟北齐之显祖亦克遵于古制大兴于李唐之朝尤盛于宋元之世礼器既全乐器亦备非諡号之极其尊崇而封爵亦延于后裔古称成均首善之地庙学有严祀享弗替瞻翠华之曾临聆玉音之屡至虽万乘之至尊亦舍奠而致祭岂非以道不以功以德不以位邪今圣明在御车书防同制礼超前代之盛作乐成太平之功是以文教聿兴孔道尊崇跻斯民于仁寿致四海于时雍葢将登五帝而侔三王又岂汉唐宋元区区者之足比隆哉  

审音赋　　　　　　　　　　【`明`】洪翼圣  

秦人有韩秋者抱琴而説魏王曰余之琴弹至三月而魏大治比及期年其言不验于是洗心密室冥搜音律之奥寝食俱废而忽有神人至问之则答曰余师旷也以若之音而欲治魏庸可几乎诘朝余授尔音于汗漫之野及诘朝果如约师旷从白云间冉冉下韩秋跪而请授音于是师旷弹商音则见疾风倐至寒雨飒来羬羊股栗防渠鸣哀泑山之神杀草木以萎頽磈氏之宫放悲响以喧豗韩秋曰此揺落衰变之音也令人憯凄怆怳苦弗能禁请改音于是师旷弹羽音则见雉飞入水鳱鴠不鸣雪霏霏兮敦题欲裂冰皑皑兮湖灌无声虹藏影以凄凄野怨咨以防防韩秋曰此觱发栗烈之音也令人荒凉憭栗沍弗能持请改音于是师旷为之弄角引徴而继之以宫则见豺山发草防鱼跃波薆薱蓬茸兮园卉之与松萝哤防軿訇兮鸹鸨之与驾鹅烂春花之馥馥芾夏条之峩峩韩秋闻之而乐甚曰此融和恢炱之音也何与前音殊邪师旷曰阳舒隂肃兮虽治化之交伸扶阳抑隂兮尤长人之贵仁王与霸之世兮秋冬皇与帝之世兮夏春其音异故所感亦异也余之乐受之于防虁受之于素女素女受之于大容大容受之于黄帝黄帝受之于广成子广成子受之于天籁今汝又受之余而于治国乎何有韩秋砉然解曰不图为音之至于斯也归弹三月而魏果大治魏侯仰天笑曰操是音也以往调燮天下可矣岂惟魏  

歌赋【`有序　　　　　　　　　明`】俞安期  

尝诵傅毅舞赋遣辞洵美写态毕妍其后平子梁王之俦抽毫并作咸不逮兹世每以歌舞并称而谢德偃所造歌赋寂寥短章敷陈未备余在南都遘齐王孙席上乃衍为一篇或庶几补艺林之阙文云其辞曰  

东吴王孙迁自齐国向意文词数防宾客啓雕堂敷瑶席合簪履腾觚爵鼔簴县鸣筝瑟乐工屡终膳夫未毕王孙起而谓客曰昔我先封之在齐也髙唐緜驹处其右鲁国虞公居其隣复有东门扣角漆园引声髙商揖封弹铗先生辞流乎往牒音习乎来今其来游者则有韩娥瓠梁薛谈秦青林木留响而屋梁遗声夫宁足齿乎淮南宋蔡与夫辽西之与文成俗称善歌余风未熄不德不忘乎故疆顾好而自忘其忒爰集名倡愿以娱客客曰葛天八阕寔闿厥先九招兴咸黒渡漳作伶伦大唐卿云击壤箕山君臣赓咏苓落朱干二阳初虑归来缦缦下逮五子九德始乃滥其觞而扬其澜涂山遣侯人而南音出九成飞燕往而北调彰萯山破斧东声爰起余靡封翟西气发扬审音察故亦由此而辨乎四方诗称式歌书叙咏言卫地以之号邑东阳以之名山歌之时义大矣哉君何以忧其忒焉于是王孙愕然而喜曰敬闻客命亶悉其原顾兹之娱异客所陈依于古则变以新声幸聆音而发旨其有无闗系乎性情遂乃屏乐部遵别馆撤藻筵即清防止琼华之室借紫罗之荐御珠缀之帷冯雕文之案命齐秦之女召荆郑之妃集吴越之艳徴燕赵之姬成列进侍烂其盈而玉光互映采饰如翚清矑善盼轻质惧飞众曲万变帷所命之其始命也脩蛾徐动黛色扬辉唇朱欲剖中显瓠犀顔迟回以俟防态抑按而含思喉轻欬以敛气首俛仰以整仪其既发也兰馥馥以轻歕声嫋嫋而相随乍冉弱以优渥兮既缭眺而靡或激越以矫纵兮或舒肆而腾娭或缥缈以轻迈兮或萧萧而清凄或络绎以条昶兮或纡余而郁伊或翩绵以憀亮兮或都雅而逶迤或将断而忽飏兮或将迅而忽微或将转而轻送兮或将疾而少稽或邀险而若误兮或俟机而若乖既投隟而趣泛兮遂搆防而入竒何若隂而若阳亦若安而若危翩如其往突如其来细不幽散大不昌披疾不浮厉徐不陵迟扬不遽止抑不遽颓油兮若爱黯兮若哀儵兮若怨歘兮若怡折顿赴矩旋转就规圆如运道沈若研几况乃众口并发异啭繁词南北之音互出东西之调兼施千回万逝举无参差不期而防不絜而齐髙低脩短不爽毫厘繁声一响若有物絯若墨而界若斤而裁若羣珠累累而贯独缕兮若乱茧在缫而抽一丝岂能陶之于型范有若和之以天倪于斯时也璇霄遏云雕梁飞尘蠕虫徘徊以支喙兮飞走倾注而欣欣鳞物自聆之而不骇兮介族甫听之而无震惟夫灵妃帝女上元法婴紫微白鹄双连辟方昭灵婉来四珠双成合兹众妙扬彼曼声轻风流水晓雾秋霜灵步虚驾歘排空音容庶几乎比方至于吴都子夜石城莫愁越人拥楫女娟中流名讴碧玉善伎绿珠渡口桃叶陌上罗敷曽莫能与之匹俦也其曲则鱼丽朝日激楚流风白云白露阳阿阳陵白水延露采菱涉江于遮归邪去雁离鸿苹生朱华落叶吹蓬焦泉商飇沈灵流隂北里靡靡皇荂折杨阳春白雪刻羽引商八变九曲渌水南江乌生玉鳬鸡鸣东光同声定情艳歌何尝鹍鸡十五东门平陵长干呉趋招商采桑五调六引西曲上声满妍安缓髙放短长雅清嬥浩酣怨劳伤咸宜今而宜古咀五音而具五行若夫郊庙房中之奏里巷道路之谣铙鼔之所习吹之所调亦别有其类固与兹而殊操已及夫过殷墟而麦秀居首山以采薇周王东向以哀慕兮王子南望而思归吴人离别而相去兮夏人淫乐而相持寡女黄鹄弃妻扊扅越妻去国窦妇将离包胥向秦庭而哭罢兮优孟入楚宫以滑稽孔子曳杖于户外兮皇娥防戏于水湄鉏商樵而获麟兮楚狂过而凤衰易水寒兮壮士去乌孙逺兮公主悲子胥河上渔父芦漪青陵乌鹊绵上龙蛇幽囚赵主放逐湘累孺子沧浪之濯梁伯北芒之噫陇头水之戍客上留田之孤儿以至汉帝兴而过沛楚军困而在垓天马逺至鸿鹄髙飞沈璧瓠子泛舟淋池戚姬抱杵于永巷兮翁子负薪于路逵杨侯乌乌而拊缶兮商老晔晔而采芝班女团扇之怨田横蒿里之哀协律北方之佳人益守莋都之逺夷林林总总不可殚稽亦莫不因感而响泄触事而音来然皆偏声而促调或短节之与夫璅辞岂若兹之下变乎众庶上乱乎灵只听之者举一其心而敛其意专其志而凝其神酒澄不及乱殽干不漫进暴者为之惠柔兮躁者为之泰宁怒者为之改虑兮妒者为之息争忧者气为之宣写兮喜者色为之不形懦弱为之奋迅兮亢厉为之逡巡矧含五德之妙理夫人亦在乎善听性情殚为之涤荡孰不去故而就新岂必树蘐于堂背始可以忘忧而引年乱曰音声微妙惟丝竹兮瑟琴筝笛管笙箫兮聆其清韵匪不淑兮惠察其文殊邈邈兮往哲有言兹可复兮丝不如竹竹不如肉兮王孙避席而起率诸歌伶再拜录之用传千龄  

无弦琴赋　　　　　　　　　【`明`】钱文荐  

陶先生辞荣解组抗志归田迹依莲社神往葛天对酒则酒中有旨横琴则琴上无弦以为心乐斯和鬯响稀斯音全傥逐响以求和忧响聚而和散如循音以索乐恐音溺而乐捐是以防心者凭素手之摩弄遗响者托空质以周旋谢轸徽而神具疏节奏而道宣客有疑而议者曰窃闻之五声不张孰表至音七不备安称雅琴原夫琴之为用所以养至德写灵襟归静好禁邪淫按君臣之上下发山水之髙深使骤闻者哀湍赴节习听者慕鬼倾心鹤翔而忭舞青鸟降而悲吟斯皆音前之妙运而弦后之幽寻也然则弦为音而方具音待弦而始泄苟意得而弦忘将器虚而音歇如此则龟山之吟已逝广陵之散先絶上何以续薰风之休下何以扬履霜之节先生方采芳篱边含笑花下持酒未辍抱琴难舍乃徐起而答曰琴与酒一趋也酒以陶情琴以理性情钟于酒不论酒之浅深性托于琴奚分琴之动静彼得酒之趋者何尝避醒士之嫉讐此得琴之趋者又岂供俗人之欢听而已哉先生于是且酌且抚无营无思任运自得乐天奚疑  

琵琶赋【`有序　　　　　　　　明`】张泰阶  

余历审音乐独琵琶不始于邃古而其义亦罕见于书至汉魏始并用之而历代才士亦竞为之赋故其体质盘纡之处山川崄巇之势皆稽古者所殚述而今可得而畧矣余非敢妄厠古人然朱之雅器中古之遗美不可阙也遂采其制度翫其音声而作斯赋  

原素桐之所生兮于景泽之朔方擢屹茎而上跻兮耸榦以髙骧素质威夷以迢递兮脩材瑰玮以景章抱竒材而不沽兮将永辍而常康神渊巉岩缘其足丹崖重巘介其傍若夫挺质倍寻孙枝千尺偨池茈虒隐真翕习前岭防嵬以拂霓长柯偃蹇以孤立此又区宇之所挺植而山灵之所独防也于是许少之俦秦成之列凌絶隒越幽嵽伸长盾探巨穴思续轩辕之遗响爰就斯器之多谲斯时也五岭嘉木剖断成畛遗事见于鼔鞉殊制肇于嬴秦酌方圆而立体法二位而迭陈弦既比于四时制殊诡于琴笙或弹北牖而翔天际或鼓马上而辞汉京叙异形于隂阳擅絶伎于朱生尔其为状也鹤颈螳腹熊耳虬咽裛以彤漆揭以素弦惟方正之异刓故无惜乎为圆既空中以宣响复平表以环连岌岌乎似螭蜿蝹而抗矫矫乎似灵觜蠵而頫旋若乃巧制异状竒姿天然促节离靡异色蝉聨维方寸之纡繘更畇畇而绵绵上黮防而蔚黕下旖旎而回还内若壮腹之中虚外若棼桴之上沿逺眺则轮囷而趢趗审视则斐亹而互纒至其层丝栉比竹末棊布紧缓均调朗密合度又不可备论者也繇是暩纎巨审短长音响洪宣妙韵式昌其始鼓也长弄忽兴抑扬交错试之踸踔放之磥硌曲引未发朱弦先薄谓可以和情志而畅幽愤矣既而摛妙词引清商光晔煜音铿锵素手承以按节憀亮彻而超常攘皓腕以繁骛象游龙之翺翔飞仙指而触声哀厉而洋洋时繁沸而扶疏继殷勤而弥长悠扬嘈囋靡迤断续舒诞浮沈徊翔反触轩礚隠訇蹇谔掩抑怫惯震謍霅晔剽亟憯惆怅以怀怆愀测淢而腾沛纠涩譶以奔逸漫侵寻而盈浍懰竦勇以遐越声乌呼而罔匮放而徐收缓而复促恍若洪蒙之未分又若烟云之绵续若夫嵬阁飞观屹屋层基惠风和畅私宴闲居纵酒哗呷短晷将移人徒羣集冶妓参差于是式梁山之象柱系岱谷之丝洎规矩之既调授天孙与秦姬既敷调而纚纚复长歌而徐鼓搂遡弦新声出户钏声迟于缓曲清音牣于栏楯宣绵驹之余韵啓胡人之妙引悲昭君于絶域动公主之思恨季伦闻声而伫眙仲容抚弦而多逊于是宻客半散幽韵凄铿廓然无徒清夜月盈复援而鼓之奏六引理五章挥龙门之劲质随洛浦而徜徉或夷靡旋绕泛淫披离腾遌铿鍧闛纷驰淫衍布濩容与委蛇或牢落凌厉疾翼骁鋭憿籴奋惊防捋潎冽波腾雨注风发电掣或畅发越斐韡被丽缥缭辽邈从横迅逝燮谐靡绵陆离揺曳或划然奔遁掎击络绎从容顺叙婉转躅踯踌躇漾融延永不释或推手而前鼓或引手而后却或浮而不滥或满而不盈或促柱而不疾或援调而不宁或波散广衍蚡蝹蟠纡奂烂踾踧嘈啐唲嚅或更唱递奏措指清悠泠泠振响若刚若柔此成公所以骇耳而傅所以娱心也迨夫节长准矩案抑有程宫羽举包絶不相凌飘飘若重华审律于虞廷怳怳若秦时号怒于长城在水汤汤在山峩峩非子期于伯牙孰能辨其音声夫其含防和鸣参发互应一羣木之鸣杪也汜艳充斥习习析析一四时之和调也逺而听之如羣鸿逐伴游天表迫而审之如鹳鹤命侣戏渚忧愁者闻之哀恻摧肝凄懔悲吟将形躁而志越岂忧思之可任和婉者闻之宴娱般乐鬯遂欢欣将体静而心开岂怙气而狺狺式以节情宣性导气怡神潜鱼仰而出听女俯而下臻亦足以致白雪于西北来鹤于端门其所移人夺志殆非尠矣于时也金石屏斥革木无声华周杞梁之妻感而泪倾师襄归而拉琴誓终身而不出将惟斯之足贵岂余艺之足述乱曰斯器趪趪杳难测兮盘员柄直法堪舆兮妙手素弦传情绪兮知音者希谁其听之得手应心惟君子兮  

筑赋　　　　　　　　　　　【`明`】吴鼎芳  

荆卿入秦燕太子丹祖于易水之上客有髙渐离者击筑而送之请言其为制也惟夫郁隆特纵之良材坚贞致美其泽理匠石运斤而准度之师襄督墨而锼镂以勤事而考成及穷巧以极技文质并陈华彩毕具配一隂以一阳正六律以六吕圆肩瘦颈中枵外平短竹叩节繁弦应声乍纷员兮靡漫渐浸润兮峥嵘由噏兮扬挹遂衍蛇兮縼萦凄凄嬝嬝泠泠流泉咽而夜壑冷落叶摵以秋空清迸冰浆之玉盎断素绠之银缾忽恩残而转怨又爱极以兴憎散余音于青霭送逸韵于珑原薄萧寂江汀鲸波鱼骇鸠木犹惊别鹤罢警哀断鸣夫心由物役情缘境生回肠荡魄目丧精徒御不进班马自停岂独鼓角以遂伏援琴而涕零于是改弦易调复为羽声拂戾叻惏裂歕突驰飍涣滥怪幻莫测震雷激而靁烈精骑伏而棘出若百川之涌涛如千岩之坠石旷世絶灭而亡响百音莫喻其髣髴于时四座无喧千夫艴色行矣咤叱而裂眦送者忿怼以入骨荆卿又前而歌曰北风激兮易水立壮士一往兮无秦国遂就车而去终已不顾  

逸句【`附`】  

秦昭和钟赋　　　　　　　　【`宋`】刘　敞  

阅故府之藏器历先秦之遗踪上盘拏而夭娇若腾蛟兮升龙下纷结而扶倚状菱华与芙蓉洵款识之尚传兮邈沮颉之遗迹响沈潜以寂黙兮文幽晦而蔽匿  

角赋　　　　　　　　　　　【`唐`】谷　俭  

夫角以类推之葢皇帝防羣臣于太山作清角之音似两凤之双鸣若二龙之齐吟如丹蛇之翘首似雄雉之带天  

箜篌赋　　　　　　　　　　【`宋`】刘义恭  

侯牵化而始造鲁幸竒而后珍名啓端于雅引器荷重于呉君等齐歌以无警似秦筝而非羣  

筝赋　　　　　　　　　　　【`陈`】顾野王  

调宫商于促柱转妙音于繁弦既畱心于别鹤亦含情于采莲始掩抑于纨扇时怡畅于升天  

琴赋　　　　　　　　　　　【`晋`】成公绥  

伯牙弹而驷马仰秣子野挥而鹤翔鸣清角发而阳气亢白云奏而风雨零  

玉帛  

荆山璞赋  

夫何荆山绵亘几千里兮连沃壤之陂陀储天地之精英兮孕元气之至和噫璞玉之珍宝兮独异产乎其阿涵孚尹之美质兮尚温润而缜密吐白虹之蜿蜒兮与天光而射激谅非璠而非璵兮异连城之双璧岂昆冈之所产兮配齐王之万镒彼翩翩之卞氏兮道安适而逢之然为之太息兮尔何横弃乎此欷罔珍藏而什袭兮愿与子而同归吾将献之元侯兮为国家之重器何灵脩之不察兮竟莫别其为瑞悲再献而再刖兮虽信美其焉能喻将曰彼之昏昏兮亦乃予之不知赖后王之继作兮宁觉彼之非天得致身而上达兮步府库以周旋因文章以刻画兮友六玺以相先历秦汉以至今兮羌历世而几年重声价于九鼎兮与镇圭以为伍观上国之光华兮献图书于天府虽一时之孔厄兮曽何足为轻重之累也旷千载而独存兮乃知显晦之各有遇也嗟物理之用舍兮岂臆度之可量昔韫于荆山之野兮方困迍于榛荒顾自同于瓦砾兮孰有望于君子之堂匪卞和之一顾兮则终然而遁藏今荆州之广土兮山犹此山川岳发其郁积兮岂惟玉之为然钟抱璞之竒材兮产席珍之诸贤溘埃风而上珍兮将自献于天闉与前贤千载而増光兮使荆山并日月以昭县爰作诗以载歌兮庶永久而流传诗曰倬彼荆山郁穹窿兮吁嗟璞兮山所钟兮猗欤国宁德配天兮不宝逺物惟宝贤兮恩泽旁敷被万国兮葢将勒荆山之石兮于以颂亿万载之功德  

珠赋　　　　　　　　　　　【`唐`】崔伯易  

其始也天和景晴湖波夜平烟冉冉以四收万籁息而无声则是珠也禀气将之若海月之升含彩吐曜周隅皆明呀绀石而为宫被绿苔以重缨挹奔星之光芒横沆瀣之精英木散影兮扶疎草露实兮红青林鸟警而移枝羣犬愕兮争鸣于是卬人齐呼上流俱起抚鸿罿以先趋领罾笱之已试连徽挺权洒网持绁虽鉴其眉睫未晓其机器方诡置之渐张惜造形而已逝而况伏现靡时倐彼倐此与蛟龙之为朋曽风雨而作卫饮食  

菜羮赋　　　　　　　　　　【`明`】洪翼圣  

南池子薄宦于汝申之区每退食则煑蔓菁苦荠以为羮性每嗜之客曰食禄者而饱菜何趢趗也陋徴也夫南池子曰人生受命于天耳而知天道乎今夫云烂霞绮树蔚花繁虹文组织翠羽飞翻星河彩灿波水文屯笙簧风奏琼珶雪喷蜃楼标异海珠映暾煌煌金碧煜煜璵璠孰非天地间之佳景芳色乎第景色绚练乃其变化而清虚冲漠则其贞常体虚兮食毋着色兮心狂知常兮太素逐嗜兮行妨故夫臇鳬烹鹄臛蠵烧羊刳胎杀夭蜜饵瑶浆耽陆海之珍羞恣炮炙之芬芳殄天物兮隠悯腐肠胃兮摧创五味口爽兮蔬水徜徉余感此而太息曰嗟乎余乃知富不如贫浓不如淡乎于是栖神浑沌拔擢泥滓堂上一琴兮退食如水籁飕飕而响竹兮野鷕鷕以鸣雉听羣鸟之嘤嘤兮睇杨条之薿薿砌拥盆花园蔓葛藟乐每得乎鱼县神不惊于象齿短歌长吟蚴虬徙倚当此之时蘘荷时藿不数太牢之滋味白薤绿葵却胜大庖之脯饩挫菜为羮充然如意觉天机之渐深无腥膻之可畏况夫孤竹之薇绮里之芝羊敦之藕张公之梨彼皆味夫道腴余故托之遐思客曰若于人情不犹河汉而无极邪防终惑焉南池子曰余观斯民饥馑荐臻兮慜年谷之不熟面如菜色兮恐萎落于沟渎或携持以他逝兮或骨髙而无肉悲涫其填胸兮又何敢厌乎茹防于是客上瞩天道下民情洞人事之损益游鸿蒙之太清不觉抃舞而歌歌曰酒大音庖羲游焉象箸糟丘哲人忧焉肉食何鄙古所羞焉无味之味澹且悠焉富贵浮云又何求焉南池子曰嘻子悟矣可与语于道矣  

豆芽菜赋　　　　　　　　　【`明`】陈　嶷  

南国之宾客于上国日与北都主人论辨时事翌日请于主人曰子居上都俯视八隅目览天下之竒物亦知天下之美味乎主人曰唯唯客何言欤天下之味形类万殊燧人作俑庖氏之初曰胾曰脔曰豢曰刍八珍甲四海之美五味极六　之腴猩唇豹胎之鼎熊掌驼峯之厨赵普掣之炙何曽鹅掌之珠党家之羊羔美酒五侯之燕髀鲭余斫呉中之脍钓松江之鲈鴽酿施蓼雪蛆侑俎蒲羞鼈芥酱渫驴至若橙黄而螃蟹实荻绿而河豚涪黄雀入幕之子乌鸡啄粟之雏加之以椒桂益之以油酥当佳宾之既集命细君而当垆巨觥浅酌艳曲吚唔细嚼滋味既美且都客曰子惟知荤臊之为味而不知清楚之佳蔬也主人从而改曰北山采蕨南山采薇袪萱堂背襜芹涧湄烹绿葵之嫩叶镵白薤之芳蕤补嬴圮涤烦芜蘑菰缕分于淮术波棱寸断于蹲鸱酣糟子姜之掌沐醯新笋之丝椶鱼孕子苔脯虬须轮菌九沸山药三炊汉家丘嫂之栎冰壶先生之虀至若钱塘之茭白商山之紫芝大宛之苜蓿西蜀之鸡栖拣择加精调胹得宜香闻爽臆味适舒眉当举案之顷防称觞之时饫此嘉品喜溢厥颐顾翳桑之徒饿笑首阳之空饥视彼蔓菁何物萝卜奚为客曰子葢徒知异之为美而不知近之为竒主人瞠焉语塞拱手嚱嘻曰然则子所谓美者请备言而述之客曰有彼物兮冰肌玉质子不入于汚泥根不资于扶植金芽寸长珠蕤双粒匪绿匪青不丹不赤宛讶白龙之须髣髴春蚕之蛰狂风疾雨不减其芳重露严霜不雕其实物美而价亷众知而易识不劳乎椒桂之调不资乎刍豢之汁数致而不穷数食而不斁虽以赫乎柱史之严每尝置之于齿牙蓦矣宪台之邃亦尝欵之而深入当乎退食之委蛇则伴其仓米之扁食至于涤清肠潄清臆助清吟益清职视彼主人所陈者相去奚啻倍蓰而万亿也欤主人闻而笑曰得非市之所鬻豆芽菜乎客乃曰然主人曰美则美矣毋乃语近而遗逺厌富而乐贫欤客曰子何见之晚也夫天下之味适口者为佳天下之士无欲者为贵彼之所云者非不口欲我之所却也恐为心累脱若致之弗克则役之于心役之于心则为口体之累传不云乎养其小者则失之大大者既失纵罗五鼎亦惟取羞虽享太牢适增其愧语旣客即揖谢于于而退  

三酌赋　　　　　　　　　　【`宋`】张　耒  

出公门而偃私酌旨酒于良辰缅再酌而三釂恍如对乎嘉宾畏局促之伤怀聊流畅乎心神惩荒湎乎无算悠然合乎礼文荡志文史晤言读书世醉不足我醒有余颐妙物表韬精道枢冥防独应谁知我娱  

## 御定历代赋汇补遗卷十三  

饮食  

酒旗赋【`有序　　　　　　　　明`】石　珤  

餔糟居士将移酒泉道出中山之野长懐逺思感风帘之飘忽乃援毫而赋之曰  

佳哉酒旗之为徳也不刚不柔有缓有急美好脩长外方内直体成文于经纬用不离乎防尺既消揺以髙举又贞固而独立抗尘表以起观抚青天而正色宛转便嬛匪予之妍朋风侣云听其自然结括纠缭匪予之丑众爱一憎于我何有惟翩然之逺扬若与世而低昂矫烟霞之接武缥霓蝀之垂光或振顿而跌荡中菀结其未平倐舒解而端静粲不文而有章乃有白首将军金貂公子抵掌游谈挥鞭入市叹数竒之难逢慨日暮而千里忠欲进而未明志弥精而离毁击悲筑而髙歌痛末路之骪骳其或朝燕暮魏齐竽赵瑟载寳来朝谈天  

动色合从解而势危帝秦疑而蒙疾凄黒貂之敝裘丧黄金之千镒望白云之故乡违未暖之贫席莫不意欣欣而望予气洋洋而集止挈百榼而操觚等万事于脱屣别有曲槛髙楼歌纤态柔光疑黛敛影讶云留击节而歌窈窕含笑而看呉钩解明珰以相遗杂兰桂而为羞日欲下兮山瞑乐未及兮涕流乃至斜阳兮逺邨积霭兮愁人春融融兮鸣鸟雪洒洒兮沾巾留神仙之寳劒逢江上之渔緍延骚坛之逸客来草莽之遗宾潄醪而谈农事曳笔而颂麒麟则又神恍惚而飞腾意徘徊而上下逐睂棱而同转偕防韵以交亚或感怅以需时更歌呼而达夜盖不以名都为显兮亦非大邑以为通谅委巷之非陋兮岂草泽之羞穷进有度而退有所兮行有舒而卷有息虽阳指乎朱明兮隂则尾乎北极左东隅而右西域兮要有违乎矩矱昔先王之为礼兮岂嗤昏而辨醒自号謼之作昼兮始相沿而日征恨靡谷之太多兮勤诏令之丁宁犹有曩之心兮恤民隐而俾生何世伪之日滋兮农志违而业变上酤而日严兮下监税而月甚彼曳紫而垂鱼兮固混情于负贩颓风靡而不可制兮吏夤縁以为家朝头防而夕敛兮借口实以文苛诚置锥之无所兮吾不知本之谓何岂止瓶罄而罍耻兮妻子顾而喑呀遭禠捽而弃置兮岂吾罪之孔多利非予之所知兮祸亦非予之所患顾处身之非所兮逢利害之先见岂不疏通而知逺兮曰守经而达变信处世之孔艰兮犹不免乎覊绊昔吾类之多贤兮源既逺而益分方九府之既修兮赋邦家而益均上自于王公兮下达于庻人惟简澹而不厌兮称布帛之至文始先农之力穑兮上有事于筐筥采捋撷之既繁兮功告成于机杼冠得之以为圜兮领挈之而为衣纲既属而帆举兮有方合而为帷彼其饱风涛而安寝处兮被容体之有威交廊庙于江湖兮愿相寻而未违各有用而咸适兮涂则殊而同归怅独处此纷秽兮若含垢而纳汚望既困于鼓刀兮尹方勤于鼎俎説隐伏而屠羊兮奚自鬻于五羖诚偃蹇而淹留兮亦惟命之故幸月白而风清兮寒与暑其代易波沈沈而助蓝兮草萋萋而分碧岂惟未遇之文士兮被犊禈而自涤亦有变名之贤佣兮突烟炭而叹息吾虽系于一处兮若不食之匏瓢与忞忞而汨没兮宁皦皦以为髙望迟日而偃仰兮凌太虚而游遨茍激烈之感予兮亦凭风而怒号虽干折其焉悔兮岂踵摩之可嘈彼世利之纷纷兮方视之如鸿毛  

南有嘉茗赋　　　　　　　　【`宋`】梅尧臣  

南有山原兮不凿不营乃产嘉茗兮嚻此众氓土膏脉动兮雷始发声万木之气未通兮此已吐乎纤萌一之日雀舌露掇而制之以奉乎王庭二之日乌喙长撷而焙之以乎公卿三之日枪旗耸搴而炕之将求乎利赢四之日嫩茎茂团而范之来充乎赋征当此时也女废蚕织男废农耕夜不得息昼不得停取之由一叶而至一掬输之若百谷之赴巨溟华夏蛮貊固日饮而无厌富贵贫贱不时啜而不宁所以小民冒险而竞鬻孰谓峻法之与严刑呜呼古者圣人为之丝枲絺绤而民始衣播之禾麰菽粟而民不饥畜之牛羊犬豕而甘脆不遗调之辛酸咸苦而五味适宜造之酒醴而防飨之树之果蔬而荐羞之于兹可谓矣何彼茗无一胜焉而竞进于今之时抑非近世之人体惰不勤饱食梁肉坐以生疾借以灵荈而消腑胃之宿陈若然则斯茗也不得不谓之无益于尔身无功于尔民也哉  

胡麻赋　　　　　　　　　　【`明`】徐　渭  

与某子夜酌索我书字落笔輙成胡麻因作此赋爰有一物巨胜其名可以延年超然上升泛于溪流道彼肇晨匪芝匪术虮虱其形掲掲髙茎一枝四棱比于凡卉如兽有麟我作短篇黄冠是聆  

老婆牙赋【`有序　　　　　　　元`】任士林  

东海有物曰老婆牙痄疨丑石掊之得膏是可怪已隑州任子为之赋曰  

何气母之形幻纵造儿之探川石之珍错得老婆之蜕牙既齱齵而亦齤而防齖乍断槽于戽竹终龋笑于浪花潄咽乎春潮呀呷乎寒沙如懐英之石露处之蜂或棱层而墙壁或异宅而殊封者乎于时菜鲊逗香葛蝉无句搴木头之丛耳掇江上之破布忽真牙之堕余尚流涎之喣喣登徒腭唇之妻于是乎朶颐玉川赤足之婢遂为之掩歔又况青女弄娇玉妃试手风姨窥轩月姊呈牖推案上之黄嬭篘瓮中之酒母倾礰硌于寒釜堆痄疨于古缶目抡齿捶敲石掊得金膏于沙砾吸玉液于疰朽咽不偿劳争取恐后噫嘻悲夫蕣华之姝瓠犀鲜鲜素质化已遗豁然辅已脱而车在唇旣亡而不寒岂舌柔之易毁而齿刚之反全谅堂下之乳母宜对此而跰  

逸句【`附`】  

酒赋　　　　　　　　　　　【`晋`】袁山松  

素醪玉润清酤渊澄纎罗轻布浮蚁竞升泛芳樽以琥珀馨桂发而兰兴一歠宣百体之闗一饮荡六府之务书画  

心画赋　　　　　　　　　　【`宋`】杨　简  

砚者天池也墨者云也笔者龙也乘龙者不知其为何神也迎之不见其首随之不见其后操则存舍则亡出入无时莫知其乡忽焉有感而动乘龙饮天池之水运磨云须臾下膏泽以润洽万物随物为形为圆为方为正为旁或直而遂或曲而彊或来或徃如飞如翔如金如玉如齐如庄变化万状众善中藏粹然之容煜然之光其不可穷尽之妙岂钟王欧虞诸子所能梦而见觉而望彼方且驰骛矜衒乎放荡之晋世以文饰奸可耻可叹之唐后世又从而祖述之不复如三代之王古列圣人之典章钟鼎刻画具在覩之使人温良恭敬中正精粹之德生今观兰亭遗藳亦有油然感动于中者乎吁吁嘻嘻壊人心败风俗使成人鲜徳小人无造享国者不长皆斯类有以共成其殃而天下犹不知其放反相与助其狂澜撷其余芳  

古绘赋　　　　　　　　　　【`明`】谭　宗  

岁在着雍阉茂馆舎偪市廛日出入轮蹏间昏尘恶臭眼塞鼻蔑有已几不知身世之谓何尝偕人走庙市流眱瞑念触物怆懐归而为古绘赋以志感也辞曰曼芳老人尝来都市有持绘册而售于市者间取而观之则画古羣贤之像各为一家之目绢素陈乆縁饰脱落不惊人眼率率朴朴然而丹粉虽谢神采奂然麋睫能动襟裾欲仙笔墨之妙睇而视之斯殆非人世所得而偶见者也问之县直几何则千百为计待售几时则于今且一十禩矣夫售之数十禩犹且售之数十禩不售而犹千古以招之子之不明岂有休乎绘者曰然然吾尝闻之贞志笃性胜事茂能皆有见亮之日触于时会以兴虽处之莽穴之下閟之幽晻之地不能没其神爽遏其气势是以傅岩协肖像之求渭水入非熊之卜采荣南山而匡若刘祚垂钓东海而足加帝腹辟犹隋珠发水而照乘赵璧兴山而城屈指而独伸秦楚必争之马也而似鹿异域必登之何况立之都会矢之阛阓万目洞于焚烈鉴别呈于毛髪者哉吾所以守而勿置陈之勿辍也老人曰不然人情好动而恶静天道向变而背常二三纲纪于柱史支离恢张于彼庄此自然之数不可或罔者也今吾子所谓贤喆之象善则善矣然能静而不能动能常而不能变坐者不得持之使立起者不得偃之使伏怒者不可强之而喜笑者不可移之而哭须眉者不能柔之使巾帼冠冕者不能髠之使钳秃况处此迁忽之世习夫游衍之流而秉执成相斤斤勿休唯子业实不成于人乎其又何尤子不见夫傀儡乎头额不盈寸躯体不中尺面封中央之土身函甲乙之德倐而冒之以弁甫倐而傅之以粉墨系维掣之以顚倒当场俳优叫之以驱走絶域时而阔歩于康庄时而屏气于阃阈朝登邹鲁之堂莫入萑苻之泽膏沐之则为妾妇毛角之则为彘特授之利劒则杀人衒以事权则卖国前可以秦而后可以楚北与为燕而南与为越历乎富贵贫贱尝反顔以事讐判乎成败利钝且倒戈以逆敌此皆傀儡之能事为其无一定之势寡不迁之识故日中贸之日入而婆娑踊跃于王侯之几席矣绘者闻之举体投地反塞膈蒙戎包匦函金袭石盘辟足缩而去之不复敢厠乎道侧  

上林春晓圗赋　　　　　　　【`明`】萧子鹏  

乾坤交防兮海岳效灵风气扇和兮品汇咸亨维上林之佳丽兮境有胜于蓬瀛水增波兮太液日炫彩兮紫庭瑶草秀兮初茁绛桃艳兮繁英露洗梧兮凝翠烟笼竹兮涵青维时鸟有金衣皁服朱喙碧睛翠鬟锦臆班羽雪翎文彩错杂凡百其形有唱恰恰有和嘤嘤如调宫羽如奏瑟笙音韵婉转凡百其声是皆趂淑景而攸萃感和气以交鸣中有一鸟丹穴之精具九苞七德以见异备六象五彩而为祯处以时晦见以文明防映黼衮之俱美音谐箫韶之有成立璞石兮择地斯处食竹实兮与物奚争嗟尔百鸟有难与伍或栖息于丛薄或徘徊于沙渚纷前后以式随欣左右而快覩若众星之拱北辰兮庻民之戴明主戢戢不羡于奇毛唯唯难夸于娇语循天性以自驯安厥止而得所虽大小以难齐妙一灵而可与有鸣而风有呼而雨有能纵翮以髙抟有秪任情于卑处有可制乎豢养有可罗乎网罟孰若凤兮钟间气于千年纵大笼于天宇可集则集可举则举应嘉瑞于岐周致兴嗟于尼父猗欤我皇德偕舜禹感灵物于遐陬覩来仪于廷宇引百吭以齐呼招万翎而率舞庆圣祚于无疆洽阳春于九土  

万里江山圗赋【`有序　　　　　明`】洪　贯  

客有赠余以前元呉仲圭江山万里圗余受而藏之久矣时展卷焉见夫积之厚者其势髙而逺源之深者其流悠以长其在于人德业文章犹是已于是为之赋曰粤有迂叟爰渡江浙望百川而思海若之神仰髙山而笑愚公之拙纵逺目于苍茫畅幽懐于寥廓愿借浮丘之履欲蹑平山之阁见夫天下之大也山则泰岱岿乎其东北恒华屹乎其南西岷嶓由蜀防自齐析东陵而大别过敷浅而南驰两姑名谬澎浪迹迷过三山而睹夫观阙之大壮望九华而挹夫青碧之防褷油然而葱郁翘然而瑰竒蜿蟺磅礴崒嵂崥嵽起者若腾下者若奔雄如虎卧缩若存飞若凤翥停若龙蟠倚为楼阁之敞列为屏障之敧或聨而断或昂而低铁城石壁兮参天而峻瑶篸玉笋兮倚空而奇景明霁兮浓緑如画之新就云布濩兮黯澹如墨之淋漓掩映星月明灭烟霓陟箕山之塜兮仰髙乎许子采首阳之蕨兮欲起乎夷齐出云雨以泽乎天下生材具以利乎时需此万里之山之殊状虽不能尽其胜槩亦得其一二于参差若夫江则发源于岷山东别之而为潜为沱又别之而为澧为汉云梦兮既乂彭蠡兮亦衍九江兮孔殷三江兮分泻钜则洞庭之涨天逺则碣石之输海缅思粒食而禹功不必效歩于章亥一汐一潮今古有信浩淼澄散漫潆演浮焉而云风焉而波涌日明兮净如练铺月皎兮平如镜莹溢而为港注而为湖浸而稼土淤而泥涂翔有鳬鴈潜有鱼实而菱芡香焉芙蕖或泛巴而达楚或航越而舶呉或来商贾或转漕输风防浪桨千里须臾赤壁吊兴亡之迹天堑分南北之区浮金沈壁变幻惟时此万里长江之大畧虽不能悉其流派亦姑以表夫天地之尾闾若夫山水之钟灵为人世之奥区其间怪石幽林深溪长麓草径松坡竹篱茅屋埋光铲彩之伦晦迹逃名之属或浮槎而钓或手卷而读抱明月以长终友白云于空谷桃源眇人迹之难寻玉笥乃神仙之托足虽李白之诗不能该而岂渭南之文可尽録邪虽然蓬莱隔弱水三万里犹可乘羽轮而飞到乎其侧矧尘世之江山不能借楮生毛颖而移入于生绡之一幅邪  

鴈山圗赋　　　　　　　　　【`明`】秦　文  

天开巨镇地界东瓯叠嶂千寻以玉立平湖十里而金浮鴈阵横斜兮势拱朝乎龙窟鲸波震荡兮气弥漫乎蜃楼于以擅芳名于宇内来荐绅之清逰不亦称哉当夫朝霞绚于碧空夕照挂于林丛净无纤翳爰见羣峰拔石笋以倚天兮吾将以为吹箫之筒听凤凰之鸣于朝阳兮穿五云乎喈雝协天乐于紫极兮槌鼍鼓乎逢逢纷丹桂之独秀兮棹覆船以采采想灵芝之多于峣阙兮望二仙以驾海探含珠于伏龙兮慨羽人其何在辱伏之呈于九章兮会三贤卓笔以演之镌石碑以授童子兮操石指以示其防握斯文之宝印兮展吾道之旌旗爇香炉以熏佛掌兮虚鉢盂于石表防橐驼而驰狮子兮坐莲花其终归于梦幻戴山冠而茹芝草兮仗药杵以足吾老设金鼎于重楼兮伊谁断鼇足以支天柱利翦刀以圗补衮兮徒宴坐于堂宇唤卧龙以腾于碧霄兮羡石燕其能飞雨削玉为蟾抱儿熙也射垜髙张伏虎屯也石镜荧荧冠簮新也犀角象牙砺齿奔也立防招贤以戴辰也茶炉煑茗琼防春也争竒鬪巧献寳懐珍擅絶胜于空谷殆未能以悉陈矣谷列东西各分内外诸刹隶焉刹右而庵庵虚而明庵左而堂堂寛而平翠微蓝玉有翼其亭收竒观于户牖固朝跻而夕登嵒则橐籥噫气霹雳藏声赫烈火焰的烁文英老僧説法童子诵经石则覆盂失实圗罗竞名大梁倚柱明堂树屏不济而船不搏而鹰洞则天聪若听新月就明风行逼塞龙游窈碧霄辽邈乌鸟震惊各存意义咸入品评是诚化工费手以点化而非巧匠雕琢之所能成少焉蒸而成雨为涧为溪筋竹苍苍允矣攸跻奔于寒阬九折东西遡厥本原导自荡西荡西之湖其流沛然合诸溪涧会而成渊遂由石槛而倾泻望之若素练之空悬随风作态细若烟雾而屈如蜿蜒方漫舞而大注忽中阻而盘桓东自石城而会于霞障挂飞流于石壁而半虚半沿东西交应而大小异焉疑有真龙或跃而下上泄琼液乎峥二湫之上反有上湫犹称隐僻若隐士忌避于名传载观品嘑鼻若垂莲岂龙睡而遗珠滴僧盂而涓涓顷自下而上指光铓闪铄乎龙泉合掌尚思乎禹绩摩诃误认乎僧縁昔明皇瀹浴乎潼水何是地忽迸而烹煎注乎潭池而行乎荡东衷硖石而辞石门出二阁以溶溶诸流于是乎毕会而协九川以朝宗岂不足以见水性之本下而感人臣之效忠也哉惟昔哲王御极四岳是崇秩视九官协德同功兹惟僻地独逺褒封然而交四海之文士煽百代之清风是虽难比德于稷契亦足以轶巢许之髙踪也时值清秋游人夙整自窑岙芙蓉而历四十九盘遂逾马鞍霝嵒而抵白溪之境或由白嵒悠然南骋萃轮蹄以轰豗蓦猩奔而猿警有若归货市而趋权门不招呼而惠肯也余自髫年已闻鴈湖变星星于雨鬓犹絷绊于尘途其于兹不亦孤乎窃尝思之兹山之人白嵒温峤而东西列圗负苍山而北其趾襟玉环而南其趺变隂晴于倐忽而难测其要眇动猜疑于浓澹而莫定其有无极睇盼以弥月仅领畧于皮肤岂若展兹圗于几案外覧而中模由于其道而不知者之为都哉峰之髙也以充吾之浩气嵒之巉巉也以砺吾之志节石之端方也以贞吾之行义湫之飘洒也以涤吾之陈污洞以豁其胷次潭以其器量硖之会羣流以倒泻于二阁间也以恢拓吾之文词驾韩桞而陋欧蘓其于兹岂不亦若吾之严师良友资丽泽以结兰而心腹肝胆之交孚也乱曰至贵匪秩协儒林兮至美匪容珍厥谌兮至观匪圗赏以心兮  

沅湘圗赋　　　　　　　　　【`元`】朱德润  

挂扶桑之弯弓兮临东方之啓明骋六骥于广莫兮岂修途之可量及前贤之方驾兮又何蹇乎吾行慨时俗之淫薄兮曷淳风之浑厐纷鸡虫之得失兮孰澄清之是遑耿予懐之遐邈兮写秋风之沅湘茍天定之或存兮虽王傅其何伤倘鸮鸾之可辨兮愿俟时乎吾将行信弛张之有道兮聊随宜而徜徉  

池上四时圗赋【`有序　　　　　明`】汤显祖  

南安孙子乐予同年友也构精馆于周池之中成台之上极山水之致焉繁植芊緜游鸟嘲孙生体素懐冲览听流翫不能离去自号印池居士属者应诏廹而就道则缃囊锦脑写其八节之欢时而展之何必千里也骚人墨客争就其圗临惝焉余为赋之  

横浦新波章都旧河东荣曙满西华翠多藻鱼城之澹澹辉鼇阁之嵯峨途稀杂驷里息尘珂蕴醰风而邃僻漾空景以逶迤有美一人在江之沱本豫章之才子擢明光之桂柯染津而潄泳渉芳苑以婆娑选崇轩于一阜缅周池乎四阿横披睡桞倒插舒荷葱茏翠竿班驳文莎草香蝶舞花明马歌池上兮酌酒庭中兮载过肴参桂蠧觞飞树螺丽青云而煠锦皱緑水以荣罗上客未散美人半酡歩窈窕之环径借芊緜之绣坡含情乆矣抚景云何若乃残春告谢入夏清和莲叶逰蔡香树眠蛾濯芙蕖而嗅菂饮石溜以防萝又如清飇虫乱素汉霓拖霜鸣石鴈露搅金蛾叶微波而听鹤月安台而影娥至若严冬兮积雪千里兮皓洁梅树之关直开玉枕之云横絶兰夜兴以犹乘蕙晓寒而讵辍恣池上之逰悰并山陵之所设尊生子闻而嘻之曰有是哉孙生之宗代不阙材昔公和云啸于蘓门兴公霞眷于天台俱耽閟域并秽尘涯未有即人寰而遣适縁物务以游懐今孙生以方丈为丘不离桑梓隔寻常之水即是蓬莱先大夫弦歌而资栁径太夫人戴胜而处瑶台妇则兰仪在室子则芝种盈阶可以晤言游泳永谢推排乃复縻情好爵驻象璇台类三山而不处渉万里以频来遵杨生之岐路失祁氏之山崖将无乖卧游之致取逋客之移馆则孙公之馆池非樊父之池巳焉哉莫徃莫来山中之人可猜或嘿或语人间之世如许且植援于山庭重系迹于丹青印青池而鉴止终实泌于竒龄  

琼花圗赋【`有序　　　　　　　明`】倪　谦  

后土琼花世传天下惟一本金完顔亮犯扬州掲之而去自是遂絶后人以八仙花代植故处金贡士伯玉求呉中书希纯画此花索题其上故为之赋  

元造运兮无停羣汇勃兮生成曾物物以雕刻乃自色而自形何琼芳之毓秀擅浓华于广陵繄幽魂兮乆逝恍唤起兮如醒尔其煤麝扬芬毛锥脱颖意匠方系天机乍警翦瑶岛之纤云印碧纱之清影柔柯澹兮相依宻叶蔚兮交映纷总总其繁英讶晚妆之闲靓盖能驻春色以长存斡化工而自骋者也当其结根后土破萼蕃厘冰须缀粟素脸凝脂粲玉容兮照眼蔼天香兮逼肌鲜飇动揺歩宓妃于洛浦零露厌浥醉阿母于瑶池疑圃之仙卉儵六丁之夜移羌地灵兮所钟岂人力兮能为顿使羣英失艳千葩夺竒谅寰防之独歩意东皇之见私遂令江都之名胜境因物而犹垂也乃若迁客追欢骚人继访雅韵争裁髙吟竞爽唐昌观里浪夸仙女之游无防亭畔素惬醉翁之赏想神物兮禁诃寿千龄兮无恙奈狂夫之顽掲本根而长徃待息体于遗蘖终禠魂于槁壌览物理之兴衰嘅予情于俯仰彼灵区兮犹昔望媺人兮不还继芳踪者谁子惟见聚窈窕兮八仙匪托迹于剡素将孰识其孤妍噫吁兮麒麟之生异乎犬羊鸑鷟之翥烂乎文章是皆出则应瑞见而靡常顾兹琼芳之拔萃抑亦和气之醖醸虽器车兮莫俪殆三秀兮可方然而鸟兽草木信希世而呈祥者矣则夫公卿将相岂有种而流芳也哉  

瑞菊图赋【`有序　　　　　　　明`】顾允默  

大司马四明东沙公世德攸钟岳神爰降资通上智道履中行摛盛藻则咳唾成珠玑宣闳猷则胷臆贮兵甲盖尝柄文江右髦俊汇征秉牧湖湘孽藩率轨逮夫驱车蜀道建节西川殄靖白番指麾黄钺文翁之化载兴乖厓之风如在敭历既多勲庸丕懋不可以更仆数也嘉靖庚戌强敌内侵上念厥功拜少司马甲寅之嵗边氛外警公方居忧上欲加推毂之任念在苫庐义不忍夺及将再期晋位大司马命以保厘留都百万生灵咸借帡幪根本重地实资扃鐍盖天锡元老以奠社禝匪偶然也九月廿有四日维公悬弧之辰吾父结契金兰情违霄汉遐瞻南斗缅望中台应圗九秋之菊以奉千春之夀命小子曰夀公所以夀国也尝闻菊有五美芳馨髙悬准天极也纯黄不杂后土色也早植晩登君子徳也冒霜吐颖象劲直也益气轻身神仙食也斯可以夀公乎小子曰可哉敬为之赋其辞曰  

猗秋葩之绮错兮岂台垣之散衡含日月之光华兮发天地之秘灵总羣美于弱质兮擅嘉姱之异名炫芳曦于蓐收兮濡寒露之霄零垂轻云以接叶兮布疎星而缀英贲丹篱以为媚兮照青渚而自矜朝华不能延曜兮沈水掩其殊馨若乃含颖咀金抽条引玉敷藻煌煌扬翘郁郁笑金谷之春芳兮耻南池之夏馥后芙蓉而不雕兮先芝秀之早缛分枝华林之阿移实昆明之曲标龙池兮万年象后宫之六服侣徂徕之贞松伍淇澳之劲竹匪风霜之所惊终泥沙之不辱若灵均之夕餐与渊明之醽醁斯则饮怨含幽栖迟涧谷不可与岩廊共目也风子饵兮兼柏刘子饮兮和丹蠲沈疴兮薙草驻华顔兮生翰服一年兮百嵗胜七转兮九还矧天寿以平格假人事以永延者哉于是撷琼蕤于碧榦汲香流于南阳煮以浮丘之釜荐以容城之觞逢伯始而届祉在袁王以葆光长献慈恩之芳酌时歌睿藻之洋洋赐一束于景福惠四国于平康敦韩公之晚节播令狐之乐章歌曰灼灼其花盈盈春酒载斟载酌以介睂夀卫之眞精居帝左右凝和三庭用贻不朽吾父复振而歌曰思美人兮眺髙空届华日兮临清风布瑶席兮陈歌钟宾肃肃兮乐融融驰予情兮不能从天子万年思衮职边氛靖兮征我公  

三友圗赋　　　　　　　　　【`明`】萧子鹏  

时维歳寒风气栗烈肃江山而沍冻摧草木以仆折惟松苍然而不雕竹翛然而挺节梅撑铁榦以孤立缀冰花而不涅一贞子披羔裘踏晴雪寻泉石兮盟寒眺林峦兮迹灭懐幽独兮自怜顾芳馨兮难撷笑指三者曰尔奚为夺两间之秀而为万汇之杰而吾与尔可与同列也欤于焉曵杖而归就榻少息役吟魂兮寥寥感睡思兮寂寂梦有三友于前长揖一修髯颀质矫矫若龙自以维梁维栋其材可充曾见褒于商颂殊不羡于秦封一贞操虚心猗猗如玉维律维吕其韵攸谷诗兴有文而可美居叹无我而即俗一其姿若冰其骨若琼含元胎以先放擅暗香而独清昔羮鼎之是和孰与我而争能与子气味式同节操不异遇穷通而皆可处夷险而一致子不外我以素交我故与子而见耳三友谢去愕然以醒四顾无人一鹤惊鸣唯见松雪坠兮竹露零梅月白兮天宇青  

宋徽宗画寒空棘鹊赋　　　　【`明`】陈　衎  

有宋中叶溺情晏安翠华临幸艮岳巉岏珍禽雾集嘉树云攒乃命墨精爰圗灵羽紫裾翠裳碧喙距敛翮载止抗音欲举若有祯祥天机漏语若造河桥功成闲处嗟彼鸟兮抑何彊彊得气之先秉干之阳感雕陵而奋起睠员峤以廻翔化印惟汉之烈营城于鲁有光故能托质素缣摹神御笔渲染精工神情遐逸羣乌望而飞来孤雕疑而掠击乃不巢于乔枝独幽羁兹枳棘宁有待于将雏或永离其佳匹若夫冻云四塞微霰先集朔气侵肌严威霣翼山巍巍兮汉北风肃肃兮日夕睹落木之雕伤悯繁隂之遽失虽绕匝而未遑何趋避其弗及顾乃少年天子南靣深宫羌彼荒野之防禽安得属意于宸衷得无辽人职贡女直向风举詹詹之薄技聊想像乎化工  

五牛圗赋　　　　　　　　　【`明`】李日华  

意汶阳之辍耕遂散牧乎桃林鼻串已脱尺棰不临蹄不磨莹角无楅衡咸消揺以恣适胡踔借而逐羣其静也突乎晚峰之遮映其动也涌乎逺浪之伏兴碎云断霭毛色缤纷树抵山蹠股脚交撑将逃焰于临淄之郊抑避鬪于汉江之津舌垂渚莲目耀嵓星既坡阜之碌硌又霞雪之鲜新司缋摭竒肖物射精昔之擅此者有唐劳臣驱伏箱而济国今之袭美者昭代才彦喜游刃以披襟嗟乎凌烟勲杰威振冠缨长门色谱姿妙嚬呻皆取妍于寸管并流誉乎丹青何此物之多幸得厠迹于缃芸敢告司藏什袭以珍  

逸句【`附`】  

隶书体赋　　　　　　　　　【`晋`】成公绥  

彤管电流雨下雹散点点星垂掣挫安案缤纷络绎华藻粲烂絪緼卓荦一何壮观繁缛成文又何可翫章周道之郁郁表唐虞之辉焕  

巧艺  

钓赋【`有序　　　　　　　　　明`】田艺衡  

夫钓泽居者之所必有事也昔宋玉之作大侈王伯之谋潘尼之辞终归嗜欲之适夫王伯庙廊之畧也而谈之洲则骇矣嗜欲口腹之私也而施之渭滨则悖矣文虽并美心有未安廼因挥笔别为短赋云尔  

田子好遯时复屏居山前水曲结茅为庐门临古泾矶俯清渠所习维舟所侣维渔乃学垂钓其乐何如错以菰蒲借以栟榈佩以杜若衣以芙蕖裁修竹以为竿兮纶以纤綀直钩芳饵兮表机心之尽除维饵之芳鱼则腾拏维钩之直志不在鱼志不在鱼其乐只且尔貌则恭尔术则疎鱼也洋洋人也蘧蘧载浮载沉载卷载舒乘风而逝兮鼓浪而嘘或跃于渊兮或潜于潴不惊不崩兮乍疾乍徐乐哉羣鲜兮或敢侮余鱼孰非我兮我孰非鱼人鱼两忘兮庄周蝶胥昔闻龙伯连鼇归墟皤皤子牙刳腹得书任公离腊苍梧厌茹元放作脍铜盘秘储詹何剖粒卫人盈车可喜可愕且诞且虚既夸徃牒亦溢来誉岂若子同兮着眞以自号天随继美兮伴笔牀而茶灶江湖为家烟波寄傲笑歌沧浪斗酒自劳富贵浮云曽何足道执鞭可求甚于媚奥钓而不纲手舞足蹈先民有言从吾所好  

围碁赋　　　　　　　　　　【`唐`】傅梦求  

待隐之园神仙所都世隔两尘维以逍遥云尔饮过三爵不有博奕者乎于是巍巍防翁黄扉钜儒召曲阿之仲子延相水之尧夫枰设文楸之木子出滇南之炉值天清而地僻命对垒以为娱小子不敏拜赐良圗抽毫进牍以博胡庐夫其取法象于天地分刚柔于隂阳参骈罗于列宿措经营于四方衍圗书之定位非巧历之能详颇牧生乎尊俎良平坐乎帷幄转盼变乎风云倐忽交乎电雹乃局面之一新岂依傍而保角若夫挥戈退日指掌回天寳鉴造形而炳发鸾刀迎刃而割鲜譬当路之不遐何机之复连踡至如中外戒严连烽绎骚蜀道之难若破竹秦闗之卒如燎毛韬神机于密授见一着之孤髙别有龙战收功虎穴得子倒载干戈胜心不起享乾坤之清夷悟盈虚之妙理期大雅之明哲诚国手之擅美嗟夫智者创法万变无穷逹人大观一顺无情稽古今之因革等陵谷之纷更通无方之妙用均多岐之错行于是翁也首肯尊俎无声相与推枰而一笑目送浮云之遐征  

逸句【`附`】  

记里鼓车赋　　　　　　　　【`元`】杨维桢  

虚轮晕轸横辕倚輗平厢层构低髙间施木镌象以正立手潜奋以有携列鼓镯于上下各扣击以司时  

钓鱼赋　　　　　　　　　　【`晋`】王　庆  

然后抽纤缴振修竿垂银钩运金丸悬鲔鲵挂鸿鸾连翩云际瀺灂漪澜  

仙释  

还丹赋　　　　　　　　　　　张仙翁  

还丹为众药之宗騐以神通盗日月运行之制夺乾坤造化之功变化为圣却老如童九转功成满黄金于室内一粒才服控白鹤于云中原夫体自虚无全于妙有黄芽为基朱汞为首鑪法天地之覆载药顺隂阳之匹偶凡三百六十之凖则于十二门庭之固守既无差于丙丁遂安闲于卯酉虎遇龙而龙不飞龙遇虎而虎不走轻取者万中无一志求者十中有九杳杳冲和之精羽客授得眞铅錬成其功可殊大效难明投于已死之尸无魂不返点在既枯之骨是肉皆生其道弥彰其功无量承列圣之所秘为羣仙之所向黄帝得金华之术衣冠空葬于人间淮王遇秋石之方鸡犬皆归于天上下士大笑上士无疑青霞讃咏灵授持深藏于紫府清都我未见也既出于神仙秘法人必知之求学甚多了悟犹鲜非八石之能成混五金而不显有分者契合须臾无分者徒劳展转在圣贤以难明谅凡愚之可见人从药化药自人何至于丹霄偃仰白日飞升美矣哉好道之流得不防诚而专志服行  

姑射仙人赋　　　　　　　【`明`】张明弼  

藐姑之山汾水之阳扪参历觜懐灵孕芳云三变朱霞九光流精成阙瞹碧为堂金庭矩列琳馆规藏尧石开而留髓舜梧老而遗芳驱变物以守宅遁精魄以归房尔乃霄中置岭雯上安台非因浮至定是飞来岩多女娲之雪壁有农皇之苔重叠鸿蒙之色熹微邃古之懐神草竒生灵枝骈聚云实垂丹日华挺素抽地髓以为林揜山筋以当树芝如稲而弥岑寳似瓦以委路木有返魂之香鸟有学人之状月中似鴈之船雾里疑龙之帐玉作笥而一牀金为坛而亿丈禽千翼以交栖猿百臂以互抗乃有太虚选客元气胜宾空洞为宇虚无受身经餐殻曽咽鸾津青肝紫络锦舌绫纹喻肌肤于冰雪齐绰约于佳人轩纼翠凤庖馐丹麟云粉朝饍松脂夜薫西桃霞色东枣玉文抚弄白日娱戯清旻动云辎于辽汉防风马于絶垠屣若士于防縠醉龙威于海滨有美一人彪山之下藻本翩翩质殊雅雅霞撷佩以翔晨雪命篇以吟夜混荆玉以参贞挹南金而并防爰从茂齿接籍金庐身游紫陛心繋清都开绪言于烟杪啖灵气于云区翫眞经于九籥窥秘箓于五圗跨九山兮若垤泛八海兮如盂羡飞龙兮薄文骥厌琼轩兮慕云舆暂劳承明之直稍亲圹垠之墟白云含兮晋水防衣舞兮文湖乃遂呼緑华命黄石要江妃延园客招媛星旁召娥月侧索林虑之果求绥山之核荐白石之芋香承青泥之兰籍幻莲裳于绣闺倾丹酎于锦席上太帝之寳章进东皇之华册将短游兮万里亦小年兮千亿于是金璈奋玉琯和列真舞羣灵酡姑射仙子起而为歌歌曰交梨累累兮生君心碧玉成树兮空青林吾将见君兮驾飞禽又歌曰飞春走月兮人浩浩饮羶啄腐兮轻尘在草惟君家之四德以信脩兮其雕三光而不老  

石田赋【`有序　　　　　　　　明`】唐　肃  

鹤斋薛真人为予言丹山赤水之胜且曰有毛尊师者尝修道洞左所谓石田山房其居也今尊师仙去矣吾亦将还江河之事托石田防归休吾子能赋之否乎赋曰  

彼石伊何维山之骨彼田伊何土爰稼穑石匪田有有则弗滋稼匪石艺艺则恒饥吁嗟道人畴田不食不田于土而田于石道人曰噫尔弗我契假物喻心厥理则懿石匪彼田我志之坚田匪彼石灵根所蟠根其蟠矣緜緜不息于中夜存有苖孔硕巽风煦之离日烜之坤以培之坎以灌之时至气充内精外赫人昧其初我获其实彼蠢者氓口食是竞舍已芸人卒馁以病吁嗟先生与造物俦不耕而肥不廪而周遗我耒耜舍我菑畬徃从先生石田之区  

灵泉赋　　　　　　　　　　【`明`】徐献忠  

夫灵泉者太上津玉宸浮液控晨太素吐华明碧紫房摄真青童息落霞颛防矫辔空寂龙胎晔晔凤髓晢晢琅花夕散繁露朝浥岩霭扬标兰芬焕泌洽幽人之性灵体上善而蓄徳供妙相之浮清揽云根而沕穆者乎夫出真源于灵阿会瑶池之异景夙驰神于无际聊寄情而事茗掇羽林之始芽试玉华之防泂散幽襟于幽谷遴乳之初映含曜辰于上霄印空蒙之廻影涵内光而出素澄髪理之萦净衍川徳之弥逝眷谷神而独醒陟九华之霄观咀三灵之玉润扣景房而濯碧采月支之太浮云舆于空洞驰帝宸之上寝盼八阿以逍遥骖灵螭而一瞬夫濯秀希林采华员峤此云防之别观紫虚之上游也予既垂髪而始心懐素颅之幽抱凌绛霄以驰神俯云林而振藻乗逍遥之慧顔领郁絶以遐眺歘遨軿而长引蹑灵旂以舒啸驰若木之始津遡夷于崇灏神一撃而九留歩欲旋而犹绕心流润于洞微景浮晖而纡揖朱明以髙唱控天籁以扬璬开阿而纵舞披昆庭而逺蹈掇沧浪之羽标树涔源之飞葆吐玉虹于丹云散烟岩之秀草涵洞溟以无极栖神而忘老  

登天柱峰谒帝金殿赋　　　【`明`】顾　璘  

吁嗟髙哉瞻望弗及矣攀援跻陟惫莫为力矣一重一峰路不可穷一峰一天上乃穹窿勾云结雾搆接聨通容足之外悉为虚空乃若根盘楚蜀势抗华嵩奠北极之武卑南天之祝融沧海一勺扶揺上风俯视庐霍坡陀迷蒙抑何如其防哉唯我文皇之御宇内宅中圗大向离中华谓此神君宜镇幽遐非髙弗位非虚弗家秩望妥灵测圭崇厓削危标而成砥开紫极以布基列万冶以镕金范法宫而建仪仡仡兵将蓄猛山立文蛇大蟠纠胁息扬光吐辉闪皪熠熠日月经之诡道相历雷车电鞭来往辟易故万神詟其威灵四方希其蠁也璘尘质凡垢忝分符节云和日明来礼嶻嶪逾襄度谷靡歩非陟天门沈沈千盘万级铁鎻仰攀布绊前拽望之愈遥足重气结载奋载憩乃至其极望长安而莫覩魂怵惕以长征览九州之浩荡感王道之平平于是敛袵肃容再拜陈谢意惬形舒翩然而下  

戍上双塔赋　　　　　　　　【`明`】周拱辰  

维东南之防镇控呉越之百城因梁昭之屯戍分青乌之两名应斗牛之分曜介禾苕之合陉髙人于兹窟宅淑邮于焉诞英至其聚烟为墟织霞成肆翦锦列闳邀花作第考钟馔鼎之家组蝉聨之贰玛瑙瑚之宫白马青牛之寺莫不紫气揺天仙灵匝地廼有两塔云际双骞西竺之省离接武长干之窣堵祴连尔其基创六朝灯青五代姽婳涌出兀突奔駾雕桷枝橑彩甍綷缋画水有声拖云成块桐生欲叶凤泊未雏莲依防而挺干藻漾井而生菰百十尺之铜盘截嶪四十牕之珠网糊涂伯兮叔兮如携吹篪壎兮于徐飞兮似大鹏之连翩相逐伏兮似鹣鹣之偎颈交栖升兮似腾猿之并枝引臂坠兮似长狄之双膝蹲泥廼若晴川漾碧晴霞散绮健鸽试铃春幡垂纚寳铎不鸣莺花乱起雌防之寳劒峥嵘颉顽之彩毫互倚至如沙明潭白露净光漙银河清浅皓魄丸丸双蛟抱珠而熟睡双鸾对镜而盘桓倐焉隂霾涨空飕飕万里日光昼死霹雳走鬼雾合雾而不分云混云而一里覔全身而不见露蜃楼于双尾逮夫大地冰封天公玉戱尧年之鹤语寒谢庭之筵咏絮覔叶全无飃花多致树树瑶华村村缟织讶两龙之狞鬬碎鳞甲其满地于焉髙防于焉眺空拳小秦驻杯缩岱宗下视五父之冲衢万井之烟虹何异徐州之蚁穴而沙隙之点鸿是则铃曳兮铁马纵横钟吼兮鲸音奔□捧曦轮兮上头睇神山兮如髻鴈压云低烟拖帆细东与西而遐瞩境与境而递出虽俯仰之不殊兮亦弋获之各异也至其建塔以金轮一王修塔以香山二老琢塔以忉利巧匠拜塔以萨诃防祷涂塔以迷迭精香扫塔以奢迦仙草悬塔以缯缕神幡薫塔以须弥瓶枣竖巨灵之双斧兮兜率天开抛鲁阳之双戈兮修罗电埽莫不魔去心空花开义了直已证非想于项天奚俟覩明星而悟道哉况夫间气攸钟劭秀重重不独僧虎亦有人龙斗七之文章烛奎三之隆望摩空荆氏之璧载途丹穴之毛捧族稺桂扶苏芝苗芬郁莫不塔与人而合秀人偕塔以戬谷彼夫西陵孑立同泰独居总持只峙慈恩寡徒何兹胜之有隣庆层标之不孤断双足于巨鼇柱大地而相扶虽铢衣之劫遒尽兮卜地灵之不枯  

海珠寺赋　　　　　　　　　【`明`】蘓志干  

咨岭表之奥衍结藂霛于五羊控交桂而制闽越接吴楚而扼荆襄盘峙赵佗之屏障纡廻陆贾之云装枕九疑而带衡岳负重溟而瞰扶桑土野之沃饶山水之清商仙人羽士之窟宅夷夏岛屿之微茫越秀崔嵬以特起白云迢递以昂骧金牛白鹤防岈而岝防罗浮天梯翠积而青苍矗矗乎大罗之巃嵸防防乎阳岩之陁长大溪之三十六屿四江之潆合流汤深林巨木延蔓而豁閜陂池貏豸纷轧而芴芒爰有玉陀寳刹绀宇只林环瀛海而作镇表砥柱于波心木难火齐的皪遥临舒夜光以出海闪鲵桓以浮沈佛土庄严于云际禅宫煇煌于紫浔堂开碧殿地布黄金驯鸽凌空而振翼频伽载好以缓音灵花馥馞以扬烈忍草咇茀而萧森霞蔚赤华之潋滟云薆黄木之□瀜噏百川之溢浪荡五岳之浟洪万穴导流而委输九州沥滴而湠漴激天轮而戾转回地轴以腾冲阳乌逸沫而骇金枢防辔而防防防鲛人之幽藏欻渊客之淼泛掣六龙于湛鼋鼇之躨跜天呉霛变而幻昱马御惚怳而冶夷澔澔汗汗浤浤弥弥天琛水怪瑚琉璃石华海镜螺蚌鱼鲕丹沙玳瑁钟乳檀脂果有人面荔眼锦葵波罗蒟酱楠桂珠玑鲲鲸怒鬐而吹涝虬螭奋鬛而扬果何怪之不有亦何物之不竒澄穷波于踧蹜偃髙涛于晴坻霁清宁之融朗焕二象之光熙访鹿卢之仙蹻寻阜乡之安期挹鲍姑之甘井采増城之华芝挟羣仙之缥缈仍羽人于三危艟艘舴艋泄泄于绿烟朱鱼王贝母悠悠于沙汭演湄包乾坤而旷括宅神秘以纲维伊坎徳之灏瀚纳沧海之众支讵滥觞以发源冯水徳之防洟一元气之所禀划流形之所跂空观禅寂要渺希夷神工于不宰运大化于无为  

逸句【`附`】  

鹤归华表赋　　　　　　　　【`唐`】阙　名  

少别层城长思故里似有求而不见若将飞而未起极目晴烟凝思悄然别离而尘事不一儵忽而芳春且千那求饮啄自恶腥膻巳而卓尔无羣超然将翥思杳杳之空际恋亭亭之髙处廻朱顶以长望叠霜毛而永虑  

后鬼火赋　　　　　　　　　【`宋`】梅尧臣  

吾既为鬼火赋客有谓余曰尝覩旧説鬼火曰燐前人有述子何不信言未毕余遽辨曰尔不熟究吾旨邪吾岂忽而不知且闻兵死之血乆而化之既云血化安有鬼为比夫草木之腐固合其宜宜曰物光又岂为过此论确如牢不可破尚恐未然更聼吾言彼晔晔者胡可以烹煎彼荧荧者胡可以燠暄彼焰焰者胡可以炎上彼熠熠者胡可以燎原盖无此并蔓説徒繁客惭忸无辞而起余方掩乎衡门  

览古  

历山赋【`有序　　　　　　　　宋`】王安石  

余姚县人有与季父争田于县于州于转使不息提点刑狱令余来直之将归闵然望历山而赋之历山在县西上虞县界中或曰舜所耕云  

历山之峩峩兮予汝耕之孰汝疆之此匪予私云然兮谁汝使子人之子兮余师历山之峩峩兮则惟其常人之子兮云曷而亡云曷而亡兮我之思今孰继兮我之悲呜呼已矣兮来者为谁  

灵防赋　　　　　　　　　　【`元`】曹师孔  

余防好兹竒览兮履崔嵬乎遐陬曰兹为灵防兮遐思之悠悠繄元圣之有作兮羌独此乎乆留何所独无芳草兮尚丁令滋雨露而相缪稽载籍之前闻重余心之耿耿讵土木之是程兮振由衷之増省览气运之无穷兮肆氛祲之异景不凭髙以諟望兮曷所徴而能信谓劳佚之有节兮匪徒务乎游观固尔民之是力兮岂予心之所安余经纶之伊始兮纷总总其莫殚宁劳事之弗亟兮忍民力之胥残感后皇之嘉惠兮昭至仁于不忍曰奚君上之报兮庸小心之可尽蔼父子之深情兮讵勤劳之见闵爰不日而告成兮夫何我之能敏嗟神化之不可及兮功迅速之若兹虽输力我所资兮吾亦不知其何之为屹崇观之峩峩兮亘千百禩而无隳宁游晏以驰骋兮吾将騐休征于天时顾嘉名掲掲之匪愿兮亦民心之所附也谓予有其乐兮吾不改乎此度也载是作之经始兮圗益乎厥供傥斯民之不获所兮虽于乐兮奚庸纷鼓钟之雅奏兮揆厥好之攸同谅至德之匪私兮宜昔人已逺而犹崇观炎刘之述创兮不离夫知诱耽土木于翫好兮矧圣制之能守固髙下之悬絶兮亦陈迹之不朽抱遗经而永叹兮咏圣德于悠乆曰余未有知兮遭世孔仁覩圣神之制作兮举万国其咸賔视子来之尤盛兮又奚独兹防之与伦固将迈隆古而求世等宇宙之皆春乱曰猗欤乎台之莫我夷兮懐余焉之可追来者有继曷其作则兮吾将从周文之所基  

## 御定历代赋汇补遗卷十四  

览古  

黄金台赋　　　　　　　　　【`明`】桑　悦  

嗟予生之好游兮拟放浪乎九垓入燕都而暂憩兮逝将去而徘徊寄身世于一哂兮独眷恋乎兹台胡置金之故地兮积千古之尘埃怅遗址之莽莽兮愁郁结而未开有地硁硁兮独不产乎蒿莱鸟将下而踯躅兮云欲度而邅回观云鸟之敬护兮识真址之所在昔昭王之初政兮受强齐之控扼势有轻而可助力有寡而可益侵云汉而筑台兮招竒贤以为国置千金于台端兮心贯金而赤色拜郭隗以为师兮忽毅辛之继迹士不轻于一感兮感精诚以来格走湣王于临淄兮重扬威于莒墨雪先王之遗耻兮成霸强之伟绩匪吾前身之故巢兮胡念此而不忍释也重遗趾而莫践兮念昭王之贵徳也风萧萧而吹衣兮云隂隂以将莫乗返照以  

旋归兮神怆怳乎中路顾所乗之骀驽兮越台前而纵步使浏浏之竒姿兮骞将行而泪堕呜呼噫嘻沈英铲光匪士之祥简才弃能乃国之殃屈原悲愤以投湘祖逖慷慨以渡江困贾谊于长沙窜李白于夜郎寄游魂之无地兮或兹台于徜徉易水为酒兮碣石为觞招诸贤兮共酌昭王天与久兮地与长台肉可朽兮台骨不亡  

鄂墟赋　　　　　　　　　　【`宋`】薛士隆  

按籍披图乃窥鄂墟有邑无民荒城已芜鄂渚缭乎其前樊山峙乎其北有峰有峦有陂有泽林麓苍苍环流漾碧万顷涟漪际天一色吏指图而告曰此三代之建邦也在楚熊渠始大宗周寝微载拓东境穷兵极兹乃命子红王而有之已而知其非是红归国废爰始邑焉呉迁以替是为周晩之荆蛮专封之旧地也走感然而应之曰是则然矣而非尔之所及感昔伤懐凄然以泣曰蛮宗以大非熊渠之罪也夫天王至贵匪夷之类犹之在人足元孔异使周王能保文武之基绪不失周公之典制外睦诸侯下安万汇礼乐征伐惟王是出后稷之功有隆不替蠢尔荆蛮胡宁以害伊其自絶何伤日月不见崇侯俄然已灭自彼成康既亡昭缪志荒京邑昏昏仪于四方废法专征诸侯是常楚越徐呉于焉僭王则夫荒服之侵陵为天王之政厖也熊渠何罪哉封红于鄂此其大累废红而复岂无迁善意邪而王不是改也乃有骊戎犯顺鼎彞屡震楚及郊畿重轻是问则斯僣窃之狂图非当时之大璺也且夫百姓何知观徳攸归楚之盛强惟能抚之彼社稷宗庙尚为禾黍夫何鄂侯之覆哉若夫都之故城哲夫是成版筑经营再千尔龄而犹巍峩弗倾今之为城者反是岂夫人之或异版歃靡不施工程靡不至在旦落成而夕頽委地观夫僭窃之荆蛮又非予今之所喟也走尝观古中都先王矩橅而今已亡犹存此墟走不知人力斯至邪将以为皇天之意夫  

吊秦二世赋　　　　　　　　【`汉`】司马相如  

登陂陁之长坂入曽宫之嵯峩临曲江之隑洲望南山之参差岩岩深山之谾谾兮通谷豁乎谺汨淢靸以永逝兮注平皋之广衍观众树之蓊薆兮览竹林之榛榛东驰土山兮北揭石濑弭节容与兮历吊二世持身不谨兮亡国失势信谗不悟兮宗庙灭絶呜呼操行之不得坟墓芜秽而不修兮魂魄亡归而不食  

悯相如赋　　　　　　　　　【`宋`】郑少微  

韪长卿之絶尘邈下视于屈宋思眇眇以入微辞蔚跂而易贡骛八纮之津涯括动植而错综擢篆籀于重泉斡形声而罄控当其奋翼巴庸前无古人拾阨灰之断简搜屈壁之遗文纷齐鲁之老师徒骋辩于説铃蜕笔上梗鼻端运斤专兎园之右席麾邹枚于嚬呻顾天西之栎社怅夜锦之未晨念弦歌之石友畅落魄于情亲夫何嫠人之艳艳兮感燿燿之宵光瞩绮疏以托诚兮佩徽音而曷忘嗟父母之不聪兮昧彼都之丰臧盼星河之照闱兮径溯洄而往从缙绅先生而为此欤凉徳污行既不胜诛訚訚烈女世未乏诸足不下堂步中瑀琚纫幽兰以为裳兮钿美玉以为车岂无泳汉之游女兮亦有采桑之秋胡秉周礼以律身兮谅冰雪之难渝裨化国之隂教兮饰家道之权舆尔弗安于正吉兮防恶声于简书访旧垆于故老莽榛芜之离离眢井乃贪泉之戒脩梧实曲木之规渴者勿汲暍者勿栖噫嘻余触类取譬操觚黙惟滔滔儒服相逺几希搂处子者迷忠义之大闲窥隣墙者闇富贵之危机斥鴈币之聘媒妁之辞墦间之夫河间之妇等亡羊耳未容胜负又奚独料理十日卜之与典午邪  

钓台赋【`有序　　　　　　　　明`】宗　臣  

余闻严子钓台旧矣丁已秋余以参藩赴闽取道两越始登厥台裴囬焉商飚西来万山防摇我心伤悲爰申厥词把酒放歌白云莽互岂君之闻歌而来哉  

恭承帝命以南迈兮弭吾节于富春儵微霜之陨百草兮何芳杜犹菲菲其袭人睇严陵之旧里兮钓台郁而嶙峋屯飘风其相薄兮吹石濑之磷磷宿莽摇落而变衰兮余又安得问夫白苹余将懐椒糈而敶臆兮蹇吾马之逡巡而不前岂沈沦之俗羇兮乃不得以揖高士而执鞭唯炎徳之中天而兴兮纷众芳之杂糅以比肩何佳人之夸姣以抗行兮乃独抱孤贞而自全衮冕黼黻之以章兮荪独爱夫羊裘焱鸿鹄之高翔兮聊寄吾迹于汀洲昔傅岩之版筑兮武丁肖形以资厥猷非熊之恊帝梦兮渭叟起而佐周何帝之手诏以抒愫兮羌独偃蹇而夷犹故人之不忘旧欢兮情恍惚而至乎帝庭何帝腹遽以足加兮太史奏之客星咄咄子陵之不肯为理兮帝何独惜夫沈冥荪何髙蹈而不顾兮乃长揖以谢夫天子朝发轫于汉宫兮夕税驾于江沚有君如此其忍负兮荪岂亡覩于厥旨痛韩彭之竟以烹醢兮勃何辜而卒不免乎羑里念盛名竒绩之不可以善终兮是用忍情而惜此兰芷凤凰之回翔而不肯下兮岂网罗之所能施使蛟龙可得而常服兮又何以卑牛马而下之睇江河之趋下兮喟髙风日逝而不可追抚故迹而连蜷兮怅吾生之独后时往者之不可复兮冀来者之犹可为委余佩之陆离兮挂吾冠于南斗之墟擥长虹以为衣兮拾清露以为裾托微诚于浮云兮荪其揽瑶华而迟予望美人而不见兮羌独立以踟蹰乱曰维江有兰美人植兮白云茫茫归何晏兮平楚落日怨青枫兮归来乎山中吾与汝嬉以游兮  

吊昆阳城赋【`有序　　　　　　明`】何乔新  

昆阳城在叶一舍许楚叶公所筑县治既迁旧城亦圮其可见者颓垣断础而已予招吁流民至叶周览遗迹思光武之骏烈而悼陵谷之变迁也赋以吊之其辞曰后皇嘉惠兮愍蒸庶之流离予承命以吁懐兮爰弭节乎滍之湄陟崇冈以遐览兮风云惨其増悲原埜泬寥兮颓垣之隠起仆夫跽而告予兮曰兹昆阳之遗址顾楼橹之安在兮雉堞怅其已圮血沦地而化碧兮防沈沙而凝紫耕夫岂识兴亡兮方肆垦而未已叹炎祚之中微兮戚畹窃其威权羌狡童之狂僭兮据鼎耳而垂涎始矫行而罔世兮卒假符而诬天慠然自拟黄虞兮诵六艺以文其奸繄髙皇之龙孙兮愤丕基之防坠援戈典以楚甸兮将叩闗而问罪彼绿林与新市兮棼总总而来萃既定宛而取郾兮驻诸梁之故垒何狡童之迷复兮驱羣丑而来攻骑胶葛而超迈兮类螗斧而猬锋围效彼鱼丽兮或鹳鹤之横纵志骄而气溢兮谓不日而成功天道祐顺兮人心迪其果毅王旅阚如虓虎兮军容肃乎暨暨鼓阗阗而靁震兮旍靡靡而电曳风雨助其威怒兮士贾勇而髙厉彼逆徒何蠢蠢兮棼束手而就殪或倒戈而疾驰兮或弃甲而横溃埜流血而变赭兮川浮骴而壅秽氛祲廓而清明兮人神为之畅快元凶授首兮遂定鼎而涧瀍嘘炎烬于既熄兮迓景命而益延复汉官之威仪兮慰百姓之震颠昔商周师于牧野兮炎黄战于阪泉视兹役之烈烈兮在古未能或先世运防其变迁兮哀汉社之已屋荒墉穴彼狐兎兮京观垦为平陆草露凄以沾衣兮林霏澹其惨目惟山鸟之嘤嘤兮恍国殇之夜哭驻予车而一吊兮菀忳忳而含慼  

鹦鹉洲后赋【`有序　　　　　　宋`】罗　愿  

乾道六年端规道鄂如荆既感鹦鹉洲之事遇有以祢处士比盆成者遂慨然为赋愿览而继之其词曰日吾送兄湓浦兮背长江而旋反览吊祢之新词兮惜吾行之不逺叹数极而招盗兮睨龟鼎而欲移中不快而辄杀兮羌甚果而不疑时犹有所畏缩兮惧天下之见议嫁恶名于余子兮葢自以为得计委孝章于孙氏兮曰不能救犹有辞杨公并列而见收兮可退托于不知嘻量人其何浅乎谓一世即此而可欺于正平尤不掩兮葢显然遗之以危方三州之传客兮知欲免其良难念谮人者之不然兮每投畀而获安豺虎有所不噬兮有北变其贪残揆处士之所至兮实览煇其鸾翔纵不知其亦已兮独不可以少寛何所遇之一律兮争攘臂而冲冠子犹不能得之于父兮忍絶其交游之极欢卒首难而快敌兮嗟曽独无肺肝均斗筲其何诛兮吾将申诘夫曹瞒噫人固有一死兮庶没世而遗荣生既轻弃其身兮死又吝与之名讽路粹以奏孔兮并追诋其生平絶天道蔑孔顔兮果谁咮为此鸣必陨灭其犹未厌兮乃今知忮心之憯于五兵意良史为可恃兮畧浮谤而存高情考终篇其何戾兮纷笑号祼骂而相并因繁城臣子之所记兮又奚以异夫台中之评倘遂信而弗思兮毋怪夫列之盆成赖北海之绪言兮配史鱼之亮正舍斯人其谁信兮吾将按以为程嘉南州之博衍兮萃终古之英豪贾不遇而赋鵩兮屈既逐而为骚风流逺以莫嗣兮江汉日以滔滔迨先生之继往兮想骖驾而游遨精神炯然不没兮起风雅而相高方逍遥于寥廓兮夫岂知俗议之徒劳  

景阳井赋　　　　　　　　　【`唐`】黄　滔  

台城破兮烟草春旧井湛兮苔藓新自遗迹于天子几兴懐于路人葢悲万乗之尊投身到此岂为一之故举世惊神叔宝以色作荒君在为亡国玉楼之丝管宵咽桂岸之兵戈昼逼御天失措且四方之大何从没地无慙顾九仭之深可匿便委鸿业旁携绿鬟奔入澄之内冀逃吞噬之艰殊不知理昧纳隍处穷泉而讵得诚乖驭朽攀素绠而胡顔既而出作穷鳞夺归偏爵一时之覆辙如此千载之遗波俨若陌上澄澈丘中寂寞暗淘人事以氷释旁写江天而镜扩青铜有恨也从零落于秋风碧浪无情宁解流传于夜壑徒观其芜没沙迳葳蕤泽葵渔樵汲引荆棘荣衰虽虚中而可鉴终彻底以堪悲宝镜休分岂有得铜之日雕筵罢设永无投辖之期固以涤尽繁华销平曩旧犹惊鼎沸于余涌更吊山崩于叠甃荒凉四面花朝而不见朱栏滴沥千寻雨夜而空啼碧溜斯则堙塞终古萧条永年半竭而珠珰或出陆沈而翠葢宁旋莫可追寻玉树之歌声邈矣最堪惆怅金瓶之咽处依然嗟夫穿凿岂殊浅深非异葢悲鲋蛰之穴不是潜龙之地所以避匿其中莫比汉高之事  

吊隋炀帝赋　　　　　　　　【`宋`】孔武仲  

驰荒郊兮北山莽悲风兮萧瑟哀隋家之荒主尝南游兮弭跸时杨氏之方盛奄八荒而为一忘缔造之艰难肆沈酣于燕逸平地沙兮斆海髙堂隠其陵日顾繁华之已空业棘榛而若栉感兴亡之遄速徒惆怅而涕零流云集兮汉宫呦鹿乳兮周京自古皆有此奚独恨兮芜城惜乎舍完固之图就败亡之势岂羣臣之尸素絶嘉言于献替仰天夺而鬼瞰复公言而自弃呜呼楚泽丘墟雷塘草露凫鹈沸兮秋声牛羊归兮日暮迷楼敧倾过者谁顾乃为文以吊之聊以续乎阿房之赋  

太白楼赋　　　　　　　　　【`明`】杨士聪  

若夫陇郡谪仙鉴湖硕徳六逸久羇一官暂息杖履相从壶觞共即酒曜森临糟丘峻陟华构仰崇碧落俯逼既相地以鸠材复捐缗而集力歘巍峩以凌空若轶超于异域日泛麴以周旋或沈冥而自得出一时之特创遂千古以为式耸杰观以攸宁留荣造于何极乃至代移时异山迁河改草没寒基烟荒宿垒井干委尘摘星削彩花萼飘零景阳安在访青莲之依托忆鲸骖于沧海何故址之就湮正新营之有待微颓则绩计缮完更建则制増垲井藻之色稍渝赭垩之工旋逮则有霞连绮户云拥丹梯翚檐高揭雕角森齐槛楹月敞栋宇虹栖名贤署额过客留题广筵张设樽酒提携或停轩而频涉或飞斾以暂稽或簪裾之环列或科跣之偶齐或啸吟以亢爽或芗泽以沈迷或欢欣以骀荡或塞黙而愀凄当其登眺情殷激昂兴剧髣髴余灵翘瞻前迹莫不吊古凭高由今遡昔落落洒人迢迢星客往事乃传清辞寄防叹才华则旌彼澹逸惊宠遇则羡厥煊赫侈逍遥则湖海觉寛痛谪仙则乾坤为窄几欲绘生平于窗牖招英爽于坐席顾影而贪与流连扪壁而可以呼索乃若侵睥睨于古堞揽熙穰于嚣防青岚以东西交赴绿芜以南北平连晨引灵光之旭夕霏大野之烟睇砚沟而波光影送楫谷城而斗曜晴悬近则南池笼树逺则旺湖浸天击毂肩摩者塞路聮防接尾者盈川至如雨夕风晨月晴云霁露色濯空霜华凝砌万室水边千邨烟际山苍苍而射眸云鳞鳞以作势乍徙倚以从容暂凭临而息憩鹊噪春以同声鹤惊秋以孤唳湖涵虚以飞清霞分光而骤逝意澹宕以自怡神缥缈而超诣譬御风之泠泠若乗舟而不系尔乃蹈徂徕之遐躅挹夜郎之愁心狎贵珰于厮养借昭阳而进箴怵危情于蜀道激悲感于湘隂弃一官而若屣恐入山而不深鉴勲名于罪囚何变故之能侵曽履屯而表节亦触目而结吟必同符于异代乃旷世而知音绮裘可以不御绿蚁可以频斟覩岿然之如故嗟伊人之已沈彼自有以寿兹楼于不朽庸讵惟是土木之数寻乱曰轩宇防防城之上兮风雨千年弥増壮兮峙彼崇垣临空旷兮谁实搆之相欢畅兮惟贺及李交揖让兮星映长庚擅高唱兮龃龉于时至沦放兮楼以人传触感怆兮依依高山景所向兮苞竹茂松惬永望兮  

谪仙楼赋　　　　　　　　　【`明`】程公许  

鞭予马之虺隤嵗云暮以何之届当涂之古邑俯姑熟之寒谿闻翰林之仙李晩飘泊而莫归吊陈迹之安在步欲往而意迷每逢人以揖问掩青山其駊騀径舍策以荒寻惨一丘其高卧萃霜树兮变衰啾寒虫兮悲吟怅九原之不可复作览予涕其沾襟王政不襄六义不陈刓莫可以还朴漓乌乎而复醇靡于魏晋之浮虚荡于六朝之哇淫非作者命世之哲曷反之正始之音在唐五叶开元有道皇惠顾于斯文悯俗尚之恌巧盼冠劒于左右其将命而下埽孰颀然于帝旁稽首以奉诏烂长庚兮孕精挺岷峩兮毓秀玉为骨兮冰为神眉采媚兮目瞳了谡谡兮径松之风濯濯兮春月之栁尔乃鸣六鸾驾八龙奔列缺轰丰霳前飞廉以汛埽后望舒以景从文章耀其光彩开东壁以破防驰骤乎屈宋之垒挥霍乎班马之锋建安七子授职以前驱江左诸豪奔命于下风徐庾褫魄而罔所措沈江顾而无以容当斯时也文命中兴并世而作曰杜少陵声黄钟以应大吕抚宝瑟以和瑶琴追古风于幽眇破一世之聋喑虽或殊制而异调无非北琛而南金想其眼空四海面阔青天乌纱白纻兮堂堂风埃之表锦袍玉带兮昂昂万夫之前名姬骏马水崖山巅援北斗以斟酌浩一吟而百篇清风为之涤气明月为之破顔万象夺其巧众芳失其妍是宜清华天子宾以商顔之礼宠以供奉之班沃以玉杯之水华以金花之牋虽鉴湖贺老亦抚掌三叹而目之以谪仙也哉迹其始终间世之伟溢为词章特余事耳纵横王伯之略义侠燕赵之气亦知与世少谐而莫我容宁当放浪终身以行吾志固应卧元龙百尺楼孰能测北海尊中意不然何以友子微于方外鉴尚父于风尘絶识超乎畛域水境炯乎虚明彼以昭阳之讥而含怒脱鞾之傲而见嗔者吾固怡然不屑况肯汚蔑于狂悖之永璘乎蹇一生之落落历四海其皇皇偶夜郎之生还即故人以徜徉终焉浊世之不可奈垂白云而返帝乡定知骨蜕而神化岂有捉月于淼茫防碑缺刓千古烝尝彼食方丈之隽永腰万鼎之荧煌混古今其有几人曷知其存亡公虽失职而逺逝奈何声采之弥彰松吟风兮萧索露晞草兮栗憀空遗塜兮人世停骑鲸兮超遥酌天瓢兮浩荡企霞佩兮泬寥契神交兮如在想逸气兮横秋吾将诵大鹏之赋歌半轮之月追公于八极之外以息俗调之啁啾而无徒以楚人只些之招也  

太白酒楼赋　　　　　　　　【`明`】赵　弼  

济城之巅有楼岿焉檐阿翼以四出觚棱揭其高鶱谢溷浊于埃焕金碧于云烟可以骋遐瞩写幽悁葢太白昔所登临而盘桓者也粤惟济郡唐为任城杂舟车于水陆纷人物之俊英俗尚诗书而民勤稼穑夫岂他邦可与抗衡于时四明狂客适宰兹邑温恭克修俨硕有立讼庭阒其虚闲聊游衍乎原隰尔其长庚真人兴圣孙子薄游东鲁寄家于此邂逅之间亶其乐只想夫二贤之登斯楼也忘形兮有终心超兮无始藩五岳兮张屏隠三山兮列几防天汉兮为浆举斗筐兮作匕左浮丘伯乔以振衣右安期羡门而正履豪吟吐万丈之虹醉吻涸三江之水啸歌翫空界之日月震荡驻人寰之风雨眼空四海气葢千古风流豪迈直使人精神飞越欲凌风而遐举也爰有濠梁赵子博謇好修倦游湖海养疴林丘乘休暇偕朋俦携浊醪升芳羞而相与登兹楼仰天宇兮寥廓俯山川兮樛流草木黄落兮气萧瑟禽兽号鸣兮悲穷秋凭栏兮四望豁我兮逺眸东则凫绎突起嵚崟嶊嶉削芙蓉于半空挹苍翠于百里怅禹桐之安在慨秦碑之就毁西则平湖浸空灏溔皎洁霜露降而潦水澂蒲荷瘁而蒹葭折惟艇与鸥羣互出没而明灭南则野芜苍苍河流汤汤涛霝波雪歕注吕梁微神禹之疏凿民何由而奠康北则平原湠漫一望无极泰山嵓嵓逺露秋色顾汶泗之萦回知发源乎其侧周览既毕逡巡就席浩歌起舞痛饮尽石客有裵佪欷歔泪下霑襟而告赵子曰太白不云乎既无长绳系白日又无大药驻朱顔昔人安在登高望逺但见山青青而水潺潺而况吾侪小人皇皇朝夕汨汨尘埃死与草木同腐不亦可哀也哉赵子逌迩而笑举酒觞客而谓客曰吾亦闻诸太白云天地者万物之逆旅光隂者百代之过客故由今而眂昔则既往之日焉穷由今而眂后则方来之日未啬徒以区区百年之身欲与之计铢两而较寻尺良非惑与吾闻之也君子见其大而略其细薄于人而厚于躬惟修身以俟命舍圣哲吾谁从故遇则伊尹周公道行于当时不遇则仲尼孟轲言垂于无穷彼死生得丧如蟁蝱之过乎前曽何足以蔕芥乎胸中且夫夏虫不可与语冰井鼃不可与言大非达人之大观其孰能邈圜方而无外也客于是辴然而歖洒然而馈洗觞酌酒为太白之酹已而长烟羃于林薄明月出于东山众客皆醉兴尽而思还矣履霜磴之溜滑挟天风之高寒各扶携而云散及清夜之未阑念兹防兮不偶独喟然而永叹也  

华山感古赋　　　　　　　　【`金`】赵秉文  

有浮而清有浊而宁五岳奠形二华削成是其禀金天之秀气奄西土而作镇包潼闗以为门奄奠乎东井鹑首之分岳之尊惟天之柱岳之作为世霖雨岳之崇如阿衡周公承天之功厥掌伊何两分其山圣道通塞孟孙杨韩厥莲伊何苏瘵蠲疴上医医国雷扁秦和其肃如霜其高如秋戚施伊优为天之羞若夫昔之所谓其臣者都山岳之权窃雷雨之施壤开千里之奠秩隆三公之贵危不持而颠不扶则将安用彼相矣且夫安昌胡广之保禄林甫卢杞之窃位其余刀锯之余葢亦未足与议譬犹有干云遏日之险而不能已山东之乱擘山导河之力而不能鄣渔阳之骑也向者嬴颠刘蹶天崩地拆九庙灰烬万里喋血陈呉一呼殽函尾裂莽卓盗国内讧外掣杨李擅权幽陵窃发僖昭播迁朱李猖獗而是山也萃冦盗之渊薮为豺狼之窟宅坠生灵于涂炭寄性命于锋镝与兽为羣以巢为室以木为衣以橡为食身为心讐形为影絶恶闻人声愁见日月何辜于天使至此极或曰子知其一未知其二向者子房运筹霍光谟猷或启其心或甚其谋禄产擅权于吕其刘我命平勃反正而旒二竖啸山既唐而周我命五龙夹日而辀潼闗之败繄尚父是赖奉天之逼惟西平之力奋然大臣力争而活国屹然如天柱之承西极奈何以人事之一跌而为山林之责有秦川胡老启口而笑日有中昃月有亏盈凡一治一乱乃一昏一明福生有基祸生有萌山有朽壤故崩血有虫故蠧生谓山葢高浮云翳之不见其形谓心至灵有物蔽之不见其情夫恶直为纳谗之媒喜誉为招佞之旌骄奢为重敛之阶好大为兴戎之征是以古之明王弃是而不营于以忠直是旌抑谗佞之萌土木不饰杜非议之征平刑息寃释吁嗟之声含垢恶耻絶忿怒之兵夫然故心定神休嗜欲不生祸乱不作而天下和平矣故亡汉者汉也非莽卓也乱唐者唐也非安史也使汉以秦为鉴自无两京之乱使唐以汉为鉴又安有蜀道之窜如何以一晌之乐而忘累世之患也斯言懐古非止一时往者不可及来者犹可期耳  

吊刘生赋【`有序　　　　　　　明`】陆　深  

唐士刘蕡燕产也感激殷忧有蓟丘易水之余烈以直言废故有祠祀直言也在今昌平皇明正徳之六载中月南至史官陆深恭承陵祀道出祠下顾瞻徘徊乃述赋焉  

洵刘生之瓌伟兮已亮夫言出而祸随诞树虚而贾实兮纷振古之共悲测彼苍之倚伏兮嗟生独罹乎此时也当明庭而铺词兮既已谢乎无媒也茍忠信之自卭兮又奚必开金石而称竒愿韬卷以有徯兮恐歳暮之难期凌冰雪以比度兮敬吊生之芳祠空苹藻于寒沍兮怅瞻遡之何迟吁防合其犹然兮羌昧已而前之塞河决于微穴兮当狂澜之既穨貔虎逸而负嵎兮欲徒手以径批临深渊而莫戒兮耸旁观之屡疑佩宣王之昭训兮亦有道而言危曰余既知夫隠衷兮冀身却而道垂谓将来之可恃兮竟陈言之谁施謇历生之故墟兮睇西山之崔嵬寻采薇之旧踪兮路逶迤而多岐风号寒而木怒兮恍有遇于斯须情抑郁而欲语兮魂靡靡以难持傥决机于转圜兮曰独生之所私  

仰苏亭赋【`有序　　　　　　　明`】韩上桂  

亭何以名后人仰止宋苏文忠公而作也公尝守定武得石文如雪浪盆以蓄之植槐其侧在学舍东北偏歳丙辰六月太府周心濂公自恒山循行至定偕少府曹节公造访斯亭吟啸移时命州博士韩上桂为之赋其辞曰  

倚中山以延瞩引恒岳之巃嵸当陶唐而肇迹历周赵以雄封昴毕回其互耀瀛合以汹溶当其休气凝祥云结士悲歌俗壮烈蕴千年而若兹假文石而一泄则有西蜀人才东坡吟客锦水扬澜岷峩对宅洒辞赋于江山擅风流于品格际守土之清余诚搜竒而偶获尔其精光照烁藻纎微波重翻而复折湍欲泻以犹迟拖蓝烟于钓浦喷皓雪于渔矶瞿塘悚其奔吼砥柱震以倾移是用作铭书于盆次天人妙工山水深致怪俗手之未精笑两孙之莫秘载以琬琰饰以芙蓉六鼇并载神龟率从环蓬莱于东海擢莲藕于西峯拟川观而不厌抽逸思之无穷亦有双槐是经手植霆火内烧苔钱外蚀生意犹含灵根未熄枝槎枒以鬭竒叶婆娑而弄色留蝉响之凄清候鸾羣之止息与石丈而为朋讵争荣于九棘暑去寒回邈矣悠哉沧桑靡变兵燹勿摧越六百祀而一日曽何患乎劫灰信神物之攸防识斯文之未颓道扇羣英芳余后轴载籍艳称游人景服莫不指片石为泰山望寒条而若木徒以迹秘藻芹境迷苜蓿冠葢慕以中疑车徒窥而遽复云胡阒寂倏觏高旌既勤熊轼亦集屏星循闾阎而敷泽经川部以考成挟烟霞之逺趣访雪浪之孤亭以遨以游载色载笑芹沼旁遵芸阶引眺解上牧之尊严霏谈之要妙扪碑起兴抚树萦懐激泉浩荡憩防徘徊通臭味于往古悬轨度于将来惟徳音之不冺岂物理之能该彼平泉之与金谷不知几湮没乎蒿莱暝色渐催前驺缓唱丛翠犹牵黛防如怅叹胜览之不常惬灵心之所尚于是景都人士景附云从相与赞扬盛雅想像髙踪雕珉纪咏以绍眉山之遗风焉  

悲舒王赋　　　　　　　　　【`元`】杨维桢  

伟夫子之得君兮若阿衡之于成汤众方疾步而竞趋兮意迟迟而不行幡然一起兮景星凤凰才博而利兮论高而强志坚而不拔兮行不挠而愈刚赤舄几几兮尊之以师臣四海呼舞兮南方圣人俾三代以同风兮匪尧舜则不以陈洗经学之汚陋兮与读法而咸新经固有其造兮政岂祈于厉民举周官之勦説兮胡独忌夫春秋宜天有变而弗畏兮人有谗而易售听鸣鹗以为凤兮唾穷麟以为跛牂松柏老而翦弃兮喜植榆之骤长激长河使昆仑兮岂滔天之能当瑟一解而弦絶兮抱征角以自伤何夫子得君之专兮烈又如是其卑也曰事必待于自明兮岂明良之相知也至要君之蹇浅兮乃以廉耻而自京帝托勃其有人兮知夫子反身之未诚览嘉祐之闳辨兮乃成之以知言吾令鹈鴂以些魂兮荐吾悲于九泉  

吊陈了翁赋　　　　　　　　【`元`】杨维桢  

彼绍圣其何时兮惟党人之蔽滋邪与正不两立兮君子常屈乎其时执枉论而为国是兮被以不孝之伪名惇身服乎狙险兮申二蔡以为朋何夫子之弗党兮曰在彼为举知固知蹇蹇之为余患兮甘茹毒其如饴嗟夫子之寡师兮将以殱其渠魁仗尊尧以为义兮阽余身于觝摧观泰陵之英识兮亦听聪而易寤也何操舟之倒榜兮谓长梁其不可渡也邅余道夫九江兮旦又济夫南康顾穷飞其曷逝兮纷网罗之髙张嗟公道之不立兮今之人又数化初既要予以陆狄兮又何倒戈以前御誓嫉邪以死直兮虽颠越其非所辱审取舍以干干兮生有重夫所欲南北裂其有萌兮知夫人之祸世三十之来征兮卒符言于前筮吾爱元城之为刚兮夫子又李杜之齐名慕危节以感激兮些千秋其若生  

西园赋　　　　　　　　　　【`明`】顾起元  

仲春之月谷旦于差命油襞延红友拾汀翠攀塍栁勃窣骀荡介于魁丘其中有部娄存焉遗础败垣隠隠穹穹昔邪石变交络纵横披离苦竹拥肿病松中有曲池环带西东苇萦青菂薂蔫红金鳞焉伏蛙黾所宫乱水防防塍错畦交桔槔鹿卢髣髴汉皋呹品蔬旁午药苗蜜官金翼花奴玉腰便翾上下鼔翅以跳余乃徘徊徙倚慨其以凄顾见丈人揖而问之峛崺谁台荒凉畴馆古欤今欤惄然中惋丈人防而示余曰子不知乎此王孙氏之旧园也昔者钱埒既除金谷载启追胜平泉踵美曲水芟夷蕴崇龃橠橠谷塞其牝陵其趾尔乃峙以崇山带以觞渊翠篠捎云总栝蔽天华轩文槛冠岭络泉翚飞雀矫戍削夤缘若夫青阳散旭百卉竞娇碧树蓊薆黄鸟唬咬嫣红繛素薫袣羃寮于是王孙左夫人右孺子飞羽巵集朱履呉歈楚舞樛流行云不飞繁英俄队弋高鸟于乔林出文鳐于渌水顾笙簧之涫沸愳葳蕤之不弛宴娭极时事非玉轮鲜御绮席不移鸟鼠跳梁风雨燹豗阶篆蜗迹户网蛛丝醒石辞李午桥易裴茂草郁郁禾黍离离荷锄举笠老圃是资余乃仰而叹曰嗟乎盛衰相嬗为时曽几蓬霾汉苑栁迷隋市鼂蓬藋而夕金碧兮丹鸟熠也昨华屋而今旄丘兮石火曀也唉迭变幻亡常兮沧桑易也履膴都而睇衰兮孰矜而常世也重曰玉山崩兮金椎平珍木薪兮藜苋青彼美人兮安居嗟夷嵕兮谁营丈人闻之墨焉以吁然而涕时则頽阳西匿万鸟返翼风兮刁刁肌肤如栗余亦喟焉临觞不御楫丈人而逝  

北邙山赋　　　　　　　　　【`明`】顾起元  

迤逦平原瞻彼北邙丸丸青松萧萧白杨摇风忽起皑日无光背洛城之明月悲梧楸之凛霜鸺鹠啼其隂鳱鴡飞其阳朝毚兎之跔跃夜丰狐之跳梁念彼陈人防兹泉路递万世而相送亘千载而靡寤年岂制于彭殇势何殊于君牧感不絶于蒿风涕宁枯于薤露已矣哉封云禅亭之主勒钟垂帛之英刻凤雕龙之俊袨服扛鼎之雄蕙心纨质之丽昼星夜日之荣凌厉一时颉颃千载呼霜吸露回山动海甲帐风萧阿房云暧抚劒龙沙鸣狐塞赤白探丸枭卢掷采金屋流波银牀响籁宝靥争妍竒牙竞态及夫去昭昭袭悠悠谢彤轩飞素旒辞华屋归山丘莫不声沈响灭芳歇薫销珠襦沦漠金釭寂寥羌扉之一闭悲长夜之不朝岂识夫殿上之景钟车边之翠翘步幄之巧笑危冠之华貂又况代邈世遐髙岸为谷金椎已平玉盌既出井塌青苔雨滋白骨惨惨狐嘷啾啾鬼哭罔象吮牙石马折足尚安问骊宫银海桓山石椁黄肠擫珠髌饭玉视蝼螘与乌鸢等虫沙与猿鹤哉万事既巳毕人生安可知华表已摧哀辽鹤之不返宝劒空挂悲陇树以无枝囘风霣涕颓日伤心抽琴掞思为北邙之吟吟曰北邙山兮多愁云黄蒿白草徒纷纷雍门一声肠欲防山中人兮闻不闻  

吊苌赋　　　　　　　　　【`汉`】王　褒  

有周之嬴兮邦国异图臣乗君则兮王易为侯威强逆制兮郁命转幽疹蛊胶密兮肝胆为尤奸权防货兮忠勇以刘伊时云幸兮大夫之羞呜呼危哉河渭溃溢兮横躯以抑嵩高折陊兮举手排直压溺之不虑兮坚刚以为式知死不可挠兮明章人极夫何大夫之炳烈兮王不寤夫谗贼卒施快于剽狡兮恒就制于强国松柏之斩刈兮蓊茸欣质盗骊折足兮罢驽抗臆鸷鸟之高翔兮防狐惴而不食窃畏忌以羣朋兮夫孰病百而伸一挺寡以狡众兮古圣人之所难矧援嬴以威慠兮兹固蹈始而违安杀身之非予戚兮闵宗周之以完岂成城以夸功兮哀清庙之将残防彪子之肆诞兮弥皇览以为谩姑舍道以从世兮焉用夫考古而登贤指白日以致愤兮卒颓幽而不列版上帝以飞情兮黮寥廓而殄絶朅云以羾愬兮终防防以郁结欲登山以号辞兮愈洋洋以超忽心沍涸其不化兮形凝冰而自栗图始而虑末兮非大夫之操陷瑕委厄兮固衰世之道知不可愈进兮誓不偷以自好陈诚以定命兮俟贞臣以与为隣比干之以仁义类兮缅辽絶以不羣伯夷殉洁以莫怨兮孰克轨其遗尘端丽之亏兮虽耆老其谁珍古固死兮贤者乐得其所大夫死忠兮君子所与呜呼哀哉敬吊忠甫  

海防赋　　　　　　　　　　【`宋`】杨万里  

辛已之秋牙斯冦边既饮马于大江欲断流而投鞭自江以北号百万以震扰自江以南无一人而寂然牙斯抵掌而笑曰吾固知南风之不竞今其幕有乌而信焉指天而言吾其利涉大川乎方将杖三尺以麾蛇豕下一令以令腥羶掠木緜估客之艓登长年三老之船并进半济其气已无江壖矣南望牛渚之矶屹峙七宝之山一帜特立卓彼山巅牙斯大喜曰此降幡也贼众呼万嵗而贺曰我得天乎言未既防冲两艘夹山之东西突出于东流矣其始也自行自流乍纵乍收下载大屋上横城楼缟于雪山轻于云毬儵忽往来顷刻万周有双罍之舞波无一人之操舟贼众指而笑曰此南人之善幻不木不竹其诳吾以楮先生之俦乎不然神为之楫鬼与之游乎笑未既海防万艘相继突出而争雄矣其迅如风其飞如龙我有流星如万石钟霣自苍穹坠于波中复跃而起直上半空震为迅雷之隠辚散为重雾之冥蒙人物咫尺而不相辨贼众大骇而莫知其所从于是海防交驰搅西蹂东江水皆沸天色改容冲飚为之扬沙秋日为之退红贼之舟楫皆借于海防之腹底吾之戈鋋矢石乱发如雨而横纵马不必射人不必攻隠显出没争入于阳侯之珠宫牙斯匹马而宵遁未几自毙于步之棘丛予尝行部而过其地闻之渔叟与樵童欲求牙斯败衂之处杳杳不见其遗踪但见倚天之絶壁下临月外之千峰草露为霜荻花脱茸纷櫂讴之悲壮杂之以新鬼旧鬼之哀恫因观防冲海防于山趾之河汭再拜劳苦其战功惜其未封以下濑之壮侯册以伏波之武功抑闻之曰在徳不在险善始必善终吾国其勿恃此险而以仁政为甲兵以人材为河山以民心为垣墉也乎  

逸句【`附`】  

吊秦始皇赋【`有序　　　　　　晋`】傅　咸  

余治狱至长安观乎阿房而吊始皇曰  

伤秦政之为暴弃仁义以自亡搦纸申辞以吊始皇有姬失统命不于常六国既平奄有万方政虐刑酷如火之扬致周章之百万取发掘于项王疲斯民乎宫墓甚癸辛于夏商未旋踵而为墟屯麞麋于庙堂国既颠而莫扶孰阻兵之为强  

寓言  

沧海遗珠赋　　　　　　　　【`明`】李循义  

海上有无名翁者世采珠为业积以成富逸而逺游道逢不氏子相与扫石坐谈久之翁顾问曰天下之事临机者多迷旁处者深察吾虽业颛采珠守箕冶之传且老矣沧海之滨应有遗者而吾未及见也子谅有知明以相谕不氏子矍然起曰翁胡不矢言以启我而乃自贬以诬人也翁海上良工也东观乎鲸渤南涉乎鲲溟西探乎弱水北蹈乎天池筑蛟室以高卧辟龙宫以广居梯蜃楼以博望凿防穴以幽栖浮春水兮天之上泛秋槎兮河之极冲风五月之江阁乗雪孤舟之蓑笠静则与琴高伍动则与马衔游出没神于蝄蟓履历深于阳侯巧积家传之濡染蓻成歳晩之习熟惜宝珠之丛生遭鉴采之夷族引绳以下缒持绁以旁迎糇粮以防馁篝火以继明扼骊龙之额剖鲛鱼之晶瞽鲸鲵之目陨蚌蛤之生刳文魮之孕吐頳鼈之精因孤得羣取母及子赜者以收遐者以致深者以索幽者以纪往者以追徕者以逆沈者以钩浮者以格度时而求乗几而袭攻之必取猎之必获海童弱兮助顺天呉强兮闪迹起明月于晦防出夜光于白昼径寸首选火齐髙售瑺走细而必举滑税微而必漏贯螺砢探官雨摘摩尼串玑琲罗葱符拾珥珰悬驳荦刈木难腾海藏之水怪为陆珍之竒观勤事厚直辇金如山追罔象之水技离朱不得而争长命知氏以奴仆参吃诟以翺翔纷渊客之走集惟搆计以巢除勇如入敌疾如赴虚乌合而下鴈行而驱彼得此效我笑人吁跃足而进侧目而窥垂囊而出满箧而归夸多鬬靡决胜与输旦旦而伐遂赭牛山阳子一行能空冀北彼至宝之在地亦应瑞而始出水无恒产世不多得海若升天而告匮水夷向人以称空胡贪之罔厌望之无穷将竭川而括海乃大欲之所终翁呀然而笑曰异哉子岂尝见夫千金之家窘于尺帛之费万国之天下亡于一城邑之割裂者邪夫海浮天地浴日月防百川而不盈泄尾闾而不竭大鹏之击无穷途六鼇之居有余穴禹贡不克尽记河伯不胜望洋鞭石而渡者为幻妄挟山而超者为迂狂观澜者小天下而高视观泉者隘八极而荒唐其潮则源出归墟分泽国汗漫天纲回复易谷溢水连云惊涛成屿蜚雪不冰奔雷无雨其山则沃焦方丈空桑昆仑蓬莱度索方壶灵居巃嵸崱屴岝崔嵬仙者不至薪者不知其国则七戎六蛮九夷八狄编髪比肩臂文齿黒帝者不臣使者不入其鱼则虬螭防防鲡鲿鯋鳠叔鲔王鳣江豚海脊鹿首赤喙虎身乌翼市有不鬻人有不食其鸟则鹪鹏天鸡精卫晨鹄鴐鹅鸺鹠爰居属玉羽翮参差风翰征逐其兽则水兕马腾黄角犀鱼牛虎蛟食铁灵夔雄鬛浮深健足凌虚其宝则玻璃玛碯车渠烛银瑚琥珀丹砾云精璠璵瑇瑁金矿玉英火浣水碧晁采潜珉鸣石浮磬文贝大朋葢环天下之物多出其中而珠其一也夫珠者地钟其巧海孕其形法天圆动与日亏盈莹以晞曜积以隂精熠熠厥彩皎皎厥明镜脱尘兮日披雾劒初拭兮锥始呈光烛海天游鱼避地影生草木惊鸟逃林山懐之而媚崖藏之而润艾借之而焚滓触之而净闇然日章得君子之道涅而不淄合圣人之贞穷人类而无不爱亘古今而知所珍在天子则赤水之遗索而必获鹿台之焚衣与俱徂懐服为治撒殿为娯在侯王则宝之不顾殃身观之不惜裂城冬生温而不挟纩夏消暑而不伐冰结鞍勒以巧照车乗以夸邻在后妃则国色而满头防白轻肌而百颗受赐得酒阑唇吞星孕子饰首耀冠宛簪傅珥在将相则受之而令名不完翫之而遗事顿悟弹雀致规薏苡传误在守令则还之而徳化以彰却之而清节始信估轻不买而中帝之称贜秽不拜而违君之命在富翁则斗量如菽悬壁如日三斛而易美人千履而迎上客在贫家则蜻蜓埋化琪树种生观葡萄之映月待羊须之吐灵在贾人则买而还按劒而睇剖身而藏索器而泣在吾儒则绳贯七采蚁穿九曲走盘以明通才出蚌以誉子徳藏之锦囊挥之彩笔落咳唾而为文章入笑谈而为诗律在释氏则系服而厥疾以瘳诵数而所愿如心授还衬于法嗣普舍利于众生在仙家则食之而充饱懐之而延庚履之而行水上佩之而行江滨是以用之者广而价自踊利之所在而人必趋合逺近以从事彻旦暮以奔驰然而沧溟之博大实浩渺而沆瀁随时而生因地而广如粟秋熟似草春长其出无穷其取曷既纵旁求而博采终未免乎挂一漏万之议复有麻姑掷粒米之颗颗天上落瑞雨之星星清秋横白露之团团夜永浸奎纒之耿耿多水晶之似是而鱼目之非正孰为神人而一时简别搜畧之可尽虽或凤衔之而归少昊蛇衔之而报隋氏鱼衔之而报武帝鹤衔之而报哙子人固无如之何彼鼷鼠之量其所耗者能几至如明珠之有灵亦负异而自秘入回囦而依防石朋鼋鼍而卫飌雨萍苔掩光泥沙累体夫人目力有限岂能察秋毫而照万里乃若海错时取厥产仍殷合围而猎有垂云之翼数罟而鱼有吞舟之鳞执柯而樵有蔽牛之树披沙而防有铸马之金推之物类何为乎独此之埽迹而灭音予假桑田于赤卤寄行窝于水云务多取之能事慕深藏之令闻身亲之而已老家因之而不贫父作之而既旧子述之而复新日采日给继继承承观其来之不竭则其遗也又于是乎足征或者天府之珍华国之宝方弃而未收依栖荒浦蹭蹬穷流彼微昧兮亦录我光大兮反留鰕鲋窃笑獭为讐夜不旦兮落莫海自寛兮拘囚雾蒙蒙兮沙口衣暝暝兮渡头龙门逺兮天茫茫春浪寒兮风飕飕席珍待聘而失望懐宝迷邦而不宁舞天鸡兮不恶听孤鴈兮多情对月明而有泪泣子胥之潮声知显晦之有时姑含贞以徘徊濯沧浪以养洁临碧落以舒懐看龙舟以移日照只影以追陪狎鸥鸟以不飞孚豚鱼以不猜抱至明以自信任济川之竒才不随波而上下肯与石而喧豗处清浅而自得拟大用之晩来探潜蛟于欲奋赏芙蓉于将开嗟闇投之终弃者岂比夫待价者之有期子乃絶天下之无物渺沧海之易量必尔言之是信恐厚诬于大方不氏子举手加额曰此翁盛徳之谈也子期尚以聋于音国手不以精于奕医及膏盲之间而曰泥于方书相在骊黄之外而曰拘于物色巧能贯虱忧射牛之不杀力能扛鼎叹胜雏之不克以无穷视沧海不随所得而自满以有遗待天物不就所见而自画翁真可谓盛徳之谈欤翁曰非也吾子不信物理请以人事騐之贤才之在天下犹珠之在沧海也持衡秉轴腾茂蜚英者固多矣然而亦有不幸而不为人所取者如操箪而食服敝而耕中和之言切仁义之辨明是珠之遗于周也议礼望国采荣商山江都逺相长沙投闲是珠之遗于汉也杜陵以诗苦栁州以文高黜内相于下任屈梁公于下寮是珠之遗于唐也濂溪图书闗西圣学天津散步云谷遯落是珠之遗于宋也夫贤才之在天下显而易见数而可尽而又里选乡举之恒行币聘枉驾之特进徇梦卜招弓旌科贤良防天人第进士试明经荐博拔防能而亦有如前所云者则夫水之茫昧不测珠之动以亿计者而顾可谓其无遗哉感是而考我之言益信也子盍以是而类推乎不氏子再拜而退曰贤哉我翁善哉斯言传之天下后世将使野无遗贤矣沧海无遗珠之叹又其次焉者也  

一目罗赋【`有序　　　　　　　明`】祝允明  

淮南子曰罗以多目故一目得禽今为一目罗则安得士余吊其语感之又感遂为赋  

虞则有罗鸳鸯之离彼万其目一则不遗孰为逸羽方空是闚唐虞目百厥逸乃九夏商以倍周用干数孰为虞程张一觅万孰有万凤雅乌莫算凤巨弗闚雅碎羣入姑雅之获宁凤其失曷不于鉴伯益之术罗兮曷一虞兮曷益凤哉凤哉曷入曷逸  

释赋【`有序　　　　　　　明`】田艺蘅  

窃闻无徳不报诗人之心赠行以言君子之事故在濡求济实知愚之所同而即安忘危斯禽兽之不若矣顷者余以族事诖误窜名枉牍将加浮议以快奸私幸我高淳张公怜其无辜救防脱免于是作释赋以自献焉虚到切爱而不醳也与游同遨游而行也葢鸟之好游而多触者也词中所云防者与婪同杀人取财曰惏与虣同猛虐戕民曰暴鸟之党相诈验而贪鸷无忌者也与明同旁烛不蔽谓之明与威同不怒而畏谓之威神鸟之智而勇者凤皇之族也呜呼徳必假于言酬兴必起于物显飘飖四海猥犹鸿毛栖息一枝庆逢圣世恩徳开一面之网中正失三驱之禽乃有贤侯化诚不诫拱雉作于孔子笼鹄放于淳于鲍昭愍樊絷之野鹅支遁纵凌云之铩鹤穷鱼失水照邻深感乎无依大鹏摩天李白喜遇乎希有抚今揆昔异旨均懐聊染翰以镂心惟含恩而没齿云尔南国有鸟载飞载鸣睥睨六合翺翔八纮凤皇竒之锡以嘉名名曰俊逸翾轻朝奋翼于若木暮敛翮于层城裴徊瑶岛樛流玉京饮湛露于圃抟祥飚于紫清云霞挥霍乎脩翅日月炯燿乎双睛鸑鷟欣豫雕鹗震惊在乌鸢而窜伏何燕雀之争衡素虞罗讵知矰弋倦峙碧梧戏止丛棘孰谓樊禽祸穽潜匿其名羽族之贼既酷且淫嗜杀贪食惟鹘鹞之与羣曽鹓鸾之未识耳不解乎九韶之音目曷辨乎五彩之色茍力之强弱奚理之曲直忽之可较将爪牙之能即嗟乎时哉戢翼彼方振振我且抑抑彼方哓哓我且黙黙飞隼同声黄鹄太息鹍鹏高举引之不克鹦鹉能言欲愬匪职若枭鵩兮鹯鸠咸党恶兮败极谓此奇货垂涎必得于是江潮爽泛海日沦晖百兽謕号万喙歔欷凤皇凭怒赫赫巍巍遴诸灵宗乃命防曰惟女明女威宜执我宪而解其围毋徇彼説毋从彼违防矫矫噰噰翚翚百里澄肃霆轰电挥乃召斧诘钺讥尔何所恃而虣尔何所饫而肥横施禁网不充渴饥徒假文毛之六尺遂肆武防之百非磔之帝庭罚其庶几离其朋比屏其匹妃丑类崩角鸡割鹜刓曰其我侣吾固爱其羽衣顾腾鶱而不知止畴自蹈乎危机隘矣尘壤廓然太微我呼兮子和我逝兮子归爰雪涕而舒翰愿终身其因依冀仁风之再鼔仰千仞之徳辉奈防之不处已冲天而一蜚  

逸句【`附`】  

螳螂拒辙赋　　　　　　　　【`唐`】陈　硎  

舍鸣蝉而莫捕蔑黄雀而不知斯谓豺狼之不若念虺蜴而何为  
