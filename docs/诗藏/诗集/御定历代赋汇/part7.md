---
title: 第6部分
index: true
icon: editor
order: 7
category:
  - 诗藏
  - 诗集
  - 御定历代赋汇
tag:
  - 钦定四库全书
  - 集部八
  - 总集类
  - 陈元龙
  - 清
---

## 御定历代赋汇卷四十五  

治道  

人镜赋【`以主圣臣忠道　　　　唐光贞观为韵`】阙　名  

金为镜兮其鉴则明人为镜兮其象则精彼有取其昭烛我方致乎和平广霁而磨砻既至酌献而邦家以贞悬于心则四听常朗寘于握而万方不倾惟贤任贤自圣传圣守之则通幽洞冥执之乃穷理尽性致和乐功逾止水之平征古今道光仁夀之境比璿枢以潜运挂灵台而韬映是委照以无疲每含光而不竞无鉴于水自视于人曷容华之自饰惟道徳之所亲功匪勤于镕范义将协于君臣斯乃至寳载光皇道辨物数之纷纷洞晦冥之杲杲放之可包乎海岳卷之可盈乎怀抱焕乎发防皎若晴空光甚鉴兮尘不能翳徳若容兮物莫能以是为臣则献可替否以是为镜则进思尽忠斯为理兮化洽斯为镜兮照穷惟贤圣之光赞含英华而  

不散执一法而不回仰千龄而殊观贞明而翘楚角逐皎防而羣邪冰泮兹镜也克念则正防念则荒播无疆以垂范披六幽而散光烛明明而洞洞历久久而煌煌圣作物覩镜清寰宇验成败之原知荣辱之主我镜在徳曽无盘龙之雕我镜在心自有山鸡之舞若然则皇唐迈徳于陶唐吾君齐圣于文祖  

金镜赋【`以圣人握之以　　　　唐临天下为韵`】韦模当  

大哉唐之为盛授寳历兮握金镜御干符兮秉坤政顺四时以立法侔上帝而作圣其徳惟新其照惟均金也者取刚克以成质镜也者取清明之在身染之无汚磨而不磷守清净以自立形大小而各陈是故傅咸拟之于良史庄氏比之于至人懿夫不鼓不铸匪雕匪斲坚贞为义同匪石以居心溥博其功异明珠之在握见而后信动必先觉细察毫芒逺包海岳处明难疲居昏不浊含清辉于寂默体化以希夷有以取象无得可持虽每分于动息终不浑于妍媸斯实百王之道也可以三光而揭之原夫司契之君端拱而理北辰定位南面恭已微其道之有孚必心镜之为始何彊名于此意帝试言其所以岂非体合冲漠功优照临茍遇物而必览信缘情之所任皎皎团月既昏晓而常防沉沉精彩岂尘垢之能侵作此镜焉生于化权无形象以流赏有光华而克全清明象水广大配天讨之不穷随五行而往复韬之无际假六气以周旋则知守寳者持之防舍于以宣化源统天下如是三皇之与五帝较我徳之殊寡握金镜赋【`以圣人执持照　　　唐临寰宇为韵`】王　棨  

至明者莫尚乎金镜可类者莫先于圣心既施之于日用如握此以君临有象必昭含万灵于睿圣无幽不烛若百炼于宸襟稽夫禀气于无形成功于至妙茍取喻于在掌讵有疲于屡照外发皇明中凝徳耀克符磨莹之体允叶提携之要故能洞达千里髙临兆人寻而光彩盈手考理而贞明在身虽跂行喙息之微形容无隠信率土普天之士肝胆俱陈莫不深贮乾坤大极区宇诚非出匣以斯举讵谓临台而下取防澈在心深沈似古笑飞鹊以将绕鄙芳菱而欲吐懿夫皎皎斯在兢兢自持异枢衡之是秉见藻鉴之无私所以辨愚知洞华夷岂惟分大小别妍媸尘垢不染英明在兹魑魅于焉而逺矣奸邪无所以藏之是知悬魏宫者难侔挂秦台者莫及讵端拱而见舍谅临朝而尽执孕玉烛以光动写珠庭而影入盖以持察羣品非窥圣顔迥出声身之表如存指掌之间事异轩皇得珠于物外功逾羲叔御白日于人寰宜乎永保清平长称明圣当宣室以洁朗逗皇图而辉映臣知六五帝而四三皇实由握乎斯镜  

干为金赋　　　　　　　　　【`宋`】范仲淹  

大哉干阳禀乎至刚统于天而不息取诸金而可方外着元亨想有英而可覩中含变化知从革之靡常原夫圣人之作易也八卦成文百代为宪索隠而神道可极取形而物形可遁立夫干也所以体乎髙明为彼金焉所以尚乎刚健观其爻系斯着拟议有伦此则端四徳而成象彼则列五行而效珍非同体于焕耀实比徳于贞纯画而成三三品之容可翫统而用九九牧之贡斯陈况乎运太始之枢履至阳之位冠三才而中正秉一气而纯粹万物自我而资始四时自我而下施其动也直谁观跃冶之姿其静也専更想藏山之义岂不以干之徳也至健于斯金之性也纯刚在兹察之则宛若配之则宜其我道易知喻披沙而既得我功不拔如在砺以焉亏则知为汞未良喻马安仰一则消释而可待一则老瘠而何往曷若我取难得之寳匹始亨之象干之运矣盖造物而罔愆金之铸焉亦制器而不爽有以见确然成务昭乎若金首万化而道广方百錬而旨深始终不杂于隂爻宁虞众口上下皆禀于刚徳若遇同心美矣哉易之取舍有如此者仰运行之在上荷生成之亲下故我后法乾元而居尊致王度之式如也  

金在镕赋　　　　　　　　　【`宋`】范仲淹  

天生至寳时贵良金在镕之姿可覩从革之用将临熠燿腾精乍跃洪鑪之内纵横成器当随哲匠之心观其大冶既陈满籝斯在俄融融而委质忽晔晔而扬彩英华既发双南之价弥髙鼓铸未停百链之功可待况六府防昌我禀其刚九牧纳贡我称其良因烈火而变化逐懿范而圆方如令区别妍媸愿为轩鉴傥使削平祸乱请就干将国之寳也有如此者欲致用于君子故假手于良冶时将禁害夏王之鼎可成君或好贤越相之容必写是知金非工而弗用工非金而曷求观此镕金之义得乎为政之谋君喻冶焉自得化人之旨民为金也克明从上之由彼以披沙见寻藏山是务一则求之而未显一则弃之而弗顾曷若动而愈出既踊跃以求伸用之则行必周流而可铸美夫五行之粹三品之英昔丽水而隠晦今跃冶而光亨流形而不缩不盈出乎其类尚象而无小无大动则有成士有锻链诚明范围仁义俟明君之大用感良金而自试居圣人天地之鑪亦庶几于国器  

玉烛赋　　　　　　　　　　【`元`】罗　朋  

太璞析合璧出阳燧吐爝火息大明中天寒暑受职徳光被乎四表仁泽浃乎九域时暄燠于四序协隂阳于八极雨旸备皇极之休徴乾坤洽中和之盛徳兹其所谓玉烛而为太平之伟绩者也然则是玉也非璋非瓒非圭非璧成不假于良工之琢粹不资于他山之石盖昆山所不能产连城所不能易卞和不能持以献其君蔺侯不能懐以归其国四海之大未足以为其匵万镒之重未足以拟其直惟太平之有象始独着于当日然而玉非可烛奚假于义盖玉以譬天下之温和烛以况乾坤之光霁四气咸和斯为盛治然则是烛也不假烛龙衔照之力不假花蠭经营之劳张六合以为笼泽九有以为膏际阳明之盛时岂光彩之敢韬尔其洪钧初转草木光贲是为青阳淑气毕至迨其赤璋荐斚火伞张空是为朱明长养奏功至于大火流西万寳告成白藏协期秋气夜横若乃服被璧气应黄钟英应阳徳潜通盖太和之周流通四序而莫穷于斯时也六合一家万里一毂曰寒而寒曰燠而燠风七十二雨三十六块兮不破条兮不触祥辉上烛乎圆灵徳泽下浃乎坤轴非玉而玉光润夺目非烛而烛光彻蔀屋故李巡以之拟徳辉束晳以之道阳明诗人以之歌大历之盛贤士以之纪寳典之名盖皆因尔雅之所纪而着夫当世之隆平者也洪惟我皇重华协帝至和坱圠隂阳燮理明照四方兮民无戴盆之叹玉音逺播兮野无抱璞之士企玉烛于前闻亶后调于今世鲰生何幸际此盛防方将叫阊阖呈琅玕锡金莲之夜炬立玉笋之清班歌吾皇玉烛之盛垂万世而不刋  

玉烛赋　　　　　　　　　　【`元`】曽　炜  

泰和絪緼坱圠无垠六合一元四时一春翳至治之气象羌独难于名言考昔贤之议论极形容之云云妙引物而比类揭玉烛之鸿名玉以喻温润之有象烛以言炳燿之无边若乃元气运枢八表虚按四时而迭运播五行而不居彻光华兮上下达光耀兮八区托玉烛以为喻孰谓斯言之好誉匪膏流英匪石盘精匪璞而温匪焰而荧尔乃蓝田日暖阳燧烟香铜环传蜡衮衣佩苍千里同温六合融光于时为春青且阳也祝融届大火纪星赤璋荐斚烛龙司盟纷纷黄埃四表嚣尘于时为夏朱且明也火云退舍玉律转商瑶宇湛湛银河煌煌画屏光冷宵露戒凉于时为秋白而藏也葭管灰飞槱燎燠生麟定司烜滕六屑琼八荒无垠炯为明冰于时为冬而英也洗瑶兮银潢浴赤乌兮咸池时迭运以合璧骏昕晡而驱驰达孚尹于八极炳爥燿乎四时猗欤玉烛孰膺其时后有三代前有唐虞猗欤玉烛孰调彼元下则贤相上则圣君兴懐古今俛仰宇宙晦冥隂雨之时常多乾坤光霁之日常少徳失于惨刻而少温润泽流于昏暗而乏光明于是是玉之在汉晋隋唐者且化为燕石之伪而是烛之在汉晋隋唐者且炽为昆岗之焚寳典纪炎凉之诗篇美大历之年皆夸毗而至此宁有实而云然皇风载熈大人继离太平有象千载一时孰抱璞而自衒孰爝火以自持方将赋玉烛以自庆又奚暇韫匵而韬奇  

玉烛赋　　　　　　　　　　【`元`】张天与  

圣元天地其道徳日月其光华既和而明既靖而嘉四时气协玉邪烛邪予乃从之北游于水之上相与观光于国家道遇老人扶杖而观徳化者迎谓予曰子知所谓玉烛之义乎予曰揭玉烛之名于书者非尸子之辞欤着玉烛之美于颂者非新罗之诗欤盖四气和为玉烛非义主于四时欤老人莞尔而笑曰子知四时所以为玉烛之效矣亦知君徳所以为玉烛者欤请与子略陈之自有天地即有此玉烛兮为万世开大平非玉之玉兮纯和粹精不雕琢而尽美兮浑然天成非烛之烛兮光辉昭明不火传而无穷兮洞照羣盲道而匪器兮神而匪形合明和之二徳为一徳兮是以有玉烛之名盖夫玉烛之在天地古今兮得之则和顺而光霁失之则乖戾而晦防昔者伏羲得之而人文宣朗兮颢颢皇风帝尧得之而四表光被兮万邦时雍舜得之为重华兮文明温恭汤得之为丕显兮明徳建中文武得之为辟雍兮致明和之极功虽皇王之时异兮而玉烛之徳同是故皇春熈熈兮至治馨香东郊日出兮海隅苍苍徳与气潜兮恩従风翔此春之玉烛兮是为青阳南薰解愠兮正徳厚生离明当天兮穆穆迓衡长养万类兮阳徳方亨此夏之玉烛兮是为朱明逮夫西昧无不照而朔幽无不明兮平秩平在之功成华敛而实兮元起于贞此秋冬之玉烛兮是为白藏之与英故吾闻昔贤以人君徳辉而谓之玉烛兮诚以君得显而天下平微赞化之妙用兮其何以致天道顺而四时行哉方今礼备乐和海晏河清天瑞宵降地符晓升而子方且览徳辉来帝京其必歌玉烛之颂以洗新罗之陋习而发治世之正声乎乃稽首而为之颂曰天徳上宁温如玉兮天光下照明如烛兮四序功成知化育兮吾君之徳吾民之福兮  

玉烛赋　　　　　　　　　　【`元`】欧阳朝  

繄昆崘之无分兮括至大之方舆畅二气之充塞兮兆五行之感孚奠南北以为极兮斡造化之枢方东风之扇物兮欲万汇之昭苏辂青阳以为车兮旭翔阳于海隅玉光烂扶桑之津兮升烛龙乎天衢峨泰山之日观兮呼吸通元气于虚无漠青徐海岱之相襟带兮何所无醴泉甘露之霑濡及南薰之解愠兮欲吾民之遂性立朱明以为旌兮祝融因之而布政瞰火维之遐陬兮烛离明于逺近俨宋衡而无山与之资兮乃上摩乎中天之一镜惟荆扬江汉之相緜络兮何所无嘉禾芝草之瑞应值蓐收之兆序兮欲万寳之丰成乘白藏以为节兮耀华兎之清明壮西华之髙标兮鲜颢气之精英虽梁雍黒水之不可既兮何所非雍熈之民逮防之司令兮欲四时之成嵗廓英以为府兮万物又深根而固蔕峻恒岳之造天兮俪居庸而光霁虽冀州之盛大不可极兮何所非时雍之世忽临睨乎四方兮陶同宇如一春有圣君之体干兮冠轩昊之洪名有贤相之调元兮企伊周之大臣皦灵台为光明之烛兮妙俯仰而弥纶溥太和元气之流行兮若野马之氤氲信玉非圃昆仑之寳兮烛非兰膏莲炬之珍爰取义于四气之和兮于以赞贞元防合之昌辰书生之囿于太平兮思反躬而自朂读尔雅而游于艺兮岂虫鱼之敢续闻登髙作赋可以为大夫兮犹自视夫小才之朴所愿心平而气和兮庶可调吾心之玉烛  

振木铎赋【`以孟春之月遒　　　唐人徇路为韵`】王　起  

国家敷文教布时令爰振铎于九衢将采诗于万姓上立其典将兴咏之必闻下听其音知従谏而则圣事且彰于嵗首礼无亏于春孟所以下训是崇周官克敬亦既戒止居然可珍赫赫奕奕烂烂燐燐以金为铃且尝巧于懿匠剡木为舌将托音于下人及夫拂拭光生提携彩发顺一人之施令采四海之箴阙鐬鐬于遐迩之路杳若和銮煌煌于前后之车烂如明月于以阐幽于以冥捜知政教之兹始表申严之所由动素手而知音愈出注清耳而其义可求色耀皇衢映迟迟而日丽声揺紫陌随猎猎而风遒昭彰有仪掌握成韵因木徳之将盛懐金声而载振或聆之而胥悦或仰之而旅进岂比夫鼓有节而斯通雷发声而先徇可以展六义可以陈四诗在道途而无壅致朝廷之允厘惊百众以泠泠昭其声也沃九重于翼翼失则革之铎之为义也深铎之为用也固虚其中而不屈圆其外而合度可以扬天之声可以遵王之路令出不返知遒人之是司道之将行幸夫子之可喻故其镕铸式珍错磨永新旧典斯考英声克振既有符于化斯永保夫青春  

振木铎赋【`以振文教而　　　　唐纳规諌为韵`】白行简  

国家古典修时令顺命遒人之职执木铎以徇本其教在每嵗之发生聴其音知羣物之始振于是官师倾听道路咸闻采讴谣于多士延讽刺于大君外振金声将发号而施令中含木徳贵偃武而修文所以应之如响従之如云道达天和契宫商而成韵揄扬帝命献诗颂而为羣懿夫一器维则万人是效儆于有位伫従善而如流慎乃攸司固匪怒而伊教百官奉职而奔走万族寻声而腾趠观乎四防五达举而摇之溥天率土孰云逺而期赫赫于永代每锵锵于此时响不闻空能同诽谤之木聴犹在耳将陈诵谏之诗莫不献其词而谔谔帅其属而师师靡其荒怠曷不肃祗士传言而戾止工执艺而畴咨足以播祥风于地末阐皇明于天垂故夫圣之防合询刍荛而听纳动而悦随谋卿士之箴规乃知我武不施司马之执奚为斯文未丧封人之喻攸宜徒云击石拊石曷若恩斯勤斯与徳音而共畅载仁声而逺驰则六变通神九成感物不足擅美而标奇也故我后振铎以耸善喜人之敢谏俾夫下不渎上不慢由和铃之昭其声致朝野之清宴  

振木铎赋【`以发号施令王　　　唐猷所先为韵`】罗立言  

上方继统大寳发号初年俾木铎是徇彰皇恩而宣清韵乍分庶道乎无逺不浃长声始振将表乎有开必先盖欲由旧章布新令使有闻而必戒如审乐以知政徳音爰降义符招谏之君大典允敷道契多能之圣洪纎手运断续风移始条贯以遐逺终激扬而广施发千门以浏亮儆三条而逶迤将警乎羣心斯乃有伦有要言提乎众耳孰可不识不知且夫洞然谐音锵尔立号岂比官师之职无劳有司之告则知君立教非铎而不宣金有声非木而奚道所以酌彝古典稽法前王范乎金盖取乎刚徳示利振以木期在乎直言有章罔匪舌而是出信有声而必扬鄙伐鼓之坎坎小和铃之央央节奏中规周旋有序合椌楬谐律吕侈弇之制自异陶匏之音不举动而逾出击且殊于錞釪虚以和鸣悬匪劳于簨簴带未央晨漏时与俱来混南山殷雷乍迷其所于以明盛礼于以扬王猷日闻四方听思聪而广被教覃万国泽咸霈而周流或乃妙响清越緜緜将歇敢烦手于再振冀骇耳于一发客有观光以成文愿刋象魏之阙  

进善旌赋【`以设之通衢俾　　　唐人进善为韵`】李逢吉  

皇唐之与伊唐也濬哲文思异代同时咸进善以钦若又建旌以求之不进善焉何以延侧陋之士不彰别也何以嘉谠正之词是宜式创宏模聿陈令典缀析羽以藻耀植修竿之偃蹇相其地以崇树所宜因其人以康庄是践即之者有以翊圣瞻之者于焉迁善忠謇之徒风驰云趋毕效臣节同膺帝俞犹金砺而君臣合契类土圭而形影相符迥立岧亭而克同国柄直行劲挺而自陟天衢由是悉索草茅防资介傧髙悬垂逮下之徳仰视知不言之信咸策足以员来思捐躯而自徇同于舞羽至诚之感必臻异彼弨弓非礼之招不进大哉求仁其必有因懿此标表本乎谘询制其事者上惟允恭之帝集其下者众皆可封之人是必随谤木以用舍与谏鼓为等伦若夫容卫繁多制度奇诡蛇始务其厌胜翠凤式崇乎侈靡熊虎之示勇则那日月之比崇徒尔宁有禆于启沃且无取于率俾伟夫有台有宫胡为乎途中所以阐于圣聪使无不通爰树爰揭岂惟乎人悦所以尊彼隽杰使皆就列然后朝廷迈徳嗣于羲轩得贤方于稷卨躬好问之裕有知人之哲固以日奏于嘉言矧斯旌之攸设  

进善旌赋【`以设之通衢俾　　　唐人进善为韵`】陈　讽  

惟哲王储精庶务示人降衷冀一善之咸覩俾羣情而大同抗以髙旌式观于五达萃兹多士以闻乎四聪是用去疵厉而达幽仄和上下而宣徳风邦有道而无隠善如流而必通原夫创自尧心变昭汉列参夫析羽之制有类干旄之设名既匪于司常用有殊于掌节多通达之要防集寰海之贤哲每闻致主之言时得兴邦之説足以见王臣之謇謇圣徳之孜孜示人有作虚已无私旌非善而罔进国非贤而不厘遵道员来懋徳音而亲问择隂斯止备献替以陈词敷一徳而见答俾兆人而赖之徒美夫因事立名教人示信略孤表以遥集掩羣才而得隽无劳负笈而来岂必系辕而进于以光啓帝道辉映天衢陋燕昭之尊隗小齐景之招虞正以居中表道之在我直而端本知立徳之不孤于是野絶遗贤朝无阙典仰崇标而劝义临广术而来善岂比夫周聆木铎之谣汉尚石渠之选方今酌宪前古肇康有人将葑菲而并采俾弓旌而是陈故野无逃名之士朝有俾象之臣举善陟明振遗芳于虞帝率心败徳矫覆辙于嬴秦然则庶绩交修遐迩率俾傥片善之可録庶无疑于室迩  

进善旌赋【`以设之通衢俾　　　唐人进善为韵`】柳道伦  

帝尧有君人之大徳恢理国之令图将啓纳善之懐于四方之士乃立进善之旌于五达之衢所以访政化之本招贤俊之徒告善员来故进而无妄闻善必纳信言而有孚类谏鼓所陈同谤木之设彼思闻过而迁善此俾明善而就列善既陈而一人有庆旌既立而万姓咸悦宁同旟旐之翩翩奚贵干旄之孑孑九达之上大逵之中直影而晴分瑞日孤悬而昼引祥风置之则上徳下布就之则下情上通既至者固当授之以禄将来者不假招之以弓初孰为此自陶唐氏制乃有常张而不弛嶷然而孤标独立迥尔而中立无倚示华夏则绥之斯来化要荒而罔不率俾厥旌既陈盛徳日新使乐善之俦得因旌以进知建旌之意固惟善是亲可以光被区宇统和天人比垂衣于百代异舞干于七旬繇是广达四聪必徴片善咸望云而就日若风行而草偃求其善理知百僚之师师采其善言得王臣之謇謇今大君聪明文思庶政无遗善以求人固以达于政矣旌可进善亦在推而广之士有敦诗书懐忠信学颇师于邹鲁君幸逢于尧舜比潜鳞而待跃同弱羽之思振欣逢进善之时庶以善言而进  

进善旌赋【`以设之通衢俾　　　唐人进善为韵`】陈左流  

彼旌孑孑兮五达之中进善为名兮求善为功状岧亭以戴日势耸擢以凌空王者所以开谠谏之路作耳目之聪故帝尧设之道由此达洎我唐建也化乃斯通观其迥立长衢孤标数仭丽晴天以独出抗髙阁而争峻体惟能正俾止恶而来观影则不亏使言善而思进莫非明主求臣愿闻所陈期乎啓沃之佐想夫股肱之人由是标格寰中万姓瞻之以为准髙居物外九重隔之以为臬至乃不倾不危持坚孤絶非虹蜺之光欲拖岂日月之明能揭故邦无道则我斯废邦有道则我斯设彼书谤之木安可与齐承露之盘何能并列吾君庶政允厘献纳是思多闻得贤之颂每咏补衮之诗犹恐化理未洽俊乂尚遗而彼士则可招矣在斯旌故宜立之且夫为干者其功尠为旌者其利浅曷若当天下之用进海内之善搜扬不倦道已盛于方今正直长存事足昭于古典况登于睿鉴旌之通衢人则是仰物岂能逾谓善建者手不可拔岂有力者负之能趋是知昔之设旌也其美如彼今之设旌也其美如此君若好善士皆可俾士有愿歌乎圣徳庶无慙于末技  

进善旌赋【`以设之通衢俾　　　唐人进善为韵`】窦从直  

邈矣帝徳至哉圣谟废置殊时古今合符孑孑之状可观将从五达孜孜之道斯表克协三无是以耸彼羣彦致之康衢愿扬美以归厚思献忠而效孚故得继以此信言由是进明扬既达且自殊于表闾謇谔必陈岂可同夫先俊观其悠扬广冲旖旎从风谅贤愚以咸觌固朝野而必同式委垂而下俯埃乍直指而上映晴空过之而凛然生敬仰止而卓尔在中茍厥志之有立当其诚以遂通俾其不进不止岂徒自西自东已哉俟尔贞烈自非虚设既异诗人之干旄匪同叔孙之緜蕞匪善奚取惟贤是谒彼谤木焉得而比矣谏鼓胡可而俦之茍匡救之惟徴我无尔诈而旌别之有制尔无我欺则贤既乐只人将率俾不独翻晓日以摇摇猎轻风而靡靡至仁斯被至化为淳何必改旧然后为新矫前王之令徳酌古典之攸遵虽谟训以克备尚刍荛之是询万国钦风岩廊尽英髦之士百蛮向化版筑无屠钓之人故知至徳在于求贤救世资乎择善则设旌之道也为皇王之盛典  

进善旌赋【`以设之通衢俾　　　唐人进善为韵`】范传正  

为君者莫大乎求贤审贤者莫先乎进善不立表以取则何朂人于自勉故我后纂唐徳酌尧典爰揭旌以建标若悬鉴而攸选其制惟新难乎所陈窴于朝惧来而有阻树于野虑献之无因于是施之五达之陌以招四逺之人乃析羽上插缀旄傍委映旭日之曈曈随长风而靡靡孤标迥出中立无倚将举事以举言在率土而率俾仪神都耸康衢或敛衽以下过或峩冠以来趋善或可闻岂持之而有怍徳茍未进敢欺之而自诬旌因名而助顺士修业以求进小人斯逺实曰不怒而威君子必臻可谓不言而信瞻之者其行励仰之者其心愼非表善之为崇亦惩恶而能峻故得有善者不壅无媒者自通所以导人之志达帝之聪岂比夫舞干两阶徒有格苗之用繁缨七就何旌进善之功亭亭不挠奕奕斯设招一善而百善知归纳一人而万人胥悦谅厥裁之为美与恒用而有别施之行马岂得耀于朱门授乃元戎何贵偶夫全节藏器以待时与斯而若期惟事匪细惟贤是司傥片善可録至公不疑愿伫立于旌下幸因兹而进之  

悬法象魏赋【`以正月之吉悬　　唐法象魏为韵`】苏　珦  

建皇极者存乎正名体元命者存乎作程彼宗周之创业遂体制而縁情职命六官必先庚而着令历分三统因建子而为正当是时也律司黄钟纪月伊嵗元之允初懿阳和之始发于是悬邦国之六典致象魏之两阙俾万人观而取象罔敢逾越者也大矣哉示人有则布政惟时既当途而明矣亦浃日而敛之是则是效念兹在兹乃人君之大象谅王国之元是知象魏之章焕为故实分章授事典司非一或以理象为理人之规或以教象为教人之术观之者仰而可见従之者贞而且吉俯黄道而髙悬与苍龙而迥出法之不朽虽草创于前王体有可传亦恢张于是日国家以务人为本以施命为先拱北极之六星庶官咸备张南端之双阙旧典常悬是知大圣君临名臣不乏钦承帝道足以为法以之安人其国斯广敢引此以为喻亦因兹而取象悬法魏阙其教可以普施悬法礼闱其人可以外奬夫然则青云可期于影响  

无逸图赋　　　　　　　　　【`宋`】陈　普  

维叔旦相厥孤宅洛后归政初虑君徳之不勤乃无逸而作书逺引商哲近陈祖谟进艰难之药石攻躭乐之痈疽数百字之恳切七致意于呜呼此诚万世之鉴而人主不可一日无者也越厥开元有若臣璟图而献之星日新炳帝曰俞哉卿我戒儆出入起居莫不观省然念六马可调而气难御槃水可捧而志难持以前殿之焚锦卒深宫之舞衣内蛊惑之已甚外奸邪之不知遗虎患乎渔阳溅鹃血乎峨媚由山水之一易遂颠沛而至斯后人哀之而不鉴之者多矣周公岂我欺也哉  

无逸图赋【`有序　　　　　　　元`】方回孙  

唐宋璟手写尚书无逸为图以献宗出入观省繄广平之持正兮念守成之惟艰思保治于开元兮格君心于燕闲念成周之太平兮姬旦惄焉而不敢安述迪哲之忧勤兮书无逸而监观既先之以稼穑兮复怨詈之足患推夀考之有由兮皆敬徳之所关七呜呼而兴叹兮庶几悟于艰难爰编録以为图兮写历历之披肝广厦兮细毡披香兮婵媛嗟声色兮娱人孰观者兮澹然图鍼灸兮明堂图功臣兮凌烟念股肱兮在目施轻刑兮无鞭况承平兮日久宜规警兮陈前箴大寳兮有初録金兮孰先背忠诚兮指画冀心术兮回旋睹盘逰之不敢兮节嗜好于逸田览惟正之是供兮坚焚绣于初年思荒宁之祗惧兮省歌舞于梨园观保惠之享国兮庶无惑乎丹饵之传君心虽未至于此极兮臣不敢不为之先虑也与其欲已縦而莫收兮宁先时为此蚤计也况嵗月之迟暮兮宁忽焉而莫之顾也及壮盛而格非兮庶晩节之不吾悔也纷总总其献乐兮吾独心太师之为心靡遑遑其献珍兮吾独君成王之为君匪十渐之极疏兮敢数批于逆鳞乃寓意于图书兮实援古以讽今彼有集书囊以为殿帷兮特昭俭以自遵疏列女于屏风兮彰黙识之精深岂若基七百郏鄏之鼎谐百篇金石之音虽山水易图移后时之翫好而出入观省犹大训之昭临是以钜儒想遗意于千载豳风图农事之谆勤于以进经筵之讲兹不忘规諌之忱岂非豳风之诗表里乎无逸而西山之忠丕承乎广平乃今鳬鹥既醉持盈守成明良熙康赓歌虞廷所其无逸是法是遵非图而图昭揭五经股肱皋防姚宋曷名  

无逸图赋　　　　　　　　　【`元`】胡一中  

维大臣之忠荩繄责难以事君丕重华之神圣尚罔逸之是箴俨商汤之祗敬视盘铭而日新虑保邦于未危亶为政兮在勤稽有唐之啓运由得人以致治懿明皇之灵承励初心而劼毖时广平之棐辅偕姚崇以献替惧居尊之易肆故鲜终而或怠矧太宗之肇造逮髙枕而不安犹晩年之弗继疏十渐兮开端念献曝之日少吾如萌之十寒乃摭姬公之无逸爰写图而进言其言若曰臣璟再拜若稽古昔莫盛匪周八百其历成王治隆公旦是式爰作书以申戒肆谆谆其启迪懋王敬以作所惟无逸而乃逸知小人之攸依允艰难于稼穯追三宗之踵武咸寅畏而迪哲及文王之兢兢亦不遑于暇食助冲人之徳显克佩服而无斁宜苍姬之永年夫孰后代之能及羌圣人之法天壹至诚之无息茍怠心之不慎恐终累乎大徳且殷鉴之不逺警亡隋而惕惕恭献图于丹扆愿观省于出入猗欤论道兮经邦在一言兮可兴曰勤政而务本斯御楼之有名复戒奢以示俭焚珠锦于彤庭实由览于兹图式往圣之仪刑并九龄之金镜开冕旒之聪明既君心之一正宜乎底开元之太平嗟乎志既骄兮易满气与居兮易移何艳媚之一蛊忽有忘乎前规既姚宋之莫起宁谏疏之复来尚斯图之在目扪朕心之忸怩绘山水以改观聊盘游而自怡奏霓裳以入画媿豳雅之歌诗既当时之罔悔俾后人之是悲窃有感乎崔植之进诫援先正而陈辞谇曰无逸有书周祚长兮无逸有图唐室昌兮克念作圣罔念狂兮敬胜怠吉曷不蘉兮钦惟皇元轶盛唐兮明良相逢治具张兮謇将献赋耿铁肠兮遐哉邈乎周公其有光兮  

无逸图赋　　　　　　　　　【`元`】汪克寛  

粤有好古书生博雅搜奇阅几上之册絶编中之韦览商周之逸迹暏汉唐之懿仪涉猎前昔究竟无遗秘阁主人见而问之曰子亦尝闻唐人之无逸图乎演往圣之箴规易明君之翫娱维良相之伟制实盛代之谟也盍抽子秘思摅子逺谋探训诂之赜阐方策之腴摭芳逞妍而为余赋诸书生曰唯唯繄唐中叶实惟明皇式遏冦攘克正纪纲嗣睿而帝既安且平虎皮包刃鹄板收英爰得宋璟股肱之良敷陈治道讨寻宪章璟乃思曰繄人君之履位如临深而捧盈宜处逸而思囏宜旰食而遑宁于是写周书无逸之图为唐皇克己之铭不饰不文不丹不青惟取周公旦之数语所以戒成王之守成者也念圣人之逺虑惧嗣王之暇逸献无逸之嘉谟陈艰难于稼穑于以戒夫怠荒于以勉夫兢业考历代之隆规敷祖考之绩呜呼七叹感慨乎今王之心不敢五言鉴观乎前哲之徳于观逸于游田再四为之丁宁生则逸生则逸反覆为之戒饬陈享国之久近论得寿之隆啬是皆以昏为惩而以善为则也璟之图之必精致而详极明皇观之宜亦感省而修慝矧夫九龄进金鉴之録蕴古遗大寳之箴贤臣交纳乎忠言贤君亦谨于操心故回奢为俭戒荒为勤燬殿庭之绮绣郤锦坊之织絍是宜开元之盛治遂与贞观而比伦也夫何贤辅既往侈心遽萌肆情欲于玩好易山水于扆屏霓裳羽衣稔宴安之鸩毒槃盂觞豆忘古道之典刑弗致萧墙之警卒罹马嵬之行盖无逸之戒明皇不能愼终以如始是以乐极而患生方今圣皇宵衣图治笃缉熈之学继纂成之志有皋防以论思有伊吕以献替固不假宋璟之为图而可以轶成周之盛治也秘阁主人展然而笑曰子之述是盖将致吾君于唐虞跻斯世于雍熙异于图混一而赋大都陈謟颂而翊佞防者矣吾为尔歌之以发其余歌曰公旦辅周厪奨劝兮无逸数策垂寳训兮宋璟制图有条不紊兮惜哉唐皇功亏九仭兮猗欤我皇勤劳克谨兮保惠黎民延亿兆而有永兮  

梓材赋【`以理材为器如　　　　唐政之术为韵`】郤　昂  

匠人度有山之梓相文木之理既因性而是度又从绳而可拟故轮桷适任栋梁资始隂阳之体叶时檃括之形中轨饰其象乃图之以鸟兽谐其音必均之以宫徴茍可择于棫朴亦何殚夫杞梓徒观其破拥肿斲瑰材攒节迸集斜文洞开蜀柿落而雨足交洒郢斤运而风声飇来伐之丁丁奂蹙貍之斑首斲之槖槖碎空穴之青苔巧无匪制庸无所施因心则达触物能为初防方以成矩乍投圆而得规削斲同功准量成类方资剖劂之力乃作馨香之器厥若选徳以序辨官以位诚当正直而无颇亦何患乎纲纪之紊隧小既以此大无不如文公立号以化俗康叔省功以愼储仁义有常刚柔贵识其虚实寛猛相济勤苦务知其疾徐教在洽人毖于出令亦犹代大匠斲罕或不伤其性俾夫来者式遵前圣且修短得丧亦奚其为政森彼灌木工则度之有伦有要念兹在兹展矣君子如何勿思思不越乃心逸于人也明其采章于木也须其丹漆瞻济济之榛楛懿彬彬之文质虽非班扁之奇妙敢献斲轮之良术  

梓材赋【`以理材为器如　　　　唐政之术为韵`】魏　缜  

昔成王纂位周公辅理命尔康叔尹兹殷士既因命以申劝欲善终而令始述文武之所修陈艺术之攸起播英声于典训扬芬烈于国史则知上之化下如梓之材遵绳墨以运思受镕模于简能其度木也伫林衡之毕选其取制也仰倕和之所开于是既勤朴斲惟所云为奚兹服用靡尚精奇信其有益取于无私工必止其淫巧物欲称其事宜去雕镂所以昭代俗之反素涂丹雘所以知礼义之攸施拟古呈功劝象制器或因事以立法亦凭质而托类临时通轨开物以利乃作诰于圣人俾流戒于在位凡教在始而法在初莫不念乎梓匠愼尔攸居茍方圆之失理是风化之蔑如故王者削殷迹述周令汲汲贤良孜孜善政招延俊造以辅明盛伟夫立徳垂训名言在兹凡百斧藻各共乃司勿谓幽昧神其听之自然片善无遗羣材靡失轮桷兼采栋梁并出实有补于大厦方见用于王室擅髙曽之规矩腾雅颂之洋溢阐无疆之淑懿成不朽之政术  

梓材赋【`以理材为器如　　　　唐政之术为韵`】梁　洽  

立政施教能简则理为器择材唯良是视政有孚而可大器自斲而称美学古入官斯可已矣故周公设诫取鉴梓材百工饰化以物作万势曲成而象开栢之可伐而取诸新甫松之可断而美于徂徕何备用之徴要信崇功而大哉观夫良匠抡木知无不为尽力以献艺因材而合规勤朴斲而去夫滥窳尚俭素而昭于轨仪智者相物后人述器得成风之妙穷运斤之利或经纬乎隂阳亦法象乎天地上栋下宇资丹雘之余饰从有之无通舟车乎逺致嘉兹义之可分而发昭乎在位是寻是尺其柽其椐每从绳而则正异投刃而皆虚观梓匠之斲矣吾是知为政之所如材之既度可施于政若意匠以合则必由庚而在咏侯其伟而念兹在兹政有善人则不欺山有木工则度之材有常质政则匪一每呈器而受用亦相时而陈术夫如是谐利贞保元吉信前贤之济代岂小人之能悉  

梓材赋【`以理材为器如　　　　唐政之术为韵`】王　澄  

猗嗟抡材者梓必将有以抡者动不妄施材者用之为美涂其丹雘之色契乃斲雕之理成乎器用孰不勤止则知能者轨物其利博哉达于道必获乎象酌于事实在乎材材防不奇戒乎不知应时可重匪饰胡为须度长而絜大谅方矩而圆规役是司者勉矣厥宜亦犹徳必辅人材不假器人失徳而奚取器非材而奚利材滥则过于梓人徳乖则失乎尔位其有取非轮桷性实散樗以不材而见弃思入用其焉如岂比山有之亦修短惟准工度也而削理有余既罕节而抱直成大厦之厥居者哉夫如是则工以理材为难国以教人为圣圣体材而存道材象道而成政之在人愼乃出令藏器俟时人罔越思达乎至极钦哉有司惟试可矣以材校之守而勿失其徳秩秩以人观材以材观实非独陈伊周之义将以翊我唐之政术傥小材之不遗愿雕焕于兹日  

## 御定历代赋汇卷四十六  

治道  

皇极赋　　　　　　　　　　【`元`】汪克寛  

繄鸿蒙之未凿兮閟瞢闇之昏浑迨太极之肇判兮廓旁魄而昆仑崇与卑之既陈兮繄人文其朗宣孰主张是兮总九野之元元伟睿智之首出兮奠中区而建极履大寳之巍巍兮秉元圣之休徳侔大学于虞后兮至仁嫓乎唐国作庶类之标准兮靡不于斯而作则实无偏而无陂兮恒特立乎中央羌至极而莫逾兮厥表正乎四方东西南北各止乎是兮俱辐辏而瞻望犹北辰之居其所兮烂众星之环拱屋中髙而四下兮揭干栋之独耸任斯道而弗颇兮邦总总而归往慨余懐古先兮屡翘首而企踵禹濬川而疏洛兮睹神之负书背文自一而至九兮亶后皇之锡畴稽皇极之位于何而存兮俨五数之中居统八类而为纲兮挈裘领于襟裾  

历夏暨商兮斯理湮汨嗟周王之有道兮缵禹旧服释累囚而访箕兮演大法于简防陈名言于不朽矣皦中天之日月道不虚行兮在乎其人武得之而致理兮緜八百而永年五行顺兮五事察八政厚兮五纪协斯皇极之所以立三徳以乂兮稽疑以明庶徴允念兮福极于以劝惩斯皇极之所以行噫后世之昏迷兮彞伦攸斁天不畀乎此畴兮乖往轨于初古举世瞀瞀而伥伥兮象纬黯其失度嗟大中之是训兮袭舛譌于训诂彼优游而姑息兮胡弗遵于王路宜孝元与代宗兮竟莫延于历数惟蝌蚪之未昧兮尚斯文之可徴仰圣皇之御极兮践五位而文明由圣道之正直兮粤作则于八纮述敷言以为世训兮贻亿代之媺声顾鲰生之何幸兮将观光于上京叩帝阍而献颂兮庆四海之咸宁歌曰我皇在上亶明圣兮建其有极徳至盛兮参赞化育天地并兮四方取则无不敬兮寤寐禹箕为镜兮亿万斯年延福庆兮  

皇储赋　　　　　　　　　　【`魏`】夏侯  

览二仪之上礼本人伦之大纪道莫隆于后辟统莫泰于宗祀伊皇衢之光赫享干祗之元祉在太和之五载肇皇储之盛始时维孟秋和气淑清良辰既啓皇子诞生尔乃发恺悌之明诏振隆恩之丰沛殊惠洽乎黎民崇施畅于无外爵羣兆以布徳赦殊死以崇仁黔首咏而齐乐愿皇祚之日新  

赞述太子赋　　　　　　　　【`魏`】卞　兰  

超古人之遐迹崇先圣之基耽八素之秘奥遵二仪于大猷正往昔之常弊定当世之旧仪禀休和之上性应五百之运期着典宪之髙论作叙欢之丽诗越文章之常检扬不学之妙辞蹈布衣之所难阐善道而广之道无深而不测术无细而不敷论古贤以叹息覩懿徳以欢娱历精思于训籍忽日移而忘劬虽明略而无上犹博纳以自扶宾故老以劝俗讽六经以崇儒嘉通人之达节笑俗士之守株匿天威之严厉扬恺悌之和舒惟凡百之咏徳感恩惠之有余信清风之休着非臣下之敢虚乃作颂曰明明太子既叡且聪博闻强记圣思无双倚之左右如虎如龙八俊在侧旁无防凶富不忘施尊而益恭研精书籍留思异同建计立议廓然发防天下延颈歌颂徳音闻之于古见之于今深不可测髙不可防创法万载乘此休风  

颂徳赋　　　　　　　　　【`南唐`】徐　铉  

惟先王之建国体皇极而垂制仰则观于辰象俯则察于地义前星为帝座之辅苍震乃少阳之位非明徳与茂亲不足膺兹主器故万邦以贞而本枝百世是必天锡嘉祉神输百祥山河资其正气日月分其融光膺期运以载诞配乾坤而永昌者也惟我储后昭明峻徳黄裳元吉沉潜刚克钩深致逺曽莫挹其津涯问安视膳每或形于顔色在昔冲让髙追泰伯乃剖麟符保厘东宅受道师傅稽疑典册化自诚心风行邦国乃拥干旌南徐之城左抚句吴前对敬亭京师河润盛徳日新其畏如夏其惠如春谢傅围碁静一方之沴气条侯髙卧息万里之惊尘令问孔昭元功莫二人情不可以久郁皇统不可以终避乃畏天命允兹储贰鸣玉轪以徐来与春郊而总至龙楼雾廓鸡防风生珍符叠委和气交迎百度以之而式序多垒以之而载清史书有年衢传颂声岂人事之协赞信宗祊之降灵于是圃凝隂瑶山宻雪宣猷之缇幕半下蒙汜之曽冰乍结爰书庆诞之日始过嘉平之节丽正晨啓重明夙设调防之客娱侍之臣峩冠炜煜佩玉璘玢咸稽首再拜献多福于万春有宫坊之下吏乃捧觞而进称曰自古圣贤率由辅导伊徇名与课实故成败之异效粤若成王史佚周召左右前后惟仁与孝靡过不举无善不告兹君臣之一体故风声之克劭降及后世亦愼厥初实聘四老复延二疎咸由古道以佑皇储若乃正和戾园有思台博望之盛贞观承干有龄魏徴之重或有其礼而无人或有其人而不用何择祸之忘轻信非贤而罔共英英副君鉴古知今百揆在乎手万务经其心朝廷之所寄者重苍生之所望者深既赏兴王之谏亦访百官之箴故曰生民在勤好问则裕不躬不亲人将孰信一游一豫乐有常度节八音以导其和平调五味以适其喜怒情义兼于家国故知无不为爱敬及于君亲故惟道是谕俭以足用而施舎不可行仁以接物而刑罚不可具冗官宜省而才不可遗疆事渐宁而备不可去居安思危覩灾而惧上分一人之忧以成天下之务俾中外之禔福与宗祧而永固伊臣下之不佞防国士之殊遇实含和而吐颂岂登髙之能赋愿降鉴于刍荛庶效诚于尘雾  

东宫储学赋　　　　　　　　【`明`】何宗彦  

伊皇明之啓运兮集祉箓于无疆历十叶而淳耀兮绍天序于元良迈三英之踔轨兮并五胜而髙骧奠大寳于金瓯兮登庶汇于由庚讵神圣之天授兮亦啓沃于缥缃矧曰冢嗣仪辰作贰绪重守祧分崇主器乘监抚之优游宜典坟之渐渍啓鸿章而縦览绎古训而抽思按皇舆之夷险较前后之轩轾历选列辟徳钟吾皇开荣洒泽廓纮恢纲声教布濩威棱奋扬来梯航于海峤祠冠带于遐荒瞻国老兮皤皤望名硕兮锵锵将千秋兮万禩緜历祚兮未央粤歳宅于敦牂兮占黄离兮元吉降帝子于佳辰兮覩煌煌之瑞霱悬银榜于岱宗兮证休徴于梦日应五百之运期兮体清和之上质迨岐嶷而淑茂兮露灵襟于濬哲嗟人望之既茂兮叹天表之复奇嫓国绪于月瑶兮称枢电之陆离谏壅洛之神智兮日逺近而能知絶驰道其不敢兮居桂宫而委蛇入龙楼而问防兮齿胄子于虎帏仰前星之耀彩兮览少海之澄波啓黄枢而渊映兮绕凤扆而兰华醇洪鬯之茂徳兮仪天景而嵯峨尔乃陋博望之规敞金华之席殿挹朝暾右平左墄扣砌墀金釭衘壁琳珉青荧珊瑚绀碧隋侯明月精光相射尔其为制也体象乎天地经纬乎隂阳表少微于阊阖仿太紫之圆方辇道纚属华榱璧珰髙阁连云阳景罕光頫杳眇而难见勉攀橑而髙昂辟铜扉而开鹤禁接长乐而拱披香于是设严更之署辟校文之馆九丘八索三坟五典灵篇瑞图鸟防素篆先圣之格言百家之臆纂剖秘则鬼神夜号掞藻则春丛馥散靡不粲风入云汇集无算而又益以本朝之掌故冠以圣祖之徽猷综往诏来穷宙达幽龙腾凤举璧天球洋洋大哉可率可由皇储乃辨色而问安向明而戾止阉尹阍寺□于东戺遂礼天禄之鸿儒揖石渠之惇史延承明著作之彦发金匮石室之匦铺尚席扣函丈吸清芬搜秘藏躭八索之奥旨兮辨九流之喆匠托微吟以肆志兮弄柔翰而防畅越文章之常检兮思天籁之寥旷道无深而不测兮理无微而不访渫欢情于训籍兮晷已移而神王若夫天鳦既至鸧鹒载鸣谷风披兮层冰解王孙游兮春草生衣青采而抗法诵瑶华而匉訇向春之末迎夏之阳御炉飘于午篆霤露増乎夕凉徜徉于属玉之馆扬扢乎英玮之章迨夫朱明已徂溽暑亦谢萧瑟兮秋风太液波兮木叶下届月之猋至气憯懔而悲咤云缀于苑树之柯寒侵于崇台之榭益振厉于儒林曽斯须之未暇春秋礼乐冬夏诗书论思献纳日居月诸张净几兮纎尘絶函寳册兮荣光舒论白虎兮睿学殖谭邹鲁兮羣疑徂尔乃惇诲故老雅抱名儒竞持绪论献于座隅元元本本吁咈都俞泻生平之韫解俗学之拘破剧谈于白马探罔象之珠洵青宫之至乐亦元之永图而皇储犹穆然以思听然而笑谓学士之菁华兮非帝王之要眇余守祧而纂运兮羌何事于承斆薄章句而不亲兮亮治乱之所召畴怠荒之不替兮罔若淑而不兴惟勳华之何以法兮辛癸之何以惩謇余辅弼兮其诏余以宪徴趣余驾于朝阳兮余将肃命而遐征于是东观诸臣济济而起指陈危微之端反复兴亡之旨或侃词以标义兮或讽言以示委或吊古以刺今兮或据表而商里曰颢灵之骈集兮惟出王之顾諟彼闳硕之毕忠兮却谗衰之疻痏纷林总而归命兮赋不竭夫膏髓羁四裔为外藩兮寄威棱于鞭弭惟捐珠而抵璧兮追舜禹之遐轨傥琼林与鹿台兮见皇舆之立圯一治一乱见之前纪敢告仆夫用比韦于是哲虑岑寂靡宁厥躬潜神储思疏明瀹聪凛然而渊惕涣焉而氷融炳圣贤之突烛人鬼之微蒙判从违之轨辙究政治之根宗乃归东朝靡间明晦恭敬温文金昭玉粹徳有润身体不愆器合圣如规资神若丽符吹铜緼瑟之祥叶洊雷明两之瑞重轮继曜声浃于九州四海横目之民龙种凤毛名播于桂海冰天含生之类夫长不偶于再索命所寄也贤无取于五称帝所啓也皇帝于是卜孟陬下明诏辟春宫正位号喜承华之肇闲兮羡宗祊之有副载青盖而朱轮兮御金根之五辂位体震而绍庥兮建甲观而参互信当璧之有定兮奠灵图于永固选宫僚而豫教兮推桓荣为之傅左浮丘而右园绮兮咸垂缨而雅步进谠言而毋讳兮期帝范之显融徳渐劘而不替兮遂上格乎穹窿将皇朝之景祚兮历万世而无终臣濯发而晞身兮幸负暄于玉槛愿葵倾而藿向兮敬扬颂于铜龙颂曰于赫国本实贰明辟华渚流虹天鸟啓迹英贤早擅讲幄再辟伯招升堂务光函席夙夜孜孜辅弼是亲理则探圣言则穷神如珪如璋日故月新吾君有子颂声振振谟烈重光圣作物覩匕鬯承休八荒宅宇玉帛万方轹千古于斯万年受天之祜  

东朝储学赋　　　　　　　　【`明`】南师仲  

惟有明之累叶昭至治于穆清宣丕显之淳懿存默化于熙宁迈徳于重华厎刑措于周成仁风翔溢乎区防纷总总其难名迨至我皇协图应期乘龙御极垂拱无为惇崇经术学进缉熙绍清和而固洪业濬发祥而肇皇基尔其幽明献珍雷风通飨储贰有属国本攸长瑞灿前星庆孚明两兆已成于一索斯主器之嘉象若乃休叶绕枢梦徴懐日诞生兰殿光居桂室鸟初飞黄龙屡出仆栁为之生稊巨石为之自立盖守祧之贞符故呈瑞之匪一也尔其夙慧则禀道毓徳既睿且聪仁姿朗儁景质冲融智超人而答秤象梦谒帝而命射熊欣对日之逺近承妙善之余风辨垦田之可否嘉茂识之敏通卞兰因表而颂绎叔誉与语而辞穷信岐嶷之天纵非汉庄晋绍之可同若夫仁孝之性赋之自然鸡鸣戒旦诣寝问安得起居于阍防退复次而忭欢日方中而薄夕乃三至而盘桓美丰膳之芳洁咏南陔之采兰于是我皇眷焉天序可承国贞有象加其元服端其防养乃筮吉日简令辰求正士命儒臣诗书羽籥啓沃其心皇储乃冠通天之冠服绣黼之裳璜珩冲牙佩玉锵锵青盖象辂卤簿有章麾凤鸟以承旂驭飞龙使服箱铿华钟兮考鼍鼓齐二八兮奏丝簧前旌列金华之馆副车涖宣猷之堂若堂之制体象东明垣仿少微青宫银牓苍戺铜扉缭以东阁暎以西池讲堂射圃环列于兹于是周公为师召公为传前丞后凝右弼左辅叔孙典礼园绮调防惇史秉笔词臣奏赋恒荣因之敶经义匡衡为其疏章句皇储厌悦心日开悟若乃天禄石渠典籍所藏金简玉册緑字缥缃义海奫深炳炳煌煌百家诡谲九流弗臧惟考信于六籍标道纪于三王周书无逸虞典钦明帝王之学惟一惟精前圣后圣可作章程日讲甫毕暇豫有时百工呈艺蒙瞽诵诗寒暑无间游习于斯睿智日广至徳日滋知稼穑之艰难审理乱与安危去其骄泰昭示谦恭乘舆服御返朴无丰形神澹漠耳目靡营法祖敬天兆民所宗我皇喜天精之无妄设供帐于殿中惟时百寮济济三老皤皤庭实旅百众乐协和嘉品既列旨酒且多三爵爰陈好乐无过皇情欢畅既醉顔酡微臣幸覩其盛际敬拜手而献四重之歌歌曰日重光出扶桑升云际照万方大明丽天圣道日昌我皇有子应此嘉祥月重轮嗣若英净浮翳扬化精二气代理日夕迭明我皇有子天庆诞膺重耀兮前星彩如虹兮流帝庭昭灵徳兮表休徴嘉元良兮万国平海重润兮波不扬圣徳溥洽兮被遐荒正储贰兮叶少阳我皇嘉乐兮夀无疆  

戚饭牛赋【`以取贤在牛　　　唐首之下为韵`】阙　名  

惟彼戚兮既贫且窭迹未出于樵夫身尚同于牧竖劬劳日夕顿冒风雨茍直道而退譲不非义而进取执以绠索积诸嵗年饭以露草饮之灵泉取东皋之田同无得而乃得居南山之石常思贤以荐贤髙节弥坚洁操无改扣角之音虽倦立身之志恒在逰乎緑野息以青畴云霞掩暧山川阻修异董生之乘马同巢父之饮牛栖屑岐路蹉跎垄畆衣褐不足蔽其骭糠粃不足充其口心常想于青云貌恐迟于皓首强于学也以待问藏其器焉以俟时独商歌而奚为思齐君而听之君乃问旃知其在野君臣从此而道合理化以之而相假才足堪于辅佐位宁卑于庸下  

公仪休焚机赋【`以政者为理　　唐敦俗为韵`】张仲素  

物有资于利用则机之功也可録初离立以待时竟开张而济俗言念鲁相温其如玉览下妾而献艺将自家而窒欲克勤克俭诚君子之息机焚如弃如示小人之止足酌其妙也得而言者斯以明贵贱正儒雅龙梭勿用犹悬素壁之隅星石曽支尚在緑牕之下懿其以彼火烈彰兹行危谅舍之而是警非敝之而改为鼓钟于宫觉前言之嘉喻劳薪用防嗟彼世以方知惟此政经必兹辅理伤抱布之趋来异断机之所拟燎枯木以烟散畅清音而风美迢迢之象逺在于夭札札之声不杂于耳且懐柔之理文归不竞何兆庶之浅深在仁知之游泳道自絶于瑕玷庆旁作乎镜丝麻不绩而家式致于肥煨烬未除而邦已闻其政是知重为轻根旨逺道敦息邪赢于髙位澄细流于上源虽屡空于衣褐实垂裕于子孙  

公孙开东阁赋【`以风势声理畅休实久为韵`】　王昌龄  

易穷则变变则乃通二气相感万物初防拆于阳甲化于隂风彼君臣有际防屠钓无终穷其未遇也如兽之槛如禽之笼其合徳也起阿衡于莘媵获太师于渭翁覩公孙之发迹知汉帝之尊崇陻厄则异元亨则同火有炎光木有根柢寒者斯附暑者防蔽茍得其所亦为大惠动必有获自然之势抑折节以下人亦开国而来诣衣布被以薄已散金帛以赒济近乎仁者之心与裘马而俱敝以光招贤之策不失终身之计故能多士爰处佥谋是行拓南蛮之徼増朔方之城大啓侯国载扬天声与夫蚩蚩以致诮孰若兢兢而立名僭上则差偪下则鄙反坫谁咎豚肩陋矣或俭奢而得中即达人之至理嗟服勤以抗节在庶几乎君子璞玉在山白虹在上精灵不隠物理相畅君任下以不疑臣荐贤以答贶失之者丧得之者王况乎左右股肱举尔无妄道有兴废人亦焉廋屈之则否伸之则休不正其名亦去其实宾阁既关拥门自佚使贤丑错杂而不分登驽骀于招士之室喟然宣父悲之已久傥相府之可依铭盛徳于不朽  

公孙开东阁赋【`以风势声理畅　唐休实久为韵`】李　琚  

客有海上浴徳淄川养防业因才进位以经通当汉皇之有道登股肱于此公顺天招物徳盛声崇接士于衡门之下起阁于相府之东阳荣纳日隂戸生风尔其建髙规起崇制檐宇深静垣墙闲卫取木非南涧之才延宾乃北山之滞访善不日驯道以嵗其选器也则收用而弃瑕其进徳也则取材而逺势故能克遐厥声休绩莫京宴私则布衣韦带自公惟脱粟菜羮服之而徳以廉耻食之而心以和平岂粱肉夏屋而宾实之名哉则知厚内者徳先薄外者事理身正则逺怨心邪则近耻固恶盈而守冲诚见足而知止太常居甲第之日丞相作封侯之始是以作汉名相惠音流畅诚前哲之用心岂后贤之觖望及夫人殁政絶阁废道休俾马廏之是宅奚人徳之不修言念于此我心其瘳故知道劣者事微徇名者失实奚量才之逺近宁比迹于劳逸  

公孙开东阁赋【`以风势声理畅　唐休实久为韵`】杨　谏  

君立相以道崇相辅仁而协同庶缉多士允厘百工始于其家且有招贤之义刑于四海大啓尚贤之风猗乎哉汉武照临之秋孙辅弼之嵗能好善以逮下不恃贵而怙势子兴视夜届宾阁而犹开鸎鸣在春知贤路之不蔽道有行止时有兴废惟盛明则多士乃知人则下事遇风雨而不易将安乐以无替善乎立身谁为之继夫拔茅者利其汇征开阁者求其友生茅思同茹友贵同荣故秩秩执初筵之礼丁丁谐伐木之声在贵则勿遗乎贱于旧而孰能无情况阁可以备时之燥湿相可以为君之听视贤是斯来宾是攸止升降出入温柔之始脱粟布被虽逢汲黯之嗤下荐上闻竟遇汉皇之美况亲仁而又崇此亦存乎下理动不为妄徳风遐畅善固有由仁声允休岂比夫汉臣崇奢后堂空罗夫妓乐齐相为隘累年不易其狐裘者哉惟其人心酌乎故实徳不遐弃敬之终吉然后知埽门者亦孔之丑望尘者未离乎咎当效平津而延宾知可大而可久  

公孙开东阁赋【`以风势声理畅　唐休实久为韵`】韩　液  

千载之下凛然清风才生于代道积厥躬洎十五而达为百夫之雄时然后遇否极斯通贱不忧贫牧豕之心在贵而好我招贤之道崇招贤伊何东阁不闭常虚怀以应物每趋风以接袂屈已于士徳必不孤应以同声冥而合契爰符礼以为食不倨贤而恃势故门多长者之辙奄有辉光座必非常之人亘以年嵗岂徒开阁于暇日之中抑亦留心于接应之际道不虚行有闻有声方积善以志其大匪饰非以外其情故人得盛大之誉馆得招贤之名欣其托身之先美其投足之始名以才着髙因下起槐市居尊柏台是履多士拭目羣英倾耳犹尚徳以尊贤将兴化以致治岂比夫郑驿迎而为贤陈榻解而称美然以匪阶而迁任道而畅自家刑国封侯作相不出十年之中独立羣贤之上钦若前哲惟徳之休其仪棣棣其政优优知足则止辞荣而归顺好贤不倦垂范而空留且资以时须贤为代出得之者则政举失之者则政佚安得不开阁以崇敬祛繁华而摭实谁其嗣之代何不有惟秉钧与当轴宜钦风而善诱庶斯道之不亏信昭彰而可久  

山公啓事赋【`以平上去　　　　唐入为韵`】李子卿  

天官所以管辖多士藻鉴时英奉帝俞者实在于徳为右司者必资于明于是悬镜之照主衡之平照之无私也自分妍之与丑平之有准也不失重之与轻贤以此达政以此成伊晋室之妙智得山公之令名渊矣深量直哉惟清当为政之时九流式序及没世之后千古流声原夫啓事之端得贤之上振淹滞于管库升侧陋于草莽人则洊归士无长往朝必举贤罗幽人之贞吉官必有能见君子之道长退李而圣主佥谋荐羊祜而国人所仰碔砆悬识自有卞和之鉴骐驎不遗无慙伯乐之赏由是大张明试广示劝助惟才者不悔其来无徳者亦得其去王戎简要何所能名裴楷清通于兹寡誉九原可作思文子之与归千载傥文望叔夜之何处当今有司明遗政缉隠逸吉人时荐多士嵗入髙衢以骋若积水之奋鳞幽谷必登比初雷之啓蛰实薰莸之有间固青紫而可拾客有希山公之密啓庶场苗之维絷  

都堂试才赋【`以平上去　　　　唐入为韵`】阎伯璵  

原夫六官分职理化之纪纲八座设位国成之周行属天下有道羣才向方今兹观徳足用旧章天子开司防之府求俊选之良昭其能则平施其禄思其滥则大为之防既作镜于前典乃悬衡于髙堂信入仕之覆篑为登科之履霜名实斯别谋猷以昌分雁行于广厦引鱼贯于长廊明试以言率由厥道彼兴邦之所急庶用贤而为寳上之化下也犹风下之应上也如草惟徳助理惟才辅政啓甲乙之科修文学之令卦列在隂之象诗着食场之咏固藏器以俟时亦进思而体命徒观其来颂来歌以引以翼因考覆以升降随臧否以黜陟叩两端而不疑守大中以立极将采梢云之干必表凌霜之色人未易知道亦难测傥弃瑕而録用希万国以不息射宫试贡士赋【`以试之射宫考　唐艺观徳为韵`】阙　名  

古者先择艺之科尽得贤之意以诸侯益禄之选用男子悬弧之事礼容斯作皆专正鹄之能艺实不同故有射宫之试于是英髦毕集弓矢皆持望其审固定以妍媸验体正心平之方取其类者设周旋进退之度用以观之茍三侯之不失在五善而奚疑当其立徳有容凝神多暇开而满月初生箭发而飞星共借推髙于众人之上所谓简能定准于百中之先斯为善射始则干时上国贡艺泽宫念登科之有望冀拾矢而成功蕴破的之心每期于度内致穿杨之用终在于彀中是故节以采蘩之诗尊于在公之道谓得失之可验故否臧而尽考为仁在我助祭之事固宜有庆于君益地之期可保今也时所推公人皆献艺思呈妍于揖让之表愿骋志于操张之际动而有节君子之争不为发必循声长者之容是继必以蕴才思妙用古为难则当追轩后木之功于斯取验法仲由执弓之道庶或可观然后以射为规以仁为则冀大道必公于取希有司不愆其职夫如是则天下蕴艺之徒莫不望君门而效徳  

射宫选士赋　　　　　　　　【`宋`】王禹偁  

稽夫古之射也观容体试贤能建泽宫而洞啓萃贡士以云蒸选于里举于郷待时而动张其弓挟其矢揖让而升正鹄既设声诗乃登有以见君臣之义洽有以见礼乐之道兴岂不以行髙于人艺推于众与郷老之荐充诸侯之贡试其射也当仁而虽有所争考以徳焉合礼而奚资偶中徒观其射法有程射乐有声采繁之诗既作翘楚之技斯呈非取其十发而九中在合于二节而五正必也射乎盖观徳而饰礼不失职矣由体正而心平是以大射之仪既弧而剡木选士之义乃张侯而设鹄九宾既序二耦为属于以定隆杀于以分荣辱与于祭者所以昭乎宠光削其地者所以行乎诫勗是故五等相叅罔遗之子男多士至止必命之郷里其中也得为主賔其争也是谓君子取于徳而不尚于力非蹲甲而射之求诸己而不反于身乃审固而中矣是谓绎志孰云主皮焕乎得矍相之义洋然有阙里之仪所谓礼无违者故得人皆仰之士有逰六艺之塲抱四方之志虽中鹄而有立尚屠龙而为事将射防于金门别取穿杨之利  

乡老献贤能书赋【`以行艺昭洽可　唐升王庭为韵`】封　殷  

至哉求士之方稽彼侧陋书乎善良备采择于乡老爰升荐于天皇乃曰行之实艺之长可谓举不逾等信乎幽而有芳用之则行岂遐方之系滞时不可失逢昭代之明扬于是申众寡称旗章播唐风而靡阙同周制而有常操简兢兢愿献岩廊之器率徒济济咸从礼义之郷佐理之源匡时之盛可以荣乡党可以辅国政岂徒称艺能褒徳行而已亦以示尊宠尚贤能再拜之仪设五物之礼兴俾地官而是载命天府而爰登膺选以行岂黄冠而是阻策名之后见青云而可升所谓纳刍荛拔淹滞或端庄而果行或踊跃而负艺闻善必举诚哉不过其辞惟贤是求岂曰后难为继是以臻彼道徳致乎云霄多士如流可阅一编之上羣才是选宁辞万里之遥矧物类之咸若在皇明之孔昭考乡闾之中既已为善顾周行之内无愧嘉招原夫进以守法明乎化洽庶所以观士无取乎彻甲方今捜贤乡党致理国经具名氏于尺牍先贡献于彤庭随籍而来先容必假于垂白进善以致克已自期乎拾青士有其心徒坚其诚未果道宁忘于光大艺必慙乎微琐沈潜下国随乡书而计偕希望荣名在王庭之试可  

乡老献贤能书赋【`以行艺昭洽可　唐升王庭为韵`】张嗣初  

皇上尊教本旌艺能徴乡举里选之人则哲俾含光抱素之用必称故讲信修睦之徒坦然大谦光素履之士赫尔昭升时乃正月初吉郷老旁戾奉简牍之词诣阙倾葵藿之心献嵗且曰君不可以独理必敷求以兼济贤不可以失时故修已而献艺惟古训之是式叶周官之旧制自家刑国率是道而克明选贤与能诚致逺之不泥逖览虞舜稽古唐尧明扬侧陋惠访庶僚由是金镜朗玉烛调礼崇俭约乐奏咸韶致王道之易易啓贤路之昭昭岂不以道不逺人之在我察言行之枝叶执礼义为缰锁惟仁是与谅俾善以交修在邦必闻非据徳而孰可斯实义光前古道冠百王徳政者介尔以昭进学殖者闇然而日彰贱不遐遗邦教以顺乎九有下无沈抑圣谟犹洎于万方矧乎职有司存令申先甲既自上而下下诚徳优而化洽是以敦育徳礼穷经激浮惰以食力耨甫田于拾青片善罔遗君子何辞于在野刍言式众多士必见其盈庭吾君于是纳逺谋守至正钦若前典申锡时命曰酌尔之素徳竭尔之文行俾敷奏沃余一人而声教加乎万姓是亦尊贤以崇徳致君而齐圣丕休哉揭捍之道成君人之大柄  

乡老献贤能书赋【`以行艺昭洽可　唐升王庭为韵`】滕　遇  

审其贤必乡之耆徳纳其献惟国之哲王爰进牍以举善希命官之必良修身既浃于闾里累行宜应乎捜扬垂鹤头之书来自衡门之下俯鲐背而献发乎丹阙之旁书曰能蕴于艺文贤彰其徳行文可以赞谋猷光教命徳可以镇邦慝备匡诤今则潜获其人可施于政咸能藏器以自持秉心而无兢处乎野兴在轴之歌遇其时仰干旄之咏矧臣察之而甚熟交之而益敬逼桑榆暮景敢罔于天聪当杞梓良材将禆于国庆若夫博通之艺可称亏汚之徳难升臣不敢书其徳而妄举贤能若乃闺门之风虽浃乡党之言未洽臣不敢进于王而逺离荷锸凡所称无党所覆有经録其功能策勲于盟府采其义能掞藻于天庭岂以臣之职所言莫可昔明王问政于耆耋圣后取人于农琐帝乃啓书而相视贤不佻听谠言而其容穆穆纳嘉猷而厥徳昭昭由是道冠百王风驰四裔使居乡者洁其已在家者修其义以黄发荐士之书为式欲庶官推贤之路无蔽彼周询郷老汉延羣儒未足量功而并利  

乡老献贤能书赋【`以乡老之荐登　宋彼天府为韵`】王禹偁  

古者选于里举于乡考徳行而宾之以礼典贤能而献之于王是故乡老之荐不滥贡士之道有光岂不以敦至教合要道察之于乡党升之乎俊造合议于众寡定谋于耉老非贤不举在百行之孔修唯善是従非一乡之皆好区以别矣尊而宠之察道艺而斯茂表公共而灭私于以振乡大夫之职于以行乡饮酒之仪厥时彻防拜书以荐遂使乎贤者能者靡至乎自媒自衒因才见举固于我以何求在拜必询所欲人之知劝既而有禄斯膺有位斯登嘉黄发之上献匪纁之下徴拜而受所以知乐善尊老义而举所以见推贤让能其进也若石之投水其用也类木之从绳然后佞幸之风不起激劝之道自彼咸谓乎尔公尔侯亦在乎我乡我里学优则仕岂患人之弗知没世不称唯曰士之深耻故得朝有多士野无遗贤以此取人道合于邃古以此治世功侔乎上天乃乡举里选之谓信朝行夕斆者焉我国家茂育羣材跻攀太古任贤克举夫二八阐化自齐于三五小臣待诏向金门愿诣公车之府  

黄屋非尧心赋【`以黄屋车贵非　宋帝尧意为韵`】王禹偁  

惟彼陶唐忧民道光处黄屋以非贵虑黔黎之弗康忘彼乘舆示一人之勤俭思乎稼穑见百姓之平章不然又安能禅位于大舜比崇于轩黄者哉岂不以天生蒸民树之司牧方诞敷于文徳匪留心于华毂善行无迹我则期同轨于万方覆辙在前我则致可封于比屋盖以乐为御徳为车欲跻民于仁夀将纳国于华胥茍兆民之困矣虽万乗以焉如忧劳于四海九州未臻富庶顾盼而鸾旗凤盖终类蘧蒢有以见上徳为心下民可畏唯惸独以是念匪崇髙以自贵遂使辚辚之响莫达于四聪栗栗之心常咨于庶汇自然我躬以瘠我民以肥但虑一夫而惕惕焉知四牡之騑騑足可使域中之御朽乘干因兹而取则天下之车辙马迹由是而知非所以道冠百王功齐五帝焦劳之徳罔怠濬哲之风靡替耕田凿井固何有于万民神智天仁自流芳于百世今我后功迈百禹心侔十尧处越席而古风斯振设土阶而俭徳弥昭御六马以兢兢常思罪已通八蛮而穆穆尚戒宣骄故得洪业弥芳穹降瑞念苍生而惟恐无告乗金辂而未尝介意小臣待诏于公车愿比伊耆之故事  

入国知教赋【`以观光上国化　　唐洽文明为韵`】徐　寅  

天辟区宇人尊帝王国将入于封部教先知于典章不宰成功乃合乾坤之徳无私鉴物能齐日月之光多士之操修六经之楷式将欲明其教必在逰于国温柔敦厚出风雅之咏歌比事属词本春秋之黜陟协彼典教谐斯礼文广博而乐章具有精微而易象爰分先王所以总斯御物体彼为君遂使足历四门亲爱之仪已覩身由万戸民従之义皆闻莫不周览金汤潜量王霸审乐知政以攸类陈诗观风而相亚是以逢耕让畔得先人后已之规察鸟安巢验恶杀好生之化今吾君兴帝业赫皇明以谦柔而教蛮貊以朴素而教公卿以节俭而教百姓以农耕而教五兵自然八方走响六合飞声岂俟入乎阃阈方能知彼规程其或跋扈未殱陆梁未向可使拜天阙而俯听趋帝阍而引望俾其退而补过警干羽之舞阶进以尽忠报圣明之在上士有负书剑出林峦谒九门而教化斯仰瞻百辟而威仪可观则知不上太山岂觉寰区之大不浮东海宁知溟渤之寛敢不广义路懐忠甲开阊阖以聴声诗贺仁霑而恩洽  

复改科赋　　　　　　　　　【`宋`】苏　轼  

新天子兮继体承干老相国兮更张孰先悯科塲之积复诗赋以求贤探经义之渊源是非纷若考辞章之声律去取昭然原夫诗之作也始于虞舜之朝赋之兴也本自两京之世迤逦陈齐之代緜邈隋唐之裔故遒人循路为察治之本历代用之为取士之制追古不易髙风未替祖宗百年而用此号曰得人朝廷一旦而革之不胜其谓専门足以造圣域谓变古足以为大儒事吟哦者皆童子为雕篆者非壮夫殊不知采摭英华也簇之如锦绣较量轻重也等之如锱铢韵韵合璧聫聫贯珠稽诸古其来尚矣考诸旧不亦宜乎特令可畏之后生心潜六义伫见大成之君子名振三都莫不吟咏五字之章铺陈八韵之旨字应周天之日兮运而无积句合一嵗之月兮终而复始过之者成疣赘之患不及者贻缺折之毁曲尽古人之意乃全天下之美遭逢日月忻欢者诸子百家科擞历图快活者九经三史议夫赋曷可已义何足非彼文辞泛滥也无所统纪此声律切当也有所指归巧拙繇一字之可见美恶混千人而莫违正方圆者必借于绳墨定櫽括者必在于枢机所以不用孔门惜扬雄之未达其逢汉帝嘉司马之知微噫昔元丰之新经未颁临川之字説不作止戈为武兮曽试于京国通天为王兮必舒于禁钥孰不能成始成终谁不料或详或略秋闱较艺终期李广之双雕紫殿唱名果中祢衡之一鹗大凡法既久而必士贻患而益深谓罢于开封则逺方之隘者空自韫玉取诸太学则不肖之富者私于怀金虽负凌云之志未酬题柱之心三舍既兴贿赂公行于庠序一年为限孤寒半老于山林自是愤愧者莫不颦眉公正者为之切齿思罢者而未免欲改之而未止羽翼成商山之父讴歌归吾君之子谏必行言必听焉此道飘飘而复起  

奉诏育材赋【`有序　　　　　　明`】李东阳  

成化戊戌春二月礼部试贡士得三百五十人三月策试于廷既赐第一甲三人进士及第为翰林修撰编修复诏内阁臣择第二甲以下文之优者为庶吉士命学士钱唐王公南昌谢公涖教事遵旧典也谨按书曰彰厥有常吉哉又曰庶常吉士诗曰蔼蔼王多吉士今之所谓庶吉士者所以储材蓄徳为天下用古人遗意存焉盖自髙皇帝立法创制义精虑逺出于历代之所不及及文皇帝二年甲申诏庶吉士与第一甲曽公棨等二十八人肄学翰林而周文襄公忱以自陈在列皆上所亲择命学士解公缙涖之而亲顾问程试大严赏罚之典诸公亦感奋激励多为名臣若王文端公直王文安公英李忠文公时勉以及文襄文章气节材猷勳业卓卓在人耳目储材之典于斯为盛皇上即位十有五年自甲申至今凡六防进士四举吉士之选是科取人不减前甲申之数某以初科吉士簉国史观旧章而是科复在礼部滥同校试今日之事窃与有荣焉仰惟朝廷造士之盛心名臣钜儒育材之休命贤大夫士遭时之嘉防此皆足以诏天下示后世不可无所撰述以宣达风教相励勲业者作奉诏育材赋其辞曰  

昔在文祖时惟甲申阖隂辟阳握干奠坤号令雷发誉髦骏奔如虎斯风如龙斯云乃啓玉署开词垣举甲第收羣贤当是时峩巨冠拖长绅彬彬济济者二十有八人降精灵于四岳应列宿于髙旻文章焜燿乎宇宙徳泽覃被乎生民隘唐瀛之浩俯汉阁之嶙峋盖尝聆故老之余论而挹前辈之清尘矣猗欤休哉若夫世历五朝国緜六叶卿云载呈奎纬重合礼门廓开徳化旁浃棘省春试临轩昼接搜羽翼于纲罗挽英雄于彀弽箓匦牍于宫墀阅人文于仕牒稽盛典之犹存冀前踪之可蹑乃诏学士二人往授之业命之曰噫国重利器器资良工靡玉不雕有金必镕惟我庶士厥材孔良尔职翰苑文章之宗彼镕尔型彼瑕尔砻为鼎为镛为圭为琮献我大廷荐我明堂惟尔之功尔往其勗哉二公受命百辟倾听元老在席羣寮交迎踵沓肩摩緌辉韨映同朝肃引领之瞻载路协弹冠之庆芃芃乎连茹之征蔼蔼乎菁莪之咏自代有科目以来无若是盛也其居则鼇极左峙鲸波右折钩陈属道觚棱对阙璇台叠云画栋凝月风铃语静露榜花缬丹芸翠萐丛植乎其前瑶笙皓鹤缭绕乎其侧其用则菱笺松墨天府之藏玉液琼羞大官之烹文缣积笥楮镪分縢粟廪嵗继膏釭夜明出纳之籍地官所经选部胥史马曹兵百工什器庀自冬卿其书则东观幽经西昆秘録宣明鸿都石渠天禄孔堂旧壁汲冢遗竹牙籖矗架锦带充屋张华之所未尝见扬雄之所未能读其学则上遡羲农下探邹鲁五纬错陈六际咸覩捜罗二仪囊括千古议必根柢文必绳榘制诏册命王言是敷表志传记太史所书论劝惩闗名教之大作歌咏本性情之余盖将阐百王之礼乐而恢一代之规模者也于是二公乃进诸吉士而诲之曰子知国之所以待子者乎此虞之意周之制也百僚之有师而三俊之有士也吾将考古学陈旧章胪明条揭宏纲定甲乙分雌黄约尔以大义示尔以周行尔膏尔车尔颿尔航驾圣途之荡荡泳学海之洋洋绘日月以为辉组云霞以为襄耸廊庙之柱石补山龙之衣裳逸亨衢以骋步与往晢而齐光若乃旅逐羣趋寅入酉出镂木为工画饼为食縦坚白之嵬谈衒栀蜡之末饰而或月弄风嘲笔耕心织利私书于子弟糜公帑于朝夕是岂徒李太白之忧抑亦负陆敬舆之学也于是诸吉士若喜而蹈若敛而孙若惕而惊若起而奋谨顿首再拜而进曰昔者左李嗜学秘书是求张窦辞官不耻为留我独何人载歌载逰屹门墙之在望辱衡鉴之是收观洪漭之大荒登昆仑之崇丘敢不朝研暮索上绍旁捜竭吾才以必骛及吾仕之未优抽丝纶之藻思输药石之忠谋辅经世之大业扬对天之宏休庶吾夙昔之志可以粗酬也曷有负明天子之徳以贻先生之羞哉乃歌曰巨鼇崒兮彼峰玉堂起兮丽空历贝阙兮入紫宫锵予佩兮墀之东匪吾皇兮圣明予曷为兮此逢姬髦兮商耉文之渊兮徳之薮瞻为山兮望为湖大者为师兮小者吾友生之逢兮不先以后矢予心兮终不负干羽兮两阶冠裳兮九垓歌明良兮咏蒸哉赞帝业兮延鸿厘念功业兮及时嗟古人兮我期皋兮防兮吾舍此其安归兮  

樵夫笑士不谈王道赋【`以题　　唐为韵`】王　棨  

多辩名士能文硕儒或有不谈于王道终知取笑于樵夫幸遭仄席之时遂皆沈黙遂使执柯之子因此胡卢当其野絶遗贤朝称多士九土咸欢乎富庶四夷俱混于文轨尽合赞洪猷歌至理而悬河健口未闻衮衮之辞掷地清才不述便便之美有夫则野其业唯樵或怡情于磵侧或放志于山椒乃曰凡在吾侪犹欣渥泽之汪濊岂伊作者长使声歌之寂寥所以向彼息肩因兹掩口是山中舍箭之际正洞里观棋之后尤堪抚掌念牧竖以知无聊用解颜问樵人之信不况乎徳迈三代功超百王士非君则好爵奚取君非士则休声不扬岂言泉之杜竭抑辩囿之荒凉侧耳听时嫌寂寂于都下负薪归处輙怡怡于路旁盖以沐浴昌期优防造俱为卷舌之辈不及击辕之老冁然未已殊主人之答宾莞尔艰持异下士之闻道岂谓乎力伐摧柏声腾夕岚足令墨客増愧词人有慙是知运属无偏合着奚斯之颂时当有截须陈吉甫之谈方今君则唐虞臣惟周召称扬者皆马周之辩赞咏者尽雕龙之妙可以流播千古锵洋八徼若然则樵采之徒欤又何由而窃笑  

天府赋　　　　　　　　　　【`元`】汪克寛  

维苍姬之肇造兮臻泰和于寰防恢舆图于八纮兮邈圣徳之煦伟菁莪之乐育兮烝俊髦之楚楚举宾兴之盛典兮进贤书于天府羌天府之峗巍兮实萃国之焜煌列璧暨天球兮炯明月于夜光肆异才之挺生兮嫓瑚琏而圭璋既温粹而罔玷兮又追琢其文章宜哲王之珍之兮登厥明而是藏嘻成后之善断兮且睿圣而辅之日就月将而弗懈兮迈文武而缉煕建周官之六典兮植太平之丕基掌邦教于司徒兮卿大夫以为属宣徳行而训迪兮繄礼闲而乐梏俾艺苑之翺翔兮存秉彝之贞淑每三载而选遴兮书贤能于简牍遂旅献于丹扆兮觊重瞳于采録王再拜而受之兮忻得贤而善俗敕司寳之官而庋其书兮曽何翅于贝玉爰论定而授职兮聿锡爵而颁禄余幼好此奇服兮佩往圣之规箴夙清修而慎守兮亦广讨而幽寻萤牕雪几矻矻以穷年兮非古训为无所用其心维吾既有此内美兮遂充贡于斯今皇穆穆以当天兮亶丕承于祖宪轶盛治于成周兮兴羣才于海甸曰余防此嘉惠兮遭世孔仁蕲登名于天府兮摅尺寸之忠勤叩阊阖而开关兮呈琅玕于帝所跽敷衽以陈辞兮念明时之欣睹兹较艺于乡闱兮聊抽思而作赋顾雕虫之何有兮守中扄之贞固乃舞抃而为之歌曰成周至治八极咸宁兮硕彦间生为国之桢兮司徒典教兴贤能兮策书入献天府是登兮猗欤我皇为治励精兮设科取士罗羣英兮所寳惟贤録姓名兮藐焉小子希对扬于明廷兮  

## 御定历代赋汇卷四十七  

典礼  

朝会赋　　　　　　　　　　【`晋`】傅　  

仰二皇之文象咏帝徳乎上系考夏后之遗训综殷周之典制采秦汉之旧仪肇元正之嘉会于是先期戒事众官允敇万国咸亨各以其职翼翼京邑巍巍紫极前三朝之夜半庭燎晃以舒光华灯若乎火树炽百枝之煌煌俯而察之如亢烛龙而照方仰而观焉若披丹霞而鉴九阳阊阖辟天门开坐太极之正殿严嵳峨以崔嵬嘉广庭之厰丽美升云之玉阶相者从容俟次而入济济洋洋肃肃习习就位重列面席而立胪人齐列賔礼九重羣后徳让海外来同束帛戋戋羔雁邕邕献防奉璋人肃其容是时天子盛服晨兴坐武帐慿玉几正南面而听朝慿权衡乎砥矢羣司百辟进阼纳觞皇恩下降休气上翔礼毕飨燕进止有章六乐递奏磬管  

铿锵渊渊鼓钟嘒嘒笙簧搏拊琴瑟以咏先皇雅歌内协颂声外扬  

正会赋　　　　　　　　　　【`晋`】王　沈  

伊月正之元吉兮应三统之中灵顺天地以交泰协太蔟之精荷介祉于上帝兮祚圣皇以永贞华幄映于飞云兮朱幕张于前庭曜五旗于东序兮表雄虹而为旌备六代之象舞兮厘箫韶于九成晞夜以司晨兮望庭燎之髙炀壮甲士之星罗兮伟干戚之飘扬胪人肃其齐列九賔穆以成行齐八荒于蕃服兮咸稽首以来王  

南蛮北狄同日朝见赋【`以渡泸欵塞咸造阙庭为韵`】  

【`唐`】穆　寂  

我皇道叶神化功髙睿算万国之广斯临八圣之业是纂遐哉辫发之俗既竭赤诚逷尔椎髻之人亦输丹欵岂不以隂阳焕乎金镜律吕谐乎玉琯徳该动植而以信以寛仁及飞走而不麛不卵故得殊方述职异俗来庭归我造沐我皇灵晓逾赤坂以向日夕过白登以占星碛路诚遥委毳幕氊裘之质山梯虽险致穿胸儋耳之形然则自南自北或驰或渡俱为九译之乡各渉万里之路同臻禁地事且叶于不期并列盛时礼若符于有素是以坦王道恢帝图荡然与龙山非隔廓尔将鳯穴靡殊集六蛮而辉赫九域萃五狄而光耀八区迩无不賔鄙周宣勤乎薄代逺无不服笑诸葛矜于渡泸遂能革至性于方外柔犷俗于面内大行人明其近逺怀方氏其进退靡僭晷刻既从荔浦之源罔复斯须爰自榆林之塞有以见化溢含恩覃覆焘膳丰馆给礼洽郊劳孰云胡越之异来若同心且殊虞芮之争防如两造以其逾絶漠逗悬巗盖由君迈轩辕颛琐臣掩伊陟巫咸不然则焉能抵秦川来魏阙皆展遐方之贡献共备同日之朝谒者哉  

南蛮北狄同日朝见赋【`以渡泸欵塞咸造阙庭为韵`】  

【`唐`】王　起  

我皇制百蛮以徳辉刑八狄以威灵俾旷代之絶域同一日而来庭则不叛不侵知遐迩之无外自南自北昭声教之永宁惟蛮也荒陬有倔强之号惟狄也絶漠有桀黠之暴辞炎徼应感而偕来谢穹庐不期而两造上乃御正殿临中区文物有耀声明以殊小周王之賔肃慎卑汉后之享单于于是卉服云集旃裘风趋骏奔而逺无不届麏至而实繁有徒垂衣而朝三表自慙于制虏止戈为武五月孰矜其渡泸百辟式瞻九仪以配宁有截而斯畅俨无哗而相对献琛尽礼杂彩服以和光蹶角展容望珠旒而欣戴若非越荒徼逾紫塞则南同鱼鼈安得仰龙章于舜年北喻豺狼未可亲兽舞于尧代是知历寒乡之觱发钦百度兮无阙忘沓嶂之崭岩彰九区兮克咸圣上惟北辰之位是纉匪南面之尊是满穷发斯服雕题无算仰天威以懐柔化夷徳为悃欵盛礼必具幽遐既慕同寅协恭兮斯亲在逺如迩兮斯赴始差肩于着定之位终收迹于夐絶之路史臣书曰美异俗而同臻象斯华而合趣则昔有梯山骤至航海径渡无蛮狄入勤之遇  

朝呼韩邪赋【`以焕乎威仪遐　　唐掩前古为韵`】阙　名  

倬彼惟汉至徳鸿融元功绚焕敷仁义于异域俾华夷而同贯故能臣匈奴来单于超沙漠越余吾弃穷庐而云起望髙阙而风趋屈膝而来有以见其蠢尔垂拱以待是用表于巍乎况当行幸祠祀之礼崇甘泉泰畤之仪盛肃肃乎万物是备昭昭乎威容既正象胥以铎岂言语以不通司仪式班示进退之必敬然后差行列辨尊卑序璧羔皮帛之等第示要荒守衞之威仪冠带之容间彼荷氊被毳韶濩是作杂夫僸佅兜兮雍容之礼有则倔强之心不施塞永安宁猬起兮于彼青蒲方奏犹蚁伏而在斯信纯化之云布俾逺戎之星驰不然何以其国则賖其人不遐修臣之节为国之华朝一人于防县渉万里之穷沙则周公明堂之仪宁九采之足美而夏禹涂山之防虽万国而何嘉且夫懐我有方所由者渐徳之为被我不可掩非慕义而有求奚尊君之自贬是知抚御之道莫善于汉宣威仪之设莫盛乎甘泉美舞徒称乎干羽镂勲何媿于燕然布令陈辞之义行岂事成而后树引领稽颡之容作乃瞻之而在前自可光九功服九土旷万代而一时宜耀今而荣古周公朝诸侯于明堂赋【`以九垓向序外方同心为韵`】  

【`唐`】谢　观  

赫赫明堂居国之阳巍峨特立镇压殊方所以施一人所以朝万国诸侯王面室有三总数惟九间大庙于正位处大室于中霤啓闭乎三十六戸罗列乎七十二牖左个右个为季孟之交分上圆下方法天地之奇偶时也六年之初孟春之首有截而至无胫而走将欲交正于成王之命所以立辟于周公之手洞八闼以临八极辟四门而来万有所司备班品于庭除执事肃文物于前后及夫诸位散设三公最崇当中阶而列位与羣臣而不同诸侯东阶之东西面而北上诸伯西阶之西东面而相向诸子应门之东而鹗立诸男应门之西而鹤望戎夷金木之戸外蛮狄水火而位配九采外屏之右以成列四塞外屏之左而遥对朱干玉戚森耸以相参龙杨豹韬抑扬而相偝肃肃沈沈峦崇壑深烟收而卿士齐列日出而天顔始临戴冕旒以当轩见八纮稽颡负斧扆而南面知万国归心于是锵金石扬律吕动埙篪揺柷敔俨若思而山立悄不言而雁序一拜一起岳抃而齐倾舞之蹈之雷屯而复举俄而翠华转仙仗回恩覃率土化溢九垓合蛮貊以毕至尽梯航以爰来彼禹有大室武作灵台曷与此而同哉  

叔孙通定朝仪赋【`以制定朝仪上　唐尊下肃为韵`】白居易  

稷嗣君上稽天命下察人听以为作乐者存乎功成制礼者本乎理定故易尚随时礼贵从宜于以致理何莫由斯允矣君子休哉令规采三代之帝典起两汉之朝仪于斯时也秦吞六雄之后汉承百王之礼壊乐崩上陵下替将欲创洪业尊皇帝驯致王道丕革季世莫先乎正位以经邦体元而立制者也夫其将用于国先习于野辨度数于声名文物审等威于君臣上下儒生肃以济济物有其客国典焕其煌煌礼无违者然后辟双阙防百僚动必严恪进无諠嚣长幼之序不忒贵贱之仪孔昭锵锵兮若万国赴涂山而防秩秩兮如百官仰太一而朝嵗十月天地澄爽宫殿清旷风传警跸日丽天仗于是右陈列辟左立丞相东西分而则别文武俨以相向簪裾奕奕颂鹓鹭之具寮剑防森森列熊罴之名将帝容式展皇威克壮莫不上恭已以临下下竭诚而奉上观其威仪允淑容止具笃天子负鳯扆以皇皇正龙顔而穆穆百辟欣戴九賔悦服拔剑者惩惧而慓慓饮酒者敬慎而肃肃故知君有威故能守其邦臣有仪所以保其禄帝谓叔孙旧章斯存可以发挥我洪徳啓迪我后昆方将守而经国岂止焕而盈门不然何以表一人之贵知万乘之尊  

诸侯春入贡赋【`以天下侯国春　宋入方物为韵`】文彦博  

圣啓洪绪君临溥天侯国之辨方有要王春之入贡昭宣列爵正仪谨奉藩而立制建侯协序致任土以居先稽芳载于礼经仰徽名于帝者诸侯述职以无旷太史奉时而可假以谓惟王建国我则叙五等于域中与物为春我则任九贡于天下徒观夫爵分显秩位列元侯当是时缇管顺煦和之美皇祗布发生之休震方之喜气潜道长乐之洪仪聿脩帝容执瑁以端拱臣节奉璋而告猷旅币羣方咸奉舜班之瑞充庭万品皆分禹别之州但见云布封疆绮分邦域故我当嵗首以入用致坤珍而罔忒防风和令导传胪之九賔迟日当阳丽执玉之万国岂不以辨九土者当贡首四序者上春盖将备物宜于时育助邦光之曰新龟纳江沱之锡磬浮泗水之濵齿革羽毛以偕至球琳琅玕而毕陈三品良金于以向履端而执防五都竒货于以当献嵗而效珍莫不名物森罗衣缨杂袭虽厚篚以斯备在庶邦而允集此春也霈于皇泽当邹律之均温彼贡也错于地财异楚茅之不入彼来宗者夏之礼制献功者秋之典章曷若谨嵗贡以备物庆春祺之载阳谅脩时而贡职乃辨物以居方备于蕃于宣之仪皇皇辑瑞当载生载育之济济来王故圣人灼叙声明光昭文物懿公侯之隆盛充贡赋之繁蔚属后王布和之辰献国珍而罔咈  

王防图赋【`有序　　　　　　　元`】李　亷  

唐贞观三年天下太平四夷之国莫不臣服各率其部蝉聫来降防同京师于是中书侍郎顔师古诸如周史臣集四夷朝事为王防编写图以示后作王防图乃命阎立本图之以形容万国朝贡之象彰教化之效晋阳起兮挥天戈涤隋氛兮挽银河俨皇居兮突兀俯六合兮谁何森乎如一轴当中而羣辐俱凑焕乎如北辰居极而环宿共罗方其大明阊阖开辟鱼金鳞次笋玉鹓立极衣冠兮中州率侏离兮异域扶桑崦嵫濮鈆祝栗渺八纮兮万里重象胥兮防译而乃贡琛献防俯伏主臣前追后随穆穆彬彬环佩玱兮拂朝露旌旗舞兮旭海暾绛纱啓兮玉斧明雉尾叠兮翠叶缤玉宇澄天顔肃穆伟盛徳之形容恍丹青兮一幅海色天光洞射辉映瑰奇谲诡万怪千胜恍兮九鼎并列而戢戢乎方物灿兮舆图初开而混混乎逺近也彼其金齿龂龋环耳玲珑迤逦而阶进者非交趾夜郎之遗宝乎翠发鬈茸緑睛转红俯伛而欲前者非铁勒颇超之裔戎乎雅鬟生风左袵并臂此吐蕃之长部西极而并至者邪裘毡防雪帽茸飞霜此靺鞈之酋领北国而入卫者邪或驾象兮侏儒或防璆兮蘧蒢或织皮兮昆仑或卉服兮东隅或额金兮项环或足贝兮膺珠或披赤或负氍毹或剑兮吴钩或刀兮锟鋘南冠越喙骈头接足齐侬楚伧气屏容肃莫不盱睢倾盻惝怳踖踧慙五方之异形慕中州之清淑趋多士之济济伟文物之郁郁也粤兹图之孰创兮实逺慕兮周室俯圣治之何如兮伟姬旦之美绩天风无迅海波不扬楛矢来兮肃慎白雉献兮越裳宜顔师古之彷佛而经营阎立本之所以盘礴而彷徨也然予尝考贞观之初饥蝗未息颉利未驱文皇方力于教化廷臣方赞于都俞夫何师古以六经之学乃区区于一图侈王防以荡君心孰若明王道以賛广谟且夫明堂之位乃汉儒傅防而王防之编安知非史氏之防况乎重译之至周公方为之退逊旅獒之来太保重为之戒谨则夫史佚周任之俦亦岂为是以献其愚也呜呼十渐将形于谏防而王防遽于心目此太宗王业所以不纯而他日高丽小丑致天下于骨暴未必非师古啓之安得不视魏公而心忸也方今重熙累洽握符阐珍以大一统之规模极大九州之经纶际天所覆极地之蟠虽涂山之防不足以拟盛合宫之朝不足以等伦居今日者固当为宋广平为真西山使无逸豳风之美再见犹欲黼黻师古之余智而想像立本之毫端也  

王防图赋　　　　　　　　　【`元`】龚　瑨  

日域月竁鲸海龙沙车书万里胡越一家抚泰运于方今懐盛观于徃古后苍姬之千载隆有唐之丕祚炳记载于汗青烂形容乎缃素岂徒侈功烈之铺张实以耸华夷之向慕也若稽武王天命伐殷垂衣裳以致治壹遐迩而来賔旅獒楛矢之入贡九夷八蛮之效珍史特书于编緑式昭示于后人此其开有周八百年之业而夐非后世之所拟伦降秦而汉历晋及隋唐承天命奄奠中都拯生民于涂炭又宇宙之一初由是西逾岑徼东越海濒北穷幽朔南极朱垠咸梯山而航海亟奉贡而称臣惟此文皇曰英且明既克戡于大难敉宁相贞观之效速乃三年而有成维彼诸蛮越在南荒方万国之賔服乃率先以来王观其服装异制形貌殊质冠蒙茸之熊重咿嗢而九译褫毡毳于遐邦袭衣冠于中国于是明堂大开列辟云趋戎夷旅国门之列蛮貊环庭阙之隅端九重之临御賔万国而受图日照月临近清光于咫尺天覆地载扇皇风于八区四方既同天子之功防臣师古敢渎渊聪昔在有周四夷毕朝史臣有请编简名标肆而篇以王防阅千载于一朝矧今盛时度越当年幸目覩于盛事可湮郁而弗宣愿为图以示后与周书而并传帝顾曰嗟嗟我匪徳奚逺人之慕义乃相率而来服岂予心之克当实股肱之尽力防臣曰都盛徳致昌皇威逺浃乃抑弗当信谦让之允极宁子孙之可忘帝曰俞哉立本汝来维周篇之王防历秦火而未灰越荩臣之有请宜肖像之毕该汝丹青而作绘増贲饰之昭囘立本曰都臣拜稽首虽无造化之笔敢竭对扬之手愿摹拟于万分庶永诒于厥后于是诏内臣出缣楮丹铅于尚方分笔墨于御府俾肖像以惟真俾周篇而作辅迨夫心精目巧意定神闲能事非迫促之须妙思较锱铢之间肆其万丑殊形羣蛮异类赤发而拳毛目深睒而猳喙匪服羽而衣皮斯雕题而交趾穷诡异之百端肖姸媸于一揆不知囿于毫素之间盖已逼真于明堂之位矣讫乃敷奏允惬上心动天顔之喜色催一笑而赐金俾登之于秘府用垂示于来今愚尝稽徃事于三代韪谊辟于太宗甫干戈之未息聿文馆之是崇美瀛洲之圗像畅四海之儒风逮贞观之王防亦一时之丰功何师古儒臣徒切比于周文而旅獒作训曽不师乎召公不知教化之效何如仁心之既効使俯伏之含毫吮墨宁不愧传呼于畵工是朝贡有象适以骄好大喜功之志而魏征之思宁不诒后悔于辽东故读史至此而每为之三叹而况图昔时之无逸为后来之山水者又焉保其初终惟我皇元列圣相承奄开辟以来未有之天下轶唐虞而上极盛之文明万国来王图不能以尽其意防其有极民不得而为之名愚生何幸而观光于上国赋方今之朝防以黼黻邦家之太平  

司空掌舆地图赋【`以平土之职圗宋掌舆地为韵`】欧阳脩  

率土虽广披图可明命乃司空之职掌夫舆地之名奉水土以勤修慎司无旷览山川而尽载按牒惟精所以専一官而克谨辨九区而厎平者也伊昔令王尊临下土以谓緜宇非一不可以周览众职异守俾从于各主故我因地理之察宜建冬官而法古将使如指诸掌括乎地以无遗皆聚此书着之图而可覩险固咸在方隅异宜分形胜以昭若庶指陈而辨之度地居民既脩官而有旧辨方正位俾披文而可知其或作屏建亲命侯封国小大有民社之制逺迩异封圻之式非图无以辨乎数非官无以奉其职主于空土既险阻之尽明别尔分疆志广轮而可识诚由据圅夏之至要賛大君之永图上以体国而经野下以建邦而设都参古号于周官各司其局辨羣方于禹迹无得而逾是何标区域以竝分限华夷而靡爽域中所以张乎大天下无以逾其广亦犹五土异物必辨于司徒之官九州有宜乃命乎职方之掌用能三壤咸则四民奠居穷人迹于遐域包坤载于方舆且异夫充国论兵但模方略之状酂侯创业惟收图籍之余彼夏贡纪乎州名汉史标乎地志虽前防之并载在设官而未备曷若我谨三公于汉仪専掌图于舆地  

至日早朝赋　　　　　　　　【`明`】刘　球  

维宣徳纪元之五载逮防司令之中旬羲和囘驭于北陆招揺指子于初昬玉琯之灰乃动黄钟之维新开万物之太始转一气于鸿钧幸遇升平之防于今日宜致履长之庆于紫宸焉故时则灵台是定礼则鸿胪是宰仪物则内外毕备执事则大小恪戒莫不齐沐宵兴敬恭以待是日也及东方之未曙仰明星之犹光车尘纷纭以起途烛影灿烂以交张听玉漏之滴沥望廷燎之辉煌九门辟兮既廓三鼓发而有镗填两掖以竞进鸣双佩兮铿锵陞卫罗以万队卤簿设其两傍合之则为耦离之则成行牙旗羽盖龙文鳯章玉节金鍪殳矛戈扬众不能名美不能方少焉日曈昽兮东跻云缥缈兮下幕浮佳气于帘栊灿祥光于碧落飞鸟隼兮垂翔凝氷霜兮融液炉烟起而香风飘廷鞭响而羣嚣寂阍象端厥容止仗马不敢喘息然后啓瑶扃来警跸鸿钟鍧銮舆出髙明衮衣之日月逺覩天位之飞龙黼扆后设而断必自乎睿思冕旒前随而明不掩于重瞳无动声色笃恭其容俨然帝舜之正位乎南面何异周武之垂拱乎九重其臣则王公侯伯貂蝉炫帻玉带悬牙朱衣袭裼卿大夫士降至百职济济蹡蹡莫不盛饰冠以品分班以次设东文西武鸳排鹄植旁及服左衽之逺夷言侏之羣貃诗书所未道其名唐虞所不賔之国皆奉玉帛而逺来亦幸观光乎其侧于是绛帻鸡人长鸣东庑伶官发音金石柷敔琴瑟箫管交宣迭鼓声洋洋乎盈耳节铿铿乎有序礼官唱赞登降拜俯进退啓跪或跃或舞咸中乎仪罔愆于素诸方匦进之辞既退万口嵩呼之声齐举喜动乎天顔声振乎寰宇迨乎大礼既成祥庆荐臻荷天子之有命赐众臣休暇于浃辰宴币既颁恩礼复勤凡有生之众庶莫不愿戴于一人且夫冬之为节自古所尚岂但鲁史备云物之书周官重圜丘之享盖其在易卦则为复而复之为义取乎隂消而阳长阳长则君子道泰之渐隂消则小人道否之象上必体此而思君子之道当崇下必体此而思小人之道不足仗上下同情是则是惩务使邪枉不得胜乎正直防慝不得妨乎贤能则天下可纳之仁义之域功徳可齐乎唐虞之称皇图于焉而巩固福物自是而骈増  

甘泉赋【`有序　　　　　　　　汉`】扬　雄  

孝成帝时客有荐雄文似相如者上方郊祀甘泉泰畤汾隂后土以求继嗣召雄待诏承明之庭正月从上甘泉还奏甘泉赋以风其辞曰  

惟汉十世将郊上定泰畤拥神休尊明号同符三皇録功五帝防锡羡拓迹开统于是乃命羣僚历吉日协灵辰星陈而天行诏招揺与太隂兮伏钩陈使当兵属堪舆以壁垒兮捎夔魖而抶獝狂八神奔而警跸兮振殷辚而军装蚩尤之伦带干将而秉玉戚兮飞蒙茸而走陆梁齐总总以撙撙其相胶轕兮猋骇云迅奋以方攘騈罗列布鳞以杂沓兮偨傂参差鱼颉而鸟防翕赫曶霍雾集而蒙合兮半散照烂灿以成章于是乘舆乃登夫鳯皇兮而翳华芝驷苍螭兮六素虬蠖略蕤绥漓虖襂纚帅尔隂闭霅然阳开腾清霄而轶浮景兮夫何旟旐郅偈之旖旎也流星旌以电爥兮咸翠盖而鸾旗屯万骑于中营兮方玉车之千乗声駍隐以陆离兮轻先疾雷而馺遗风凌高衍之嵱嵷兮超纡谲之清澄登椽栾而羾天门兮驰阊阖而入凌兢是时未臻夫甘泉也乃望通天之绎绎下隂潜以惨懔兮上洪纷而相错直峣峣以造天兮厥高庆而不可乎弥度平原唐其坛漫兮列新荑于林薄攒幷闾与茇葀兮纷被丽其亡鄂崇丘陵之駊騀兮深沟嵚岩而为谷离宫般以相爥兮封峦石闗施靡乎连属于是大厦云谲波诡摧嗺而成观仰矫首以髙视兮目冥眴而无见正浏滥以惝兮指东西之漫漫徒徊徊以徨徨兮魂眇眇而昬乱据軨轩而周流兮忽坱圠而无垠翠玉树之青葱兮璧马犀之璘防金人仡仡其承钟虡兮嵌岩岩其龙鳞扬光曜之燎爥兮垂景炎之炘炘配帝君之县圃兮象太一之威神洪台崛其独出兮防北极之嶟嶟列宿乃施于上荣兮日月才经于柍振雷郁律于岩窔兮雷倐忽于墙藩鬼魅不能自逮兮半长途而下颠历倒景而絶飞梁兮浮蠛蠓而撇天左欃枪而右冥兮前熛阙而后应门防西海与幽都兮涌醴汨以生川蛟龙连蜷于东厓兮白虎敦圉乎昆仑览樛流于髙光兮溶彷徨于西青前殿崔巍兮和氏玲珑抗浮柱之飞榱兮神莫莫而扶倾闶阆阆其寥廓兮似宫之峥嵘骈交错而曼衍兮防隗乎其相婴乘云阁而上下兮纷防笼以混成曳红采之流离兮飏翠气之宛延袭璇室与倾宫兮若登髙眇逺亡国肃乎临渊回猋肆其砀骇兮翍桂椒而鬰栘杨香芬茀以穹窿兮系薄栌而将荣芗呹肸以棍批兮声駍隠而历钟排玉戸而飏金铺兮发兰蕙与芎防帷弸彋其拂汨兮稍暗暗而静深隂阳清浊穆羽相和兮若夔牙之调琴般倕弃其剞劂兮王茧投其钩绳虽方征侨与偓佺兮犹髣髴其若梦于是事变物化目骇耳囘盖天子穆然珍台间馆璇题玉英蟺蜎蠖濩之中惟天所以澄心清魂储精垂恩感动天地逆厘三神者乃搜逑索偶臯伊之徒冠伦魁能函甘棠之恵挟东征之意相与齐乎阳灵之宫靡薜茘而为席兮折琼枝以为芳噏清云之流霞兮饮若木之露英集兮礼神之囿登乎颂只之堂建光耀之长旓兮昭华覆之威威攀琁玑而下视兮行游目乎三危陈众车于东阬兮肆玉轪而下驰漂龙渊而还九垠兮窥地底而上回风漎漎而扶辖兮鸾鳯纷其衔蕤梁弱水之鼎濙兮蹑不周之逶迤想西王母欣然而上夀兮屏玉女而却宓妃玉女亡所眺其清矑兮宓妃曽不得施其蛾眉方揽道徳之精刚兮侔神明与之为资于是钦柴宗祈燎薫皇天招揺太一举洪颐树灵旗樵蒸焜上配藜四施东爥沧海西耀流沙北熿幽都南炀丹厓瓒觩防秬鬯泔淡肸蠁丰融懿懿芬芬焱感黄龙兮熛讹硕麟选巫咸兮叫帝阍开天庭兮延羣神傧暗蔼兮降清坛瑞穰穰兮委如山于是事毕功回车而归度三峦兮偈棠梨天阃决兮地垠开八荒协兮万国谐登长平兮雷鼓礚天声起兮勇士厉云飞扬兮雨滂沛于胥徳兮丽万世乱曰崇崇圜丘隆隠天兮登降峛崺单埢垣兮増宫参差骈嵯峨兮岭巆嶙峋洞无厓兮上天之縡杳旭卉兮圣皇穆穆信厥对兮徕祗郊禋神所依兮徘徊招揺灵栖迟兮辉光燿降厥福兮子子孙孙长无极兮  

南郊赋　　　　　　　　　　【`晋`】郭　璞  

于是时惟青阳日在方旭我后将受命灵坛乃改步而鸣玉升金轩抚太仆扬六辔齐八騄列五幡于一元兮靡日月乎黄屋矫陵乌以侦兮整豹尾于后属武骑仡以清道被练焕以波烛尔乃造旷场戾坛庭百寮山立万乗云萦延祝史肆玉牲登圆丘揖太清礼羣望告皇灵天澄其气日朗其精飞防鼓舞于八维兮丰隆击节于九冥祝融穆以肃侍兮阳侯澹以中停于是司烜戒燧火烈具炳宗皇祖而配祀増孝思之维永郊寰之内区域之外雕题卉服被发左带骏奔在坛不期而防峨峨羣辟蚩蚩黎庶翘懐圣猷思我王度事崇其简服尚其素化无不融万物自鼓振西北之絶维隆东南之挠柱廓清紫衢电埽神宇风马桂林抗旌琳圃五岳不足以显其勲九韶不足以赞其舞飨骇鬼方声振丘陇倒景望风龙汉企踵烂若列星之环辰咸云腾而海涌此盖和气旁通罗潜总自然之感鼓而遂动  

郊祀赋　　　　　　　　　　【`陈`】邓　耽  

咨改元正诞章厥新丰恩羡溢含唐孕殷承皇极稽天文舒优游展仁阳明光宥辠人羣公卿尹侯伯武臣文林华省奉防厥珍夷髦卢巴来贡来賔玉璧既萃于斯万年穆穆皇皇克明厥徳应符蹈运旅章厥福昭假列祖以孝以仁自天降康保定我民  

南郊赋　　　　　　　　　　【`唐`】徐彦伯  

维帝唐八十有五载鸿徽铄于县防腾阳精握机矩还摄提以产气配神明而作主倬四后之在天伊万物之胥覩左日壑右星圃吹烈火于炎丘觌坚氷于委羽莫不匍匐我声敎骏奔我珪组纳大荒之管钥伏堪舆之扄户兹可以孩黔羸扶盘古苞混茫而首出亦奚云于三五哉于穆我皇纂戎而昌青气揺社白云入房与天地合契与日月齐光杖太一敺羣刚共工戮兮河岳正旬始灭兮星辰张辑稽古之礼物悬象外之旧章虽配天复禹继嗣兴汤者不其恧欤肇允神圣浸发葆命芬徳馨香崇庸祗敬吟蓼萧以游渥合枲桑而蕴正关石龢钧飞沈翔泳择明居之全法撰苍渠之阙令则太阶平而玉衡正也庶绩洪凝赓歌浩作隂骘于下有孚颙若恢负胜之图贲昭功之籥是以游乎湍濑丹鸟吟于观阁芝房菌蠢而玉英景云璀璨而金萼双觡共抵之兽踯躅苑山一稃二米之颖纷拏畎壑邦诵中和甿歌小毖嵗合作噩日交长至遘朔旦之明期择纯阳之正地欲陈大旅展时事告紫宙之成功定皇天之宝位蜃鷩司典鸤鸠蒇职崇泰坛考星翼画八卦以通道错五行而辨域对越精祗森罗正直木防火而殷荐豫乗雷以罔极载师清野土训扫防缭垣虹合参途电聨笼组帷以艾景覆皇邸以庆烟宫伯纠其禁内饔烹其鱻周庐攒搆以戢孴列纛抗茎而翩緜绳绳都人济济多士九牧之守百蛮之子莫不挈鴈提羔攒骖噎轨纷鸿溶以腾逗叛遹皇而佁儗或騈肩而侧足候吾君之戾止若葵藿之倾离光同江河之赴溟水也然后啓端门警仙跸双鳯矫首六龙齐膝青斾罥云红旌彗日锵玉鸾之鸣轙按金鸡之广术传画角以啾嘈曳朱旗以騈坒呵风伯令戒道制冥使司律此灵祗所以保绥皇天所以宥密于是辟龙次幸蜺帱鹑鸟司襄熊罴奉收皇帝乃彰画黻袭大裘端玉珽肃珠旒翼翼穆穆遂臻于圜丘躬孝享拥神休设天宗之六席援长发之二球盥以明水荐以香羞陈苍璧而咸事借白茅而阐幽絜骍旄之泔淡酌瓒之觩防盛哉坤极顺天而见邸乳祥开曾沙业荐赫礼数于彤壸布徽音于紫县率先于金簿之蚕谨覆以瑶筐之鷰皇后介礼恭兹亚奠凝亿兆之欢心注穹苍之景盼紫微开兮天香满神之来兮轩星纂候黄钟兮雪飞调大吕兮风暖戛云和之宝瑟吟孤竹之清管石麟夭矫团翠烟而上征蕤鳯沕霍迓鸿厘之无算瑞气蜿蜒于薮甸祥光熠爚于旄防三觯终献万祗呈醺升羽节导灵羣凝肆夏以青晷飏登歌而咽云徽鸾鹥之飒沓致戬谷之絪緼礼毕功成天旋日转宸仪允穆后庸胥展引大火之流旂回夷庚之翠辇倪三蛮之崇构御六气之遥辨览太之神防张集灵之瑞典草木亨兮雷雨霶霈湛恩洒兮云霄霮防寿觞霞举兮丝竹龢筐篚岳立兮騈嵳峨天子方合符于大庭之国错事以梁父之阿岱崱嶷兮清嶂汶澄兮紫波屯千毂以霆转整万辔而星罗则述易象者献风行之繇谈比兴者奏时迈之歌荡荡乎巍巍乎无得而名言矣遂作颂曰煌煌灵台告成功兮我君孝享亚坤宫兮纯嘏布濩延皇穹兮惟防代表霭升中兮享寿千亿传无穷兮  

有事于南郊赋　　　　　　　【`唐`】杜　甫  

葢主上兆于南郊聿怀多福者旧矣今兹练时日就阳位之美又所以厚祖考通神明而已职在宗伯首崇禋祀先是春官脩颂祗之书献祭天之纪令泰而不昧俟万事之将履掌次阅氊邸之则封人考壝宫之防司门转致乎牲牢之系小胥专达乎悬位之使二之日朝庙之礼既毕天子苍然视于无形澹然若有所听又齐心于宿设将旰食而匪宁旌门坡陁以前骛彀骑反覆以相经颉曽城之轧轧轶万方之荧荧驰道端而如砥浴日上而如萍掣翠旄于华葢之角彗黄屋于钩陈之星神仙戍削以落羽魑魅幽忧于固扄战岐栗华摆渭掉泾地回回而风淅淅天泱泱而气青青甲胄乗陵转迅雷于荆门巫峡玉帛清迥霁夕雨于潇湘洞庭于是乗舆霈然乃作翳夫鸾鳯将至以冲融寥廓不可乎弥度声明通于纯粹溟涬为之垠堮驷苍螭而蜿蜒若无骨以柔顺奔乌获之黝蟉徒有势于杀缚朱轮竟野而杳冥金□成隂以结络吹堪舆以轩轾枪寒暑以前却中营密拥乎太阳宸眷眇临乎长薄熊罴弭耳以相防虎豹髙跳以虚攫上方将降帷宫之綝缡屏玉轪以蠼略人门行马以拱乎合沓之塲皮弁大裘始进于穹崇之幕冲牙铿锵以将集周卫轇轕而咸若月窟黒而扶桑寒田烛稠而晓河落肃定位以告洁蔼严上而清超云萏菡以张葢春葳防以建杓簪裾斐斐樽俎萧萧方面曲折周旋寂寥必本于天王宫与夜明相射动而之地山林与川谷俱标于是乎官有御事有职所以敬鬼神所以勤稼穑所以报本返始所以度长立极酒明水之上越席防布之侧必取先于稻秫麴糵之勤必取着于纷纯纹绣之饰虽三牲八簋丰备以相沿而苍璧黄琮实归乎正色先王之丕业继起信可以永其昭配羣望之徧祭在斯示有以明其翼戴由是播其声音陈乎节奏以进退韶夏濩武采之于训谟钟石陶匏具之于梗概变方形于动植听宫征于碑礚英华发外非因乎笋簴之髙和顺积中不在乎雷鼓之大既而脔挂罥柴燎窟块騞砉擘赫葩斜晦溃电纒风升雪飒星碎拂勿濙渺溟苁淬圣虑岑寂黄増霈苍生颙昻毛发清籁雷公河伯咸騃以脩耸霜女江妃乍纷纶而晻暧执绂秉翟朱干玉戚鼓瑟吹笙金支翠旌神光倐敛祀事虚明于是涾乎涣汗纡余乎经营浸朱崕而洒朔漠汹旸谷而濡若英耆艾涕而童子舞丛棘拆而狴犴倾是率土之濵覃酺醵以涵泳岂奉郊之县独宴慰以纵横泽淡泞乎无极殷荐绸缪乎至精稽古之时屡应符而合契圣人有作不逆寡而雄成尔乃孤卿侯伯羣儒三老俨而絶皮轩趋帐殿稽首曰臣闻燧人氏已往法度难知文质未变太昊氏继天而王根啓闭于厥初以木传子摅终始而可见洎虞夏殷周兹焕炳而葱蒨秦失之于狼贪蚕食汉缀之以蛇断龙战中莽茫夫何以从圣蓄缩曽不下眷伏惟道祖视生灵之磔裂丑害马之蹄齧呵五精之息肩考正气之无辙协夫贻孙以降使之造命更挈累圣昭洗中祚触蹶气惨黩乎脂夜之妖势回薄乎龙蛇之孽伏惟陛下勃然愤激之际天关不敢旅拒鬼神以之呜咽髙衡腾尘长劒吼血尊卑配宇县刷插紫极之将頺拾清芬于巳阙鑪之以仁义锻之以贤哲聨祖宗之耿光卷夷狄之影撇葢九五之后人人自以遭唐虞四十年来家家自以为稷禼王纲近古而不轨天听贞观以髙揭蠢尔差粲然优劣宜其课密于空积忽微刊定于兴废继絶而后覩数统从首八音六律而惟新日起算外一字千金而不灭上曰吁昊天有成命惟五圣以受我其夙夜匪遑寔用素檏以守于嗟乎麟鳯胡为乎郊薮乃上帝之降鉴及兹元之垂裕乎后夫圣以百年为鹑道以万物为刍狗今何以茫茫临乎八极眇眇托乎羣后端防拂于周汉之余缓步濶视于魏晋之首斯上古成法葢其人已朽不足道也于是天子默然而徐思终将固之又固之意不在抑殊方之贡亦不必广无用之祠金马碧鸡非理人之术瑚翡翠此一物何疑奉郊庙以为宝増怵惕而孜孜况大庭氏之时六龙飞御而归至日圆丘祀昊天上帝赋【`以题　唐为韵`】萧颖士  

政教之始莫重乎郊祀郊祀之先莫尊乎昊天是以前王垂之于典训后帝奉之以周旋以事大矣其仪盛焉日之至也所以明气之至丘之圆也亦以象天之圆于是致斋于宫合乐于律羣有司肃肃以儆戒百执事干干而庄栗牲用骍犊以贵诚酌用酒以明质岂但爱人而尊祖葢欲报天而主日天子乃乗玉辂驾苍虬搢方珽服大裘率九仪之卿士从五等之诸侯旌旗露卷冠葢云浮展国容于御路行大礼乎郊丘百役既备司仪辨位剑佩纷纭以陆离钟鼓铿訇而沸渭君明其义臣敬其事执鸾刀以啓毛奠苍璧以为防爵一献而上下胥恱乐六成而神祗麏至后乃取血膋陈玉币寘于积薪之上燔于嘉坛之际飞燎烟于太清合萧光于上帝是以神降我福人懐我惠时罔凶荒物无疵疠致洪化于仁寿岂不由肃敬于大祭客有旅游函关钦兹至道观祀事于国典仰明灵于有昊敢陈舆颂式播造颂曰日南至兮既望祀太一兮圆丘上万斯年兮承天贶  

至日圆丘祀昊天上帝赋【`以题　唐为韵`】贾　餗  

惟天为大惟圣奉天所以就阳位郊上礼高明之覆育荅生植之陶甄告太一以祗敬拥神休而吉蠲于是采遗范于周故封土以成丘取法于干故象形以应圆顾椒糈之莫达凭柴燎以斯传是时星昬东壁日躔南至爰命有司肃将祀事罗幄帟以云黕骈罍俎以鳞次借白茅兮取诸洁荐苍璧类象其兮皇威允穆司仪辨等而以班明徳惟馨祝史陈辞而不愧于是啓禁扄警仙跸千官拱立六龙齐膝济济锵锵匪徐匪疾奉常告备乗舆乃出覆玉叶之卿云昭扶桑之初日斋心涤虑所以感无不通乐徧礼成故能神降之吉观夫广场还合泰坛五畤告万物之生成当一阳之初晷揖羣望以咸秩列众灵以备祀紫微开兮天意通元气调兮薫风起祀之大者莫盛兹道展敬乎皇心报功乎造奏搏拊之清乐彻纯殷之苍昊实祀典之所崇谅邦家之攸保若乃陈以牲币酌以秬鬯歌大吕以为节舞云门以为状达诚于氤氲之际降灵于阊阖之上腾瑞气而宛延烛神光兮溥畅我国家报本克禋顺时脩祭配太祖于座于以敬宗祀皇天于郊为能飨帝此所以神祗降鉴天人合契保昌运兮永贞崇明祀兮不替  

大报天赋　　　　　　　　　【`宋`】范　鎭  

大宋七十有二载符节合于圣神陶钧运于眞宰化至而干用九令行而风不再泰山四维兮固基图而静宁黄河一清兮抚期运而茂对元尊降休其如响富媪效珍而弗爱星气交见景炎青赤之光鱼马两至道出东西之海于时百灵防钧天之游万物极崇丘之大凿井者罔识帝力仰盆者不知天葢以上方游神治古之表垂意几成之防道皇极以甚夷基太平而无外重兹盈成罔或遑怠若曰时靡愆伏物不疵疠协气洪鬯而融然无际者上穹之保艾边鄙不耸干戈倒载生灵相与而欢然于内者三后之大赉按物理以顺考防朕躬之弗逮不有反本之服曷为含生之赖况夫事具徃圣之行文备前世之载妫庭有六宗之禋周家有始祖之配书以廵岳而用事礼以埽地而展采总条贯于先猷赫声文乎当代上一其唱下百其响伯夷秩宗之典叔孙奉常之掌咸谨职以先次率参谋而来上佥曰用日之至吾道之长就国之南吾君之向可以为人而祈福示圣人之能飨也涓辰之良既如是讲仪之盛又如彼将命以方厎飞文以疾置鼓先令于民听俾咸知于上意西逾月毳之垠东走天池之纪北穷祝栗之野南极濮铅之地雷出而奋豫风兴而披靡穹居卉服华体本荐之酋髽首贯胸离身反踵之帅寻声望景知中国之有至仁梯虚航深示戎狄之无外事顺走我辙迹服驯我鞭辔乃有双觡共抵之兽赤汗赭沫之驷浮琛没羽之珍文钺碧砮之异诸福之物倜傥奇伟众变之状灿烂谲诡按图谍而未书历封禅而不至滔滔焉峨峨焉来助祭者波委而岳峙吾皇游巗廊撡絶瑞嘉闻声教之逺乐观仪物之备乃饬四方近逮周行捜杰索俊提忠挈良相与齐于蟺蜎蠖濩之中思所并而周流常羊者已在出警之先期也阙觚削其如倚铺首呀而欲骧行幄默而下垂乐宫屼其髙张八校拱着五旗司方礼器之葳蕤军装之陆梁错文以章藻采兮四防五达之庄既法从之肸饰倐呼鞭之对扬神扶绛扆干行东厢左黄钟兮五音以俱动前式道兮三候而相望始乗舆也颙颙昂昂奋至徳之光大明登兮重昬破而羣隂藏既遵途也秋秋跄跄走万人之望骇飇驰兮浮埃沈而瑞气翔参忠信于倚衡兮逺何适而不臧总徳法而示防岳然其不动兮躬自厚而矜庄春然其太和兮躬不违而滋凉颛储思于逆厘之事也径息驾乎列仙之场俨陟降以肃洁兮杳悟灵于忽恍欵谒之辞称毕孝思之容外溢苇然如伤沛然不怿念报天之罔极顾履霜而懐惕莫重乎礼经之五以观乎世庙之七内则乐穆羽舞旄狄荐苾芬仪赫奕迟奉乎明灵之来格外则熊司旗虎视防威振厉气勃郁肃陈乎游徼之骈坒俄而传呼旦之声严出庙之跸盻重闉以南直届夫礼神之室观夫涂大朱以洞辟坛八觚而翼骞飒绅緌之綷防颖貂蝉之葱芊上摩星以旓云下藻野而缛川圣人凝旒以则数荐璧而象圆乐六变而导和爵三献而告防百神爱瑞以祖洽四方承宇而来旋啓膟膋之芬膏焜樵蒸于髙烟沓馨明之升闻蔼嘉休而肃延回五辂兮清道御两观于中天歌涂巷而沸涌观堵墙而骈塡或隂而霞纷振衣而瞥袂方冬而暑盛叠迹而侧肩靓妆千车回辕冲輣岌若移山之行隐如奔雷之声磕砰硡以拱乎神庭铁衣万骑奋踶横逸晶如积雪之释迅如冲风之疾宛转络绎以环于帝室严辨兮中外胪句兮上下绳鹤驭以飞书絙鸡竿而肆赦纵系缧以毕出普疵吝而一洒重离之曜大继明以照四方泰山之云不崇朝而徧天下饬饫赐沐纯嘏受厘而延膝席饮福而奏需雅太室之声曼延于寿历覆盂之安盘固于宗社彼甘泉汾隂后土之祠交门竹宫神光之拜或孜孜于曲请或屑屑于末戒隘哉陋乎曽未知福含生懐万灵之为大也有一二睂寿顾谓臣曰子游都而盛其际吉其逢者所谓观国之光利用宾于王矣亦尝知盛际之所自出吉逢之所由来者乎子少留吾其语汝夫圣人之将有为也必本于仁义声而为乐文而为礼柄而刑赏统而祠祭崇让以树之懐逺以固之作徳以茂之此古先之能事教化之肇基也故其始下诏则有司指南有经叩天进辞相与上乎荣号者当宁却而不名斯崇让之至诚也将僎仪则百蛮款塞移珍谒讙象译厥角于北阙者本朝羁而不絶斯懐柔之上烈也既已事县官去烦削密轻徭缓租驱跻于仁寿者庶黎愉然而在宥斯作徳之洪覆也夫一举而关众目非由圣躬发愤其孰能大图而殚究子盍亦按胥庭之图披羲农之箓援结绳造契之具迹卷领垂衣之躅料基绪之冯厚准元精之回复扬波以挹其腴润摛芳以搴其稠缛然后摅文心散辞气伏天庭而进牍臣蹶然而仰曰富哉言乎微丈人后进生其不识王泽之渗漉也谨拜手而系曰赫赫钜宋体元垂统升中而奉兮恢恢大圆应圣何言隤社以蕃兮吾皇之隆彼苍之崇合符无穷兮  

圎丘赋　　　　　　　　　　【`宋`】宋　祁  

若夫天地之区既奥而腴王者所以作京焉神明之隩匪攻而筑上帝所以定位焉我朝之拥归运也讥函镐保界之陋鄙周雒渟瀯之渊乃据梁之芒芒侦河之浑浑画邦畿之千里于以宅天子之尊然后翼翼干干作邦孚先禘其祖之所自出兮遂有事乎昊天占国南之七里得髙丘之崛然自干防之初辟保坤灵而不迁藏伟兆于遐叶震元符于兹年此烈祖所以裒神之对神宗所以放物之蠲眞考之所陟降丕后之所周旋蔼列圣以烝衎总万灵而宾延翕降监之厚福焯巍巍而亡原则晋考卜乎委粟汉肸饰乎甘泉曾不得望我之末光絶炎况并驱而齐肩哉敢问圎丘之状也其何如矣广矣大矣略可详矣上崔嵬以郁律兮外博敞而神丽遡朱鸟以髙蟠兮槩瑰魁而邪峙休气回复乎其椒兮荥泉滋渗兮其址魑魅不若泯伏于其逺兮神明肃然离卫乎其迩于是攘之辟之其菑其翳脩之平之其炊其畷上三陔以积髙外四门而防陛列道糊頳重营界紫无缩板以作劳不借罽而昭侈因天质之自然非人力之攸致崒兮似髙山之在周邦嶻焉若隆睢之亘汾澨及夫涓日肇祀于郊之宫陶匏尚质金石有容璧奠褥以苍苍兮鼎敲云而隆隆百神服食蔓衍乎坎间兮有司守燎粲烂乎壝中穆穆天子相维辟公咸盛气以彊力相升降兮穹崇披大紫之莫莫招翠黄之雍雍合萧芗于钦柴曳髙烟乎璇穹塞天渊以隤祉奋光明于亡穷踆乎已事罔有不恭若乃自内出者无正不行自外至者无主不止故我率乎祖而推本正乎位而升配使礼动乎上则神飨乐交乎下而人喜毕九州以献力罄一纯以尽意君子曰观天下之物无以称其徳所以因天事天取至诚为贵则斯立也实国家集福之清场事神之宝畤国听之所冯厚灵心之所翔会驻魄宝于飙歘贲黄图之方志彼草栖列仙之馆像设梵王之庐豚蹄种祠之托鳞长九渊之居皆祠官之细祀族之余尚且落成者鼓吻而极叹乞灵者防笔而争书叛宣父以语怪溺丘明之好巫独圆丘岿而遗美宁儒者佁儓而未之思欤遂作颂曰屹圆坛赫昈昈大盘盘兮君之升帝是飨巩而安兮礼无违福不回委如山兮圣继圣万斯年长监观兮  

圆丘象天赋　　　　　　　　【`宋`】郑　獬  

礼大必简丘圆自然盖推尊于上帝遂拟象于髙天必在国南蟠宏基之髙厚用符阳体取大运之周旋王者揆礼之文为民之倡脩明大禘导迎景贶有祭焉格神于下有祀焉享帝于上谓丘也其形特异我所以贵其自成葢天也其体亦圆我所以法之相尚尔乃旋仲冬之序迎至日之长扫以除地升而诏王是必肇灵壌以髙峙模圎清而上当择吉土之成基乃定其位仿髙穹之大体以就乎阳由是欢然神意交穆然天贶授徧羣灵以从之祀严太祖以为之侑焕尔盛容配乎大就成非人力耸宝势以下蟠仰合干仪环太虚而髙覆然则礼有物也其制可象天无形也其端可求故我相法于厚地取类于重丘崇崇其髙隐若积土之固浩浩其大浑如洪覆之周是故有藳秸以借诚有陶匏以荐礼大裘焉以彰其质苍璧焉以象其体固异周朝授政筑层级之三成汉祀命郊兆重阶之八陛是则事至神者物无以称其德接至髙者丘所以表其防与地居上如天转圆对方泽之成形乃殊其象规大仪之冥运自贵其全圣人所以明礼大原建邦茂宪兆其成迹符于至健夫然因天事天得先民之至论  

泰畤赋　　　　　　　　　　【`元`】杨维桢  

有西都賔问于北京主人曰盖闻大汉元鼎之纪当世宗武皇之二十有三年也冀州睢壤文鼎获焉渥洼之水天马出焉越五年天子感神异若望见太乙之神脩防天文而泰峙立焉主人亦尝闻其制而识其故已乎主人曰未也賔曰鄜畤之制虽始于秦人而五畤之名实备于汉氏也五色之气虽已神于孝文而白麟之获实始应于武帝也维五年之冬月实维建子朔曰辛巳而冬至在是盖天以宝鼎神防授皇帝朔而又朔终而复始此千载之殊值也天子于是建泰畤临甘泉取干位郊上衣尚黄玉尚瑄尔其为制也圜坛突峙仰法紫垣方觚旁角八风外宣祔以五帝之佐环以羣臣之偏尊以太乙之防祭以特牲之颛于是天姥练日雨师荡尘百辟显相千官骏奔九旗彗列万乗云屯羽林佽飞之警跸相如曼倩之草文李协律之谱乐太史谈之纪神赵代秦楚无相夺伦麟凤龟龙诸福毕臻天子于是次皇邸涖竹宫庭燎既张冕致恭望拜太一俨若见其犹龙夕夜明于西向揖朝采于大东是时恒有神光异气上属于空云马风车交迎并从抃羣后舞羣童呼万歳歌九功盖云合而雷同至今郊祀之志封禅之颂登载其仪容后世虽有作者蔑以过大汉五叶之隆矣主人曰异哉余之所闻也余闻天子祀天于圜丘祀地于方泽圜丘在国之阳方泽在国之北配祖于冬至祀天之时配父于季秋飨帝之夕故有虞氏禘黄帝而郊喾周人禘喾而郊稷未闻祠贵神于干位夸景光之赫奕其为礼也陶匏其器藳秸其席黄钟太蔟之律太羮酒之食贵一徳之享天馨非在乎黍稷此报本反始之盛举岂淫昏之得以比迹也彼元鼎之好异诡天神以见之信亳人之鬼道立泰祝之淫祠袭垣平之所妄甚黄蛇之可疑日不拜于东郊防天神与地祗贻后嗣之故事岂万世之攸仪宜乎异时甘泉罢太畤隳畤木既拔竹宫亦披天实谴夫悖礼神何取夫格思方今圣天子将有事乎南郊采礼于宗伯讲乐于咸池子不观光乎上国严簿之盛而过侈女乐仙坛龙马骍驹之属为衡谭之所訾者不亦卑乎賔乃怃然避席曰鄙人不学幸闻髙议明乎郊社之礼禘尝之义吾知治国之易也  

## 御定历代赋汇卷四十八  

典礼  

大礼庆成赋　　　　　　　　【`宋`】张　耒  

惟宋六世皇帝践祚之七年所以和同天人绥静中外垂鸿袭裕増髙累厚以对神祗祖考者固已蒙被充塞光融翕赫六合一意四海一口无得而言矣粤以壬申之仲冬将有事于南郊乃诏列位恪职赋事而有司建言惟我国家因时施礼郊丘之位天地咸在牲币并荐礼乐合举而古者乃以隂阳之至即南北之郊别位殊时荐献异数有司其何从于是天子惕然深思祗畏敬戒曰兹大事我其敢专羣公卿士典礼之官竭思和会以订不易于是议者曰先王齐明以享帝而帝之享否虽圣人末由知之惟受福者其享之占也恭惟国家合祭天地于兹六世矣惟我太祖躬膺骏命以遏乱畧堂皇二仪拓落八极以定万世之业太宗威定于内震荡  

大卤以一九有定天下于一尊真宗熙洽富盛符瑞委积南牧之猘不战请命威加北荒奏功岱宗仁宗席安据厚不动指顾孽獠猾含毒内向吏士未顿藏窜屈伏终始太平垂五十年英宗入纂百姓与能神考有为六服承德此可谓受天地之福矣然则神祗之安吾享也其久哉于是天子乃翳青云之屋乗雕玉之舆应龙受辔招揺翼辀建虹蜺之修竿兮飏彗星之飞游太一执节以先驱兮二十八星拱手布武经营而周流貔貅六师雷霆万乗初海沸而云涌忽山峙而川静盖天子粹然玉温健然天运望宫门而动色愿执防而命进惟烜赫之灵源兮实鼻祖于神明览光德而来降兮馆玉宇之严清张咸英之广乐备干籥之盛舞景光交彻鸾鹤下神嬉灵豫醉爵俎翼翼清庙观德之宫七圣在天时降于宗世有哲孙岂弟无疆惠我文人瞻祖祏而念功兮愿祢室而感亲圣考油然发中兮在位望而含辛霁旸告旦祥飙掠尘从我髦士来祗精禋御史肃吏司马饬兵既逶逶迟迟云流而日行兮又汹汹业业海运而天声灵旗沛洪翕赫歘霍兮攫拏龙虎而乱鲲鹏雄骜憺威而震伏兮柔良化礼而肃清弛威弧戢天戈兮固已熄灭蚩尤而折欃枪执飞廉圉商羊属之有司兮羲和磨刮披拂尽献其光明盖倾都空闾翘首跂足俯窥履綦傍觇佩玉者忽焉不知手之加颡口之成祝也于是背都城望帷宫郊坰旦其迤逦兮场囿既寒而毕功頽青云以连属粲虹霓之经纬紫微下属于两观勾陈错施于万雉扶倾之神仰立而拱翔德之龙下抱而曳疑神变之歘成兮涌九地而出峙连庑千柱广殿万飞甍鬭桷洞牖屹壁酸股之隅目之极唐洛执算而莫计班倕操斤而自惑者类非资材于斵墁而皆机杼之纺绩也一室之用足以温一家一宫之费何啻衣一国惊霆之跸既震汹壑之声咸寂寝之静深兮何清虚而邃密天子方端而虚俨而一多仪未举精意巳塞甲夜始晦严鼓载作飞敛走伏神詟鬼愕望腾精以烛宵兮收威而布德灵鼍五震轸车将中天子乃被衮执玉兮齐明庄栗之诚动于进趋表于形容千燎具扬万炬毕融上掩荧惑旁烁烛龙近为朝旸逺为融风赫赫曦曦煌煌辉辉列次之士野屯之师岿如酌醇醪而御兼衣黄流汪洋璧玉照彻祥祲衡布协气下浃音为乐和形为人恱白质之兽箫声之鸟纷披杂沓应奏而舞节陟降既周燎烟始升奔星走虹奉璧荐牲丰隆奔驰而仰骛兮祝融焜煌而上征开阊阖兮辟青都后帝燕兮百神愉圆锡盖兮方献舆岳输固兮溟効濡于是礼备乐成整车而旋万类环极端门辟天赏出千庾恩流百川北包大壤南尽岛蛮西越流沙东穷海壖令未脱口雷运风传野无穷人狱无宿愆破械解缧负帛囊钱车反其舍士复其位効技呈才千铙万鼓天子举酒以属羣公咸曰休哉天子之功系曰于穆圣主建皇极兮严恭精禋帝来格兮柔祗并位俨牲璧兮文祖右坐临有赫兮于惟祖宗有常则兮讳兵畏刑后货食兮政有损益兹不易兮帝则鉴之戬谷锡兮兢兢业业日一日兮三载一祀年万亿兮  

元符南郊大礼赋　　　　　　【`宋`】刘　弇  

粤若溟涬鸿蒙之始登鱼奠兽肇豺獭之知圆颅方趾厥协精纯肃专于是乎有祭及稽诸载籍则郊之礼尚已传曰帝王莫大乎承天记曰惟圣人为能飨帝以其祖配则七代之所更立如指诸掌者盖明乎郊社之义虞夏商周胚胎前芳鲧喾黄用诏于后厥惟旧哉及陋者为之则诬天赘祖神醊杂扰其语弗经见搢绅者不道九天太一三一八神则方士之说试黄蛇白帝陈宝鸣鸡则秦余之祀举或龙马寓木或待我而五或遥拜竹宫或侲予旁午故汉三十年间天地之祀五徙而稚圭之徒罢去四百七十余所有唐末造阙漏莽卤殆不足数是则数千百载寂寥无诏之濶典诚有待乎我宋七世弥文之真主矣昔者五季不纲荡去典制遇民则薙氏刈草置国则累棊十二雪桃荐屦颠倒本末饮羊璞鼠庾赝窜真盛鹤列者羞緜蕝笑章甫者髙惠文翼飞虎使婪食冠沐猴使搢绅惵惵遗黎沸糜扰云柴薪燔之弗嗣丘故圜而益泯凡时君恶其害已也十去八九而先王所以揭防妥灵者其间仅存虽有天成长兴之祀图固已愐防趢趗翦翦焉独奚补吾世之讨论哉我艺祖之初也皇武奋张拱揖宅师奠九防而业万世支倾柱而纽絶维道笼德络药瘵砭疲于斯时也武而未熙太宗熙文仆我景命汾晋江吴以次系颈去防筝之苛徯茹黄之诤于斯时也熙而未定维真厎绥谧宁贮祥储休汾睢云亭于斯时也定而未成然犹一祖二宗或五或三严配昭升徃遵于南曰仁曰英承宪履绳干酬坤荅毂不及停爰迨神考基命宥密厘正丕诞无文咸秩剟偍陋典遳脃独飞蕤而造质上咸五而下登三坟作四而籍言七更载十九上仪越轶则有元丰之祀典存焉及陛下继之也履绍圣跻元符矕夏子防唐虞童刘李厮魏吴埽攒蠧如殚痤开夷轨乎破觚皋后防前履错佩摩洗渭巢箕来游来歌怼往者易顽顔而凿方心跽新者饫淡泊而酲醇和摩同颖之秀而谷人腹沐涂旁之枝而桑者衣霜颠卒齿而不兵黄吻啸俦而裸嬉裒衣短后羽防袛裓陶冶于既醉风胎雨灌莽苞莨长懋乎由仪鸡犬之声相闻鸟鹊之巢可窥若乃史不絶书则甘醴歳潏华滋霄零奔精标南而照老荣波酾曲以荐清缁文黄辉素乌朱英四肩九尾不可殚名众来致福则髽首耳之俗头飞鼻饮之乡濮鈆僢卧之酋长戴斗之名王解辫削衽踵系乎职方然犹雍上久虚传国寿昌之玉刻谯赫申旦下贯不揜之景光仙骥俪翼于武夷骈竹笨筝于豫章是谓应期绍至不特创见岂徒诸福之物可致之祥也邪圣上则揽厐禧初矍然诹挹损采防谦休哉孰为此者我则归頼于天于是条颂祗之书下发中之诏天姥之日练掌故之仪草即是歳之冬至将有事乎南郊之兆礼也先是斋宫仅存翼以缦城有司弗防拄颓支倾天啓人惎厥营端诚观夫端诚之成也司空亢徒太史揆星审曲面势匠人是经尔乃计工倕课匠石顺隂阳众材度霰屑雨沛聋山噎壑协庶民之子来欢百堵之皆作于是桴木姑繇之墟荐舄苑蓬之巅负瑶光而扪太一走神皋而睋绮阡飞轩轩而鹊起脩梁亘空而虹蜿左平右墄青琐绮防的皪连蜷承阿结隅丛芝栭与绣楶赋白而骈朱衔环跃楯千诡万殊岂惟仙灵云气倩练而靃靡厥有飞亷翁仲防睒而睢盱其前则崛起泰禋瞰临朱垠象峣阙之中天疑徙居于化人其后则崇墉屹屹配以拱极嘉德中豁揭之金勒承和迎禧左右迭掖告防则夤明东峙表事则肃成西直铜题扣砌徼道外周扶拱栖栌阳乌隂虬状嵬峨而嶪吁欲掷其中留然而高厢严除防窱靓深舒紫防之弈弈眑清思而愔愔卷皇眀于寂照摄睿念于幽襟于此而防瀹澡雪则见其所为斋者于此而观天地万物之复则履新阳于故隂于此而朝羣臣则壮万乗而取威重于此而申懿铄则有嘉德而无违心是谓一举而四善得岂比夫子云甘泉穷物怪而夸丽滛者哉然后前期七日受誓戒饰戎容命掌次使设邸诏封人使壝宫请中严而奏外办毋不恪以汇臣工款原庙而朝祏室龟食墨而吾从是日也改天歩仗黄麾服大裘翳华芝巾玉辂驷秀骐撰清斿旅佽飞平盘廓以濩畧兮防带飒而葳防绚绸杠之孑孑兮右闟防而左青旂百神警而陪卫兮千官俨以褵褷于是云防啓行幰弩射私防矟星罗柯舒鳞差乌号夏服星镝月跳荡虓阚震震阗阗尘不渐轫委如注川初逗隘而取寛俄举中而包偏清跸曳声而肃哗班劔竦饰以陆离鼻兽献驯而雅拜天骥睨云而嚼羁黄道端以绸直兮下朱雀迤南薫物色别之五衣兮翕焉绮错霍焉霞分贯裂阙以靡旃兮哄阊阖而噫轮诘蚩尤使当兵兮戒雨师使清道坌波涌而燎扬兮默霆吞而鲸窅岌簸丘而跳峦兮怳神腾而鬼趭辰十二以效时兮车抗指而司方蓬勃郁蓊蹂以戢孴兮半岸叱绰沛以相羊腾蛇白泽诘呵神奸兮桃弧棘矢攘却不祥决旬始而埽搀抢兮飞蒙茸而走陆梁尔乃贲诸之俦拗怒立发跋扈睚眦隂伺微察镂朱涅墨裂眦直发当之者糜碎过之者气夺曽徒手之不抗况臂弧而腰铁于是乗舆之至端诚也适晡焉然后金吾谁何挈壶警昬鸡人叫巾车而呼旦太宰眡祓濯之前陈物告备攒题揭寘苍璧豆豋设器陶匏席藳秸牲孔时酒醴洁时也天形束磬万籁寂絶玉绳低隅而黏波霜华飞清而涨阙苍虬蟠闺而不动烛龙喷垌而布爇班马萧萧七萃卷石绛纱万枝扶镳夹辙烘麟髄与凤膏邈珠还而电掣天子乃步自大次暨小次而须焉左延右揖枢臣礼官以引以翌遂造乎坛端柴烟升帝谌写灵斯游下风马艺祖是配礼无遗者百神受职鱼鱼雅雅将事之臣罔敢不共肃骨严顔秩秩颙颙弁匝首以星俯球饰趋而鸾若乃堵以备乐磬箫笙镛孤竹之管其宫圜钟狎猎后先翠葆崇牙宣和播粹金支秀华般裔裔以依永贵人声而登歌以亚以终饮福受祚熙事备成爟火斯举御端诚而大朝会于以笃万世无疆之祜于是属车改辕先驱复路干熙坤恬协泰齐豫防祥飙而舒徐蓊游云而布濩夺骋目而醉夸心抃薮足而跄林羽千乗万骑不旸而暄望彷佛以依约至徘徊而蝉聨霓衣差防以暗地云韶纡声而扑车辙马迹无取独謡白云之穆满骖龙驾鳯尚陋按行蓬莱之列仙上乃御应门弛金科天德贶百福荷铿万石考灵鼍奏隆安协猗那皇心怿赐顔色揭鸡竿系囚释尧言布渐动植翔仁风滂睿泽防绎祀典揽搜潜德兴灭继絶蠲逋已责徧存问乎髙年秩牛酒与束帛于是欢呼之声沸渭锵洋亿庶千官环瞻赭黄慰若大旱之望云霓荣若湛露之晞朝阳快若庶鸟之宗鹏鸾竦若众山之景嵩常也今夫施洪者报斯腆德茂者礼逾文其事则丘上帝而庙祖考其教则尊尊所以为义亲亲所以为仁然而博硕肥腯亦或吐诸则贵德不贵物斋戒沐浴有取乎耳则在诚不在人丰蔑省则大飨不足以大旅牛慙禴则东邻不如西邻此固元符所以材兆物莹吾民时斟酌挛精真陋前代而讲严禋也顷歳宗祀明堂格于苍昊裒对神考既往之圣孝也间者爰兆北郊媪神是报以须敬造方来之顺道也今又睹夫端诚之岧岧抢空跋蘙方地此而天则拥和纒休实神明之所相劳非旷古盛徳效邪兹亦羸国削君冗仪细藻羌不可得而匹绍也且夫留滞周南马谈则没有余恚当君而誉尧舜亦蒋生之所深耻正得春而不荂信窭艳顽荄而已矣况若小臣亲陪祠祀茍蛰吭而固毫持此将复谁诿不其鄙欤敢拜手稽首而为之颂曰澒洞苍莽辟元精兮阳司隂覸无臭声兮契彼自然坛圜成兮百圣差轨欵拳擎兮宋更七世邈飞英兮纷纶焕烂贲朱坰兮琼开金閤踊端诚兮蹂汉轹唐奄上征兮帝谌肃将臻百灵兮倬彼庆霄荐清明兮于焉降格若见情兮自时厥后福冈陵兮若之风雨妥日星兮臣夷妾狄寝五兵兮畴蟠垅萦稼坻京兮显允天子我民宁兮于万斯年揭鸿名兮  

壬申歳南郊大礼庆成赋　　　【`宋`】程　珌  

皇帝御防十有九载与今为再见于上帝惟王者父天母地尊祖配天顾已防于三歳矧克脩于十年我艺祖之膺图秉箓也道冒六合功该八埏儒臣夙咨合飨载严破前王之陋揭来世之先前期祼鬯至日洁蠲于穆大宗重华比隆歳元叶吉二祖并崇列圣扬休是则是共感生配祀火正奉祠兴国显太一之祐咸平昭五帝之宜熠燿皇文森罗帝仪炎祚中兴熙事孔明伟上圣之继照显睿德之升闻中更孽臣胡然弄兵欃枪揺空戈鋋满地宫而不郊礼废以坠倬彼元臣运膺泰亨天子善任英明不疑和气充塞抃蹈布野年谷丰衍灾沴消伏日月烛乎幽衢雷雨洒乎寃胔尔元老兮以蒲为轮尔隽髦兮复招以旌拔偏禆兮人自期于卫霍之列秉圭符兮家不逊于龚黄之名日月功兮课中才之士拘挛脱兮待非常之英郁然龙翔油然雾蒸用能包藏之奸天发其槖干纪之夫神趣其缚岂曰无币兮今泉流岂曰无粟兮今红稠称钧衡兮物不颇解琴瑟兮声惟和天子曰嘻尔相之力元臣拜手我后之德天子不居荐之上帝乃稽玉历乃练上日歳祀之申日至之辰先成乎民乃及乎神奉牲以进博大以硕奉粢以登有芬其苾祝无媿辞天其飨必时也绛阙天低宫壶漏迟六龙雷动千官影随原庙先谒圆丘载秪奠奉云阳之璧瑞陈宗伯之珪露凝氷簋云飞宝彝虞豆夏嶡罍酒象醍肃肃乎觚坛之静洋洋乎英茎之遗龙章兮衮煇玉采兮旒垂天容兮雍愉天步兮委蛇臣工巍峨环佩参差玉鳞金猊燔燎烟霏神光若交对越靡违永言配命流庆丕基礼成乐谐人神以熙宗卿奏毕殿监授衣已乃辂车繁缨龙旗日升清跸警岳周庐撤星登龙翳芝蛟蟠螭腾鸾骖豹尾黄钺金钲月卿按节九轨尘清乃御端门乃宣防泽隂山瀚海杳无垠域颂声滂洋流祉融液此人之和也六花先纷前星澄彩寒气霁严晴光散霭数点洒空适当肆沛此天之和也天人并和历数无疆天子万寿元臣作朋灵监观下方外慰宁荅天洪休宣烈斯人益彊不怠吾相吾君丕休哉唐虞鸣和明良载歌惟唐有臣亦赋南郊矧我朝文学成林铺烈扬芬宁逊昔人望云章之玊册想翠鸾之芳尘是用作歌宪世千亿宣之乐章刻之金石  

郊祀赋　　　　　　　　　　【`元`】傅与砺  

惟至顺壬申十月之吉大臣旣奉明诏祗嗣皇承天命率旧章云合九族日临万方绍丕基于旣逺衍休运于无疆乃稽典籍陈禋祀戒有司饬行事谋泰以时日荐纯牡于天地于是春官议礼庶职效能考坛墠于阳位辟氛埃使清明垣缭丘而规合石緜砌而方平组帷缤其绮错毡邸翼以相承洞百灵以趋走齐二气与降升牺牲旣成粢盛告洁赤精召阳遂之火素液注方诸之月黄琮掩蔼而霞润苍璧涵而氷彻是皆将以表至通明灵罔不因清浊以辨位仿方圆而成形也皇帝方以春秋鼎盛肆命重臣摄行大典载弁星罗飘裾雾卷对越上下潜交幽显俨临坛而翼翼躬服事以勉勉凡百多士亦肃且和骏奔就列佩玉委蛇御史执法曰纠其仪端白简以山立铁柱冠其嵯峨于时万境凝净羣声閴寥星翳翳以沈汉斗迟迟其转杓乐举兮应律烟登兮干霄天门开兮纷照耀灵之旗兮下飘飖般纵纵以振雾芳菲菲而扬飙尔乃酌以醴借以白茅三觯迭进八音不淆蜷龙夭矫于宝簴威鳯翩聨于云旓祥光煜以浮宇景气郁其覆郊礼言备神具醉扬空歌旋灵斾神之来兮隂阳会神之去兮福禄萃昌皇祚兮弥亿年世修祀兮永弗替笾豆旣撤百僚降止工祝将胙致嘏于天子浩浩乎洋洋乎莫不鼓舞元化泳涵恩波用昭明于灵贶咸稽首而作歌歌曰帝承天休膺大宝兮燔柴于郊假穹昊兮庆云下流被百草兮羣黎熙熙安以老兮崇德罔休以永保兮  

郊禋赋　　　　　　　　　　【`明`】邹德溥  

伊方仪之博厚兮统形而承天苞万汇以函载兮德上配乎重元维曜灵躔于陆南兮伯赵呼景风其应序帝将乗离而大报兮驾之方泽乎奠秬于是使冯相历日兮司乐宿悬奉常传戒兮掌次张氊秩宗条颂祗之书兮太宰总扬职之警鬯人共玉鬯之饰兮司膳奉茧栗之省帝服皮弁而誓戒兮又爇兰芳以发咨穆然净斋心于宿设兮俨若瞻乎柔祗诏飞廉使清尘兮敕丰隆以洒道前望舒而后钩陈兮益之以蚩尤其秉纛司涂泛埽以新衢兮田烛耀而如星鸡人呼晨以叫百官兮巾车应而鸣铃于是升金轩兮抚天仆扬六銮兮齐八騄璇盖棽丽以云浮兮太常胶腊以电爥扈带鲛函兮旁毂六军袀服兮骖行重英曲瑵翕以赫兮云防激爟火而纳光骑轰腾而駍隐兮夫何馺遗风而追电也倏曶霍而羾泰圻兮百灵盖况荣以竚奠也帝乃服大裘之霅煜兮秉鎭圭而如壝握鸾刀以啓膋兮奠黄琮以为仪犊与缯往往象色兮圭两邸以从数奏太蔟而歌应钟兮又缀以咸池之舞琴瑟材之以空桑兮管丝竹而鼓灵鼗藳秸蒲以借席兮荐菹醢以陶匏朝践酌泛齐于瓦甒兮宗伯摄而献醴馈食申之以盎齐兮又亚以匏爵之醍次泛与醍其更献兮历沈齐而匕之乐缤纷其迭奏兮恍焄蒿兮在兹洪台崛其独隆兮珑交防而金耀鹄翔虚以迷影兮忽不知其酷肖折薜荔以为脯兮罗杜蘅以为粢纷吾旣备此芬芳兮涖瘗埳而荐牺召天孙于石闾兮呼海若乎巨壑起天吴与阳侯兮槩云阳而徧索曰尔肤功之在民兮罄埏垓而胥懐予既奄有此广轮兮兹用修报乎瘗埋眺濮鈆而盼祝栗兮延竚乎邠国与泰逺庶撙撙总总以来馨兮鉴予心之缱绻于是地垠开兮扬景辉来八极兮临方扉饮明水之清泠兮尝黝牲之腯肥祝融穆而肃侍兮恍若万仭巃嵸而干云灵胥澹以中停兮又似乎重溟潋滟而沃日石麟夭矫兮团翠烟而率舞防鳯雝喈兮依清风而和律瑞蜿蜒于越席兮祥光熠乎金根旣荐享而毕事兮乃敛昭华而回轩粢旣成兮神具佑羣鹤留兮获异兽云靉靅兮雨滂沱懋百福兮锡万寿辞曰峩峩方丘隐昆崘兮肇禋严祀万乗屯兮冲牙铮鎗泛大罇兮圣心穆穆严防密兮乐奏八阕地祗出兮神光剡剡福禄植兮继继绳绳千万亿兮  

郊禋赋　　　　　　　　　　【`明`】杨元梓  

帝秉图而御宇兮翔仁风于一纪坤轴奠而常宁兮泰阶平而若砥嘉禾连畛以铺芬兮甘泉涌而若醴西棘纳賮于白环兮东漘移珍于楛矢洵闿泽之遐畅兮乃圣心虚而弗恃曰惟功之默佑兮俾予一人以臻上理秉宿心而告防兮展明禋于返始旣觞享于苍郊兮复荐鬯于阯惟阏逢之驭歳兮望舒亦亘于敦牂律方应于蕤宾兮正大火之当阳旦初丽于苍龙兮昬武以为房景风煽于南陆兮旭日髙标于穹苍乃命羣僚以稽旧典兮将绍虞夏而缵皇唐大卜奉而揆吉兮宗伯秩祀而陈常辟隂泽而展郊兮将致礼乎地皇属灵辰之旣届兮筮吉日其惟辛鸡人彻漏而送晓兮初日上而如轮摄丰隆使御驾兮命雨师以清尘六玉虬以扶毂兮鸣八鸾之振振抗蜺旌之葳蕤兮曳虹旃之缤纷朱鸟晃朗而错映兮犀甲杂遝而嶙峋屯千毂以霆转兮罗万骑而星陈赫皇仪之孔肃兮瞻泰圻之咫尺总七萃以连镳兮齐九斿而按防炎炎焱焱以先后兮不逾时而至乎方泽惟皇精寅以肃穆兮躬孝享而永神休被九章之赤黻兮垂十二之冕旒端玉珽以告防兮御葩瑵之大裘实山罍以荐酒兮援有邸之二球与明水以表洁兮用陶匏以象之升方鼎以陈羞兮缩白茅以借之歆黄琮之甫荐兮钟鼓铿鍧而交振太蔟奏而雪飞兮应钟歌而风迅戛云和之宝瑟兮吟孤竹之清韵舞咸池而容与兮三牺五牲而迭进肆瘗礼之告成兮展缇帷而返斾引太常之朱旂兮廻夷庚之翠盖迨旋驭于九重兮瞻祥光之霭霭惟阊阖之晨开兮百辟嵩呼而虎拜曰惟坤元之资生兮共乾元而交泰后函三而为一兮湛恩旁流于无外矧逊美而弗居兮曰化工之是赖宜纯嘏之敷锡兮誓河山而砺带陈夏谚而续衢歌兮托鼓缶于天籁颂曰漫漫方舆配乾象兮含光大万物飬兮有赫北郊洪以敞兮惟帝严恭昭殷享兮神之格思垂灵爽兮巍巍皇图配地广兮  

大祀圜丘赋【`有序　　　　　　明`】廖道南  

嘉靖庚寅十一月丁未上御斋宫禋祀昊天上帝于圜丘臣道南奏赋防曰伏考洪武四年十一月丙辰我圣祖高皇帝祀昊天上帝于圜丘谕羣臣曰帝王奉天以君临兆民当尽事天之道今朕以冬至祀圜丘夏至祀方泽以报覆载之大德惟夙夜寅畏冀精白昭格庶隂阳和风雨时以福斯民五年十一月辛酉祀圜丘礼成于时儒臣咸为歌颂宋濂序曰皇上据礼经洗千古之陋每歳亲升泰坛昭事上帝恪恭寅畏有赫其临隂敛阳舒降甘风雨覃及寰宇物无疵疠声歌之发非其时乎八年冬至天降甘露于圜丘圣祖亲制为论命儒臣各咏其事以彰厥美至十年观心亭成圣祖复命宋濓记之臣尝庄诵窃叹以为我圣祖之垂谕于下也惟以格天福民为念而当时儒臣之纳忠于上也惟以顺时泽物为言视唐虞之都俞寓警戒于赓歌商周之雅颂存敬畏于祝愿其道一而已矣恭惟皇上体法圣祖光复圜丘之旧制祗承大报之盛典聿兴礼乐允协神人甘露夙降于往时灵雪应期于迩歳嘉禾秀麦叠见祯祥云庆河清荐形歌颂是故天心歆豫人心懽忭固有征矣然上天以好生为心人君以大生为德易大有之象曰火在天上大有君子以遏恶扬善顺天休命无妄之象曰天下雷行物与无妄先王以茂对时育万物咸之彖曰天地感而万物化生圣人感人心而天下和平泰之彖曰天地交泰后以裁成天地之道辅相天地之宜以左右民今天下疲癃困苦之民与夫迁谪悔悟之臣数穷理极隂剥阳复此其时也皇上宪天聪明体天发育值兹阳长之候涣颁仁覆之恩建中致和以孚大有之义体信达顺以推无妄之诚感山泽之咸而膏泽遍敷于四海交隂阳之泰而协气克畅于两间中庸所谓致中和天地位焉万物育焉邦其永孚于休矣臣荷防圣明简列侍从执经讲殿仰知帝学之渊源珥笔词垣快覩宸章之炳燿惟天为大焕乎其有尧文如日之升允矣其跻汤敬臣职专纪载喜溢揄扬兹遇郊禋精意之时上献圣德纯诚之颂昔宋臣范鎭有大报天赋宋祁郑獬有圜丘赋乃效其体裁绎其名义谨撰大祀圜丘赋赋曰  

大矣哉乾元之至神也混沌未分太极涵乎眞精阖辟旣形至化运乎神明于是乎二气凝四象着五行顺三才具周流六虚而冲漠寥濶曲成万物而厐博惇裕是故明明在上帝宰命以覆羣生赫赫在下君建极以牧万民仪而式之亶无声而无臭化而裁之寔并育而并行粤稽诸古代作神圣羲农履元轩辕丽正尧钦若以授时舜时几以敕命禹惠迪以叙功汤昭格以跻敬文缉熙以顺则武祗承以执竸是故其事天也或则图推防以观化或被衮垂旒以象苍昊或洗心澡德以将明馨或报本反始以彰灵造盖圜丘之祀与天同体诚悠久而无疆命于穆而不已遐哉邈矣其所由来者逺矣我圣祖高皇帝首握眞符肇建圜丘于中都时则月璧星珠树骏业而訏鸿图暨定丕基载建圜丘于南畿时则海润云辉革虎变而干龙飞迨我皇上敬天法祖执一御万超三迈五出震继离以申防命履恒昭贲以开泰宇乃歳上章贞于摄提月临孟陬日会娵觜皇上渊衷默契睿思先知昭告皇祖穆卜泰蓍协灵之攸吉测显象之咸冝乃稽彝典发明纶下畴咨旁周询天章灿烂而星斗辉宸藻温润而云雷屯于时亲而宗藩贵而勲戚近而六卿庶而百辟内而黔黎外而蛮貊罔不遹观厥成允承休德胥与觐耿光而扬大烈也乃于仲夏日之方中律旋蕤宾令属祝融皇上致其精诚达于昊穹乃命宗伯乃召司空诹良辰以爰始择吉土之是崇乃啓郊坛诣天门辟九道循三垣土圭测景而正方位水臬定势而登平原于是封人画疆匠人营域山虞抡材土方辨脉薙氏芟草柞氏攻木罔不恱以趋事勤以効役胥与赞皇谟而宣帝力也乃于仲冬月之旣朔大工告成舆情咸乐皇上夙兴恭视益秉防恪乃驾鸾辂乃次龙幄歩台阶以周旋瞻泰畤之辽邈乃陟太微谒上蹑黄道凌丹躔于时曙旭熹微祥烟晻霭文列鹓班武聮虎队万旅忻跃兆民懽戴罔不合辞称庆同心兴爱胥与颂成功而歌昭代也是故以言乎其为制也其内则三成切云九陛干霄四门阊阖两壝迢遥爰有雕玉为栏绮石为戺碧瑶为砌砺为墄南箕北斗而魄宝华西奎东壁而瑶枢丽其外则神库閟侐神防整洁天池奫浤天井清洌爰有篝灯之台望燎之炉宰牲之所涤器之区凉飙披拂而隂幽潜佳气葱蔚而阳明孚是故以言乎其为位也天帝端严宸极正中神牀严肃御案丰隆爰有皇祖配位龙椅交张临之在前质之在旁洪功俊伟而放勳齐峻德广运而重华光其次则大明朝暾王宫兆东夜明夕魄氷鉴悬空爰有经星纬星周天在兹云师雨师风伯雷师九虚緜眇而霞驭翔万灵翕合而飙车驰是故以言乎其为礼也其器则苍璧莹泽酒澄清帛出素丝爵蕴英爰有太尊着尊山罍牺尊太牢少牢太羮和羮质用陶匏而古制存借用藳秸而淳风形其节则太常赞礼太祝宣词典瑞捧玉典祀陈仪爰有郁人荐鬯幕人张帷司烜取燧司尊奠彝骏奔对越而精意歆升降拱揖而矩度宜是故以言乎其为乐也其器则玉斯编磬金斯编钟柷敔斯木琴瑟斯桐爰有搏拊鞉鼓箫管埙篪干戚舞佾羽籥文麾龙篴偕鸣而六变格凤笙迭奏而九成仪其节则黄钟干父林钟坤母子已阳律午亥隂吕爰有清宫清角清羽清商韵谐云门气应星房天乐钧韶而清籁发地雷奋豫而元声扬猗欤盛哉我皇上之受命于皇天也纯粹天性刚健天行含宏寛裕而体元以敦仁者如春之生齐庄寅畏而嘉会以崇礼者如夏之亨毅严重而济物以由义者如秋之成渊微宥密而贞固以建功者如冬之贞沛乎其优渥而兆民被其泽也如雨露之恩赫乎其震肃而四夷服其威也如雷霆之声卓乎其中正而万世以为法也如二曜之明焕乎其炫燿而万国观其光也如列宿之精我皇上真与昊天为一道矣昔者黄河清于丁卯庆云见于庚辰甘露垂于成子五星聚于甲申灵雪三白于已丑瑞麦五岐于庚寅千祥骈集万宝毕呈岂恃丰而罔戒寔有大而不矜仰参干运允协皇心谦以保泰约以持盈功以学懋志以道宁旰食而日旣昃宵衣而夜向晨兹当长至大报中升先事而躬习礼仪届期而特视牺牲致斋而顾諟天命禋祀而克享天心肆赦大赉而天德好生庆成大飨而天道咸亨是故至诚无息至德无垠至仁无外至治无形至礼无让至乐无声而开我皇明亿万载之太平也臣稽首顿首乃飏言曰于皇皇天万物之祖峻极髙明溥博悠久于皇皇祖万世之师道超今古威震华夷皇天眷命皇祖垂祐笃生圣人亶作元后入绍大统首正大伦惇典庸礼发政施仁祗复圜丘肇崇殷荐祥开台斗光回云汉礼全大体乐备元声俯升燔柴仰歆太清燕举庆成上下交泰湛露香凝需云瑞霭顾兹阳长元气发生隂阳和畅日月贞明大号涣颁对时育物省役蠲租阐幽宣郁登崇俊良秩正纪纲百度惟贞四夷来王惟德动天惟天监德前星炳燿子孙千亿惟孝法祖惟祖配天永锡祚亿万斯年  

恭祀圜丘赋　　　　　　　　【`明`】王　梅  

猗我明之抚运兮垂十叶而皇皇覃鸿休于八极兮昭灵贶于苍苍粤圣人其继作兮飞六龙于湖湘握贞符于一纪兮怀百神而有常乃诏祠官乃饬郊坛曰朕心之巨疑而隂阳之义欲辨析于毫端顾缨緌之并陈纷总总而欃欃咨儒硕之据经排羣疑而独前天子乃正同牢之譌误定大典于不刋鬯六合之中孚悉万灵而告防可谓总条贯于钦明析淆乱于众言者也歳在壬辰冬仲之吉日长至于南郊微阳动于葭室盖大报之宜行而圣心之攸惕铜人执简当守有翼屏政潜神崇虚主极敛视听于精禋祓喧豗于百辟如是者三越日焉而后金门曙辟衮服晨兴法黄虞之格艺祗九庙而告勤尔乃振玉辂之殷辚翳华芝之飘揺金貂翼辀锦校扶轺建螭虬之羽斾兮拂云霞之轻绡俨肃靖之前导兮舞回飙而飘飘二十八宿五岳四渎之斾旟回环矗拥纷不知其几许兮目瞑而相交列黄麾而豹尾响仪锽之玉珧被毯罽兮驯象山回而岭峙耀障泥兮仗马云滃而川遥于斯时也丰隆排云雨师泛洒风伯剡然其先驱日驭随车而散彩方疾雷之轰殷兮繄万乗之初动也俄貔貅之奋武兮伊六师之齐发也何干运之不息兮指重明以丽正也于是逾金水出崇墉望清都戾帷宫初海运而天声忽秋肃而春融奉圭豆者受成于豸史列陛楯者屏息于元戎尔乃达观于郊丘也广矣大矣不可述矣上郁律而摩鸿蒙兮下混厐而当地轴外翼骞而雄张兮中深阒而无黩广连庑之千柱兮缭周垣之相属眇八觚之直上兮倚青云而盘矗烂虬霓之夭矫兮拂祥飙之回复恍朱鸟之可摘兮谓南极之在麓魑魅屏迹而遁藏兮太一勾陈呵防而清肃疑神变之倏成兮非人力之所筑盖翘首之久不知股之战栗而肌之生粟也羲和弛御候人告昬甲夜寂寂斋宫沈沈天子方俨而一精而真盥而不荐直内惟寅留心于逆厘之事初未尝夭夭而申申也旣而绛帻呼旦灵三严冕峩峩大裘襜襜出自斋宫穆穆登坛司烜告期万炬毕然荧惑逡廵而泯耀祝融忽霍而相先太和之钟厥音维洪鲸吼龙吟殷殷隆隆吉事爰始燎烟方通合萧芗于燋蒸何奔星而走虹辟天阍以受祉昭苾芬于璇穹苍璧秩秩黄流崇崇三陟三降棣棣雍雍陶匏十二而丰质云和六变而始终近可追虞廷之盛而陋矣非蒙瞍之工是冝冥顽之兽瑰谲之鸟莫不率舞而嗈嗈盖从我髦士骏奔颙颙而列屯野次之卒庖翟宰夫之贱迄于竣事而惟恭可以见圣人之能享帝而锡羡于无穷大礼旣毕乗舆乃旋万姓环门九衢摩肩盖倾都而塞道咸仰圣而瞻天幼始于髫龀而老至于华顚逺而极于离身反踵之渠帅穴居水处之蛮蜑窃观羽仪而侧闻车马不知额加乎手而口颂乎万年尔乃推纯嘏昭受厘斥大庖开天防敞奉天之啓阖百辟而宴之馔珍玉兮芬芳罍琼浆兮淋漓羌三台之接曜纷委佩于彤墀于以见太平之无外而或杂乎荒服之蛮夷莫不泳仁而醉德含和而扬睂臣乃惑尧天之广大骇周典之崔嵬初泄泄而融融忽徨徨而佪佪有一二耆硕顾谓臣曰子岂非蔽席隐茅始脱乎戴盆雕虫守蠧未离乎窥斑者哉乌贵乎观国之光也子少须吾其语子夫圣人之于天也默诚以通显钦以将方渊澄而龙见本敬一之惶惶斯諴神而届逺夫何适而不臧盖将震一索兮得男离两作兮重光诞主器而执鬯兮邈宜君而宜王岂止彗消于东井之分兔白于蟠龙之冈哉臣俯而拜仰而叹曰大哉精乎信天人之如响也遂从而歌之曰于赫我皇作而圣兮有圜者丘式稽古兮绍帝自中福穰穰兮妥斯武斯圣复圣兮亿万斯年有事于兹丘兮  

拟北郊赋　　　　　　　　　【`明`】葛　曦  

帝握图之一纪鸿号熙以遐宣皇猷属乎穹昊至德迈于深渊四时成序九有安澜素毳赤茎纷呈奇于川岳两岐双穗屡騐瑞于隰原河海振兮不泄华岳载兮不骞亶博厚之效灵配髙明而罔愆睠方圆之合德宜分祀乎长安制沿隋汉义采谭旣升祀以明大报爰埽地以奉严蠲是月也星临危度日丽秦分炎帝司令祝融炳神节届长日律应防宾鸣蝉鼓翼游牝别羣林含烟以蓊蘙华缀露而缤纷善万物之得时睹神功于坤元象彼百辟卿士山川百原百县犹然其秩祀伊兹神州厚载磅礴浑沦而可已乎明禋于是太常卜期宗伯陈戒协吉日于灵辰致斋明于渊沕设御幄于太极督侍卫其严队翕流霞兮饮露英芳琼枝兮席薜荔五品俨其袴褶羣工结其带佩已乃金吾视坛礼官时迈列位次于壝前修乐舞于悬内罇罍篚羃之器灿如星罗山川岳渎之神纷若云防馔帐施兮委蛇黄流注兮沆瀣牺牲成兮粢盛洁藁秸设兮迎祖考而作配尔其整藻綷正纮綖陈卤簿设宫悬金根宵饬瑶辂朝严立戈迤戛弩重旃羽林森沈以勒骑虎贲肃穆而控召风伯雨师以除洒驱勾陈蚩尤而静防防魖罔象杳不知其所之复道紫宫霭淑气之澄鲜于是太仆执舆皇帝升辂防毂飞軨时服设副咸龙旂而繁缨衍蒲梢于上路七萃警跸千牛驰骛天行星陈云从景附蹶北门而东驰屯骑罗而星布鼓吹不鸣諠哗不吐将泰圻乎至止望方泽而趋赴帐殿开兮天龙翔帷宫驻兮百神防已而星河欲曙羣后四朝卿奏质明上易衮袍乃报功于隂泽肆展礼乎郊遡昆仑以迎神瘗毛血以潜交邸两圭以象数旅四望于清霄奠黄琮兮镇瑞鼎黝牲兮升庖敛检玉而具瘗琛敦质朴而器陶匏郁鬯兮玉瓒缩酒兮江茅于是太蔟奏咸池舞应钟歌灵鼗鼓函钟为宫兮太蔟为角姑洗为徴兮南吕为羽管嶰谷之孤竹瑟云和于湘浦亶声金而振玉载鼓柷而戛敔八变旣毕六佾载举冠华秉翟纡给容与若俯若仰若来若往飘霓裳于云衢若翔若行若踈若倾举仙佩于洛渚爰赴度而应声宛阳阿而激楚其间大官进熟内令奠币侍中承盥黄门献帨常卿奉玉歩以周旋太祝持版祝而扬厉有来雍雍无然泄泄列耀秀华凝芳郁荔云靉叇以饰山垒兰芬芳而浮沈剂川泽濎濙以鸿蒙丘陵猋悠而容裔一人对越允穆穆以皇皇有辟骏奔猗跄跄而济济洞渊微以神交殚精诚以血祭亶明德之惟馨宜神祗之笃惠福饮兮秬鬯芬馥胙受兮笾罍嵬崒肃肃之仪旣尽穆穆之礼旣行乃返斾于黒畤遂回轮乎紫宫叱丰隆使扶毂呼防公以当兵车雷震而风厉马鹿超而龙腾天旷朗兮无尘鸾和鸣兮有声丝管啁啾以嘲哳钟鼓嗑以呼迓至和于五位迎纯嘏于九重羣望旣秩禋礼告成于是礼官奉防而进曰国家大事在祀万物资生在土惟泰元与媪神比慈母与严父两仪旣分而异位二礼焉合而并举观周礼司乐之遗制知两间秩祀之各所汾隂泽中曽起议以专祀元始汉武胡踵讹而共簠遡旷典于千年盖特祀之可数太和魏文建德周武先天唐宗开皇隋祖并宋帝之元丰仅历世而五主彼其二年一祀固茍简而非经而此之随得随失亦未为百世之懿举也我皇握符阐珍铺芬衍铄修百王之废坠恢往圣之述作辨时位顺隂阳仿形色别圆方实柴槱燎隆突兀而腾越沈貍疈辜从沈沦以潜藏元祀旣称嘉谟允彰将植华平于春圃丰朱草于中唐诸福之物可致之祥纷纶乎表大地之福厘霭霭乎昭蒸民之阜康也于都乎休哉天子穆然而思逌然而喜曰唯唯否否吾闻事神以实不以文起礼以义不以制议事以时尚其通敦典以礼审其势我髙皇初肇祀于钟山洪应衍休后合祀于太祀嘉祯滋至逮列圣守虞书之肆类固锡羡而隤祉乃世庙从周礼之两郊亦永年而长世茍明信之能至奚择乎涧溪沼沚之毛茍理义之不愆何惜乎坛壝经营之费时诎兮虑仪卫锡予之繁难礼繁兮惧乗舆频出之非计予将筹大盈之充虚晞元黎之培植省缋藻之繁文谨明祀之诚意岂止奉遗典而遵修纂前文之陆离已哉于是羣臣稽首载拜扬言曰防哉言乎是盖景铄之上仪鸿逺之懿志也爰系之以诗曰从从神州旷无垠兮求神式廓渺昆崘兮黄玉白禅朴无文兮神之格思方泽濵兮圣皇于穆覃真纯兮潾洵渗漉浸以深兮感招灵贶福厘新兮万有千歳子孙振兮  

迎长日赋【`以三王郊礼日　　　唐用夏正为韵`】柳宗元  

惟飨帝于事天必推防而迎日寅方肇建候啓蛰以展仪卯位将初爰用牲而协吉送烈烈之凝气导迟迟之阳律犹分可爱之辉式停寅宾之质稽之虞典期匪疾而匪徐行以夏时契惟精而惟一职在冯相事传小正符上春以备仪必修其始先仲春而有事故谓之迎时也淑景初延幽阳潜啓当四时之首位用三代之达礼探赜索隐得郊祀之元辰极往知来正邦家之大体事冠前古仪标后王皮弁乍临土圭之影犹积泰坛旣罢玉漏之声渐长变熙熙之纯曜流杲杲之晴光璧彩始融丽景欲凝于城阙轮形尚疾斜晖未驻乎康庄是知迎长日之仪实王心之所共兆南郊之正位乗阳事之所用故可以知上下之分际见天人之交动浮晨光于俎豆散微照于苞茅周流金石晖照陶匏异乎天纪不修泰伯尚矜于泰畤日官失职晋侯徒继乎夏郊于以迎之则无违者委照将乆岂三舍之足凭延光可期胡载中之云假自然应以繁祉锡之纯嘏礼仪允洽于神人正朔克周于戎夏今我后再新古礼与天地相参应戬谷之宜受之千亿奉郊祀之报至于再三然则迎长日恭祀事并虞夏而何慙  

迎长日赋【`以三王郊礼日　　　唐用夏正为韵`】李　程  

气之至兮景之长郊之初兮国之阳将有事于新日以无忘乎旧章太史先期而以告天子斋心而有常且曰经纪不忒乃贞明而成象疾徐中度胡躔次而可量俟一人天临而斯出俾羣后景从而有光可以冠千古之嘉礼轶三代之盛王然后五辂乃驾六龙是骖迎炎精表着明于君象就阳位乃展礼于国南斯可以人咏明哉且知配虞帝之二工升歌也奚独美文王之三且天有两曜兮日无其匹域有四大兮王居其一将报本而郊天因宣明而主日大司徒执圭以表位羣有司奉璋而有秩羲和御之而有伦畴人则之而无失运行之次望迟迟以就阳寅宾之时见杲杲而已出始也戒职司明国体卜郊之典无阙迎日之义爰啓受命于祖作龟于祢是皆匪愆于仪未有不谨于礼礼容必呈祀事孔明迎扶桑之初乃实柴而荐敬因吉土之兆同埽地而贵诚信列辟之盛节俾历代而作程魏则朝于献岁夏则置乎小正今则听封人之善祝采从臣之嘉颂时令空美于风行帝力孰知其日用人恱于下礼行于郊不独服尚素器遵陶匏是知礼之设也教之大者彼孔称从周殷因于夏曽未若我后敬授人时而天锡纯嘏  

焚柴赋【`以报天享日精　　　　唐意蠲洁为韵`】何　迥  

于穆圣君功高德奥利泽能广灵祗必祷溢周夏之珍符继三五之徽号顺甿心而展礼择良日而大报所以后土祈谷圆丘祭天雍雍济济翼翼干干建朱干而日曜张翠帐而云悬皇帝严法驾而戾止诏羣官而萃旃借白茅以颙若望青坛而仡然我君精洁我后孝享容卫翩翻威仪森爽就阳之位斯在荐帝之仪罔失陶匏必成牲玉惟栗风伯戒道冥司律惟天命子之辰惟帝告天之日灵神以之保乂昊穹以之宥密殽核洋溢鼓钟铿鍧三灵同感庶物皆精故祭者修礼之义柴者告成之意燎焜煌而上熏烟勃窣而傍驶朝野美乎圣泽华夷赞乎能事惠浃洽于煇庖恩汪濊于民吏则知柴而致福祭示吉蠲效周室之为理望虞家之有年福福应兮飞焰神神来兮驾烟珪组旣陈酒醴皆洁继功前王垂裕来哲化成而万岁无疆礼毕而四方有截谅夏郊之义举媿序能之笔拙  

郊特牲赋【`以茧栗之微贵　　　唐乎诚慤为韵`】韦　充  

天实至尊物难致味所以郊祀之展礼惟重牺牲之用犊有为故能昭德馨导生气叶上帝精明之感必因诚以告防示下土恭谨之心有以小而为贵由是选才斯始禀命有归固资于至敬之荐不在乎充身之肥尽黒黄苍赤之形举书其数用齿角皮毛之状具体而微茍山川之不舍曷天地以相违当其大礼旣陈泰坛斯践形殊归兽角若独茧羁縻忽至初无悚于肇牵觳方来终有悲于余喘肃然之内蠢尔如生委质未分于天理亡躯终狥于物情足以上祗明命下达精诚干干之意不亏因必之于心敬戢戢之仪斯异亦何假于楅衡可以荐明时可以撰吉日天子以之合礼而具备有司用此陈仪而罔失杀身之际虽有补于馨香登俎之时固无慙于榛栗斯可以见至德在斯入用惟时实礼之大者在信以成之介葛虽闻于早辨庄周诚得而兴悲是故圣人制礼作乐必资后学分隆杀于轻重之心辨等仪于长短之角彼宾客者满尺宗庙者盈握曽何足以表于斋庄固未可以彰其忠慤方今四海旣定小信咸孚郊天祀地之礼将展博硕肥腯之用奚无所以下臣稽首而歌曰惟吾君之德也与天地之巍乎  

雍畤举爟火赋【`以享神之期候　唐此为节为韵`】王　起  

雄雄雍畤兮神州之壤赫赫爟火兮桥衡之象所以郊祀克明所以照临是仰成形中度知有要而有伦烛幽以时表来顾而来享肇秦帝而有制洎汉皇而不爽伊昔克修羣祀大合百神声明云集文物星陈仰珠旒则严其待曙听玉漏则闇然未晨晦威仪之秩秩迷俎豆之莘莘张华灯而其光不逺秉神烛而其明不均则雍畤之举爟火也莫之与伦旣而亭亭有揭焰焰方爇于以观百里之备于以昭五夜之节拂瑞云之表乍疑乎烛龙方来入灵坛之中又似乎神光不絶由是皑皑炳映盏斚鐏彝咸若光而若灭罔颠之而倒之熠爚无替荧煌自持在质明而有让当委照而无私殊太叔之于田盘游是举异齐侯之设燎朝防为期嘉荐者于焉仰止执热者难乎向迩电延而自西自东星繁而一彼一此比王屋之火空际不流似陈宝之光祠中乍委则雍畤之义斯焉取斯爟火之作为于有为照苾苾与芬芬自明无黩烛跄跄与济济方表有仪故将崇其明祀立我洪规岂徒散孤光于地表煽丹焰于天垂而已哉国家祀典式崇旧章必授思宅中而图大雍畤方法居上而克明爟火斯候足以掩前王之纯懿谅介福而何究  

## 御定历代赋汇卷四十九  

典礼  

河东赋　　　　　　　　　　【`汉`】扬　雄  

伊年暮春将瘗后土礼灵祗谒汾隂于东郊因兹以勒崇垂鸿发祥隤祉钦若神明者盛哉铄乎越不可载已于是命羣臣齐法服整灵舆乃抚翠凤之驾六先景之乗掉犇星之流旃彏天狼之威弧张燿日之旄扬左纛被云梢奋电鞭骖雷辎鸣洪钟建五旂羲和司日顔伦奉舆风发飙拂神腾鬼趭千乗霆乱万骑屈桥嘻嘻旭旭天地稠防簸丘跳峦涌渭跃泾泰神下詟跖鬼负沴河灵矍踢爪华蹈襄遂臻隂宫穆穆肃肃蹲蹲如也灵祗既向五位时叙絪緼黄将绍厥后于是灵舆安步周流容与以览乎介山嗟文公而愍推兮勤大禹于龙门洒沈菑于豁渎兮播九河于东濒发六观而遥望兮聊逰浮以经营乐往昔之遗风兮喜虞氏之所耕瞰  

帝唐之嵩高兮眽隆周之大宁汨低囘而不能去兮行睨垓下与彭城濊南巢之坎坷兮是豳岐之夷平乗翠龙而超河兮陟西岳之峣崝云龙防防而来迎兮泽渗漓而下降郁萧条其幽霭兮滃泛沛以丰隆叱风伯于南北兮呵雨师于西东参天地而独立兮廓荡荡其亾双遵逝乎归来以函夏之大汉兮彼何足与比功建乾坤之贞兆兮将悉总之以羣龙丽勾芒与骖蓐收兮服防及祝融敦众神使式道兮奋六经以摅颂隃于穆之缉熙兮过清庙之雝雝轶五帝之遐迹兮蹑三皇之高踪既发轫于平盈兮谁谓路逺而不能从  

祀后土赋　　　　　　　　　【`唐`】张余庆  

粤若盛唐勃成天光礼乐克备典谟允臧固以轥轹轩昊跨蹑尧汤豚鱼信行于防县鹓鹭才擢于岩廊至于我后招贲林薮即金镜于南面运璿枢于北斗总四灵为祯祥以万物为刍狗将以天之灵命缵乎已躬国之盛烈在祀与戎乃询访太史总揽英雄金门晓辟御路横通隔岁梅花氛氲于帐殿迎春杨柳揺曳于离宫戈横铁骑旗掣长虹叠灵鼓于流水引繁笳于朔风威单于而过代北祠后土而幸河东故致防诚拣吉日甸师清野宗伯奉秩端旒垂綖左辅右弼修五礼之大道酌千灵之故实防币藻耀层坛崷崪黄琮展前以备陈白茅有借而间出酒式降以尚本瑞珪不琢而贵质繁缨藻带灿烂于祭容孤竹云和铿锵于声律郁人献爵司干授器据青野之雕阜肃黄祗之神位鼎气歊云神光烛地魏珠映天子之辇汾鴈入大夫之贽薫风偃草以浃洽迟景暄空而明媚河图所以无隠天寳由其不秘于是湛露沕潏羣后徜徉接武委贽述职勤王神具醉止降福穰穰包六合而布化横万乗而腾芳吾君终以守谦静重贤良其仪不忒其言有章岂比夫鲁蜡有乖仲尼闻而发叹汉祀多僻匡衡陈其用祥顾惟不才宅生帝道愿候云亭之事素懐封禅之草傥中人之见谈赋上林之振藻  

禋六宗赋【`以享神精洁四　　　唐气叶和为韵`】王　起  

王者稽祀典竭至诚禋六宗而钦若致四海之和平宗者以尊为称禋者以敬为名爰是崇而是长必惟一而惟精则四序三光运有恒度水旱寒燠灾无所萌上乃择元辰留睿想万乐备百礼往圭璧陈俎豆敞灵坛岳立拥千官而式瞻天仗星陈睹一人之可象玉食皓皓而方积珠旒穆穆而斯仰观乎荐在有翼而有严贵其诚故来格而来享原夫禋于三辰天宗必降嘉荐是列歆之以防恭奠之以丰洁使两曜合璧不为薄蚀之亏五星连珠讵有欃枪之孽其禋于四时也将以恤蒸人感明神使还周克序鳞次相循攷之于葭灰不愆于候调之以玉烛无夺其伦其祭寒暑也将以周万类均二气时当律无堕指以成灾莭变朱明曷流金之足畏其祭水旱也则天无作孽人获大和祅魃不生乎灾炽商羊自屏于滂沱相彼六宗皇圣是接戬谷降而肸蠁文物纷其暐晔聆夫管磬知律吕之克谐列彼苾芬信幽明之允叶然后一徳不二三皇可四地发嘉生天呈上瑞授百神之职兴兆人之利君子谓大舜之克禋惟我皇之能备  

祠灵星赋【`以工奏云汉祈　　　唐彼嘉谷为韵`】阙　名  

祀有典兮惟敬天垂象兮在崇奉灵星之徳祈嘉谷是丰乃命宗伯诏乐工徴旧典于祝史答嘉贶于穹以夫灵者降休祐星者烛宇宙况出应天田见彰农候足使野夫致享祠官敬授礼而有异岂雩禜之同登乐则必伦乃丝簧之并奏于是验星纪稽帝文覩农祥之晨正彰土膏之脉分奠玉杯于青帝用洁牲于白云乃启云坛爰登玉瓒拜天贶之昭彰见星光之照烂列黍稷而馨感明灵奏和乐而声闻霄汉瞻彼太极载乎紫微神之至兮云映暧灵之降兮日扬飞列缀兆于峻舞徴歌颂于丝衣礼成文兮乐终变神胥乐兮俨将归雕豆玉觞自殊器于宗祀青圭绀席乃叶礼于禳祈懿夫高祖建始福禄奚委礼用太牢名存汉氏皇家复位乐器是备异晋皇之配飨因南郊而道弛礼容盛兮在今时祀丰兮迈彼且夫与众祈祷曷不称嗟溥天之惠防不休嘉岂比夫贾生吊屈空祀三闾之水汉皇幸蜀虚祷万里之沙者哉是知我礼有肃苾祀不黩告农可以劝躬耕祀圣可以厉浮俗固宜不害三时方成九糓然后覩观泽之礼承届天之福庶凭之而多祐覩秋成于西陆  

南郊享寿星赋　　　　　　　【`唐`】周　钤  

玉露初降金风正秋有寿星之发彩出离方而若浮太史于是奏时令赞天休谓三光之丕显葢万乗之勤脩天子乃命有司灌郁鬯登灵坛以蒇事敬南极而延望当其氛雾寝烟霞旷循大象之昭囬见孤光之寥亮月来嵗往常居赤帝之前目击心祈空仰碧霄之上所欲精诚斯感蠁潜交瞩神灵兮心驰箕斗奠椒浆兮酌满陶匏事异乞言殊养老于东序祭惟合礼同祀月于西郊时也隂阳正位昼夜平分思荐祉于人寿遂大享乎天文则知秩天宗用郊祀斯祭也象在角亢坛当戊已月皎皎而清汉波流夜萧萧而白榆风起齐心常洁苹蘩之荐已申寿域光开龟鹤之年可俟祀事既道之南恍惚兮光临俎豆依稀兮气动烟岚由是见星躔之不爽知君徳之相参彼牛女迢递以増思参商隠见而差失处圆灵兮徒分炳焕于敬授兮未为贞吉曷若我冠众星而称老当三秋而迥出既有补于乾坤讵废书于时日是宜执牺象展鸡彞召冯相而司历命祝史以陈辞如此则所谓一人有庆兆民赖之  

东郊朝日赋【`以国家行仲　　　唐春之令为韵`】陆　贽  

日为炎精君实阳徳明至乃照临下土徳盛则光被四国天垂象圣作则候春分之莭时则防愆顺周官之仪事乃不忒于是载青旂俨翠华盖留残月旗拂朝霞咸济济以皇皇备礼容于邦家天子躬整服以待曙心既诚而望赊倐而罢严更辟禁城五辂齐驾八鸾启行风出郊而草偃泽先路以尘清卷余霭于林薄动神光于斾旌初破镜而半掩忽成轮而上征杲耀荣光分辉于千品万类烟煴瑞色均烛于四夷八纮一人端冕以仰拜百辟奉璋而竭诚故曰天为父日为君和气旁通帝徳与日徳俱逺清光相对帝心与日心齐明时也春事既用夹钟律中登观台而瑞集覩芳甸而农众东为阳位故出拜于国东仲居时中乃展礼于春仲既而盛礼毕陈钖銮囘轮家有罄室巷无居人备礼服之灿灿殷防车之辚辚人望如草我泽如春惟天徳与圣寿配朝日而长新伊兹礼之可持历前代而脩之汉拜庭中成烦防之细事魏朝岁首失礼经于旧时国家钦若天命率由时令矫前王之失徳修古典而施敬俾伯夷之掌礼侔轩后以作圣恭承命于春卿遂观光而兴咏东郊迎气赋【`以青陆朝觌阳　　唐和启蛰为韵`】阙　名  

圣人克崇祀典大启皇纲布发生之新令遵迎气之旧章于以式绥景福于以开化光南至生春送涸沍之律东郊展礼迎煦妪于青阳于时太史陈词岁发其木天子乃警仙跸纛黄屋苍龙矫首以虚徐玉辂啓行而肃穆千官万骑拱神位于中霄太皥勾芒扇和风于东陆明徳惟馨苍精降灵寒色尚留于坛墠淑气已生乎杳防少阳始来随初日而其辉未赤新春乍应拂大旌而其色弥青天统则彰礼容斯觌乐声动荡于木气黄道丽彩于苍璧气先四序克配于木徳震宫光被八纮不逃于金壶玉历迎之伊何神人以和明命既颁于执事遐迩必闻于赓歌时也韶景熙熙仁风习习日月克符于躔次草木遂生于原隰施惠而谷雨垂恩发号而春雷起蛰其道孔昭其律已调礼展于斯且殊夫礼月之夕拜之于晓有类乎拜日之朝我后崇五帝之经教酌三代之典礼振六乐之锵锵列十官之济济八音已陈夫濩武万祗既歆于坛陛夫如是者惟圣所符惟天所启故迎气之祀事正皇王之大体者矣  

东郊迎春赋【`以立春之日备　　唐礼东郊为韵`】王　起  

我皇则铜浑而有伦应木徳之惟新展东郊之盛礼出左个而迎春所以先庚有秩旧典攸遵将钦承上帝而敬授于下人者也于是法驾铿锵严城翕习见太史之先谒知勾芒之已及都人士女候彩仗以骏奔文物声明拥翠华而鳞集莫不聴玉漏而雷动起灵坛而岳立于是辟重门遵九逵服苍玉载青旗草木之萌必因兹而动矣原野之蛰亦自此而啓之展圣容之穆穆引天步之迟迟有严有翼不徐不疾百辟陪乗千官扈跸遵皇衢而却转度青门而迥出八銮振响随解冻之和风五辂腾辉映丽天之迟日东郊之中肃穆会同俎豆莘莘而骇目衣冠济济而鞠躬祥云为之郁霭佳气为之葱茏青帝克禋必来顾而来飨穹广覆何自西而自东当是时也四遐纵观五服来备瞻圣皇之回轮知太昊之整辔登台者渐乐击壤者咸遂莫不荷煦妪于隂阳感温仁于天地夫然则跂行可以不夭根着可以渐苞异逆暑之吹豳空闻乎徳肃于火殊迎寒于旁磔何足以礼行于郊则知和气熙煕盛容济济必苍龙之整驾当青鸟之司啓握金镜而明王道调玉烛而昭国体莫不在迎春之盛礼  

东郊迎春赋【`以天子率公侯　　唐共行事为韵`】谢　观  

之政巳息青帝之令将行太史先三日以奏天子率千官以迎是知齐沐夙兴防恭慎栗命奉常按东郊以严备诏金吾肃中禁以警跸内外相比上下是率俄而斗转招揺日当甲乙褫冕于残漏挂青衣于晓律翠华忽举见阊阖之初开苍龙启行与朝阳而对出观夫飞辇辂俨珠旒万骑而前分仪仗千乗而后列公侯出青门之郊至祈神之地簨簴罗植珍差有次陈灵威于中宫之座设太昊于配享之位东向西向勾芒岁星而并列左之右之三辰七宿以相厠既竭百辟之心用展一人之事帝乃玉色以进磬折而前求发生之候不忒祈温和之气防尽敬于地冀祐于天一拜而北陆之寒去矣再拜而东方之风煦然献酬既已尊卑备矣拂祥光于龙顔之上纳和气于御衣之里凤诏还阙金舆反轨遂举措而凝令载行随指顾而发生四起我风有截郊祀无假于文王我化无为律吕不劳于邹子故乃布徳施政逺达幽通高卑咸沐贵贱攸同始振蛰虫在好生恶杀遂行庆赐可灭私徇公乃得化洽方隅恩光岐雍遵古典以立则授人时而敬用愿迎乎千春万春与夷夏之所共  

青圭礼东方赋【`以修举春祀崇　宋尚圭荐为韵`】文彦博  

青惟五色之首圭乃六器之俦朝日之郊是荐迎春之礼聿修结緑鸿辉既肃陈于震位出蓝美质将仰奉于神休原夫谷旦前驱祲威具举太史先春而必告宗伯庀职而攸叙青圭之秘寳爰资苍帝之明灵可伫谓物生有象我则锐其质以协宜谓嵗起于东我则傃其方而得所无瑕可贵有美惟珍配其色表盛徳之在木正其位彰与物以为春异雕楮之竒文琢工奚取侔翦桐之秀彩寅位斯陈讵止温其寜専瑟彼成形自表于瑰器致用必先于毖祀色斯举矣俯玉案以相鲜礼以行之背金方而致美岂不以标十徳者圭为贵列四序者春是崇将顺时而展礼故辨方而在东葱蒨呈姿禀粹自辉山之石防恭致荐逆厘从解冻之风然则为器之用不同礼神之功可尚名参有邸之义色异因方之状缥华中秘生成之气候斯迎绀防外融温厚之方隅相向懿哉享兹生物之主异彼迎秋于西神感而登礼必荅时和而迓衡不迷用可重焉且异舜班之瑞文为贵也还殊禹锡之圭故得鸿覆降康大庭锡羡祈民福以昭格授人时而于变葢由以方圭总翠之美欵青郊而可荐  

西郊迎秋赋　　　　　　　【`唐`】张秀明  

彼天平分以成乎岁也惟日有令将法于王者服苍玉而应春居明堂而顺夏既随时而有义皆率礼而无舍若乃律中夷则神司蓐收凉风以厉大火西流草木不芳谁忍闻于鶗鴂囹圄再缮亦申命于鷞鸠先三日而太史以谒率百官而天子乃逰然后天仗齐列野庆清秋乗白辂而启行载白旗而扈从天顔乃穆帝典攸重彼词客与史臣咸作歌而陈颂既启銮辂爰居总章备水潦修隄防鸿雁将賔待横舟于汾曲鹰隼已击且较猎于长杨实惟道映三五何啻声超百王而已哉别有原宪长贫仲尼少贱朝逰白社惊一叶之辞秋夜宿灵台聚羣萤而烛卷既覩西郊之礼将述东山之禅欣庇影于禹隂愿陈力于周谚  

西郊迎秋赋【`以题　　　　　　唐为韵`】马　逄  

稽夫王者御极上法璿衡分五方以辨位察四时以作程莭既云徂躬履端而御历气之将始必出郊以亲迎然后人心不惑君徳用明是时火官威寝金精气浮有司来奏诘旦迎秋皇帝乃斋心以待晓御衮龙以垂旒俄而金阙戒辰司鱼钥以撒链玉漏将晓直鸡人以献筹乗舆乃驾赫奕皇州天仗倏以云合风旗闪而星流驰六飞以启道腾八骏以夹辀祝三辰与七宿俨公卿与诸侯在位则其帝少皥配坐则其神蓐收我皇乃顺时候育黔黎佩白绶执白圭盛徳在金就金方以蒇事西成有望出国门以面西岂比夫箫鼓徒乐于汾水玉帛空朝于防稽诫晨既睾酒缩灵茅笙镛谒庙粱稻充庖日转天旋既将归于北极云行雨霈匪空自于西郊是月也天地始肃秋冬将布劳我农民张我王度疑狱在断命司寇而按囚徒逺方来賔发天兵而开武库然后人畏威而自正俗知禁而刑措休祥异至则河涌灵图庆赐遂行乃山呼圣祚于赫哉国容既备时令将徂乐万姓以雍熙总百川而奔注余亦愿于賔王效武贲而作赋  

北郊迎冬赋【`以题　　　　　　唐为韵`】王　起  

我皇审缇幕候英法天之序作人之程律变于冬必顺时而冬命水盛于北亦随方而北迎所以脩旧典阐鸿名受太史之先谒率羣辟而躬营况肃杀以北陆将昭宣乎上京于时时和岁丰劳农息力结冰于坎改火于国天欣玉烛之太和人受铜浑之防忒由是文物成声名饰皇皇济济锵锵翼翼向仙跸之驻方引斾于司南望晓星之残尚建杓于礼北及夫禁城启寒漏极分天仗而云布遵皇衢而绳直严飙絶辂之响爱日动铁骊之色一人由之而展容万姓于焉而仰徳既而臻灵坛荐嘉肴奠之以玉缩之以茅虽布政于堂以居乎左个而司晨者黒帝必祭于北郊葢示敬于端冕非取乐于悬匏及夫整宸仪回天步考时训而咸若稽月令而毕赋导严凝之气无夺其伦应广莫之风不于度则知北郊之为礼所以佐天而成功亦以感神而叶中故宜百神蛮万防朝宗岂止运行而成岁闭蛰而为冬  

大蜡赋【`以暮冬律变新　　　　唐阳载动为韵`】杨　谏  

大蜡之祭兮所以飨田神赏农务隂律穷冬暮星回于旧列日极于余度必也介僎谋牲牷具狐裘以黄皮弁以素葢欲息田夫而褒岁赋夫捜索之谓蜡闭藏之谓冬其索也可以举羣祀其藏也可以劳三农欲硕苗而不害则迎猫暨于田防俾昆虫之无作则祭坊与夫水庸以夫月建丑日在戍磔牺牲之体所以尚其腥登水草之葅所以贵其质咏豳诗以合雅击土鼔以应律瑞穰穰芬苾苾百日之勤一日之荐或酬或酢既腾觚于无算为宫为徴方播乐于六变命清祀兮在殷复嘉平兮处秦繄率仁而终义实革故而迎新乐举斯陶嗤子贡之来觌礼成而出美仲尼之为賔故圣人之举事也务于崇劝戒敦否臧树之华告多藏者必覆致乎女鹿示不徳者斯亾岂惟乎其仪抑抑其乐洋洋是以伊耆之礼不易大罗之职有常嗣嵗将兴或祈谷于上帝人才不匮或观政于四方则知徳厚者必祀功高者必载司啬之祐维永瑞于我唐先惞之神岂独见于前代故曰蜡也移万人登百种可以志隂阳之变动  

朝献太清宫赋　　　　　　【`唐`】杜　甫  

冬十有一月天子既纳处士之议承汉继周革弊用古勒崇扬休明年孟陬将摅大礼以相籍越彞伦而莫俦历良辰而戒吉分祀事而孔脩营室主夫宗庙乗舆备乎冕裘甲子王以昧爽春寒薄而清浮虚阊阖逗蚩尤张猛马出腾虬捎荧惑堕旄头风伯扶道雷公挟辀通天台之双阙警溟涨之十洲浩刼礨砢万山飕飗歘臻于长乐之舎嵬入乎昆崘之丘太一奉引庖牺在右尧步舜趋禹驰汤骤郁曽宫之嵂崒坼元气以经构断紫云而扞墙抚流沙而承霤纷隳珠而陷碧防波锦而浪绣森青防而欲雨赩色炯而初昼于是翠防俄的藻借舒就祝融掷火以焚香溪女捧壶而盥潄羣有司之望幸辨名物之难究琼浆自间于粢盛羽客先来于介胄烁皇祖之储祉敬云孙而及此诏轩辕使合符敕王乔以视履积昭感于嗣续匪正辞于祝史若蠁之有凭肃风飙而乍起扬流苏于浮柱金英霏而披靡拟杂佩于曽巅孔葢敧以飒纚中漎漎以回复外萧萧而未已上穆然注道为身觉天倾耳陈僭号于五代复战国于千祀曰呜呼昔苍生纒孟徳之祸为仲达所愚凿齿其俗窫窳其孤赤乌高飞不肯止其屋黄龙哮吼不肯负其图伊神器臬兀而小人呴喻历纪大破疮痍未蘓尚攫拏于吴蜀又颠踬于羯胡纵羣雄之发愤谁一统于亨衢在拓拔与宇文岂风尘之不殊比聪廆及坚特浑貔豹而齐驱愁隂鬼啸落日枭呼各拥兵甲俱称国都且耕且战何有何无维累圣之徽典恭淑慎以允缉兹火土之相生非符谶之备及炀帝终暴叔寳初袭编简尚新义旗爰入既清国难方覩家给窃以为数子自诬敢正乎五行攸执而观者潜悟或喜至于泣鳞介以之鸣簴昆蚑以之振蛰感而遂通防不具集仡神光而閜罗诡异以戢普地轴倾而融曳洞宫俨以嶷岌九天之云下垂四海之水皆立鳯鸟威迟而不去鲸鱼屈矫以相吸埽太始之含灵卷殊形而可挹则有虹蜺为钩带者入自于东揭莽苍履崆峒素发漠漠至精浓浓条防张于巨细觊披写于心胷葢脩竿无隙而仄席已容裂手中之黒簿睨堂下之金钟得非拟斯人于寿域明返朴于踪忽翳日而翻万象却浮云而留六龙咸詟跖而壮兹应终苍黄而昧所从上犹色若不足处之弥恭天师张道陵洎左君者千二百官吏谒而进曰今王巨唐帝之苗裔坤之纪纲土配君服官尊臣商起数得统特立中央且大乐在悬黄钟冠八音之首太昊斯启青陆献千春之祥旷哉勤力耳目宜乎大带斧裳故风后孔甲充其佐山稽岐伯翼其旁至于易制取法足以朝登五帝夕宿三皇信周武之多幸存汉祖之自强且近朝之滥吹仍改卜乎祠堂初降素车终勤恤其后有客白马固漂沦不防伊庶人得议实邦家之光臣道陵等试本之于青简探之于缥囊列圣有差夫子闻斯于老氏好问自久宰我同科于季康取拨乱反正乃此其所长万神开八骏回旗掩月车奋雷骞七曜烛九垓能事颖脱清光大来或曰今太平之人莫不优游以自得况是蹴魏踏晋批周抉隋之后与夫更始者哉  

朝享太庙赋　　　　　　　　【`唐`】杜　甫  

初高祖太宗之栉风沐雨劳身焦思用黄钺白旄者五年而天下始一历三朝而戮力今庶绩之大备上方采厐俗之謡稽正统之类葢王者盛事臣闻之于里曰昔武徳已前黔黎萧条无复生意遭鲸鲵之荡汨荒岁月而沸渭衮服纷纷朝廷多闰者仍亘乎晋魏臣窃以自赤精之衰歇旷千载而无真人及黄图之经纶息五行而归厚地则知至数不可以久缺凡材不可以长寄故高下相形而尊卑各异惟神断系之于是本先帝取之以义壬辰既格于道祖乗舆即以是日致斋于九室所以昭达孝之诚所以明继天之质具礼有素六官咸秩大辂毎出或黎元不知丰年则多而筐筥甚实既而太尉叅乗司仆扈跸望重闉以肃恭顺法驾之徐疾公卿淳古士卒精一黕宗庙之愈深抵职司之所密宿翠华于外户曙黄屋于通术气凄凄于前旒光靡靡而嘉栗阶有賔阼帐有甲乙升降之际见玉柱生芝击拊之初觉钧天合律笋簴仡以碣磍干戚宛而婆娑鞉鼓埙篪为之主钟磬竽瑟以之和云门咸池取之至空桑孤竹贵之多八音循通既比乎旭日升而氛埃灭万舞陵乱又似乎春风壮而江海波鸟不敢飞而甲嵺以岳峙象不敢去而鸣佩剡爚以星罗已而上干豆以登歌美休成之既飨璧玉储精以稠叠门防洞豁而森爽黒帝归寒而激昻苍灵戒晓而来往熙事莽而充塞羣心麌以振荡桐花未吐孙枝之鸾凤相鲜云气何多宫井之蛟龙乱上若夫生佐命之道死配贵神之列则殷刘房魏之勲是可以中摩伊吕上冠防禼代天之工为人之杰丹青满地松竹高节自唐兴以来若此时哲皆朝有数四名垂卓絶向不遇拨乱反正之主君臣父子之别奕叶文武之雄注意生灵之切虽前辈之温良寛大豪俊果决曾何以措其筋力与韬钤载其刀笔与喉舌使祭则与食则血若斯之盛而已尔乃直于主索于祊警幽全之物散纯道之精葢我后常用惟时克贞膋以萧合酌以茅明嘏以慈告祝以孝成故天意张皇不敢殄其瑞神奸妥帖不敢秘其精而无絶轨享鸿名者矣于以奏永安于以奏王夏福穰穰于绛阙芳菲菲于玉斚沛枯骨而破聋盲施殀胎而逮鳏寡园陵动色跃在藻之泉鱼弓剑皆鸣汗铸金之风马霜露堪吹祯祥可把曽宫歔欷隂事俨雅薄清辉于鼎湖之山静余响于苍梧之野上窅然漠漠惕然兢兢纷益所慕若不自胜瞰牙旗而独立吟翠駮而未乗五老侍祠而精骇千官逖聴而思凝于是二丞相进曰陛下应道而作惟天与能浇讹散淳朴登尚犹日慎业业孝思蒸蒸恐一物之失所惧先王之咎征如此之勤恤匪懈是百姓何以报夫元首在臣等何以充其股肱且如周宣之教亲不暇汉武之滛祀相仍诸侯敢于迫胁方士奋其威棱一则以微弱内侮一则以轻举虚凭又非陛下之恢廓绪业其琐细亦曷足称丞相退上局天蹐地授绥登车伊澒洞枪櫐皆出为储胥本枝根株乎万代睿想经纬乎六虚甲午方有事于采坛绀席宿夫行所如初  

封西岳赋【`有序　　　　　　唐`】杜　甫  

上既封泰山之后三十年间车辙马迹至于太原还于长安时或谒太庙祭南郊毎岁孟冬巡幸温泉而已圣主以为王者之体告厥成功止于岱宗可矣故不肯到崆峒访具茨驱八骏于昆崘亲射蛟于江水始为天子之能事壮观焉尔况行在供给萧然烦费或至作歌有惭于从官诛求坐杀于长吏甚非主上执祖醇醲之道端拱御苍生之意大哉圣哲垂万代则葢上古之君皆用此也然臣甫愚窃以古者疆埸有常处赞见有常仪则备乎玉帛而财不匮乏矣动乎车舆而人不愁痛矣虽东岱五岳之长足以勒崇垂鸿与山石无极伊太华最为难上至于封禅之事独轩辕氏得之夫七十二君罕能兼之矣其余或蹶踣风云碑牌祠庙终么麽不足追数今圣主功格轩辕氏业纂七十君风雨所及日月所照莫不砥砺华近甸也其可恧乎比岁鸿生巨儒之徒诵古史引诗义云国家土徳与黄帝合主上本命与金天合而守阙者亦百数天子寝不报盖谦如也顷或诏厥郡国埽除曽巅虽翠葢可薄乎苍穹而银字未藏于金气臣甫诚薄劣不胜区区吟咏之极故作封西岳赋以劝赋之义预述上将展礼焚柴者实觊圣意因有感动焉为其词曰  

惟时孟冬百工乃休上将陟西岳览八荒御白帝之都见金天之王既刋石乎岱宗又合符乎轩皇兹事体大越不可载已先是礼官草具其仪各有典司俯叶吉日钦若神祗而千乗万骑已蠖略佁儗屈矫陆离唯君所之然后拭翠凤之驾开日月之旗撞鸿钟发雷辎辨格泽之修竿决河汉之淋漓彍天狼之威弧坠魍魉之霏霏赤松前驱彭祖后驰方明夹毂昌防侍衣山灵秉钺而踉蹡海若护跸而参差风驭冉以纵云螭縒而迟蚭地轴轧轧殷以下折原隰草木俨而东飞岐梁闪倏泾渭反覆而天府载万侯之玉尚方具左纛黄屋已焜煌于山足矣乗舆尚鸣鸾舆储精澹虑华葢之大角低囘北斗之七星皆去届苍山而信宿屯絶壁之清曙既臻夫隂宫犀象峍兀戈鋋悉窣飘飘萧萧汹汹如也于是太一抱式防司直天子乃宿祓斋就登陟骈素虬超崱屴天语秘而不可知代欲闻而不可得柴燎上达神光充塞泥金乎防萏之南刻石乎青防之北上意由是茫然延降天老与之相识问太微之所居稽上帝之遗则飒弭节以徘徊抚八纮而黬黒忽风飜而景倒澹殊状而异色冏若褰袪开帷下辩宸极者久之云气蓊以回复山嘑业而未息祀事孔明有严有翼神保是格时万时亿尔乃驻飞龙之秋秋诏王属以中休觐羣后于高掌之下张大乐于洪河之洲芬树羽林莽不可收千人舞万人讴骐驎踆踆而在郊凤凰蔚跋而来逰雷公伐鼓而挥汗地祗被震而悲愁乐师拊石而具发激越乎遐陬羣山为之相万穴为之倒流又不可得载已久而景移乐阕上悠然垂思曰嗟乎余昔岁封泰山禅梁父以为王者成功已纂终古尝览前史至于周穆汉武豫游寥濶亦所不取惟此西岳作镇三辅非无意乎顷者犹恐百姓不足人所疾苦未暇斯玉帛考乃钟鼓是以视岳于诸侯锡神于茅土岂唯壮设险于甸服报西成之农扈亦所以感一念之精灵荅应时之风雨者矣今兹冢宰庶尹醇儒硕生佥曰黄帝颛顼乗龙逰乎四海发轫匝乎六合竹帛有云得非古之圣君而泰华最为难上故封禅之事郁没罕闻以余在位发祥隤祉者焉可胜纪而不得已遂建翠华之旗用塞云台之议矧乎殊方奔走万国皆至元从助清庙歔欷也臣甫舞手蹈足曰大哉烁乎真天子之表奉天为子者已不然何数千万载独继轩辕氏之美彼七十二君又畴能臻此葢知明主圣防不克正功防不克成放百灵归华清  

大祀山陵赋【`有序　　　　　　明`】魏学礼  

万历庚辰岁皇帝将有事于山陵宗伯以故事请曰展陵视寝永昭孝思毎帝嗣统则斯礼称焉主上光绍鸿极八载于兹矣爰修缛典仰荅神灵帝其念哉帝曰俞是惟朕厥俟典礼卜日考仪则秩宗其视厥载往钦哉乃以季春十有二日圣驾夙跸两宫圣母暨中宫皇后及诸嫔妃咸舆以从再越日肇称祀典长永昭献景裕茂泰康九陵及章皇后景皇帝陵厥明上奉两慈宫以旋后妃从诘朝而还宫礼也臣伏睹旷仪思扬洪美惟昔何承天有上陵篇未足以极其致乃造斯赋以仰颂万一云尔其辞曰  

皇明开天垂禩万叶诞此神圣茂隆昌业绍九帝以骏迈三代而光曅逮垂衣之八载将展祀乎山陵思神灵之在天超埃而崇登峻皇陇之巍峙实玉体之是凭怅仪刑之莫觌抒遐思而靡胜于是命秩宗稽懿典询太卜戒云辇逮行宫以待涖兮运嘉木以经营覆善土以清路兮望驰道之允平肃九门之环卫兮属元侯之上卿拱渊穆之宸居兮夹万雉之朱城乃吉日之既届兮銮舆夙以启行辟长安之左扉兮历辅权与玑衡炳瑶晖于泰阶兮睹斗纬之清明蔚戈鋋之先导兮抗霞采之幢旌错五色以成章兮卷蜚飙而纵横玉辂耀以融丽兮俨曲葢之葱蒨识卤簿之威仪兮阳羲升而雾散两宫皇母暨厥后妃东华东安宛见翟翚彼羣妪之捧乗兮粲防裾之菲菲纷翼侍之服御兮载晻霭而交辉从官前行居守趋送驾次巩华翩跹翠凤既侍膳于慈闱朝昌平之羣众诏奉车使驭跸兮屯六师之如云虎旅集其警严兮刁斗逺其相闻厥明至于天寿兮翠华弭于感思惟诘旦以行祭兮诣长陵以停绥御青袍以对越兮燎芳芬以猋吹列鼎俎与簠豆兮献桂酒以陈辞思雄武之御世兮极神谟之飞宕控九宇以张弛兮齐功于肇创都燕甸以抚夏兮埽沙漠之翠帐振长算以诏后兮鬯神明以开亮惟圣智之建始兮繄繁祉之锡贶祭竟彻牲百官既出更设酒脯内祀静谧两宫中宫拜起斋栗聿爱敬之咸尽昭内外之若一惟永昭之二陵实肃庄之殿爰自仁而率亲亦如仪而躬荐献景裕茂以及泰康章后景帝奕叶重光八陵迢递亲禋不遑乃遣官以代祀佥缛文之是详觏圣制之有奕兮循鬯之彝章肆经纬乎天地兮亦符协乎隂阳式遄发以还阙兮朝百辟于明堂衍宗祊于万载兮享血食以孔长缵祖徳以恒思兮流祚庆于无疆荷天命之弥笃兮永丕式于四方  

祭先河而后海赋【`以王者行祭先　宋务其本为韵`】欧阳脩  

在祭者必有常典务本者贵乎不防既先河而告备乃后海以为常币玉始陈恭视诸侯之渎牲牢继制方祀百谷之王探国典之旧文抚礼经之大者以谓河导其派本一勺而始矣海纳其防实百川之委也祀容肃设必先有事于灵长望秩并修然后功归于善下诚以决九川而分导括众流而混并一则穷本而有自一则兼容而积成是用分礼章而异数昭祭典以推行命祀首陈始则出图之所祷辞以设方祈纪地之名用能缛乃令仪昭夫重祭利万物以斯善用五材而竝济无文既秩禜经渎以领祀羣望继行祷朝宗而用币外则尽物中惟告防既义取于源委乃礼分于后先一祷致诚必告荣光之涘大川并走嗣临重润之渊得非众岳肇乎一拳椎轮生乎五辂考厥初之攸在彰返始而为务亦犹文王之祀虽贵不逾后稷之尊齐人之事将行敢越配林之故是知河必居首取发源而肇兹海不自大由积众以成其导洪流而并注散灵润以旁滋顾乃滥觞之因必有先也视尔委输之广然后从之异哉祭尚洁诚礼惟思反将展报以为义必讨源而自逺故夫三王之祭川必务其本  

四海以职来祭赋　　　　　　【`宋`】孔武仲  

上圣孝至诸侯职扬当一人之奉祭罄四海以来王肃尔骏奔各职修方之旧翼如显相用严肆祀之常夫惟承祖宗积累之休处廉陛崇高之势尊其亲也既重假庙大其礼也又当配帝化首正宁教流当世本至诚之恭爱可以感人极四海之欣欢入而助祭时也六服而内五侯至前同姓异姓兮各奉玉帛大賔大客兮迭承豆笾并来享以悦怿咸侍祠而吉蠲造此阙庭锵八鸾于外屏盛其馔贡洽百礼于中天择于大射则賔自得贤誓以常刑则臣无废职辨其吉礼之掌同厥欢心之得俨若将事欣然献力分行递见居多振鹭之容承命勤修皆有和羮之徳诚以报本反始者神圣之美教尊祖严父者朝家之上仪在盛王之颙若格緜宇以承之故尔各备上服并承约軧所以周庙陈常美羣公之肃肃汤孙致飨咏列辟之祁祁众莫众于侯方尊孰尊于君者大邦小国兮至自畿外美味和气兮实于堂下共承上化参徳逊于前书各尽臣恭协祼将于大雅夫尽九州之力致五福之膺殊免爵于西汉异责茅于召陵以极精禋之意用全孝飨之能荐牡惟时推至诚而茂对执燔有序赞大事以灵承噫徳教所加惠心益着外易俗于蛮貊下感心于黎庶矧乎茅土分宠亲贤同虑幸丁萃享之时孰不驩虞而来助  

## 御定历代赋汇卷五十  

典礼  

太常赋【`有序　　　　　　　　元`】徐　容  

周礼司常掌九旗日月为常交龙为旂鸟隼为旟熊虎为旗蛇为旐通帛为旃杂帛为物全羽为旞析羽为旌其降杀与五路五冕同而其用各异故惟天子得建太常以祀天而臣子之有功者亦可书名于其上愚观周礼建太常之説有以见圣人谨严之至及观太常纪功之意又有以见圣人崇报之情是用表而出之以为赋其词曰  

溘吾游此春宫兮近天表之清光观严簿之新仪兮揭日月而齐明云容容以下垂兮风冉冉而上羾树以素锦之所绸兮截屹立乎长杠仰翚羽其若飞兮五采注乎旄头贯縿上之蜿蜒兮十有二乎缀旒交龙光之上下兮烂昭昭其未收载两曜以行空兮天之明兮九幽  

维皇明之象天兮驾郊天之玉辂影揺揺于扶桑兮翼六龙之飞驭恍上帝之照临兮即予心之披雾茍予心之未然兮直怅怅之乌兔亦何有于禆聪兮体无私之容光兹先王之制象兮表鉴乎太常岂止为旌殊勲之具兮示臣子之奉扬故大赤不得以比尊兮太白偃乎其在傍矧木辂之大麾兮又恶得而抗行故缵戎不得以亵之兮穆将愉兮上皇窃独悲夫制之不古兮缤蜺旌与虎旛曳明月之神珠兮歕金景之紫旃徒侈乎观美兮卷蔽空之云烟嬴胡为兮匪郊兮壮东游之山川汉又用之求神兮且逮事乎甘泉矧麾幢之过节兮又太侈于开元嗟太常之匪常兮用巳失其度也增五辂于十二兮纷不知其数也幸太常之复周兮辂乗殷之制也孰不欣欣而相告兮愿见羽旄之美也遂作颂曰太常象明君之聪也太常纪绩臣之忠也穆穆一堂代天工兮保合太和时之雍兮彼美圜丘在国之阳兮交龙斾斾动日光兮天鉴在迩亦孔彰兮相徳纪功同其长兮微臣作颂敬献司常兮  

太常赋　　　　　　　　　　【`元`】何槐孙  

圆丘蒇祀方泽荐馨华仗列星严跸震霆先辂鸣銮以夙动翠华移景而载临树旌麾之婀娜拥干矛之晶荣绚烂乎通逵摩荡乎员灵肃万乗之威仪耸四方之观听则有盛制是曰太常揭崇竿之巍巍曳垂斿之央央长縿炳耀乎朱霞绸锦缤纷乎素霜皓魄涂泽乎圆月赤精绘致乎太阳三五之日东西之方腾晶辉以互射发瑞彩而相望不亏不昃俨亭亭于幅帛并明并昱恍曈曈乎穹苍树羽飘飘以起舞绘龙夭矫而交骧聨幅之广植材之良轮囷数围之壮偃蹇百尺之长虎贲杂沓以拥立佽飞奋迅而高张雨师荡乎纎氛风伯清乎康庄八神挟竿以踊跃防鳯翼驾而翺翔窈窕旑旎翕忽悠扬影荡大地光浮周行黭然而隂炳然而阳容与乎大辂之间竦卓立之昂昂轇轕乎太清之表杳无依之洋洋若乃华冕穆穆法衣皇皇重瞳屡回渊衷孔彰载审厥象载瞻其光体大明之下照廓至聪之无旁洞烛万里丕冒八荒靡遐靡迩孰盖孰藏且夫钖銮之音所以宣其心气之中和縿斿之美所以昭其制作之文章是则太常之建非特以耀乎众观盖将以禆益乎圣皇是犹取山镇以瑑圭璧法乾坤而作衣裳若乃元老宗工崇勲伟迹乃股乃肱维柱维石功洋洋以如在名揭揭而中立庻瞻览之不忘示眷顾之无斁彼有图形于麒麟流芳于竹帛未若太常永在王室有美志士观光上国幸望属车之尘愿偹从臣之列共奔走于左右觐威顔于咫尺稽周官之遗典参天朝之成式具卤簿之来仪表太常之殊饰庻几千载之下仰皇猷于今日  

太常赋　　　　　　　　　　【`元`】刘文徳  

维圣神之智创心化工之范模河呈图而画卦风飞蓬而成车仰天文而览观烂云气之卷舒摅精神于制作为旂常之权舆肇苍姬之继统备仪物而诞敷五路骈罗九旂散殊或异以色或分以图繄太常之所建与玉辂之同驱分三章于帝服揭二曜于干枢合璧凝晕重明应符恍广寒之玉兔映扶桑之阳乌飞龙上下而盘结缀斿晻蔼而扶踈羽凝采兮陆离锦成文兮萦纡掌之以司常之职建之于南郊之墟想其清跸戒道和鸾载途影拂瑶盖彩聨玉裾圜坛夜冷疑蜃气之腾海黄道尘清虹光之凌虚列星照兮婀娜清飙舞兮吹嘘上昭天象之同明旁挟神物而为徒乃有勲冠当世恩流八区臯夔稷契之事业伊傅周召之訏谟齐景钟而并铭侔汗简而列书等山川之带砺异麒麟之形摹示褒扬于不朽岂徒伟竒观于斯须彼蛇为旐鸟隼为旟晋斾示威齐旌昭虞犹薫莸与穹壤曾何足以拟议而比论之欤慨古制之虽逺抚流芳其若初思独埽于笔阵拔先登之蝥弧际明良而防勲矢予心而弗渝黄目樽赋【`以礼尚治情酌　　　唐中形外为韵`】李　程  

彝器之美黄目是尚黄者取黄理而中孚目者象清明而外畅征戴礼而有谓懿周人之是创将表敬于宗祧必荐馨于郁鬯爰设嘉名是周饰情彼因外而有制犹自中而立诚酌于心终有假于圭瓒象乎目难取比于兕觥必因樽彝爰佐齐醍以明大享之品物以助诸侯之孝悌故以目而为名因酒而成礼尔其克脩祀典遐本淳风将抔饮而体异等牺樽而义同殷荐有恒守笾豆之列备用何所在宗庙之中追述作之深防谅昭明而有融用当其无物不为薄齐纳金而饮酎等用茅以明酌挹而未竭故不惭于金罍执而不挥宁有愧于玉爵立制有经创意图形洁以新樽冀精诚之可达歆于明徳知黍稷之非馨其象也则小取喻也斯大虽斟酌在中必仪形于外嘉其不泛不滥可继可传罔施丹雘徒假雕镌讵同乎巵信乎美而无当岂比乎斗则有象而在天徒虚无以为説非洁芳以告防甚矣哉前王之创物俾后代之相沿  

黄目樽赋【`以清庙之器所　　　唐以礼神为韵`】裴　度  

圣人之制祭也因物达情比象配类尽内心之享礼定黄目之彝器居樽之上察神之至黄其色保纯固于中央目以名洞清明于幽防将以赞禘祫报天地成形而百代犹传徧祭而万灵具醉懿夫周礼尽在殷荐孔明郁鬯馨而外达湛醪华而内清濩落为用昭彰表诚自可配于龙杓焉取俦于兕觥当其霜露盛时金石奏庙告防之始在物居要动明酌而曼醁腾光澄旧污而圆规纳照且礼经所纪象设有以首瑚琏之序助宗庙之美体含宏足擎跽从祝之献而如鼎之峙精气皎于外饰黄润艳于通理严敬而挹且见夫爵盈明徳之歆讵闻乎罍耻若乃笾豆并置陶匏共陈亦可以备观光之祭法摅素怀于蜡宾酌其中谅明明之取义华其睆将属属以交神至如夜燎之时宿设之所含霜若丽夫金质导气更宜夫桂醑自合礼于宗彝匪齐名于杜举是知纯嘏将降明禋在兹达臭阴于勿勿驻灵驾之偲偲尚礼然也明王用之方今乐和同礼无体粢盛式务郁器光啓客有习于声诗愿奉樽而观礼  

象樽赋【`以观器礼　　　　　　唐肃为韵`】阙　名  

稽太古之至荐也以污樽抔饮除地而为坛迄后圣之礼禋也其笾豆牺象咸饰其碧丹是以五礼秩经于宗伯六樽诏典于春官实有严而有翼岂无取于异端故殷王有肜日之祭鲁圣有禘月之观且皇周之享也肇绘象于兹器既普淖于式洁乃登堂而奠次耀如金石以率舞派若洪瀛而赑屃腾圭瓒以沃畅逹羣神于秘敬宗宜社以交其幽明返本归仁以尊其天地可以等上下之列可以参阴阳之位岂齐夫斗筲之外役宁假乎挈缾之凡智愤季氏之将旅耻王孙之宁媚况今交节以义具物昭洗介兹寿考以洽百礼柔嘉涤濯以脩其防恭登降挥觯以流其恺悌夫礼以器成器以礼肃拟氷壶之洁彻鉴膳鼎之覆餗望尧衢而感惠頼嘉时而有淑既无列野之郊愿致诚于工祝  

秬鬯赋　　　　　　　　　　【`元`】杨维桢  

曰若稽古烈山氏兮农用天下百谷利兮彼美灵苗非芑兮一稃二米独异秠兮圣人有贵取为酿兮和以郁金涚醆盎兮汁献出香芬其畅兮臭以达阴鬯实尚兮酌彼黄流辉玉瓒兮社壝禜门罍瓢展兮凡祼凡疈有概防兮或严大肆共其渳兮掌以鬯人美洁诚兮孚于上下通三灵兮思昔公旦卣有命兮词曰明禋礼何盛兮召公维翰继受厘兮文侯捍艰亦受赉兮晋侯再拜敢忘君之赐兮彼魏公九锡何休命之悖兮吁嗟秬鬯生世世兮荐徳报功我思古之制兮  

太羮赋【`以宗本诚敬遗　　　　唐味由礼为韵`】施肩吾  

至敬尚洁在礼惟恭飨异四时大飨以先王为裕羮重五味太羮以无味为宗荐既殊于禘礿礼乃变乎秋冬则知此祭不数此羮不混法明水以成功恶咸鹾而是损义由反古类槀秸之无文道尚全真喻恬淡而为本故宜轻八簋黜三牲其味唯德其色唯清若谓我在物则物不在于盐菜若谓我在水则水不在于污行小周人之尚臭哂殷家之贵声虽无形而可挟务展礼而由诚观乎一鼎无包百王是庆法君长以为尊事鬼神而听命既陈既酌弥重乎精诚不絮不调莫先乎圣敬聿脩前典不可度思因七献以成礼约三歳而为期飨防既终于勿勿礼容方盛乎迟迟且在有名而可重孰云无味而见遗是以不飨甘苦不由饔饩湇虽假于一烹用不因乎多味澄渟在洁恶姜桂以为滋肸蠁降灵歆明德以为气是以礼因羮而克举羮因礼而允脩乍同西伯之禴宁比东邻之牛一以表专一而不二一以表通微而阐幽岂徒不和而为贵亦以明反本之所由懿夫其名类餗其正在礼下以叙人伦上以亲祖祢茍倾覆之无虞谅威仪之由体者也  

明水赋【`以泠然感化洁　　　　唐我蒸尝为韵`】崔　损  

大飨之礼明水攸先其水也所以本太古之淳朴其明也所以享至敬之昭宣从朗月之潜化应阴燧而通暗度晴空泛银河而色静晓临清庙浮玉露而光鲜既润下以功博亦就湿而义全冥兆朕于至理契幽微于自然加五齐而致献首三酒而告防观其象在乎天德包乎坎类影响之相召协阴阳之应感其礼斯节其色斯洁不假缩于苞茅复何施于麴糵将污樽而并用与越席而齐列或异乎勿幕有孚岂比夫不食而渫皛皛荧荧清清泠泠明德为馨神人是听从无味而有味自无形而有形深源莫测实资造化濯桂影于遥天洗蟾光于永夜懿夫昭洁着赞溉赏常蒸宜玉斚之见贮匪金盘之见承若乃鼎俎备设嘉羞众伙苾苾芬芬名之莫可尚其本也知享献而靡他贵其新也谅斟酌而在我于维巨唐穆穆皇皇崇初祀异蒸尝酒乃荐至诚允臧天降其福地出则祥醴泉洋洋明水是将彻庆云之色映瑞日之光羣臣作颂歌孝治之无疆  

明水赋【`以化无宰至　　　　唐精感通为韵`】夏　棱  

祭祀上洁精诚克宣伊明水之为用谅至诚以为先积阴以成符嘉应于冥数以鉴而取感无私于上将假以表敬式彰乎告防皎皎泛月瀼瀼降天既禀气在阴亦成形于夜有无虽系于恍惚融结宁随于冬夏明者诚也我则暗然而彰水惟信焉吾非倐尔而化徒观其清霄雾敛朗月轮孤鉴清荧而类镜水滴沥而疑珠混金波而共洁迷玉露而全无感而遂通配阳燧之为火融而不涸异寒氷之在壶彼既无情此何有待始同方而合体宁望逺而功倍故能佐因心于霜露均润下于江海有形有实徒加以强名无臭无声孰知其真宰是以昭其俭洁其意含水月之淳粹脩粢盛于丰备作酒而礼崇登清庙之诚贵嗤潢污之野荐陋甘醴之莫致祀事孔明其仪既精无朕而有不为而成二气相临本自蟾蜍之魄三危莫比殊非沆瀣之英至道自而兆醴泉因地而生原夫月丽于天水习乎坎物有时而出故方诸而夜呈事有朕而因故阴灵而下感大满若冲其来不穷风尘莫染其真质天地不隔其幽通况国家崇仪礿祀荐敬旻穹方欲行古道稽淳风客有赋明水之事敢闻之于閟宫  

明水赋【`以化无宰至　　　　唐精感通为韵`】欧阳詹  

智之不测有明水焉方诸在手圆月居天象质遐分则迢遥而回逺精华潜合遂滴沥以留连可谓妙自斯妙之又兹道也自何而来彼至也从何而借越杳杳之苍昊滋遥遥之永夜望蟾魄而光彩殊流端蛤形而清泠忽下等阳燧之通感实柔祗之閟化岂非月包阴德蛤乃阴余英精合契气类相符共禀坤而配坎谅交律以有濡是理也自取之乎必有斯水也遂生之于本无精洁可嘉清明斯在湛玉露以无垢入牺樽而有待处罍实爵今则由于鬯人置下升堂以不闻乎真宰观其所自原夫所致临庭目击虽从阴鉴而来向月心祈允似上天而至来莫我系至莫我精弃本不仁故存名而曰水从仪酌号遂表性以称明信可荐宗祏祈上清是故祭先展敬类帝昭诚首三酒而上献掩五齐以先行招百神之景福致万姓之元祯无益于人鄙玉浆于夜漏自求其溢哂珠露于金茎游原习坎固有旁感处陆腾空不无通龙吟云而致雨虎啸谷以来风动无千里之熯润才百里之功岂若以握中之琐细映天上之朣朦精液下融神人以崇而福禄攸同者乎  

明水赋【`以化无宰至　　　　唐精感通为韵`】韩　愈  

古圣人之制祭祀必主忠敬崇吉蠲不责其丰乃或荐之以水不可以渎斯用致之于天其事信美其义惟月实水精故水其本也明为君徳因取以名焉于是命烜氏候清夜或将祭圆丘于冬或将祭方泽于朱夏持鉴而精气旁射照月而阴灵潜下视之不见谓合道于希夷挹之则盈方同功于造化应于有生于无形象未分徒逞离娄之目光华暗至如还合浦之珠既齐高于醴酒讵比贱于潢污明德惟馨神功不宰于以表诚洁于以诫荒怠茍失其道杀牛之祭何为如得其情明水之荐斯左不引而自致不行而善至虽辞麴糵之名实处樽罍之器降于圆魄殊匪金茎之露出自方诸巳似鲛人之泪将以赞于阴德配夫阳燧夜寂天清烟消气明桂华吐耀影流精聊设教以取水伊不注而能盈霏然有象的尔而呈始茫茫以霜积渐微微而浪生岂不以德叶于坎有类则感形昭在空气应则通鹤鸣在阴之论不谬虎啸于谷之道可崇庻令知圣真之无党验天地之至公窃比太羮之贵味幸希荐于庙中  

明水赋【`以化无宰至　　　　唐精感通为韵`】陈　羽  

彼美明水含精自天孤影流辉乃凝空作润万灵来享故为酒称所以贵新涤虑殷荐告防水本涵清表至深之心着明以比德惟馨香之义全想夫含气遥空成形永夜出阴鉴则凝清自美对明烛则揺光相借至诚所感同就湿而流大飨是资若待神而化斯可谓至精无朕明诚有孚泛清月而乍融乍结洗轻烟而若有若无润而鲜见湛露之濡金镜皛乎洁类清氷之在玉壶至若髙天委秋皎月分彩氤氲既合精粹斯在方昭德以降神异趋下而归海是知严而敬者其德大洁而祀者其福倍繄景命之不渝岂成功之不宰原夫明水之初化也天子斋心司烜蒇事望灵月露阴燧皎皛浮光清泠在器自无而有知灵化之不测应感而来知神物之斯至其或崇国祀设方明备礼乐洁粢盛用陶匏之器荐茧栗之牲秩神祗而配坐望天地之含精匪明水而神不降无明水则祀不诚是以明处作离水居为坎谅明水之潜化本阴阳之所感其名也合五行之徳其用也冠三酒之功泊尔味淡凝然色融至馨无臭至洁含光则是水也与灵物幽通  

明水赋【`以化无宰至　　　　唐精感通为韵`】阙　名  

明水之设其义斯水以洁着明由色宣神灵是享祀典攸传笾豆静嘉取其濯溉麴蘖不用存乎吉蠲审灵变之无方实太阴之相借月当盘而冥召水承月而潜化冲融其色连桂影于晴空泛滟其光映银河于永夜理包幽奥质本虚无在洞彻而弥朗介清明而不污冠澄酒之奠礼其式序方行潦之酌亦实有殊懿夫净透霄光逺浮星彩取之不竭从而不改彰至敬而用协神心兆无形而道符真宰信体微而义博知事简而功倍当其配飨宗祧告成天地坛壝广设粢盛大备爰命司烜聿持阴燧月晃朗而遐临水潗防而潜至既清既洁表勤昭事之心克诚克明载展奉先之意原夫物以类聚应因感生水惟坎徳月实阴精所谓声同即应气合乃并行之斯行且比夫流而不滞止之斯止亦似乎满而不盈徒观夫皓魄凄清湛然澄澹出于朕兆形乎有感国家蒸尝是奉享献惟崇明水载挹至诚遂通始分素魄之下俄传清庙之中应召而生宁假挈缾之智顺时而委岂烦汲井之功固将降肸蠁于纯嘏表防恭于圣者哉  

阳燧赋　　　　　　　　　【`元`】史駉孙  

严邦家之祀事稽礼文于故典匪精诚之洁着辞能无乎不忝牺牷牲牢卜具三月之涤酒醴粢盛躬借千亩之甸水陆取四时之和笾豆备物产之逺萧茅明洁而致玉帛诚敬以展雝雝肃肃以显相济济跄跄而陈馔睠尽礼与尽物宜神明之可交惟圣人之示法俱内心之靡昭曰盛徳而体物岂贵多之可报必也推阴阳而致类求絜气以明烛仰离明之丽天畜阳火以发育庻可取以设燎敷神光之煜煜乃运独智命工制器其器伊何寔曰夫燧谅范金之形似效规燬之象义匪四时之钻改爇樵薪以供馈司烜命氏职掌廼专吉卜既戒曷敢弗防候若木之扬辉揽羲驭以行天屏翳深遁而云敛沆瀣澄沐而景鲜干端坤倪俯仰呈豁神司灵守拱揖后先于是展袭出燧瞻对虚碧天阳一加晃荡洞射回旋交映炫转的皪缕祥烟之氤氲歘朱光之赫奕敢夸妙于人巧宠灵贶之天锡配方诸之明水符造化而为匹然后敬以将之馔陈是照萧合馨燔牲同燎若乃圆丘展事长宵未曙列宿俯垂而收芒长河避影以韬素览陶匏蒲秸之陈粲然在目又何数乎田烛之载路至于宗祀大飨逮闇夙兴鼎鼐骈列俎豆纷纭执事有恪百辟降登无微不着靡幽不明煌煌晰晰自堂徂庭祀事孔昭大礼用成斯圣人因天事天之一事而着厥诚者也虽然器有其义感有其理胡金鉴之一规致离明之交济盖以五行之运本乎二气或取资于相生或泄过于相制故金木皆能致火而祀事则以得之天阳为贵耳厥今泰定治成礼乐斯兴惇诲故老究覈研精一物不备虽微必征矧郊祀之所需宁舍之而弗明赋阳燧以呻哔愧书生之乏能陪甘泉而颂封禅固将属笔于子云长卿者乎  

阳燧赋　　　　　　　　　　【`元`】冯翼翁  

伊大块之播物妙坱圠于洪炉渺二气之充塞兆五行之感孚坎离互而成体水火激而相须倘积油之有征亦焚块之非诬羌东风之扇物防仁气于柳榆彼郁郁之何有乃炎炎之一初布束緼于代序易茹饮而粒蔬信物理之有待感燧人之权舆维司烜之有职述创巧于智余广昭晰于明禋陋寻常之布除仰大明之昭揭实至阳之精储涌金钲之曈曈纳外明于内虚炼金锡之溶漾较分剂于锱铢洁治舍以熏沐达巧思而踌躇掇和璧于内范镂蟠螭于外模匪波光之凸起异奁照之平铺莹磨淬于中窊鉴纎尘之有无映虚勾于斗室亘红光之发舒试流曜于当空跌倒景之阳乌日规亭亭而下照烂沈渊之赤珠晃洞射以交贯忍凝睇于须防手执热而谁濯指传薪而孰嘘致洁气于高烟防明烛于斋庐焕鼎俎之陈列朗笾豆之孔殊光陆离于丰盛影荡漾乎清酤防余彩于庭燎鸾声锵兮夜何如龙旂舒而欲暖恍初日之当隅神缤缤而来御灵剡剡而与俱彼太一之容与愧仙藜之自扶岂爝火之足矜实离明之继敷即一事之明洁知百礼之勤劬即一诚之感召来万福之报腴宜分职之微贱列圣人之礼书倘推类以尽物验阴阳之理符彼温湿之异就实同气而相于仰明明之如月想露滴于秋蜍攀桂花而云征孰与揭鉴于当途昔贤之赋明水抑虎变而龙舒欣援笔而浩荡愿沐頴乎方诸  

阳燧赋　　　　　　　　　　【`元`】吴朝阳  

繄人文之未宣隐大朴之淳质爰燔黍而捭豚亦未知夫火食迨往圣之迭兴益有光于前昔廼制物以利用昉敎民之炮炙或钻木于四时或击顽于山石是皆创制之人为而未知造化感通之极也若夫日为众阳之宗火禀纯阳之德象离丽之中虚配干行而不息煜万物而炳灵烜庶汇而生色沦精则毕照于幽隐扬彩则发挥于动植虽穷示之漠然而潜通之有术乃气类之相感非臆见之所能测方其祀事将严宿燎斯设济济在庭穆穆布列欲晃于馔陈致昭然之明洁乃命烜氏出火鉴迎初阳之既升挹余光之清湛尔其六龙飞驭以整驾踆乌振羽而高翔既分曜于若英亦洗华于扶桑凌中天之倒景粲下土之长芒金燧斯暎祥烟有煇沕然符合之妙冥然感应之机非木生之兆朕乃阳变之熹微异托物之腾焰盖流光之凝辉也于是对越骏奔肃雝显相俨煌煌而在旁仰赫赫之临上堂陛以之而昭晰衣冠以之而宣朗臣民以之而雍熙天地以之而淳鬯与明水而并陈验阴阳之嘉贶将信祝而合祛若宴好于肸蠁且其为用也非世俗技巧之工乃今古法度之器合天人之至和并璋瓒之上瑞虽用舍之有常亦待时之斯致岂时室以中藏实明廷之义矧熙洽之治朝徳无逺而不被秩羣文以迓衡蒇升中之禋事庶图牒之洽闻将符贶之委致抡微材以效竒斯殷荐之大备尚希寘于宗庙庶不遗于遐弃赋巳又从而辑之曰大明丽天贞万国兮圣人出治爰取则兮朝事聿严羣率职兮有器于此传古昔兮命曰阳燧取火于日兮用致明洁馔陈孔饰兮昭明有融上下降陟兮纯嘏亿万年永垂式兮  

菁茅赋　　　　　　　　　　【`明`】王儒真  

草木之生于天地间者槩乎其类或有繁叶而踈枝亦有深根而固蔕饱沾雨露之恩足感阴阳之气丛本则殊荣枯有序是以薫莸之不同因其品名之各异惟兹苞茅生而异类一茎三脊拔乎其萃曰芬曰芳为祥为瑞着乎禹贡之辞产乎沅江之地春祠秋尝备供王祭于是朝廷所用有司加意督工栽种培植尽诚春则长养禁防慇懃夏则采拔浣曝轻精防恪包匦驿传递程众官拜送是用进呈贡以宗祀之用及沾郁鬯之荣祼假缩酒荐享克诚于戏此茅之为美也其质甚轻故用之为祭也其礼至重盖系辞既有白茅之借用春秋复责苞茅之不贡圣人巨笔犹车轮之曵踵嗟夫圣人制礼先王身修历代未泯万世传流作古今之仪范继天地之皇猷承流宣化与国咸休予是思之岂不竦踊述其由泚笔记其功用以风其意彰以谂其众勿翦勿伐宜栽宜种冀其于万斯年不失沅江之底贡  

庭燎赋【`以早设王庭辉　　　　唐映羣辟为韵`】王　起  

王者崇北辰之位正南面之威赫朱燎以具举列彤庭而有辉助彼皇明可烛于夜色叶兹睿哲引曜于宵衣信乎令典有作旧章不违当其冠剑铿锵环佩昭晰峩峩争赴肃肃就列听玉漏而未央仰紫宸而初爇珠旒将出方熠熠以星悬防仗徐来已煌煌而电设九仪稍布六乐爰分代晨光之昭曜杂佳气之絪緼腾辉于鸳鹭之行若离若合委照于熊罴之旅或友或羣昭昭彰彰紫气红光声明煜炜百物荧煌覩炎上之有赫知临下之无荒逺而瞻之谓焚裘之烟昭俭于晋帝迫而察之似流屋之火呈瑞于周王金釭莫齐银烛非竞长风乍拂高焰弥盛华衮灿烂以相鲜猛虡攫拏而交映其容烈烈其明杲杲附寒者觉其春深假寐者疑其曙早则知统四海朝百辟励夙兴勤夕惕佐盛仪而有待惜流光而无斁昭其明也叶天鉴之清穆望而畏之契天威之咫尺彼爟火秦举神光汉觌何足示来仪之容呈入觐之绩则知我皇立人之程为国之经旂渒渒而咸造鸾锵锵而可聆万宇乂多士宁岂徒美君子之至在宣王之庭  

庭燎赋【`以天覆之广文　　　　唐徳以来为韵`】杨　涛  

王者亲政以防迟明于未明之前伫来朝于昧爽爰设燎以光宣烂然见举赫以相鲜燧人载驰俾流光而烛地羣后咸造将辨物以朝天时也四照方阳千官是候星尚泛于银汉夜未穷于玉漏烘广庭之际赩以朱阳曜紫防之傍皎如白昼伊有烂之通照契无私之光覆于是逮其时灼其姿影揺丹槛光动彤墀凌霜气而炎威转炽拂轻飚而委烬潜遗设必有因盖欲司其明也幽无不察岂假望而畏之事光乎国典咏美乎周诗如是则称兰膏者自影于是夜言金釭者敢呈晖于此时岂设王庭其照能广既烈烈之傍达亦勤勤于睿想尚早斯至激环佩以锵洋居髙匪遑烛宫闱而曭朗功殊甸燎事美兰薫焚五夜而幽明巳辨辉九重而鹓鹭斯分小投矩以流景嗤衡璧之呈文息其焰而恒让朝日浮其烟而乍杂瑞云有以啓天顔辉至徳燐乱炳焕荧煌翕赩连珠户而防彩暎丹桂而混色懿夫勲烈有融用舍合理当其晦可燔爇以生让其明可扑灭而止原燎纵而奚匹爟火通而何以未若兹燎之举天庭之隈可使九门洞啓诸侯毕来  

## 御定历代赋汇卷五十一  

典礼  

借田赋　　　　　　　　　　【`晋`】潘　岳  

伊晋之四年正月丁未皇帝亲率羣后借于千亩之甸礼也于是乃使甸师清畿野庐埽路封人壝宫掌舎设枑青坛蔚其岳立兮翠幕黕以云布结崇基之灵址啓四涂之广阼沃野坟腴膏壤平砥清洛浊渠引流激水遐阡绳直迩陌如矢葱犗服于缥轭兮绀辕缀于黛耜俨储驾于防左兮俟万乗之躬履百僚先置位以职分自上下下具惟命臣袭春服之萋萋兮接游车之辚辚微风生于轻幰纎埃起于朱轮森奉璋以阶列兮望皇轩而肃震若湛露之晞朝阳兮众星之拱北辰也于是前驱鱼丽属车鳞萃阊阖洞啓参涂方驷常伯陪乗太仆秉辔后妃献穜稑之种司农撰播殖之器挈壶掌升降之节宫中设门闾之跸天子乃御玉辇防华盖  

冲牙铮鎗绡纨綷防金根照耀以炯晃兮龙骥腾骧而沛艾表朱于离坎飞青缟于震兊中黄晔以发晖兮方防纷其繁防五辂鸣銮九旗扬斾琼钑入蕊云罕晻蔼箫管嘲以啾嘈兮鼓鞞硡隠以砰礚笋簴嶷以轩翥兮洪钟越乎区外震震填填尘骛连天以幸乎借田蝉冕颎以灼灼兮碧色肃其芊芊似夜光之剖荆璞兮若茂松之依山巅也于是我皇乃降灵坛抚御耦防场染屦洪縻在手三推而舎庶人终亩贵贱以班或五或九于斯时也居靡都鄙民无华裔长幼杂遝以交集士女颁斌而咸戾被褐振裾垂髫总髻蹑踵侧肩掎裳连袂黄尘为之四合阳光为之潜翳动容发音而观者莫不抃舞乎康衢讴吟乎圣世情欣乐于昏作兮虑尽力乎树艺靡谁督而常勤兮莫之课而自励躬先劳以恱使岂严刑而猛制哉有邑老田父或进而称曰盖损益随时理有常然髙以下为基民以食为天正其末者端其本善其后者慎其先夫九土之宜弗任四人之务不一野有菜蔬之色朝靡代耕之秩无储蓄以虞灾徒望嵗以自必三季之衰皆此物也今圣上昩旦丕显夕惕若栗图匮于丰防俭于逸钦哉钦哉惟谷之恤展三时之务致仓廪于盈溢固尧汤之用心而存救之要术也若乃庙祧有事祝宗诹日簠簋普淖则此之自实缩鬯萧茅又于是乎出黍稷馨香防酒嘉栗宜其民和年登而神降之吉也古人有言曰圣人之徳无以加于孝乎夫孝者天地之性人之所由灵也昔者明王以孝理天下其或继之者鲜哉希矣逮我皇晋实光斯道仪刑孚于万国爱敬尽于祖考故躬稼以供粢盛所以致孝也勤穑以足百姓所以固本也能本而孝盛徳大业至矣哉此一役也而二美具焉不亦逺乎不亦重乎敢作颂曰思乐甸畿薄采其茅大君戾止言借其农其农三推万方以祗耨我公田实及我私我簠斯盛我簋斯粢我仓如陵我庾如坻念兹在兹永言孝思民力普存祝史正辞神祗攸歆逸豫无期一人有庆兆民赖之  

借田赋　　　　　　　　　【`唐`】阙　名  

帝王之徳无以加于孝乎惟孝之理惟农是先我上皇传玺之二载圣主飞龙之四年日在陬訾只事于九宫之位时惟戊巳躬耕于千亩之田祥风发于耒耜瑞雪掩于郊万姓颙颙若百川之朝海九宫济济如众星之丽天帝乃俨然防华盖被衮服戴冕旒佩琼玉朱纮炯以照烛藻繂纷其繁缛敬齐之色既肃肃以雍雍礼乐之容亦皇皇而穆穆于是出甲乙之帐命先农之官设庭燎而晰晰陈量币而戋戋旌旄夹于翠幕簨簴列于青坛然后华钟撞焚燎举馨香发乎圣躬烟煴感乎寰宇常伯撰播殖之器宗人掌牲帛之数既金石而间陈亦笾豆而静旅晨光渐朗湛露初晞告九天之事毕将三辰之礼依帝犹怀神农之务穑想伯禹之彊理一之日于是躬耕二之日于是举趾秉金耦而颙若驾鐡骊而礼矣将致美于粢盛遂尽力于耘耔望农祥之晨正知土膏之脉起所寳惟谷故大饮以劳农所贵惟人故躬耕以恱使俾夫三时不夺六府咸修遂放牛于薮泽还却马于田畴道方齐于雨粟化实远于焚裘务穑劝分顾勤于稷禹授时度地弥甚于殷周职乃分于九鳸政不逮于诸侯岂非人和而物阜亦将力穑而有秋是日命丞相廵行山林道达沟渎因物土以分宜随川原而刋木画为九野教种百谷实万代之储址况九年之所蓄犹以为不躬不亲庶民不信降趐车以徴求发红粟以恤赈绨弋不加于嫔御茅茨永慕于尧舜祭惟司啬蜡必田畯即异亩同颖岂独瑞于徃年象耕鸟耘是锡羡于今运适有田父起而歌曰畇畇千亩兮理有疆济济千耦稷既良躬三推兮供神仓分九鳸兮应农祥粢盛普淖兮洁敬斯皇神之聴之兮将登穰穰  

借田赋　　　　　　　　　　【`唐`】李　蒙  

揉为耒剡为耜取其象也逺矣农为本食为天惟其利也大焉圣人利器致丰躬亲莫重于稼穑轨物励俗敦劝克厚乎率先于以奉神祗昭报之诚逹于以祈社稷孝享之徳宣则躬耕之义也从古已然皇帝勤惟国本钦若人天所务惟农顺动而取诸豫所寳惟谷时行而应乎干洎正月之吉日将有事乎昊天列千官于近甸屯万骑于遐阡当是时也其祭不戒而宿设其工职兢以先后大礼备兮和乐陈啬夫驰兮庶人走帝乃服葱犗乗御耦我疆我理礼正于三推必躬必亲义存乎千亩四辅冢宰六卿近臣大夫师长之族都鄙华裔之人圣有作兮万物咸覩人胥效兮天下归淳且图匮者于其丰防险者于其逸有备所以无患克勤是用终吉三推之礼废则仓廪以之虚肆之恩废则简书以之佚钦哉钦哉能事斯毕夫然则农功可大农扈允臧以农为本兮国有常令以农率下兮人知向方亦既奉宗庙亦既备蒸尝一人垂训兮万国昌固有迷于日用于胥颂美兮声洋洋  

借田赋【`以复收坠典以　　　　唐期农祥为韵`】石　贯  

太皥御辰勾芒定位天子率躬耕之礼有司谨亲载之事以为帝借斯阙皇猷久坠不修耒耜之功是堕粢盛之义于是择元日戒农期本千亩而敬矣齐三日以告之然后内外清谧上下肃祗文物之仪备列戈铤之卫在兹犹窥紫禁共仰丹墀俨南面凝旒之所当东方欲晓之时漏水声尽炉香上迟俄而阊阖开羽仪展扬青旗以肃事备朱纮而戒典上乃望灵坛御玉辇苍龙整驾以前导葱犗遵途而右转六辔齐举八鸾啓行向绿野公田之所至青郊展礼之方绀辕塞路青辂廵塲叶农经而授事指农正而告祥由是别土宜分彊理入涤塲而肆目抚御耦而举趾遂乃执红纼亲黛耜四顾而沟塍砥平三推而土膏脉起发生有在播殖兹始诸公诸侯而次进或五或九而皆止见京坻之流衍可期覩稼穑之艰难有以礼乐既备人神告休事虽兆于东作稔以见其秋收岂独亲耕于甸内实亦种徳于道周羣臣乃伏辇而进曰臣闻历代务农百王重谷陛下兴古典之已坠绍前修之不复故得人勤稼穑天降景福帝曰予上事天地次奉祖宗惟旧章是率惟古典是恭今将返銮辂而宴于太寝又欲展礼而劳农  

借田赋【`有序　　　　　　　　宋`】王禹偁  

臣谨按周制孟春之月天子亲载耒耜借田所以事天地山川社禝先王醴酪粲盛于是乎取之恭之至也自周徳下衰礼文残缺故宣王之时有虢公之諌秦皇定霸鲜克由礼汉祖龙兴日不暇给孝文孝景始复行焉昭帝弄田亦其义也后汉永平中明帝东廵耕于怀县非古制焉魏氏亲耕阙百官之礼盖草创尔晋武太始之年略修坠典宋文元嘉之代亦举旧章齐用丁亥之辰梁以建卯之月后魏北齐沿革有异隋朝唐室文物可观太宗行之于前眀皇继之于后自兹以降废而不行将焕先农必待真主皇家享国三十载陛下嗣统十四年武功巳成文理巳定乃下眀诏耕于东郊百执恱随三农知劝礼官博士蹈舞而草仪甸师啬夫歌咏而供职方拾遗直史馆王禹偁再拜而飏言曰耕借之义大矣哉千亩之田三推之礼所以教诸侯而事上帝率人力而成嵗功实邦国之彝章皇王之大典昔潘安仁赋之于晋岑文本颂之于唐今王道行矣王借修矣神功帝业焕其有光宜畅颂声以播乐府谨上借田赋一章虽不足形容盛徳亦小臣勤拳之至也其词曰十四年兮帝业遐宣寰区晏然乃顺考于古道将躬耕乎借田务本劝农稽前文而备矣事神教养举坠典以行焉万国欢心而怿怿百官供职以防防草仪注于有司议沿革于遗编筑坛墠之三陛开阡陌之百防文物声名合礼经而有度旌旗衣服应方色而不愆既而届孟春择元日太史先奏天子将出是月也遒人徇路星鸟中律当东郊之迎春是东作之平秩皇帝于是即斋宫辞帝室戒钖鸾严警跸乗青辂以有威俨朱纮而无逸佩乎玉也悬黎之色苍苍载其旂焉干吕之云郁郁属车负播殖之器后宫献穜稑之实红縻黛耜服葱犗以陆离缥轭绀辕驾苍龙而飘歘太常之礼具举司农之属各率甸师掌舎警御陌以惟严封人野庐设壝宫而靡失于国之东千官景从风清尘而习习雨洒道以蒙蒙时也木徳盛阳气充春芒甲坼青青兮葱葱春土脉起油油兮溶溶冠盖蔽野佩环咽风状浮云兮随应龙旂帜张日车徒塞空若众星兮环紫宫修农事以惕惕袭春服之重重尔乃配少皥祀先农尸祝无媿豆笾以供太牢之牲荐之而肥腯太蔟之乐奏之而舂容于是修帝借劳圣躬抚御耦以无怠履游场而有踪将循乎千亩之制岂止乎数歩之中耕钩盾之弄田但矜儿戏修建康之春借未焕农功有以见万乗之尊三推而舎或五或九降杀之义有伦尔公尔侯贵贱之班相亚啬夫洒种以斯毕庶人终亩而告罢千耦其耕焕乎礼成播百谷兮率人力歌载芟兮扬颂声将见乎余粮栖亩腐栗如京神仓令纳乎黍稷以备粢盛廪牺氏收其藳秸用饷牺牲亲畎亩兮化被重民天而教行自得训农之实非贪慕古之名然后下青坛归绛阙百姓知劝羣后咸谒在镐之宴啓歌虞之音发献万夀兮欢呼奏九韶兮铿越开三面以行恵宥五刑而审罚恩流于孝弟力田徳被于雕题辫发兴五土之利固必躬而必亲同三代之风复不矜而不伐大矣哉借田之礼岂三年而不为躬耕之义将百代而可知我所以举久废之礼定不刋之仪虑弗勤于四体将有害于三时务农桑兮为政本兴礼节兮崇教资民乃力穑嵗无阻饥神农斲木之功我其申矣后稷播时之利我得兼之供秬鬯以斯在介丰年而有期丕显事天之礼诞歌祈社之诗祀山川兮神鉴眀矣配祖考兮徳馨逺而天锡纯嘏用光孝思乃作颂曰倬彼东郊公田是辟大君戾止言耕其借帝借既修乃及公侯亲尔来报勤尔田畴言采黍稷祀于圆邱亿万斯年以承天休又曰倬彼东郊耕坛其崇大君戾止言训其农农功既督乃知荣辱尔家以给尔人以足言奉烝尝享于此屋亿万斯年以介景福  

躬耕帝借赋　　　　　　　　【`眀`】顾鼎臣  

帝在位之八载兮大业朗以遐宣辟两仪以作宇兮掩六极以为四时肇其顺序八政饬而罔愆惟东南兮薄海暨西北兮穷边莫不去毡裘而袭弁帯服镃耒而止戈鋋犹且遡王业之本念民事之艰宪古昔以示劝躬徃耕乎借田是月也星丽辰角日移参尾太皥司辰勾芒佐理律应夹钟节惟雨水当木徳之在驭见斗杓之东指膏霡渍于原隰协风被于兰芷林含烟以葱蒨华缀露而旖旎长川瀁兮流碧芳草靡兮成绮仓庚忽其有声田务作而伊始羌万井与千防咸戒期于于耜先是乃命司空治馆金吾视坛行宫起乎国东制作准于星躔周垣辽而匝地阁道络乎中天绛殿崔嵬而燿景熛阙岌嶪而凌烟华盖螭翻而蠖略旋廊虬结而蜿蜒青幄俨其云驻翠幕飏而氛连有观穑之崇台隆嶐崛嶫乎其间俯平畴于大野激流水于原泉阙方中兮千亩亘四徼陌阡若天造而地设以待我圣天子之幸焉尔乃即斋宫坐宣室俪朱纮戴青帻祝史正辞巫咸献吉瑶辂朝严金根宵饬服葱犗于绀辕驾苍龙以缥轭后车备播殖之器中宫献穜稑之实前旌袅袅依然干吕之云佩玉苍苍穆矣悬黎之色巳乃勾陈肃队招揺啓途六军雷动万乗风驱叱丰隆而扶毂呼蒙公以附车乍鸣銮以飙骇倏扬斾而景靡青缟缤纷于震兊朱元飘飏乎坎离方彩错其外列黄屋屹以中驰前披云以建纛后捎星而曵旂左綷防乎挠旃右防纚兮洪颐恍天旋而斗运矧岳转与山移尔其五辂方行九门乍啓雉尾绕以朱翚望东郊而直指似太阳之初升瑞霭分其抱珥既而属车辚辚纎尘弗惊花飞飞以夹路草幕幕而侵轮似青帝之时行品物郁以芳新若乃千官景从车徒塞空飞盖结而如霞鸣佩咽其从风似三垣之列宿旋绕依乎紫宫巳而崇卑在列直庐周设循芳甸而徐转纷绮绣其如缬以应龙之廻翔云蔼而四合若其埜旷天清和銮有声丝管啁啾以嘲哳钟鼓訇磕以砰硡似春雷之啓蛰震百里而皆惊至乃士女咸集耄倪沓至盻翠华之来临欢声腾而动地似百川之赴海奔涛谲而声沸尔乃享后稷祀天农奠苍瑴与醴燎芳桂与香防太牢荐而肥腯太蔟奏而舂容既用防于祼鬯乃躬即乎田工于是京兆授鞭司徒献耜廵沃野之坟腴望平壤之如砥俨洪縻之在御抚绀耒而成礼怀炎农之务穯想崇伯之彊理四顾而沟塍鳞次三推而土膏脉起诸侯诸公咸以班而递进或五或九洎终亩而方止陟巍台以遐眺观万民之举趾一人有庆既穆穆以皇皇百辟致辞复雍雍而济济大徇之典将行享礼之防斯啓时则有大宗伯捧防而进曰臣闻民之天在食国之本惟民伊借田之大礼实累代之攸遵善乎虢公之言上帝之粢盛于是乎出民之蕃庶于是乎生事之供给于是乎在和协辑睦于是乎兴财用蕃殖于是乎始敦厐纯固于是乎成者也彼千亩之不借固取诮乎麟经伊元嘉与泰始亦徒具乎弥文今我陛下应农祥而发令顺阳气以时行举百王之令典循列圣之法程借千亩于畿甸勤万乗以躬耕劝三农以崇教本播四海而扬颂声想余粮之栖亩将腐粟之如京载在国章既以示勤民之政藏诸御廪抑以荐眀徳之馨大矣哉此之为礼盖将迈前休而建极啓来哲而为经者矣尔乃天子茫然而思辴然而嘻曰唯唯否否卿知其一未知其二予窃感于兹行实有资于治理是故迩陌井分遐亩绳直水萦带以环注睇四封之如一此亦予一人之奠域也霖雨如膏陨露如饴春苗洒而绿浄秋陇滴而黄滋此亦予一人之施泽也菽雚特畦禾黍异田任土宜而播殖亘广陌与横阡此亦予一人之轨物也艺此嘉植殄彼蠧蟊刈稂莠使靡遗树兰杜于近畴此予一人之树徳逺慝也盖黍稷馨香笾豆以饬者孝之则也三时不违唯农是卹者仁之锡也度土任宜深耕易植者政之式也天子所以念稼穑之艰难躬胼胝而无逸虽六府之孔修犹日慎乎一日岂止于奉遗典而遵修慕前文而润色者哉于是上宰元臣载拜稽首奉万嵗之觞上一人之夀铸玉册于金縢勒鸿猷以垂后遂作颂曰于惟上圣辖化权兮洪泽滂潏溢八埏兮百祀咸秩礼则防廼借千亩国之原兮朱纮苍佩造彼坛兮帝既至止三推先兮三公九事墢以班兮厥礼既成兆民喧兮勾芒太皡觌而欢兮百千杂遝扶辖还兮农用震动庶殖蕃兮粢盛恪共盛所蠲兮穰穰其瑞应罔愆兮百谷膴膴大有年兮耒耜万里息戈鋋兮如陵如冈万福骈兮登羲越轩古无前兮天子万夀配彼天兮臣拜稽首颂斯言兮匪臣则文盛则传兮  

拟圣驾躬耕借田赋　　　　　【`眀`】马象干  

皇帝嗣服之七载也张天纲理地维恢帝骤廓王驰度贞化协文恬武嬉渗漉周于遐迩威灵暨于华夷道徳嫓夫尧舜治理跻乎黄羲乃求掌故爰稽典仪文在兹矣有其举之维时夹钟应东作方谋阳气上蒸土膏潜流农祥晨正乎南极协风骀荡于西畴勾萌逹而桃始华品类育而鹰化鸠天子茂对时物慨然思曰民生在食国事在农时至事起天运人从循哲王之遗规歩上古之髙踪将率先乎万姓奚安居于九重乃命宗伯定仪司空除地甸师清尘田畯具器挈壶诹播殖之辰仆御备啓行之骑于是金门初敞铜漏既残旭日才临湛露未干天子驾翠虬御青鸾乗玉辂出金銮服苍龙之衮戴朱纮之冠曵轻霞之寳箑卷掲雾之长竿夹道陈而霓旌拥周庐列而羽骑寒六飞动而香尘起干官防而珂佩覩翠葆乎天上俨黄屋于云端尔乃遵紫陌以来思望青坛而至止念稼穑之艰难遡黍稷之伊始旅我笾豆傧我簠簋祗祀先啬以绥福祉牲醴腯兮殽既登郁鬯灌兮酒且防祝史陈兮萧艾升眀徳馨兮勾芒喜尔乃金丝迭奏镛鼓偕鸣嘈嘈哳哳填填鍧鍧地官进耒天子躬耕绀辕黛耜葱辖缥衡一墢而青阳动三推而黄茂生嘉种播夫穜稑执事徧乎公卿一以劝稼穑一以供粢盛孝承乎宗庙仁逮于编氓匹思文之率育陋钩盾之虚名张古今之缛典续帝王之休声尔乃大礼成劳酒举皇情畅需泽普金罍列牺象之尊角觝杂鱼龙之舞玉管下凤凰桂醑传鹦鹉洽欢心于百辟播盛美于万古是日也属车载路观者比肩侍从勲卫之臣星罗辇毂都人士女之众云集郊防欢声腾而动地尘光起而蔽天咸舞忭乎盛世齐预卜乎丰年及夫伶工彻乐有司告竣鸿卿唱毕凤驾言旋佳气浮而九衢曀敛春风淡而双阙霁烟羣工呼嵩者万庶人终亩以千天子犹凝神宥密养静穆渊时咨耆硕日御细旃念有生之疾苦轸无告之颠连蒙瞽进豳风之什殿廷绘无逸之篇崇节俭则澣濯着议赈贷则逋负蠲待凝丞若师保比诲防于韦无益之务戒于弗作不急之官令在必捐宜乎仁声遍九有恩光被八埏也重曰于铄维皇以乗干兮既类于帝修借田兮思乐甸畿翠幕褰兮惟皇戾止萃轻軿兮亲我穑事告牲牷兮执耜举趾遵遗编兮风行化驰覃幅兮礼明乐备信无前兮赫赫中兴过周宣兮  

耕弄田赋【`以宫里为田劝　　　唐率耕事为韵`】王　棨  

汉昭帝之御干时犹眇年能首率于农务遂躬耕乎弄田理叶生知蚤识邦家之本事殊儿戏斯为教化之先当其天驷既端土膏初起命开钩盾之侧将幸上林之里有司于是整沟塍修耒耜别置膏腴之所取法百防旁观龌龊之间如方千里帝乃驾雕辇出深宫展三推而不异借千亩以攸同且曰朕位极元首身慙幼冲每访皇王之业无先播殖之功未遂躬亲于彼神臯之内聊将树艺于兹禁苑之中然后俯天顔拥农器向畎浍以懋力对锄耰而多思岂无宴乐不如敬顺于天时亦有游畋莫若勤劳于农事是则非同学稼粗表亲耕既留心于东作寜无望于秋成环卫近臣尽起西畴之兴宫闱侍女微生南亩之情于时稼政既修稻人是率千牛之列有序九扈之官咸秩神农旧务尝废于他年后稷余风复兴于此日嘉夫戏或是戏为胜不为审殷阜之由此知艰难之在斯自昔庸君多昩三时之务惟兹少主能分五地之宜故得教化下敷皇猷上建人忘荷锸之苦俗有带牛之愿因知翦桐叶以命封未若耕斯田而天下劝  

千畞望幸赋【`以将兴坠典允　　唐属圣期为韵`】阙　名  

国重农事帝遵时令惟千亩之可亲望三推而阐盛田畯方勤于禀法甸师巳切于承命阳和初布庶平东作以劝人迳术既端终俟南郊而见圣当其融风式协韶景方迟金根为顺动之驭菖叶表亲耕之期度以地狭难容足列公车之数顾其土膏潜动可陈农器于兹脩陇惟直遐阡甚夷是宜率诸侯大夫以行乎周礼不可使四年正月独称于晋时言瞻耒耜志惜坟衍谓畇畇而足得天临想泽泽而正宜春浅空为散地尚郁新典载芟未及勾萌之出何因一墢为期蝼蚁之诚愿展翠幕犹閟朱纮未至当人力可借而成功使农祥失正而奚利染场之履期剡剡以轻移抚借之衣想襜襜而如坠且夫事遵礼动法贵圣兴顾井田之君是可出而偕作懿初耕之帝宜其徳以相成不然则无以知土宜慰人欲使其穜稑克备粢盛乃足庶见其耘之耦一一具陈必报乃求之仓累累交属况以近甸堪乐元辰以良借百歩之畴冀停云罕修三班之令期在月将如此则树徳咸滋训农惟允毕力克符于地事致诚不昧于畦畛傥礼备而必行实以表乎仁之至义之尽  

茧馆赋　　　　　　　　　　【`元`】刘　闻  

繄坤后之奠位徳上配于干刚宜尊安之莫嫓匹垂拱于无疆嗟勉勉之靡寜兮岂先劳于嫔嫱立妇道于天下兮匪至勤其奚彰当时物之代迁兮抚春熙之载阳感戴胜之和鸣兮矧柔桑之逺扬岂不思夫逸豫之为娱念蚕事其敢忘饬妃御以同心兮尚服勤于懿筐彼蝡之微生初若有而若亡羌缤纷其日滋兮亦蜎蜎而有行忽三旬而献功兮俨筥簿之是将惭内职之贱微近君后之清光后翼翼以祗承兮曰三盆之有常斯茧馆之有典兮匪汉志之荒唐曕内地之深严兮鳯幄骞而髙张绮防散彩于云霞文栋比隆乎穹苍挹和薫于上苑兮分淑景于长杨当后车之戾止兮芳菲菲兮满堂肃佩珥之环拱兮拥翟揄而煌煌非烟郁其若烝兮探寳鼎之兰汤怳曙星之磊磊兮浴纹波之微茫粲玉洁以金辉兮满目之天章手其盆而逾恪不敢亟其敢遑礼有数而恐渎兮心与缫而同长曾毕事之惮勚兮想専能而废让愿相成之在下兮加黼黻而青黄被玉体以无斁兮穆将祀乎先王岂寸丝之为洁兮致吾皇之齐庄庶神鉴之不遗兮荅灵贶其穰穰与六合以同厘兮赖一人之夀康揆茧馆之礼意兮嗟汉氏之未详惟兹礼之有初兮抑尝稽夫公桑与借耕以并列兮岂但警夫怠荒昭勤敬于人神罄厥忱而叵量慨坠典之仅举何古风之凉凉彼弄田之有耕兮徒游玩于未央矧掖庭之奥曾女红之未尝宜茧馆之盛制兮不与蚕室而同臧抚壸化之寥寥兮徒颂美于永平之椒房也  

茧馆赋【`有序　　　　　　　　元`】杨　防  

古者天子躬耕以供粢盛后亲蚕以为衣服重祭祀也汉之时躬耕之典常行亲蚕之礼亦具则视以为劝农桑之本借田前有赋之者矣则茧馆可不赋乎赋曰若稽古昔礼重亲蚕后受献茧手盆者三固所以重祭祀之服亦以敦裳衣之原维缫茧之有馆槩古制之未闻想其密迩公桑旁达内宫层构突兀廻窻玲珑靓深窈廓其有容风薰薰兮南来日融融乎西东夫人世妇被之僮僮夙夜匪懈服劳其中虽主后之尊宠亦志存乎女红方春日之载阳桑柔柔其初绿念蚕事之当兴早巳勤于祓浴曾日月之几何羌成功之我告服其祎服载祗载防保姆左右师傅后先锵珩璜兮琚瑀俨神明之在前违诗书越图史造茧馆毕蚕事爰举首而旁观烂芳茧兮盈目或黄如金或白如玉嘉尔勤劳我寜不勗缫所献之毫芒手三盆而奚足曰礼制之孔严恐过之而反渎爰分布于诸宫俾缲茧而献之告吾君以成事命夏人而染兹夫以天下之大奉一人之私亦有篚纩亦有贡丝何琐琐以争利得无愧于去织之公仪黼黻文章绣裳衮衣于以享先王于宗庙祀上下之神祗昭诚孝于无斁皆待是而有为岂无禽也必亲猎以登俎亦有黍稷必躬耕而盛粢匪尽已以致洁寜吾心之敬亏君不能以自蚕兹诚后之责欤虽三缫之不难要役志之在此俾吾民之有闻亦戒饬其妇子以至尊而忘劳况吾曹之贫窭成天下之亹亹将不能以自已家衣帛以忘寒畴无衣以卒嵗诚兴利之善机讵去织之可拟慨两汉之旧章惜名存而实废嘉永平之能行何礼文之夸靡竭鄙才以铺张寓制作之初意今圣人之在上心敬天而勤巳揆古今之礼仪将以时而毕举倘承乏于词臣誓洗心而颂美  

茧馆赋　　　　　　　　　　【`元`】曾　防  

丰沛兴云万方受图开重熙于奕叶着俭徳之宏谟既躬耕以劝勤丰御廪之储需念化下之有道又茧馆之异区尔其馆之为制也不庄不丽匪雕匪斲弗事金碧弗崇丹垩髣髴太古楝宇初作温温房栊肃肃帏箔海色晓而分曙天光垂而下灼迨夫蛰户啓封蚕防受风司晨展日内官盛容诏闺中之丽质掇上林之芳丛伺眠食于三浃奏成功于九重辍椒殿之清燕勤兹事之亲供匪好劳而恶逸期黼黻于圣躬烂日月之昭彰郁璀璨于山龙稽古象以制作粲天章之蒙茸于以迓鸿禧延景命昭俭素示丕敬是以居之者必可嗣皂绨之徽音赞之者又足以续辞辇之贞静而后于斯馆为称也夫何子云舎是而赋长杨五柞之雄孟坚无知而诧昭阳墙宇之盛遂使一代旷典仅纪于汉礼之足徴诸儒摘之又以附防乎吕韦之月令吾尝观夫井干丽谯层城披香椒风嶕峣而霞举甘泉绚燠以云翔炫金铺于绣戸煜朱彩于虹梁角道夹以萦纡周庐列以成行迨后嗣之末造曾胡足与茧馆而齐芳嗟夫神禹卑宫黻冕致美尧阶茅茨轩裳是理何帝王之恭俭华采衣之靡靡岂不以文章者治体之由明服饰者等衰之攸纪此茧馆之为庸得以著名于汉氏之礼也猗欤皇元圣继神传宫壸之内莫不有妫虞任姒之徳又岂可以汉之茧馆而并言方今圣皇御历郊禋肇举烂五云之披披罄八荒而咸覩鲰生未敢尽茧馆之铺张行且造明堂而献赋  

帝苑农蚕赋【`有序　　　　　　明`】廖道南  

辛夘八月十七日恭遇皇上亲祀帝社帝稷于西苑简命勲辅卿佐暨臣道南凡十一人充陪祀官礼成上御无逸殿面谕锡宴既而周览豳风亭驾始发臣猥以末僚遭兹盛典天顔咫尺叨陪晋昼之荣帝眷殊常申锡需云之宠骏奔兢惕燕乐揄扬臣诚欢诚忭稽首顿首上言伏以国之大事在祀与农民之厚生惟衣与食盖耕桑为王业之本而土谷咸坤祗之灵稽古神农肇作耒耜思文后稷率育来牟公刘古公绍厥勲王季文王其绪惟成王守文武之基业故周公陈稼穑之艰难在书则叙商之三宗以及于祖烈于诗则述豳之七月而采其民风啓八百年有道之长遗千万世无穷之利厥后借田废而号公纳牖敷言至于蚕绩休而褒姒厉阶兴刺劝惩具在鉴攸存历考垂训之格言实为传心之要法兹盖遇我皇上体天地之大生备圣神之至徳敦庸五礼郊庙之典告成轸恤三农军国之需攸赖敷求禹则徽焕尧章惟圣祖绍田功于中都之鄊惟文皇啓邦土于西苑之地仰懐世徳上感渊衷顾仁夀之宫原可以树桑而播谷御昭和之殿室于时抚景以挥毫奎文灿烂乎龙光云翰辉煌乎凤翥对时育物相土命官首营帝社帝稷之坛次建省耕省敛之所殿名无逸恒操只畏之心亭扁豳风益励忧勤之志爰修蚕室更筑桑台仓恒裕而百谷用登门迎和而诸祥毕至灵鹊双仪于皇阙诚哉孙子之昌嘉禾连颖于天田允矣神祗之贶乃届仲秋之月爰诹谷旦之辰庆平秩之西成追报赛于前古礼文裁于圣制孔恵孔时乐律发乎宸章尽善尽美至诚克享明徳惟馨伏望保泰持谦令终有俶履丰思豫永观厥成建皇极以福庶民逺迈周王之盛懐重华而光列祖永孚虞帝之休臣谨撰帝苑农蚕赋赋曰  

繄皇眀之啓运肇农蚕以耕织惟王业其根本惟民生其衣食曰无逸而乃逸兹先务之为急辟地利以无彊法天道之不息惟我徳祖爰卜京土衍颛顼之苖裔派句容于江浒惟我懿祖隠约田里迈种徳于幽潜穆风乎太始惟我熙祖渡淮寓泗履险危以多难垂令闻于不世迨于淳皇乃迁东鄊崇朴茅茨感异麦塲灵应骈臻而载震载夙祥徴长发而俾炽俾昌笃生皇祖受天之祜乃圣乃神乃文乃武风云景从而三灵协助日月贞眀而五星顺度惟嵗壬辰钟离之邨释耒耜而造邦历百战其缤纷惟嵗乙未金陵之地尽彊理而经野崇九鼎其赑屃惟嵗丙午奠璧圜丘谕太子以穑事咨农工之是忧惟嵗壬子瘗琮方泽戒后妃以素服虞蚕工之弗克惟嵗戊申脉土发春躬耕借田而噫嘻斯兴惟嵗丁未祷雨致祭亲涖雩坛而防恭益至阅耘钟山乃歩龙冈遵阡陌而于迈视袯襫其如伤观获后苑乃召銮坡辍警跸而弗御询菑畬之如何盖我皇祖首物冠伦积功累仁钦天礼神养贤牧民而佑啓亿万载之太平者诚务农蚕为之本焉者也惟我皇上同符祖徳丕显文谟丕承武烈修六府而重土谷叙九畴而爰稼穑嵗惟辛邜月惟季春太昊司令勾芒应辰条风时来而鸟降协气日至而仓鹒鸣是月也日惟巳丑木宿角垣乃驾銮辂乃抗龙旛轸东作之伊始指西苑以来观于时历文祖之宫原思开创之旧业乃召辅臣乃召宗伯对时育物而胥豫胥游相土辨方而爰经爰画尔乃御昭和之碧殿临太液之清波宸翰飞洒于云霞天章辉焕乎星河是即帝尧之问衢室而授民之时帝舜之访总章而敕天之几也是月也日惟辛邜土宿毕觜乃诹棰氏灼元谐簭人揲泰蓍相隂阳之攸吉区原隰之咸宜于时昭告于列祖宣令于百工乃召司徒乃召司空□师赞谋而土圭以测匠氏効力而水臬是从尔乃营帝社以统五土营帝稷以统五谷敷施元始乎干化煦媪贞成乎坤育是即周雅之歌冢土而为国祈祀戴记之纪王社而为民介福也廼又建无逸殿于仁夀宫之前栋隆元吉材良孔坚藻绘敦素结构聨緜中掲献皇农家之诗以彰先徳之兢惕旁列周书无逸之篇以述古人之艰难于殿之前亭曰豳风饰不过华制不侈崇奎图赫奕钜碑穹窿咏公刘之勤苦表姬旦之精忠昭昭乎炳蔚如虎豹煌煌乎夭矫如虬龙也廼又建迎和门于仁夀宫之东璇题映旭黻棁飞虹轩耸特起周遭旁通仰穹端于泰清以达风露之气俯壤倪于泰寜以赞水土之功于门之南亭曰省耕平畴旷衍方池湛清夙兴自宫时往于亭鸠田畯其至喜劳农夫之可矜霭霭乎翠华之先被郁郁乎黄茂之葱菁也廼又建恒裕仓于仁夀宫之北我黍与与我稷翼翼其崇如墉其比如栉乃求千斯仓以供神眀之祀乃求万斯箱以备军国之实于仓之侧亭曰省敛万寳丰登百室充赡夜漏向晨宵衣待旦嘉平秩之西成幸粢眀之足荐忻忻乎免下民之怨咨荡荡乎孚上帝之申眷也其种桑之园则于彼宫垣之西防绿树之扶踈畅青阳之葳蕤既培佳檿复翳茂桋薙氏芟其繁芜柞氏防其荒荑其采桑之台则于彼轩墀之阳跻崇基之灵畤攀柔条之逺扬取彼曲植执此懿筐俭勤取则乎邠女庄恪遗戒于鲁姜其饲蚕之室则于彼殿庭之隂屈凤辇于嘉月集蚕妇之如云丛箔班班密叶臻臻帝纯服之所自出后鞠衣之所由成其缲茧之馆则于彼蚕室之区含天驷之真精监织女之灵辉七襄成章三盆就丝西陵氏创其绪业宛窳氏淑其范规是故坤仪静専以亮乾元之化隂教眀章以宣泰阳之亨缅思古人实获我心葛覃樛木克成内治螽斯麟趾垂裕后昆其所闗系者大矣其所由来者逺矣猗欤盛哉我皇上之重农蚕以为天下先也夫其成功于苑中也经始于春暮就绪于秋仲乐庶民之子来歆百神之防恫其中则东有万春丽春永夀长春接珍膳而五谷馨西有延夀景福安喜仁和御延和而百禄多其外则东有乐成崇智涵碧翫芳俯临漪而鳬鹥翔北有仁智介福凝和承光望广寒而草树香乃若金鼇玉蝀积翠堆云星桥迢递于沧溟金露玉虹方壶瀛洲危亭屹屼于邱拥翠飞香太素嵗寒华楣岋嶫于紫坛逺趣防景澄波映辉黛梁晻暧于翠微至于兔园之山龙洞之泉环佩琮琤乎石林珠玑络绎乎水帘鲸海之屿鸥沙之渚菰荇参差乎流洲芝兰芳郁乎平圃是皆我文祖经营之丰址是故务本之训徳音在耳沨沨乎万善之纪也我宣庙防观之灵囿是故织妇之词嘉谟如旧眀眀乎三接之昼也我皇上尊祖敬宗参天两地骏烈迈乎百王鸿猷徽于万世是故祈礼行于春也克慎厥始报礼行于秋也允成厥终乐章裁于圣制仪节定于宸衷至止肃肃有来雍雍武貂蝉而簪缨整饬文鹓鹭而环佩舂容鳬钟鼍鼓龙篴鸾箫鉴锵其并奏彩翚丹籥朱干玉戚缀兆其来同三献方升百礼既崇主拜于前臣拜于后觐天顔于咫尺诚动于此几动于彼致帝祗之感通昔者韶鳯仪虞神龙啓唐赤乌开周鸟生商徳盛者其福备祥多者其国昌我皇上体信达顺建中致和天惟降康而载甘露地不爱寳而屡清黄河宇甸叠呈夫瑞麦天田弥献夫嘉禾灵鹊双翔帝座兆前星之曜郊禖特举仙源澄少海之波乃知一敬立万善备矣二气和万物育矣三农成万事具矣四灵至万神应矣五福膺万祀永矣臣拜稽首以矢其音歌曰帝徳髙眀兮配天惟天资始兮锡兹丰年帝徳溥厚兮配地惟地资生兮登兹广利帝徳秖慎兮法祖惟祖垂统兮申兹多祜帝徳纯孝兮显亲惟亲遗泽兮昭兹至文吁嗟农蚕兮帝苑西天施地成兮万国重熙噫嘻谟训兮帝苑中祖泽亲仁兮万世攸隆  

劳酒赋　　　　　　　　　　【`陈`】江　总  

在阳春之仲序览具物之芳菲帅公卿而播百谷亲耒耜而命三推开青坛于迥甸列翠幕于清沂乃遵执爵之典爰降食苹之防豁朱鸟之髙牕啓黄龙之抗殿奏帝鸿之万舞动钧天之九变顾曲私之亭育递寒暑而徂迁谬陈力而防骀岂酬恩于暮年  

## 御定历代赋汇卷五十二  

典礼  

贡士谒文宣王赋【`以题　　　　唐为韵`】黎　逢  

圣人没而敎在明王兴而道宣命上公以陈信展大礼以登贤觞酒豆肉金镛筦悬致克禋以如在当质明而不愆祁祁诸生必恭敬止廓广庭以容众峩高冠以修已临奠献之筵肃造秀之士阶间俨以成列槐阴布以如市将备礼于先师遂储精于祝史于以致君恢复王化阐人文磬音继于夜杵烛影迎于朝云见曲畅于和易知具歆于苾芬肃肃阶戺阴阴门阙乔木栖于暮烟前轩满于行月羣士沓而歳至庶工齐而晓谒上酒以清涤间朱弦而踈越齐百王于建号历千古而未歇盖以敎俟天地而不朽功格宇宙而不伐不朽故可贵不伐故弥彰仰而不及融然有光实横被于历代独崇辉于帝唐徳敎不辍王猷有昌日尊师于朝歳求士  

于乡敎之于右塾登之于上庠知本末之可务亦师师而不忘将历试于宗伯必先谒于素王古先哲君任土以作贡洪惟我后嘉善而容众犹冀获师于卜获相于梦时哉康哉宜阿阁之巢凤  

太学观春宫齿胄赋【`以徳成敎尊在乎齿学为韵`】  

【`唐`】阙　名  

我圣人之有国酌古训建皇极太学备崇儒之礼春宫熟齿胄之则宗伯贰事司成奉职叶三王之教可知顺四时之仪不忒域中于是乎宣化天下于是乎观徳既而储驾戾止虞庠肃清倾章甫之列驻和鸾之声让其齿也长幼之节着明其亲也父子之道成达其尊也君臣之义行疑三善兮皆得实万邦兮以贞故曰先知后为上行下效当代之楷式奉前王之徳教于以识尊卑之伦于以观庄敬之貎大矣政本至哉化源膺秬鬯之丕烈访典谟之格言揖让于诗书之府雍容于礼义之门敬其学而徳至亲其师而道尊青青子衿其容不改亹亹储嗣其福斯在则孰能不恭而志佚孰能不学而思殆所谓遵万民刑四海也邹鲁儒士文在兹乎依稀兮翔集阙里髣髴兮咏歌舞雩七十子兮三千徒实将执经以问岂独抠衣而趋哉则知大学之义国风之始在明徳在贵齿礼师臣延胄子尊贤所以抗法讲艺所以惇史有观者曰玉琢成器人可不学亦因此习礼乐夫如是实国家之大柄而徳行之有觉  

养老乞言赋　　　　　　　　【`宋`】范仲淹  

年髙者不可不养言善者予取予求奉黄髪以无怠垂清问而弗休主善为师尊从心之耆旧既饱以徳咨逆耳之谋猷仰彼前王垂兹令典谓仁者所以能受则言也于斯可选肆筵授几聿修尚齿之宜论道经邦必采无瑕之善莫不崇其盛礼纳以明恩登上庠而有则跻太学以居尊待以常珍用贵皓然之士禆其阙政是询哿矣之言养老之美于斯有以一则崇孝悌之本一则求善教之旨式宴且喜蔑闻大耋之嗟切问近思屡逆圣人之耳岂不以老者倍年之长言者善人之资养其老则惟贤是择乞其言则患已不知识君临之所重见父事之攸宜不素飱兮实举燕毛之礼善待问者当陈补衮之词是知舎此则无以尊徳遵此则足以守国大礼载之而为美前王行之而不忒汉朝定嗣延四皓以咨谋周伯兴邦奉太公而取则恩斯勤斯故旧不遗孰侮桑榆之暮景毎求药石之良规祝饐无亏何患乎老夫耄矣沃心有取但见乎圣人则之今国家治历万邦缉熙庶政纳老成之嘉话阐诞敷之休命于以见至道勃兴与唐虞而比盛  

贡举人见于含元殿赋【`以题中　唐字为韵`】阙　名  

国家开文学之科旁求英彦爰将贡于礼闱命先叅于秘殿欲使怀才抱器自此鹰扬当令较伎呈能从兹豹变是以儒风益振睿泽惟新设荐举为教化之本致朝见为荣贵之因庶使八纮碧嶂絶卧云之士遂令万岁彤庭观献赋之人莫不张文柄以旁罗诏诸侯而上贡俾离邦去里若攀龙附凤或禀间生之瑞出则惊人或怀希代之珍来皆动众期美禄必取期殊科必中莫不远凑天阙争趋帝阍曹刘麏至贾马云屯当仲冬月候丹禁门于时铜壶尚滴粉壁犹昏骊驹波跃蜡炬星繁俄而钟断长乐殿啓含元中使森而鹤立诸生凛以骏奔进抑退扬俨褒衣而设礼左旋右折俯丹陛以陈言曰臣等才非可升徳非可举幸以辞乎海上达彼君所今则凝神注目无非绣户金铺接踵比肩尽是鸿俦鹤侣欢声数四周览再三散漫而龙池雾起参差而宫树烟含既而中贵遥宣劳卿逺见咸精笔阵勉赴文战时康俗泰终有待于英髦择善搜贤本无遗于寒贱诸生乃退行列整簪裾瞻凤扆献玉除俟青春而变化有望当圣意而光辉有余集鸿都而固难比矣防虎观而未可加与则唐之盛也尧舜不如  

龙虎榜赋　　　　　　　　　【`元`】方君玉  

伊人才之殷盛关气化之淳厐或降神于山岳或隐迹于湖江乃植鳍而佐治亦猎熊而兴邦惟君心之渴贤斯天意之赉弼非同气之相求岂鬻名而自失观大唐之启运当十叶之明君天步既危而复安治象革故而鼎新时贞元之八载诏髦俊之来宾八纮为之云合多士为之骏奔思腾骧于千载妙变化于昌辰眷兵部之忠谅俾胪传于缙绅庆一榜之多贤实司举之得人惟欧韩崔李之杰出岂王杨卢骆之可伦宜贵游之夺气自孤隽而奋身聚精神于堂陛骇耳目之通津絶深林之长啸起大泽之幽吟风生大王之雄雨注四海之霖既出类而拔萃爰附翼而攀鳞伟然上国之观炳乎一代之文迨元和之盛治由启迪之忧勤或从槖之迭居或学馆之屡循或专任于钧轴或职掌于丝纶或判户部而无献或因佛骨而极论卓愈观之忠贤固超逸乎宿羣嗟瞻观之颖异乃赋鵩而伤神彼委任之不终复窜逐乎相寻猎昌黎之山斗足横絶乎古今幸昭代之兴贤尊孔孟而设科擢郊薮之遗材属文衡之不颇露虎豹之一斑借辙鲋之余波为士者莫不崭然出头角明目张胆喜而为之歌曰南山雾隠毋乆蹲兮一石旧水寜泥蟠兮泰和雍熙生逢尧舜之君兮都俞吁咈岂无龙虎其臣兮陋哉唐榜虗名其奚足以拟于有元兮  

经筵赋　　　　　　　　　　【`明`】罗万化  

皇运赫以緜畅兮奠寰宇而垂休承奕叶之炳灵兮廓贶于九州匹乾坤而并立兮声敎蔼其旁流绍五帝之遐轨兮缵三王之秘谋洞古今而巍陟兮班纷纷其寡俦道徳以为师兮窅何微而弗周固神圣之间值兮心犹勤乎懋学维六籍之诞列兮辞繁而义确往迹独标于纪载兮淑慝淆而罔觉所贵恣探讨而措之治兮曾不畏乎幽邈彼常情犹不敢躭逸兮矧君临夫万邦体黔黎而宅至道兮将挽兹世于醇厐穷浩渺而下跻兮运妙有以成功寄啓沃于臣邻兮恒居髙而怀冲洪图丕树以轩朗兮伟制御之踪心切达聪而罔攸斁兮用咸觌徳以雍容尔乃辟阊阖而凌鸿蒙兮光熠爚以纷播乗舆掩映夫朝阳兮佩声起而飙作俨翕赫以鳞集兮旌旗斐亹而腾霄干将玉戚凛其森衞兮迎豹尾之飖飖轶甘泉与朱史兮蓉嵸而袭琼瑶象悬圃之辽旷兮厥伏殊待而絶乎浮嚣乃召儒臣兮鸣玉锵锵爰啓经幄兮图史辉煌撷尧舜之耿烈兮掞禹汤之休光文武丕衍于姬公兮侈敷奏而对扬阐仲尼之微言兮洙泗逺而愈昌鉴戒备于缃帙兮惇训迪其有常效人告而殚嘉谟兮亶燡燡乎永臧英哲忽焉巳逺兮宛仪刑其孔章苟精诚之积着兮孚鬼神而烈金石值虗怀之咸受兮沐休明之渥泽牙籖遥映乎紫薇兮炉烟缥缈而飞掷彤云细防于鸾禁兮荫窈窕之文席善有微其必纳兮言安往而不择覩帝衷之嘉悦兮承髣髴乎霁顔瑞霭郁其回薄兮宝馔绮错而崇颁粤稽帝王之迭兴兮莫不履大而图艰执一中以相授受兮犹惜阴而罔间昧爽不暇少息兮望道每切夫未见佩丹书而宴安是屛兮命交修其靡倦简册昭然可慕兮历世滋乆而璀璨往者不可与为伍兮毎遥览而增叹踵前修以作则兮流旷古之希声讲筵岁以轩揭兮遡大道而迅征六经沛若行地兮匹日月以离明十万亿而未有既兮人文朗耀而永萃乎休祯敢作颂曰穆穆天子兮照临万方皇极茂建兮位跻元良日新厥徳兮夙夜靡遑儒臣灿列兮禁夜翱翔论道密勿兮共赞雍熙责难陈善兮有赫其仪惟帝是俞兮龙光陆离元命聿臻兮万禩为期  

经筵赋　　　　　　　　　　【`明`】沈一贯  

于铄帝命睠兹皇明苞寰区而握昌符历重熙而享升平明明我后应时载灵既虗巳而执契复垂文而穆清惕宝器之重委俨驭朽之危情眷求治安象天健行考辟雍之旧典流閟宫之嘉声受四方之图籍来八荒于王庭然犹歉其未圣慗谓若伤托羣后以渺渺涖巨瀛之茫茫虗襟下问谦让未遑畴可以俾予一人庶几哉宠之四方于是大宗伯进曰臣闻至治无极非天地所昭至道无息惟圣学所包是以学戒居诸道在刍荛炎帝啓圣于悉诸轩皇借览于大挠颛顼降诚于夷父髙辛隆礼于伯招放勲明徳于伊寿重华舎已于箕由广成显而姒徳昌伊挚尊而一统遥缉熙止而文命新丹书戒而武功髙格天则帝鉴朗施民则皇霈饶大哉圣哲垂万世杓竹帛实云厥惟可徴若乃汉帝表章张孔李桓贡其忠唐皇廷礼徐贺褚马献其程济济儒绅鸣佩于天禄石渠典册之府祁祁俊髦揖让于承明金马著作之庭莫不推校图秘禆益睿明至于奎丽纬而阐曜奭举贤而翌圣僚有说书殿以崇政游暇日以典坟动至尊之观听此亦一代之伟制千载之良镜也巍巍圣祖穆穆性灵体天合照则地立极神瞩不虑而遍举徽猷黙运而崇勒然且投戈讲艺崇儒创则罗名生弋鸿客该古文诵曩册文华御而圣训广白虎讲而睿学殖虽无资于溟岱岂捐弃乎尘滴是时也学无常师讲无定式惟暇日之是竞虽夙夜而靡息迤我英庙着为定仪睠彼文华爰秘鸾舆陈甲观之琬琰表河洛之图书备典该圣选礼崇儒圣圣相承铿鍧纾徐故累叶仍懿于无疆而重光起烛于干曦亶人主之至乐亦王道之永图宜率旧章用昭皇熙于是天子改容灿然色笑敕礼卿以仪陈命羲和以吉吿帝幕宵悬瑶宫夙埽净几张而纤尘絶宝册函而荣光耀禀述作之征明极儒绅之选妙是日也天子乃冠翊善之冠衣衮龙之衣辨色而视朝向明而听治敷奏既终升舆执绥方明前导昌防后随纷龙凤之羽葢扬日月之文旂彻钟鼓而不御斥广乐而无移首经帏而径迈蹑蓬山之依稀嘉云蔼乎其回旋圣容穆焉其熹微尧趋舜歩禹骤汤驰爰升法座抚南面而綝缡时三后八蕃锵集容与而交进羣工庶尹委蛇杂遝而旁趋金貂玉珥虎贲郎将之官鱼丽而雁行丽正集贤道术博闻之士麟游而凤仪前则柱后惠文象简而霜列后则阉尹阍寺银铛而云迤于是司仪赞拜胪卿唱起登降肃穆诎折跄济红云捧而黼扆尊条风披而帘栊美瑞香凝雾而纠纷瑶席射日而戢孴左史捧琼编而敬展则星辰灿而纪彰右史牙签而进读遂琳琅倾而大宝理天听竦而羣喙息圣奥呈而千载啓鸿硕展生平之怀斋戒出夙夜之贮训六经谈众史气谐八音声中六吕敦崇哲业展眎宏轨书标七观诗列四始五经正戴氏之铏十翼张孔门之炬洞性灵之奥窔极邹鲁之骨髓神何由降明何由示帝有所成王有所主黄虞兴而庆珍来顾景承其奚以辛癸起而繁祉集方俶扰之安始岂非以钦翌者纳祐之门昏迷为敛之沚惟典学以始终实圣皇之砥砺曰出王与游衍惟昊天之求似反覆乎治乱兴亡之道危微乎邪正淑慝之旨或正词以标义或微言以示委或据古以刺今或即表而商里黜百氏而不谈曾芜词之足取道诡圣经者虽显而必略言资世用者无纤而不举蹴晋汉之统批唐宋之序虽委不足称而殷鉴之伊迩清言朗而宏墀应芳润潄而太液弥腴词荐而膏味忘逸响流而乐音鄙虽斯须之入吿洞千帝之隆侈拾微言于已缺播王道于将始于是帝虑岑寂洒洒洋洋圣躬靡敛颙颙昂昂苍然视于无形涣然若有所当储精赡虑瀹聪疏明耳极重渊之厚目彻九颢之苍晰治乱之异畛昞圣贤之所藏洞人鬼之奥旨达礼乐之微芒乃眷谟豫怿不忘诏大官以锡膳命酒人以罗浆出内帑之文币征司农之珍藏庭实千品醴酒数行度功而予计爵而觞昭慈惠之燕衎诵既醉之遗章羣臣欢呼于阙下咸叹圣学之重光而陛下方窅然深维惕然靡遑葢曰时者难得而易失学者难成而易荒道者难合而易离心者难操而易亡井不以九仭而及泉山不以一篑而成冈故时敏训于伊衡而日新铭于成汤余乃今知学之有益而将日务于自强也简缛仪斥烦文寒暑靡间以求多闻推甲乙之帐汰瑰丽之陈恩加于蠉飞蠕动含生之类情洽乎氷天桂海横目之伦念躬行之维艰待黎旭之初分庶乎既胪纠防弥亲治典玉烛和命彤防书新此圣王贵学文之大都所以超驾于皇羣也岂比夫辟雍明堂徒侈观于圜水品朱绘紫仅抚掌于凌云者而已哉臣躬遘熙防待诏金马之门敢献颂曰于皇惟烈文同轨通爱兹暇日昭徳懋功敷赞圣业推扬帝鸿黄喷薄混元空侗网罗上下弥遐弗同备兹鸿典渐陶素悰倾心硕彦矢谟虗聪抑诡拔正抚絶扬丰学古有获时惟乃雍选文定篇原本要终一日一周配登寰穹摛神理性饬躬正容弃彼姣娭遂除童防惟危惟微允执厥中有丕者基皇王并隆日新又新永垂无穷  

经筵赋　　　　　　　　　　【`明`】陈于陛  

天子缵洪休开大明斡皇纲于沕穆翼帝载于登闳瑶图巩固玉衡正平葢受命者三载而淳化郁如也然犹覃精古典问学孳孳迈殷宗之逊敏轶周后之缉熙仰圣喆而作范尊道徳以为师于是青阳仲月和日舒迟式宪天度诞啓经帷遂命有司采吉日协灵辰羣寮夙戒仪节备陈观夫文华之秘殿也隆崇嵂崒博敞嶙峋映黄道之奕煜象紫宫之威神楯楹婵娟而纚属棼橑蚴蟉而髙骧扣砌青荧而布彩璇题防滉而浮光饰髹彤于文榱列珠璧于华珰金爵髙栖于天阙玉虬夭矫乎仙梁其中则张黼扆敞琼筵环以绣幄布以细旃众色之绚耀乎几案者若云霞纷错而鸾凤翩翩也其上则图史经籍栉比纶连牙籖皓莹乎锦帙芸香勃郁乎瑶编览谟训之照烂于竹帛者若河海行地而日星丽天也其下则玉炉峙立吐泄瑞烟髙拂羽葢芬芳欲然又若雾气烟煴蔼蔼乎傍斗柄以回旋也时则天子临皇极涣风雷钟声既彻阊阖开肃九重之仪卫纷百辟以趋陪及夫防朝既毕乃驾鸾辂饰凤帷右白虎左苍螭耀翠华翳灵芝玉鸾从风而铿鍧金根映日以陆离曵轻霞之寳扇悬皓月之珠旗揭豹尾之长竿靡鱼须之短旇控驯驷以前导独腾踏乎晴飔执双葢以交错又彷佛青云之下垂亦有文武之大僚侍从论思总总撙撙先后委蛇若辰居所而星拱日行天而云随至于陛衞千羣夹乎两傍或系雕弓或帯劲箭或秉玉戚或持干将纵横轇轕其声锵锵淫淫与与歘驰而雾涌者抑又不可胜数矣于是遵天衢度灵桥趋贝阙驻瑶宫金铺晻暧玉户玲珑排寳闼以直入抚锦席而严崇拥九霄之华葢覩五位之飞龙帝顔温恭而晬穆仙闱舄奕而郁葱冕旒煜其前垂神光发乎重曈虽黈纩之塞耳曾不蔽于圣聪巍巍皇仪炳炳帝容凡踵武天廷者孰不精白而明雍故其左则论道之三公佐治之九卿帯玉悬牙峩弁振缨鹓排鹄植济济峥峥其右则贵戚之勲硕侍衞之虎臣貂蝉锦衣劒佩章身鱼鳞杂列耀乎枫宸其前有谏议大夫簪笔柱史过失咸规言动悉纪其后有阉尹阍寺禁掖之羣玉节金麾扈翊惟勤其旁有熊罴赳赳贲育之伦其立如山其威如神于斯时也金铺色丽玉漏声迟仙掌兮露凝觚棱兮日移鲜云宛转兮广厦和风骀荡兮罘罳近天上之奎璧隔人间之尘缁禁垣密靓献纳亶宜乃有玉堂之士歩履纾徐屏息案前拂拭图书然后讲臣拱立佩服襜如觐天光于咫尺腹心披而情素摅于是通讽谕极揄扬阐绎文辞啓发篇章英华沈浮鸿藻张皇或宗禹范或赞羲图或穷坟索或述典谟或咏叹雅颂之遗或恢崇礼乐之途采六籍之奥渺潄百家之芳腴镜上古之粹精埽末世之荒芜极天人之变化综治乱之征符大者包乎区宇小者潜于黍铢髙者逾乎苍葢卑者彻于黄垆考文则逺无不致说理则深无不钩既推隠以之显复因源以遡流始纷纶而浩汗终异虑而同谋论雅驯而彬蔚词朗畅以优游讲诵既毕乃再拜稽首退就其位天子则泊乎无营澹乎自持渊然凝虑而息想穆然硏精而储思绎仁义之要指侔神明而与为资即其端拱于大庭广众之上而培息于蟺蠕蜎蠖之中殆恍焉有悟于微辞葢将推衍为政治道惟馨建配天之茂烈敷长世之上经昭美化之洪鬯恢景运之炎精亶文经而武纬亦玉振而金声提机挈防跻世升平使龙沙爥燿而畏震鲸波屏息而晏安海内恬然志揖心抟延光来世荣号不刋享神灵之永祐集华夏之至懽岂徒搜罗乎礼园补苴乎书圃婆娑文字之林翱翔章句之府者哉葢闻圣性虽明不啓不广臣心虽忠不引不尽故唐虞赓歌三代献纳其时则皋益昌言于殿陛傅说托契于舟霖君奭以卷阿矢训周旦以无逸格心遐乎休哉不可及矣若乃石渠甘露麒麟白虎文拟胜集于瀛洲崇政侈缛仪而夸诩所谓言谆听藐曾何禆补畴若圣朝典章周备君臣都俞孚心合意眇古昔而论美惟五三为足俪卓卓乎岂非帝皇之令节邦国之盛事欤至夫经幄仪成銮舆载旋天子嘉念羣臣之劳爰诏光禄宠以御筵乃列金罍陈瑶觞珍馔错列甘旨芳香于是皇恩洽羣臣和乐意蒸醉顔酡凡师师有事者莫不宣畅而自得踊跃而颂歌歌曰于惟圣明纂膺洪业抚八荒兮宪章天行日新厥徳宣重光兮经纬洞开左图右书烂缥缃兮劝诵雍容金和玉润嘉谟彰兮启沃帝聪经纶攸贲臻平康兮皇猷黼黻防阶穆如滋灵昌兮再歌曰君明兮臣良云龙相从兮萃一堂增岱宗兮寸壤补龙衮兮七襄惟木从绳兮斯直如鱼纵壑兮洋洋元首股肱兮绸缪传祚奕叶兮无疆  

经筵赋　　　　　　　　　　【`明`】李维桢  

天子即位之三载阐坤珍握干符狭三王之趢起轶五帝以长驱辉烈炳瞩延及八区葢遐往之眇覩载籍未易书也然犹退然若蒙冲然若虗访广成于至道问大隗之幽居多闻聿求大道是循陶化染学菲言厚行孕虞育夏陶周甄殷仰瞻帝序月惟仲春焕明诏则旻涓吉日协灵辰命有司其展物将纳诲于儒臣啓文华之秘殿饰仪节之缤纷尔乃观其结搆巍巍奕奕殖殖洋洋错棼橑以相接抗应龙之虹梁列髹彤之绣桷垂琬琰之文珰琳珉清荧而烂彩縠组飒纚而流光岌乎若崇山岝以崄齴焕乎若华虫舒翥以髙翔其中则有黻筵丹扆席画纯细旃绮幄寳几文茵其上则有金版玉匮缃帙缥囊牙籖雕篆竹素芸香其下则有薰炉石兽青气烟煴委灰郁烈蕙馥兰芬于是天子方开阊阖运衡钧受四海之册箓膺万国之贡琛蔼蔼轩冕济济搢绅防同有绎夙夜惟寅既究皇仪既展帝容胪卿致告朝礼攸终乃驾鸾辂时乗六龙翳灵芝之旖旎揭凤葢之巃嵸金根炯晃以映日九斿裶斾其从风控飞黄以前导鸣和鸾之雝雝八座之彦两阶之僚后先陪从肃肃陶陶期门禁卒陛防百重县植铩鱼甲骍弓清尘警跸翊护王躬傂曶霍夫孰得而穷也于是遵大路历皇衢涉云桥步玉除趋瑶阙驻仙舆黼座孔安垂衮璜琚平平左右趋进翼如画省列卿黄阁三公拖朱纡紫佩印围琮赫赫臣邻鹭序其东勲戚世胄祚土分圭金吾郎将秉钺扬錍矫矫虎臣羽卫其西栢府乌台之史绛衣青之贤珥笔持槖鹄峙于前永巷掖庭之职银珰左貂之秀拥剑擎戈蝉聮于后亦有贲育之伦膂力方刚如熊如罴万夫莫当朱戚长干山立其傍于斯时也日华承露之掌风动万年之枝龙顔豫而香烟袅防云捧而雉尾移奎壁灿西昆之岫文章太一之司俨九天之寥廓隔尘宇之喧卑论思啓沃兹惟其时乃有金马玉堂之士麟阁云台之英手方册以拂拭退局蹐而屏营然后讲臣就列献曝将芹披往牒诵遗文元元本本殚见摅闻义兼讽谕辞极揄扬冰释泉涌玉振金相陈典谟于二帝稽述作于素王绎丘索则天人之蕴悉论礼乐则中和之道张谈训诰则政事之体备咏雅颂则性情之徳彰剖析毫厘擘肌分理防前藻而等采沛词源而未已至于编年之籍纪事之书列世代之终始着理乱之徴符罔不宣其奥要潄其芳腴六经既索百氏旁通钩深致逺考衷度中下者彻黄泉髙者极苍穹大者括宇宙细者比蚁封匪陈言之捃摭冀少禆于君聪再拜稽首踧踖复位天子于是穆然思默然识因文见道覃精涖治嘉侍从之勤劳洽需云之燕惠班玉觞列金巵炙炰伙清酤防皇仁溥洪徳施旋轸乾清葆摄元真藏用无为显仁翌明招忠直之士开公正之路捐不急之官省非作之务絶流遁之繁礼归民情于太素覆露苍赤禔福羣生晷纬昭应山渎効灵露甘泉醴麟游凤鸣器车呈于岳麓朱草丰于中庭武义烜赫于有截仁闻馺沓乎无疆岂夫翱翔章句之府容与翰墨之塲侈宾僚之聚防饬仪卫于张皇可与并日而谈度广而絜长者哉颂曰明明我后作之君师茂绪光昭三载于斯皇情眷眷不敢怠遑缉熙宥密日就月将秩秩经帷启自禁垣帝庸戾止集彼羣贤以资忠益以新峻徳允迪前徽润色鸿业烛幽开泰协极陵风薄海安澜比屋可封猗与醇粹聿怀多福用吿来禩兹焉式谷  

经筵赋　　　　　　　　　　【`明`】于慎行  

皇帝嗣基御宇奉一徳叶三灵建皇极合天中埽地肃乎泰畤圜桥煜乎学宫櫜轩弧于塞障舞舜戚于阶庭玉马金牛表清明之上瑞龙庭鲛室沾覆露之鸿功既以光神圣之大统登三五之遐风而犹冥搜乎干干翼翼勤思乎赫赫明明凝神日中之戒游心千古之英乃诏司存命掌故搜衢室之遗文究石渠之榘度综英庙之遗谟接五宗之髙步驰辕礼法之塲按辔皇王之路探蓬观之圗书发芸台之缃素儒衣礼席抡故老之仪形玉检琅函贮将军之武库寳幄陈乎迩英法筵肃乎蠖濩爰宵衣而涖止葢辍朝而展辂尔乃九衢雾敛双阙霞光万国防涂山之玉百灵侍轩后之堂翊文防于髙殿震钟鼓于岩廊覩中天之广座方穆穆以垂裳开阊阖而敷奏纷吁帝之琅琅九宾之仪既序百官之职孔明帝慨焉而四顾思问道乎总章遂乃转金根响云跸导容容之羽旂啓森森之柢梐径防极之通门憩文华之秘室瑶芳布乎兰戺明月辉乎椒壁伊雕几之前陈覩黻扆之中出尚衣陈席司仪赞揖元公秉圭彻侯奉璧四辅雍雍九官秩秩或插侍中之貂或列期门之防或耸柱后之冠或珥殿中之笔劒佩陆离冠裳赫奕莫不鹄立广廷属耳乎皇王之迹于是惇诲之傅博硕之儒出防龙之髙列怀旦说之嘉谟振赤芾之灼烁步金舄而前趋瞻皇轩而拜手委长佩之琼琚走凤掖鼇禁之彦奉赤文绿字之圗秘椠芳乎帙气栢熏起乎文防于是鸡香微动锦轴轻舒覈之妙义阐洋洋之圣谟既笙簧乎坟典亦鼓吹乎图书帝骤王驰六艺之文郁若周情孔思一统之说昭如若乃授简载笔之纪连云委阁之储或翼翼小心而鸿名无斁或涓涓不塞而狂澜竞徂羌一一而抽衍冀儆戒于无虞于是天子超然览朗然遐覩冥探五际潜游三古倾道艺之芳华憩文章之林府喟上圣之遐风想哲王之髙矩扺舜璧于岩谷投隋珠于合浦朝陈告善之旌庭设乞言之鼓运玉烛之光明视八埏于庭户于是呼中使命大官酾桂醑传玉盘哲傅元老依几登筵鸣玉而下锵锵晞湛露而鸿恩溥奏钧天而广乐驩陋石渠于往箓展东观于前编愿缉熙之无斁保隆称于万年重曰于昭维皇崇至徳兮钜典煌煌猷赫赫兮措轨尧阶步舜室兮吹万亭毒登皇极兮聿骏有声与天万亿兮  

经筵赋　　　　　　　　　　【`明`】沈　位  

皇上即位之三载道浃政治风穆恩洋贡楛矢于肃慎降厘祉于九阳导先轨以继作宣列圣之重光书传所载莫得而扬然而圣人抑畏不遑寜处聿求多闻惟善是主尊道艺登三五与治鉴亡崇约卑侈旷旌门而弗居睠文华以容与文华殿者负层城之幽历岩廊之杈枒连金马石渠以齿列应西昆东壁而肩差丰丽骇观帯景流霞文书史策圣喆英华六经四子九流百家丹铅缥缃光起云霞盖典籍之在兹岂徒崔嵬与谽谺乃命礼官乃援故典卜良辰以讲艺极儒绅之妙选略睿美而若虗忘刍荛之黭浅矧兹地之为胜可以缀学而展卷于是大宗伯等合辞而进曰日之在奎皇御法筵载在方防先朝相沿率由旧章庶几不諐帝曰俞哉执事惟防于是仲春丙戌朝阳登曦集冠佩向明治毕朝防忘媟娭备法从乗龙车称啓跸扬云旂望东观以来临驻翠葢之萋萋当是时也阊阖排鱼钥啓和鸾寂皇舆止鹄立乎右者金貂贵戚虎贲郎将之官鹭序乎左者惠和承明修洁博习之士前则给事黄门惠文柱史后则中涓携仆阍尹阉寺又有司仪辨等狄人设席天子乃坐绣幄而羣公受命以登墄沛艾容与揖让徐疾鱼鱼雅雅济济习习盛三雍之上仪俨天顔于咫尺香霭菀其凝雾兰茝为之生色然后典司肃事文几既陈赐以清防之闲假以虗听之诚硕儒彦士敷纳经纶文学端书讲臣啓心或扬防乎洙泗邹鲁或考究乎训诰典坟或因经而论理乱或执史而陈替兴或激烈而侃侃或讽谕而訚訚叙帝王之宏休见羮墙于遗文百氏略而不谈议论一本之六经开阖大训阐揭天人音朗畅而盈耳义徽懿而足听擘肌分理殚见达闻抽演微言以泄道真上下情通丽藻彬彬左右论思鳞次敷陈翕皦纯绎恍如张乐乎洞庭惟师臣之为帝笑秦皇以衡程虽纳诲之须臾固已上下夫古今欲说未终天子称善命大官而具羞赐诸寮以饫宴芳醴浮琥珀之光蕙肴修燔炙之荐终式燕之令仪咸酤防而欢忭于是□驾返旌还乎法宫穆然俛而深惟游神迈夫遐风抵璧投珠询道求中放郑逺佞畏命悲穷听言用能驰明飞聪薄赋敛而慎刑罚跻沕而乐时雍昔尧师州父百工允厘舜学许由庶绩乃熙髙宗以傅说仰徳成王以姬旦无为以今揆之信先登兹葢学古之有获匪壮观于威仪者也臣敢为之颂曰于铄维皇天啓喆兮不自满假扬文烈兮儒绅侍经润鸿业兮干干缉熙遗昳昳兮谁其配之成访落兮明徳惟馨臣有光兮休哉懋哉裕无疆兮  

经筵赋　　　　　　　　　　【`明`】李长春  

猗皇上之受命兮承十叶之丕图抚防县以端拱兮体列圣之訏谟恢皇纲于紫闼廓帝纮于黄枢徳泽遍乎朝野歌颂溢乎壤衢尔乃慕冥风于往代怀希踪于都俞思以润色鸿业遵轨圣涂于是排阊阖开蓬壶登耆硕招钜儒布几筵而论道张帷幄而谈经懋缉熙于学问借啓沃于典型葢举洪猷之久旷标谟烈于日新者也方其朝阳未啓夕漏犹存佳气浮于禁籞祥光灿于紫宸鸣珂綘阙听钥天阍亦有东观宿儒北门新辅抱恭黙以潜思俨天威于九五迟讲席之开披肝膈而一吐迨夫瞻冕旒兮螭陛飘环佩兮凤墀防龙纷沓而接武鹓鸿綷防而来仪当拜舞之既毕见碧落之晨曦天子乃驾云车抗虹旌下玉阶而宛转沿扣砌而从横翠华导以虎缀丹毂翼以貂珰扬扬焉玱玱焉戾止乎文华之廷于是黼座既设绣衮载临端揆趋跄而鹄侍百僚环拱而星森晞紫微之清切睋黄阁之崇深天顔蔼乎春煦万籁噏于无音爰披图而按帙遂扬防夫古今遡尧舜典谟之美寻三代彞则之英若乃旴衡掉舌啓口容声瞻听靡贰诵说铿铿或元元而本本或探隠而抉微托箴防于可否含讽谏于是非亹亹乎昌明微灭之旨谆谆乎安危倚伏之机固盟心而自审虽逆耳而莫违尔乃仰观天子髙拱渊默游神太虚听言斯怿厥意与与嘉圣谟之既阐嗟皇极之无颇咨论思于朝夕愿比玉于琢磨羣臣拜手以稽首祗承休命而赓歌乃霈需命洽泰交纷承恩于镐宴恍觌徳于虞胶于焉垂绅委佩退食自朝葢初日已收其煜煜而午风漎漎其飘飘岂比夫石渠白虎校同异于训诰者可共贯而同条哉臣适待诏金马之署闻学士大夫谈兹盛钜也敢作颂曰于休天子离照万方懋哉圣学天行自强咨我儒硕左右赞襄式修彝典徳音孔彰谂兹治本邦基以昌纶綍不息其道大光尚疾敬徳作我哲王  

辟雍乡饮酒赋　　　　　　　【`晋`】傅　  

时皇帝亲枉万乘之尊号以幸乎辟雍卤簿齐列官正其容乃延卿士乃命王公定小防之常仪兮飨殊俗而见逺邦揖让而升有主有宾礼虽旧制其敎唯新若其俎豆有数威仪翼翼宾主百拜贵贱修敕酒清而不饮肴干而不食及至嘒嘒笙磬喤喤钟鼔琴瑟安歌徳音有叙乐而不淫好朴尚古四坐先迷而后悟然后知礼敎之普也  

乡饮赋　　　　　　　　　　【`唐`】阙　名  

乡饮之制本于酒食形于樽俎和其长幼洽其宴语象以阴阳重以宾旅此六体者礼之大序至如高舘初啓长筵初肆众宾便仙而入门主人稽首而再至则三揖以成礼三让以就位贵贱不共其班少长各以其次然后肴栗具设酒醴毕备鼙鼓递奏工歌咸萃以徳自持终无至醉夫观其拜迎拜送则人知其洁敬察其尊贤尚齿则我欲其无竞君若好之实曰邦家之庆士能勤之必着乡曲之行今国家征孝秀辟贤良则必设乡饮之礼歌鹿鸣之章故其事可得而详立宾立主或陛或堂列豆举爵鼓瑟吹簧动而敬居则庄百拜乃毕用宾于王礼主于敬乐主于同明士茍习于礼乐则可招贲于旌弓庶其缉熙圣迹宣畅皇风岂徒务燕谑而湛乐之是崇  

大酺赋【`有序　　　　　　　　宋`】刘　筠  

臣谨按前志酺之言布也王徳布于天下而合聚饮食焉肇自炎汉初兴日不暇给罚其合醵之防着于三尺之法逮乎孝文崇修礼义赐酺之惠由是流行况我朝盛徳形容汪洋图牒固不可以寸毫尺素孟浪而称也臣今所赋者但述海内丰盛兆庶欢康为负暄献芹之比尔其辞曰  

圣宋绍休兮三叶重光祥符荐祉兮万寿无疆昭景贶于纪元之号还淳风于建徳之乡庆无邈而不被俗无细而不康乃下明诏申旧章赐大酺之五日洽欢心于庶邦尔乃京邑翼翼四方是则通衢十二兮砥平广路三条兮绳直固不以列肆千里集民万亿羣有司而先置戒掌次而具饬幕九章兮灿若舒霞廊千步兮轩如布翼外饔之百品有叙酒正之六物不忒分命司市迁阛阓于东西鸠集梓人校轮舆于南北将以极瑰竒诡异之欢示深慈至惠之泽也于是二月初吉春日载阳皇帝乃乗步辇出披香排飞闼历未央御南瑞之峣阙临回望之广塲百戏备万乐张仙车九九而并骛楼船两两而相当昭其瑞也则银瓮丹甑象其武也则青翰艅艎声砰礚兮非雷而震势凭凌兮弗苇而航且观夫鱼龙曼衍鹿马腾骧长虵白象麒麟凤凰吞刀璀璨吐火荧煌或叱石而成羊文豹左挐兮右攫珠倐耀兮忽藏画地而川流涆涆移山而列岫嶈嶈神木垂实灵草擢芒防髵豆兽绰约夭倡曳绡纨而綷縩振环佩兮铿锵赤刀受黄公之祝大面体兰陵之王木女发机于曲逆鸟言流俗于冶长千变万化纷纭颉颃前者抝怒而欲息后者技痒而激昂舞以七盘之妍袖间以九部之清商弹筝擫籥吹竽鼓簧南音变楚陇篴明羌琵琶出于蕃部掺鼓发于祢狂方响遗铜磬之韵羯鼓鬭山花之芳箜篌之妙引初毕笳管之新声更扬洞箫参差兮上处燕筑慷慨兮在旁琴瑟合奏而奚辨埙箎相须而靡遑信满阬而满谷岂止乎盈耳洋洋而已哉又若橦末之技趫捷之徒籍其名于乐府世其业于都卢竿险百尺力雄十夫望仙盘于云际视高絙于坦途俊轶鹰隼巧过猿狙衒多能于悬絶校防命于锱铢左回右转既亟只且嘈囋沸濆鼓噪歋歈突倒投而将坠旋敛态而自如亦有伥僮赤子提携呌呼脱去襁褓负集危躯效山防之踯躅恃一足而有余歘对舞于索山跳丸劒而争趋偃仰拜起如礼之拘杂以拔距投石冲狭戏车蛇矛交击猿骑分驱韩嫣之金丸叠中孟光之石臼凌虗习五案者于斯尽矣透三峡者何以加诸复有俳优旃孟滑稽淳于诙谐方朔调笑酒徒纵横谑浪突梯嗫嚅混妍丑于戚施变舒惨于籧篨乃至角抵蹴踘分朋列族其胜也气若雄虹其败也形如槁木谁谓乎狼子野心而熊罴可扰谁谓乎以强凌弱而猫鼠同育斯固艺之下者亦可以娱情而悦目是时也都人士女农商工贾鳞萃乎九达之衢星拱乎两观之下举袂兮连帷挥汗兮霈雨钿车金勒杂遝而晶荧袨服靓装藻缛而容与网利者罢登垄断力田者竞辞畎亩屠羊说或慕功名斲轮扁亦志规矩寂寂兮巷无居人憧憧兮观者如堵以遨以游爰笑爰语始乃抃舞于康庄终乃含歌于樽俎旁有相如涤器浊氏卖脯乘时射利鬻良杂苦勺药之味蚳防尽取既贾用以兼赢咸满志而自许又乃百工居肆众货丛聚锦绣之设焰朗甍庑竞相髙以奢丽羌难得而覼缕于以见国家蕃富上下充足女有余丝男有余粟顾金土兮同价兴礼让兮郁郁若夫七相茂族四姓良家蝉聨鼎盛照耀繁华皆结驷而连骑虽两汉其寜加则又有莬裘老臣逍遥髙尚乗下泽之车曳灵寿之杖爰稽首于尧云挹衢樽而无量乡里俊造草泽英才览徳辉而狎至观国光而聿来顾鼎食之可取岂直野苹之谓哉羽林戴鹖之夫期门佽飞之子罢羽猎于长杨投宾壶于棘矢袭楚楚之衣裳喜交臂于廛里大矣哉惟尧舜之作主兮盛徳日新矧皋防之为佐兮嘉猷矢陈奏君臣相悦之乐防比屋可封之民湛露未晞在藻之欢允洽太牢如享登台之众咸臻老吾老以幼吾之幼不独子其子而亲其亲鳏寡孤惸兮各有所养侯甸要荒兮孰非我臣粟帛之赐已厚牛酒之给仍均春醴惟醇炮炙芗芬皤髪者驾肩而泄泄支离者攘臂而欣欣莫不含和而吐气蹈徳而咏仁一之二之日乐且有仪三之四之日不醉无归五日兮餍饫斯极但见夫含哺而嬉介尔睂寿和尔天倪非夫上圣之干干致治其孰能逸豫而融怡者哉敢为系曰于铄我宋巍乎帝先创业垂统静直动专威烈既茂文徳是宣谦而不宰让之于天上帝允答灵贶昭然厥庆惟大庶民赖焉爰锡酺饮流惠周旋有殽如阜有酒如川既醉既饱无党无偏体安舒兮被尧日气和乐兮畅薰弦祝圣祚兮扬纯懿永延长兮弥亿年  

饮酎用礼乐赋　　　　　　　【`明`】赵东曦  

若夫祝融司令中吕谐声其帝炎帝其日丙丁蚯蚓乍出蝼蝈初鸣麦秋已至蚕事告成先期则太史有火徳之请立夏则百尔侍南郊之迎维时天子居明堂左个乗朱路驾赤駵赞桀俊封诸侯固己爵禄之遍及而庆赐之毕周天子曰予实不谷仰荷天休宫廷清宴泮奂优游甸采要荒小球大球三牲鱼腊四海九州丹漆丝纩中庙用羞维尔卿士爰咨爰谋股肱腹心黼黻勲猷揽名山与大川兮历千载而悠悠慨兴亡于往代兮恒宵旰之是忧夫既制海内而子元元兮讵忘缔造之绸缪念艰难于民力兮景世徳以作求幸驯致乎太平兮敢以遨而以游然而咨儆者所以严君臣之分也乐恺者所以通上下之情也爰有酎焉一朝飨之今夫酎之为义大矣酿之于春乗阳气也饮之于夏顺天时也飶芬秾郁邦家光也元气滋培秫稻齐也厌厌夜饮明良庆也浓浓零露膏泽施也而且陶器必良湛炽必洁监之大酋几筵肆设跄跻彤廷辉煌凤阙飘风南来氷壶澄澈云浮空而靉叇山削立而嶻防披绿树之浓阴觉光天之可悦听和鸾兮雝雝俨龙光兮相接油油乎笑语之温欵欵乎情悃之浃挹黄流于玉瓒兮缅休风于曩哲自泰交之不再兮嗟堂亷之濶絶处深宫而亲便嬖兮遗贤士而弗屑诵蓼萧湛露而太息兮仰人主之盛节孰意逢兹良防兮驾唐虞而比烈非时和而年丰兮何泉香而酒冽彼夫垂诸故府厥惟大礼职诸太师厥惟大乐王者治定功成代有制作用以娱宾式燕以乐惟天尊而地卑兮乃成象而成形万物散殊于两间兮合动静小大而礼行既贵贱之定位兮亦类聚而羣分先王知安燕之易至于乱兮主宾百拜而有常经矧堂陛之森严兮曷不穆穆而明明彼阴阳之相摩荡兮暖日月而鼔雷霆气化周流而不息兮春夏长养而物生乐以着夫太始兮可格神鬼而衎嘉宾奋至徳之光华兮抑何广大而清明配八风而从律兮协五色而成文耳目因之以聪明兮血气因之以和平尔乃历金门上玉堂立阼阶秉圭璋具筐篚将黄昭徳音示周行簠簋俎豆制度文章升降进退佩玉铿锵峩峩翼翼济济翔翔臣再拜而稽首君答拜而举觞我心悦兮我心写酌言献兮酌言尝于是臣歌天保君咏鹿鸣堂上堂下乐行伦清周还风雨鼔瑟吹笙渊渊鞉鼓嘒嘒管声羽籥干戚行列错陈缀兆舒疾俯仰屈伸羞自东房洗当东荣式饮式食贶以中心一唱三叹寜有遗音觐天顔之有喜兮叨辇毂之趋陪拂清风以怡旷兮倚明月以徘徊饮醇醪而不忍释兮握玉斚与金罍灿庭燎之辉光兮任铜漏之频催当旨酒之在御兮复礼明而乐备诚必易而必简兮爰极天而蟠地有嘉徳而无违心兮君臣何有于猜忌彷佛乎飏拜之朝兮与赓歌之世苐见人心感动天下一家庄敬恭顺中正无邪子谅易直懿徳柔嘉形为好恶不偏不乖葢无体之礼在三千三百之始无声之乐为直廉啴缓之阶然后稽之度数制之礼义以和其声以道其志品节详明刚柔并济父慈子孝兄良弟悌射御朝聘昏姻冠笄悉有常仪遵守弗悖四时流行太和元气刑罚不用兵革不试造化不言而百物生圣人无为而天下治且夫一人作睹而卿大夫効媚焉万民乐利而邦家孔固焉天子固聨臣民为一体者也若乃边陲多警水旱兵戎旷野兕虎中泽哀鸿违农时而咨怨繁力役而倥偬苕华遗痛于在罶大东致叹于杼空焦劳宸虑况瘁清宫铜驼月冷金马云封零落瀛洲之彦凄清禁苑之钟或疆塲以戮力或四方以经营望长安而不见排阊阖以奚从靡不鞅掌王事蹇蹇匪躬虽有经曲不过粉饰治平之具虽有金石几同桑间濮上之音欲于一堂之上杯酒逡巡而岂可得邪今日者天心眷佑屡丰降祥东作方息西成在望我黍我稷千仓万箱车书盟防玉帛冠裳烽烟尽埽国祚苞桑龙假凤凰翔膏露降醴泉芳器车美马图良其礼固周官周礼之遗也其乐犹大章咸池之盛也天子扬觯而语曰民安物阜诸君子之功也五风十雨农夫之庆也予一人何徳之有诸臣卒爵而前曰我君忧民之忧向者于元日祈谷亲载耒耜尝麦献茧殷懐备至时序清和国家无事旷古遭逢大君之赐微臣拜手敢忘所自乎颂曰君子有酒多且防兮飨帝飨亲及多士兮威仪秩秩维其美兮万舞洋洋终复始兮势分两忘胥乐只兮愿我元后恤民瘼兮天监在兹生百谷兮本固邦寜那居卜兮樽俎雍容以似续兮于万斯年介景福兮  

奉制纪乐赋【`有序　　　　　　明`】夏　言  

嘉靖龙飞十有三禩岁在甲午仲夏癸巳昼漏下四十五刻时加于未天子驾幸南宫御重华之殿乃遣中官发宸翰爱雨后之新凉召五臣而来见时则太傅侯勋策骑疾驰师保辅臣孚敬暨时冢宰宗伯鋐与臣俱摄齐并趋鹄峙阶墀少焉承命而入榻前屏息仰觌天容望云就日降顔霁威徳音洋溢天子曰祀器新成陈诸殿中尔往敬观庶协予衷爰赐彩箑金铰象饰与卿同凉用涤炎热既乃锡燕宫中霑醉而出是日上以圣躬太康奉亲承欢又君臣同游对时育物为乐甚大明日上有制曰事须有纪然必托诸吟句卿等宜各作一赋命之曰奉制纪乐用纪厥事臣少保言列在春官兼领学士谨顿首献赋恭以应制赋曰  

维皇天之嘉惠兮协脩景之与良辰乃仲夏之炎赫兮沛甘雨以清尘眺西山之羣岫兮挹爽气于朱闉瞻南宫之芳树兮连清荫于紫宸感皇衷之悦豫兮懐骏赏以怡神法先王之茂对兮属眷想乎臣邻覩品汇之盛长兮喜六合而同春畅宸襟于久静兮洵万福而来臻于是称警跸以夙驾兮将戾止于重华朝问寝于东朝兮奉圣母而同过出层城以南骛兮防天闲之玉騧百神扈以景从兮驱祝融而导羲和纷神仙之行缀兮俨云拥而星罗听黄鸟之间关兮思伐木以作歌念君臣之疎隔兮曾日月而几何召五臣以同游兮嗣盛美于卷阿已而陟翔凤之巍巍兮揽九衢之历历睇钦天之穹窿兮并追先之嶻嶪荷宰之锡祐兮赖洪庥于祖烈翳翠华以西指兮望干运之耸特蹑玉梁之夭矫兮渺飞虹于千尺度翠岩之窈窕兮恍御风于八极坐嘉乐之馆兮纳南薰于环碧乃若偃呜鹤于乔松兮舞文鸾于脩竹采芳兰于中沚兮撷芰荷于水曲苑花帯露以含馨兮宫草滋烟而长绿跳锦鳞于方沼兮激飞泉而断续骤冲情以逸发兮神融融而兴足防众美之可爱兮咸适耳而悦目善动植之得时兮蔼生意其可掬矧上下交而成泰兮叙天伦而介戬谷宜圣心之乐只兮合乾坤之化育颂曰天鉴皇徳福此万国圣躬康兮天眷慈极纯嘏是锡圣孝彰兮于皇格天化日丰年恩风翔兮南宫赫敞薰风荐爽雨霁凉兮龙旗至止凤舆戾只称寿觞兮有文有武舜臣惟五奉清光兮茂对时育羣品万物则先王兮凝和萃精皇心载寜乐洋洋兮泮涣优游百禄是遒祜无疆兮祜无疆兮帝道昌兮亿万斯年休有光兮  

正月一日含元殿观百兽率舞赋【`唐`】郑　锡  

皇上端拱穆清法春秋五始之要酌礼乐三代之英赫帝典含元正衡纪允叶摄提为真疏龙首以抗殿靡鱼须而建旌开彤庭执玉帛者万国发金奏韵箫韶而九成祥风应律卿云夹日华夷防同车书混一羽衞宿设乗舆晓出陈八佾象钧天之仪舞百兽备充庭之实彼毛羣与羽族感盛徳而呈质度曲既三薰风自南进旋退旅兮猛志外戢击石拊石兮和气内含忽齐首以瞪目乍脉脉而耽耽威而不猛乐而不谖搏鸷者摇尾而就养刚狠者戢角于触藩牝马驯致于坤徳羣龙利见于乾元若乃大礼成寿觞荐天声起皇威遍金石铿锵以攒杂文物葳蕤以葱蒨兽臣献伎于广庭乐正举麾于层殿怛荒戎于羣丑咸稽首而革面其初进也波委星攒如岗如峦发扬蹈厉兮鼓舞争集无小无大兮容止可观其少退也军旋阵拆匪蛮匪貊蹄角且千兮羽仪累百诡色殊竒兮相辉赫赫岂独九尾灵狐一角神兽顾免宵落麒麟夜鬭非熊非罴为猿为狖威凤巢閤驺虞在囿条支之犀黄支之鷇而已其徒实繁厥状非一五灵嘉瑞百宝异质数不可尽之于词名不可殚之于笔莫不闻至乐而知感乐皇风以相率忽指顾于应规亦回旋而中律穆穆焉羌难得而备述则知乐之感也深徳之被也普彼禽兽之遇圣随万里而咸覩至若呉歈越吟荆艳楚舞徒慆堙于心耳安拟议于干羽曾不充虞舜之帝图列后防之乐府辞曰铄元防兮正王度奏云门兮歌大濩百兽舞兮四夷惧于胥乐兮皇风布客有慕上古之赓歌望承明而献赋  

千秋节勤政楼下观舞马赋【`以态有余妍貌无停趣为韵  

唐`】钱　起  

惟大唐之握干符声谐六律化广三无能使乘黄服皁龙马负图必将登高率舞岂独载驰载驱岁八月也一圣之生千秋之首举天庆丹陵之防率土献南山之寿上乃御层轩临九有张葛天氏之乐醉陶唐氏之酒感百兽之来仪即八骏之孔阜于是陈金石俨簪裾广塲天近彩仗晴初有騢有驈有驔有鱼云聚日下花明露余帝曰司仆舞我骐马可以敷张皇乐可以啓迪欢趣须防金鼔奏玉管传忽兮龙踞愕尔鸿翻顿缨而电落朱鬛骧首而星流白颠动容合雅度曲遗妍尽庶能于意外期一顾于君前喷玉生风呈竒变态虽燕王市骏骨贰师驰絶塞岂比夫舞皇衢娱圣代表吾君之善贷向使垂耳长坂翘足逺坰天骥之才莫用盐车之役不停安得播天乐辉皇灵服御惟允箫韶是聴则知絶羣称徳殊艺逸貌足之舞之莫匪圣人之教则陈力者愿驱防而是効  

## 御定历代赋汇卷五十三  

祯祥  

嘉瑞赋　　　　　　　　　　【`魏`】刘　邵  

乾坤交泰嘉瑞降灵皓雉呈其洁质素威效其仁形白兎扬其翰耀黄龙跃其神精章光烈之焞燿显休征之有成昔圣王之降瑞或卓尔而弗经犹着美于篇籍贻来业而垂名实明徳之所坠宜允纳而是丁信无思而不服又何逺之不宁方将收麒麟于圃栖凤皇于轩櫺舞鸾鸟于中唐聆鸑鷟之和呜弄萐蒲之华芳翫朱草之丹荣承灵祚而建基垂遐福于亿龄超三五而无俦与泰初乎齐声  

尧见姑射神人赋【`以圣德之崇窅唐然钦道为韵`】王　起  

帝尧以化成于万国歌宣于九德出汾水之阳经姑射之侧峯峦交映若覩神人之形氷雪相鲜皆呈处子之色若非感而遂应灵而不测何以见不死之庭当至人  

之域始其厌宫室出茅茨驾鸾辂建羽旗若光若灭乍合乍离寓目于巉岩之顶驻跸于沮洳之湄爰按节而至矣乃倾盖而望之倏而五云缭绕羣仙缥缈出碧岭之崇崇临丹丘之窅窅瞻童顔之丽绰约则多观羽服之鲜襂襹非少集其侣乍谓昆仑之岭状其居不异蓬莱之表由是睋山岊瞩天浔既览而防逺亦髙蹈而思深乃曰我以万姓臣服八荒君临盖天下之至贵亦域中之所钦安知阻兹崖巘隔彼岑崟有吸风之人遐不可见仰乗云之客髙不可寻既而俨珠旒端玉藻増肃穆之敬念希夷之道见仙人之岳岳徒仰髙山望鸾鹤之翩翩且轻大宝既而求之不得瞻之在前念四子而莫来莫往思一人而无党无偏乗白云而何及引黄屋而来旋故能戒于无怠防于未然向使忘鹑居之性徇龙驾之盛则光宅之德徒闻乎以遨以游比屋之封讵见乎乃神乃圣我皇明四目逹四聪惟神也爱而见惟圣也感其通不窥仙于饮露不问道于顺风则姑射之神未为尽善陶唐之主未足比崇  

吕望钓玉璜赋【`以道济天下神　唐符告休为韵`】阙　名  

昔太公之未遇也隐于渭之濵钓于渭之津坐磻石而不易其操垂直钩而不挠其神波万重而我心惟一嵗三周而吾道方申既而寒潭晓霁莫不遗乎巨细兀忘形而有待引经纶而不替期隂隲以旁行忽符而下济于是拔深泉激细涟振锦鳞而云霞焕若获玉璜而篆籀昭然皎皎霜净亭亭月悬表苍兕之期功邻造化腾白虹之气理契先天所以耀川灵所以夸渔者徘徊自适愤惋俱写临清流而素彩荧煌昭白日而祥光上下公乃起川隅怀宝符颙昂志气振奋泥涂捧抵鹊之容弥彰洁白入非熊之兆宁掩瑕瑜众皆钓其名我则钓其道众皆钓其鱼我则钓其宝故知神全者不辞于贫贱志大者不叹于枯槁皤皤兮白髪湜湜兮清流其来也钓于周所谓运良谋拥神休岂芳饵而能获匪嘉鱼而足求异和氏之功疵瑕受戮贱詹何之术溪涧空投然则道感其诚德亦有报天以我为忠告客有悦其性者莫不望兹川而道蹈  

汉髙祖斩白蛇赋【`以汉髙皇帝亲　唐斩长蛇为韵`】白居易  

汉髙帝将戡时难拨祸乱乃耀圣武奋英断提神劒于手中斩灵蛇于泽畔何精诚之潜发信天地之幽赞卒能灭强楚降暴秦创王业于炎汉于时剖区宇蠭起英豪以坚甲利兵相视以壮图鋭气相髙皆欲定四海之汹汹救万姓之嗷嗷帝既心窥咸阳气王芒砀率卒晨发纵徒夜亡有大蛇兮出山穴亘路旁凝白虹之精彩备素龙之文章鳞甲皑以雪色睛眸赩而电光耸其身形蜿蜿而莫犯举其首势矫矫而靡亢勇士闻之而挫锐壮士观之而摧刚于是行者告于髙皇髙皇乃奋布衣挺干将攘臂直进瞠目髙骧一呼而猛气咆哮再叱而雄姿抑扬观其将斩未斩之际蛇方纵毒螫肆猛噬我则审其计度其势口噪雷霆手操锋鋭凛龙顔而色作振虎威而声厉天之启神之契举刃一挥溘然而毙不知我者谓我斩白蛇知我者谓我斩白帝于是洒雨血推霜鳞涂野草溅路尘嗟乎神化将穷不能保其命首尾虽在不能卫其身盛矣哉圣人之草昧经纶应乎天而顺乎人制勍敌必示以乃武乃神殄灾沴不可以弗躬弗亲原夫龙泉黯黯秋水湛湛茍非斯劒蛇不可斩天威煌煌神武洸洸茍非我王蛇不可当是知人在威不在众我王也万夫之防器在利不在大斯剑也三尺之长于以慑万物于以骇八方历数既终闻素灵之夜哭嗜欲将至知赤帝之道昌繇是气吞豪杰威振幽遐素车降而三秦归德朱旗建而六合为家诛鲸鲵载犀兕未若提青蛇而斩白蛇  

汉武帝游昆明池见鱼衘珠赋【`以题　唐为韵`】王　起  

汉武帝出咸京游昆明觌潜鱼之跃吐灵珠之英珍不藏川是获媚川之色仁茍及物必能动物之诚先是拨刺巨鳞傍畔水裔或詹何所中或任公所制利钩贯鳃而错落长丝萦岸而掣曳残瘁不振沉浮未济是用脱其锋解其缀索于枯肆初同患于波臣衔以图书终乃小于轩帝他日择良辰镜清流舍銮辂登龙舟不徐不疾以遨以游于是傍临桂棹逺映珠旒或衔或垂似骊龙之颔将吐若明若灭比琼蚌之胎未收光芒稍逼辉赫难俦实有意于丰报固无情于暗投含幽育明转煌煌于画鹢振鬐掉尾时熠熠于牵牛既而千官动色百辟咸覩且曰修其文耀其武泽之广恩之溥虽彼池中之物亦怀天下之主报德而入于隋掌此类蛇衔惑音而失于晋庭彼慙鹤舞况乎烛龙奋艳石鲸独吐泣鲛人之目固不可伦缀神女之躯曽何足数由是俨天仪俯洪池映噞喁而未出炫的皪而方施然后得兼寸之彩失圆折之规则皎皎驹来自掩白狼之美翩翩鵻至徒称赤雀之竒是知人能博施物亦幽赞无烦罔象之索讵假防干之贯向若安其忍弃其难俾颁首长逝劫灰永散安得此乐于江湖见托于河汉则玉殿之侧谁缀其玲珑金舆之傍莫矜其照烂以言于鱼也厥道斯存以言于人也如何勿敦则受嘉惠防渥恩得不効节于当代而垂名于后昆  

竹宫望拜神光赋【`以亲飨防洁灵唐报光烛为韵`】张余庆  

洪惟汉后有事郊禋感流光之委照爰拜赐于上神初自竹宫覩殊祥之溢目俄低玉佩方致敬而俯身有以见感而必应孰谓其尊而不亲徒想夫寰宇肃清斋庭夜敞辛日惟吉明神是飨德馨而祀事精慤福降而祯祥归往彼灵辉之自天若有荅于吉蠲下云路而瞥尔照祠坛而炯然感而来状如虹之炳耀斋庄前致配明火以昭宣武皇自以为备物展礼储精告防茍降鉴之不昧冝受赐于上仰而望之初夺目以烂烂俯而见也且鞠躬以拳拳若然者岂不以苍璧俨陈圜丘宿设帝心精一祀物丰洁天瑞圣而为光委灵坛而不灭不然则何以煌煌荧荧发自杳于以表异于焉効灵临爟火以助耀照俎豆而分形者乎迹彼光临实惟防报宜望拜以俯偻表至精而恳到是知君德允臧天道孔彰崇严祀而神降之吉洁斋心而物効其祥初电烻以散色忽星流以耀芒降自彼天岂慙于紫气不资夫水且异于荣光国家德迈炎灵时称玉烛拥神光而先敬修祀礼而将续有客观光叹美不足何待时而就列庶余光之可瞩  

竹宫望拜神光赋【`以亲飨防洁灵唐报光烛为韵`】张公乂  

祀之严者飨帝德之盛者降神不励精孰谓福之自已非表异曷知天实无亲武皇卜郊以元吉祈灵于上辛密命始传光则絪緼未感斋宫爰拜神其肸蠁有音盖以穆尔精勤凝然存想属属乎苍璧既奠煌煌乎太坛攸仰委佩尽饰庶无哗以端庄秉圭展仪【`原本阙二十字`】彼电破乎祥烟逮闇之时烛而明烂矣遥望之处拜起而容肃然岂不以配合崇髙昭陈宿设圆丘之上将候其耿光竹宫之中以备其斋洁既恍惚而有见竟超遥而未絶或左或右通幽洞照灼兮疑分辉于画烛焜煌兮乍聫影于低星所以彰有德赫炳灵实见词祈周流福庭望神之休惟一人有庆主日之际必上帝是听故天降德祥人窥其奥至德而感岂邈之不臻至诚而祈岂昭彰之不报首兹祀事实在阳方望拜虽同乎手拜神光且异乎萧光人皆见之孰不仰而祗栗夜则艾矣谅惟逺之馨香殷雉雊而称异鲁郊牛而用伤皆祈报之琐细非昊穹之降康岂比夫神祠太一之灵乐饮歌童之曲虽望之而如在惧敬之而不足汉后之防恭也如此故景光而下烛  

汉皇竹宫望拜神光赋【`以上辛之日有唐事于圆丘为韵`】令狐楚  

大事在祀吉日惟辛伟汉皇之光宅礼太一之威神就阳位叙彝伦青旌既载苍璧斯陈帝德惟馨防精诚而上感天道不昧发神光而下臻斯所以昭乎望拜之地肃尔侍祠之人懿兹珍神实曰灵贶夺月之魂韬云之状集于祠侧照此坛上神实临下以无私君亦当仁而不让是时也神光未动逺霭初收天宇清兮羣动和肃帝座正而万灵怀柔倏尔电烻熠若星流谓珠蚌之初剖烛龙而暂游武皇于是委玉佩俛翠旒自竹宫望圆丘拜上帝之赐拥明神之休遐征所闻以此为异歌童不呉以秦曲从臣勿防而在位奉其道永肩一心荅其祥敢有二事光之降也带爟火兮侵燎烟临仙仗以増焕映灵丘而乍圆帝之望也爇香萧兮奠酒布清【`原本阙七字`】意而不倦俨威仪而方乆善行无辙迹抟之乃无盛德有行容视之而有神既格思人皆见之助逮暗之祭彰烛幽之时讵比夫望于观台而为备坐彼宣室而受厘故能飞扇英声腾乎茂实笑鲁郊鼷防之告僭鄙秦祀野鸡而获吉来或从东似合序于春令至常以夜若避明于朝日今国家成功巍乎明德依于铺鸿猷而前王所羡崇严祀而左史冝书备礼告天帝既逾于孝武观光献赋愚窃慕夫相如  

汉武帝斋宫产灵芝赋　　　　【`唐`】史　近  

武皇帝慕轩后之风储思幽通叶珍符于瑞牒产灵芝于斋宫太一清精元君降衷色夺兼金发灵姿以温润质逾美玉浮真气以葱茏原夫帝在华帐俨于仙仗睿思邈以冲寂神心窅其相向髣髴受厘肃其贶非煦育之所致乃精神之潜畅挺兹三秀表信乎三元之符擢此九茎示期尔九坻之上异屈轶之致用类朱英之为状足表天感与地生或扬臣和而君唱是知至精潜运神物昭彰灵液潜通愿生乎枯木贞石神心幽赞故出此閟殿神房冠庶草以为贵故有时而发祥信禀质以津泽非本媚乎馨香岂比夫楚水之空嘉萍实仙宫之独贵霜懿夫道心虚澹我则无味以感化象贵形我乃无根而効灵是用拔竒瑶砌标异彤庭紫盖与祥云允合朱茎将火德相防秀射猗兰之室光连云母之屏焕国典而永昭歌颂彻风而丕耀德馨彼丹甑呈丰器车表德潜美岩野挺芳幽侧曷比夫耀甲乙之帐赫矣朱荣结天地之精混然刚克异朝菌之为体同夜光之非饰含圣泽以成春体正阳而禀色是知人心告防珍物効焉将防昌于羣帝必功格于上且神之符则受此灵草神之会则降彼真仙茍获符而为约与降质而相悬大宝在乎皇极真居本乎丹田茍溺异以趋怪顾汨没而表年彼乗峤而求静此执迷而征圣徒有托于斋祈信无裨于性命覩芝宫兮缅尔倏隙驷以奔竞庶归化之门小彼炎皇之庆  

汉光武渡滹沱氷合赋【`以上天无亲惟唐德是辅为韵`】独孤及  

昔汉光武收河北之年驰马将进滹沱在前为敌所廹当氷不坚及军装隐辚以登岸杀气峥嵘而塞川意者欲定神器于兹日彰圣人之动天若非使不道者丧有德者王则水不能以造次而结氷不能以斯湏而壮变浩浩之流为峩峩之状拥髙旌以进雷长毂以上及企路以全军又迎风而破浪于时进隔关于长津顾邀遮其后尘患势莫之敌没不可振求一径而莫遂惟羣臣之不亲赖王霸至诚之力协光武至圣之德人从悦已之诈天赞勤王之直故得舟楫不设衣裳不濡避地以往乗氷以趋一水之上两军相殊使后人视水则有求氷则无望飞尘而惆怅对寒流而踟蹰由是知天人之合发与神祗而相符不然则何以延十二之祚总四七之辅灭新室毒流之日作汉氏中兴之主受命之瑞也亦何异女降于轩辕白鱼跃于周武燕赵之间清流弥弥髙风以逺遗躅于是  

九日紫气赋【`有序　　　　　　唐`】潘　炎  

景龙三年九月九日帝与羣官壶口山升髙时有紫气光彩照日赋曰  

吾王不游人何以休望壶口之千里值重阳之九秋山对翠屏动晖光之赫赫云成紫盖扶晩日之油油宛转浮空轮囷不散应一人之盛德为万岁之荣观氤氲瑞色无孤峯断阵之嵯峨揺曳晴空杂玉叶金枝之灿烂亦何异出苍梧入大梁为汉武之盖升轩辕之堂忽改容形难为状纷纷郁郁用表灵贶迁用芒砀之间非比昆仑之上岂徒合以肤寸垂以飘扇河汾水天之眷紫气凝人罕见位当用九果符九日之祥运极通三永御三云之殿  

寝堂紫气赋【`有序　　　　　唐`】潘　炎  

景龙三年十月二十五日帝还京后州内所居寝堂上有紫气七日不散赋曰  

于穆圣王先天不违讴歌既洽朝觐攸归往京邑而经千里自潞郊而乘六飞洪惟此邦初九之地翚飞鸟企谓尚诸侯之宫虎踞龙骧忽成天子之气方凝紫色是谓非烟乍萧索乎空外更霏防乎日边若动非虚似浮有实覆彩鸳之瓦髣髴升堂绕文杏之梁氤氲入室是作兴王之兆克符来复之日逺而望之乃散乱浮空近而观之则希防无质欲见峯岩之上先形藩邸之间异张华之宝气冲斗殊尹喜之真人度关若乃广野之宫阙化成涨海之楼台回映谅隂阳之尽美非福应之攸盛惟紫气之来集实皇家之大庆休哉圣君有天下之成命  

童謡赋【`有序　　　　　　　　唐`】潘　炎  

景龙二年九月后常有童谣云羊头山作朝堂郡南六十里有羊头山今兴唐宫即当之矣赋曰  

荧惑之星兮列天文降为童謡兮告圣君发自鸠车之岁称为竹马之羣其言伊何克明宝位惟山之北正应天邸之居曰兴朝堂用彰天子之置大人占之而自负黎庶闻之而属意天人合庆历运其昌同康衢闻于翼善比归毫顺于成汤言且表防谅人神之应事惟在昔殊飞走之祥岂比卯金称为刘氏赤伏征于汉光且游童之讴謡羌见伟于畴昔千古所记百王不易岂徒采于茅茨空用书于竹帛天赞我皇时髙列辟惟一人之有应振六合之光宅  

河出荣光赋　　　　　　　【`唐`】吕　温  

丽乎天者曰汉纪乎地者惟河居上善以利物顺朝宗而致和时否则为灾而独昏垫运至则呈瑞以叶讴歌岂徒列四渎以居贵与百川而随波者乎当其布德惟新储庆兹始浊色既变荣光乃起乍若烛龙喷焰上腾钟岭之云又似阳鸟回翔下落咸池之水增华一代振耀千祀信能陵晏海而比崇蔑浴日而专美时则纎埃不惊和风充盈大野初霁圆灵始清皎且洁兮孤明不杂焕其炳五色斯呈祥烟敛彩瑞日韬晶掩轻云而旁属拂薫风而上征百辟具瞻孰云其相照一人乃眷自合于皇明庶品昭苏众幽光被大哉有国之庆赫矣为君之瑞朣胧黄熠爚丹翠洞鉴龙宫之人朗见马圗之字昔在温洛致美化于陶唐复効灵于我皇先后叶德今古和光比屋观其自化遐荒望以来王讵比流景集坛独作郊天之应赤光照室空称诞帝之祥而已哉客有目观荣河心倾圣日傥余光而见及庶幽谷之可出  

黄河清赋【`有序　　　　　　明`】曽　棨  

臣棨伏见皇帝陛下即位以来凡有所建动合天心郊祀禘告神灵欢悦民安物阜中外宴然四方逖听之国罔不賔服重译而来者肩相望繇是休祥骈臻诸福毕至乃永乐二年十二月已酉黄河清始蒲州韩城延数百里莹然洞彻可鉴豪髪河津之民戴白之叟垂髫之童莫不奔走聚观以为盛世之征符三年正月癸卯吏民具以上闻百官奉表称贺皇上虽深自谦抑而羣臣作为歌诗形之赞咏者自不能已臣闻京房传曰河水清天下平王子年拾遗记曰黄河千年一清圣之大瑞也今兹之应实由皇上圣德感孚天休滋至自开辟以来未有盛于今日者也臣辄不量其愚陋撰为河清赋一通谨拜手稽首以献其辞曰  

岁在阏逢涒滩璇杓建丑璧宿横昏金茎泻露银浦流云客有览西极游昆仑憩禹门之巨碛溯河水之灵源乃慨然而思曰在昔黄流沃日洪波拍空方积石之既导豁龙门之遂通巨灵睢以赑屃底柱屹其穹崇划两崖之盘束泻千里之奔冲云汉昭回横一丝于天末隂风喷薄鬬万雷于地中然后拂华隂而下委跨洛汭而争雄迤大陆以奔流汇沧海而朝宗是则昔之困于怀襄者胥为降丘宅土之域今之安于袵席者孰匪手胼足胝之功也哉尔其天一以生地六以成名列四渎位冠五行象中央之色孕之精是则水之所以为德而河之所以得名也若乃嘉祥臻惠润溥秘宣房辟灵府着羲画于马图廓人文于古黄龙见彩于重华白鱼征瑞于姬武兹河水之効灵稽往牒而莫数俟千载而一清乃圣作而物覩然则当文明之嘉会瑞应之旁午而河清之祥岂独寥寥而难遇也是夜肃然万籁俱寂雾敛烟消天空月白肸蠁清孚精灵砉遂有神人告于河伯曰方今海宇清宁圣人在位明并乎日月德合乎天地精诚通于神明资禀原于圣知恒翼翼以为心尤孜孜而图治溥万姓以咸和茂羣生而畅遂囿八表以同风萃诸福而毕至是冝兹水之澄清于以昭盛世之嘉瑞河伯于是张云斿驰电檄昭万国趋百役蜚亷霁威川后受职冯夷为之効竒象罔为之敛迹鲛人收泣以欢欣渊客凭流而悦怿俄而冲波既息微澜不兴乍徐乍疾若潴若渟浊者自汰浑者自澄弥漫滉瀁委蛇回萦引白虹之迤逦浮素练而晶荧碧屿沉星转丹沙于流汞寒潭沁月炯玉鉴于清氷写行云之落影度飞鸟以流形湛长空于一碧涵万象于虚明兹非千载之竒遇而为昭代之休征者乎于是愓然而惊恍然而寤步趋乎承明之庐翺翔乎金马之门扵时圣天子负黼扆临宝祚建旌麾锵韶濩列炬荧星薫炉喷雾夜漏未央宵衣在御虽尊居九重之崇严而未尝一息之暇豫所以致黄河之効瑞者又岂偶然之故哉于是迩清光承湛露接迹乎防龙簉羽乎鹓鹭奏蓬莱之音献河清之赋从而为之歌曰河之水洪流昔泛滥九州微禹疏凿兮民其忧神哉禹功于此千秋又歌曰河之水兮清泚忽澄澈兮千里惟皇作极兮民以喜昭哉圣德光于万世已而灵飚微动斜月孤映六合无尘河流一镜沐凤沼之余波泚中山之兔颖铺张乎鸿图赞咏乎神圣夸希世之竒逢昭太平之瑞应是岂徒効雕虫之篆刻盖天将和其声而以鸣国家之盛  

河清赋【`有序　　　　　　　　明`】胡　广  

永乐三年春正月癸卯髙平王平阳王奏禹门津黄河清朝臣欢动以为皇上圣德所致进表称贺皇上谦抑不居未几秦王暨山西守土之臣亦皆来奏见者谓其清如碧玉洞鉴豪髪既而成五色经三旬有二日渐复其旧稽之载籍黄河千年一清圣王之大瑞而五色者尤瑞之大者也洪惟皇上以至圣之德作配天地广运神化瑞应之来适当其期臣叨陪侍从幸观兹盛事冝有纪述以传诵将来其辞曰  

盖闻洪河之水通银潢而直下介箕斗之微茫绕昆仑而奔泻歘潜行于地中忽涣发乎重野景如吸海之长虹势若驰冈之迅马惊湍腾逝悍波冲射竞干雷兮砰渹鬭万鼍呼咜淈泥沙悠扬昼夜不舍方其导积石历龙门下防柱逾孟津出乎无际漂乎无垠临万顷漭潒折九曲沄浑想夫浩浩汤汤堙塞未疏济漯莫从淮泗尚潴汇四隩而为壑襄髙陵而成污暨九川涤源九州既别拯苍生于垫溺免斯世于鱼鼈惟六府之孔修赖胼胝之伟烈嗟形容于允翕谅一苇之可越逮乎周道既东文武益逺清人麃其翺翔方叔去而不返葛藟兴緜緜之咏尼父有已矣之叹至若瓠子载决宣防既歌下淇园之緑篠沈美玉于沧波恒汨汨混浊或沸齧盘涡曽未识其安流胡能有于盈科诵逸诗俟清嘅人寿几何信不可骤得必以待夫时之泰和尔乃禹门中辟碛石碕礒洪涛不兴一碧千里若人间天上余视衍迤式同观乎渭濵俨浮游于湘沚澄靓渟滉瀁弥弥鄙鸭緑于汉江陋苔清于淮涘澹玻瓈洞射凝云母兮无滓风冷冷吹渌漪天晃朗映涟泚粲飞鸟白鸥数游鳞兮鳣鲔山倒黛染翠岚拖练成绮姱潋滟挼蓝堪荐洁于明水朝阳升兮淀彩荡夜月照兮镜光洗纷挥霍兮五色乍纡徐而忽驶实元气之融会而发荣光于此乃有黄耉居河之漘睹奫潫兮莹澈为盛世之休征爰以告言闻于紫宸无小大而咸喜腾遐迩之欢声惟圣人兮在上致四海兮隆平霈仁恩兮汪洋洽寰宇兮皆春萃诸福兮毕来沓众瑞兮骈臻所以天储其精地閟其灵而千载之嘉应实有待于圣明乃谦抑而弗居逊肤美而曷胜盖功愈大而心愈小道弥髙而徳弥视夫平成之绩亘万世而同称者也猗欤圣皇允协神禹稽河清之致祥繄寥寥兮前古抚金人而徘徊摩铜狄而容与未有并美于今日亦漫漶而莫呒泛星槎以寻源聊逍遥兮银渚俾冥兮先驱访往迹于河鼓云冉冉兮斯征路迢迢兮逺举憩鹊桥而孤吟睇层霄而延伫瞻珠阙之崔巍聆羣仙兮夜语谓圣皇兮达孝克继述于太祖缵洪业兮率旧章靡豪发兮爽轨度诚于穆而不已全睿智于文武天茂锡以纯祉浩穰穰兮繁聚粤鸿荒兮茫茫河之清兮今始覩于以阐皇猷之精微隆子孙无穷之祚彼汉唐之偶值又奚可以比数辴元元而无知将以告夫下土羲和忽兮启驾宵朣胧兮欲曙灵缤缤兮既遥擥余袂兮来下扶云汉之昭回挹九天之湛露披琅玕以自呈造金门而献河清之赋于是为之歌曰河水兮清涟聿应期兮斯千年圣皇御极兮徳配天于万亿秭兮福禄緜緜  

瑞应河清赋【`有序　　　　　　明`】廖道南  

嘉靖戊子冬十一月臣道南上疏曰臣尝庄诵我太祖髙皇帝御制文集凡有事于天地宗庙社稷躬临祷祀亲撰乐章至于机务之暇馆阁之儒法从之僚日侍黼座上时挥洒宸翰着为文章如甘露河清嘉禾神龙悉令词林为之纪述故当时诸臣如宋濂则有膏露颂解缙则有河清表刘基则有瑞麦颂至永乐间王直则有甘露诗杨士竒则有河清赋梁潜则有驺虞歌宣徳以后编撰日富皆能即物穷理而辞以达意随事罄忠而美不忘规古之太史陈诗内史纳诲官师敷典御呈箴左右载笔以纪言动上下交修以成徳业其道类如此恭惟皇上敬事天地体法祖宗至诚格乎神明大孝达于天下天惟显思甘露已应地不爱宝黄河载清诸福之物可致之祥固将毕至矣迩者圣心警惕轸念农功悯旱蝗之为灾祈雪泽之早降昭告都宫露祷郊坛既致恳于山川旋竭防于社稷躬劳歩履神监精诚顾兹一阳之时豫占三白之兆臣民胥庆中外咸欢信有超于古帝王之上矣臣又闻之天地交而后万物生君臣交而后万化行易彖曰大哉乾元万物资始乃统天云行雨施品物流形大明终始六位时成时乘六龙以御天乾道变化各正性命保合太和乃利贞首出庶物万国咸宁盖言天地有太和之气人君当体干以象之也礼运曰圣人作则必以天地为本以隂阳为端以四时为柄以日星为纪月以为量鬼神以为徒五行以为质礼义以为器人情以为田四灵以为畜盖言天地有大顺之应人君当体信以感之也伏愿皇上体干行健以象天地之太和体信建中以达天地之大顺灵应已臻敬畏匪解位育益至参赞懋隆心和则气和气和则形和百官和于朝万民和于野而虞廷喜起之歌周室卷阿之颂实有望于今日矣臣滥竽史馆欣覩嘉祯窃效杨士竒河清赋谨撰瑞应河清赋赋曰  

岁在疆圉辰大渊献律旋大吕杓回斗建灵飊萧瑟兮瑶林庆云葱郁兮银汉星珠聨兮月璧扬辉山祗顺兮海若贡晏天子乃辟彤闱临紫殿御金牀悬玉瑱排龙旂列雉扇宝典法象乎天地奎章噬嗑乎雷电千祥集而寰宇宁万象呈而泰阶转是月也惟河之南爰有灵宝惟山之西爰有芮城惟二邑之民牧惟二省之守臣偕千万人而往观越五十里而河清庆卜筮之云吉肃置邮而上陈于是属礼曹集词林稽往迹究遗经度干凿图坤灵观京房之传则兆盛治而天下平述李康之论则锡元而圣人生佥谋既协稽首飏言夫其为河也源于火敦而星宿灿烂委于阳纡而波涛混茫濬于于阗而葱岭巃嵸合于忽阑而蒲海汪洋潴于泑泽而赤賔荡漾经于昆仑而圃峥嵘尔乃抗之以积石南至于华隂屹之以底柱东至于孟津泱瀼浟湙于潼关之险沸溃瀖泋于平陆之濵冲瀜沆瀁于桃林之渡漻防澔涆于函谷之村其始也荣光下烛灏气上蒸沉渊类镜恬波疑氷望龙门兮如注宛凤沼兮同澄阳侯乘白螭兮安以不扰冯夷驾苍虬兮寂若无惊其继也素练昭回晶莹洁璀璨瑶华缤纷玉屑阳乌浴兮清泠隂兔升兮寒冽川精翔□阁兮湛尔跃金泽虞屏蜃市兮炯然凝雪又其既也彩虹映川景星耀流汇通三岛潨达十洲拟圭璧兮色纯滋土谷兮功优天吴荐鲛绡皎如栖鹄罔象索骊珠兮狎以招鸥是盖河清之大槩而河伯之所受命而怀柔者也昔者庖羲则龙图而画卦夏禹演范而叙畴殷汤承鸟而都亳姬武感白鱼而造周成王卜洛营而瀍涧攸翕汉主握镐璧而秦雍是丘凡帝王之创业而继统皆鬼神之助徳而成谋乃若李尤夸炎绪以作铭鲍照敷宋功以呈颂范云怀徳水以宣謡应玚羡灵河以兴讽辑芳华以为美谅贞诚之能动乃若长孙值贞观以集庆晏殊遇祥符以修词仁裕表清漪以具疏文收采瑞应以陈诗鸣治化以为荣操觚翰而敢辞历阅琼编穷搜玉笈河清之瑞后先稠叠盖未有如我明之盛徳大业功丕烈以契干符以合坤防焉者也繄昔髙皇奋扬神武迅扫风尘乃屠维作噩黄河肇清爰以勒之金石扬骏惠而流鸿声繄昔文皇光阐至文表章圣经乃旃蒙摄提黄河复清爰以播之弦诵谐朱瑟而调紫琼肆若圣躬诞育黄河肇清江汉毓灵翼轸储精乃岁阏逢涒滩履祚之辰五星聚而三垣辉七纬顺而九道平乃今礼典告成黄河载清赫赫厥声濯濯厥灵乃岁着雍浑敦履端之春协气郁而四灵从甘露降而诸福呈盖河清之为瑞首也以言乎其蓄也厥蕴孔厚以言乎其发也厥施孔臧以言乎其功也厥绪孔茂以言乎其祉也厥兆孔彰以言乎其上也脉络贯乎天津而无间以言乎其下也膏液资乎地利而无疆以言乎其近也叶少海之期而前星炳耀以言乎其逺也并泰山之砺而磐石安康是盖受精于天地锡祐于宗社而开亿万年长发之祥也臣乃矢诗以遂歌曰于昭皇祖徳纯粹精克勤克俭乃圣乃神景运既协昌祚允新巍巍莫并荡荡难名吁嗟河兮肇启其征保佑自天纯嘏惟申于赫太宗受命溥将文谟丕显武烈弥光下修人纪上振天纲万国咸宁四夷来王吁嗟河兮载发其祥保佑自天纯嘏惟昌于穆吾皇缉煕光明至仁享帝大孝享亲言以道接志以道寜礼乐定序天下中兴吁嗟河兮快覩重清亿万斯年万福咸臻  

温洛赋【`以上天何言因　　　　唐物表圣为韵`】郑宗哲  

惟上天降厥瑞瑞着于川惟君人临厥圣圣通于天由盛徳之应矣化清洛之温然当短至之时景为凛烈及暄变之际应在沦涟散彼皇明受兹灵贶奚独禀于和气乃潜感于深浪遂使清氷不戒于洲渚之曲白露罢凝于蒹葭之上狎而玩信温温以异流廹而观亦滔滔以难量尔其发自山谷防于河濵其外也皎兮如镜其中也煦然如春夏虫不疑失轻氷于曲渚秋鸿欲去恋微暖于通津岂止览不昧呈祥有因测彼浅深穷兹浩渺方将表瑞气于澄洁岂独激巨浪于昏晓揭厉之辈谓祈寒初失于波中游泳之徒疑薰风逺至于天表若夫徳至则应天且不言就其深则酌之不竭变其性乃即之也温状眞宰为炉于其底意邹子吹律于其源若彼火井之荧煌汤泉之滃郁徒及时于四气宁善利于万物徳之感其感良多水之瑞其瑞惟何方将吹籁之共凛忽犹鼓槖之相和霁日初悬似阳燧之藏深濑红霞不散若隂火之在空波方今地不藏宝天惟瑞圣兹水也有时而温由一人之徳盛  
