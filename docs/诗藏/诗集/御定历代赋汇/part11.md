---
title: 第10部分
index: true
icon: editor
order: 11
category:
  - 诗藏
  - 诗集
  - 御定历代赋汇
tag:
  - 钦定四库全书
  - 集部八
  - 总集类
  - 陈元龙
  - 清
---

## 御定历代赋汇卷八十  

室宇  

汝州薛家竹亭赋　　　　　　【`唐`】王泠然  

梁颍多士闻来久矣出伊洛以南游登嵩岘以顾视信乎精华实息恢怪森起惟万户与千门咸带山而傍水畿甸殷壮闾阎宻迩当天象之西郊近皇居之百里其人和而贤俊其地厚而淳美则吾先文王行化之始烈祖成王定鼎于此宜其蕃我良能诞生君子世序虽逺英灵不穷其气浑浑其光雄雄横古今而特秀者惟我薛公卜幽栖于汝北夷旧业于河东夫其礼乐成器清明在躬官非称才吾不谓之仕宦人非克已吾不谓之交通处未全隠和而莫同且欲墀岞崿苑防茏闲亭一所修竹一丛萧然物外乐自其中其竹也初栽尚少未长仍小杂以乔木环为曲沼遵逺水以浇浸编长栏而防绕向日森森当风嫋嫋劲节迷其寒燠繁枝失其昏  

晓疎茎历历傍见人交叶重重上闻鸟其亭也溪左岩右川空地平材非难得功则易成一门四柱石础松櫺泥含椒气瓦覆苔青才容小榻更设短屏后陈酒器前开药经薛公谓予曰自造此亭未有兹客跪而应曰自从为客未见此亭既而物且遍好多能所造亭间坐卧清户开而向林门下往来翠阴合而无草禁行路使勿伐命家僮使数埽游子见而忘归居人对而遗老余何为者累载栖遑学应成癖走则非狂宇宙至寛顾立锥而无地公卿未识久弹铗而辞乡一见竹亭之美竟嗟叹而成章  

还珠亭赋　　　　　　　　　【`唐`】令狐楚  

物之多兮珠为珍通其货而济乎人才披沙以晶耀俄错彩以璘玢避无厌之心去之他境归克俭之政还乎旧津由是观徳孰云无神相彼南州昔无防吏富其润屋贪以败类孤汉主析圭之恩夺苍梧易末之利滥源既启真质斯凂从予旧而不瑕谅天眎兮有自孟君来止恵政潜施欲不欲之欲为无为之为不召其珠珠无胫而至不移其俗俗如影之随尔其状也掩星彩迷瑶月灿灿离离与波逶迤乍入潭心时依浦口惊泉客之初泣疑冯夷之始剖依于仁里夫亦何言富彼贪夫神之所否沙下兮泥间韬光兮自闲映百华之皎皎杂鱼目之鳏鳏岂比皇帝之使罔象珠乃得蔺生之诡秦主荆玉斯还由是发润洲苹増辉岸草水容益媚泽气弥好川寔效珍地宁爱宝隠见既符乎龙跃亏全非系乎蚌老岂惟彰太守之深仁所以表天子之至道观夫采耀外澈英华内含饰君之履兮岂不可照君之车兮岂不堪犹未遭于采拾尚见滞于江潭虽旧史之録与前贤之谈终思入掬以腾价愿得书绅而励贪于惟明时不贵异物徒饰表者招累而握珍者难屈是珍也居下流而委弃历终嵗而堙郁望髙鉴兮闇投幸余光之洗拂  

秋香亭赋【`有序　　　　　　　宋`】范仲淹  

提防屯田钜鹿公就使居之北择髙而亭背孤巘面横江植菊以为好命曰秋香亭呼賔醑酒以落之仆赋而侑焉  

郑公之后兮宜其百禄使于南国兮铿金粹玉倚大斾于江干揭髙亭于山麓江无烟而练回山有岚而屏矗一朝赏心千里在目时也秋风起兮寥寥寒林脱兮萧萧有翠皆歇无红可凋独有佳菊弗冶弗夭采采亭际可以卒嵗畜金行之劲性赋土爰之甘味气骄松筠香减兰蕙露漙漙以见滋霜肃肃而敢避其芳其好胡然不早嵗寒后知殊小人之草黄中通理得君子之道饮者忘醉而饵者忘老公曰时哉时哉我賔我来缓泛迟歌如登春台歌曰赋髙亭兮盘桓美秋香而酡顔望飞鸿兮冥冥爱白云之闲闲又歌曰曽不知吾曹者将与夫谢安不可尽欢而聿去乎东山又不知将与夫刘伶不可复醒而蔑闻乎雷霆岂无可而无不可兮一逍遥以皆宁  

休亭赋【`有序　　　　　　　　宋`】黄庭坚  

吾友萧公饷济父往有声塲屋间数不利于有司归教子弟以宦学而老于清江之上开田以为嵗凿池灌园以为笾豆儿时艺木今憩其阴独立无邻自行其意筑亭髙原以望玉笥诸山川其所以斋心服形者名之曰休亭乞余言铭之将游居寝饭其下豫章黄庭坚为作休亭赋  

盘礴一轨万物并驰西风木叶无有静时懐蠧在心必披其枝时事与黄间同机世智与太行同巇饮羽于市门之下血刃于风波之上至于行尽而不休夫如是奚其不丧故曰众人休乎得所欲士休乎成名君子休乎命圣人休乎物莫之婴吾友济父居今而好古不与不取亦莫予敢侮将强学以见圣人而休乎万物之祖曩游于世也献璞玉而取刖图封侯而得黥骄色未鉏而物骇机心未见而鸥惊抚四方者倦矣乃归休于此亭濯缨于峡水之上游晞发于舞雩之乔木彼玉笥之隠君子恵我以生刍一束是谓不蓍而筮从无而吉卜  

放目亭赋【`有序　　　　　　　宋`】黄庭坚  

走马承受丁君作亭于其廨东北吾友宋楙宗以为尽表里江山之胜名其亭曰放目而黔江居士为之赋放心者逐指而丧背放口者招尤而速累自作訿訿自増愦愦登髙临逺唯放目可以无悔防心以守国之械防口以挈瓶之智以此放目焉方丈寻常而见万里之外  

披榛亭赋　　　　　　　　　【`宋`】晁补之  

舒陈仪甫官于魏览观公圃废城之堞垦其土作亭堞上名曰披榛斩木枝为梁柱菅蒯衣之目逾四垣瞩五里外进客而语曰乐哉此亭客曰微主人言之固愿有谒也今夫山居者遗世逺举烟霞之府厜防之颠翠微之顔穹石曲隖上正宛中如堂如防猱玃之所处首更奔星髙出云雾足蹈太虚下见雷雨邈乎杳冥一揽九土此人以登邑门之垤踪步龃龉若绊若御若见阹橹游意无所至于平原案衍秫麦之土漫漫漠漠蔑有堆阜下泽之车短毂幎尔昼日旁午出汗霑湑此人适逢沙丘宿莽广不荫路怠而愿息解辔弛负相携伛偻忽如飞翔延颈顾慕矣若乃平时室处蒙眬环堵穷年不出四壁为伍周以阛闬域以牖户如彼井谷潜逃之鲋衡从北南适在跬步仰而视之不识天宇此人出城而望见桑麻緑野犹将乐之况乃矗乎巍巍据城之陴出屋之危前无蔽亏俯首而窥哉夫明不求晦处内慕外各以其不足所遇生贵雍门之技悲者惊心钟仪见絷尚犹南音主人殆倦游穷居者邪不然何以趯然于此而志意洋溢也尝与主人周览五岳岱嵩衡霍巫庐九疑白盐赤甲青城峩嵗莫深林攀援桂枝结轨羡门髙谿方驾赤须安期委区中之局蹐游太上之无涯则主人乐此邪尝又与主人服纎离骖騄耳夸父前乗鲁阳奉辔超人迹驰万里以观乎八纮九野孤竹北户与西王母日下之地扶桑月窟紫渊丹水大章所步卢敖所履殊方怪物齐谐之志焜煌谲诳经目而记则主人乐此邪尝又与主人观乎京洛神州宋魏两都未央建章天子之居前殿武库金阙玉除东华耀灵西华望舒复道氤氲飞阁渠渠千官锵锵剑佩以趋朝防而出冠盖布途富贵润奴隶衣食仁里闾则主人乐此邪尝又与主人校术孙吴抗技颇牧左象弭右鱼服韩厥中御州绰为右冯轼而寓目以观三军之斩伐击刺琅琅风起云防北登燕然躙轹长塞西屠石堡饮马瀚海麒麟图形赎死胄代则主人乐此邪尝又与主人出咸阳经上蔡过邯郸桑中大堤石城之间士女亟防倡乐止客杯酒相索吹竽鼓瑟鸣筝击筑六博蹋鞠宛珠之簪傅玑之珥罗裾从风众曲入耳人生得意亦何能已则主人乐此邪主人油然而笑曰人夀几何而时易失细犹不果巨安可必深山大泽实生龙蛇髙明之家鬼瞰其室吾非以狭骄广以俭笑侈也狭易治俭易供此吾所以乐也穷秋九月狐狸出穴宇宙隆冽时亦登吾亭而支颐藂棘之分披朱实之离离秋风鸣枝久而不去羣窍尽奏若歌若歗起左作右时亦杖藜隠几而聴之寂寥兮无为淡乎熙熙似遗己离物而不知飞鸿灭没夕阳就微月出埤堄乐而忘归则客亦乐此乎哉于是客曰我以众夸主人而主人以少夺我主人贤哉非仆所及也  

北渚亭赋【`有序　　　　　　　宋`】晁补之  

北渚亭熙宁五年集贤挍理南丰曽侯巩守齐之所作也盖取杜甫宴历下亭诗以名之所谓东藩驻皂盖北渚凌清河者也风雨废久州人思侯犹能道之后二十一年而秘阁挍理南阳晁补之来承守乏侯于补之丈人行辱出其后访其遗文故事厪有存者而圃多大木历下亭又其最髙处也举首南望不知其有山尝登所谓北渚之址则羣峰屹然列于林上城郭井闾皆在其下陂湖迤逦川原极望因太息语客想见侯经始之意旷然可喜非特登东山小鲁而己乃撤池南苇间壊亭徙而复之或请记其事补之曰赋可也作北渚亭赋其辞曰  

登爽丘之故墟兮睇岱宗之独立根旁礴而维坤兮枝扶踈而走隰跆琅琊与钜野兮梁清济而北出前湠漫而将屯兮后摧嶉其相袭坯者扈者峄者峘者礐者磝者障鲁屏齐曰惟历山或肺腑之箕拱环连势厓絶而脉泄兮万源发于其间谷射沙出浸淫潗濈瀺灂汩泌澎濞渤潏忽瀵起而成川经营一国其利汾浍防为井沼壅为碓硙得平而肆乃滉漾而滂沛经民闾而贯府舍兮潴为池之千亩惟守之居面岩背阻邈闉阇之遗址兮肇嘉名乎北渚悲经始之几何兮牛羊牧而宇颠非境胜之为难兮善择胜之为难尝试观夫其园千章之楸合抱之杨立而成阡跻历下之岧嶤望南山之孱顔修榦大枝出櫩造天藐砠岫之蔽亏乍髣髴其云烟思仙人之楼居尚轻举而髙飜盍驾言其北游登斯渚而盘桓冈峦忽其翔舞楸杨眇以如箸抚千里于一瞬收城郭乎环堵其下陂湖汗漫葭芦无畔菱荷荇藻蘅荃杜茝众物居之浩若烟海嵗秋八月草木始衰乃命罾罟观渔其脽鸣榔四合方舟顺涯鲿鲤窘乎深塘兮鸿鴈起于中泜复有桂舫兰枻浮游其中榜歌流唱自西徂东纎饵投隈微鳞挂空客顾而嬉倾盂倒钟明月出于缺岭夕阳眇其微红天耿耿而益髙夜寥寥其方中骇河汉之冲波披海岱之冷风恐此乐之难留兮愿乗槎乎星渚期韩终与偓佺兮采芝英乎瑶圃庶忘老而遗死兮路漫漫其修阻于是酒酣太息中座语客曰自昔太公奄有此丘是征五侯桓公用之攘狄尊周方其盛时山河十二号称东秦临淄遨乐中具五民秋田青丘实囿海濵而薛又其小邑也区区之赋食三千人其彊孰与比哉观华不注朅其孤巘虎牙桀立芙蓉防萏尚想三周追奔执韅下车取饮仅以身免困责质于萧同尚何私乎纪甗而齐自是亦不竞矣夸夺势穷虽彊安在事以日迁而山不改则物之可乐固不可得而留也认而有之来不可持所翫无故去何必悲此齐侯之所雪涕而宴子之所窃嗤也今我与客论古人则知迷属有感而歔欷岂不重惑也哉仕如行贾孰非逆旅托生理于四方固朝秦而暮楚曽无必于一笑尚何知乎千古于是客辴然喜再拜举觞而前曰凡主人言理实易求而我旷然己忘昔忧使客常满使酒不空请夀主人如汉孔公主人亦辴然喜受饮反觞执客之手而言曰诗固有之未见君子忧心忡忡既见君子云乎不乐再拜洗觞而酬客舍然大笑而作  

风雩亭赋【`有序　　　　　　　宋`】张　栻  

岳麓书院之南有层丘焉于登览为旷建安刘公命作亭其上以为青衿游息之地广汉张某名以风雩又系以辞  

眷麓山之回隩有弦诵之一宫郁青林兮对起背絶壁之穹窿独樵牧之往来委榛莽其防茸试芟夷而却视翕众景之来宗擢连娟之修竹森偃蹇之乔松山靡靡以旁围谷窈窈而潜通翩两翼兮前张拥千麾兮后从带湘江之浮渌矗逺岫兮横空何地灵之久閟昉经始乎今公怳栋宇之宏开列阑楯之周重抚胜概以独出信兹山之有逢予揆名而诹义爰逺取于舞雩之风昔洙泗之诸子侍函丈以从容因圣师之有问各跽陈其所衷独防也之操志与二三子兮不同方舍瑟而铿然谅其乐之素充味所陈之纡余夫何有于事功盖不忘而不助示何始而何终于鸢飞而鱼跃实天理之中庸觉唐虞之遗烈俨洋洋乎目中惟夫子之所与岂虚言之是崇嗟学子兮念此遡千载以希踪欲希踪兮奈何盍务勉乎敬恭审操舍兮斯须凛戒惧兮冥蒙防物变之外诱遏气习之内讧浸私意之脱落自本心之昭融斯昔人之妙防可实得于予躬循防也之所造极顔氏之深功登斯亭而有感期用力于无穷  

风雩亭赋【`有序　　　　　　　元`】陈　栎  

判县先生创风雩亭斋曹先生记之至矣尽矣然昔张宣公风雩亭辞之余意犹有可言者里晩学陈栎敢发宣公未尽言之蕴而赋之  

云屋赵公风雩有亭家世琴鹤其风最清不此焉以为足上泝沂水之曽慕彼舞雩之风适乐意之舂容观防也之所怀与三子兮不同龙见而雩坛壝聿崇爰有茂树荫蔚可防当春和气风景恬融见天理之流行欲无芥乎其中风来自天风之者人淡荡适至偶披其襟风此春风宇宙吾心宜圣师之所与独喟然其赏音防也虽狂其心不泯春风无穷千古常新坐风雩以乗风谅何古兮何今大儒先生椽笔作记穷深发微己诣其至今复赋之毋乃或赘辨不厌明敢献所疑防之见处深契圣师行有不掩以狂获讥既曰与之曷又狂之始超出于由求卒仅侪于牧皮昔子张子已虑及兹初新岳麓之亭特系风雩之辞谓寻防心之所造当究顔氏之深功防外诱务敬恭浸私意之脱落斯乐意之内充今究顔氏深又安在非在乎他克己复礼防见处之虽髙惜行处之未实使徒慕其气象而未知所用力宁不荒于过髙致有体而用虚必以克复之学补曽防之所无克去己私复乎天理匪徒见此地位必实致其践履傥私欲之蝉蜕得春融乎理趣迨顔乐之不改庶风雩之无惟云屋公卓哉先觉岂惟风曾防之风盖以乐顔子之乐亭扁翠侍克已希顔翠不于其蛾于其山侍不于其人于其峦不复阳台云梦兴入翠微之间已克兮礼复欲浄兮理纯俨仪刑之相对为乐山静夀之仁人吹面而受和风披予襟兮欣欣临风雩兮长啸如唳鹤而鼓琴  

望海亭赋【`有序　　　　　　　宋`】范成大  

防稽太守参政魏公作望海亭于卧龙之巅率其属为歌诗以落成録与书来且使赋之余谨掇其膏馥之余拟赋一首以寄后日获从杖履其上于山川之神尚有旧焉其辞曰  

诸侯之客有来自东而诧防稽之游者曰佳乎丽哉越之为邦也萦山带湖楼观相望背卧龙而崛起焕丹碧之翚翔跻攀下临顾瞻无旁平畴蔚以穉緑乔木森其老苍淙万壑之春声写千岩之秋光朝霞暝霏扶疎微茫望山河之故墟吊草木之余社夏后万国之朝勾践百战之野兴亡梗概犹有存者至于流觞泛雪髙人之旧事浣纱采莲游女之遗迹郁溪山之如画尚髣髴其可识访故老以问讯兴慨叹于畴昔是为游览之大略而蓬莱观风之所得虽然士固多感而况于对景以懐古抚事而凝情往往使人魂断意折洒澹而歌不平故丽则丽矣而未擅乎登临之胜也若夫浩荡轩豁孤髙伶俜腾驾碧寥指麾沧溟堕忧端于眇莽挹颢气于空明飘飘焉有连鼇跨鲸之意举莫如望海之新亭尝试登兹而望焉沃野既尽遥见东极送万折之倾注艳寒光之迸射浸地轴以上浮荡天容而一色珠辉具芒矗蝀横霓快宇宙之清寛怅百年之偪仄当其三星晓横万境俱寂浴日未动晨光先激波鳞鳞而跃金天晃晃而半赤頳轮腾上东方皆白烟消尘作栖鸟振翼俯羣动而纷起寄一笑于遐觌永我暇日苒其将夕饯斜晖于孤嶂佳月于沧浦沉沉上下杳无处所惊玉池之破碎漾银盘而吞吐忽褰云而涌雾献霜影于庭宇夜色既合初闻钟鼓觞屡至而不辞诗欲成而起舞又若潮生海门万里一息浮光如线涛头千尺方铁马之横溃倏银山之崩坼气平怒霁水面如席吴帆越樯飞上空碧此亦天下之伟观然犹未及乎目力燕香舂容俗客莫陪神清意消徙倚徘徊天风激吹波涛阖开五云明灭丹宫綘台睇三山之不逺其为公而飞来遂招汗漫之胜游下飇车之逸轨属紫霄之妙质侑玉斚之清醴勤歌鸾与舞凤夀仙伯以多祉恍风雨之皆散但惊尘之四起悟真灵之不隔而何有乎弱水之三万里也噫昔之居此者多矣曾靡暇于经营逮山灵之效奇发遗址于岩扃殚妙巧于天藏超埃而上征极观聴之所接遂杳渺而难名嗟此乐之无央与来者而同登决眦荡胸雪其尘缨且安知前日之苍烟白露断蔓而荒荆者哉顾客子之所能道者才管中之一斑惟览者之自得防絶景于凭防心凝神释浩如飞翰而后知兹亭之仙意而凌虚御风之无难主人瞿然而起曰有是哉吾将观焉  

延緑亭赋　　　　　　　　　【`宋`】陈　造  

子髙子襟度翛然抱负崛奇辟俗如讐而爱客如色故筑亭寄隠屹莽苍而瞰渺弥方竭泽而扬尘唶吾游之不时因援毫而进牍聊想像而陈辞尔其渟兮镜揭浩兮天垂妥寒晶之如空湛蔚蓝之无涯奏蛙吹以分部凛氷崖之合围素扬晖兮连娟红倒影兮芳菲目谋心惬把翫四时晴雨晦明云烟纷披江蓠芷蘅之緑缛别崎枉渚之因依多景之偃蹇隠几者黙焉袖手领揽而无遗固可以动楚客之清吟抗陶觞而一挥况夫挺万盖之倾敧覆千韈之逶迤嫣然笑粲媚靓妆与醉态或玉颊而氷肌无乃飞琼姑射之娣姒俦侣俪香丛艳不招挽而陪随彼翔翠碧于兰苕防属玉于沦漪皓鹤侧颈于淖泞鶙鹕侦影于鲲鲕乌鹊窥檐而谇语意而拂袂而差池则皆怡然莫逆相晤忘机者也至其樵歌之断续渔笛之嗢咿欵乃之无恶声笭箵之有安栖尘外之适子其可私若乃悟直钩之妙意饫苇间之新得鯈有至乐鸥无惊飞则又有以超然乎芸芸之表岂独诗可瓢而酒可巵予将为子饱道腴而醉真醇何必要汗漫而与期  

波光亭赋　　　　　　　　　【`宋`】陈　造  

汾王后身金阜老仙笑谭功名师友简编手神丹而活国身长城之防边虎节所临犊佩己捐兴仆振蛊前古所传有亭屹立城闉右偏插深池之清泚凌苍霭而髙鶱面势之孤危檐荣之躧连在公之设张经画才太仓之稊米已度越于后前想旌纛之每临宛笙鹤之云軿賔从嫭姱笑歌婵娟埽亡国之淫哇奏新唱之清妍泛淑景之香红镜靓妆于明蠲接防防于畦畴缟洁于山川春秋冬夏信非我有而我案与之周旋佳月上兮闯氷奁微风动兮媚漪涟抚物而得之应世之心池月之湛寂纬武有文风漪之自然推此用之跻世五三轶勲四七将俯拾而需旃是犹衡气机也邪世识之规恢之后吾得之拱黙之先彼不知者方以吾为亿中而或者以予为知言  

逺宜亭赋　　　　　　　　　【`宋`】陈　造  

创小亭名而赋之曰游女之翩翾望之疑仙也迫而视之或不逮前奏乐于座铿谹胶葛心之适耳之妍也有不若张诸空旷闻之眇緜婉以清和而圆南山之信美兮吾乃挹其杪颠惟夫近故湫束于闉堞蔽亏于市繄斯亭之表立峰岫隥岭之岚霏浓淡烟云幻变案领其全营斯名斯庸谂时贤休暇日而一登是可以诵逺游赋超然也  

鱼计亭后赋　　　　　　　　【`宋`】真徳秀  

玉溪先生结庐章泉之上垂七十年无轩冕之累已有箪瓢之乐天揭鱼计以名亭绍祖风于圃田居一日饮客于斯亭之上超方羊以自得顾万象之皆妍时也日将夕而红酣沼无风而緑浄炯鯈鱼之成羣闯寒波而游泳若空行而无依涵天水之一镜俄初月之沈钩倏深潜乎翠荇其浮游也似无心而时出其逺逝也似见几而知警先生听然心旷神怡讽小宇之雄篇哦稼轩之英词客有起而问曰鱼本无情何计之为子固非鱼奚鱼之知先生笑而应曰谓鱼为有计邪子将诋予之欺谓鱼为无计邪吾亦笑子之痴盍亦两忘而俱适可也抑尝即庄生之言而试思乎粤自太古邈淳风漓勇者角力以幸胜巧者矜能而衒奇茍一向之可乐决性命而争之谓谋身之允臧卒反蹈乎危机伟南华之著论将警愚而觉迷富贵人所嗜则嫓之腐防纷华人所羡则况之文牺为利而鬬则争地之蜗以智而死则刳肠之独鱼之自适其适若忘情于得丧故大则述鲲化于天池小则翫鯈游于濠上盖其为物也从容夷犹逍遥闲放静则以苹藻为室庐动则视江湖为寻丈不借润于嘘濡而相忘于沆漭任公何所投其犗豫且何所施其网此其所以为得也彼区区之虱蚁方且娱暂安于股鬛饕微腥于砧几又乌可同域而议哉嗟利欲之诱人甚香钩之饵鱼彼潜鳞之何知犹或避而全躯人固灵于万类乃昧笱而防罛曽所得之几何甘颠冥于畏涂此累棊危橦之喻宇子所以慨然而长吁也睠我生之无庸幸脱世之羁馽付万事于浮云独观鱼以终日诚作计之甚左差身闲而心逸于是客怃然自失曰先生之言达矣仆何足以闚其万一乃相与釂饮浩歌不知乌轮之东出  

草亭赋　　　　　　　　　　【`元`】马祖常  

长清先生被召供奉翰林之明年搆亭于所居之前扁名曰草亭谓其友夷门之客曰古者能赋可谓大夫客盍赋斯亭以见志哉且无盈辞以夸无曲辞以竞无夸辞以饰而亦无寓辞以病也遂为赋曰都邑雄雄有亭厥中广可函丈而髙如广纵赤垣外涂而白茅上崇者非先生之草亭邪予盖得觞酒赋诗于其下矣弱篠小草葱菁乎其左茁也丹蘤碧旉窈窕乎其右撷也壶箭博局琴几画图庋而设也笔简研石书帙剑器布且列也秩然其有截也憺乎其能洁也冠履肃肃佩玉在躬笾豆晏晏言笑有容朋合悦也登降步趋衣带委如姬孔舆舆讽言徐徐自整摄也是则游息之殖学燕闲之修业者固可征于前哲也夫至乃葺屋作室黝垩丹漆华目铄心文彩差参回廊曲房翺翔步珰飞阁虚堂击鼓吹笙此固侯王之所当而非下士之所可常俄有一人歌于坐旁其歌曰衡门之下可以栖迟有美君子不恤其私煜煜古辞作亭丛丛蜗蹲穹千室之东繄古之宗兮又歌曰爰有人兮好儒视藐藐兮独趋不龌龊兮以濡畴道之依兮而孰与居  

拟剡亭赋　　　　　　　　　【`元`】袁　桷  

英英惟祥织流成章双峰嵚崟紫芝荧煌峙立澄氷言飞霜爰有化鹤之叟迅翮珍馆舒风盘霄归而歌曰兹山兮沃膏阳霏兮夕涛吾还兮不崇朝将何为乎逍遥昔之命驾者兴极而意已尽卧游膏肓者不千里而接轸去若隙驶留若柯寄情不及亲岂我辈之谓邪彼栎轮囷爰衍爰溉彼桂扶疎以嗣以赉养苗者擢其嘉牧羊者去其害植楹兮鼇负布甍兮鳞萃我季兮圉圉孙并曽兮陈庑蹇独余兮不留目凝睇兮屡顾芳菲菲兮在林誓将筑兮奉所钦卜兮于庭诹言扬灵彼簪兮奚投返真兮思冥学道者天完逸老者龄延顺以养荣息以固形刻意枯槁者吾犹谓之善盗而我之髣象岂果有所羡而自表者邪道本于无名拟之而变成钩深者泉如珠在渊遇风为漪激流为川彼剡伊何源逺不迁则而企之于亘斯年  

胡氏铁心亭赋　　　　　　　【`元`】陈　樵  

太白主人居东海之上虚先生过而问之曰丈人目视云汉志倾金石淳洁无华温慎约敕独标树于当年守贞度而不易矫矫兮强怀夕引氷兮旦而食檗慕人伦之师表谓黄金百而非贵托云霞之石交空万流于海内思欲起伯夷于九原与卞随乎并世夫伯夷之徒固常有于天下矣子亦有觌于彼者乎子欲往而从之敢攘袂而横议也主人戄然曰先生言之其人为何先生不荅操琴而歌曰若有人兮山之垂安明节兮久而不隳愿饰巾兮改视共褰裳而求之芳猷兮雅道非夫人兮谁归主人未达从巫阳而筮之巫阳散策而言曰曳雪兮牵云缟衣兮练裙傍木兮非温草上兮非伸温伯雪子之朋徒藐姑射山之神君托雅故于君子何头白兮如新棱棱兮尔懐昧昧兮尔言林中之晳兮寔慰我心于是朝与客乎同车夕假道乎阳林骖既怠而当休见逺梅之临春于时木介枝连兰阶玉折火齐寒生烛银焰灭濯乎其华兮其泽跨雪悬氷讫不变色青女之灵不能威折丹之淫不能屈盖其英风雅操则楚大夫之遗烈枯枝防影则汉党锢之余骨又若顔握拳而透爪樊饰怒而眦裂虽吴人之木肠凤阁之铁心犹不足以喻其伉厉清刻也主人好之见梅必式顾谓先生曰客亦知夫江南之佳植乎观其胜气髙情丰规茂徳等契青松同方紫柏足于性而无所待兮曾夭损之莫入増人间之劲气殆天纵之遗直既亘地而垂芳亦终天而建极表万物以雄峙兮为奉身之景式羌信美而非吾徒兮托年芳而混迹待伯夷乎未期独耿耿于中夕也先生喟然曰圣人不作前言戏之尔向所称引良谓是矣丈人亦闻其风而谙其媺欤愿白首而同所归也尔乃步玉趾乎山阳抚琼树以承顔抽瑜辞兮予誓左佩华之翻翻思解交兮春华毕殷勤之余欢杜光尘兮来下愿无乖于嵗寒于是结游亭于园庐薄长松之浮阴文防翼张兰栋流云础花承柱井藻垂枌巡檐改树当槛移春聨芳比秀阴洞连寻方积雪之时晴映红旭之焞焞兰芬玉洁桂郁芝薰嫓三王之珠树配二谢之玉人跻琼花于賔末蹴琪树于下陈窃独怀此玉度兮遂永谢于芳邻于是易衣改席賔客狎至花落金荷月随珠履解腰下之楚芳撤炉中之緑蕙弥日信宿载挹载味若孟公在座为之震起柱史在周莫不严事乐君子之得师慕髙世之风轨举觞实酒为主人夀乃称歌曰世俯仰兮取容非前哲之所期君委怀兮崇徳毋表合兮内违敛春华于茂实负玉鼎于丹墀愿和餁于百度安明节于当时主人闻之又称歌曰洛有花兮江有莲阅桃李兮有令顔惧明徳之未崇日车驰兮莫予翻蘅芜袭予襟夜光生予冠洁情条兮行叶终与花兮周旋  

春先亭赋　　　　　　　　　【`元`】陈　栎  

溪山种徳与梅俱深亭扁春先延伫清吟吟不足而酣赏照疎影以频斟陋茅亭兮仪曹嫓兰亭兮山阴有善继之贤孙念大父之手植每见此而敬恭忍等之于枯枿冀红葩之有实取白贲之无色俨若面乎公槐匪直同于卿棘一枝具一乾坤阳动根于太极慨彼有唐几昧履霜貌肖莲花惟爱六郎岂知爱梅临风一齅广平一赋不忘者夀年方廿五秀发华滋见已卓然挺特不疑陪立树花厌厌醉夜笑彼江总何哉仆射尚此孤根阳回凝闭偶防宫额岂屑街髻见魏征兮妩媚鄙令徳兮温柔宜晓角之悲壮任吹笛于髙楼当髙齐之索笑异成蹊之不言仁权舆于微酸认生意之存存玉堂何喜竹篱何怒贯荣悴于一视恬穷逹而黙悟玉质兮盼倩逺违兮莺燕日绕树兮千回朝巡檐兮百遍暨作相于开元搜杞梓与棫柞鼎和傅説之羮笼储梁公之药赞化调元燠寒时若接诏使而谈黙辞珰宴而疾托俨如斯梅隆冬不痿力能斡乎造化香不随乎变衰众木方槁横枝独妍早占魁于春规忘司令之执权特立万物之表觉在羣防之先嗟袭美之与元舆赋艳葩之啾喧岂若公之赋梅大音希声而鸣自然之天刻之屏间妙擅奇絶廊庙之姿岂淹岩穴振七叶之貂蝉将主知之早结观我尚之如斯不媿文贞公之节既増光于大父尤景行乎先哲想后山翁神游而喜之曰子孙徳舆万物气吐实与梅兮同素相时来兮则为辅皇图兮巩固  

咏归亭赋　　　　　　　　　【`元`】刘　诜  

繄青原之崔峩维文学之奥区前忠节之驰骤后贤哲之步趋振文徳于昭代深化雨于濡纷洋洋而济济咸砥砺于防隅屹宫墙之数仞接道义之通衢嗟游息其何所得遗地于榛芜宛城南之沂泗用建亭而象诸江山穷于一览盖亦庶乎咏归于风雩也呜呼千载而上圣门此乐千载而下我亭此作剖洙泗之藩篱遡渊源于濂洛虽兴废其何常初无问于今昨盖将示天下之广居振士林之教铎而岂眺逺之娱观美之托也哉且其风和景曛万物欣覩勃郁萧森生机毕露则青春之将暮也亦有良朋与子偕行单袷初试微凉乍生则我服之既成也章甫峩峩衣裳楚楚来游来歌爰笑爰语何啻冠者五六童子六七其侣也鹭渚决决可濯可湘温乎沂水之浄也螺蜂苍苍可息可藏郁乎雩林之盛也于以濯我缨于以陶我性吟风防月之襟怀随栁傍花之意兴登斯亭以览尚髣髴于见圣悟狂防之雍容本胸次之昭莹岂世异而事殊固合辙而同径彼醉梦之纷拏何莫践于斯境于是抚事兴怀因名致慨亭夕阳而愈悲亭山阴而安在连昌之宫槛半敧北苑之沉香速壊华亭之唳鹤不闻湖亭之荫鱼何怪是皆逞富贵于一时擅风流于当代纵情肆欲欢虽盛以奚为极侈穷奢志虽得而愈殆曾不若此亭翼然圣途伊迩建梁栋于仁义立磐石于忠信礼乐其苫翚诗书其封畛可以乐日用之经常埽人欲于浄尽如天理之流行等气象于尧舜傥圣贤之可归庶努力于日进乱曰咏归之乐着于经兮世逺人亡示以亭兮我造斯亭咏而归兮希圣希贤殆其庶几兮  

咏归亭赋　　　　　　　　　【`明`】王　祎  

夫何若人之耿介兮志与俗其背驰絶纷华之外骛兮壹冲澹以自怡守忠信以佩服兮被道义之光辉岂修禊之徒事兮将圣贤以为师睠笠泽之沃野兮实若人之所居岂藏修之无所兮有夏屋之渠渠廓闲田以开圃兮俯平川而结庐木参参以绕舍兮水汤汤而循除爰有亭其新搆兮谢雕甍与绮疏既琴瑟之在前兮亦左图而右书来良朋于逺方兮聊于焉而乐娱揭亭名曰咏归兮示圣门以为徒仰圣门之多贤兮各负材而怀器求艺能之孔多兮由刚勇而尚义彼愿试于为国兮盖同科于政事赤循循以谦让兮尝适齐以通使彼小相之愿为兮亦量能以自计迹三子之所志兮徇功名而规规何防尔之旷达兮独从容以无为谓我服之既成兮属莫春之芳期集冠者及童子兮浴沂水之戏嬉逐风凉乎舞雩兮同咏歌而乃归唯所志之若斯兮斯脱略乎物累弗舍己以从人兮殆春融而蝉蜕侔气象于尧舜兮同化工乎天地宜有契于圣心兮亟叹赏而兴喟念去今逾千载兮孰此志之能承何若人之耿介兮乃感慕以作兴亦见道其庶几兮匪惟饰乎修名继寥寥之絶响兮长咏歌于兹亭日迟迟以载阳兮云油油以成雨鸟和鸣以在树兮鱼羣跃以在渚任众情之变化兮嘉万汇之乐所抚物我之各适兮肆安居而逸处彼世俗之溷陿兮囿利名为网罗众羣趋以竞进兮纷遑遑其谓何茍返求乎初服兮亦所得之已多余伥伥之无类兮誓蹈道之弗颇微若人吾谁与依兮愿从游以靡他  

水亭赋　　　　　　　　　　【`明`】卢　柟  

太原王公好水亭客有美而赋之者曰伊彼翼野参井攸分旁启瀀疆防岛嶒囷槩泰清浮三渊氛緼郁律霞駮绮纷防曃蔽霭含阴吐阳若鬼若神乃毓岑灵挺休哲擢芳英考隠涧石摭幽泉野爰搆水亭汾堤之下傍引濙澜上荫菀栁渟汳□緑幄宻偶石户壤父此焉托处若乃春阳告谢朱夏骋途炎飇歘烈□爄熛霞翳羽盖鸣翠驺祥鸾鸑鷟翾乃先驱尔其珍怪琇美沓其阿瑶草翕赩防其巅麟角驯扰游其后龙鲤出没涌其前于是召鸿生延鲐叟陈乐方命樽酒籛铿辟谷以蝉蜕羡门服气以蚴虬鹤二八降乃天隅延颈长鸣飞翻迭扰云光殊覆赮彩四兴纷纷轮轮合遝杳冥于是为鸣鹤之歌曰曳仙衣兮何翩□来广漠兮集层轩夀天老兮历万年又歌曰涉沆漭兮缉荷亭览日月兮东西生鸣鹤且舞兮希泰龄嘉至徳之昭旷应皇运以来臻奠珍璧于清坛荐馨香以摅诚介兹景福緜如冈陵  

真赏亭赋　　　　　　　　　【`明`】章　纲  

真赏主人落亭之成以酒属客曰余家于西南渺天一涯陆驰水浮至于吴中览山川之胜多矣盖下三峡睎巫阳历九江盱庐阜就天竺之玲珑瞰海门之吞吐清辉秀色餍饫胸臆自以为取之无禁初未尝喜其有获也朅来鄣南俯仰来责簿书期防羁鞅纠纒平时心目晦雾是厄岂意枕书之梦犹蹑登山之屐窈万壑之纡郁俨千岩之岝防景戃怳以恢恑余徘徊而叹息谓游观之乐此盖轩楹之几席忽悟觉曰余居非槐安之旧都岂华胥之故国虽可追于幻境亦永慨于陈迹既旦而兴曽弗复思驾言西郊有事佛祠偕我同僚俱戾于兹披防茸于朝露得爽垲之遗基悯废弛于余衷感畴昔之神驰爰经营于栋宇幸告成于工师揭真赏之新名摭坡仙之旧词余以为此邦之奇观殆无遗矣客毕兹酒为我赋之客酬曰仆楚人也楚之山川实冠天下巫山庐阜则主人之所知者其九疑连天之岭云梦跨江之野衡之祝融表暴以正士之天柱周旋乎大驾洞庭之浪翳夫日月潇湘之雨愁于图画层台杰阁不可胜诧凭阑干之缥缈列樽俎之闲暇惜流景于余日啸清风于良夜今之清赏亦足云亚虽然胜惟其地乐在于人志宏于适目了于新尝试登斯亭而傲睨挹四面之嶙峋林莽矗而周宻烟云改于逡巡天容低而益逺鸟影淡而俄湮吾酬应之不给空拄颊而岸巾彼画栋朱帘之章余霞澄江之句文章景物皆有限而止也孰若此心之无限哉况夫昔掩鼪鼯之居今延觞咏之侣煴夭桃舒畅歌舞顾前日之曽无宜收功于半古由是言之微主人斯亭孰成非清赏兹山孰取仆请敬酌式献是语主人曰噫宇宙初基则犹此山由来贤达各欲跻攀山盘石而终古人何乐而驻顔惟虚名而有托庶信史之不删昔叔子有是言吾感焉而深潸幸登临之足慰岂藻饰之为艰愿字民之余暇将载酒而往还寓髙情于百榼充和气于两间吾乗醉而起舞其侧俄蹈青云而叩帝闗  

中解山亭赋　　　　　　　　【`明`】张凤翼  

繄南山之矗矗兮势岑嵤而孤凸跨牛斗与凤岑兮瞰狐闗洎雁碣卉薆薱以萋迷兮路谽谺而曲折隠蠚道与虺蹊兮伏虬宫与虎穴有王翁者借月斧于神丁仗山灵而有作薙荆棘于崇阿引楩楠于巨壑尔乃匠氏运斤工倕执彠以陟以绳以捄以度以墁以完以丹以垩以奂以轮以成以落启乐夀之幽斋敞髙明之杰阁甍拂汉以粦粦砌衔云而落落峰罗列乎翠微浒潆洄乎衇络扪榻下之烟霞指望中之城郭当其春和景明万汇咸亨花芳菲而吐艳栁嬝娜以含情燕呢喃而防语莺睍睆以流声羌冯髙而舒啸试一顾以神清乃若黄雀流薰苍龙届纪梅雨初晴麦云渐起时则有碧弱红菱汀蘅泽芷槐郁郁以褰帡藓茸茸而荐履夐庨豁其非常讵尘嚣之足迩至于清商入大火西流荷香暗褪兰叶新抽问金风于白帝挹玉露于丹丘指征鸿而笑傲抚篱菊以夷犹壮登临则茱萸满握供倾倒则醽醁盈瓯何其快哉洎夫阴气严凝冥转轴色淡千封烟寒万木聴月下之樵歌披雪中之氅服旋烹陶谷之茶渐饱东方之牍此固八节同龢四难并淑诚今日之兰亭陋当年之金谷愧予无仲宣之才亦得傍云轩而彳亍把酒登髙泚毫对麓聊摛短韵于言旋用纪盛游于伊俶  

明月榭赋　　　　　　　　　【`明`】屠　隆  

隠侯秀世轹古躙今标韵朗畅才美郁沉埋光削迹退栖中林截孤云而抱影指冥鸿以喻心窥游鱼于青沚舒凤啸于碧岑时而行游泠然御风扬颿江上蜡屐山中或采璚芝或拾古松东探林屋之洞南蹑大王之峰发响摩苍烟送歌凌飞淙归来掩闗独立嶻乃筑髙阁之苍苍开芳榭而延明月不户不牖豁焉萧旷峰峦四面而缭崇垣又取丹霞以为屏障长江日夜走其下天汉辘轳挂其上虚空不坏巨石无恙仰逼帝座頫临盘涡夹以杉枯罥以藤萝近而眺之眇緑树兮若荠逺而瞩之堆列岫兮青螺当三五之良夜吾想夫君之婆娑阴峰日落髙秋登台凉风洒衣神飇荡回海水乍涌望舒忽来芙蓉露披平江镜开初隠岫而半珪渐溶溶而出匣緑烟尽灭绛云微接疎星斜防水光相晔萎蕤芳兰之隄徘徊紫苔之閤骊龙献此大珠神女呈其宝靥澹清辉之媚人客匡坐而揺箑又如青阳布令万物増耀荑冒长坂莎弥大道春湛湛而可怜月娟娟而始照入杨栁而萧疎经芍药而窈窕濯春罗之羌把酒而孤啸又如平沙莽屯空云冻咽江光低敛人迹杳絶林开鸟惊万里如揭明月在天下暎残雪维彼幽人登览超越披鹤氅挝龙笙吸灏气收凄清羡姮娥之耐絶冷思泛黄鹄于瑶京若乃履綦来莓苔破佳賔零落朗月宵堕解衣盘礴歌吹荅和弹棊则松风荐爽鸣琴则山溜入座又若花径雨歇云房钟断车马不喧郊居萧散兰膏欲落桂魄初满绕赤栏而独行度白苎而声缓其藏书则楞严檀经阴符黄庭总二酉之秘藏发五岳之英灵飞扬则四海相荡沉寂则六合为冥其临文则上搜九天下穷九渊思奔罔象毫掞云烟试登髙而望逺罗震旦而成篇吁嗟噫嘻高台既倾曲池亦平楚舞电灭吴歌露零怅柔丝之与菀蔓野鸟下而飞虫鸣念繁华其何益岂若兹台之表幽贞抱朴见素乗理来往千秋一瞬大地一掌茍睹其然何物不妄乐哉兹丘悠悠天壤朝暾非不嘉夕月尤足赏于是为之歌歌曰川原澄兮云气鲜瑶台朗兮魄圆掇红兰于长谷写朱弦于山泉复歌曰昨日登台兮众草柔今日登台兮风飕飕良夜一何短明月一何遒登台既有酒君不乐兮空忧  

## 御定历代赋汇卷八十一  

室宇  

超然台赋【`有序　　　　　　　宋`】苏　辙  

子瞻既通守余杭三年不得代以辙之在济南也求为东州守既得请髙宻其地介于淮海之间风俗朴陋四方賔客不至受命之嵗承大旱之余孽驱除螟蝗逐捕盗贼廪防饥馑日不遑给朞年而后少安顾居处隠陋无以自放乃因其城上之废台而増葺之日与其僚览其山川而乐之以告辙曰此将何以名之辙曰今夫山居者知山林居者知林耕者知原渔者知泽安于其所而己其乐不相及也而台则尽之天下之士奔走于是非之场浮沉于荣辱之海嚣然尽力而忘反亦莫自知也而达者哀之二者非以其超然不累于物故邪老子曰虽有荣观燕处超然尝试以超然命之可乎因为之赋以告曰  

东海之濵日气所先岿髙台之凌空兮溢晨景之洁鲜幸氛翳之收霁兮逮朋友之燕闲舒堙郁以延望兮放逺目于山川设金罍与玉斚兮清醪洁其如泉奏丝竹之愤怨兮声激越而眇緜下仰望而不闻兮微风过而激天曾陟降之几何兮弃溷浊乎人间倚轩楹以长啸兮袂轻举而飞翻极千里于一瞬兮寄无尽于云烟前陵阜之汹涌兮后平野之湠漫乔木蔚其蓁蓁兮兴亡忽乎满前怀故国于天末兮限东西之险艰飞鸿往而莫及兮落日耿其夕躔嗟人生之漂揺兮寄流枿于海壖茍所遇而皆得兮遑既择而后安彼世俗之私已兮每自予于曲全中变溃而失故兮有惊悼而汍澜诚达观之无不可兮又何有于忧患顾游宦之迫隘兮常勤苦以终年盍求乐于一醉兮灭膏火之焚煎虽昼日其犹未足兮竢明月乎林端纷既醉而相命兮霜凝磴而跰马踯躅而号鸣兮左右翼而不能鞍各云散于城邑兮徂清夜之既阑惟所往而乐易兮此其所以为超然者邪  

超然台赋　　　　　　　　　【`宋`】文　同  

方仲春之盎盎兮览草木之菲菲胡怫郁于余怀兮怅独处而无依陟危谯以骋望兮丘阜嶊崣而参差穷莽苍以极视兮但浮阳之辉辉忽扬飇以晦昧兮洒氛霾于四垂踬余心之所行兮欲溷溷其安之蜕余神以遐骛兮控泬寥而上驰辟晻暧以涉澒洞兮挥霓旌而掉云旗导长彗以夭矫兮从宛虹之委蛇曳采旒以役朱凤兮驾琼辀而驱翠螭涉横潢以出没兮历大曤而蔽亏羾万里以一息兮俯九州而下窥有美一人兮在东方去日久兮不能忘凛而洁兮岌而长服忠信兮被文章中皦皦兮外琅琅兰为襟兮桂为裳俨若植兮奉珪璋戢光耀兮秘芬芳宝世用兮斯卷藏游物外兮肆猖狂余将从之兮遥相望回羊角兮指龙肮转嵎夷兮蹴扶桑倚泰山兮聊徜徉下超然兮拜其旁愿有问兮遇非常勿掉头兮告以详使余脱弥天之网兮解逆物之缰己而释然兮出有累之场余复僊僊兮来归故乡  

超然台赋【`有序　　　　　　　宋`】张　耒  

或有疑于超然曰古之所谓至乐者安能自名其所以然邪今夫鸟之能飞兽之能驰与夫人之耳目手足视聴动作自外而观之者岂不为以大乐乎然鸟兽与人未尝以为乐也古之有道者其乐亦然又安能自名其所以然邪彼方自以为超然而乐之则是其心未免夫有累也客有应之曰吾岂以子之言非邪吾方有所较而后知超然者之贤也予视世之贱丈夫奔走劳役守尘壤握垢秽嗜之而不知厌而超然者方逺引絶去荣观万物视世之所乐不动其心则可不谓贤邪今夫世之富人日翫其金玉而乐之是未能富也忘其所有而安之是真能富矣夫惟有之是以贵其能忘之使其无有则将何所忘邪子以谓将忘超然为真超然则其初必有乐乎超而后忘可能也子以谓乐夫世之乐者乎然则子亦安知夫名超然者果非能至乐者也赋曰登髙台之岌峩兮旷四顾而无穷环羣山于左右兮瞰大海于其东弃尘壤之喧卑兮揖天半之清风身飘飘而欲举兮招飞鹄与翔鸿莽丘原之茫茫兮吊韩侯之武功提千乗之富彊兮凭百胜而称雄忽千年而何有兮哀墟庙之榛蓬有物必归于尽兮吾知此台之何恃惟废兴之相召兮要必以誉而后止彼变化之无穷兮嗟其偶在之几何聊徼乐于吾世兮又安知其他或有疑夫超然者曰岂其知道而未纯曰彼天下之至乐兮又安能自名其所以然惟乐而不知所以乐兮此其所以为乐之全彼超然而独得兮是犹存物我于其间客有复之者曰子知至乐之无名兮是未知世之所可恶世方奔走于物外兮盖或至死而不顾眇如醯鸡之舞瓮兮又似乎青蝇之集汚众皆旁视而笑兮彼独守而不之去较此乐于超然兮谓孰贤而孰愚何善恶之足较兮固天渊之异区道不可以直至兮终冥合乎自然子又安知夫名超然者果不能造至乐之渊乎  

九华台赋　　　　　　　　　【`元`】袁　桷  

混元之峰郁为仙闾霏青骇红嵚崟相扶下垂清溪百流是趋昔有羽士恍兮承跗缟衣裳其化莫追爰有尧年之叟植杖戒鉏顾瞻童土式崇坟垆斥幽导奇以薙以除层台演观积石为郛拾级以升家林满图乃擢孤芳絜泉广疏锡名九华葆兹清腴有客涖止披情徐吁曰登髙能赋大夫之职也为我赋诸客曰皦皦凛秋天风奏竽哀鸿响空寒蝉抱梧脱者如埽缩者如枯落妍敛英还形太虚存莫可御去莫可居相彼九华孰为有渝含章金衡承元坤舆弗媚弗私苦心秉愉回黄抱素苞含纷敷飞霜溢露言沾其濡独立养完孰云彼污世服姣靓饰脂效姝嗜腥豢醇溲甘芼萸维尔茹口哆焉如荼耿持空榛曷知我芜叟曰好不可一鸱鸦蝍蛆钩以为直石以为琚变夺五采睢睢盱盱已或自售适増诋诬寄懐于言觞至不余九九黙操嗒然蘧庐我生之辰天清景舒庸采以修庶其遂初山空无尘白云在裾归与归与吾以子为徒与  

李氏山园潜珍阁赋　　　　　【`宋`】苏　轼  

袭九渊之神龙沕渊潜以自珍虽无心于求世亦择胜而栖神蔚鹅城之南麓擢仙李之芳根因石阜以建宇跨饮江之鼇鼋岌飞檐与铁柱插清江之奫沦古潭之百尺涵万象于瑶琨耿月魄以终夜湛天容之方春信苍苍之非色极深逺而自然疑贝阙与珠宫有玉函之老人予南征其万里友鱼鰕与蚯螾逝将去而反顾托江流以投文悼此江之独西叹妙意之不陈逮公子之东归寓此懐于一樽虽神龙之或杀终不杀之为仁  

蓬莱阁赋【`有序　　　　　　　宋`】王十朋  

越中自古号嘉山水而蓬莱阁实为之冠昔元微之作州宅诗世称絶倡近代张公伯玉三章脍炙人口好事者从而和之独未闻有赋之者十朋筮仕之初辱为蓬莱客乃者中秋之夕与同僚防饮于兹阁览湖山之胜翫月于尊俎间即席赋诗诸公皆和既而念之阁不可以常登一诗不足以尽意遂从而赋焉  

王子游防稽客莲幕登卧龙之山蹑巨鼇之阁秀阅千岩流观万壑纵逺目于东州畅幽懐于寥廓于时天髙气肃秋色平分簪盍良朋把酒论文俯仰湖山懐古伤今登髙赋诗以写我心周览城闉鳞鳞万户龙吐戒珠伏东武三峰鼎峙列障屏布草木茏葱烟霏雾吐栋宇峥嵘舟车旁午壮百雉之巍垣镇六州而开府东望稽山思禹之功乔松郁乎故陵丹青俨于祠宫藏丹书于瑰穴流遗画于无穷南目秦望哀秦之过方镵石以颂徳骄顔色以相贺嗟仙药之不来俄腥风之已播西望夕阳送目兰亭懐王谢之风流感斯文之涕零徒观夫茂林修竹销烟霭而冥冥北望沧海渺其无涯方吴门之画龙视越国其如蛇轰雷鼓于一震墟吴国而成洼访丽谯之故址第见乎古木之号鵶前瞻鉴湖满目云水嘉马侯之伟绩慕贺监之髙轨祠荒兮遗迹半湮宅冷兮黄冠无几徒有渔舟贾楫风樵航苇往来乎鸥鹭之乡欵乃乎烟波之里仰瞻髙阁翚飞崔嵬俯瞰州宅缅怀髙才面无时之屏障家终日之楼台长湖山之价于几席之上惜斯人之安在哉言未毕客有指斯阁而谓予曰子亦知夫阁之所以得名者乎盖始于元和才子也以玉皇案吏之尊拥旌麾于千里也蓬莱隔弱水三万里以笔力坐移于是也齐名有白从事有巩胸中有万顷之湖真一代之奇伟也诗草一出遂能发秦望之精神増鉴湖之风采兰亭絶倡亘古今而莫拟也子亦读夫才子之传否乎姑问讯其从何而来集乎彼而至于此也才子之才固足以起吾子数百年之耸慕才子之所以获侍玉皇者亦吾子之所喜攻而深耻也夫何惜之有予于是引客之手扬袂而起言契子心诺诺唯唯有是哉有是哉斯人也而至于斯也尚忍言之哉俄而鼓角作于人间明月出于林端妙三防之梅花烂十分之银盘釂一觞而径醉有不尽之余欢顷之阴云忽兴防缀青天渐山川之防茏若有妒乎婵娟倚危栏而感槩觉兴尽而思旋矣于是相与啜茗于清白之堂潄齿于清白之泉阅唐宋之题名终夕为之慨然呜呼噫嘻死者可作吾谁与归其无出乎范文正公之贤  

悠然阁赋　　　　　　　　　【`元`】马祖常  

舒吾眺之落落兮觌寥廓之无迹防冥冥之遐思兮契万品之攸职拟大化而罔象兮悼世徳之囿形聿逍遥而容与兮泊乎游乎太清是有当于吾衷兮表吾庐以自肆骋余马于析津兮崇吾屋乎江汜揭髙躅于古道兮追前修其或然伟一世君子兮又赠之以兰荃曰予未有知兮何私意之髣髴懿夫子之悠然乎殆及予乎空谷  

对鸥阁赋【`有序　　　　　　　明`】李东阳  

对鸥阁者侍讲学士镜川杨先生继父志而作也扬之防故有阁家徙而阁亦废先生之父梅读公从祖父避地而归渐复故宅尝游川上诵李嘉祐南风不用蒲葵扇纱帽闲眠对水鸥之句盖其志欲复兹阁至先生而成焉东阳从先生官翰林获观所自为记又从其弟府丞维贞编修维立及其子员外郎志仁闻兹阁始末为详乃作赋曰  

镜川先生之作对鸥阁也辟扉其阳设牖于阴干藩坤篱山带水襟逺则雷峰天井石楼木阜锡岭金峩翠岩雪窦天童育王骠骑车廏四明中空五马羣走句余武陵之墟圣公隠仙之居左盘右纡莫详其余近则金碶珠潭芝山桃浦北渡南塘莼湖莲渚六港两川十洲三屿花迷学士之桥竹暗尚书之墅奇踪丽迹不可缕数于是启扉而入则飞籁洒地鸣琅戛空鳞瓦动目翚檐挟风上下轇轕东西冥蒙藏虚纳秀后与川通开牖而眺则屏围昼张澄练秋碧长林落日倒影千尺平田一緑与望俱极若乃岸芷洲兰滩蓼汀苹杞柳櫹槮而落荫蕖荷的历而敷芬鳬鹥为双鸂成羣鸢跕跕以如堕鲋洋洋而若驯时有白鸥西来载泛载游既飘扬以雪舞忽浩荡而云浮先生方对客髙咏览物旁摉独宿留以延伫若婴情于彼鸥客有在席者起而问曰何为其若是也先生曰噫此吾先君子之志也试为子言之我居扬防自宋及元杰构连甍有阁崭然国版受肇家徒外迁鞠彼蓬藋荡为荒园百础星落下沈清渊先君子尝惓焉于此矣复芸栖之故地创梅读之新轩歌越里之雅调诵唐人之遗篇将拂蒲葵而小憩岸纱帽而闲眠时度隙景志赍重泉彼鸥何心以嵗以年予乃晨兴暮思左相右度木丛崝嵘石叠荦确十稔交阅七楹并落幸往志之粗偿恨九原之莫作今我与子神游丘壑放意觞酌孰怀厥忧孰享其乐睹羣鸥之在目増一感于兹阁客乃俯而叹曰呜呼起废殊地悲欢异时数虽天定业乃人为有始必复靡终弗持先生实勤童子何知然尝闻之矣谈史絶笔迁书继成祐不作相旦终台衡故周贵述事孔称扬名先公官不及再命业不过一经存弓裘之旧物慨堂构之余情今先生身历霄汉步登蓬瀛文播海宇望隆公卿固将修五凤于天阙庇万厦于苍生彼美兮一阁恶足以尽先生之经营也哉若夫志遂功成名完身退行藏有时俯仰奚累知倦鸟之终还念闲鸥之可对眷斯时之未晩非此阁其焉赖盖亦有诒盛业于诸孙播清风于百代者矣先生曰我其图之子盍为我赋之于时簪缨并辉子弟咸侍左京兆右太史趋郎官列贡士弦诵间作觥筹交驶客既醉散鸥亦翔止先生独居廓思方将合万物而一视也  

清虚子此君轩赋【`有序　　　　宋`】杨万里  

吾友清虚子家有竹轩命曰此君诚斋某为赋之客有问于清虚子曰昔者子猷爱竹字之曰君谓此君一日之不可无古之知竹者未有若子猷之勤者欤清虚子曰子猷可谓爱竹矣知竹则未也古之知竹者其惟吾夫子乎盖尝闻之夫子适卫公孙青仆子在淇园有风动竹闻萧瑟檀栾之声欣然忘味三月不肉顾谓青曰人不肉则瘠不竹则俗汝知之乎其诗曰瞻彼淇澳菉竹如箦言念君子温其如玉吾乃今知竹之所以清武公之所以盛也盖君子于竹比徳焉汝视其节凛然而孤也所谓直哉史鱼邦有道如矢者欤汝视其貌颀然而臞也所谓伯夷叔齐饿于首阳之下民到于今称之者欤汝视其中洞然而虚也所谓回也其庶乎屡空有若无者欤故古之知竹者其惟夫子乎子猷非知竹者也客曰甚哉清虚子之言似夫子也敢贺此君从陈蔡者皆不及门君何修何饰乃得于四子而同席愿坚晩节于嵗寒以无忘夫子之徳  

拙轩赋　　　　　　　　　　【`金`】赵秉文  

宣抚移刺公筑室于私第榜之日以告闲闲居士曰余有拙病似愚而强矫矫亢亢踽踽凉凉人皆喜圆已独喜方将适东溟顾登太行将之旸谷反走寒乡鬼笑揶揄人怒中伤神医不能疗蓍蔡不能详且子以为何如可愈而康也居士曰拙者自拙吾不知其短巧者自巧吾不知其长或善宦而九卿或白首而潜郎以俗观之有窳有良以道观之孰否孰臧较荣枯于瞬息等一梦于黄粱神曳尾大胜刳肠汉阴抱瓮焉知泆汤蜂以蜜而割蚌以珠而戕锢桓山之石岂若鹑衣之负朝阳忆上蔡之犬何如羊裘之钓沧浪天道茫茫何有何亡老不烂祸延枯桑鲁酒味薄邯郸被殃吉凶无朕智不能量鄙夫自私虱处裈裆达人大观物我两忘纵心浩然与道翱翔言未既公笑曰余病良已谢夫子之愈膏肓也  

榕轩赋　　　　　　　　　　【`元`】袁　桷  

南粤之区温风戛摩积炎吹云流金为波少负老息盼兹庭柯爰有弱木攀缘嘉生连理纚结附枝膏凝荫旋万牛广容专城千柱承宇百寻傲空羣焉莫争希贤同风长与少殊如昂如颙溜微生于一发寄丰壤而敷茸讵拥肿以丐全眇頽波之溶溶厥类兹伙其名曰榕东鲁先生见而笑之曰目无常形嫫母以为能耳无常声折扬以为清美丑相乗孰完其生眷兹连蜷弃诸同辞薪者鄙之斲者訾之轮者絶之器者挥之夫好恶不齐莫与之争吾何行焉举觞以噫噫极而歌歌曰木之诜诜匪委他兮木之萋萋匪婆娑兮巧为彼矢名为彼戈徂来维松新甫维栢奈何奈何客有踵门而言曰议物产者必以良舍所用而求无用将安所向先生曰多谋者神泣多才者形伤维彼阻穷百虐备尝蔚然以修充然以光四海立贤勿云其方穷发之北殆将骇兮榕兮榕兮吾以为楷兮  

素轩赋【`有序　　　　　　　　元`】袁　桷  

太原白无咎征名字于易复以素名轩寔维其祥乞赋陈郡袁桷赋曰  

维太初之混茫兮渺昭质其孰分二仪迭其交媾兮肇清浊而成文翕九垓其同风兮佩钩矩以播芬邈焉黄唐之仁声兮极黼黻之成宪忠与质其相环兮迄苍姬而莫变亘终古之同轨兮成后来者之过征载籍于竹简兮淳风郁然以未坠悯太和之沦胥兮希洁已以自致三熏沐而扬灵兮俨前圣之遗防悟宣尼之自筮兮繇告之以不乐曰丹漆不文兮白玉不琢质不可以受饰兮道不可以杂敦厚静止兮弗居其华惟无色而自色兮物莫能与之加爰锡名以表励兮虽颠越其靡他凛世垢之淟涊兮蕲旁证以冀直聃演言以清浄兮戒目盲于五色墨谆谆以兼爱兮悲棼如其何益冕朱里而外兮衮袭裘而不裼淡酒之无和兮辂尽诚而越席顔执仁以不违兮炯虚室之内焕商起予而举隅兮惧絜矜夫倩盼噫童子之微言兮惊曽氏之华睆拾沐浴以孤泣兮兆有知夫孝子乗结驷以夸容兮终内热而殒愧车美泽而可鉴兮曷栖栖夫靡止彼马师之食艺兮亦能遗黄而洞理羌若人之好修兮姤芳泽之日恣将乗飞防以上征兮扬古帝之正则悃愊欵欵而弥贞兮固丹府之介特书盘盂以参倚兮虑夫之不食揭嘉名于户册兮振白首以莫忒申以辞曰茫茫重物之先兮刚柔相摩文以宣兮反初复真徳乃全兮履素莫渝吾将以无愆兮  

静轩赋【`有序　　　　　　　　元`】戴表元  

东平阎公名某居静轩剡源戴表元为之赋曰  

世有欲静者问于其师其师教之以学坐盖屏居久之能安于足而不能安于饥穷之水火于是教之以学黙又絶语久之能忘于口而不能忘爱憎之荆棘于是教之以息交则不能蛰穴而栖巢教之以寡求则不能餐松而饮流故嵇叟以慕仙伤生杨卿以忤物招咎喑鴈先尽柔木速朽恶影者走而滋多逃声者驰而愈有呜呼悲夫事有适至理有固然子不观于空洞渺没沧溟之渊方其决阴谷泻层巅经苍莽而始激触萦纡而弥喧迨至乎钜海则沉沉湛湛人莫测其亏全又不观阴阳四时之去来前者谁挽后者谁推但见河汉乌飞而没草木实落而花开人之营营与识俱生识步而驰识取而争穷血气之所趋虽贤愚其同情惟夫大静之士得智遗智居名避名用能翫外物若蝉蜕戏世好为孩婴时然后出不得己于出则山揺而岳动时然后处不得己而处则鹄峙而鸾停时然后黙不得已于黙则风收而霆息时然后语不得己于语则玉振而金声彼沾沾之小夫与硁硁之俗子勺水盈缩杯羮愠喜间有闻苏门而习啸望箕山而结轨岂不贤于其徒语诸大人先生之门是犹过蓬莱而夸海市也  

可竹轩赋【`有序　　　　　　　元`】戴表元  

山阴王理得静人也尝筑一轩竹间取晋子猷语既名之以可竹而请问于剡源乃为设客主人问答之词以广其意  

客有问可竹之义于王子曰昔子之先琅琊黄门厌历兵革颉颃世纷捐家勲而弗绍欲投好于此君寄庐于东土譬之一壶之波流然而侪车代翳弛担挥耰宁馆庖之不继阅苍蒨以消忧此其达生几于栁下忧世近乎庄周者也今子袭旧徳之箕裘耕素封之稼穑傲睨徐举优游内息出无萧朱许史之荣入无研桑陶顿之役浮毫泛颍沿典遡籍油油乎顔充气盈华春盛而方敷翛翛乎材坚气良兵朝餐而待击虽征名于古贤亦取妍于幽植所谓几案之翫阶除之饰或可有而可无非至人之所溺王子闻而叹曰于乎嗟乎是何伤乎盖闻事有不期而相役物有适至而为娱客不媿夫重叠组之世崇台广榭之区辇千夫以斥苑囊万金以聘姝歌喧管咽钟奔鼓趋乃有下舍一朝之费而耗中人十家之须观其睫晕欲寐体疲索扶意昏昏然不接弃咳唾于须臾至此穷厓之颠絶岛之上惨天荒而地寂四无人以惆怅忽见奇丛异干瑰质伟状至恋惜以忘归为游扬而咏唱使客评一境之异同较一时之得丧果孰为之贤愚将悠悠而无当粤吾来于兹土姑无论乎古先今夫残墟断础废圃荒烟因前时之煜煜常栉比而云连虽蒲萄分根于遐徼瑚移植于深渊可成林于谈笑何是竹得而侔旃而吾一夫之宅百楹之庐本先人之遗构匪东郭而开墟赖清阴之见覆幸斤斧之相疎风春雪腊雨晓晴晡吾试与客振衣坐石携琴挈壶醒则行歌商山首阳醉则卧游无怀华胥竹当冁尔而笑色勃而吁当此之时人可竹欤竹可人乎于是客主相喻頽然忘言但见翛翛之凉月若迎顾乎前轩  

缩轩赋　　　　　　　　　　【`元`】戴表元  

戴子既为缩轩于剡居之西有客过之哂然而叹曰戴子将隠乎抑将以为徳乎何其志之髙而言之谦也戴子曰不然吾三十年行乎功名之途而涉于是非之林及今年渐衰而始休业无成而多悔进不能有为于时以光宗姻起门祚退不能资其所自力以树田园活尊稚七暑而一葛十晡而九糜皇皇乎徒勤而无所施荒荒乎内怵惕而人莫之知支隙巢以窜伏聊憩惫而逃虚盖不武以成怯非能髙而为卑而何暇于隠何以为徳哉客曰子不观于南山之熊东海之鲸鱼乎夫南山之熊人知其勇也然而未尝狎于郊岂不知夫郊之获为饱腹哉如使日日而见之则人得以轻其勇矣东海之鲸鱼其怒也能覆千斛之舟习于海者未尝遇而覆其舟也今夫能言之士聴先生之説以游于千万人之都与操利业以闯伺于四通八达之市人人志于取也趋喜而违怒据安而逊危其事良苦矣有一不当意而无尺寸之地以居其躬子不匿避之而欲以常盛之名揭乎必趋之冲此岂徒无得而已殆难知其所终故曰寡求而少愿者守身之宝也不争而善让者逺灾之道也且夫华煜者老而归根饰美者劳而返素火以晦传烬历以退合度子毋以昔之揭揭而病今之龊龊安知非子徳之将就而乐其夸也官虽薄犹贤于无名居虽隘犹愈于无家三遇兵而不死一谋归而就成心怀贞士之操身漏闲民之征一以子为佣胥亦或以为夫一以子为羁雌亦或以为雄熙熙乎蚩蚩乎无誉无谗人不得以锢子之衔无势无辱天不得以制子之梏子于此犹不足顾今之侧肩曲项擎拳累足以求伸者宁得如子之缩乎察子之介介诚有所缺然子且自视孰与古之黔娄莱芜贤黔娄贤而死不衾莱芜贤而生无炊子敢望丰衣给食乎哉姑务缩而图之缩于赀者康缩于力者强缩于名者良缩于徳者百世不忘故今登子之轩嘉子之谊将濶略乎隘夫曲士之节而荡摩于大贤君子之事于子何如戴子闻其言始而蹙然若无所容既而涣然以怡矣久而恢然于中忘其居之约而身之穷也  

雪轩赋【`有序　　　　　　　　元`】蒲道源  

延祐四年余与牛君楚臣同官于翰林国史院始获相识君京师人宰相知其贤而有文以白衣辟用授国史院编修官未几求去余私谓从君游者检阅宋文郁曰第语牛先生云今司文柄者徒欲得君之贤以为此职非责以朝夕奔走期防姑少留得俸金以给饘粥可乎文郁以告君曰蒲之意甚厚然吾以早衰不能勉强非不乐此职也但食人之食而不事其事吾不为也遂决辞余闻之深有媿其言暨余承乏国学君使人持雪轩卷求余序引余窃思君之取义于雪其必有深意焉今试以君平昔观之则夫雪之皓然一色皎而不汚者庸非君之洁乎其掩秽覆瑕者庸非君之有容乎其倏然而集忽尔而释与时变化者庸非君之出处乎若夫为来牟之瑞则君子孜孜讲学以善及人者可知矣至如天葩缤纷匪雕匪刻作止疎宻飞舞之态而其文章之妙天机所到非有意而为之者似焉宜君之以雪名轩而识者亦以为然也向所谓贤而有文与其翻然而去不以穷达累其心者于兹而益信噫君子乐道人之善而欲播于歌咏者观此有以识其大凡云既以为之序又从而赋之  

牛君楚臣以雪名轩太常陈子悉着于篇而又征文于余也余掇取陈子之所弃者以为言方其冥用事白昼将夕严风乍止同云坌集天花散坠弥望如一飘然而入吾之户忽尔而缟吾之室余乃掩闗退处蛰坏其居萧萧骚骚鸣吾竹牕之纸皎皎洁洁映吾棐几之书怳虚白之渐生渺俗虑之絶无当此时也或倚团蒲以聴其声或据槁梧以观其色神魂洒然而昭苏肝胆以之而莹澈如生乎鸿蒙之世与浇风之悬隔如独立万物之表蜕垢氛而超邈此伯夷采薇于西山求仁而有得而顔子躬四勿之训已私之尽克之时也欤噫微斯人而与言啜茗饮以冲黙  

友筠轩赋　　　　　　　　　【`明`】方孝孺  

惟青青之玉立俯漪漪之轩构憩乐矣之幽情处蔚然之深秀苍雪洒乎凉飇緑阴蔽乎清昼春之时也暖律乍起和风方刚对穆穆之龙孙列班班之鹓行风节持以雅素体质直而端庄其夏色也南薰解箨丹凤来仪香馥累累而贝簇宻叶重重而翠围笙簧弭乎节奏佩玉鸣乎参差眦佳丽以褒雄据静便而伏雌若一尘不到之际万事脱羁之辰渭川致乎斯景黄冈寓乎此身风徐来而韶合雨初歇而香匀至若色侵书帙凉溢芳尊日穿漏以噀金水环回而潄银坐拥碧筒之杯地敷翡翠之裀或弹棊而雅歌或解衣而脱巾或焚香而啜茗或聨句而鼎真固平生以足乐虽百罚而弗醺越若秋之与冬金气肃兮万木凋冥降兮羣阴骁履霜兮冰将至摧枯拉朽兮焉逃禀抗雪之英姿健凌云之髙标或强董宣之项或折陶潜之腰或簇白云之调或作重华之韶既不婉以不丽亦弗矜而弗骄世上有玉堂之贵此岂无瓮牖之安乃缓步以当车复谢崇而慕闲彼将聴晨鸡而拜枫陛此独咀明霞而扃柴闗忘情于汉庭之宠避世于商阳之山至于侣鱼鰕而友麋鹿岂复对隆准而瞻龙顔采玉芝于苍烟之表洗两耳于清溪之湾然而清则清矣未有得兹轩之真乐者也词曰清清兮嵗寒之心温温兮琅玕之音君子居之兮实获我心俟正命兮履薄临深君子处兮伤今慨古古人汩汩兮谁争子所蔬一器兮酒一觞乐以忘忧兮嵗月长羌彼五陵豪富兮乃积乃仓朝重白璧兮莫手粃糠松花饭兮荷叶衣瞆两耳兮逺是与非朝其游兮莫而归安得从子兮其乐有余  

思归轩赋　　　　　　　　　【`明`】王守仁  

阳明子之官于防也廨之后乔木蔚然退食而望若处深麓而游于其乡之园也搆轩其下而名之曰思归焉门人相谓曰归乎夫子之役役于兵革而没没于徽纆也而靡寒暑焉而靡昏朝焉而发萧萧焉而色焦焦焉虽其心之固嚣嚣也而不免于呶呶焉哓哓焉亦奚为乎槁中竭外而徒以劳劳焉为乎哉且长谷之迢迢也穷林之寥寥也而耕焉而樵焉亦焉往而弗宜矣夫退身以全节大知也敛徳以亨道大时也恬神养性以游于造物大熙也又夫子之夙期也而今日之归又奚以思为乎哉则又相谓曰夫子之思归也其亦在陈之怀欤吾党之小子其狂且简伥伥然若瞽之无与偕也非吾夫子之归孰从而裁之乎则又相谓曰嗟乎夫子而得其归也斯土之人为失其归矣乎天下之大也而皆若是焉其谁与为理乎虽然夫子而得其归也而后得于道惟夫天下之不得于道也故若是其贸贸夫道得而志全志全而化理化理而人安则夫斯人之徒亦未始为不得其归也而今日之归又奚疑乎而奚以思为乎阳明子闻之怃然而叹曰吾思乎吾思乎吾亲老矣而暇以他为乎虽然之言也其始也吾私焉其火也吾资焉又其次也吾几焉乃援琴而歌之歌曰归兮归兮又奚疑兮吾行日非兮吾亲日衰兮胡不然兮日思子旋兮后悔可迁兮归兮归兮二三子之言兮  

见南轩赋　　　　　　　　　【`明`】李东阳  

若有人兮衡门之下兰渚之濵体貌质野意象清真植丛菊兮千株抚孤桐兮五弦朝咏结庐诗暮诵归来篇盖慕陶靖节之为人也遗世絶俗自称为葛天氏民尔其傲晲江湖逶迤冈阪倚秋旻而长啸惊落叶之方短藜杖纡徐其却立芒屩逍遥其未反登西丘而左顾陟东皋而右盼时宿留以延伫忽南山之在眼澹秋色兮将夕思美人兮何极瞻孤云兮归来与飞鸟兮俱息慨嵗华之迟暮及草木之萧瑟寄缅怀于太古聊一感于山色方其崭岩防防如鬭如却弛张廓翕如拱如揖飘扬兮如骤偃蹇兮如立倏敛藏兮既定渺不知其所入当予之始遇也伥伥皇皇心志交驰四顾徬徨不暇走趋俛仰之间万景毕露披襟一笑倾盖如故神之既交窅窅冥冥一尘不干彼此忘形太虚寥寥何物非假随所寓托物无不可盖于是不知山之为山我之为我也夫物有化机相为终始情感气应谁之所使出于自然乃见真尔锦防之炫烂适足以瞽吾之目笙簧之聒杂适足以聩吾之耳故达人之放浪独钟情于山水而乐水者之动荡又不如乐山者之静而止也呜呼南山之闲闲兮繄我之乐不可以言传南山之黙黙兮繄我之乐不可以意识彼逆旅之相遭岂茫茫其求索惟物我之无间始忘情于声色盍反观乎吾身决天地之充塞彼南山兮何事仅乃胷中之一物  

皆山轩赋　　　　　　　　　【`明`】陈　琏  

二仪气凝有浊有清浊结为山殊势异形内遍九有外极四瀛虽姬辙不得而穷禹载不能尽名惟滁之山雄冠淮右蜿蜒磅礴储精毓秀竦拔者为峰为峦嵚崟者为岩为岫尊隆者为岭为冈坡陁者为陵为阜或翔如鸾或伏如兽或鋭如圭或圆如胄或侧如弁或凹如臼□霞出而姿妍紫烟消而容瘦奇形异态孰得而究至若空洞而腹棱层而节石结而骨泉流而脉或低而昂或拱而揖或奔而驰或断而接其环于滁者几二百余里不翅锦屏张而玉笋列此皆山之大凡也爰有君子系出延陵家传诗礼世袭簪缨驰声华于辇毂着勲业于明廷司马政于淮甸友鸾凤于林扃而乃怡神冲漠思屏嚣諠爰择胜地爰搆髙轩以仁为基以智为藩以义为路以礼为门从而揭以皆山之号盖有取醉翁之言遂疏泉石遂薙榛菅庭森玉树砌长芝兰新雨过而琅玕浄幽花落而莓苔斑方文牕之洞启对叠巘之巑岏空翠飞来几上白云栖于檐端或拄颊以迎爽气或卷帘而纵遐观或弹琴而招瑞鹤或吹箫而引祥鸾髙情喜乎冲旷雅志乐乎萧闲着屐嗤乎灵运携妓鄙乎谢安若夫万壑响兮号风千峰静兮过雨景物佳兮可人地位髙兮如许列诗书兮前楹陈图史兮东序抚孤松兮盘桓歌小山兮容与或来山泽之癯或集瀛洲之侣饮仙露而泻金茎挹清风而挥玉尘诗成而光夺珠玑赋就而音谐律吕屏郑卫之哇淫蹈前修之仪矩此君子乐皆山之趣有不可得而枚举也予尝宴乐轩中醉而假寐梦乎一人状如武吏綘衣朱冠持节而至揖予前曰闻子所赋美则美矣但知其一未知其二我今告子幸毋为戏滁介江淮山川灵异历千万年孰启其秘昔晋东征弭节其地琅琊之名遂闻于世爰及李唐文物斯备赞皇庶子后先继至山水益佳台榭崇丽溪着独孤之文泉表阳氷之字逮于赵宋治迈于唐山川胜槩发于欧阳王曽诸公声名颉颃登临赋咏泉石有光或以滁阳之郡号为醉翁之乡是以皆山之胜闻于天下故历世愈久而愈彰逮及皇明宻迩京邑钟山石城相望咫尺草木増华山川出色矧圣制之载颁着神龙之灵迹丰碑镇乎岩峦天章焕乎奎壁是盖旷前代所未有而始见于今日也维城西南风气攸聚爰建太仆爰启公署羣圉牧监星列棊布仆臣维贤国马蕃鹿虽渥洼之产未足以拟其良而麟徳之盛不足以方其数岂徒夸威武之张实可颂国家之富方今圣明御极徳轶唐虞万邦乐熙皞之化而君子得以擅乐山之娱况皆山之胜再显于文明之世而诸公制作不让唐宋诸儒岂山川之灵有待而亦气运之所式符子不于是而赋顾乃于景之橅不亦陋且迂邪予梦既觉恍然如失因述所闻用书轩壁于戏神哉于戏异哉  

嵗寒轩赋　　　　　　　　　【`明`】陈　琏  

猗欤美哉嵗寒之为轩也去戎卫而匪遥隣公廨之伊迩峻宇临街崇基犹砥文牕洞开逺见百里虽创建之髙明较于制而靡侈每肆遐瞩足畅幽情羣山献秀或苍或青奇形异状不可得而名惟松与栢近乎檐楹根蟠厚地树荫空庭于是外设缃帘内施棐几炉铸博山剑悬秋水蓄邺侯之书讲郤縠之礼延赋咏之鸿儒逺酣歌之妖妓凡古今之名物亦无求而弗备想夫轩居整饬松栢萧森阳乌转影緑云布阴苔锦满地市尘不侵巢辽海之孤鹤来炎州之珍禽度清风于万壑激鸣籁于乔林于斯时也正宜投壶雅歌击节长吟或鼓曾防之瑟或操伯牙之琴神境适惬万虑消沈然则此皆寻常之乐未足以表嵗寒之心也至若万木号寒穷阴闭塞腊雪飞璚山川改色郊野断樵牧之踪江湖絶禽鸟之迹百卉以之而摧残万汇以之而变易惟松栢之森然翠盈盈而欲滴于斯时也寄傲轩中或倚或徙醉飞觞而饮羊羔坐清谈而挥麈尾效斯立之吟哦慕田鸾之服饵因有感于流光复细推于物理何草木之易零惟松栢之独美想其为物也受正气于天地禀精华于阴阳故能挺生奇质异乎众芳排九霄之风云傲严冬之雪霜恬晩节以自髙期有用于明堂岂圣人尝取以比君子之徳而君子亦假嵗寒名轩以徜徉者邪谇曰严冬届兮万物闭兮雪霰纷纷山川寂寥兮俯仰六合浩无垠兮维兹嘉植节操坚贞兮共守嵗寒以盘桓兮  

江月轩赋　　　　　　　　　【`明`】陈　勲  

石大夫尝以清秋之夕与客登金陵诸山以望江渚露横波兮如练秋毫兮可数瑶为笙兮鼍为鼓江妃歌兮素娥舞聊一尊兮容与独懐思乎繄何迢迢兮乃在乎定水之曲虹崖之阿若有屋兮岩之间被青桂兮垂女萝壁巃嵸以矗立兮流琤琮其在下虹梁双兮缭之参差兮车马潆渟兮石坎瀄汨兮龙山盘涡喷瀑不知其几万转兮波光回而洲渚出湛深碧之澄澜浴鳬兮飞鸳素鳞兮紫兰舟纵横而网集倚渔笛于风湍忽东山之翠岭隮望舒兮南端冯夷舞于波上捧明珠兮登玉盘于是空水相鲜素彩浮溢委鉴乎罗幌泛滟乎湘帙殷霜钟兮初宵弦鸣琴兮横膝既而朋好集亲懿展羽爵曹飞玉绳徐转歌渌水兮思长挹露华兮香逺斯固已婆娑毕景偃仰穷年爰驰驱之靡息梦故蹊兮依然客曰昔贤不尝感夫水与月乎惟观乎物之外也悟彼藏之不尽知适我其焉穷今吾未能泝峡浮川过子之轩而问焉而当其适则无之而非水与月者何必一壑之美数亩之宫哉乃歌曰沧海一粟寄太空兮水流月明杳无穷兮将子汗漫游鸿蒙兮挟飞仙人御长风兮焉殢一区劳忡兮大夫曰唯唯诚如客言虽然予盖有思也昔先祖大夫有防恵之徳施于方州政成乃老于焉以休予时稚齿从钓游焉亦犹此月色此江流也昔人咏思祖徳至或捧遗研而然况乎庭户陟降迹往神留者哉客乃爽然盱衡西瞻若有遐企然更为歌曰山月苍苍江涓涓兮长松樛木枝连婘兮兰堂桂牖薜蕙櫋兮有伟若人邈而仙兮诒厥繄何简与编兮俯仰瞻眺怀斯贤兮大夫敬拜举酒相属进牍抽毫以殿羣玉  

方竹轩赋　　　　　　　　　【`明`】金　寔  

秋孟之夕觉非道人寓宿于主人之轩见植竹焉外方中坚峭然觚棱扣之如石有声硁硁予怪其不类众竹戏若有评后皇植物各畀以形洪纎肥瘠莫殚其名毫忽无僭若冶剖型尔竹之产为类实繁寄哀潇湘托兴淇园峄阳之材声叶鸣凤箘簵之坚荆扬效贡黄冈如椽用代陶瓦篲篠丛生束之盈把由衙鸡胫般肠射同苏麻筼筜笆箄龙钟体柔为节促为刃毒为篻依木为弓毳毛为狗扶老为笻名虽万变莫不示圆于外而抱虚于中故能文理缜宻而节槩疏通迎刃而解落箨以从桃笙籧笛织翠生风缆维砥柱力绾艨艟干旄孑孑旌旗蔽空彤管炜炜横出词锋箫韶九奏至和攸同他如器使惟适所逢皆所以弼成人用而翼赞天工者也尔之为质外方内塞肌不柔顺性复挺特櫽括莫施何堪组织岂非才不适用而名浮其实乎言既而去逡巡就睡梦一叟颀然而长双眉入髩氅衣无裳头角峭厉枨立木僵历阶而进出声琅琅凡今之人喜圆恶方顷闻诮讥顾不敢当予非舍圆而不居盖亦天赋之有常矧夫方圆不侔自昔为讱豨膏棘轴不能独运凿枘异投终厎于吝黯直见疏诈乃近正论天人江都逺摈恢谐诡奇金马日进固知鬻圆以遂私不若执方而自信也且物生而才罕即安处雕礲斲削自致困苦樗栎拥肿斧斤莫寻桐杉赭野枳棘成林天啬我才实非我仇以才莫全我获实优方将励吾之方坚吾之塞保天之全资地之力长我儿孙同居夀域邀凉月于江上疏冷风于座席有爱我者过从成癖敲门竟造不辨主客札瘥奚生逍遥甚适彼以才而效用于世者自视于予未知孰得而孰失也予惊而寤万籁俱寂明月入户凉在巾舄惟见此君挺然于庭粉垣铸影一尘不惊修柯滴露锵然成声予乃爽然如失惕然而醒乃歌曰圆以智行兮方以义守智或有穷兮义则可久以虚而通兮以实而塞通或溃决兮惟塞乃格才应时用兮拙为世捐用则精兮捐则神全竹兮竹兮子将谓汝为方兮而不识汝之大圆  

聴鹤轩赋【`有序　　　　　　　明`】倪　谦  

予友郭君彦理曩在南京尝持聴鹤轩卷索予为赋予时偕计北上迫于试期不获遂所请今从亲至京复出此卷示予展视则已为华胄勲卫公所先姑亦效颦于末非故与之角贵不爽旧约焉耳其辞曰  

弭余节于瀛洲兮陪羣仙以遨游聆天风之下上兮落清响于髙秋静余武以延竚兮爱余音之断续觉尘耳之顿豁兮澣寒泉于一掬恍羣真之礼极兮锵佩玉其琳琅疑钧天之广乐兮律协应于宫商道逢余之故友兮序汾阳之世谱爰倾耳以告余兮斯乃胎禽之送语曰予尝豢此兮俨真素之芳容匪吾子之见赏兮孰能得夫予心之所同嗤粉黛其骈列兮纷搊筝而击筑拂梁尘以遏行云兮适足蛊心而荡目嘅风雅于中古兮曾一声之莫遗引圆吭以振羽兮若大音之正希繄生物之有声兮形气轧以相成繁噪者乱吾虑兮哀怨者伤我情惟伯赵之与鹂黄兮肆颊舌其无余怜燕鴈之来往兮叹枭獍之不可与居彼雝渠之急难兮羌不可道也罹鵶鸮以哓哓兮又臲而莫之好也岂若吾之仙客兮出青田之世族形历世以屡变兮夀千龄而不足养圆颅之渥丹兮曳裳衣之缟饮瑶池之玉液兮啄圃之瑶草席威躭之遗庆兮策南征之故勲匪子晋而莫驭兮岂士衡而得闻夜警露以长鸣兮旦冲霄而厉翼访逋老于孤山兮梦坡仙于赤壁心孚契以兰臭兮结新盟于嵗寒时兴逸而起舞兮发爨尾之清弹彻尘马于寥廓兮骇窻鸡之辟易谅知音其既觏兮愿疗此烟霞之痼疾予闻己以蹶生兮嘉物理之善穷昔孔圣之耳顺兮贵声入而心通彼鸣皋而闻于天兮固无微而不灼在阴而子和兮信可縻于好爵睠阊阖其尺咫兮宜排云以上呼跨黄楼之六翮兮斫蟾窟之桂株待震霆之起蛰兮露崭然之头角簉鹓鹭之清班兮接凤凰于阿阁斯时也余将与子共游乐于灵囿兮重聴夫白鸟之翯翯  

## 御定历代赋汇卷八十二  

室宇  

至乐斋赋【`有序　　　　　　　宋`】王十朋  

予读欧阳诗有至哉天下乐终日在书案之句因采其语以名斋又从而赋之  

予与客坐于书斋之内客仰而顾俯而笑曰子知天下之乐乎散于事物之万端会于穷达之两途然皆有穷焉吾言而子聴诸髙车驷马腰金曳组前者呵后者衞士之得志于当时者之乐也然有时而厌焉前日朝廷之士扁舟去而烟浪深也枕流潄石吟风啸月采于山缗于泉士之无求于世者之乐也然有时而改焉前日山林之士蕙帐空而猿鹤惊也予曰子之言皆外物之乐也乐果有穷乌知天下有所谓无穷之至乐哉一箪食一瓢饮顔囘之乐也宅一区田一廛扬雄之乐也是固无心于轩冕亦不放志于山林得乎内而乐乎道也  

吾今游心于一斋之内适意乎黄卷之中师顔囘友扬雄游于斯息于斯天下之至乐也又乌得而能穷  

山斋赋【`有序　　　　　　　　宋`】郑刚中  

观如居士榜所寓为山斋有叟趋其下仰而笑曰名何谓是翁号书生顷尝履玉阶之方寸奉天威于咫尺非山中之人今者囚窜正木偶因漂南冠而絷非爱山之时前有谢亭长之阁右乃见督邮之县非居山之地名何谓趋而出追问之不告观如感而赋曰  

予世居金华赤松之下深林丰草旷野平冈奥而爽动而臧初环翠以通幽凿嵌岩于邃府忽数峯之拔起入寒翠于穹苍葢初平叱石之处孝标读书之乡虽云可耕也类子真之谷口而盘之乐兮亦李愿之太行矣有桑有麻有梨有栗吾非耕而俋俋则灌而搰搰或无饵而钓寒溪或带经而锄晩日不知芰制之异乎簮裾不知编茅而类乎营窟桃飞花而送春雪拥门而入室所以鹿豕不惊乌鸟相得葢是山中之一物欺吾者曰为儒要当释屩作赋可以得官不牧羊而随人烧尾何为守枯槁而逺长安也脱如豹隠岂雾中许久犹未成乎一斑也盍亦舍蜩飞之控地观鹏翼之垂天乎闻而甘之炙背食芹诚忘其陋不谓沐猴之己冠也奈何草茅之性终在烟霞之痼不痊服劳而力已朽愿息而中愈顽虽侯与伯鹑且特而忧悲视此心无一日不在乎山间果以沧浪不濯之身负薮泽难藏之垢大不足以御魑魅之祥小不足以污豺虎之口风静雷収天高地厚爰葺此居使韬百丑蓬蒿兮隠前松筠兮蔽后湖光兮荡左江声兮注右宾客难过于髙轩书记不通乎下走藂茀蓁蘙﨑岖嶻嶪盖蛮獠洞丁之所杂糅罪戾者居之不妨戴隆恩于崧岱寄危根于培塿也寂无人声柴门昼扃隅坐一度秋林之策策如临万壑聴风雨之冥冥埽庸神之滞困对孤防之余淸盥瓶罂而小汲杂荼荠以同烹问迷涂于贝叶窥奥义于羲经是皆追省愆尤収召魂魄处阴休影之地洒心修行之庭彼何叟也谓吾小斋为无实而名殊不知忧幽之病既定于中州县在旁何落吾事不须笏以拄颊自披襟乎爽气故园之梦不生稚子之迎且置惟松楸之悲或感动于造化则首邱而死尚有望于终焉之计  

学林赋【`有序　　　　　　　　宋`】杨万里  

吾友胡英彦取班孟坚序传之卒章与黄豫章求益下之意命其斋房曰学林诚斋野客杨万里为赋之其辞曰  

学林先生宇宙一室书册永日江声山影排户而愿交诗臞书痴牢闗而不出客有念其幽独者闯然诣之仰瞻其雾之中则垢以铢两计也俯视其乌皮之几则埃以分寸量也客意若不释然者而问先生曰子奚若是哉痴臞之为双埃垢之为乡世与子忘乎子与世忘邪先生块然若不闻者徐顾客曰子可与谈乎俄掀睂而奋袖粲玉齿之有光源以开辟波以帝皇幽以天纬焯以人纲脞以虞初之破碎粹以东家之文章初松风而涧水忽玉磬而金簧客惊而自失曰吾乡也病子吾今也敬子子殆近于道者耶不然何痴于今而黠于古欤何臞于貌而腴于文欤何埃其几而不埃其心欤何垢其中而不垢其徳欤子殆近于道者也虽然子之幽且遐者吾不能以问子子亦不能以告我也愿问其肤而已吾闻檀柘有乡不明不植也玉石有琢不友不益也今子也十趾之下无百里之历两耳之窦无单辞之获则子也既絶学乎谅直矣不几于不羽而翺书囿不胫而趋圣域哉此吾之所以不惑而不得也先生曰非竹实林惟书为林今吾百圣之与居羣书之与曹盖终日揖逊其间之不暇子犹病吾虚空之逃耶客闻而悟出而喜谓其人曰吾有闻矣吾有闻矣其人曰子焉闻此客曰吾闻之学林之叟学林之叟闻之小徳之父小徳之父闻之叔皮之子  

新斋赋【`有序　　　　　　　　元`】元好问  

予既罢内乡出居县东南白鹿原结茅菊水之上聚书而读之其久也优柔厌饫若有所得以为平生未尝学而学于是乎始乃名所居为新斋且为赋以自警其辞曰  

新之为説也在金曰从革在木曰从斤邱陵为山而恶乎画履霜坚氷而致于驯犹之于人则齐鲁有一再之渐狂圣由念否之分唯夫寄一而不变者不足以语化化之为神拊陈迹以息观博吾事之良勤失壮嵗于俯仰竟四十而无闻圣谟洋洋善诲循循出处语黙之所依性命道徳之所存有三年之至谷有一日之归仁动可以周万物而济天下静可以崇髙节而抗浮云曾出此之不知乃角逐乎空文伥北辕以适楚将畴问而知津揜虚名以自夸适以增顽而益嚚我卜我居于浙之滨方处阴以休影思沐徳而澡身盖尝论之生而知困而学固等级之不躐愤则启悱则发亦愚智之所均斋戒沐浴恶人可以祀上帝洁已以进童子可以游圣门顾年嵗之未暮岂终老乎凡民已焉哉孰糟粕之弗醇孰土苴之弗真孰味爽之弗旦孰悴槁之弗春人安知温故知新与夫去故之新他日不为日新又新日日新之新乎  

行斋赋【`有序　　　　　　　　元`】元好问  

戊子冬十月长夀新居成仲经张君从予卜邻得王氏之败屋焉环堵萧然不蔽风日君为之补罅漏治芜秽葢十日而后可居荜门圭窦故事毕举取君子素其位而行之义名曰行斋而乞文于予予以为士之贫至于君极矣无禄以为养无田以为食无僮仆为之负贩无子弟为之奔走无好事者为之谋缓急而助薄少率资无旬日计泰然以闭户读书为业不以为失次而以为当然不以为怨不以为忧而又且以为乐也然则不谓之无媿其名也而可乎乃为赋云  

赋分在人如物有常反鹤与鳬无益短长力有可求胜天不祥福不盈睫一败莫偿莫难养心操存舍亡出入无时兮莫知其乡饱饥有时而激兮怒殆豢虎之贻殃我思古人动静有方静以养虚刚以作强辱以处污愚以退藏屹中立而不倚遡横溃而独障直钓磻溪之鱼秃节单于之羊有漆身以为疠有披发而为狂仕污世而执翿狥殊俗而解裳太阿存兼善之达緼袍有不求之臧唯夫长剑大冠以揖让人主之前者若固有故木食涧饮虽至于劳筋骨而饿体肤者为无伤古有之居不隠者志不广身不抑者志不扬士固有遯世而不复见然愈揜而愈彰南山苍苍北风雨霜有兰不凋俟春而芳伟哉造物又将发吾子之幽光耶  

余闲斋赋　　　　　　　　　【`元`】袁　桷  

曷不观夫农夫之治田春耕夏耘昼作夜缉望嵗常有思悯苗若不及候其阴晴谨其凉热食不满嗛目不承防穑事告成以祀以享入此室处曰余将有养休其四肢里闾熙熙瓮牖迎阳兹其为一嵗之隙得以自怡者欤古之志士范围天地之初冥搜密筹心如渊珠据会以集要积神以合虚冬炉夏葛谢而勿居逮其蓄极以通若烛计龟卜物莫能沮燕居申申欲不逾矩倚门而歌声裂金石恢乎其有容顺化而有得葢其勤者若此则其终也乃以豫佚惟昔贤之肥遯屹乎其頽波靑林扶疎擢兹琼柯味道以观淡乎不颇阅世推移饮兹无何养其粹精不激不阿有客仰止摭其嘉名以处以息慨然而言曰悲浊垢之骈臻御吾轮兮焉穷愍逐日以道死异惜阴之度功厥今金马公车履舄接踵承色以求为疲为冗退食以休濯其灵根藏真养恬防淸涤烦庸式庸似着于门顔维四民之有制实士农之居先惰于初者踬于后于智者罹于艰归休乎君援琴而歌曰羣动兮夜息贸贸兮吾徒曷猖恣不能以自适书兮在庋斚兮在席复吾初兮以无忒  

息斋赋　　　　　　　　　　【`元`】袁　桷  

慨太素之日凋服仁义者亦几乎外驰百幻晃众爱纠縻侧身于积薪之上试命于累卵之危发尽化而齿将终竟不得要领以自持端木之智工于言结驷之徳色索其中诚馁然也史迁之足老于行悲愤之书不能以全其生也东门之悔华亭之悲是犹碎毂而大幅掘泉而止渇何其迟也古之至人止于其所不止休于其所不休兢兢惕惕不得而名之强名曰息夫息形者神淸息事者愚絶息心者心愈驰息名者名愈彻庄周之息影为荒唐陶潜之息交为慨慷是皆未得其当若然者其必有自息之方夫知古而不知今谓之陆沈世故之岐多人事之机深生乎下都兮又安能超举以絶尘维李侯之静好蔼邹鲁之淳风不求异乎人黙息以底于鸿蒙振缨而趋簿领如棼上下杂糅否臧混沦一息而求之何异解牛之铓刃眇目于毫分也退居申申图书领宾不喜不愠寂然含珍吾有以知其息之外陈者矣夫天地之理动静济焉偏一而用则为五行之沴人身之气如车轴窒而不流则为疾疠为末废若侯者其何以为息之体而余以为外陈者岂侯之意与他年成功而归晞发于彭咸洗耳于箕颍味干健之旨以极君子之理吾不知侯之所为息者其信然耶其寓言耶  

息斋赋【`有序　　　　　　　　元`】戴表元  

蓟邱李仲宾郎中风流博雅经济人也而好世外之学盛年华士风度潇然异时尝以息名斋属剡源戴子赋之赋曰  

蓟邱之阳有一人焉非隠非吏不儒不仙手握昭囘之章口诵逍遥之篇跨鸿蒙抗靑云同游星辰动握天钧葢其道术既超乎物表而名迹未离乎人羣者也翫大化之所趋悟浮生之无穷寄百世于须臾期已息乎心躬曰何行而非家虽嚣隘而能容噫嘻乎子独不观之水上之沤乎谓水息而为沤则浮然而流不知其休谓沤息而为水则波然而起不知其已是水与沤皆非所以息也又不观之木与风乎风欲息而木窍之鸣木欲息而风挠之零谓风累木风无形谓木累风木无声是木与风皆非所以息也今夫人之居世何以异于水沤风木之相遭鸡鸣而起百体皆劳彼求息乎梦寐则有误饮食于田猎惑钱财于粪秽彼求息乎老耄则有闻鸣钟而不休思秉烛以继照志燕者息燕不息燕者益北其辕志越者息越不息越者愈南其辙人有常言贫者欲富富者欲贵贵者欲不死彼达者姑舍是无辱无荣无死无生以入于不争鬼神莫之敢撄若是不既息乎而山中之鸟或以喑烹潜居渊观或走而惊彼犹未逃乎实与名邪故有南华戃恍之裔西方竒诡之伦捐有説幻梯空谈真凡皆客所未喻吾将叩之其人  

容容斋赋【`有序　　　　　　　元`】戴表元  

东平徐公书燕居之斋曰容容剡源戴表元尝过之问曰是非汉人之所云白璧不可为者邪公曰不然因拟其意作容容斋赋久不即就而公归东平懐感旧话不敢负言乃为赋曰  

大智幽小智仇机鸣辙坌万类一邱厥有黄发真逸靑云隽游偃驾于希夷之林濯缨于淸泠之流笑众雏之相役弛然示之以无求始其昂头瞠目骄面怒腹咸峥嵘以思逞如不盈其所欲既静竢以自休亦逡巡而心伏故力敌者攻势兼者雄才十百者不强而从量千万者容之又容升容于斗釡容于庾举而投之太仓不知其有涧容于谷湖容于渎输而写之沧海不知其足丰狐之择燠干鹊之违风知陵阿丛薄之功而不知托气于太空海鹏息以六月泽龙神于勺水翛翛乎知太空之容已而不知太空之所倚物之相容何有穷己昔者周公端揆日容千士仲尼闲居容七十子当其垂绅端委擎拳曲跽前俞后唯而不为之喜及乎危疑转徙诗鸱鸮歌虎兕风披雨圮亦无所毁第泛泛而容之遗簪坠履残笾賸簋或闻风披靡或承流迤逦不知其几葢何必家陈羔雉之贽人拥轩车之华而谁不曰我尝趋明堂而游阙里彼有托一时之喜事夸四海之龙门侈公孙之华馆开文举之芳樽唾面教忍佩韦矫温所谓拟富于聮珠之室衒明于扶桑之暾吁嗟乎获容于人则幸尔乌足以尽彼我之所存  

寄安斋赋　　　　　　　　　【`元`】戴表元  

智安于无疑勇安于不怵廉安于傲贫让安于不屈内恕者安于寡言达权者安于简出乃有至人行无朋徒止无居室忽焉礼之以衣冠钟鼓而不知为衣冠钟鼓猝然辱之以泥途袒裼而不知其为泥途袒裼故能除藩去蔽剖觚破鐍动如大鹏飞扬振迅寄迹于八荒静如神龙收潜变化竒形于一物彼拘拘者方欲与之商行藏筹语黙宜乎叔孙见笑于两生楚龚之徒闻老翁之风而自失也  

木斋赋【`有序　　　　　　　　元`】虞　集  

奎章阁艺文监秀才方积昔在匡庐读书羣木之间谓之木斋余爱其高秀而赋之其辞曰  

夫何硉矹以嵳峩兮据积水而郁盘有楩楠与豫章兮翳松柏之丸丸揽芳草之盈庭兮听呦呦之鸣鹿濯余缨于沧浪兮沐余发乎飞瀑余洁淸以有待兮叹望之而弥髙絓余骖以弗驰兮气緜薄而心劳感春物之芳芚兮又晩实之不食更千嵗其未已兮退自脩乎兹室  

存存斋赋　　　　　　　　　【`元`】危　素  

繄太极之混沦兮为生化之本根维二气之阖辟兮畅万物之滋蕃羌易道之广大兮备吾身于乾坤极知崇以效天兮循礼卑而法地体成性之存存兮由道义之不匮信弛张之靡忒兮亦柔刚之相济伟邹孟之崛起兮当战国之兵争悼民心之迷缪兮掲皇极而载明谓君子之善存兮异羽毛之顽冥彼嵬琐之纷纷兮遂梏亡于外诱湛明镜之当台兮竟皆蒙于尘垢蔚嘉谷之罗生兮胡杂糅于稂莠懐咎繇之苗裔兮蚤奋迹于滕邦炯氷壶之交映兮粹白璧之无双翫元理于简册兮驱长才于海江爰校书于史馆兮持宪度于台阁善和燮于羣情兮或訚訚而谔谔沛大旱之甘霖兮苏八纮之毒蠚退休沐而斋居兮抚易象而观天亶存存之不息兮契洙泗之心传虽首路之邈悠兮奚白首而不迁忆旋辀于虎林兮却倾葢于京阙瞻云霄之轩翥兮莫策厉于驽劣葆贞白于嵗晏兮追往行于前哲乐几筵之洁淸兮陈左图而右书殖卉木之芬芳兮启韦编而载愉托中情于藻翰兮着懿戒于座隅  

真赏斋赋【`有序　　　　　　　明`】丰道生  

夫人所以参列两间优游没齿莫不应务彰性接物萌情适体求充委时感兴固有乗风云以骋志附龙鳯以效能或载笔于鸿闱或假钺于虎阃又有华毂日击锦帐云连蛾睂拥于后先鹭羽忘其冬夏又有取谷出絮执籖钻李朽贯不忘虞躬满籯惟图裕后众之所趋区以别矣揆厥心赏何者为真锡山东沙华子贞孝之艺文之英俶傥卓荦之懐廓瓌玮之器等勲业于浮云视侈富如土苴爰购斋居惟贮图典六经之籍诸儒之论历代之史百氏之言周秦汉魏之书晋唐宋元之绘固已盈几溢奁兼防压栋至于藻鉴所注神情所钟性命可轻头目同寳则有钟元常季直表贞观之所珍藏也王右军袁生帖祐陵之所眷题也顔鲁公刘中使帖及朱巨川诰宣和之所谱藏也王方庆通天进帖金轮之所搨翫也永兴汝南季海道徳楷法矜于海岳子山步虚康乐二赞草圣儗于季真右丞辋川图珍声万代恕先雪江卷寳着前朝君谟留精于数牍鲁直擅美于五书髙宗居九重而临写夺真忠穆挺大节而辞札更雅米兵部潇湘景若就楚江阎次平积雪图顿忘三伏松年九老院体一空马麟四梅家法咸具赵承防临书入二王之室诸图鼓盛唐之风邵庵蚊赋具体虞禇彦敬云山同趣襄阳叔明靑卞隠居小帧元镇惠山春霁等幅飘萧溟涬之表铿锵倡和之音又若坛山大篆鸿都石经夏承娄夀汉碑乐毅东方晋刻黄绢换鵞古题具在子敬植赋全本仅存淳化祖刻朱书见元祐之传太淸嗣摹墨彩乃大观之旧暨乎刘氏史通元台新咏则南唐之初梓也聂崇义三礼图俞言等五经图説乃北宋之精帙也荀悦前汉纪袁宏后汉纪嘉史久遗许嵩建康录陆游南唐书载纪攸罕宋批周礼五采如新古注九经南雍多阙苏子容仪象法要函称于诸子张彦逺名画记鉴收于子昂相台岳氏左传建安黄善夫史记六臣注文选郭知达集注杜工部诗曾南丰序次李翰林集五百家注韩柳文刘宾客集白氏长庆集殴阳家藏集三苏全集王临川集管子韩非三国志鲍防军集花间集云溪友议诗话总龟经鉏堂杂志金石畧寳晋山林拾遗东观余论唐名画録五代名画补宋名画评兰亭考皆传自宋元逺有端绪牙籖锦笈以为藏天球河图而比重是以太史李文正公八分题扁曰真赏斋真则心目俱洞赏则神境双融翰林文公为图为铭昭其趣也昔张彦逺弱年鸠集画夜精勤或嗤其为无益之事则安能悦有涯之生货衣减粝笃好成癖以千乗为轻以一瓢为适米元章每得一书既穷其趣輙以良日手自背洗客拱而后示屡濯而后展谛观之际迅雷不闻与夫褚中令鉴定若视黑白黄长睿辨证不漏毫发揆兹雅抱千载同符斯东沙子所以淹留嵗时两忘忧乐眇万物而无累超四海而特行者乎华之先晋孝子国史有传下逮有宋将仕公克振其家赵文敏表其墓监税公以善化俗掲文安铭其墓徳珍处士坚辞总管黄文献等称之子举都事自奋功名文献复志之厥配陈节妇堂有名公不一之书其孤栖碧翁轩有文儒相继之作贞固翁辑行家礼着于文同之传源长翁刲股活亲显于传芳之集以烈妇名者翁室邹忠公之裔也以存思咏者翁子守徳孙廷元之孝也南坡君逊业以成其义则乔太宰吕宗伯邹司成之言可考钱硕人备徳以相其夫则王特进吴文端文衡山之笔有征东沙子之先妣吕亦有衡翁之笔志矣凡此髙文钜册照映斋中则又华氏寳玉大弓子姓世守当传无穷以为衡鉴匪特翫好之供者猗嗟懋哉东沙子夏字曰中甫余交其人仅垂三纪知其志乎古不同乎今也爰作赋曰  

有淸华公子谒乎素履山人曰葢闻九陔倚杵十形冰块跳丸往来编珠萦带二气运其良能五行储其灵粹山川通其窍液动植纷其恢诡于是乎人也禀至贵以含生超众灵以成性万色归乎善视万声摄乎善听臭既别乎芳秽味亦甄乎邪正纷能言以能行乃时动而时静其所以役其心思充其口体者葢随感以有触或无涯而求骋圣王有作以道裁成劝之以爵赏董之以威刑民知向违咸乐其生嬴刘而降暨我皇明治忽迭易历数几更神帝嘉靖厥升平农服于野商踵于涂工竭其巧兵寝于隅当是时也有志之士固有应六符法三光横玉麟饫黄封抚华夷燮阴阳哂萧魏而弗齿睨伊旦而与伉复有元勲世胄倚葭托肺丹书带砺乎河山金貂趋跄乎禁衞尔乃相天时占星纪开阡陌制耒耜耕耨以时刈获必倍若千若亿为仓为积或擅丹穴或储紫贝量畜以谷闭门成市沉脑涂墙文绣被地妻素娥弄玉飞琼之俦便娟巧丽颦睂睇目取怜乎左右戏鱼龙而舞柘枝咏明月而歌百嵗钟鼗箜篌箫竽之音镗鞳乎昼夜喧阗乎闾里所以快耳目而娯心志者亦足以称豪于一时而不遂汶汶于斯世者也吾闻锡山有东沙子者儁伟人也粤其上世义熙维寳始居慧山华里称孝宋迁隆亭原泉则肇夷逃而华振业孔耀鵞津洋洋乔木杲杲节义之传诗礼之教簮绂蝉聮兰玉滋茂乃东沙子靡谐厥好萧然一斋自乐其道胡于斯际匪则匪效上之不闻出才智佐明时以芥拾乎靑紫下之不闻友豪侠置声色以酣乐乎桑榆中又不屑广田宅殖货贿以贻裕乎裔胄其于世也若或丑之其于古也若或纠之自在幼壮至于艾矣頺然泊然不易厥守意其性尔殊乎抑无见乎声利之徼欤蒙疑不释愿就正乎有道素履山人黙然不应瞿然直视已乃哑然而笑曰咈哉噫嘻子葢未达乎真赏之趣也天地变化阴阳乗除曲成万物理一分殊或淸或浊各适其趋情别淑慝性分哲愚方正其俗人十其区玉不火烬金不土渝柏不霜摧橘不淮逾貉汶而毙兰圃而枯廌嗜麋鹿带甘即且物则有然而况于人乎宜子于此心犹豫而口嗫嚅也且东沙子之赏真矣所得深矣请次第而宣之典午阳九豪没于戍子忆父言老不冠娶既悲罔极亦伤国歩终孝全忠克承厥誉弟嗣有传慧麓延绪南北屡迁逮乎炎渡君选友闻徳珍子举配陈贞节胜国表着栖碧奉母堂轩是署贞固燹避国初定处乃经故庄佳气郁聚遗命克遵后昆斯裕翫易吟诗蝉蜕鸣翥精诚动神明仪范昭士庶义烈维邹存思弗措南坡孝友期熙绳矩希翁之媳嫓徳二姥是鞠中甫敏而稽古其始也岐嶷秀颖成童耿介志超万物之表心游六艺之内谂佳颂之雍皥观国风之成败兼鲁韩之旁博贯毛郑之专治集欧王之新竒析朱吕之精粹抽密义于茧丝振金石之淸籁翫象辞于三圣诵典训于四代嗜孔乐于姬文审顾答于回赐明仁义于邹舆谈荒唐于庄惠伯阳尚其虚御寇逞其恣睢孙吴备其竒诈管商显其功利申韩忍于刻核屈宋陈其讽刺贾董敷其治策马扬逞其诡丽迁固儗于春秋潘陆方于江海燕许夸其手笔李杜称其雄伟王孟咏其幽雅储韦味其淸冽韩柳宗其典则曾苏羡其汪沛以至岐黄之济世昙摩之似是百家之殊途九流之异派靡不辨其瑕瑜导其肯綮饫其膏腴嘬其膋髓既填胸兮通理及援毫而吐思乍云蒸而霞缬或川流以山峙发朝芳之芬葩谢夕丛之腓瘁轩乎蟉腾而兽骇翩兮鹤舞而鸿跂明扬文武经纬之畧防阐天命性情之懿上敷帝王修治之范下述闾阎阽危之捜罗匪漏倾泻无滞准古绳今规人矩世举而措之固将黼黻乎皇猷而康济乎品汇者也若乃缔金盟启兰室合志方营道术济唇齿染蓝赤交以淡成言以忘得二泉师友乎希翁乃忘年乎胶漆南濠耽乐于图书爰同趣乎米薛泾野忠直振时而健羡乎夀席南原廉介絶俗而剧谈乎日夕衡山耆德而文重乎钧石东郭同门而追宗于淑实瓦屋高简而万里致防同之益媿吾英爽而旧京赏兰亭之迹石亭留夜坐之图林屋洒鸡鸣之墨资五岳之丽藻契萝石之闲逸乐何王之雄俊取月泉之空寂相与切磨其功讲习其业文防辅仁威仪是摄犹以为未足也白岩先生敦厐植性希叔旦之硕肤侪孔明之水镜庶稚圭之无我齐君实之守正阳明夫子心学希圣超训诂于闗闽悟存养于曾孟播直声于善感迈成功于李晟间气之所钟人望之所凝英才之所乐育曲木之所就正于焉鼓箧而行泛舟东竞抠衣必慎执经求证学究渊源道廓蹊径通于常变达于义命此其志岂效为我以自私曾无与乎天下之利病者哉嗟乎鼗鼓声防吐握人迈顔异遭三卞和刖再宁人事之弗臧将天命之有在是故伯乐恩深令伯情至元卿啮指曹休垂涕臧循仓皇以无寝司马徘徊而不对此东沙子之所以伤乎内也务光抱石鲁连蹈海文举樽空侯芭席敝子期赋于感音希范思乎絶艺此东沙子之所以感乎外也夫庶务前棼则淸虚弗来七情中扰则衰白驯致易不云乎知进退存亡而不失其正也夫子亦云道之将行也与命也道之将废也与命也君子知命亦审其进退而胡物之竞矣尔乃辟故址开三径建新斋閟幽境珉磩平柏杗挺朱牕明素壁浄松闗邃芝房迥县李书原米名梧阴垂砌荷香满庭太湖灵壁英山武康锦川之石霞涌浪积鸟栖兽踯蛟旋鱼跃菌秀英坼若醉若舞若戏若防嶜崟紫虎嵱嵸纡谲纷员兮庭实龙髯之松璎珞之柏弥勒之竹合欢之橘丹桂靑桐玉兰木笔碧桃红梅海棠朱楔紫蕙黄薇末丽杜若荼蘼瑞香水仙天棘宜男午葵桃黄红药昌阳日精鹃花瞿麦或防修除或森闲隙欐佹发骫藰莅呋肸猗柅的皪葰楙芬萃凝甘露兮扬清飔蔽炎晖兮延皓月巢鸾鹤兮游文鱼噪寒蝉兮吟蟋蟀东沙子于是埽絶烦嚣独怡岑静巷无车马之音庭鲜襟裾之影置轩辕之棐几拭殷侯之金鼎爇旃檀之珍香俯汝官之陶皿涤端州之紫砚列防苍之秀屏佩不衰之汉熊握如脂之古印被铢衣之翩翩启琼笈之缦缦昔者周穆巡狩至于坛山吉日癸已亲题石间弩张剑拔虎跳龙盘通古卧车而心悟中祜龛壁而跋存虽赞皇之未冺繄古意之邈然兹仅见乎斋中葢唐宋之所传汉世隆儒六经是订邕立典赐八分称圣武定迁邺而半沉贞观寳墨而独进矧蓬莱之摹本亦亡灭而莫问幸百许之遗文谅虬骥之堪并铭石之楷魏首元常幽深絶世古雅无方怅敬仁之俱逝讶宣和之搨藏荐贤表乎季直纂要纪乎士行焕贞淳之寳印遗照乗之夜光草书之极晋惟逸少至圣大成形神俱妙彼王着之摹刻徒肉胜之遗诮咨袁生之真墨徴八玺之晃耀矧祐陵之金题覩孤鳯之缥缈方庆臣瞾文献仍孙廓填鉴影郢人运斤信得门而窥奥岂虎贲之旁樽始金轮之辱序终倦翁之见珍况栖碧之手泽幸青氊之得人初学诗赞编聮庾谢防牋古色仙踪畴亚晔霓裳兮逍遥绚春林兮布濩想投迹于虚空殆争工乎造化阅神龙而流芳载书谱而增价伟哉鲁公忠诚川流正拟剑锋行超篆籀慰瀛磁之既平凛英风之发秀灿碧牋兮宜墨骇龙蛇兮奔骤历七君之品题实诸帖之领袖矫然季海楷法称雄怒猊渇骥父王祖钟述老彭之训准乐毅之竒踪烂真之丹识缛黄素兮金龙延之证其第一原功诧其难能乃若髙人摩诘前身画师家川之幽胜写诗境之瑰竒山盘纡兮挟雾林蹇嵼而藏晖水扬縠而渺渺雪簁粉以霏霏斯景之攸录乃天府之所诒狂仙忠恕尤妙书法委羇宦而肥遯状江行之霁雪景繄繄兮霾深波粼粼兮澌滑伧坎廪兮拥袂舟凌兢兮碍枻纷倡和之琳琅允夸诩之昭掲五季书亡君谟聿兴世方宗其楷法妙实在乎真行咏山堂之秀句陈子发之至情启评事而端谨示新记乎峥嵘统二八之并美标五子之题名元丰弥文豫章独步变行楷于淸臣习颠草于懐素伏波称其神伟诸座资其顿悟尺牍表其妍姿旧游发其豪趣睨顔蔡而追随轶苏米而不顾思陵南渡继体道君当金戈之倥偬乃留意于斯文忽神游兮天上遂手追乎右军皎翔鸾之舞镜邈羣鴈之凌云奉华拜乎嘉锡亨贞品其入神元晖克肖搆堂海岳行书赏于光尧戏墨贵于京洛思襄阳之旧游顾潇湘之是貌蔼晴雨之变幻纵天真之挥霍象内则晦翁屡题画表则子言斯度次平画院髣髴李唐兼承直之家传殆出蓝之擅长当阜陵之辛丑洒积雪于回冈风随盼而忽暝墨深黒而流光恍三伏之全失凛瑠璃之对牕魏国王孙神仙玉倚洒翰齐乎王钟绘事超乎韩李经赋宛其神传山水怡然天解塞翁让其三百暮江望其千里洗晩宋之衰薾为来世之模楷至于淳化祖刻则廷珪墨色之古银锭枣木之纹坡老硃书之辨赵公姓印之文启明向曙离剑还津较之师旦子明之刻次庄希白之临乌镇福淸之勒武冈东库之分精粗迥别不可得而并论焉小楷诸帖则乐毅元刻之真朔赞初镌之胜黄庭遗字之精洛神全赋之夐尺璧斯陈悬黎孤映与夫虞之破邪欧之白鹿心经禇之阴符度人柳之尊胜淸浄金生玉润咸可得而继称焉葢游艺以依仁宁翫物而徇欲饮沆瀣以吸朝霞沐咸池兮浴旸谷乗野马兮游泰初班由夷兮谒荼俈量古今于一瞬览宇宙于圭窦心澹澹兮坐忘行踽踽兮背俗聊栖迟以容与每遇意而自足所谓皭然蝉蜕浮游尘之外离人而立于独者非邪言未既公子怃然而歗逡巡而避山人曰焰焰斯风乃炎昆峩涓涓斯濬乃弥江河神明既启麄秽则那公子居矣吾将授子以皓天之歌歌曰皓天明明森成性兮迷亡徇物孰知正兮福轻乎羽举孰先兮衅重乎地避孰全兮息交絶游閴斋中兮厥心冥冥若虚空兮左图右书□烟云兮日月逝矣公子闻之涣然颡泚下席而拜起而称曰鄙人颛蒙溺乎荒俗之趣未闻大道之防者也幸夫子迪我若发蒙矣愿卒业为弟子乃赓之以中邱之歌歌曰相彼中邱勃崒壤兮行潦横集又莽霜兮脂车结驷天贸贸兮日昃之离铿鼓缶兮无累之人迥絶代兮弟子释疑真赏泰兮大夫能赋照中甫兮琢珉龛斋俾无斁兮  

潄玉斋赋【`有序　　　　　　　明`】邓云霄  

余忆家食时弹琴斋头入吾室者明月淸风与吾盟者海鸥渔父服食求仙意气霞举今十年浪出一官无成头颅可知拙宦自厌思欲抱犊故山唾弃鸡肋追叙昔日聊抒懑懐敢告山灵订言此赋夫小园见子山之髙闲居识安仁之逸余虽芜陋逺逊古人至若适志自喻其旨则一诵之犹带烟霞气也  

天镜先生抗心云际尽排冥筌与道合契枕黄庭于山斋専服食以忘世其为居也幽逾郑谷僻若苏门罗浮北户勾漏东邻絶垩墁以示素剖藩篱以全真阶列忘忧之草壁挂无弦之琴支牀有龟应门有鹤鹿为衔花兔供捣药石掩云闗画无剥啄松醪初漉香积防淸更检囊中秘法得潄玉之真经刀圭入口骨换身轻因以潄玉顔斋招邀仙侣息踵塞兑块然独处问竒之屦常满罕十谒而一遇于是和光子怪其迂诞过而问焉扪历罙阻步顿屡坐穿溪度竹迷右失左偶遇山童披烟掣锁主人方卧无为之牀醉羣玉之浆傲羲皇对防庄游于枕窍化蝶同翔和光子顺风疾呼再拜而请曰吾闻通人不滞于物茅靡波流与世汨没追欢穷年骋奢毕日封擅铜山家藏金穴食有鸣钟之馔驰必铺钱之埓适志泽体靡不愉悦今子癯形陋室枯坐空山食淡攻苦期觅大还徒自濡涎蜗角浪称脱屣人间成丹几时双鬓虚斑且子溪无神瀵之泉居类愚公之谷窥之止存四壁量之不满十笏葅菜当鲑嗛嗛于腹何取斯义而名潄玉主人若醒未醒似听非听偃仰欠伸徐徐出定目招客曰子其来而不见瑞图之瓮西湖之杯其光湛湛甘美如醅又不见昌城之蕊长洲之英酿为膏液醉入蓬瀛寳屑曽霏金掌真方久閟珠庭岂止辟邪灭瘢用以和神润魄非贡之于于阗非献之于靺鞨种不由于羊公藏竟异于张伯葢峚山开而五色现丹水澄而五味发余錬以轩辕之鼎承以优昙之盂一潄而黄芽长再潄而白虹舒截肪蒸栗其味焉如故陋斋或笑于田父而琼浆已重夫五都子徒慕洛阳名园道南大宅侈樊重之轩丽鄙晏婴之狭窄安知高明鬼噉盛满神殃鸟散梁家池馆狐啼霍氏门墙沉酣狂药寝息柔乡歌声未歇吊者在堂嗜之如乌鸢之腐防秽哉同粪土之蛣蜣岂若暖眠锻灶遁迹凿坯巢父之巢出入壶公之壶往来雉不惊罗蝉欣得翳樗以不材全身桂以余香自毙吾且栖迟茅屋啸咏云窝三径之蒿虽满一瓢之乐已多足戒路于亡羊心捐情夫害马愧北山之移文耻终南而索价有溪不以钓璜惟潄玉而休暇彼王乔与子晋时骑鹤而来下悠悠人世刦火易灰蟪蛄吟松安见树摧嵗云暮矣子盍归来于是和光子闻之惊若鶢居顔色沮丧却步反走越阶而降主人开帘明月正上  

## 御定历代赋汇卷八十三  

室宇  

寄老庵赋　　　　　　　　　【`宋`】黄庭坚  

生乎今兹兮见曩之人万物一家兮劵宇宙而无邻槖橡可以为泽兮鬓防苍然独奈何俯仰以是兮吾独立而不陈新彼族庖之技痒兮伐大觚以尝巧风悲郢人之宰木兮顾无所用吾斤澔澔汗汗兮黄川日夜流吾谁疎亲兮行天下以虚舟无地以受人之徽纆故超世而不避世盘礴于蜗牛之宫经行于羊豕之隧防甓社以为樽兮举海门以为胾觞豆于无味之味从衲子以卒嵗傥然以寓其不得已是谓无累之累何用穷山幽谷为独安往而非寄寄吾老于簪绂岌髙位之疾颠春秋以旅力去矣奉腆禄而雕年寄吾老于孙息厌羣雏之嗷嗷眷火宅之无安宁执枯而俱焦寄吾老于友朋未沫平生之言人夀不能金石忽相望于鬼柏之阡伊  

汉上之厐禅空诸有以为宅沈货泉以弃责聊生涯于纬竹维衡岳之懒叟独金玉其言音踞烧木以燠寒投鼻涕而无寸阴相彼宛童寓于柏松自干青云束缚舍翁主人不承泽蝼蚁为宫薪者斧焉宾主祸同无意以为智维此意而夭夭申申从人以嬉寡妇之茨高明之榱相与社而稷之讫无累于去来养生者讳盈术窍者天门不开此其是邪非乎穷于外者反于家困乎智者归愚伊未尝一用其智对万世而徳不孤若人者其在斯乎托轩冕而鹑居无徳色之可鉏殆其肆志于江湖翁乎强为我著书无促驾青牛之车  

寄老庵赋　　　　　　　　　【`宋`】秦　观  

或问孙先生之游汤泉山也尝于佛祠之旁二松之下诛薙草茅平夷土涂规以为庵曰寄老焉子时实从与见其事愿扬防而陈之仆曰唯唯寄老之区在于汤泉实惟历阳东城之域山林郁其脩阻水土婉而滋息风和气平物无疠疫其出游也南则峰峦经亘二百余里前望建业之都却顾项王之亭龙窟讶其旁出江漫漫而徂征东则思济真相二刹相望殿寝中开四注脩廊间从游兮于焉相羊沉燎茗饮乐未渠央西则赭落之前三井天出幽毖白浪明晦如一旁输有斛上庇有室解衣入游百疾为失北则瓦梁之河阴陵之泽水潦之所集会鱼鼈之所充斥芡菱蒲蒪毛发之富被及邻国其入居也则闭闗却埽反听収视内外既进与妙自会湛乎若玉渊之澄枵然如槁木之废其游也其居也无所适而非道者世奚足以识之哉虽然先生方为侍从之臣充諌诤之官论思献纳日不遑给虽欲复从二三子于寄老之上未可得也一旦功成事毕引老乞身天子悯之不烦以政公卿大夫设祖道供帐于国门之外酒阕升车望寄老而归焉则仆也亦将负杖屦而从之矣  

坐进庵赋　　　　　　　　　【`宋`】晁补之  

有物于此无梁无柱圆广六尺非囷非窌粟米之宅上防藳秸下履瓴甋涂墁晦外中腹纯白平时防窜俯仰不迫主人懵学敢谒之客客曰此夫外邱阜而内穴谷者欤上荷笠而下凑幅者欤首支撑而身纯束者欤有登降而无阼宾者欤混沌既死窍凿乃张牖则有目户则有吭构巢营窟太古所藏周旋无间病于徳方邑都莫贤原野则良者欤虽然可以五人羣居宇宙有余不可以八口次且勃谿妇姑彊名坐进其实中虚闻诸博识是谓廜防  

一大庵赋　　　　　　　　　【`元`】戴表元  

宅侁师与水晶宫道人游道人问其居曰无居既而有居问其名曰吾之居姑为一大庵焉而无以为之名庵之大若何曰吾之庵以鸿蒙混沌为盘縁昆仑蓬莱为枕托羲和光景为启闭山川烟云为聮络春秋花木为游观江湖鱼鸟为宾客出无扃锁入无住着聚无守束散无部落若是何如道人曰异哉庵乎吾无以名之名之一大庵宅侁师归而言于剡翁剡翁曰师之居之所寄则诚大矣惜乎其犹有大也道人名之所指则诚约矣惜乎其犹有约也师不观于南崖之防鸢东海之鹳乎夫南崖之防鸢朝闯林虺暮伺田雀投危抵隙穷虚瞰厄极终日之经营寄一饱于击搏彼其区区之志自无望于腾天池而冲云壑东海之鹳则不然神清气迥欲鲜味薄萧森亢爽摧挛卓削饥餐沆瀣倦倚辽廓若可以游溟茫夸冲漠而名犹登于流俗之绘画用不免于飞仙之羇靮若是者皆累也今宅侁师日诵先民之言以潜西竺之学旣自以涵元茹妙除烦去缚弃世縁如蛇蜕擅天和于龟殻固当捐忘名实消融知觉据逍遥为安堵泛无何之空宅犹复凭无较有夸宏博前骞后罩东览西畧达者闻之得无有笑列子之御风齐侯之糟粕者乎于是宅侁师闻之防笑取茗更瀹翁亦冁然振襟而作  

复庵赋　　　　　　　　　　【`元`】袁　桷  

扬子之冲千流交趋蔽帆云凝炙毂雷嘘尘奔瓦聮拥闗蹋衢土衍隰匀深耒广畬百技衺千贾献姝爰有倦游之叟卜龟食吉搆兹廜防不斲不甓茹玉芝而三咽膏发以若漆与客瞰空觞而言曰今夫所谓归老者其名鲜鲜其行爰爰脱机于韩卢之吻息影于菟裘之巅造者絶屐奉者谢馈尝仰屋以叹感极以悸悸极而悔黯崦嵫之离扬沧浪而莫靧若是者吾奚以为归世有习静之士逃声于无形避害于有名山鬼独啸悲猿凌兢揜耳疾匿脱焉如惊是焉知天地之性哉磅礴之理不能以独运惨者舒者疾者徐者足以穷万物之真维昔此邦大表东南前江右山朝烟夕岚凭高而望则去者如箭浄者如练杳者如线效者如献日出而作连岗烧空交芦舞风土台崔嵬野田丰茸昔之荒烟蔓草恍不知其处所寄遗踪于白鸟问秋风于宾鸿夫观万不同恒惟其机今吾乞身于未老寄此土而食于斯也素书满牀防酒在巵邻熙社恬子顺孙祗不脂不韦不激不靡视昔归全而索隠者相去几希静者动之根息于外者其内若焚川流徂东龙返为云日沉于渊朝升为暾其本元元其生芸芸简乎庐乎靓无渝乎又何懐乎土乎  

蔗庵赋　　　　　　　　　　【`元`】陈　樵  

蔗庵主人挟册兔园自称伧父英词玉润髙标鳯翥恐白云之寒絶望青冥而防步泥金日逺靑阳色故出处交其懐穷达干其虑夕见周公旦延曹父梦与时移迹随心着属荷屋于雕栏袭宫锦于龙具画轮未灭鸡栖在御忽税驾乎灵山值瑶台之真侣登金堂而荫玉室兮繄琼林与珠树觉而若失求之达曙于是封植成阴窎窱宫府银榜髙悬绿字当户琴樽命客棊槊交午主人指华榜而谓客曰此所谓鲁之楚宫而蜀舍之在刘氏也而岂蔗庵之谓哉彼蔗庵者银台赤室之流亚翛然于天地之间而古今莫之知者也以为无有则吾涉其地矣曰吾旧游则子于我乎求之葢其在方外也北倚琼楼南属长离西接白华中临翠水东望碧霞下连金地秦人鞭石而望洋谢娥入海而增喟舍飇车与羽轮三万里而渡弱水者自我始也若然者果非梦也邪吾不得而知之矣吾将约飞琼以复来期芳卿之狎至夕吾游乎殊庭旦归休乎宇内优哉游哉期以卒嵗而人则曰庶几佳境之可致也吾何以荣利为哉吁嗟乎羣仙之居兮琼璧连楹浮阴张日与子之室为二为一乎绮疏兰术金堂玉室列仙之窟也子能曳裾弹铗以终其身乎华房曲密竹书瑶瑟子之室也亦知安其身非所以宅其心乎呜呼求诸外未若求诸已也安其身又未若修其身也奈何蔗浆石蜜忘捣虀攻苦而受辛邪天下之佳境不若是也葢出入生死八极神游者方外之佳境而邹鲁则异升由之堂入孔之室者知之非尊荣盛大之谓也呜呼及肩之墙兮吾窥数仞之门兮吾倚负墙而立者雾涌云移讫不知其中之何似爰出二物白犬丹鸡指河以誓期子境上有进无已先入其境者必相为言之  

虚庵赋　　　　　　　　　　【`明`】薛　瑄  

观堪舆之槖籥兮恒嘘炎而吸寒漠空洞而容纳兮神化继出而源源混真精之防密兮生人物于两间何此气之杂糅兮异明暗与强孱物扰扰而并进兮慨中虚之委填虽暂空而还塞兮又何以纳夫淸言圣览兹之蔽浊兮启象告之幽上呀然之泽水兮下安安之崇山山中辟以承泽兮泽下浸以潺湲覩咸虚之受益兮知中私之可刋有君子之好古兮质淸明而粹完窥羲皇而求索兮仰姬孔以援攀肇佳名以爰锡兮寓虚庵而颐顔辟混沌以为室兮键太素以为闗列冲澹而为榻兮铺恬静而为莞幕天宇之廓落兮镜止水之澄湾延皓月以为友兮抱虚明之团团抚瑶琴而写中素兮淸风去而徐还步逍遥而徙倚兮悟达人之大观饮太和而疗渇兮味道腴以充餐佩文史之璜琚兮服礼义之衣冠不先物而内植兮恒洞达而平寛理无防而不蕴兮善无入而不安知静存而动出兮合大化之循环守此度之益敦兮谅感通之何难顾余质之中窒兮慕夫人之闲闲愿相从于广宇兮长依倚而盘桓  

有竹居赋【`有序　　　　　　　明`】李　杰  

长洲沈启南氏结庐于万竹中名曰有竹居予为赋之曰  

夫何窈窕以阒寂兮曰媺人之所居有筼筜之万挺兮羌环列于轩除四时倐其代谢兮镇苍翠而弗易外劲直以中虚兮实有类夫君子之徳彼卫武之好脩兮播厥美于声诗矧夫人嗜此姱节兮宁朝夕而忘之听翛翛之鸣玉兮濯清风之洒洒吹参差以相和兮庶鳯凰之来下携嘉宾以啸咏兮载壶觞以游观众嚣嚣于尘俗兮曾恶识夫此欢跂予马兮东皋渺予望兮南国怅佳期之迟暮兮路迢迢以难即心有旷百世而相感兮又何必在于故知逝将从子于此居兮结嵗寒之交期  

玉屏山居赋　　　　　　　　【`明`】俞允文  

夫何嵬嶷岿嶻而寡俪兮挺孤秀于平臯璠玗琪之熛炳以遗照兮耸脩屏而建标面文岭之峍屼兮带二谿之沦坳森蘙荟之菁葱兮掩霞纷而上交托荆豫以曜质兮应斗极以示兆固缺纪于常篇兮亦抗竒于近郊伊濬哲之悠止兮肆编菼而搴茅葺芳槿于扶楥兮罗穷崕于轩橑岂取路于华阃兮每収听于林巢陋区中之委曲兮独延览以逍遥山盘纡以错峙兮象濆沦之涌涛倐氛岚之靉靅兮羌近失乎岑防泉蒙蒙其飘洒兮郁翠雾于层霄鸟讙鸣而啅枝兮猿凄吟而拥条送流月于秋渚兮觌升阳于春翘乍容与而休精兮伫惠风以息陶颐冲志于典坟兮涤烦想于喧嚣潄乳窦之积液兮咀琼芝以为膏徇四序以为则兮混万族而不恌固忘己而自适兮匪违人而后高匡别谷而遥兴兮度偃蹇于岩椒应真飞锡而泠泠兮瑶灭景于寥寥茍涉无而反经兮固狥有者之所嘲谅伊人之濬哲兮遵中和之所操求昔士之所迷兮咸永逝于重幽冺心迹而齐同兮选自然之至要聊援翰而宣词兮庶扬蕤而靡雕  

东武馆赋　　　　　　　　　【`晋`】潘　尼  

东武馆者葢东武阳侯之馆也嘉大雅之洪操美明哲之保身惩都邑之迫险餍里巷之嚣尘慕古公之胥宇羡孟氏之审邻将迁居于爽垲乃投迹于里仁前则行旅四凑通衢交会水泛轻舟陆方羽葢后则崇山崔嵬茂林幽蔼弥望逺览滉漾夷泰表里山河出入襟带若乃潜流旁注飞渠脉散芙蓉映渚灵芝蔽岸于是逍遥灵沼游豫华林弯弓抚弹娯志荡心括不空纵纶不茍沈游鳞双跃落羽相寻膳夫进俎虞人献新春醴九醖嘉豆百笾随波泝流乍往乍旋  

匡山馆赋【`有序　　　　　　　明`】汤显祖  

孟弢本豫章之才子慕匡仙之旧庐结架山顔逶迤云貌每聚逺公之笑自号栗里之人白雪恒操丹风再畅予嘉其志包宇宙为赋所居  

美泽国之洪州奠江阳之名岳柱北斗以崔巍镇南条之广邈尔其日月影射烟波沃漾积雾沈峰横云矫嶂碎瀑珠寒香鑪翠飏竹影之金书自然树杪之铁船无恙物死强梁人生弱丧空迷阅水之中不住灵山之上如何孟弢先我游遨睂顔如画意气真豪河山不碍风云自高书盈唐述赋满边橑鹈峯比峭鹄岸双遥发匡石之寳牒覔吴嶝之金膏见白龙之时起听豹之潜号搏空屏而晓滟写石境于寒皋升降长阡吐纳灵川林冥冥兮欲雨人飘飘兮似仙仙家兮游衍层阴兮叠巘览神邱而弗居孰人寰其更选借禅林之一邱搆丹房于九转逗骖鸾于石梁寻飞鵞于敝艑天门之松侧生华峤之莲半卷况复岩流自淸药树恒荣留半空之霜雪隔浮世之阴晴长风夜作则万流俱响晓鼯晨啸则百岭齐应朝饥则平湖上果暝暗则弥山佛灯允可以顿真人之响策俪神区之赤城乃有辨才大士硕徳先生遡襟灵之涤览泛馨香而解萦妙吉对扬之地髙真独憩之楹振林木以长啸忆莲花之旧盟出浅见而游戏扪重而迅征方遗蜕乎生品又何流骛于尘情  

竹坞精舍赋【`有序　　　　　　明`】倪　谦  

竹坞精舍者苏之昆山钱君景和藏修之所也景和家食时尝爱竹有嵗寒之操环植舍外森然有淇澳湘水之胜其清尚之志可见矣景和兹膺剡荐起为侯门师范乃以是徴题于予予嘉其请之勤也遂援笔为之赋赋曰  

昆山之麓有林蔚然结重阴于十亩泻灵籁于九天露叶低囘翔紫鸾之夭矫霜竿离立倚翠袖之婵娟羽葆张兮待月碧玉暖兮生烟逗薰风以脱绷冒夜雨而行鞭时有旷达之士避俗之贤托之为友望之若仙辟精舍以相狎日盘礴于其间或漆其琴或手其编坐芳根以对奕借苍苔而肆筵拊琅玕以吟啸彷佛泛湘浦而入淇园也一日舍之主人游乐之倦隠几而息梦一瑰特君子长身秀眉青衿翠帻俯而揖拱而立曰天下之物可爱者多矣何独于竹而见溺乎将谓其色堪翫则葱蒨者孰若粉黛之妍晳其声宜聴则铿戛者孰若管弦之繁急清标之芬岂胜麝兰之袭稚笋之味宁似肥鲜之适乃弃彼而不御顾于兹而致怿子之意其亦有所择乎否邪主人曰不然吾之爱夫竹以其有德也彼其羣而不党直而不挠虚乎有容洁然自髙溪壑幽闲足以遂其性霜雪严沍不能变其操此子猷所以一日不可无而七贤六逸恒于是乎游遨也若乃葩华秾腻艳冶哇淫虽可惬情而快目适足丧志而蛊心畴似此君之冷淡与之交嵗久而弥深哉君子曰子之于竹可谓真能爱矣既知爱之慎勿害之彼元之也与之何仇忍刳其腹以建黄州之楼此子陵也与之何疵竟翦其支以系桐江之丝或揉之为笾篚或辱之为帚箕固因材而见取抑岂此君之所宜子尚戒于斯可也主人矍然曰天之生物必资于用藏器于身待时而动使伶伦之有求亦不一往奏九成而来仪鳯乎于是君子轩然大笑尔汝忘机倐风雷之破壁化为龙而奋飞遂蘧蘧以惊寤但见翠华之满衣  

雪巢赋【`有序　　　　　　　　宋`】杨万里  

天台林君景思之庐字以雪巢尤延之为作记庐陵杨某复赋其辞曰  

赤城兮霞外天台兮云表有美兮先生相宅兮木杪厌人寰兮喧卑薄市门兮嚣湫壑谷奥渫蜗庐褊小陟彼悬崖天绅之涯竒峯日拂怪松霄排飞上万仞之颠旁无一寸之阶我营我巢维条伊枚命黄鹄而衔枝驱鹤而曳柴斧辛夷以为柱刈山桂以为栋兰橑椒其芬芳荷葢岌其不动将旁招樵夫朋盍溪友以落之且有士其善颂矣夜半风作顿撼林薄天骇地愕山跳海跃已而寂然四无人声黯天黑而月落忽八窻之夜明恍身堕于氷谷羌刮骨其寒生穷猿啸嗥饥乌独鸣先生夙兴而视之但见千里一缟羣山失碧翔玉妃以万舞飘天葩之六出皓皓的的缤缤籍籍葢朔雪十丈干没吾巢而无人迹矣先生举酒酬曰巢成雪至雪与巢会式瑶我室式珠我廨空无一埃防我胜槩继自今匪仙客其勿近匪诗友其勿对乃捣氷浆与雪汁饮兔防于墨浍大书其楣曰雪巢摽客子出诸大门之外  

茧窝赋　　　　　　　　　　【`宋`】方　岳  

秋崖人饭牛而耕雪缗鱼而煮烟以此与山相周旋者亦有年矣尔乃攀萝而上陟云之巅则有若苍虬龙之矗吾后青玉案之界吾前峙焉者环而不玦流焉者弓而不秋崖人顾而笑曰噫嘻天其以吾蜕鹤骨之寒而仙乎抑亦知吾隘蜗殻之凡而遄乎不然将遂冺没其胸中之耿耿者而使无传乎我之劳于生也久矣虽阅宇宙于一瞬吾犹厌其赘也又奚以徘徊乎人间之世淟涊于区中之縁乃营斯邱自成一川所谓如蚕作茧自裹自纒者也而吾于是桑既老以百劙箔已簇而三眠矣既事之夕山月正圆顾见吾影风袖翩翩举杯而属之曰闻子行且有日敢问身后之勲鼎孰愈目前之酒船且生而神竒我则与彼异矣死而臭腐彼不与我同乎是区区者而为羣狙之喜怒不亦鄙而可怜彼爵有穹于柱石冢有大于祁连今皆荒烟灭没野草芊緜则桓司马之石与刘伯伦之锸均之为雍门之一笑也吾焉知其孰贤葢自神农始方不能以无疾老耼独夀不能以无死子奈何其迁延昔子之蚕也物也其股跃不如春虫翼鸣不如秋蝉造物之所以予之者则然也今予之茧也化矣安知不经纬而有用于世黼黻而为章于天人之精灵往来变化于大块而无穷者是不可得而致诘也行矣勉旃影未及对月沉于渊起而视之不见其处惟吾在焉  

江西道院赋【`有序　　　　　　宋`】黄庭坚  

江西之俗士大夫多秀而文其细民险而健以终讼为能由是玉石俱焚名曰珥笔之民虽有辩者不能自解免也惟筠为州独不嚚于讼故筠州太守号为守江西道院然与南康庐陵宜春三郡并蒙恶声元祐八年武陵栁侯子仪守筠之明年乐其俗之媺使为政者不勤乃新燕居之堂榜曰江西道院以鼓舞其国风且为髙安之父老雪耻焉秋九月遣使来告成于双井永思堂于是为之赋其辞曰  

句吴之区维斗所直半入于楚终蚀于越有泰伯虞仲季子之风故处士有岩穴之雍容有屈原宋玉枚皋之笔故文章有江山之秀发吴越之君多好勇故其民乐鬭而轻死江汉之俗多禨鬼故其民尊巫而淫祀虽郡异而县不同其大畧不外是矣若乃髙安之城豫章之别虽风气之未逺亦媺俗之可悦故栁侯下车解牛而不割未尝发硎初不折缺则喟然叹曰江西道院名不虚生爰作新堂合陈鼓笙有斐翰墨宾赞令丞作为诗歌接民颂声昔也忧民之忧今则乐民之乐懐仙伯之蜕蝉有勿翦之乔木制劒池之防萏以为裳酿丹井之淸泠以为酌醉而起舞父老持足恐使君之僊去而鳏寡之长失职也吾闻风行于上而水波此天下之至文仁形于心而民服此天下之善化岂可多为令而病民慢自设险而病民诈邪九转丹砂铸铁成金两汉循吏铸顽成仁我简静则民肃我平易则民亲今使髙安之农养生于桁杨之外珥笔教讼者传问孝之章耳锁吭者深春耕之耒卖私鬬之刀劒以为牛羞淫祠之樽俎以养亲虽承平百年雨露渗漉非二千石所以牧人者乎虽然有一于此堂密有美枞而未闻处士之节岑蔚有于菟而不见墨客之文岂其龟藏而自畀蠖屈而不伸者邪公试酌樽中之渌谢山川之神为予问之  

石峡书院赋【`有序　　　　　　宋`】方　回  

歙睦两郡之方氏皆东汉贤良真应仙翁之后墓在淳邑庙前歙亦多有而此邑本歙之东乡宗兄府判寺簿君玉于仙翁墓旁近为石峡书院以淑同志回守郡七年始获以劝耕来与谒奠谨成古赋一首求教并呈蛟峰尚书诸公  

历故鄣之遗区兮泝桐江而西上百滩跳以湍驶兮万峰间其淸朗挹寒碧以濯缨兮睨空青而停桨维还淳之古邑兮割歙封之东壤昔固尝郡于斯兮犹民稠而土广予家于紫阳之下兮启此邦之来长虽视之若恭梓兮愧曾防于善状七阅嵗曷不归兮骇童颠而槁项赖多士之媺俗兮遵砥途之坦荡循阡陌以劝耕兮嘉农畔之恂让伟深衣与大冠兮劳予行之鞅掌曰肄业于精庐兮新石峡之垲爽领袖者谁予同姓兮又同登于虎榜郁经纶其莫究兮聊私淑乎吾党睠吾宗之蝉嫣兮叩古初而遐想方雷氏之嫓轩后兮实得姓之攸昉至姬周而昌大兮叔佐宣而善将参召南于雅什兮咏其犹之克壮伯牙之师子春兮弦山水之幽响煜西都之九卿兮字君宾而名赏纷猬起以鉏新兮有平陵之相望成败不可以论人兮亦一时之倜傥缅真应之仙翁兮知驾鹤其焉往彼金椀之出人间兮孰不樵牧于烟莽与钓坛屹其东西兮此佳城岿乎无恙羣云仍之簪緌兮谨嵗时而来飨隠鸬原者曰干兮守雉山者曰亮保土守以绥静兮擅诗名而髙尚皆贤良之苗裔兮匪郡乗之私奬予君王父之好修兮鼓斯文而为倡昆季俨其连璧兮迈坡颍之超放出寸云必为霖兮宁退处而孤抗肯斯堂于傍近兮奉圣贤之遗像聚学徒而莅止兮咸摄齐于函丈俾埽松而释菜兮契予衷之钦仰摭鹿洞之故实兮谓升堂而受讲嗟予学之久荒兮艰弄斤于般匠拾朱子之糟粕兮窃有闻于畴曩情之动贵乎省察兮性之静在乎存养未发固无所偏倚兮发则欲各有攸当致知以进其识兮居敬以除其妄知鸟翼之必双兮如车轮之必两日用饮食无非道兮勿驰情于惚恍一念一虑之间兮分圣狂于克罔嘻近世所以不古兮罥名塲之罝网科举之壊人心兮竞区区之得丧厉夜生子而取火兮幼常视于无诳以干禄为始教兮将终身其奚伏天或者恶其然兮斯革而矫枉无所为而为学兮真儒庶其可访声乃心于希瑟兮槃厥躬于陋巷顔曾顾何必仕兮胜齐鲁之卿相或塾居而受书兮或野芸而植杖君子晬盎以润身兮小人给夫一饷化铦锋而牛犊兮息銗筩之鹬蚌奉幽酒以介睂夀兮岂太平之无象婴吏徽而弗予蜕兮言及兹而泚颡予固将引而去之兮畴敢卜邻于思旷  

碧峰书院赋　　　　　　　　【`明`】胡居仁  

云山靑靑涧泉泠泠考槃之所硕人之情赖陈君之好义曰创始以经营与吾心之有合来此以落其成喜进修之多士逺负笈而执经悦藏修之有此期学力而日增慨吾徳之疎薄忧圣道以难明叹真儒之去逺惧功利而日兴训注繁而理昧孰能免乎冥行叹吾同类兮立志毋轻主敬存其心兮曰虚与灵穷理致其知兮曰详以精反躬践其实兮曰笃志以诚徳业致其盛兮庶不虚此生此峯増其辉兮得人而名  

幽庭赋　　　　　　　　　　【`梁`】沈　炯  

矧幽庭之闲趣具春物之芳华转洞房而引景偃飞阁而藏霞筑山川于户牖带林苑于东家草纎纎而垂緑树骚骚而落花于是秦人清歌赵女鼓筑嗟光景之迟暮咏羣飞之栖宿顾留情于君子岂含姿于娇淑于是起而长謡曰故年花落今复新新年一故成故人那得长绳系落日年年月月但如春  

月庭赋　　　　　　　　　　【`元`】陈　樵  

月庭主人翫世遗荣放情逺蹈衣薜荔兮借兰抱明月以长啸有逺游子悼容华之易迁总名游之飞辔叹芳尘之暮起兮独申旦而不寐秉兰烛以命客慕西园之夜游按翘袖之艳舞徴河激之名讴陈葆阶开翠楼银花火合绿桂光流惊郁华之絶轨疑曜灵之罢驭未旦忘昏当宵启曙故虽清曜之丽天兮宁麾谢而弗顾也于是月庭主人过诧逺游子曰吾闻承云在御则靡靡无声扶光当昼则丹良敛迹伊皓月之明迥兮托夜而显质被羣阴之宗光揽余晖于日窟细栁分荣琼池增色丽朔则着象于悬车薄晦则垂明于中夕影已缺而玉苏光质将盈而素蟾散魄抉天阃以西流磔地垠而东适方今若木收华金枢朗曜美清夜之虚明泛寒光于遐眺炜烛烛其精荧娟纷纷其缟皓朗璞藏英明玑埋照随掌增羞郢握自吊鸡林失帘箔之珍圃隠烛银之燎揽海蛤以非竒岂明苔之足较又况乎兰烬之争华萤炬之穷妙也今吾子谢寒彩于温幈蔽明晖于翠帱是犹忘白日正中执隅烛于窔奥也不识子愿从我而游之乎逺游子曰仆少好纷华愿挹清风博以殊观敢谢发曚于是历级循檐散步从容揽予袂之英英兮若流汞之翻空饰桂户以银铺兮易兰房为雪宫连门裂帛在网成琮紫丝幛兮丹露寒翡翠帷兮碧霜重照瓴甋兮爱玉阶之赩奕顾环堵兮怜琼壁之菁葱邀我乎璇台之上期我乎鹤寝之中晔金虎之曜质兮缀瑶光之耿耿繁星播其华藻兮亘碧蓝之万顷若鹿苑之扬辉兮绕淸扬而玉暎俯孤域而遥睇兮飞楼观之离离若盛姬之璧台兮极椒风之丽猗又若销白银以为阙兮望蓬莱于海湄影标鞶鉴光随履綦寒生贝带色动缨蕤游目郊原百卉萋萋被轻容于平楚铺白绮于兰池冰壑兮淸蕖银泥兮翠蘤佳木偃旌阴竹扬徽家藏玉树户列玕玗琪帐徘徊以延伫兮忽棘露之沾衣爱灵籁之夜生兮若笙鹤之参差乃泠然而笑浩然而歌歌曰明月烛烛皎以鲜弱云无姿照碧蓝玉衡银浦共阑干良辰急景促雕年蕙纕华玉夜歌长衣袂风露繁逺游子闻之又称歌曰珠璧虽明光一室兮鳯膏兰烛非至质兮亏盈消长淸光不灭兮飞龙衔烛未若兹月兮淸夜漫漫长歌既絶蜜焰收银龙掲挥瑶琴操白雪河倾月落余欢未歇  

茅茨赋　　　　　　　　　　【`唐`】朱桃椎  

若夫虚寂之士不以世务为荣隠遁之流乃以闲居为乐故孔子达士仍遭桀溺之讥叔夜髙人乃被孙登之笑况复寻山翫水散志娯神隠卧茅茨之间志想靑云之外逸世上之无为亦处物之髙致若乃覩余庵室终诸陋质野外孤标山旁迥出壁则崩剥而通风檐则摧颓而写日是时闲居晩思景媚靑春逃斯涧谷委此心神削野藜而作杖卷竹叶而为巾不以声名为贵不以珠玉为珍风前引啸月下髙眠庭惟三迳琴置一弦散诞池台之上逍遥岩谷之间逍遥兮无所托志意兮还自乐枕明月而弹琴对淸风而缓酌望岭上之靑松听云间之白鹤用山水而为心翫琴书而取乐谷里偏觉鸟声髙鸟声髙韵尽相调见许毛衣真乱锦听渠声韵宛如歌调弦乍缓急向我茅茨集时逢双燕来屡值游蜂入氷开緑水更应流草长阶前还复湿吾意不欲世人交我意不欲功名立功名立也不须髙总知世事尽徒劳未会昔时三个士无故将身殒二桃  

林霏赋【`有序　　　　　　　　宋`】王　炎  

致政胡丈思成燕居之所扁以林霏模写其景寄于诗囊画笥诵其诗观其画令人心志翛然厌薄尘垢因成古赋一首其词曰  

倚萧滩之北漘萃阛阓之万家独徳人之结庐却市声而无哗开楼观之浄丽纳江山之幽遐疑老仙之一壶藏物色之淸佳招鸥鹭与忘机湛方塘之浅绿衞以竹君之萧森绚以莲娃之温淑郁乔木其参天输淸阴而覆屋抱虚白而不染揽空翠而可餐酌瘿藤之酿玉弹素琴之无弦睇飞鸿之冥冥觉燕处之超然主人为谁澶渊居士方时承平家在中土偶赤县之陆沉随一龙之浮渡非无意于着鞭可闻鸡而起舞耻捷径之别驱甘康庄之徐步张使旃于蜀道把州麾于淮浦囘老眼而内观笑浮名之绊身遂选胜而卜居以颐神而保真规子美之浣花摹乐天之香林尊徳谊者陪鸠杖而舂容谈势利者望龙门而逡巡乃相与窃议曰此非持己之洁而矫俗之污者欤有卷舒之道而无悔吝之疵者欤眇外物于螽股而贵吾身于骊珠者欤徜徉尘垢之外而与乔松为徒者欤居士闻之局局然笑曰斯言过矣吾何有于是其归来若差后于渊明其止足若庶防于疎傅既婆娑而即安亦逍遥而无累客乃櫽括其辞以命管城薄写林霏之佳趣  

芦藩赋　　　　　　　　　　【`宋`】张　耒  

张子被谪客居齐安陋屋数椽织芦为藩疎弱陋拙不能茍完昼风雨之不御夜穿窬之易干上鸡栖之萧瑟下狗窦之空寛先生家贫一裘度寒曾胠箧之不卹何藩篱之足言鼓钟于宫声出于垣中空然而无有徒望意而辙还故吾守此败芦其固比夫河山若夫朝不出微霰既零声如跳珠淅淅可听及夫衡门暮掩鸟雀就栖挂荒山之落景络衰蔓之离离其下榛草樵苏往来蝼蚓出入羊牛觇窥先生跫然杖藜过之瞻顾四隅悯然歌之曰公宫侯第万瓦连碧紫垣玉府十仞涂青何尝知淮夷之陋俗穷年卒嵗乎柴荆也哉  

无尽藏赋　　　　　　　　　【`金`】赵秉文  

出国门而南骛兮并泸水而西驰枕房山之东麓兮面万顷之苍陂得孤亭之爽垲兮纳万象而君之月娟娟而照席矣风飘飘而吹衣怅今夕之何夕兮得二友之追随于是主诧客曰自有天地有此江河如我与君与人往还向者与子仰看山俯听泉明月侍右淸风侍前侯何啻于万户买不费于一钱但恐造物者之怪多取不忧他人之我先若乃夜方半夜既寂流光泼水素彩沉璧玉虬腾舞金波的皪披兰泛芷纷红猎碧送渔舟于天末飘邻笛于日夕洗耳荡目淸魂凉魄忽然不知风乗我而我乗风客为主而主为客也且予以为其乐何如也虽然世有汚隆物有成毁向也芜今也芷向也亭今也圮何变化之无常而人事之不可恃也客曰自俗观之有代有谢自道观之无成无毁君亦知夫物死当时无心乎自有观成则有成自未有观成则成亦壊矣自今观昔则有昔以来望今则今亦昔矣由是观之方成方亏方生方死虽然此犹有心于去来现在也若其无心则无此矣且夫水不与风期风来而水波山不与月期月照而山白庸知夫性空真风性空真风是尚有极邪然则声尘有尽所以声声者无尽也色尘有尽所以色色者无尽也主人喜曰今而后知乾坤一亭万物一藏吾庐尚无恙也  

东皋赋　　　　　　　　　　【`元`】虞　集  

出东郭以骋望得逶迤之方臯窈窕脩筠之舍盘桓嘉树之高秀野绿缛长渠翠涛界畦疃以分画列藩篱乎周遭泛崇兰于旧畹荐幽涧之新毛鸢鱼乐兮天光云影之动荡虎豹蔚兮山辉川媚之薰陶结幽居以静好不窥园以为遨或视明星而弋鴈或飨朋酒而鱼羔其有弃敝屦于轩冕托遗响于歌騒者乎于嗟惟麟黍稷在畿眇故封兮江海怅王孙兮不归载耘载耔载裳载衣忽十世其将逺挺三君而奋飞奉贤书以造廷并策名于常旂鸾翔鳯翱赫其有辉值炎精之既沦遽敛翮于熹防于穆季侯知徳者稀中田有庐兮种北山无蹊兮采薇悄悄隠忧兮顾懐恳恳菑畬兮畴依慨肤士之不亿惧俯仰之多违侃侃广文特起无俦内有明贤之助外婴忧患之酬二亲髙年一身百谋煦煦阳春英英凉秋屡専席于名郡常曳裾于诸侯觞咏不间于丝竹防甘频及于交游积累之勤百福是遒婉婉子孙食德不渝嗟予少时迎于名门挥弦飞鸿垂纶游鲲老至不知车悬身存夕草载露黯然销魂讯故老于岑隅索履迹于崖根秀娟娟兮既长郁苍苍兮弥尊孰辟世于醉乡乐舒笑于邱园晨光粲其盈庭鹤鸣闻于九天黍稌既丰华实载繁俎豆衣冠古而又文东皋之人其昔之桃源也邪  

野庄赋【`有序　　　　　　　　明`】刘三吾  

汴进士通判长沙王侯师鲁繇尹猗氏投绂龙门得金源时故着姓段氏遗址段辅惟徳屡任宪使姑射山之麓曰芹溪一水溉田可四五村疃侯筑室其上游以地之出幽蔚而旷适也宜田舍而不沮洳也谓之野庄上以奉母下以友于诸兄弟非直求田问舍而已其来茶陵属予文既为之记复广其意而赋之曰  

龙门之西姑射之东一水芹香界玉其中惟是溪之上游寔形胜之所钟在林樾而不幽蔚轶沮洳而特崇隆可以供野眺而寄髙情于无外可以为田舍而适雅趣于不穷何代见于伟人繇原出于仙踪此王侯野庄之所在非世俗田庐之得同也与在昔金源则有段氏簮缨名家庙堂重器来居是庄实启其閟华屋生存海桑换世幸地灵之未歇有人杰之来继振三槐之家声擢春官之上第繇猗氏以投簮即是庄之留意树栋宇于荆榛之故墟葺田园于莱芜之久翳邈髙风于异乡之后来慨废兴于崇冈之一睇然后知髙贤之卜居葢以胜槩而非以地利者矣是庄也不村不郭匪市匪廛天开图画地占林泉荪壁药房桂栋蕙櫋杂以楩楠之材甃以璘防之坚广不四五之畞多不八九之椽靑来几山之闼緑防一水之田岸兰汀芷馥郁雨余之日园梨山柿红白霜后之天樵青妇汲往往村巷鸡呜犬吠在在人烟侯也幅巾藜杖胜日佳时或依岩阅畊或临流赋诗但见良苗交风逺近一碧亦既頴秀亦既坚实奄观铚艾毕是稼穑竭三时之辛勤事一日之燕集斯鸡豚之有社亦人情所共适此则野庄人平居所借乎耕之力及其鸣驺入谷荐剡交举负疾力辞蒙恩见许还家教乎龙门讲道拟乎邹鲁恨孔突之未黔由及门之房杜虽系匏于礼曹恒驰情于庄所此则野庄人前后所异乎出处之故潘舆上夀四时杯酌防衣蹁跹萱庭酬酢母见子兮怡愉子喜母兮矍铄愿椿松兮遐龄永康彊兮勿药则是庄之居本以奉母而始作五人兄弟平居雁行壎篪迭奏棣蕚相望问起居兮母所具甘防兮上堂愿友于兮勿替使母心兮乐康则是庄之居又以友乎兄弟而不可忘抑人知侯之野庄其畊以田而不知侯之墨庄其畊以舌也当河汾之授徒纷衿佩之云集闻嵗奉之清俸犹赋役之所入顾此田之所收岂野庄之能敌自徴登于仕涂已笔耒之久歇幸心田之克治无草茅之交塞种之以经训之菑畬溉之以伊洛之道脉耘之以克已之工夫敛之以道德之充实始循序而升堂终深造而入室则义理纯熟之余皆刍豢悦口之适斯固吾性分中之墨庄人心内之安宅也又何羡乎渊明栗里所在之髙风陆氏门生为庄之故迹也哉为之歌曰野庄兮龙门乐此所兮王河汾宅幽兮势广宜尔居兮与尔田壤伏腊兮有余上奉萱闱兮下以友于野之庄兮既久别墨之庄兮亦以歇志不遂兮奈何白发倚门兮山之阿安得解组绶兮如渊明贤我当为侯兮续归来篇  

茅檐赋　　　　　　　　　　【`明`】魏学洢  

闉阇之北酒帘之西有扉昼扃蛩吟鸟啼篱迳弥迆诘屈旁蹊卧板桥而如带嵸樛木以扶疎繄小楼之容膝卜素心而僦居爱绿绮之静好懐靑藜于古初可风可月我图我书每防防其欲笑吐幽葩而自摅入披翫兮黄庭出搴芳兮荪芷忽落英之盈褏惊茅屋之丽靡引蓬壶之细流亦溅溅而弥弥启纸疏以长眺抚女墙而独喜抱良辰之竒懐送行云而如驶尔乃三复隰桑适闻叩门或鼓荻秋之枻或欈枫谿之纶既风轻而烟暖兼芋菽之不贫撷泽葵掇靑莼呼雏树巅问酒邻人悦余美之媞媞舞长袂之蹲蹲竞徽音而自逺导懿躅以相循于是衡门之下幽人徜徉败瓦頽壁兰香茝芳斜阳小鸟遥林苍苍触目懽赏便姗翱翔若夫拒霜零乱枫林标红疎櫺自鸣切切草虫则乃放柴闗泝归灇上髙邱瞰长空秋旻旷兮泬寥椉彤云兮无穷懐湘江之澔涆驾洞庭之秋风思眇眇以遐举觉天地之珑时焉石濑腹坚百卉霣折日暖墙隈陇褒剰雪手枕残帙鹑衣百结短櫩无风酒酣耳热又胡羡乎寒江之防潒寒山之嵽嵲消揺容与兹乐实奢蓬窻圭窦水攲岸斜听晓氷之响裂呀空谷之谽谺落霞孤鹜枯木寒鸦春风蚤戾到我梅花谁欤居者或曰此伐檀君子之家  

## 御定历代赋汇卷八十四  

室宇  

梁王园赋　　　　　　　　【`汉`】枚　乘  

脩竹檀栾夹池水旋园并驰道临广衍故行于昆仑之垦芴兮有似乎西山西山隑隑激扬尘埃蛇龙奏林木薄游风踊焉虚谷应焉纷纷纭纭腾踊乱云枝叶翚防柯条纠纷谿谷沙石涸波沸日车骎骎兮连连驎驎音发绪兮菲菲訚訚扰兽鹍鸡蝭蛙鸧鹒密切别鸟相继哀鸣若乃附巢比翼之传于列树也攦攦若飞雪之重弗丽也西望西山山鹊野鸠白鹭霜鹘鹯鹗鹞雕守狗戴胜翡翠鸲鹆枝巢穴藏被塘临谷声音相闻啄尾离属翺翔羣熙交颈接翼闟而未至徐飞翋防往来霞水散漫没合疾疾纷纷若尘埃之间白云穷之乎莫殚究之乎无端于是晩春早夏邯郸襄国易涿之丽人及燕汾之游子相与杂遝而往欵焉车接轸而驰逐轮错  

毂而接服腾跃之意未发嬉游之欢方洽心相扶夺气怒不竭羽盖繇起被以红抹蒙蒙然若雨委雪髙冠扁焉长劒闲焉左挟弹右执鞭日移乐衰游观西园复其所次顾锡从者从容安歩鬭鸡走马俛仰钓射烹熬炮炙极欢到莫乐而不舍逮及春郊采桑之妇袿裼错纡连袖方路芳温往来便娟盼顾已而歌曰春阳生兮萋萋不才子兮心哀见佳容兮不能归桑萎蚕饥怅望奈何  

游后园赋　　　　　　　　　【`齐`】谢　朓  

积芳兮选木幽兰兮翠竹上芜芜以防景下田田兮被谷左蕙畹兮弥望右芝原兮写目山霞起而削成水积明以经复于是敞风闺之蔼蔼耸云馆之岧岧周歩櫩以升降对玉堂之泬寥追夏徳之方暮望秋清之始飇借宴私而游衍时寤语而逍遥尔乃日栖榆栁霞照夕阳孤蝉以散去鸟成行惠气湛兮帷殿肃清隂起兮池馆凉陈象设兮佩玉瑱纷兰借兮咀桂浆仰微尘兮美无度奉英轨兮式如璋借髙文兮清谭预含毫兮握芳则观海兮为富乃游圣兮知方  

学梁王园赋【`有序　　　　　梁`】江　淹  

或重古轻今者仆曰何为其然哉无知音则已矣聊为古赋以奋枚叔之制焉  

碧山倚巘崎兮象海水碣石朝日晨霞兮赩红壁仰望泬寥兮数千尺嵺汨淈成岫谽呀窟窦哮碻确紫芜丹駮苔点绮缛若断若续如此者百有十处奔水激集瀴溟洁渠潏湟吐吸跳波走浪溅沫而相及漾长惊浇灌逺注无时息焉青树玉叶弥望成林亦有轮囷磥硊一枝百顷万叶共隂缥草丹蘅江蓠蔓荆酷郁交布原满隰平于是金塘湎演緑竹被坂缭绕青翠近而复逺白沙如积雪者焉碧石如圆玦者焉水鸟鴐鵞鳿鶵鴈上飞衡阳下宿沅汉十十五五忽合而复散乃有绮云之馆頳霞之台其乐足以弃国释位遗死忘归也若夫墨翟商瞿之伦学兼师术才参道真方驾连轸于沼之滨乃射宿饵鲂前缴鹔鷞青黏黄粱臛鼈胾羮臑防柘浆穷嬉极娱云翺兮烟翔左览苍梧右睨邓林崩石梧岸崱屴蔵隂逮至山顶丹壁四平灵木夹道神草列生俯瞰太一下眎流星旣投冠而弃劒亦抗魄而荡灵于是大夫之徒称诗而归春阳始映朱华未希卒逢邯郸之女蕙色玉质命知其丽攒连映日绮裳下见锦衣上出虽复守礼令人意失遂謡曰碧玉作椀银为盘一刻一镂化双鸾乃报歌曰美人不见紫锦衾黄泉应至何所禁妃因别曰见上客兮心历乱送短诗兮懐长叹中人望兮蚕既饥躞蹀暮兮思夜半  

小园赋　　　　　　　　　　【`周`】庾　信  

若夫一枝之上巢父得安巢之所一壶之中壶公有容身之地况乎管宁藜牀虽穿而可坐嵇康锻灶既煗而堪眠岂必连闼洞房南阳樊重之第緑墀青琐西汉王根之宅余有数畆敝庐寂寞人外聊以拟伏腊聊以避风霜虽复晏婴近市不求朝夕之利潘岳面城且适闲居之乐况乃黄鹤戒露非有意于轮轩爰居避风本无情于钟鼓陆机则兄弟同居韩康则舅甥不别蜗角螡睫又足相容者也尔乃窟室徘徊聊同凿坏桐间露落栁下风来琴号珠柱书名玉杯有棠棃而无馆足酸枣而非台犹得攲侧八九丈纵横数十步榆栁三两行梨桃百余树拨蒙密兮见窻行攲斜兮得路蝉有翳兮不惊雉无罗兮何惧草树混淆枝格相交山为篑覆地有堂坳藏狸并窟乳鹊重巢连珠细菌长柄寒匏可以疗饥可以栖迟防防兮狭室穿漏兮茅茨檐直倚而妨帽户平行而碍睂坐帐无鹤支牀有龟鸟多闲暇花随四时心则历陵枯木发则睢阳乱丝非夏日而可畏异秋天而可悲一寸二寸之鱼三竿两竿之竹云气荫于丛蓍金精养于秋菊枣酸梨酢桃椃李薁落叶半牀狂花满屋名为野人之家是谓愚公之谷试偃息于茂阴乃乆羡于抽簪虽有门而长闭实无水而恒沉三春负鉏相识五月披裘见寻问葛洪之药性访京房之卜林草无忘忧之意花无长乐之心鸟何事而逐酒鱼何情而听琴加以寒暑异令乖违徳性崔骃以不乐损年吴质以长愁养病镇宅神以薶石厌山精而照镜屡动庄舃之吟几行魏颗之命薄晩闲闺老幼相携蓬头王霸之子椎髻梁鸿之妻燋麦两瓮寒菜一畦风骚骚而树急天惨惨而云低聚空仓而雀噪惊懒妇而蝉嘶昔早滥于吹嘘借文言之庆余门有通德家承赐书或陪武之观时参鳯凰之墟观受厘于宣室赋垂扬于直庐遂乃山崩川竭氷碎瓦裂大盗潜移长离永灭推直辔于三危碎平途于九折荆轲有寒水之悲苏武有秋风之别闗山则风月凄怆陇水则肝肠断絶言此地之寒鹤讶今年之雪百灵兮倐忽精华兮已晩不雪鴈门之踦先念鸿陆之逺非淮海兮可变非金丹兮能转不暴骨于龙门终低头于马坂谅天造兮昧昧嗟生民兮浑浑  

过旧园赋　　　　　　　　　【`唐`】梁　肃  

余行年十八嵗当上元辛丑盗入洛阳三河间大涂炭因窜身东下旅于吴越转徙阨难之中者垂二十年上嗣位嵗应诏诣京师其年夏除东宫校书郎遂请告归觐于江南八月过崤渑次于新安东南十数里旧居在焉时嵗滋逺荆榛芜翳乔木苍然三径莫辨访邻老而已尽盼庭柯以霑衣情之所钟可胜叹邪夫懐旧之志在昔所不免圣如尼父逹若庄叟且有归欤之叹怅然之思予蓬艾存乎胷中喜惧形于膝下寓江海之遐阻念归来而不得思潘园板舆之乐陶野巾车之游愿言莫展一食三叹至是当秋日萧索征途浩栋宇摧落曽不得乎少留心之忧伤又加于他日一等遂作赋纪事以过旧园命篇其辞曰  

白露既戒夫清秋爰驾言而东迈漫征路之悠悠且予发乎新安历函闗之旧丘灌丛森以相属披一径而可求阒里巷之罕人辨原田而莫由堂除既缺衡宇亦折树蔽户而稍稍水衡隄而活活骇兽羣起頽墉四达识旧井于庭隅吊重萝于木末既循省而顾慕愈辛酸而惨怛何纒迫而求所安激予哀而不可遏也昔予生之三嵗值勍虏之冲奔徙穹庐于华县蒙郊庙于氛昏皇游蜀川帝出朔原尸逐才血乌丸又屯俄四逆之荐凶扇熛炭而爇黎元予既幼舍此居业虑姓命之所存始窜迹于许都又逃刃于夷门沿汴水之汤汤棹淮波之翻翻荷闻诗之前训迫驰役而不敢言截淛河以径度趣诸越而休止在长洲与兰陵亦一闰而三徙嫋嫋兮秋风湛湛兮春江伤吾心其何已皇八叶之御极亦既安此寰中浮窳缤其来归眞独郁犹未通洎大历之二七六龙忽其上升赫元圣之綂天敷太和于黎蒸建皇极以成化啓公车以选能予筮遇观之六四聿投迹于云罗谬试言于内殿俾典校乎承华聆圣贤之休风仰坟籍之长圃与世道而游息实人伦之宪矩史正直以终始蘧卷舒于嘿语展甘黜而不去庄颐神以遐举谅修已之异宜各道而得所矧微生之庸拙胡可嫚夫出处眇江湖之漂荡废田里于草莽茍将惬乎予思孰辨夫懐安之与懐土伊吾土之所安乃陋狭而在斯实旧德之师俭庶后昆以易持始也桑柘接连疏果芳滋彼茅轩与瓮牖亦寒燠之攸宜羌百歳而负居曽未几而乱离二十载而一来纷芜秽而莫治驻周览而未已又旋指于江湄曽是追感于平生孰不悲伤而涕洟抑闻夫仲长之园面流水而览平原遭世绪之溷浊竟初懐之罕存又闻夫郭泰之徳不违亲贞不絶俗当罻罗之周布竟淳白而不辱何天宇之交泰蹇予生之孱独退无庇迹之所进靡代耕之禄慨舍此而不留徒仰髙于前躅日婉娩而命驾恨盘桓以出谷虑将归之或迷吾斯志夫乔木乱曰所居而安易之序兮历聘懐归孔之虑兮粤予庸昧道莫着兮曩离旧邦纷世故兮林井残泥禽亦去兮坠废居业忸而惧兮迟归有时藻吾素兮  

中园赋　　　　　　　　　　【`宋`】晏　殊  

在昔公仪身居鼎轴念家食之凭厚斥芳蔬之荐防粤有仲子坚辞廪禄率齐体于中野灌百畦而是足惟二哲之髙矩蔼千龄之信牍虽显晦之非偶谅谟猷而可复岂不以崇髙宅乎富贵声教移乎风俗四民谨旧徳之业百乗鄙盗臣之畜义利贵乎交战矛盾蚩兮并鬻代工而治兮戒在贪竞付物以能兮使其茂育斯有位之良训乃羣伦之所属天地闭兮贤隠罝网张兮兽伏怖炎火之焚石恧东之毁椟甘田畆以昬作晦膏兰而择福我负子戴兮终年靡劳夏葛冬裘兮匪躬是辱斯遯世之攸处讵纷华之可渎眷子生兮曷为幸亲逢乎盛时进寛大冶之责退有上农之资求中道于先民乐鸿钧于圣期寓垣屋于穷僻敞林峦于蔽亏朝青阁以夙退饬两骖兮独归窈蔼郊园扶疎町畦鲜巾组以邀游饬壶觞而宴嬉幼子蓬鬓孺人布衣啸傲蘅畹留连渚湄或捕雀以承蜩或摘芳而翫蕤食周粟以勿践咏尧年而不知琴风飒以解愠田雨滂兮及私尔乃坛杏蒙金蹊桃衒碧李杂红缥奈分丹白梨夸大谷之种梅骋含章之饬乌勃旁挺来禽外植樱胡品糅而形别棠棣名同而实析大椑朱柿兮骈发梬枣安榴兮间拆榠楂以馨烈蒙采枳椇以甘芳见识援蘡薁于林际架葡萄于沼侧况夫霜薤含润云葵荐泽芹自南楚蒜来西域苏荏抽颖蓼荽凝液堇荠更茂菲葑代殖苜蓿襹褷蘘荷羃防钟山之菘韭早晩吴郡之苋茄紫白织女耀而瓜荐大昴中而芋食匏瓠在格以増衍藜藿緑隂而可摘若其愈疾栽菊忘忧树萱香珍绿蕙媚服崇兰玉蕊金防相思杜鹃辛夷袭紫芍药含丹游龙出隰芳苡生原篱槿雕暮宫槐合昬四衢绮错五出星聮衰衰落蕊纂纂初妍防台香而蝶乱聚崖蜜以蜂喧与夫猪苓马勃泽茝溪荪荔芸御冻椒桂含温茰芳入佩菰首登飱薜荔成帷昔邪在垣独堪除渴酸浆治烦菖蒲感于百隂葶苈萌于大寒卷施心拔而不死虎櫐蔓生而自悬彘首牛唇之伙鸡肠乌喙之繁红鬓缃肤丹房碧延或山经之号着或药录之名传至夫松桧被径梧揪荫轩江蕉凝绿海柏浑圆石安荟蔚扶老萦纒矗嶰筠之东美垂溪栁之三眠或后雕而秀出或总翠以相先丛灌骈滋翾飞所据验九扈以农正察五鸠而民聚戴鵀兴蚕织之布谷起耕耘之务当陆成而鶗鴂云止麰麦秀而仓庾始翥伯劳惊于早寒盍旦戒乎将曙晨风不系而逐雀啄木无声而食蠧鷮介立以擅泽乌羣嗷而反哺鹪匪陋于荆棘鷃无营于钟鼓顺时律以弄吭乐天和而命侣燕溢溢以交贺鹊翛翛而吉语既罿罻之不设在橧巢而可俯谈王道于樵子接欢歌于壤父凿坎井之凝洌决清渠而灌注愚抱瓮以殚力智设槔而尽虑咸不病于夏畦各无忧于捽茹懿夫观品汇之零茂识元精之所存覩百嘉之穰俭明四序之无愆动植飞潜兮得宜乃悦雨旸寒燠兮叶度而蕃且复喻名花于君子兴瑶草于王孙采家臣之秋实歌上瑞之丰年资旨蓄而御冬撷众芳而链顔至若严客幸临良辰是遘载埽危榭爰张宴豆蒙山骑火之茗豫北酿花之酎或秋奕以当局或唐弓而在彀哨壶枉矢之设博塞摴蒱之侑诚一笑兮相乐亦千金而为寿洒毫牍以摛思极朋情而卜昼送归鸿兮海壖楔鸣瑟兮宾右舞长袖兮相属命欢謡兮递奏无取次公之狂不遗椒举之旧春晼晩兮气佳临髙台兮淑华夏恢台兮日永荫茂林兮脩迥凉月皎兮钟漏寂朔霰飞兮玉宇夐廓丹府以惩忿悦灵而缮性兹所谓祛鲁相之介节略于陵之独行却园夫之利兮取彼闲适荷王国之宠兮遂夫游泳禽托薮以思鹜兽安林而获骋徜徉乎大小之隠放旷乎遭随之命庶乐育于嘉运契哲人之养正  

水西风光赋【`有序　　　　　　宋`】王　炎  

隆兴癸未冬龙图阁待制吕公来守新安览其山川而乐之后八年治圃于城西南隅榜其楼曰水西风光门下客王炎赋之附于众作之末其辞曰  

古歙为郡山水竒秀飞僊往往窟宅于其中号居江左十州之右至于水西之胜槩又称甲于一州挟以披云之孤峰绕以漾沙之寒流昔翰林之诗伯骑鲸鱼而来游至今墨客骚人无不剧谈其髙风而渔翁樵老亦能寻访其遗迹人与景而俱胜首尾三百余年而不可再得那知神崧夫子之卜居而气象反髙乎畴昔岂非人物为主山川为宾故风光虽满于天下然大半落莫而无闻茍有恃而获传历千载而不朽有白傅而知香山因叔子而知岘首浣花寄声于工部醉吟之篇辋川托迹于右丞丹青之手况如我公三朝廊庙之夀俊六世轩裳之故家纡紫乎文石鸣玉乎金华一旦丐闲引身而退傲睨于烟尘之表袖手于功名之外遂令水西之声称自于今而益大飞槛渠渠压城之隅予虽未获寓目于几席之末缅想其临髙眺逺凡可以悦耳目而娱心志者一皆领略而无遗公旧为伯于此邦留去思于千里父老儿童见公而喜故虽□灵与溪神争欲回巧而献技揽波光空翠于冥蒙杳霭之间阅云烟沙鸟于旦莫晦明之际飘然如坐蓬莱方丈而下视人间之世憩曲几以欠伸抚修栏而倚徙彼谪仙放浪而一来非可同日议也无已则犹有太公望之事乎处则钓渭水之璜出则佐六州之王方圣天子之仄席登耆英于庙堂胷中之策十未用其五六恐未可留意于山水之风光  

水月图后赋　　　　　　　　【`宋`】方　岳  

吟啸翁諡其圃曰水月图而赋之以寄秋崖方某使掇拾其遗余次韵为后赋辞曰  

有秋崖人者云半间以坚卧天四壁其皆空翳顔窦之寂寂絶环辔之珑珑一我之外是人不通盖其固如此而又何有于手揽碧海气摩苍穹吟啸翁闻而陋之曰子独不见吾之水月图乎餐沆瀣以淋漓与造物而撞舂少焉定则不滓以云不波以风此吾心之水月不可得而图者也吾惟写之以碧玉调釂之以琉璃钟藓花乎其屐齿松吹乎其裘茸容与绿净啸歌朣胧则亦可以下视九垓之尘渺立千仭之峰夫岂但樵风之可笛而钓烟之可篷安得与子共横此笻谈间飞白酒半潮红落醉墨之汗漫锵文响其丁东云合雾滃氷凝雪溶然则是不可得而图也而图已具吾之胷中子能起而从吾游乎亦聊以知吾兴寄之适而笔墨之工秋崖人听然笑曰吾家蓬茆景孰与翁吾砚荆棘诗孰与翁然而翁方骑鲸鱼跨蟾蜍将与飞仙以遨游而莫之我同则夫之二物者岂无清晖谁适为容固未必如秋崖之人兮穿深逗密若将终焉乆矣冥吾身于亡何有之乡等斯世于大槐安之宫  

南园赋　　　　　　　　　　【`宋`】杨　简  

光风兮净明林塘兮翠深云闲兮不动景妙兮莫寻泰和融凝兮非浮而非沉万化迭奏兮岂去曩而来今不知吾足之所如往兮不觉吾口之自吟百草千木兮散苍然之球琳纷禽鸟之飞鸣兮尽成韶濩之音乐悠悠以自生兮孰究其所始究其所终微觉其略如万象兮森罗杂错于止水之上明鉴之中纎洪短脩毕陈互映兮有不可胜穷之容而澄光莹然兮曽莫省其聚散矧复判其西东厥沉兮匪卑厥髙兮岂穷其骤焉辐辏兮非积其忽焉以遁遂至于无兮讵空斯妙兮可言而不可语惟可弄明月兮歌清风不索自获兮愈思愈穷古之人何以命之曰中庸  

游西园赋　　　　　　　　　【`金`】赵秉文  

九月令辰皆醉赵子独游西园盖故苑同乐之地于时天髙气清风物凄厉草绿惨以断蔓果红蔫而脱节若乃藻扁黼阁檐摧槛圮曲池荒而飞萤灌木老而雊雉物是而人非何昔荣而今悴既而登髙台俯清泚天落镜中水涵空际物无倒影之心水无涵空之意心与境忘境融神会先生一笑而作渺归鸿于天外  

待隠园赋【`有序　　　　　　　明`】王　鏊  

冢宰杨公作园于京口曰待隠谓将归老乎此也而遭际明时愿莫之遂予为作赋以明其初志云辞曰我家于滇兮邈云山之阻艰慨嵗莫予安归兮聊税驾乎江干稍葺茅以为宇兮又缭石以为垣羌艺蕙之百本兮忽覩竹之千竿初予与予心约兮逝将于此乎盘桓何皇恩之翕赫兮虽百身其犹未闲既授钺于阃外兮节制通乎三边旋持衡于庙堂兮坐进退乎百官誓捐躯而不悔兮顾初心其犹自怜怅松筠之无主兮恐猿鹤之多怨彼出处之难定兮伊自古而则然迨国恩之既酬兮将不日而来旋  

南园赋　　　　　　　　　　【`明`】祝允明  

不逢年以干进依灵丘以肥遯违王侯而尚事聊消揺兮无闷则有涧阿之间庐广之前辟彼善壤缭之长垣令流水以成池象洞天而为山交蹊迂迤以午达寛石陂陁而底安嘉树井立名蘤栉植脩筠轩挺丰緜密四序有接艳之葩比嵗有连新之实栝柏杉松栟榈梧桐文梓美漆高椅茂榕榆分光于星田桂得种于月宫桃李兮成沟牡丹兮専丛海棠兮泛殷阶药兮翻红灼清涟之香蕖烂曲塘之金蓉带以防荇铺以水葓莫不陆陈亡厌水立靡穷千蕤万萌不可得而极诸其形容也至于桃杏梅李枣柿梨栗蔗藕菱芰榛榧橙橘含桃枇杷龙眼崖密鳬茨鸭脚鴈头湖目菰笋疏脆薯蓣丰实尔其百喙歌春孤蝉吟秋贵语雕笼之吉了巧啭碧阴之栗留或雊谷雉或走罝或屏隠孔翠或沙立鸥鹭或皋鹤和鸣或麀鹿行顾大抵人地既偏圃事聿周吴多名苑而兹其特优欤夫辟疆専声习氏逺称金谷积丽离垢揭清董废闚以儒振陶日渉而趣成展也独乐允矣莫京掌人于此将攀辙而抗衡者邪况方之自南火离攸奠类阳而明象文以显虽因势以就筑亦可以物而取诸逺矣于是庋图帙着笔砚张琴筑展壶箭流吟啸肆觞燕祛凡襟廓见如易贲于而有喜如诗乐彼而不倦若是乎其阳明哉士安土为君子儒其文显邪吾为尔作逸民传  

南园赋【`有序　　　　　　　　明`】唐　寅  

叶君复初家包山之阳辟圃数弓艺树卉木筑堂面之春日载和万汇条畅鸟鸣草怒怡然相对殆有忘世之想今冢宰太原公既为之序矣复命余赋之其辞曰伊人卜室于园之南君子面明和乐且湛翫品物之喜怒鉴流形之吐含极中星之揆测废黄道之讨探薫风入弦拉黄羲以共语钧天在奏齐赑屃以盘跚春日熙煕好鸟闗闗乐阳舒于厚地效仁道于髙山赋盘桓以适志咏归来以怡顔佩纫都梁案具蘅茝曲蹊长径芳菲郁荟蝶蘧蘧而飞燕喃喃而对万卉千葩流红湿翠春风窥桃杏之丽华秋霜感蓼莪之憔悴僰僮楚伧坡秧别穗寒菘露芥辛夷辢桂味各因其时艺各从其类主者谁氏其弁伊耆有严来宾各执令仪攀条鬭叶于径于湄叹棠棣有韡韡之华视杕杜有湑湑之枝屛风匼匝歩障逶迤重檐暎树曲槛临池错绮罗于竹木间歌舞于杯匜布流黄以为席浮大白以罚诗由是叹为乐之及时感斯乡之吾故长诵荜门之章不羡王门之歩逍遥寤言从容望晤对垒于北里之产邻墙于辟疆之顾功名忘世外之机风月有山间之助隔絶氛埃清虚窻戸即此可娱无心他慕故因地以自称聊引言以为赋  

眺后园赋　　　　　　　　　【`明`】刘　鳯  

伊斥壤之脩羡历迳直之广虚度周除以廓落依康梁之相扶衢九达之靡靡抗崇隆之经庐儵昈列以炳焕总浩广而登隃纵环术以中贯咸被带之强腴垂沃衍而闶阆面萌达之薮区镜茂泽以坱漭阳烻景而华□郁駮荦以玉石灿磋磥于髙岨防蹴防荡以防防攒云暧之飞涂漱瀺灂以齧趾炀楚棘之龃龉下缭绕而为渚蹠却立而瞿瞿漩溺槪以淖弱冒玓瓅之芳芙淬涯浦而左据践墺而摅所睟何轻劲以翔浮曽凌遽而不可肄援幽窔之空防猋廱明月而鳞次黕黝与青珉杂衡襄之密致非礲砺而防磹旭班璘之费缋忽襞积蹇绉裁若鈲槻含崆巃而交徙出洞穴之中刳巨螭伏轭纷超腾以顺游梢苍龙而为徒刺牢戾以勃决合沓佛仿而类方壶云朝暮以聚夷陆涣淫鬻而并输渫鸣窦之琤琮谽谺施靡而未殊掩衡皋以被望糅苾馞之麋芜王刍渰以碧色东风斐亹而皠皠苞布写之方析郁葩晔之异彩绿陂陁之案衍咸夭倩而萎□吐丘樊以馥烈灼朱华之旖旎蒋苎旅生以蔓延雕菰緑节而箨紫挺玫瑰于水涘瑶英幡幡以离纚飇萧萧而在其间光照朗而绮靡厠逺方之珍木复标丽于竒逸交错婀娜以蔽亏丰条业倚而拂日畅盈抱之伟榦错琅琅之玉质芳櫢檽以櫂枝叶连卷而出实沇溶杂袭之菲菲遗辉浏莅而匹溢安榴椅桐青绮之李间以乌椑赤叶峄阳之栗缃核缥蔕以殊种文杏夭矫于卢橘袭以揺风之嘉名遂隠天而佛律轧万年之乔柯岂五沃之所蒸而滋殖素奈荅遝以青房梨紫条之逺扬畴不秀长而茂润盖烂曼芊眠于中唐接垂露之寒液亦云背冬渉春而泱泱惟枞栝之直上而无依又焉所羡于檀橿连翩肆其蘙荟青罗相属于彼枭阳带平圃之闲馆白云隠乎鹿场落漠风澨以髙寄歩篁薄而临絶阬囿珍怪而总萃思驰骛之潏狂安志涤览以夷荡翫书琴之太康睋下时以休畅讯峻业孰逺之可述回肃肃之泠泠怅独相羊而未毕  

已有园赋　　　　　　　　　【`明`】鲁　铎  

粤昔余有兹园兮首宦途而违弃中罹疾而获请兮逮芜秽而复治向幽人之过我兮谓兹岂应于无名名余园曰已有兮矢终老而依凭繄池台之微具兮列香芰以为区惟卉木之整华兮纷色异而气殊既素积以皜夜兮亦朱殷而赭曙或步屧乎其中兮或席荫乎其下寘名蘤而为坞兮天实纵夫繁华惟谱牒之有稽兮悉吾园以为家嘉树沃其成列兮夫岂独善夫橘柚果实茍宜于土性兮皆新登而时凑挹池泉以灌余蔬兮薙芜翳而莳芳草揽芙蓉于清波兮阅潜鱼之在藻沿轻舟于罄渚兮檥鳬洲之草堂据红雪午阴之矶兮信钓缕以相羊取憩弄之夷犹兮抚楸枰而悟奕荐鸣琴于石几兮按古调以自怿田父相求于松荫兮话桑麻之有养吾令荆布任莒兮菹松葵而就饷神魂知由所稔兮梦翰苑与成均岂防情于尧舜之从兮身羸惫而无因心营营以谋报兮将逺事乎芹曝愿闾阎之相与戮力兮还唐虞之旧俗朝余纕九畹之兰兮夕纫夫湘之蕙茝茍众服之屑余同兮芳采撷其奚懈余陟梦野之台兮望辰极乎帝乡扃大椿之洞兮忽尘宇之相忘安余分之遇兮求余心之所好茍没世其有称兮奚外身而有校松柏森其蒙郁兮篁竹比而苦节衞槛防以东下兮狥坡陀而周折查篠出而旷虚兮临明池之可鉴俨山林之尽历兮获江河之泛泛取于城市之墟兮亦殊无而仅有惟余心之所会兮拟咫尺于千里时鼓枻于清涟兮腾羣鱼之待饵睨痹鷇之安巢兮鸣禽竞而将子江梅侈夫朱英兮皎安榴之素萼旦月挂之长春兮倏舜华之间落坐碧梧之疎阴兮陨佳粒于巾舃披丛桂而袭芬兮服冠裳其无斁豫章勃焉峻达兮势兹务于干霄杉桧栌橘枝相樛兮若求友于后雕善飞潜之得时兮悦草木之向荣遭圣哲之在上兮宜万类之咸成惟中林之宜忧兮逃大暑而迅免夫何霁夜之棹游兮适非遐而若逺念烟霄之朋旧兮渺遥阔其难即眷林丘之亲故分继朝暮而相及人生恒亦有涯兮嗟世事之莫尘往者幸于免咎兮来者可委于余分乱曰谓余衣之既渝制芰荷而重成兮谓余嵗之可卒资杞菊之充盈兮冀形逸而神闲余兹赖以永龄兮茍松乔之不余诬从玉轪以迥凌兮  

逍遥园赋【`有序　　　　　　　明`】穆文熙  

余舎东有园一区带城下自为儒时与拱辰石君分席共业为铅砚之所后相继登第去比余既解考功郎归稍稍作池馆垒山石裒集词翰日栖迟其间乃未几而拱辰倦于太仆亦谢病归归则无日不晤于此晤则习于幽事而委命顺理治情养性庶几有逍遥之风余因据庄生逍遥篇为赋纪之拱辰览之谓与乐志论唐子西语相轩轾也遂刻置台端其辞曰  

伊余性之好僻兮开别圃于城隅筑垣墙以周衞兮诛白茅以为庐莳花竹以匝径兮种菱芰以盈池县桔槔于金井兮时自挽而灌蔬招隠以名吾洞云鹤以号吾堂台则有读书迟鸿东山俯谿皆环列槐栁有云树之苍茫亭则有牡丹芰荷松萝止观悉斜带清溪俨山家之行藏时其条风布暖红药缤纷朱明协绿叶垂云秋至而篱菊葳蕤冬至而檐梅郁芬景縁时至兴随赏殷尔其偕我良朋契若兰薰鹖冠草履褐衣苎襟相与临花坞歩芳亭抚白日翫青冥观鯈游听鸟鸣数飞花搴落英弄池水荡浮萍指防奇石较计阴晴云霞团坐鸥鸟不惊而或投博赌胜角奕取赢纵歌层台蹴踘广庭鸣琴深洞放鹤髙城已而偃息台端何虑何营酒泛绿醅饭煮青精时复有墨客琴士画史骚流诗谈白雪图拟丹丘谱探飞龙帖抹苍虬日有文事之起予了无俗务之交酬燕坐兮箕踞长啸兮科头羲和兮御顿兮影留蘧蘧兮蝶梦扰扰兮浮沤方来兮随分既往兮堪羞若夫五岳三江胜地无垠梁苑金谷乐事纷纭金张之家炙手可热许史之门吐气成云子云著书而防莽相如作赋而得金稷下枭鸣而千人辩折座间麈动而百夫生欣古匪不有吾匪不闻第以静躁不同趋舎有方或图南以广运或蚊睫以自藏茍所志之得适虽微其何妨吾故遵南华之遗训于以逍遥乎此乡于是拱辰闻之踊跃歌曰邈天地兮蘧庐纷世事兮风旟纫幽兰兮吾党抚桂树兮城隅誓从子兮逍遥安所问兮盈虚歌既余复为之乱曰惟余之志子与侔兮惟余之园子与游兮园有水泽被芙蓉兮园有碣石郁虬龙兮火山焚不能为之爇层崖氷不能为之裂返巨雀于条支脱苍鹰于絷绁与子共逍遥于一世尚期不愧于往哲  

会芳园赋【`有序　　　　　　　明`】俞允文  

中书舎人胡颐尚书忠安公之孙也遗荣寰中逸志世表度山相土肇置兹园探隠究奇饰朴两逝虽事殊岩穴而道在栖盘爰延词英并述歌咏伊予不敏輙撰斯章其辞曰  

有逸世之公子仰通人之逺规追仲长之愿言求应璩之所书靡希荣于魏阙协清旷于丘墟尔乃发精诚于宵寐遂解组而岩栖控郊坰之倾阻究川阜之灵奇挟爽垲之缅邈翦榛莽之疎芜共逺襟而近带或前背而后趋选自然之妙有爰结构而为娱延隠沦之髙躅勒藻丽之英辞研阴阳之变化悟损益之所归饴露鹤于潭皋狎晴鸥于水区堕虹梁于烟境遗天地之广墟兼有玉洞春暖碧榭云寒涧芳芬敷翠竹檀栾蕉分牕而荫緑花覆坞而流丹或濯尘缨于清濑或睇素娥于澄湍复有泉通古甃湛明月之虚朗芝秀园象宫阙之崔巍凌仙阁兮霞杪峙层楼兮山隈既援萝兮侧径亦更屐兮重阶咸托胜以标名并灵峰而起台此皆殊制而异所果饶乐之所必该匪尤物以兴累鉴幽情而自裁彼面城而近市亦理隔而情乖至如憔悴穷岚之曲栖迟荒翳之坳又筚簬而蓝缕聊凿坏而处巢殉褊分以独往徒危形而自雕顾兹园之信美惟饰朴之两逝岂侈观而后情髙灭迹事为殊世顺所便以宴息抚鸿运而肆志或兴歌而容与或懐往以悠裔每在物而必懽奚修名之足惧谅婆娑以永年诚不知其所至窃权虑乎末简庶以缉夫幽记  

金粉福地赋　　　　　　　　【`明`】唐　寅  

闽山右姓策府元勲玉节凌霄而建金符奕世而分位定髙明补娲天以五石职俾贞观捧尧日以三云四库唐书秘殿分球琳之赐九州禹迹丹书镌带砺之文馆备鳯鸾之佳客衞总虎貔之禁军载赋卜居当清谿之曲列陈支防倚赤山之氛揆定星于北陆察景日于南薰箧粉钗金借灵光于织女移山变海假福地于茅君竹苞矣而秩秩木向荣而欣欣由余论制般输运斤屈戍垂环朱提涂其兽钮觚棱戴刃白防染其蚕纹碧琐离离素女窥月中之影白榆历历青龙伏天上之羣丽抗万金名齐百子贮四姓之良家延诸姑与伯姊鸣屧回廊探瓢曲水行行细裥石榴蹙抱柱之帬矗矗高墙海马绣凌波之履婉娈无名秾纤合轨赋成洛水陈王尽八斗之才梦出巫山楚帝荐三杯之醴蝴蝶以胭脂作队玉树以芙容为蕊瑶池疏润演丽于九春析木分辉流光于千里香合麝脐痕匀獭髓九华妆箧长缄楚国之蘅兰八寳镜台烂鬭武家之桃李映阳光而独照揽轻尘而四起习成雅歩风细细而无声学得宫妆月亭亭而不倚丽轶西施贤过邓曼冠南都之顔色充中庭之舞万连环不解明珠度寸扶桑宫里有夫婿之侯芳草天涯无王孙之怨传霓裳于广寒织云锦于灵汉常山罢玉钗之咏阿谷置银璜之翰绣幕围兮春杯长夜锦衾灿兮宵灯独旦别有沙堤曲通玽岸黄金建百尺之台白玉作九成之观屏裁云母隔阆风而不疎梁镂郁金承朝阳而长烂珠玑错三千之履紫丝垂七十之幔粤若富春乐彼韶年河阳之花似霰宜城之酒如泉分曹打马对局意钱织锦窦姬荐朝阳之赋卷衣秦女和夜月之篇寳叶映綦履而雅歩银花逐笑靥而同圆丽色难评万树过墙之杏韶光独占一枝出水之莲四坐吐茵无非狎客两行垂佩共号神仙风里擘衣接金星而灿烂月中试管倚玉树而婵娟青鸟黄鸟尽是瑶池之佳使大乔小乔无非铜台之可怜单衫裁生仁之杏子松鬓拥脱殻之蜩蝉锦袖琵琶眼留青于低首金钗苑转面发红于近前一笑倾城兮再倾国胡然而帝也胡然天乐句雕香舞衣裁缟歩揺拥翠葳蕤却火之珠充耳以黄聮络澄泥之寳鸳鸯在梁永锡难老金玉满堂惟躬是保北门文学衔题鸾鳯上苑英华使称花鸟秋千院落日五丈而花阴阴灯火楼台月三更而人扰扰防影内堂锁声别沼浮闲馆于波心飞重防于木杪沐池分北湖之新涨妆镜开西山之清晓屈曲围屛髙低覆橑蜘蛛织三更之雨蘼芜咏一庭之草珠帘以珊瑚作钩翠帐以芙容为葆左思解赋链辞以十年竖亥健歩寻源于山岛神仙多戏造化无私海中之地可缩壶里之天鲜窥万里石塘贯八垓之机轴三重银户入九曲之摩尼凌歊借地嘉福分基东园颂蛱蝶之矣南浦赋芍药之伊其抱明月而长游乘清风而忘归毕媒珍异总摄衺竒泛神查于八月飞车较于三危汉帝望仙空驻八公之跸淮王好士漫着三山之词仰看银榜俯即瑶池高唐状如日也弱水可以航之合天渊于跬歩浑圣凡之二岐况复主人实为国华食客三千之田氏去天尺五之韦家丱角领留都之镇十年开扈从之衙忘形下士庄生之鹏鷃投身事主介子之龙蛇皋陶明允吉甫柔嘉珠出胎而特莹玉截肪而无瑕明哲犹氷之生水正直岂蓬之在麻不忮不求何所用而不臧尽善尽美将无誉之可加游艺余情诵折枝之句抚绥乗闲燕辞树之花罗敷罢蚕碧玉破神鸾作驾姮娥离二八之月灵鹊成桥天孙下七夕之车钗佩相磨笙歌递出展黛蕊于双睂鬭黄花于半额桃叶渡头问团扇之新声梅根渚上邀长樯之行客悠悠万事付半纸之埃尘默默微情托一箱之朱碧尽将冶丽之丛转托髙明之宅后槛前屏终南少室树号长春酒名千日犹二士之入桃比四仙之居橘论道不殊谋揆则一借王勃之风奋江淹之笔咀兰成咏汉殿分香刻叶为题郑公借术竭雕虫之薄技倾铅华而尽述  

## 御定历代赋汇卷八十五  

器用  

度赋　　　　　　　　　　　【`唐`】髙　迈  

昔在太始原于物初天地草昧建皇王以为宰淳朴自理非贤臣而勿居历云官与鸟职接洪范而周书无不较权衡之轻重考度量之盈虚因物以极神托数以明象积分而成寸引尺而为丈列隂偶而阳竒法天三而地两准之亿万其如指掌时止则止时行则行随物而应施不失平其至妙也多少不能以藏数其至防也长短不能以隐情易而无欺简而无惑节之以礼其仪不忒圣人进退以观象君子方圆而取则成百王之规矩为万代之绳墨钦若伯禹圣哉为王道济天下爰敕大章投足既广行地无疆彼里之难测用度之可量四时以日月为明万国以君王作大同衡律而一轨量海内平而天下泰居日中而成市观异方而毕防在商贾之  

所资惟尺度而为最夫道以神契物以言筌义无不尽理无不全度之为物也资道以为用度之为道也托物而无偏述斯往矣吾不知所以然  

嘉量赋【`以金锡无耗然　　　　唐后量之为韵`】敬　括  

作之嘉量其义惟深嘉者以善为节量者用平其心穷防于子谷之数酌宪于黄钟之音盖取诸象爰范于金亦既成止其仪可觌坚外可程虚中受益功格于衡镜实同乎珪锡以分多少宁患乎不均以立信仁抑行之无斁然美其方能立矩卑莫可逾出入罔恡包含式孚徇公灭私乃为而勿有纳新吐故亦用当其无理将神而共契迹与道而相符且器守乎谦人惟厥操人非器罔主器非人奚导不谨则诈伪生端无方则羡溢为耗职是司者胡顔相冒由此言旃不其至然外乎则槩乃旁穿既因物以进退亦与时而懋迁施于政而四方仰则毗乎理而百代犹传诚可美而可尚愿斯焉而取焉异乎大小区分髙卑竒偶始增撮而就合卒聚升而成斗随求而获进获退顺动而何先何后洎乎职兴都尉计起羊洽平籴而作典布均输而有方常平由是以实大国因之用强岂比天有斗而酒浆不挹山有谷而牛马空量然而当春秋分之期为昼夜至之时于以较矣于以用之实万人之所欲敢望闻于有司  

衡赋【`以仪止泰一无　　　　　唐浅观业为韵`】阙　名  

捜圣人之垂象伊兹衡之可观材径挺以绳直星连绵而珠攒惟用也甿庶不能以多少隐惟平也轻重不能以诈伪干故得万人所以廛里物或纷竞可以定黍累之圭撮利其分毫可以观低昂之容止执中以吿无或不喜则夫衡之为物其用甚大四方正而域中平七政齐而天下泰动而无欲任之故絶私益而无妨行之固不害然能思无不践应仓舒刻舟之深浅问无不知表张重度骨之威仪若乃均其神道形其事业圣人因之以平施边鄙赖之而不怯岂欲决其差谬明其有无小人取之以作则君子见之而交孚则有王臣謇謇宰职秩秩洞鉴人才神无隐质谅兹衡之攸嫓故守之而勿失傥陈平之见知宰州县之如一  

衡赋【`以同律量　　　　　　　唐衡为韵`】阙　名  

先主之欲齐政立信平施执中天下之利害攸同则非衡无以达其志非衡无以成其功故后代圣人奉之而不坠悬之而无穷逺必昭乎庶物近罔欺于厥躬少多之分着彼我之情通廉者不约贪者不丰昭昭有礼殊之义洋洋有乐和之风乃以见权衡之徳器用之雄也观夫制形有象称物以律万万靡差铢铢罔失虽遇寡而必举亦裒多而不溢傥有贾竖怀虚背实虽手巧而用售终身平而贞吉节在不欺徳咸有一用之则竭力于百战舎之则甘心于三黜其昭明也有景纬之文其重坠也有沈潜之质是以春秋仲而均之以法日夜分而俾之无妄体正居中怀柔抱壮揣千钧之重不赢其材称万物之多莫穷其量夫然则人亦有是岂惟斯乎士为之物官为之衡材之云多虽黙必重文之不腆虽语必轻非荣辱莫敢怨得丧莫敢惊挺然诚悬不可欺以轻重确乎不拔孰敢议其屯亨吾当颙颙视听直心举措岂能朶颐腾口如羮也  

平权衡赋【`以昼夜平分钧　　　唐铢取则为韵`】刘禹锡  

惟天垂象惟圣作程播二气而是分晷度立五则而在审权衡上穆天时应隂阳之克正下统人极俾准绳而惟平于是黍累无差毫厘必究等度量而化通逺迩体平均而势行宇宙当其夹钟中律南吕戒铜浑应节于寒暑玉漏方齐乎宵昼繇是命有司而申令考前王而是遵权轻重以审则中规矩而和钧事垂文兮风传乎千古道如砥兮日用于兆人懿夫正以处中平而立矩命其同也有虞之制克彰称其谨焉宣父之言可取故能用该仁里象合天文既左旋而右折量轻并而重分持平罔亏可为范于秉钧之佐立信惟一将有助于执契之君不然则何以悬之而息彼奸诈正之而协于晨夜得平则正我之道兮允执厥中益寡裒多众所用兮不言而化化之有孚功莫可逾立规程罔慙夫镜揣钧石宁失乎锱铢匪假垂钧而其用不匮何劳剖斗而所争自无方今百度惟贞万邦承则顺时设教兮靡不获所同律和声兮允臻其极玉衡正而三阶以平七政齐而庶政不忒矣美君臣之同体犹权衡以合徳宰准绳之在心庶轻重之不惑  

平权衡赋【`以昼夜平分钧　　　唐铢取则为韵`】李宗和  

王者统四时均五则彼权衡之为准验隂阳之不忒钩深致逺黍累于焉靡差称物平施晷度由之斯得惟权也分其重惟衡也取其平明乎国经固悬兹以垂范掌乎天秩如用兹而永贞衡任权以钧物权资衡以作程故一人体之以清万国万国仰之而庶政以成当其鸟司分畴人敬授既量诸夕又测其昼盈虚气等何借于土圭日夜时分已传于玉漏莫不同度量以应其时平权衡以叶其茍顺气以颁节实从时而不谬其功斯博其道式孚谅同均于逺近故不失于锱铢俾称物者守之无易抡材者持之罔逾皇矣我君康哉神化万方取则自得于均平二气尚分无愆于昼夜不然者何以佐璿枢之斟酌调元气以絪緼申乎旧章孰似权衡之大匪无同异所纪春秋之分齐其重轻等其规矩岂钧铢之是待在绳准而有取固将平邦国亦以叙彛伦七政惟齐有符乎应天之运百工咸赖实资乎秉国之钧宜其平域中而齐律度贞天下而利黎人惟正直可法惟中平可均夫如是则权衡者盖亦考兹义而是遵平权衡赋【`以昼夜平分钧　　　唐铢取则为韵`】陈　佑  

俾民不迷兹器惟则行之而万象正动之而天下直一人不宰命任权者必公百辟以孚在持衡者守徳此盖国之恒准教以顺行虽因时以考正乃假人而后成权之垂知俯下而斯重衡之正乃得一以至贞忠以自胜直哉惟清物无偏以表徳器守公而作程动必推移佐璿玑而克正静无偃仰若泰阶之既平懿夫衡之诚悬徳乃是茂秉中正以不忒在毫厘而何谬众星分列若历历以拱辰一权下临正亭亭而当昼斯斟酌之所以俾名实以相副者也尔其观象取则其数可陈积而成重铢以和钧称物平施则其道无极从时利用乃有命惟新既审度而攸准夫何患乎不均安则无倾正以顺化四时行令必因其隂阳一徳奉天谅贞夫日夜是知分寸相生成乎象盈虚有准观夫文因黄钟以起数应鸟之司分尔乃七政允修五常斯覩为时徳也诚金义而木仁为器法焉乃左旋而右矩既轻重之必审虽防细而待取平之为美曲逆终作汉臣中以见称伊尹是为殷辅兹乃衡之为道也可大权之为义也斯孚绳从则正徳不可诬动不欺于累黍用有识于分铢若夫求平之至者执中之谓乎  

衡诚悬赋【`以无敢欺以　　　　唐轻重为韵`】张　贾  

衡称物以致用诚至精以作孚惟衡也表正直之有则惟诚也俾轻重之不逾是将黙运乎规矩显防乎锱铢齐日月于七政协天地于三无且衡之徳也权以相扶正之道也礼之为枢权得其诚而物无不应礼归于正而奸不可诬是知大徳所感小人是惨举轻为重彼于信而自亏犯正以邪将畏礼而罔敢衡之用也可大衡之设也无欺既有别于髙下固非差于毫厘懿夫设尔而倚坦然而夷其大不让其细不遗始执谦而益矣终忌满而损之必盈缩而得度乃中正而自持于道深可均于五则遵乎信宜作配于四时原夫衡为器之轨礼为邦之纪宰物者必察其所持为政者必视其所以均则无怨是将施徳于人审乃不欺故曰为仁由已彼天下之至精实至人之用情衡持平而固本权应变而定倾俾亷者之中节抑贪夫而不争虚而受钧石不能以为重进而就圭撮不足以为轻惟合徳之为美故进退而有程我有司以守职操持羣才所奉垂正直之权衡察善败之轻重此所以振千古之贞范副大君之垂拱者也  

衡诚悬赋【`以无敢欺以　　　　唐轻重为韵`】陈　佑  

衡之诚也义在乎有孚悬之审也法贵其不渝先贤所以建作智者所以通规模俾人事之有准在权衡之合符端平可以揣金石轻重可以分锱铢逺取诸天既齐七政不私于物亦象三无质因材而斯宣文缀星而可览临用详备而有诚物情诈伪而何敢此良工之度木同药镜之照胆故审其思者为衡可持端其事者于物无欺以之忖刻舟爰定其圭撮以之明度量不失其毫厘实同途于执政将一体于有司诚可大而可久必念兹而在兹若乃懋迁有无应用鄽里万物禀原百货资始茍执其均平孰不我以称物则合于圣人有常乃比于君子至哉权衡功与利并成天下之务其利斯溥为天下之式其功不轻道在乎至要理归乎至贞提握之间而万人取则寻尺之内而九有致平岂不以作者之圣述者之明守而勿失用之必行将度量而并设与规矩而齐名抡材至精多士无壅以权衡拟升降以中正为遵奉当平施而不差仰衡诚之义重  

攲器赋应诏　　　　　　　　【`唐`】许敬宗  

臣闻人灵贵损天道忌盈朱火终而炎景谢金波满而哉魄生察递来于四序揆迭运于三精浅智昧于成象通识详于未萌务循虚而守约处崇髙而慎倾爰制宥巵勗兹居位藏丹楹之峻宇偶清庙之彛器体虚舟之瀁空鉴扑满之延祟彼游鳞之盘乐咸见亡于芳饵此贪夫之死权诚覂驾于名利唯达人兮服道执温恭兮静志居泰山以思危骋髙衢而不踬在大明之览犹垂旒以蔽聪履克让之贞吉尚养正以希防矧羣材之小器忘戒溢而亏冲悟负乘之必蹶敬循崖而饬躬由是鸣谦君子卑以自牧如彼景山犹藏疾于林麓譬诸巨海亦素王于百谷庶辞满而常正固怀空而靡覆若乃求中轨范流庆资源峰润由于韬玉叶茂本于深根草卷葹而不死木交让以俱存梅飞英而敛笑桃绚彩而无言燕迎秋兮遁迹鸎移春兮息喧皆顺序而行止得妙物之门道雅合于斯器故保精而养魂  

敧器赋【`以君子用之　　　　　唐诫盈为韵`】张　鼎  

闻夫日中则昃鼎折则倾月容守缺而忌满神道福谦而害盈圣人察两曜之度观万物之情知务进者危于不止拟贪取者败于几成爰制座右与人作程开其可诫之迹加以必覆之名然而不增不减能正能平考低昂而必应亦有效于权衡尔其颠沛是虞包藏自纵或益之而损故至其满成覆餗之凶或损之而益故当其无为有器之用且圣人云其脆乃破其安易持则何不避祸于将盈之日图全于未兆之时力小任重鲜不克败满而既溢倾必从之亦犹富不与侈防贵不与骄期若以马而喻马则念兹而在兹又曰积徳不积财无为故无败贪禄者致祸增髙者致坏是以古人作则为今人之师前车覆轨诚后车之诫借如乃武乃文岩廊之君一生一死繁华之子故当观其所由察其所以嗟乎福兮祸所伏祸兮福所倚既祸福之无门信吉凶之由已且防道则贪邪贪邪至于防生知足则不辱不辱在于知止茍欲图安以逺害又宜去彼而取此则知攲器之器大哉吾将以为教始  

攲器赋　　　　　　　　　　【`唐`】韦　肇  

若夫天地忌满鬼神害盈方舆以之东缺圆盖以之西倾百川因兹灌注七曜由是贞明故圣人以冲虚作式贤达以防谦为情于是盘盂设诫几杖必纪金人贻诲于周书扑满流规于汉史顺之者福逆之者耻乃垂训于小人咸取象于君子岂若方圆有度规矩合仪不虚不满能安能危考众器之论最实莫先于宥巵不随日兮时昃不与月兮暂亏体执谦损性尚冲防知盈槩而必覆故止足而何期唯上圣之设法处中庸而在兹使亷恕以效贪残改质金张可望形而谢宠许史可覩容而辞秩疏广感此而挂冠范蠡勗兹而自逸览斯器之为美何余物之能匹原夫出自圣者之心成乎匠人之手匪雕匪刻可大可久鄙巨壑之难盈恶满巵而虚受宁取类于瓦杯以供尧舜不愿同于金爵惟资桀纣故一化于陶钧历千载而不朽由是鲁君之庙置诸户庭左邻东序右界西扃惟仲尼之多圣赖弟子而为铭仆又何徳轻尘翰墨虽不假于先容实有愧于观国  

攲器赋　　　　　　　　　　【`唐`】张览  

夫阳乌中而则谢隂兔望而斯蚀谅天道之常理岂人情之能测何此器之知机体变通之消息其形也菲陋任其淳素之姿其质也嵚攲无假丹青之饰平而则正满而斯侧不平不满无穷无极夫盛衰共贯倚伏多途或始吉而终否或前荣而后枯才闻栖越遽见亡吴不知戒其盈溢空有叹于姑苏是知髙而不危则治操而有求则竞见握发以存诚虑宵衣而致命老氏贵其善建大易崇其积庆殷汤镂几以为虞孔甲镌盘而自镜尔其冥豫不止怀足无厌衅成山岳祸起防纎愚者已然而不见智者未兆而斯瞻圣人损之而又损君子谦之而更谦大禹惟圣每殷勤于菲食惟尧则哲终眷恋于茅檐然而黙黙如存隆隆自絶天且不能固西北之坏地且不能补东南之缺天地尚不能久矧人道之不灭勒兹器以为箴庶作鉴于来哲  

攲器赋【`有序　　　　　　　　唐`】李徳裕  

癸丑嵗予时在中枢丞相路公见遗攲器赠以古人之物永怀君子之心尝欲报以词赋属力少任重朝夕尽瘁固未暇于体物今者公已殁世予又放逐忽覩兹器凄然怀旧因追为此赋置公灵筵词曰  

昔周道砥平既安且宁赫赫公旦配徳阿衡谓难守者成难持者盈始作兹器告于神明至仲尼宪文武之道思周公之徳入太庙而观器覩遗法而叹息且曰月满而亏日中而昃彼天道之常然欲久盛而焉得乃沃水于器察防要终挹彼注兹受之若冲虚则似君子之困防中则端平如君子之中庸既满倾跌霆流电发器如隄隤水若河决非神鼎之自盈异衢樽之不竭盖欲表人道之隆替明百事之有节然兹器也不以中而自藏不以跌而自伤其过也如彼薄蚀其更也浸发辉光得其道者居则念于丰蔀动乃思于谦受顔既复而不逺惠屡黜而何咎知任重之必及悟物盈之难久虽神道之无形常惨然于前后昔与君子同秉国钧公得之为贤相予失之为放臣覩遗物之犹在怀旧好而悲辛欲克已以复礼永报徳于仁人  

扑满赋　　　　　　　　　　【`唐`】姚元崇  

夫惟哲人罔有败徳几杖攸诫盘盂见勒容过于镜则照穷任重于才则道塞多藏必害常谨不忒兹扑满之陶形假埏埴以为灵其中混沌窍开兮沈以黙其外空防忽合兮炯而青藏镪符于神论固垒同于道扃谦以自守虚而能受奚初积而终散竟出无而入有乍若乎巨蚌之全满而则剖不思乎亢龙之悔盈莫能久故君子永鉴是式允执厥中道不可以常泰物不可以屡空虽荄宝含真立制之端自我而辞丰忌覆致用之数在公何兹器之防贱盖与时而变通茍利物而害已亦持盈而省躬岂独夫鲁国宥坐诫攲虚已周阶铭玉端口窒欲损之有余补之不足明逺鉴之退止训劳谦之轨躅稽长倩以投赠庶平津而自勗  

扑满赋　　　　　　　　　　【`唐`】韦　肇  

夫以天覆髙兮地载卑道幽兮不可窥日始中而还昃月将盈而复亏满而不已则溢髙而不已则危诚古圣之深戒作来者之明规示予以倚伏教予以谦防虽防昧而不敏请将心而事斯故逺求类物近方诸已鹦鹉何智兮陇坻先鸣灵何愚兮长涂曳尾智者祸兮受雕笼之毙愚者福兮终庙堂之祉信通塞之暂昧乃荣枯之一指何兹器之虽扑以堪诫而成珍禀质陶甄之匠赋容埏埴之人不雕饰以目宁俭素以全身始含虚而任受忽多藏而累真入之有径出之无因其满也浑兮似蚌珠未开于重渊之下其析也杳兮若鸡卵初分于太古之辰岂不以骤积而靡散贵得其丰孰知其难裂陶镕之璅璅出金钱之粲粲见之者无不兴嗟闻之者尽皆含叹若夫窅窅宦子营营市人若耻贫贱之域同趋富贵之津得利足以润已至盈足以败身猗欤前迹安可再循予遂削营欲之心守谦光之道念土物之虽贱宜吾人之所保鉴周鼎之覆餗看鲁器之倾倒猥逢长倩之赠永为子孙之好欲穷墨妙之意以养太之草  

小扑满赋　　　　　　　　　【`唐`】张　鼎  

天何言哉信阳去而隂来器之形矣必虚往而满止埏埴为质惟人为轨靡不有初方应物以虚已鲜克有卒因藏镪而见圯其中也幽幽冥冥其外也青青荧荧积而不散持莫能久何始吉而终凶竟出无而入有岂独夫鲁庙攲器中则正而满则覆周陛玉人和其容而端其口譬髙流而岸坼等珠盈而蚌剖日中则昃月满则亏故君子终吉以流诫天地劳谦而自卑则有孙举贤不患于贫窭长倩投赠窃励于风规茍欲全身而避害固可翘勤而鉴斯  

金柅赋【`以贞而能一斯　　　　唐可制动为韵`】孙汝玉  

圣人患人情多迁物象不一爰指道枢之要因明金柅之质盖以金则持坚而有常柅则制动而无匹当全模于大冶曾因鼓铸之功及入用于生民克保安贞之吉原易道之所施得器度之攸宜任重而难胜者非刚莫能致其定利转而不息者非一无以止其随所以适其所适斯焉取斯在如轾如轩之时自能劲挺处无輗无軏之地物莫称推美其叶范选而见辞取锻链而兴制虽成形于槖籥不假饰于磨砺常无销铄怀可以明确禀安排之理端居退止之旌首于万化之内而及百度惟贞然以上经之防难分先儒之见无果一以节驰驱而为事一以当径路而待我茍在镕而备物固察其所由如持重以知名则用无不可是则寓质之时惟工所资将永平于轨辙亦致理于麻丝不为事迁可类仁之方也终然静胜固知道岂逺而夫如是观六爻之所总皆遵乎不动验一徳之可称莫与彼争能我皇由是立心坚固引义依凭躁竞者息之于静域回邪者制之于直绳然则金柅之为器也于今而其道益  

宝鼎赋　　　　　　　　　　【`唐`】梁徳裕  

昔轩皇之有天下也铄至范恢崇谟用建皇极永康帝图徴铁于晋国之时铸鼎于荆山之湖以隂阳作炭以天地为炉下碎矿而星入鼓长扇而风驱炎气旁飞寒雪影消于玉马红光四照晴日色掩于丹乌于是以泄以窦以镕以模故宝鼎之芳迹斯可得而闻乎尔其为状也下实上虚外圆内朗玉铉金耳之饰巽木离火之象法三台之位均九州之壤镂厥竒状文有鸾鳯蛟龙御其不若怪无魑魅魍魉故夫长子主之而祭圣人飨之而养徒观其阐防洞幽崇徳辨义作域中之宝通天下之利不汲而盈不炊而沸轻重自随于徳元亨克保于位楚问伊川表周王之至徳齐求谷水岂人功之可致当今鼎命翘车鼎刑措狱道徳以为矩敦厐以淳俗不取法于六籍不徴金于九牧自获汾水以定郏鄏迈轩后于往图遗夏王于后箓况伊尹作相由巢为仆乃伛偻其身不覆餗于足朗日月于金镜调风雨于玉烛庶绩其凝百姓无欲愚虽复望于其道欲负之而局躅  

鼎赋　　　　　　　　　　　【`唐`】赵良器  

夫君所以为天下重者以其宝位鼎所以为天下贵者以其神器则君得鼎以祚长鼎应君以时昌故黄帝徴大匠稽旧章异国贡物逺人来王铲铜于雷首之下合冶于荆山之傍声杳杳以海沸气曈曈而电光乾坤于是震动日月于是昭彰歘然烟收而烬灭卓尔成功而效祥焕以雕文错虬龙之鳞介腾乎瑞色杂天地之黄盖圣人所以享帝养贤烹餁荐祉重以安国利以出否纳之不以其道则君失其人听之不以其聪则雉鸣于耳是以囊括众汇恢模崇深苞水火于六爻之象镂山川于九牧之金于是总百灵之异见万国之心然美其影射金晶光飞玉铉论者徒议其小大观者宁识其深浅故道归天命无劳楚子之言徳自休明实赖王孙之辨尔其法刚柔之节顺行藏之志乃有道则见生于汾水之隂无道则隐没于彭城之地可以斥奸慝可以御魑魅应时而动吉无不利故曰作者之谓圣述者之谓明何明圣之至神契隂阳之至精徳表先知火不然而自沸量含光大水不汲而自盈既去故以元吉终取新而利贞则知执虚以待物者正乎位体柔而进已者宜乎亨故能应皇家之至徳垂不朽之鸿名  

正考父鼎赋　　　　　　　　【`元`】杨维桢  

客有孔林子问于铁崖先生曰人知三代传鼎定于郏鄏以卜世而亦知吾圣祖仲尼氏之有世鼎乎先生曰未也客曰自夏后氏之明徳也铸金九鼎以象九州协于上下以承天休桀有昏徳鼎迁弗留殷纣弗率继迁于周孰知吾圣人之后也而有孔丘虽祚灭于宋而祖庙有鼎实重于迁洛而见非于义士之流者也当弗父何之嗣国也曰既嫡而且贤轻千乘于一芥兮授之弟而弗传及我正考父又佐戴与武宣位极人臣让徳益防庙有重器金耳玉铉于是而鬻于是而饘宝共俭以愈力恐禄食之过諐既偻伛而益俯走循墙而若蹎铭斯文以不坠实贻谋于万年有明徳者必达符臧纥之知言吾犹惜鲁人之善知而不善用使必达之效仅见于夹谷之归田他日郜大鼎之纳庙又徒以寄忠愤于鲁轨之编岂非天乎先生愀然曰伤哉辞能知孔鼎者知其一而犹未知其二也余闻鼎之于易也其时义大矣哉革既变而法立志有在也革既变而无制乱之待也考父氏之知革也故制器立法以成乎志也饘鬻于是者若不足以糊余口而达明徳于后者实足以鬺上帝也灭于宋而奔鲁者若不足以容一时而师于鲁以准天下者实足以开万代也是其鼎也大其大而与天同其函重其重而与地同其载也故九鼎乎百王者可轩而可姒也楚子旅之所不能问而鬼防区之所不能对也辨其名于周汉者不得以入其佞托万子孙于山甫者不得以袭其诡也兹孔氏之世鼎若是而又何必仲尼之当世也客乃憙而起为之颂曰周客续殷尹我东土礼物既修文献攸聚圣人七祖曰正考父伤礼之衰追道卨武商颂既作删诗特取惟兹有铭重鼎大吕一命再命曰偻曰伛以糊余口亦莫余侮作羮何人覆餗公所染指朶颐甘蹈镬斧维祖之孙有达在下万帝王师光鼎于祖予小子某学礼于俎载晞奚斯式颂于鲁  

铜博山香鑪赋　　　　　　　【`梁`】萧　统  

禀至精之纯质产灵岳之幽深经般倕之妙防运公输之巧心有薰带而岩隐亦霓裳而升仙写嵩山之巃嵸象邓林之芊眠方夏鼎之瓌异类山经之俶诡制一器而备众质谅兹物之为侈于时青女司寒红光翳景吐圆舒于东岳匿丹曦于西岭翠帷已低兰膏未屏防松栢之火焚兰麝之芳荧荧内曜芬芬外扬似庆云之呈色如景星之舒光齐姬合欢而流盼燕女巧笑而蛾扬超公闻之见锡粤文若之留香信名嘉而器美永服玩于华堂  

博山香鑪赋　　　　　　　　【`陈`】傅　宰  

器象南山香传西国丁缓巧铸兼资匠刻麝火埋朱兰烟毁黒结构危峰横罗杂树寒夜含暖清宵吐雾制作巧妙独称珍淑气氛氲长似春随风本胜千酿酒散馥还如一硕人  

卧褥香鑪赋　　　　　　　　【`元`】陈　樵  

广宵宴于上春兮蛾睂纷其狎坐锦随舞散引连吹罢歌残緑玉之杯笙暖茱茰之火月转华房釭花暗堕芳襟防觧男钱半妥衾聮罨画褥饮紫霓绛螭蚴蟉英蕊纷披连温屏之屈膝卷华幔之参差空翠忽其满堂兮集众芳之菲菲若蘅薇荐芬沈榆效质又若龙脑在燔丹螺献甲汉壁捐椒楚房委榝夺籍兰之蒸蕙醒醉花之病叶博山倚席菡萏生寒蔷薇露濯荳蔲汤干香从何来来无定源藻绣丛中不火而然香生弱缕五色非烟援衾拂席银黄可鉴动如丸走止与轮停触钿函而不转环绶笥以如萦拂绮襦而缓引当白泽以留行左右周旋芳尘不惊金烬无迹芝印长存花将银缕靥随金校么鳯低回蟉龙夭矫钿花争丽雀翘分藻映红玉之春娇共琼林之晨照昼隔却寒之帘夜近緑衣之鸟寒依熊席温随犀簟初辞露竹之几旋迟五明之扇共君合欢之绣被借君象牀之罗荐外恶方以玩世兮中石心之不转均茵席而莫吾知兮谓方心其如面内仁外义千载金言弥动弥静圣哲所敦愿以小人之腹为君子之心  

沈香山子赋　　　　　　　　【`宋`】苏　轼  

古者以芸为香以兰为芬以郁鬯为祼以脂萧为焚以椒为涂以蕙为薰杜蘅带屈菖蒲荐文麝多忌而本羶苏合若芗而实荤嗟吾知之几何为方入之所分方根尘之起灭常颠倒其天君每求似于髣髴或鼻劳而妄闻独沈水为近正可以配薝卜而并云矧儋崖之异产实超然而不羣既金坚而玉润亦鹤骨而龙筋惟膏液之内足故把握而兼斤顾占城之枯朽宜防釜而燎螡宛彼小山巉然可欣如太华之倚天象小孤之插云往夀子之生朝以写我之老懃子方面壁以终日岂亦归田而自耘幸置此于几席养幽芳于帨帉无一往之发烈有无穷之氤氲盖非独以饮东坡之夀亦所以食黎人之芹也  

和子瞻沈香山子赋【`有序　　　宋`】苏　辙  

仲春中休子由于是始生东坡老人居于海南以沈香山遗之示之以赋曰以为子夀乃和而复之其词曰我生斯辰阅嵗六十天凿六窦俾以出入有神居之漠然静一六为之媒聘以六物纷然驰走不守其宅光宠所忧患所迮少壮一往齿揺发脱失足陨坠南海之北苦极而悟弹指太息万法尽空何有得失色声横骛香味并集我初不受将尔谁贼收视内观燕坐终日维海彼岸香木爰植山髙谷深百围千尺风雨摧毙涂潦齧蚀肤革烂壤存者骨骼巉然孤峰秀出岩穴如石斯重如蜡斯泽焚之一铢香盖通国王公所售不顾金帛我方躬耕日耦沮溺鼻不求养兰茝弃掷越人髠裸章甫奚适东坡调我宁不我悉久而自笑吾得道迹声闻在定雷鼓皆隔岂不自保而佛是斥妄真虽二本实同出得真而喜操妄而栗叩门尔耳未入其室妄中有真非二非一无明所廛则真如窟古之至人衣草饭麦人天来供金玉山积我初无心不求不索虚心而已何废实腹弱志而已何废强骨毋令东坡闻我而咄奉持香山稽首仙释永与东坡俱证道术  

白兽樽赋【`以言必有章酌　　　唐而饮焉为韵`】李君房  

酒以养徳则盛于樽樽之用兽可得而言若乃王春防朝初正元吉穆穆严宸济济良弼化凝以垂衣谠词进于造膝则从绳之义斯正投水之言自必是以白兽在司樽彞举酒攫地空象夫髬髵扬睛欲闻乎哮吼信履尾而不咥虽编须而何有俾夫嘉话允臧睟容有光樽则云飞而山峙兽乃白质而黒章物盛其容若眈眈而视君能纳谏遂谔谔而昌嘉言既药用举夫爵所以展其威仪匪空留乎斟酌兽之为樽用舎有时兽之喻人猛毅在兹惧威则君之设谬矣忘谏则臣之节殆而酌之伊何惟器所禀礼殊百拜味珍千品皇恩既锡且同夫湛湛露斯君徳不回宁比夫厌厌夜饮彼美觩然泰阶之前与谏鼓而齐设比扑满而能全斯期箴阙用以旌贤将同衢樽之道幸注焉而酌焉  

金樽含霜赋　　　　　　　　【`唐`】孟康朝  

夫何卜昼之不暇以清夜之方久垂玉漏之未穷赖金樽兮有酒霜入室兮夜何长樽含霜而醴澈霜覆醴而金光适足劲乎玉性亦何伤乎酒香夫如是樽既可赏霜亦可观味资兰桂影夺绡纨叠华彩于银烛散余光于玉盘况东堂清敞北斗防干在公载宴废寝相欢心饮氷兮犹热酒飞霜兮岂寒斯盖为上台之式百辟少宰之设九流明命充选俾士全谋五权立而羣才入镜三人行而一人同舟并错薪于翘楚异攀桂之淹留每赏崇乎夜隙故樽列而霜浮于时星嵗遒尽地有寒沍引飏风乌徘徊玉兔杯上雾起鑪前香覆对樽影而霜含况霜姿而粉傅非兕觥其觩粲乎自举防心絜矩凝然抱素于是执简为名比玉同贞结而能白冲而不盈光露寝之旧席刻神钟之逺声岂独坐中藏器酒上含情者哉  

瘿桮赋　　　　　　　　　　【`明`】谢肇淛  

夫人之取材购竒去陈故物以异而防赏质或因病而见珍尔其五岭之上荒谷之漘震霆纒霓泣雨愁云连蜷郁蹙礧砢轮囷槐伤拥肿枫化羽人自甘沟中之断永充防下之薪幸托际于匠石虽寸朽其弗遗爰取爰度载斲载规磨光刮垢耀角莹蹄秀体蟠屈缛锦陆离竒峰趵突回文委蛇既因小而成凿落亦就巨而为鸱夷用登俎豆作伍尊彞君子饮之介福是绥彼樗里之任智空负囊而防讥乃元凯之制胜亦悬瓠而见嗤曷若周旋于瓶盎之侧伴词人之滑稽  

几赋　　　　　　　　　　　【`汉`】邹　阳  

髙树凌云蟠汚烦冤旁生附枝王命公输之徒荷斧斤援葛蔂攀乔枝上不测之絶顶伐之以归眇者督直聋者磨砻齐贡金斧楚入名工乃诚斯几离竒髣髴似龙蟠马回鳯去鸾归君王凭之圣徳日跻  

杖赋　　　　　　　　　　　【`晋`】张　翰  

惟万物之品分何利人之独贵中神性之极妙岂给口之至味虽至味之御内乃靡失乎身外舎少壮之自然假扶我之攸赖良工登乎层峦妙匠鉴乎林阿顾盼乎晞阳之条投刃乎直理之柯方圆适意洪细可手踽旦夕欲与永久仪制则于一寻假饰存乎首尾莹牙为其睂额朗金为其觜距  

杖赋【`有序　　　　　　　　　元`】杨维桢  

余今年初度逾强年之二已有子贡倦而愿息之心故吏四明魏防得铁灵杖以夀余因感而赋酒余且命防歌之以自强  

伊珍木之托根兮乃在儋崖之山孕祝融之火徳兮食炎海之咸次得大椿之春秋兮曾不计年之几千絜其长兮协八尺之度围其大兮倍径寸之圜爰有至人制其自然不雕不削朴全其天触头角兮豸起铿指甲兮金宣争青藜之吐焰陋邛竹之中干临葛陂而未化配九节以不刓空而掷之若雷公掣火逐乌尾之蜿蜒握而即之若飞仙缩剑袖青蛇之连蜷故假其威可以折冲乎外侮论其夀可以窃比乎铜仙昔太师之谢疾赐灵夀以优贤迨元老之褒崇亦延年之宠颁自非髙年与硕徳尊更老之衣冠若盗声之处士曾何足以上烦兹珍木之自重不与鸠玉以同班茍所杖之非人固不如随策于鲁连顾斯杖之纳交适先生之解官当先生今年之初度去杖乡之期尚有十九年胡尔杖之介夀相世步之多艰先生方倦游而欲息复贾勇而挽前鄙丈人之荷蓧招太一而吹烟或梯之以奔月或跨之以入渊或采桃核于西昆之池或摘菡萏于太华之巅凌万里于一息歘曾举于九闗排阊阖以自许誓持危而扶颠托六尺以不负心寸铁以同坚兹铁灵之为杖防斯人其孰专既托先生之金石长与君兮周旋重为歌曰杖兮杖兮尔之生也劲且良又灵且夀兮神隐显之不常山中之人兮夀而康今何日兮杖以自强与尔杖兮相羊鬼工避射兮豺虎避伥与尔杖兮灵长崆峒齐道兮南极齐光与尔杖兮既安且臧慎勿见水踊跃去变为干将  

竹杖赋　　　　　　　　　　【`周`】庾　信  

桓宣武平荆州外白有称楚丘先生来诣门下宣武曰名父之子流离江汉孤之责矣及令引进乃曰噫子老矣鹤发鸡皮蓬头历齿乃是江汉英灵荆衡杞梓虽有闻于十室幸无求于千里寡人有铜环灵夀银角桃枝开木而未落养莲花而不萎迎仙客于锦市送游龙于葛陂先生将以养老将以扶危先生笑而言曰中国明于礼义闇于知人心之忧矣惟我生民虽复疎条劲柘促节贞筠杖端刻鸟角首图麟岂能相子此疾将予此身若乃世变市朝年移陵谷猿吟鹰厉风霜惨黩楚汉争衡袁曹竞逐兽食无草禽巢无木于时无惧而栗不寒而战胡马哀吟羌笳凄断亲友离絶妻孥流转玉闗寄书章台防钏寒闗凄怆羇旅悲凉疏毛抵于矰缴脆骨被于风霜发种种而愈短睂髟髟而竞长是以忧榦扶疎悲条郁结宿昔僛丑俄然耆耋变田鳯于承宫改阳文于鬷蔑潘岳秋兴嵇生倦游桓谭不乐吴质长愁并皆年华未暮容貌先秋予此衰矣虽然有以非鬼非魊乃心忧矣未见从心先求顺耳伯玉何嗟丘明惟耻拉虎捭熊余犹稚童观形察貌子实悲翁别有九棘厐睂三槐暮齿孔光谢病袁逢致仕吴濞不朝杨彪防子明公此赠或非乖理先生乃歌曰秋藜促节白藋同心终堪荷蓧自足驱禽一传大夏空成邓林  

邛竹杖赋　　　　　　　　　【`周`】庾　信  

沈冥子游巴山之岑取竹于北隂防姢髙节寂历无心霜风色苦露染斑深每与龙钟之族幽翳沈沈文不自殊质而见赏蕴诸鸣鳯之律制以成龙之杖枝条劲直璘斌色滋和轮人之不重待羽客以相贻青春欲暮白云来迟谋于长者操以从之执末而献无因自持诸蔗虽甘不可以倚彼藜虽实不可以美未若处不材之间当有用之始鲁分以爵汉锡以年昔尚尔齿今优我贤书横几玉尘筵则函之以后拂之以前尔其摘芳林沼行乐轩除间尊卑之垂帨随上下之游纡夫竒根江南淼淼幽潭传节大夏悠悠广野岂比夫接君堂上之履为君座右之铭而得与绮绅瑶佩出芳房与蕙庭  

乌木杖赋【`有序　　　　　　　元`】姚　燧  

去年史仲威得乌木杖大径咫髙可过颡尝析一杖遗余许为赋报之其秋仲威疾历三时未勿药也今年余生朝使人肩木之半相夀且促曰吾疾所以婴绵者岂思不偿赋致邪不佞诚得一诵其辞或可释杖而起矣余动其言而赋曰  

或曰炎海之山珍木产焉金为之声石与其坚魋结伐荷投诸泷渊依居蛟蜃漱沫濡防嵗月俟之化而为要出人为非得自天此岛夷假以售利于中土之防权也抑斋闻而笑之曰昔贾鬻鞭栀蜡其肤市者一濯已呈苍枯胥是黝材里表一如从可占知乃受形其本初者也胡子以由彼而然乎今夫中土之山有众其植斧取观之内各异色樟柞椆文杜枣栵赤檀柏柘黄蒲檭棫白与尔汉里遐裔絶域泸巂衫紫儋黎沈褐罽賔鸡舌相半白黒一隅斯举三可反赜兹庶品之烂烂果孰沤以何泽况于两间滋雨嘘风敷吐华耀为白为红深浅浓淡万不齐同令人感之欣心恱瞳问谁为之能然皆着妙于化工夫其见诸柯叶之外者如此又何惑理质于其中哉且水火之赤黒不一其色者虽童子犹能知之至语其相贼而为用有戴白之老所未思维男子之妇王賔雄黒而赤雌始若悍而难驭终为夫之所移今其色之幽幽乃昔赤之由基是何资于逺讐只炀灶而可闚彼炎赩而烈者焰也其烟液为煤必黔而缁因以晓夫巧绘之弃铅朱亦惧其既久漫漶而为黔又以信道书坎盛之侵离也不然南服之洲祝融之宅也歊金石而焦流盖火炽之巳极非洒其水以灭之则物将不能以生活故伊人之□面不渥赭而深黒示火色之素藏惟独见夫水徳而已矣其木理之如漆者又足惑乎哉史防之孙其畏可象析而杖之奔走相饷辍矛应于猛士配几履于席上试扶衰以起策触爪甲而铿响思卷铁而含簧陋柳侯之为匠必求同于所异才黒蛇之髴髣噫物之变化不可期兮犹足以乘云霞而腾往也  

玉杖赋　　　　　　　　　【`元`】袁　桷  

有璞于此纯纶氤氲瑶光之精为灵为文谨椟以藏不泄孔温穹窿中干夷静合坤渊渊其容深深其神爰有善木含章扬芬饰端以仪往来无垠郁峩夀宫有粲者云维秀翼翼聿怀彼濆跪而祝诸以奉番君曰履道坦而元吉者欤任重而不希其力者欤视下而无危嬉戏如儿蕃时而行得艮以防抑心自强底夫康庄其形不孤其智若圆化而神之曷知其迁以相以持是谓期颐  

## 御定历代赋汇卷八十六  

器用  

宝刀赋【`有序　　　　　　　　魏`】曹　植  

建安中家父魏王乃命有司造宝刀五枚三年乃就以龙虎熊马雀为识太子得一余及余弟饶阳侯各得一焉其余二枚家王自仗之赋曰  

有皇汉之明后思潜达而通飞文义以博致扬武备以御凶乃炽火炎鑪链铁挺英乌获奋推欧冶是营扇景风以激气飞光鉴于天庭爰告祠于太一乃感梦而通灵然后砺以五方之石凿以中黄之壤规员景以定环摅神思而造像垂华纷之葳蕤流翠采之晃□陆斩犀革水断龙角轻击浮截刃不瀸削逾南越之巨阙超西楚之太阿实真人之攸御永天禄而是荷  

天子剑赋【`以天生神物圣　　　唐君用之为韵`】李君元  

物之利者称乎剑人之尊者称乎天固一人之所执谅  

四海之攸先必当耀武徳静氛烟举之无上挥之莫前独立而光连日月横行而气压山川请详其功夫莫之盛伟夫至宝克符元圣东溟之大不足淬其锋北斗之髙乍若回其柄信功之不宰曷凶徳之能竞足令六合静三光正佩服而寰中小康指挥而天下大定夫然则鄙欧冶掩平津贱镆防弃纯钧彼勇不过于匹士我威方御于兆人偶圣斯呈天地感通之谓道逢昏是去隂阳不测之谓神岂比髙祖提之而起沛始皇按之而王秦为斯剑之等伦哉原其始也吹气母链元精为鑪而九土开辟鼓橐而八风克生应以六律制以五行带之以恒山渤海锋之以燕谿石城故能所向无敌莫之与京既而徴三度亦以正三统划宇宙以通宰乾坤而利用彼莲花发色玉贝腾文挥大野之中疾若雷电倚长天之外上决浮云争能击刺较势缤纷所谓一夫之勇非为四海之君如是则犀不足剸钟不足刜翳以圣功配兹神物我皇应昌期恢盛时不耀兵锋设道徳以为固不先武力抗仁义以为师人神协赞遐迩清夷真所谓天子之剑也敢继庄生而赋之  

剑赋　　　　　　　　　　【`唐`】达奚珣  

代有剑兮物之至珍精钢百链处匣千春含光匿耀守静全真蕴切玉之姿咸称往嵗呈斩蛇之锐幸在今辰至如欧冶素蕴风胡久委许提拔而非遥期磨砻而在迩莲锷荧煌思緑水之是投霜锋煜爚谅碧天之可倚孰云巨阙亦曰龙泉借衞身而用光睂夀将行佩而永保流年俯而察乃白光略地仰而观则紫气射天若乃取舎从人沈沦委质埋厚地之声有年望司空之来何日击兕之名已彰决云之势不失大哉宝剑之神用等天地而齐毕  

古剑赋  

吴季有剑古所服兮先时利行后伏匿兮历世千百神物来兮精英上浮久乃识兮截截庚庚玉理仄兮质化光泯黝正黒兮匡视白日澹敛色兮燧人司金石水泐兮终古不磨竒雄特兮勿防勿试灵具戒兮鬼目睒睒头觺觺兮窃拟窥之自造慝兮灵怒殛女不女贷兮神宫无人帝湛黙兮季冠如山采衣翼兮长身好修又正直兮称是容佩有如饰兮鱼室珠襓杂文织兮虞于帝傍顺降陟兮握竒中运授神职兮旋阳制隂物不忒兮辟却百非五兵息兮太宰不刿完以为徳兮变穷于传填无极兮  

欧冶子铸剑赋【`以雷公发鼓蛟　唐龙捧炉为韵`】阙　名  

先王之御天下也与物为公知文不足以独理故资武以为雄弧矢之利以征不服剑防之用以威逺戎俾梯山而入贡故率土而向风懿夫欧冶实曰良工铸龙泉之剑链耶溪之铜于是制良模啓洪鑪炎炭赫以震爇大冶屹而山孤其始作也烟气成阵槖声若雷三光动色六气飞灰蛟龙捧鑪雷公击节龙势初成玉匣新发利可吹毛光能莹雪此剑之徳百夫称杰此剑之用千里流血岂比乎解牛之刃自谓良庖倒载之干虎皮以包防庄说之以喻道周处凭之以斩蛟荆轲一拔以击秦柱汉髙三尺以定天下士庶得以安身王侯得以辟土是知剑也借以防虞岂比乐云不在钟鼓既而切玉期用剸犀是逢尝闻静乱旧説为龙佩服是宜则圣哲攸重弃捐不可故牛斗是冲冯谖再弹而见于下客季扎一返空挂于长松逮夫边尘欲飞邦人斯恐猛士挥戈谋臣贾勇是殱是灭再持再捧四夷慑之以宁居一人得之以垂拱是剑也古今之重是剑也荷君之宠秦客相剑赋【`以决浮云清絶　　唐域通题为韵`】阙　名  

有怀其宝而未别以其时而自絶始藏用而有疑终因人而一决盖时有遇否非事有工拙愿一二于击辕之歌左右以相剑之説于越之君以五剑闻方潜神以闭匣非有意于决云且切白玉其犹泥断截蛟龙忽若篲泛夫以中庸之近者恶识天下之良剑有客来越其至自秦心以通于物理鉴有迈于人伦昔也闻风而恱今为观国之宾以天机之见明利器之因天气得中而不易金精顺理而无逆翼乎秋水之欲波涣乎春冰之将释阳散隂漫霜锷雪脊好勇者不能御其折冲善説者不能离其坚白满谷之马未可齐乎此价倾城之金安得卖乎此客况非景罕匹流星莫【`原本阙八字`】欧冶之术为优此名器因而有作明至宝不得无妄剑非人而何识人非剑而何相虽锻链于良工皆等襄于哲匠剑之能宝以相着士之用可以剑明抱识者【`阙一字`】乎牵复藏器者以其汇征愿以小人之道而进期君子之鉴惟清重曰析薪如之何匪斧不克求剑如之何匪相不得纯钩之器秦客所识非常人之区域  

金跃求为镆防赋【`以大冶无私祥金乃跃为韵`】  

【`唐`】白行简  

金有利用跃而呈祥腾沸渭之炎彩耀赫奕之雄光始则沈潜将委形于锻铸终能踊跃求效用于锋铓于是挺竒姿夺良冶叹凡目之莫辨惧名工之或舎既翕赩之在镕尚渊沦之未写迸紫光而傍射期游刃以剸犀烘赤气而上冲愿成形于斩马徒观其扇巨槖铄利金声激射势浮沈鳬氏倾耳以骇意欧冶拭目以窥临既而赫矣不常烂然有待红霞聚蓄于穹谷沧波跳出于溟海风雷于是借威日月为之扬彩自殊美玉岂韫匵以沽诸愿比雕戈庶因兹而砺乃若夫流晶表异变态无私象君子有刚柔之性同圣人不凝滞于时莲锷尚融若踊决云之刃云锋未铸如呈切玉之姿矧夫腾跃在中发扬在外君若形销制器我则保其坚贞君若应用衞身我则期于逺大懿其铄为金而不离效其祥而自殊幸托迹于镕范希效质于规模彼号巨阙出昆吾龙藻文既以称其昔有指晋麾郑孰可使其今无嗟乎光彩陆离辉华彰灼疑狂电之乍发状长星之不落异十日之俱流殊众口之相铄精灵有感不惮丰城之沈神光无方愿继延平之跃哂备物之钩防耻分形于钱镈客有仰祥金以立诚庶坚贞之有托  

斩蛟夺宝剑赋【`以追残水族济　唐彼惊涛为韵`】独孤授  

昔佽飞兮言越川湄佩宝剑兮安流自持进孤櫂以将半乃双蛟而见追曳纽揺环欲夺晶荧之气呼风吸浪先呈夭矫之姿初其劲楫将移轻帆未济嗟履险以多变叹韬锋而自衞俄而积水怒隂云蔽彼拏空撄雾之状当一明一晦之际其来也垒白刃旗短袂不足以当其势朱鬐赤鬛夹巨舰以风驰火尾金鳞夺雄铓而电逝乃言曰彼亦奚逃徒为汝劳冲黭黮以天暝蹙嵯峨而浪髙徒观夫鼎尔腾沸雷然怒号虽欲谷其口牙其刀抗尔以千艘踣若质流若膏尔能伤予之一毛既激气于烟景忽碎尔于灵涛是知计于生而不计于死利于剑而不利于水互出没以神鬬汹崩腾而阵起舟傍夺魄求形于似海之喉岸侧甘心挂骨于如霜之齿及其沸渭砰訇风号雷惊骧首如云阻色腾眸而白日韬精须臾勇气励神机生拂首摧爪奋喉裂缨方澒洞于重崄已支离于浚瀛于是海荡山覆川停浪肃莫不骇其类奔其族黄之血随重沫于渊沦磔裂之形蚀余威而蹙缩卒使剑返人安鳞穷血残极浦烟霁澄江景防逶迤然鹢首光转错落尔龙泉影寒氷彩犹鲜激金铛之昭曜星文尚湿归宝匣以阑干嗟乎冥心者其胜如此恃力者其形若彼徒欲徴怪异壮竒诡至今人语其风见英姿之卓尔  

斩蛇剑赋【`以仗剑斩蛇金　　　唐铓水锷为韵`】徐　寅  

磨霜砺雪兮荧煌错落伊逐鹿之英圣有斩蛇之锋锷盖以麾正乾坤划分善恶楚国之奸雄徒尔烹若穷鳞常山之首尾胡为断如朽索斯剑也上应君临舒阳惨隂有其道则威若身兮灵若心无其道则铅其刃兮木其镡唯上徳之在火协红炉之跃金莫不龙活三尺霆飞半寻是何灵贶之异天啓之始而乃振戎衣授秋水匣辞乎丰沛之邑腰入乎崤函之里日月方冥云雷未起有大蟒以横路碍潜龙之举趾于是上较天意下量地纪视铦锋而何斯违斯击怪物而宛其死矣然后挫七雄削多垒岂惟仗之翦路蛇而戮封豕盖将提之令诸侯而禅天子得非秦毒之奢变作长蛇汉徳之俭化为神剑奢以俭陷蛇以剑斩道在晦而须显事有増而必减果闻哭白帝之亡符赤帝之昌虽行大义亦假雄铓莫不文龙藻玉镂金装世乱将用时清则藏十二年兮如我淬七十阵兮摧而刚空山吞象之鳞岂鈋莲锷大泽衔珠之血不汚星光然后历兴亡继得防汉之灭兮魏之受魏之衰兮晋之仗晋火起兮髙飞岂混烟煤之状  

斩蛇剑赋　　　　　　　　　【`元`】杨维桢  

昆吾之钢赤堇之英火乌之色彗鸡之芒兹非赤帝子之剑而开卯金氏之王者乎当殷髙宗有事鬼方实有神剑传太上皇佩之以游丰城之冈睠兹神室潜示鬼工尔其合娲皇聚祝融走风伯檄雷公星流狂矢电掣妖虹炜炜煜煜氲氲瀜瀜霍然雾散飘然风从上皇于是而解佩而汉家之剑于是乎擅其雄尔乃粤砥敛白鹈膏莹彤飞蜿蜒于秋水出夭矫于九重紫焰惨澹若烟生于火树金环错镂疑血颔于骊龙掩夜光于龙泉太阿追飞形于画影腾空剸蛟螭于水裔戮罔象于江中夸侠槩于赵客试妙技于袁翁登盟坛以结信赐尸革以害忠泥切蓝田之玉肉断南山之铜曾何足以尽其用而辱其锋也哉故是器也天有所必授神有所不争襓以百宝之椟款以七星之铭精神自利孚尹旁升紫气贯斗夜槖龙鸣耻匹夫之跃冶期真主以通灵茍大枋之一失宁灭迹于丰城彼白蛇之当道肉巳带夫鲍腥夫何督亢之匕不能剚而博浪之椎不能撄必斯剑之一拔号鬼毋之冥冥叱咤风云霹雳雷霆洗澒尘于九宇开塞雾于三精四百年之基由是而啓而三尺之业于是乎成宜陈之西序与赤刀而同位藏之武库与黄钺以同名填宗社之守器传历代之同荣呜呼白蛇兵白马刑汉佞兴汉贼成感忠臣之疾视瞻志士之结缨诛牀前之昵昵戮投阁之兢兢斩千里之青草落中原之黄星悼是剑之不可请也徒忠愤之填膺自灵金之府虚归晋人之武库胡逆顺之忘辨与莽馘以同附宜烟焰之属天累圣人之遗履余犹喜是器之尚灵日冲屋而去也赋已于是复招之以辞曰宝剑归来乎毋上天扶正直提颠连宝剑归来乎毋下土昭声明偃威武宝剑归来乎毋四方诛凶佞旌忠良大一统制八荒于千万年奉我王  

渔父辞剑赋【`以济人之急取　　唐利诚非为韵`】宋　言  

彼子胥兮亡命江湄赖渔父兮停桡在兹既横流而济矣因解剑以酬之厚意殷勤何惜千金之器髙情特达竟陈三让之辞稽其去国无途迷津独立前临积水之阻后有追兵之急踌躇而鹤发相哀顾盼而渔舟可入忧心尽展凭刳木以何虞渡口虽遥挂轻帆而已及繇是拂拭青萍披陈素诚念险难以知我顾提携而赐卿拔三尺之荧荧波间电落横七星之凛凛掌上风生叟乃莞尔兴言搘颐话志本期浩淼以排难讵可怆惶而徇利酬仁报惠诚多公子之心害义伤亷且异老夫之意况乎楚令方急严刑具陈尽索奔亡之党先诛隐怪之人若以爵禄为念华荣是亲则械尔躬而赴国持尔剑以防身整櫂西归自受执珪之赏论功北面宁亡切玉之珍盖由恻隐为心艰危是济方图散发之乐岂假吹毛之鋭情髙而俗虑难量语罢而鸣榔忽逝连环吐月空临玉匣之间一叶乘风渐入寒烟之际岂不以识达精防言穷是非弃霜刃以长往弄云涛而不归寂寞岩烟沈东流之渺渺凄凉浦树含落日以依依异乎义立一朝名超万古决云之异状徒逞皎日之深诚不取则知美范蠡而述鲁连信斯人之可伍  

延陵季子挂剑赋【`以冥防心许暗无我欺为韵`】  

【`唐`】王　起  

修修陇树兮挂剑于兹所以表徐君之所欲明季子之不欺予取予求昔藏心而可测一生一死终弃宝而如遗盖烈士孤标之节而神明幽感之时当其昔结欢娱从容不阻孤锋乍拔密坐之所彼眷眷于目击此黙黙而心许谅他日而来思非伊人而谁与及夫历聘上国言旋东吴访旧友遵旧涂亦当开宝匣献辘轳何阅水兮不待吊荒埏兮已芜由是执龙泉而慷慨望马鬛而踟蹰想间嵗之披云忽然而在抚今辰之切玉视之若无且曰器可谋新室宁欺暗解腰间之善结仰树杪而延瞰乃脱白刃推赤心耀宿草之煌煌悬拱木之森森错落金镮疑夜月而生陇晶荧霜锷谓春冰之在林龙形蜿蜿而未化蛟枝亭亭而欲寻解佩义广脱骖感深英声遂腾于万国善价不顾其千金呜呼剑之掷也无前人之行也必果诚去彼而取此非祈君之祐我无宿诺匹之以庸庸不食言方之以璅璅向若蔑壤恡青萍重提携于掌握轻耿介于心灵则三尺之中空腾云而漫漫重泉之下将愧色于冥冥无言者道之不约者信之大峻节卓以特立义风纷而系防盛矣哉挂剑之名将万古而不昧  

丰城宝剑赋　　　　　　　　【`唐`】达奚珣  

剑之利者有丰城之宝锷夫其始也赤山破邪溪涸洪鑪洞融金景煽烁谁发挥于人事乃兆朕于天作尔其为状也锻霆电明秋水杀气森映光辉四起欧冶失律风胡愕视岂徒决浮云絶地纪若斯而已矣尔其大运回薄陵谷推迁东南地没不知夫数千百年腾精动地直上冲天斗牛之间夜雄雄然异金陵之浮王气同宝鼎之在汾川本知浮精粹刚决必备明而用晦者君子之时义穷而待达者丈夫之志事兼此数徳难乎见弃知我者寡大赖张公每读旧书多兹感通不觉毛发尽树起雷息于胸中迨乎发防泉开秘匣文积幽翳上藏鳞甲磨砺毕兮见文章揺白日兮星煌煌锋棱可畏动人胆表里分明照眼光黄金装兮緑饰荷提携兮耿霜色岂辱命于洪造冀成能于武力君其试将倚天外不日为君清絶塞茍军国之用在岂能雌伏于一代  

丰城剑赋　　　　　　　　　【`宋`】陆　游  

在晋大康观象者曰夕有异气见于牛斗之躔时方伐吴或曰吴未可平彼方得天独张华之博识排是説之不然迨孙皓之衔璧气益着而不骞于是雷焕附华之説曰是宝剑之精维太阿与龙泉卒之斸获于丰城之狱变化于延平之川世皆以为是矣千戴之后有陆子者喟其永叹夫占天知人本以考验治忽卜运祚之促延彼区区之二剑曽何与于上若吴亡而气犹见其应晋之南迁有识已悲宗庙之丘墟与河洛之不延矣华不此之是惧方饰智而怙权呜呼负重名位大吏俛仰羣枉之间祸败不可以旋踵而顾自谓优游以穷年夫九鼎不能保东周之存则二剑岂能救西晋之颠乎使华开大公进众贤徙南风于长门投贾谧于羽渊则身名可以俱泰家国可以两全彼三尺者尚何足捐乎焕辈非所责予将酹巵酒赋此以吊吾茂先也  

斗间见剑气赋【`以神物下潜精　唐光上射为韵`】王　起  

彼玉斗兮列乎太清此宝剑兮埋于丰城遥天式瞻谅防干以成象厚地斯秘遂熠爚而腾精若非五山错秀六合含英则何以下藏锋于颖锐上作气于贞明昔伊雷氏未占张公莫访秘龙渊之竒彩射斗牛之异状或雄雄于曲柄之末或冉冉于斗杓之上金陵之王气莫齐函谷之紫气应让可大可久乃圣乃神嗟日月之逾迈怨土石之湮沦剑也氛氲连白榆与紫贝星焉昭晰应甲与龙鳞下埋照以煌煌上和光于历历何宝锷兮斯隐在璇玑而必觌锋惟切玉处玉匣以逾深气则决云毎云路而相射匪舎之则藏实闇然而章仰九霄而游目知百链之雄铓乍灭乍明有扶于佳气若离若合更类于神光灵气则浮利用犹郁当缭绕而萦斗自表至珍傥陆离而佩身宁逢异物可以察三尺之滞淹可以见七星之沈潜石韫玉而腾辉未专其美鼎居汾而见气徒有其占固宜仰层穹求外野延瞰于寰城之里冥搜于古狱之下则可以论国都驱骏马是知剑气之在斗间所以求伸于知者  

斗牛间有紫气赋【`以平吴之后异色逾朗为韵`】  

【`唐`】陈　章  

天空原清剑气方呈始象夺朱之色未知埋狱之情氛昏乍歇淮海初平贯斗牛于九霄正当吴分藏辘轳于午夜逺在丰城历彼嵗时间于躔次雄芒既表乎潜感灵物且悲乎遐弃增华台室方期独见之明流彩天阶乍惑众人之意思上彻而既久欲旁求而未遂谓绕枢之电郁郁弥彰想干吕之云亭亭自异殊祥可验直质不渝委照自归乎有晋藏锋若避于亡吴对西揭之星望何劳于尹喜临北走之塞相宁借于风胡观其出以标竒凝而成象既蜿蜒而久郁亦曈昽而再朗陋日中之青晕每驻寥空掩天际之非烟潜通惚怳光而不耀昏以为期漠漠而沦精讵灭昭昭而黙识犹而东方未明始讶乎气之聚也地不爱宝益见乎天将假之仰观列位之中俯叶偃兵之后利刃犹郁清时幸偶宣精溢目乍殷银汉之流侔色衞身未配金章之绶其象也甚殊其明也则逾愤陆沈于江表结一彩于天衢凌夹月之霞徘徊碧落透霭空之露隐映白榆永夕犹存其光未匿齐效珍之金景鄙如虹之玉色不因槎客之犯如遇雷公之识傥观此以见求冀龙泉兮可得  

金剑出匣赋　　　　　　　　【`唐`】韦　肇  

剑者主生杀之气匣者同隐见之心鸣于其中或幽闲以为恨出乎其外信利用以则深岂徒饰以雕玉比之兼金剉雄铓而不举缄异气而尝沈者哉故剑利于人匣因于剑盖所以为重俾神物而不防亦所以表能将瑞光而亦验其始也若耶之溪涸赤堇之山开良金既选欧冶爰来合纯精而铸链召太一与风雷厥功既勤旷嵗月而方就厥状斯见法隂阳之所裁于是工技之俦金镂为匣制其象也错玳瑁与琼瑰韬而藏诸秘龙鳞与甲故楚王之未识我含其章风胡之将鉴我耀其光发匣而覩烂然非常环啓蜯以吐月刃披云而降霜若金隄始开横秋水之漫漫如青天欲倚散阳彩之煌煌夫惟义也动而必吉夫惟神也行而无迹号龙泉而其善可珍指斗牛而其光可射用晦之际思顾盼而无遗出幽之时思佩服之无斁伊昔三剑气凌九霄临敌髙挥而血流千里复讐虚击而疾不崇朝茍防蔽而未发虽晏隂之莫昭且剑之在匣蓄鋭而谁玩剑之出匣器利而能断亦将试铦锷于鲸鲵决浮云于天汉或提携之未及尚埋沦而可叹愿进用于张华如见知于雷焕  

昆吾切玉剑赋【`以利刃无俦坚　唐钢必截为韵`】金厚载  

剑者金之利器玉者宝之至坚韬百链之形迥倚天而入用断十徳之质信如泥而莫全盖以淬砺呈彩磨砻发鲜开匣宝之炯尔切连城而烂然原其周穆西征戎王献至刃决云以增价锷开莲以逾利明星耀色固已直于千金白玉虽坚才可当于一试于是捜韫匵示精钢谋剸割辉锋铓举连环而动月掌盈尺以凝霜投刃皆虚无砉然之异响应机立断俄凛若以分光暎日惟明揺容转洁乍毁方以旁达忽离坚而中絶仰锋乱起初每谓如花飞应手全开终有疑于氷裂固可以鄙牛斗之气冲陋蛟螭之精截应用无敌清真莫俦销白虹以影碎耀青蛇而色秋黯黯文开独中庭而电转荧荧屑落类掌下以星流素彩文光清文耀质既衞身之可保岂化龙而无必色离温润光开缜密形错落以肤寒彩璘玢而皆溢是知器有异而神符物至精而用殊向若锻非良冶质匪昆吾则安能充逺戎之献断抵鹊之徒傥遇英雄必提携而可以时逢琬琰固翦截之如无嘉乎资砺乃之功剖温其之润剸犀莫比其铦锷斩马难齐于利刃夫如是知锻链之至精切璠璵而可信切玉剑赋【`以天之利刃切　　　唐玉如泥为韵`】王　起  

彼神剑兮出昆吾之溪既成形而若水遂切玉以如泥玉则贞坚诚龃龉而难入剑惟铦利将鋭颖而莫齐是以从心剖判应手提携入水苍之文乍同夫淬水破鸡冠之赤且异乎割鸡当其琬琰外来球琳毕萃磨而不磷用之不匮以藏乎密地出匣而宣利游恢恢之刃瑕不掩瑜剖碌碌之形刃有余地是知不贪其宝不爱其资茍作砺而斯验将匿瑕而可遗异匵之毁焉斯为过矣同斗之撞也于以碎之璨彼琼华焕如缕切匪流血以为害将凝肪而必截触可磨之玷片片冰开纵不钝之锋重重瓦裂应机则断投刃皆虚可以断珪瓒可以判琼琚雄雄兮化龙之后璨璨兮抵鹊之余茍在镕之金不慙于欧冶则指瑕之璧何爱于相如温润乍分陆离交烛于以慰良冶之至于以窒贪夫之欲耀铓而赫奕六金律刃而荧煌五玉是知斯剑之用也按之无下直之无前以刜钟之声乍移水碧以击柱之势时入山星文每临夫韫石虹气若断于晴天然则干将所营风胡所徇或剸犀称利或截鸿所进未若周王切玉之刃  

刜钟无声赋【`以利刃无滞合　　唐神为用为韵`】阙　名  

剑挺铦锋钟列重器何百链之坚钢向千钧而效试刜于有质若无质以通中乎有声若无声而断弃则知淬磨嵗久雄棱霜利不然焉能逗挠兽之形以中开使发鲸之声而静閟想提握以轻奋宜铿铮而应刃忽投刚以泯入状体柔而理顺遂使风胡延视喜见其雄锋子野耸听莫闻其为韵尔乃理将神契迹与道俱透兹坚重泯若虚无于是观其用而骇矣取其类而比夫当破坚之时方切玉而则异迨絶响之后状决云而匪殊是以知其获挥刜之效防龃龉之虞勿以簨簴可凭犹怀抵碍勿以金石之固尚蕴含胡宜其暗彰发挥静应凌厉冰结于直透之始泉黙于旁通之际莫知所触故寂兮寥兮不轻其锋信无凝无滞于戏亦犹道之肥者往无不通艺之至者物无不合茍韫藏于求用必开张而尽纳载原斯器夫莫与邻当耿介以发鋭若感通而应神所以愿于重而宣利干于大以求伸果然刜音而不铮为异铦锷而无厚可珍则剸犀奚可以拟议轻白羽曷足以等伦故君子谓青萍干将之刃也可以比徳于吾人  

太阿如秋水赋【`以如彼秋水　　唐容色为韵`】贾　餗  

黯然若秋水者楚王有太阿之锋穷其原则三尺成状窥其底如百尺无踪可以照魑魅鉴形容涵空而表里澄讵私毫发腾气而风云惨澹如隐蛟龙原其极良冶之功出洪鑪之里薛烛增骇风胡愕视千里万里之斜汉耿耿方侔八月九月之洞庭沈沈相似深浅难测精光不死磨越砥疑穿石之泉淬葛溪如贯河之水气晶荧而不息质莹彻而难比流影耀金精之上涯涘皆空凉飇鸣玉匣之中波涛不起韬映无匿埃尘不居澄晓峡黯清渠俯视则孤光溢目横窥而一带澄虚旁临挟刃之徒疑开别派近映腰金之士似跃游鱼比练之流奚匹容舟之所宁如其文也流而无极其清也掬之不得短长如任器之状荡样有盈科之则似无云之溪涧径挺其形如落木之江湖深沈其色龙泉非偶巨阙难俦莲影如植文若游星缀明珠孰辨怀珠之浦环分圆月终疑映月之流洎乎霜露冷天地秋繇是勡勍敌决寃讐故得名溢古今声流逺迩解晋郑于纷若埽欃枪于嘒彼予一智刃于胷中其精如此  

舞剑赋　　　　　　　　　　【`明`】宋存标  

宝气初聚灿为精英竒人懋赏锡以嘉名冶石昆吾洞如水精发金葛卢湛若昼明孔周得宝于殷帝穆王受献于骊庭楚有风胡之鉴越有薛烛之评丰城识雌雄之合欧冶辨隂阳之形其制甚详余莫得而悉也徒观其成器也则材分轻重质辨柔刚从庚革辛含景吐商吹发如丝断金不伤霄练行气鱼皮为房既出幽而入冥亦法健以含贞星文绕其外质流电变其内英固夜拂乎霄汉亦昼掩夫欃枪俄风雷之乍作致日月之潜惊命独赋其磊珂性恒处夫不平其光炫然吞露生烟其声划然裂管破蛟龙甲偃犀兕革穿无凶复隐无强复坚于是有徬徨失憔悴无聊悼怀明旦抱愤终宵志欲报而气弱器未举而神揺乃投身侠伍效节义寮结然诺于宿昔冀舒愤于市朝壮士信其哀诚神物为之怒起相顾而啸杂商变徴已咤叱乎风云复吞荡夫流水神已往而不留节既抚而难止感盛舞深变烦容广霜雪纷纭翺翔倜傥其始兴也若俯若仰若来若往惊疑怳忽难以言状其继进也欲纵欲横揺人目睛如冰涣日如水观星斗气夕隐芙蓉始生猿号夜白虹临盟遂乃指日永誓负气乘霓为人报仇不言其谁乃道遇王孙雍容孔都黄金络骏白玉提壶整鞭遥揖流盼相呼虽囊中之同服实所用之殊途遂尔身衣短后函发金泥驰峻坂凌深蹊刺虎豹断鲸鲵出入房闼披斩蒺藜比佞人于腐防等骄人于醯鸡神锋一发血已如濡既头行于絶塞自尸暴乎中衢顿使韩国烈士赵厠刑人鱼肠藏窟匕首惊秦抆血相视张目同瞠是亦可以报九原之宿愤抒六合之沈沦乃回光藏影翩然而去豹隐龙潜归于其处方其牢刺荆棘沈郁黄垆虚奬铅刀斥落太阿亦曾过侯门而弹铗倚穹庐而击柱伴吹箫于吴市同伏胯于淮竖徘徊徐君之墟徙倚宜僚之户虽精魄之不移而神姿之受侮一旦光生瑶阙彩振丹梯淬以清漳丽以礛诸饰以文玉表以通犀王母带分影以左右上元佩流黄以驰驱象九功而武耀辅七徳而文舒岂非异物之遇合有防明主之服逺咸宜哉  

镜赋　　　　　　　　　　　【`晋`】传　咸  

顺隂位于西裔采秋金之刚精醮祝融以致防命欧冶而是营晞日月之光烈仪厥象乎曜灵清邈明水景若朝阳不将不迎应物无方不有心于好丑而众形其必详同实録于良史随善恶而是彰猗猗淑媛峩峩后妃眷春荣之零悴惧玉顔之有衰盼清扬而自镜竞崇姱以相辉若乃云髻乱于首頳黛渝于色设有乏于斯器兮孰厥貌之能饰与喑瞽而同昧兮近有面而不识君子知貌之不可以不饰则内省而自箴既见前而虑后则只畏于幽深察明明之待莹则以此而洗心睹目观之有瑕则稽训于儒绅夫然尚何厥容之有慢而厥思之有滛  

照镜赋　　　　　　　　　　【`梁`】刘　缓  

夜筹巳竭晓钟将絶牕外明来帷前影灭荆王欲起侍妾应还前斋上幔内阁除闗开屏易叠卷帘难扳搔头敛髻钗子萦鬟阶边就水盘中光映讶宿粉之犹调笑残妆之不正欲开奁而更饰乃当牕而取镜台本王宫氏姓温背后铭文宜子孙四面回风若流水勾栏匼匝似城门分明似无碍影前弥可爱近来顔色不须红即时好睂犹约黛世间好镜自无多唯闻一个比嫦娥曾经玉女照屡被仙人磨论时不假着法用自应须夏天金薄漠秋日宝茱萸银纒辟鬼呪翠厄防身符空处宜应描非是畏钗梳  

镜赋　　　　　　　　　　　【`周`】庾　信  

天河渐没日轮将起燕噪吴王乌惊御史玉花簟上金莲帐里始折屏风新开户扇朝光晃眼早风吹面临桁下而牵衫就箱边而着钏宿鬟尚卷残妆已薄无复唇朱才余睂萼靥上星稀黄中月落镜台银带本出魏宫能横却月巧挂回风龙垂匣外鳯倚花中镜乃照胆照心难逢难值镂五色之蟠龙刻千年之古字山鸡看而独舞海鸟见而孤鸣临水则池中月出照日则壁上菱生暂设妆奁还抽镜屉竞学生情争怜今世鬓齐故略睂平犹剃飞花砖子次第须安朱开锦蹹黛蘸油檀脂和甲煎泽渍香兰量髻鬓之长短度安花之相去悬媚子于搔头拭钗梁于粉絮梳头新罢照着衣还从妆处取将归暂看系悬知缬缦衫正身长裙斜假襻真成个镜特相宜不能片时藏匣里暂出园中也自随  

八月五日花萼楼赐百官明镜赋  

【`唐`】赵自励  

天下之美风猷崇五日重千秋欢心达于四海圣泽均于九州是日也天子以载诞昔辰同汉武猗兰之殿登髙抚政则圣文花萼之楼皇帝乃御龙衮拱洪休申景命于万方防县赐明镜于百辟公侯伟其烂矣生光炯尔明发色洞秋水精涵夜月均曲池之引照或浅或深比太阳之圆明不盈不阙咨尔千品勗尔万官钦哉明主之锡训尔为臣之难手平者必正体静者必安水清则鉴澈表正则影端居燥湿而不变是之谓可久无小大而虚受是之谓内寛可以励心者坚白可以接翼者鸳鸾拟兹镜之在匣则何忧乎考槃于是羣公卿士警扈仙跸宠赉自天恩深此日执明镜者无所私其照对明镜者无所隐其质并陈力以效能各呈才而献术莫不再拜稽首奉承天子之休备有徳于咸一  

金镜赋【`有序　　　　　　　　唐`】崔　膺  

镜之鉴也云不能蔽风不能揺涵虚待物物莫之挠有同君子执恒徳不惑于变故志而赋焉  

太隂之精流为金英隐耀山谷待人啓明在镜未辨因扣得声良工怀择销链专诚我非工不能成器工非我无以发名于是考斗建天清波上飞焰日中铸成磨洗既毕澄莹秋日玉匣初开寒光飞出仰映晴空天地洞通万象在中虚涵不穷湛为寒潭揺为飞电任在公以无心有妍媸而自见鬼无遁灵怪无隐形潜应变蚀气运青冥向阳乌而燧发照金波而水泠或青春晓霁挂于黄庭照耀承霤皓景延昼乍见红顔之外透忽惊粉壁而中漏待物以虚无大不受烟萝遥列于阶前青翠倒写于堂后或夜悬髙阁或逺临澄江色合天而为一规分月而成双蟾跃影于藻井姮娥飞艳于前牕有时深房倚在暗壁隔帘帷之重掩诱云山而入隙方髙临以思见寥天之凝碧若乃穷隂嵗暮风沙号怒云掩七曜而光絶波扬百川而影灭宇宙晦防我独皎洁羣物荡揺不挠澄澈时清则动日月而扬辉天昏则与氛雾而迥别人皆持此以饰容余将鉴之以明节千秋镜赋【`以鹊飞如向月龙　　唐蟠似映池为韵`】张　汇  

伊惟仲秋日在端午我皇帝出震兰殿诞膺紫防祥光夜合佳气晨飞圣人作而万物覩固先天而天不违是以礼容之盛六叶交映或体天以设轨或因时而布令乃啓新节献金镜刑于四海加于百姓虚以受物则万象必涵金以平心而九流惟正当其时也天宫戚里公侯卿士各荐其明用伸知巳虽大小而殊致必规圆而相似且夫考工垂典匠人有作或铸或镕是磨是削刻以为龙镂以成鹊初临玉扆透鸾影而将飞末对金墀拂菱花而不着徒观其用之则满舎之则虚固无私于物类非取鉴以焉如尔其提握见重光芒未歇若清潭之无比类瑶池之有月如以题古字隐盘龙无藏菲薄无漏纎浓暎空而天地且霁照逺而山河更重岂独淋漓玳瑁之牀澄澈芙蓉之帐荧荧绮疏之下皎皎青楼之上有美人兮无良媒饰蛾睂而相向者也所以吾君钦崇万化锡赉百官其表不枉其形必端诗所谓我心匪鉴岂不戒于游盘别有照象无疲含光未知方有期于见胆窃自比于临池傥先容之可致庶斯焉而取斯  

古镜赋【`以明达古今鉴　　　　唐无善恶为韵`】何　据  

此镜何代良工铸成四规是彻百链弥轻裁氷比丽止水侔清时开宝匣以厌山精时既荷于提挈敢有疲于将迎所以图象必尽遇态必呈天地不藏毫发不形悦孤鸾之舞影怨垂泪之表情晓挂玉堂将助晴阳之照夜流金鹊不让太隂之明夫其月曙开奁牕昏啓闼目短自见因君以达发乱未理待我将豁曩者久积氛雾半沾沙土蟾埋影涩痕深翳聚其性不耗其器不窳何造化之寄物历春秋之万古幸得怀铅再治负局斯临盘龙发彩兔生隂箧笥见赏缁尘不侵鉴穷髙逺光烛湮沈举弃物于未废喜昔人之遗音何异荆山辨玉丰城识剑蓂荚亏而转丽平氷铺而不陷近日而阳燧无焰向人而发夺鉴若乃秦楼对月魏乘临珠共照而车中转丽双明而台上不孤持衡在人铨署重其进退元不逺掌握通于有无夫其创物斯妙成规作典盖视有同异而鉴无深浅秦得金以龙兴夏亡玉而国翦喻无不至作戒示于后昆湛而不流比水通于上善国工是作端形是托将审已于寸心察众人之所恶  

照宝镜【`以珠宝潜□照　　　　唐之必呈为韵`】王　起  

先贤链金镜之英照怀宝之精宝之产兮逾秘镜之莹兮至明藏诸土中虽沈埋而为恨引于地表终错落而皆呈将竭工巧灼烁坚贞以通幽为用以利物为情岂惟雕盘龙而耀彩镂飞鹊而增荣若乃金玉方潜珠玑未出或山薮而埋照或土石而混质连城之价蔑闻照乘之光遂失虽卞和之欲献我色犹深虽随侯之见求我藏犹密然后玉匣啓银华溢用物而不将不迎随人而无固无必乃夜入榛芜旁求瑾瑜氷彩前射月华正孤将善价而无隐与佳气而相符在楼台之中我用无展当蓝田之下厥道斯殊遂使的皪珠色朗然合契皎洁琼华洞然无翳时映山之气乍透菱花之际璞由是而成琢金因之而作砺是知镜能融朗宝莫沈潜彼照胆而必彻此藏器而无淹集琬琰之资鸾形乍合腾磨砻之色虹气斯占固其涵清明之质体虚无之道满堂由是而获珍厚地讵闻乎藏宝岂比夫魏宫之所施秦台之所持鉴铅华之小者曷怀异而求之况有处幽沈戢光耀愧无不琢之质复仰无私之照  

镜花赋　　　　　　　　　　【`唐`】何　据  

金镜精宝兮珠秀华台插瑚之树钩垂菡萏之花映若无质循则有体洞碧空其何际湛清潭其絶底鸾舞翮于曈昽龙怒鳞于清泚淮南王悬而玩之东方朔见而称曰此瑾瑜之荣碝磩之英负隂而内景氷澈面阳而外景花明惚兮怳其中有象杳兮冥其中有精尔乃遇妖闲之佚女陶清爽之芳时争捧鸳匣临乎鳯墀既翻轮而隐耀又飞花以生姿如玉之明如雪之皎度翠壁以星落薄乘鹿而霜皛拂髙凌深縁隙入奥乍灭没而在空遂迷失其所造徒美夫不根不蔕扈扈煌煌若汉臯灵媛解仙佩洛川神女献明珰似珠水之皎皎日月之相望芒角璀错罔两揺扬至用在无兮抟之不得极虚为有兮应而不藏淮南王曰防哉大夫之体物也太原进铁镜赋【`以清光含　　　唐众象为韵`】乔　琳  

晋人用铁兮从革无方其或五金同铸百链为钢雕镌而云龙动色磨莹而氷雪生光烂成形于宝镜期将达于明王故有彻侯居守方物底贡择使而天骥共飞登车而海月相送妍媸之鉴已久肝胆愿呈者众镜之既明星衢是亨列照而三光共霁凝辉而四海俱清应人无疲知道不虚受处巳不厚见心乎砥平若乃宇宙清朗提携偃仰旁窥而山泽入怀俯视而云霄在掌虽因时而委照不物以呈象圆规可转处顺之物攸先劲质无亏持盈之道弥张墨客因进而歌曰金之精兮众宝所参镜之明兮羣象所含清至莹兮氛埃不杂明至察兮丑类相慙幸忝秦台之一鉴与飞鹊而图南屈刀为镜赋【`以神仙异术变　　唐化无方为韵`】崔　防  

惟刀镜之异名共坚刚以为质懿灵仙之手泽得防妙之心术铦锋始拔乍盘屈以规圆朗鉴俄成骇拂拭而光溢则知道艺之秘变化之神实希夷而有徳宁积习而可臻瞥然而电影初散焕尔而菱花巳新用不假物力非因人可以矫而揉可以引而伸歘应手以从革烂含光而足珍霜刃既摧氷光乃见自金环而耀彩入宝匣而増绚道髙栾氏鄙喷酒而雨飞术迈壶公轻投杖而龙变谅成形于顾指岂勤力于铸链在剸剖之则遗将妍媸而必辨仙术斯逺人情匪量虽五金劲质百链纯钢或卷舒而在意信妙之无方利用无亏同切玉于周后明辉既就齐照胆于秦王轶前志而称竒着幽经以标异始挈而雄铓若失屡照而清光不匮覩神迹之昭彰识灵诀之奥秘是将手以为炭心以为鑪既可引而可屈亦何有而何无考乎诚与而契稽乎理为道之俱异哉术亦无诈将本之于神化法不可传徒仰之于列仙虽改其状不沦其坚初径挺以绳直终青荧而月圆昔也为刀则犀兕之可断今也作镜如鉴照之无偏傥或收于一割与鸾影而莺迁  

山鸡舞镜赋【`以丽容可珍照　　唐之则舞为韵`】皇甫湜  

有珍禽兮在南土金碧其容质蔽芾其毛羽翫夫色必自鉴以成形爱其仪故乃见而屡舞从裔壤贡丹墀未识僛僛之状徒观采采之姿是询孺子爰发此思知照水而自窥尚且心乎爱矣俾对镜而言舞不劳歌以送之于是烂出雕笼莺成绮翼竒章若缋翠彩如织瞥然影起乍蹀以多姿歘尔形分遂蹁跹而可则苞七步之节奏备八佾之程式俄俯仰乍逡巡透雪彩而姿逸洞银华而色新锦臆双呈因疑其若合花毛两向未知其孰亲视月中兔形自隐窥台上鹊影慙陈骇目自遗百戏忘餐奚顾八珍对百链而流睇翻五色而交丽异巴渝而折旋类夏采而行缀揺金距非知善鬬所为转朱身庶与来仪相契方激昂而匪懈将偃仰而增鋭谁云不节之仪式表能勤之继映朱光而影耀射金景而私照两边而分寸不差一体而纎毫必肖类鳯因箫感哂鹤为琴召岂假为冠于汉然仰我威容不同似木于齐方称乎观妙宜其鸾回于绮殿雪落于青琐虽自好而则然必假鉴而获可变态尽其妍不曲折拟诸形容幸无私于一照庶余光而可从  

山鸡舞镜赋【`以丽容可珍照　　唐之则舞为韵`】赵殷辂  

鸡开美锦镜隐蟠龙鸡则彪炳兮五云之状镜则清澄兮止水之容是得比形鼓舞偶影相从防初临向月轮而回眸婉婉翩翾将顾映菱花而叠足重重质貌既异威仪可覩进退雅符于节奏曲折防契于规矩投身宛转若赴箫韶之音矫翼连轩似合桑林之舞形其动矣影亦随之类壎箎之并得同律吕之相追故人之视焉知分形之有别禽之悦也谓一体之无疑不驰心于緑水自结念于丹墀岂比夫在仙都而思晓入雅颂而兴诗者哉徒观夫鸡不倦临镜无疲照覩其形而屡舞谓其侣而相召宁知大乐之同和自合无声之要妙且鉴物兮在我故欲照兮无可无不可其禀气也合徳谅兹舞而有典兮有则傃日而鸣遇隂而息鸡之在镜类鸾翔之入云空镜之纳鸡若朝霞之映潭色原其始也徘徊山谷緜历星辰每念栖于丹阙兹获贡于虞人由是辞荒徼入函秦优游青禁顾盼紫宸则昔之在山也虽蕴姿而谁语今之舞镜也方呈质以效珍孰与夫翻飞青崖之侧昭彰幽洞之濵五徳备兮其容不细众彩焕兮厥状逾丽幸朗鉴之斯临莫献竒于魏帝  

## 御定历代赋汇卷八十七  

器用  

竹扇赋　　　　　　　　　　【`汉`】班　固  

青青之竹形兆直妙华长竿纷实翼杳篠丛生于水泽疾风时时纷萧飒削爲扇翣成器良托御于君王供时有度量异好有圎方来风堪避暑静夜致清凉安体定神达消息百王传之赖功力寿考康宁累万亿  

羽扇赋　　　　　　　　　　【`汉`】闵　鸿  

惟羽扇之攸兴乃鸣鸿之嘉容产九华之中泽迈雍喈之天聪表髙义于大易着诗人之雅章赖兹翮以内飞曜羽仪于外扬于是祝融持运朱明发晖奔阳冲布飞炎赫曦同蕴隆于云汉咸惨毒于中懐尔乃登爽垲临甘泉潄清流廕云运轻融以容与激清风于自然披绡衽而入懐飞罗缨之缤纷众坐衎以怡怿咸俯节以齐欢感蕙风之荡怀咏棘心之所叹于是暑气云消献酬乃设停神静思且以永日妍羽翔回清风盈室动静扬晖嘉好越逸翻翻奕奕飞景曜日同皦素于凝霜岂振鹭之能匹  

羽扇赋【`有序　　　　　　　　晋`】傅　咸  

吴人截鸟翼而摇风旣胜于方圎二扇而中国莫有生意灭呉之后翕然贵之其辞曰  

鳯凰于飞翽翽其羽况灵体以遐翔匪六翮其焉举感扇扬之兴风宜收之以清暑彼安众之云妙差剖篾于毫缕体荏苒以轻弱侔缟素于齐鲁此因资以爲用不假裁于规矩虽靡饰于容好亦差池而有序上比列于南箕下等美于萐莆  

羽扇赋　　　　　　　　　　【`晋`】陆　机  

昔楚襄王防于章台之上山西与河右诸侯在焉大夫宋玉唐勒侍皆操白鹤之羽以爲扇诸侯掩麈尾而笑襄王不恱宋玉趋而进曰敢问诸侯何笑诸侯曰昔者武王览造扇于前而五明安众庶繁于后各有托于方圎盖受则于萐莆舎兹器而不用顾奚取于鸟羽宋玉曰夫创始者恒朴而饰终者必妍是故烹饪起于热石玉辂基于椎轮安众方而气散五明圎而风烦未若兹羽之爲丽固体俊而用鲜彼凌霄之伟鸟播鲜辉之轻蒨隐九皋以鳯鸣游芳田而龙见丑灵龟而逺期超长年而久盼累怀璧于美羽挫千载乎一箭委曲体以受制奏防翅而爲扇则其布翮也差洪细秩长短稠不逼稀不简于是镂巨兽之齿裁竒木之榦宪灵朴于造化审贞则而妙观移圆根于正体因天秩乎旧贯鸟不能别其是非人莫敢分其眞赝翮媥媥以微振风飉飉以垂婉妙自然以爲言故不积而能散其执手也安其应物也诚其招风也利其播气也平混贵贱而一节风无徃而不清诸侯曰善宋玉遂言曰伊兹羽之骏敏似南箕之啓扉垂皓曜之奕奕含鲜风之防防襄王仰而拊节诸侯伏而引非皆委扇于楚庭执鸟羽而言归属唐勒而为之辞曰伊鲜禽之令羽夫何翩翩与眇眇反寒暑于一掌之末回八风乎六融之杪  

白羽扇赋【`有序　　　　　　　唐`】张九龄  

开元二十四年夏盛暑勅使大将军髙力士赐宰臣白羽扇九龄与焉窃有所感立献赋曰  

当时而用任物所长彼鸿鹄之弱羽出江湖之下方安知烦暑可致清凉岂无纨素彩画文章复有修竹剖析毫芒提携密迩摇动馨香惟众珍之在御何短翮之敢当预窃恩于圣后且见持于未央伊昔皋泽之时亦有云霄之志茍效用之得所虽杀身而何忌肃肃鸟羽穆如防风纵秋气之移夺终感恩于箧中  

九华扇赋【`有序　　　　　　　魏`】曺　植  

昔我先君常侍得幸汉桓帝帝赐尚方扇不方不圎其中结成文名曰九华其辞曰  

有神区之名竹生不周之髙岑对緑水之素波背涧之重深体虚畅以立榦播翠叶以成林形五离而九折篾牦解而缕分效虬龙之蜿蜒法虹霓之氤氲因形致好不常厥仪方不应矩圆不中规随皓腕以徐转发恵风之防寒时气清以方厉纷飘动绮纨  

扇赋　　　　　　　　　　【`晋`】张　载  

有翔云之素鸟体自然之至洁飘缟羽于清霄拟妙姿于白雪俯濯素于河汉仰晞光于日月双趾蹶而腾虚六翮挥而风厉于是傲世公子俶傥踔跞遗物独出乐此天爵飞蒲氏之修蟠萦子余之纤缴弋翔防之鹍鸡连王子之白鹤裁轻翼以为扇发清风于劲翮若乃搜竒选妙絶色寡双鹄质皦鲜的防绛修短虽异而光彩齐同故易称可以爲仪诗美肃肃之容是以停之如栖鹄挥之如惊鸿飘缨蕤于轩幌发晖曜于羣龙夫裂素制圎剖竹爲方五明起于名都九华兴于上京  

扇赋　　　　　　　　　　　【`晋`】潘　尼  

夫器有精粗用有疎密安众以方爲体五明以圆爲质或托形于竹素或取固于胶漆方圆应于规矩制度由于绳墨始显用于荒蛮终表竒于上国  

扇赋　　　　　　　　　　　【`晋`】传　咸  

天道行而不息四节代以相寻背青春之令月践朱夏于斯今热融融以太甚孰赫赫之可任汗珠陨以外流气郁结而内沈庶凯风之自南竞清啸而啓襟怨微飚之不兴恨乔木之无隂摇轻扇之苒弱手才动而心心取于卷握尚何希乎北林下济亿兆上宁侯王是曰安众清暑作凉防贵幸于斯时无日夜而有忘谓洪恩之可固终靡敝于君旁火星忽以西流悲风起乎金商秋日凄凄白露爲霜体敛然以思暖御轻裘于温房猥弃我其若遗去玉手而潜藏君背故而向新非余身之无良哀徒劳而靡报独怀怨于一方  

扇赋　　　　　　　　　　　【`晋`】江　逌  

惟羽类之攸出生东南之遐嵎育庶族于云梦散宗俦于具区色非一彩或素或肌平理畅琼泽氷鲜戢之则藏奋之则举舎之以寒用之以暑制舒疾于一掌引长风乎胷襟荡烦垢于体外流妙气于中心  

扇赋　　　　　　　　　　　【`唐`】田　鹤  

若夫暑气緜緜炎光赫然毒冲心而气尽汗匝背而珠涟是日何贵兹扇爲先匠者呈巧所重惟素织飞禽而写妙规晓月以成圎叶随意出花逐情妍饰金翠而作彩致胶漆以期坚尔乃题竹流誉赠葵称美虽见重于人臣未承恩于天子曷若充岁贡随筐篚比德进贤齐芳献雉徙倚君侧徘徊宫里挥拂凉来动摇风起逢阳气而不息遇重阴而暂止心素何所欲常愁嵗月驰珠帘秋气满罗幌晓风吹中道恩旣歇弃捐谁见知  

扇赋　　　　　　　　　　　【`元`】刘　诜  

刘子坐于山斋于时四月近晦骤暑而雨阴云伏兴风气袭宇墙颓壁溃浪浪彻曙下重箔而犹清进裌衣而复御顾视前日之扇投委四壁黯然无色若败军之士卷甲而狼籍也若已放之女掩袖而不饰也若揺落之木经严霜而于邑也于是喟然而顾客曰是何暄凉之速而疎戚之骤宠贱之殊而妍丑之异岂非其无自拔之标而轩轾俯仰皆爲夫人之是制此班姬有感于絶恩而东阳长歌于憔悴也客曰夫理有乘除时有兴替睠是物之无情果何识于斯世诚于彼以未变直吾心之异视盖其爲物也非有他技一主于清不以时改不以人更故其阅宠辱傲升黜玩世而不矜也久矣且夫凉风八月庭树始衰风惨肃而中人霜凄厉而侵帷鴈横空而唳怨蛩入户而吟悲斯固见疏而遗弃矣而又闭塞成冬天地寥阒林狂号于枯梢野凄絶于行迹层冰峩而截肪崇雪缟以荐璧累裀复席丛燠叠宻庭炽赭鳞履褥翠舄拥腋白之万金宴醥黄之千石燕姬温座而吹笙赵女缓歌而鼓瑟于斯时也败鸾尘掩断箧网积过目起憎推去如隙而彼亦不自以爲戚及夫蕤宾届节暄老炎继山蒸火云空走赤帝炽六合之皜皜焦万状之靡靡鳞投渊而烦呀鸟栖谷而暍死肃凉台之敞汗流喘以竟趾恨蓬莱之难济疑洞庭之犹沸桃笙无功蔗浆失味冰壶不足以漑吻雪貌不得以近体于斯时也提携左右昕夕卧起转轻飇于懐袖捍百毒于蚊蚋手暂停而若失梦已熟而未委爱逾声色亲过父子等饮食以尤切齐璧珠以加美而彼亦不自以爲喜此其爲德岂不近于用之则行舎之则藏不见几微于三仕三巳者耶嗟夫此世之人进退睢睢常非时而攻钻扰秋宇之蝉飞朝乘势而炙手集权门之轻肥暮失势而热中抱戚戚而尤悲曽不悟于时命徒寤寐而神疲故夫天地之间有大寒暑殷才零落于麦墟周士废居于土利有得丧之异趣功有成败之殊涂耕有丰俭艺有弃取李广数竒于侯封顔驷不遭于好武卲平晚托于青门翁子早歌于樵路慨大化之不齐难强邀而逆拒虽悠悠之奚心亦戏覩于所处茍吾初之不变固可俟于千古奈何陨获勿持颠沛失据彼小人兮何足责顾君子之是惧岂惟物之最灵曽无情之为愈言未旣长飚振空朗日在树于是刘子一笑而起曰伟哉客之言也书以为赋  

扇上防画赋　　　　　　　　【`梁`】江　淹  

临淄之雅女宋郑之妙工织素丽于日月傅画明之防虹洛阳之伎极江南之巧穷故饰以赤野之玉文以紫山之金空青生峩嵋之阳雌黄出嶓冢之阴丹石发王屋之秀碧髓挺青蛉之岑粉则南阳铅泽墨则上党松心山乃崭岩郁峍路必防﨑嵚驭龙所不逺至驾鳯未之前寻乃杂族以爲此扇爲君翳素女与玉琴玉琴兮散声素女兮弄情旻天兮舒缥暮云兮含赪牕中暖兮露始滴地上凝兮月又明玉琴兮珠徽素女兮锦衣促织兮始鸣秋蛾兮载飞识桂茎之就罢知兰叶之行衰愿解佩而捐玦指黄墟而先归重曰碧台寂兮无人蔓丹草与朱尘度俄然如一代经半景若九春命幸得爲防扇兮出入玉带与绮绅  

画桐华凤扇赋【`有序　　　　　唐`】李德裕  

成都夹岷江矶岸多植紫桐毎至春暮有灵禽五色小于鸟来集桐华以饮朝露及华落则烟飞雨散不知其所徃有名工缋于素扇以赉稚子余因作小赋书于扇上  

桐始华兮緑江曙粲鲜葩兮浥清露树晔晔兮霞舒鸟烂烂兮星布彼嘉桐兮贞且猗当春暮兮英葳蕤岂鹓雏兮珍族久栖托乎琼枝彼零露兮甘且白涵晓月兮洒鲜泽岂青鸟之灵俦常饮吮兮玉液有嘉谷而不啄有乔松而不适独美露而爱桐非人间之羽翮逮华落而春归忽雨散而川寂怅丹穴之何逺想瑶池而已隔爰有妙工圗其丽容宛宛兮若餐珠于芳蕊飘飘兮疑振翠于光风感班姬之素扇空皎洁兮如霰亦有美人増华点绚雀伺蝉而轻骛女乘鸾而微盼未若缋兹鸟于珍箑动凉风于罗荐非欲发长袂之清香掩短歌之孤啭庶玉女之提携列昆墟之防乃爲歌曰东风晚兮芳节防敷紫华兮荫碧湍美斯鸟兮类鹓鸾具体微兮容色丹彼飞翔于霄汉此藻纨于冰纨虽清秋之已至常爱玩而防餐  

翟扇赋【`以辉列崇殿明　　　　唐照初日为韵`】郭　遵  

前王之立制也取象于明翚森然如六翮之布焕乎分五彩之辉其位也夹辅于皇极其用也咫尺于天威故历代奉之而不替我后行之而不违若夫朝彦晨趋天仗宿设分鸳鹭而式斜俨貔貅而成列视容具瞻诚意咸竭司仪克仰之以取则对敭必候之以爲节礼斯恭敬斯崇倏传诏而初合知大君之居中俄承命而复啓见天顔之在空谓仪鳯于烟阁若飞龙于霞宫列丹楹之左右分玉扆于西东烂兮方照其朝景飒然如度其薫风光彩绚练羽仪广殿接钧天以成形洎亿兆而咸见髙其中也如捧圣日于云霄散而行也似扇皇风于防县当合朝之满盈辟凝旒于穆清无谓其求进也所以应时而至待命而行无谓其速退也示不敢蔽人之望掩君之明旣进退而有则在行止而何情且蔚其文宁以自耀布其彩非其竞照象舞羽于舜阶异总干于周庙辉映皇居间列绮疏来若鳞萃去如翼舒指北辰之期可久侍南面不替其初故先君而出待朝而毕合仪不爽其疾徐舒布亦获其疎密前拂瑞气傍临旭日永效用于君前愿竭尽其微质矣  

雉尾扇赋【`有序　　　　　　　唐`】裴　振  

客有荐雉尾扇要予作赋予亦感于心遂命纸笔其词曰  

于嗟名翚兮谁丧尔躬于嗟名翚兮我爱其尾何不作于三嗅乃见伤于一矢当遭悦妻于大夫不值仁心于孺子雕骨肉于俎豆翦羽毛于锦绮虽防玩于翠翅无复刷其丹觜今属圣人布命王道克理解罗者之目攦工倕之指我欲请造物复尔之生许虞人追尔之死且王者三驱尔供庖厨王后六衣尔为光辉尔毛旣美尔肤旣肥爲荐庙之用招媒翳之机诚不顾樊笼之习习又安得林麓之飞飞当昔五步一啄十步一饮选地而游择木而寝固将保群雌以比翼岂知遭鸣髇之碎锦巳矣哉彼龟何辜其腹将刳乃愿掉于泥涂彼鸡何知方论其肥乃自断于郊牺至如千人操万人歌不如休于桃林之阿复有青丝络黄金装不如放于华山之阳身死命絶魂销魄亡永别俦侣长辞故乡虽复氛氲绮席窈窕红妆间以彩翠盛以筐箱百常之台刻月九华之扇凝霜独不及畴年之泽畔昔日之山梁悲夫六角扇赋【`以右军书之可　　　唐以求价爲韵`】陆　遵  

扇有异体六角其尤虽尝巧而实鬻非好竒而不求故须借声于墨工之类假手于札家之流伊彼姥矣裨贩是以镂竹于蕺山之阳求钱于越人之市柄一条而有象形六折而难拟翳杲日规模莫成揺清风绮纨不已逸少遇诸濡翰而书两行而露垂花散五字而龙盘鳯居絶笔以授髙价是就观之者云集售之者辐凑腾骧乎六体之先弹压乎九华之右旣而厥价载殷厥声载闻贾之者但慙于老妇鬻之者宁忘于右军且手非扇之所题扇实手之所借一自以翳飞尘一自以防朱夏何握提之见投而毫芒之忽借旣尽携之之妙亦长鬻之之价是知物不自贵唯人贵之向使松烟不染翠管不持则是扇也入晋而陋贱彼老姥也同班妾之见遗又安得用六角之善获五铢之资哉嗟乎小因大而事防不行美加丑而用无不可故扇待书而色贵人假扇以财伙姥曰右军恵而好我  

纨扇赋　　　　　　　　　　【`元`】赵孟頫  

炎暑时至阳乌怒飞金石爲流白汗沾衣候吹纎条延爽南扉玉枕徒设桃笙安施旁皇踯躅不知所爲于是裂轻纨兮似雪制圎扇兮如月光摇懐袖凉生毛发起遐想于青苹引清飔于天末萧然襟带凄其絺葛醒人肌骨炎歊如脱须臾或离中肠为热殆造物者欲解民之温假人力以爲之不然岂天时之可夺也复有题诗欣赏因书奇絶障轻尘以寄恨扬仁风而言别或画乘鸾之女或误成蝇之笔白羽防褷而自媿蒲葵比方而知劣及乎商气应厥民夷玉露降兮白草金风生兮桂枝罗衣重拂秋兰复菲孤萤冷照寒螀暗啼弃捐箧笥绸缪网丝班姬形中道之怨江淹赋零落之诗嗟夫用舎有时出处有宜惟人亦尔于物奚疑彼狐貉之御冬岂当暑而亦悲茍行藏之任道愿竢时乎安之伊圣贤其不可见兮之二人又何知  

防扇赋【`有序　　　　　　　　明`】杨　愼  

江文通有防扇赋首尾衡决讹舛复多夏日枕疴稍爲补正  

青阳谢兮朱明临度槐景兮际梅霖日车停午风柯不吟纤絺在御轻羽重寻或蒲葵兮纨素又紫绀兮绿沉空青生峨嵋之阳雌黄出嶓冢之阴金膏诒河伯之渚碧髓挺青蛉之岑竹染湘妃之泪纸捣蔡伦之砧合爲防扇翳君瑶琴瑶琴兮青琴知音兮赏音解明星兮蕊佩衔半月兮兰襟堕马罢梁家之髻含矉捧西子之心销独愁兮片玉恡一笑兮千金怨蕴隆之赫赫忘逝景之骎骎愿鼓幽兰兮白雪情寄山髙兮水深  

白扇赋【`有序　　　　　　　　明`】徐献忠  

客有遗予白团扇者曰愿乞一言终身诵之因授语于侍史缀爲小赋  

伊春蚕之茧丝防湘山之竹箭集工巧之末技裁合欢之团扇绚光采之陆离夺玉人之双睠胎仙之冲汉修羽翮之回转皎桂月之夜流蔼兰堂之秋面竚风轩而结睇觉浮氛之尽卷方是炎威促息暍心纠纒郁暑风之清佳谢水汗之如溅冰盘入谷醴井出坎欣坐甑之可逃揆阴山之不逺禁束带之狂叫眷礼文之游衍来故人而容与何酷吏之不翦若乃金德吹嘘桐井叶战动明河之凉思括霜砧之夕荐当是时也班女揽弃捐之悲桓公兴摇落之感因嵗序之异宜致懐袖之聚散顾斯扇之内美曽操舎之不变呜呼噫嚱有恒懐于鲁叟达节守于曹臧谅蹇心之耻察贞士之幽芳随卷舒而操素贱浮情之易凉懐斯人而不寐思比迹以徜徉韬清风于箧笥曰舎之而则藏  

折扇赋　　　　　　　　　　　【`明`】杨循吉  

当溽暑之蒸郁咸浃背而汗流虽四海之遍尔在江南而爲尤况城郭之逼侧复尘土之飞浮思清风以如渇畏重絺而若仇于斯时也吾无广堂大厦髙亭曲榭披襟尚阻散发未暇兴维水镜之悬心系氷壶之挂荷阴点点而遥隔重湖竹影萧萧而逺违僧舎使吾局束乎放逸之懐偃蹇乎坌浊之状恨八溟而犹隘嗟六合其非旷于时则有袪炎雅制却暑芳姿昔日之班姬所咏徃年之逸少曽持敛之不盈于把圎也有中乎规出袂而轻飚自动拂膺而凉飔允宜观其皓茧裁容素藤张面洒金星以作饰削牙钉而爲键紫檀檝檝而板脗无痕珠团团而蔕垂如旋尔乃寒韵来欢炽威亡酷偏宜掌握之携岂用僮奴之扑兼邻座而飂飂及旁宾而簌簌快哉何爽甚矣其乐然而先生方且抚髀三叹仰屋长吁吾适于此有热者乎盖三边多重铠之甲士而四野足赤背之农夫也  

笏赋　　　　　　　　　　　【`唐`】王子先  

昔者圣人之理天下也辨方位垂衣裳制兹手板整乎维纲莫不明有德着才良法天地体阴阳欲其表行见能则外文而内质取其前让后敬则上圆而下方笏之时义逺矣大矣萧何列其深规郭璞辨其微旨请原爲用之本特申建造之始采文竹拔象齿爰谋爰相载考载拟华睆功错英明卓峙焕飞霞缀流晷殊相逸发竒文秀起五岳备焉四渎呈止上及君帝下及庶士或鱼须而表其章或玉珽以申其美故能朱紫不夺尊卑咸理懿夫植性端平文理中正间琼弁而雪白对华缨而冰净出入必书俛仰惟敬其在宗庙即搢而请享其在朝廷即端而受命岂不用舎随时物莫之令虽冠冕之贵黼黻之饰徒有备于朝仪孰与兹而同德  

击蛇笏赋【`有序　　　　　　　　元`】郝　经  

孔公原鲁孔子之裔孙也仕宋祥符间尝以笏击祅蛇其事其节则有临川之志徂来之铭王偁之传在其笏则归于今张丈彦逺经晚进曲学固不足赘于诸公之末然义激于中而有不能已焉者谨赋而广之  

昔仲尼之得政也兵裔夷尸奸宄藏甲出大都圮鲁宴而齐沮王道之端于是乎啓奈之何天不假命遽行而遽止其余威遗烈钺于笔而鈇于礼诛十二公之乱臣二百四十二年之贼子压之以大经束之以大法莫敢渎彛伦而扰天纪孰意其孽魄狃而不散逆灵缔而不弭蟠结乎大块之阿囚鎻乎九原之底乃卵狠而孕戾不矜亷而厉耻毎间治而爲乱辄张慝而掩媺代谢屈信阅越千祀以及于宋化祅蛇而陆起窟宅乎庙堂冯附乎神鬼蜿蜿蜒蜒曳曳頍頍伸腹伛脊呀口侈噬呈露怪状愕目夺视侈大泽之运动常山之势愚吏蚩氓崩角蹶趾酾酒血牲匍匐祈祀若新莽盗国而无知之民共称符瑞狂巫颠觋踊跃惊喜称爲神龙因缘爲市若贼操窃权而嗜利之士争爲役使妖声异闻鼓舌轰耳喁讹唱和讙呶叫噪震一郡而骇千里莫之敢诘亦莫之敢訿圣有贤孙释褐于是端笏而前山立顾指蓄锐俟发韬锋卒起若子房之睨秦始奋笏而击颡折身弛祅死于心毒摇于尾若太尉之击朱泚于是惑民雨解义士风靡天子是嘉用爲御史司国之直致国于理而谏中宫之废折辽主之诮迈节特操凛乎清霜皦乎白日云髙而山嶷是仲尼之以直道诒厥子孙俾万世如矢者不屈不挠拔邪树正赏善诛恶无时而已也则是笏也与诛卯刃修经笔兵莱人戈叩原壤杖堕三都锸异时而同迹仲尼爲不死矣呜呼叔世而下蛇龙混蛰春雷瘖而不鸣直道愤而不植已刓方而爲圆又枉寻而直尺诬谲诞伪异态百出有荡俗惑众乘髙而为奸若兹穴庙之蛇有巧发毒伺中人而不可测若含沙之者有之笏也无之人也孰爲之击也  

屏风赋　　　　　　　　　　【`汉`】刘　安  

惟兹屏风出自幽谷根深枝茂号爲乔木孤生陋弱畏金强族移根易土委伏沟渎飘飖殆危靡安措足思在蓬蒿林有朴樕然常无缘悲愁酸毒天啓我心遭遇微禄中郎缮理收拾捐朴大匠攻之刻雕削斲表虽裂剥心质贞慤等化器类庇廕尊屋列在左右近君头足赖蒙成济其恩笃何恩施遇分好沾渥不逢仁人永爲枯木  

帘赋　　　　　　　　　　　【`唐`】孙　逖  

智者创物有以而然帘之为用博利存焉若乃少妇重闺王孙华馆映锦屏以猗猗増绣戸之焕焕琼钩上而齐女讴珠影垂而楚妃叹盖私宴之乐饰异在公之达观至于因依华省隐映长廊交辉朱绂接影金章隔至人之清镜杂仙署之余香禁钟啓明纳晴天之曙色严城警夕引华月之宵光盼睐成宝终然允臧岂备物而致用亦道同于君子轻明无隔将引喻于虚心卷舒任时足炯诫于行巳组织成象含游夏之文绳约善结得老庄之理岂徒然哉斯尽美矣原夫青青梁苑猗猗淇澳冒雪停霜是称修竹纡匠人之巧思列冢卿之华屋甘剖节而离根奉荣光而再穆则有制长笛成洞箫器同握玩声引风飚徒擅名于昔日岂齐美于今朝  

班竹帘赋　　　　　　　　　【`宋`】田　锡  

湘水春深修篁翠阴因善巧之凝睇可爲帘而运心金刃光翻拂霜筠而解朱丝织就鬭黛点以交侵虽曰皇英帝子挥洒珠泪亦秋露之晓滋复春霖之暮渍故锦章异状由造化之自然绮错竒文入良工之经纬或叠若连钱或浓如湿烟或黯若阵云之起或累如滴水之圎疎密増华漏月光而未卷斓斑若画隔花影以初悬尤宜寳轴分辉玉钩加饰垂旌翻虹绶之彩飞额动金鸾之翼彼海鰕之防谁能贵之神麟之毫安足多之编明珠者奚羡缉翠羽兮胡爲未若我郁金之堂椒涂秘室取守节以持操贵以文而胜质连垂香砌透烛影于洞房髙挂曲琼延曙光于绮席矧乎金犊将驾云軿欲升鬭繁华于戚里阅芳菲于五陵若玳瑁以妆成前瞻绣轭想潇湘而意逺后从玉乘美哉琅玕之用贵豪所共悦珍华之外饰致贞芳之可重也因而歌之曰碧鲜有文露点烟痕帘者亷也感人思重华之德援毫颂南风之薫  

席赋　　　　　　　　　　　【`唐`】阙　名  

彼美嘉席施于髙堂广狭有凖卷舒匪常承以彩荐贮之牙牀玉几蟠蜿而上列宝屏逦迤而外张狎髙瑟以透响染薫鑪以流香瞰金牕以隔影莹珠箔而凝芳洎乎礼义多则卑髙异行或主或宾浃欢于北院东向西向取上于南方南方何有是肴是酒或因食而即前或属虚而尽后彼固若是不亦如斯必顺时以革易乃任人以推移不正不坐道通于曩仪寒温暑凊自有其先规所以簟固夏设席乃冬施倾庄敬以揖譲成君子之攸宜管寜别居且申情于分割曽子避坐将有敏于谦防若夫行之于俗兰房之曲有美一人容顔如玉抠长裾而来就敛双睂而下瞩怜织缀而留心赏华新而不足凌朝啓镜入夜烧烛毎因眠而取暖加以罗衾怨孤坐而多寒増之锦褥则有务学之子安贫顺理洁酒携琴耽籍翫史居环堵而养性遥泰阶而虚俟出陈子之幽扄慕戴公之重美旣懐珍而待聘当弹冠而入仕诗言我心匪席不可卷也斯言岂谬矣  

清簟赋　　　　　　　　　　【`唐`】仲子陵  

创物者必正其名以淸命簟惟簟斯清双入巧作连心织成始葱茏而席卷终绚练而砥平本其初则王尔运心班匠寓目呉谿赤刚楚泽寒竹皓簳冰截素肤缟裂断此枝间略其沟节然后角轶手匠妙意文理横生波澜洊至雕龙绮错切玉鳞次澹冰泮而泉开分霜劲而雪地信通才之云欲非吾人之所爲于是时授徂暑天旋太阳山成烂石泉若探汤有美一人兮明时节求暑备兮珍簟长如薜荔之空靡意荃兰之虚芳若乃买以兼金缘以纯锦思因人之共弊庶君子之安寝出此入彼俱起芳兰之室上据下承必兼芬若之枕况乃虚馆方昼华堂且空髙梧閟景密篠生风撤文茵与绮席虚翠幕及朱栊惟珍簟之在御望美人之来同美人迟兮隔修路对珍簟兮日巳暮瞩筵幌之虚深卧层云之空度带余霞而敛绮映片月而舒素昭列宿之清光披青天之薄雾于时轻箑屏用微绡罢服霜简自凄冰壶増肃凉风忽至获五福之康宁炎气四除忘庶徴之时燠且物有小而喻大事有浅而用深道之将行我则开而当暑道之将废我则卷而在阴是谓清簟之理愿爲君子之心  

清簟赋　　　　　　　　　【`唐`】独孤授  

楚竹婵娟英柔碧鲜折其肤以为簟俟方暑而登筵信服物之妙丽何巧心之纒绵故匠士意其用也清以目焉有若粉署仙郎翰林髙价义均胶漆官则同舎获五花之珍簟当三伏之炎夏以为身之所安愿与友而共借嘉贶允属其人如玉发缄而冰气惊客入座而波文满目在一物之足贵亦兼金而匪欲亲于体有寝处之同观适于时念卷舒之齐躅矧夫畏日赫赫蒸云烁石髙馆沉沉面池枕林芳华交映轩宇静深尔乃娯坐开张聮心清引微飇凉回夕隂可以愈幽毒可以荡烦襟赋明水而讵屏委轻扇而自任幸君之拂拭奉君之休息袭握兰之晨芳参覆锦之夜饰贞可比操文用表德入芙蓉之幕焕以相鲜照琼树之姿粲其増色亦有别号行唐是称流黄纹织锦象凝霜承以罗绮荐于玉牀肃葱茏之翠幄取寂历之洞房君不至而碧鲜回美人独居兮清昼偏长虽或殊姿而异质亦云蠲暑而致凉物则周用时然斯在遇阳之夕陈于寝以发华洎隂之兴韬于筒而秘彩惧流麝而将暗同弃席之见待傥无忘于遗簪爲君含情而不改  

瓌材枕赋　　　　　　　　　【`晋`】张　华  

有卓尔之殊瓌超诡异之邈絶且其材色也如芸之黄其为香也如兰之芳其文彩也如霜地而金茎紫叶而红荣有若蒲萄之蔓延或如丝之烦萦有若嘉禾之埀颖又似灵芝之吐英其似木者有类桂枝之防干或象灌木之丛生其似鸟者或似惊鹤之径逝或类鸿鶤之上征有若孤雌之无咮或效鸳鸯之交颈纷云兴而气蒸般星罗而流精何众文之炯朗灼儵爚而发明曲有所方事有所成毎则异姿动各殊名众伙不可殚形制为方枕四角正端防致密固絶际无间形妍体法旣丽且闲髙卑得适辟坚毎安不屑朱碧之饰助不烦椎锋之镌镂无丹漆之彤朱防觿象之佐副较程形而灵露众妙该而悉备珪璋特达璵璠富也美梓逡巡不敢与并相思庶几晞风于末列神龙之姿众鳞相絶昔诗人称角枕之粲季世加以锦绣之饰皆比集异物费日劳力伤财害民有损于德岂如兹瓌旣剖旣斲斯须速成一材而莫与混并纤防无加而美晔春荣  

菊花枕赋　　　　　　　　　【`宋`】田　锡  

粲粲佳人虹绶朱缨采采芳菊霜篱月庭晞彩日以微燥逗轻风而益馨画帕间覆珍盘久停书阁闲开读锦囊之药録鑪香静爇披瑶检之仙经味甘而岂独蠲疾品贵而仍堪续龄于是翦红绡而用贮金蕊代粲枕而爰寘银屏谁羡陈宫带黄金以加饰庸思汉邸秘鸿寳以称灵当乎夜炯玉蝉漏催银箭拂芳尘于象榻展余霞之绮荐兰灯背壁惨寒焰之九华珠箔垂轩挂繁星之一片于是抚菊枕以安体怜菊香之入面当夕寐而神寜迨晨兴而思健或松醪醒而心顿析酲或春病瘳而目无余益知灵效虽琥珀以奚珍自恱幽芳岂珊瑚之足羡昔也睥紫菊与白菊和烟容与露芳咸见采于玉指惜徒况于金觞巧思潜得重缄有方锦文缘饰以増丽彩线弥缝而漏香价掩槐实名逾蕙芳月幌斜开恨西牕之欲晓书帷半掩顺东首以延祥鲁国囘贤谁念曲肱之乐漆园吏傲空懐化蝶之乡毎至兰堂夙兴宝箧朝敛轻藻绘于芙蓉胜琢雕之琬琰香在发芳留双脸致元首之康哉美馨德兮难掩  

竹如意赋【`以简素轻易适　　　唐手便人为韵`】苏子华  

嗟夫约物之制智不可限利用则深论工太简彼如意之在御得幽赏之余裕雕饰非骇目之珍雅丽乃捎云之簵丝柄玉质首冰素啓嘉论之要端导指纵之度原其性也灵而贞度其体也坚而轻倚鲜肤而烟润掉皓腕而风生升堂间乎琴瑟入座偶乎簪缨荷亲仁之重顔承在握之深情羣幽人之居旣挺乎髙节如君子之义因锡以嘉名工以尽智明乎所爲乐贵声和礼存体易唯此物之闲素通达人之深义不击宝树而争豪岂埋金陵而自累众媚彩而求益我全眞以自适点珠翠之华筵宜幽栖之烟防虽小曲而受用终大正而不易动息含舒散之情拂拭灭风尘之迹信而可久直而不朽毎发四座之先不起一人之后亮无心以应物宁効事而我有擢本归造化之工死节顺操持之手嗟乎在野之年亭亭碧鲜空中之坠露埽石上之轻烟纡巧思以就规惬幽心而静便永以畅君之肌骨永以奉君之周旋亦有居守之臣感时之伦分御服而恩甚击唾壶而命迍胡一否而一泰因歌之于古人  

竹如意赋【`以简素轻易适　　　唐手便人为韵`】李德裕  

愽哉匠人之心穷地之产览如意之形制实用周而事简惟竹也何慕实存乎贞素伊篠簜之旣敷持斧斤而方顾择其罕节稽此有裕燥之以火首之曲也中钩裁之以金本之长也合度蒨练冰削离褷布靡加雕饰之劳卒获提携之遇被以嘉名允臻厥成匪求荣观自惬幽情彼用玉之爲寳我则不谢其贞彼用鐡以为固我则利在乎轻指事明义此焉攸寄执之者安创之者智巾几周用丘园其贲外青中素合二妙于阴阳尚质贵诚符两仪之简易尔乃林栖冲寂室处虚白羣义窟之党速道流之客发奥涤遐钩独索必资振击以耸听常假指麾而就适则知好麈尾者将害物以婴咎执象笏者徒徇禄而何有用恻于心亦劳于手旣因时而能迁在理顺而体便素质或轻于流俗贞姿或重于髙贤故贞其形则示屈而表伸致其用则物踈而道亲岂节歌于烈士可投赠夫幽人愿如君意以靡极与灵夀而为邻  

即席探得麈尾赋　　　　　【`唐`】陆龟防  

谢文靖桓宣武王东亭郄北府相与叩易论驱今驾古散入神明之赜中稽道德之祖理窟未穷词源渐吐支上人者浮圗其形左拥竹杖右提山铭于焉就席兀若潜听俄而齧缺风行逍遥义立不足称异才能跂及公等尽瞩当仁咸云俯拾上人乃摄艾衲而精爽捉犀柄以挥揖天机发而万物张大壑开而百川入于戏世路攲斜藏讹匿瑕阳矜庄而静黙暗奔竞而喧哗贞襟枳棘奥旨泥沙虽然絶代清狂客致此聊同王谢家  

麈尾赋　　　　　　　　　　【`宋`】梅尧臣  

野有牡麈兮罹虞人于广原其身巳杀其肉已燔其骨已弃独其尾之犹存饰雕玉以为柄入君握而承言聊指麾之可任虽脱落而防恩噫譬诸犬豕其死则均其肉与骨亦莫逡巡自古及今若此冺没者日有亿计曽不一毫以利人是以生若蚍蜉死若埃尘生无以异于其类死不为时之所珍故仲尼忌没世而名灭子长亦著论而有因乃感兹兽而用告乎朋亲  

眼明囊赋【`有序`】　　　　　　　梁简文帝  

俗之妇人八月旦多以锦翠珠寳为眼明囊因竞凌晨取露以拭目聊为此赋  

尔乃裁兹金镂制此妖饰缉濯锦之龙光翦轻羇之蝉翼杂花胜而成疏依步摇而相逼明金乱杂细宝交陈义同厌胜欣此节新拟椒花于嵗首学夭桃于暮春  

律筒赋　　　　　　　　　　【`唐`】髙　郢  

碧鲜之竹采而爲筒定名以律式成厥功厥功伊何所指必捷下彼髙鸟纷如坠叶徒观夫抱朴见素旨逺谋深不烦筋角不饰碧金直道而行故外端其体当无有用故内空其心于是步郊原窥林樾律凝其影运一气以潜通箭戢其芒出数寻而劲发镞如击电羽若奔月我命处而精诚彼不虞而陨越亦如毛生擢颖初晦迹以踌蹰周氏衔枚竟收功于倏忽烟栖霞宿择木排空莫不洞胷裂眦夺魄丧躬朝在林泉之上夕登柈俎之中足使掇蝉失妙弹雀非工潘令慙黄间之弩廐尹贱绿沉之弓有士遇之喟然叹曰律者气之管法之名竹者材之劲性之贞兼此而用之匪亨向也杼人不录虞氏不营混樗散而长弃何器用之能成孔父云舎之则藏用之则行信不虚矣  

筹奁赋　　　　　　　　　　【`宋`】田　锡  

筹可运以经国奁爲器兮因人谅缄藏之在巳若智术以居身巾箱是寄刀笔相亲美方圆之合度询啓闭以何因待用乎嘉谋之士相从乎善计之臣与夫玉藏于椟笏搢于绅宝匣秘锋铓之利锦囊包珠贝之珍彼但拘于售使我实济乎经纶当乎疆埸无事干戈不试放勳重华之享国大临庭坚之就位政寡聚谋兵无计利筹则敛之而弗用奁亦闭之而靡动如晦迹而无营比卷怀而自奉亦犹伍员在越士防居随隐吕望于朝歌匿留侯于下邳虽有谋而弗用虽有志而何施所以五曹九章之位无得而闚若天地草昧风云交防刘邦项籍之图霸晋文齐桓之伐罪役智劳积趣利违害筹则虎跃而龙摅奁亦罄中而赴外如志士之变通敢逢时而懈怠亦犹陈平背楚兮归汉箕子去商兮事周吕防拔于行阵管子释于俘囚旣有谋而可衒旣有智兮堪荐所以二首六身之文可得而见余谓奁则人也人则奁也文王拘于羑里奁于圣也伊尹耕于有莘奁于贤也韩信忍辱奁于勇也晋宣诈病奁于明也筹也者固躬之睿智奁也者周身之外防宜乎入将军之袵席升眞宰之中堂得进退屈伸之理有弛张敛散之方敛之则天地品汇之数寂然无覩施之则阴阳造化之情焕然而明龙灵蛟神局于勺水千兵万马隐以严城风雨动之而变化号令发之而纵横可以比罄奁用筹则善谋嘉画因事而生  

鎭座右狮子赋【`以今日良　　　唐宴防为韵`】阎随侯  

有西域之竒兽显嘉名于古今因匠石之着象非虞罗之所擒若乃良牧见恱观者同钦以可重而作鎭将制猛以示心仁而能驯似恱君子之德兽用不扰无假虞人之箴尔其拂拭爲容剖断成质临玉簟而双丽向雕楹而对出形势雄壮似生入戸之风浮彩轻明似夺临轩之日用之则进舎之则藏信贤智之堪拟岂飞走之可当幸兹为玩设彼华堂祝之者震来虩虩对之者容自锵锵俯以瑠璃之砌安以玳瑁之牀芳座艳绮罗之色锦衣染兰麝之香光耀铜武彩映银章威慴百城褰帷见之而増惧坐鎭千里伏猛无劳于武张有足不攫若知其豢扰有齿不噬更表于循良岂比夫昔者作贡从来于逺幸防处之罗荐承荣靡倦一爲席上之珍几对髙堂之宴弃置爲从于取舎光价幸生乎顾盼观乎府庭之内莫之爲最其情也无欲于中其质也见生于外旣狎人之不恐亦与物而何害愿承翦拂之恩长表衣冠之防  

## 御定历代赋汇卷八十八  

器用  

鲸鱼灯赋　　　　　　　　　【`魏`】殷　臣  

横海之鱼厥号惟鲸普彼鳞族莫之与京大秦美焉乃观乃详写载其形托于金灯隆脊矜尾鬐甲舒张垂首俛眎蟠于华房状欣欣以竦峙若将飞而未翔懐兰膏于胷臆明制节之谨度伊工巧之竒密莫尚美于斯器因绮丽以致用设机变而防匮匪雕文之足玮差利事之为贵永作式于将来跨千载而弗坠  

灯赋　　　　　　　　　　　梁简文帝  

何解冻之嘉月值蓂荚之盛开草含春而色动云飞防以轻来南油俱满西漆争然苏徴安息蜡出龙川斜晖交映倒影澄鲜九微间吐百枝交布聚类炎洲疎同火树竞红蕊之晨舒蔑丹萤之昬骛兰膏馥气芬炷擎心寒生色浅露染光沉  

灯赋　　　　　　　　　　　【`周`】庾　信  

九龙将瞑三爵行栖琼钩半上弱木全低牕藏明于粉壁柳助暗于兰闺翡翠珠被流苏羽帐舒屈膝之屏风掩芙蓉之行障卷衣秦后之牀送枕荆台之上乃有百枝同树四照连盘香添然蜜气杂烧兰烬长宵久光青夜寒秀华掩映蚖膏照灼动鳞甲于鲸鱼焰光芒于鸣鹤蛾飘则飞花乱下风起则流星细落况复上兰深夜中山醑清楚妃留客韩娥合声但低歌着节游弦絶鸣辉辉朱烬焰焰红荣乍九光而连采或双花而并明寄言苏季子应知余照情  

灯赋　　　　　　　　　　　【`唐`】冯眞素  

日杲而朝隮月胧而宵出禀纯阳而合彩体沉阴而盈质照未被于覆盆光岂周于暗室顾兹灯之燠炫保谦光于自荐推九华于洞房攒百枝于复殿嗟微琐之陋质侍君子之髙防光逶迤于舞袖影朦胧于歌扇丝竹夜响绮罗春绚玉阶星列金釭花徧至若上客将欢中樽未阑吐氤氲于玉宇流艳溢于金盘杂行月而浮桂乘流风而泛兰瑟韵喧兮逾炳更筹深兮转寒觉离筵之阒寂知别恨之良难别有荡子辽水贱妾空闺掩锦屏而緜叹下罗幔而长啼旣婵娟于永夕亦委郁于孤栖花伴妆而共落烟绕思而俱迷况复古人处否通道居幽门庭阒寂景物清秋愤书劒之无托意年华之不留抱枯简以锐想对寒灯而足愁及其遇晓韬晖乘昬吐耀明以利物光非自照希助美于太阳岂聨晖于庭燎虽寓词于感物终有类于体要  

烛赋【`有序　　　　　　　　　晋`】傅　咸  

余治狱至长安在逺多懐与同行夜饮以忘愁顾惟烛之自焚以致用亦犹杀身以成仁矣赋曰  

盖泰清垂象匪日不光向晦入冥匪火不彰故六龙衔烛于北极九日登曜于扶桑日中则昃月亏于望时迈靡停昼不于常背三接之昭昭即旋开之有伤何逺防之多怀患冬夜之悠长独耿耿而不寐待鸡鸣之未央徒伏枕以展转起然烛于闲房扬丹辉之炜炜炽朱焰之煌煌俾幽夜而作昼继列景乎朝阳慨顾景以増叹孰斯愁之可防嘉湛露之愔愔遂命樽而设觞尔乃延僚属酌醇清讲三坟论五经髙谭旣倦引满行盈乐饮今夕实慰我情  

对烛赋　　　　　　　　　　梁简文帝  

云母牕中合花氊茱萸幔里铺锦筵照夜明珠且莫取金羊灯火不须然下三更未有月中夜繁星徒依天于是挂同心之明烛施雕金之丽盘眠龙傍绕倒凤双安转辟邪而取正推櫺牕而畏寛绿炬怀翠朱烛含丹豹脂宜火牛膫耐寒铜芝抱带复纒柯金藕相萦共吐荷视横芒之昭曜见密泪之蹉跎渐觉流珠走熟视绛花多宵深色丽焰动风过夜久惟烦铗天寒不畏蛾菖蒲传酒座欲防碧玉舞罢罗衣单影度临长枕烟生向果盘廻照金屏里脉脉两相防  

对烛赋　　　　　　　　　　　梁元帝  

月似金波初映空云如玉叶半从风恨九重兮夕掩怨三秋兮不同尔乃传芳醁扬清曲长袖留宾待华烛烛烬落烛花明花抽珠渐落珠悬花更生风来香转散风度焰还轻本知龙烛应无偶复讶鱼灯有旧名烛火灯花一双炷讵照离人两处情  

对烛赋　　　　　　　　　　【`周`】庾　信  

龙沙雁塞蚤应寒天山月没客衣单灯前桁衣疑不亮月下穿针觉最难刺取灯花持桂烛还却灯檠下烛盘铸凤衔莲圗龙并眠烬髙疑数剪心湿暂难然铜荷承泪蜡鐡铗染浮烟本知雪光能映纸复讶灯花今得钱莲帐寒檠牕拂曙筠笼熏火香盈絮傍垂细溜上绕飞蛾光清寒入焰暗风过楚人缨脱尽燕君书误多夜风吹香气随郁金苑芙蓉池秦皇辟恶不足道汉武胡香何物奇晓星没芳芜歇还持照夜游讵减西园月  

烛笼子赋　　　　　　　　　【`唐`】王　棨  

器假人举名因烛彰顾虚薄以中朗亦辉华而外扬银焰始然俟提携而就列香尘久暗希拂拭以增光懿夫焕烂潜融周旋宥密含明而毎让清昼处晦而宁欺暗室由是常患影孤终期势出傥明时而不用在手何年或薄质以见知升堂有日观乎表里无隐方圆可分亦犹春昼而花藏縠雾秋宵而月在罗云照环堵之中虽孤洁以由已置琼华之上实髙低而在君矧其禀量旣爲功亦倍韬光之义可见内热之情斯在今则抱影求眞虚心有待若许设于髙明亦愿发其光彩  

灯花赋　　　　　　　　　【`宋`】沈与求  

耿宵寒之不寐兮起揽衣而踟蹰无以散余之幽忧兮凭插架之丛书引短檠使置前兮聊纵观以嬉娯注膏油续余烬兮发双照之清矑曷孤光之炯炯兮含生意其斯须曽不根而自华兮骋便娟与扶疎初蓓蕾之星悬兮葩蕚烂其纷敷中郁勃而旁分兮荧明灭而欲无乍晻曀而蔽亏兮卒勤余之剪除悼飞蛾之扑绿兮犹若撷芳而采腴童子旁睨而窃笑兮曰此吉占奚忽诸苟预示其不祥兮余岂废书而改圗忧喜聚门唯所召兮独何为此花之觊觎彼九华之葳蕤兮灼百和之淳苏散春风之列炬兮导珠翠与笙竽挟光景以舒秀兮纷荣落之自如岂其规福而乐黮闇兮盖以众而函胡相风釭之一枝兮属山泽之臞儒辨牛毛之琐细兮忘鹤发之萦纡縁桐君之药炧兮詑微光于邻壁之余童子曰噫嘻吁呼已见背于羣趋兮悲夫主人之愚余掩卷而三叹兮悼此言之甚迂物不可必兮神不可诬忽若太一之下临兮燋青藜以烛余余何爲感此嘉贶兮岂以夫余所读者道载而与之俱傥此花之可授兮眇传灯之老瞿  

灯花赋　　　　　　　　　　【`元`】任士林  

夫何清夜之炳炳兮吐丹艳之灼灼日抱乌而行空兮月树桂而流魄矧膏火之自煎兮乃含华而舒萼出坎离之遘济兮粲火枣于尺宅返永神于九死兮忽金芽之中拆曰惟人事之吉兮功或成神于龟灼主人曰吁蒸成菌乐出虚呵骨祝瓦迎鹊避乌是固率天下而涂也物有傥来岂因以喜爲示也事有妄意亦因以喜为戏也羌不知其故也天地沕穆兮万物以迁人志佗傺兮日凿其天工爲商而智骛兮接为构而心然精神外薄兮物挹其先嗜欲将至兮兆扣其纷吾车而交诱兮固鬼神之所玩焉莘女入兮昌出囚越施进兮蠡具舟姜醉遣兮戈逐嬴侍巾兮夜挟辀赠予防兮魏噪释予骖兮中流兆岂足以行矣机密庸其所投竿籊籊兮车以载筑登登兮象以求五羊百里一言千秋堂下鬷蔑旅中马周允梦寐之不化灯有占兮何由至若角枕粲兮夜泣守宫殷兮臂纱湿织室兮魏俘赵近家兮代籍斩人袪兮谇谋射人钩兮缚释将孰从而讯之抱惊魂之初惕鼋鼎香兮羔美朶我頥兮动吾指食旣戒兮皮冠何从酒在盛兮睨无褐之与同彼梦泣而且旦跋或防而履凶府潭潭而具刑兮坛矗矗而趋缚位上卿而东市兮身四辅而仰药九锡具兮神飞符美新兮魂索吕肉赤兮霍骨白薄氏贵兮昭诛成母尊兮王氏砾褓如意兮豕人立玉树歌兮擒虎廹谅兆吉于未然亦是花之所谑鄂韡韡兮谁欣终不臧兮谁虐叹夫忧乐同域兮吉凶迭驰利害焚槐兮是非守机喜不足以德色兮戚不足以畱睂天不可以逆计兮道不可预推适来时兮适去顺亶悲欣兮目一瞬驱五步而却止兮有千里之阴靷抱墙角之短檠兮聊以对白头之繁烬  

灯花赋　　　　　　　　　　【`明`】钟　惺  

夫何连卷离奇之绛萼兮乃从寒焰而擢跗惟青莲之寄生于火中兮故锡以嘉名曰夜舒托银釭以爲盎兮泻兰膏而作渠榦寸藁之柔心兮俨碧筒之挺夫红芙于是初苞蕾以荧荧稍吐瓣之簇簇巨轮囷以象华平细纷累其若金粟微晕匪风而荡曳轻光如雨而新浴虽蕊珠之流曜兮或结繁而翳乎太清乃忍微霭以养照兮抱晨星其犹未明戒佳人之误挑兮惧警条而落英背櫺隙之商飇兮虑乍定而忽惊俄魄苏而哉生兮终然华煜煜以敷荣愚彼寒蛾之贪明而搴芳兮斆游蜂之营营乃有余映残氛匪青匪绿中邉萦带上下委属乍蔽乍亏若离若续疑矞云之承夫桂轮兮类朝霞之濯夫若木散幽蘤而结孤秀兮宛翠眊与金支缀春花于火树兮岂若独茎之秋持然青藜与杖头兮焉见夫夕秀之垂垂粲解语以献笑兮怪夫烛胡悲而泪滋重曰微辉吐欱台以楼兮寸宵荣谢春而秋兮油花可卜告我繇兮曰有逺期晤言遒  

兽炭赋【`以朱火清　　　　　　唐耀升为韵`】蒋　防  

彼好竒者巧与之俱揉煨烬兮是谋是度象猛兽兮爲虎爲防将以辉烁殊观焜燿洪炉腹翕赩以凝电口喊呀而夺朱曳尾垂头似无心而暴物嘘烟吐焰若有齿而焚躯寓形兮必果徒搏兮莫可锯牙钩爪乍腾倚于寒灰隅目髙眶载光芒于烈火所以暖虚室娯密坐稽其状也成鸷兽之雄雄求其类焉笑形盐之琐琐其静兮无营其动兮匪惊稍顿足以狼顾时迸裂以豺声煜爚交光孰辨犬羊之鞹防顤欲步似懐林野之情因炎上以委质殊槛中而徇生辉兮赫兮美其容之有焯不贪不暴嘉其身之中清无野心以见诮非内热以自照恒虩虩而出勇复煌煌而引耀威而不猛谓驯扰于中堂攫而莫前疑踡局于余燎袭狐裘者对之而不惊被絺绤者向之而伏膺佐南薰之煦妪却北陆之严凝金釭近之而发彩玉壶邻之而散冰髣髴枕藉爌晃依冯类火鼠兮炎丘是托比烛龙兮昆阆斯升此制也不唯资于玩好抑亦彰夫伎能  

鐡火箸赋【`以坚刚挺质用　　　唐舎因时为韵`】杨　洽  

物亦有用人莫能捐惟兹铁箸旣直且坚挺刚姿以执热挥劲质以凌烟安国罢悲于灰死庄生坐得于火传交茎璀璨并影聮翩动而必随殊叔出而季处持则偕至岂彼后而我先有协不孤之徳无媿同心之贤至如冬方沍寒夜未央兽炭初爇朱火未光必资之以夹辅终俟我而击扬焚如焰发赫尔威张解严凝于寒室播温暖于髙堂夺功緜纩挫气雪霜夫如是则箸之为用也至矣于何不臧锐其末而去其利端其本而秉其刚信尺棰之莫俦何支策之足重专权有故我独住而无成双美可嘉故我两茎而爲用抱素冰洁含光雪新同舟檝之共济并辅车之相因差池其道劲挺其质止则叠双用无废一虽炎赫之难持终嵗寒之可必嗟象箸之宜舎始阶乱而倾社鄙囊锥之孤挺卒矜名于露颖伊琐琐之自持独铮铮而在兹佐洪炉而罔忒烦素手而何辞因依获所用舎随时傥提握之不弃甘销铄以爲期  

箴赋　　　　　　　　　　　【`周`】荀　卿  

有物于此生于山阜处于室堂无知无巧善治衣裳不盗不窃穿窬而行日夜合杂以成文章以能合从又善连衡下覆百姓上饰帝王功业甚博不见贤良时用则存不用则亡臣愚不识敢请之王王曰此夫始生钜其成功小者邪长其尾而锐其剽者邪头铦达而剽赵缭者邪一徃一来结尾以爲事无羽无翼反覆甚极尾生而事起尾邅而事巳簪以爲父管以爲母旣以缝表又以连囊夫是之谓箴理  

金剪刀赋　　　　　　　　　【`唐`】梁　洽  

金剪刀者奚其有情柔而能决坚而能贞表里洞澈上下鲜晶缺处磨尽铓间淬成长锋贮其烟色秀彩夺其霜明值凝寒则劲质加励霑微润则青衣半生双刃回合两棱□倾閟之而防缕皆隐用之而画尺常并及其春服旣裁寒衣欲替隙光入座蟠蛟龙于影中暝色浮阶下星辰于环际且夫小而轻生闺閤之幽情新而利爲房栊之名器开玉匣则飞光射人落银床则喧声碎地色防满箧细锦盈箱推妙便制择贤而当岂顾常规而在准不徒借美锦而多伤方须取舎合时短长有若欲去纤过不遗片善贪寸美而寛裁避一花而斜剪纰缪者退之而自慙缛绣者进之而自勉莫不赏兹器之能荷情人之妙选矣  

砥石赋【`有序　　　　　　　　唐`】刘禹锡  

南方气泄而雨淫地慝伤物媪神噫湿渝色坏味虽金之坚亦失恒性始予有佩刀甚良至是涩不可拔剖其室乃出遡阳眇眡传刃防脊鳞然如痏痂如墨子如青蝇之恶锐气中锢犹人被病然客有闻焉裒密石以遗予沃之草映杂以鸟膏切劘下土眞质焯见踌躇四顾返尔谢客微子之贻几丧吾宝客曰吾闻诸梅福曰爵禄者天下砥石也髙皇帝所以砺世摩钝有是邪予退感其言作砥石赋  

我有利金兮以利为佩遭土卑而慝作兮雄芒爲之潜晦如景昏而蚀旣兮与肌漆而爲厉顾秋蓬之不可刜兮尚何游乎髋髀之外利物防蔽材人惆怅俾百沃之至精蟠一检而多恙岂害气之独然兮将久不试而然彼屠者之刀兮猎者之鋋不灌不淬兮糅错衔铅日鼓月挥兮刲腴击鲜睨熣以耀芒滃淫夷而腾羶岂不渉暑而防沴兮鼎用之而成妍有客自东遗予越砥圭形石质苍色腻理刬其鳞皴滑以瀡如衣澣垢如鼎出否雾尽披天萍开见水拭寒焰以破眦击清音而振耳故态复还宝心再起旣赋形而终用一防垢焉何耻感利钝之有时寄雄心于瞪视嗟乎石以砥焉化钝爲利法以砥焉化愚爲智武王得之商俗以厚髙帝得之杰材奔走得旣有自失岂无因汉氏以还三光景分随道濶狭用之得人五百余年唐风始振悬此大砥以砻兆民播生在天成器在君天爲人君君为人天安有执砺世之具而患乎无贤欤  

锥处囊赋【`以素砺锋颖居　　　唐然自彰爲韵`】阙　名  

惟国生贤囊锥喻焉囊之体也柔不能挫其锐锥之资也利自可以攻其坚固脱颖而出矣岂潜芒而蔑然当其组织而备锻錬而利旣括之而无咎亦藏之而转柲察其所安观其所自则锥也遇处囊之日囊也为置锥之地尔其舎之则藏辉然有光匪宣其利将掩其铓质虽防其磨错锋巳露其雪霜旣隐之而斯见亦抑之而复扬笑矢之在櫜潜而勿用殊玉之被褐闇然不彰无谓其利博其功细用毎施于补履色更因于作砺弥坚者触之必通尝巧者用无不济是以铦锋不得而永潜轻缕不得以久蔽其受也含虚其出也有余柔以外表刚而内居囊若掷于荆卿我殊于药囊若焚于郭璞我异于书亦当蓄其锐露其颖防退尺以韬光毎进寸而悬影漏褚中之物比之不同争锥末之人窥之自警谁谓利器密其弥缝用之则行或可执其柄动而逾出不可当其锋宜掌握而爲美岂缄縢而是从别有藏器未遇饰躬有素囊之旣处嗟毛遂之未知锥之可方傥平原之一顾  

处囊锥赋【`以贤者处代必　　唐闻其人为韵`】独孤申叔  

囊之为物也虚受而无遗锥之为器也利用而攸资彼式处焉必将劲而出矣此乃柔止安得固而藏之遂得耀颖于纫缝之处呈铦于挫锐之时谅遏之兮不可非刚克兮何其炯炯乎从革之资纤纤乎径寸之质露微铓以外见透虚囊而首出方同人之处晦静以求伸比达士之奋竒物莫能屈旣藏身于不固宁脱颖之无必观其触之必彻指之必穿方将动而愈出孰曰钻之弥坚所以赵氏克明因之而兴喻毛生不让比之而自贤信立德而法矣诚有待而言焉且贤之在代也或默或语犹锥之在囊也或出或处囊虽固兮锥必自分代虽溷兮贤防同羣岂比夫不锐者载繁载考而莫出不善者四十五十而无闻是以匪无思乎指地将有望于决云吐颖呈锋磨砺而自我投奇擢异提携而在君嗟乎道之将行也必有用我者彼贤未达虽执鞭而尚从我道有庸宁补履而爲下向使无铦锷之珍爲铅刀之伦缩劲挺于囊橐受顽钝于陶钧复何异怳惚之内物鸱夷之中人君子曰是事也可以爲鉴戒可以明进退岂独美于一时盖垂规于百代  

滤水罗赋【`以滤彼水虫疎　　　唐而无漏爲韵`】白行简  

罗之名兮惟一罗之用兮不同彼以获禽爲利此以救物爲功象夫天而圎其外体乎道而虚其中执拯溺之心忘乎云鸟表好生之德及其水虫观其膺用之初裁成之始利物提挈顺时行止夕挂于壁若满月之在天晓用于人状圎荷之在水尔乃匪虚实如有无心寜劳于凝滞体非惮于沾濡伊纱灯之护虫则理齐而功倍彼纶巾之漉酒乃迹同而用殊若夫气爽秋晓景光春昼临桐井之银床近莲塘之玉甃于是铜瓶倾泻金盆俯就逬千防之珠光垂一带之冰溜初疑散丝之雨洒绿云而乱飞又似瀑布之泉穿碧烟而下透且夫环之劲铁取其坚而不朽羃以轻纱取其疎而无漏彰妙用于不凡表深仁而善救滤顔生之瓢水欲饮而徐清漉范令之釡鱼将烹而获宥然则开三面者其仁未如张一目者其害有余曷若筛麽虫而必碍投勺水而皆虚纵醯鸡爲解罗之鸟舍井鲋爲漏网之鱼斯则用资于生不资于杀仁在乎密不在乎疎夫以道存仁恕水何大而不滤物莫隐欺虫何微而见遗虽焦螟之生必全有以小爲贵者江汉之流虽大尽可一以贯之功且知其至矣用宁忧于巳而客有抚而歌曰玉巵无当兮安可拟风瓢有声兮不足比惟滤罗之用也大哉故去此而取彼  

辘轳赋【`以利用汲　　　　　　唐引爲韵`】仲子陵  

智者创物以见意立成辘轳以爲天下利木德标象金行效事与桔橰之用则同比笋簴之形不异井之勿幕瓶亦汔至当于要路之津存乎兼济之地忠也陈力而就列孝也致养而不匮圎静则智士之心通流乃仁者之志故辘轳之体一有君子之道四观其得位攸处居中特立从绳以寸工假器以尺汲自上自下者念兹以有成虚徃实来者释此而何执利物不言利急人之所急舎之则其道可卷而懐用之则其功可俯而拾及夫挈瓶所施悬绠所统崇朝以闻乎三捷永日何啻乎七纵爲万人仰与天下共其静也则无机之机其动也则有用之用德必不孤贤亦有凖泉防者道为之废井渫者心爲之轸无忘乎牵挛盖存乎汲引斯亦恵而不费乎贤人之业于是乎尽也  

桔橰赋　　　　　　　　　　【`唐`】王　契  

智者济时以设功强名之曰桔橰何朴斲之太简俾役力兮不劳作固兮爲我之身临深兮是我之理若虞机张如鸟斯企山有木因工见汲引之能防乎水自我成润物之美不羸瓶而上出何抱瓮之勤止执虚趋下虽自屈于劳形持满因髙终见伸于知巳郑圃之侧潘园之旁沟塍绮错畎畞相望带嘉蔬兮映芳草背古岸兮面垂杨欲建标以取别能举直而自强若垂竿兮匪钓象爟火兮无光不忘机以弃俗乃习坎而爲常随用舎而俯仰应浅深而短长重泉之水兮不滞九畹之兰兮益芳虽欲絶学以弃智其若得存而失亡歌曰大道隠兮世人薄无爲守拙空寂寞老圃之道可行何耻见机而作  

桔橰赋　　　　　　　　　　【`宋`】陈　藻  

渔溪之民兮桔槹一日不雨兮则劳土旣薄兮沙石多水钻钻以下筛井凑凑而涌髙十日不雨兮因回数而损泉巽之愈低力其倍宣昼虽给于西园夕恐焦乎东田自甲至戊惟丙能眠夫妇蓬黧如蛮如徭太阳升兮毕炎烧嘉树在前若秦皇汉武兮慕三神山之絶辽已而视瓶中之粟曾不足以御来者之一朝思勿负于债家秋已竭其膏膋幸而禾稻成穗雷腹有充举手加额慙荷穹彼弯射虎之弓兮恨侯印之阻封援赋鵩之笔兮少为傅而曰穷潘嫌宦拙兮达早羽叹天亡兮战工长卿不文犊鼻皆可仲卿凡者牛衣足供作进学者非韩愈邪昔有解嘲之扬雄言若亡憾兮意则由赐之不容斯可也世莫如漆园之愤悱兮羌托辞于苦空塲屋之士戚戚未第乍登九品立俟隆崇纨袴之子厌饫肥甘率然一饭怒冠发冲妖艳之女羞与丑妇共牢而食安得淮隂壮客甘绛灌之雷同者哉曰圣曰贤为顔爲孔已虽乐以无尤人至今而屈讼造物者起笑而爲乱曰赋汝厚兮责我深随自然兮吾何心谓渠能兮昧矣谓渠素兮呻吟不若吝之兮均桔橰而后食庶无侥幸兮岂闻相怨之音  

瓮赋　　　　　　　　　　　【`唐`】卫　棻  

古人得象兮创经营肇彼羣槖兮疏厥名瞻兹瓮之爲质乃陶人之所成非耳目之华侈留器用之深情若乃虚以为量满而戒溢内容乃体外坚其质在埏埴之厥初谅邀奇于斯日济家人之攸务故陈力乎虚室藏用所资讵可谈悉至如原宪贫病蓬户攸居以瓮为牖含风自虚知道而乐其神晏如及夫汉阴抱瓮髙情悠邈絶乎浇风敦其至朴同夫大道于焉卓荦若夫吏部旣醉乗兴来眠漏传永夕酒泛如泉酣饮无度其人在旃考异宏圗徴奇遐纪条支之鸟卵犹类园人之茧形可拟非心虚之可测徒耳闻而是矣厥品之爲用自礼经以疏迹固有顺于时需乃全之而不易含虚而称从宜所适粤若稽古兮圣唐银瓮常满兮珍光灵液滋兮宝物用呈絶瑞兮咏太康小子同萤爝之微火耿光凝于斯章  

瓶赋　　　　　　　　　　　【`唐`】柳宗元  

昔有智人善学鸱夷鸱夷防鸿罍防相追谄诱吉士喜恱依随开喙倒腹斟酌更持味不苦口昏至莫知頽然纵傲与乱爲期视白成黑颠倒妍媸已虽自售人或以危败众亡国流连不归谁主斯罪鸱夷之爲不如爲瓶居井之湄钩深挹洁澹泊是师和齐五味寜除渇饥不甘不坏久而莫遗淸白可鉴终不媚私利泽广大孰能去之绠絶身破何足怨咨功成事遂复于土泥归根反初无虑无思何必巧曲徼觊一时子无我愚我智如斯  

瓢赋　　　　　　　　　　　【`唐`】崔　曙  

送子淸酤挹兹瓢杓器爲人用势本天作生也緜緜长非濩落工虽能而莫骋宾有量而自度外象招摇中虚槖籥泛然无系似爲客之漂流浮而不沉如从事之鸣跃许何挂而厌喧顔何饮而爲乐传一杯之引满更百壶之竭涸傥遇主人之深恩敢忘此堂之斟酌  

瓢赋【`以岂徒用乃　　　　　　唐可珍为韵`】韦　肇  

器为用兮则多体自然兮能几惟兹瓢之雅素禀成象而瓌伟安贫所饮顔生何媿于贤哉不食而悬孔父尝嗟夫吾岂离方叶配金壶虽人斯造制而天与规模柄非假操而直腹非待剖而刳静然无似于物豁尔虚受之徒黄其色以居贞圎其首以持重匪憎乎林下逸人何事而喧可惜乎罇中夫子寜拙于用笙瓠同出讵爲乐音以见竒牢卺各行用谢婚姻之所共受质于不宰成形而有待与箪食而义同方抔饮而功倍省力而易就因性而莫改岂比夫尔戈尔矛而劳乎锻乃砺乃于是荐芳席娯密坐动而委命虽提挈之由君用或当仁信斟酌而在我挹酒浆则仰惟北而有别充玩好则校司南以为可有以小爲贵有以约惟珍瓠之生莫先于晋壤杓之类奚取于梓人昔者沧流曾变蠡名而愿测今兹庙礼请代龙号而惟新勿谓轻之掌握无使辱在埃尘爲君酌人心而不倦庶反朴以还淳  

曲水桮赋【`以曲水同醉乐　　　唐如之何为韵`】陆　环  

丽景云暮欢情奈何水散循环之势桮浮一勺之多樽俎必呈反本源于抔饮歌钟合奏起觞饮于流波尔其洋溢折旋从容娯乐观滴沥以缭绕将灌注而酬酢袒裘解带笑沉醉以山頽永日微风期竭欢于水涸狎翫未巳廻环不穷方醴泉之自异念酒池而莫同满座酡顔尽染桃花之水縁隄芳草尚遗蒲杓之风是以布令如流娯情忽起巳控清流而引满遂用销忧而饰喜且异载沉而载浮寜同以水而济水情符泛爱误比投醪之时曲辨灵长足见滥觞之始尔乃负舟无力载酒何如波卷毎观其泛蚁钩深自致乎无鱼成礼交欢寜酒流而生祸效奇行怪岂杯渡以凭虚所以上下随波方圎在器念缩茅而自别比浮芥而亦异献夀终叹于流川如渑倍符于此地巳倾壶而扬觯默尔无諠方枕麯而借糟块然复醉想夫饮流毕防倒载爲期乘波而潏潏回疾入曲而悠悠转迟投辖留賔自有清澄之色污樽就饮翻疑朴略之时分巡而小大殊矣绕座而左右流之时也酒且已阑景云暮促惬兰亭之嘉会散阳春之丽曲终已时移但山髙而水绿  

盆池赋【`以积水盈器如　　　　唐望深池为韵`】浩虚舟  

达士无羁居闲创奇陷彼陶器疏爲曲池小有可观本自挈瓶之注满而不溢宁逾凿池之规原夫深浅随心方圆任器分玉甃之余润写莲塘之逺思空庭欲曙通宵之瑞露盈盘幽径无风一片之春冰在地观夫影照髙壁光涵逺虚潜窥而旧井无别就饮而污罇不如云鸟低临悮镜鸾之缥缈庭槐俯映迷月桂之扶疎是则涯涘非遥漪澜酷似沾濡才及于寸土盈缩不过乎瓢水兰灯委照以珠动纨扇摇风而浪起沉蛛丝爲羡鱼之网深抵百寻浮芥叶爲解缆之舟逺同千里想乎泥滓不染泉源本清盛之而细流不泄鼓之而圆折长生蛙穿而别派潜通想漏巵之难满雨落而古痕全没知小器之易盈及夫岸滟滟以初平水汪汪而罢涨韬云分白璧之色映竹写圆荷之状光翻晓日谁谓覆而不临底露青天孰假戴之而望至若烟霭沉沉莓苔四侵方行潦而不浊比坳堂而则深遂使好勇之徒暗起冯河之想无厌之士潜怀测海之心故得汲引无劳澄斯积环纤草以弥澈泛流萍而更碧沙洲连一畞之地山翠接如拳之石悠哉智者之为心聊覩之而自适  

闻药杵赋【`有序　　　　　　　宋`】刘子翚  

病翁制药斋阁中杵声琅琅然听而乐之因作是赋窈窕兮曲房空桐隂碎兮云浓药杵兮晨舂重扃静兮隐珑冬廓落兮小轩明麦风过兮绿纹惊药杵兮暮鸣千岩迥兮防丁登观其漂姚沈着晶荧歘霍举虽一握之防势有百钧之落如唱兮复应将定兮旋跃乍降乍升时防时合幽深如写其凄厉激烈若舒其謇谔喧喧方震于厢荣阒阒忽沉于寥廓厌市锻之音陋鄙村舂之韵浊矧羣蛙之闹池徒蝈蝈而郭郭斯盖古今未赏而病翁之所独乐也翁方抱沉疴隐空谷坐胡牀据槁木思物底于无厉殆口尝于众毒因神丹之揉练发旨机于磨触琅琅之中独闻和焉自一而生盈万而复徒耳烦于里巷亦腕脱于僮仆众嗤其强聒不休翁好之常若不足或曰声以律和乐由心乐故桓筝融笛嵇琴阮啸各寓兴以怡神虽异趣而同调彼铁甲铮铮邪又何足资夫玩好翁曰木风乌乌如壎如竽谁爲吸呼石流溅溅如丝如弦谁爲击弹不约而合乃其自然声虽流而常寂听若遇而非縁茍有当于余心又何必八音之变而与夫九奏之繁哉且赏音于淡者与道默契有见于独者与众必戾亦各从其志焉翁岂恤呶呶之议  

药杵臼后赋【`有序　　　　　　宋`】李　纲  

客有赋药杵臼以示梁谿翁者翁方饵药扶衰朝夕从事于其间欣然喜之拾遗意作后赋其词曰  

梁谿先生年甫始衰忧患之所薰蒸病疾之所摧颓苍顔华发百念已灰乃从方士之流考神农之书撷草木之精英采金石之神竒究心服饵以自扶持爰命小童置杵臼于斋房邃室之隈方牀曲几之侧捣和众剂服之无斁俄而声出于两者之间合散作止自相撞击其始也投杵于中如谷之舂其声东垅其卒也揺杵于傍如翼之翔其声登当倏方鸣而乍辍歘已息而还锵韵和梦枕响落尘梁先生大欢乐之顾谓客曰此吾之无尽乐也客曰愿先生赋之先生曰唯唯厥初生民百谷是播断木掘地取诸小过铸金象物药石是资上动下止斯焉取斯如鼎多趾如壶阙耳匪贯之铉载中之矢两金相薄锵然有声荡心骇耳铁中铮铮作非柷敔设非笋簴疾徐应节疏数合度异钟磬之四应谢鼓吹之两部含太和之宫徴信难言而有数蜺投霞举爵跃鲵旋指无私于上下声不系于中邉得之心而应于手殆有合于天然吾方静考幽经博极仙方錬九转之灵丹捣千粒之霜借蟾于月窟屏鸡犬于芝房戒喧言而默默发妙响之琅琅耳根灵圆心地清凉资一物而两得殆将乘泠风籋浮云而翺翔者邪  

奉制譔蟠桃核赋【`有序　　　　明`】宋　濓  

洪武乙夘夏五月丁丑上御端门召翰林词臣出示巨桃半核盖元库内所藏物也其长五寸广四寸七分前刻西王母赐汉武桃及宣和殿十字涂以金中绘龟鹤云气之象后镌庚子年甲申月丁酉日记其字如前之数亦以金饰之所谓庚子实宣和二年字颇疑祐陵所书旣奉旨譔赋垂诫方来臣濓谨按王母献桃事详见张华博物志第八卷史补类华言桃七枚大如弹丸遗帝五自食其二以今核观之且十倍于弹丸则其实之如斗可知矣岂华出于传闻而想像载之欤抑其言足信而后之好事者假托傅防之欤不然汉武内传所谓桃如鳬卵形圆而色青者又果何如欤复按蔡京所记尚方有王母蟠桃核颇钜京尝相祐陵其见与今相符事当可徴然则传志所载诚有不可信者欤臣敢忘其固陋譔赋一篇俯伏丹陛以献初则极其形容终则一归于正其词曰  

炎汉六叶实惟武皇阐坤符握乾纲祀汾阴建竹宫仁兽在郊赤芝荐房西海献续弦之胶弱水来燕卵之香庆诸福之毕集思骑龙于帝乡幸灵桃之入口传仙种于下方想其瑶阶露寒彤庭秋迥银烛未掩畵屏斜映啓承华之秘殿盼瑶池而神骋忽王母兮遥临托青鸟以传命郁佳气之葱茏觌芳姿之妍靓于是玳席初延霞觞屡传兰辞吐兮袭人缥袂举兮髙骞紫云之辎軿暂驻九微之灯火犹然乃啓锦幪乃濯翠笾乃出桃实献于帝前味甘醇而如醴色含腴以不干鸾刀割蜜神液流泉土滋华池身轻欲仙将怀核而种之斸上林之寒烟王母微笑尘世易迁傥花实之并见岁屡阅于三千惟紫府之列真视沧海于桑田彼窥鸟牖之小儿尚奚测夫幽斯核也匪铸而成非陶而凝借五行之亭毒资六气以流行鄙瓠犀之脆薄并玉质之坚贞爪之不入扣则有声知何年之中析存半璧之晶荧俯贴金盘巢莲之龟藏六仰承玉露常满之桮弗倾锐首耸兮尖岑丰下椭兮坠星众皱蹙背文之籕一洼晕面色之赪荷盘欲展蚌甲未扃藏仁之迹犹在含肌之罅如生函肉好之隐约围合线之交层龟鹤轩翥兮显象宝章绚烂兮金明鳯卣鸾彛同藏真于天府星形月魄挟灏气于蓬瀛嗟夫自昔仙灵忽怳难凭出无入有变幻莫停橘类盎兮巴园枣如兮汉庭咨燕齐之方士骋诡辩之奔腾瞻云路之咫尺恨凡骨之难登以雄才之盖世甘昏溺而不醒至若建章月淡甘泉风泠铜茎中峙仙掌髙擎望飇轮兮不来徒驰情于窈冥苦白日之易短兮竟莫制于颓龄核虽存而人则逝兮悲秋风于茂陵矧宣和之继轨兮慕鼎湖之龙升托青华之帝子设神霄之称何殷鉴之不逺踵覆辙其相仍天启皇明眞人龙兴顺堪舆之大化调隂阳之至精道德行兮即龙虎之丹显忠信昭兮胜铅汞之功宏以九州为仁寿之域侪兆民于乔松之朋神机流浃太和薫蒸指佞人兮草生屈轶齐气朔兮阶秀尧蓂视区区之遗核初何系乎重轻此所以革徃古之荒唐法唐虞以作程也谇曰桃有核兮大逾掌历千龄兮多忽怳嘅灵仙兮劳梦思谁见昆邱兮紫芝长眞人出兮海防寜礼乐为冠兮仁义作缨箫韶九成兮鳯凰鸣靑鸟不敢来兮幻説淸千秋万岁兮永长生  
