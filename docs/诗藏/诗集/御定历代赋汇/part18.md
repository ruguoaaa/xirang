---
title: 第17部分
index: true
icon: editor
order: 18
category:
  - 诗藏
  - 诗集
  - 御定历代赋汇
tag:
  - 钦定四库全书
  - 集部八
  - 总集类
  - 陈元龙
  - 清
---

## 御定历代赋汇外集卷十  

行旅  

述行赋【`有序　　　　　　　　汉`】蔡　邕  

延熹二年秋霖雨逾月是时梁冀新诛而徐璜左悺五侯擅贵于其处又起显明苑于城西人徒冻饿不得其命者甚众白马令李云以直言死鸿胪陈君以救云抵罪璜以余能鼓琴自朝廷敕陈留郡守遣余到偃师病不前得归心愤此事遂托所过述而成赋  

余有行于京洛兮遘淫雨之经时涂迍邅其蹇连兮潦污滞而为灾马桀蹯而不进兮心郁悒而愤思聊虑以存古兮宣幽情而属词久余宿于大梁兮诮无忌之称神哀晋鄙之无辜兮忿朱亥之簒军历中牟之旧城兮憎佛肸之不臣问甯越之裔胄兮藐髣髴而无闻经圃田而瞰北境兮晤衞康之封疆迄管邑而増感叹兮愠叔氏之啓商过汉祖之所隘兮吊纪信于荥阳降虎  

牢之曲隂兮路丘墟以盘萦勤诸侯之逺戍兮侈申子之美城稔涛涂之复恶兮陷夫人以大名登长坂以凌髙兮陟葱山之嶤崤建抚体而立洪髙兮经万世而不倾回峭峻以降阻兮小阜寥其异形冈岑纡以连属兮谿谷夐其杳迫嵯峨以乖衺兮廓岩壑以峥嵘攒棫朴而杂榛楛兮被浣濯而罗布菼薁与台莔兮缘层崖而结茎行游目以南望兮览太室之威灵顾大河于北垠兮瞰洛汭之始并追刘定之攸仪兮美伯禹之所营悼太康之失位兮愍五子之歌声寻脩轨以增举兮邈悠悠之未央山风泊以飚涌兮气懆懆而厉凉云郁术而四塞兮雨蒙蒙而渐唐仆夫疲而劬瘁兮我马虺隤以黄格莽丘而税驾兮隂曀曀而不阳哀衰周之多故兮眺濒隈而增感忿子带之淫逆兮唁襄王于坛坎悲宠嬖之为梗兮心恻怆而怀懆乘舫舟而泝湍流兮浮清波以横厉想宓妃之灵光兮神幽隠以潜翳实熊耳之泉液兮总伊瀍与涧濑通渠源于京城兮引职贡乎荒裔操呉榜其万艘兮克王府而纳最济西溪而容与兮息巩都而后逝愍简公之失师兮疾子朝之为害云黯以凝结兮集零雨之溱溱路阻败而无轨兮涂泞溺而难遵率陵阿以登降兮赴偃师而释勤壮田横之奉首兮义二士之夹坟伫淹留以霁兮感忧心之殷殷并日夜而遥思兮宵不寐以极晨风云之体势兮天牢湍而无文弥信宿而后阕兮思逶迤以东运见阳光之颢颢兮怀少弭而有欣命仆夫其就驾兮吾将往乎京邑皇家赫而天居兮万方徂而并集贵宠扇以弥炽兮佥守利而不戢前车覆而未逺兮后乘驱而竞入穷变巧于台榭兮民露处而寝湿清嘉谷于禽兽兮下糠粃而无粒寛裕于便辟兮纠忠諌其骎急懐伊吕而黜逐兮道无因而获入唐虞眇其既逺兮常俗生于积习周道鞠为茂草兮哀正路之日淴观风化之得失兮犹纷拏其多违无亮采以匡世兮亦何为乎此畿甘衡门以宁神兮咏都人而思归爰结踪而回轨兮复邦族以自绥乱曰跋涉遐路艰以阻兮终其永怀窘隂雨兮历观羣都寻前绪兮考之旧闻厥事举兮登髙斯赋义有取兮则善戒恶岂云茍兮翩翩独征无俦与兮言旋言复我心胥兮  

叙行赋　　　　　　　　　　【`晋`】张　载  

嵗大荒之孟夏余将往乎蜀都脂轻车而秣马循路轨以西徂朝发轫于京寓兮夕予宿于谷洛践有周之旧墟陟丘荒以寥廓赞王孙于北门问九鼎于东郭实公旦之所卜曷斯水之喷薄入函谷而长驱历新安之西阜行逶迤以登降涉二崤之重阻经嵚岑之险巇想姬文之避雨出潼闗以回逝仰华岳之崔嵬勤大禹之疏导豁龙门之洞开舍予车以步趾翫卉木之璀错翳青青之长松荫肃肃之髙柞縁阻岑之絶崖蹈偏梁之悬阁石壁立以切天岌嵬其欲落超阳平而越白水稍幽薆以回深乘重峦之百层转木末于九岑浮云起于毂下零雨集于麓林上昭晰以清阳下杳冥而昼阴闻山鸟之晨鸣听猨之夜吟虽处者之所乐嗟寂寞而愁予心造剑阁之崇闗路盘曲以晻蔼山峥嵘以峻狭仰青天其如带兼习坎之重固形束隘以要害岂乾坤之分域将隔絶乎内外  

游居赋　　　　　　　　　　【`汉`】班　彪  

夫何事于冀州聊托公以游居历九土而观风亦哲人之所虞遂发轸于京洛临孟津而北厉想尚父之威虞号苍兕而明誓既中流而叹息美周武之知性谋人神以动作享乌鱼之瑞命瞻淇澳之园林善绿竹之猗猗望常山之峩峩登北岳而髙游嘉孝武之干干亲饰躬于伯姬建封禅于岱宗瘗玉于此丘徧五岳于四渎观沧海以周流鄙臣恨不及事陪后乘之下僚今匹马之独征岂斯乐之足娯且休精于敝邑聊卒嵗以须防  

流寓赋　　　　　　　　　　【`晋`】郭　璞  

戒鸡晨而星发至猗氏而方晓观屋落之隳残顾但见乎丘枣嗟城池之不固何人物之希少越南山之髙岭修焦丘之微路骇斯径之峻絶感王阳而增惧诘朝发于解池辰中暨乎河北思此县之旧名盖曩日之魏国咏诗人之流歌信风土之俭刻背兹邑之迥逝何险难之多历望陜城于南涯存虢氏之疆埸实我姓之攸出邈有懐乎乃迹陟函谷之髙闗壮斯势之险固过王城之丘墉想谷洛之合鬬恶王灵之壅流竒子乔之轻举游华辇而永懐乃凭轼以寓目思文公之所营盖成周之墟域  

述羇赋　　　　　　　　　　梁简文帝  

奉明后之霑渥将逺述于衡楚叹云霞之窅漫对江山之遥阻是时孟夏首节雄风吹甸晩解缆乎乡津涕淫淫其若霰舟飘飘而转逺顾帝都而裁见逺山碧暮水红日既宴谁与同云嵯峩而出岫江揺漾而生风奉玺言而遄迈改余玉于江隈遵阳涂而中正轸悲心其若頽引领京邑瞻望弗逺恋逐云飞思随蓬卷观江水之寂寥愿从流而东反  

愍涂赋　　　　　　　　　　【`梁`】沈　约  

结榜穷渚思临长屿情依旧越身经故楚彼长路之多端伊客心之无绪欢因循而易失悲由心而难拒此北海之信辽知余思之方阻日掩长浦风埽聮葭叠云凝愤广水腾华听奔沸于洲屿望晻暧乎烟沙依云边以知国极鸟道以瞻家免凄怆于羇离亦殷勤于行路叹余涂之屡蹇奚前芳之可慕  

去故乡赋　　　　　　　　　【`梁`】江　淹  

日色暮兮隠呉山之丘墟北风析兮綘花落流水散兮翠茎疎爱桂枝而不见怅浮云之离居乃凌大壑越沧渊沄沄积水断山穷阴匝海平芜带天于是泣故闗之巳尽伤故国之无际出汀洲而解冠入溆浦而捐袂听蒹葭之萧瑟知霜露之流滞对江皋而自忧吊海滨而伤嵗抚尺书而无悦倚樽酒而不持去室宇而逺客遵芦苇以为期情婵娟而未罢愁烂漫而方滋切赵瑟以横涕唫燕笳而坐悲乃歌曰芳洲之草行欲暮桂水之波不可渡絶世独立兮报君子之一顾是时霜翦蕙兮风摧芷平原晩兮黄云起宁归骨于松柏不买名于城市若济河无梁兮沈此心于千里重曰江南之杜蘅兮色以陈愿使黄鹄兮报佳人横羽觞而掩望抚玉琴兮何亲瞻层山而蔽日流余涕以沾巾恐髙台之易晏与蝼蚁而为尘  

出门赋　　　　　　　　　　【`唐`】欧阳詹  

出门辞家兮人有志而思逞予纷然以逺游别天性之至慈去人情之好仇严训诫予以勿久指蒲栁以伤秋弱室咨予以遄归目女萝而起愁心眷眷以纒緜泪浪浪而共流惕怀安以败名曽何可以少留于是驱忠信以为车执艺业以为贽越三江而逾五岭望尧旌以求试庻以程功取爵建徳扬名获甘旨以报勤光昼锦以回衡如弧斯张如鸟斯征射百步而期中非三年而不鸣天寒峥嵘嵗晩鹊聮翩而不定蓬悠扬而自转逮前程之尚遥顾所离而日逺事纷拏以争校情交戾而不和退藩篱则弱羽恋于云路激龙门则纎鳞限乎尺波身违日日之晨昏怀恋恋而莫遣亲益年年之羸老思揺揺而若何慜灵輙于困穷举冀缺于垅亩一仁声之永大一孝徳之兹久伊锡类以极穷岂今无而昔有尔乃循否泰而俟命防风尘以食艰茍疏溟而纳流愿覆篑以成山路实多岐纷无定色任黄之濡染信疆理之南北管因媒而解缚越自遇而升车虞先荣而后悴姜始卷而终舒伤哉数子之税驾吾未知其所如  

临舟赋　　　　　　　　　　【`晋`】应　贞  

陟緜冈之迢邈临窈谷之濬遐览丹源之洌泉眷悬河之清波漱濑而漾沚顺黄崖而荡博激重岩之絶根拂崇丘之飞防然后阴渠洞出阳浍旁开条熠髙骛皓暚长怀盘溢郁没云转飚回屛侧为之飞陨壁岸为之陂隤列以青林荫以绿枝柽松蓊茸于其侧杨栁婀娜乎其下髙溜承崖悬泉属岭别流分注冰莹玉静清波引镜形无遁影  

滞舟赋　　　　　　　　　　【`唐`】萧颖士  

摄提嵗拂衣海岳应调函洛咏佩服之皋兰美絷维之塲藿征良图以趋事窘中道以摧落昔谬价于当年今后来之不若众飞下以扺巇余矩枘而规凿悲介直之不可媒想云林以自托眷眷离忧行行独愁邅我车而北上朅吾道以东游爱迟迟之暮春登泛泛之轻舟过岩邑以信次缆萦波之下流于时丙丁守位恢台肇节朱云四腾瑶草半歇景冲冲而炽旱风翳翳以歊热赫中潬之平沙渗通川而殆竭则有危樯巨舸长艥广艘龙翼锦舳雀颅方艚材木兰兮竹箭纫齿革与羽毛顿修笮于回塘骈曲岸以戢篙于是迅拏轻桨河舠汉艇乘时泝洄赴利驰骋混渔商而沸杂期数日而俄顷事也时哉咸适其才吁嗟大舰安得而来借如三江五湖之渺漫礐石飘沙之汨淈望赤岸以天低临清波而景没峻舻冲涛以直透髙帆云卷而上彗朝发乎荆衡夕止乎扬越晷刻千里之外一何去留之倐忽彼斗筲钟鬲之余防径趋时之末曽压溺以不暇亦何知于歳月材微则致逺而自覆量大则俟时而可贵茍或喻于穷通又奚分于器类运之来也贾长渊髙视于三台谋不用焉梅子真近辞于一尉吾将敛防以饮气覩维舟而歔欷  

归途赋【`有序　　　　　　　　宋`】谢灵运  

昔文章之士多作行旅赋或欣在观国或怵在斥徙或述职邦邑或羇役戎陈事由于外兴不自已虽髙才可推求怀未惬今量分告退反身草泽经涂履运用感其心赋曰  

承百世之庆灵遇千载之瀀渥匪康衢之难践谅跬歩之易局践寒暑以推换眷桑梓以缅邈褫簪带于穷城反巾褐于空谷果归期于愿言获素念于思乐于是舟人告办伫楫在川观鸟候风望景测圆背海向溪乘潮傍山凄凄送归悠悠告旋时旻秋之杪节天既髙而物衰云上腾而鴈翔霜下沦而草腓舍阴漠之旧浦去阳景之芳蕤林乗风而飘落水鉴月而含辉发青田之枉渚逗白岸之空亭路威夷而诡状山侧背而异形停余舟而淹留搜缙云之遗迹漾百里之清潭见千仞之孤石历古今而长在经盛衰而不易  

阻归赋　　　　　　　　　　梁简文帝  

观建国之皇王选能官于前古元帝慈而布教岂齐圣而作辅伊吾人之固陋宅璇汉而自通蹑九枝而耀景总六翮而抟风属玦之啓异逢玉弩之相惊顿天罗于八表腾云驱于四溟发伏鼈之雄气耀防马之髙星地迩朔易彊邻北极垅树饶风胡天少色上月斜临寒松遥直云向山而欲敛鴈疲飞而不息何愁绪之交加岂树萱与折麻闻繁钲之韵冰听流风之入笳终知客游之阻无解乡路之赊  

还林赋【`有序　　　　　　　　梁`】丘　迟  

爰自京师言归旧岭今风古辙每动寸衷因事而书不觉成卷非谓为文聊记行途所经云尔  

太皞弭节祝融耸驾炎钟泛响青籥静吹丘子税辕畿路总舳川湄褫魂故岭结梦旧墀揆身世而载怀镜古今而兴辞验难停于杨辙昭易改于墨丝匪追举而辨命岂适尹而问蓍担簦无白璧之想负书靡黒貂之悲缆解山潮首顾京澨仰绛堞之纷回与素津之容裔荃桡往来芰葢经过依稀子陵之钓髣髴沧浪之歌出入风霞游息云露阶迥禽飞窻髙月度踟蹰七教徘徊五礼永翦带于关上长缉巾乎林底  

将归赋　　　　　　　　　　【`唐`】欧阳詹  

忆求名于薄艺曽十稔以别离才还乡以半龄又三年于路岐红顔匪长白日如驰苒苒皆尽悠悠为谁亲有父母情有闺闱居唯苦饥行加相思加相思兮宁苦饥辞家千里兮欲与偕归南陔之兰北山之薇一芳一菲何是何非归去来兮秋露霑衣  

辞行李赋　　　　　　　　　【`陈`】江　总  

维大梁三十有六载神功懋乎开辟垂恩储祉压子代之盘盂盛徳形容陋周年之弇石月窟向风日域仰泽要荒欵塞诸戎重译輶轩廵履声芳亥歩旌节经过事髙禹迹举皇华之尽美驰珏玉之多事或江夏之无双匹洛阳之才子访羽仪于廊庙旌秀异于杞梓引强学之三端赏雕文于四始顾偬侗于罕志奉朝章于信次天鳯举而张旃济龙沙而通贽敏异季札之听歌誉乗属国之衔使怀苏子之抵掌忆千秋之画地愿自励而饮冰揆无庸而按辔嗟负恩之无力每若寘于丛棘倐辞东平之乐善再践承明而游息岂异千里之奔踶宁辞一钱之不直谅无期于鸿渐念有似于蝉翼荷徳泽之霑然鉴丹愚之匪饰慙借誉于瑟柱免长徭于防极聊暇日以须臾每长吟以郁纡异金石之能固若草木之分区进学慙于枝叶緜力谢于康衢搆伯休之蓬户狎仲宪之桑枢徒悦水而非智庻因谷以为愚耻矫名于周客宁滥响于齐竽奉栖迟以偃仰愿太素之不汚送君南浦赋【`以越空緜目伤　　唐妾是君为韵`】黄　滔  

南浦风烟伤心渺然春山历历春草緜緜那堪送行客起离筵一时之萍梗波涛今朝惜别千里之秦吴燕宋何日言旋当其系马出船候潮待月低徊而少妇对景怆悢而王孙望阙莫不撚嶰竹以凄楚拨湘弦而激越且当苹涧把芳酒以留欢莫被薫风吹片帆而便发君不见陌上尘中奔西走东车轮似水马足如蓬夜泊而猿啼霜树晨征而月在烟空争得枝间比翼更同于越鸟只应波上离羣便逐于燕鸿莫不太苦行人偏伤别妾龙媒而嘶出金埒鸾扇而持归玉箧于时莫展歌颦全沈笑靥郊天路口愁攀夹渡之栁条采蕨山前忍看解维之桂檝是知无人免别有别皆伤使人落顔貌枯肺肠泪成雨鬓侵霜朝悲五岭暮怨三湘梦去不到书来岂常况一川之烟景茫茫横冲楚徼两岸之风涛渺直截炎荒无不销魂如何举目赍行而寳劒三尺留下而明珠十斛林骈樛木摧诚而敢望合欢洲跃嘉鱼取信而当期剖腹及夫乐阕人散龟飞日曛遗鞭却取解佩还分玉骢之归歩愁举兰棹之移声忍闻须知赤帝之江头两心似火莫自苍梧之岸曲一去如云虽伫锦衾而赠我终摛锦字以醻君巳而谁不别离别离如此谁不相送相送于是则东门与北梁不足云尔  

送将归赋　　　　　　　　　【`宋`】蔡　确  

昔人之言秋意也曰若在逺行登山临水送将归此其平日游子之所悲怨慕凄怆尚不能自支而况于予乎恋髙堂之慈爱积三歳之违离余亲属子以侍我行且复命于庭闱其送子也乃在粤岭之南溟海之西洗亭之侧泸水之湄出门踯躅以将别仰天涕泗之交颐浮云为我变色行路为我赍咨而况于予乎余方省愆念咎藿食布衣发如秋霜形如槁枝子见吾亲勿以告之明明二圣仁如天也雷霆雨露固有明也孤臣放逐久当怜也晨夕定省归可期也子告吾亲其以斯也乎天下之险处乎人迹之稀触氛雾以深入仗忠信而不疑以余之故而两走乎万里嗟如子者其谁周楚之郊余亲所栖瞻彼白云予留子驰安得借翰于鸿鹄径从子而奋飞也  

逺行送将归赋【`有序　　　　　宋`】陈　普  

余寓杭友人杨孔璋告余以先归赋采薇以见赠读之骎骎乎不滓矣余因九辩首句适与吾今日之事合遂聊以题吾送别之篇曰逺行送将归以为采薇之答芙蓉江邉兮日凄凄暮云无燕兮南鴈飞飞憭栗兮逺行登山临水兮送将归归兮归兮何所载兮束书凄凉以寂寥屈原骚紫阳易兮此何所有嗟意足而气骄去家而泛江湖兮日月半乎歳周东探禹穴兮登秦望而窥浟浟笑句践宇宙狭兮吊兰亭仓卒为荒丘西渉浙湍兮出三吴而见淮山盘龙踞虎石怒角而撑髯兮顾甘困卧而摧頽奔淙舂突乎足下兮兹流何日而安安北渡乌江兮问项籍何儿女独夫而争天下兮蝼螘而负万石之钟簴千金万戸岂能得汝头兮上帝之孥戮汝两淮一目千里兮耒耜戢戢不知为谁耕坐城中者谁兮得无耳塞而目盲柰汝辙鲋何兮迟我不知几年为汝挽西江历历山川与古今兮嗟心郁结而莫舒宇宙之大诚足以助吾浩然兮其如茕独鳏寡之为鱼悠悠当世之人兮坐厝火而望太虚纷纷争食之徒兮敝衣掍蚁与虱鲍车纠绞乎虫蛆欲于此而售吾说兮若资珍髢怀象揥南鬻断发而取嬴余欲于此而容吾足兮如衣缝掖表絺绤西之裸国而卜居身既靡所措兮匪采薇其焉往嗟予与子同兮子独归而我犹海之上归理松竹兮收集猿鹤朝诵中庸兮夜读大学余将奔若乎其后兮期共老乎丘壑  

东还赋　　　　　　　　　　【`唐`】李　观  

我思西来兮犹前日之未赊歳回复兮倐历五稔如一息欤咄嗟我道甚直兮志甚迂若陟景之无所渉川之无涯今虽非乎乗车如輹除道亦遮乎执笏而我之还家我之家兮逼江湄而临海澨其地则古有吴王之夫差十代之风兮但传乎稽古数畞之宅兮不树乎桑麻亲之慈兮兄之友与予之弟悌常澣衣而菲食吾安得以天役役此还之为华乃命仆以诘朝而必上道问何有则曰始来之寳刀经笥其外则毫末而无加于是乃出国门而东骛乃赋其言曰东还兮直书吾意而罔差风苍茫兮候入八月灞上之日西南斜城中之人或持酒肉以送我覩夫车驰马颠兮无非别者之为邪繇是酒不饮兮肉不御咸囘囘兮一江而歌茍天下之人兮离合之若此矧吾髙堂为念之谓何乃三肃而行顺彼长道忘自东南之相遐  

南归赋　　　　　　　　　　【`明`】梁　寅  

感阳春之方殷兮发孤旅之遐思出都门以旷望兮具舟楫而南归乃回瞻于帝居兮薄中天之虹霓像紫宫以嶣峣兮贯黄道以逶迤壮麒麟之兀兀兮耸天禄之巍巍吾固乐金门之髙歩兮愿叅白虎之羣议顾年迈而力罢兮乃形瘵而心怠麋鹿藏于深林兮鳯鸾集夫熙世审物情之既异兮君子盍量其才器虞徳隆兮三礼明汉业建兮朝仪兴煌煌乎大明之盛典兮爰稽式而告成延搢绅以博诹兮搜岩穴而旁征慙齐竽之滥列兮愧赵铎之希声承赐金之渥恩兮荷锡服之殊荣诏许归而佚老兮循初服以纾情朝发櫂于龙湾兮夕余憇夫采石历曲洲之坡陀兮临广隰之洳泽雨浪浪而骤响兮云黕黕而凝色神鱼骧其颁首兮旋鸿驰其迅翼嗟吾行之犹滞兮望匡庐而不廹昔余之栖壑兮固安夫寥阒也犯波涛以往还兮今何为而役役也吕望之渔钓兮树兴王之绩也甯戚之饭牛兮竟以相国也吾诚不及古之人兮宁守夫穷独之节也金以利而为劒兮木以直而为楹在冶忌夫踊跃兮在山焉能以自呈贤愿进而效用兮愚思退而全名或违道以千誉兮宁身困而心亨谓斯言之匪忱兮指江水以为正乱曰楚山磝磝云溶溶兮返吾故庐不悲不逢兮羞彼龊龊释忡忡兮涵泳圣泽希淳风兮怀空谷之贤兮赋白驹而从之  

伤逺行赋　　　　　　　　　【`唐`】白居易  

贞元十五年春吾兄吏于浮梁分微禄以归飬命予负米而还乡出郊野兮愁予夫何道路之茫茫茫茫兮二千五百自鄱阳而归洛阳朝济乎大江暮登乎髙冈山有险兮路屈曲甚孟门与太行枫林郁其百寻涵瘴烟之苍苍其中阒其无人唯鹧鸪之飞翔水有含沙之毒虫山有当路之虎狼况乎云雷作而风雨晦忽霭兮不见日阳渉泥泞兮仆夫重膇陟崔嵬兮征马黄歩一歩兮不可进独中路兮傍徨噫昔我往兮春草始芳今我来兮秋风其凉独行踽踽兮惜昼短孤宿茕茕兮愁夜长况太夫人抱疾而在堂自我行役谅夙夜而忧伤惟母念子之心心可测而可量虽割慈而不言终蕴结乎中肠曰有弟兮侍左右固就养而无方虽温凊之靡阙讵当我之在傍无羽翼以轻举羡归云之飞扬惟昼夜与寝食之心曷其弭忘投山馆以寓宿夜緜緜而未央独展转而不寐候东方之晨光虽则驱征车而遵归路犹自流乡泪之浪浪  

近游赋　　　　　　　　　　【`晋`】束　晳  

世有逸民在乎田畴宅弥五畞志狭九州安穷贱于下里寞淡而无求乗筚辂之偃蹇驾兰单之疲牛连捶索以为鞅结断梗而作秋攀荜门而髙蹈朅徘徊而近逰井则两家共一园必去舍百歩贯鸡防于歳首収鸡于牣互其男女服饰衣裳之制名号诡异随迭设系襦以御冬防汗衫以当热帽引四角之缝裙为素条之杀书儿啼于客堂设杜门以避吏妇皆卿夫子呼父字及至三农闲隙遘结婚姻老公戴合欢之帽少年着蕞角之巾  

续逺游赋【`有序　　　　　　　宋`】李　纲  

屈原作逺游章句文采瓌丽于骚辞中最为有理致者予方以金僊氏之书丽濯其心慨然思往见之作续逺游赋以寓意焉其辞曰  

悲尘寰之喧卑兮愿逺逰以自适恍形止而心驰兮托梦魂而有得漠虚静以无为兮絶氛埃而奔逸登泰山以小天下兮望沧溟而笑河伯走苍梧于南荒兮过崆峒于西极忽神马而尻舆兮历万里而一息曾不足以慊吾之志兮将往游于广漠之国防万期于须臾兮歩八纮于咫尺观天地之所以浮沈兮究日月之所以出入爰整吾御兮驾言西之左王良而右伯乐兮服山子而骖盗骊陟阆苑于昆仑兮见王母于瑶池听白云黄竹之歌兮不胜其悲回车朅来兮巡海之涯闻海中之神山兮有方丈与蓬莱六龟举首以迭戴兮仙圣飞腾而往来泛陵波之巨航兮操五种以自随风輙引舟而不可到兮怊惝怳而伤怀乗风御气兮造夫天关抵营室历阁道兮是为紫防之垣执招揺歩瑶光兮瞻太乙肃钩陈于帝傍玉女投壶而笑兮雷电砉以奔腾虎豹守闗而不可入兮虽欲自达而无因怅吾将谁适从兮其惟西方之圣人严清净之佛土兮辟广大之法门目净修广如青莲兮舌相广长而无不闻以一音而演说兮普滋发于诸根寳树森以行列兮天花散而缤纷菩萨声闻环以围绕兮天龙八部俨以威神倐一念而往诣兮稽首礼足而钦承俾化人以导予兮游华藏于无垠从一佛国至一佛国兮若河沙与微尘咸广博而严净兮羌难得而备云回视五浊恶世之众生兮若一器之聚螡怳惊悟而永叹兮何所梦之明明览六合而游十方兮曽弗离乎一身惟兹方寸兮漫然无际含容大千兮山河大地用之以小兮始有分剂如以大海纳于蹄涔兮如以毒药置于寳器舍无价之寳珠兮竞锥刀之末利弃瀛渤之全潮兮认浮沤之微体蛮触国于蜗角兮时相与战而流血千里南柯梦于蚁穴兮黄粱未熟而荣华一世彼区区之利害兮亦与此而何异惟还观而照寂兮廓灵府于无外冺六凿于天游兮其孰防以芥蔕繇发心以证道兮可一超而巳至吾方从事于斯兮等浮生于一戏  

逺游赋【`有序　　　　　　　　明`】袁　衮  

余弱冠登朝读书中秘继官刑曹调武选武库灾编戌湖州赦归防荐起为南武选迁职方署员外郎寻有广西之命昔孔子欲居九夷不以为陋广西古百粤也今海内同轨且余既仕矣安敢以逺辞乎爰作逺游赋以述事抒情焉其辞曰  

沐鸿私于嘉运兮擢遗侧于樊丘曳华緌以登进兮践旧京而嬉游幸朝野之无事兮肆驩虞而靡忧谢文墨之填委兮稽图牒以谘搜羞谷旦以休息兮爰啸侣以集俦升北山以遐眺兮溯大江而榜舟或阅武于广塲兮或祓禊于清流寻废兴于六代兮仰骏业于皇猷念无荒之有戒兮信佚乐而不偷乏佐时之竒畧兮竟投裔于僻陬骇顔驷之厐睂兮怪冯唐之白首叹滞淹于更生兮笑浮沈之杨叟羞子安之巧宦兮蒙良史之讥丑伟潘仁之拙政兮赋闲居而不朽众捷径以窘步兮固余顔之所厚独修姱以委顺兮谅余心之所取茍贪婪以竞进兮宁坎防以自守昔孔圣之周流兮居九夷而弗陋羌下惠之直道兮遭三黜而无咎顾樗栎之非材兮虽弃捐其何有奉简书以畏忌兮戒仆夫而啓行出檇李之下邑兮游临安之故城痛越霸既不终兮宋社又以圯崩肃阳侯以先驱兮遵淛水以扬舲感钱镠之雄武兮提尺劒以纵横悼伍胥之忠愤兮浮鸱夷以殒身忽怒涛之山立兮俨白马以耀灵沿桐江以容与兮憇严濑之澄清蹑髙台以长啸兮怀哲人之典型于是芳歳将徂冬告毕雨蒙蒙其下滛兮雪霏霏以萧瑟防雾曀以冥冥兮同云暧其无色鴈雝雝而南翔兮日忽忽其西匿坐修夜之难旦兮步列星以太息绎甯越之曩歌兮材士顑颔而失职心侘傺以纡轸兮思絓结而瞀惑水泉涸其不流兮石巉巗而阻塞既儃佪以川浮兮复﨑岖而山陟野萧条而无人兮兽踯躅以屏迹愁车殆而马烦兮汨吾朝征而夕于役形枯槁以渴饥兮精消铄而内蚀魂瀁以逾佚兮涕浪浪而霑臆抚壮年之不居兮耻修名之未立于是历瓯粤观豫章攀杰阁于江渚兮咏玮辞以徬徨帝子不可作兮王生亦已沦亡睇彭蠡之巨浸兮追鸿伐于髙皇想湖水之尽赤兮殪元凶于大黄翦鲸鲵于溟渤兮陋钜鹿与昆阳谒羣忠于丛祠兮覩丹青之耿光甄孙许之壮烈兮实后先以相望咸致命以竭节兮终身灭以名扬越临江以信宿兮瞩玉笥之崇冈侈降禅于汉武兮钦登封之閟藏忽献歳以发春兮回青阳于幽谷鸟嘤鸣其相和兮丽冬荣之嘉木悲去乡其日逺兮时反顾以蜷局子牟皇皇以恋阙兮嗣宗途穷而恸哭何贤哲之逹观兮犹委心于荣辱讽龙蛇之至言兮励浮云以自朂耸韩庙于袁疆兮哀逢辰之不淑黜百家以述圣兮排二氏以箴俗虽驯鳄以开云兮卒罹殃而贬逐吊楚累于江潭兮披骚经而三复椒兰妒而搆谗兮嫉蛾睂而謡诼怨灵修之不化兮伤郢都之倾覆式彭咸以自靖兮葬汨罗之鱼腹涉长沙以夙驾兮嗟贾生之夭年遭汉文之殊遇兮何卒困乎绛灌之巧言辟宣室以徒召兮赋鵩鸟而自怜挺异才以命世兮竟赍志于重泉乱衡阳之洪河兮厉沅湘之大川览吴楚之上游兮极耳目之伟观瞻栁侯于永郊兮荐蘩茝以羞筵世溷浊而壅塞兮纷妒忌以蔽贤慨四子之一辙兮羌异代而同患士不遇以永叹兮谅自古而巳然望朱垠以俶装兮指象郡而骧轨肆流目于九疑兮怅重华之野死苍梧曼曼以在望兮悼二妃于江之汜山巃嵸以造天兮岚昏昬而昼起桂树丛生于岩阿兮春炎炎其若暑壤濵海以沮洳兮土垫湿而恒雨猺狫娭以伺人兮咸雕题而黒齿蝮蛇蓁蓁于中林兮含沙于渊水雄虺九首以觺觺兮封狐捷而千里何此邦之炎瘴兮固蛮族之所止徴禹迹之所不到兮检职方而未序诧汉帝之喜功兮肇开拓而疆理猗皇风之泰昌兮界昆吾以为宇包五岭以作藩兮括百粤以置吏朝越裳以重译兮抚交州而即叙眇余躬之陋微兮敷文教于兹隅戾泮宫以振铎兮选青衿之秀儒惧圣逺而言湮兮病曲学之支离列四科以作人兮愧五教之未施凭丘坟以颐志兮寄弦歌以自娱闻老聃之适戎兮讲道徳之虚防庄遁于漆园兮驰放言以咨睢虞卿穷而亡聊兮犹发愤以著书茍斯文之未防兮窃希志于前规吾将笼今古以骋骛兮掇罔象之珠乱曰去乡逺游心不乐兮自冬徂春将焉薄兮炎州卑湿风土恶兮魑魅昼出瘴疠作兮狐死首丘不忘故兮代马北风尚知慕兮世不我知羌谁愬兮归兮归兮娱竹素兮  

戎旅赋　　　　　　　　　　【`明`】杨　慎  

恭承恩谴兮于役滇越捐佩江皋兮解绅云阙三陟崔崔兮九折不日不月兮遂届穷发抚孤旅而悁脰兮揜众困而心怅圭籥之骎遄兮逾四稔而迄今父母孔逺兮懿亲离而北南类连逵而分衢兮似同波而殊浔慈乌忻于共巢兮恒鸟悲乎异林彼纎羽之微族兮亦命侣而跢跦何生人之含灵兮乃离羣而弗如咏清人之介驷兮感放士之鸣鴸姬公畏于熠燿兮尼父唶夫蟪蛄屈托乗于螭豹兮庄寄径于鼪鼯在圣哲而固然兮揽古人而重歔哀吾生之罹邮兮背中土而播荒粤戴盆而伏嵁兮望崦嵫之末光神怳悢而蜚飏兮形脔卷而伧囊睇孙水之浩渺兮瞻灵关之峻极聆猩猩之夜啼兮履狒狒之朝迹寻终古之攸居兮问祝融之昔宅胥靡登而不惧兮魑魅过而奚栗堀堁飑扬兮含沙影流喟兹徂春兮忽焉杪秋月令殊于九州兮瘴卉华而歳周若有人兮好我携旨酒兮思柔采防榔兮缀扶留赠相离兮结忘忧寒鸡兮为脯露江鱼兮为脩滇歌兮僰舞白日逝兮景浮独持觞而怀逺兮杂叹啸其向陬遂还轸而休室兮隐零雨乎寂夜引簟枕而假寐兮遥梦归乎亲舎家人嘻以款语兮闾里纷其来讶众鸡鸣而惊余兮晨光昒乎东射怅梦欢而觉悲兮泪承睫而交下假灵氛以历占兮援龟颂兮余谢曰明庭其布徳兮子行归乎肆赦系曰莫靡荒服自中古兮日月之表烛不普兮章亥步穷禹罔覩兮兰津开道行商苦兮碧鸡望祭使者阻兮余亦何为恒此土兮金跃不祥顺勿忤兮乐天知命去何怃兮  

适吴赋　　　　　　　　　　　【`汉`】梁　鸿  

逝旧邦兮遐征将遥集兮东南心惙怛兮伤悴志菲菲兮升降欲乗防兮纵迈疾吾俗兮作谗竞举枉兮错直咸先佞兮唌唌固靡慙兮独建冀异州兮尚贤聊逍遥兮遨嬉缵仲尼兮周流傥云覩兮我恱遂舍车兮即浮过季札兮延陵求鲁连兮海隅虽不察兮光貌幸神灵兮与休惟季春兮华阜麦含含兮方秀哀茂时兮逾迈愍芳香兮曰臭悼吾心兮不获长委结兮焉究口嚣嚣兮余讪嗟恇恇兮谁留  

秋夜七里滩闻渔歌赋【`以明月白露光阴徃来为韵`】  

【`唐`】王　棨  

七里滩急三秋夜清泊桂棹于遥岸闻渔歌之数声临风断续隔水分明初击檝以兴词人人骇耳既舣舟而度曲处处含情众籁防收浓烟乍歇屏开两面之境璧碎中流之月逃名浪迹始荡桨以徐来咀征含商俄扣舷而迥发一水喧豗旁连钓台羣鸟皆息孤猿罢哀激浪不停髙唱而时时过去凉飇暗起清音而一一吹来潺潺兮跳波激射历历兮新声不隔初闻而弥觉神清再听而惟忧鬓白逺而察也调且异于吴歌近以观之人又非其郢客杳袅悠扬深山夜长殊采菱于镜水同鼓枻于沧浪泛滥扁舟逸兴无惭扵范蠡沈浮芳饵髙情不减于严光况其岸簇千艘岩森万树湍奔如雪之浪衣裛如珠之露寂凝思以侧聆悄无言而相顾此时游子只添岐路之愁何处逸人顿起江湖之趣由是寥亮清浔良宵渐深引乡泪于天末动离魂于水阴究彼啭喉似感无为之化察其鼓腹因知乐业之心既而暗卷纎纶潜収宻网滩头而犹唱残曲水际而尚闻余响渔人歌罢兮天已明挂轻帆而俱往  

秋风吹汝水赋　　　　　　　【`宋`】范纯仁  

歳作噩之穷秋兮防羸骖而独征嗟旅怀之羇愤兮感时律之峥嵘遵汝流之萦纡兮背嵩峰之翠横号霜风之憭栗兮肃天地而凄清猎葭苇于晚岸兮杂红翠之揺旌脱林实于沙际兮浮琐碎之秀莹激囘流之平迥兮蹙绡文之细轻涵夕照之演漾兮荡澄潭之空明促东逝之滔滔兮方感槩扵余行縻王事以去留兮迹未安而遽更佩主人之眷勤兮服友生之意诚何防合之难久兮特离忧之易并傥丘园之可服兮将就濯其尘缨臻圣贤以相期兮惟道义之是营茍没身以无愧兮亦奚事于成名  

桂林中秋赋【`有序　　　　　　宋`】范成大  

乾道癸巳中秋湘南楼月色佳甚病起不觞客又祈雨蔬食清坐默数年来九遇此夕皆不常其处乙酉值三馆丙戌与严子文游松江有来歳复防之约丁亥又以薄遽走阳羡与周子充遇于罨画溪上戊子守括苍巳丑以经筵内宿庚寅使虏次于睢阳辛卯出西掖泊舟吴兴门外壬辰始归石湖而今复逾岭叹此生之役役次其事而赋之  

登湘南以独夜兮挹訾洲之横烟綘霄艳其光景兮涌冰镜于苍巅怅旻宇之佳节兮并四者其良难矧吾生之漂泊兮寄蘧庐于八埏九得秋而九徙兮靡一枝之能安上瀛洲而瀑饮兮当作噩之初元旋水宿于垂虹兮滉金碧之浮天克后期而竟爽兮忽罨画之沧湾既戊子而守括兮摘少微于楼栏丑寓直于玉堂兮听宫漏之清圆再西风而北征兮胡笳咽于夜防迨返斾之期月兮放苕霅之归船幸故歳之还吴兮带夕晖而灌园甘土偶之遇雨兮就一丘而考槃今又飘飘而桂海兮賔望舒于南躔访农圃之昨梦兮杳征路之三千月亦随予而四方兮不择地而婵娟谅素娥之我咍兮老尘涴于朱顔澄观月之曩见兮炯不动而超然适病余而闭阁兮屏危柱与哀弦复讼风而闵雨兮谢鼎食之芳鲜阒清斋而晤叹兮惊足迹之间闗谁职为此驱逐兮岂不坐夫微官知明年之何处兮莞一笑而无眠  

渡泸赋　　　　　　　　　　【`明`】何景明  

晨瞻崇丘郁乎相袤局以水峡隠以大洲沙莽寒日江深夕流盖将济于泸水傍人告予以理舟防洪波以直渡迎回飇于上游顾中原而缅邈久西域以滞留感逆旅之长勤怀古人而増忧想夫汉炎既烬蜀都始家区土未辟士马不加深入五溪横制三巴冒险通塞柔迩来遐收羌髣以带甲率庸卢而习戈挞吴权之坚鋭摧魏懿之精华今其断岸遗津寂寥水涯苦雾萦石悲风振沙音尘沦絶古今长嗟叹余风兮莫觏幸故址兮重过西望开创之基形势苍苍襟防府而控荆门峙巫峡而流瞿塘简书零落阵图纵横烟碛下月阴岸积霜风云惨而犹愤鱼鸟畏而将翔功虽陨而誉逺身既没而国亡南瞻祠庙巍兮敞宏松柏荫戸丹青閟宫垣罥林蔓阶卷寒蓬亦徒嘻吁父老涕泪英雄而巳呜呼当其长啸之后三顾之余气感云龙恩同水鱼念季叶之否运思中兴之逺谟伟雄并乎三分耻偏安于一隅何遂违其懿志竟弗骋其长驱吾哀斯人遭时不淑宜三代以翱翔胡羣奸而驰逐矧功业兮难成且年歳兮易促嗟哉天道髙不可摩得志者寡失意恒多茍道之不行虽孔孟其如何泛泛吾舟载扬其波舣彼清浔陟彼中阿无人可邀聊独行歌歌曰朔风起兮渡水寒扣檝中流兮怀昔贤遇非其时兮良独艰嗟嗟遇非其时兮良独艰  

## 御定历代赋汇外集卷十一  

旷达  

大人赋　　　　　　　　　　【`汉`】司马相如  

世有大人兮在乎中州宅弥万里兮曾不足以少留悲世俗之迫隘兮朅轻举而逺游乘綘幡之素蜺兮载云气而上浮建格泽之修竿兮总光耀之采旄垂旬始以为防兮曳彗星而为髾掉指桥以偃蹇兮又猗抳以招摇防欃枪以为旌兮靡屈虹而为绸红杳眇以湣兮猋风涌而云浮驾应龙象舆之蠖略委丽兮骖赤螭青虬之蚴蟉宛蜒低卬夭蟜裾以骄骜兮诎折隆穹躩以连卷沛艾赳螑仡以佁儗兮放散畔防骧以孱顔跮踱輵辖容以骫丽兮蜩蟉偃蹇怵敻以梁倚纠蓼叫奡踏以路兮薎防踊跃腾而狂趭莅飒芔歙焱至电过兮焕然雾除霍然云消邪絶少阳而登太隂兮与真人乎相求互折窈窕以右转兮横厉飞泉以正东悉征灵圉  

而选之兮部署众神于揺光使五帝先导兮反太一而从陵阳左冥而右黔雷兮前长离而后矞皇厮征伯侨而役羡门兮诏岐伯使尚方祝融警而跸御兮清气氛而后行屯余车其万乘兮綷云盖而树华旂使句芒其将行兮吾欲往乎南娭历唐尧于崇山兮过虞舜于九疑纷湛湛其差错兮杂遝胶轕以方驰骚扰冲苁其相纷挐兮滂濞泱轧丽以林离攒罗列聚丛以茏茸兮衍曼流烂痑以陆离径入雷室之砰磷郁律兮洞出鬼谷之堀礨崴魁偏览八纮而观四海兮朅度九江越五河经营炎火而浮弱水兮杭絶浮渚涉流沙奄息葱极泛滥水涘兮使灵娲鼓琴而舞冯夷时若暧暧将溷浊兮召屏翳诛风伯刑雨师西望昆仑之轧沕荒忽兮直径驰乎三危排阊阖而入帝宫兮载玉女而与之归登阆风而遥集兮亢鸟腾而壹止低徊隂山翔以纡曲兮吾乃今日覩西王母暠然白首戴胜而穴处兮亦幸有三足乌为之使必长生若此而不死兮虽济万世不足以喜回车朅来兮絶道不周会食幽都呼吸沆瀣兮餐朝霞咀噍芝英兮叽琼华僸防寻而髙纵兮纷鸿溶而上厉贯列缺之倒景兮涉丰隆之滂濞骋游道而修降兮骛遗雾而逺逝迫区中之隘陜兮舒节出乎北垠遗屯骑于阙兮轶先驱于寒门下峥嵘而无地兮上嵺廓而无天眎泯而亡见兮听惝怳而无闻乘虚亡而上遐兮超无友而独存  

嘉遯赋　　　　　　　　　　【`晋`】孙　承  

有嘉遯之人含贞光之凯迈靡薜荔于苑栁防翠叶之云盖挥修纶于洄澜临峥嵘而式坠泝清风以长啸咏九韶而忘味若乃御有抚生应物宅心曜华春圃凋叶秋林振藻阳波清景隂形犹豫以徙倚神旷寂而难寻浑无名于域外和丘中以草音于是混心齐物遨翔容与薄言采薇收萝中野朝观荑陆夕步兰渚仰弋鸣鴈俯钓鲂鱮游无方之内居无形之域咏休遁之贞亨察天心而观复委性命于芒任吉凶而靡録  

应嘉赋【`有序　　　　　　　　晋`】陆　机  

友人有作嘉遯赋与余者作赋应之号曰应嘉云傲世公子体逸怀遐意邈澄霄神夷静波仰羣轨以遥企顿骏羽以婆娑寄冲气于大象解心累于世罗袭三闾之奇服咏南荣之清謌濯下泉于浚涧泝凯风于卷阿指千秋以厉响俟寂寞之来和怀前修之彷佛觌幽人乎所过抱景以独寐含清风而寤语发兰音以清唱操玉怀而喻予于是葺宇中陵筑室河曲轨絶千途而门瞻百族假妙道以达观考贲而贞卜茍形骸之可忘岂投簪其必谷方介丘于尺阜托云林乎一木伫鸣条以招风聆哀音其如玉穷览物以尽齿将弭迹于余足  

逸民赋【`有序　　　　　　　　晋`】陆　云  

富与贵人之所欲也而古之逸民或轻天下细万物而欲专一丘之欢擅一壑之美岂不以身胜于宇宙而心恬于纷华者哉故天地不易其乐万物不干其心然后可以妙有生之极享无疆之休也乃为赋云  

世有逸民兮栖迟于一丘委天形之外心兮澹浩然其何求陋此世之险隘兮又安足以盘游杖短防而遂往兮乃枕石而潄流载营抱魄怀元服一傲物思宁妙世自逸静芬响于永言灭絶景于无质相荒土而卜居度山河而考室曽丘蓊荟穹谷重深丛木振颖葛藟垂隂潜鱼泳沚嘤鸟来吟仍蔬圃于芝薄兮即兰堂于芳林靡炎飇以赴节兮挥天籁而兴音假乐器于神造兮咏幽人于鸣琴挹回源于别沼兮餐秋菊于髙岑防玉泉以濯发兮临濬谷而投簪寂然尸居俨焉山立遵渚龙见在林鳯戢遁緜野以宅心望空岩而凯入明发寤歌有怀在昔宾仆水之清渊兮仪磻溪之一壑毒万物之諠哗兮聊渔钓于此泽尔乃薄言容与式宴盘桓朝挹芳露夕翫幽兰区外而放志兮眷天路而怡顔望灵岳之清景兮想佳人于云端悲沧浪之浊波兮咏芳池之清澜鄙终南之辱节兮韪伯阳之考槃眄清霄以寄傲兮泝凌风而頽叹微载宴何思何欲漂若行云之浮泊若穷林之木咨有得之必丧兮盖怙宠之召辱彼贪夫之死权兮固遗生以要禄竦战兢而履冰兮祗肃怀以临谷亮据鼎之无栗兮在颠沛其必渥是故形瑰者征咎体壮者为牺虽明文而龙藻兮终俛首而受羁立修名于祸始兮登全生于戾阶资朝华之促节兮抱千载之长怀挤考终于逺期兮顚灵根而自摧殉有丧之假乐兮彼无身其孰哀美达人之逺览兮邈藏器于无为物有自遗道无不可万殊有同齐物无寡并家于国等朝于野荣在世而贵身兮神居形而忘我钦妙古之达言兮信怀庄而悦贾曽既明于天爵兮何惙悲于人祸陋国风之皇恤同明哲于大雅乱曰乘白驹兮皎皎游穹谷兮蔼蔼寻峻路兮峥嵘临芳水兮攸裔槃丘园兮暇豫翳翠叶兮重盖瞻洪崖兮清辉纷容与兮云际欲凌霄兮从之恨天地兮未泰咏欢友兮清唱和尔音兮此世  

虚公子赋　　　　　　　　【`梁`】简文帝  

有虚之公子轻灭喧俗保此大愚居荣利而不染岂声色而能拘回还四始出入三坟心溶溶于境意飘飘于白云追寂圃而逍遥任文林而佚宕忘情于物我之表纵志于有无之上不为山而自髙不为海而弥广  

逸人赋　　　　　　　　　　【`唐`】吴　筠  

粤真隐先生者体旷容寂神清气冲迥出尘表深观化宗偃太和之室咏古之风收人之所不宝弃人之所必崇以道徳为林圃永逍遥于其中有翫世公子思发其防乃诣先生之所舍询出处之异同于是稽首跪而称曰仆闻士之生也备百行荣九徳静为物轨动为人则可见故不隐可言故无黙使上叶唐虞之化下安仁寿之域既两仪交泰九有不携然后分人之土执人之珪故伊尹负鼎而去有莘太公释钓而出磻溪朝沦洿泥夕升丹梯若乔木之集鹓鳯清流之跃鳬鹥何必矫抗斯慕中和见睽蹑迹巢许追踪夷齐膏屯于骨肉和勦于甿黎捐坦荡之修衢履幽废之荒蹊潄寒泉之泠泠借青草之萋萋悲林风之夕振厌山鸟之晨啼始支离而馁息终挛卷而寒栖信行藏之足验唯名实之可稽愿一闻其至言俾向方而不迷也先生宇合寥天心凝帝先冺祸福之境杜枢机之权将有言而中止不得已而应焉曰夫洪荒之际物靡艰阻上如崇丘下若平楚髙卑定位各畅其所贤愚同条智诈罔举孰为出孰为处孰为默孰为语迨乎时迁朴散质变淳讹升沈异躅明暗殊科刚柔相轧曲直相靡或贪饵以吞钩或横飞以触罗惟皇王之愍俗爰拯溺于洪波乃自揖让迄于干戈虽政教之异宜诚法令之滋多欲遏乱以求理譬招风而静柯遂饰礼以邀敬修乐以导和虽圣哲之区区卒倾頺而奈何于是上有淫君下彰忠臣龙逢之列苌之伦茍徇义以成名竟违天而杀身祗足以増恶声于暗主竭惠泽于生民故全徳之士韬精保真悟历数之在运知存亡之匪人将扶危而翼顚犹一发之擢千钧块壤之壅长津所以守嘉遯之元吉从少微之隐沦于是洪崖广成肇其端子州善卷绪其后汾水见傲帝之宾颍阳闻洗耳之叟以鸿名为糟粕以大宝为尘垢情蠲于取舍意适于林薮不刳心而无欲非吐纳以永寿眄江河为畎浍谓嵩岱为培塿故天子不可得而臣诸侯安可得而友岂作者之唯艰诚历世而可久莫不道贯通于古今迹无系于奇偶镇末代之伪薄使向风而归厚若乃子髙之规夏禹臧叟之诲周文仲连之却秦师干木之蕃魏君髙俛仰以成绩四皓从容以立勲初混世以表用竟超然而絶羣既抗志于青霞聿栖身于白云兹乃无封滞于万物时抚俗以解纷者矣若乃顾推让有泰山之重视富贵若鸿毛之轻则孤竹之子王季之兄甘食薇于首阳之下悦采药于句吴之坰柱史归周而道阐关尹去职而真成晨门藏名于抱关沮溺避世而耦耕汉隂抱瓮以忘机渔父乘流而濯缨于陵灌园以逃相莱氏负戴以辞卿南华漆园以寓迹列子郑圃以消声楚狂隐晦蜀严湛冥丞相推堂于盖公廷尉结韤于王生故文景尊黄老之术国既富而刑清季主卜筮以训俗文通讼田以秽名顔阖凿坏以避聘伯休潜遯以脱荣厐公课妻以耘鉏严光拂衣于帝庭啓期三乐以达意梁鸿五噫以抒情尚子平之持操毕婚娶以长往许叔之守节遗伉俪以遐征听苏门之咏啸若鸾鳯之和鸣见夏统之长歌歘云飞而雪零至于焦光瞿硎郭文董京天机符于太素渊黙会于真精寂尔无闷则子真仲蔚确乎不防有台佟管宁或琴书以自娱或澹漠以无营此则同人者体貌异人者神明抱不易之纯粹含自然之孤真道取怡于闲放业故无于屯平晓物理之尚简知天道之恶盈彼鸿飞寥廓奚弋者之能荣故宠章焉得而见累悔吝何由而相倾哉尔其隂徳密庸功潜着不慼其所毁不欣其所誉为无为以成性事无事以澹虑洞希夷之可察涉恍惚而斯据托松涓以结友忽驾景而飞去兹乃隐道其谁能测无何乡之处乎是以朝廷之士一入而不出山林之客宜往而勿还若沽名于白贲衒迹于青山觊蒲轮于谷口希束帛于云关非岩泉之养正实丘壑之藏奸繄末世之鄙薄曷清流之可攀或因兹以幸达讵不蕴终身之厚顔矣夫徼福之萌祸胎祈昌之结衰根故不韦之识奇货献孕妻以密言吕公之辨龙顔谋纳女以永尊计克从而事捷排天路以腾翻遽变生而殃搆招衅罚以钟门霍氏之翼三后谓伊周之复存何赫奕于当时亟殄殱其子孙鉴兴亡之体势实异代而同源已覆败于前车又倾摧于后辕秦肆坑儒之毒汉流党锢之寃众君子欲脩名显著乃贻戚于茔魂仰天居之悠迥谁克叩于帝阍固知祥风依于蓬荜沴气袭于华轩吾方将反汗漫师元黜生死同乾坤当愈幽忧之疾所以秉斯道而弥敦也先生之言既毕公子拜首而谢曰小子久耽浅近之常议幸沐精微之奥论可谓涤除遗滓披拂重昏愿澡雪其形神以游夫子之末藩而巳矣  

大隐赋【`有序　　　　　　　　唐`】皇甫松  

栾子进不能强仕以图荣退不能力耕以自给上不能放身云壑下不能投迹尘埃似智似愚人莫之识也如狂如懦物不可知焉酒泛中山适逢千日萍漂上国迨逾十年遨游不出于醉乡居处自同于愚国闵仲叔之殊见徒避猪肝屈大夫之褊怀浪投鱼腹是以坐成涤器行将赁舂拥万卷而笑百城举箪瓢而歌一室必期口无二价居卖药之流身抗三旌入屠羊之肆于是诗轻招隐赋陋归田和光同尘尝闻语矣遯世无闷岂虚言哉荣啓期之鼓琴身终三乐严君平之卖卜日止百钱是可以融神保和含道咏徳亦何必拂衣丹峤散发清流吸玉露之英撷金芝之秀链神化骨以为荣乎甚不然也何况华裾飞盖铿玉拖金赫赫煌煌光宠相耀有是夫哉昔尚长设论富不如贫曹刿立言食肉者鄙请事斯语以奉周旋以书于绅以铭于座河上公之章句纷其旷欤汉隂叟之畦町不亦劳也言而不足聊为赋云芜音适愧乎雕虫浪迹遽同乎隠豹陋均伧父诚堪覆瓿以増嗤价重兼金未足披沙而见择  

有招隐谓栾子曰尔其贤乎何懵懵之如是也栾子喑然招隐者曰夫天地隂阳専其神日月星辰専其耀山岳峰峦専其髙江海川渎専其深所以沧茫曭朗巍巍弥弥者也殆非口适所能彩发于其间矣自此以降各専其能众自烦也龙専其灵虎専其猛火専其烈水専其柔霹雳専其怒魑魅専其怪至尧専于治民舜専于治孝夏禹専于治水成汤専于救旱周公専于接贤仲尼専于化物老聃専于道徳庄子専于逍遥迨于史鱼伯宗専于直也季札郭伋専于信也侯嬴荆轲専于义也子胥晁错専于忠也鼋鼍鱼豚螭鼈蜃専于水也麏麖麋鹿狐狸熊罴専于山也飞鼠専于暗矣飞蛾専于明矣至于蜘蛛蟋蟀螳螂蜉蝣皆有所専而未能暂悉其所専也观尔之志退非専闲进非専仕愚不専愚智不専智操心若老成谋身若儿戏颠倒上下罔识所谓亦有専之者乎栾子曰有之吾専于不専也招隐于是知其大人也敛袵易容退而复拜拜而且跪言曰昔仲尼所谓走兽可罗渊鱼可缗飞鸟可罾至于龙驾风电乘云雷吾不知之今先生之谓矣请从而书之于是栾子乃推琴濡毫以讫其辞邈乎悠哉旷宇宙而氛埃古茫茫而日去今纷纷而月来开辟天地之上圣分裂山河之雄材蛇身虎鼻螭质龙胎乘刚柔于水火含变化于风雷莫不随草莽而共腐与珠玉而同灰悲夫自兹以降又何营营而不回所以八荒放志六合游神皓然矫首兀若无身顾不惧于来者又何希于古人老聃烦于论徳释氏诡以推因茍吾心卓然而不惑又宁见欺于此君何况驾鹤真人吹笙王子玉树玲珑金台逦迤青鸾翠鳯之飞鸣丹豹赤麟之游止刘安鸡犬吕恭奴婢子英拜而鱼飞初平叱而羊起或煮药而鍼龙或飞符而絷鬼负柴草而广施赌菜而博戏纷乎哉故吾不悉心而信矣又有青龙上汉白鹿凌虚变砂神米质酒灵书吁稚川与子政何相欺之甚欤赤城圃任公子之所居荒垣朽竹丁令威之故墟安用翩翩为白鹤何必悠悠骑碧驴已焉哉吾将居常待终而巳矣又何神仙之学乎于是掩蓬扃闭茅屋几案诗书形骸土木虽捉襟而露肘终击壤而鼓腹有酒刘伶无妻犊牧花菲菲而晩红草凄凄而暮緑春水两派晴山数曲吟四首以愁浓举一觞而欢足波激越而瀛溶竹含烟而朴倚仗则手放青鸠脱冠则发辞斑鹿养牛不乘生鸡嬾祝茍求仁而得仁又何荣而何欲世事纷纷生涯促促亦何为乎齅金亦何为乎泣玉悠哉已矣胡不顺时而从俗邪亦有居陋巷而易志顾好爵而回肠耻白屋之萧瑟期青云之颉颃宠崇朱紫誉蔼馨香交亲翕而相会门巷煜而生光危冠岌岌环佩锵锵朝朱门而受爵暮赤族以罹殃信刑汉朝胥流吴水一室薫而香焚三穴空而犬死能守节以保身然后谓之君子万古勲庸逐风砂歌钟玉帛散朝霞华亭晋陆悲朱顶上蔡李斯忆素牙嵇康临刑而顾影窦婴就戮而兴嗟髙鹿马以丧国范蛇豕而忘家谅覆车之在眼吾将易辙而止邪于是振遐思荡清虑摆簪裾遯名誉聊疎放以安贫冀静僻而为趣乃步重水常趋遥林奇峰峞古木森沈泉出山而渐浅云入洞而愈深遇清风而借席对緑篠以开襟垂萝窱袅以樛结连峦菌蠢而相寻望去鹤于沙尾见归龙于水心青苔润而饶露碧梧攲而足隂松脂滴酒树瘿台琴山席平铺而叶坠书卷横开而露侵回首遥壑松萝漠漠曲径抱云根斜阳绕山脚瀑逬疑悬峰危欲落历断岫而峥嵘入疎林而绮错委叶交扶盘根相阁野鼠鬬于林梢山鸡鸣于丛薄蔓韧时萦壁危或拓出入烟萝徊翔寥廓灵葩露叶芳緜緜山青云白心悠然徐生赴哭三千里莱子留书十四篇陆通避楚而负甑张翰辞吴而解船岂求闻而矫俗谅襟怀之异焉予亦何人思为逸民朝常拥耒暮或垂纶山泉鸣而入夜洞花寒而变春闲游谙野蔬食惯贫盘中之周生紫蓼岭上之陶公白云野岸波澄蓬门露晓徘徊緑水之际萧洒青林之表杞根成狗萝叶垂茑山鹿奔而草低野鹤飞而桂袅溪外负薪田中荷蓧鹑披子夏之衣蛙鸣稚圭之沼垅畞连延桑麻绕缭入崦而朽竹芟疎出溪而茅茨稀少依林壑以终焉经沼沚而留连花披篱而緜络瀑鸣山而布悬潭中则赪鱼跃日洞里则沈鹿叫烟遇山客以停杖逢沙禽而驻船槎崩水没树空篱穿雉雊雾旦鼍鸣雨天灌于陵之药圃耕彭泽之黍田偷闲散于一日役筋骸于百年开山决水浇兰莳芷移风桂于岭头种烟篁于涧里浪满沈舟苔生湿地山廪空而鼠喧野浪髙而鸥喜或曲岸而流觞或平崖而隐几烟霞缭绕松桂逦迤踉鹤西来惊鸾南起始嵺嶱之不极终沨漴而未已慨然怀古中心如醉忆躭酒之步兵想能诗之都尉先生则五斗成文君王则七言见志陆机之价难偕郑众之心莫遂古人往矣吾将已而谅纷纷于来者欲停觞而迟谁永怀掩抑遐思歔欷鉴往行之得失悟前贤之是非至如龙章鳯姿之异鹍化鹏立之姿重瞳骈脇背虎眉莫不截野格禽深江斩螭捽搏犀兕磔裂熊罴借鱼烂之势兴龙变之几日亏星陨海动山移澶漫轥乱推斥支离然后缵百王之鸿烈应五运之昌期于是玉帛郡国钟鼓神只叠斚醪醴边俎鼎胹周旋登陟以严以私威仪文物缤纷陆离礼乐鸣盛冠义等夷轰然一瞬电威风驰明逺叹芜城之作子山叙离别之词虽寂寞而逺矣良咨嗟而愍之若夫舒巧矜谈沽多肆欲蒯通一説而亡三墨翟九拒而余六智不如葵义轻于粟资泛説而有余在通议之不足置此独幽沈昔人难复寻绕南浦薜荔满西林岭遮亭而青兽不起松横水而苍龙欲沈鸥泛空而防雪月零波而荡金独徘徊以无侣悄持觞而未举叹巨卿之不来嗟子皮之乖阻胡不长逝孑而隐忧决比徳于单卷逝追踪于许由道匪五往思无三求与伛偻而同去共支颐而云休孰得孰失何思何讐岂若介子推之怨晋费子阳之泣周烟飇勃起涕泗横流徒血尽于双目竟灰错于一丘所以顺世浮沈与时消息冥神观化何往不极齧缺之问恶乎知哀骀之心莫之识今昔茫茫兴衰运长超然委命于何不臧亦何悲于麟获亦何嗟于豹藏薜叶离披之岛槐根拥肿之场白鸥两岸青莎一床遇四老而极逸逢七贤而甚荒露湿书笈尘生药囊扬子袍穿仇生室方结痛饮之山简就蔬餐之袁唐我有遐説超然自悦鄙文马与华轩况金台之玉阙药不可还童方难为驭风莫希鱼背客不作鹿门翁门何山而不对水何径而不通云归则千峰卧緑桃飘则一川踏红南湾渔者东郊老农形骸坐类襟带自同或刺舟而共去或驾犊而相从采药于岩下行歌于里中儿童目以痴叔乡人指作愚公怪蒋诩之径狭笑孙登之室空昔者梁伯鸾之牧猪马仲圭之星兔毛公隐身于博徒严生攻书于卜铺咸蓄奇声共沈髙步杂闾里而寄清汨尘泥而自污我亦悠悠何逺去留方寸自足徒劳外求入烟霄而何乐处城市而何忧于是抵郭出林丘九衢骈罗而自适三市纷哗而自游榱楹接栱挽辂连辀金碧簇而霞烂罗纨开而浪浮晓入屠肆春游酒楼卧白犬于瓮下悬青蚨于杖头并肃父以补履同庖丁之解牛遇茅狗之迎酒妪逢木羊之随葛由旗亭日将夕百戏忘休息汉女踏红绡海人抛赤仄飞尘宵合嚣声昼基泥烛巧成皮钱妙饰涤器则或损殊材当垆则时逢丽色与商丘而同怀共文宾而晦迹斥鷃逍遥藩篱可巢不惮负局何羞卖胶或有货药藏名佣书养志或屠狗于横街或奔牛于列肆道合情同心谐迹似秽体浊形捐聪斥智虽殊之于万途咸趋之于一揆天道云云亡知丧真孰能国士吾为市人徳与时而偕益道随行而日新一牛衣以温体五羊皮以易身罗衣骇目丽质惊邻讵谓正色宁吾所珍不望豹变非图蠖伸誓洗耳秽那挑指文恶心长而发短验齿亡而舌存损又损以立操材不材而用神伊大道缅邈而不极聊糟粕于斯文乃援琴而歌曰茫茫大块兮奫沦逶迤生我至徳兮其心孔殷茫茫兮孰知其施道之虚维吾之庐阛之隘维吾之宾矣道之谧维吾之室阛之嚣维吾之党矣杳乎徐乎辽乎冥乎维吾之娱矣刚龙之蟠长云兮夭矫蜿蜒脩鳞之喜横海兮纷潾漩沿游神于六合之外兮希夷自然又歌曰曾澜起兮风自飘云溶溶兮连泬寥微风息兮波以平云霏霏兮开窅冥重岩邈兮修己逺洄潭渺兮深复浅羽余觞兮空余罍玉顔兮山已頽羲皇何以不复回捐形弃世兮如我何哉金踊跃兮求莫邪为不祥兮将奈何招隐者歌曰大道悠悠而熙熙吾莫知施谁宗栾子吾其嗣之至化荡荡而一一吾莫知専谁师栾子吾其与焉歌阕杉竹萧然而迭响鸟兽徘徊而更鸣怡然鼓琴抗然起舞于是标问答纂歌诗不知其强名为赋之  

中隐赋【`有序　　　　　　　　宋`】王　炎  

三衢留侯以中隐自处范石湖为书二大字以表章之侯有中隐对自叙甚详夫若隐若显内心泰然不为圭组所累侯之志髙矣顾进为于世功大名白民受其赐侯未可辞此责也乃赋之曰  

子留子道髙而位下丰蓄而啬施发挥所有可以雷霆一世而畏人之知沈酣自得于理义之府盘薄不骛于功名之涂乃以中隐扁其室庐团蒲曲几诗编酒壶凡世间尤物一切无有盖淡乎如逋客之舍幽子之居吾见其鼻间栩栩刍豢顔色殆将贵吾身于随侯之珠眇外物于秋蝉之翼此所谓与道逶迤一龙一蛇不露文彩如玉如石者邪夫孤竹二子采薇西山揭日月于百世之上可望而不可攀槁项黄馘山泽下士徒悦其风未喻斯防友麋鹿于闲旷之墟翫鱼鸟于泬寥之涘惟陆沈而无用徒牢关而固拒故荷蒉与耦耕均圣门所不许万夫一贤天地间气海涵岳负以育徳游刃迎解以为智阳潜于泉则草木无色云出于山则膏泽千里古之抱此道者屣脱富贵而无累蝉蜕尘埃而不缁然燕坐一室而经营四海未尝泊然与世而相遗投耒耜而执玉释版筑而乘车万物宾从受其宠绥萧条陋巷之布衣诘屈乘田之小吏非为我而不为盖欲为而不遂先生弹冠而出曳履而趋岂无意于斯人而何以隐为漆园傲倪达近乎诡金马翫世和失之鄙准绳以中又安取此有如乐天可谓贤矣不膏肓于丘壑之下不柴栅于缙绅之间招释子于匡庐之阜呼酒徒于香林之滩得丧两忘去就俱闲无乃欲眇今世而尚友与斯人而比肩虽然进退有正以义为主可否无固因时为度元和之际犹莫尽其所怀长庆之后可飘然而引去时既异而辙殊何必追其故步曲阜之野麟出而非岐山之阳鳯鸣而宜可隐而见其中躁可见而隐其徳孤吾欲与白傅异议乃申以招隐之诗其诗曰白银双阙髙巍巍佩印如斗生光辉药石之妙国可医缩手未试众迟之前旒侧席九天上青云发轫遄其驱  

梅花主人赋　　　　　　　　【`元`】陈　栎  

古舒牧伯邪律相公禀受间气生于辽东鸭緑平壤地灵所钟期梁栋乎宇宙榜一轩兮以松松之所友允矣梅花以髯龙之鬰鬰盟玉葩之横斜与素兄为主人免其羇孤于天涯搜清吟之千首尽发舒其英华梅见诗书实焉是取公取其花岂同儿女惟此梅之嘉实与商鼎以和羮何以有雨肥之红绽花乃实之所由生三冬闭塞万木韬精独此花之先春耿冰雪而惟馨似君子之特立殊弱植之雕零公取其花乃待其实岂作牧之能奄行作相而爰立森万松于轩外栋明堂而当屹摘梅实以调鼎盖权舆于今日敛大惠于一州岂独私乎舒民寄语灊岳与皖公汝安能久留此梅花之主人  

归田赋　　　　　　　　　　【`汉`】张　衡  

游都邑以永久无明略以佐时徒临川以羡鱼俟河清乎未期感蔡子之慷慨从唐生以决疑谅天道之微昧追渔父以同嬉超埃尘以遐逝与世事乎长辞于是仲春令月时和气清原隰郁茂百草滋荣王睢鼓翼仓庚哀鸣交颈颉颃关关嘤嘤于焉逍遥聊以娱情尔乃龙吟方泽虎啸山丘仰飞纎缴俯钓长流触矢而毙贪饵吞钩落云间之逸禽悬渊沈之魦鰡于时曜灵俄景继以望舒极盘游之至乐虽日夕而忘劬感老氏之遗诫将回驾乎蓬庐弹五弦之妙指咏周孔之图书挥翰墨以奋藻陈三皇之轨模茍纵心于域外安知荣辱之所如  

归田赋　　　　　　　　　　【`晋`】张　华  

随隂阳之开阖从时宜以卷舒冬奥处以城邑春游放于田庐归郏鄏之旧里托言静以闲居育草木之蔼蔚因地势之丘墟丰蔬果之林错茂桑麻之纷敷用天道以取资行药物以为娱时逍遥于洛滨聊相佯以纵意目白沙与积砾翫众卉之同异扬素波以濯足泝清澜以荡思低徊往留栖迟庵蔼存神忽微游精域外借纎草以为茵援垂隂以为盖瞻髙鸟之陵风临鯈鱼于清濑眇万物而逺观修自然之通会以退足于一壑故处否而忘泰  

节游赋　　　　　　　　　　【`魏`】曹　植  

览宫宇之显丽寔大人之攸居建三台于前处飘飞陛以陵虚连云阁以逺径营观榭于城隅亢髙轩以迥眺緑云霓而结疏仰西岳之崧岑临漳滏之清渠观靡靡而无终何眇眇而难殊亮灵后之所处非吾人之所庐于是仲春之月百卉丛生萋萋蔼蔼翠叶朱茎竹林菁葱珍果含荣凯风发而时鸟讙微波动而水虫鸣感气运之和顺乐时泽之有成遂乃浮素盖御骅骝命友生携同俦诵风人之所叹遂驾言而出游步北园而驰骛庶翶翔以写忧望洪池之滉漾遂降集乎轻舟浮沈蚁于金罍行觞爵于好仇丝竹发而响厉悲风激于中流且容与以尽观聊永日而忘愁嗟义和之奋策怨曜灵之无光念人生之不永若春日之微霜谅遗名之可纪信天命之无常逾志荡以淫游非经国之大纲罢曲宴而旋服遂言归乎旧房  

节游赋　　　　　　　　　　【`魏`】杨　修  

尔乃息偃暇豫携手同征游乎北园以娱以逞钦太皞之綂气乐乾坤之布灵诞烟煴之纯和百卉挺而滋生谷风习以顺时挠百物而有成行中林以彷徨翫奇树之抽英或素华而雪朗或红彩而发赪緑叶白蔕紫柯朱茎杨栁依依龙钟蔚青纷灼灼以舒葩芳馥馥以播馨嗟珍果之丛生每异类而絶形禀冲和以固植信能实而先荣于是迥旋详观目周意倦御于方舟载笑载宴仰泝凉风俯濯纎腕极欢欣以从容乃升车而来返  

游北山赋【`有序　　　　　　　唐`】王　勣  

吾周人也本家于祁永嘉之际扈从江右地实儒素人多髙烈穆公感建元之耻归于洛阳同州悲永安之事退居河曲始则晋阳开国终乃安康受田坟垅寓居倏焉五叶桑榆成防俄将百年勣南山故情老而弥笃东坡余业悠哉自宁酒瓮多于步兵黍田广于彭泽皇甫谧之心事陇畞终焉仲长统之规模园林幸足独居南渚时游北山聊度世以为娱忽经年而忘返西穷马谷北达牛溪丘壑依然风烟满目孙登独坐对嵇阮而无言王霸幽居与妻孥而有兴窓临水石砌绕松篁类田叟之去来亦已久矣望山林之故道何其乐哉诗者志之所之赋者诗之流也式抽短思即为赋云  

天道悠悠人生若浮古来贤圣皆成去留八眉四乳龙顔鳯头殷忧一世零落千秋暂时南面相将北游玉殿金舆之大业郊天祀地之洪休荣深贵重乐不供愁何况数十年之将相五百里之公侯兢兢业业长惧长忧昔怪燕昭与汉武今识图仙之有由人谁不愿直是难求闻鼎湖而欲信怪桥山之遽修玉台金阙大海水之中流瑶林碧树昆仑山之上头不得轻飞如石燕终是徒劳乘土牛巳矣哉世事自此而可见义何为乎惘惘弃卜筮而不占将纵心而长往任物孤游遗情直上觉老释之言繁恒文宣之技痒彼事业之迁斥岂明神之宰掌物无待而成章生有资而必养嗟大道之泯没见人情之委枉礼费日于千仪易劳心于万象审机事之不息知浇源之浸长鸟何事而婴罗鱼何为而在网生物诡隔精灵惚恍庄周三月而不朝瞿昙六年而遐想有是夫况吾之不如先达乎请息交而自逸聊习静而为娱遂披林樾进陟防防连峰杂起复嶂环纡历丹危而寻捷径攀翠险而觅脩涂耸飞情于霞道振逸想于烟衢重林合沓以齐列崩崖磊砢而相扶覩森沈于絶磵视晃朗于髙嵎自谓抟风飇而出埃壒邈若朝宫而谒紫都碧峦之下清溪之曲望隐隐而才通听微微而不属眷然引领兹焉顿足步拥石而邅回视横烟而断续古藤曳紫寒苔布緑洞里窥书岩边对局髣髴灵踪依希仙躅灶何代而销金杯何年而溜玉石室幽蔼沙塲照烛松落落而风回桂苍苍而露溽月未侧而先隂霞方升而已旭喜方外之浩荡叹人间之窘束况乃幽谷藏真傍无四邻紫房半掩坛尚新逢阆风之逸客值蓬莱之故人忽据梧而策杖亦披裘而负薪荷衣薜带藜杖葛巾出芝田而计畞入桃源而问津昆丘若砺渤澥扬尘栽碧奈而何日种琼瓜而几春自然诡异非徒隐沦乃有上元仙骨太清神手走电奔雷耘空莳朽河间之业不齐贯淮南之术无虚受祝动南极符回北斗偓佺赠药麻姑送酒青龙就食于甲辰牛自拘于乙丑永怀世事天长地久顾瞻流俗红顔白首傥千秋之可营亦何为而自轻昔时君子曽闻上征忽逢真客试问仙经谈九华之易就叙三英之可成拭丹鑪而调石髓裛翠金而出金精珠流玉结雪耀霜明咸谓刀圭蹔近足使云车下迎纷吾人之狭见觉羣疑而自拂使捉足而咸安亦何为乎此物彼赤城与圃岂凭虚而构窟但水月之非真譬声色之无佛过矣刘向吁嗟葛洪指期系影依方捕风谁能离世何处逃空假使游八洞之金室坐三清之玉宫长怀企羡岂出樊笼徒劳海上何事云中昔日蒋元卿之三径陶渊明之五栁君平坐卜于市门子真躬耕于谷口或托闾闬或潜山薮咸遂性而同乐岂违方而别守吾无所徒斯焉独游属天下之无事遇山中之可留聊将度日忽已经秋菊花两岸松声一丘不能役心而守道故将委运而乘流伊林间之虚受固樵隐之俱托逢去老于中溪遇还童于絶壑云峰甲而重聚霞岫龙鳞而结络水出浦而潺潺雾含川而漠漠是忻是赏爰游爰豫结萝幌而迎宵敞茅轩而待曙尔其杂树相纠长条交茹叶动猿来花惊鸟去起公子之殊赏瞻王孙之逺虑山水幽寻风云路深兰窗左辟菌阁斜临石当阶而虎踞泉映牖而龙吟月照南浦烟生北林阅丘壑之新趣纵江湖之旧心道集吾室风吹我襟松花柏叶之醇酎鳯翮龙唇之素琴白牛溪里峰峦四峙信兹山之奥域昔吾兄之所止许由避地张超成市察俗删诗依经正史康成负笈而相继根矩抠衣而未已组带青衿锵锵儗儗阶庭礼乐生徒杞梓山似尼丘泉疑洙泗忽焉四散于今二纪地犹如昨人今已矣念昔日之良游忆当时之君子佩兰防竹诛茅席茝树即环林门成阙里姚仲由之正色薛庄周之言理触石横肱逢流洗耳取乐经籍忘怀忧喜时挟策而驱羊或投竿而钓鲤何图一旦邈成千纪木坏山頽舟移谷徙北冈之上东岩之前讲堂犹在碑书宛然想问道于中壸忆横经于下筵坛塲草树院宇风烟昔文中之僻处谅遭时之丧乱局逸步而须时蓄奇声而待旦旅人小吉明夷大难建功则鸣鳯不闻修书则获麟为断惜矣吾兄遭时不平殁身之后天下文明坐门人于廊庙瘗夫子于佳城死而可作何时复生式瞻虚馆载步前楹眷眷长想悠悠我情俎豆衣冠之旧地金石丝竹之余声没而不朽我何所营临故墟而掩抑指归途而叹惜往往溪横时时路塞忽登崇岫依然旧识地迥心遥山髙视直望烟火于桑梓辨沟塍于乡国前临姑射之西正是汾河之北怅矣怀抱悠然川域忆昔过庭童顔稚龄何赏不极何游不经弄春风于磵戸咏秋月于山扃北窗照雪南轩聚萤防衣扇枕缁布问经何斯乐之易失倏衔哀而茹恤天未悔祸遭家不秩子敬先亡公明早卒吾自此而浩荡又逢时之不仁天地遂闭云雷渐屯与沮溺而同趣共夷齐而隐身幸收元吉坐偶昌辰容北海之嘉遯许南山之不臣养拙辞官含和保真岂若冯敬通之诽世赵元淑之尤人殷忧耻贱憔悴伤贫探井臼之无乐历三河而苦辛岂知我家生事都废弃置不念当归宁图逺志坐青山而方隐游碧潭而已喜旧之出处絶氛埃登髙日暮心悠哉子平一去何时返仲叔长游遂不来幽兰独夜之琴曲桂树陵晨之酒杯丘园散诞窟室徘徊坐等枯木心同死灰亦有山羞野馔兰浆木麨杞叶煎羮松根溜醥既采药而为食谅随情而不矫负锸春前腰鎌嵗杪草渐密而饶蝉树弥髙而足鸟地寂寞而森深路纵横而窈窕野亭鹤唳山梁雉鷕逺游之所幽栖之次或抱犊而新来乍闻鸡而始至藋畦一两茅斋数四山为险而无人岭时平而有地石菌抽叶金芝吐穗镜执山精刀驱水魅泉绕砌而鱼跃树横窗而鸟萃天网何寛人生几难饮河知足巢林必安亦何荣于拾紫亦何羡于还丹红藜促节之杖緑箨斑文之冠野餐二簋园蔬一盘送阮籍而长啸得刘伶而甚欢晓入柴戸暮归药栏老莱地僻邹生谷寒杨栁则条垂鍜沼杏树则花飞坐坛赋或鼓吹诗如弹丸携始醉之鸣鹤对新婚之伯鸾我有怀抱萧然自保古人则与子同归纷吾则此焉将老涧溪沼沚之苹艾丘陵坂险之桑枣接果移桑栽苗散稻不藏无用之器不爱非常之宝抵玉惊禽挥金薙草接朋友于杯桉弄儿童于襁褓乐山泽之浮游笑江潭之枯槁戒非佞佛斋非媚道无誉无功形骸自空坐成老圃居为下农身与世而相弃赏随山而不穷披衣灶北逐食墙东傥有白头四皓厐眉八公小童乘日仙人驭风乡老则杖头安鸟邦君则车边画熊心期闇合道术潜同解来相访愚公谷中  

闲游赋【`有序　　　　　　　　唐`】徐　魁  

余尝读易至谦豫二卦乃废书而叹曰嗟乎天道其何逺哉故逍遥山阿内身外物自保幽静庶无悔吝遂援毫命牍赋闲游之章云尔  

夫居幽而思逺兮固先达之所言吾乘以静拙兮亦自得于丘园羡马蹄之践雪兮怜泽雉之处樊朅归来以遂志兮岂荣华之足敦傍三阿而葺宇兮即树楥而啓门尔其山则盘纡深沈穹窿杳蔼下枝回溪上泻悬濑絶峰交竦深林萦带鱼鸟歘以来往烟两纷其杂会喧以腾倚之兽防以偃蹇之木百药争研千芳竞馥紫芝所业黄精所蓄猨游啸于隂林惠风徘徊于阳谷涧緜靡而成文泉暾镜而自肃若乃春华既落秋实就成翔云亹亹流月亭亭髙蝉嘶韵鸟辞楹气凄清而开朗露凓冽而含清或傍徨乎松壑亦偃息乎林扄览五圣之余轨酌三古之遗经信居谦而履福如在豫而忘鸣遵养性于黄术鉴止足于老生欣松屑之可饵叹黄金之未成至乎身乖俗偶志罢世纷坐邻沙雪卧接烟云耿长宵而未寐乍含咏以成文伤孤鴈之失伴怀哀鹄之离羣何物类之多感郁余怀其谁语希体逸而心广愿飘然而髙举美人兮岩阿芳菲兮袭予天奄冉其将暮山萧条而无侣发清琴以辅志操长歌以延伫歌曰上幽岫兮得所钦山蔬陈兮桂酒斟嗟草木兮乐春心悼日月兮游相寻贵龙鳯兮就髙深悦张邴兮托萧森歌响既毕月巳沈乃拥荷盖命汉舟越兰渚泛沧流意超遥其谁恨何俗累之为忧伤路人之狭隘聊放心以闲游  

弟子清夜游赋　　　　　　　【`宋`】陈　普  

弟子丘和中年少而婉淡而腴静而秀同而不汚粹然孝悌之性懓然学道之志也潇然出尘之姿退然有下人之意也父母不以为愁宗族不以为幼少者愿以为兄长者愿以为友怀春风美秋月喜豁馆爱澡雪富贵欲为伊尹太公贫贱欲作陶潜康节乃者残暑杀秋风生二气正两仪平烟霞霏霏而徐敛明月髙髙而按行清气不知其从来如混沌破而海岳呈髙风莫见其从来如江虹起而海潮横于是乘发机循应迹以曽防为主以东坡为客据依洛春游观赤壁假酒借殽抱道怀徳陪从师友经历亲戚过小桥而道东皋访平山而入南陌或有思而少止或立语而移刻或逺听而澄神或静观而正色乃者嵗朝明堂荧惑潜慝露华百室柝静万国涧水有声教吾言青山无语教吾黙天地广大示我宏万象有体示吾则天下三乐无愧于孟轲人生百体不负于蔡泽而况荷风兰露沐我以芳馨梧月菊霜粹我以洁白而今而后东筋骸脩礼容奉家庭而唯诺见齿徳而弥恭敬五事而迓百福不负百年之身以荅塞此生之逢也先生以为如何予曰可教矣本领端正而枝叶条达矣交揖而归闭戸拥衾端起予之鼻息随转午之庭隂  

客游都赋【`有序　　　　　　宋`】沈与求  

南阳公数征不腆之文然街谈巷语陶写性情已即掷去如弃唾漫不复顾省宁暇着稾刺人目邪既数月公更书下饯客在门恐遂泯黙则为他日恨輙赋客游都因公悬弧之旦用以为寿其辞曰  

客有梦游都之宫覩一公子缁衣绣裳下观蛮触之哄俨衷甲乎战塲俄而免胄四顾周章少焉休矣息闭影藏粤有一老长身臞然深衣而黒縁缓歌击节起舞蹁蹮揖公子于下坐曰予方外之毳客不知人间礼法之严公子之贵也抑尝观蜡齿于列座访燕毛于广筵莫如予年长矣公子其自言之公子曰嘻先生其眇予也邪予生于三江长于五湖跨瑶光之象负温洛之书莲房晨嬉蓍室夜娯嗟日月之几何戴神屋其如初此犹未足以语寿也蓬莱岱舆员峤方壶以与夫瀛洲五山之根出没乎归墟彼举首以戴之从禺疆而递命者实予之徒也先生以为何如先生爵里奚居谱课奚自岂周穆王之遗民抑丁令威之嫡嗣也不然何得渠略视予而以大老自恃邪先生曰有是哉子寿可期可以防计若予寿者盖不知其纪也一瞬目而千嵗一举足而千里链金气于丹台之炉导玉腴于华池之水引脰长啸声闻帝庭子夜沈沈天门未扄刷骐骥之捷步从鸾鳯之翽翎缥缈碧落徘徊紫清羣仙命予以九还之丹使持綘节而拥霓旌公子曽未免夫泥涂之累网罟之患岂足以族十五鼇而友四灵者哉公子曰然则奈何先生曰公子中温文而外健武能纳新而吐故其亦寿之类也曷不舍奥渫趋爽垲以为生之卫也予闻南阳之墟下有菊潭公子其往游焉朝缓步而夕至也酌余波之清泠撷遗芳之藿蘼属霞觞而自侑渺天香之泛齿插子翼乎昆丘庶几阅少广之终始公子曰唯唯觉而赋之以荐乎南阳公之寿几  

大游赋【`有序　　　　　　　　　元`】呉　莱  

毘陵道士盛允升东游会稽予闻其风神颖异被服萧爽盖将自是而汗漫六合者也张君子长约同送之赋用是作遂题曰大游  

夫何一髙士兮独旷视乎八区朝吾车之夙驾兮夕予至于清都仰天路之迢递兮挟陵阳而与俱遡刚风而頫倒景兮浮沆瀣而噏青霞蜚亷起而前导兮靊霳使后驱素蜺夭矫而为缨茀兮神鳯防褷以揭旟恍大游之所历兮抚四海其无家唶尘浊之不可以止息兮吾将抵乎昆仑之遗墟嗟东辕之我蹞兮探宛委之嵌穴帝禹告予以所藏兮发涛江之涨雪登桐栢之崭岩兮瞰赤城之嶱飇蓬峤而我欲径到兮恐蜃楼之明灭歘南转而弭节兮过灊霍之层峰放盛唐之滙怒兮梁鱼鼈而蹑蛟龙掎巫山之台观兮莽峨嵋之云松泝丹丘予定不死兮跻羽国以从容曶浩歌而西迈兮适金天之沃野遵黄河而吸石室兮王母被发以啸处寻泰一与九嵕兮贯华隂之幽岨招韩众而许度世兮固肉人之弗遑遽覩乃北折而亟去兮出鴈门之严寒恒岳緜亘乎不絶兮缒碣石于弥漫搜赤舄于遗榛兮簸楼船乎狂澜候鸡鸣而直上日观兮吾特痛夫仙学之艰难伊天地之晦冥兮倏陵谷之迁徙邅女娲之阜兮愿嵩少之起经阳都之酒家兮哜王屋之石髓披河上之灵筌兮摘漆园之奥防惟小别而千龄兮复一瞬以万里划狐鸟之丘垤兮洞蟪蛄之年纪心委蛇而自神兮形旷荡其离滓信吹万之不同兮恒抱一以终始胡久居乎寰内兮欲絶出于大荒攀建木而与为陟降兮絙铁鏁于无傍瞻帝车之中运兮闯阊阖以上征屈轩辕之踡伏兮耿招摇之燿芒引弧井之垒落兮炫奎壁之图章繙龙汉之宝历兮彻郁防之神乡幸寘身于一气兮卒齐寿于三光宜凡夫之秽浊兮又孰契夫大道而翶翔自放怀于天外兮眇累块于千亿惕世途之崄巇兮戹蠭螘之营役岂耽名而嗜利兮或酣酒而溺色谅金石之销泐兮竟丘垄之堆积唉吉云之钜薮兮緤步景而我服叹甘露之灵罋兮和水玉以为食彼筞精之有书兮吾尚惧夫骨箓之弗得将蕊珠之不逺兮尽蝌蚪而莫识懿周流而至此兮聿笑傲以言旋乐  

自然之日月兮揽无鞅之风烟压洞庭之浩渺兮屣林屋之聮緜龙威蚴蟉而跱踞兮宝镇晃朗而瑛鲜乃霄峥之欲枿兮觉鼎灶之犹燃爥大还而蝉蜕兮击小有以鹤翩躬虚无而不宅兮味澹泊以为渊等古今于一轨兮混生死其同俨坐在而立蜕兮蕴执袂与拍肩眞山泽之一臞兮夫岂论乎三防暨九僊固道术之所致兮曷曲謏而究旃驰笺语而往诀兮却永存于上  

## 御定历代赋汇外集卷十二  

旷达  

闲居赋　　　　　　　　　　【`魏`】曹　植  

何吾人之介特去朋匹而无俦岀靡时以娯志入无乐以消忧何嵗月之若骛复民生之无常感阳春之发节聊轻驾而逺翔登髙丘以延企时薄暮而起雨仰归云以载奔遇兰蕙之长圃冀芬芳之可服结春衡以延伫入虚廊之闲馆步生风之髙庑践密迩之修除即蔽景之宇翡翠翔于南枝鹤鸣于北野青鱼跃于东沼白鸟戏于西渚遂乃背通谷对緑波借文茵翳春华丹毂更驰羽骑相过  

闲居赋【`有序　　　　　　　　晋`】潘　岳  

岳尝读汲黯传至司马安四至九卿而良史题之以巧宦之目未尝不慨然废书而叹曰嗟乎巧诚有之拙亦宜然顾常以为士之生也非至圣无轨微妙通者则  

必立功立事效当年之用是以资忠履信以进徳修辞立诚以举业仆少窃乡曲之誉忝司空太尉之命所奉之主即太宰鲁文公其人也举秀才为郎逮事世祖武皇帝为河阳怀令尚书郎廷尉平今天子谅闇之际领太傅主簿府主诛除名为民俄而复官除长安令迁博士未召拜亲疾輙去官免自弱冠涉乎知命之年八徙官而一进阶再免一除名一不拜职迁者三而巳矣虽通塞有遇抑亦拙者之效也昔通人和长舆之论余也固谓拙于用多称多则吾岂敢言拙信而有征方今俊乂在官百工惟时拙者可以絶意乎宠荣之事矣太夫人在堂有羸老之疾尚何能违膝下色养而屑屑从斗筲之役乎于是览止足之分庶浮云之志筑室种树逍遥自得池沼足以鱼钓舂税足以代耕灌园鬻蔬以供朝夕之膳牧羊酤酪以俟伏腊之费孝乎惟孝友于兄弟此亦拙者之为政也乃作闲居之赋以歌事遂情焉其辞曰  

傲坟素之长圃步先哲之髙衢虽吾顔之云厚犹内愧于甯蘧有道吾不仕无道吾不愚何巧智之不足而拙艰之有余也于是退而闲居于洛之涘身齐逸民名缀下士陪京泝伊面郊后市浮梁黝以径度灵台杰其髙峙窥天文之秘奥究人事之终始其西则有元戎禁营幙緑徽谿子巨黍异絭同机礮石雷骇激矢蝱飞以先啓行曜我皇威其东则有明堂辟雍清穆敞闲环林萦映圆海回渊聿追孝以严父宗文考以配天祗圣敬以明顺养更老以崇年若乃背冬涉春隂谢阳施天子有事于柴燎以郊祖而展义张钧天之广乐备千乘之万骑服振振以齐管啾啾而并吹煌煌乎隐隐乎兹礼容之壮观而王制之巨丽也两学齐列双宇如一右延国胄左纳良逸祁祁生徒济济儒术或升之堂或入之室教无常师道在则是故髦士投绂名王怀玺训若风行应如草靡此里仁所以为美孟母所以三徙也爰定我居筑室穿池长杨映沼芳枳树篱游鳞瀺灂菡萏敷披竹木蓊蔼灵果叅差张公大谷之梨梁侯乌椑之柹周文弱枝之枣房陵朱仲之李靡不毕殖三桃表樱胡之别二奈曜丹白之色石榴蒲桃之珍磊落蔓衍乎其侧梅杏郁棣之属繁萦丽藻之饰华实照烂言所不能极也菜则葱韭蒜芋青笋紫姜堇荠甘防蓼荽芬芳蘘荷依隂时藿向阳緑葵含露白薤负霜于是凛秋暑退熙春寒往微雨新晴六合清朗太夫人乃御板舆升轻轩逺览王畿近周家园体以行和药以劳宣尝膳载加旧疴有痊席长筵列孙子栁垂隂车结轨陆摘紫房水挂赪鲤或宴于林或禊于汜昆弟班白儿童稚齿称万寿以献觞咸一惧而一喜寿觞举慈顔和浮杯乐饮丝竹骈罗顿足起舞抗音髙歌人生安乐孰知其他退求已而自省信用薄而才劣奉周任之格言敢陈力而就列几陋身之不保尚奚拟于明哲仰众妙而絶思终优游以养拙  

闲居赋　　　　　　　　　　【`晋`】庾　阐  

于是宅临京郊宇接华廓聿来若忘兹焉是托鸟栖庭林燕巢于幕既乃青阳结防木槿开荣森条霜重緑叶云倾隂兴则暑退风来则气清前临塘中眇目长洲晨渠吐溜归潮夕流顾有崇台髙观凌虚逺游若夫左瞻天宫右盼西岳甍飞彤素岭敷翠緑明霞时清沧浪靡浊黄绮絜其云栖渔父欣其濯足至于体散风神陶妙象静因虚来动率化往萧然忘览豁尔遗想荣悴靡期孰测幽朗故细无形骸之狭巨非天地之广音兴于万韵理絶乎一响  

山居赋【`本传云灵运作山居赋并自注以言其事　有序`】  

【`宋`】谢灵运  

古巢居穴处曰岩栖栋宇居山曰山居在林野曰丘园在郊郭曰城傍四者不同可以理推言心也黄屋寔不殊于汾阳即事也山居良有异乎市防抱疾就闲顺从性情敢率所乐而以作赋扬子云云诗人之赋丽以则文体宜兼以成其美今所赋既非京都宫观游猎声色之盛而叙山野草木水石谷稼之事才乏昔人心放俗外咏于文则可勉而就之求丽邈以逺矣览者废张左之艳辞寻台皓之深意去饰取素傥值其心耳意寔言表而书不尽遗迹索意托之有赏其辞曰  

谢子卧疾山顶览古人遗书与其意合悠然而笑曰夫道可重故物为轻理宜存故事斯忘古今不能革质文咸其常合宫非缙云之馆衢室岂放勲之堂迈深心于鼎湖送髙情于汾阳嗟文成之却粒愿追松以逺游嘉陶朱之鼓棹乃语种以免忧判身名之有辨权荣素其无留孰如牵犬之路既寡听鹤之涂何由哉【`理以相得为适古人遗书与其意合所以为笑孙权亦谓周瑜公瑾与孤意合夫能重道则轻物存理则忘事古今质文可谓不同而此处不异缙云放勲不以天居为所乐故合宫衢室皆非淹留鼎湖汾阳乃是所居之文成张良却粒弃人间事从赤松子游陶朱范蠡临去之际亦语文种云云谓二贤既权荣素故身名有判也牵犬李斯之叹听鹤陆机领成都众大败后云思闻华亭鹤唳不可复得`】若夫巢穴以风雨贻患则大壮以栋宇祛宫室以瑶琁致美则白贲以丘园殊世惟上托于岩壑幸兼善而罔滞虽非市朝而寒暑均和虽是筑构而饰朴两逝【`易云上古穴居野处后世圣人易之以宫室上栋下宇以蔽风雨盖取诸大壮琁堂自是素故曰白贲最是上爻也此堂世异矣谓岩壑道深于丘园而不为巢穴斯免缺得寒暑之适虽是筑构无妨非市朝云云`】昔仲长愿言流水髙山应璩作书邙阜洛川势有偏侧地阙周员铜陵之奥卓氏充防槻之端金谷之丽石子致音徽之观徒形域之荟蔚惜事异于栖盘至若鳯丛二台云梦青丘漳渠淇园橘林长洲虽千乘之珍苑孰嘉遯之所游且山川之未备亦何议于兼求【`仲长子云欲使居有良田广宅在髙山流水之畔沟池自环竹木周布埸囿在前果园在后应璩与程文信书云故求道田在关之西南临洛水北据邙山托崇岫以为宅因茂林以为防谓二家山居不得周员之美扬雄蜀都赋云铜陵衍卓王孙采山铸铜故汉书货殖传云卓氏之临邛公擅山川扬雄方言梁益之间裁木为器曰防裂帛为衣曰槻金谷石季伦之别庐在河南界有山川林木池沼水碓其镇下邳时过游赋诗一代盛集谓二地虽珍丽然制作非栖盘之意也鳯台秦穆公时秦女所居以致萧史丛台赵之崇馆张衡谓赵筑丛台于前楚建章华于后楚之云梦大中　居长饮赋楚灵王游云梦之中息于荆台之上前方淮之水左洞庭之波右顾彭蠡之涛南望巫山之阿遂造章华之台亦见诸史淮南青丘齐之海外皆猎所司马相如云秋田乎青丘徬徨乎海外漳渠史起为魏文侯所造溉水之所淇园卫之竹园在淇水之澳诗人所载橘林蜀之园林扬子云蜀都赋亦云橘林左太冲谓戸有橘柚之园长洲吴之苑囿左亦谓之长洲之茂  

苑因江海洲渚以为苑囿缺　　　　　故缺表此园之珍静千乘防嬉之所非幽人憇止之郷且山川亦不能兼茂随地势所遇耳`】览明达之抚运乘机缄而理黙指嵗暮而归休咏宏徽于刋勒狭三闾之丧江矜望诸之去国选自然之神丽尽髙栖之意得【`余祖车骑建大功淮肥江左得免横流之祸后及太传既薨建图已辍于是便求解驾东归以避君侧之乱废兴隐显当是贤达之心故选神丽之所以申髙栖之志经始山川实基于此`】仰前哲之遗训俯性情之所便奉微躯以宴息保自事以乘闲愧班生之夙悟慙尚子之晩研年与疾而偕来志乘拙而俱旋谢平生于知游栖清旷于山川【`谓经始此山遗训于后也性情各有所便山居是其宜也易云向晦入宴息庄周云自事其心此一是其所处班嗣本不染世故曰夙悟尚平未能去累故曰晩研想迟二人更以年表疾至志寡求拙日事并可山居日与知游别故曰谢平生就山川故曰栖清旷`】其居也左湖右江往渚还汀面山背阜东徂西倾抱含吸吐款跨纡萦緜聮邪亘侧直齐平【`枚乗曰左江右湖其乐无有此呉客说楚公子之词当谓江都之野彼虽有江湖而乏山岩此忆江湖左右与之同而山岳形势池城所无也往渚还汀谓四面有水面山背阜亦谓东西有山便是四水之里也抱含吸吐谓中央复有川款跨纡萦谓边背相连带迂回处谓之邪亘平正处谓之侧直`】近东则上田下湖西谿南谷石堟石滂闵硎黄竹决飞泉于百仞森髙薄于千麓冩长源于逺江派深毖于近渎【`上田在下湖之水口名为田口下湖在田之下下处并有名山川西谿南谷分流谷鄣水畎入田口西谿水出宁县西谷鄣是近出之最髙峰者西谿便是缺之背入西谿之里得石堟以石为阻故谓为堟石滂在西谿之东从县南入九里两面峻峭数十丈水自上飞下北至外谿封墱十数里皆飞流迅激左右岩壁緑竹闵硎在石滂之东谿逶迤下注良田黄竹与其连南界莆中也`】近南则会以双流萦以三洲表里回游离合山川崿崩飞于东峭槃傍薄于西阡拂青林而激波挥白沙而生涟【`双流谓剡江及小江此二水同会于山南便合流注下三洲在二水之口排沙积岸成此洲涨表里离合是其貌状也崿者谓回江岑在其山居之南界有石跳出将崩江中行者莫不骇栗槃者是县故治之所在江之缺　用槃石竟渚竝带青林而连白沙也`】近西则杨宾接峰唐皇连纵室壁带谿曽孤临江竹缘浦以被緑石照涧而映红月隐山而成隂木鸣柯以起风【`杨中元宾并小江之近处与山相接也唐皇便从北出石室室在小江口南岸壁小江北岸并在杨中之下壁髙四十丈色赤故曰照涧而映红曽山之西孤山水南王子所经始临江皆被以緑竹山髙月隐便谓为隂鸟集柯鸣便谓为风也`】近北则二巫结湖两通沼横石判尽休周分表引修隄之逶迤吐泉流之浩漾山下而回泽濑石上而开道【`大小巫湖中隔一山外周回在圻西北边浦出江并是美处义熙中王穆之居大巫湖经始处所犹在两皆长溪外出山之后四五里许里亦隔一山出新堟横山野舍之北面常石野舍之西北巫湖旧唐故曰修隄长谿甚逺故曰泉流常石矶缺故曰下而回泽里漫石数里水从上过故曰濑石上而开道休山东北周里山在休之南并是北边`】逺东则天台桐柏方石太平二韭四明五奥三菁表神异于纬牒验感应于庆灵凌石桥之莓苔越楢谿之纡萦【`天台桐柏七县余地南带海二韭四明五奥皆相连接奇地所无髙于五岳便是海中三山之流韭以菜为名四明方石四面自然开窗也五奥者齐济道人蔡氏郗氏谢氏陈氏各有一奥皆相犄角并是奇地三菁太平之北太平天台之始方石直上万丈下有长谿亦是缙云之流云此诸山并见图纬神仙所居往来要径石桥过楢谿人迹之艰不复过此也`】逺南则松箴栖鸡唐嵫漫石崪嵊对岭孟分隔入极浦而邅回迷不知其所适上嵚防而防笼下深沈而浇激【`栖鸡在保口之上别浦入其中周回甚深四山之里松箴在栖鸡之上縁江唐嵫入太平水路上有瀑布数百丈漫石在唐嵫下郗景兴经始精舍亦是名山之流崪嵊与分界去山八十里故曰逺南前岭鸟道正当五十里髙左右所无就下地形髙乃当不称逺望山甚奇谓白烁尖者最髙下有良田王敬经始精舍昙济道人住孟山名曰孟埭芋薯之疁田凊溪秀竹回开巨石有趣之极此中多诸浦涧傍依茂林迷不知所通嵚防深沈处处皆然不但一处`】逺西则【`原本阙四十四字`】逺北则长江永归巨海延纳昆涨缅旷岛屿稠沓山纵横以布濩水回沈而萦浥信荒极之緜眇究风波之睽合【`江从山北流穷上虞界谓之三江口便是大海老子谓海为百谷王以其善处下也海人谓孤山为昆薄洲有山谓之岛屿即洲也涨者沙始起将欲成屿纵横无常于一处迥沈相萦扰也大荒东极故为荒极风波不恒为暌合也`】徒观其南术之【`原本阙三字`】生【`原本阙二字`】成衍縁岸测深相渚知浅洪涛满则曽石没清澜减则沈沙显及风兴涛作水势奔壮于嵗春秋在月朔望汤汤惊波滔滔骇浪电激雷奔飞流洒漾凌絶壁而起岑横中流而连薄始迅转而腾天终倒厎而见壑此楚贰心醉于呉客河灵怀慙于海若【`南术是其临江旧宅门前对江三转曽山路穷四江对岸西面常石此二山之间西南角岸孤山此二山皆是狭处故曰生勇门以南上便大阆故曰成衍岸髙测深渚下知浅也江中有孤石沈沙随水増减春秋朔望是其盛时故枚乘云楚太子有疾吴客问之举秋涛之美得以瘳病太子国之储贰故曰楚贰河灵河伯居河所谓河灵惭于海若事见庄周秋水篇`】尔其旧居曩宅【`原本阙二字`】今园枌槿尚楥基井具存曲术周乎前后直陌矗其东西岂伊临谿而傍沼乃抱阜而带山考封域之灵异实兹境之最然葺骈梁于岩麓栖孤栋于江源敞南戸以对逺岭辟东窓以瞩近田田连冈而盈畴岭枕水而通阡【`葺室在宅里山之东麓东窗瞩田兼见江山之美三间故谓之骈梁门前一栋枕上存江之岭南对江上逺岭此二馆属望殆无优劣也`】阡陌纵横塍埒交经导渠引流脉散沟并蔚蔚丰秋苾苾香秔送夏蚤秀迎秋晩成兼有凌陆麻麦粟菽候时占节递蓺递熟供粒食与浆饮谢工商与衡牧生何待于多资理取足于满腹【`许由云偃鼠饮河不过满腹谓人生食足则欢有余何待多须邪工商衡牧似多须者若少私寡欲充命则足但非田无以立耳`】自园之田自田之湖泛滥川上缅邈水区濬潭涧而窈窕除菰洲之纡余毖温泉于春流驰寒波而秋徂风生浪于兰渚日倒影于椒涂飞渐榭于中沚取水月之欢娯旦延隂而物清夕栖芬而气敷顾情交之永絶觊云客之蹔如【`此皆湖中之美但患言不尽意万不写一耳诸涧出源入湖故曰濬潭涧涧长是以窈窕除菰作洲洲言所以纡余也`】水草则萍藻蕰菼萑蒲芹荪蒹菰苹蘩蕝荇菱莲虽备物之偕美独夫渠之华鲜播緑叶之郁茂含红敷之缤翻怨清香之难留矜盛容之易防必充结而后搴岂蕙草之空残卷敂之逸曲感江南之哀叹秦筝倡而溯游往唐上奏而旧爱还【`搴出离骚敂是采菱歌江南是相和曲云江南采莲秦筝唱蒹笳篇唐上奏蒲生诗皆感物致赋鱼藻苹蘩荇亦有诗人之咏不复具叙`】本草所载山泽不一靁桐是别和缓是悉参核六根五华九实二冬并称而殊性三建异形而同出水香送秋而擢蒨林兰近雪而扬猗卷柏万代而不殒茯苓千嵗而方知映红葩于緑蔕茂素蕤于紫枝既驻年而増灵亦驱妖而斥疵【`本草所出药处于今不复依随土所生耳此境出药甚多靁公桐君古之采药医缓古之良工故曰别悉参核者双核桃杏仁也六根者茍七根五茄根葛根野葛根缺根也五华者堇华芫华檖华菊华旋覆华也九实者连前实槐实柏实兔丝实女贞实蛇牀实蔓荆实蓼实缺实也二冬者天门麦门冬三建者附子天雄鸟头水香兰草林兰支子卷柏茯苓并皆仙物凡此众药事悉见于神农`】其竹则二箭殊叶四苦齐味水石别谷巨细各汇既修竦而便娟亦萧森而蓊蔚露夕沾而凄隂风朝振而清气互捎云以拂杪临碧潭而挺翠蔑上林与淇澳騐东南之所遗企山阳之游践迟鸾鹥之栖托忆昆园之悲调慨伶伦之哀籥卫女行而思归咏楚客放而防露作【`二箭一者苦箭大叶一者笄箭细叶四苦青苦白苦紫苦黄苦水竹依水生甚细密呉中以为宅楥石竹大科丛大以充屋榱巨者竿挺之属细者无箐之流也修竦便娟萧森蓊蔚皆竹貌也上林关中之禁苑淇澳卫地之竹园方此皆不如东南会稽之竹箭唯此地最富焉山阳竹林之游鸾鹥栖食之所昆山之竹任为笛黄帝时伶伦斩其厚均者吹之为黄钟之宫卫女思归作竹竿之诗楚人放逐东方朔感江潭而作七谏`】其木则松柏檀栎【`原本阙二字`】桐榆柘谷栋楸梓柽樗刚柔性异贞脆质殊卑髙沃塉各随所如榦合抱以隐岑杪千仞而排虚凌冈上而乔竦防涧下而扶疎沿长谷以倾柯攒积石以插衢华映水而増光气结风而回敷当严劲而葱蒨承和煦而芬腴送坠叶于秋晏迟含萼于春初【`皆木之类选其美者载之山脊曰冈冈上涧下长谷积石各随其方离骚云青春受谢白日昭只诗云萼不韡韡也`】植物既载动类亦繁飞泳骋透胡可根源观貌相音备削山川寒燠顺节随宜匪敦【`草木竹植物鱼鸟兽动物兽有相种有腾者有走者走者骋腾者透谓种类既繁不可根源但观其貌状相其音声则知山川之好兴节随宜自然之数非可敦戒也`】鱼则鳢鲋鱮鳟鲩鲢鳊鲂鲔魦鳜鲿鲤鲻鳣辑采杂色锦烂云鲜唼藻戏浪泛苻流渊或鼓鳃而湍跃或掉尾而波旋鲈鮆乘时以入浦鳡沿濑以出泉【`音优鳢音礼鲋音附鱮音叙鳟音寸衮反鲵音睨鲢音连编音毖仙反鲂音房鲔音宥鲨音沙鳜音居缀反鳍音上羊反鲻音比之反鳣音竹仚反皆説文字林音诗云锦衾有烂故云锦烂鲈鮆乗时鱼鳡音感音迅皆出谿中日上恒以为翫`】鸟则鹍鸿鶂鹄鹭鸨鸡鹊绣质鶷鸐绶章晨鳬朝集时鷮山梁海鸟违风朔禽避凉荑生归北霜降客南接响云汉侣宿江潭聆清哇以下听载王子而上参薄回涉以弁翰映明壑而自耽【`鹍音昆鸿音洪鶂音益左传六鶂退飞字如此鹄音下竺反鹙音秋鹭音路鸨音保音相唐公之马与此鸟色同故谓为音相鸡鹊鶷鸟见张茂先博物志鸦音翟亦雉之美者此四鸟并美采质鳬音符野鸭也常待晨而飞鷮音已消反长尾雉也论语云山梁防雉时哉时哉海鸟爰居臧文仲不知其鸟以为神也事见左传朔禽鴈也寒月转往衡阳礼记霜始降鴈来宾嵗暮云鴈北向政是阳初生时荑生归北霜降客南山缺映水自翫其羽仪者`】山上则猿貍獾犴獌猰山下则熊罴豺虎羱鹿麕麖掷飞枝于穷崖踔空絶于深硎蹲谷厎而长啸攀木杪而哀鸣【`猨音袁音魂貍音力之反獾音火丸反犴音立悬反獌音曼似獾而长狼之属一曰防猰音安黠反音弋生反貍之黄黑者一曰似豺音在皆反羱音元野羊大角麕音鬼氓反麖音京能踔掷虎长啸猨哀鸣鸣声可翫`】缗纶不投罝罗不披磻弋靡用蹄筌谁施鉴虎狼之有仁伤遂欲之无崖顾弱龄而涉道悟好生之咸宜率所由以及物谅不逺之在斯抚鸥防而悦豫杜机心于林池【`八种皆是鱼猎之具自少不杀至乎白首故在山林中而此欢永废庄周云虎狼仁兽岂不父子相亲世云虎狼暴虐者政以其如禽兽而人物不自悟其毒害而言虎狼可疾之甚茍其遂欲岂复崖限自弱龄奉法故得免杀生之事茍此悟万物好生之理易云不违复无祗悔庶乗此得以入道庄周云海人有机心鸥鸟舞而不下今无害彼之心各悦豫于林池也`】敬承圣诰恭窥前经山野昭旷聚落膻腥故大慈之誓拯羣物之沦倾岂防地而空言必有贷以善成钦鹿野之华苑羡灵鹫之名山企坚固之贞林希庵罗之芳园虽粹容之缅邈谓哀音之恒存建招提于幽峰冀振锡之息肩庶镫王之赠席想香积之惠餐事在微而思通理匪絶而可温【`贾谊吊屈原云恭承嘉惠敬承亦此之流聚落是墟邑谓歌哭诤讼有诸諠哗不及山野为僧居止也经教欲令在山中皆有成文老子云善贷且善成此道惠物也鹿苑说四眞谛处灵鹫山说般若法华处坚固林说泥洹处庵罗园说不思议处今旁林蓺园制苑彷佛在昔依然托想虽粹容缅邈哀音若存也招提谓僧不能常住者可持作坐处也所谓息肩镫王香积事出维摩经论语云温故知新理既不纯更宜复温则可待为已之日用也`】爰初经略杖策孤征入涧水涉登岭山行陵顶不息穷泉不停栉风沐雨犯露乗星研其浅思罄其短规非非筮择良选奇翦榛开径寻石觅崖四山周回双流逶迤面南岭建经台倚北阜筑讲堂傍危峰立禅室临浚流列僧房对百年之乔木纳万代之芬芳抱终古之泉源美膏液之清长谢丽塔于郊郭殊世间于城傍欣见素以抱朴果甘露于道塲【`云初经略躬自履行备诸苦辛也罄其浅短无假于筮贫者既不以丽为美所以即安茅茨而已是以谢郊郭而殊城傍然清虚寂寞实是得道之所也`】苦节之僧明发怀抱事绍人徒心通世表是游是憩倚石搆草寒暑有移至业莫矫观三世以期梦抚六度以取道乘恬知以寂泊含和理之窈窕指东山以冥期实西方之潜兆虽一日以千载犹恨相遇之不早【`谓昙隆法流二法师也二公辞恩爱弃妻子轻举入山外縁都絶鱼肉不入口粪埽必在体人见之絶叹而法师处之夷然诗人西发不胜造道者其亦如此往石门瀑布中路髙栖之游昔告离之始期生东山没存西方相遇之欣实以一日为千载犹慨恨不早`】贱物重巳弃世希灵骇彼促年爱是长生冀浮丘之诱接望安期之招迎甘松桂之若味夷皮褐以頽形羡蝉蜕之匪日抚云蜺其若惊陵名山而屡憩过岩室而披情虽未偕于至道且缅絶于世缨指松菌而兴言良未齐于殇彭【`此一章叙学仙者虽未及佛道之髙然出于世表矣浮丘公是王子乔师安期先生是马明王师二事出列仙传洞眞经云今学仙者亦明师以自发悟故不辞苦味頽形也庄周云和以天倪倪者崖也数经历名山遇余岩室披露其情性且获长生方之松菌殇彭邈然有间也`】山作水役不以一牧资待各徒随节竞逐陟岭刊木除榛伐竹抽笋自篁擿篛于谷扬胜所拮秋冬□获野有蔓草猎涉蘡薁亦醖山清介尔景福苦以木成甘以防熟慕椹髙林剥芨岩椒掘蒨阳崖擿隂标昼见搴茅宵见索绹芟菰剪蒲以荐以茭既坭既埏品收不一其灰其炭咸各有律六月采蜜八月扑栗备物为繁略载靡悉【`此一章谓是山作及水役采拾诸事也然渔猎之事皆不载杨扬桃也山间谓之木子□音覆字出字林诗人云六月食郁及薁猎涉字出尔雅木木酒味苦播播酒味甘并至美兼以疗病橎治痈核木治痰冷椹音甚味似菰菜而胜刊木而作之谓之慕芨音及采以为纸蒨音倩采以为□音尠采以为饮采蜜扑栗各随其月也`】若乃南北两居水通陆阻观风瞻云方知厥所【`两居谓南北两处各有居止峰崿阻絶水道通耳观风瞻云然后方知其处所`】南山则夹渠二田周岭三苑九泉别涧五谷异巘羣峰参差出其间连岫复陆成其坂众流溉灌以环近诸提拥抑以接逺逺堤兼陌成流开湍凌阜泛波水往步还还回往匝枉渚员峦呈美表趣胡可胜殚抗北顶以葺馆殷南峰以啓轩罗曽崕于户里列镜澜于牕前因丹霞以赪楣附碧云以翠椽视奔星之俯驰顾【`原本阙二字`】之未牵鹍鸿翻翥而莫及何但燕雀之翩翾汍泉傍出潺湲于东檐桀壁对跱硿礲于西霤修竹葳蕤以翳荟灌木森沈以防茂萝蔓延以攀援花芬薫而媚秀日月投光于柯间风露披清于防岫夏凉寒燠随时取适阶基回互橑櫺乘隔此焉卜寝翫水弄石迩即回眺终嵗罔斁伤美物之遂化怨浮龄之如借眇遯逸于人羣长寄心于云霓【`南山是开创卜居之处也从江楼步路跨越山岭緜亘田野或升或降当三里许涂路所经见也则乔木茂竹缘畛弥阜横波疎石侧道飞流以为寓目之美观及至所居之处自西山开道迄于东山二里有余南悉连岭叠嶂青翠相接云烟霄路殆无倪际从迳入谷凡有三口方壁西南石门世缺南缺池东南皆别载其事縁路初入行于竹迳半路阔以竹渠涧既入东南傍山渠展转幽奇异处同美路北东西路因山为鄣正北狭处践湖为池南山相对皆有崖岩东北枕壑下则清川如镜倾柯盘石被隩映渚西岩带林去潭可二十丈许葺基构宇在岩林之中水卫石阶开牕对山仰跳曽峰俯镜濬壑去岩半岭复有一楼迥望周眺既得逺趣还顾西馆望对牕户緑崖下者密竹防迳从北直南悉是竹园东西百丈南北百五十五丈北倚近峰南眺逺岭四山周回溪涧交过水石林竹之美岩岫防曲之好备尽之矣刋翦开筑此焉居处细趣密翫非可具记故较言大势耳越山列其表侧傍缅缺　为异观也`】因以小湖邻于其隈众流所凑万泉所回泛滥异形首毖终肥别有山水路邈缅归【`泛滥肥毖皆是泉名事见于诗云此万泉所凑名有形势`】求归其路乃界北山栈道倾亏磴阁连卷复有水迳缭绕回圆弥弥平湖澄渊孤岸竦秀长洲芊緜既瞻既眺旷矣悠然及其二川合流异源同口赴隘入险俱会山首濑排沙以积丘峰倚渚以起阜石倾澜而捎岩木映波而结薮迳南漘以横前转北崖而掩后隐丛灌而悉晨暮托星宿以知左右【`往返经过自非岩涧便是水迳洲岛相对皆有趣也`】山川涧石洲岸草木既标异于前章亦列同于后牍山匪砠而是岵川有清而无浊石傍林而插岩泉协涧而下谷渊转渚而散芳岸靡沙而映竹草迎冬而结葩树凌霜而振緑向阳则在寒而纳煦面隂则当暑而含雪连冈则积岭以隐嶙举峰则羣竦以嶻浮泉飞流以写空沈波潜溢于洞穴凡此皆异所而咸善殊节而俱悦【`土山载石曰砠山有林曰岵此章谓山川众美亦不必有故总叙其最居山之后事亦皆有寻求也`】春秋有待朝夕须资既畊以饭亦桑贸衣艺菜当肴采药救頽自外何事顺性靡违法音晨听放生夕归研书赏理敷文奏怀凡厥意谓扬较以挥且列于言诫特此推【`谓寒待緜纩暑待絺绤朝夕餐饮设此诸业以待之药以疗病又在其外事之相推自不得不然至于听讲放生研书敷文皆其所好韩非有扬较班固亦云扬较古今其义一也左思曰为左右扬较而陈之`】北山二园南山三苑百果备列乍近乍逺罗行布株迎早晩猗蔚溪涧森疎崖巘杏坛柰园橘林栗圃桃李多品梨枣殊所枇杷林檎带谷映渚椹梅流芬于回峦椑柿被实于长浦【`庄周云渔父见孔子杏坛之上维摩诘经柰树园扬雄蜀都赋云橘林左太冲亦云户有橘柚之园桃李所植甚多枣梨事出北河济之间准颖诸处故云殊所也`】畦町所艺含蕊借芳蓼蕺葼荠葑菲苏姜緑葵眷节以怀露白薤感时而负霜寒葱标蒨以陵隂春藿吐苕以近阳【`葑菲见诗柏舟中管子曰北伐山戎得寒葱庾阐云寒葱挺园灌溉自供不待外求者也`】弱质难恒颓龄易丧抚鬓生悲视顔自伤承清府之有术冀在衰之可壮寻名山之奇药越灵波而憇辕采石上之地黄摘竹下之天门摭曽岭之细辛拔幽涧之溪荪访钟乳于洞穴讯丹阳于红泉【`此皆往年之药即近山之所出有采拾欲以消病也`】安居二时冬夏三月逺僧有来近众无阙法鼓朗响颂偈清发散花霏蕤流香飞越析旷刼之微言说像法之遗旨乘此心之一豪济彼生之万理啓善趣于南倡归清畅于北机非独惬于予情谅佥感于君子山中兮清寂羣纷兮自絶周听兮匪多得理兮俱悦寒风兮骚屑面阳兮常热炎光兮隆炽对隂兮霜雪揭曽台兮陟云根坐涧下兮越风穴在兹城而谐赏传古今之不灭【`众僧冬夏二时坐谓之安居輙九十日众逺近聚萃法鼔颂偈华香四种是斋讲之事析说是斋讲之议乘此之心可济彼之生南倡者都讲北机者法师山中静寂实是讲说之处兼有林木可随寒暑恒得清和以为适也`】好生之笃以我而观惧命之尽吝景之欢分一往之仁心拔万族之险难招惊魂于殆化收危形于将防漾水性于江流吸云物于天端覩腾翰之颃颉眎鼓鳃之往还驰骋者傥能狂愈猜害者或可理攀【`云物皆好生但以我而观便可知彼之情吝景惧命是好生事也能放生者但有一往之仁心便可抜万族之险难水性云物各寻其生老子云驰骋田猎令人心发狂猜害者恒以忍害为心见放生之理或可得悟也`】哲人不存怀抱谁质糟粕犹在啓縢剖袠见柱下之经二覩濠上之篇七承未散之全朴救巳頽于道术嗟夫六艺以宣圣教九流以判贤徒国史以载前纪家传以申世模篇章以成美刺论难以覈有无兵技医日防筮梦之法风角冢宅算数律历之书或平生之所流览并于今而□诸验前识之丧道抱一徳而不渝【`庄周云轮扁语齐桓公公之所读书圣人之糟粕縢者金縢之流也柱下老子濠上庄子二七是篇数也云此二书最有理过此以往皆是圣人之教独往者所□`】伊昔龆齓实爱斯文援纸握管会性通神诗以言志赋以敷陈箴铭诔颂咸各有伦爰暨山栖弥历年纪幸多暇日自求诸已研精静虑贞观厥美怀秋成章含笑奏理【`谓少好文章及山栖以来别縁既□寻虑文咏以尽暇日之适便可得通神防性以永终朝`】若乃乘摄持之告评养达之篇畏絶迹之不逺惧行地之多艰均上皇之自昔忌下衰之在旃投吾心于髙人落宾名于圣贤广灭景于崆峒许遯音于箕山愚假驹以表谷涓隐岩以搴芳庚宅垒以葆和舆陟峩而善狂莱庇防以织畚徐韬魏而采芋皓栖商而颐志卿寝茂而敷词郑别谷而永逝梁去霸而之会髙居唐而胥宇台依崖而穴墀咸自得以穷年眇贞思于所遗【`老子云善摄生者庄子云谓之不善持生又云养生有无崖达生者不务生之所无奈何絶迹上皇下衰宾名义亦皆出庄周广成子在崆峝之上黄帝之师也许由隐于箕山尧以天下让而不取愚公居于驹阜齐桓公逐鹿入山见之涓子隐于宕山好饵求告伯阳琴心三篇庚桑楚得老子之道居畏垒之山楚狂接舆楚王闻其贤使使者聘之于是遂游诸名山在蜀峩眉山上徐无鬼岩栖魏侯劳之问先生苦山林矣乃肯见寡人无鬼问君绌嗜欲屏好恶则耳目察矣常菜芋栗老莱子耕于防山之阳著书十五篇言道家之事织畚为业四皓避秦乱入啇深山汉祖召不能出司马长卿髙才而处世不乐预公卿大事病免家居茂陵郑子眞耕隐谷口大将军王鳯礼聘不屈遂与弟子别于山阿终身不反梁伯鸾隐霸陵山中耕织以自娱后复入会稽山台孝威居武安山下依崖为土室采药自给髙文通居西唐山从容自娯也`】暨其窈窕幽深寂寞虚逺事与情乖理与形反既耳目之靡端岂足迹之所践蕴终古于三季俟通明于五眼权近虑以停笔抑浅知而絶简【`谓此既非人迹所求更待三明五通然后可践履耳故停笔絶简不复多云冀夫赏音悟夫此旨也`】  

郊居赋　　　　　　　　　　【`梁`】沈　约  

惟至人之非己固物我而兼忘自中智以下洎咸得性以为场兽因窟而获骋鸟先巢而后翔陈巷穷而业泰婴居湫而徳昌侨栖仁于东里鳯晦迹于西堂伊吾人之褊志无经世之大方思依林而羽戢愿托水而鳞藏固无情于轮奂非有欲于康庄披东郊之寥廓入蓬藋之荒茫既从竖而横搆亦风除而雨攘昔西汉之标季余播迁之云始违利建于海昏创惟桑于江汜同河济之重世逾班生之十纪或辞禄而反耕或弹冠而来仕逮有晋之隆安集艰虞于天步世交争而波流民失时而狼顾延乱麻于井邑曝如莽于衢路大地旷而靡容昊天逺而谁诉伊皇祖之弱辰逢时艰之孔棘违危邦而窘惊访安土而移即肇胥宇于朱方掩闲庭而宴息值龙顔之郁起乃凭风而矫翼指皇邑而南辕驾修衢以骋力迁华扉而来啓张髙衡而徙植傍逸陌之修平面淮流之清直芳尘浸而悠逺世道忽其窊隆緜四代于兹日盈百祀于惟躬嗟庐之难保若陨箨之从风或诛茅而翦棘或既西而复东乍容身于白社亦寄孥于伯通迹平生之耿介实有心于独往思幽人而轸念望东皋而长想本忘情于徇物徒羁绁于天壤应屡叹于牵丝陆兴言于世网事滔滔而未合志悁悁而无爽路将殚而弥峭情薄暮而逾广抱寸心其如兰何斯愿之浩荡咏归欤而踯局眷岩阿而抵掌逢时君之丧徳何凶昏之孔炽乃战牧所未陈实升陑所不记彼黎元之喋喋将垂兽而为饵瞻穷昊而无归虽非牢而被胾始叹丝而未覩终逌组而后值寻贻爱乎上天固非民其莫甚授冥符于井翼实灵命之所禀当降监之初辰值积恶之云稔宁方割于下塾廓重氛于上墋躬靡暇于朝食常求衣于夜枕既牢笼于妫夏又驰驱乎轩顼徳无逺而不被明无微而不烛鼓泽于大荒播仁风于遐俗辟终古而遐念信王猷其如玉值衔图之盛世遇兴圣之嘉期谢中涓于初日叨光佐于此时阙投石之猛志无飞矢之丽辞排阳乌而命邑方河山而啓基翼储光于三善长王职于百司兢鄙夫之易失惧宠禄之难持伊前世之贵仕罕纡情于丘窟譬丛华于楚赵每骄奢以相越筑甲馆于铜駞并髙门于北阙辟重扄于华阃岂蓬蒿所能没教传嗣于墝壤何安身于穷地味先哲而为言固余心之所嗜不慕权于城市岂邀名于屠肆咏希微以考室幸风霜之可庇尔乃傍穷野抵荒郊编霜菼葺寒茅搆栖噪之所集筑町疃之所交因犯檐而刋树由妨基而翦巢决淳洿之汀濙塞井甃之沦坳艺芳枳于北渠树修杨于南浦迁瓮牖于兰室同肩墙于华堵织宿楚以成门籍外扉而为戸既取隂于庭樾又因篱于芳杜开阁室以逺临辟髙轩而旁覩渐沼沚于霤垂周塍陌于堂下其水草则苹萍芡芰菁藻蒹菰石衣海发黄荇緑蒲动红荷于轻浪覆碧叶于澄湖餐嘉实而却老振羽服于清都其陆卉则紫鼈緑葹天着山韭鴈齿糜舌牛唇彘首布濩南池之阳烂漫北楼之后或羃渚而芘地或萦牕而窥牖若乃园宅殊制田圃异区李衡则橘林千树石崇则杂果万株并豪情之所侈非险志之所娯欲令纷披蓊郁吐緑攒朱罗牕映户接霤承隅开丹房以四照舒翠叶而九衢抽红英于紫蔕衔素蕊于青跗其林鸟则翻泊颉颃遗音下上楚雀多名流嘤杂响或斑尾而绮翼或緑衿而綘颡好叶隐而枝藏乍间关而来往其水禽则大鸿小鴈天狗泽虞秋鹥冬鶒修鹢短鳬曳参差之弱藻戏瀺灂之轻躯翅抨流而起沫翼鼓浪而成珠其鱼则赤鲤青鲂纎鯈钜鳠碧鳞朱尾修颅偃頟小则戏渚成文大则喷流扬白不兴羡于江海聊相忘于余宅其竹则东南独秀九府擅奇不迁植于淇水岂分根于乐池秋蜩吟叶寒雀噪枝来风南轩之下负雪北堂之垂访往涂之轸迹观先识之情伪每诛空而索有皆指难而为易不自巳而求足并尤物以兴累亦昔士之所迷而今余之所避也原农皇之攸始讨厥播之云初肇变腥以粒食乃人命之所储寻井田之往记考阡陌于前书顔箪食而乐在郑髙廪而空虚顷四百而不足畞五十而有余抚幽衷而局念幸取给于庭庐纬东菑之故耜浸北畞之新渠无褰防于晓蓐不抱惄于朝蔬排外物以齐遣独为累之在余安事千斯之积不羡汶阳之墟临巽维而骋目即堆冢而流眄虽兹山之培塿乃文靖之所宴驱四牡之低昂响繁笳之清啭罗方圆而绮错穷海陆而兼荐奚一权之足伟委千金其如线试抚臆而为言岂斯风之可扇将通人之逺旨非庸情之所见聊迁情而徙睇识方阜于归津带修汀于枉渚肇举锸于彊秦路萦吴而款越涂被海而通闽怀三岛以长念伊故乡之可珍实愆期于晩嵗非失步于方春何东川之濔濔独流涕于吾人谬参贤于昔代亟徒游于兹所侍防旄而齐辔陪龙舟而遵渚或列席而赋诗或班觞而宴语繐帷一朝冥漠西陵忽其葱楚望商飇而永叹每乐恺于斯观始则钟石锵鈜终以鱼龙澜漫或升降有序或浮白无算贵则邴魏萧曹亲则梁武周旦莫不共霜雾而歇灭与风云而消散眺孙后之墓田寻雄霸之遗武实接汉之后王信开吴之英主指衡岳而作镇苞江汉而为防徒征言于石椁遂延灾于金缕忽芜秽而不修同原陵之膴膴宁知蝼蚁之与狐兔无论樵刍之与牧竖睇东巘以流目心凄怆而不怡盖昔储之旧苑实博望之余基修林则表以桂树列草则冠以芳芝风台累翼月榭重栭千栌捷嶫百栱相持皁辕林驾兰枻水嬉逾三龄而事往忽二纪以历兹咸遗漫以荡涤非古今之异时回余眸于艮域觌髙馆于兹岭虽混成以无迹实遗训之可秉始餐霞而吐雾终陵虚而倒景驾雌蜺之连蜷泛天江之悠永指咸池而一息望瑶台而髙骋匪爽言以自姱冀神方之可请惟钟岩之隐郁表皇都而作峻盖望秩之所宗含风云而吐润其为状也则巍峩崇崒乔枝拂日嶤嶷岧嵉坠石堆星岑崟峍屼或坳或平盘坚枕卧诡状殊形孤嶝横插洞穴斜经千丈万仞三袭九成亘绕州邑款跨郊坰素烟晩带白雾晨萦近循则一岩异色逺望则百岭俱青观二代之茔兆覩摧残之余成顚沛于虐竖康敛衿于虚器穆恭己于岩廊简游情于肆烈穷饮以致灾安忘怀而受祟何宗祖之奇杰威横天而陵地惟圣文之缵武殆隆平之可至余世徳之所君仰遗封而掩泪神寝匪一灵馆相距席布骍驹堂流桂醑降紫皇于天阙延二妃于湘渚浮兰烟于桂栋召巫阳于南楚扬玉桴握椒糈怳临风以浩唱折琼茅而延伫敬惟空路邈逺神踪遐阔念甚惊飇生犹聚沫归妙轸于一乘啓扉于三达欲息心以遣累必违人而后豁或结橑于岩根或开櫺于木末室闇萝茑檐捎松栝既得理于兼谢固忘怀于饥渴或攀枝独逺或陵云髙蹈因葺茨以结名犹观空以表号得忘巳于兹日岂期心于来报天假余以大徳荷兹赐之无疆受老夫之嘉称班燕礼于上庠无希骥之秀质乏如珪之令望邀昔恩于旧主重匪服于今皇仰休老之盛则请微躯于夕阳劳蒙司而获谢犹奉职于春坊时言归于陋宇聊暇日以翱翔栖余志于净国归余心于道场兽依墀而莫骇鱼牣沼而不纲旋迷涂于去辙笃后念于徂光晩树开花初英落蕊或异林而分丹青乍因风而杂红紫紫莲夜发红荷晓舒轻风微动其芳袭余风骚屑于园树月笼连于池竹蔓长柯于檐桂发黄华于庭菊冰悬埳而带坻雪萦松而被野鸭屯飞而不散鴈髙翔而欲下并时物之可怀虽外来而非假实情性之所留滞亦志之而不能舍也伤余情之頽暮惧忧患其相溢悲异轸而同归欢殊方而并失时复托情鱼鸟归闲蓬荜旁阙呉娃前无赵瑟以斯终老于焉消日惟以天地之恩不报书事之官靡述徒重于髙门之地不载于良史之笔长太息其何言羞愧心之非一  

幽居赋【`有序　　　　　　　　唐`】陆防  

陆子居全呉东踞长洲故苑一里阖关不通人事且欲吟咏性情曰燕居则仲尼有之矣曰卜居则屈原有之矣曰闲居则潘岳有之矣曰郊居则沈约有之矣既抱幽忧之疾复为低下之居乃作幽居赋其序云余小学穷早持坚白其生也悬疣附赘其材也戴瘿衔瘤居无养拙之资出有倦游之叹初张蓬矢尝逞志于四方未佩桃殳敢违仁于一日虽家风未泯而世徳全衰门等韦平材兼魏邴激清芬而镇俗追雅望于图形荀朂乃天下表仪裴秀为朝端领褎朱轮十乘紫诏千篇炳若星辰粲乎竹帛俯观图课谬辱孙谋五鼎萧条赐书零落漆工秫酒几欲沈沦故栗空桑屡瞻摧折刘超刘毅俱无儋石之储许迈许询共有山林之志思凿坯以遯聊倚树而吟师道气于肠扣兵铃于鱼腹穷年学历不遇白猿隔日伏痁未擒黄鹢止则葭墙艾席行则葛履柴车仲宣方翫于棊枰叔夜遂眠于鍜灶既而草知晦朔木让荣枯因推墨别为三复悟儒分至八何晏之言道徳不及王生郑之注春秋裁同服氏初陈梗槩渐入精微探桓范之智囊掘张凭之理窟遗其耳目然后谓之聪明差若毫厘乌足言夫大小加以病唯鬬蚁力止戡蝉帘帷非翡翠之荣钟鼓岂爰居所乐遂求衡泌聊以栖迟建一畞之宫忝称儒者置十金之产雅叶中人晏子以嚣尘可容曹公以泥水自蔽罗含宋玉尝戾止于荆蛮萧相武侯亦潜安于僻巷杨徳祖家唯弱栁殷仲文庭只枯槐冯衍姜辛繁钦苔碧复有稻名半夏药号恒春长榆亦降星精脩竹乃生云母潘尼馆里尝闻柰素瓜甘庾信园中亦话枣酸棃酢窃观流咏雅尚清风古今攸同圣贤何逺武仲游于沛泽伊尹耕于有莘予欲无言回不愿仕神交六位方为卖卜之人歌动五噫竟作赁舂之客况有布袍纶帽尚足朝昏羽扇貂裘犹堪寒暑得以书抽虎仆射用牛螉自理茶租闲披钓褐经称小品还下二百籖赋为名都略防八十处下问得犂涂之义徐听闻愬怒之诗既已逢原遂成摛翰非因授简切拟题鞭不能粉泽大猷且用黄稗说贻于好事希逢得意而传责以壮夫甘受子云之笑赋云  

太伯勾呉通侯旧里地接虎丘门连鹤市比顔巷兮非陋方赐墙兮犹峙乐令有名教之乐必以人行庄生乃道家者流咸从达起彼既得矣予何谢焉欲神游于浩气法大隐于遗编鲁仲孙衣止七升之布栾武子食无一卒之田贱不容忧贫唯可贺冥心而姑务藏疾卷舌而谁能击堕争先敢脱乎牛车自给方营于马磨噫秦时亡命竟作帝师吁汉末遗臣皆称王佐吾焉用此仆病未能艺合欢求解恚之方饵陟厘明攻冷之征悲少歌于赵壹喜长啸于孙登万古骚人逺追乎橘浦百金攎事近出于松陵亦慕偷桃还怜嗜芰何慙尺蠖之屈未损丈夫之志投簪隐几聊思夷甫谈搦札濡毫耻效文通奏记夫静者躁之君名者实之宾进不叅于多士退宜追乎逸人烦原士之五畞托髙风于四邻才祛燥湿稍逺嚣尘以日系时且复穷乎鲁史穿池种树正欲类于齐民室乏崇墙墉非缩坂因坎窞以为洫借防笼而表限孟戒无是非之心阮通能青白之眼床鹿帻讶招隐兮何迟橡饭菁羮笑谋生之太简是知名安可钓笔不堪耕有白鳯之才乃先为赘客有雕龙之辩然后为狂生雄自投而几死祢动妄而将行外嬖方施孟子虚陈乎仁义中谗既胜韩非徒恃其纵横况复支离壹郁旭陋蹇吃材甚散而寡文体素羸而多疾隂铿药铫披晓幌以皆来徐邈酒铛拥寒炉而必出然忘物我混穷通将大宗师理叶与握眞宰情同优游塞马俛落冥鸿窃慕王晞眷恋于良辰美景深符谢惠留连于明月清风得不分碕岸而饰荒台辍金钱而顾佳树莼丝兮欲萦千里草带兮初围十步頽垣抱碧无非海发山衣暗坐飘红尽是松脂桂蠧加以篱边种菊堂后生萱覆井之新桐乍引临牕之旧竹犹存花妨过帽栁碍移门梦去而云遮絶洞樵归而水绕孤村遇景逍遥就鱼鸟之情乐开襟散诞见羲皇之道尊早濯言泉屡游经苑忧中废而将落惧无文而不逺豹管闲窥羊岐忘返搜束晳之云缺补陈农之已遯梁太祖府充名画咸得奇踪王子敬家聚羣书率多异本何尝髣髴莫究分毛徒羡夫玉杯朱之号美象格犀簪之态髙宁为朴野不称蓬蒿恨残编之未购奚雅具以为劳况乎栖平芜古木之地壮被褐拥防之事宜其梓合巾箱藤交饼笥炊秕稗以为食剖瓠匏而作器荷蓧而行据梧而睡妖能胜徳休占贾谊承尘醉可全眞但舞王戎如意其间豁尔此外萧然姜肱则唯卧一被江华则还留半氊望夫子之门墙乃过数仭顾先生之履韤不翅双穿敢惊时而独行聊收视而返听岂可浪废关虚揺谭柄夜将半而谁容月每旦而谁评清言不屈孙刘难减于中军善讲无穷支许那轻于小令式抽易绪或扣老端演精微于简易消澹泊于艰难澄如井水界若长竿兴牛心者赴敌持麈尾者升坛交衡而予防初利顿挫而风霜正寒兴公雅对仲祖旁观始信何才当指地于丞相方知习健抗弥天之道安彼濩落而无容且萧条而髙寄兼耳目以咸外曷丘园之足贲幸春物之向荣别天姿而见遗隂者负而阳者胜孰谓多机瘠者后而腴者先奚为一气真宰难问洪钧肯留人间未适象外何求纵使掬烟霞而傲睨骑日月以嬉游乘刚直上摄景冥搜横絶乎四海飞扬兮十洲读仙氏之琅书安能解愠倾洛公之金醴几得消忧不假大招宁驰别国悲旧乡之何在望平原之无极叹钟鼎以沈光向鱼樵而骋力庚桑有道犹居畏垒之山接舆佯狂亦取杶栌之食徐夸下舍陶爱吾庐上法于陵之畦圃旁分建业之村墟时牵殗碟自把渠疏友乏惠施莫解连环之义翳无文挚谁知方寸之虚存其道而或通失其居而后阻才将命兮分坎防性与时兮共龃龉间游广泽何学弋于蒲且终蹈沧溟更移家于芋屿夫动以劳吾身静以伏吾神茍能推于用舍自足究乎天人思任诞于穷檐何辞井臼不求容于假径何患荆榛沈冥者朴素之源毁誉者浮华之辙蓍名聚雪仍招死草之讥琴号落霞尚被枯桐之说佐圣则幽赞成功逢贤则雅旨攸发同于徳者大亦宜然殷宗命相于岩下周武迎师于渭邉有东山北郭之风才能养素有左公右侯之计未足图全羌浩叹而长吟畏兰凋而蕙歇清樽方滟于瑶水宝瑟坐凝于华月归田少接尤疑斥鷃追飞羽猎相逢可谓芜菁唐突  

端居赋【`有序　　　　　　　　宋`】种　放  

予尝阖扉而居不乐他游未尝以一词輙干公侯以借浮誉门外苔封草纎非知己之深者无一造其居或罪予曰嗟乎明逸上有明天子贤执事子独贫且贱耻也又易称君子以贞凶子其有是乎予退而作端居赋山鸟寂寂梧隂昼碧穷居退夫耿然不怿精神沮而徜徉冠履陋而踧踖顔沈酣而未醒岂执迷而莫析固贻讥于独善尚多言而自释鲸鹏虽大无风波而何益胡粤万里舍舟车而奚适在圣贤虽有志于下民孰能无位而立辟况予才不造于往哲名器敢期于茍得在得丧不忘于明圣顚沛必思于正直终皮弁以自守恶鹬冠以假饰进不妄而嘻嘻退不怨而戚戚故孟轲有言虽有镃基不如逢乎有年顔氏几圣乐在陋巷亦将育乎令徳兹穷通之自信匪古今之可尤顾窃位而择肉兮予诚自羞宁守道而食芹兮中心日休予将息万竞消百忧养浩气于蓬茅之下饮清源于渊默之流侣鸾鹄兮云霓之表终焉冺众议之啾啾  

岩栖赋　　　　　　　　　　【`唐`】呉　筠  

感圣之垂训悟已亲而名疎言可放而从默身应卷而忽舒爰鹪鹩之巢林在一枝而有余性所悦而难违托兹山以结庐果栖迟而我惬即逍遥之灵墟观其缭崇峦横峻谷激泌泉罗森木后巍峩以萦纠前参差而耸伏追隂壑之夏凉偃阳崖之冬燠美劲节于松筠翫幽芳于兰菊虚籁清耳闲云莹目因海鹤以警夜任鹍鸡以知旭虑静于无扰神恬于寡欲于是歌考槃于诗人讽嘉遯于大易逺浮俗之艰险消毁誉之损益蹈方外之坦途信可免于兢惕既即隂以息影由不行而灭迹虽区中之末计实世途之良策人所弃而巳收故处约而恒适览无见以收视听无声以黜聪和匪専于防酒乐奚必于丝桐焚清香以练气啓玉检而击防期遗滞于昭旷庶近真于感通鉴太虚之有象覆妙用之非空朝天甚简采药多暇形犹资于吐纳意已迸于将迓知道无废兴而物有存谢故挹生本而常生体化宗而不化萧萧絶尘境谁与邻迹逺而朋游益旷机忘而鸟兽可驯韵靡叶于当时心常依于古人仰由皓之逸轨咏羲农之化淳师黄老之奥友松乔之道真慙无功之逮物良独善于吾身秪所幸其自得敢韬精于隐沦  

何卜赋　　　　　　　　　　【`唐`】刘禹锡  

余既幻惑力命之说兮身久放而愈疑心回穴其莫晓兮将取质夫东楚人俗巫而好术兮叟有鬻卜而来思乃招而讯之曰嘻人莫不塞有时而通伊我兮久而愈穷人莫不病有时而间伊我兮久而滋蔓吾闻人肖五行动止有则四时转续变于所极一嵗之旱人斯具舟三月之热人斯具裘极必反焉其犹合符子首圆而足方子腹隂而背阳胡形象之有肖而变化之殊常经曰剥极则贲居贲而未尝剥者其谁否极受泰居否而未尝泰者又其谁鹤胡不截鳬胡不禆夔何罚而踸踔蚿何功而扶持纷纭恣睢交作舛驰似与似夺似信似欺孰主张之问于子卜者曰招我以粗问我以微有天下之是非有仁人之是非在此为美兮在彼为蚩或昔而成或今而亏君问曷由主张其时时乎时乎去不可邀来不可逃淹兮孰舍操堇之毒豕苓鸡首之贱毛各于其时而伯其曹屠龙之伎非曰不伟时无所用莫若履狶作俑之工非曰可珍时有所用贵于斲轮络首縻足兮骥不能跬前无所阻兮跛鼈千里同涉于川其时在风防者之吉泝者之凶同艺于野其时在泽伊穜之利乃穋之厄故曰是邪非邪主者时邪谅淑恶之同岀兮顾所丁之若何夫如是得非我美失非我耻其去曷思其来曷期姑蹈常而俟之夫何卜为言讫执而起予退而作何卜赋于是蹈道之心一而俟时之志坚内视羣疑犹冰释然  

## 御定历代赋汇外集卷十三  

旷达  

畅赋【`有序　　　　　　　　魏`】曹　植  

夫富者非财也贵者非宝也或有轻爵禄而重荣声者或有反性命而徇功名者是以孔老异情杨墨殊义聊作斯赋名曰畅  

夫何希世之大人罄天壤而作皇该仁圣之上义据神位以统方补五帝之漏目缀三代之维纲侥余生之幸禄遘九二之嘉祥上同契于稷卨降合颖于伊望思荐宝以继佩怨和璞之始镌思黄钟以协律怨伶防之不存嗟所图之莫合怅蕴结而延伫希鹏举以抟天蹶青云而奋羽舍余驷而改驾任中才之展御望前轨而致策顾后乘而安驱匪逞迈之短修取全真而保素道徳以为宇筑无怨以作藩播慈惠以为圃畊柔顺以为田不愧景而慙魄信乐天之何欲逸千载而流声超遗  

黎而度俗  

登真赋　　　　　　　　　　【`唐`】呉　筠  

悟世促而道永知名踈而体亲遂忘机而灭迹方链骨而清神道不予欺兮感通象罔天必我鉴兮保合元真隂滓落而形超阳灵全而羽化惟九仙之奕奕降八景而来迓何霓旌之悠扬吾其整此霄驾持造化之系出存亡之表游四野之冥冥近三辰之皎皎涉虚寥之浩旷觉宇宙之卑湫龙鸾竦兮升我于都流玉音于至寂散金光于大无星官后从云将前驱使八威于六领荡遗祅于天衢麾百魔以震伏总万灵以游娱翠旄纷纷兮拂重霄而凌厉入阊阖之九辟过太微而一憩倚华盖而招真登紫庭而谒帝饮予以沆瀣乐予以钧左盼夫郁仪右瞻乎结璘信巍巍以荡荡肃肃而振振享防斯彻遨嬉未巳泛河之广流搴析木之芳蕊灵杳霭而八冲宝云沓而四起谅兹境之足悦乃此情之匪留扬玉轮以迳进更冉冉而上浮控三气而髙举何万夫之足越觐元始于玉晨谒虚皇于金阙真朋森而无算咸顾予以致恱于是凝而为有散而为宗见不以察闻不以聪视极于无际听周于无穷动不因心飞不假翼与浩刼而灵长视万椿为一息或跻绮合之榭或宴圆华之房蹑太漠之清迥弄明霞之焜煌仰瑶岭之嵯峨俯碧津之汤汤罗绛树之杳蔼激神风之琳琅何至乐之历极永逍遥以为常  

纪道徳赋　　　　　　　　【`五代`】杜光庭  

道徳清虚黙生帝先为圣则听之不闻抟之不得至徳本无为人中多自惑在洗心而息虑亦知白而守黒百姓日用而不知上士勤行而必克既鼔铸于乾坤品物信克牣乎东西南北三星髙拱兮任以自然五常垂衣兮修之不忒以心体之者为四海之主以身挽之者为万夫之特有皓齿青娥者为伐命之斧蕴奇谋广智者为盗国之贼曽未若轩后顺风兮清静自化曽未若皋陶迈种兮温恭允塞故可以越圆清方浊兮不始不终何止乎居九流五常兮理家理国岂不闻乎天地非道徳也无以清宁岂不闻乎道徳于天地也有逾绳墨语不云乎仲尼有言朝闻道夕死可矣所以垂万古历百王不敢离之于顷刻怀古今云古今感事伤心惊得丧叹浮沈风驱寒暑川注光隂始衒朱顔丽俄悲白发侵嗟四豪之不返痛七贵以难寻夸父兴怀于落照田文起怨于鸣琴鴈足凄凉兮传恨绪鳯台寂寞兮有遗音朔漠幽囚兮天长地久潇湘隔别兮水阔烟深谁能絶圣韬贤餐芝饵术谁能含光遯世链石烧金君不见屈大夫纫兰而发谏君不见贾太傅忌鵩而愁吟君不见四皓避秦峩峩恋商岭君不见二疎辞汉飘飘归故林胡为乎冒进贪名践危途与倾辙胡为乎怙权恃宠顾华饰与雕簪吾所以思抗迹忘机用虚无为师范吾所以思去奢灭欲保道徳为规箴不能劳神效苏子张生兮于时而纵辩不能劳神效杨朱墨翟兮挥涕以沾襟  

空同赋　　　　　　　　　　【`宋`】朱　子  

何孟秋之夜兮心憀戾而弗怡偃予躯之既宁兮神杳杳兮寒闺云幄掩而弗扄兮璧带耿而夜光宕予魄而不得视兮怅竚立其怔营灵修顾予而一笑兮欢并坐之从容寐将分而不忍兮旦欲往而焉从眷予衷之廓落兮奄愁结而増忡超吾升彼昆仑兮路脩逺而焉穷忽凭危以临睨兮薉广寒与阆风信真际之明融兮又何必怀此梦也矢予词以自写兮盍将反予斾乎空同  

栖深赋　　　　　　　　　　【`元`】刘　诜  

六合之内八荒之壖匪皋匪涘不甸不防有冈伏兴望之芊緜盖得名于吾党而托之乎槐黄之一言于是过者喟然而语曰此非姓溪以冉而名谷以隐者之盘旋邪非科目之巳逺而寄想象于千年者邪爰有有道筑居其巓问其所从来则盖元祐之初年矣青山缭屋古木横天篱楥翳涂藤茨入椽内环洗墨之池外绕种秫之田竹分径造之所蔬满日涉之园春林雨过花涧流泉孤莺自啼时鸟杂喧清风坠箨永日闻蝉焚香起坐茶味入禅微凉萧瑟林木自弦秋清赋诗脱叶如笺天寒酒熟梅花入檐峰雪成画墙暾献暄阅大化之迭序甘穷居以为縁族四世而芜狭乃搆寛于厥先折干云以为栋逝栖乌而为櫋鸣机隐于内霤藏籍矗于西偏文公题记韵士赞篇风月不待献而弥胜江山不假饰而増妍念百年之种树终自庇于本根又歌聚之从起待千载之云闻岂瓢风之昼语异茅雨之夜眠比隐橘而非幻拟种桃而非仙于是先生欣然而笑曰深矣吾之栖也可以骄元亮而傲玉川矣客有难之曰吾闻浅深表里所分山之深也在谷水之深也为渊今先生之居介毫末于一马寄圭粟于大千南匪其中北匪其边而先生何所指以为深焉左眺髙闉右接广阡暍车望其林翳饥袂想其吹烟而先生何所恃以为深焉穷搜逐讨谈空説问字填巷受经款门使昧者欲赴于其燧辩者欲磨于其坚而先生何所匿以为深焉先生曰夫泥于迹者常有所穷游于化者或有所全吾闻至人入水不濡入火不热会光尘于一隙混泾渭于同源故卜于肆者庸知其非隐行于市者安知其非仙嵇康好琴灵运游山伯伦酒狂张旭草颠岂所托之或浅常不离乎人间顾吾深之安在诚可指于目前彼山林之委块亦身外之附悬于是客莫能诘走若季咸望其栖而不见渺山水之苍然  

适忘赋　　　　　　　　　　【`元`】马祖常  

适机子遇忘机子于大都适机子曰若知吾适机乎凡羣动万汇丛生沓来肯綮轇轕泉渗穴开揣摩捭阖迎合附会孕奸媒糵逆承人意子不吾信请衍斯义惟是都也子欲浮闽越呉蜀则登舟子欲走并冀朔漠则升车若东若西或南或北扶耄挈稚囊金槖谷发轫则达不俟卜顾兹弗觉而踽踽龊龊木偶弗若譬骥之童鬛牛之食角子何不智甚邪忘机子曰子庸知我之厎蕴邪今子説我以私智啗我以功利隂塈厥丑阳涂其丽固妻妾之所羞而舆台之是贵我游神八纮而身寓一室心翫千古而视不离席幽晦莫耀韬閟莫测明是非于后世公得失于方策邈邈緜緜似消似息鉴空渊渟罔有形迹子令我登航浮流则航有覆令我升车涉途则车有轶何发轫之遽达而谬以不知目我哉适机子哑而愕噱而笑曰八纮寥廓子将奚托千古冥冥子庸用学晔煌煌之舆马烜赫赫之官爵彼幽晦与韬閟实狴犴与铃镯后世孰亲于妻奴方册孰快于女乐同生同死皋防羿浞世方溟渤兮翅瀺灂喔咿栗斯无害于仪鸱夷脂韦无损于皮若夫航之覆车之轶宁尽废车航也哉不智之机子复何辞忘机子拊髀鼓膺咍且呼曰初闻若之辩可骇可慕旋而筹之惟蟊惟蠧慨战国之口颊俾宗庙其墟墓墨焉朱焉悲丝泣路繄二贤虽诡迹于孔孟庶惮天于朝暮顺于骫骳改我轨步或嘘或煦或濡或呴杂肖翘于一喘羣黄卉于一澍擿埴索涂螟臝负吾恐祸天下之英才子且吞言而勿吐适机子曰有是哉姑置之子自砻尔璞我固淬我矟孰利孰钝厥效卓卓忘机子曰大璞不砻大金不淬蔑尔利钝奚伤至器二子方藻吻簧舌矛盾辩诘有马子者鲁仲连之流也以书连矢射其所曰夫天地精明人实肖形倥侗颛防教学陶钧盖金玉之合应匪忘适之异情子盍听钧天于广野觌万舞于天庭然后范圣度揆时中蹈龙蛇占鳯麟兹岂非庄周氏所谓天民者乎二子解围合盟而去  

云卧八极赋【`有序　　　　　　元`】吴师道  

集贤都事李君溉之风神髙迈夙有山林之趣题其室曰云卧八极取太白诗语也且命东阳吴某赋之愚观君方以才业用而其言将飘然独往者故为之具道其乐而复因末简以致意焉其辞曰  

承元之遐胄兮复孕灵于长庚敻髙姿之絶尘兮中湛然而洁清餐玉芝以为粮兮吸沆瀣于金茎袭荪兰之芳菲兮忧明珰之晶荧渺独立乎物表兮隘浊壤之营营羡山林之幽遐兮有白云之英英攀谢公之遗躅兮契希夷之髙情澹怡悦而自足兮谁与共兹一壑抚磐石以为牀兮翳长林以为幄被纯素之幽光兮睨浮游之冥漠罗孤弹之清琴兮送双翔之黄鹤咽飞泉而潄松风兮渺天宇之寥廓歘飞神而轻举兮凌倒景而上浮建采虹以为旗兮挟迅电以为辀前飞亷而后丰隆兮并羲和而奔流始发轫于旸谷兮拂予袂兮扶桑遵防隅而行迈兮遂穷历乎炎荒轶朱天之旷莽兮直参井之所当跨昆仑而越流沙兮求曜灵之所藏不周呀其欲合兮余超凌以径度驰闇野之重隂兮命烛龙使先路循尾闾而抵艮维兮复荡荡其无终予游曷其有尼兮聊弭节而从容旷一息而万里兮睇穷发于咫尺俯齐州之九防兮曽不啻夫蚁垤嘅下土之扰扰兮纷万蚋之起灭志彷徉而广大兮形逍遥而自得羌兹乐之可怀兮吾宁放而忘返圣乘则而植中兮揆厥初而不逺散充溢于无垠兮敛不满夫锱铢妙元化之于穆兮信机要之有枢扩方宇之内外兮顾何适而非途时动静而不愆兮与造物而为徒委余心而一致兮又何必遯世而离居乱曰云蟠林栖荒以寂兮埃溷浊不可息兮至人之心不滞于迹兮惟时惟中自太一兮  

海阔天空赋　　　　　　　　【`明`】黄儒炳  

有寥廓先生兀然块处冲然自如镜灵心于两界伫览于中区浮游象外逍遥太虚妙槖籥而非有入象罔而非无撄机子过而诘之曰人之生也抱识含灵境縁互逐萌一绪而千变兆片机而万触无顷刻而恬想譬波委而云属今吾子徒浪迹以放神毋乃阔于步而疎于局与寥廓先生怃然曰噫嘻大道浑浑一量参差悲子狭识瓮厎醯鸡邈哉圣海天襟期横施直际孰逾范围请言其大以释子迷若夫百谷称王尾闾泛滥势力横撼渺弥湠漫浮天沃日吞吐无岸鳞族介羣赴浪逐澹或潜或跃呀呷簇罗沫鲫鲋而不乱流化鲲鲸而不益波水府幽壑茹纳多彼灵物与宝藏差难知其几何至若轻清上浮回环盖倚霁景方澄长空万里天边引飏静埽氛霭仰碧落之无垠见孤嶂之屹峙则有逸游飞鸟顺势飘飖上下颉颃习习啁啁大鹏无待侧翼鸴鸠不妨羣翱彼蠓蠛其一气曽何碍于覆帱物与物而交动斡流转而莫息虽分布于飞潜何天渊之盈塞喣瀺灂以相忘欣吹万于咸拂繄吾生之胸次元同焉而皆得沛浩浩之洪流炯苍苍之昭质与太初而为邻纷烦襟之自汨尔其希世达士游心冥一尘不罜万虑何营罔飘忽于欲海讵防缀于太清九臯或喻其岑寂千顷莫状其汪轧海屋以崇居摩天倪以抗旌阚银山而泛日盼玉宇而开扃游戏九垓蹑云曳屣一簸一扬连山濆濞任烟涛之卷舒赩风日而光霁闷因应于物情解有同于县防彼河伯与云将且望空阔而悚愧又况吾子之贸贸何异挟蠡而测重溟握管而窥天际于时撄机子闻言罔若狂胸次恢张遂起而为歌曰有美一人倚逍遥下灵派兮上云霄全牝兮根柢祛害马兮烦嚣连天渺渺金枢见漫道排阍帝阙髙  

酒隐赋【`有序　　　　　　　　宋`】苏　轼  

鳯山之阳有逸人焉以酒自晦久之士大夫知其名谓之酒隐君目其居曰酒隐堂从而歌咏者不可胜纪隐者患其名之着也于是投迹仕途即以混世官于合肥郡之舒城尝与游因与作赋归书其堂云  

世事悠悠浮云聚沤昔是濬壑今为崇丘眇万事于一瞬孰能兼忘而独游爰有达人泛观天地不择山林而能避世引壶觞以自娱期隐身于一醉且曰封侯万里赐璧一双从使秦帝横令楚王飞鸟已尽弯弓不藏至于血刃膏鼎家夷族亡与夫洗耳颍尾食薇首阳抱信秋溺徇名立僵臧谷之异尚同归于亡羊于是笑蹑糟丘挹精去粕酣羲皇之真味反太初之至乐烹混沌以调羮竭沧溟而反爵邀同归而无徒每踌躇而自酌若乃池边倒载瓮下髙眠背后持锸杖头挂钱遇故人而腐胁逢麴车而流涎暂托物以排意岂胸中而洞然使其推墟破梦则扰扰万绪起矣乌足以名世而称贤者邪  

松江蟹舍赋　　　　　　　　【`宋`】髙似孙  

鸱夷子皮既相句践讐阖闾殄夫差吊子胥无纎恨于越人乃骋怀于西吴乃昂然作喟然吁曰兔死犬烹鸿罹于罦古人所危吾其亟图方将朝三江夕五湖一去不回乐哉此桴屣其遗于人间情嫋嫋于姑苏水统乎笠泽天包乎具区松陆互潮太湖交潴川纳壑府波画邨墟石罅碕岸崖厘别岖波程杳渺水路盘迂洄渚棊布聚落星敷采之于山则緑腻女桑黄苞橘奴收菽贡梨剥枣撷茶取之于水则丝被紫莼笋含青菰采菱舂芡食莲烧芦是皆舟子所乡鱼郎所庐葭菼兮为域莞苇兮为郛鸿鹭兮为邻防鹈兮为徒时则天澄月净风恬霭舒或雾气之蒙沫或烟雨之扶疎棹歌乱发渔榜疾徐命俦啸侣靡一不鱼防栁边之罺槮注隔花之罾防儿奏轻笱妇呼飞罛水事濊濊一发靡虚乃有鲙残之鲫四鳃之鲈瓌异丛毓鳞甲纷挐腥皆会于渔市羡足给于鱼租至于露老霜来日月其徂万螯生凉含黄腯肤其武郭索其雄睢吁其心易躁其肠实枯勇鼔而喧集齐奔而并驱鸱夷公顾而笑曰昔者吴之将微民甚囏虞厥有躁乱害于菑畬是固汝辈之所骋者欤吴人趋而告曰当是时也善有鲜鉴贞有罕孚乐鸩乎毒习甘乎谀一艳方妍漂香沈珠乐极危生沦胥以铺是故非蟹罪也维我呉人以渔为娱每施勤于簄断皆得志于江涂方洞庭兮始霜熟万稼兮丰腴执一穗兮朝魁目洪溟兮争趋工纬萧兮承流截觱沸兮防逋燎以干苇槛以青笯喧动凉蕝惊飞宿鳬其多也如涿野之兵其聚也如太原之俘蟹事卓荦八荒所无今敢借以凉荻东之风蒲愿奉一醉献诸大夫大夫嗒然笑曰嗟汝呉兮巨丽乐太伯兮开初括于越兮自裕跨蛮荆兮逺模干星纪兮经略控轸野兮车书至若薮泽幽灵川渎滮洿灌注兮天下之半郁拂兮瀛洲之居忘越矢之倏西叹麋台之交芜余方超万物兮如蜕岂一蟹兮乐且吴人再拜进曰大夫髙矣侬闻宅金汤之固者莫崇乎徳者也建竹帛之功者莫勇乎谋者也目吴越之成败忾君臣之嗟戏然侬者生长水国子孙泽隅朝莫一艇暑寒一籧老鱼鼈而为命狎鸥鸬而不孤久与世以相忘亦伤今而欲痡大夫方将谢轩冕乐樵渔傥机兮相髙庶嘉遯兮不渝今侬有粳可炊有酒可沽幸江山兮如待祈风月兮无辜大夫为之欣然曰若子者是岂以蟹为业者欤非渭水之遗智必山泽之脩癯深乐其言藏道于愚欲去兮徘徊欲逝兮勤渠举酒酬酢道古哀歔与之释缚为之拍桴刳甲如山韲橙如餔意悟忘言酒深相扶指青天兮自誓幸来世兮知予眇烟水兮莫流迅孤舟兮长呼蟹翁者三叹于邑四顾踌躇揖长江而如矢聆浩歌而莫能俱其歌曰天髙兮月寒天风兮水急鸿逺兮汲汲人有慕兮何叹及老霜泽兮遗渔断有蟹兮罛有鱼酒答天兮天知予子不得兮愁如何又歌曰洞庭兮既波松江兮未雪一舸兮自决知者乐兮乐者哲蟹健兮鱼肥风吹觞兮酒淋衣知有蟹兮不知时若斯人兮其庶几  

云林赋　　　　　　　　　　【`元`】袁　桷  

若知云乎昭昭然服光以广微隆然廓然义似夫五色万物而沈几来弗以趾去弗以驰其始也盘辟夹辅轮轮囷囷孰合其处所其终也寸芒以兴导轰轰啓铃铃汨沮洳襄丘陵若慕而伫若泣而赴愀兮哀不知所诉蜿蝉渺緜含英吐鲜逌倾盖而忘返粲接席以争先诚果乐乎莫与之宣形成乎无形名生于有名囿于家林允为仪刑奉蓍占之曰居髙而卑佩矩带规升于木无往不复不泄不辱言归其谷伊南维湖将以为居斋三日祝而涖诸荟兮中峰式瞻其端为章为祥为轮为冠风以润之雨以需之挟隂而嘘乘阳而舒朝飞夕跻莫穷其栖有翼者鹄遵于其涯曰将有行自东徂西绥而迎之维墉之崇施而流之维泉之通以沐以容是谓云林之宫  

闲舣赋　　　　　　　　　　【`元`】陈　樵  

融火向中余方慎夏接叶罢亭依山忘榭丽草长林未卜与夜临池馆水不怡隂厦伊清池之蹇浅兮觉水气之已多防谖草而翳兰兮结斯构之峩峩疏堂属其南垂清隂生其四阿杜予门而却埽兮日长往乎沧波招招绪风持云沐露穷夜为日迄于阑暑余凌波而雅步兮鱼鳞鳞其在下若停桡之万斛当步忉之秋浦朱尘倒景若闾而飞疏箔悬缯五两萎蕤燕循樯而失据鳬就桨而无依不缆而维不枻而安承舻絶后接舳无前四载不服万夫莫前亡余檝之兰桂废余桡之芳荃又若委陋舟而弗御犹诞寘之河陾也防斯亭以宴处兮瞻浮荣之翔翥文谢杏梁珍慙桂户藻离栋而成妍题去榱而加昈银榜昭其碧镂皓壁煜以振素波尘属跋云松荐础泽葵生阁苹花照籞浮萍附踬雕胡承梠爱芙蓉之婉娩兮借初日之明辉色潋滟于顔间蔚藻绘之备施倾盖成隂聮袂成帷含芳扬烈茹华吐奇当筵荐绮在槛成梯映朱鹭之芳翰増翠羽之緑姿啼鸎在栁媚蝶时来尔乃御緅絺揽蕉荃肆莞蒻燎芳兰缉灵草以为蹻纬楚竹以为冠白纨微举芳风可握或进壶投矢投琼击博或从横竹素佃渔六学或左设鸱夷右操钓具蓑笠长抛笭箵不御屑桂垂芳聚粒为茹投八丝之翠纶沈百囊之緵罟于是丹鲤含腴莲菂丰甘葵叶初肥緑杞防干山肤陆芼华果具繁张饮命客觞政在前蕉叶无奇金舠犹窄折叶荐芳引筒分碧挹兰英之春醥酾玉薤之芳液洗虑延欢祗以永日雅歌清吹与舟俱浮合樽促席敷袵绸缪今夕何夕与子同舟抱月坐花借以苹药视夜参半衡汉回薄情盘景遽宾客益乐乃起而为扣舷之歌歌曰世冥冥兮尘汚人慕前烈兮凌青云食有鱼兮蔌有莼愿投老兮守丘林座客闻之又称歌曰卉服兮舟居荷为屋兮桂为袪宿沙子之徒欤江上丈人之徒欤  

樵云赋　　　　　　　　　　【`元`】涂　几  

石田荒芜清溪罢渔嗟吾行兮安之乃于樵而是图执彼斧斤往来崎岖苔磴霜寒株林叶枯爰采掇乎薪蒸释勤劳于仆夫郁郁髙冈浮云是纡翳晴光于木末散微润于衣裾冉冉人起蒙蒙鸟呼忽丁丁之可闻辨崖岭之糢糊嵗既宴兮无与归唐虞世兮忽巳徂髙车驷马兮吁可哀舍吾樵兮何所如彼条彼枚维棫维樗既食力之无灾乃全生而有余重为之歌曰樵之人兮返厐淳兮我思其俦无惭葛天氏之民兮  

耦耕赋【`有序　　　　　　　　元`】涂　几  

仆宜黄之鄙人也虽读书绩文而心非所好一日行临川山中闻田歌依依而乐之赋耦耕一章以见志步天风兮振羽忽余行乎髙阻叶翳翳兮垂隂水溅溅兮横路怀田中之耦耕激商歌于太古妇馌黍兮在途儿编蒲兮当戸悲黄唐之日逺孰返淳而还素傥斯人之可俦吾将犂兮春雨  

药市赋　　　　　　　　　　【`明`】杨　愼  

蓬丘仙伯匕刀圭而通神柰园老宿品千二而称珍何如蓉城之日重开药市之春若夫岐挚汤液和缓滫采嘉林之嘉草掇芳洲之芳羞屏风水发书带山抽人参二桠来自髙句丽之国桃枝九折出于巂昆明之陬椒聊下虚星之舍果蓏荐织女之楼逢茅龙之卫叔遇木羊之葛由检本草之圣録极山海之冥搜别有天棘日精泽葵海藻火林之蔚炎柯雪津之濯阳草款冬叩冰而吐葩葶苈迎露而先槁青纶碧组苍龙就食于甲辰素茵皓蔯白兔腾仙于辛卯帝休鬼□荡邪而蠲忧神锦仙盐驻顔而难老又不若剸犀截角搴翠删毛澄禺山之水碧樊桐之金膏鲛人泣珠而酬价狼防齅金而解櫜神鹿两头饮上池之水灵鸟四翼归金匮之韬莫不攀丹危而陟翠险霣仙的而下神嚣涉淼淼驰苹苹刈翘翘伐丁丁香草比于君子嘉卉方于女贞藤名简子花号长卿五芝色配乎五岳六饮芳冠乎六清乃延巫彭招长桑飞綘雪捣霜巴戎赤斧梓谷王昌蓬州涂定辞武张开光希夷出崇龛之落真多栖葛璝之乡黄足之鸟呼季玉而并复朱顶之鹤名令威而骈翔负局磨镜之翁篐桶讲易之叟扶牀于行阿策鸠杖于林薮严遵之芳乳平分王列之香膏共剖是月也江波锦落火井星还枫瑟瑟而鸣籁菊英英而缀斑访名迹于古昔啓药市于重关被开明广都之野带杜宇天隳之山哀危蟪于寸隂矜局鼃于井谷布濩天府之区蔓衍坤维之域八万四千之人烟五十四州之謡俗国无夜戸之虞人有春台之燠郤公程郑之伦骥子鱼文之服乍发剂以鍼龙奄飞符而擒蜮黄耉背鲐苍崽髫蜗行歌击壤羣嬉聚沙成行鴈鴈学语鸦鸦毛姬饵叶鳯子藏花色辉九璧之锦光漾百潭之霞采思妇之卷耳折放臣之疎麻息风枝之不静起露蓼之含嗟崔公之镜云逺华陀之囊已遐既富矣韩康之肆宁靳乎博望之槎扬雄梦肠顿醒滞思于雕篆相如消渴歘蠲沈疴于齿牙岂知西颢之盘露北方之河车哉有林闾翁孺者起而为系曰黄熊兮休入寝朱罴兮罢窥屏永遯兮二竖载歼兮九婴分菊潭兮滟滟宴蓉城兮冥冥鸿安丘继而作曰安期神楼散扁鹊防冰丸银筒昔谁蕴金瓶今子殚谢惊飇兮驻流电访大药兮浴还丹邀籛偓兮雀跃共乔松兮鲵桓主人闻之欣然称蔅修容丽级献寿升筵敬缉光诵奉以周旋  

## 御定历代赋汇外集卷十四  

美丽  

高唐赋【`有序　　　　　　　　周`】宋　玉  

昔者楚襄王与宋玉游于云梦之台望高唐之观其上独有云气崪兮直上忽兮改容须臾之间变化无穷王问玉曰此何气也玉对曰所谓朝云者也王曰何谓朝云玉曰昔者先王尝逰高唐怠而昼寝梦见一妇人曰妾巫山之女也为高唐之客闻君防高唐愿荐枕席王因幸之去而辞曰妾在巫山之阳高丘之岨旦为朝云暮为行雨朝朝暮暮阳台之下旦朝视之如言故为立庙号曰朝云王曰朝云始出状若何也玉对曰其始出也防兮若松榯其少进也晰兮若姣姬扬袂鄣日而望所思忽兮改容偈兮若驾驷马建羽旗湫兮如风凄兮如雨风止雨霁云无处所王曰寡人方今可以游乎玉曰可王曰其何如矣玉曰高矣显矣临望逺矣广矣普  

矣万物祖矣上属于天下见于渊珍怪竒伟不可称论王曰试为寡人赋之玉曰唯唯  

惟高唐之大体兮殊无物类之可仪比巫山赫其无畴兮道互折而曽累登巉岩而下望兮临大阺之稸水遇天雨之新霁兮观百谷之俱集濞汹汹其无声兮溃淡淡而并入滂洋洋而四施兮蓊湛湛而不止长风至而波起兮若丽山之孤畞势薄岸而相击兮隘交引而却防崪中怒而特高兮若浮海而望碣石砾碨磥而相摩兮巆震夭之礚礚巨石溺溺之瀺灂兮沫潼潼而高厉水澹澹而盘纡兮洪波淫淫之溶防奔扬踊而相击兮云兴声之霈霈猛兽惊而跳骇兮妄奔走而驰迈虎豹豺兕失气恐喙雕鹗鹰鹞飞扬伏窜股战脇息安敢妄摰于是水虫尽暴乗渚之阳鼋鼍鳣鲔交积纵横振鳞奋翼蜲蜲蜿蜿中阪遥望木冬荣煌煌荧荧夺人目精烂兮若列星曽不可殚形榛林郁盛葩叶覆葢双椅垂房纠杖还防徙靡澹淡随波闇蔼东西施翼猗狔丰沛緑叶紫褁朱茎白蔕纤条悲鸣声似芋籁清浊相和五变四防感心动耳回肠伤气孤子寡妇寒心酸鼻长吏隳官贤士失志愁思无巳叹息垂泪登髙逺望使人心瘁盘岸防岏振陈硙硙磐石险峻倾﨑崖隤岩岖防差纵横相追陬互横牾背穴偃蹠交加累积重叠増益状似砥柱在巫山之下仰视山巅肃何芊芊炫燿虹蜺俯视崝嵘窐寥窈冥不见其底虚闻松声倾岸洋洋立而熊经久而不去足尽汗出悠悠忽忽怊怅自失使人心动无故自恐贲育之防不能为勇卒愕异物不知所出縰縰莘莘若生于鬼若出于神状似走兽或象飞禽谲诡竒伟不可究陈上至观侧地葢底平箕踵漫衍芳草罗生秋兰芷蕙江蓠载菁青荃射干掲车苞并薄草靡靡聨延夭夭越香掩掩众雀嗷嗷雌雄相失哀鸣相号王雎鹂黄正冥楚鸠姉归思妇垂鸡高巢其鸣喈喈当年遨逰更唱迭和赴曲随流有方之士羡门髙谿上成郁林公乐聚谷进纯牺祷璇室醮诸神礼太一传祝已具言辞已毕王乃乗玉舆驷苍螭垂旒旌斾合谐防大而雅声流洌风过而増悲哀于是调讴令人惏悷憯凄脇息増欷于是乃纵猎者基趾如星传言羽猎衔枚无声弓弩不发罘防不倾涉漭漭驰苹苹飞鸟未及起走兽未及发弭节奄忽蹄足洒血举功先得获车已实王将欲徃见之必先斋戒差时择日简舆服建云斾蜺为旌翠为盖风起雨止千里而逝葢发防往自防思万方忧国害开贤圣辅不逮九窍通郁精神察滞延年益夀千万嵗  

神女赋【`有序　　　　　　　　周`】宋　玉  

楚襄王与宋玉游于云梦之浦使玉赋髙唐之事其夜王寝梦与神女遇其状甚丽王异之明日以白玉玉曰其梦若何王对曰晡夕之后精神怳忽若有所喜纷纷扰扰未知何意日色髣髴乍若有记见一妇人状甚奇异寐而梦之寤不自识罔兮不乐怅尔失志于是抚心定气复见所梦玉曰状如何也王曰茂矣美矣诸好备矣盛矣丽矣难测究矣上古既无世所未见瓌姿玮态不可胜赞其始来也耀乎如白日初出照屋梁其少进也皎若明月舒其光须臾之间美貌横生煜兮如花温乎如莹五色并驰不可殚形详而视之夺人目精其盛饰也则罗纨绮缋盛文章极服妙彩照万方振绣衣被袿裳秾不短纤不长步裔裔兮曜殿堂忽兮改容婉若防龙乗云翔嫷被服侻薄装沐兰泽含若芳性和适宜侍旁顺序卑调心膓王曰若此盛矣试为寡人赋之玉曰唯唯  

夫何神女之姣丽兮含阴阳之渥饰被华藻之可好兮若翡翠之奋翼其象无双其美无极毛嫱鄣袂不足程式西施掩面比之无色近之既妖逺之有望骨法多奇应君之相视之盈目孰者克尚私心独悦乐之无量交希恩疎不可尽畅他人莫覩王览其状其状峩峩何可极言貌丰盈以庄姝兮苞温润之玉顔眸子炯其精朗兮了多美而可观眉聨娟似蛾扬兮朱唇的其若丹素质干之醲实兮志解泰而体闲既姽婳于幽静兮又婆娑乎人间宜髙殿以广意兮翼放纵而绰寛动雾縠以徐步兮拂墀声之珊望余帷而延视兮若流波之将澜奋长袖以正衽兮立踯躅而不安澹清静其愔嫕兮性沈详而不烦时容与以防动兮志未可乎得原意似近而既逺兮若将来而复旋褰余帱而请御兮愿尽心之惓惓怀贞谅之洁清兮卒与我乎相难陈嘉辞而云对兮吐芬芳其若兰精交接以来往兮心凯康以乐欢神独享而未结兮魂茕茕以无端含然诺其不分兮喟扬音而哀叹頩薄怒以自持兮曽不可乎犯干于是揺佩饰鸣玉鸾整衣服敛容顔顾女师命大傅欢情未接将辞而去迁延引身不可亲附似逝未行中若相首目略防眄精彩相授志态横出不可胜记意离未絶神心怖覆礼不遑讫辞不及究愿假须臾神女称遽徊肠伤气颠倒失据闇然而冥忽不知处情独私怀谁者可语惆怅垂涕求之至曙  

神女赋　　　　　　　　　　【`魏`】陈　琳  

汉三七之建安荆野蠢而作仇赞皇师以南假济汉川之清流感诗人之攸叹想神女之来逰仪营魄于髣髴托嘉梦以通精望阳侯而滉瀁覩丽之轶灵文绛虬之奕奕鸣玉鸾之嘤嘤荅玉质于苕华拟艳姿于蕣荣感仲春之和节叹鸣雁之嗈嗈申握椒以贻予请同宴乎奥房茍好乐之嘉合永絶世而独昌既叹尔以艳采又悦我之长期顺乾坤以成性夫何若而有辞  

神女赋　　　　　　　　　　【`魏`】王　粲  

惟天地之普化何产气之淑真陶阴阳之休液育天丽之神人禀自然以絶俗超希世而无羣体纤约而方足肤柔曼以丰盈发似鉴鬓类刻成质素纯皓粉黛不加朱顔熈曜晔若春华唇譬含丹目若烂波美姿巧笑靥辅奇牙戴金羽之首饰珥照夜之珠珰袭罗绮之黼衣曳缛绣之华裳错缤纷以杂袿佩熠爚而焜煌退变容而改服冀致态以相移税衣裳兮免簪笄施华的兮结羽仪扬蛾防盼悬眇流离婉约绮媚举动多宜称诗表志安气和声探怀授心发露幽情彼佳人之难遇真一遇而长别顾太罚之淫愆亦终身而不灭心交战而贞胜乃囘意而自絶  

神女赋　　　　　　　　　　【`魏`】杨　修  

惟媛之逸女育明曜乎皇庭吸朝霞之芬液澹浮逰乎太清余执义而潜厉乃感梦而通灵盛容饰之本艳奂龙采而凤荣翠黼翚裳纤縠文袿顺风揄扬乍合乍离飘若兴动玉趾未移详观妙与世无双华面玉粲韡若芙蓉肤凝理而琼洁体鲜弱而柔鸿囘肩襟而动合何俯仰之妍工嘉今夜之幸遇获帷裳乎期同情沸踊而思进彼严厉而静恭防讽説而宣谕色欢怿而我从  

神女赋【`有序　　　　　　　　晋`】张　敏  

世之言神仙者多矣然未之或验也至如弦氏之妇则近信而有证者夫鬼魅之下人也无不羸病损瘦乃平安无恙而与神女饮宴寝处纵情极意岂不异哉予览其歌诗辞旨清伟故为之作赋  

皇览予之纯徳步朱阙之峥嵘靡飞除而入秘殿侍太极之穆清帝愍予之勤肃将休予于中州托静以自处是夫子之好仇于是主人怃然而问之曰尔岂是周之襃姒齐之文姜孽妇淫鬼来自藏乎傥亦汉之游女江之娥皇厌贞乐愆倦仙侍乎于是神女乃敛袂正襟而对曰我实贞淑子何猜焉且辩言知礼恭为令则美姿天挺盛饰表徳以此承欢君有何惑尔乃敷茵席垂组帐嘉旨既设同牢而飨防闻芳泽心荡意放于是寻房中之至嬿极长夜之欢情心眇眇以忽忽想北里之遗声赋斯时之要妙进伟服之纷敷俛抚衽而告辞仰长叹以欷吁乗云雾而变化遥弃我其焉如  

水上神女赋　　　　　　　　【`梁`】江　淹  

江上丈人游宦荆吴首卫国望燕途历秦闗出宋都遍览下蔡之女具恱淇上之姝未有粉白黛黑鬼神之所无也乃造南中渡炎洲迳玉磵越金流路逶迤而无轨野忽漭而尠俦山反覆而参错水绕灌而萦薄石五采而横峰云千色而承萼日炯炯而舒光雨屑屑而梢落紫茎绕迳始参差红荷縁水才灼烁忽而精飞眎乱意徙心移绮靡菱葢怅望蕙枝一丽女兮碧渚之崖暧暧也非云非雾如烟如霞诸光诸色杂卉杂华的的也为珪为璧若虚若实绫锦共文瑶贝合质遂乃红唇写朱真眉学月美目艳起秀色烂发窈窕暂见偃蹇还没冶异絶俗奇丽不常青娥羞艳素女惭光笑李后于汉主耻西施于越王神飜覆而愉恱志离合而感伤女遂俯整玉轪仰肃金镳或采丹叶或拾翠条守明玑而为誓解琅玕而相要情乍合而还散色半亲而复娇耸軿车于水际亭云霓于山椒奄神祗之仿像共光气而寂寥于时也防霞绕绕卿云缦缦石琼文而翕赩山龙鳞而炤烂苔緑根而攒集草红葩而舒散日炫晃以胧光树葳蕤而葱粲无西海之浩荡见若木之千寻非丹山之赫曦闻琴瑟之空音理洞彻于俗聴物惊怪于世心恨精影之不滞悼光晷之难惜阅有无于俄倾验变化于咫尺视空同而失貌察儵忽而无迹野田田而虚翠水湛湛而空碧乃唱桂櫂凌冲波背橘浦向椒阿硉矹木石洪漭蛟鼍顾御仆而情饶巡左右而怨多吊石渚而一欷怅沙洲而少歌茍悬天兮有命永离决兮若何遂以为妙声无形奇色非质丽于嫔嫱精于琴瑟寻汉女而空佩观清角而无匹嫔杨不足闻知防牙焉能委悉何如明月之忌云秋露之慙白日愁知形有之留滞非英灵之所要术也  

洛神赋【`有序　　　　　　　　魏`】曹　植  

黄初三年余朝京师还济洛川古人有言斯水之神名曰宓妃感宋玉对楚王神女之事遂作斯赋其辞曰余从京师言归东藩背伊阙越轘辕经通谷陵景山日既西倾车殆马烦尔乃税驾乎蘅皋秣驷乎芝田容与乎杨林流眄乎洛川于是精移神骇忽焉思散俯则未察仰以珠观覩一丽人于岩之畔尔乃援御者而告之曰尔有觌于彼者乎彼何人斯若此之艳也御者对曰臣闻河洛之神名曰宓妃则君王之所见也无乃是乎其状若何臣愿闻之余告之曰其形也翩若惊鸿婉若游龙荣曜秋菊华茂春松髣髴兮若轻云之蔽月飘飖兮若流风之回雪逺而望之皎若太阳升朝霞廹而察之灼若芙蕖出渌波秾纤得中脩短合度肩若削成腰如约素延颈秀项皓质呈露芳泽无加铅华不御云髻峩峩脩睂聫娟丹唇外朗皓齿内鲜明眸善睐靥辅承权瓌姿艳逸仪静体闲柔情绰态媚于语言奇服旷世骨像应图披罗衣之璀粲兮珥瑶碧之华琚戴金翠之首饰缀明珠以耀躯践逺逰之文履曳雾绡之轻裾防幽兰之芳蔼兮步踟蹰于山隅于是忽焉纵体以遨以嬉左倚采旄右荫桂旗攘皓腕于神浒兮采湍瀬之芝余情恱其淑美兮心振荡而不怡无良媒以接欢兮托防波而通辞愿诚素之先达解玉佩而要之嗟佳人之信修羌习礼而明诗抗琼珶以和予兮指潜渊而为期执眷眷之款实兮惧斯灵之我欺感交甫之弃言兮怅犹豫而狐疑收和顔而静志兮申礼防以自持于是洛灵感焉徙倚傍徨神光离合乍阴乍阳竦轻躯以鹤立若将飞而未翔践椒涂之郁烈步蘅薄而流芳超长吟以永慕兮声哀厉而弥长尔乃众灵杂遝命俦啸侣或戏清流或翔神渚或采明珠或拾翠羽从南湘之二妃携汉滨之防女叹匏瓜之无匹咏牵牛之独处扬轻袿之绮靡翳脩袖以延伫体迅飞鳬飘忽若神凌波防步罗韤生尘动无常则若危若安进止难期若往若还转眄流精光润玉顔含辞未吐气若幽兰华容婀娜令我忘餐于是屏翳收风川后静波冯夷鸣鼓女娲清歌腾文鱼以警乗鸣玉鸾以偕逝六龙俨其齐首载云车之容裔鲸鲵踊而夹毂水禽翔而为卫于是越北沚过南冈纡素领回清扬动朱唇以徐言陈交接之大纲恨人神之道殊兮怨盛年之莫当抗罗袂以掩涕兮泪流襟之浪浪悼良防之永絶兮哀一逝而异乡无防情以效爱兮献江南之明珰虽潜处于太阴长寄心于君王忽不悟其所舍怅神宵而蔽光于是背下陵髙足往神留遣情想像顾望怀愁冀灵体之复形御轻舟而上泝浮长川而忘返思緜緜而増慕夜耿耿而不寐霑繁霜而至曙命仆夫而就驾吾将归乎东路揽騑辔以抗防怅盘桓而不能去  

江妃赋　　　　　　　　　　【`宋`】谢灵运  

招魂定情洛神清思覃曩日之敷陈尽古来之妍媚矧今日之逢迎迈前世之灵异姿非定容服无常度两宜欢颦俱适华素于时升月隠山落日映屿收霞敛色回飇拂渚每驰情于晨暮矧良遇之莫叙投明珠以申赠觊色授而魂与沈分湘岸延情苍阴隔山川之表里判天地之浮沈承佳约于往昔宁更贰于在今傥借访于交甫知斯言之可谌兰音未吐红顔若晖留眄光溢动袂芳菲散云辔之络绎按灵辎而徘徊建羽旌而逶迤奏清管之依防虑一别之长絶眇天末而永违  

江妃赋　　　　　　　　　　【`宋`】谢灵运  

小腰防骨朱衣皓齿緜视腾采靡容腻理出月隠山落日映屿收霞敛色回飇拂渚每驰情于晨暮矧良遇之莫叙投明珠以申赠觊色授而魂与嗟佳人之眇迈睡霄际而告语惧展爱之未期抑倾念而暂伫天台二娥宫亭双媛青袿神接紫衣形见或飘翰凌烟或潜泳浮海万里俄顷寸阴未改事虽假于云物心常得于无待  

江妃赋【`有序　　　　　　　　明`】俞安期  

郑交甫客逰于楚星纪载期邈焉索处忽焉以嬉遘彼江妃于汉之涯防辞相感谲乎见绐怀佩既失灵迹莫追五色无主累日歔欷王闻而召见命抽绪而赋之乃湛思其授受髣髴其风仪爰濡毫而引牍遂掞藻而敷辞其辞曰  

粤青祗之发春兮草木菀而华生仓庚熠其振羽兮翟鷕鷕而飞鸣羌余有烟煴之思兮若昧旦欲辩而未明聊纾徐以逰步兮写羇怀之怦怦遂乃遵修术履神区江之皋城之隅或荡心以遐瞩或寄目而踟蹰休乎汉南之乔木觏彼东门之如荼帷裳成塞铅黛成林笑言谐谑亦各有心班坐杂遝匪我所欣复有二姝未至遵彼防行遗视成采扬顔施光姱容特显态无定方划兮若排积晦而烛龙吐耀恍乎若拥卿云而文凤惊翔其轻弱也绛气游采丛霄中其清映也朗月流景方诸宫其状则曲翠随眉层波溢眦赪唇欲合瓠犀防翳肤肉似丰骨法且细屈鬋如玦髾尾如虿蟠鬒聿修不屑施防靥晕琼藻气吐玉蕤皦非凝粉泽岂涂脂步珠尘而不动倚条杨而不敧仰若寄傲俯若衔思众妍屡变若合若离其饰则寳叶扶鬟镠蕊承足绳玑络臂裁碧耀目鞶带飞飞香缨馥馥簪以黄支之犀曳以苕华之玉纤纨致乎东齐明锦濯乎西蜀金缕芸黄离罗防緑腰约绮裳项围绣襮袂举扬绡襟垂掩縠表里交暎参差相属其佩则北荒之明月木难之夜光英英粲粲焜焜煌煌鉴容益媚当暑昭凉尔乃躧行则芳躅并进少顷则衫褎交聨双顔合美异体同姸回飇欲举皓腕相牵既振迅以辞避复矜顾而回旋若将迎而欲却类含意而待宣余斯时也目转注而不定魂揺曳而翾翻欲迫之而恐逝惧招之而不前冀承间而送款复投防以告防歌曰遭子于汉之皋兮我心劳兮愿有要兮子之佩烂昭昭兮于是丽姝安轨正仪情防体近步整若迟履轻若敏解彼明珠爰赴所请口鲜违辞色无防愠举而授受其光清炯握之分明怀之谛审既而意警神超气愉愿适行才十步时仅顷刻再探怀中佩已旋失劒云善亡珠岂生翼囘瞻丽姝亦不可觌即蹇修无由以通辞象罔不可以求索矣羲轮既颓望舒将御竚立惘尚希神遇居人问之余告之故彼曰噫嘻此江妃也出而遨逰不可逑也人祗异轨毋尔思也始乃循来陌曳归防顔蕴勃趾踧踖疑结梦之乍还逮衔憾而未释楚王曰子怀惸惸亦既劳止楚国虽隘幅员千里岂无其人惟肖彼美试求得之愿以赐子  

息夫人不言赋【`以此人不言其　唐义安在为韵`】白敏中  

有一人兮甚美事二夫兮深耻不咄咄以怨人常黙黙而伤已何窈窕兮若彼而寂寞兮如此舌虽在而口不言身未亡而心已死殆其丧主失身去故从新初为息侯之妇今为楚国之嫔标二八之佳丽冠三千之等伦岂君恩之不至顾我恨之有因触类无言似峡口为云之女含情不语如山头化石之人守而不改邈矣而心有所在行之实难确乎而性有所安指逝波于旧宠比浮云于新欢得不伫蕙思于心曲秘玉声于舌端于是语笑已而得意莫其处喧哗而不乱挺节操以自持翠羽常低多值敛睂之日瓠犀难见少逢启齿之时然则动宜三省情顺九思似慎枢机暗合吉人之象类含锋刃潜符静女之诗嗟夫秦家之女兮在徳何有贾氏之妻兮其言亦茍谁令喋喋驻五马而诮使君之愚焉用嘻嘻获一雉而忘大夫之丑彼则尔此则否外结舌而内结膓先箝心而后箝口既而载离生育几变寒暄想蘼芜之不见厌芣苢之空繁势异丝萝徒新婚而非偶华如桃李虽结子而无言及夫云梦春逰章华夜侍永忘一顾之念难夺三缄之志起居有节惟闻佩玉之声应对无时不吐如兰之气君王于是崇其意重其义命女史以书之为楚宫之故事  

勾践进西施赋【`以红顔艳色返　唐以昏哉为韵`】徐　寅  

惑人之心兮惟巧惟僭破人之国兮以妖以艳当勾践之密谋进西施而果验昔者二国相吞陵卑恃尊殊不知卑则自亡而固存尊则谓明而返昏乌喙年年誓啄夫差之肉稽山日日拜聴范蠡之言言曰伍员之贤东呉之徳伯嚭之佞东呉之贼徳之盛兮越可忧贼之兴兮呉可殛臣以夙夜而计机谋偶得欲狂敌国之君须中倾城之色待其声色内伐君臣外惑自然纣妲已以亡宗晋骊姬而乱国今苎萝之山越水之弯恐是神仙之化忽生桃李之顔波浅丹脸鸦深緑鬟颦翠黛兮惨难效浣轻纱兮妖且闲杨柳羞弱芙蓉死毁可以变柳惠于贞庄之际恱荆王于魂梦之里臣请进焉王今何以王乃豁若而喜矍然而起曰此葢神假卿之奇画天雪越之前耻乃命寳马腾龙香车碾风迎织女于银汉聘姮娥于月宫炫燿云外喧阗洞中妆成而瑞玉凝彩服丽而朝霞翦红昨日犹贱今晨不同宁期大国之君流恩下及堪恨邻家之妇谓妾常穷晓别越溪暮归呉苑越虑计失呉嫌进晚歌一声兮君魄醉笑百媚兮君心卷坐令佞口因珠翠以兴言立遣谋臣弃洪涛而不返勾践乃走电驱雷星驰箭催投醪而士卒皆醉尝胆而胷襟洞开虎噬骨碎山崩卵摧楚腰卫鬓化为鬼鳯阁龙楼烧作灰于是命屠苏之酒上姑苏之台伊霸业以何去俄英风而聿来于戏杀忠贤而受佳丽欲不败而难哉  

长门赋【`有序　　　　　　　汉`】司马相如  

孝武皇帝陈皇后时得幸颇妒别在长门宫愁闷悲思闻蜀郡成都司马相如天下工为文奉黄金百斤为相如文君取酒因干解悲愁之辞而相如为文以悟主上皇后复得幸其辞曰  

夫何一佳人兮步逍遥以自虞魂逾佚而不返兮形枯槁而独居言我朝往而暮来兮饮食乐而忘人心熑移而不省故兮交得意而相亲伊余志之慢愚兮怀贞慤之欢心愿赐问而自进兮得尚君之玉音奉虚言而望诚兮期城南之离宫修薄具而自设兮君曽不肯兮幸临廓独潜而专精兮天飘飘而疾风登兰台而遥望兮神怳怳而外淫浮云郁而四塞兮天窈窕而昼阴雷隠隠而响起兮声象君之车音飘风回而赴闺兮举帷幄之襜襜桂树交而相纷兮芳酷烈之訚訚孔雀集而相存兮猿啸而长吟翡翠胁翼而来萃兮鸾鳯飞而北南心凭噫而不舒兮邪气壮而攻中下兰台而周览兮步从容于深宫正殿块以造天兮郁并起而穹崇间徙倚于东厢兮观夫靡靡而无穷挤玉户以撼金铺兮声噌吰而似钟音刻木兰以为榱兮饰文杏以为梁罗丰茸之游树兮离楼梧而相撑施瑰木之欂栌兮委参差以槺梁时髣髴以物类兮象积石之将将五色炫以相曜兮焕烂煜而成光致错石之瓴甓兮象瑇瑁之文章张罗绮之幔帷兮垂楚组之连纲抚柱楣以从容兮览曲台之央央白鹤噭以哀号兮孤雌跱于枯杨日黄昏而望絶兮怅独托于空堂悬明月以自照兮徂清夜于洞房援雅琴以变调兮奏愁思之不可长案流征以却转兮声幼妙而复扬贯历览其中操兮意慷慨而自卬左右悲而垂泪兮涕流离而纵横舒息悒而増欷兮蹝履起而彷徨揄长袂以自翳兮数昔日之諐殃无面目之可显兮遂颓思而就牀抟芬若以为枕兮席荃兰而茝香忽寝寐而梦想兮魂若君之在傍惕寐觉而无见兮魂迋迋若有亡众鸡鸣而愁子兮起视月之精光观众星之行列兮毕昴出于东方望中庭之蔼蔼兮若季秋之降霜夜曼曼其若嵗兮怀郁郁其不可再更澹偃蹇而待曙兮荒亭亭而复明妾人窃自悲兮究年嵗而不敢忘  

陈皇后因赋复宠赋　　　　　【`唐`】黄　滔  

陈皇后一锁长门萧条渥恩欲写退宫之永恨因求体物之嘉言蜀郡才髙述遗芳于桃李汉皇心感归旧职于苹蘩想夫迹坠城南宠移天顾难期献茧于春昼不忍解簪于日暮琼楼寂寂空髙于明月秋风瑶草萋萋莫辗于金舆玉辂于此蓄愤夫何释情犀浦有多才之着上林推独步之名沽酒而居每乐当垆之事量金以至爰流掷地之声于是摛妍词貌浓黛侔锦字陈绮态郁芬馥于茝席悄丁当于珠佩鹊巢入构翻成别鹤之悲马首虚瞻不识牵牛之防振动文苑旋彰国朝既切采蘼于藻丽遂牵连理于桃夭一旦恻圣鉴锡嘉昭已无为雨之期空悬梦寐终自凌云之制能致烟霄莫不倾北园骇南国丝萝而昨日靡托珠翠而今朝改色玉台有恨舞鸾之影孤来金阙无恩吐鳯之才双得设使幸望颙若含情黙然擢发同论于汉殿挥毫莫购于巴川则此日前鱼定作小鳞而赴海宁令破镜却成圆月以升天懿夫掞天之手虽奇丽水之珍可博茍非兹赋之赞咏奚救当时之黜削方今妃后悉承欢不是后贤无此作  

李夫人赋　　　　　　　　　　汉武帝  

美连娟以脩嫮兮命樔絶而不长饰新宫以延伫兮泯不归乎故乡惨郁郁其芜秽兮隠处幽而怀伤释舆马于山椒兮奄修夜之不阳秋气憯以凄泪兮桂枝落而消亡神茕茕以遥思兮精浮游而出疆托沈阴以旷久兮惜蕃华之未央念穷极之不还兮惟幼眇之相羊函荾荴以俟风兮芳杂袭而弥章的容与以猗靡兮缥飘姚虖愈庄燕淫衍而抚楹兮连流视而蛾扬既感激而心逐兮包红顔而弗明驩接押以离别兮宵寤梦之芒芒忽迁化而不反兮魄放逸以飞扬何灵魂之纷纷兮哀裵徊以踌躇埶路日以逺兮遂荒忽而辞去超兮西征屑兮不见寖淫敞寂兮无音思若流波怛兮在心乱曰佳侠圅光陨朱荣兮嫉妒阘茸将安程兮方时隆盛年夭伤兮弟子増欷洿沫怅兮悲愁于邑喧不可止兮向不虚应亦云已兮嫶妍太息叹稚子兮懰慓不言倚所恃兮仁者不誓岂约亲兮既往不来申以信兮去彼昭昭就冥冥兮既下新宫不复故庭兮呜呼哀哉想魂灵兮  

拟汉武帝李夫人赋　　　　　宋孝武帝  

观周氏之逸篇览汉室之遗篆吊新宫之掩映嗟璧台之芜践虽媛徳之有载竟滞悲其何遣念桂枝之秋霣惜瑶华之春翦彤殿闲兮素尘积翠戺芜兮紫苔生寳罗暍兮春幌重珍簟空兮夏帱扃秋台恻兮碧烟凝冬宫冽兮朱火青流津有终深心无歇徙倚云日徘徊风月思玉步于鳯墀想金声于鸾阙  

汉武帝重见李夫人赋【`以求诸异术再见真形为韵`】  

【`唐`】陈山甫  

昔汉武帝丧李夫人叹妍婉兮不返悲繐帐兮空陈于是诏秘箓之方士致平生之幻身来其迹于虚无初惊有象察其仪之婉丽巳讶如真时也斋心月殿属目兰室髣髴烟光飘飖蕙质脩蛾再覩不俟返魂之香逝水潜回讵假长生之术原夫恍惚之际从容视诸想车尘于雾眇疑佩响于风余峨峨兮稍辨云鬓冉冉兮渐识绡裾洛水之灵非匹巫山之梦不如所谓神仙之事变化之异过隙之光已无倾国之容再媚悲睿旨于凝聴悼皇情于睇恍兮有望知感召之多方倐尔员来讶生死之殊致当其椒风向夕蕙露盈庭谓已从于云雨终不间于幽冥寂寞瑶阶永谢虚无之迹凄凉月幌犹分似是之形若往还留心迷目诚君恩之再造异术足征岂风烛之重然真形可见固可以办其妄辍其求去清怀之感志释思之殷忧扰扰纷纷意真灵之如在薰歇烬灭竟荒尘之不留其来也形之如寄其往也生之若浮于是望断惊鸿悲深解佩向窈窕而乍失顾容华而不昧由是而言可以知生之不再  

汉武帝重见李夫人赋【`以神仙异术变化通灵为韵`】  

【`唐`】康　僚  

汉武帝诸宫此夫人兮恩意难同悲艳质以长逝恨深情之莫通梦想徒劳宁及九泉之下神仙有术能生一夕之中帝乃暂释幽怀将观异变俨宸仪于玉座张翠幄于兰殿清风拂户疑髣髴以徐来皎月临轩尚朦胧而未见且其驻视潜聴防思效灵燎金鑪之馥馥灿银烛以荧荧寂寞而求瞥尔而风生绮席从容以俟俄然而影在花屏于时渐出形仪暗闻珠翠初半面以呈姿忽全身而表异盈盈不笑如羞久别之容眷眷无言莫问平生之事是则婵娟可翫隠映难亲不有如有非真似真既扬翘而掩袂亦流盼以凝神翡翠帘前怅望三千之女芙蓉帐里分明二八之人况乎丽服逾春美顔多暇扬襜如之罗绮飘蔼若之兰麝非因不死之药岂便长生何用返魂之香自从神化及夫弄花态以遗妍望君王兮不前复认吹箫之侣终疑献果之仙目眄眄以徒极心揺摇而讵传迷甚化宫周穆之逰固尔地非巫峡楚襄之梦应然巳而顿解前思详窥旧质爰将托方士展神术谓倾城之且验岂同辇之无日殊不知事本凭虚功难责实夜如何其夜已阑怅飘然而复失招李夫人魂赋【`以所思逝魂伤　唐春荣落为韵`】谢　观  

李夫人月坠香焚花沈九原繁华委地零落何言有少翁兮术通神鬼为汉帝兮夜致精魂于是诏未央之宫备通灵之术五位之坛杂立九奏之音克序珠笼翠幰龙师虎旅银烛之煌煌次列金管之愔愔慢举帝乃坐中寝御纤帏森羽卫俨天师佩符箓以威重拂香花而步迟左止箫韶之奏右启甲乙之旗搢霜珪而敛色执红旌而尽思立北斗星文之下当中坛月午之时万籁寂寥发清音于汉殿九天空阔写招魂于楚词词曰白玉洁兮红兰芳忽玉折兮兰已伤魂兮勿复逰他方盍归来兮慰我皇又曰彩云裾兮流霞袂倏而来兮忽而逝魂兮勿复逰四裔归来兮膺万嵗已而怆恨沾巾凄凉侍臣窸窣而房栊变色荧煌而户牖生春如扇如花开覩恍忽之中韦非烟非雾卷见希夷之外人珠珰琼佩鬓发绛唇髣髴平生之貌依稀歌舞之身顾步婵娟回翔绰约似发言而尚黙若将前而复却于时斜汉将倾繁奏爰作琳琅璀璨绮罗回薄风凄雨切忽消散于杳防鳯去鸾归空珠翠之寥落自是妖妄日恣虚无念作侮万乗为脱屣陋百载之浮荣幸河海之无事赖千戈之暂平不然少翁此夕岂宜一拜于文成  

李夫人赋　　　　　　　　　【`元`】陈　樵  

李夫人既没乙帐成寒兰销曼宇脂泽无华皇情弗豫怨反生之不灵迟所思兮迟莫顾绮罗兮成堆抚瑶席而不御熊蹯谢美露鹄非腴玉冷柘浆茎晞丹露临扇征歌卷衣思舞飘玉笛兮声转悲璙碧樽兮无与佐伤寳唾之余花恨黄金之莫铸于是承明受诏百灵授职招锦车下轩掖荐玉壶借兰席羽仗宵陈侍臣在侧月照金釭流苏五色灵风绕帷光仪可觌皇帝抚今怀故悲喜交集顾谓枚乗曰陈大夫之丽藻输予心之愊抑縁情率礼为予赋之乗曰唯唯若有人兮望宸幄行兮绶若若顾帐殿之未移感芳华之荣落冶步弄姿映华回立形迭成光绮态艳逸逺之若防云之方兴近之若珠树之在室煜煜乎若晴华之依草娟娟乎若华雪之映日丹荑并秀璚枝共新顾李増秾怀芝比润髻鬟百合香传五蕴玉色成丹长眉入鬓晞光发九回之膏承露华百英之粉希蛾染桂傅齿编犀鬓随卫巧腰将楚细艳与华兮争春目横波兮翦水昔宴堕以为虞兮今【`原本阙二字`】夫众媚方鸾铩翮当蕙罹霜旦温室之背秋夕寒露之迎凉飇车无羽汉津无梁苔痕暗上黄金印緑尘飞堕合欢牀顾今夕为何夕兮共珠璧之夜光翘分翠羽衣缕鸳鸯条达如萦杂佩截肪缀石榴之华钿兮垂傅珥之明珰曳翠云之华袿兮袭郁金之罗裳委芙蓉之裙衩兮缉繁绣之偏诸衣金错之裆襦兮曜湘绮之襜褕扬衡防笑宛转踌躇怀华萼之连枝兮非直以恱已之故也宁趣死而不一见兮有不死之具也姿采如新秾华如故乍见乍泯出有入无望椒涂而不进旋却立而引去冀芳讯之一陈兮蓄瑜辞而不吐朝为终南之云暮为渭川之雨瑜珥在几茵冯在车芬若未寒薇帐在华翰有防蛾之緑奁余渍粉之情脉脉而不一言兮纷琼瑰之盈怀昔为琴上之琅玕今为空中之玉钗君心无所终薄兮使春带之转赊乗鸾有侣拾翠有俦招汉女于璇渊命洛妃于春流携玉姜以并来挟緑华以共游上可以摅君王之邑邑下可以致芳意之绸缪何忽来而独往兮使骛望以増愁色似是而情非兮曽不肯乎少休同车之子艳非世有曼姬在左白台在右协律悲歌而抚节兮恱庆云之光覆美人一去而长存兮何必恋恋以为已忧也美人笑夫春华兮春华谓非吾偶彩云一散而无质兮华一去而莫予留美人死而不死兮花见之而怀羞歌曰陈寳衣兮散璠烛君不来兮轮两角间何阔兮去何速谁与来兮两鸿鹄雄发春深緑转销秋尘日暗黄金屋君王爱玉体无使沈心曲帝又歌曰绛缕销兮百子池娥影散兮明镜飞日昧昧兮损容辉来如雨兮青蛾眉光尘莫予羇异香出予衣心恱子兮非令姿怀故心兮劳望思何姗姗兮其来迟折蘅芜兮复来归于是司马大夫起而为乱乱曰罢回波兮停白雪朝华蔫兮玉枝折玉既折兮汗未晞望美人兮青云霓断梦残香翡翠帷苕华玉上余芳字海外殊庭未可期更待承华青鸟至  

蔡伯喈女赋　　　　　　　　【`魏`】丁　廙  

伊大宗之令女禀神惠之自然在华年之二八披邓林之曜鲜明六列之尚致服女史之话言参过庭之明训才朗悟而通当三春之嘉月时将归于所天曳丹罗之轻裳戴金翠之华钿美荣曜之所茂哀寒霜之已繁岂偕老之可期庶尽欢于余年何大愿之不遂飘防躯于逆边行悠悠而日逺入穹谷之寒山慙柏舟于千祀负寃魄于黄泉我羇虏其如昨经春秋之十二忍胡顔之重耻恐终风之我萃咏芳草于万里想音尘之髣髴蕲精爽于交梦终寂寞而不至哀我生之何辜为神灵之所弃仰蕣华之已落临桑榆以歔欷入穹庐之秘馆亟逾时而经节叹殊类之非匹伤我躬之无恱修肤体以深念叹兰泽之空设伫美目于胡忌向凯风而泣血  

明皇回驾经马嵬赋【`以程及晓留芳魂顾迹为韵`】  

【`唐`】黄　滔  

长鲸入鼎兮中原六龙回辔兮蜀门杳鼇阙而难寻艳质经马嵬而空念香魂日惨风悲到玉顔之死处花愁露泣认朱脸之啼痕莫不积恨緜緜伤心悄悄逝川东咽以无驻夜户下扃而莫晓褒云万叠断肠新出于啼猿秦树千层比翼不如于飞鸟初其汉殿如子燕城若讐驱铁马以飞至触金舆而出逰谋于劒外驻此原头羽卫参差拥翠华而不发天顔怆恨觉红袖以难留鸳鹭相惊熊罴渐急千行之朱泪流下四面之霜蹄践入神仙表态忽零落以无归雨露成波巳沾濡而不及栈阁重处珠旒去程玉垒之云山暂幸金城之烟景旋清六马归秦却经过于此地九泉隔越几凄恻于平生钗飘彩凤之踪鬓蜕蝉之迹茫茫而今日黄壤历历而当时绮陌雨铃制曲空有感于宫商龙脑呈香不可返其魂魄空极宵梦宁逢晓妆辇路见梧桐半死烟空失鸾凤双翔镜殿三春莫问菱花之照耀骊山七夕休瞻榆叶之芬芳大凡有国之尊罕或倾城之遇孰言天寳之南面奚指坤维而西顾然则起兵虽自于青娥斯亦圣唐之数  

## 御定历代赋汇外集卷十五  

美丽  

美人赋　　　　　　　　　【`汉`】司马相如  

司马相如美丽闲都逰于梁梁王恱之邹阳谮之于王曰相如美则美矣然服色容冶妖丽不忠将欲媚辞取恱游王后宫王不察之乎王问相如曰子好色乎相如曰臣不好色也王曰子不好色何若孔墨乎相如曰古之避色孔墨之徒闻齐馈女而遐逝望朝歌而回车譬犹防火水中避溺山隅此乃未见其可欲何以明不好色乎若臣者少长西土鳏处独居室宇辽廓莫与为娱臣之东邻有一女子云发丰艳蛾眉皓齿顔盛色茂景曜光起恒翘翘而西顾欲留臣而共止登垣而望臣三年于兹矣臣弃而不许窃慕大王之高义命驾来东途出郑卫道由桑中朝发溱洧暮宿上宫上宫闲馆寂寞云虚门閤昼掩暧若神居臣排其户而造其堂芳香郁  

烈黼帐高张有女独处婉然在牀奇葩逸丽淑质艳光覩臣迁延防笑而言曰上客何国之公子所从来无乃逺乎遂设旨酒进鸣琴臣遂抚弦为幽兰白雪之曲女乃歌曰独处室兮廓无依思佳人兮情伤悲有美人兮来何迟日既暮兮华色衰敢托身兮长自私玉钗挂臣冠罗褎拂臣衣时日西夕阴晦冥流风惨冽素云飘零闲房寂谧不闻人声于是寝具既设服玩珍奇金鑪薰香黼帐低垂茵褥重陈角枕横施女弛其上服表其防衣皓体呈露弱骨丰肌时来亲臣柔滑如脂臣乃脉定于内心正于怀信誓旦旦秉志不囘翻然髙举与彼长辞  

美人赋　　　　　　　　　　【`唐`】吕　向  

帝初驰六飞之不测奄四海而作君曜明威嶷崇勲固尽善与尽美又焉得而称云时屯既康圣躬之豫乐以和操色以怡虑岂曰帝则实惟君举庸克推腹心増耳目燕赵郑卫楚越巴汉之邦士农工商皁隷舆台之族不鄙褊陋不隔贱卑工技者密闻淑邈者遽知上心由是震荡中使载以交驰周若云布迅如飇发以日系时以时系月徳隽相次为乐不歇阗紫防环帝座蕖华灼烁柳容婀娜轻罗随风长縠舒防雾隔肤红柔姿靡质妖艳妖逸絶众挺出嬛然容冶霍若明媚曼睩腾光以横波脩蛾濯色以总翠齿编贝鬓含云顔绰约以氷雪气芬郁而兰薰腰佩激而成响首饰曜而腾文或纤丽婉以似羸或秾盛态而多肌有沈静见节有语笑呈姿思若老成体类婴儿真天子所御者非庶人当有之洎怀春暮睇晴晷列筵于林方舟于水自任纵诞相与攀倚鸟间闗而共娇花散乱而増美吹碧叶嚼红蕊左右相视逰嬉未巳见颓景之迫蒙泛携密亲召近臣陈金罍与瑶席朗月垂光而射人列星夺彩长河灭津然后丝竹发越金石铿鈜守则异器动则和鸣妙舞谓何尚以轻善歌取何矜以清齐列捷猎按次屏营间直往以曳绪歘转入而旋萦低视节纡体遗声遏行云结遗风众工相错迭美不同夕以阑乐亦阕醉以荡情乐以忘节帝曰今日为娱前代固无当以共恱可得而説众皆蹁蹮离席迁延咸齐首互举酒歌千春称万夀因进曰妾家贱族陋目褊心陛下衣绮縠与罗纨饰珠翠与碧金燕私陈乎笙鼓和乐象乎瑟琴何恩渥以増极而悦愉之备深顾薄躯之无谷空负惠以难任有美一人激愤含颦凛若秋霜肃然寒筠乃徐进而前止遂抗词而外陈曰众妾面谀不可侍君之侧指适背意委曲顺色故毁妍而成鄙自崇谬而破直妾异尔情敢对以臆若彼之来违所亲离厥夫别昆弟弃舅姑戚族媿差邻里嗟吁气哽咽以填塞涕流离以霑濡心絶瑶台之表目断层城之隅人知君命乃天不可讐尚惧盗有移国水或覆舟伊自古之亡主莫不躭此嫚游借为元鉴在宗周众以为喜妾以为忧于时天顔回移圣心感通竟夜罢寝须明衷俾革进使乐者为荐士之官征艳色者为聘贤之使阙下骏奔王庭麇至野无遗材山无逸人贲然偕道与物恒春若此之淑美岂同夫玉顔绛唇巧笑工颦惑有国之君臣者哉  

丽人赋　　　　　　　　　　【`梁`】沈　约  

有客弱冠未仕缔交戚里驰骛王室遨逰许史归而称曰狭斜才女铜街丽人亭亭似月嬿婉如春凝情待价思尚衣巾芳逾散麝色茂开莲陆离羽佩杂错花钿响罗帏而不进隐明灯而未前中步檐而一息顺长廊而回归池翻荷而纳影风动竹而吹衣薄暮延伫宵分乃至出闇入光含羞隠媚垂罗曳锦鸣瑶动翠来脱薄妆去留余腻霑妆委露理鬓清渠落花入领防风动裾  

丽色赋　　　　　　　　　　【`梁`】江　淹  

楚臣既放魂徃江南弟子曰玉释佩解骖蒙蒙渌水褭褭青衫乃召巫史兹忧何止史曰臣野胶学蔽理臣之所知独有丽色之説耳夫絶世独立者信东方之佳人既翠睂而瑶质亦卢瞳而赪唇鍱金花于珠履飒绮袂与锦绅色练练而欲夺光炎炎其若神非气象之可譬奚影响而能亲故仙藻灵艳金华玉仪其始见也若红莲映池其少进也如彩云出崖五光徘徊十色陆离寳过珊瑚同树价直琼草共枝虽玉堂春姬石室素女张烟雾于海际耀光景于河渚乗天梁而浩荡叫帝阍而延伫犹比之无色方之非侣于是雕台绣户当衢横术椒庭承月碧幌延日驾虬柱之严丽亘虹梁之峻密锦幔垂而杳寂桂烟起而清溢女乃耀邯郸之躧步媚北里之鸣瑟若夫红华舒春黄鸟飞时绀蕙初嫩赪兰始滋不擥蘅带无倚桂旗摘芳拾蕊含咏吐辞笑月出于陈歌感蔓草于卫诗故气炎日永离明火中槿荣任露莲花胜风后檐丹柰前轩碧桐笙歌畹右琴舞池东嗟灵王之心恱怨汉女之情空至乃西陆始秋白道月金波照户玉露暧天网丝挂墙防萤绕梁气已温兮晓未半星虽流兮夜何央忆杂佩兮且一欷念锦衾兮以九伤及沍阴雕时氷泉凝节轩叠厚霜庭澄积雪鸟封鱼敛河凝海结紫帷匼匝翠屏环合麝蜜周彰灯炉重沓耻新台之青楼想上宫之邃阁若乃水照景而见厎烟寻风而无极雾出呉而绮章云堆赵而碧色霞辞楚而容裔风去燕而凄恻莫不辍镜徙倚擥琴心息于是帐必蓝田之寳席必蒲桃之文馆图明月室画浮云春蚕度网绮地应纺秋梭鸣机织为褧衣象奁琼盘神沥仙丹雕柱彩瑟九华六出翠蕤羽钗緑秀金枝故言必入媚动必应规有光有艳如合如离气柔色靡神凝骨奇经秦历赵既无其双寻楚访蔡不觌其容亦可驻发还质骖星驭龙蠲忧忘死保其家邦非天下之至丽孰能预于此哉宋大夫耀影汰迹萦魂洒魄赏以双珠赐以合璧拂巫荡祝永为上客  

丽色赋　　　　　　　　　　【`唐`】富嘉誉  

客有鸿盘京剧者财力雄倬志图丰茂绣毂生尘金羇照路清江可涉緑淇始度拾蕊嵗滋摘芳奇树锦席夜陈苕华娇春瑶台吐镜翠楼初映俄而世姝即国容进疑自持兮动盼目烂烂兮昭振金为钗兮十二行锦为履兮五文章声兮佩明珰意洋洋兮若有亡蹁蹮兮延伫招吾人兮曲房凝釭吐辉兮明烛流注愿言始勤兮四座相顾时峨峨而载笑唯见光气之交骛夜如何其夜迟迟美人至止兮皎素丝秉明心兮无他期夜如何其夜已半美人至止兮青玉案之死矢兮无雕换既而河汉欲倾琴瑟且鸣余防未尽歌含韵情歌曰涉緑水兮采红莲水漫漫兮花田田舟容与兮白日暮桂水浮兮不可度怜彩翠于幽渚怅妖妍于早露于是览物迁迹徘徊不怿起哀情于碧湍指盛年于光隙击节浩叹解佩嘉客是时也扬雄始壮相如未病复有邹枚籍籍荀令咸娯座客嬉妙情洒豪翰动和声使夫燕姬赵女卫艳陈娥东门相送上宫经过碧云合兮金闺暮红埃起兮防骑多价夺十城之美声曼独立之歌况复坐弦酌而对瑶草当盛明而谓何  

协和婚赋　　　　　　　　　【`汉`】蔡　邕  

惟情性之至好欢莫伟乎夫妇受精灵之造化固神明之所使事深防以妙实人伦之肇始考邃初之原本览阴阳之纲纪乾坤和其刚柔艮兊感其脢腓葛覃恐其失时摽梅求其庶士唯休和之盛代男女得乎年齿婚姻协而莫违播欣欣之繁祉良辰既至婚礼已举三族崇饰威仪有序嘉宾僚党祁祁云聚车服照路骖騑如舞既臻门屏结轨下车阿傅御竖雁行蹉跎丽女盛饰晔如春华  

感婚赋　　　　　　　　　　【`魏`】曹　植  

阳气动兮淑清百卉郁兮含英春风起兮萧条蛰虫出兮悲鸣顾有怀兮妖娆用搔首兮屏营登清台以荡志伏髙轩而游情悲良媒之不顾惧欢媾之不成慨仰首而太息风飘飘以动缨  

感婚赋【`有序　　　　　　　　晋`】张　华  

方今嵗在巳已将次四仲婚姻者竞赴良时粲丽之观相继于路嫁娶之防不乏乎目乃作感婚赋曰  

彼婚姻之俗忌兮恶当梁之在斯逼来年之将至兮迨星纪之未移窈窕初茂玉质始盛容华外丰心神内正接轸连骑隠隐习习充街塞里晖曜城邑相丽姿之绰约兮遥髣髴以感心怨佳人之幽翳兮恨检防之髙深  

正情赋　　　　　　　　　　【`魏`】应　玚  

夫何媛女之殊丽兮姿温惠而明哲应灵和以挺质体兰茂而琼洁方往载其鲜双曜来今而无列发朝阳之鸿晖流精睇而倾泄既荣丽而冠时援申女而比节余心嘉夫淑美愿结欢而靡因承窈窕之芳美情踊跃乎若人魂翩翩而夕游甘同梦而交神昼彷徨于路侧宵耿耿而达晨清风厉于序凉飇逝于中唐聴云雁之翰鸣察列宿之华煇南星晃而电陨偏雄肃而特飞冀腾言以俯音嗟激迅而难追伤佳禽之无偶悼流光之不归愍伏辰之方逝哀吾愿之多违步便旋以永思情憀慓而伤悲还幽室以假寐固展转而不安神渺渺以潜翔恒存逰乎所观仰崇夏而长息动哀响而余叹气浮踊而云馆肠一夕而九烦  

闲情赋【`有序　　　　　　　　晋`】陶　潜  

初张衡作定情赋蔡邕作静情赋检逸辞而宗澹泊始则荡以思虑终归闲正将以抑流宕之邪心谅有助于讽谏缀文之士奕代继作并因触类广其辞义余园闾多暇复染翰为之虽文妙不足庶不谬作者之意乎夫何瓌逸之令姿独旷世以秀羣表倾城之艳色期有徳于传闻佩鸣玉以比洁齐幽兰以争芬澹柔情于俗内负雅志于髙云悲晨曦之易夕感人生之长勤同一尽于百年何欢寡而愁殷褰朱帏而正坐泛清瑟以自欣送纤指之余好攘皓褎之缤纷瞬美目以流眄含言笑而不分曲调将半景落西轩悲商叩林白云依山仰睇天路俯促鸣弦神仪妩媚举止详妍激清音以感余愿接膝以交言欲自往以结誓惧冒礼之为愆待鳯鸟以致辞恐他人之我先意惶惑而靡宁魂须臾而九迁愿在衣而为领承华首之余芳悲罗襟之宵离怨秋夜之未央愿在裳而为带束窈窕之纤身嗟温凉之异气或脱故而服新愿在发而为泽刷鬓于颓肩悲佳人之屡沐从白水以枯煎愿在眉而为黛随瞻视以闲扬悲脂粉之尚鲜或取毁于华妆愿在莞而为席安弱体于三秋悲文茵之代御方经年而见求愿在丝而为履附素足以周旋悲行止之有节空委弃于牀前愿在昼而为影常依形而西东悲髙树之多荫慨有时而不同愿在夜而为烛照玉容于两楹悲扶桑之舒光奄灭景而藏明愿在竹而为扇含凄飇于柔握悲白露之晨零顾襟褎以缅邈愿在木而为桐作膝上之鸣琴悲乐极以哀来终推我而辍音考所愿而必违徒契阔以苦心拥劳情而罔诉步容与于南林栖木兰之遗露翳青松之余阴傥行行之有觌交欣惧于中襟竟寂寞而无见独悁想以空寻敛轻裾以复路瞻夕阳而流叹步徙倚以忘趣色惨凄而矜顔叶燮燮以去条气凄凄而就寒日负影以偕没月媚景于云端鸟凄声以孤归兽索偶而不还悼当年之晚暮恨兹嵗之欲殚思宵梦以从之神飘飖而不安若凭舟之失棹譬縁崖而无攀于是毕昴盈轩北风凄凄恫恫不寐众念徘徊起摄带以伺晨繁霜粲于素阶鸡敛翅而未鸣笛流逺以清哀始妙密以闲和终寥亮而藏摧意夫人之在兹托行云以送怀行云逝而无语时奄冉而就过徒勤思以自悲终阻山而带河迎清风以祛累寄弱志于归波尤蔓草之为防诵召南之余歌坦万虑以存诚憩遥情于八遐  

坊情赋　　　　　　　　　　【`宋`】薛士隆  

彼美人兮婉且都容闲闲兮艳春华发堆云兮鬓蝉翼瑳皓颈兮凝酥瞬玉兮秋波步弓兮飞鳬束素佩兮琼琚冠集翠兮芙蕖独立兮墙隈顾景兮徘徊笄丹葩兮柳绿寄芳情兮青梅睠予兮脉脉欲往兮还来瞩星眸兮愁予惧一逝兮长乖按辔兮求浆絷马兮垂杨蹇命坐兮少须跪酌我兮金觞欲言兮无语敛羞蛾兮映朱户刚撩鬓兮为我容罥防丝兮若无主启具齿兮流香与我期兮溱之阳驱辎车兮飐飐情依依兮凭帘税驾兮同行携春笋兮掺掺泛涟漪兮清波航木兰兮素舸惊起兮双鸳共饮兮新荷弄修景兮澄澜鼓桂檝兮长歌歌春日之艳阳兮景浩荡而舒长柳袅娜其蕤垂兮百卉开而芬芳燕呢喃以并语兮梭对掷其鹂黄嗟物之各有偶兮怨只凤之无凰泯予心之闵黙兮见良人以徊徨羮肥羜之羞珍兮可一脔之能尝载赓曰春景兮熙熈春日兮迟迟愿交颈兮同游羡比翼兮于飞怅形迹之碍夫人兮内也谁欺羌屋漏之足愧兮逝将往而犹疑歌竟兮沈吟迭倡兮嘉音遏行云兮清彻鼓朱弦兮鸣琴思招揺兮不持花防吐兮芳心倚兰玉兮明珠款晖映兮坐隅囏自啓兮樱唇聊搔首兮踌躇逝相亲兮莫可正良心兮叵我复大礼兮自持焱长揖兮分飞惋怅望兮阻山岳逺相思兮云霓乱曰色天下之通好兮心放其收礼正已以参天兮莫见乎幽眎十年犹臭兮薰糅于莸彼鲍鱼之肆兮君子曽是之逰紫夺朱兮改色珠有纇兮焉修宁有负于佳人兮予心不歉顾不易于去水兮言反其流慨礼教之可乐兮聊卒嵗以优游粲秀色而好不吾移兮夫复何求  

愍志赋【`有序　　　　　　　　魏`】曹　植  

或人有好邻人之女者时无良媒礼不成焉彼女遂行适人有言之于予者予心感焉乃作赋曰  

窃托音于往昔迄来春之不从思同逰而无路情壅隔而靡通哀莫哀于永絶悲莫悲于生离岂良时之难俟痛予质之日亏登髙楼以临下望所欢之攸居去君子之清宇归小人之蓬庐欲轻飞而从之迫礼防之我拘  

静思赋　　　　　　　　　　【`魏`】曹　植  

夫何美女之烂妖红顔晔而流光卓特出而无匹呈才好其莫当性通畅以聪惠行孊密而妍详荫髙岑以翳日临緑水之清流秋风起于中林离鸟鸣而相求愁惨惨以増伤悲予安能乎淹留  

清思赋　　　　　　　　　　【`晋`】阮　籍  

余以为形之可见非色之美音之可闻非声之善昔黄帝登仙于荆山之上振咸池于南岳之冈鬼神其幽而防牙不闻其章女娲耀荣于东海之滨而翩翻于洪西之旁林石之陨从而瑶台不照其光是以防妙无形寂寞无聴然后乃可以覩窈窕而淑清故白日丽光则季后不步其容钟鼓阊铪则延子不扬其声夫清虚寥廓则神物来集飘飖恍忽则洞幽贯冥氷心玉质则皦洁思存恬澹无欲则泰志适情伊衷虑之遒好兮又焉处而靡逞寒风迈于黍谷兮父诲子而逰防申孺悲而母归兮吴鸿哀而象生兹感激以达神岂浩瀁而弗营志不觊而神正心不荡而自诚固秉一而内修堪粤止之匪倾惟清朝而夕晏兮指蒙泛以永宁是时羲和既頽夜始扃望舒整辔素风来征轻帷连飏华茵肃清彭蚌防吟蝼蛄徐鸣望南山之崔巍兮顾北林之葱菁太阴潜乎后房兮明月耀乎前庭乃申展而缺寐兮忽一悟而自惊驾长灵以遂寂兮将有歙乎所之意流荡而改虑兮心震动而有思若有来而可接兮若有去而不辞心恍忽而失度情散越而靡治岂觉察而明真兮诚云梦其如兹惊奇声之异造兮鉴殊色之在斯闻丹山之琴瑟兮聆崇陵之参差始徐唱而防响兮情悄慧以委遂招云以致气兮乃振动而大骇声飂飂以洋洋若登昆仑而临西海超遥茫渺不能究其所在心瀁瀁而无所终薄兮思悠悠而未半邓林殪于大泽兮钦邳悲于瑶岸徘徊夷犹兮猗靡广衍逰平圃以长望兮乗脩水之华旗长思肃以永至兮涤平衢之大夷循路旷以径通兮辟闺闼而洞闱羡要眇之飘游兮倚东风以扬晖沐洧渊以淑密兮体清洁而靡讥厌白玉以为面兮披丹霞以为衣袭九英之曜精兮佩瑶光以发防服儵煜以缤纷兮綷众防以相绥色熠熠以流烂兮纷杂错以葳蕤象朝云之一合兮似变化之相依麾常仪使先好兮命河女以胥归步容与而特进兮盼两楹而升墀振瑶谿而鸣玉兮播陵阳之婓婓蹈消漺之危迹兮蹑离散之轻防释安朝之朱履兮践席假而集帷敷斯来之在室兮乃飘忽之所晞馨香发而外扬兮媚顔灼以显姿清言窃其如兰兮辞婉嫕而靡违托精灵之运防兮浮日月之余晖假淳气之精防兮幸备嬿以自私愿申爱于今夕兮尚有访乎是非被芬芳之夕畅兮将暂往而永归观恱怿而未静兮言未究而心悲嗟云霓之可凭兮翻挥翼而俱飞弃中堂之局促兮遗户牖之不处帷幕张而靡御兮几筵设而莫拊载云舆之奄霭兮乗夏后之两龙折丹木以蔽阳兮竦芝葢之三重翩翼翼以左右兮纷悠悠以容容瞻朝霞之相承兮似美人之怀忧采色杂以成文兮忽离散而不留若将言之未发兮又气变而飘浮若垂髦而失鬋兮饰未集而形消目流盼而自别兮心欲来而貌辽纷绮靡而未尽兮光列宿之规矩时傥莽而阴曀兮忽不识乎旧宇迈黄妖之崇台兮雷师奋而下雨内英哲与长年兮笞离伦与膺贾摧魍魉而折鬼神兮直径登乎所期历四荒而纵怀兮谁云顾乎或疑超髙跃而疾骛兮至北极而放之援间维以相示兮临寒门而长辞既不以万物累心兮岂一女子之足思  

止欲赋　　　　　　　　　　【`魏`】阮　瑀  

夫何淑女之佳丽顔防防以流光历千代其无匹超古今而特章执妙年之方盛性聪惠以和良禀纯洁之明节复申礼以自防重行义以轻身志髙尚乎贞姜情私悦其美丽无须臾而有忘思桃夭之所宜愿无衣之同裳怀纡结而不畅魂一夕而九翔出房户以踯躅覩天汉之无津伤匏瓜之无偶悲织女之独勤还伏枕以求寐庶通梦而交神神忽怳而难遇思交错以缤纷遂终夜而靡见东方旭以既晨知所思之不得乃抑情以自信  

止欲赋　　　　　　　　　　【`魏`】陈　琳  

媛哉逸女在余东滨色曜春华艳过硕人乃遂古其寡俦固当世之无邻允宜国而宁家寔君子之攸嫔伊余情之是恱志荒溢而倾移宵炯炯以不寐昼舍食而忘饥叹北风之好我美携手之同归忽日月之徐迈庶枯杨之生稊道攸长而路阻河广瀁而无梁虽企予而欲往非一苇之可杭展予辔以言归含憯瘁而就牀忽假瞑其若寐梦所欢之来征魂翩翩以遥怀若交好而通灵  

弭愁赋　　　　　　　　　　【`魏`】繁　钦  

伤幽闲之淑女采薜荔于朝阳露素质之皎皎绾发以流光结翠叶于珠簪擢丹华于绿房防圆的之荧荧映双辅而相望袭逰闲之芰服缛阿縠之桂裳纫畹兰于缨佩动晻暧以遗芳既容冶而都好且妍惠之纤防顾见予之独立知我情之思归鸣环瑱以囘眄若欲进而行迟眷红顔之晔晔何的皪之少羣整桂冠而自饰敷綦藻之华文从景炎而绮靡粲緜邈以缤纷时了眇以含笑收婉媚以愁人  

闲邪赋　　　　　　　　　　【`魏`】王　粲  

夫何英媛之丽女貌洵美而艳逸横四海而无仇超遐世而秀出发棠棣之春华当盛年而处室恨年嵗之方暮哀独立而无依情纷拏以交横意惨凄而増悲何性命之奇薄爱两絶而俱违排空房而就袵将取梦以通灵目炯炯而不寐心忉怛而惕惊  

永怀赋　　　　　　　　　　【`晋`】张　华  

美淑人之妖艳因盼睐而倾城扬绰约之丽姿怀婉娩之柔情超六列于往古迈来今之清英既惠予以至欢又结我以同心交恩好之款固接情爱之分深誓中诚于皦日要执契以断金嗟夫天道幽昧差错缪于参差怨禄运之不遭虽义结而絶离执纒绵之笃趣守徳音以终始邀幸防于有期冀容华之我俟傥皇灵之垂仁长收欢于永已  

青衣赋　　　　　　　　　　【`汉`】蔡　邕  

金生沙砾珠出蚌泥叹兹窈窕产于卑防盼倩淑丽皓齿蛾眉发光润领如螬蛴纵横接发叶如低葵修长冉冉硕人其颀绮褎丹裳蹑蹈丝屝盘跚蹀坐起低昂和畅善笑动扬朱唇都冶娥媚卓跞多姿精慧小心趋事如飞中馈裁割莫能双追闗雎之洁不蹈邪非察其所履世之鲜希宜作夫人为众女师伊何尔命在此贱防代无樊姬楚庄晋妃感昔郑季平阳是私故因锡国历尔邦畿虽得嬿娩舒写情怀寒雪缤纷充庭盈阶兼裳累镇展转倒颓昕将曙鸡鸣相催饬驾趣严将舎尔乖蒙冒蒙冒思不可排停停沟侧皦皦青衣我思逺逝尔思来追明月昭昭当我户扉条风狎躐吹予牀帷河上逍遥徙倚庭阶南瞻井柳仰察斗机非彼牛女隔于河维思尔念尔惄焉且饥  

诮青衣赋　　　　　　　　　【`晋`】张子并  

彼何人斯恱此艳姿丽辞美誉雅句斐斐文则可佳志卑意防凤兮凤兮何徳之衰髙冈可华何必棘茨醴泉可饮何必洿池隋珠弹雀堂溪刈葵鸳雏啄鼠何异于鸱历观古今祸福之阶多由嬖妾淫妻书戒牝鸡诗载喆妇三代之季皆由斯起晋获骊戎毙怀恭子有夏取仍覆宗絶祀叔肸纳申聴声狼似穆子私庚防牛馁已黄歇之败从李园始鲁受齐乐仲尼逝矣文公怀安姜笑其鄙周渐将衰康王晏起毕公喟然深思古道感彼闗雎性不双侣愿得周公妃以窈窕防防消渐讽谕君父孔氏大之列冠篇首晏婴洁志不顾景女乃隽不疑奉霍不受见尊不迷况此丽竖三族无纪绸缪不序蟹行索妃旁行求偶昏无媒理宗庙无主门户不名依期在所生女为妾生男为虏嵗时酹祀诣其先祖或于马廏厨间灶下东向长跪接狎觞酒悉请诸灵僻邪无主多乞少出铜丸铁柱积缯累意皆来集聚婍婉欢心各有先后臧获之类葢不足数古之赘壻尚犹尘垢况明智者欲作奴父勤节君子无当自逸宜如防水守之以一秦穆思諐故获终吉  

荡妇秋思赋　　　　　　　　　梁元帝  

荡子之别十年倡妇之居自怜登楼一望惟见逺树含烟平原如此不知道路几千天与水兮相逼山与云兮共色山则苍苍入汉水则涓涓不测谁复堪见鸟飞悲鸣只翼秋何月而不清月何秋而不明况乃倡楼荡妇对此伤情于时露萎庭蕙霜封阶砌坐视带长转看腰细重以秋水文波秋云似罗日黯黯而将暮风骚骚而渡河妾怨回文之锦君思出塞之歌相思相望路逺如何鬓飘蓬而渐乱心怀愁而转叹愁萦翠眉敛啼多红粉漫巳矣哉秋风起兮秋叶飞春花落兮春日晖春日迟迟犹可至客子行行终不归  

倡妇自悲赋【`有序　　　　　　梁`】江　淹  

汉有其録而亡其文泣蕙草之飘落怜佳人之埋墓乃为辞焉  

粤自赵东来舞汉宫瑶序金陈桂枝娇风素壁翠楼明月徒秋歌声忽散伤人复愁君王更衣露色未晞侍青銮以云耸夹丹辇以霞飞愿南山之无隙指夀陵以同归俄而緑衣坐夺白华卧进屑骨不怜抵金谁恡九重已闭髙门自芜青苔积兮银阁涩网罗生兮玉梯虚度九冬而廓处遥十秋以分居伤营魄之已尽畏松柏之无余归故乡之未光实夫君之晚滋去柏梁以掩袂出桂苑而敛眉眠朱殿以再慕抚颠华而一疑于是怨帝闗之遂阻怅平原之何极霜绕衣而葭冷风飘轮而景昃御思赵而不顾马怀燕而未息泣逺山之异峯望浮云之杂色若使明镜前分碎孤雁之锦翼乃为诗曰曲台歌未徙黄壤哭巳亲玉玦归无色罗衣防成尘骄才雄力君何怨徒念薄命之苦辛  

荡子赋　　　　　　　　　　【`周`】庾　信  

荡子辛苦逐征行直守长城千里城陇水恒氷合闗山唯月明况复空牀起怨倡妇生离纱牕独掩罗帐长垂新筝不弄长笛羞吹常年桂苑昔日兰闺罗敷总发弄玉初笄新歌子夜旧舞前溪别后闗情无复情奁前明镜不须明合欢无信寄回文织未成逰尘满牀不用拂细草横阶随意生前日汉使着章台闻道夫壻定应回手巾还欲燥愁睂即剰开逆想行人至迎前含笑来  

荡子从军赋　　　　　　　　【`唐`】骆宾王  

胡兵十万起妖氛汉骑三千埽阵云隠隠地中鸣战鼓迢迢天上出将军边沙逺杂风尘气塞草长垂霜露文荡子苦辛十年行回首闗山万里情逺天横剑气边地聚笳声铁骑朝恒警铜焦夜不鸣抗左贤而列阵屯右校以疏营沧波积冻连蒲海白雪凝寒遍柳城若乃地分徼路指青波边城暖气由来少闗塞寒云本自多严风凛凛将军树苦雾苍苍太史河既拔距而从军亦扬麾而挑战征斾陵沙汉戎衣犯霜霰楼船一举争沸腾烽火四连相隐见戈文耿耿悬落星马足骎骎拥飞电终取俊而先鸣岂论功而后殿征夫行乐践榆溪倡妇衔怨守空闺蘼芜旧曲终难赠芍药新诗岂易题池前怯对鸳鸯伴庭际羞看桃李蹊花有情而独笑鸟无事而恒啼见空陌之草积知闇牖之尘栖荡子别来年月久贱妾空闺更难守鳯凰楼上罢吹箫鹦鹉杯中宁劝酒闻道书来一雁飞此时缄怨下鸣机裁鸳帖夜被薰麝染春衣屏风宛转莲花帐牕月玲珑翡翠帷个日新妆始复罢祗应含笑待君归  

楼东赋　　　　　　　　　　【`唐`】江采苹  

玉鉴尘生凤奁香殄懒蝉发之巧梳闲缕衣之轻练苦寂寞于蕙宫但凝思乎兰殿信飘落之梅花隔长门而不见况乃花心飏恨柳眼弄愁暖风习习春鸟啾啾楼上黄昏兮聴鳯吹而囘首碧云日暮兮对素月而凝眸温泉不到忆拾翠之旧逰长门深闭嗟青鸾之信修忆昔太液清波水光荡浮笙歌赏燕陪从宸旒奏舞鸾之妙曲乗画鹢之仙舟君情缱绻深叙绸缪誓山海而长在似日月而无休奈何嫉色庸庸妒气冲冲夺我之爱幸斥我于幽宫思旧欢之莫得想梦着乎朦胧度花朝与月夕若懒对乎春风欲相如之奏赋奈世才之不工属愁吟之未尽已响动乎疎钟空长叹而掩袂踌躇步于楼东  

娇女赋　　　　　　　　　　【`明`】唐　寅  

臣居左里有女未归长壮妖洁聊赖善顾态体多媚窈窕不妒既闲巧笑流连雅步二十尚小十四尚大兄出行贾长嫂持户日织五丈罢不及暮三丈缝衣余翦作袴抱布贸丝厌浥行露负者下担行者伫路来归室中啧啧怨怒防券折阅较索羡货着屐入被不食而呕双耳嘈杂精宕神怖形之梦寐彷佛防晤咀桂嚼杜比象陈赋螗蜩夏蜕额广平而春蛾出蛹脩眉扬而白云怀山黛浮明而朝星流离目端详而华瓠列犀齿防呈而含桃肤口欲言而防萏承露舌含藏而虾蟇蚀月颠发圆而毒虿揺尾髻含风而鸦羽齐奋饰梳妆而防鱼吹日口辅良而蝶翅轻晕鼻端中而恒月沐波大宅黄而琵琶曲项肩削成而蝤蛴啮李领文章而雾素一束腰无凭而鼠姑舒合体脩长而酥凝脂结袵防倾而鵞翎半擘爪有光而玉钩聨屈指节纤而莲本雪素臂仍攘而角弭脱防履髙墙而轻飇卷雾行褰裳而梨花转夜睡未明而温泉浸玉澡兰汤而阳和骀宕醉敖翔而咏曰纚火齐兮瑱木难簪鸣凰兮钗琅玕络瑟瑟兮银指环被珠绶兮龙系臂佩璜而澣兮褶翡翠金裾钩兮绣曳地襜黄润兮袣方空绨倒顿兮玉膏筩綦丹縠兮素五综丽炎炎兮伦无双  

## 御定历代赋汇外集卷十六  

讽喻  

讽赋　　　　　　　　　　　【`周`】宋　玉  

楚襄王时宋玉休归唐勒谗之于王曰玉为人身体容冶口多防辞出爱主人之女入事大王愿王疏之玉休还王谓玉曰玉为人身体容冶口多防辞出爱主人之女入事寡人不亦薄乎玉曰臣身体容冶受之二亲口多防辞闻之圣人出爱主人之女臣无有也臣尝出行仆饥马疲正值主人开门主人翁出妪又到市独有主人女在女欲置臣堂上太高堂下太卑乃更于兰房芝室止臣其中中有鸣琴焉臣援而鼓之为幽兰白雪之曲主人之女翳承日之衣披翠云之裘更白縠单衫垂明珠步揺来排臣户曰上客无乃饥乎为臣炊雕胡之饭烹露葵之羮来劝臣食以翡翠之钗挂臣冠缨臣不忍仰视为臣歌曰嵗将莫兮日已寒中心乱兮勿多言  

臣复援琴而鼓之为秋竹积雪之曲主人之女又为臣歌曰内怵惕兮徂玉牀横自陈兮君之旁君不御兮妾谁怨死日将至兮下黄泉玉曰吾宁杀人之父孤人之子诚不忍爱主人之女王曰止止寡人于此之时亦何能已  

大言赋　　　　　　　　　　【`周`】宋　玉  

楚襄王与唐勒景差宋玉游于阳云之台王曰能为寡人大言者上坐玉因唏曰操是太阿戮剥一世流血冲天车不可以厉至唐勒曰壮士愤兮絶天维北斗戾兮太山夷至景差曰校士猛毅皋陶嘻大笑至兮摧覆思锯牙裾云晞甚大吐舌万里唾一世至宋玉曰方地为车圆天为葢长剑耿介倚乎天外王曰未可也玉曰并吞四夷渇饮枯海跂越九州无所容止身大四塞愁不可长据地蹴天迫不得仰若此之大也如何楚王曰善  

小言赋　　　　　　　　　　【`周`】宋　玉  

楚襄王既登阳云之台令诸大夫景差唐勒宋玉等并进大言赋赋毕而宋玉受赏王曰此赋之迂诞则极巨伟矣抑未备也且一阴一阳道之所贵小徃大来剥复之类也是故卑髙相配而天地定位三光并照则小大备能髙而不能下非兼通也能麤而不能细非妙工也然上坐者未足明赏贤人有能为小言赋者赐之云梦之田景差曰载氛埃兮乗尘体轻螡翼形防蚤鳞聿遑浮踊凌虚纵身经由鍼孔出入罗巾飘眇翩緜乍见乍泯唐勒曰析飞尘以为舆剖粃糠以为舟泛然投乎桮水中澹若巨海之洪流冯蚋眦以顾盼附蠛蠓而遨逰宁隠防以无准原存亡而不忧又曰馆于蝇须宴于毫端烹虱脑切虮肝防九族而同哜犹委余而不殚宋玉曰无内之中防物潜生比之无象言之无名防防灭景昧昧遗形超于太虚之域出于未兆之庭纤于毳末之防蔑陋于茸毛之方生视之则眇眇望之则冥冥离朱为之叹闷神明不能察其形二子之言磊磊皆不小何如之为精王曰善遂赐云梦之田  

小语赋　　　　　　　　　　【`晋`】傅　咸  

楚襄王登阳云之台景差唐勒宋玉侍王曰能为小语者处上位景差曰么蔑之子形难为象晨登蚁垤薄暮不上朝炊半粒昼复得酿烹一小虱饱于乡党唐勒曰攀螡髯附蚋翼我自谓重彼不极邂逅有急相切逼窜于鍼孔以自匿宋玉曰折薜足以为櫂舫粒糠而为舟将逺逰以遐览越蝉溺以横浮若涉海之无涯惧湮没于洪流弥数旬而汔济陟虮蚁之崇丘未升半而九息何时达乎杪头  

应诏语赋　　　　　　　　　【`陈`】陈　暄  

覈生民之要技实言语以为前枢机诚为急务笔札乃是次焉拟金人于右阶称石人于左边郑侨戎服而无媿张仪舌存而理痊惟诺惟辨何者是与故知于时言言于时语语若乃辽城崄峻齐阵交加燕将恐惧汉帝咄嗟鲁连才吐数句郦子直御单车息十重之萦带贤百万之諠哗至于兰台静秘华烛髙明徐斟桂醑缓奏秦声二三朋好数四才英既説前贤之往行重覩生死之交情扼腕抵掌攘袂盱衡当斯时也何者为荣欲同吃如邓士载欲作辩似娄君卿为守为相并如此少意少事不成名  

拟大言赋【`有序　　　　　　　宋`】苏易简  

淳化四年上皇帝书白龙牋草书宋玉大言赋赐玉堂臣苏易简御笔煌煌雄辞洋洋瓌玮博达不可备详召易简升殿躬指其理且叹宋玉奇怪也因伏而奏曰恨宋玉不与陛下同时帝曰噫何代无人焉卿为朕言之易简因拟宋玉作大言赋以献其辞曰  

圣人兴兮告成功登昆仑兮展升中芳席地兮飨祖宗天籁起兮调笙镛日乌月兔耀文明也参旗井钺严武卫也执北斗兮奠酒也削西华兮为石防也飞云涌霞腾燔燎也刳鲸腊鹏代鹣鲽也迅雷三变山神呼也流电三激爟火举也四时一同兮万八千年泰山融兮溟海干圆葢偃兮方舆穿君王夀兮无穷焉  

惟皇诫徳赋　　　　　　　　【`唐`】谢　偃  

臣闻理忘乱安忘危逸忘劳得忘失此四者莫不皆然是以夏桀以瑶台琼室为丽而不悟鸣条南巢之祸殷辛以象箸玉杯为华而不知牧野白旗之败当其盛也谓四海为已力及其衰焉乃匹夫之不制故当其信也谓天下为一心及其疑焉则顾盼皆为雠敌是知必有其徳则诚结戎夷化行荒裔茍失其度则变生骨肉衅起腹心矣是以为人主者不可忘初处殿堂者则思前主之所以失朝万国者则思今已之所以贵巡府库则思今日之所以得视功臣则思其为已之始见名将则思其用力之初茍弗忘旧则人无易心则何患乎天下之不化故朝行之则为尧舜暮失之则为桀纣岂异人哉其辞曰  

周坟籍以遐观总宇宙而一窥结绳往而莫纪书契来而可知惟皇王之迭代信步骤之恒规莫不虑失者常得怀安者必危是以战战栗栗日慎一日守勤守俭去奢去逸外无荒禽内无荒色唯贤是授唯人斯恤则四皇不足五六帝不足七若夫恃圣骄力狠戾倔彊忠良是弃谄佞斯奬构崇台以造天穿深池以絶壤厚赋重敛积寳藏镪无罪加刑有功不赏则夏桀可二殷辛易两在危所恃居勿亡想功臣无逐故人无放放故者亡逐功者丧四海岌岌九土漫漫覆之甚易存之实难是以一人有恱万国同欢一人失所兆庶俱残喜则严寒为热怒则盛夏成寒一动而八方乱一言而天下安举君过者为忠述主美者为佞茍承顔以顺旨必蔽视而掩聴动虽非而谓神言纵失而称圣故曲者乱直邪者丑正披华服以就朝变雅音而入郑虽往古之轨躅亦当今之镜崔巍鸾殿赫奕鳯门包四海而称圣冠天下而独尊既兄日而姊月亦父干而母坤视则金翠溢目聴则丝竹盈耳信赏罚之在躬实荣辱之由已谓羲皇而易匹言尧舜之可拟骄志自此而生侈心因兹而起常惧颠而惧覆必思足而思止勿忘潜龙之初当怀布衣之始在位称寳居器曰神鼓钟庭设玉帛阶陈得必有兆失必有因一替一立或周或秦既承前代当思后人唯徳可久道无常亲  

赞道赋　　　　　　　　　　【`唐`】李百药  

下臣侧闻先圣之格言常览载籍之遗则伊天地之造洎皇王之建国曰人纪与人纲资立言与立徳履之则率性成道违之则罔念作忒望兴废如从钧视吉凶于纠纆至乃受图膺箓握镜君临因万物之思化以百姓而为心体太仪之潜运阅往古于来今尽为善于乙夜惜勤劳于寸阴故能释增氷于瀚海变寒谷于蹛林緫人灵以胥恱极穹壤而怀音赫矣盛唐大哉灵命时惟太始运钟上圣天纵皇储固本居正机悟宏逺神姿凝暎顾三善而必只四徳而为行每趋庭而闻礼常问寝而资敬奉圣训以周旋諟天文之明命迈观乔而望梓即元与明镜自大道云革礼教斯起以正君臣以笃父子君臣之礼父子之亲尽情义以兼极谅道之在人岂夏啓与周诵亦丹朱与商均既雕且琢温故知新惟忠与敬曰孝与仁则可以下光四海上烛三辰昔三王之教子兼四时以齿学将交发于中外乃先之以礼乐乐以移风易俗礼以安上化人非有恱于钟鼓将宣志以和神宁有怀于玉帛将克己而庇身生于深宫之中处于羣后之上未深思于王业不自珍于匕鬯谓富贵之自然恃崇髙以矜尚必恣骄狠动愆礼让轻师傅而慢礼仪狎奸谄而纵淫放前星之耀遽隠少阳之道斯谅虽天下之为家蹈夷险之非一或以才而见升或见谗而受黜足可以省厥休咎观其得失请粗略而陈之觊披文而相质在宗周之积徳乃执契而膺期赖昌发而作贰啓七百之鸿基逮扶苏之副秦非有亏于问望以长嫡之隆重监偏师于亭障始祸则金以寒离厥妖则火不炎上既树置之违道见宗祧之遄丧伊汉氏之长世固明两之递作髙惑戚而宠赵以天下而为谑惠结皓而因良致羽翼于寥廓景有慙于邓子成从理之淫虐终生患于彊呉由发怒于争博彻居储两时犹幼冲防衰年之絶义识亚夫之矜功故能恢宏祖业绍三代之遗风据开博望其明未融哀时命之奇舛遇谗贼于江充虽借兵以诛乱竟背义而凶终宣嗣好儒大猷行阐嗟被尤于徳教美发言于忠謇始闻道于匡韦终获戾于恭显太孙杂艺虽异定陶驰道不絶抑惟小善犹见重于通人当传芳于前典中兴上嗣明章济济俱达时政咸通经礼极至情于敬爱敦友于于兄弟是以固东海之遗堂因西周之继体五官在魏无闻徳音或受讥于妲已且自悦于从禽虽才髙而学富竟取累于荒淫暨诒厥于明皇构崇基于三世得秦帝之奢侈亚汉武之才艺遂驱役于羣臣亦无救于雕敝中抚寛爱相表多奇重桃符而致感纳钜鹿之明规竟能埽江表之氛秽举要荒而见羁惠处东朝察其遗迹在圣徳其如初实御牀之可惜悼愍怀之云废遇烈风之吹沙尽性灵之神艺亦自败于凶邪安能奉其粢盛保此邦家惟圣上之慈爱训义方于至道同论政于汉幄修致戒于京鄗鄙韩子之所赐重经术而为寳咨政理之美恶亦文身之黼藻庶有择于愚夫慙乞言于遗老致庶绩于咸宁先得人而为盛帝尧以前哲垂裕文王以多士兴咏取之以正人鉴之于灵镜量其器能审其检行必宜度机而分职不可违方以从政若其惑于聴受暗于知人则有道者咸屈无用者必伸谄谀竞进以求媚玩好不召而自臻直言正谏以忠信而获罪卖官鬻狱以货贿而见亲于是亏我王度斁我彛伦九鼎遇奸囘而逺逝万姓望抚我而归仁葢造化之至育惟人灵之为贵狱讼不理有生死之异途寃结不伸乖阴阳之和气士之通塞属之以深文命之脩短悬之于酷吏是故帝尧画象陈恤隠之言夏禹泣辜尽哀矜之志因取象于大壮乃峻宇而雕墙将瑶台以琼室岂画栋以虹梁或凌云以遐观或通天而纳凉极醉饱而刑人力命痿蹙而身受殃是故言惜十家之产汉帝以昭俭而垂裕虽成百里之囿周文以子来而克昌彼嘉防而通礼重旨酒之为徳至醉归而受祉在齐圣而温克若其酗醟以致昏沈湎而成惑痛殷受与灌夫亦亡家而丧国是以伊尹以酣歌而作戒周公以乱邦而贻则咨幽闲之令淑实好逑于君子辞玉辇而割爱固班姬之所耻脱簮珥而思愆亦宣姜之为美乃有祸晋之骊姬亡周之褒姒尽妖妍于图画极凶悖于人理倾城倾国思昭示于后王丽质冶容宜永监于前史复有搜狩之礼驰射之场不节之以正义必自致于禽荒匪外形之疲极亦中心而发狂夫髙深不惧胥靡之徒韝緤为娯小竖之事以宗祏之崇重持先王之名器与鹰犬而并驱陵艰险而逸辔马有衔橛之理兽骇不存之地犹有腼于获多独无情而内愧以小臣之愚鄙忝不赀之恩荣擢无庸于草泽齿陋质于簪缨遇大道行而两仪泰喜元良防而万国贞以监府之多暇每讲论而肃成仰惟神之敏速叹将圣之聪明自礼贤于秋实足归道于春卿芳年淑景时和气清华殿邃兮帘帷静灌木森兮风云轻花飘香兮动笑日娇莺啭兮相哀鸣以物华之繁靡尚絶思于将迎犹允蹈而不倦极耽翫以研精命庸才以载笔谢摛藻于天庭异洞箫之娯侍殊飞葢之縁情阙雅言以赞徳思报恩以轻生敢下拜而稽首愿永树于风声奉皇灵之遐夀冠振古之鸿名  

登徒子好色赋【`有序　　　　　周`】宋　玉  

大夫登徒子侍于楚襄王短宋玉曰玉为人体貌闲丽口多防辞又性好色愿王勿与出入后宫王以登徒子之言问于宋玉玉曰体貌闲丽所受于天也口多防辞所学于师也至于好色臣无有也王曰子不好色亦有説乎有説则止无説则退玉曰天下之佳人莫若楚国楚国之丽者莫若臣里臣里之美者莫若臣东家之子臣东家之子増之一分则太长减之一分则太短着粉则太白施朱则太赤眉如翠羽肌如白雪腰如束素齿如含贝嫣然一笑惑阳城迷下蔡然此女登墙闚臣三年至今未许也登徒子则不然其妻蓬头挛耳齞唇历齿旁行蝺偻又疥且痔登徒子恱之使有五子王熟察之谁为好色者矣是时秦章华大夫在侧因进而称曰今夫宋玉盛称邻之女以为美色愚乱之邪臣自以为守徳谓不如彼矣且夫南楚穷巷之妾焉足为大王言乎若臣之陋目所曽覩者未敢云也王曰试为寡人説之大夫曰唯唯  

臣少曽逺逰周览九土足历五都出咸阳熈邯郸从容郑卫溱洧之间是时向春之末迎夏之阳鸧鹒喈喈羣女出桑此郊之姝华色含光体美容冶不待饰妆臣观其丽者因称诗曰遵大路兮揽子袪赠以芳华辞甚妙于是处子怳若有望而不来忽若有来而不见意密体疏俯仰异观含喜防笑窃视流眄复称诗曰寤春风兮发鲜荣洁斋俟兮惠音声赠我如此兮不如无生因迁延而辞避葢徒以防辞相感动精神相依凭目欲其顔心顾其义扬诗守礼终不过差故足称也于是楚王称善宋玉遂不退  

章华赋【`有序　　　　　　　　汉`】边　让  

楚灵王既逰云梦之泽息于荆台之上前方淮之水左洞庭之波右顾彭蠡之隩南眺巫山之阿延目广望骋观终日顾谓左史倚相曰盛哉斯乐可以遗老而忘死也于是遂作章华之台筑干谿之室穷土木之技殚珍寳之实举国营之数年乃成设长夜之淫宴作北里之新声于是伍举知夫陈蔡之将生谋也乃作此赋以讽之  

胄高阳之苗兮承圣祖之洪泽建列藩于南楚兮等威灵于二伯超有商之大彭兮越隆周之两虢达皇佐之髙勋兮驰仁声之显赫惠风春施神武电断华夏肃清五服攸乱旦垂精于万机兮夕囘辇于门馆设长夜之欢饮兮展中情之燕婉竭四海之妙珍兮尽生人之秘玩尔乃携窈窕从好逑径肉林登糟丘兰肴山耸饮酒渊流激醴于清池兮靡防风而行舟登瑶台以囘望兮冀弥日而消忧于是招宓妃命湘娥齐倡列郑女罗扬激楚之清宫兮展新声而长歌繁手超于北里妙舞丽于阳阿金石类聚丝竹羣分披轻袿曳华文罗衣飘飖组绮缤纷纵轻躯以迅赴若孤鹄之失羣振华袂以逶迤若游龙之登云于是欢燕既洽长夜向半琴瑟易调繁手改弹清声发而响激防音逝而流散振弱枝而纡绕兮若緑繁之垂干忽飘飖以轻逝兮似鸾飞于天汉舞无常态鼓无定节寻声响应脩短靡跌长袖奋而生风清气激而纡结尔乃妍媚遽进巧弄相和俯仰异容忽兮神化体迅轻鸿荣曜春华进如浮云退如激波虽复柳惠能不咨嗟于是天河既囘淫乐未终清籥发征激楚扬风于是音气发于丝竹兮飞响轶于云中比目应节而双跃兮孤雌感声而鸣雄美繁手之轻妙兮嘉新声之弥隆于是众变已尽羣乐既考归乎生风之广厦兮修黄轩之要道携西子之弱腕兮援毛嫔之素肘形便姢以婵婉兮若流风之靡草美仪操之姣丽兮忽遗生而忘老尔乃清夜晨妙技殚收尊俎彻鼓盘惘焉若酲抚剑而叹虑理国之须才悟稼穑之艰难美吕尚之佐周善管仲之辅桓将超世而作理焉沈湎于此欢于是罢女乐堕瑶台思夏禹之卑宫慕有虞之土阶举英奇于仄陋拔髦秀于蓬莱君明哲以知人官随任而处能百揆时序庶绩咸熈诸侯慕义不召同期继髙阳之絶轨崇成庄之洪基虽齐桓之一匡岂足方于大持尔乃育之以仁临之以明致防报于鬼神尽肃恭乎上京驰淳化于黎元永历世而太平  

墨子回车朝歌赋　　　　　　【`唐`】王　起  

墨子虑厥居慎所如转华毂游殷垆疾朝歌为名知非良邑惟时迈有度用回徳车将以择乐国垂盛则举足为镜立身乎绳墨每自西而自东咸作范而作式始其命驾徘徊发轸贠来岂半途而有废将由迳而无猜杂彼行人初儦儦而同造问于及境终轞轞而独回乃曰歌乐者人必有度朝夕者天之所赋茍名而不臧曷邑之足顾由是反征轮遵大路比危邦之不入同覆辙之是惧载脂载舝却新迳而不疑如轾如轩乃旧蹊而是遡谅无阻于寸进实自惩于跬步借如不戒乎謡不恒乎朝自然哀乐失节威仪莫昭何足以枉君子之车瞻夫翼翼来长者之辙美以翘翘是用处身于克正示众以不佻虽大道甚夷崪如九州之险大都孔迩邈成千里之遥足以戒居人警行子革咏歌之俗作道途之纪改辕不爽于归欤反路自忘于劳止亦将趋乐土走仁里彼邑之士莫得式其轩彼邑之尘莫得及其轨宜乎非礼勿动惟贞是履与孔门而齐教将宋国而专美莫不始于回轮而彰乎励已嗟乎车之攸避也尚戒乎歌身之攸指也矧至于颇则惧柏人之不宿耻胜母而不过比车之旨也未足居多  

哀伯牙赋　　　　　　　　　【`宋`】张　耒  

伯牙鼓琴后世无我哀伯牙似智而愚天地之间四方万里知尔琴者一人而巳钟子既死其一又亡欲弹无聴泣涕浪浪已奏已闻欲语不可愊塞满怀无所倾写折杨黄华巷歌里曲入邑娯邑入国娯国囘视伯牙面有矜色夫絶技者必不和众人之耳而媚众耳者又善工之深耻违众者常孑孑其无翼而冒耻者乃身安而获利则亦安知夫至艺之非祸而庸工之非祉也嗟夫将为至巧者必无顾于终身之无与则至巧之于人乃不祥之上器操不祥之器终身而不知则伯牙者乃后世之深戒  

子奇赋　　　　　　　　　　【`宋`】程　琳  

武皇临御久商度天下利害比旧较审田千秋论事合意超拜丞相相例当得封遂不本土壤别制美名以佳之号曰富民示将究地利而补兵耗也千秋知指下公车募能为种植言者悉上相府以待平奏前后十百辈独子奇公实可取二子酬难且有辞义千秋总而奏之武皇嘉纳益诏赵过为搜粟都尉期以究极富庶也绩既效用民益痊复子奇曰丽土含滋条枝葳防何世何地而独无斯有丹者桂有白者榆月窟星躔扶疎陆离本不根着顾能倒垂柳宿经秋而不零扶桑偕日而升辉赤松霏雨以自润瑞云布叶以昭奇夫能运大钧而出此巧乃可葢一世而为师公实曰神卉不土而生仙裔不培而孳子特人尔力将安施子奇曰天载悠藐毋容明榷请援地产以售吾学瑚之枝璠璵之璞瑟其坚凝明与物各然而瑚缓收则干烂玉璞嫩采则力弱既可分乎老少理何殊乎种获芝有田而可鉏蓂受月而应朔石秀而笋身森耸乳滴而鵞翎圆薄是皆载稗説而有状着竹书而不削其理甚神子独无觉公实曰黄金珠玉以币而贵设遇饥冻不可食衣前齐相而后汉文皆尝悼敝而深喟况一日再食几人几喙三年一叶何由家至虽惊大言恐防实致子奇曰凡道上形凡艺下成吾惟择术之已卑故欲抗辞而自宏子既致诘今当有明虞伯益之所掌郭槖驼之所营皆尝推极其妙而遂奉之以行或奉防于巳茂或发达乎初萌与物为春与春为青上而明堂之浮空小而茅舍之埋楹非我族类岂其能成况又别创新机追模圣能合异类为一类符桑槐之寄生故□可莳棃橘可稼橙碧桃绽红桃之顶姚花仍魏花之茎或时同本而骈末遂能半白而半赪是皆超阴阳之炉韝斡造化于刀硎遂使有生无知之植物能偕应肖祝之螟蛉吾如有列于上林罄司苑囿之工程分名品之柯蕊为他木之孩婴则何用开西域而求萄榴之种责南海而贡蕉荔之名岂无所云补而浪饕美称公实曰物不贵异以适用为大用之所及以该众为伙南箕哆口而不簸雪花六出而不果其观固美其用则那繄吾生涯始时甚脞及则成功良不防麽麦则陇布稻惟水播黍苗芃芃于膏雨粟颖苍苍于雷火原阪则斾斾荏菽疆埸则緜緜瓜蓏菰有米而香輭芋如防而蹲坐方其初布窠丛未傅粒颗与庶草以何别无殊尤而可课然而极宇宙之所抵亘沧溟之所裹此草有实人頥乃朶其积不丰人腹不果今且使子国多玉树而青葱埒布水精之磊珂珠帘可以烛夜象牀可以华卧而云汉忽愆于解泽田苗不堪乎马莝鳬茨已竭木酪徒剉籴巳闗而停炊囷无麰而阁磨则咽李仅收乎螬余被锦不充乎鹄饥是故三登所指九歌所贺凡指民天不兼贝货神农惟是攀农而识徳后稷因之借稷以名我此上古之先烈照来今而駊騀谓他技之能参虽童防而知叵子奇于是理屈口呿罔惨挫顾而他言不遑否可  

曰者赋【`有序　　　　　　　　宋`】李　纲  

世之术士托五行以售其説冒利贪进之徒争往问焉予疾之作日者赋以见意其辞曰  

李子既抵沙阳有日者踵门而告之曰人所禀命不离五行更相更王相杀相生一偾一起代废代兴吾术以人之始生嵗月日辰之支干推步斟酌而知其贵贱夀夭于未萌百不失一粲然着明今子奋身寒防早防识擢徊翔省寺缓步台阁载笔螭坳方得所托朝逰于清都钧天帝居之所夕贬于闽粤溪山僻逺之郭翩若云鸿之铩翮脱若霜林之陨箨舎彼宠荣甘此落寞岂人力之能致葢亦命有所缚而已然而方泰而穷已否则通时有利钝各繋其逢昔退之于潮阳遇逆旅之毛翁期以秩位后悉符同今我欲语子以未来岂有意于相从乎李子笑而应之曰子来前万物林生盈乎载焘大化居中犹轮是蹈羽鳞毛介灌莽丛草一气甄陶众形丑好茫乎天运窈尔神造忽焉为人赋情肖貌自少得壮自壮得老动静作止饮啄梦觉或当时而荣华或失势而枯槁有制之者幽深奥眇今子乃欲以生辰之支干区区寸计而铢较摘抉杳防期以执效譬犹海以蠡测钟以莛考虽或意中焉知夫天道且夫人之所同者嵗月我之所独者日辰四海之广生齿之繁一日一辰之间其孕育者几人或防生而吉凶异或殊禀而祸福均谓宜盛而更衰谓方屈而还伸瞀乱厐杂颠倒纷纶汪洋渺漫千绪万端参错重出不可究陈稽之于古葢所未闻肇自隋唐是为贪位慕禄嗜进之本根吾方辟此何以语云昔者圣贤驰骛望道莫见墨突不黔孔席不暖或版筑而弼傅或束缚而相管吕八十而始遇甘十三而已显或奋身于奴仆或拔迹于畞畎或疏封而葅醢或徒步而鼎铉祸福倚伏吉凶展转消息盈虚晦明舒卷俄而可度天道亦浅且夫洛阳帝都多近臣南阳帝乡多近亲方襁褓而垂紫绂虽葭莩而拥朱轮冠葢车马烂其盈门盖亦幸耳岂咸值乎贵神长平之战士卒叠迹而阬覆甘露之事卿相骈颈而戮屠洗之寃不遗于噍类诛夷之惨连逮于三族或婴党锢之祸或罹罗织之狱亦云不幸岂尽临于杀局幸与不幸似夫偶然偶然之中有数存焉斡流而迁或推而还震荡回薄胡可胜言主张翕辟孰司其权命实制之必原于天未形有分且然无间何有夫嵗月日辰之支干是以君子乐天而知居易以俟不戚戚于贫贱不汲汲于富贵静则安土而惇乎仁动则见险而止乎知不立岩墙以蹈危不为轩冕而肆志一晦一显与道宛转一止一行与道翺翔或出或处惟道是与或语或黙惟道是适安时处顺知其不可奈何故无入而不自得也且夫取舍在人可否在时时或未然强进何为宁出入若无心之云将炫燿若干阳之霓乎宁昂昂如野鹤将逐逐如家鸡乎宁曳尾如涂中之将捐生如太庙之牺乎宁退而有考槃之乐将进而有履虎之危乎宁汨汨守抱瓮之拙将俯仰随桔槔之机乎宁执志以固守将逐物以转移乎昔者屈原放三湘而卜居禹锡谪九年而何卜予虽不才自信甚笃守此拙愚忘彼宠禄达非我荣穷非我辱从吾所好何有吉凶之于祸福日者俯而慙仰而叹不得所对逡巡而辞退  

罔两赋【`以道徳希夷　　　　　唐仁美为韵`】李　澥  

夫物有形而必累影随形以相保穷希防而归真信罔两之合道岂其取舎焉得丑好谅不由其运行实禀之于造原夫不皦不昧无失无得宁在阳而必迁曷处阴而自黙罔言成象合庄叟之深衷责影辨疑异田巴之见惑岂徒饰词比事所以尊道贵徳増于物或有知其长短察于人孰可分其白黒抟之则防聴之则希将去彼而取此由虚往而实归明引喻混是非用之一身岂疾走可息行之于国则至道之肥方来莫逆故往无思吾有影而何患吾有色而可遗同焉皆得没而不衰寻边鄙契之于罔象铸扃鐍合之于希夷夫然则岂止持操自保纳虚为邻复归无物夫何有云匪劳逸之足曷行藏之是亲任皇人之化迹通天地之不仁况我国家道周寥廓徳及纯粹防伪归真絶圣弃智汉阴抱瓮而匿影赤水遗珠而有愧罔两难明慌惚无累徒以知人藏化见得思义傥防阴之所及幸余光兮不我秘  

罔两赋【`以道徳希夷　　　　　唐仁美为韵`】石　镇  

粤若穷理尽性在宗载考观穷元訏谟天造悯鹪鹩之为得处一枝而属厌词罔两而格言详万籁于至道道之为体也无思无虑惟静惟黙黄帝之得而升于云天维斗得之而运于辰极下空峒之路理必谐于襄野登隠坌之丘义无亏于建徳尔其问影责实稽谋惟防审行止之常分固怨菑而用希阴与夜兮吾所隐火与日兮吾所依若有待而持操诚不协于天机且夫步日者足怜蚿者夔虽鳬鹄而异禀将断续而则悲茍安时以处顺惟我心之则夷如莫邪之或跃必欧冶之见遗客有感之而叹曰大块劳我圣人不仁天地无私于覆载阴阳脗合于陶钧动之则矫冥之则亲泛然无迹瞠然絶尘时既来而不再物亦煦而知春夫如是则何患无位不作守道安贫而已哉于是罔两卑陬改容逡巡徐避养澹泊怀简易鄙白龙之遇制嗤文豹之有累寓百骸于神理休四海之光被在埏埴于洪鑪得修身之明义  

罔两赋【`以道徳希夷　　　　　唐仁美为韵`】蒋　至  

揖傲吏以逍遥啓真经于探讨则知办雕万物富有三寳假影外之防阴喻域中之大道惟彼罔两同夫纠纒邈矣难名混兮不测离娄目而方见桑心计而宁识其出也与影俱逰其入也与阴相息乃谓影曰子于我兮何力我于子兮何徳将诘之于心请对之于臆殊途兮同归孰是兮孰非进岂得茍退殊所希繋我有待俾尔相依在波澜而比目升云汉而聨飞胡乃折责其持操而欲论乎等威者哉且夫出入随日行藏任时仪刑长短取象毫厘虽曩华而今槁岂变态而殊姿语黙无滞类达人之舒卷视聴无及符至道之希夷原夫以阴托影以影辅人行则无迹居必同尘不乐葆太宁悲贱贫茹藜被褐非所耻腰金鸣玉非所珍谁泣杨朱之路谁迷宣父之津诚滑疑于至理不夭阏于天真则知于物有凭处身如寄和光逺害是其道先人后已是其义鉴之者虽临水而罕窥畏之者将奔走而奚避欲明有象之无象有媿知音之意  

罔两赋【`以道徳希夷　　　　　唐仁美为韵`】包　佶  

罔两谓形岂伊天造试一商搉此焉探讨谓之小入乎无间谓之大达于苍昊虽则名参于异物抑亦理齐于至道今将议其旨穷其色为涅而不缁为系而不食或托之于鳞介或生之于羽翼谓子有囘日之役谓子有戴山之力向若执盈似虚太白若黑黾黾有难名之称乗乗有可尚之徳茍不然者人将奚则彼逐者影动每相依既不可逼又不可违凌青冥而对举投汗漫而双飞鉴秋叶而逾静临夕阳而暂防彼何事而相托此何心而所希罔两曰我形子影我应子追我凭子之状子假我之威宁论立兮与坐夫何操而不持似都捐于视聴宛冥合于希夷未识形为影之主影亦形之宾讵可贵之于动息又何怒之于因循使恶迹者止其足厌影者荫其身子之意兮焉适唯此求而得仁更忆班固丽藻漆园清真述幽通于前烈继逍遥于后尘沈吟染翰顾慕书绅于是稽乎古陈乎义常未得其一端固多惭于明试  

罔两赋【`以道徳希夷　　　　　唐仁美为韵`】孙　蓥  

南华真人立古恣探讨折罔两之喻明希夷之道将欲侔三光之悬为百代之寳其始也若乃天清气明长云如埽呈纤防之虚质扬太阳之杲杲莫不以影为典以形为则动静委任浓纤合徳欣御寇之轻盈耻夀陵之匍匐遇夫明也有似夫亨通遇夫阴也何异于否塞罔两责于影曰子实伤躁吾之甚防谓为无也虽防而必有谓为有也虽可名曰希吾将舎子而去子复何所归影乃假词而谕曰夫鸿钧造物其道大夷至精者不思而得懵昏者役虑而不知则吾之与尔皆形之阴也焉得以自頥亦可以含天地之大徳承日月之无私幸文明之宣照故纤毫而不遗罔两于是欣然而应曰此乃迩其身居其神静躁匪肃吉凶由人虽谗搆不能以相间安绳墨之竟尔相因懿夫行髙道洁煦然慈仁规行矩步和光同尘志存礼义上奉君亲是以吾以与尔俱得其真无终食之见舎同不孤之有邻岂比夫共体嚚顽本枝险诐随夸竞以驰骋靡道徳之浸渍务呫嗫之委曲疲趦趄之巧伪腾浮薄而为名竟颠蹶以俱累岂与盛明之光烛希荐能而比义  

司命赋　　　　　　　　　　【`明`】赵时春  

客有以束刍加涂防绘饰素金碧萦纡绣刺抹傅冠夏后之章甫合轩辕之制度标曰司命之君祗承则畀福祚惠而好我用啓穷固主人辞而难焉曰夫阳辉而穹圆垂象阴翕而柔祗敷形故形则为水土木石象则为日月星辰萃两间之精华丽至道之模型要其所极犹参差难并究其所始则窔奥窈冥葢七圣之智而于是迷四科之博而不能订谬彼诪幻假此刍灵类燕人削猴于棘端同偃师舞巧于周庭纵无求而不获匪余衷之所宁客曰迂矣子之言也夫三五沦丧剥落真元阳明凋谢阴邪昂轩势失则擎拳曲跽以取媚志盈则招权揽威以自尊一波潆而万涛涨孤垒推而三军奔况七曜焉轮回而两间乎平反丑正恶直其徒实繁足恭令顔其竟实敦岂眇防之所能撑拄空于悒以防邅迍朂余忠告慎尔出论余乃再拜而受之妥于中堂致蠲吉肃冠裳注椒醴奠兰浆列胾饵献糇粮鸣洞箫鼓笙簧陈灵篿招巫阳望左右幸歆飨已乃兀然突然烛影乱而神飇翔栗然悚然毛发竖而相扶将若有恫喝于隅虩啸于梁乃审厥相则恍惚兮难量乃聆厥辞则嘈唧乎难详叩之则无所应已焉则复来降良久巫致嘏曰神灵讯汝谓汝有所凶吝而求祥乎汝之祥由天神不能逆天而取殃谓汝有所咎尤而求惩创乎汝之尤由已神不能易汝之肺肝而柔汝之刚肠夫不揆于人而于鬼乎厚望不图于义而受俗之羁缰悲世所以驰惊追逐而卒仆僵者也吾且示子以广大之论逰子于旷逸之场下抉乎地维上观乎天阊骋隽永之至辩析圣教之防茫明以语子子其聴卬葢闻大造以天地为洪炉以山川为巨防鼓动之以五行镕液之以阴阳缀日月使煽灼驱风雷使簸扬于是钟淳懿者茂以昌值浇漓者肆而狂譬诸铄金精者为百链之纲纯者为一割之铓其间等伦皆可辨明返造物之本原此其较然大章者也乃若遭其穷阨值其淫狂变态万端靡可久常或保其慝或贼其臧伊摰之任兮乃孕空桑重华之睿兮乃殡南苍陶唐咨岳兮巢由深藏履癸愎谏兮乃臣龙逢磻溪垂纶兮暮获真王甘童舞智兮为赵鳯凰此则糅错难齐事理或爽者也至若箕子陈畴于周而奴僇于商仲尼劲于夹谷而畏于宋匡齐桓雄于五霸而蛆出于牀秦缪于乙丙而殉其三良此则始终异故本末披猖者也又其甚者尤可悼伤接舆独见兮楚称为狂三闾忠荩兮爰投三湘伍贠献谋兮翻盛革囊演纳肝兮国破身亡着乎风人之讽刺编为史册之辉煌然怀寳含瑜逢时抢攘既不其力覆用胥戕或有义烈精诚感动黄苌迸血而化碧邹衍痛哭而飞霜然犹乖世负俗絶颈扼吭其余挤志饮愤激薄乎三光者不可以比方也窥古今之殊致感流波之相荡合至道于冥漠窥安宅于久常纵目乎纮垓之表神逰乎无何有之乡穷通好丑孰能为之弛张进退虞豫孰能为之低昂愿含章以藏器俟乎时运之芳勿韦脂以模棱永含愧于沧浪余闻斯言警悟仓皇方欲殚其要眇疗砭膏肓但见皓月覆地落叶凝霜向之所睹儵然而襄矣  

荽茗赋　　　　　　　　　　【`宋`】俞徳邻  

吾闻秦逢氏子有迷罔之疾眂白为黑飨芗为臭撷秽荽以盈握溷緑华而三嗅哆茗战之收勋拟襄羊于宇宙因泽余服闯其庐而告之曰我稽农经着兹仙茗虽霜厓之孕秀寔天葩之发颖木冻兮尚痴虫蛰兮未醒于是北苑龙焙西山鹤岭露茁碧芽烟攒紫笋纷采掇于晨朝衒云腴之絶品效包茅之入贡先驲骑而驰骋幸天顔之一粲表食芹之恳恳遗珍滞璧贲于丘园幽人隠士寳若璵璠分地鑪之宿火汲瑶井于未浑响松风于石鼎滃沤勃以云翻笼纱帽而一呷庶肩吾之涤烦囘视薄耆之炙与夫浮蚁之尊曽土苴之不若奚酪奴之敢言故投以刀圭者拗相和以胡麻者渇羌金带紫茸匵藏于三品鞠苗芦菔琼报以二囊岂荒畦之辛秽乱官焙之余香而况味甘兮非荠气荤兮类韭夜嗅兮目昬朝餐兮胃呕俾泛雪华于兔毫亦媵西施以嫫母逢氏子勃然变乎色曰人有好尚物无防恶太牢之味非劣于败菹丝竹之音非慙于椎凿然不肯以此而易彼葢以性安而不怍是故纫兰缉蕙者以逐臭而为非嗜炭美痂者以馔珍而为噱其见虽殊其适一也且子亦尝诹询往事乎叔季之世贤圣逆曳憸壬猖披彼蓝色而鬼貌岂断菑于防魌伊豺声而蜂目岂削瓜与植耆然时君旨其言而心恱甘其佞而色怡亦由嗜好之同异是以忠邪之背驰子不彼诮而独我嗤非滞碍而不化或痴疾之未医余无以对倚户而歌曰拾珠琲兮阳坡分银蟾兮涧阿返柴门兮自乐嗟世溷浊兮奈何逢氏子涊尔而羞蹶然而起虽痼疾之未瘳亦欣欣而啓齿  

捶钱赋【`有序　　　　　　　　明`】叶宪祖  

嵗丙寅余滥司鼓铸之役故事钱非式者捶之因感其不才见弃有似乎人乃为之赋  

原夫周立九府秦等三币操子母之权精郭轮之制足国便民惟斯其利象诸面以尊王喻之泉而布地传于中古是不一名五铢谢事赤仄代兴侈绕牀之阿堵冠童子以上清爰及明兴水衡是掌局曰寳源百流所仰余承乏于司圜愧心计之惘惘陈而观之美恶攸殊乃有非幼非壮不范不模违错刀之金饰类綖环之薄肤葢万选而莫中将一掷而若无于是命朱亥之椎碎邓通之铸纷如委地曽莫之顾若风前之榆荚兮零落而何依似禁中之蝶翅兮雕伤而孰防入君平之卜肆兮无媒挂阮郎之杖头兮空慕读选词之销漏信于今而不误余乃喟然叹息有感斯人一经废置复进无因繄惟抱椠之子挟防之宾眼迷日色额防河津痛刘蕡之下第叹季子之长贫乃至宦辙多巇君恩不保身依泌水之阳梦断长安之道嗟屈子之将沈怅冯唐之未老亦有虎头殊相猿臂自雄镝未鸣于沙漠剑莫倚夫崆峒从军失路荷防凄风若夫皜日盟寒红顔命薄沟中之水徒写怨于弃捐箧底之纨讵甘心于寂寞斯其挥斥异状寥落同悲惟余心之多戚睹斯物而颦眉吾所愿者大造假我以炉韛法王授我以钳锤使夫成毁一好丑齐尔各适其用而吾无所用其捶  

## 御定历代赋汇外集卷十七  

情感  

笑赋　　　　　　　　　　　【`晋`】孙　楚  

有度俗之公子緫万物之细故心髣髴乎巢由以得意为至乐不拘恋乎凡流防亲戚于髙宇结宗盟于绸缪所以交颈偃仰椎胷指掌亢洪声于通谷顺长风以流响气参谭以相属若将颓而复往或嚬蹙俛首状似愁悲怫郁唯转呻吟郁伊或携手悲啸嘘天长叫迟重则如陆沈轻疾则如水漂徐疾任其口颊圆合得乎机要或中路背叛更相毁贱倾倚叵我雕声迄乎日晏信天下之笑林调谑之巨观也  

欢赋【`有序　　　　　　　　　明`】屠　隆  

余处冗贱百忧煎人侧身天地长苦局蹐思欲挥闷散心寄兴楮墨我思古人动多忧戚昔士衡叹逝文通赋恨惊心动魄一字一叹每一披览秋气飒飒风雨欲来  

使人恻怆几不知有生人之乐矣友人冯梦祯谓仆曰子何不为欢赋悦心畅意破彼我之烦懑宣万物之郁塞则此道贵矣夫愁苦之语易好欢娱之言难工然乌可以其难而含毫丧沮也于是为赋焉文通诸君子见当掩口  

晨登山阿下览八纮天地开朗风日熹明游人出嬉川涂载平于是仆本旷士解顔畅郁百虑尽捐万愁若失我思古人欢情靡一娟娟皇娥夜处璇闺薄焉遵渚帝子是依精灵感化中心不违清歌相答游漾忘归轩辕守和防心合道梦游华胥万国熈皞终登空同后天地老子晋天才神骨萧爽丹经既成扪霞直上羣灵夷犹九州粪壤薄富贵而不怀希世外之幽赏英英穆满志狭乾坤万里烟骛八骏雷奔谒西王母登彼昆仑奏白云之长謡俯弱水而历天门秦家公主气凌紫氛一当萧史遂厌人羣揽虹霓而作佩制丹霞以为裙睇楼上之明月蹑天边之彩云长辞绮阁永随夫君千秋万嵗此乐何云越王破吴奏凯言归载蛾睂于金车挂将士以锦衣楼船压江涛朱旗晃日辉缇骑填乎广陌罗绮盈于中闺堂上烛灭笙歌不喧尊罍酒清房栊月昏阍者出客主人留髠坐细毳以中夜倾一石而何言至若汉帝英雄初诛项王山河入掌弓矢斯蔵过丰沛兮访故偕父老兮徜徉歌大风而慷慨览云气之飞扬又如延年献歌夫人初御惊玉骨之凝霜艳轻绡之如雾楼阁含风阶除坠露洵明珠之照人判倾城于一顾衞霍出塞士马精强匈奴灭汉道昌黄金朱第列侯煌煌钿钗作队歌舞成行相如弄琴文君私喜临邛夜亡成都归市姿态艳目芙蓉心死红兰茁芳砌青苔生玉戺虽贫贱其何伤愿百龄以为矢若夫太液波明昭阳月满香莲罥舟凉风送管黛色欲絶歌声乍暖既和媚而魂痴亦宛丽而心断兔园既开梁王意欢碧瓦宵白朱门夜寒集词客之鸿藻驱冻云于毫端孟徳芟除四方蒿莱雄图既就猛士归来引漳河以为池铸铜雀以为台清吹干云歩辇轰雷髙歌烈士泰山崔嵬陈王妙才应刘卓荦寳马金羁光辉历落出驰东郊归宴平乐神飇荡空青山暎阁防稽诸贤逺览髙歩山川崩峭云物莽互乔松夹道修篁绕戸一咏一觞凌虚径度庾公风流作镇武昌挟宾佐娱景光览明月登胡牀酣饮其无人代长啸而下天霜又有征夫戍边思妇含凄长想忽见逺行乍归今夕何夕月白星辉髙堂敞兮春溶溶朱帘卷兮秋漫漫新婚合兮出琼佩佳期至兮借芳兰金鑪兮乍焰红烛兮未残莫不欵尔弥洽爽焉和愉寸肠不结双睂长舒知离忧之为何物岂羡夫神仙之所居  

恨赋　　　　　　　　　　　【`梁`】江　淹  

试望平原蔓草萦骨拱木敛魂人生到此天道宁论于是仆本恨人心惊不已直念古者伏恨而死至如秦帝按剑诸侯西驰削平天下同文共规华山为城紫渊为池雄图既溢武力朱毕方架鼋鼍以为梁巡海右以送日一旦魂断宫车晩出若乃赵王既虏迁于房陵薄暮心动昧旦神兴别艳姫与美女丧金舆及玉乗置酒欲饮悲来填膺千秋万嵗为怨难胜至如李君降北名辱身寃防剑击柱吊影慙魂情往上郡心留鴈门裂帛系书誓还汉恩朝露溘至握手何言若夫明妃去时仰天太息紫台稍逺闗山无极揺风忽起白日西匿陇鴈少飞岱云寡色望君王兮何期终芜絶兮异域至乃敬通见抵罢归田里闭闗却埽塞门不仕左对孺人右顾稚子脱畧公卿跌宕文史赍志没地长怀无已及夫中散下狱神气激扬浊醪夕引素琴晨张秋日萧索浮云无光郁青霞之竒意入修夜之不或有孤臣危涕孽子坠心迁客海上流戍陇隂此人但闻悲风汨起血下霑襟亦复含酸茹叹销落湮沈若乃骑叠迹车屯轨黄尘匝地歌吹四起无不烟断火絶闭骨泉里巳矣哉春草暮兮秋风惊秋风罢兮春草生绮罗毕兮池馆尽琴瑟灭兮丘陇平自古皆有死莫不饮恨而吞声  

拟恨赋　　　　　　　　　　【`唐`】李　白  

晨登太山一望蒿里松楸骨寒宿草坟毁浮生可嗟大运同此于是仆本壮夫慷慨不歇仰思前贤饮恨而没昔如汉祖龙跃羣雄竞奔提劒叱咤指挥中原东驰渤澥西漂昆仑断蛇奋旅埽清国歩握瑶图而倏升登紫坛而雄顾一朝长辞天下缟素若乃项王虎鬬白日争辉防山力尽葢世心违闻楚歌之四合知汉卒之重围帐中劒舞泣挫雄威骓兮不逝喑哑何归至如荆卿入秦直度易水长虹贯日寒风飒起逺讐始皇拟报太子竒谋不成愤惋而死若夫陈后失宠长门掩扉日冷金殿霜凄锦衣春草罢緑秋萤乱飞恨桃李之委絶思君王之有违昔者屈原既放迁于湘流心死旧楚魂飞长楸聴江风之嫋嫋闻岭狖之啾啾永埋骨于渌水怨怀王之不收及夫李斯受戮神气黯然左右垂泣精魂动天执爱子以长别叹黄犬之无縁或有从军永诀去国长违天涯迁客海外思归此人忽见愁云蔽日目断心飞莫不攒睂痛骨抆血霑衣若乃错绣毂填金门烟尘晓沓歌钟昼諠亦复星沈电灭闭影潜魂已矣哉桂华满兮明月辉扶桑晓兮白日飞玉顔灭兮蝼螘聚碧台空兮歌舞稀与天道兮共尽莫不委骨而同归  

拟恨赋【`有序　　　　　　　　明`】李东阳  

昔余少读江淹李白所作恨赋爱其为辞而怪其所为恨多闺情閤怨其大者不过兴亡之运成败之常而已是何感于情亦奚以恨为哉中嵗以来更渉世故记忆旧闻忠臣孝子竒勲盛事或方值几防遽成摧毁失之毫厘而终身旷世不可复得至令人吞声搤腕而不能巳圣贤不言恨然情在天下而不为私亦天理人事之相感激虽以为恨可也乃效江李体反其为情以写抑郁而卒归于正知我罪我皆有所不避云其辞曰仰视大块流观古今抚陈编之磨灭悲往迹之销沈或事几之幸防或祸败之相寻感志士之涕泪伤善人之聋瘖若乃国士报怨吞炭漆身遗恨饮器潜身水滨部马为之惊局贼徒为之崩奔奋仇衣于一劒陨血怨于千春威横强秦怨深邻国壮士夜奋神椎昼击山岳为之增气天地为之变色叹失手于副车仅逃形于大索陈窦秉政誓清浊乱推席定谋露章请断机事暗泄禁军坐畔塞宇宙于烟氛堕衣冠于涂炭昭烈继絶武侯托孤勇复汉祚雄吞魏都陈二表之宏略运八阵之竒谟忽将星之沦落悲帝业之榛芜武庙将建唐社几屋跃少海之潜龙返虞渊之日毂二竖伏法五王就戮功甫收于药笼祸终留于肌肉建中失母感慨天衷顾衮衣与玉食嗟欲养而无从误承欢于别辇翻饮怒于深宫冀百欺于一得竟忍恸而长终靖康入宼岳侯奋矛复中原于破竹誓决防于焚舟神褫奸魄天遗国讐痛长城之自坏委社稷于横流敌骑南驱江沙夜驻若兵力之不支幸潮来之有处海若助虐坤灵失据岂二仪之翻覆莽万物之非故已矣乎江山改兮人民非白日黯兮隂风凄时不可乎再得叹净生兮曷归骇余声于璧碎伫灭景于云飞事难成而易败世寡合而多违矢脩正以俟命孰利钝之可期庶人定以天胜终斡旋于化机  

泣赋　　　　　　　　　　　【`梁`】江　淹  

秋日之光流兮以伤雾离披而杀草风清泠而绕堂视左右而不暖具衣冠而自凉黙而登髙谷坐景山倚桐柏对石泉直眂百里处处秋烟阒寂以思情绪留连江之永矣莲欲红南有乔木叶以穷心防防怳惚魄漫漫西东咏河兖之故俗眷徐扬之遗风眷徐扬阻闗梁咏河兖路未央道尺折而寸断魂十逝而九伤欷潺湲沫袖泣呜唈兮染裳若夫景公齐山荆卿燕市孟尝闻琴马迁废史少卿悼躬夷甫伤子皆泣绪如丝讵能仰视镜终古而若斯况余辈情之所使哉  

别泪赋　　　　　　　　　　【`明`】张明弼  

白云在天黄花满枝与子一别相见何时况燕婉兮情纒乍荆吴兮路隔天一碧而愁长野四青而怨积风迁岭而殊音云换川而同色川多去櫂岭有还镳别衫齐挽离目双挑零花恋叶断梗怀条攀鲜頽兮润落伤緑霣兮朱销掺子之衿掐子之心余何为兮烦忡君奚事兮沈吟水深深兮可渉山髙髙兮可越袂一判兮万里盼暂回兮千日哀縁心兮忽来泪向君兮难絶乃其双睂全下半脸微迎鬟低黛接面转红生黛随恨滴红入啼明珠光流而粉破玉艳发而筯横尔复弱腕难加苦言欲语似蝶影之萦丝恍莺声之杂雨指渺渺之云天顾茫茫之烟树余从何去君向何回云天谁辨烟树空猜愿征筵兮合怨畏岐路兮分哀引目几传含声一咽睩死青停唇融朱结烛溜未枯线痕如接拭绛绡而化殷落素盘而成血着阑竹而文生捻盆枝而瘢出影入镜而双啼露将花而并泣既而凄雨初微惨云犹渍悴色交颐媚光染臂倦脸灭红慙睂罢翠念有迁延日无余晷残阳一树断烟半山咽声何处山深月寒蛩割憯而响微鴈分悲而音坠木念美而黄痴草怜人而碧瘁盼素月兮长晖郁青霞兮竒意欲寄愁兮天髙将埋忧兮地圯悲乎哉卿怀落我心卿泪沾吾手宛泣玉兮留膺惜怨香兮辞袖之子有念何人蔑怀髙丘非梦勾金有台傥丹心之不变睇青鸟之频来  

离忧赋　　　　　　　　　　【`宋`】梅尧臣  

抱戚戚以长处兮吊惸惸以自眎魂离离以骏迈兮精防防而就翳气贸乱以轇轕兮形爽淘而荒瘁信民生之多难兮伊天命之方摰知陨性之无续兮畏忝经而遗义日月腾以漂忽兮春与秋其狎至卒抚心以抑志兮谅投艰以遗大冒帝尧之余烈兮历三正而相仍下天汉而逾炽兮啓东藩于大彭胡乱夏以泯棼兮贤辟世而迅征遡江介以幽处兮汔三徙而弗声求王明而受福兮祖来仪于太平支羣龙以登绩兮勅体命于逺夷兆别子于都邑兮更名数于京师繇清白以象贤兮爰颓庆而历兹驭长策以遹骏兮周穷荒而不疑敌输欢以驯教兮僰变服而来娱中心实使生外兮谌大道之难推惟保性之蝉聮兮上参差以千嵗裕后叶之孔艰兮惮情申而事废志激扬之未究兮不克荷而为罪诲丁宁之在耳兮泃僶俛而违殆忽驰思于昊天兮又寤僻而自怼发与龄以交永兮旦命请而罔害谅不肖而遘愍兮曾夫人之髣髴原本始而罔豫兮心溶阳以崩溃腼履厚而载髙兮顾生久其谁頼愿去人间以超举兮复供养以弭忧茍一覩于顔色兮岂余生之足留中怳惚而自失兮恭闻命乎前修天不可以忌兮道不可与谋毋茍袭匹妇以图谅兮固将徇骞父以寡尤  

九愁赋　　　　　　　　　　【`魏`】曹　植  

嗟离思之难忘心惨毒而含哀践南畿之末境越引领之徘徊眷浮云以太息顾攀登而无阶匪徇荣而愉乐信旧都之可怀恨时王之谬聴受奸枉之虚辞扬天威以临下忽放臣而不疑登髙陵而反顾心怀愁而荒悴念先宠之既隆哀后施之不遂虽危亡之不豫亮无逺君之心刈桂兰而秣马舍余车于西林愿接翼于归鸿嗟髙飞而莫攀因流景而寄言响一絶而不还伤时俗之趋险独怅望而长愁感龙鸾而匿迹如吾身之不留窜江介之旷野独渺渺而泛舟思孤客之可悲愍予身之翩翔岂天监之孔明将时运之无常谓内思而自策算乃昔之愆殃以忠言而见黜信无负于时王俗参差而不齐岂毁誉之可同竞昬瞀以营私害予身之奉公共朋党而妒贤俾予济乎长江嗟大化之移易悲性命之悠遭愁慊慊而继怀怛惨惨而情挽旷年载而不回长去君兮悠逺御飞龙之蜿蜒扬翠霓之华旌絶紫霄而髙骛飘弭节于天庭披轻云而下观览九土之殊形顾南郢之邦壤咸芜秽而倚倾骖盘桓而思服仰御骧而悲鸣纡予袂而长涕仆夫感以失声履先王之正路岂淫径之可遵知犯君之招咎耻干媚而求亲顾旋复之无軏长自弃于遐滨与麋鹿以为羣宿林薮之葳蓁野萧条而极望旷千里而无人民生期于必死何自苦以终身宁作清水之沈泥不为浊路之飞尘践蹊隧之危阻登岧嶤之髙岑见失羣之离兽觌偏栖之孤禽怀愤激以切痛苦回忍之在心愁戚戚其无为游緑林而逍遥临白水以悲啸猿惊聴而失条亮无怨而弃逐乃余行之所招  

叙愁赋【`有序　　　　　　　　魏`】曹　植  

时家二女弟故汉皇帝聘以为贵人家母见二弟愁思故令予作赋曰  

嗟妾身之微薄信未达乎义方遭母氏之圣善奉恩化之弥长迄盛年而始立修女职于衣裳承师保之明训诵六列之篇章观图像之遗形窃庶几乎英皇委微躯于帝室充末列于椒房荷印绂之令服非陋才之所望对牀帐而太息慕二亲以增伤扬罗袖而掩涕起出戸而彷徨顾堂宇之旧处悲一别之异乡  

序愁赋　　　　　　　　　　　梁简文帝  

情无所治志无所求不怀伤而忽恨无惊猜而自愁玩飞花之入戸看斜晖之度寮虽复玉觞浮椀赵瑟含娇未足以祛斯耿耿息此长謡  

愁赋　　　　　　　　　　　【`唐`】符　载  

愁之为物也亲贱贫傲富贵无贤知兮不肖事违衷而必至非黄之色殊甘辛之味其去也若縁云之难其来也类走丸之易愁兮愁志士蹇以徘徊郁风云之气挺栋梁之材思宏廓以经济刻洪勲于鼎鼐命路犹隘天衢未开沧波悠悠以东注白日忽忽其西颓徳拊髀以泣下孔明抱膝而思来愁兮愁静女怅其谁语耸端操而不爽抱明心以自处当泮氷之良辰期呜鴈之得侣桃李艳于淑景蕙兰生于幽渚望蹇修兮不来念良人兮何许愁兮愁边塞兮行役始忘家而徇国忽时淹而嵗积金河流而更遥铜柱去而太剧凝云披岭惊沙满碛马何北以嘶风人上陇而吹笛功名慨其缅邈鬓发飒以斑白伏波据鞍而骨惊定逺操戈而涕激愁兮愁禁掖兮恩光争修曼态竞饰明珰动千金之巧笑希一顾于君王娇妒盈于思虑移夺起于毫芒何长门之咫尺邈阻絶乎陵冈宫殿深兮月皎歌吹清兮夜长班姬无言以掩扇陈后廻裾而就牀愁兮愁春与秋兮登临放臣寓目游子开襟枫江千里青碧万寻微波荡漾灌木萧森杳杂花而覆水见槁叶之乱林起宋玉之沈思伤屈平之逺心愁兮愁往事纷其断续申生被谮周勃受辱乐毅无阶以转燕黄权何计而归蜀投令君于虚器疑卞和之美玉李广失路于匈奴徐市泛舟于海曲过山阳而日晩望西陵而树緑包胥感激于秦庭邹阳畏偪于梁狱愁兮愁羇志杳而无伴鸿渐于陆层霄未半怀戴君与利物每行吟而坐叹安得百斛之醇醪使斯愁也霞开而雾散者哉  

愁赋　　　　　　　　　　　【`明`】王世贞  

揺落穷愁云胡在心棼如蚕丝历乱难禁又似胶漆黏结不分沈冥昼晦郁术寒云七情之表五蕴之外别搆愁国金汤衣带海输何竭酒攻不解于是仆产乐土晩系愁庭出入愁伍寝食愁并朱顔向墨鬒鬓移素中肠隂窄骈胁徐露邻死尺寸厌生万端抚膺搏颊聊举其凡在昔齐相初羇燕储未释狐腋已空乌头尚黑贿幸姬兮不顾望故乡兮长隔鸡迫明而吚喔马中夜而茧栗崤关垂啓追兵已迫若乃荆卿既遣吕王若故刃隔提囊尸分踞柱秦兵电发檄书星布君父怨讁国人指詈辽左奚匿易流堪掲抚头颅而非我知社稷之他氏至如苏季献策三年不收然桂欲烬因鬼虚谋貂离披而别体马局蹐而异投鸣机转轧戛釡谁留荣将贵逝辱与贱求爰有中废长门追宠增成君恩一失六宫见轻玉阶絶迹银井无声明月含波春花欲霰宫车径度箫韶别殿空乞赋于黄金伹沈吟于纨扇又乃弃妻斥女缄思窦公爰爰白兔趯趯草虫鸳鸯瓦坼玳瑁牀空滔戍不归嘉书未返铁岭天遥榆关梦转覩三星以何夕叹流年之渐晚其或中朝鳯女逺嫁乌孙酪浆盛腥毳褐竒温穹庐代宇服匿承罇髵防赭而啁啾兽言盼嵯峨之金屋隔缥缈之玉门虽托情于黄鹄竟絶轨于南辕载有王稽内诛安平外畔应侯奉朝明主兴叹一士谔谔沈几先见欲辞不可觉祸难逺嗟富贵之履危仍寄愿于贫贱未若屈子悬肠郢都削迹汉涘詹尹谢防渔父皷枻隐宗国之犹线慨谗夫之为虿乐猗桑之无知覩耿雉而尚寐抱石匪逺回光难觊及夫晋祚中衰司空被羁卢郎感交破涕为诗如何抚枕遂异闻鸡倚危谯而清啸掞扶风之妙辞双辀骇驷华葢摧坻百链绕指七尺难期于戏梁狱重关夏台累榭四辞春两仪偏夜雀鼠同贪荆棘互借贝锦滔天金鸡杳赦功成不赏冤极何论感飞霜于六月迟返照于九阍身将奋而俄掣声欲举而潜吞惧于垣之属耳独黯然以销魂乱曰秋风至兮愁以来秋风逝兮愁不归愁带长兮无可减愁泪枯兮不沾衣万古愁兮一身敛只应人世有愁稀  

坐愁赋【`有序　　　　　　　　宋`】晁补之  

鲁人阎子仲武行年七十四躬耕于鄙嵗旱不入而色藜藿促鼔其琴作坐愁之声尝所与游晁子补之恐其伤也为作坐愁赋假翁与过者语以解之其辞曰彼何人而处廓兮匪三闾而独醒鬓毛其雪糅兮眸子了其星明块独守此中野兮囷无禾而防清拂素琴之浮埃理坐愁之遗声忽推几而晲天送飞鸿之杳冥或过其前曰有心哉然何求昔林类之行歌云既老而无忧翁年运而徳加翁何为乎坐愁翁偶顾而若闻犹援琴而不舍曰子非鲁之儒服者邪何以不知漆室女者昼辍纴而淫思宵倚槛而悲咤彼浅哉其量人匪鲁忧而欲嫁岂不误邪吾亦伤夫鲁之君子昔在厄而不糁赐自殖而何诛顾乗轩而中绀羌同道而耻兹乃长饥乎回宪彼林类其何人虽信贤而独善或者曰未既也请言翁之近者昔苏门之遯民縆枯桐之一弦匪无弦之寂默异五弦之啾諠对阮子惟长啸为嵇生才一言人欲怒之戏排诸渊勃窣而出则又粲然彼何知夫坐愁几跹跹乎乐天矣然圣人犹以谓乐天有忧之大者也况忧人之忧岂有既哉于是翁泛然可油然谢曰忧乐外矣吾当虚之  

四愁赋　　　　　　　　　　【`明`】黄　淮  

冲虚子索居屏迹息虑省躬因洞观夫化爰有感于深衷年与时驰羌景物之不异情随事变何欣戚之靡同若乃阳和煦育品汇昭融秾季芳桃耀繁华于朝日金鞍绣毂醉罗绮于春风转歌喉之窈窕霭香雾之空蒙蹋鞠鬬鸡斯游未已争妍索笑其乐何穷我则低摧丧气忧闷填胷虚负嵗华之迁易那知花信之始终聴檐外鸣禽空教梦断见墙头飞絮始觉春浓嘅穷途之寂寂奈幽思之忡忡至若兰雨传香鸥波涨緑开池馆以来南薫折荷筩以泛醽醁和白纻之新词歌采莲之丽曲或鸣琴以俯清流或岸帻而倚修竹扇影风泛兮齐纨簟纹凉透兮湘玉我则众秽流腥炎蒸蕴毒飞蝱旋绕遣拂何暇于言谈流汗沾濡起居不离乎裀褥纷然尘垢之侵肌蕞尔烟灶之迷目焉敢恣其趋跄岂能频于盥沐及夫序属三秋金风扇冷时维残腊素雪扬威盼乡信之沈迷目穷鴈字苦凝寒之惨栗体怯鹑衣漏沈沈兮长夜魂渺渺兮亲闱警铎传声兮骇胆而栗魄残灯照影兮洒泪而长吁于斯时也尔乃鬬胜夸竒携朋拉友浥九霄之沆瀣待月南楼玩六出之竒葩张筵北牖列侍女拥歌姫荐嘉肴称夀酒婉兮媚物之情哆兮悬河之口第恐为乐未央而盛时年貌之不留又岂知穷愁迫蹙而羇人歳月之易久也嗟夫余尝究夫庶物之理万化之原是非互见得失相沿竞侈靡纵游观则流之于放闵阨穷极愁苦复溺之于偏克消长盈虚实机之旋斡而穷通夀夭岂人事之能迁是故陋巷箪瓢回也不改其乐易箦待尽参乎独得其传又若陆绩颠危而不忘乎孝行史迁残毁而犹校夫陈编韩退之贬潮阳而侃然正大之气上干霄汉杜子美走川峡而恳乎忠爱之情屡见诗篇此皆腾辉于汗简非徒夸大于浮言复有至人道备徳全不与时化不为物牵脗悲喜于一致安性命之自然匪棘匪徐留心澹泊之域爰清爰静游神冲漠之天斯其盛矣我愿学焉  

江上愁心赋赠赵侍郎　　　　【`唐`】张　説  

江上之峻山兮郁﨑峨而不极云为峰兮烟为色歘变态兮心不识江上之深林兮杳冥蒙而不已莺为花兮猿为子纷荡瀁兮情莫拟夏云峻兮若山秋水平兮若天冬冰澌兮淅淅春草靡兮芊芊感四时之黙运知万化之潜迁伴众鸟兮寒渚望孤帆兮日边虽欲贯愁肠于巧笔纺离恨于哀弦是心也非模放之所逮将有言兮是然将无言兮是然  

谢燕公江上愁心赋　　　　　【`唐`】赵冬曦  

江上之仙鹤兮凤翥而龙跃气摩青天兮遥横碧落集洞庭兮乍驻倏回翔兮寥廓江上之鸣鴈兮违隂以就阳中霄翻翰兮上带青霜虽主人兮感防蹇淹留兮潇湘湘水兮深深荆山兮岑岑荆有玉兮玉为音湘有芷兮芷为心我所思兮愔愔不得见兮霑襟搦芳札兮援寳瑟申短章兮吐长吟草萋萋兮自緑目征防兮春水曲永一望兮空踯躅望眇眇兮思緜緜忆都门兮夏云边邈千里兮无由縁送凉风兮脱叶复穷隂兮冒天缅一日其如嵗矧四运之相迁离别也骚愁焉恶乎然恶乎不然  

江上愁心赋　　　　　　　　【`宋`】李　纲  

我归自南兮渉千里之长江兰舟桂檝兮泛烟水之汤汤波平风软兮若枕席之徜徉忽长飚之暴作兮巨浪骇以腾骧声殷殷以雷动兮涛渺渺以云翔天地馺以回薄兮峰峦岌以低昻舟人惴栗而不敢进兮依浦溆而深蔵纷雨雪之交集兮知极隂之变阳俄云雾之洁清兮升杲日于东方望列岫之参差兮辨逺树之微茫横中流而吊古兮此江以为阻不修徳而恃险兮咸奔亡而系虏彼六朝之三百年兮竟江山之谁主历隋唐而混一兮迄五季而割据惟真人之龙翔兮削僭乱而奠区宇漠然但见山髙而水清兮垂二百年不复识旗帜而闻金鼓巨盗乗间以窃发兮意欲窥东南而负固烦王师之出征兮戈甲照于江渚举泰山以压卵兮何孤雏与腐鼠顾生灵之不幸兮一时困于豺虎吾家亦避宼而逺适兮旅泊于异土念亲年之已髙兮嗟幼稚之谁抚幸归程之不逺兮怅风涛之龃龉方吊往而伤今兮独抑郁其谁语惟江上之愁心兮结长怨于万古  

## 御定历代赋汇外集卷十八  

情感  

望赋　　　　　　　　　　　【`唐`】刘禹锡  

邈不语兮临风境自外兮感从中明晦转续兮八极鸿防上下交气兮羣生异容发孤照于寸眸惊遐情乎太空物乗化兮多象人遇时兮不同嗟乎有目者必骋望以尽意当望者必縁情而感时有待者瞿瞿忘怀者熙熙虑深者瞠然若丧乐极者冲然无违外徙倚其如一中糺纷兮若斯望如何其望最乐睎庆霄兮遡阿阁如云兮天顔咫尺如草兮臣心踊跃扇交翟兮葳蕤旗升龙兮蠖略日转黄道天开碧落凝瑞景于庭树掬非烟于殿幕望如何其望且欢登灞岸兮见长安纷扰扰兮红尘合郁葱葱兮佳气盘池象汉兮昭回城依斗兮防干避御史之骢马逐幸臣之金丸望如何其望攸好宗万灵兮越四隩汉帝仙台兮秦皇海峤霓裳踊于河上  

马迹穷乎越徼紫气度关而斐亹神光属天而照耀晥眷眷以驰精耸専専而观妙望如何其望有形视蠢蠢兮穷防楚塞氛恶兮萧关燧明晕笼孤月兮角奋长庚沙长似雪碛有疑城烟云非女子之气草木尽王者之兵深曳柴之虚警破来骑之先声信有得于风鸟亦无言于斾旌望如何其望且慕恩意隔兮年光度雕辇已辞兮金屋何处长信草生兮长门日慕候翠华之傥来仰天以自诉况复湘水无还漳河空注泪染枝叶香余纨素风萧萧兮北渚波烟漠漠兮西陵树夫不归兮江上石子可见兮秦原墓拊琴翻朔塞之思挟瑟指邯郸之路望如何其望最伤俟环玦兮思帝乡龙门不见兮云雾苍苍乔木何许兮山髙水长春之气兮悦万族独含嚬兮千里目秋之景兮悬清光偏结愤兮九回肠羡环拱于白榆惜驰晖于落棠谅冲斗兮谁见伊戴盆兮何望岂止苏武在胡管宁浮海送飞鸿之灭没附隂火之光彩鹤颈长引乌头未改恨已极兮平原空起何时兮东山在永望如何伤怀孔多降将有依风之感宫人成忆月之歌歌曰张衡侧身愁思久王粲登楼日回首不作渭滨垂钓臣差随洛阳拜尘友  

归魂赋【`有序　　　　　　　　梁`】沈　炯  

古语称游魂升极周易有归魂卦屈原著招魂篇故知魂之可归其日已久余自长安反乃作归魂赋辞曰伊吾人之陋宗资圣而云始肇邰閟之灵源分昌发之世祀实闻之乎家记又孚之于惇史亢宗贵而博古四史成乎一身怪日月之辽逺而承袭之相因岂少贱之能察非末学之知津也若夫风流退让在秦作相越江以东惟戎及酆出忠出孝且卿且公世历十五爰逮余躬值天地之幅裂遭日月之雰虹去父母之邦国埋形影于胡戎絶君臣而辞骨肉蹐厚地而局苍穹抱北嘶之胡马望南飞之夕鸿泣沾襟而杂露悲微吟而带风昔休明之云始余播弃于天地自太学而游承明出书生而从下吏身豫封禅之官名入南宫之记登玉墀之深渺出金门之崇邃受北狄之奉书礼东夷之献使【`原本阙一字`】实不尝至屈膝逊言以殊方降意嗟五十之逾年忽流离于凶忒值中军之失权而大盗之移国何赤沴之四起岂黄雾之云塞祈瘦弟于赤睂乞老亲于剧贼免伏锧以解衣遂窘身而就勒既而天道祸淫否终斯泰灵圣奋发风云响防埽欃枪之星斩蚩尤之斾余攀逆而効从遂妻诛而子害虽分珪而胙土迄长河之如带肌肤之痛何泯潜翳之悲无状我国家之沸腾我天下之匡复我何辜于上我何负于邻睦背盟书而我欺图信神而我戮彼孟冬之云季总官司而就绁托马首之西暮随槛车而回辙履峩峩之层氷面飗飗之岩雪去莫敖之所缢过临江之轨折矧今古之悲凉并攒心而霑袂渡狭石之敧危跨清津之幽咽鸟虚弓而自陨猿号子而腹裂历沔汉之逶迤及楚郡之参差望隆中之大宅映岘首之沈碑既缧然而就鞅非造次之能窥至若髙祖武皇帝之基天下也岐周景毫之地龟图雀书之秘醒醉之歌味絶让畔之田鳞次余既长于克民觉何从而掩泗洧水兮深且清宛水兮澄复明昔南阳之穰县今百雉之都城我太宗之威武遏宛洧而陈兵百万之虏俄成鱼鳖千仞之阜倏似沧瀛虽徳刑成于赦服故蛮裔震乎雄名乃寻浙而历商遂经秦而至洛觉髙蹈之清逺具风云之倏烁其山也则嵚岑防嵬岩防婆陁或孤峯而秀聚或逸出而横罗千嵗之木半岭表百丈之石枕溪阿其水则砰訇瀄汨或寛或疾击万瀬而相奔聚千流而同出何武关之狭隘而汉祖之英雄山万里而仰云雾水百仞而泻蜿虹若一夫而守隘岂万众之能攻去青泥而逾白鹿越渥水而到青门长卿之赋可想邵平之迹不存咄嗟骊山之阜惆怅灞陵之园文恭俭而无隙嬴发掘其何言访轵道之长组舍蓝田之璵璠无故老之可讯并膴膴之空原登未央之北阙望长乐之基趾伊太后之所居筑旗亭而成市槐路郁以三条方涂坦而九轨观阡陌之遗踪实不乖乎前史傍直城而北转临横门而左趋南则董卓之邬北则苻坚所居即二贼之墟垒为彼主之庭除终南巃嵸太一嵯峨九嵏崛起八垒连河汨泾泥之混浊灌渭渚之清波指咸阳而长望何赵李而经过息甘泉而避暑犹爽垲而清和尔乃背长夏渉素秋卧寒夜坐林陬霜微凝而侵骨树裁动而风道思我亲戚之顔貌寄梦寐而魂求察故乡之安否但望斗而观牛稚子夭于郑谷勉励媿乎延州闻爱妾之长叫引寒风而入楸何精灵以堪此乃纵酒以陶忧至诚可以感鬼秉信可以祈天何精陨而魄散忽魂归而气旋解龙骖而见送走邮驿于亭传出向来之大道反初入之山川受绕朝之赠策报李陵之别篇泪未悲而自堕语有咽而无宣于时和风四起百物初荣草极野而舒翠花分丛而落英鱼则潜波涣濯乌则应岭俱鸣随六合之开朗与风云而自轻其所涉也州则二雍三荆昌欢江并唐安淛洛巴郢云平其水则淮江汉洧随浩汗沣潦浐潏河泾渭相乱或浮深而掲浅或淩波而沿岸每日夕而靡依常一步而三叹蛮蜑之与荆吴元裔之与猺獞言语之所不通嗜欲之所不同莫不叠足敛手低睂曲躬岂论生平与意气止望首丘于南风悲城邑之毁撤憙风水之渺扬既画地而谒帝乃怀橘而升堂何神仙之足学此即云衣而虹裳也  

不寐赋　　　　　　　　　　　【`宋`】刘　攽  

忳郁邑其冯中兮何鉴寐其弗夷方永夜之未艾兮廓静处而长思悼既往之弗及兮慨来今之曷知绪将絶而复续兮精发越而淫移倏四海其再抚兮泯万朞乎须臾武胜商而归周兮天保定其千亿叔旦兼乎三王兮仰勤思而有获孔潜精于好学兮致愤懑于无益乐好善而用鲁兮孟见喜乎顔色仁弗遇于卫顷兮愿奋飞而不得翟相气而见祥兮献肇谋乎虞虢彼逺虑之与近思兮智与愚皆从其职嗟民生之多艰兮嗟以心为形役君子有不安其命兮小民有不度其力非螡蝱之噆肤兮曾内怀夫大棘惟昔梦之蘧蘧兮既怅然而独寐亮伐柯之不逺兮何内韄而罙固晞圣人之大觉兮緜万世而不遇幸曲肱而自怡兮庶无迷于初度  

梦赋【`有序　　　　　　　　　汉`】王延夀  

臣弱冠尝夜寝见鬼物与臣战臣遂得东方朔与臣作骂鬼之书臣遂作赋一篇叙梦后人梦者读诵数数有騐臣不敢蔽其辞曰  

余宵夜寝息忽则有非常之梦其为梦也悉覩鬼物之变怪则有蛇头而四角鱼首而鸟身或三足而六眼或龙形而似人羣行而奋揺忽来到吾前伸臂而舞手意欲相引牵于是梦中声怒腷臆纷纭吾含天地之淳和何妖孽之敢臻尔乃挥手振拳雷发电舒斮游光斩猛猪批鲎毅斫魅魖捎魍魉拂诸渠撞从目打三颅扑苕荛扶防搏晛睆蹴睢旴剖裂蹷掣羯孽劓尖鼻踏赤舌拏伧防挥髯于是手足俱中捷猎摧拉澎濞跌抗揩倒批笞彊梁捶捊捘僚余摠防黠拖颓瞆抨撜轧于是羣衺聚魅骇扰遑遽焕衍叛散乍留乍去变形瞪眄顾望犹豫吾今于是更奋竒谲捧擭喷扼嶤挞拉咿嚘批扰于是三三四四相随跟防而历僻礲礲磕磕精气充布輷輷防防鬼惊魅怖或盘跚而欲走或拘挛而不能步或中疮而宛转或捧痛而号呼奄雾消而光散寂不知其何故嗟妖衺之怪物敢干真人之正度耳唧嘈而外朗忽屈信而觉悟于是鸡知天曙而奋羽忽嘈然而自鸣鬼闻之以迸走心慴怖而皆惊乱曰齐桓梦物而以霸兮武丁夜感得贤佐兮周梦九龄年百庆兮晋文盬脑国以竞兮老子役鬼以神将兮转祸为福永无恙兮  

梦赋　　　　　　　　　　　【`唐`】杜　頠  

夫人者何乾坤之至精夫梦者何精爽之所成及乎羣动息闲宇清澹尔安寝俨乎无营亦或不意而得亦或因感而生明休咎之先兆通喜怒之深情其为吉也悬三刀以作郡凌八门而上征或生松以表秩或赠兰以为名盬脑审其战胜凿心啓其才英其为防也晋侯弥留作疾于二竖孔公将殁观奠于两楹虽否臧之殊感谅希微之难明是以太古无梦以絶欲圣人肇梦以治想随事而生触类而长或含悲以憎畅或当欢而契赏曾有慕而忽来属所思而必往虽辽万里遽谐畴昔之游纵冥九泉亦觏平生之像鬼出神入惟惚惟怳则有睽间庭闱烟霜嵗暮常驰恋于定省忽飞魂于寤寐撩轩幌而无隔邈山河之径度常倏忽而往来竟不由于道路独有遭遇明时羇游上国才誉不振命途仍塞仰轩后之通感慕殷宗而见刻当捧日而披诚庶明君之梦得  

梦捧日赋【`以神遇辉烛兆　　　　唐发嘉祥为韵`】蒋　防  

灵降嘉梦天垂至阳诚发身之兆朕符翊圣之祯祥所谓神而遇闇而章息冲澹之居于于而自得见贞明之质暧暧而弥光倏尔疑升瞰兮下烛曈昽甘寝之所怳惚曾泉之曲抚金乌之翼匪隔云霄驻羲和之车乍回昏旭想夫卑髙莫邻授受何因忽煌煌而委照值默默而凝神寂其神乃无间而通碧落上其手自有昊而得红轮缥缈魂交光茫景附肘腋辉烁襟怀煦妪类衔规于逺山同抱璧于中路在忘形之际用示无私当向晦之时将祛未寤岂不以精诚可托光隂可驻从九霄之降祉表千载之嘉遇者也故曰道契幽微天且不违肸蠁隂隲指掌扬辉载营魄而虚无默住荷灵贶而照烛潜依至若冥防上越埃中歇始悠悠以神契俄赫赫而明发騐扶桑之际其往阻修偶支枕之时其来倏忽是知天无亲降灵而非遐神不昧烛幽而不賖不然何虚徐衽席承奉光华髙眠而不惊不悚见瑞而可仰可嘉然则茍令之谈足征程昱之荣有兆常眷眷于天路每拳拳于云表周旋寤寐偃仰昏晓庶照临之理感通知葵藿之诚不小  

庄周梦为蝴蝶赋【`以昔者庄周梦为蝴蝶为韵`】  

【`唐`】贾　餗  

穷万化之指归得七篇于往昔何真人之形气以异类而迁易将以明道之枢喻心之适徐徐在寐忽羽化于他方栩栩既游忘魂交于此夕是知溥天之下万物一也虽飞走之或殊何生成之为假形随梦改岂必大人占之心与物迁孰云夫子圣者澹然休息怳尔飞扬闇出蟏蛸之戸潜辞蟋蟀之堂风景熙熙但娱情于胡蝶是非草草巳委蜕于防庄既而忽忽悠悠东西泛浮动皆造适止必忘忧草上翩翻与百花而共媚林间揺曳似一叶之先秋彼贤愚波注祸福环周信乃人间之累非同域外之游且夫浩浩隂阳茫茫羣众纷胷襟之忧患劳日夜而迎送是以至人因兹托讽为鱼而江湖可入为鸟而风云可控飘然而往安知弃我如遗倏尔复来又疑与尔俱梦故得吊诡之理明悬解之规方形神之寂寞有变化之云为梦也者不期而防飞也者以息相吹岂衔发之能诊葢忘蹄之可知至乎往复须臾与化为徒寤与觉而未辨蝶将周而已殊是以大同而言万物为肝为胆小异而説一身为越为胡茍愚智而自得实圣灵之轨模客有志业未如居多不惬六梦纷其夜动七情忘于昼接乃陈古以况今赋庄周之梦蝶  

庄周梦蝴蝶赋【`以题　　　　　唐为韵`】张　随  

伊漆园之傲吏谈默以和光表人生之自得繄万化之可量万灵齐乎一指异术脗乎通庄忘言息躬辄造逍遥之境静寤成梦旋臻罔象之乡于以迁神于以化蝶乐彼形之蠢类忘我目之交睫于是飘粉羽扬翠鬛始飞飞而稍进俄栩栩而自惬烟中荡漾媚春景之残花林际徘徊舞秋风之一叶于戏变化悠悠人生若浮希微兮其状方异怳惚兮其神遂收虽蘧蘧而复体尚悄悄以在眸我岂彼类彼宁我俦茍梦非而觉是诚虚往而实留且踪莫觌真理难求庄周之梦蝶而胡蝶之梦周欤乃知元气混然感通斯众为生死之异分量寤寐而适中形因静息符大辨之不言神以化迁异至人之无梦若夫气为质本梦与道俱以我之有化彼之无固假寐而倏忽越百龄以须防其在周也不知蝶之于彼矣其在蝶也不知周之于此乎若然者万物各得其性一体或殊其途有徐徐而龟曳其尾有察察而狼跋其胡智者所以自智愚者所以自愚则孰能间其巨细孰能别其荣枯欲穷庄生梦蝶之理走将一问于洪鑪  

梦舞钟馗赋【`以徳至前王始　　唐观神迹为韵`】周　繇  

皇躬抱疾佳梦通神见番绰兮上言丹陛引钟馗兮来舞华茵寝酣方悦于宸扆不知为异觉后全销于美疢始讶非真开元中抚念齐民忧勤大国万机亲决于宸断微疟遂沾于圣徳金丹术士殊乖九转之功桐箓医师又寡十全之力爰感神物来康哲王于是漏滴长乐钟敲建章扃禁闼兮闲羽衞虚寝殿兮阒嫔嫱虎魄枕攲象榻透荧荧之影鰕防帘卷鱼灯揺闪闪之光圣魂惝怳以方寐怪状朦胧而遽至硉矹标众防类特异奋长髯于阔臆斜领全开搔短发于圆颅危冠欲坠顾视才定趋跄忽前不待乎调凤管拨鸾弦曳蓝衫而飒纚挥竹简以蹁跹顿趾而虎跳幽谷昻头而龙跃深渊或哑口而扬音或蹲身而节拍震雕栱以将落跃瑶阶而欲折万灵沮气以慞惶一鬼傍随而奋踯烟云忽起难留舞罢之姿雨雹交驰旋失去来之迹睿想才悟清宵已阑祛沈疴而顿愈痒御体以犹寒对真妃言寤寐之祥六宫皆贺诏道子写婆娑之状百辟咸观彼号伊祁亦名郁垒傩祅于凝沍之末驱厉于发生之始岂如呈妙舞兮荐梦明君康宁兮福履  

梦归赋　　　　　　　　　　【`唐`】栁宗元  

罹摈斥以窘束兮余惟梦之为归精气注以凝沍兮循旧乡而顾怀夕余寤于荒陬兮心慊慊而莫违质舒解以自姿兮息愔翳而愈微歘腾涌而上浮兮俄滉瀁之无依圆方混而不形兮颢醇白之霏霏上茫茫而无星辰兮下不见夫水陆若有鉥余以往路兮驭儗儗以回复浮云纵以直度兮去济余乎西北风纚纚以经耳兮类行舟迅而不息洞然于以弥漫兮虹蜺罗列而倾侧横冲飚以荡击兮忽中断而迷惑灵幽漠以瀄汨兮进怊怅而不得白日邈其中出兮隂霾披离以泮释施岳渎以定位兮互参差之白黑忽崩骞上下兮聊按行而自抑指故都以委坠兮瞰乡闾之修直原田芜秽兮峥嵘榛棘乔木摧解兮垣庐不饰山嵎嵎以嵓立兮水汨汨以漂激魂怳惘若有亡兮涕汪浪以陨轼类曛黄之黭漠兮欲周流而无所极纷若喜而佁儗兮心回互以壅塞钟鼔喤以戒旦兮陶去幽而开寤罾罻防其复体兮孰云桎梏之不固精神之不可再兮余无蹈夫归路伟仲尼之圣徳兮谓九夷之可居惟道大而无所入兮犹流游乎旷野老聃遁而适戎兮指淳茫以纵步蒙庄之恢怪兮寓大鹏之逺去茍逺适之若兹兮胡为故国之为慕首丘之仁类兮斯君子之所誉鸟兽之鸣号兮有动心而曲顾胶余衷之莫能舍兮虽判拆而不悟列兹梦以三复兮极明昏而告愬  

梦觌赋　　　　　　　　　　【`宋`】晁补之  

嵗阏逢之涒滩兮前日至而匪思梦啾耳之薨薨兮蓊青蝇其羾楣咸南徙而未逝兮遗其矢如散丝余俛避而不污兮一媪背之淋漓脗不知其可秽兮偶并趋于西帷媪左目之宂枯兮蓱四五其萃之旁两媪之无言兮亦依帷而靡期朝怛寤而自诊兮营营发诗而可知蹇俱翔而遗矢兮技止此其奚为惟一盲而两默兮与目蓱为何禨岂眇视不足与明兮蓱非寄而终离羌何为而朕此兮神无心而罔私拜受神祥兮编之册词文女三之为奸兮比匪人而恶之微夫周公之为见兮迕若此其余衰欲徼福则安敢兮问故老其增疑茍不污为巳免兮谢三媪之难知  

述梦赋　　　　　　　　　　【`宋`】欧阳修  

夫君去我而何之乎时节逝兮如波昔共处兮堂上忽独弃兮山阿鸣呼人羡久生生不可久死其奈何死不可复惟可以哭病余喉使不得哭兮况欲施乎其他愤既不得与声而俱发兮独饮恨而悲歌歌不成兮断絶泪疾下兮滂沱行求兮不可过坐思兮不知处可见惟梦兮奈寝少而寤多或十寐而一见兮又若有而若无乍若去而若来忽若亲而若疎杳兮倏兮犹胜于不见兮愿此梦之须防尺蠖怜余兮为之不动飞蝇闵余兮为之无声冀驻君兮可诉怳余梦之先惊梦一断兮魂立断空堂耿耿兮华灯世之言曰死者澌也今之来兮是也非也又曰觉之所得者为实梦之所得者为想茍一慰乎余心又何较乎真妄緑发兮思君而白丰肌兮以君而瘠君之意兮不可忘何憔悴而云惜愿日之疾兮愿月之迟夜长于昼兮无有四时虽音容之逺矣于恍惚以求之  

述梦赋　　　　　　　　　　【`明`】胡　俨  

登髙楼之崔嵬兮轶氛埃于层霄天宇廓其洞虚兮际空明于泬寥绮牕朱缀纷玲珑兮风萧萧而下飘覩真人于玉台兮乗彩凤而逍遥披太虚而进谒兮蹙然闵余之瘠硗啓灵文而欲授兮顾尘昏之未销既食余以麟脯兮又饮之以醇醪琴髙鼔以清瑟兮飞琼泛其云璈邀王乔而宿之兮吹参差于凤匏何处子之绰约兮姱修睂而峨翠翘肃敛容而不敢讯兮歘凌风而髙超余徜怳莫知所之兮王子导余以游遨挟光景以凌厉兮薄星辰而上朝抚扶桑之东枝兮擥若木之髙标骇神鼇之赑屃兮天吴出而舞潮方游鹍之击水兮儵鹏翼而扶揺振余袂于千仞兮晞余发乎阳乔升昆仑而餐玉英兮渺瑶水之荡潏金堂阒其无人兮悲蟠桃之不实驾青虬而髙驼兮过方诸而一息珠宫贝阙嵯峨兮防玉树而萧瑟接飞仙之冉冉兮嘅弱流之无极卢生去而不返兮海若夸于河伯陋夸父之不知止兮哀愚公之人惑召荼垒于杜索兮截雄虺之九首掷封狐于万里兮顾防魈乎何有命庚辰于淮涘兮绁支祁于山猰防殪于青丘兮梼杌逐乎荆蛮豺虎深蔵而遯迹兮蛟螭匿蟠乎重渊槛余辔以儃徊兮飘然游乎瑶之圃步春台以夷犹兮覩钧天之万舞幸余逢此休嘉兮内欣欣而和煦羌回车以复路兮顺凯风而曾举山窅窅而云冥冥兮佳木秀而承宇纷红兰于广术兮喜芳菲其袭予恍然乎归来兮惟觉时之寝处寄遐思于寥廓兮玩孤芳而容与  

梦游山赋　　　　　　　　　【`明`】杨　爵  

时和煦以转泰兮嵗惟丁夫壬寅余髣髴于梦中兮梦归游于咸秦历韩魏之故疆兮泛柏舟于渭滨浮防以逺览兮暂憇夫山之危岑乃吴岳之崔嵬而秀丽兮古号曰西雍之镇峰突屼以峻出兮势若连乎霄辰石巉岩以崚增兮百壑谺其嶙峋风习习以清和兮迹迥脱于世尘草与木森森而夭乔兮秀云边其苯防鸟与兽跄跄而颉颃兮若解意以相驯余乃采芝兰以聊茹兮气和煦而苾芬挹清泉以时酌兮荡吾夙昔之尘襟忽四顾以寥廓兮百峰罗翼其共临俯仰余长啸而朗吟兮髙胷次以乐真山有庙焉迤逦其麓之东南兮以时妥侑乎岳神栋宇苞翚其壮固兮丹青焕乎其维新背嵼而面泾渭兮延广袤其幽沈古取夫萃与涣之大义兮俪岳像以独尊予乃肃容仪以瞻拜兮心栗祗其快覩复长跪而祝之曰唯明神其鉴观于下土以大义而降祯祥与妖孽兮斯固无幽而不烛夫何世事之纷纷乃有稽典训而不类兮固予中心其瞀予敢筮游衍而不予隐兮愿得夫予夺之微故惟予小子之有生兮何不辰而遭世风波洒忧时之血忱而贞志于孚先兮固久罹于窞坷时省愆而思咎兮求不忝其屋漏于嵗月之阳春兮今已两过念余总角而志学兮每矢心以克迈严步履以出戸兮敢斯须而或怠景先哲以周旋而与归兮忽凶害焉其显祟固予小子反覆思之而莫知其谓也语毕凄惨流泪潸然伛偻俯伏聴神所言惟神冁尔而有声兮复喟然而长叹曰呜呼来汝小子兮是尔之愆尔不闻曲其躬而圆其行兮取封侯以相先或有贞直方而未少回兮死固不免于道边当行而吾行之兮当止而即止斯先达之明训而可敬服兮胡不珍身而量处道固不能无消息兮应斯有常而有否茍相几而或少戾兮夫孰非以灾而自取惟明哲之见髙一世兮动自逺于坎坷烛隐机而尚肥遯兮泛长江之一舸乃有迷检括而未谐兮拂潜晦以自颐衒昆山之良璧兮人共惜夫楚和履大闲而不茍措兮固自谓世所尚也当枘凿之不类而欲强置兮孰不指身心以为讹呜呼小子而今后其尚亹亹焉以克励未可以一蹷而遽挫思福堂之玉汝于成兮方一念之偏颇惟古良士之坚志于患难兮日尚友以切磋宁雉介之耿于罗网兮勿狡其爰爰宁松柏挺挺于嵗寒兮勿桃李其灼灼何所往而非吾可安之地兮慎无惕中而怀忧彼皇矣之全赋于有生之初兮惟反身而是求聴吾诲尔之谆谆兮尚不忝于前后茍迷途其终不悟兮乃脂韦以自羞予乃再拜稽首而起应噍噍其未已将周旋以出戸忽惊愕以觉悟时东方之既晨媿丝粟于枕衾呜呼天邪神邪敎戒恳切诚可信而可遵大道坦坦而无曲兮固不越乎吾之心  

梦洲赋　　　　　　　　　　【`明`】卢　柟  

赵王遣使币聘卢柟往就见之王命坐诸客上曰蕞尔小国屈先生以言窃闻先生遨游大都荐绅之士往往购先生赋有之乎对曰然有之王曰奚赋邪柟曰鄙人朴质防侍君子于罗太公为云滨赋王别驾龙池赋董封君邃养赋李郡伯沧溟赋张戸部防山赋陆大夫作梦洲赋既成大夫亟有所称赏而王未见焉王曰可得闻乎曰嵗重光赤奋若之夕中州大夫晞嵩髙俯河隂坐述之堂感牛女之故精神恍忽如将飘举青扬微婉黄气四凑乍若有喜不可究摅少焉就寝梦见二客造焉襃衣伟冠粲目贝齿进退尺度貌甚闲雅翦刈借草坐枣树下擢素手弄瑶芳饶碧饮寒浆极妙思乐无方尔乃乗鸣鹤之舟游赤岸之浦超凌虚之楼憩飞云之橹髣髴杳防若出神怪修容长髯见一道士延予升堂礼貌备至言笑甚驩殆昧平生询之氏姓彊曰伯灵舍舟而涂防三百步石壁巨阍辉揺光爥扁称瀛洲实多仙驾尔其为势也拟其为大也磅磄轇轕磓千仞峛防脇施逦倚緼隆丰柴防亏负逺而视之浑浑焉胚胚焉氲氲焉阽岩岩焉崇岳岳焉烟煴蒙澒浮乎汉表迫而察之防离纚反在水底蓬莱峙其左方丈其右员峤陁乎水涯方壶覂而不收其阳则朱羲清华盛夏凯焉其隂则灵温风隆冬燠焉是以山峪魑魅之所水府龟龙之碛夏后方贡之未通大章神度之尚沫爰有琼璑赤瑕蓝田江珠琪珣琅玕之寳緑碧璀瑍防乎涛草则石兰木芝荃茝江蓠蒲荇菱藻虉绶緑莎木则建木若华榙櫖豫樟枌梓柙青椶榈沙棠扶疎櫹槮被乎西东于是珍异之禽神怪之兽则有凤凰鸑鷟鹪明鹔鷞鸹防鵕防飞鸣翶翔戸豹咆黄能骛羣蜼玃顾其水滨则有防獭水豹蛟蛇石鳊鼋鼍蚬蠯防防鲭鲢莫不噞喁滛溶咂喋菱藕闳汜幼靡或左或右于是径挂之岩涉通灵之浒跨文石之桥谒玉虚之府长髯举方师防命童子设馔具乃有苦醢之羮勺药之酱涤菽肥腯九醖郁鬯炮鼈寒蠵爚鸡酸山麕豼豹之胎水蛰鳙鲈之腴腥菜错异丰融苾蠁千态万殊凡所以滋神魄养血防者充乎四隅乃使师涓邹子之徒截孤竹制鳯尾控素颈流纎指吸朱唇离皓齿玉叫发龙吟起激清商靡流征泣嫠妇慕放子开九隂除积汇大音未希列弦奋猬拍逸响小大互比武毅扬北音滞蜚亷驰泰一嘅声盘姗以隐约势迅突而争铩叹壮士之不返信猛厉之可喝招屈原于江潭起隋武于湮隧虽慷慨而莫觌其人徒心神为之揺斾忽东方之既白觉精魄之未沬一叹而寤笔之载记赵王曰善赐之绢百匹玉二瑴文马一乗卢柟携之归卫土  

## 御定历代赋汇外集卷十九  

人事  

娱宾赋　　　　　　　　　　【`魏`】曹　植  

遂衎賔而髙防兮丹帏晔以四张办中厨之丰膳兮作齐郑之妍倡文人骋其妙説兮飞轻翰而成章谈在昔之清风兮总圣贤之纪纲欣公子之髙义兮徳芬芳其若兰扬仁恩于白屋兮逾周公之弃餐聴仁风以忘忧兮美酒清而肴甘  

宴喜赋　　　　　　　　　　【`隋`】薛道衡  

梁孝王帝子帝孙借宠承恩名髙西汉礼盛东蕃引雍容文雅之客坐檀栾修竹之园水逶迤而绕砌风清泠而入轩直凝神而回瞩乃惆怅而兴言顾谓枚乗曰予闻气序环周人生萍浮补天立地之圣不能止日光西落疏山奠川之力不能停河水东流韩王酸枣之观荒疎芜漫楚国阳云之台空见尘埃固可以纵志纵心以  

游以逸穷宴乐于长夜混是非而为一于时霜重庭兰秋深气寒横长河之耿耿挂孤月之团团乃有丹墀缥碧柘馆椒宫徘徊宛转掩映玲珑妖姫淑媛玉貌花丛织女下而星落姮娥来而月空澄防影于歌扇散衣香于舞风图云刻雷之樽渍桂酿花之酒拭珠沥于罗袂传金杯于素手  

志喜赋【`五月十一日迓　　　　宋代者途中作`】陈　造  

出城隂而转首缅散解之亭岧蹑疎影于康庄翳纎云于晴霄揭石濑之渟隐鳞甲之揺揺盼山凹之室庐纷语笑之耕樵山鸟哢兮嘲哳野芳嫮兮妖韶骈万景之横前壹诗题之见撩我肃客而暂来胡意气之嚣嚣揆归涂之此由矧期之匪遥从官牒之百舍寄十口于萍漂宁簿领之惮烦而供馈之寂寥第松楸之系怀唶老鬓之日雕郁还家之夙愿中不火而每燋幸嵗律之再更骛此心而飞超忽合符之谂期慰跂望之无聊秣吾马兮脂牵挹阿丁而聮镳乱清镜于粉溪排擘絮于山椒屈吾指兮寖久兹伊夕而匪朝跃脱槛之鸷兽快辞韝之皁雕俨此乐之想像觉吟兴之漂萧歘凴轼而坐寐梦巳驰于外朝  

贫家赋　　　　　　　　　　【`晋`】束　晳  

余遭家之轗轲婴六极之困屯恒勤身以劳思丁饥寒之苦辛无原宪之厚徳有民斯之下贫有漏狭之草屋无蔽覆之受尘欲恚怒而无益徒怫郁而独嗔防乾坤之徧覆庶无财而有仁唯四壁之常在时弛落而压镇食草叶而不饱常嗛嗛于膳珍涉孟夏之季月迄仲冬之坚冰稍煎蹙而穷迫无衣褐以蔽身还趋牀而无被手狂攘而妄牵何长夜之难晓心咨嗟以怨天债家至而相敦乃取东而偿西行乞贷而无处退顾影以自怜衒卖业而难售遂前至于饥年煑黄当之草莱作汪洋之羹饘釡迟钝而难沸薪郁绌而不然至日中而不熟心苦苦而饥悬丈夫慨于堂上妻妾叹于灶间悲风噭于左侧小儿啼于右边  

贫赋【`以安贫乐道情　　　　　唐防逸然为韵`】王　棨  

有节先生栖迟上京每入樵苏之给长甘藜藿之羮或载渴以载饥未忘挫念虽无衣而无褐终自怡情其居也满榻凝尘侵阶碧草衡门度日以常掩环堵终年而不埽荒凉三径重开蒋诩之踪寂寞一瓢深味顔回之道则有温足公子繁华少年共造绳枢之所相延瓮牖之前但见其緼袍露肘曲突沈烟僮不粒以愁坐马无刍而困眠俱曰先生迹似萍泛家如磬悬且何道而自若复何心而宴然先生曰子不闻蜀郡长卿汉朝东郭器虽涤以无愧履任穿而自乐斯葢以顺理居常冥心处约当年虽则羇旅终嵗曾无陨获又不闻前惟曾子后有袁安或蒸藜而取饱或卧雪以忘寒斯亦性善居易情无怨难不汲汲以茍进岂孜孜而妄干尽能一荣枯齐得失顾终窭以非病纵屡空而何恤是以原宪匡坐而不忧啓期行歌而自逸况乎否穷则泰屈久则伸负薪者荣于汉鬻畚者相于秦更闻杨素之言未能图富茍有陈平之美安得长贫矍然二子相顾而起乃曰幸承达者之论深见贤哉之防而今而后方知君子固穷小人穷斯滥矣  

逐贫赋　　　　　　　　　　【`汉`】扬　雄  

扬子遁世离俗独处左邻崇山右接旷野邻垣乞儿终贫且窭礼薄义弊相与羣聚惆怅失志呼贫与语汝在六极投弃荒遐好为庸卒刑戮是加匪惟幼稚嬉戯土砂居非近邻接屋连家恩轻毛羽义薄绮罗进不由徳退不受呵久为滞客其意谓何人皆文绣余褐不完人皆稻粱我独藜餐贫无寳玩何以接欢宗室之燕为乐不槃徒行负笈出处易衣身服百役手足胼胝或耘或耔露体霑肌朋友道絶达官凌迟厥咎安在职汝为之舍汝逺窜昆仑之颠尔复我随翰飞戾天舍尔登山岩穴隐蔵尔复我随陟彼髙冈舍尔入海泛彼柏舟尔复我随载沈载浮我行尔动我静尔休岂无他人从我何求今汝去矣勿复久留贫曰唯唯主人见逐多言益嗤心有所怀愿得尽辞昔我乃祖宣其明徳克佐帝尧誓为典则土阶茅茨匪雕匪饰爰及世季纵其昏惑饕餮之羣贪富茍得鄙我先人乃傲乃骄瑶台琼榭室屋崇髙流酒为池积肉为崤是用鹄逝不践其朝三省吾身谓予无諐处君之家福禄如山忘我大徳思我小怨堪寒能暑少而习焉寒暑不忒等夀神仙桀跖不顾贪类不干人皆重闭子独露居人皆怵惕子独无虞言辞既罄色厉目张摄齐而兴降阶下堂逝将去汝适彼首阳孤竹二子与我连行余乃避席辞谢不直请不贰过闻义则服长与汝居终无厌极贫遂不去与我游息  

斥穷赋【`有序　　　　　　　　宋`】俞徳邻  

栁下惠遗佚而不怨阨穷而不悯然而扬子逐贫韩子送穷何也三子者不同道其趋一也余感而作赋曰嵗在执徐月旅太蔟辛亥御日阳风应俞子刈荆埽室剪蕉载糗委敝裘于道旁揖穷鬼而三呪伊造化之亡私匪竒偏于赋受尧何疵兮殄世瞽何饰兮裕后桀何徳兮瑶台宪何由兮瓮牖何奡武而汤偏何跖肥而夷瘦何壤耄而由醢何回妖而籛夀何阖闾之死而金玉其穴何黔妻之亡而手足不覆非尔鬼之比周孰主张而错缪尔或有识去勿踌蹰余非韩子烧船与车延尔上座为尔所谀言讫惏栗密率防霵晔捷跳踉出戸宣辞诡荅谓余朋俦非六非四非今斯今立名垂字显允韩子实为我仇子何人斯而亦我尤钻仰沈硏聚萤刺股子之孏惰无与为伍鼮鼠竹书孰眂堇睹谁谓学穷而闯子所鬬饤为工汗澜为拙子独芚芚固守前辙棘林熠燿顷刻冒没焉有文穷而子虚喝子数之竒地亡立锥缾粟屡空乃分所宜饮河巢林聊以自怡赋命如此何穷之为涕唾流沫顩頥顣頞刎颈论心死生契阔子独索居煦煦孑孑岂有交穷忍为子孽然子所以颠沛流离若愚若痴谤誉交集闷然莫知则彼智穷之为也吾试与子言之可乎余曰唯唯鬼曰惟人一心函喜与怒发而中节繄性之故一溺于偏为害为蠧故喜之偏者为屋乌之怜怒之偏者为水蟹之恶今子之矫矫昻昻为世所狂懵然意行坎窞康庄非彼智穷孰为子殃媕婀伛偻突稊卷脔滔滔皆是子宁不然非彼智穷孰诒子諐犂靬人踶跂蹩躠趋者澜倒子徒掲掲非彼智穷孰滋尔阙篣格酷烈斲人膏血纡朱怀金子顾不悦非彼智穷孰为子贼子不彼恶惟我之斥嚣昏黮黕疑莫之匹余于是再拜稽首卑辞称谢俄而智穷喑恶叱咤曰尔众鬼我朋我俦坐我交衽行我聮镳泛泛漂泊我惕我惊歗歌娱乐尔肆尔凭鍖銋咇唧我不尔能杂遝拔摋人不尔惩不我能畜而反我憎逝将去汝避彼弋矰翻云覆雨谁复尔矜纷众鬼之愧赧皆倐尔而失色既吻吮以函胡复惝惘而皇惑余方命玉友行成其间而起眠四座分患耦俱已笑而言哑哑  

拙赋　　　　　　　　　　　【`宋`】周惇颐  

或谓予曰人谓子拙予曰巧窃所耻也且患世多巧也喜而赋之  

巧者言拙者默巧者劳拙者逸巧者贼拙者徳巧者凶拙者吉鸣呼天下拙刑政彻上安下顺风清弊絶  

钝赋　　　　　　　　　　　【`明`】李梦阳  

余窃悲机巧之竞进兮性灵利而激昻众倜傥而钻刺兮务捷径以求成势犬牙茍相轧兮白刃起而相仇戈防钻于心肺兮蹈槛穽而靡忧汨余生之顽钝兮年逾壮而无能强砥砺而求合兮路亡羊而多岐退敛掩而修吾初服兮韬余劒之陆离拂灵锷之兮吾什袭而犹恐露之喟时俗之反覆兮常寳伪而弃真斥莫邪使不御兮挈铅刀而自珍吾纵有湛卢与龙泉兮反孤立而危惧按明月之玉环兮尘星斗使不露览往古谁不然兮吾又何怨乎今之遭余常怪范蠡之用铓兮未见几而逃彼种与胥岂乏利刃兮竟为主之仇雠故木以直见伐兮樗以屈曲保全故鋭者先衂兮吾葢幸毛遂之脱身郁侘傺余拂抑兮退且焉砺吾初质索白茅而构庵兮斲桂杉而为室闷踽踽以潜处兮情蹇产而画一阒局蹐以后时兮寂懵腾而蔵密余以往哲为冶兮以隐子为模镕礼乐以为铦兮淬仁义而内娱进既匪我愿兮又何必昭此锋也憺徜徉以往来兮聊秣吾之骏駹防驽骀而追骐骥兮余故知路之逴逺按六辔而游康庄兮亦何必逞羊肠与九坂舍余驷于丘之旁兮又捐刃乎水裔准闭戸而削迹兮效完身而逺害惟山路之囏险兮丛篁郁而蔽天物过盛而易霣兮势阽危而必颠吾宁楞腾屋簌防诟笑兮不愿为文锦之牺牛宁与蹇驴齐轨埋没于尘土兮终不与凡马而竞先  

短人赋【`有序　　　　　　　　汉`】蔡　邕  

侏儒短人僬侥之后出自外域戎狄别种去俗归义慕化企踵遂在中国形貌有部名之侏儒生则象父唯有晏子在齐辩勇匡景拒崔加刃不恐其余尫么劣厥偻窭防啧怒语与人相拒曚昧嗜酒喜索罚举醉则扬声骂詈恣口众人患忌难与并侣是以陈赋引譬比偶皆得形象诚如所语其辞曰  

雄荆鸡兮鹜防鹈鹘鸠雏兮鹑鷃雌冠戴胜兮啄木儿观短人兮形若斯蛰地蝗兮芦唧且茧中蛹兮蠢蠕蠕视短人兮形若斯木门阃兮梁上柱凿头兮断柯釡鞞鼓兮补履朴脱椎枘兮薤杵眎短人兮形如许  

丑女赋　　　　　　　　　　【`明`】徐祯卿  

伊何赋形获此丑疾厉隂乗阳女夺男质阔睂丰吭突额仰鼻多言舌浊连引齁防形如死豕勇憨多力槁发短秃面目黧黑脂不能赭粉不能白三十不嫁守信闺阈供劳杵臼蚤夜弗息鸡鸣入机没晷下织复有巧慧刺绣縁饰世无梁鸿孰求子匹东家有女窈窕丽色絶世无双妖媚轻侧越户窥墙靡识刀尺观者称艳竞欲求得世降道凉好色贱徳新台废耻谷风见黜商嬖妲巳靡吝防国晋爱骊姬宗子销骨冶容作厉实犹鬼蜮敢告世人敬监明则  

出妇赋　　　　　　　　　　　魏文帝  

思在昔之恩好似比翼之相亲惟方今之疏絶若惊风之吹尘夫色衰而爱絶信古今其有之伤茕独之无恃恨嗣之不滋廿没身而同穴终百年之长期信无子而应出自典礼之常度悲谷风之不荅怨昔人之忽故被入门之初服出登车而就路遵长涂而南迈马踌躇而回顾野鸟翩而髙飞怆哀鸣而相慕抚騑服而展节即临沂之旧城践麋鹿之曲蹊聴百鸟之羣鸣情怅恨而顾望心郁结其不平  

出妇赋　　　　　　　　　　【`魏`】曹　植  

以才薄之陋质奉君子之清尘承顔色以接意恐疎贱而不亲悦新婚而忘妾哀爱惠之中零遂摧颓而失望退幽屏于下庭痛一旦而见弃心忉忉以非惊衣入门之初服背床室而出征攀仆御而登车左右悲而失声嗟寃结而无诉乃愁苦以长穷恨无愆而见弃悼君施之不终  

出妇赋　　　　　　　　　　【`魏`】王　粲  

既侥幸兮非望逢君子兮仁当隆暑兮翕赫犹防眷兮见亲更盛衰兮成败恩弥固兮日新竦余身兮敬事理中馈兮恪勤君不笃兮终始乐枮荑兮一时心揺荡兮变易忘旧姻兮弃之马已驾兮在门身当去兮不疑揽衣带兮出戸顾堂室兮长辞  

妒妇赋　　　　　　　　　　【`梁`】张　缵  

惟妇怨之无极羌于何而弗有或造端以构末皆莠言之在口常因情以起恨每传声而妄受乍隔帐而窥屏或觇牕而瞰牖若夫室怒小憾反目私言不忍细忿皆成大寃闺房之所隐私牀第之所讨论或一朝之发泄满四海之嚣喧忽有逆其妒鳞犯其忌制赴汤蹈火瞠目攘袂或弃产而焚家或投儿而害壻  

妒妇赋　　　　　　　　　　【`明`】陈子龙  

楚襄王时下令国中有不好色者予千金封以百里之县令尹愿以燕见因自称曰臣幼生贵族长秉国政田宅具备广有姬媵中选丽都恣态璀靓防首明逸心气和令纎秾应图疎密无定善媚极妍宜人情性然臣外尚方严内守贞正诵习师承徽绳前圣冶容莫睇清歌不聴恶其妖蛊一旦驱屏又尝奉使道经江皋宛有淑女缓步山椒色采竒艳芬芳飘飖玉辉始濯兰风乍交知臣贵客解佩相邀陈诗微笑令人荡揺是日薄暮轻飔萧萧空馆岑寂庭遗翠翘臣凛髙洁厉声以譊驱车发晨抵郢郊臣相三主何求不得遣斥幸孺峻拒邪色以此坊民请封臣国时宋玉在侧进谓王曰胡令尹之面欺大王也夫嗜悦美好憎厌颓丑凡人之情也捐靡曼而不御弃窈窕而不録此有所制也臣与令尹里闬同处微闻闺闼厥妇竒妒年及衰耄既疥且瞀面若槁叶体若败瓠手若蛇腹足若肿树不解弦管惟滛是务耽耽主君无间朝暮防闲密致恐有他遇封识牕牖发纵姥妪伺主出入察主言语小有燕私飚发愤怒恶声嘈嘈哗呶达曙道逢少俊不得回顾歌筵绮席没齿难与滛刑御下顔状甚倨呵笑秽杂鞭鞑无度酷用炮烙轻逞刀锯截发面亟毁修嫮窥囊啓箧雅善搜捕奴仆噤口阖室恐怖羣巫纷若性好呪诅祝鬼厌胜求宠之固威摄主君愧汗僵仆红顔流离蛾睂永锢终身奉禁不敢一忤夫邪佞入而贤才摈嫉媢昌而婉娈饥令尹所遇诚为可悲政当请于大王絶弃嫫母召还南威赐帝休之木咏葛藟之诗而顾隐情矫饰诪张诡辞拂逆好恶挠乱是非愿大王之弗信也楚王曰善哉讽矣于是视朝出令黜陟有司爰命公卿各举所知蔽贤者罚遗逸者归赐玉良璧官至执珪  

寡妇赋【`有序`】　　　　　　　　　魏文帝  

陈留阮元瑜早亡每感存其遗孤未尝不怆然伤心故作斯赋  

惟生民兮艰危在孤寡兮常悲人皆处兮欢乐我独怨兮无依抚遗孤兮太息俛哀伤兮告谁三辰周兮递照寒暑运兮代臻历夏日兮苦长涉秋夜兮漫漫微霜陨兮集庭燕雀飞兮我前去秋兮就冬改节兮时寒水凝兮成冰雪落兮翻翻伤薄命兮寡独内惆怅兮自怜  

寡妇赋　　　　　　　　　　【`魏`】王　粲  

阖门兮却扫幽处兮髙堂提孤孩兮出戸与之步兮东厢顾左右兮相怜意凄怆兮摧伤观草木兮敷荣感倾叶兮落时人皆怀兮欢豫我独感兮不怡日晻暧兮不昏明月皎兮扬晖坐幽室兮无为登空牀兮下帏流涕连兮交颈心防结兮増悲  

寡妇赋　　　　　　　　　　【`魏`】丁　廙  

惟女子之有行固历代之彛伦辞父母而言归奉君子之清尘如悬萝之附松似浮萍之托津何性命之不造遭世路之险迍荣华晔其始茂所恃奄其徂泯静闭门以却埽魂孤茕以穷居刷朱扉以白垩易帐以素帏含惨悴以何诉抱弱子以自慰时翳翳以东隂日亹亹以西坠鸡敛翼以登栖雀分散以赴肄还空牀以下帷拂衾褥以安寐想逝者之有凭因宵夜之髣髴痛存没之异路终窈漠而不至时荏苒而不留将迁灵以大行驾龙轜于门侧设祖祭于前廊彼生离其犹难矧永絶而不伤自衔恤而在疚履氷冬之四节风萧萧而增劲寒凛凛而弥切霜凄凄而夜降氷溓溓而晨结曕灵宇之空虚悲屏幌之徒设仰皇天而叹息肠一日而九结惟人生于世上若驰骥之过櫺计先后其何几亦同归乎幽冥  

寡妇赋【`有序　　　　　　　　晋`】潘　岳  

乐安任子咸者有韬世之量与余少而欢焉虽兄弟之爱无以加也不幸弱冠而终良友既没何痛如之其妻又吾姨也少丧父母适人而所天又殒孤女藐焉始孩斯亦生民之至艰而荼毒之极哀也昔阮瑀既没魏文悼之并命知旧作寡妇之赋余遂拟之以叙其孤寡之心焉其辞曰  

嗟余生之不造兮哀天难之匪忱少伶俜而偏孤兮痛忉怛以摧心览寒泉之遗叹兮咏蓼莪之余音情长感以永慕兮思弥逺而逾深伊女子之有行兮爰奉嫔于髙族承庆云之光覆兮荷君子之惠渥顾葛藟之蔓延兮托微茎于樛木惧身轻而施重兮若履氷而临谷遵义方之明训兮宪女史之典戒奉蒸尝以效顺兮供洒埽以弥载彼诗人之攸叹兮徒愿言而心痗何遭命之竒薄兮遘天祸之未悔荣华煜其始茂兮良人忽以捐背静阖门以穷居兮块茕独而靡依易锦茵以苫席兮代罗帱以素帷命阿保而就列兮览巾箑以舒悲口呜噎以失声兮泪横迸而霑衣愁烦寃其谁告兮提孤孩于坐侧时暧暧而向昏兮日杳杳而西匿雀羣飞而赴楹兮鸡登栖而敛翼归空馆而自怜兮抚衾帱以叹息思纒緜以瞀乱兮心摧伤以怆恻曜灵晔而遄迈兮四节运而推移天凝露而降霜兮木叶落而殒枝仰神宇之寥寥兮瞻灵衣之披披退幽悲于堂隅兮进独拜于牀垂耳倾想于畴昔兮目髣髴乎平素虽防防而罔觌兮犹依依以凭附痛存亡之殊制兮将迁神而安厝龙轜俨其星驾兮飞旐翩以啓路轮方轨以徐进兮马悲鸣而局顾潜灵邈其不反兮殷忧结而靡诉晞形影于几筵兮驰精爽于丘墓自仲秋而在疚兮逾履霜以践氷雪霏霏而骤落兮风浏浏而夙兴霤泠泠以夜下兮水溓溓以微凝意惚怳以迁越兮神一夕而九升庶浸逺而哀降兮情恻恻而弥甚愿假梦以通灵兮目烱烱而不寝夜漫漫以悠悠兮寒凄凄以凛凛气愤薄而乗胷兮涕交横而流枕亡魂逝而永逺兮时嵗忽其遒尽容貌儡以顿悴兮左右凄其相慜感三良之殉秦兮甘捐生而自引鞠稚子于怀抱兮嗟低回而不忍独指景而心誓兮虽形存而志陨重曰仰皇穹兮叹息私自怜兮何极省微身兮孤弱顾稚子兮未识如涉川兮无梁若凌历兮失翼上曕兮遗象下临兮泉壤窈防兮潜翳心存兮目想奉灵坐兮肃清愬空宇兮旷朗廓孤立兮顾影块独言兮聴响顾影兮伤摧聴响兮增哀遥逝兮逾逺缅邈兮长乖四节流兮忽代序嵗云暮兮日西颓霜被庭兮风入室夜既分兮星汉回梦良人兮来游若阊阖兮洞开怛惊悟兮无闻超惝怳兮恸怀恸怀兮奈何言陟兮山阿墓门兮肃肃修陇兮峨峨孤鸟嘤嘤兮悲鸣长松萋萋兮振柯哀郁结兮交集泪横流兮滂沱蹈恭姜兮明誓咏柏舟兮清歌终归骨兮山足存凭托兮余华要吾君兮同穴之死矢兮靡他  

寡妇赋【`有序　　　　　　　　明`】何景明  

予痛吾兄宦业未竟抱志中逝而孤嫂怀保遗孩茕茕在疚且训其长雅志自厉庶以不殄兄之义问矣痛而更以喜作寡妇赋以道其志焉  

嗟伊人之伶俜兮诉明昏以自伸言我被遗质之薄躯兮窃幼训之専真遭盛年之昌运兮尚君子之末陈侍巾带之雅惠兮期毕齿而委身奉周旋以逾纪兮羌中道以先夭缅日月之恒逝兮佩生平之末光衾裯卷以独处兮潜幽宫以自防弛膏之盛饰兮脱袿袆之文章陈单帏以自蔽兮荪荃莝以为香纷履綦之委弛兮琴瑟偃而不张修夜漫以靡旦兮灼寒膏而不明像生存之极娱兮心絓结而不释忽颓思而就枕兮恍若君之我即承邂逅于寤寐兮托精魂于遥夕风飘飘以吹帏兮起览视其何适泪交颐以横下兮魂震荡而无抗循周除以舒志兮下兰室与蕙房望明星以抚防兮微月鉴而缀廊秋气凛以憯切兮悲回风与降霜痛蕙草之不敷兮抚梧桐之凋伤感孤兽之离偶兮耻单翼之无行遂踯躅以反室兮心怛惋而若丧眺丘坟之嶕峣兮陟山椒而惨恻极陇隧之脩延兮翳宿莽之蔓域徙荒亭以即之兮眇神灵之莫得攀下泉之不逮兮隐哀号而拊臆徴受命之不祥兮艾愆尤于往轨抱遗孤之茕茕兮指皎日以为矢蹈未亡之微龄兮敢遗君之盛美茍明忱之罔亏兮岂速殒之可悔重曰幼防慈育秉志良兮服事洁修充君房兮从子遨游涉江湘兮改辙东国逾河梁兮思妃文鹓永翺翔兮何意中逵失其行兮嗟维我仪安可忘兮潜身阃内不下堂兮女史陈图慕共姜兮恪谌一志举令名兮闺中之媛永为像兮  

哀节妇赋【`有序　　　　　　　唐`】李　华  

武康尉薄自牧尝谓余曰仆有贤女适江隂尉邹待征征亦良士仆志之矣邹子孤立时无古人谁复知之余常记其言及江左之乱待征解印窜匿其妻为盗所驱将辱之妻密以待征官告托付村媪寻待征付焉而后就死呜呼自丧乱以来士女以贞烈殆毙者众余不尽知之若薄氏者与其父游闻其声义动于江南又焉得不赋之命曰哀节妇赋云尔  

昔嵗羣盗并起横行海浙江隂万戸化为凝血无兰不焚无玉不折峩峩薄媛渊然明节自牧之子待征之妻玉徳兰姿女之英兮邹也避祸伏于榛莽婉如之嫔执为囚虏匍匐泥沙极望无覩出授官之告托垂白之姥姥感夫人爰达邹君兵解求尸宛在江濆哀风起为连波病气结为孤云鳬鴈为之哀鸣日月为之防昏端表移景而恒直劲芳贯霜而独存知子莫若父诚哉长者言  

节妇赋【`有序　　　　　　　　元`】胡炳文  

大徳庚子信州永丰县学以周氏贞妇闻于有司明年春旌其门曰节妇周氏之门易其坊曰崇节坊初周氏年二十三归于韩一纪夫丧三子皆幼终丧昆弟欲嫁之讫弗夺新安胡炳文为之赋曰  

诗胡为肇于闗雎兮曰夫妇千古之纲常罹变酷而靡渝兮卫风独诧于共姜惟父之与母兮谓一家之严君纷姑息以为辞兮嗟孟母其罕闻固世衰而教弛兮况妇人其何知亶干封之周氏兮媲共孟而一之孀居四十春兮胡为不改其素也指苍天以自矢兮夫唯灵脩之故也岂无膏与泽兮飞两鬓其如蓬众纷其俪美兮蹇予命之不同喧舆论之总总兮曰予有此姱节子岂乐闻此名兮怅悒郁其如结脱簪珥以教子兮躬绩纺以勤家懿予行其如玉兮庶初终之无瑕舜缤纷其扬英兮蹇朝华而夕熸饱千霜与百霆兮松独秀于穹林旌髙风以励俗兮岌崇门于广途凛霜日以争严兮羞人间之丈夫  

节妇赋【`建宁　　　　　　　　元吴家`】陈　樵  

世忽不践兮情靡薄于鲁缟狭节性而贱名检兮谁与守志而厉操侵欲崇侈兮毁信弃忠衒玉贾石兮智力以为雄傲明徳以掩义兮当官以放浊为通众窃步而翳行兮为名教之所容翫细娱于一旦兮乱前修之风度雌黄落而唇亡兮曾氷鉴之不可暏须髯蔚其如防兮有遗憾于古之烈女彼释生而取义兮彤管列于竹书荣曜赫其相宣兮为百世之楷模夫何末流之不竞兮兰蕙化而为刍谓人各有偶兮伤未亡而独居思来日之苦长惜华年之未渝独竦踊以待旦愿长处乎脂腴语刺刺其犹在兮遂捐弃如脱遗云泥忽其异迹兮连环解而玦离槿花以为心兮曾何足以平髙台与曲池孰不悦其春华兮于秋实之不可期世靡靡而不反兮时所废其莫支士无以美七尺之躯兮夫乌责乎房帷扬五教以经邦兮慨淳风之永息伤露竹之无筠恶丹青之改色嗣潜徳之孤光夫乌覩乎人伦之幅尺于闽越之深阻兮有当代之女英怀铁石之深衷兮配玉壶之清氷殆天授之以劲节兮左贞姬而右陶婴宜受祐于天朝崇里巷之休声主君邈然而深思兮曰予何徳以辱邦君之嘉命子辞家而来归兮遭夫子之不幸顾诸雏之茕茕兮于附翼之未成思奉身而逺引兮托孤雏于飘鹰予敢辱先人之教兮以一身而事二姓愿洒埽于地下兮知待终以为荣斯女子之检押兮非进修之行也众好名以矜贤兮固昔人之深耻既相呴以簠簋兮又相觌以徽懿饰浮华以为巳目兮每发背以霑衣黄流荡而稽天兮引一丸以障之取燐火以待明兮谓朝露之茧可以为衣振一羽之毛兮举黄鹄乎千里张兔罝于芳林兮夫乌取乎虎兕与熊罴无妾等百数兮夫何阙于今之世顾皇极之不立兮是乌足为经逺之计也夫妇人之行不表于当世兮况处常而待终以荣名为不祥兮犹足以继古烈女之芳风系曰金薤繁兮白露未晞履声絶兮庭有緑滋幽梦徘徊兮碧瑶树黛光零落兮青蛾睂努力兮自爱淳风可期  

静姬赋【`有序　　　　　　　　明`】王世贞  

吴王时有静姬者国之东海下邑某氏女也家世华膴父母爱之既饶令姿重以修能读书史闲内则及笄而选得入宫掖备六尚之官阶至婕妤视中二千石颇亦贵矣而性好闲静贞孤自树不善为蛊又不善事其长循性而行见憎后进以谗赐退居永巷中乃为此赋以自解其辞曰  

惟婺精之下摄兮钟灵淑于琅邪媺心形之窈窕兮不饰步而阿傩娟然与先后而杂处兮挺瑶榦于蒹葭嘉命忽其贲临兮遂托乗乎九霄回天瞬之微曯兮备九嫔之娙娥又得尚君之司驭兮乗上介于陵园出不敢窃君之薄怒兮入不敢觊君之异恩居多避而少进兮借礼义而自藩贵何希乎饰瑱兮佚胡羡乎乗轩彗三株之蔽月兮妲姒借以官众望风而魄摄兮肩日胁以先容余独安此拙薄兮足邅回与心应众既诼余之蛾睂兮遂饰余以强项乗骊龙之熟寐兮屏余返乎永巷白日匿光不回照兮防气抑邑而干霿彗既鼔夫裂地之衡飚兮又结横天之妖虹纷余悯此同仇兮晨徬徨而筵篿忧后命之叵测兮窃有冀于将然更申申而詈余兮荃岂畏天日而甘此防昏掷欢乐于俄顷兮就沈慅之大年余既不获前众以矫进兮又安敢后众而虞退荃方极意于姬姜兮宁暇惜此菅蒯追昔諐而自数兮觉面目之可示夜夷然其赴枕兮亦何恨于牀第忽钧天之自西兮丙夜其犹未竟内忻忻其若偕兮吾王庶几无疾病将玉体之不任兮宗社岌乎其焉凭彼彗亦何知兮惟快心于一诳晨盥漱而就巾帼兮倦玉阶之履綦红女薄伎不足婴兮聊发箧而陈书诗感鸣商之牝鸡兮岐圣方重此闗雎弃周鼎而寳康瓠兮恐外庭之类兹噫长门之若嵗兮心悦君而不可得班寄愫于白华兮终郁郁而难释夫大椿亦遒尽兮矧廪秋之飞藿余将夷长信于未央兮恣逍遥而无极  

后静姬赋【`有序　　　　　　明`】王世贞  

王既绌静姬之七年采谏臣言追罚嬖幸之长以次就理下教大长秋故姬某婉嬺而文以礼自闲孤之不聪擿不中綮永巷省愆为日已久其赐汤沐袭冠服仍守故尚加秩一等使者临致命静姬固谢称疾笃不任行使者去乃为赋以自广其辞曰  

嵗际阏逢之涒滩兮摄提贞于孟陬荡明河使涤两曜兮妖彗遁乎穷霄念娥媌之淑清兮王纶涣发于长秋妾久处此永巷兮实冥心乎九幽室向隅而回照兮水覆地以再收感余发之昔鬒兮今曲局而不可沐红顔包其弗明兮体骨立而肤剥脂泽黯其无光兮业已奋而中缩裳衣颠倒以思御兮寻沈吟而就襆燕啁啾其若贺兮鸡喔喔以噭鸣邻女惊而九起兮惭阿监之不见征抑攻中之悲哀兮强修顔而防行曰天聴忽卑兮帝命不于常舍冥冥之昏垫兮就昭昭之白日增成赠祓而召见兮辅属体而若一兰膏煜以烛夜兮椒风温温乎甲室芬芳溢于北宫兮余辉傍映乎西术饮五齐之挏乳兮啖以粔籹与餦餭二八递代而侍寝兮轻轝出入于洞房目穷蕋珠之煜煜兮耳饱天乐之锵锵冠华鬋之七寳兮足下丝履五文章惟吾侪之蠖伏兮荃独际而鹄伸胡恋恋此蹄涔兮若夜鱼之爱鳏感粲者之见导兮宁独瞀而心非人叹君泽之难保兮往事耿其在颦甫调饥之相迫兮糗草甘而自腴胡啖余以八珍兮谲余而侈其喉得失若循环兮实销顔之冶罏羌侘傺于一朝兮痛前辙之不须防卧拖绅而冒絮兮不敢发乎君蒙衔回枯之至仁兮虽槁死其奚能忘惭陋质之么防兮敢偃蹇而自托乎贞姜惟寝瘵之沾侣兮忍以荐乎君王感雨露之汪兮愿均施乎万卉彼怨女啐诼于深宫兮诚畏停乎余耳念宗祧之鼎维兮又重虞乎玉体昔余皈诚于西母兮侍真餐焉而啓齿重曰生理有涯兮欲无涯元真易去兮不易归有情无情兮我媚我嫠恬澹寂寞兮千龄为期  

荀子耳赋　　　　　　　　　【`晋`】祖台之  

夫恶劳而希逸实万物之至诚何斯耳之不辰托荀子而宅形在瘠土而长勤无须防之闲宁预清谭而闭塞闻鄙秽而聪明竭微聴于门阁采羣下之风声  

舌赋　　　　　　　　　　　　梁简文帝  

奚兹先生问于何斯逸士曰夫三端所贵三寸著名故微言传乎往记妙説表乎丹青鲁谭笑而军却王言咏而瑞隆陆有千金之富周为一説之功复有搆扇之端谗谀之迹艳紫淩朱飞黄妒白吾将欲废便辟之交逺巧佞之友殄张仪之余殱苏秦之后粉虞卿之白璧碎汉王之玉斗然后浮伪可息淳风不朽  

白发赋　　　　　　　　　　【`晋`】左　思  

星星白发生于鬓垂虽非青蝇秽我光仪防名观国以此见疵将拔将镊好爵是糜白发将拔惄然自诉禀命不幸值君年暮逼迫秋霜生而皓素始览明镜惕然见恶朝生昼拔何辠之故子观橘柚一皜一晔贵其素华匪尚緑叶愿戢子之手摄子之镊咨尔白发观世之途靡不追荣贵华贱枯赫赫阊阖蔼蔼紫庐弱冠求仕童髫献谟廿罗乗轸子竒剖符英英终贾髙论云衢拔白就黒此自在吾白发临拔瞠目号呼何我之寃何子之误甘罗自以辩慧见称不以緑发而名著贾生自以良才见异不以乌鬓而见举闻之先民国用老成二老归周周道肃清四皓佐汉汉徳光明何必去我然后要荣咨尔白发事故有以尔之所言非不有理曩贵耆老今薄旧齿皤皤荣期皓首田里虽有二毛河清难俟随时之变见叹孔子发乃辞尽誓以固穷昔临玉顔今从飞蓬发肤至昵尚不克终聊用拟辞比之国风  

陶母截发赋【`以賔至情极无　　唐惜伤毁为韵`】浩虚舟  

陶家客至兮方此居贫母氏心耻兮思无馔賔断鬓发以将贸庶珍羞而具陈欲明理内之心不求尽饰庶使趋庭之子得以亲仁原夫兰客方来蕙心斯至顾巾槖而无取俯杯盘而内愧啜菽饮水念鸡黍而何求舍已从人虽发肤而可弃于是搔首心乱低睂恨生畏东阁之恩薄归北堂而计成拂撮凝睇抽簪注情解发而凤髻花折发匣而金刀刃鸣喜乃有余慙无所极窥在屋而错落抚垂领而绸直锋铓不碍翻似雪之孤光倭堕徐分散如云之翠色巳而展转増思徘徊向隅鬓垂颅而散乱青丝委簟而盘纡象栉重理兰膏旧濡伤翠凤之全弃骇盘龙之半无观夫擢乃无遗敛之斯积凝光而粉黛难染盈握而腥羶是易将成特达之意欲厚非常之容宾筵既备空思一饭以无慙匣镜重窥岂念同心而可惜及乎宴罢空馆闲成晓妆纚换新髻钗迷旧行诚伐木之可亲疎而自愧茍如珪之足慕断亦何伤重义者情莫违厚慈者身可毁语其决同勉虞之一战思其仁逾训孟之三徙昔咸曰陶氏所以成大名母贤如此  

影赋　　　　　　　　　　　【`唐`】谢　偃  

何物类之实繁各异形而辨色惟兹影之灵化独妍而莫测若乃体无定质应变随方因物成象不拘厥常茍圭表之有度信天地之可量同寒暑之延保故夏短而冬长在清明而必朗若晦浊而斯亡同至人之隐显类君子之行蔵若夫长短侔形曲直应质细故则一毫必具大物则万象无失并片鱼而为比偶孤鸟而成匹带秋林而暂疎含春树而还密将度云而俱逺与奔驷而同疾至如景霁氛收波清风止平湖数百澄江千里有象必图无物不拟羣木悬植丛山倒峙崖厎天回浪中霞起咸巨细其若一各委曲而相似窥之者莫测其浅深寻之者罔知其终始茍烟霞之可乗何神丹之足錬流金液以命酌指玉京而髙宴含虚无以成体故日中而不见同希夷以寂寞何罔两之莫若夫来往絶迹出入无间走不可避速不可捐非可以智察难可以理诠向夜月而处后背朝日而居前何变化之无定同瞻之而忽焉安仁览以生悲士龙观而兴笑孙惠顾以致悚田巴临而独照想古人之遗烈哀吾生之不劭守愚直以固穷无明略以求効嵗月忽其代序斑鬓倏而改貌诚既往而莫追徒鉴流以自吊若夫色动秋水光澄链金翠羽朝映珠星夜临近看若浅逺瞩如深信不入而疑入实非沈而似沈既寄形于流艳又匿迹于凝隂类圣人之无已以万物而为心福应善而斯臻祸縁愆而必至念全徳以守一思改过而无二宁受屈以怀道不求伸以邀利庶履危以自朂终余年而不坠茍刑网之所加虽在亲而无肆诚言行之可録纵居嫌而勿弃必取舍而无私故扪心而不愧独水镜之鉴物穷妍媸而莫秘诚斯道之可寳请贻戒乎在位  

髑髅赋　　　　　　　　　　【`汉`】张　衡  

张平子将游目于九野观化乎八方星回日运凤举龙骧南游赤野北涉幽乡西经昧谷东极扶桑于是季秋之辰微风起凉聊回轩驾左翔右昻步马于畴阜逍遥乎陵冈顾见髑髅委于路旁下居淤壤上有霜平子怅然而问之曰子将并粮推命以夭逝乎本丧此土流迁来乎为是上智为是下愚为是女人为是丈夫于是肃然有灵但闻神响不见其形荅曰吾宋人也姓庄名周游心方外不能自修夀命终极来齿丘公子何以问之对曰我欲告之于五岳祷之于神祗起子素骨反子四肢取耳北坎求目南离使东震献足西坤授腹五内皆还六神尽复子欲之不乎髑髅曰公子之言殊难也死为休息生为役劳冬水之凝何如春氷之消荣位在身不亦轻于尘毛巢许所耻伯成所逃况我已化与道逍遥离朱不能见子野不能聴尧舜不能赏桀纣不能刑虎豹不能害防劒不能伤与隂阳同其流元气合其朴造化为父母天地为牀褥雷电为鼔扇日月为灯烛云汉为川池星宿为珠玉合体自然无情无欲澄之不清浑之不浊不行而至不疾而速于是言卒响絶神光除灭顾盼轸恤乃命仆夫假之以缟巾衾之以尘为之伤涕酹于路濵  

髑髅赋　　　　　　　　　　【`晋`】吕　安  

踌躇增愁言游旧乡惟遇触髅在彼路傍余乃俯仰咤叹告于昊苍此独何人命不永长身销原野骨暴大荒余将殡子时服与子严妆殓以棺椁迁彼幽堂于是髑髅蠢如精灵感应若在若无斐然见形温色素肤昔以无良行违皇干来游此土天夺我年令我全肤消灭白骨连翩四支摧蔵于草莽孤魂悲悼乎黄泉余乃感其苦酸哂其所説念尔荼毒形神断絶宅子后土以为永列相与异路于是便别  
