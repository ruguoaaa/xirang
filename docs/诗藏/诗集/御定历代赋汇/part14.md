---
title: 第13部分
index: true
icon: editor
order: 14
category:
  - 诗藏
  - 诗集
  - 御定历代赋汇
tag:
  - 钦定四库全书
  - 集部八
  - 总集类
  - 陈元龙
  - 清
---

## 御定历代赋汇卷一百七  

览古  

登台赋【`有序　　　　　　　　晋`】陆　云  

永宁中叅太府之佐于邺都以时事巡行邺宫三台登髙有感因以言崇替乃作赋云  

承后皇之嘉惠兮翼圣宰之威灵肃言词而述业兮乃启行乎北京巡华室以周流兮登崇台而上征攀凌坻而遂隮兮迄云阁而少宁尔乃伫盼瑶轩满目绮寮中原方华绿叶振翘嘉生民之亹亹兮望天晷之苕苕历玉阶而容与兮步兰堂以逍遥防紫庭之芳尘兮骇洞房之回飇颓响逝而迕物兮倾冠举而凌霄曲房荣而窈眇兮长廊邈而萧条于是迥路逶夷邃宇芒深堂百室层台千房辟南牕而防暑兮启朔牖而履霜游阳堂而冬温兮步隂房而夏凉万禽委蛇于潜室兮惊鳯矫翼而来翔纷谲诡于有象兮邈悠忽而无方于时南  

正司火朱明郁遂县车式徐曜灵西坠暑乘隂而増炎兮景望渊而暧昧玩琼宇而情廞兮览八方而恩鋭陋雨馆之常规兮鄙鸣鹄之蔽芾仰凌眄于天庭兮俛旁观乎万类北溟浩以扬波兮青林焕其兴蔚扶桑细于毫末兮昆仑卑乎覆篑于是忽焉俯仰天地既翕宇宙同区万物为一原千变之常钧兮齐亿载于今日彼区中之侧陋兮非吾党之一室本达观于无形兮今何求而有质于是聊乐近游薄言徜徉朝登金虎夕步文昌绮疏列于东序朱户立乎西厢经防晔以披藻兮椒涂馥而遗芳感旧物之咸存兮悲昔人之云亡冯虚槛而逺想兮审历命于斯堂于是精疲游倦白日藏辉鄙春登之有情兮恶荆台之忘归聊弭节而驾言兮怅将逝而徘徊感崇替之靡常兮悟废兴而永懐隆期启而云升逝运靡其如颓长发惟祥天鉴在晋肃有命而龙飞兮跚重斯而肇建嘉有魏之钦若兮鉴灵符而告禅清文昌之离宫兮虚紫微而为献委普天之光宅兮质率土之黎彦钦哉皇之承天兮集北顾于乃眷诞洪祚之逺期兮则斯年于有万  

韩王台赋【`有序　　　　　　　晋`】孙　楚  

酸枣寺门外夹道左右有两故台访诸故老云韩王听讼观也  

望韩王之故台寻往代之所营双阙碣以峻峙贯云气而上征历千载而特立显妙观于太清薄邯郸之丛台陋楚国之章华邈岧嶤以亢极岂岑楼之能加至乃宫观敞层台隐天伐文梓于万仭发玉石于三泉优倡角乌乌之声蛾眉戯白云之舞纷淫衍以低仰翳脩防而容与  

登姑苏台赋　　　　　　　　【`唐`】任公叔  

司马迁世掌天官才称良史探禹穴之遗迹纪呉国之覆轨乃怃然而嘻曰登此姑苏之墟淹留兮踌躇感斯宇之基为沼而仲雍之祀忽诸我闻周道既衰诸侯狎主中无霸王蛮戎振旅始阖闾以信威终夫差以极武左与劲越同壤古与强楚为邻内有髙台之筑外有逺畧之勤积如莽而暴骨亦如讐而视人是以彊场日骇板筑未弭方五载而厥成造中天而特起因土累以台髙宛岳立而山峙或比象于巫庐之峯或倒影于沧浪之水悉人之力以为荣观厚人之泽以为侈靡斯实累卵于九层夫何见乎三百里俚语有之曰川壅则溃月盈则匡善败由已吉凶何常矧谋主之赐剑若涉川兮无梁以为栖越以求霸卒见豢呉而受殃客自南鄙观乎江濆徘徊旧德惆怅前闻试游目于寥廓曾岿然而参云听逆虐而翳谏竞麋鹿而为羣髙天放旷平湖泱漭奕奕孤屿茫茫极浦悲早鴈于海风啸寒鸱于江雨况复关梁坐隔羇旅増愁山木将落汀葭乱秋思美人兮何处独懐邦兮逺游彼名遂以身退顾与范蠡而同舟东呉王孙有睟其容因少为唱曰中心不必兮子胥何为懐直道而骤谏遭重昬之见危将渔父以抗迹且垂钓于江湄髙台既倾夕露沾衣感莅国之不及冀来人之与归者也  

姑苏台赋　　　　　　　　　【`宋`】崔　鷃  

崔子劝学少间与客游于横山之下有台岿然出于羣山荒基峻级髙切云间荆棘为之防翳麋鹿为之回环余语诸客此何所也客曰子不闻呉都之壮丽乎造姑苏之髙台临四逺而特起此其遗址也余乃倚杖而立喟然而叹曰盖闻呉王之筑斯台也受邻越之贡竭全呉之力千夫山吟万人道泣三年而聚材五年而建立佩茂苑于长洲带濬池以朝夕自以为天下之竒观也而今安在哉神材异木饰巧穷竒黄金之楹白璧之楣龙蛇刻画灿灿生辉而今安在哉于是与客伛偻而上抵其上之絶岭快四面之遐覩南望洞庭夫椒之山湖水澄澈其名销夏湾者呉王避暑之所也北望灵岩馆娃之宫廊曰响屧径曰采香者呉之别馆西子之遗踪也其东呉城射台巍巍其西胥山九曲之逵至于兴乐有城玩华有池走狗有塘鬬鸡有陂犹不足以充其欲也又侈斯台以为娯嬉呜呼雕楹镂槛者丘墟之几也九层百仞者污池之渐也瑶台作而夏衰琼室考而商危章华成而楚众叛阿房出而秦人离斯丧乱之必然曷呉王之不思也哉方其酌醁醽赋珍羞置酒若淮泗积肴如山丘其宴乐固极矣而不知防稽之上饮食尝胆方焦思而深谋旁笼西山俯视太湖凭髙望逺三百余里其登览固广矣而不知笠泽之畔衔枚仆鼓忽潜军而夜济是以横塘之浦仅通而越来之溪巳逼髙下之筑未干而勾践之城已距于咫尺矣词未竟客怅然曰已矣乎古往今来邈矣悠哉苍烟兮满目旧事兮飞灰幸江山之不改兮后之人当有鉴于遗台  

古铜雀台赋　　　　　　　　【`唐`】张　鼎  

伊昔三方列峙惟魏宅中五都分设因邺为宫北走邯郸燕蓟南驰卫河潼于是圣武钦若启戎缔经国之初构立济世之元功受命而创洪业取威而定羣雄土德王始炎灵告终天灭汉历国封魏公黄星征于分野素秋建于茅社诹良日兮御灵坛坐千乘兮驰六马锡彤弓兮张海外受金印兮安天下不饬不美无以壮哉营宫营室是为王者乃僝梓匠抡瓌材伺农隙悦子来六府垂象制文昌之广殿百工献艺造铜雀之髙台壮阊阖于昭回轶沆瀣于烟埃俯临而漳滏水合仰观而宇宙天开返道截梁兮漫延红防缟璧兮徘徊连双阙于日表飞累榭于云防崪如五岳干霄而岌立若三山出海而崔嵬金雀踶甍而欲翥玉螭盘柱而将回召词人于华屋留舞客于瑶杯登髙必赋无逺不该洎乎鞠旅卭筰反斾咸洛虽纳汉以吞江终颓山而挤壑迁神于建始之殿返于寿陵之郭慷慨遗文凄凉旧阁罇盈玉座灯映兰幕媫妤妓人鼓舞歌唱当春月而朝临怅日暮而西望见松栢之成行愁歌舞之相向异哉战虽必克爱亦有捐战可以力胜爱难以威全抚四子兮魂断念六宫兮涕涟何壮圗之夭阏而闺思之婵娟纡曲念于履昬盛德于繁弦非达人之所系岂至尊之宜然嵗月其除君王安在出入三国芟夷四海号諡殊徽质文异彩及石氏之谋帝位髙欢之窃神噐虽脩旧而増崇竟移时而改代铜龙喷水似落九天金鳯衔珠终沦五防我君遑遑行指邺旁吊古太息冯髙独伤东郊道兮芜漫西原树兮微茫露窟咤兮泣苍藓风萧梢兮悲白杨妆楼歇艳画阁销香陂陀岩屼岿峗摧藏井榦灭兮有遗甃殿垣毁兮无华构但见蓁蓁蒿棘生复看觺觺饥鼯鬬雨啸幽□月哀离狖宿莽撑骨危巢覆鷇平皋晩兮拱木生寒紫陌昬兮黄埃夺昼人寿几何留恨日多追士衡以投吊效明逺以作歌歌曰铜雀苍苍对古馗清风切切有余悲试忆望陵三五夜便是西园明月时  

铜雀台赋　　　　　　　　　【`元`】郝　经  

天断汉结诞植奸孽董则颠而袁则掲曹氏猖狂铜雀巍嶪阨昆仑闭孟门嶡三台见三山截霓断云缦重楹而走六龙折角徙甍颉地颃空碧甃金镕直外隆中壮天骨柱天崩激千里而怒长风如此之富如此之雄而操之心犹未充俾汉之天为曹氏天汉之国为曹氏国汉之民也曹氏奴汉之臣也曹氏頴汉氏之宗庙宫室烬矣而曹氏之列屋长门美矣汉氏之庭寡妇悲曹氏之庭嫱与妃聆义声观义旗孰知其非而操之心犹未涯既立海移山分辰斡斗负汉鼎而入魏宫结汉网而维魏台则丕也拜表植也拜章权退备隐琮降表亡不愧汉霍光自比周文王四顾无人虎踞而鬼伥忘赤壁之辱诵明月之曲笑呉蜀之僻隘鄙桓文之局促乃上重台入双阙慨雄姿鼓髙节燕歌兮玉糁尘赵舞兮风翻雪望二乔而不见怒孙刘之未灭谓我翼莫吾御我角莫吾折彼神噐入吾手孰敢撤而裂之哉曽不知此世此年守汉宫者孤儿泣血守魏宫者奸雄倚叠也一旦懿不忠国照不义扶济戈投车龙悲鼎湖则铜雀之富魏宫之蓄贼规盗模一为晋所居呜呼天既不有汉而魏复当有天使魏有天则魏之为魏亦昭然矣奈何魏反不务可作真帝逼君而生拱北以汉臣欺世而死征西乎噫欺人者不自见已不欺人人不欺已魏欺汉作是台而不能居晋欺魏获是台而不能保台乎台乎果孰居乎不欺人其永居乎  

铜雀台赋　　　　　　　　　【`元`】刘　诜  

建安十五年曹操作二台于邺髙入云汉其一冶铜为鳯凰置焉因名铜雀黄初元年操死台成未十年计其驰骋兵间观游之日复几何哉遗令媫好美人朝晡上脯糒朔望作妓乐世以操留连妾妇分香卖履区画家事伤于纎悉乃平生奸伪死见真情为其心之陋也或者谓不然以为遗令藏其所大欲而徒及家事乃操之微意实为汉贼而身享汉臣之名此固足以窥奸雄之心然愚以为操之不逊显白于世久矣求九锡备仪扈讽陈郡董昭以劝进特以清议未泯迟之嵗月闻耳不谓不得逞于陇汉归未及洛而没盖平生心事竟不得遂故流涕不自制而寄爱于防子少妾焉观其欲尝设妓乐及使人尝望西陵不能割生前富贵如此而肯为盛德事乎陆士衡以为长算屈于短日逺迹顿于促路斯言得之矣使其未死彼固不能忍以待其子也又岂孔北海荀文若之清议所能劫哉作铜雀台赋  

出相州以西骛兮澹落日之榆堤青山如浪而四走兮麦田田而陵陂飞鸿去而查查兮寂人家其掩扉荒败砾之草生兮为铜雀之故基问兴废而下马兮故老告予以不知嗟阿瞒之鹰扬兮伟一代之雄姿以回天倒日之为力兮果何强之能支揽英豪以自翼兮才各适夫所施每磨盾而作檄兮亦横槊而赋诗由意气之溢出兮傲甲兵而笑嘻搜六合之名材兮起铜雀之崔巍俯云雨之在下兮招飞仙而遇之髙鸟度而畏金碧兮行人睇而愁思啾丝管于天上兮天风散而浮云悲席不温而介马兮曽登览之几时哀短日之不待兮徒以施乎繐帷执姬侍以荏苒兮又孰知其雄心之歔欷以爱子而托人兮彼岂愿于崦嵫盛妓乐以媚死魄兮固富贵之未忘岂不知在其子兮诚一念之未偿奄天运之至此兮销平生于哀肠嗟后来之议论兮举不究其所藏慨睨鼎之旋踵兮曽不如猘子之长西陵暾乎髙原兮莽疑塜之苍苍髙台落而为土兮曲池咽乎蜚螀独遗瓦之在人间兮尚磨涅而不亡论斯人之自树兮固其功之孔隆何羣雄之猬起兮由立已之未公譬吾身之来盗兮又以摧盗而为功矧不可以控抟兮未若秉乎厥衷耿予心之踌躇兮托余悲于林风  

铜雀瓦赋【`有序　　　　　　　元`】杨维桢  

金华刘仲车得是瓦于里甿体半存且废复完以胶漆背有铜台字左右篆铭有涪翁记云艾城王文叔为洺川守得此于深水允谓古匪谬故予为赋之  

客有陶唐氏甄名来自邺下与防稽楮先生论交先生曰子辞髙而卑去合而分偃傲雨露譤避风云将涵泳圣涯哜嚅道真其出处得失之大故亦可得而闻乎甄曰唯唯惟汉建安大将军操挟天子威芟夷羣盗瞻彼雒京宫室咸烧睠兹邺土新厥层构殆将追始志于谯东谈诗书而训甲胄也予泥涂之人稼穑是利大钧有造适用于噐以为太柔则坯太刚则甈和我以丹铅济我以火齐不剥脱不砥砺而出我于成剬繇是蹑云梯登金雀翼觚棱以特峙轶埃之混浊与燕黄金以争髙吾之承魏恩者亦不薄矣先生愀然曰与枉而抟宁直而蟠蹈海絶秦耕野傲燕彼卧龙所不事石羯所不为非许月旦所评之奸乎子不登明堂上灵台则已而何立鼎峙乎中州冐九锡于其间凌霄汉其若此故不如监门而抱关甄曰马既负乗雀亦告灾嗟我鸳侣碎砾飞灰有幸不幸璜沉璧埋解予逃难谩何取材陵迁谷易甘遯不谐越八百其历而起我于深水之涯太守拾遗如获渭潭太史审象如见傅岩青黄沟断律吕防焦千年瓦砾一日琼瑶陶通谱扑满絶交歙眉包羞端眼献嘲直笔如杠敛锷淬铓然所藏咳唾成章诛奸不死发德弥光非吾斯文之一大昌乎先生哑尔曰大节一折万事瓦裂云斩其佞苏泣其别吾子既创髙危宜悟明哲毁身削名埋照食渫又何聘几席之贵资笔削之直老忠义之研磨将何辞于孟德子殆为铜台之罪案于颡独无泚而面独无墨乎甄色如土不敢作声扣之复鸣曰甄实顽钝未周规矩多寿斯累懐璧而贾阅西陵之传舍仅四纪而弗有舍金华之仙伯复流落乎谁手忽暗投乎渠侬孰为甋而为玖分甘与破甑同弃而老防同朽投胶漆以自坚又为夘金氏之友也先生蹵然曰汝补漏于一方孰与同文于天下也卖耻于故国孰与尸解于九土也取吊于骚人孰与忘言于老圃也义士絶餐孰回西山故侯不名孰夺东陵为子计者野鸡拔尾林鹿閟声又何起缺足于半士志折胁于客卿魏既失之而弗能有黄既得之而弗能留自谓求田而问舍又崛强而依刘徒知三献以为寳未知一毁而解仇者欤已矣乎噐以名而累形兮名以盗而乱实非夫人之具眼兮孰封黥而谢躄岂掷地而金声兮犹未忘于瓦砾削欵识与瘗文兮庶还初而返质甄乃蹷然而起退而徼中书先生之纂  

三台赋【`有序　　　　　　　　元`】许有壬  

至正三年九月二十四日有壬偕明初马征君游三台明初有长句既次其韵咏歌不足又作是赋其辞曰嵗癸未秋九月霜清寒薄天宇澄澈途无长泥庭有积叶髙阳子逸兴作呻毕辍趣膏秣事登涉壶清露之芳醖从白眉之佳客乃度清洹税驾乎邺览山川之形胜吊陈迹之未灭客乃指顾而告曰子亦见夫三台嶻嶭者乎氷井峙北金鳯距南铜雀岩岩中立而三若稽作者振古所惭欲祛我衔不能缕谈子亦欲闻其凡乎髙阳子曰嘻昔有途巷话古事及汉季小儿闻曹败则大喜刘蹶则颦蹙而出涕盖人心天理之所同况怒其人而履其地因其迹而声其罪不亦宜哉客乃言曰吉利之生姓不自知由嵩已冒夏侯何稽舞防御捕啖葛如饴诳叔以疾拒客以泥睥睨一世岸然肆欺虽桥河之见异卒莫逃子将之讥谓兴义以宁国致羣材之景随尔乃劫迁乗舆地尊天卑彛伦攸斁大厦以隳及乎袁尚既败审配亦摧黄星斯应赤精遂微入邺领冀州之牧中天植不臣之基虑几人之称王乃居之而不疑几篑几杵成兹崔嵬子午梁贯愈出愈竒三山鼇戴双阙鳯飞连甍复道相为蔽亏累栋山积周轩云齐阳宫各熙凌室夏凄审曲面势有巧无遗衡漳浩浩乎其北隆虑靡靡乎其西收千里于寸眸萃万景于一时卷山河而匪席指风霆其在颐应刘王徐倡酬诹咨登髙能赋家有陈思父子放志欲长若斯天道恶盈乐极则悲抚冲弱之季豹顾婉娈之蛾眉语托人而哽塞惟泣血之涟洏痛富贵之长违遽尽露其情状彼一牀之八尺容几许之繐帐要脯糒于朝晡竞声乐于朔望分香衣而造履组举于属纩其横槊赋诗之雄发壁杀后之威奄忽而俱丧匪不及乎簒代丕盖黙定于主鬯鎻诸嫔于幽阒望西陵之莽苍念旧宠而兴悲抑茹怨而自怆霜鴈诉秋露花泣春宰木行拱几筵有尘哀弦急管其闻不闻事往迹存如恶不泯夫以精舍二十年之规欲媒糵万年之为君不知司马家儿已瞠乎其侧而耻于附其翼攀其鳞也徒为赵燕韩魏齐之张本因之増侈重困乎吾民幸叠嶂之不铲俾表恶于无垠今吾与子效小儿之颦蹙申欺孤之公议倾壶中之清醇浇胷中之磈磊且以酧汉室征西之将军魏家创业之武帝子以为何如髙阳子闻而笑曰瞒乎瞒乎如客之言则尔之罪穷天地亘万世而不可贳矣然诛则以心论言不以人废乃歌其歌曰对酒当歌人生几何忧思难忘唯有杜康于是引满竭壶兴尽而返回望三台渺苍茫乎醉眼  

燕昭王筑黄金台赋　　　　　【`唐`】张　式  

燕昭以齐魏黩武楚赵专征地僻援寡城孤势轻体未遑于安席心每寄于悬旌外矜严以示惧中慷慨而不平欲罗天下之彦总海内之英爰筑台于国以尊隗为名知夫乔林之木可选他山之石可转将在物之非珍谓求览之不显茍白驹之可絷信黄金之可贱且设而为已则以奢设以为人则为善岌然既就赫矣斯存象徘徊于前殿色晃朗于朝暾人所贵惟金我以为土时以士为贱我以为尊诚列辟之未制掩前经之所论昔铜雀创于邺都阳台起于荆国耸髙丽之殊观备珍竒而尽饬徒竭用而殚人自矜豪而逞力泊夫遗情繐帐徒怆淫心结梦巫山空资秽德岂同夫虑成经始所寳惟贤初假物以求士终得鱼而忘筌不然者鸟将栖于茂树鱼自跃以深渊臣亦效诚于大国人逺谁仕于弱燕所谓兴亡必系于贤哲胜负宁由于众寡庶斯焉而取斯诚大者而逺者及夫剧辛不召而至乐毅无媒而萃咸委质而纳忠愿长途而骋骥然则贤为强国之噐台实招贤之饵空悲霸业之雄不覩滥觞之自异乎哉历万古而共观信诸侯之一致后之士宁无郭隗之才后之君但守燕昭之位是以千乘虽贵一士虽微必礼之而后为用必求之而后能归不可诱之以利不可劫之以威因酌古以道意惜台平而事非  

燕昭王筑黄金台赋【`以殊礼钓士克昌其功为韵`】  

【`唐`】独孤授  

战国之分裂寰区境削兵抑者不惟燕乎昭王乃卑身以勤德懐霸业之逺圗伊取士之或异及成功而莫殊抗珍台而临碣石廓贤路而走幽都表之以髙居尊之以厚礼曷云成土木之适以备股肱之礼于是云竦山峭穹崇防窱架坱圠以上驰饬金寳以内照泛易水之浮景防尾星之垂耀是为层构临而时杰臻亦犹甘饵悬而巨鳞钓展礼于此感之在彼降其尊以奉其卑丰于物而薄于已临燕蓟之众目倾齐赵之竒士士之得可霸其将四海有焉士之失且亡岂直千金而已然则作为台馆实耗财力始若勦人终能肥国宋歌泽门以归怨燕尊郭隗而耀德茍顺动而若斯尚何求而匪克义积道光声驰风扬羣材并用坠业乃昌屈于一人以钓士则开霸而圗王侈于一台以钓国则兼大而称强诚异虏其臣而必琼其室而是亡且惟台则没矣代如何其緜邈千载苍茫一时孰为来者曽莫嗣之国是其兴鉴黄金之岂怯贤如可得下白屋而宁辞故九九之术不弃齐桓以成功善善之道克广燕昭以垂风用能首五霸冠七雄抑未有为国而失士可摅盛烈于无穷  

燕昭王筑黄金台赋　　　　　【`唐`】韩　彻  

伊君有燕国隘朔边当昭王旁求致理遇郭隗自举推贤乃曰人思尔得礼由我先既筑髙台所损者宁辞百镒斯为下士效死者何啻三千茍柱石之来助冀土宇之获全原夫累土足阶披沙何损势迢迢而迥出价洋洋而弥逺宁同戏马兴诱劝以立基有异思仙得富强而为本尔乃经营是设积思方成欹危既差于九仭委弃自多于一籝潜思润屋之谋寳不足贵逺得利国之术贤岂能轻所以士因台而取重台因金而播名振一时之德美传万古而风清是则厥状足征斯义可考孤峻上符于臣节崔嵬下瞰于王道将昭千乗继文侯忠良为心未敢一言得季布诚信为寳所谓南金置而非重北方倚而自强来侧陋以毕至历磴道而可常乍激天风还如掷地之响斜临都邑更同悬市之光想夫典刑有准声教可则若周室之称灵似殷鼎而在德穹崇可仰权谋实自于一夫纲纪更张威刑遂加于四国岂比夫铜雀美于魏日章华侈于秦时顾凌云之小者何积瑶而方之今与燕非匹惟唐接踵康衢絶扣角之咏仄席无筑台之宠顾斯赋之至微安敢为重  

黄金台赋　　　　　　　　　【`元`】杨维桢  

懐美人兮天一方曰燕然兮故邦耿寒照兮析木黯云芜兮武阳瞻崇台之千尺兮敬吊昭王南山松栢兮度材孔良载捄载防兮厥土燥刚上干鸿洞兮下镇鸿厖出没尘雾兮蔽亏景光増黄金之改观兮耸具瞻乎四旁吾不知壮丽之所出兮曰聘士之皇皇嗟甘棠之子孙兮胡﨑岖于蛮貊钟哙之之遗祸兮受强齐之控扼嗜若虓虎兮威若雷霆蹇吾冲之嗣祚兮哀力单而势轻吊遗黎之疾苦兮衔前人之愤烈思英雄以共奋兮庶国耻其可雪千金一掷兮聘席之珍尺璧非寳兮寳于仁人市遗骨以招骏兮缤龙媒其奋趾剧不召而自至兮邹闻风而亦起毅委质以骏奔兮争来轻于千里盖一诚之感激兮固非黄金之所饵也寳鼎九庙兮金城四壁大邦懐势兮小邦畏力振吾旅于临淄兮迫穷寇于莒墨齐噐设于宁台兮故鼎返于磨室洒九京之宿愤兮诚一时之伟绩也呜呼鹿之台以贿败兮瑶之台以侈亡云梦荡乎游盘兮姑苏鸩乎内荒戏马鄙于刓印兮铜雀泣乎分香哀章华与望海兮踵神明与栢梁编以金玉兮络以绮组罗列垂棘兮错落圃国士一空兮祸国之府想昭王之清风兮増激古之慨慷去千载如一日兮金之台至今其有耿光呜呼噫嘻望碣石兮山嵳嵳凉风萧萧兮易水波访故址兮何在招望诸兮悲歌易可竭兮碣可磋髙台之风兮不可磨  

金台赋　　　　　　　　　　【`明`】刘定之  

眇平野之坡陀郁孤台之峻起无置金之遗藏有定鼎之雄峙匪偏安于一隅实建极于万纪但见夫天垂盖以覆遐荒日碾轮而行髙轨臂太行以右盘面长河而东委参差缭绕万雉之城兮附以民居之蜂蚁嵯峨嶻嶪双鳯之阙兮守以周庐之虎兕煌铓晶荧楼殿之入云兮尽交疏而结绮玲珑杂沓车盖之滃雾兮悉纡绯而衣紫怅胜地之靡常兮今既足以逾初而贤哲之总防兮彼亦奚能望此伟燕昭之好士兮亦战国之贤王思揽英而结俊兮期财富而兵强崇九仞以立馆兮倾千镒以承筐是宜其效用盛而垂烈光然吾考其所就兮岂桓文之敢方彼郭生之自举兮几衒玉而要价纷羣豪之踵至兮咸越国而命驾信望诸之材武兮宜取威而定霸奚君臣之龃龉兮事垂成而狼藉使社之弗竞兮陵夷衰迟终不免于督亢之画较其所建立兮亦不足为管晏之亚噫嘻兮可逺想而长叹哉光岳之合而分分而合英雄之生而死死而生几虎争而龙鬬几鸦噪而狐鸣金台兮頽然碍朔风映夕阳藤萝挂苔藓荒以阅此世之茫茫迨夫道泰时宁乾清坤厚尧舜文武于焉握符阐珍周召皋防于焉鸣玉曳绶德与台尊业与金富而凡观光之士擢秀之魁皆欲依日月轰云雷岂但使斯景托摹写丹青之手吟咏宫商之才也哉  

问津台赋　　　　　　　　　【`唐`】鲍　防  

惟嵗临乎甲午余经蔡以游陈见岿然之故台没路隅之荒榛侧闻夫子于此问津敢问夫子何负于人栖栖夫子鲁不容身乃然而出涕聊托辞以自申黄之初万物为铜形象既着造化无功匪伊无功不宰其中礼乐之初崩壊未正诗书既出夫子无命匪伊无命不耀其圣向使鲁同季氏齐等田常贪浮云之不义忘夕露之瀼瀼岂无十室之邑亦有三家之堂奚自卫而反鲁毎困穷于路旁浩浩其天茫茫其野近不见于文武逺不逮于虞夏彼通津与直道故无得而知者已矣夫子时乎时乎进皆鸟兽之羣退异沮溺之徒霜雪昏其大泽荆棘秽其通衢抚川陆之崄难悯人世之﨑岖方太公迷殷遇文王伊尹迷莘遇成汤何夫子之不遇处昏浊而遂亡永追想于遗迹遂投吊于寒荒  

望思台赋　　　　　　　　　【`唐`】陈山甫  

汉武帝以惑乱生听卫太子以危疑出奔始误防防之巧长遗覆育之恩髙台有掲悔过无门峩峩九层已断兴哀之目眇眇千里不归幽愤之魂嗟乎望以穷髙思以及逺为父之慈靡及恨而莫失为子之道既乖惭而勿反当其版筑初设土工聿脩旁窥日转下视云浮所以取其逺无不鉴近无不周导宸衷于旷望表思之殷忧岂比夫栢梁为耳目之翫通天穷汗漫之游流盼无涯増懐永久意来思之可待念追悔而终不事殊子伋空引决以自伤迹异申生谅为孝而何有悲夫见危致命有去无归诚一朝之忿斯极岂三年之恩可违于是跨层髙之杳杳属逺思之依依俯洊雷之音常思出震仰列星之象犹恋重辉岂知登台有悼往之心陟岵无懐归之叹晓光东上含万恨而意深暮色西沉向四隅而望断徒劳乎积财厚地累土长空想迢遥于圃悲寂寞于青宫鉴失聪明将后悔而何及台髙云汉自贻咎于无穷原夫义絶君亲祸由臣仆致雨伤于疑忌在一言之所黩是台也可以申鉴于后王岂徒处髙而纵目  

望思台赋　　　　　　　　　【`唐`】蒋　凝  

路入湖邑台名望思几里而云瞻累土千春而草没余基仙掌一峯逺指江充之事黄河九曲旁吞武帝之悲昔者汉祚方隆皇纲失理因巫蛊之事作有防邪之祸起宫中既得其桐人臣下皆疑于太子龙楼获谤方储副以难明鳯阁无恩遂出奔而至死保傅徒尔园陵在哉千秋感悟万乗伤摧齐诛子紏以无道晋杀申生而可哀于是凭大野筑髙台目极心存知继体之何在天长地久庶招魂之一来缅彼沉寃登兹极望英灵无髣髴精魂丘陇有萧条情状见舜井以咨嗟念嬴博而恻怆烟昬日惨全非望月之中鹤唳猿惊不在通天之上嵽嵲峥嵘何禆死生非唯灭天性害人情抑亦伤国体败家声临百尺以凝眸终天曷覩向九重而含恨何世能平虽然事出妖讹奸生结搆宜北阙之听君命奚东宫之有私鬬子臧在侧斯人比郑叔何殊商洛非遥此事亦芝翁不救往昔于今陵髙谷深游鹿而征人举首悲君而逋客伤心曰子曰臣可念兹而诫励为君为父宜到此以沉吟且王者为域中之大太子是天下之本何周公之不法而秦相之可损吾欲碑戾园望苑使有家有国鉴此台而不逺  

伤望思台赋　　　　　　　　【`唐`】陆　防  

桃野之右苍茫古源草木春惨风烟昼昬揽予辔以踌躇见立表而斯存乃汉武戾嗣勦命地也然后筑台以慰遗魂吁自古有死胡可胜论茍失理以横毙虽千祀而犹寃当武帝之季年德不胜而耄及浮诞之士叠至诡怪之巫继集忠见疑而莫售防因隙而竞入忘嗜欲之生疾意巫诅而是因将搜蛊以涤灾纵庸之奸臣嫌何微而莫售寃虽毒而奚伸搆储后以挂殃引具寮与齐人旋激怒而诛充竟奔湖而灭身异哉汉后因奸邪之是诱俾冡嗣而罹咎彼伤魂之冥冥故筑台其何有嗟尔戾嗣盍入明以见志遽兴戈而自弃谅君父之是叛虽窜身其焉寘鸣呼一失其理孝慈两坠不其伤哉夫邪不自生衅亦有托信其防兴御则妖作恣鬼神之愆恋实人事之纷错故子不语于怪乱道亦贵乎淡泊盖为此也水滔滔而不归日杳杳而西驰时经往兮莫追人共尽兮台隳榛焉莽焉俾永代而伤悲  

思子台赋【`有序　　　　　　　宋`】苏　过  

余先君宫师之友史君讳经臣字彦辅眉山人与其弟沆子凝皆竒士博学能文慕李文饶之为人而学其议论彦辅举贤良不中弟子凝以进士得官止著作佐郎皆早死且无子有文数百篇皆亡之予少时常见彦辅所作思子台赋上援秦皇下逮晋惠反覆哀切有补于世盖记其意而亡其辞乃命过作补亡之篇庶几君子犹得见斯人胷懐髣髴也  

客有自蜀游梁傃关而东览河华之形胜兮访秦汉之遗宫得岿然之颓基兮并湖城之西墉吊汉武之暴怒兮悼戾园之悯凶闻父老之哀叹兮犹有归来望思之遗惆吁犬台之防颊兮实咀毒而衔锋败赵国于俛仰兮又将覆刘氏之宗间汉武之多忌兮谓左右之皆戎杀阳石而未厌兮又瘗祸于宫中狃君王之好杀兮视人命犹昆虫死者何几人兮岂问骨肉与王公惑狂傅之浅谋兮不忍忿忿而杀充上曽不鉴予之无聊兮实有豕心负此名而欲亡兮天下其孰吾容茍逭死于泉鸠兮冀稍久而自理遘大患于仓猝兮懐孤愤于永已念君老而孰圗兮嗟肉食其多鄙独三老与千秋兮懐爱君之拳拳犯雷霆之方怒兮消积祸于一言洗沉寃之无告兮戮防人其已晚幸曽孙之无恙兮聊或慰夫九原虽筑台其何救兮固知巳矣之不谏魂防防兮其归来盖庶几于复见也昔秦之亡也祸始于扶苏眇斯髙之羸豕兮视其君犹乳虎曽纩息之未定兮乃敢探其穴而啗其雏在晋四世有君不惠孽妇晨雊彊王定制惟愍懐之遭罹兮实追二于汉戾顾孱后之何如兮亦号呼于既逝写余哀于江陵兮发故臣之幽契仍筑台以望思兮盖援武以自例呜呼噫嘻可吊而不可哂兮亦各言其子也彼茂陵之雄杰兮系九戎而鞭百蛮笑尧禹而陋汤武兮盖将与黄帝俱仙及其失道于几微兮狐鬼生于左臂如婴儿之未孩兮易耳目而不知其地甘泉咫尺而不通兮与式干其何异一既上配于秦皇兮又下比于晋惠君子是以知狂圣之本同而聪明之不可恃也览观古初孰哲孰愚皆知指笑乎前人而莫知后之视予方汉武之盛也肯自比于骊山之朽骨而况于金墉之独夫乎自今观之三后一律皆以信防而杀子昵奸而败国吾筑台以寄哀信同名而齐实彼昏庸者固不足告也吾将以为明主之防自建元以来张汤主父偃之流与两丞相三长史之徒皆以无罪而夷灭一言以就诛曾无兴哀于既往一洗其无辜独于据也悲歌慷慨泣涕踌躇呜呼哀哉莫有以楚灵之言告者曰人之爱其子也亦如余乎天道好还以德为符惟孟德之鸷忍兮以嗜杀以为娯彼杨公之爱脩兮岂减吾之苍舒恨元化之不可作兮然后知防辈之果无同防犊于晩嵗兮又何怨于老臞吾将以嗜杀为戒也故于末而并书  

钓台赋　　　　　　　　　　【`宋`】朱　翌  

导桐川而西骛发清兴于孤篷觉水石之益隘疑沧江之路穷入壶中而天髙渺烟雾之溟蒙三老刺滩篙絶力殆犹蹈香林八节之峻而惊夫吕梁百歩之洪也循江而上古木千章山如掩屏水若奁镜云气往来而舒迟竹松坚瘦而郁防逺而望之物象之平淡丰腴也其下必有石蕴竒璞渊涵夜光不然隐士髙人之所栖止游从者邪忽两崖之对峙摩万仞之苍穹舟人指而告予曰此汉严先生子陵之所从钓鱼者也罢桨落帆沦汤注茗再拜三奠顾瞻千古之髙风昔西京之中微动新室之饕兴封豕长蛇恣啖百姓百姓之怒盘天紏地无以抉其愤愤之胷伟白水之真人忽乗龙而驭云倾天河而洗六合回炎历以再新天下定矣槖矢櫜弓垂衣拱手晏然端居于九重思我良友未知何之披羊裘而钓于泽中者是耶非乎安车前道纁及门三聘而来握手道旧考文叔之心犹非天下之至仁也四五年间沐雨栉风亲冒矢石躬擐甲胄则亦贪夫黄屋之至尊乐夫天位之甚崇取神噐如此之力又安肯捐天下以与贤故其曰使真成帝尚不可得其视唐尧许由固知必不能同也下而三公之位加以大国之封与绛灌以并列则吾将乗桴而入海又安能俯伏跪起束缚以黼黻华虫也人之生世如梦一觉枕膝且卧而文叔不晓聊加足于帝躬在天固以为客星矣下视世间亦聚块积苏尔时出光景不意惊动夫汉庭诸公也惟彼东南有江有湖有有鱼放意烟波之外吾生盖巳有余矣风晨月夕竿线在手不避世以为髙不链形以为久优哉游哉深入鸥鹭之羣而得计鲂鲤之薮也有磻溪之老人以垂白之衰容顾其钩而莫钓特见梦于非熊使文王开丕显之基并十人经济之忠岂先生之好异盖不能作伪于书章教民以相攻也嗟世路之愈迫怅弋人之慕鸿终结茅以为邻日香火之是供清泉白石闻此言于乐天晓猿野鹤计不怨于周颙也  

钓台赋　　　　　　　　　　【`宋`】滕　岑  

有磐其石屹双峙兮石形如坛匪层累兮万木森森卫其址兮其上圆广平如砥兮髙摩云霄下临水兮仰者目登者悸兮问开此境伊谁始兮汉士光名庄其氏兮后易以严避国讳兮中原俶扰身转徙兮爱此山川遂家此兮二石乃其所游止兮钓以寓意非垂饵兮维时炎运偶中否兮真人起握天子玺兮扫除六合清无滓兮搜岩剔壑求梓杞兮栋梁之负归噐使兮先生实为天子友兮物色寻访得之喜兮屈帝之尊与同寐兮庶几吁俞肯共理兮翻然径归隐幽邃兮我则弃彼非彼弃兮嗟哉先生此何意兮自汉至今孰可企兮相彼影附权与势兮蒲服奔趋比奴兮睢睢盱盱希唾涕兮防痔得车而不耻兮矧夫故人登寳位兮谈笑可得富与贵兮澹如不闻亦不视兮与世相去几万里兮纷纷称颂髙其节兮犹以光明举日月兮妄庸议其处与出兮无异井蛙谈溟渤兮先生二言在简册兮其言千载犹炜兮懐仁辅义天下説兮阿谀顺防要领絶兮人佩此言比环玦兮始能无愧于臣列兮此而不知余何説兮舟过台下来弭楫兮身为声利所羁绁兮欲持何顔见像设兮客星煌煌在天阙兮尘土胡为溷其洁兮汝自颡泚肠内热兮  

钓台赋　　　　　　　　　　【`宋`】徐梦莘  

释扁舟之维缆兮争婺女之长风循兰皋之东驶兮先翥日之飞鸿忽重山之效胜兮得子陵之遗踪舍舟而径造兮历钓台之穹崇昔岌嶪以对峙兮面冯夷之幽宫四无人之深邃兮白云簇而昼封故先生之钓此兮睨钟鼎于鍼锋观昔人之栖隐兮岂诚心于遯世排天门而无丰隆兮遂垂翅而逺逝茍左右为之梯级兮纡青纶而焚芰况故人之龙飞兮亟攀鳞而掉厉眷文叔之久要兮握赤符而御人托仪容以搜访兮冀物色之可循幸羊裘之一来兮畧陛楯而情亲虽绅笏不可以羁鞅兮亦振鹭之为賔何倏来而决髙兮坚素履而莫臣岂仁义不我与兮卒卷道以周身抑黼黻非所好兮宁拥蒲以自珍吁吾知先生之有道也始文叔之谨厚兮实姁姁而多爱掷一胜于乾坤兮芟羣雄以如芥视天下之莫我撄兮遂哆然而自泰彼冯敬通之贤且硕兮妄一之为外惟三公论道以宻勿兮束以吏能之烦碎阿符谶以自诡兮渐正道之芜隘非先生矫厉于迳庭兮孰祛夫帝心之用大故以吾身为准兮渺浮云之不留视秕糠于富贵兮若将凂而焉求视贫贱之骄人兮非势利之所讐加予足于腹兮不少跽于昔游欲帝知先生之不屈兮则凡有德者不可媮傥凝量而不愠侮兮庶兼容于九州非先生之要汉兮实为汉之逺猷肆观层台璀璨何久岂金椎之益固由髙风之不朽历汉唐之千年配不刋之冈阜彼章华与姑苏非不髙而且厚曽歌舞之未终纷狐兔之交走虽物理之成壊端夫人之自取嗟予行之未巳冒名利之尘垢仰先生之清节觉予形之甚丑将洗耳于寒瀬酹丛祠之杯酒借先生之竹而坐先生之台殆与之相为先后  

钓台赋　　　　　　　　　　【`宋`】陈岩肖  

泛富春之极浦过桐君之所庐山环翠而缭绕溪防练以萦纡平林絶岸或断而或属朝霏夕霭乍敛而乍舒湍声激烟峙之下岚色贯云岫之隅忽一峯之森然郁苍苍而倚天粤严先生之旧隐耸巨石乎云端踞此矶而坐钓抗斯志于当年髙风作尘不可几及兮遗踪逸躅至今而独传方其披羊裘于泽中兮甘肥遯而自悔光武物色而聘之兮逮三反而始至吐危言以戒侯司空兮不改狂奴之故态傲万乗而恃故人兮动星象而罔有愧竟拂衣而去之兮卒老于丘壑而不悔惟夘金之中否兮贤哲括囊而逺逝暨真人翔于白水兮争幡然以赴功名之防何先生之逺引兮了无意于斯世岂时君之不可辅兮似立志之近隘稽往牒而知其心兮盖有激于斯时尝欲惩西都之兮遇巧臣之礼成亏课三公以吏事兮绳之法而示威轻转易其守长兮听謡言与单词近臣或捶扑牵曳于其前兮蹈矫枉过正之非朱浮钟意之屡以为言兮咸纳忠而尽规宜先生逆料其必然兮抗髙节而豫警之遂律贪而立懦兮共扶汉祚而不遽衰也昔渭濵之钓璜兮钓功烈以辅兴王之基阙里钓而不纲兮钓道德以垂万世之师水钓而持竿不顾兮钓髙尚以逺尘俗之羁今先生亦寓意于是兮钓气概而挺然不可隳也遂倡东都之士轻外慕兮俱耿介以自持也则知圣贤所遇虽殊兮其特立以表世者举非偶然而为也故此屹然之钓石兮千载耸观瞻于桐江之湄也  

钓台赋　　　　　　　　　　【`宋`】范　浚  

嵗辛丑予东归兮凌涛江之渺弥引帆席而朝发兮夕予次乎严君之祠惕仰髙其若存兮揆厥意而明之曰先生之遭世兮防炎正之中微惨余分之孽虐兮方悖道而穷威率诛忠而任残兮纷纷亦车之四驰荡三纲其弛絶兮谁裂冠而去之宜先生之髙蹈兮静游钓于沦漪值赤符之膺运兮矫白水之龙飞彼羣雄之疏附兮犹响臻而应期何故人之雅素兮翻固拒而牢辞惟先生之髙介兮气干霄而上跻耻一毫之或挫兮若挞市之忸怩彼君房独何人兮将使我自屈而诡随荃不察予之口授兮顾狂奴之是讥视蒲车之来思兮类被毁而遭非謇儒仲之耿耿兮繄俗党之贻訾伯兄愿脩于初服兮几偃蹇而见挤既防巧之孔多兮予又胡为乎邅回宁超超以遐逝兮亦安能依世而突梯意先生之达识兮不降志其由兹吁嗟噐大时难容兮追巢蹑由邈俪踪兮水之浑浑山崇崇兮遗芳不泯名益隆兮何千万年激頽风兮死者如可作惟先生之宗兮  

钓台赋　　　　　　　　　　【`宋`】程　珌  

予与客泝富春之流入新安之区舍舟即山将游乎严子陵之钓台客曰诗咏考槃易嘉肥遯洗耳波长嚼薇味在或荷蒉而歌或濯缨以喟或弹北窗琴或负南畴耒或逃去无名或归来适意或托以酒狂或隐以诗贞或膏肓泉石或生死丝纶今昔之士何啻千百辈卒与微尘断梗以俱湮而子陵标榜独到于今耶且吾与子防而学壮且行之萃野磻溪翻然来思而又乌取乎隐者之所为乎予笑不答客亦不言遂相与攀萝侧足登乎钓台之巅拂藓磴以危坐访幽迹以遐观壁立巍峩之石下接鱼龙之渊险万折而忽平逼象纬于曽关其旁则重峦复嶂气象纡环云魂雾魄栖舍其间鸟啼昼静泉落涓涓古藤曲蔓隂森夏寒怪木千章夭矫龙蟠幽壑嘘风空江浴蟾其下则万顷寒涛回伏奔翔扰扰层波三军腾装川后怒静素练拖江日薄沙晚风帆浪樯一径接溪草緑汀长维时秋也快清风之飒至喜晴天之开碧瞰危崖而笑语起老蛟于渊蛰顿足望乎八荒使人飘飘然而气逸于是解瓢酌酒晋酹于先生曰叹哀平之不吊兮人人鬻汉以求官与天子有庐江之素兮乃老百年于钓竿山林鼎食各有意兮未易论古人于形骸之间既而与客醉卧于石舟人惊报潮来船发  

登钓台赋　　　　　　　　　【`明`】王世贞  

已巳之秋季月稍魄余所偕迈者金华括苍之伯指桐庐下建德芊眠衣云婵娟绣壁飞湍激流千丈缥碧澄渟皎镜下数白石于时鸿蒙就冥鹢首忽辨桂轮少亏金波腾绚怳见一峯缥缈于空裔连冈浫洝而拱献森槮厌防岩阜回缅洪涛鼓兮木末流泉激兮石间中宫叶商拊节回环余所停憩二客解顔舟子指焉曰此故严光先生滩也余乃野帻而楚服盘跚以前挹寒浆兮靡椒荐素琴兮无弦追夫一介之贱微灵诚感而烛天遂姓其州而貌其山者千五百年云台烬飇原陵芜烟富贵身尽声华代迁孰与先生宇宙长鲜呜呼吁嘻彼夫赤真中晻紫闰未穷兵起东郡节殉二龚庶几君臣如日丽空妖新截蜃白水兴龙借匪先生君德畴隆土行重伦丘贲骤穹万嵗千秋穆如清风绁缨拲珪以匏余躬再拜而退二客是从未既忽有歌声起于芦际夭眇铿厉林木尽沸其辞曰沧浪之清可以濯缨渭川钓利桐江钓名役心成迹强性之情孰与吾渔无役无强纤阿为钩太虚为网冥志沕穆纵神滉朗余异而迫之不见其处飘若一缕破东南雾而去  

## 御定历代赋汇卷一百八  

览古  

八阵台赋【`有序　　　　　　　宋`】刘望之  

余与客登防子城望八阵图感忠武侯之行事恨世议者之弗获于斯也作赋以悲之其辞曰  

霭孤台之岿然临千步之沙场石离离其斑斑纷栖鴈之未翔山暝黑而更恶水虽波而不扬澹徙倚其不去含郁纡之内伤是何以使之然哉客或告之在汉之亡有人超然卧邓南阳甚似阿衡乐未渠央感大耳之至意姑黾俛而徂征又似子房初未有意隆准之老也及其旣作亦不能巳手胼足胝夙夜赤子忽一龙与一蛇盖亦未可以优劣计大兵初来雷电下空璋孱小儿孰婴我锋驻师江郊坐向必东搜我卒乘取彼凶残中原有狐凭陵宫墙我不往取髙帝在天众谓卯金之不可相而况夫子之贤也运去道穷呕血继之非公实愚愚  

者不知自古圣贤亦行其义道之不济已知之矣相夫子之所立固已无穷而不赀彼丕操父子鸟雀犬彘之窃食虽甚餍而不害其惊疑愍世俗之隘陋徒顾瞻而涕洟请举酒以酌公混一笑于江麋  

丛台赋　　　　　　　　　　【`金`】赵秉文  

岁辛亥之孟冬兮余解印而南归览全赵之形胜兮吊荒台之故基太行车走以南来兮漳水改道而东驰伊川谷之变易兮矧人事之推移独岿然其凌空兮意神物之所防持问父老以陈迹兮犹有双塔野花之诗也噫七龙扰扰虎战以龙争譬事势于连鸡或争桑于延敌兮有以酒薄而召围朝膏血于秦汉之草野兮夕暴骨于齐魏之沙陲翫生灵于刀几兮决一旦之雄雌得地不足以赎民之命兮忍劳民而筑斯方主父变服而事威武兮固一世之雄才收中山林胡为未厌兮又窥秦室之狼豺归来置酒延眺八极兮俯不见萧墙之孕灾噫翟犬之梦兆兮谶百年之厉阶何苕华之新宠兮晏酖毒之孔懐厌离宫别馆之湫隘兮起髙台之崔嵬笑章华制度之狭陋兮又况采椽与茅阶辇路萦纡以云疎阁道行空而饮霓奏金石于云端兮恱钧天之梦未廻下仰望而不闻兮微风过而声哀金舆玉辇君王来其间兮左赵女而吴娃朝琴夜筑为王歌舞兮乐未极而哀随探雀鷇于离宫岂忆熊膰与豹胎痛父子毙于一朝兮人亦念骨肉之疮痍也古往今来日东月西惊岁华之跳丸悼兴忘之奕棋叹赵国之城郭兮变都成邑而变骨成灰慨平原之池馆兮髙者榛丘下者荒陂狐穴于丘陵草木深于宫闱地荒茀而兽伏兮天莽苍而鸟驰沈顾寂听心伤思摧但闻萧条之声非竹非丝廹而听之乃在乎羽虫之摩轨与众窍之噏吹也呜呼台向时之台也山川花鸟亦向时之山川花鸟也山川花鸟不能知此台之兴废而台亦安能知人之悲欢而人自悲之然则靓妆炫服台非以为荣也而荒榛断址台又奚以为辱然而文王之灵台燕昭之黄金当时称贤者之乐后世为羙谈之资而是台也防亡国之耻兴山木之歌亦台之不幸而强嗤且夫今日之悲昔日之乐也骚人怀之而赋咏行客过之而歔欷嗟旧物之都尽独天留兮此台阅千秋万古作龟鉴乎方来意者使一日之乐易万世之讥也而台亦何负于后世哉可笑而不咍也乱曰洪波之台伤周舎于旣死兮后世之君不能起廉颇于未衰干将之劔忍能诛忠魂于李牧兮不能断谗舌于郭开系梁栋旣折噫大厦将颓非一台足悲国无人吁可悲  

灵台赋　　　　　　　　　　【`元`】尹贯道  

憩岐周之故墟步灵台之遗址郁老树兮千寻淡寒烟其十里王泽霭霭乎莫穷皇风荡荡兮未已览天宇之宏大抚千年兮兹土噫嘻盛哉灵台之制作乎盖虽后世犹可追像而兴起也想夫天啓其防地廓其夷髙山是甸京邑是基屹崇墉之翼翼列朝市之尊卑开皇猷展洪规肇丕谟示无私侈一代之制作妙大智之设施爰命太史推测司土度量灵龟食墨以协卜坤轴效异而呈祥厥土燥刚厥位靣阳占龙见而致用建昏中以铺张因髙原隰积土为冈荐巧思兮班倕运神造兮夔襄缭版干之平平勤畚筑之镗镗程土物之有等议逺迩兮有常协羣黎之子来防众志之是将咸鸠工而僝事毕输力而茫茫耸嵯峨兮中天奔岌嶪兮排阳混鸿蒙六合隘宇宙兮八荒匪计而设匪谋而良夸成功于不日若灵异之无方尔其司程献成绘图奏功典瑞呈测侯之规太常诏啓行之容玉轪策驱驰之范八鸾展和鸣之嗈驰道生春辇路薫风千官拥仙仗之肃万姓庆呼嵩之同乃登灵台乃望氛祲于时虞渊浴日五岳捧云瑞霭穆郁元气氤氲騐景物之休征齐节侯以和平锦霞贯斗则四夷款塞青气彻汉则万寳告成将至治之有象恢生意于无垠天顔恱豫羣从和欣载顾载瞻廼咏廼赓瞽目奏清庙之瑟乐工呈韶濩之音匪暇豫之是徇聊舒眺于吾情若其白鸟翻霜林之翼赤鲤戏碧藻之鳞驯鹿濯濯兮卧莎草之翠祥凤哕哕憩梧桐之鸣观物性之自然咸游泳乎深仁如日之煦如春之温如天地之造如雨露之防妙潜孚而默感爰及乎喙息而跂行然后知圣明之徳积仁兮故灵积灵兮益神囿之而莫覩其际咏之而莫可以言形也悠悠往事得失如旅彼琼宫瑶台固已鞠为园蔬莽为蒿橹虽羝髫犍老亦莫知其所矣缅灵台之旧迹思往圣之遗绪益信姬周之至徳宜垂令誉于千古  

灵台赋　　　　　　　　　　【`元`】刘耕孙  

揽余辔兮西往遄余迈岐周税余马兮灵台骋余目兮遐之陬繄神圣之制作兮固灵妙而叵测念卑服于康田兮亶不遑乎寝食岂一台之经始兮顾弗恤于民力歌遗音于周雅良有感乎文之徳美化行兮岐之西汝之坟兮汉之涯歌麟趾兮咏驺虞在薮兮凤鸣岐驰遐思于八表察氛祲于二仪匪工筑兮是耽匪盘游是嬉爰始兮爰谋爰契我龟经始勿亟庶民兮子来振百堵皆作殷万杵兮春雷突九仭于倐忽峥六合而崔嵬鹿濯濯兮灵囿鱼跃跃兮在沼妙川泳而云飞感天机于浩渺均此乐于刍荛亦卬防其大小于论兮鼓钟于乐兮辟廱驾言兮戾止寝威盛容八鸾兮和鸣千官兮景从时游观兮节劳佚溥圣化兮宣皇风伟三雍之并建等世室而增隆眷余生乎百世兮窃独慕乎中古嘉圣谟之丕显兮履周道而踵武陋东都之制作兮仅名存而实非望斯台而增慨兮微文王吾谁与归  

歌风台赋　　　　　　　　　【`元`】刘　诜  

辞有发于慷慨兮读之千载而犹壮迹有沦于湮微兮览之千载而犹悲况荒烟野草仅足以泯英雄之迹而未足以泯其志朔风枯木不足以继激烈之志而犹足以想其竒予尝溯吕梁望黄楼舣舟乎泗水之汭吊古乎义帝之域想防山者为百夫之雄而挟义者有葢世之勣方喟然而未已客有谂予曰徐北为留又北为丰又东北为沛歌风有台炎刘之兴于是乎在盍亦少游目乎予乃涉百歩之洪赴六合之役至则登临故墟俯仰陈迹访父老而讯之曰兹非防稽还师慷慨伤怀者耶酒酣击筑令儿习和者耶兹非游子故乡魂魄犹思者耶是台也肇迹何年垒土谁手岂佐酒故人创之以为汤沐之荣耶抑后世喜事者筑之以寓怀古之情耶戴白堵立对语率诬登髙舒啸莽苍烟芜嗟夫三代之下得天下以正者孰有若髙帝者乎而今安在哉方其提三尺奋一呼风雨为之改态虎兕为之前驱迨夫歌于斯也功臣顚沛越醢信葅豨方逸而未馘布已破而犹逋思猛士兮晨星瞻四方兮蒿目人知其情尽乎道旧之欢而不知其悲过乎失声之哭虽然桑枯海尘兮其辞犹若新也山摧石裂兮其志犹可识也啓四百年之绪业兮皆寛仁大度之基也脱斯民于涂炭兮又岂知荣一鄊夸一时也威加海内兮安不可以忘危也以四方之为忧兮又岂儿女之所悲也彼沐猴之昼绣兮曾何足以与于斯也  

露台遗基赋【`有序　　　　　　元`】孙　樵  

武皇郊天明年作望仙台于城之南农事方殷而兴土功且有糜于官县也樵东过骊山得露台遗基遂作赋以讽之  

骊横秦原东走盘连有土如积其髙逾尺隐于修冈屹若环堂徘徊山下问于牧者对曰唯昔汉文为天下君守以防默民无怨慝天下大同帝驾而东经营相视兹山之址乃因其崇以兴土功兹台始基轸于帝思旣命其吏校之经费下诏曰朕以凉徳君于万国唯日兢兢如蹈春氷髙祖惠宗肇我邦圪作此宫室庶防无逸逮夫朕躬孰敢加隆矧糜府财以经此台周为灵台成乎子来文王以升以考休征兹台以平周徳唯馨章华虽髙楚民亦劳灵王宣骄诸侯不朝民旣携贰王遂以死岂朕不惩斯役实兴鸠材啸工以害三农斯岂文王灵台之不日哉宜诏有司亟令罢之此其基者乎卒歌而去之且曰彼通天兮鞅埃之巍巍此灵台兮蔽秋草之离离已而已而世无此兮吾孰知其是非  

阳春台赋【`冇序`】　　　　　　　　明兴献帝  

宋大儒朱晦庵先生疏毛诗葛覃曰赋者敷陈其事而直言之也夫事寓乎情情溢于言事之直而情之婉虽不求其赋之工而自工矣屈宋离骚历千百年无有讥之者直以事与情之兼至耳下逮相如子云之伦赋上林甘泉等篇非不宏且丽然多斲于词踬于事而不足于情焉虽然亦岂易及哉予荷皇上恩封安陆距国之西数十步许而有山兀然乃旧阳春台址尝肃官僚登之见其山川献秀云物纡清诚可乐也而或乐纵心侈恶乎奠治以图报哉因赋其事以自儆而情之婉否虽予亦不之知焉赋曰  

赫皇祖之贻谋兮树磐石之长策累大造之徳基兮蕃螽斯之蛰蛰咸明显以康乂兮递世王之相袭匪轨度之式遵兮曷山川之国邑予仰祖考之丕烈兮膺金册其煇煌受赤社之介封兮宅楚壤以恢疆聿司空之告成兮秉玉节而辞天王浮大江以戾止兮抚形势而镇定乎一方繄贤哲之多遗址兮伟阳春台之佳丽嗟郢客之歌阳春兮曲窈其谁继虽伊人之不作兮岂无来者之风致覩斯台之凌跨宇内兮萃羣秀其无际近日月之耿光兮延照临以开霁焕云霞之精采兮锦绮之相缀献峦于天外兮翠盘叠如羣髻朝汉水于沃闾兮凑万里而迢递卉木林林而蓊蔚兮排筼筜与松桂驯鸟兽以翔鸣兮曷禁弋人之媒翳慨崇台物色之舒变兮振古初以迄今纷智愚之异趋兮杳不知其何心或遭谗贼而弗巳兮欲回君意而自沉或赋神女而匪诞兮款规君于荒淫或奔呉报楚而惨及黄垆兮宁忠贞之不卒或倚秦墙而乞师兮竟免宗国于颠蹶或强谏惧兵兮柔从君而自刖或指方城而盟绥徳兮挫齐威之矜代要之覇不足以恃兮纯王道斯无阙混王覇之莫辨兮间诚伪之不容髪并是非以烟销兮惟兹台之存控古今之奇胜兮何人事之足云惟国之有台兮观察灾祲而兹台之遗兮恐盘游而莫之禁噫非朝庭之所封兮予亦何得而有之凛皇训之可畏兮寅夙夜以守之侈姑苏之殚力兮荒麋鹿之可悲美章华之集怨兮攘众心之悉离止九层之危兮嘉晋灵之纳谏贮铜雀之歌舞兮防曹瞒之倾患窃独以自鉴兮怀惴惴其匪康慎刑徳之恊中兮敢违汨乎天常泯怨诽之不作兮惠人心之矫攘屏宵人而弗迩兮亲方正之与贤良惩台榭之荡心兮息广厦而讲虞唐奏南风之弦兮赓阳春以超轶歌湛露之章兮感旷泽以怡恱思对扬之莫旣兮罄予心之惓惓勉保障之无怠兮庶几慰九重之恩怜巩皇图于不拔兮屹如山石之不震焉流天潢之滚滚兮光玉牒之绵緜匹皇休于亿千万载兮岂直一台之可传谇曰皇恩霮防享封国兮台观竒丽乐无极兮盘游弗制基祸慝兮居今鉴古勉辅翊兮恪度殚心酬圣徳兮  

轮台赋　　　　　　　　　　【`明`】王　衡  

出玉门兮千里览轮台之故墟望炖煌而渐逺逝张掖以犹纾聮昆漠之外藩繄车师之攸居殷斥卤以难籍羌秉耒其焉如若夫青阳改候协气盈畴顾塞口之犹寒凛朔风而飕飕举趾则畚锸不入播种则黍稌不收岂幅贠之不足借畎畞于边陲又如霜夕寒砧关山夜月虽邉马兮思归宁居民兮能歇披袯襫而虞戈鋋之侵储盖藏而虑挽输之竭务广地兮何以弃丁男兮何辜置亭隧兮何劳利锱铢兮何愚乃有炎汉计臣征和防士已快意于挞伐遂动心于耘耔谓夫神武所加幕王庭而若驱岂其声敎所临不桑田而孔美于是拟沧海朔方之置比狼居燕然之封期逢迎于一中愿常试乎三农夫以不毛之区冀有秋之获是其为计也以贪而成拙以比闾之夫处戒严之地是其为计也以吉而就凶幸天心之厌乱頼主计之从容曰予借侈以髙视兮惟封疆之故也茍曰封恬其无恙兮何必召兹祸也于是黯然动色穆然遐思伤心于桂海冰天之日絶意于征车赋马之为宁闭关而东西南北自在毋动逺而要荒绥甸皆离葢罪已之言即稽之禹汤而不啻其实知非之念即较之伯玉而不以为迟夫一轮台也昔何以开今何以弃顾未获之他众图之唯艰而已成之我疆置之若遗岂卫霍之勇畧少衰抑昆明之雄心顿异是知欲无封而不蔽蔽无极而不明彼秦鹿之竟失繄晚节以俱醒将汉祚之四百年非一悔之所营愚谓轮台一诏暖若邹律涣若南薰边氓挟纩以如豫父老须臾而愿闻是有终之盛节而垂世之至文也因赋其事而系之辞曰緜緜西塞汉伐张兮始开终置卜兴亡兮佳兵不祥戢之臧兮生财有道无太康兮宁将介鳞易衣裳兮西域都护广地荒兮日昃踌蹰悔无央兮自是汉祚厥灵长兮收之桑榆永为芳兮  

粤王台赋　　　　　　　　　【`明`】黎民表  

白露旣零霜始积草木凋伤山川阒寂感京台之亡归登城陴而中惕慨然増思拊膺太息兴国亡王累辙重迹岂徒咎陶之不祀爽鸠之弗宅而已哉则有强秦定覇劲越守偏五军摧而弗利睢禄却而生捐嚣死南海佗据龙川占王气于东井规闰位于瀛壖于是思华风陋魋结裒秦余役徒隶乘黄屋以称雄改金墉而创制日不重明世无两常思首丘于故墟挫雄心于游说循南靣之仪讲郊宫之礼恢夕室以重模拟郎台而增垒堙窦夷山审曲靣势辇道云连重轩霞起赪壤密石之工井榦荣楯之丽铅墀扣阈之华藻棁雕栾之侈固巳穷殚海陆而炳焕万里且其跻攀缥缈旷望芊緜横挏象郡却頫龙编控以虎头之阻隍以鲛人之渊送金枢于穷髪散若木于虞泉凄风而纤埃不起赫暑则纨箑常捐信可以纡烦理滞而乐死忘年徒想其初春始秋宫车以出佩玉玺于丹符载雕舆及寳瑟靡旃如虹树羽若日弹飞缴生掩羣射疾组练赩乎天庭金石殷乎地室款塞洽鳀海之封举釂霑狼槃之秩灵曜旣西欢燕乃毕目瞚心愉志骄气溢谓刘项可与并驱曾萧曹何足为匹虽麕伏于羁縻终兕决于受絷吕雉呴则闭关反距代龙兴则奉书要质道之汚隆惟其顺逆施方三主溘焉遂衰婴齐入侍樛女来归干侯萌于鸜鹆骊戎兴于龙漦终军受冠缨而画策杨仆泛楼船而出师三关席卷驷介交驰石门为欃枪之垒贪泉为鴈鹜之池烟焰焚其城郭栋柱郁其倾攲茫茫畛域戎马生之虽有白璧紫贝之珍翠羽明珠之贿雕题黑齿之酋骆越苍梧之侣曾何益于摧败哉嗟乎乘时者先奋守险者莫当龙洲非表里之地鹏溟岂百二之郷卜洛者处其中入关者搤其吭彼晏安于江介夫安取乎久长然而窃国者百祀称制者五王岂不以藩篱足以自卫琛賮可以争强使吕嘉悔祸而内属南武裂地而分疆安知不与卯金乎竞爽而自底于灭亡虽天运之匪忱亦人谋之不臧谅覆车之当戒奚髙台而怵伤哉乃旅防而去曵屣歌商以舒郁结之膓歌曰春风起兮春草生春草歇兮秋露零英雄去兮山川在罗纨尽兮台沼平天时有代谢人理易亏盈林光迄巳毁栢梁行又倾彼蛮触之战鬭兮安能使余思之怦怦  

阿房宫赋　　　　　　　　　【`唐`】杜　牧  

六王毕四海一蜀山兀阿房出覆压三百余里隔离天日丽山北构而西折直走咸阳二川溶溶流入宫墙五歩一楼十歩一阁廊腰缦廻檐牙髙啄各抱地势钩心鬭角盘盘焉囷囷焉蜂房水涡矗不知其几千万落长桥卧波未云何龙复道行空不霁何虹髙低冥迷不知西东歌台暖响春光融融舞殿冷防风雨凄凄一日之内一宫之间而气候不齐妃嫔媵嫱王子皇孙辞楼下殿辇来于秦朝歌夜弦为秦宫人明星荧荧开妆镜也緑云扰扰梳晓鬟也渭流涨腻弃脂水也烟斜雾横焚椒兰也雷霆乍惊宫车过也辘辘逺听杳不知其所之也一肌一容尽态极妍缦立逺视而望幸焉有不得见者三十六年燕赵之收藏韩魏之经营齐楚之精英几世几年剽掠其人倚叠如山一旦不能有输来其间鼎铛玉石金块珠砾弃掷逦迤秦人视之亦不甚惜嗟乎一人之心千万人之心也秦爱纷奢人亦念其家奈何取之尽锱铢用之如泥沙使负栋之柱多于南畞之农夫架梁之椽多于机上之工女钉头磷磷多于在庾之粟粒瓦缝参差多于周身之帛缕直栏横槛多于九土之城郭管弦呕哑多于市人之言语使天下之人不敢言而敢怒独夫之心日益骄固戍卒呌函谷举椘人一炬可怜焦土呜呼灭六国者六国也非秦也族秦者秦也非天下也嗟乎使六国各爱其人则足以拒秦使秦复爱六国之人则递三世可至万世而为君谁得而族灭也秦人不暇自哀而后人哀之后人哀之而不鉴之亦使后人而复哀后人也  

馆娃宫赋　　　　　　　　　【`唐`】黄　滔  

吴王殁地兮呉国芜城故宫莫问兮故事难名门外巳飞其玉弩座中才委其金觥舞榭歌台朝为宫而暮为沼英风霸业古人失而今人惊想夫桂殿中横兰房内创丹楹刻桷之殊制扣砌文轩之诡状如从渤澥徙蓬阙于人间若自瑶池落蕊宫于地上绣柱云楣飞蛟伏螭基扃郁律钩楯参差碧树之珍禽夏语緑牕之瑞景冬曦呉王乃波伍相辇西施珠翠簇来居玉堂而澒洞笙簧拥出登绮席以逶迤触物穷奢含情愈惑欲移楚峡于云际拟凿殷池于槛侧花顔缥缈欺树里之春光银焰荧煌郤城头之曙色殊不知敌国来攻攒戈耀空虎怒而拏平雉堞雷訇而击碎帘栊甲马万蹄卷飞尘而灭没琼楼百尺爆红烬之冥蒙悉由修防舞殃朱唇唱隙瑶阶而便作泉壤玉础而旋成藓石恨留山鸟啼百卉之春红愁寄陇云鏁四天之暮碧悲夫往日层构兹辰古壕杳迳而同归寂寂稽山而杳自髙髙遗堵尘空几践羣游之鹿沧洲月在宁销怒触之涛已而西日怱怱东波浩浩松楸而骈作荒隧车马而辗通长道彼雕墙峻宇之君宜鉴丘墟于茂草  

馆娃宫赋　　　　　　　　　【`宋`】王　阮  

泛浮玉之北堂得馆娃之遗基从先生而游焉揖夫差而吊之或曰是可唾也奚以吊为哉夫沈湎以防国固君人之失道然而有钟鼓者胡可以不考闻管籥者民喜而相告茍厥妃之当爱惟恐王之不好矣是则女乐亦可少乎必曰夏有妹喜啇有妲已周有褒姒而吴以西子茍求其故未必専于此也齐有六嬖威公以兴正而不谲圣人称焉非夫九合一正之业得仲父以当其任则其一已之内少有以自适者举不足以害成耶关大夫进夏徳岂昏微子得政商岂秽闻苏公家父并用则烽火岂得妄举子胥不见戮则呉之离宫别馆至于今可存抑夫差之资异在列国亦翘楚一战而越人沮再防而诸侯惧使仅得一中佐置双翼于猛虎惟自剖其骨鲠而放意于一女敌乘其间无以外御杯酒之失何足问独为此邦惜杀士之举也此士不遭杀夫差不可愚苎罗之姝适足为我娱胡得而窃吾之符荣楯可居适足华吾庐胡足以隳吾之都惟忠良之旣诛始猖狂而自如台兮姑苏舟兮太湖食兮鲙鲈曲兮栖乌宿兮嫔嫱修明兮夷光二八兮分明捧心兮専房径兮采香屧兮响廊笑倚兮玉牀奈乐兮东方稻蟹种兮不遗争盟兮黄池无人兮箴规有仇兮相窥至徳之庙遂为禾黍悉陂池与台榭倐一变而梵宇入笙歌于海云令声钟而拊鼓俨麋鹿之容与瞰僧仪而观覩骇越垒以在望奚五戎之阅武松引韵以呜咽栁颦睂而凝伫山黯黯兮失色水汹汹兮暴怒追此谬于千里本差之于毫厘譬之养生捐其良医逮疾作于中夜懵药石之不知志士仁人所为太息于斯焉盖常反覆于此窃谓种蠡亦可哂也勾践方明举国以聴十年生聚十年教训以此众战何伐不定何至假负薪之女为是可耻之胜哉始其土城诲淫自君终焉五湖合欢其臣青溪之典不正金谷之义不立悠悠扁舟遂其全璧使之脱鼎中之鱼而羣沙头之鹭返耶溪之莲而吐洞庭之橘窃谓越之君臣何其陋于此役也越则陋矣呉亦太庸士目旣抉夫谁纳忠可辜人之亡已其自反而责躬乎语既雍然相与敛容起视四山之中觉萧萧兮悲风  

馆娃宫赋【`有序　　　　　　　宋`】范成大  

灵岩山寺故馆娃宫也余少长游焉感遗事而赋之汹西山之南奔兮势郁嵂其巉空若大敌之在前兮忽踞虎而跧龙半紫崖而砥平访馆娃之故宫是谓逸王之旧游有墟国之遗恫焉嗟乎汰哉愎贤胥之忠告防阴嚭之诐说暗养虎之后患纵处女使兔脱迨尝胆之谋成骇沮嚢之溃裂盖自有以贾祸非天爲之孽方其衔哀茹痛抆涙饮血俨拂士于前庭尅三年而报越讫甘心而一快夫何初志之英发及其见栖于姑苏遽雌伏而大坏援宿恩而乞怜或赦圗于臣罪当是之时又何其惫也韪祸福之无门曷今愚而昨贤后千载之嗤防莫不钟咎于婵姢固尤物之移人抑犹有可得而言盖尝观于若人矣好大而欲速厌常而弃旧狃防稽之得意谓周鼎其唾手闯齐楚以朶頣睨陈蔡而骧首道甚逺而疾驱气已馁而犹鬬外未宁而内忧东略之而西否阻关河以顿兵撤墙屋而致防亟归视其四封蔑一夫之能守是犹螳螂之慕蝉不知黄雀之议其后也然以蕞尔之旅衡行四方攻靡坚郛战无距行事便时利如经乎无人之乡惜也未闻大道宜其逸乐而志荒次有台池宿有嫔嫱左防修明右抚夷光粲二八以前列咸絶世而浩倡嗟浣纱之彼姝乃独系于兴亡荡龙舟之水嬉撷香径之春芳载夕阳以俱还秉游烛于夜长艳金钟之千石仿酒池于旧商歌呉歈而楚舞荐万寿于君王怅星河之易翻嘉来日之未央铮铜壶之鸣悲烂急烽之森芒惨梧宫之生愁践桐梦之不祥歘髙陵与深谷委盛丽于苍茫所谓玉槛铜沟朱帘椒房理镜之轩响屧之廊杳烟芜与露蔓纷日暮之牛羊况捧心之百媚濯粉之余妆者哉今则云雨之巅仙圣是宅砚沼莼浮琴台松崛封古藓于井甃宿暗芳于洞穴木鲸吼以清厉金磬隐其萧瑟彼方外之徒龟藏而蠖屈者又安知往古与来今方枯禅而防律翩鸿影之拂坐见前山之衔日  

咸阳宫赋　　　　　　　　　【`宋`】陈　襄  

周失王绪秦受天数始皇崛起狼心奋怒六国并吞黑旗森布分诸侯而立郡县销五兵而造钟鐻混车书一法度陆詟水栗之所来向航琛辇賮之所屯聚于是迁豪徙富离邦易土择彼隆隆然制是宫也葢莫得而殚言始其择吉日申旧章坦隆基于四隅郁华构于中央分左宗右社之规矱正靣朝后市之纪纲顺阴阳之开阖仿太紫之圎方由是入九贡之资诏六工之良度材用之经费旅珍产之非常离娄督绳以分其曲直公输削墨以形于短长运雄风于斧斤架文虹于栋梁藻井灿兮羣葩竞芳觚棱耸兮金爵交翔罗玉阶兮彤庭俨峻宇兮雕墙朱紫炳焕下以被其土金璧峥嵘上以饰其珰其髙也侔列宿于紫宫其大也出冠山之朱堂颙颙昂昂复道还相上截乎渭川直走于阿房是何蠖濩相经连緜不止暎朱阙之双立压金城之百雉被卿霭以上覆馥天香而特起巍巍乎若髙浪之奔架蓬莱而直上盘盘乎若巨鼇之出戴灵山而遐峙则有千庐传呼洞门方轨披广路之三条列金人之十二上下端直左右环卫执玉帛者来朝绾银黄者近侍如云台之上缥组而摩肩临淄之间成帷而举袂闻之者倐尔而叹望之者俨然而畏其间祲威盛容殊形诡制钟鼓喤喤有二四之列衣裳楚楚有三千之丽珠玉金翠衒其珍组织文章逞其贵而又植苑囿开沼沚草木蕃庑蔽朱实之离离鱼鸟遨翔漾清流之亹亹朝夕之所娯乐而不知其晦明寒暑之所隔阂而不知其啓闭旣而穷侈徳尽浇风目倦五色耳忘四聪将欲慕神仙之峩峩脱天下之汹汹谓上游之迹可以拍肩于淇崖谓积学之致可以问道于崆峒由是拟丹台之壮丽造秘宇之穹崇飞甍舛互连阁交通冥冥乎二百余里杳不知其所终然后廵于陇西封于岱宗纪徳琅琊之台列爵大夫之松伐湘山于旣仆破胡城于已攻故乃俨彩仗坐琼宫建灵旗之五丈排法驾于六龙文武肃仪而在下嫔嫱肆乐乎其中韵乎钧天之乐翼乎妙舞之容左殽右胾兮百品椒浆桂酒兮千钟喜气交盛欢声一同而皆罄山呼而浃洽祝天寿以厖鸿自以为子孙帝王之业垂万世而无穷洎乎时运更迭基扃一空弋林钓渚榛芜外玉殿珍台煨烬中项羽西归二三世之秦风已荡髙皇东起四百年之汉徳弥隆士有闻而叹曰夫圣皇之有天下也握干符御璇极纳百姓于醇粹乐羣生于休息故宫室之作无伤民之利兴作之所不劳民之力轩辕合宫而昭俭唐尧采椽而示质总章合制重华乃建于宏基卑室兴居夏禹遂隆于圣徳若乃商受防乎瑶台夏桀殒于琼室夫差一去游姑苏之鹿麋晋武旣亡生铜驼之荆棘斯皆圣人以节用而兴邦愚者以宣骄而亡国且强秦虎视蒸民宸居华域如建瓴之地无以极其险隘若秋荼之网无以加其苛刻收大半之赋敛焚诗书之典则而复开宫禁之宏址敺生民于重役农者失其耕耨女工废其絍织上天为之震怒四方为之沮色又安得延茂其邦家而兴隆乎社稷嗟乎源之澄兮流必清本非固兮枝必倾始皇去兮沙丘旣平子婴灭兮咸阳已并归赫赫之汉祚兮为帝畿之三成又何必指东门之界兮柱立石于沧溟者也  

宣防宫赋【`有序　　　　　　　宋`】刘　跋  

余以事抵白马客道汉瓠子事感其语故赋曰  

元封天子旣干封临决河沉璧及马慷慨悲歌河塞筑宣防之宫燕其羣臣乃称曰隤林竹兮挺石菑宣防塞兮万福来顾盼意得诏问东方大夫乐乎朔进而跽曰君王佩干符妥坤灵封岱岳禅云亭雷行焱驰一跸四海力余气盈爰览徳水至于人靡遗智天不爱祉石城金墉屹立亭峙则又经广轮度栋宇裴囬领略心解目覩八隅九维千门万户沉严神丽秦帝之府于是植翠华喧灵鼍觞川流浩长歌神哉沛君心和患去喜至无所复加可谓乐矣然臣观之未可谓无忧也天子眙不怡少焉顾曰亦有说乎朔再拜曰主臣盖闻之大川之源发乎昆仑之神墟出阳纡与陵门导积石而沉游包浑沦与倶游羌亹亹其徂征千里一曲万里九折盘礴防滉呼洽沕潏荡然长波激为迅湍莽不知其几何遂异派而同澜已而略广武循大丕辚沛轹洛积为委输瀵沸出乎地上怳莫际其焉如粤若神禹继道作徳范围天仪联络地脉疏排湠漫镌凿客窄平野其艺人有安宅化鳞介为冠冕盖千有八百国臣曾问遗黎遵海隅繇平成之徒骇下东光之胡苏渊然覆鬴修若马颊如鬲及盘以简以洁太史分流参汇众折然后安翔徐回脉脉并酾纡余衍漾緜眇逶迟蚪潜蛟伏波不得兴视荣光与休气茂玉检而金神焕乎三日而五色何必千岁而一清若夫羣雄逐兮位隔并山川围兮气弗宣托汹汹以为货兮阻厜防以自藩崇墉连蜷矗以相售兮巨浸瀺灂汨乎宛延立遮害之亭谨白马之津雉堞瞰其东区脱临其西又东北留其行又西北系其归垂天之翼横海之鳞豗隤胶葛曾不得抢榆枋而泛蹄涔匒匒勃郁靡所容怒霆击电掣已脱益以桃华之流驶乎竹箭之驭弥漫鸿洞千里四顾乃始伐薪石程畚疀汰鸡距之防横鐻牙之木上下连环旁侧伏阙竹落千繟挟艘而下岌乎喘牛蹶若踶马糗粮齐山徒庸成林商羊鼓舞泽门讴吟析骸樵苏惨于长平之祸累块珠玉埓乎水衡之藏谅人谋之或违将度数之适逄今夫呼吸潮汐关窍丘源洲潬浮空澭沮旁穿井乍甘而撤舎麦未槁而培根何灵之下伏寓三峯乎层巅表泰紫之嶕峣陋灵光之岿然长封为扃土键石鐍守如崤函叶万不拔然而燕雀贺而人吊枝叶茂而本拨财乏力屈河且再塞君王方且驻属车以流观啓离宫而落成却两载之乘劳负薪之臣举烽赋酒飞轮奉牲戢长虑于一笑起驾望而凭陵神闲意定澹然无营语未旣天子数顾尚席推几欲兴臣朔逡廵却立不谢而退其后馆陶之役竟如东方大夫言  

## 御定历代赋汇卷一百九  

览古  

登楼赋　　　　　　　　　　【`魏`】王　粲  

登兹楼以四望兮聊假日以销忧览斯宇之所处实显敞而寡仇挟清漳之通浦兮倚曲沮之长洲背坟衍之广陆兮临皋隰之沃流北弥陶牧西接昭丘华实蔽野黍稷盈畴虽信美而非吾土兮曽何足以少留遭纷浊而迁逝兮漫逾纪以迄今情眷眷而怀归兮孰忧思之可任凭轩槛以遥望兮向北风而开襟平原逺而极目兮蔽荆山之髙岑路逶迤而修迥兮川既漾而济深悲旧乡之壅隔兮涕横坠而弗禁昔尼父之在陈兮有归欤之叹音钟仪幽而楚奏兮庄舄显而越吟人情同于怀土兮岂穷达而异心惟日月之逾迈俟河清其未极冀王道之一平兮假高衢而骋力惧匏之徒悬兮畏井渫之莫食步栖迟以徙倚兮白日忽其将匿风  

萧瑟而并兴天惨惨而无色兽狂顾以求羣兮鸟相鸣而举翼原野阒其无人兮征夫行而未息心凄怆以感发意忉怛而防恻循阶除而下降兮气交愤于胷臆夜参半而不寐兮怅盘桓以反侧  

登楼赋　　　　　　　　　　【`晋`】枣　据  

怀离客之逺思情惨悯而惆怅登兹楼以逍遥聊因高以遐望感斯州之厥域实帝王之旧疆挹滹沱之浊河怀通川之清漳原隰开辟荡榛夷薮桑麻被野黍稷盈畞礼义既度民繁财阜怀桑梓之旧爱信古今之同情钟仪惨而南音庄舄感而越声岂吾人之狭隘能去心而无营情戚戚于下国意干干于上京  

登楼赋　　　　　　　　　　【`晋`】孙　楚  

有都城之百雉加层楼之五寻从明王以登极聊暇日以娯心泾渭汨以阻迈卉木郁而成林晞朝阳之素晖羡緑竹之茂阴望秦坟于骊山覩八陵于北岑营巷基峙列宅万区黎民布野商旅充衢杞栁绸缪芙蓉吐芳俯依青川仰翳朱杨体象蒙汜幽若扶桑白日为之昼昏鸟禽为之颉颃  

登百尺楼赋　　　　　　　　【`晋`】郭　璞  

在青阳之季月登百尺以高观嘉斯游之可娱乃老氏之所叹抚凌槛以遥想乃目极而肆运情眇然以思逺怅自失而潜愠瞻禹台之隆崫奇巫咸之孤峙美盐池之滉污蒸紫雰而霞起异傅岩之幽人神介山之伯子揖首阳之二老招鬼谷之隠士嗟王室之蠢蠢方搆怨而极武哀神器之迁浪指缀旒以譬主雄防列于廊板戎马鸣乎讲柱寤苕华而増怪叹飞驷之过戸陟兹楼以旷眺情慨尔而怀古  

迷楼赋【`有序　　　　　　　　宋`】李　纲  

炀帝作迷楼于江都钟鼓嫔嫱不移而具迄今旧址存焉因读杜牧之阿房宫赋感其事作赋以吊之辞曰隋室方隆削平万国侈心一开弗安厥宅凿为汴渠导河之流曲折千里放于淮陬凤盖霓旌锦帆龙舟决意东幸江都是游穷奢肆欲乃建迷楼维楼之制众巧所聚凌烟摘星飞云宿雾玉柱金楹千门万戸复道连緜洞房迥互翠华戾止杳不知其何所于是选夫燕赵之女吴越之姬明眸皓齿丰颊秀睂娥媌曼睩窈窕融怡被阿锡曳齐纨粉白黛緑鸣佩锵环者充牣乎其间列笋虡罗钟鼓吐清歌呈妙舞以乐之桃李妍芳耀新妆也蕙兰芬馥泛天香也云舒霞卷绣袿裳也燕语莺啼舌笙簧也振木飞尘歌声扬也回风流雪舞袖翔也雷霆间作金奏锵也日日荐玉食旦旦献玉衣随意所往恩幸则移昼夜寒暑高下东西漠然不分茫然不知矧羣臣之贤否庻政之是非生民之利病天下之安危盗贼斥乎寰宇锋镝及乎宫闱身死人手虽悔何追呜呼噫嘻方其擒陈后主戮张丽华诛三佞人以谢天下一何壮也及其师防逺征祸肇元感荒滛不返卒以弑殒又何惫也芜城之侧故址犹存狐兔之所窟穴鼪鼯之所呻吟霜露梗莽风凄日曛过而览者莫不踌蹰而悲辛与夫琼室防夏鹿台亡商吴之姑苏秦之阿房足以致乱于当年而垂戒于万世者盖同出于一辙也我作斯赋以吊千古之非而为后来者説也  

太白楼赋　　　　　　　　　【`宋`】张　  

惟风姓之苗裔兮爰资始于虙羲分徐方以启土兮乃任国之攸基稽成周之邦域兮属东鲁之封内逮季任之处守兮至战国而犹在既郡县之遂置兮仍旧号曰任城顾汉世之多贤兮繄白衣之垂名余登楼以四望兮慨山川之不改溯沂泗之清泠兮盼鳬绎之杳霭伊谁架兹栋宇兮谓太白之曾游时贺令之称贤兮微斯人其谁俦想劝醻之欢乐兮恍英灵之在目锵玉佩之陆离兮美荷衣之被服伤孔孟之不可作兮叹中行之莫与睠耦耕荷蒉之为伦兮庻几超絶而可语指谪仙以相谓兮羌青眼之夙开取狂客以表名兮亦旷世之雄才观史氏之称述兮固莫知其志也世溷浊而独清兮宜髙标之不可几也托餔糟而混迹兮盖慕晋人之风流宁泥涂之曳尾兮窃自比于庄周瞻青山之崚嶒兮观镜湖之渺漭朝欲攀其美木兮夕欲擥其宿莽仰浮游于太虚兮疑籋云而乗风将驾景而凌烟兮追高躅而奚从倚朱栏而怅望兮天惨惨其无色俛清流而鼓枻兮空盘桓而反侧乱曰我思昔人神飞驰兮古今一息胡俾我底兮往过来续逝者如斯兮  

太白楼赋　　　　　　　　　【`明`】王守仁  

嵗丙辰之孟冬兮泛扁舟予南征凌济川之惊涛兮览层构乎任城曰太白之故居兮俨高风之犹在蔡侯导余以从陟兮将放观乎四海木萧萧而乱下兮江浩浩而无穷鲸敖敖而涌海兮鹏翼翼而乗风月生辉于采石兮日留景于岳峰蔽长烟乎天姥兮渺匡庐之云松嘅昔人之安在兮吾将上下求索而不可蹇予虽非白之俦兮遇季眞之知我羌后人视今兮又乌知其不果吁嗟太白公奚为其居此兮余奚为其复来倚穹霄以流盼兮固千载之一哀昔夏桀之顚覆兮尹退乎莘之野成汤之立贤兮乃登庸而伐夏谓鼎俎其要説兮维党人之挤诟曽圣哲之匡时兮夫焉前枉而直后当天宝之末代兮淫好色而信谗恶来妹喜其猖獗兮众皆狐媚以贪婪判独毅而不顾兮爰命夫仆妾之役寕直死以顑颔兮夫焉患得而局促开元之绍基兮亦遑遑其求理生逢时以就列兮固云台麟阁而容与夫何漂泊于天之涯兮登斯楼乎延伫信流俗之嫉妒兮自前世而固然懐夫子之故都兮沛余涕之潺湲庙堂之偃蹇兮或非情之所好惟不合于斯世兮恣沉酣而逺眺进吾不遇于武丁兮退吾将顔氏之箪瓢奚麯蘖其昏迷兮亦夫子之所逃管仲之辅纠兮孔圣与其改行佐璘而失节兮始以见道之未明覩夜郎之有作兮横逸气以徘徊亦初心之无他兮故虽悔而弗摧吁嗟其谁无过兮抗直气之为难轻万乗于褐夫兮固孟轲之所叹旷絶代而相感兮望天宇之漫漫去夫子其千祀兮世益隘以周容媒妇妾以驰骛兮又从而为之吮痈贤者化而改度兮竞规曲以为同谇曰峄山青兮河流防风飕飕兮澹平野凭高楼兮不见舟楫纷兮楼之下舟之人兮俨服亦有庻几夫子之踪者  

光岳楼赋　　　　　　　　　【`明`】阙　名  

粤惟东郡魏博名区星躔角室之度地称海岱之都有楼翚骞上冲斗枢厥名光岳望雄里衢巍乎夭矫恍如龙奋于云表赫然盘翥又若凤竚于离隅缥缈晴空忆神鼇拥海山之驾曈昽幻景媲虞渊现灵蜃之郛瞻彼岳矣据齐鲁而系望頫兹楼矣带河济而緜纡挹秀凌霄而对峙攒虚衔嶂以排图中天华阙兮移来紫极广庭重屋兮坠落平芜防二鼓天飇以轮运蓐收逞神巧以张铺配休灵山羡兹伟模若夫地壮九坎台高百仭走乌兔之灵曜承雨露之膏润仰睇杰观以突兀下临阛阓而危峻奠厚土兮鸿厐荷畚筑兮坚牣耸天柱兮郁葱摩华盖兮作鎭梓人縁基以僝功飞阁美完而特振想其拔形坤轴势应上台筮史占日黄道宸开蜀山植罄班斧刃恢栢采新甫松伐徂来径围方圆度狭量裁矩地规天絶氛荡埃杞梓楩楠峻类崚嶒乎八极枸楰杶榦乔植迈越乎九垓斲削整贲乎盘错斸伐雕饰于根荄凭藉凤栖之轨式资跂翼之材至于缔构磥砢庄严宏焕朱甍乔嶤皜壁璀璨新楣画桷而翔翚走拱飞楹而插汉梁栋偃蹇而挂虹轩栏迢递以界旦踏梯倚空而虬蟠赪帘卷雨而珠烂砻石象狻猊而蹲踞栉瓦殚龙鳞而洞贯嘲风列环眷以留云鹤驾降飞仙而临玩四门轩豁堪调四气于人间八窗玲珑可宣八风于天半览彻蓬壶之尾闾逺吞岱宗之日观巍哉奇壮惊回鸟翰载观黝垩设色青红绘描杂沓以饰彩尽品汇之交丛角奋鬛驰鳞潜羽翀云谲波诡金炫漆融涂星辰而闪烁冩山岳以巃嵸设器观象敬授农工昏晓戒严于壶漏节序齐一于民风同姬周布法之象魏等羲和测景之表中崇建四极之标逺映九天之宫俨浮图锡卓之嵯峨疑灵鹫飞来于梵空吁嗟硉矹拟胜崆峒猗与辟基一方瞻视兖冀上游黔黎覆庇郊圻緜络多景集萃东望茌山则岚嶂左横西顾曹濮则黄流右濞指大野渟注而南滙遡济河潆纒而北企十八属之郡邑碁布星罗百万户之编氓野屯林莳凭栏俯眺兮烟云竹树之递奇极目辽邈兮沙鸟风帆之异掀揭具瞻高明胜地可以展訏略筹边备振雄风走胡骑追仲宣赋逸志咏黄楼忧民事奏玉笙来仙吹题鹳雀畅诗思宰化出震岱岳居擅方域之尊表极名邦兹楼亦奠重鎭之位光昭无穷厚址天畀况自郡城中树政令攸悬价人观风民瘼是专登斯楼也鉴观赫焉布千里阳和于治境昭一轮明月于中天衣食怨咨调祁寒之与暑雨鸿鴈转徙辑室家之有顚连衣冠文物之辐凑财货车马之骈阗舫舰迷津会防市而藏商贾诗书比屋听里闬而蔼诵弦声敎四达名播九埏禆益邦政惟楼则然诚有光于泰岱迓保佑于上锡为万民之福消除四境之邅永鎭东郡于万斯年屈指井榦与丽谯何冀斯楼之盛焉乱曰三垣丽空钧天帝居楼逼星辰九河旧墟储旗建节襟赵带徐据鎭无疆郡赖庆余亿载伯仲于九嵕眞为岳宗之壮图  

豫章揽秀楼赋【`有序　　　　　明`】汤显祖  

江南洪州藩司之楼紫薇是居东维揽秀西俪辨章晷漏存焉仰荅天桴昏旦之候无爽俯和民纪旬宣之政有序厥由来矣属乃赤熛示旧灵祗告新革不日而已争鼎有时而倾否岳伯嘉禾陆公四明王公相与谋曰休哉功有半而可倍事有一而得三斯楼之设时夜是司顾以吾属宣懐未乏羊杜宾至燕言或假侨札爰有沙城神仙之路逺在数里滕阁帝子之洲近隔重关非期便人难以卜夜微宁就此一台之基増为三成之制咫尺足以鬯体寻常可以发志出不嫌于久次进无妨于设险利用大作莫便乎是者上下俞同时物会贞赋取币余役以流佣令信工敏浃月而就剞甃并举重复辏致楣极蜿蟺轩牎玲珑厐素而不露其材髹垩而不伤其质都作告备司时练吉二公相与摄英寮从妙属帅而登焉则见山川毕升天日加朗出草树于綦履度鱼鸟于几席南浦西山不在关城之外矣徘徊流观则朱邸华闬环珥于府寺英耊贵俊冠盖于逵巷以至都人琇厉之观方外缁之处伟雅神丽指顾而详渔唱田歌夹重湖之表里军漕估舶沸濒江之上下孰非宇宙之精气国家之利宝乎嗟夫事有合而成贲物有大而可观我劳如何烟霞取日用之适有客莅止风雨惟时至之期至于鼓角晴飞戾天霄而益爽壶樽夕转迟月露以方盈节之以隂阳文之以礼乐不其懿与楼成而中丞卫公适来抚我益新其政恢军国之容复隍台之制模观精伟神色异昔楼増丽而胜焉嵗戊之申月日之九陆公偕岳伯四明丁公永春李公觞余此楼昼漏之闻连于晡下夜乌之咽通乎晨戒澄日气于烟霏写月精于露霭固已极斐亹之妍谭尽淋漓之雅致矣总而揽之秀其外者山川备仁知之所乐秀其中者人物兼富敎之所叹傥干霄有异之气恒存薄收无忧之言每验则诸公取适于来旬吾属从欢于上日盖亦太平之盛事宜长久而无极乎彼夫城隅之宴忘其防乱歊台之什夸乎霸余方今洪淑吾无取焉诸公粲然而笑曰然则子为我赋之一言均赋敢居王子之先九日登高辱在大夫之后云尔  

若夫图书上计之省枢璇布政之宫蕃北宸而拱峻划南夏以成雄正经途于一轨极高闶而有融金城绕霤于兊西玉漏欐梁于震东取阳隂而定体亦登降而在中制岂悬于饰朴时有适于汚隆象除旧而布新事有约而助洪政自公而燕喜礼宾游而会通胜寄攒罗于一举意匠图回于再重允规随而命作叶和会而劝功引章贡之瓌材集临汝之精工乃作高门爰及遗垝土縁剥而厚下木层升而致美下如瓮以穹窿上若堂其瑰玮隥磩悬施绳斲兼掎矗以危挺铺以密砥重栾承而窈窱枝掌复以玲珑乍井榦而宿斗倏丹雘以流虹纳灵曦于阳马阁溜于隂虫庻欢呼而勿亟公赏成于具逢拥官聫而上陞立嶒而正容恍灵区兮涌地迫庆霄兮丽空蛊有事而后大革取新而不穷地响奋而盱豫天际翔而上丰准燥湿以维则度几筵而载容睇刻漏于莲花叶信晷于祥风寅亮者资其察贞观者赖其同谨戸牖而知时倒衣裳而在公且三爵以兴言会羣龙之高盼承交臂以宣劬畅逺心而释倦仍揽秀以楄危临辨章而耸绚谅所揽之多秀岂吴余而楚羡判休明于昔今豁懐袖于闻见方外内其具赏期霁晦而兼善纷憀悷以孤游被温冲之余眷迟九日兮晞令期伫三山兮登薄躯沙城出谷其将晩滕阁扶栌而未舒竟夜饮其厌厌俨新构之渠渠清酒溢而山光凝纤歌扬而潜思纡时则籁稍沉于风律节悬莹于霜钟云晶晖其敛色露腓而向浓雾罘川而晻晻日罩野以昽昽沙含虚于近阯灌吟寒于逺峯历倒茄而去燕遵反宇以来鸿援山中兮桂枝渺江上之芙蓉迫年衢之冉冉旷天宇之溶溶荡芳英于兰苑懐幽人于菊丛陶颓然于刺史嘉率尔于桓公折茰房而釂醴警萧辰而切衷坐纷想于游极起延竚于岩栊像长云之蜿蝘若飞雨之空蒙躧前荣而恣观良郁郁以葱葱郁葱兮直下西山兮若画测地象于神州辙金方其款跨上都隠屏于太行中土开灵于少华彼拔地以常然此濒江而润化皦回隍于溆渚出清都之台榭影四序以恒流气千年而不谢江则括坤为墟委干为畔淙淙潼潼浩浩涆涆出没遝沱纵横泮涣绎络乎东溟之尽滟潋乎南纪之半川魖冯夷之所盘啸海错天琛之所流灌晦冥而风云靉靅澹荡而星河炫焕洞窅眇以无倪惬虚明之所玩流玩兮苍郊筠之山兮以超矫回风于丹陵上留田而逍遥青峰于梅葛指缑氏于岩椒白云英其防飞碧海堆而屿揺认落花于桃崦讶沉书于石桥乃有紫清悬瀑斗絶而起喂若秦人秀若萧史天宝开而霞曙云盖移而烟靡昆膏玉以明球冈流珠而覆米洒泉坛于冠石度松门于屏几盖西山之高二千其咫西山之延四百其里虽发地而厌原黙匡庐之徙委浥山带以披衣遡屏风而叠绮轮囷接香鑪之云滵液下清湓之水势逺而危郁峍亏夕阳于半江宿初月于层崖映松榯而气美渍岚霏而色滋日射则隂霞委金雨过而生烟拂霓岸明防而翠写风増澜而绀瀩江女窥而峦雾紫幽绡织而岩戸移白鸟光飏于壁嶂舟人影映于沉晖递菁荧其可恱动冲容而倍姿拥名城而论都极敞显之南戒颍隂雄成于汉首武阳式廓于江外水窦按而潜泄冈势凿龙而抗会湟洫艨艟而布逺楼观储胥而备大比志物以维屏恃休明而勿坏动回飇而伫想步循环于襟带故其内眄则东西湖水漭沆日月鹤池之烟雾犹鲜龙门之风雨自出长桥度以殷雷锁院开而辨蜺束二泖于淞函涣大明于济碣水花净而香逺风色回而态溢率良士以思瞿必都人而秀发时泛客于三洲唱淩波而未阕绕百花兮霞滙约九津兮云泄縁渌漉以周洄记斗门之约节盖宜绕楼以西逝乃负关而东决散旴章而脉清会宫亭而势折卷八郡之风涛立二孤于喉咽信东南之都会备西北之门阙岂太眞之议褊将升元之气歇大中潜而龙起建炎嘘而凤瞥自中迤西官方所治巍峩约绎文枢武毗建中台之龙节设行马以骢麾既鼎立而置参亦岳峙而分司受官成之统总裁气脉之机宜大府承而望县翼坛祠苍而庠序徽物色音华之所莅止明谟风爱之所栖迟训恪则宵严于柝署务闲而昼偃于铃扉通沟转淢经衢纬陌参差流离朱邸有赫启北维寕载南而国委滕婴于歌吹带刘宗之磐石怵章山兮采铜疑扶疎兮属籍席芬英乎献靖跨文明于淮益属宗师而绮正收茂才而路辟被儒素以矜华朗慧滋而秀奕时节物以斯游傃国风而咏适罢闻乐之层欷食衣税之旧德扶舆中央精华矞皇山液而流川晖而翔贵相上将公卿丞郎或桥梓而槐棘或埙篪而圭璋骈绯夹棨嗣鼎承筐偶必大而无降交累懿而益详典则独藏于望国风徽时映于公行必百世而犹祀在式微而亦张故老敦诗成童诵章道述门素经营国常七族奄而鲁阜八姓彩而吴襄冠事业于本朝袭俎豆于其乡月旦重于汝颍科目兼乎顔商里聚星与通德蔼乔木而相望余则所至而烟火万家所向而云树千牎或望止以如归代谧作而无哤至乃郛防表里百物充牣辏估客之风期浃章门于广润集精奇乎万里舶鱼鳞于重鎭槩展成而授序纷骈击而沸震货如台兮累槅宝若星兮流晕烟琲珏以弥出孰槻銙而见吝步旗亭以稽诣伙阑干而售俊敞物力之膏华识山渊之美蕴固顽艳之共往取资生而适韵然犹贵不粥于周度贱难得于老训禀方岳之理静忘关赋之征峻市无扰以无虞贾亦亷而亦信民日中而自退士三倍而无近却服御于夭邪劭康功于田畯惟江之壖厥田十千虽水耕而火耨职善坊而固泉悬穜稑于嵗杪视黍稷于昏前怙寛乡而偿瘠趾乐郊而趣先适斯楼之倚徙厥髙眺于天田原隰素而夷衍塍皋绣而邈緜澹如云之漠漠计井牧以无愆望杏花兮轻弱讯泠风兮陌阡意民天而逺想岂烟景之留连若乃湖圩宕迭五百余里黄荆白沙松蒲桕子柘叶长坽桃花浅水皪莲芡于蒲稗唼鹥鳬于鰋鲤列渔步之攸界繄泽梁之所坻风鲜景明烟消水平骛鸣榔其如织鼔钓丝而互经拂鸬翎于旅鴈杂渔唱于髙莺昼炊烟乎樵舍夕弭枻于吴城喜多鱼而献公佐凉酎于轩楹逗沧洲兮嵗晩莞江潭而独醒对神物于嘉鱼咏圣风于有杞则有逢掖深衣圜桥方履颙颙祈祈雍雍济济或翱于庠或吟于里容服既则周行有礼尊恱皇风瞻趋素齿披文采友来会于此摘秀升之章句析孝文之经史镂道祖于图纬防次宗于防若显若靓或哦或倚企飞榱而逸想循伏槛以流思汰尘滓而空清引芳妍而蕴滋类矫指而角鲜寔交头其取师江山有兴文之助风云为接武之资龙门自大揭彼云陲鹿鸣于苹宴我薇司骇楼中之撰结成世表之威仪江湖濒而猥天豫章拱而见奇皆我公之揽撷献王书而载驰厥有学道之侣高隠之伦慕澹台之友敎累三百以为羣处孺子之式闾倚一木而自珍来游来歌载言载欣仰吴会兮倾言子俯沧浪兮吊苏君岂风流之遂逺缅容与于青云世何流而不波路有方而必尘章之门兮尘芾章之流兮波逝毓元命于江湖晔开神而演秘蛟宫啓灵巍乎眞君沙城表谶多乎圣人樽云仞于西峯结飞客于南津抚城阙以逾故展空明而互新吹笙之台晻蔼文箫之宅氤氲侧控鹤之景挹写韵之精神渺仙尉兮难即掞丹华而散雯伶崖兮有觌响天乐以鸣眞庻仙人于楼居故延庚而挹辛西山之阳不死之乡西山之隂无生之林渡江之旨奇特逺谿之笑清越西江之水无尽南岳之风有郁下云居而振幡过上蓝而拄拂圣谛冥兮体常露凡情尽兮境超忽坐盘中兮何事讲虚空兮何物相与诧黄龙于山中笑丹霞于木末唤裴休乎断际防韦丹于灵彻楼观等而平视諠寂泯而何设领释于簪组玩今风而古辙诞江阳之俶诡常寄言而设端曩神明之鳞萃今岩岫之空寒谅独往之能事洵絶地之匪难乍游陟以成趣岌人寰而讵安闵吾流兮阅世蹇川途而独诣南上濑以忘疲朔通津而必暨楼舰分风而转颿铙鼓接韵而浮吹路八达以如丝坐交衢而委辔畴四方之都雅极宦游之体势公应接以余闲客周谘而有寄或雅歌兮投壶试清唱兮举袂足登髙而送逺具成欢而既醉乃至放臣泪国迁客思乡赴建康而不果适交管而未行亦有贤士失志游子迷方覩迁谢而多悲感留滞而自伤一登楼而慷慨冀宣写于毫芒客也无勤听我劳音会计之司成赋是钦日至而钟石斯起嵗献而漕艎载歆絶控引以无期灌天渊而在今则有兊士烦于星渚橦樯广于山林流粟羡于沙砾筹策髙于崖崟艣柁取于鱼鸟邪许殷乎笳音旗帜挠于荆吴讙嚣彻乎晏隂见军国之有衍慨涂泥之所任戒骄哗于水次妥积廥于潢浔时我公之约饬往听瞩以回临喟民膏于庻士悚国赋之惟金延少内以捐烦属都官而献斟约古有稻粱之色形民无醉饱之心鼓掺发而念逺棹歌齐而思深思深兮太息倒景兮西夕秋志激而弥亮风候绍而无射柅流华于末光动寒姿于暝色纷下驰兮烟阙浮倾霞晦兮禽啁啾感授衣兮谢欢燠炳华烛兮重登游进匏而更酌承湖海之下流怅凉天兮北河遗佳人兮南州月微波而滟席风析木以宜秋发浮樽于渐台进河鼓于宵筹絶天潢之阁道奉紫薇而披廓宛衡殷其在南正杓觿于龙角辖左右之煌煌辅帝车而轨若偶少府于关梁蹑天阶而用作步飞光兮意折想壮武于丰城何千年之宝气得斯人而夜明河魁载西形如戴筐津梁在中号曰文昌王临川而集计愧余生之草乡草木落而自出风云兴而讵央廓凛秋其在此若端居而逺行喜布政之优游逡乐职以翔徉究由来之陂复岂逢今而太康盖我江南以西也挟浅原于汉汭抗防枢乎瓯粤错余方而有隧翦丛徼而或蘖峦隰体寛而重緼江湖气急而轻发首栢举之兴替逮蕲黄而合裂王政庳而泽弛物力恢而气竭阻防乱以何言诿寻常其固然算鸿醲之美业各未逾乎百年山川黩色穷于有元诞我高皇戴斗履衡虎变龙兴日在金水风清汉荆嵗在星纪天飞吴京初震出于南昌讫干战于康郎赐观灯于南浦诏腾鹿于西冈晏羣臣而天歌夜清礼圣而春旌晓翔父老欣欣士女洋洋何江汉之首被而韶英之遽锵至于今二百余年洪都拱眞人之跸庐山为天子之障法物具而加精官列盛而弥庄伟我诸公有济其郁卫公抚兹益斐其菉汉流声于次公唐宣风乎九龄陶姑孰之大志顾太康之亷贞耿河南之槩亮王新建之虚灵九皋来而宪重三原至而赋轻谳决爽鸠于林鹗文学猗兰于蔡清并师济而休嘉各勤施而茂祉郡榻奋平舆之节邑弦奉道州之理回秀色于干旄鬯惠氛于兰醴云无覆而不卿露有瀼而必防南斗之荧不入西郊之霖自弥出明月于海昏荑枯樟于郡邸武宁希夏雪之零新吴断谷之秕麦窥闾而岐秀稻旅生而再薿洲野牯而不牧户肥羜而有酾女遵行以绸直叟游咏而都伟擥秀盛以恭承起欢娱而伏膺会大往其何极巩方来而载宁善诸公兮有作庆微生兮乐成防层覆之耽耽对清佩之盈盈景斜延于夕佳趣遥摄于秋屏目烦燎而下尽兴澄歊而上征商飇卷而戸洞明河低而坐倾悟挈壶之戒晓憬通鼜而迟明乐燕胥其匪报激髙歌乎列星歌曰山巃嵸兮江逶迤结飞楼兮含翠微雨阳贞兮流音徽鼓渊渊兮漏迟迟宣明政兮发嘉德宜登临兮受光色来清觞兮眷今昔江南西兮永无极  

滕王阁赋　　　　　　　　　【`明`】胡　俨  

繄仙李之盘根布柯条于区宇既命爵以锡圭遂分茅而胙土惟滕啓封寔介邹鲁爰来豫章督郡开府山川秀灵人物蕃庑星丽斗牛地兼吴楚据百粤之上游壮雄藩之重辅朱门画防号令肃乎风霜绣闼雕甍诗书被其闾里诚东南水陆之都会古今人才之渊薮宜乎王公之所临处也想夫端居多暇深宫昼长图书既厌琴瑟倦张中心不怡积思浩穰乃命轻驾肃冠裳拥髙牙骖乗黄俯郊郭耀旂常六辔总总八鸾锵锵腾吹长阪弭节高冈江山相望郁乎苍苍既游目以骋懐遂欣欣而乐康于是戒梓人程匠石相隂阳表区域奠方位于高明燔菑翳于蓬藋辇杞梓之良材斲岩峦之秋骨缔构费于经营精神妙于规画岿然杰阁功成不日观其台榭凌虚檐牙翚飞碧窗潇洒彩槛逶迤际平沙兮浩浩抚长江兮漪漪谢氛埃于物表接莽苍于天涯逺烟接兮凝黛空翠生兮袭衣碧瓦华榱青山隐隐丹槛藻棁緑树依依锦缆牙樯兮璀璨鹤汀鳬渚兮参差至若春日载阳花明柳碧素练澄江长天一色薰风岛屿渺孤鹭于落霞野水蒹葭乱白鸥于飞雪啼鴂送半山之夕阳征鸿横千里之明月地位絶湫隘之炎歊房栊隔髙寒之凛冽四时朝暮光景明灭于以晏乐于以游息或凭高以畅神情或望祲而书云物带彭蠡之渺茫挹华峰之秀特列早阁之云屏倚洪崖之丹壁招五老于匡庐纳九江于几席呼君山之紫髯吹洞庭之玉笛吞云梦兮八九曽不芥蔕于胷臆宾从光兮罗绮陈箫鼓咽兮歌舞新遏行云兮动梁尘玉顔酡兮玉杯侧美人醉兮娇艳春一旦事阑人去物换星移树阎公之棨防耸王勃之文词朱帘垂兮雨冷画栋黯兮云飞对樽前之潭影目槛外之波驰濡毫授简盖已太息于当时余尝泛舟章江击榜南浦访故老以遗踪指苍苔之断础古木号兮西风芙蓉悴兮夕露坏堞鸦飞澹烟蛩语宿草迷堤残碑仆土佩玉兮鸣銮音尘兮何许惟江上之西山见君王之歌舞粲采采之黄花空蛱蝶兮栩栩继三王之文雅擅后来之韩愈抑巴山之故亭与丹梯而并峙竹色兮松声凄凉兮杜甫余乃浩然兴懐恻然凄楚乐极悲来岂惟斯故追往事于亡陈亘临春与结绮蔼香风于沉檀极人间之丽美何啻百倍于斯阁终亦凋零而销毁矧杨氏之四香又骄奢而侈靡彼氷山兮莫悟竟何足以比数并漂揺于瓦砾而同鞠为榛莽矣独河间之礼乐暨东平之徽媺着藩屏之良规流芳馨于青史顾贤否之异途徒感慨于千古  

蓬莱阁赋　　　　　　　　　【`明`】潘　滋  

厥惟登州在昔牟子星分虚危地接瀚海出日之方产药之窊泉有温汤城曰不夜于是宁州开烟霞之洞文邑筑望仙之台庻几遇子乔于缑氏接玉女于天台者也于是楚之客而至齐者言于齐伯小人以吏事聘于诸侯无所辱命则必观蓬莱而归矣齐伯曰诺谷旦惟差僚佐胥会霜防明鸾车哕建霓旌飘羽盖步自刀鱼之寨经于沙门之宫重岭巍峞以防仡连冈閕阃以巃嵸磥逶迤以层升周寥窲而径至览檀峦之秘偈觌苍巘之绘事薜藟钩颉以倩俐鼯鼬睒矆以腃漩象罔闪偭以防窱鳄螭菌蹐而骈顚于是鸣籁吹华钟撞肃龙妃祠海王尔乃置酒于晃爌之室息燕于迢逓之轩琼浆之瀖灂疏石华之蜷为坻为渑或履或船三釂三酬既沃既沾于是停杯候潮酾酒临浪极目空濶舒襟沆瀁气泊漂以不风天清泠而无云夫何冯夷挥霍阳侯喷捍淫淫泄泄悬濑襄汉澎澎濞濞流沫迸岸泊硙旷以倾腾冏崛岉而相豗纷盘涡以激雪訇赴势以奔雷防滀漯以回□而飞涝恍蛇惊而鸟攫歘龙踔而虎跑斯可以为杰矣则又有杰者于是西望诸山大竹小竹弥雾渺烟峭壁无路絶壑连天大洋半洋案衍亶曼千百防穷之无端其上则翡翠孔鸾鸲鹆雎鸠其下则白虎赤狐駮马骊牛其华则鴈红枸杞薏苡蘼芜其树则樝梨橡栗朱桐白榆其土则丹青雌黄锡碧金银其石则赤玉厉玫瑰琳瑉斯可以为宏矣则又有宏者于是重城言言以中峙大海汤汤以四环似芙蓉之出水类明珠之走盘既星罗于八州亦棊置于六卫貔貅备倭之如林冠带鸣学而如缀朱门于长衢黄茆緜于广陌驱鳄织罽之乡负盐黑齿之国斯可以为奇矣则又有奇者尔乃凌丹崖而直上抗蓬莱之所基虹修梁以夭矫猊穿柱之躨跜鱼鳞切迭于重桷虾须戍削于绮疏莽雾晻翳于藻井朝阳炫射于金铺于是抃神鼇以扬鬐运大鹏而奋翮青天荡荡引舌可防匏历历举手可摘啓罘罳而流眺叫阊阖以披胷窥泰山之日观招九疑之祝融何大畜之天衢信凭虚而御风抚八埏于我闼眇四渎于盂盎虽身处江海之逺而心存魏阙之上于是划然长啸草木振恐单衣无温毛骨尽竦尔乃揖客而下洗盏更酌杂坐嵓槛踦屦盘薄握取石子射覆纵谑既而碧云垂于贠峤明月出于西山发商歌而互荅放白鹤以高鶱于是潘子顾谓客曰今日之游乐乎客曰乐则乐矣然而有所闻者未之见也有所慕者未之遇也潘子曰何谓有所闻者未之见也有所慕者未之遇也客曰昔蓬莱之仙有安期生之出阜乡麻姑之降蔡经此而无之是虚名也有而不见是虚行也二者无一焉而可潘子曰异乎吾所闻徐生侯生入海求仙者是方士之瞀也文成死栾大诛明天下之无仙人者是武帝之觉也今吾与子之登斯阁也有所见有所遇矣太公之兴于营丘尚其功也鲁仲连之辞封爵髙其志也韩信之军于潍水屈其谋也田横之入海岛服其义也孟子述先王之游观止邪心也仲尼之欲乗桴浮海示有为也今圣人在上百臣成能天无烈风海波不兴嵗丰人足讼简刑清于是致白雉于越裳来肃愼之楛矢内外向风遐迩一体然后作为雅颂陈之清庙告厥成功书之竹帛以垂无穷此蓬莱之实也若夫流连之乐神仙之事何足多乎客怃然避席曰吾乃今得闻先王之风愿敬受敎无他请矣  

## 御定历代赋汇卷一百十  

览古  

项王亭赋【`有序　　　　　　　唐`】李德裕  

丙辰嵗孟夏余税驾乌江晨登荒亭旷然逺览因观太尉清河公刻石美项氏之材叹其屈于天命且曰汉祖困阨之时生计非萧张所出余以为不然矣自古聪明神武之主未尝不应天顺人以定大业项氏纵火咸阳失秦中之固迁主炎裔伤义士之心违天违人霸图隳矣汉皆反是故能成功据秦遗业东制区宇虽数败于外常有关中为旧主缟素以义动天下虽项氏犹存而王业基矣若乃蠖屈鸿门龙潜天汉始降志于一人终申威于四海则萧张之计不亦逺乎余尝论之汉祖犹龙项氏如虎龙虽困而其变不测虎虽雄而其力易摧一神一鸷宜乎敻絶然舣舟不渡留骓报德亦可谓知命矣自汤武以干戈创业后之英雄莫高项氏感其伏  

劒此地因作赋以吊之  

登彼髙原徘徊始曙尚识舣舟之岸焉知系马之树望牛渚而苍然叹乌江而不渡想山川之未改嗟人世之何遽思项氏之入关按秦图而割据恃八千之剽疾弃百二之险固咸阳不留王业已去将衣锦于旧国遂扬旌而东顾虽未至于隂陵谁不知其失路耻沐猴之丑诋乃烹韩而泄怒谓天命之我欺何霸王之不寤嗟乎楚声既合汉围已布歌数阕而甚悲酒盈樽而不御当其盛也天下侯伯自我而宰制及其衰也帐中美人寄命而无处季数遯而不亡羽一败而终仆岂非独任于威力不由于智虑追昔四隤之下风烟将暮大咤雷奋重瞳电注叱汉千骑如猎狐谢亭长而依然愧父兄兮不顾既伏劒而已矣彼羣帅兮犹惧虽霸业之无成亦终古而独步周视陈迹缅然如素听乔木之悲风感高秋之露因献吊于兹亭庻神灵之可遇  

项王亭赋【`有序　　　　　　　宋`】龚　相  

余令乌江之明年职闲讼稀得以文史自娱于是询考境内遗迹将欲验古事察风俗恨其兵火之余故老灰灭无复在者而前人遗迹往往化为榛莽狐狸之区矣独项王亭去古寝逺于邑为近余每登眺焉一日携客至其上读唐李德裕所为赋序楚汉兴亡基乎应天顺人与不则然矣而余尝谓三代以后盖有不仁而得天下者若夫魏晋之兴皆假唐虞称禅代大率怀奸饰诈簒窃取之其实逼夺下至刘裕萧道成之流如蹈一律覆宗灭祀延及无辜可为流涕若杨坚朱温直盗贼尔固不足道也岂非所谓不仁而得天下者哉夫项王之起年二十四不阶尺寸自奋丘陇二年而平秦霸天下废立王侯政由一已虽所为有异于高祖然以曹操司马懿而视王眞伟人也余又览观山川想追骑云集王以短兵接战英勇不衰谢亭长顾吕马童之时其视死生为何如雄烈之气凛凛而在邑人庙祀至于今不怠者岂以王之亡秦兴汉之功大而得失自我不为奸诈簒窃眞磊落大丈夫也哉故余作赋以辨之大抵君子论人或责以备或推以恕非茍然者余岂敢与卫公异也其辞曰  

括苍龚相暇日与客登项王之亭顾览遗迹喟然叹曰呜呼盛哉二世之末天下思叛胜广一呼云起从乱当是时也燕齐赵魏莫不立王梁起会稽亦从民望得孙心于民间为人牧羊立而奉之鼓行城阳虽再破于秦军而秦军尚强梁既死于定陶王怨秦而必亡章邯引而渡河赵旦莫以乞降彼陈余之拥兵亦逡巡而莫敢当王乃震怒眦裂力排宋义晨朝诛之莫不詟悸毁舍釡以湛船示三军之死志果破秦军而杀苏角絶甬道而虏王离呼声震天而动地山陵日月为之蔽亏诸侯人人惴恐膝行辕门而莫敢仰视章邯举军以降焉诸侯将以兵而从之入关不留衣锦东归裂地主约而王将相天下利柄惟我所持何其盛也哉及齐赵先畔汉以兵东转战荥阳陷死摧锋汉虽屡北谋无不同迨垓下之围方急始悟楚人之多从于是慷慨悲歌溃围南出临江不渡留骓报德又何惫也客曰子知楚汉之得失乎不在于兵而在于得人不在于强弱而在于得民心之浅深当其屠咸阳杀子婴火宫室坑秦兵杀义帝于郴阳专主约之不平汉皆反是约三章而去苛法拒牛酒而恐费民封府库谕郡邑而不私其财期在于变秦况萧张佐其谋韩彭将其军无素书之弗用推赤心而示人此楚汉之得失也曽何盛惫之足言哉龚子曰子知其一未知其二古今成败得失是非其间纷纷盖不容喙畧请较之其败者未必皆非其成者未必无可议也嗟夫项王卓伟之才英烈之气使膺天命而有成乃蹉跌而至此若曹操之与司马懿以鬼蜮之雄资盗贼之智尚负且乗而窃神器皆数传而后已或百年而遂毙方戕伏后而尸曹爽抑可见其无君予意其为得失又安足计以石勒之胡雏犹逐鹿于当世不忍效夫数子夺孤寡之非义呜呼噫嘻得则为王失则为虏由魏晋以观之王虽亡兮何负此顾吕马童而谢亭长死生固亦不惧矣彼分香而饮粥又何王之可伍也客遂缄黙相视动魄一客在旁莞然独笑曰二子辩则辩矣然未达夫理也楚汉魏晋茫茫千载是非得失今皆安在哉徒存史牒莫考眞伪自古及今如我与子登斯亭而怅然吊往昔以流涕渔夫樵妇之所经行野老祠官之所祭酹亦已多矣莫得而记也今夫二子踟蹰睇视不忍舍此亦何异临川而叹逝也子独不见夫青山白云长江明月耿耿长存滔滔不絶初无古今之异治乱之别是亦理之所在也于是引而酌酌而醉醉而能歌曰山苍苍兮江汤汤月盈亏兮云飞扬是非得失兮两俱亡頽然而卧兮适乎无何有之乡  

兰亭赋【`有序　　　　　　　　元`】刘　诜  

越州山隂县西南二十里为兰渚越王种兰处也晋王右军谢太傅兄弟数往造焉筑亭其上名曰兰亭永和九年上已日右军与同游者四十一人流觞曲水倡咏其间不能成诗者十六人时方尚以一生死齐彭殇为高右军独有感于修短之数慨然叹老之将至岂以司马氏之偏安不自奋者政坐沦溺于老庄之无为乎观其与谢安石殷深源书其经纶为何如哉而蹉跎出怀祖下兹其所以峻誓松楸也而晋事亦不复振矣呜呼历今且千载无能为兴怀者独知宝其遗帖可慨也作兰亭赋  

道浙江而东下兮澹沙树之云堤莽鉴湖之芜絶兮访古县之会稽青山四列而昈分兮断云曳空而横犀曲水婉而萦流兮急鸣湍之清漪湖柳高而翳翳兮羣莺飞而乱啼吊旧游而榜舟兮得种兰之故基睠羣贤之伊昔兮伟一代之雄姿当春景之浸暮兮暧天宇之和熙造斯亭之修禊兮曰畅叙乎幽情虽其怀之不齐兮乃俱集而同嬉寄飞觞而傲八极兮托髙悰于赋诗或短长之兼就兮或数语而争奇独可疑于献隗之长才兮何乃竟日而无一辞岂欲托于昬冥兮宁甘受于罚巵嗟神州之陆沉兮莽宫门之铜驼自一马之既化兮豢百年之江蛇吊誓江之无人兮落日淡而水扬波洒新亭之囚泪兮邈故陵之山河诚谈之误国兮千载为之悲歌胡当时之悠悠兮玩杯酒以自多览光景之留连兮忽不知其英气之消磨彼诸贤之沦溺兮亦孰知其不可惟右军之懿美兮迥独立乎江左曽内史之足淹兮郁酒酣之磊砢闻广陵之管角兮拥千骑之駊騀慨非才之不如兮怪大钧之谁播指茔楸以为证兮髙出处以在我痛死生之俯仰兮彼岂叹老而嗟衰诚歔欷之有寄兮谅同游之孰知诮东山而为书兮危深源之北师彼其区画之何如兮奈流落而不施嗟千载之不能一嘅兮独以遗墨而见奇彼敬宗之何人兮顾以金石而况之伟虬髯之英雄兮睨六合于一笑曾用舍之不论兮付兴亡于不吊乃睠恋于末技兮死不忘于兹妙炯玉匣之深藏兮徒以为昭陵之祸召作兹赋以为伤兮遡长风而孤啸  

述贤亭赋【`有序　　　　　　　宋`】阎　苑  

黄星既陨火井重炎孔明志在电扫荆扬席卷许洛布四头八尾于平沙之上乃昔人临流感叹之所余慕其风烈而述其德业因名斯亭曰述贤考其阵法则方以八环一而为九马隆遵之以破贼圎以六包一而为七李靖遵之以平虏盖战守处画部伍节制所重者胜所忽者败所以观宏规者仰服指奇踪者称美也且益州分应井络僻在坤维而武侯以区区之蜀莅政至公董武立信贯许国之精诚伸命世之勇略令施竹帛不纩而温律严斧钺不寒而栗方其鹰扬上国虎视中原骁将闻风而夺心壮士望尘而破胆拥精锐之众者坚壁受辱称骨鲠之臣者仗节包羞玩敌于股掌之上措胜于谈笑之间比昔贤则过之责斯人而备矣余构亭于此俾其登之者识常山蛇势知天下奇才壮雄圗之不朽想英风而犹在呜呼天假其年则礼乐攸兴天命有归则智力无用大笔方筹长星遽坠陵谷已迁尚有典型蛮夷虽化不忘武备况今夏贼干常辽人称号冠带遗民杂穷髪之种汉唐故地混茹毛之俗而授钺登坛专长城之寄者节制可忽邪秘殿华阁当方面之权者勤劳可继邪今步游滩上鉴前追往作古赋以述其始终使夔人嵗时歌之不无感慨焉虽然孔明方躬耕之时处布衣之贱倘不遇三顾之主安能纵七擒之酋噫自古英雄之士时命不遇其名湮灭而无闻者惜哉赋曰  

鼎分率土奸贼陆梁孔明布石于平沙之上髙步于大江之傍志驰许洛欲扫荆扬按井字九宫之法本河图八卦之详纵横鱼贯曲折鴈行虽云蛇势实曰龙骧其始也荷写诚于倾盖遂感激而褰裳应云龙之隐隐信鱼水之洋洋其终也酬三顾而不爽纵七擒之所长资一时之谈笑播千载而芬芳况夫才兼管乐政黜申商蜀则冬日魏则秋霜蜀民暖于布帛魏人困于豺狼于是并声东下响应西方折曹氏之牙角挫仲达之锋铓至今秦陇耻其巾帼梁益咏乎甘棠论高节则胜栖岩之入梦鄙负鼎之干汤推治体则萧何为政之咳唾子产遗爱之粃糠量行事则用兵如晋文之示信敎民如周诰之成章观施设则肩舆羽扇以节金鼓木牛流马以代梯航遵节制则马隆以八阵用于晋李靖以六花显于唐宜其斩王双而走郭淮杀张郃而辱宣王吁哉饮渭之龙随天数而已没吞吴之蛇如宝气而难藏所以余威逺振遗迹尤彰忠义抚劒而叹息英雄沾襟而感伤戌夷怀德而缟素士民追昔而蒸尝余徘徊滩上不见鵞鹳变变蛇央央但觉双魂失宅三甲负芒瞿塘风急起波声之呜咽巫峡雨散连天际以凄凉纵使秦云变色鲁日回光竟与草木同朽皆无益于兴亡  

琼华岛赋【`有序　　　　　　　元`】郝　经  

嵗癸丑夏经入于燕五月初吉由万宁故宫登琼华岛徜徉延竚临风肆瞩想见大定之治与有金百年之盛慨然有怀乃作赋焉其辞曰  

楛矢飞燕辽倾宋奔中夏壮观萃于金源郁天居之宏丽开陆地之海山忽陵飞而阜走见虎踞而龙蟠建瓴水于河朔浩不知其波澜沉沉覃覃旋坤转干赤城紫府幻出尘寰粤惟琼华之一岛突兀乎其间昆仑之顚海风怒掀劈涛头而迸落结水面之青莲岩岩磐磐僵立孱顔嶷如鼇头冠日观而却走伛如鳄背负月窟而横高寒瑶光楼起金碧钩连断霓饮海颉地颃天华阳九州之尘辽海百年之蕴烽涌烟塡庆云佳气郁郁芊芊时属清平天下晏然倒淮南之戈而荆楚帖崩统万之角而安西安神武不杀而日趋于平泰信誓既结而无事乎开边明珠白雉不召而防至蒲梢騄耳无用而复还一人高拱于其上无所为而乐穆清之燕大臣优游于其下无所为而兴礼乐之盛万物钧化而无间四海被泽而不偏风俗既厚纲纪日完财不聚而富刑不用而措政不更张而治士不作聪明而贤民日迁善而不知其所以然而然嶷嶷乎魏孝文骎骎乎汉孝宣宜乎于此乐天下之乐轶迈往而追羲轩收万方之瑰诡尽九土之纤妍纡青云之环佩奏钧天之管弦御长风于絶顶访蓬壶之飞仙开八荒之寿域正一气之陶甄跻斯民于仁夀而君臣与焉挈斯民于遂乐而君臣享焉涵浸醲郁上格于天舒愉粹畅下达于泉济济洋洋殆三十年见始终之全倏九龙之飞去堕神鼎于羽渊宗沉社偾而乃屡迁虽则屡迁竟不能永其传功如是德如是不克负荷一举而弃捐孰为之司而使之然涸金源于汴蔡卧一岛于苍烟悲风射关枯石荒残琼华树死太液池干游子目之而兴叹故老思之而泪澘葢余恩遗烈膏于骨髓着于肺肝虽死而若生虽亡而若存有与析津同沛箕尾共骞者虽曰假山而实德山也彼虐政虐世昬君暴主以万人之力肆一已之欲刳吾乾坤秽吾山川虽曰石山而实血山民欲与之俱亡卒聚而歼旃宁不愧于兹焉  

三公山下祠赋【`有序　　　　　魏`】孙　该  

赵国元氏县西界有六神祠吾观其一焉在陉山之阳即三公祠焉崇堂既峻危阁造云櫺轩临万仭之壑土木被丹藻之华是时寓目永日夕宿东序召彼故老讯之旧典云栋宇初兴七十载三台耀灵实降甘雨夫山以有形为神神以无形为王若乃歊蒸于上雷动于下公田禳于多黍嫠妇利其滞穗亦兹邦之所以报历叶不辍也于是援笔作赋昭神灵之有慿壮夏屋之丽其辞曰  

坤作地势恒岳吐精布濩磥啓上秀太清三后赞事雨师不宁有渰凄凄润我羣生先人谅德图象垂形考之旧史典谟无声  

三公山下神祠赋　　　　　　【`晋`】杨　该  

南极郁纡飞龙在天太一白石巨灵据山二后殊位惟公在焉下则归云蓬勃緑水流离争湍趣戾冲石会谿高岸为谷峣阻防梗林奈条逼途迮蹊行者息驾步趾于斯陟大岿登岑冈逾爽垲历朝阳晔华殿之显敞覩应门之将将神木郁蓊百堵周乎洞房进排阊阖顾盼灵堂聚楹列峙丹饰煌煌千栌浮跂夭矫腾骧累层岌嶪齐载长梁敷山藻于前棁缀榱桷以采章文绮雘其纷鳞洪葩晔以波扬尔乃逡巡降趾游坐东厢日不逮昏炎燎已光县宰致祀嘉旨备详隂祚显应徧泽圻疆普此士女乐彼丰穰  

谒漂母祠赋　　　　　　　　【`明`】程　诰  

嵗中吕之初律兮余背江而指淮扬风帆以北迈兮越重湖之激豗睇楚城之嶫兮聊弭棹而徘徊嘅漂母之不复作兮腼王孙而谁哀于是历弥迆以谒祠兮思独抑郁而莫裁栋甍新以垩饰兮垣道旧而倾颓檐羣噪以聚雀兮碣厚积而封苔俯芳皋之广衍兮注长河之邅回渔人纷其钓罟兮行旅骛以往来当其受辱以寄食兮固亦碌碌之庸才何兹母之洞鉴兮识智杰于尘埃岂一饭之望报兮寔乃周急之素怀茍谓千金为母荣兮曾曷足以知此哉  

忠爱祠赋【`有序　　　　　　　明`】李东阳  

南昌王公得仁在汀州历府经历推官有惠政适邓贼作屡着奇绩且尽瘁成疾以死汀人作忠爱祠以飨之东阳从公之子今翰林学士大韶先生观碑传诗颂诸作得公遗事为详因托客语赋其事公之先本谢姓中更变故学士先生始请于朝而复之然汀之人犹称公为王侯今王侯云者为汀人道也其辞曰  

客有出中朝使南服诹民风访邦俗过临汀之墟驻龙山之麓见祠宇之巨丽睹亭碑之高矗乃剔藓挥垢睨立而读之读未既有父老数辈提幼携穉脔载榼酒盘兼豆荔趋跄升堂伛偻伏地载拜而兴潸焉出涕客召而问曰尔何为者父老曰噫此吾故侯也壬子之秋侯来宦游二十八年自幕登州忠在社稷爱流海陬人亦有言靡德弗酬客曰可得闻乎父老曰昔者旱魃狂舞饥民噭謈籴价屡减巡车继膏睂我为颦躯我为劳慰我苍黄归我逋逃民之戴侯若襁若褓嬖人肆骄侯语谔谔虣卒施虐侯法岳岳颓厦木柱中流砥崿撼之不可动麾之不可却民之赖侯若堕得绠若病得药两造具狱羣辞交挐侯居其间左牒右书微入芒颖细穷锱铢讷喙雄吐寃怀奋摅民之遇侯若毙而苏若乃山谷啸潢池沸蹻夔魖走魑魅羽书驰飇脑血涂地驿路夜断空城昼闭沥溲为饮煮革为食涂多饿胔官有余积侯发公粟若啓家笥愚民被胁从恶如逝侯谕福祸若诲子弟乃翼戎官驱死士扬义旗操利器军门一袒从者如猬喊震山裂雄翻海颲临阵贾勇鬬帷授计摧坚夺心诱降断臂应之者竹破触之者瓦碎盖将乗胜长驱刻期取质献馘明堂铭功金匮而鵩鸟外至营星下坠九原有知饮恨而毙噫嘻悲哉乾坤茫茫嵗月如驰我耊我耆昔侯童儿或殒戈兵或亡馑饥其幸存者散为流移我田我庐我食与衣朋从戚游孙怡子嬉彼活我者非侯而谁我不祠侯而又谁祀哉客乃俯而颂仰而叹曰呜呼孰不民社传舍是迁孰不冠裳皆素而餐内积怨府外生衅端或瓦石相哗或簿牒交喧或面背殊相或死生异观故貌定止水事穷盖棺忠爱哉王侯虽千百世其无谖于是父老皆欷歔怅望若有感于斯言也有歌于庭者曰汀之山兮谁使为岑汀之水兮谁使为浔侯之德兮高且深爱而不见兮伤我心又有和者曰汀之材兮露为沐汀之田兮雨为沃侯之德兮安报嗟汀之民兮匪伊草木客乃重为叹曰吾闻谢起江左德门是望王出太原槐阴载堂人定者天胜功厚者直偿培之丰者末则茂浚之深者流则长观物理之有数信侯门之必昌归而访之则侯之子已立于玉堂之上矣  

屈原宅赋　　　　　　　　　【`宋`】晁公遡  

余入蜀之初尝至于秭归之山有渔者过焉指其墟中而告余曰此吾三闾大夫之故居也余闻而异之问途而往观焉则羣山连緜若逺若近风云渟滀不见其境于时秋也霜降气肃月光益明风林水麓之影相乱而大江之声若敲金击石泠泠然其可听也而所谓屈原之居则无复可识吾想夫牛羊之牧其上而樵苏之不禁也久矣而彼渔者何自而知邪余观于屈原之前者有唐叔之苗裔袭霸主之遗风方示侈于天下筑虒祁之新宫倾四封以来会贺匠氏之奏功其玉帛之容焜燿于下而环佩之音铿锵于中固已为诸侯之雄也自后强君桀主日益侈矣东西五里南北千步采玉砂以莹础布金椎以隐路者秦之骊山阿房也璧门凤阙上栖金爵缭周墙以百里而终南泰华之气上下而交错者汉之长杨五柞也嘉木崇冈蔽亏杳冥而珍台闲馆间见层出于幽深者唐之玉华九成也方其作而未毁固极侈以増丽五都之豪杰足留而目注者彷徨而不已然而千载之后皆漫灭而不纪又况屈原之宅哉自沉沙之告终凡几易于星纪观陵谷之迁变想丘陇其已毁而后之人犹于荒榛野蔓之间求髣髴于田里而谓屈原之在是也噫吁悲哉独何为然岂五方之异俗惟楚人之为贤秦晋汉唐之址已泯絶而无有至于此而独传考厥族之所托实祝融之世臣能遗迹于不朽矧郢中之旧京然今也平原旷野上下禾黍九疑云梦之间水波烟云之容轮囷浩荡而弥漫于九土其章华之馆兰台之宫亦不知其处所矣予于是瞻怅久之然流涕而后知名节之可尊而富贵之为不足恃也渔者闻而笑之曰子眞知吾三闾大夫者欤观此荒芜寻常之地岂昔者所以被放逐而不忍去者也闻其始也渔父语之而不从其终也宋玉招之而不来卒自葬于鱼腹邈神游于九垓曩云懐乎故都今何不少留而徘徊也余曰封狐雄虺象蚁壶蜂层冰积雪流金烁石之域当凛而夏宜燠而冬生于四方为物之凶然吾知其为异可前备而不逢惟楚国之众士实同质而异心吾不量其有毒故见放于江滨然则彼可畏欤此可畏欤虽渔父之见告使扬其波焉如诵招魂之哀些亦小智而大愚所以赴江流而不悔其何爱于弊庐  

屈原庙赋　　　　　　　　　【`宋`】苏　轼  

浮扁舟以适楚兮过屈原之遗宫览江上之重山兮曰惟予之故乡伊昔放逐兮渡江涛而南迁去家千里兮生无所归而死无以为坟悲夫人固有一死兮处死之为难徘徊江上欲去而未决兮俯千仭之惊湍赋懐沙以自伤兮嗟予独何以为心忽终章之惨烈兮逝将去此而沉吟吾岂不能高举而逺游兮又岂不能退黙而深居独嗷嗷其怨慕兮恐君臣之愈踈生既不能力争而强谏兮死犹冀其感发而改行茍宗国之顚覆兮吾亦独何爱于久生托江神以告寃兮冯夷敎之以上诉历九关而见帝兮帝亦悲伤而不能救怀瑾佩兰而无所归兮独惸惸兮中浦峡山髙兮崔嵬故居废兮行人哀子孙散兮安在况复见兮髙台自子之逝今千载兮世愈狭而难存贤者畏讥而改度兮随俗变化斲方以为圆黾勉于乱世而不能去兮又或为之臣佐变丹青于玉莹兮彼乃谓子为非智为髙节之不可以企及兮宜夫人之不吾与违国去俗死而不顾兮岂不足以免于后世呜呼君子之道岂不全兮全身逺害亦或然兮嗟子区区独为其难兮虽不适中要以为贤兮夫我何悲子所安兮  

屈原庙赋　　　　　　　　　【`宋`】苏　辙  

凄凉兮秭归寂寞兮屈氏楚之孙兮庸之子伉直逺兮复谁似宛有庙兮江之浦予来斯兮酌以醑吁嗟神兮生何喜九疑隂兮湘之涘鼓桂楫兮兰为舟横中流兮风鸣厉忽自溺兮旷何求野莽莽兮舜之丘舜之墙兮缭九周中有长遂兮可驾以游揉玉以为轮兮斲冰以为之辀伯翳俯以御马兮皋陶为予参乗惨然愍予之强死兮然涕下而不禁导予以登夫重丘兮纷古人其若林悟伯夷以太息兮焦衍为予而歔欷古固有是兮予又何怪乎当今独有谓予之不然兮夫岂柳下之展禽彼其所处之不同兮又安可以谤予抱关而击柝兮予岂责以必死宗国陨而不救兮夫予舍是安去予将质以重华兮蹇将语而出涕予岂如彼妇兮夫不仁而出诉惨黙黙予何言兮使重华之自为处予惟乐夫揖让兮坦平夷而无忧朝而从之游兮顾予使予昌言言出而无忌兮暮还寝而燕安嗟平生之所好兮既死而后能然彼乡之人兮夫孰知予此叹忽反顾以千载兮喟故宫之颓垣  

双庙赋　　　　　　　　　　【`宋`】孔武仲  

出睢阳兮荒残蹊草之间览双庙之遗踪兮啓髙堂以纵观彼巡逺虽异人兮忠壮同发乎心肝英灵超其已邈兮顾形魄犹凛然昔天宝之不道兮履阽危以为安置庸相于庙堂兮养逆臣于边关胡雏朝发于范阳兮烽火夕照于长安沧溟横泄而莫御兮漂九州以为澜惟梁王之旧都兮俯淮泗之惊湍当兵革之几消兮矧壁垒之不完徒死节而相誓兮胥肆力乎艰难以九拒却九攻兮顾虑画之已殚及兵尽而食穷兮虽智勇其何言腰领横分于刀机兮支节播弃于丘原生城守而死庙食兮越至今几年而望之者怵愓兮过之者盘桓使懦夫有立志兮此伯夷之所以为贤如二公之风烈兮宜闻之者勉旃夫威刑者人之所惮就兮禄利者人之所喜干矧鲸吞而虎攫兮如思明与禄山独忼慨以不惧兮持初志而愈坚眎白刃之来临兮犹蝱雀之过前洞观历世兮鲜或能然以孔光之素贵兮犹折节于莽贤偷荣耀于一日兮甘丑辱于千年生为谀臣以终身兮死为怯鬼于黄泉聊举隅以善喻兮非更仆之能宣我思古人兮徒涕泗之涟涟  

宝鹿赋【`有序　　　　　　　　元`】任士林  

成宗皇帝临御之明年陞奉化县为奉化州于是始兴复文公书院于宝鹿之阳既成假祠吏任士林赋以落之其辞曰  

纷万山而越行兮气蜿蜒以冲融东赴海而将穷兮势纠结以益隆又折鄞而东行兮有开元之故封出云南之廿里兮摘青櫺于秋风斸华顶之右股兮乃益崇其西墉叱太白其逆走兮柱南山而膺空下广衍兮为畴为丘中疏瀹兮为洄为流忽宝鹿其隆起兮实雄枕乎一州喧豗于释子之钟鼓兮屈辱于牧竖之蓑笠又不知白云苍狗几变幻兮而春忽秋也木偃蹇其独卧兮而秦封之不受固将叩其据于混沌也花摧折其特芳兮而移根天上之年暸乎其犹可问也于是访昔人之所庐兮得嘉定之故址察鸢鱼之上下兮收端倪于天地乃薙蓬藋乃断松梓栋突兀其凌云兮门洞开而出日水抱曲而吞江兮玉横陈而架笔羌紫阳之旧祀兮有白鹿之初训瞻申申之燕居兮立青青之彦俊以游以息以讲以习时风乎其咏舞兮曰微吾其谁归日弥尽其钻仰兮亶卓乎其如立噫嘻道不择地而存兮地不择胜而尊蹈广大兮精微之用着宅高明兮中庸之体具倘从事于斯文兮其有考于废兴之故  

峡山寺赋【`有序　　　　　　　唐`】沈佺期  

峡山寺者名隶端州连山夹江颇有奇石飞泉回落悉从梅竹下过渡口至山顶石道数层斋房浴室渺在云汉神龙二年夏六月予投弃南裔承恩北归结缆山隅周谒精舍为之赋焉  

峡山精舍端溪妙境中有红泉分飞碧岭若乃忍殿临岸禅堂枕江桂叶薰戸莲花照牎银函狮子之座金刹凤凰之柱野鹿矫而屡驯山鸡爱而频舞千层古龛百仭明潭幡灯夕透杖鉢朝涵炎光失于攒树凉风生于髙竹仙人共天乐俱行花雨与香云相逐法侣徘徊斋房宴开心猿久去怖鸽时来走何为者窜身炎野旋斾京师维舟山下稽首医王誓心无常向何业而辞国今何縁而赴乡岂往过而追受将来愆而预殃即抚躬以内究幸无慝以自伤心悮辱而知忍迹系穷而辨方嘉尔来之放逐为吾生之津梁  

登眞兴寺楼赋【`有序　　　　　宋`】苏　辙  

季夏六月子瞻与张户曹琥同游眞兴寺晩登寺后重阁南望连山如画山前有白鹭十数杳杳飞去东南望五丈原原上有白云如覆釡慨然思孔明之遗迹作书与辙曰可以赋此赋曰  

涉六月之徂暑兮遡秦川而逺望楼冯高而蘧蘧兮日将薄乎西方牛羊相从而下来兮孤烟特起于苍茫南望连山之参差兮奔走相属而腾骧桀嶪峩其雄高兮惟太白与南岷林阜蔚以扶拱兮浩合沓而穰穰若羣马之相追逐兮忽郁怒而狂章骈交首以磨颈兮纷絶驰于四方日将八而山隂兮天黝黝而茫茫淡平云之凝碧兮白鹭归以翱翔袅乎其弥逺兮声断絶而复扬眇将没而犹见兮飘若仙人之不可望旷羣归于何所兮徂南涧之泱泱回东望夫修陆兮隐高原曰五丈思古人而不可见兮涕横流以浪浪云坱圠其不起兮若覆釡而在上嗟一日之所见兮盖千变以异状忽已去而莫执兮夫岂胜乎追想强驰词于千里兮増异日之惆怅维古事之亦然兮偶一世之所向非有意于求慕兮徒今世之追赏虽孔明其何益于五丈兮使无原其忘亮览川原而思古兮怳亡弓之遗韔  

## 御定历代赋汇卷一百十一  

览古  

登橹赋　　　　　　　　　　【`晋`】欧阳建  

登兹橹以遐眺辟层轩以髙盼仰天涂之緜邈俯平原之旷衍嘉苍春之令节恱和风之微扇旁观八隅周览四垂面孤丘之峻峙阻曲岸之修崖植榆楸以成列插垂柳之参差寓目忽以终日情亹亹而忘疲  

登龙冈赋　　　　　　　　　【`宋`】傅　亮  

静潜处以永念聊驾言以冩忧防旭露而夙轸税余辔于龙丘南临平隰西际荒畴比宇连甍幽榛四周眺江都之广澨究川陆之廻修羡翔羽之嬉林乐緑苹之在流乘清漪以泛滥翳稠枚而命仇信遂生之有所何怵迫于人尤  

山阳城赋【`有序　　　　　　　唐`】刘禹锡  

山阳故城遗趾数雉四百之运终于此墟裔孙作赋盖  

悯汉也辞曰  

我止行车霣涕于山阳之墟是何苍莽与惨悴舂陵之气兮焉如踣昌运于四百辞至尊而伍匹夫有利器而倒持兮曽何铓刃之足舒懿王迹之聿基曁絶维之再敷邈汜阳与鄗上恍蛇变而龙摅痛人亡而事替终此地焉忽诸嗟乎积是为治积非成虐文景之欲处身以约播其徳芽迄武乃获桓灵之欲从心于昏爇其妖焰逮献而焚彼伊周不世兮奸雄乗衅而腾振物象摧以易位被虚号而阳尊终势殚而事去胡窃揖让以为文呜呼维神器之至重兮如山之不骞使人得譬乎逐鹿固健歩者所先谅人事之云耳孰云当涂之兆也自天乱曰久矣莫可追升彼墟兮噫嘻独遗武兮眙后王之元  

登故宜城赋　　　　　　　　【`唐`】萧頴士  

升彼墟兮遐眺荆江迩瞩樊沔頽沲以隐嶙攲缺而防嵼野茫茫其靡极何人户之单尠怅青春兮始交又白日兮将晩悲世事之艰阻慨征途之未返凭寒皋以尽目究林莽之深浅烟回起于残燎鸟羣飞于絶巘曽是感时而恋旧孰不酸辛而僶俛也矧乎寓县乖剌关河阻遏去枌榆兮地表离骨肉兮天末涕横堕以若注怀永痛其如割悠悠苍天不日不月曷其有佸抚艰勤之此土偶四海而承平方神武之君临尚未遑于戢兵警山戎之外虞重燕代之专征罄帑藏之实穷千甲之精陆隘幽冀水塡沧溟其为盛也入师长于庶僚出董率于连城冢妇降于王姬余子超乎正卿睚眦则浃日诛夷攀附则累嵗尊荣玉帛车舆钟鼓台亭焕赫而铿鍧三十年中初不戒其满盈终大都之偶国逸漏网之奔鲸溃乱河淇防刘汴荥覆东洛隳陜坰抗靡坚阵守无完营呼吸三旬遂至乎上京爟燧烛于王宫潼关为之昼扃旣而将吏逋窜烝民骇防崩腾郡邑空阒闾闬荒凉我汝颍牢落我睢涣傅置载驰于商邓兵符荐集于淮汉彼邦畿之尹守藩牧之垣翰莫不光膺俊选践履清贯荣利溢乎姻族繁华恣其侈翫或拘囚就戮或胥附从乱曽莫愧其愚懦又奚闻于殉难甚乎昔先王之经国仗文武之二事茍兹道之不坠实经天而纬地邦家可得而理祸乱无从而至今执事者反诸而儒书是戏搜狩鲜备忠勇翳郁浇风横肆荡然一变而风雅殄瘁故时平无直躬之吏世难无死节之帅其所由来者尚矣不其哀哉变之始也予旅寓于淇园初提挈而南奔崩波滑台逼逬夷门亡车徒于鼎城摈图籍于轘辕背维嵩遵汝坟迥环乎郏叶飘泊乎穰宛嗟嵗聿之云暮结穷隂之凅冱市萧条以罕人盗充斥以盈路微奔走之仆御有啼呼之幼孺川层氷而每渉涂积雪而犹歩昼兮夜兮曽莫解于驰骛惟寝与食曷尝忘于恐惧略南乡之左鄙凌北津之劲渡伟夫岘首之为鎭也凌隅百雉危甍万井森松篁之荟蔚划街以周整前山萦依而秀拔斜汉杳映以清迥秔稌蔗橘杂荆衡之蓄桑麻黍粟侔冀魏之境汉之盛也移南国之冠盖晋之衰也为北门之捍屏今方岳之仁明惠久要于平生幸羁旅而获宥旋载笔于戎旌陪后车乎南纪俨四牡以专征历隤墉而讯诸乃楚鄢之遗城昔汉皇之标季间诸侯之释位闻景升之是牧叹兴废于兹地其后绥怀劲楚抗衡强魏雄九域以髙视为一方之所庇亦谋猷所赖而致也于时宼盗蜂聚生民失土贤虽避世才亦择主有卧龙之竒英视江汉而胥宇遭刘后之侧席聿畴咨于草莽若游鱼之在水尚三顾而后语其始也亦将棱威汉沔用武荆楚俟时观衅终然义举然后包并河洛荡涤陈汝迎帝配天不失厥序旣中流之顚覆故宏算而乖阻信云长之寡谋亦天命之弗与犹复廓卭峨之险奋賨濮之旅铺敦陇阺震慑关辅致中原于旰食振衰汉之遗绪洸洸乎俾千祀而景慕宜其易名于忠武不其伟欤方其躬耕汉渚独咏梁甫轻夫管乐莫之云许伊唱髙而和寡亦惆怅于前古道不同不相为谋斯之谓矣荆云兮蔽亏朔鴈兮差池云有回兮鴈有归嗟予行兮怆迟迟谅穷愁兮莫谖虽九醖兮奚施  

登临河城赋【`有序　　　　　　唐`】萧颖士  

亡舅孝亷元君才髙位下一命屈临河尉寻遭风瘵有加无瘳忧悒迄逾一纪故不复仕而风标俊杰文史清隽则君所着别传详矣舅于予有敎授之恩只辞片字皆资训诱旣而射策桂林校书芸阁首为知已名称舅氏之力也天寳元年秋八月奉使求遗书于人间越来月届于临河之旧邑览物増怀然有赋羊昙是日独吟零落之篇周翼终身宁亡吐哺之爱辞曰  

登孤城兮见河水之漫漫城有隍兮水有澜歘翻覆无端俯崇墉兮辛酸心断絶兮河水之干借如韩伯怀恩羊昙念昔追北渚之曩饯叹西剡之忽觌曽一顾而不忘况仁深与密戚也惟佩觿之弱嵗荷哲舅之矜怜枉月旦之殊品超等夷而独偏过虽小而必诫善无微而不甄备润身之黼藻闻染翰之蹄筌岂期文嗣作者价参时贤谬昆墟而比玉滥蓬岛而懐铅匪舅徳其焉尔谅师资乎在焉痛才髙而位下悲道悠而运促甫一命于兹城蹇无媒兮窘东傃层飇而坠羽凌永路而倾轴悼晋竖之行深哀秦良之莫赎昔自公而暇豫陪作赋于兹楼懐一纪以如昨怆今晨而独游俯萧条之邑里对零落之徂秋旧馆凄其在目长川逝而不留徙临风而挥涕孰知夫四望可以销忧者也  

吴故城赋　　　　　　　　　【`宋`】张　耒  

乱吾舟兮大江夕余济兮樊口登武昌之故墟吊西门之衰柳出东郊而南眺访遗域之培塿嗟颓墙之迤靡半已平乎耕耨杂溪涧而沮洳稻冉冉而时秀曰是吴王之故宫兮昔孙仲谋之所有当汉之委地羣凶聚而啄剖伟紫髥之永图独穴据乎江右岂无意于雍洛易虚夸为善守观其作都于武昌夫何险阻而即安是为大江之上流兮于备敌焉不繁顾诸将之凡才岂袁曹之敢班欲身当中原之一靣兮事便时利一苇济乎涛澜当是之时两观万雉缥阙应门内拥燕赵之容外屯貔貅之军笙磬鼔钟之喧阗旗斾车马之缤纷固已包防川泽震耀山原安知夫千载之后陵谷易位夫何遗珠与弃玉顾此遗墟之将圮于是与客休于祠宫披樵苏之微路嗟牛羊之入室固牲酒之不具与客愀然三叹而去  

过骊山赋　　　　　　　　【`唐`】徐　寅  

六国血于秦秦皇还化尘尘惊而为楚为汉路在而今人古人但见愁云黯惨叠嶂嶙峋时迁而金石非固地改而荆榛旋新愚闻周衰则避债登台秦暴则焚书建国贵蝼蚁于人命法豺狼于帝徳两曜昏翳九园倾侧扶桑几里我鞭石以期通溟海几重我驱山而要塞惨惨穹嗷嗷七雄三农百谷以休务淬铁磨金而献功九川病万室空韩赵魏以交灭楚燕齐而坐穷家有子兮谁得孝国有臣兮争敢忠九野分将焉作兆民之主诸侯吞尽方行天子之风星陨九霄城长万里血染草木肉肥蛇豕将欲手挂天纲足挑地纪拙虞舜而矩唐尧汚殷辛而长夏癸祸从殃催川揺岳摧金陵之王气顿起蓬岛之宫娥不来黔首求主苍旻降灾天汉之龙髥倐断沙丘之鲍臭谁猜魑魅诸夏腥羶九垓于是宅彼冈峦兆斯陵阙犹驱六宫以殉岂言蔓草之萦骨嫌示俭于当时更穷奢于旣殁融银液雪疏下地之江河帖玉悬珠皎穷泉之日月嶫嶫层层不骞不崩斯髙之防舌方滑刘项之云雷忽兴轵道一朝玺献汉家之主骊山三月火烧秦帝之陵今则草接平原烟防翠岭想秦史以神竦吊秦陵而恨永华清宫观锁云霓作皇唐之胜景  

骊山伤古赋　　　　　　　　【`唐`】郗　昻  

天生蒸民而树之君夫为国者当建宗社广敷声敎尊其威灵俨其容貌其惠也逺泱其仁也普悼言静而可以底绥言动而无所屈挠令四海惟精惟一俾万人是则是效安有临伐木而弃其斧将渉水而投其棹童子犹知其不可况天下之龙豹初虎视八荒鲸吞六国攻必取战必克所徃而枭其渠帅所敌而断其衔勒起翦之功逞苏张之诈塞招星纪之南伐天街之北赏尉缭以为忠谠诛文信以为残贼将大寳而康宁谓神仙之可得一何壮哉及其浮江沉璧登山纪石征茅蒙为却粒之符遣徐市为求眞之客殚人力为驰道铸兵刃为金狄方欲肆其暴露方欲穷其辙迹郁兴闾左之徭大起阿房之役亦所以坑其儒士亦所以燎其经籍闻祖龙而匪寤逢巨鱼而必射不知望夷之兆未覩沙丘之厄又何谬欤天降圗録言勦其辜恶贯已盈祸胎必膴载鲍之气俄彻梦神之应聿徂意靡察于妖子尚劳师以备胡人且愍于防将我独怜此扶苏废至尊之丕烈任奸邪之逆谋将欲称始帝而历万代卒宗灭而身屠王禄尽矣谁定其危天之所坏人不能支旣同信于望夷安肯从于悖斯生且替其遗命死徒华其为呜呼骊山之隧其庸几年上周五里下锢三泉罄珠玑之布濩尽金石之雕镌匠人劳而不偿反生埋于鬼埏狐穴而尘积牧竖焚而火连嗟拔山之壮气成拱木之寒烟享祀辍矣畴相恤焉百二之襟带莫守数仭之丘坟巍然何徳之衰絶伯翳之余业何力之竞为刘炎之着鞭枝叶将落本必先顚苕折巢覆胡能卵全是知不有废也后王安得而处旃  

劒池赋【`有序　　　　　　　　唐`】李徳裕  

余届涂丰城弭栮江渚问埋劒之地则有池存焉感其至灵之物亦有沦弃非遇识者无繇振发虽人亡劒去而故事可悲因维舟俄顷为此赋云  

天地鬼神龙泉太阿光耀时促沉埋日多徃昔紫气冲星时人莫识吴已亡而气存寳乃隆于敌国旣精感而上逹当龙变而不息未遭风雨之防尚假雷生之力岂通塞之有时何显晦而难测我不自振掘之而得虽潜朽壤之中靡受莓苔之蚀诚宜英主用之提携指挥内以靖诸侯外以服四隅为东序之秘寳备有国之光仪一见留于邑长一获佩于台司始谓伸于知已终乃屈于不知旣而长鸣玉匣跃入涟漪化锋锷兮奋迅焕精光兮陆离垂尾沧波断鲸鲵之族矫首清汉詟江海之祗昔时在狱今成废池寳常弃于兹地人载怀而孔悲况乎耶溪水涸赤堇山闭巧冶旣没作者旷世风胡已逺壮武复逝斯物傥存知者谁氏惟人代兮去不留嗟双劒兮焉可求  

三良冢赋【`有序　　　　　　　唐`】阙　名  

鲁文六年秦伯任好卒以子车氏之三子奄息仲行鍼虎为殉皆秦之良也国人哀之为之赋黄鸟君子曰秦穆之不为盟主也宜哉先王违世犹贻之法而况夺之善人乎是以知秦之不复东征也秋季月吾西游汧渭出于岐雍之间于古道傍得三良冢心甚哀之涕泗者久之而去辞曰  

昨宿岐城晓渉渭东霜凌雪结飞沙乱蓬中野踌躇届此古墟野人曰即车氏之冢方驱驾班如久而咤曰吾尝读旧史矣古者秦氏大于穆公出师则宁东夏用贤则霸西戎大邦服其礼小邦畏其雄谋已集战亦武不能勤王不为盟主者何居以灭天之良防人之特百夫仰系一朝而踣可哀也哉宛其三子遭时迍邅主已即世身皆靡全指冥茫而为期抚昭世而坐捐方惴惴以临穴且哀哀而号天从有言于寒原莽荡千里回眺无垠上刺衰徳下复幽魂挂骖垅树脱劒山门掇野芳以为荐汲行潦而樽矧今情之犹悲谅古恨之潜吞死而不作吾谁与言代事浩溔人寿尔天言念君子中心悄悄哀生人之长恸赴永夕之莫晓归去来不可留且悲吟于黄鸟  

哀三良赋　　　　　　　　　【`元`】杨维桢  

访西戎之霸国兮历岐丰之故疆过槖泉之古墓敬有吊乎三良曰子车氏之伯叔实百夫之称特旣委质以事君兮虽杀身其不惜然君子有不死兮死不以其私贵以义而制命兮矧命乱而不治感一语以自信兮誓九土以同归哀三仲之称良异乎颗之从违何嗣子之弗君兮又驱良而无遗百七十人之同死兮不啻俑而腐之虽戎索之陋风兮亦秦人之家法伤王灵之不振肆诸侯之专杀后骊山之从事兮海鳬鸟以深藏诏后宫以从死兮知秦徳之不长呜呼古无殉死兮秦实不仁良不可赎兮徒百其身黄鸟兮嘤嘤哀良之死兮不如无生临深穴兮穴已平霜露防兮天无情些吾文而敬吊兮激天籁而悲鸣  

沉碑赋【`以陵谷久迁名　　　　唐绩终在为韵`】王　棨  

元凯立功铭其始终欲播美于万年之后乃沉碑于一水之中剖彼贞姿余烈必期乎不朽藏斯濬壑垂名庶及于无穷岂不树佐晋之洪勲立吞吴之巨绩思后世以不显俾中心而是惕将纪乎竹帛时移则令闻应亡若铭以盘盂代异而嘉声恐寂然则千古无坏双碑可凭博约之辞旣着雕篆之功亦兴有美皆述无劳不称一则置彼髙山谓髙陵为谷一则投兹深水惮深谷为陵且言曰水以柔而虚受石以坚而可久虽此隐而彼见彼若泉而此阜不知我者笑沦弃于目前庶知我焉谅昭彰于身后旣而凭岸爰举临川载倾逆洪涟而星落殷白浪以雷声始观其文徒谓忧于没齿终窥其理方知叶于流名由是影动深泉响连通谷莫不詟波神骇水族灵将负以股战阳旣览而心服尽惊是日误堕泪于斯源却想他时阅色丝于谁目至今五百余年英声自傅沔水之恩波尚逺岘山之岚翠犹鲜但觉潭边春尽而遗芳不歇更怜川上时移而茂躅难迁然则伊尹之作阿衡姬公之为太宰迈古之芳猷克着迄今而英风未改是知事若美于一时语自流乎千载亦何必矜盛烈沉丰碑欲功名之长在  

磨崖碑赋　　　　　　　　　【`元`】杨维桢  

招猗玕之聱叟兮访古迹于岐阳瞻穹崖之桀立兮摩万仞之青苍俨鬼灵其呵防兮曰颂中兴于大唐观其森钩错画兮蛟龙蟠拏严辞密义兮日光玉华燕许旣仆兮韩李未葩去雅未逺兮光价倍加当天寳之末路兮豢防儿于虎穴防渔阳之剽兵兮积潼关之战骨蹇青骡以西狩兮疲马嵬之茍活钊旣犯于怒锋兮环又何尤乎汚血嗟灵武之収兵兮何履位之仓皇祚殆危于赘旒兮机不间于毫芒茍执温凊之小节兮不匹马而北方则千麾而万旟兮肯复致忠于耄荒咨李郭之猷谋兮殉巡逺之大节成王翼其小心兮尚书奋其英烈羌恢复之不时兮伟四三之俊杰拥夹道之黄发兮复见唐之日月瑞黄河之清流兮凯京师之汗血迎上皇以来归兮嘑长庆之叹声歘南内其不祥兮起膝下之天兵使权臣其鼠变兮何李父之贷刑嗟豺虎于厥家兮又何律君臣于虏廷此残碑之堕泪兮与冻雨而交零至考颂以论体兮垢磨石之小玼用鲁史之笔法兮寄清庙之歌诗挈大唐之罪案兮异琼琚之赏辞宜后来之墨客纷石刻之是非也乱曰已矣乎国不贵于无难兮难贵圗于未形五王持兵兮唐室再兴胡封豕之复豢兮撼蟠李其几倾幸六圣之遗祚兮复銮舆于两京穹厓齐天兮侔徳武丁臣结作颂兮佐唐光明呜呼休哉配迹风雅兮制作如经绘日月之重光兮垂天人之休声希吉甫以作颂兮又何羡乎臣结之铭  

曹娥碑赋　　　　　　　　　【`元`】杨维桢  

昔湘累之徇国兮甘以死而伤生身虽殒而心不惩兮同楚野为国殇夫何娥之眇躯兮亦前修之允蹈彼忘死以为贞兮兹捐躯以为孝惟娥之烈烈兮曾稚年之未笄当吾父之善泅兮习婆娑以为戏阳忽其不仁兮哀层波之垫溺娥呱呱以哀鸣兮旬七日而罔食扣龙之宫不得其戸兮化精卫而莫为力俨见父于重渊兮奋轻身于踊擗鸣呼惟仁足以残肌兮刚足以锢志诚足以开金石兮孝足以动乎天地风涛为之折裂兮蛟鼍为之四奔抱父尸以卬出兮俨肤发之犹存噪江头之长老兮泣孤舟之过客抱遗骸以祭告兮异鲍生之刻木嫱完父于伤槐兮姢代父于醉津缇萦氏之上言兮除肉刑于特恩曰予中人之可企兮匪拔俗而絶伦嗟娥之为教兮习絺葛以为经岂师傅之夙诏兮诵烈女之遗风惟纯诚之天出兮奋百代而独立宜庙貌之永存兮表双阡于江邑迨元嘉之元祀兮得贤表于八厨属邯郸以秉笔兮树穹石于趺追古雅以述作兮比西京而莫逾深石隂之诠语兮信赞羙其非誉夫后宗人之孟徳兮过灵祠以驻马摩道傍之残碑兮感乎外孙与幼妇三十里之较智兮曽何足以为师昧纲常之大节兮絜长短之謏辞彼小儿之防犊兮又何尤于徳祖酌大江以为酒兮揽江花以为脯些英英之孝娥兮及遑遑之瞒甫彼主将其可夺兮劲吾衷其莫御愿激清流于东江兮洗遗汚于邺土呜呼铜雀防鹿兮西陵狐鼠耿孝魄之长存兮照江月兮千古  

鹦鹉洲赋　　　　　　　　　【`宋`】罗愿端  

登黄鹤之高楼兮欣徙倚而四顾何南望而独愁兮有正平之遗处指垂堂而示戒兮何足以知君子之度方党禁之既解兮凛凛清议其尚存无罪而戳一介兮众必争起而噪讙士犹恃此而不恐兮时亦直情而径行宁知嗾夫妄庸兮使之鱼肉而甘心稽建康之事势兮魏甚菀而汉枯每不忍其缀旒兮思忠愤之稍摅惟不择其所发兮遂至于顚沛而濶疏当其解衣而慢侮兮坐皆惊悸而失箸吾谓死于渔阳之掺挝兮何预乎鹦鹉之一赋使英雄初无杀心兮虽颇困苦而终赦惟此客以授我兮宜相与尸祝之不暇兵在颈而追救兮奈何以此欺天下万一侥幸而脱身兮终亦无以自全北海仗正而孥戳兮徳祖以俊而衔冤三人者盖一体兮必且唇亡而齿寒嗟繁城之佐命兮非不朽于自营絜四百之基祚兮与一身孰为重轻来者滔淊如江水兮攘臂而议先生诋文华为浮薄兮至或以比乎盆成茍吾言之获信兮犹足以吐千古之不平  

铁箭赋【`有序　　　　　　　　元`】杨维桢  

事见临安志箭今在杭城外南新桥北大若杆然镞首出土面人撼之可动而不可防也父老云掘土深则箭随土陷培以土则随土而髙以其神异也  

絶浙水之横江兮睇天目之游龙挟访古之硕生兮憇予以龙阳之新宫忽临睨夫夷堑兮钜镞磸乎其若舂故老指以告予兮曰钱王之铁箭也若鼎水之号弓兮羌至今犹睠睠也方开平之四禩兮新沙筑以成堤阳侯不受吾职兮将治国而鲸鲵王冯冯以赫怒兮阅羣彀于水犀愤一矢以加遗兮敌海若使不西奠四民于祍席兮实神姒之功齐观周棠以存召兮过汉渠而想白矧兹矢之未亡兮留全吴之霸泽吾想矢之经工兮实取乎赤堇之铜奋神槌乎丰隆兮鼔神韝于祝融聿是矢之跃冶兮豁月星之晦防资要离以衅血兮誓干莫其争锋于是服以百寳之室兮发以千钧之弩乗风云以奋旅兮揺白月之大羽射长矢于天狼兮诛宏昌若鼷鼠裹山林以锦绨兮迎父老以毬马霸吴越而奄有兮允一时之雄武也吾尝观勍涛于江上兮愁鬼愤之依凭噪旗鼓以北下兮陈昆阳之千兵波跃橹如庆忌兮浪擘山如巨灵纷望景而辟易兮羌孰得而与京兹持满而一激兮心金石以贯之海若为予退舍兮岂人力之能回乃知卓山而泉涌援戈而转日一沈勇之激兮羌不速而疾也彼汉皇之武畧兮决瓠子以兴歌楗淇园之竹落兮终虑殚而为河彼秦王之雄发兮传虏箭以肆夸脱突厥之虎穴兮危长矢其几何故知呉越之铁箭兮可与贯隼之肃楛东方之垂竹历百世而不磨也客有些酒江上而和之以歌曰三箭兮天山壮士归兮汉闗一箭兮海帖左江右湖兮按以万堞占斗气兮江之干泣鬼母兮雷霆防山逐飞剑兮剑上天些故国兮三千年  

汉林赋　　　　　　　　　　【`元`】陈　栎  

予闻周南之咏文王至矣乎徳化有源修身刑家厥所广及江汉之涯宜广汉之诗人必推广而赞美谓徳广之所及能感化乎游子世有豪杰之士虽无文王犹兴茍欲适乎正道何可外文徳之纯文所以文纯亦不已徳广所及其用兮之徳之纯其本体维南兮乔木徳化兮膏沐乔木兮参天森森兮林麓岂果汉濵之木真寒緑成林自有不林之林兮种徳末荗而根深彼儒林与书林非真林木之可见矣所种之林林兮蔚盛徳之符验吴君本市隐兮当暂焉而山栖今又舍山栖而市隠兮此林随此身之所之十年计种以木兮百年计种之以徳徳愈广而林愈荗兮身所至即江汉之域  

篁墩赋【`有序　　　　　　　　明`】李东阳  

新安之篁墩以竹名黄巢之乱凡地名黄者辄不加兵墩之人更篁为黄以求免祸其后因习称为黄墩墩之程氏有晋赐太守元谭故第梁将军忠壮公灵洗亦以功祀于墩其裔孙春坊谕徳克勤愤其先世赐第庙食之地污于七百年之伪姓乃按据谱册复其名曰篁墩予谓其考古之学反正之功于斯为大乃赋其事以教其宗及其乡之人使知兹墩之克复旧名者自谕徳君始其辞曰  

旃防子退食玉堂顾怀旧乡乃阅禹贡观职方考地志披山经检国史摉家藏望乔林于蓊郁吊古迹于苍茫续梓里之故事得篁墩之嘉名彼阜兮孔硕莽修竹兮丛生根连蜷以紏结叶竦立兮崝嵘物随时而并秀人与地而俱灵乃有循吏出晋功臣在梁树家声于阀阅存庙食于蒸尝此程氏兮故疆墩何为兮彼黄噫嘻悲哉广明谶妖冤句兴孽有唐弗君黄入其室东踏齐鲁南躏吴越过城为墟战野成血殃鱼阨池鬭鼠悲穴当是时也玉帛之所不能啗锋镝之所不能折解围无外黄之儿排难无邯战之杰惟竖夫兮讳凶赖故老兮多哲宁伪姓兮暂防庶疑兵兮不发圗免祸于巽辞岂甘心于折节聊假物于音声遽遗羞于齿颊山颦凄兮莫展竹泪渍兮不灭贼旣死兮墩存事已徃兮名揭嗤彼躬兮弗遑奋我肘兮谁掣慨世俗之无知苦难湔而易蔑可胜惜哉于是操斧钺之权秉春秋之管刚肠为之寸结怒髪为之双短慕盗泉之不啜念朋字之当辨耻蹠树之是依思召棠之忽翦岂名姓之足争实邪正之相舛汛氛埃于旧域揭日月于华扁还赵璧兮秦庭复王田兮汉版植纲常于巳坠诛奸雄于旣殄快九世之余讐回千钧于一挽懐世忠之遗风每为恨兮不浅幸此地之犹逢恨吾生之旣晩于时乡之父老走而相告曰嗟乎有是哉物换兮星驰朝迁兮市移江山是兮人民非生纷纷死离离好不识兮恶不知嗟吾曹兮徒尔为微太史之为贤吾伥伥兮谁归谅靡徳兮莫报匪吾人兮独私拂莓苔兮古石扫芜翳兮荒祠勒铭章兮篆籀修俎簋兮威仪旣乃命酒酹地呼山灵而告之景若表而开明地若辟而平夷林柯若起而天矫土石若増而崔嵬瞻虎豹之炳蔚睹鸾凤之葳防彼鬼魊兮安在曷汝虫兮足悲独勲徳之未泯与文章而相辉客有好事者闻而为之歌歌曰墩兮篁兮谁使汝为黄兮篁兮墩兮亡吾又使存兮嗟墩之人兮勿我谖兮将以遗我孙兮  

窝赋【`有序　　　　　　　　明`】曹　琏  

按河南永宁县志云禹治水功成神负文出于邑之洛川历千万年其窝俨然尚存予恐未的乃驾舟徃造其地观之果如所载不爽遂作窝赋以纪之  

繄陶唐之初时兮陻江河之未凿茫洪水之汜滥兮荡民居之萧索赖虞舜之圗治兮躬谦虚而咨四岳佥于是而荐禹兮堪胜夫斯命之托禹伤鲧之汨陈兮果勤劬而允若随山川而刋奠兮顺水性而疏瀹虽手足之胼胝兮犹朝濬而暮凿恒三过其门闾兮未一入而休泊历八载之难险兮功乃成而告茇感穹昊之昭格兮锡神之出洛背负文而璀璨兮肖蠖略宛转以颙颙毓元气之淋漓兮含亭毒之化工禹默契其防兮发閟灵于鸿蒙因其数画而次第兮按八卦而分九宫彼戴九履一兮象首尾之始终彼左三右七兮衍辅翼之相从肩二四足六八兮而五独居夫其中此洛书之穾奥兮匪圣知孰啓乎愚衷嗟事虽载于蠧简兮而迹则未究其寔心怏怏于周流兮博追访而未的偶承乏而观风兮跨青騘而巡历自嵩麓而之永宁兮望长渊之洋溢乃命驾彼防鹢兮沂流光而游息湛平澜之渊兮澹轻烟之忽翕少焉抵一沙渚兮悬两岸之壁立蕙若披香莎茵衬碧纷鳬鹥鸿鴈之翱翔骇鼋鼍虬蜃之出没暂停櫂延伫以寻访始觏夫窝之秘赜气絪緼而上蒸形偃仰而昭晰熟眎其躨跜瞠其呵卫意其非天锡之休徴必地产之灵异不然何怒涛不能冲流沙不能积左盘右旋前蹲后踞而千万年如一日也哉  

闲田赋　　　　　　　　　　【`明`】王　翰  

条山之阳黄河之傍灌莽极目兽骇鸟翔畎纵横以逺际沟涂陂陁以衍长经界宛其未改庐井已不可得而详问平髙之耆老乃知古虞君之故邦及芮伯争而末决质成于文王者也呜呼姬周之造迹自后稷之建邦公刘之啓土古公着抚民之庸王季号勤王之祖至翼翼之文王得奔走御侮之贤辅三天下而有二犹臣服商受而遵王之所也伤汉儒之鄙陋议圗谶以厚诬以虞芮质成而被化为周始称王而受符以区区之陋邦固定于虞芮之质成若尊号改元斯盛徳之所必无也呜呼天有昭昭之明无谆谆之敎视其命之去就在人心之恶好茍处时而得中何必丹书朱雀而为符告也眺荒原之茫茫抚徃事而増悼追淳风之不及伤衰世之末造诵緜诗而永叹为执笔以三叫  

## 御定历代赋汇卷一百十二  

览古  

楚望赋【`有序　　　　　　　　唐`】李　峤  

序曰登髙能赋谓感物造端者也夫情以物感而心由目畅非历览无以寄杼轴之懐非髙逺无以开沉郁之绪是以骚人发兴于临水柱史诠妙于登台不其然欤盖人禀情性是生哀乐思必深而深必怨望必逺而逺必伤千里开年且悲春目一叶早落足动秋襟坦荡忘情临大川而永息忧喜在色陟崇冈以累叹故惜逝慜时思深之怨也揺情荡虑望逺之伤也伤则感遥而悼近怨则恋始而悲终达节人且犹轸念苦心志士其能遣懐是知青山之上每多惆怅之客白苹之野斯见不平之人良有以也余少历艰虞晚就推择扬子甘泉之岁潘生秋兴之年曾无侍从之荣顾有池笼之叹而行藏莫寄心迹罕并岁月推迁志事辽落栖遑卑辱之  

地窘束文墨之间以此为心心可知矣县北有山者即禹贡所谓岐东之荆也岧嶤髙敞可以逺望余簿领之暇盖尝逰斯俯镜八川周睇万里悠悠失乡县处处尽云烟不知悲之所集也岁聿云莫逰子多懐援笔慨然遂为赋云尔  

眇乎忽然髙山之颠露团团而湿草风烈烈而鸣泉对苍茫之寒日听萧瑟之悲蝉朝独处而无晤吾凝睇乎八埏于是防懐载纡积虑未豁生逺情于地表起遥恨于天末霜尽川长云平野阔恨逰襟之浩荡愤羇怨之忉怛寂焉长想倐若有亡固将言而巳叹信无哀而自伤抚余情之增轸悼人事之多戚曾浮促之几何而思绪之纒邈思何忧而不入心何虑而不攒虽感目之一致终寄懐而百端若乃平原杳兮千里春晴山杳兮万里新迷故乡之处所灭爱旧之声尘愿寄言而靡托思假翼而无因徒极睇而尽思终天性而伤神或复天髙朔漠气冷河关汉塞鸿度呉宫燕还对落叶之驱影怨浮云之惨顔尔乃永眺无见端居不聊怆归轩之寂寂伤逺客之悠悠月临城晓风送边秋唳鹤闻兮炯不寐凝笳动兮此夜愁及夫寒野萧条空山寂寥目鄢郢而途眇指邯郸而路遥伤永离兮浦曲诀逺送兮河桥眺平芜之漫漫瞻逺树之迢迢仡然直视嗌矣魂销形将槁木同植心与飞蓬共飘至如陇上从军汉阳讁戍插羽朝急要鞭夜赴黯黯塞云苍苍关树甘埋影于异域暂回首于归路魂逝兮邑里目断兮烟雾步将前而复留望欲罢而还顾覩惊尘之歘起见征羽之将度泉石怆而增咽行旅悲而失措亦有衣思妇织锦懐人看粉黛兮无色视桃李兮非春君去兮还无期妾心兮私自悲髙台四望杳无极天涯一去何尽时天涯兮緜緜问道路兮将几千朝朝暮暮绮牎前长懐此恨终永年若夫羇旅失职之人放逐流离之客羌抱恨而谁诉块缄愁而不释于是穷泽际天沧流拂汉属荣悴兮时改遇炎凉兮节换莫不瞻草木而孤絶向风烟而永叹故夫望之为体也使人惨凄伊郁惆怅不平兴废思虑震荡心灵其始也罔兮若有求而不致也怅乎若有待而不至也悠悠扬扬似出天壤而涉云庄逡逡巡巡若失其守而忘其真羣感方兴众念始并既情招而思引亦目受而心倾浩兮漫兮终逾逺兮肆兮流兮宕不返兮然后精回魄乱神苶志否忧愤緫集莫能自止虽刚悍武力之夫法度礼容之士孰不解威失毅废纲遗纪借使据河负海牛山之美可逰左江右湖京台之乐难忘【`原本阙四字`】邈千秋金石悲兮绮罗伤顾山川以永慨邀山月而讵央若乃羊公怆恻于岘山孔宣悯然于曲阜王生临逺而沮气顔子登髙而白首惟夫作圣明哲寛和敦厚亦复怛色愀容丧精亏夀故望之感人深矣而人之激情至矣必也念终懐始感往悲来防未形而至造思繋无而生哀此欢娯者所以易情而慨慷达识者所以凝虑而徘徊者也  

楚望赋【`有序　　　　　　　　唐`】刘禹锡  

予既謪于武陵其地故郢之裔邑与夜郎诸夷错繋乎天者隂伏阳骄繋乎人者风巫气窳是以嚣雰浮浮利于楼居城之丽谯实邻所舍四垂无蔽万景坌入因道其逺迩所得为楚望赋云  

翼轸之野祝融所司隂迫而专专实生沴天濡而雺土泄而泥气罕淑清兮淫氛曀曀中人之体兮为瘥为瘵以旷涤烦兮利居髙于物外我卜我居于城之隅宛在藩落丽谯渠渠四阿垂空洞户发枢眸子不运坐陵虚无岁更周流时极惨舒万象起灭森来贶予櫺轩之外羣山巃嵸冈陵靡陁势若相拱出云见怪窈蔚森耸露夕霞朝望如飞动檐庑之下大江澒洞支流合输泄入云梦羲和望舒出没两涯涵泳之族聱取防呀秋水灌盈漩石飘沙流枿轩昻舞于盘涡逮及収潦澹如醁醽白石磷磷倒影罗生苹末风起有文无声悠逺烟緜与空苍然湘沅之春先令而行腊月寒尽温风发荣土髙如濡言鸟嘤嘤三星嘒其晓中植物防以飘英云归髙唐草蔽洞庭目与天尽神将化并圆方相函逰气杳冥熙熙蔼蔼藻饰羣形枿树同丘积空凝青环洲曲塘含景曜明恢台之气发于春季涉夏如铄逮秋愈炽土山焦熬止水漫沸翔禽跕堕呀喙垂翅曦赫歊蒸阳极反隂二仪交精下上相歆云兴天际歘若车盖凝矑未瞬弥漫霮防惊雷出火乔木糜碎殷地爇空万夫皆废悬霤绠缒日中见沬移晷而収野无完块少隂之中景物澄鲜丹叶星房烛耀川原夕月既望曜于丹泉上镜下冰湔尘濯烟宿丽潜芒独行髙躔皓一气之悠悠洁有形而溢清杳微明以斐斖想逰目于化先夜无朕以徂征金霞晕乎海壖明星方扬斜汉西悬璿柄如堕半沉层澜鸡啁哳而晨鸣兮日荏苒以腾晶动植了兮巳分山川郁乎不平复人寰之諠卑汹浩浩以营营追向时之景光不可骤得以再更意华胥之梦还犹彷像而驰精日次于房天未降霜百卉犹泽水泉収脉故道朘削衍为广斥水禽嬉戏引吭伸翮纷惊鸣而决起舍防翠于砂砾时当北风振槁扬埃萧条边声与鴈俱来寒氛委积万窍交激楚云改容飞雨凝滴洒林逓响淅沥梢槭飞电照雪以腾光柔蔬傲霜而透坼躔次殊气川谷异宜民生其间俗鬼言夷招三闾以成謡德伏波而搆祠投粔籹以鼓檝豢鳣鲂而如蚁蟠木靓深孽妖凭之祈年去厉于蠲敬祗撃鼓肆筵河旁水湄荐诚致祝却落躨跜渚居鱻食大掩水物罟张饵啗不可遁伏显举潜缒昼撞夜触设机沉深如舍于陆彼游鯈之琐类咸跳脱于窘束虽三趾与六眸时或加乎一目亦有轻舟拖纶往复轩轾泛浮驯鸥相逐暮夜澄寂啸歌羣族伧音俚态幽怨委曲逗疎柝于江城引哀猿于山木巢山之徒抨木开田灼龟伺泽兆食而蟠郁攸起于岩阿腾绛气而蔽天熏歇雨濡颖垂林颠盗天和而借地势谅无劳而有年罢士闲人逸为未作求金渚涘淘汰瀺灂流注濻沱防光熠爚贪贾来贸发于懐握无翼而飞润于丰屋哂耘耕之悒悒徒胼胝以自鞠我处层轩日星回还阅天数而视民风百态变见乎其间非耳剽以脱説兮固幽求而纵观观物之余遂观我生何广覆与厚载岂有形而无情髙莫髙兮九阍逺莫逺兮故园舟有檝兮车有辖江山坐兮不可越吾又安知其所如怳临髙以观物  

吊屈原赋　　　　　　　　　【`汉`】贾　谊  

恭承嘉惠兮俟罪长沙侧闻屈原兮自湛汨罗造托湘流兮敬吊先生遭世罔极兮乃殒厥身乌虖哀哉兮逢时不祥鸾鳯伏窜兮鸱鸮翺翔阘茸尊显兮防防得志圣贤逆曵兮方正倒置谓随夷溷兮谓跖蹻亷莫邪为钝兮铅刀为铦于嗟默默生之亡故兮斡弃周鼎寳康瓠兮腾驾罢牛骖蹇驴兮骥垂两耳服盐车兮章父荐屦渐不可乆兮嗟若先生独离此咎兮谇曰巳矣国其莫吾知兮子独壹郁其谁语鳯缥缥其髙逝兮夫固自引而逺去袭九渊之神龙兮沕渊潜以自珍偭蟂獭以隠处兮夫岂从虾与蛭螾所贵圣之神德兮逺浊世而自臧使麒麟可系而羁兮岂云异夫犬羊般纷纷其离此邮兮亦夫子之故也历九州而相其君兮何必懐此兮遥增撃而去之彼寻常之污渎兮岂容吞舟之鱼横江湖之鳣鲸兮固将制于蝼螘  

吊屈原赋【`有序　　　　　　　明`】王守仁  

正德丙寅某以罪谪贵阳取道沅湘感屈原之事为文而吊之其辞曰  

山黯惨兮江夜波风飕飕兮木落森柯泛中流兮焉泊湛椒醑兮吊湘累云冥冥兮月星蔽晦氷崚兮霰又下累之宫兮安在怅无见兮愁予髙岸兮嵚﨑纷纠错兮樛枝下深渊兮不测穴澒洞兮蛟螭山岑兮无极空谷谽谺兮迥寥寂猿啾啾兮吟雨熊罴嗥兮虎交迹念累之穷兮焉托处四山无人兮骇狐防魈魅游兮羣跳啸瞰出入兮为累奸宄嫉累正直兮反诋为殃眤比上官兮子兰为臧幽丛薄兮畴侣懐故都兮增伤望九疑兮参差就重华兮陈辞阻积雪兮磵道絶洞庭邈兮天路迷要彭咸兮江潭召申屠兮使骖娥鼓瑟兮冯夷舞聊遨游兮湘之浦乘回波兮泊兰渚睠故都兮独延伫君不还兮郢为墟心壹郁兮欲谁语郢为墟兮函崤亦焚防鬼逋戮兮快不酬冤历千载兮耿忠愊君可复兮排帝阍望遁迹兮渭阳箕罹囚兮其徉以狂艰贞兮晦明懐若人兮将予退藏宗国沦兮摧腑肝忠愤激兮中道难勉低回兮不忍溘自沉兮心所安雄之謏兮防喙众狂穉兮谓累扬巳为魈为魅兮为防媵妾累视若防兮佞颡有泚累忽举兮云中龙旂晻霭兮飃风横四海兮倐忽驷玉虬兮上冲降望兮大壑山川萧条兮莽寥廓逝逺去兮无穷懐故都兮蜷局乱曰日西夕兮沅湘流楚山嵯峨兮无冬秋累不见兮涕泗世愈隘兮孰知我忧  

懐骚赋【`有序　　　　　　　　宋`】薛士隆  

观竞渡而得屈原之所以死作  

江水滔淫兮恢炱中阳桂枻兰舟兮泝洄翱翔周章通国兮社里亶出赫奕炳明兮象龙偶济筒粮防结兮招祭先生今古回环兮显允人之故诚蹇产予心兮缅懐墟郢骐骥伏箱兮驽骀驰骋变缁以为白兮珍寳甘蝇莳艾获兰兮将谁与明蛾眉粲其婵姢兮羌被离于众丑累蠲埃而为窃饭兮荪孰知其内守视羣轻之折轴兮舟沉于积羽繄直木之致斤兮信夫君之有取尧徂舜陟兮人自为家媢嫉异采兮憎人心之所如耿着夜光兮浮云结而惨黯忘衣裳之昌被兮不自知其顑颔眺丹阳而侘傺兮黄沙之莽莽拔髙丘之松桂兮刚寄根于非土鸾鳯翔于千仞兮来下栖于荆棘豢龙烹兮同鸡骛于人食鄂渚徜徉兮思要眇之故步永懐流烈兮闻髙风于竞渡时移世变地益逺而年益迈兮孰孜孜其愈勤飘风发而白云飞兮兰含香而自焚重曰崦嵫嵯峨前介西兮服翼昌扬鸟栖兮子胥鸱夷比干逝兮逍遥沅汨将永世兮崇莠言文在羑兮人吾归知何有兮雷霆奋声輼轮兮拯溺风千万春兮椒兰秽庸有止兮懐留夷曷其巳兮  

愤古赋【`有序　　　　　　　　宋`】邹　浩  

余读离骚见屈平以忠不容而卒葬于鱼龙之腹也愤然伤之故为此赋  

呜呼屈平之忠曷不足以悟懐襄兮荐困乎防口之嗷嗷流落江湖不堪其憔悴兮曾旧履不贬损乎一毫愤懑中溢不可遏以复为无物兮操觚进牍遂大肆乎离骚博万殊之动植而择以比兴兮匪故角胜负而为此忉忉或超然旷荡乎四方上下之表若无以取信兮要其心之所存则惟冀君之我交后世有志之士览斯文而想风采兮犹慨然永叹又继之以号咷以此较彼轻重固有在兮如之何不从彭咸而投波涛人孰不有一死兮或重逾泰山或轻愧鸿毛惟平之死于忠兮使来者自悔其贪叨历上古以稽君臣之盛兮邈鲜俪乎重华之朝稷契皋防更相汲引以此肩于岩廊之上兮北之幽州南之崇山不闻流鲠直而放英豪聚精防神如一人兮成功独巍巍乎其髙夫何世而不生靳尚兮其消其长系人君之孰褒以唐太宗之贤卓荦近代兮于郑公之既没也停昏仆碑且不念其勤劳况本非其拟重以难明易听之説兮宜其君臣之盛亘千祀而一遭幸大明之烛无疆兮间不能以容刀戒百链之刚化而绕指兮虽至陋也愿初终乎所操  

吊轵道赋【`有序　　　　　　　唐`】王昌龄  

轵道秦故亭名也今在京师东北十五里署于路曰秦王子婴降汉髙祖之地岂不伤哉余披榛往而访之则莽苍如也夫以战国之弊天下创夷又困于秦使无所诉罪在于政而戮乎婴呜呼杀降不祥项氏之不仁也遂作赋以吊云  

长林之墟荒草无垠踌躇访古隠嶙如存耆老曰此秦之轵亭也莫不陨泣而伤魂我闻中原板荡历数更造来为都邑去为郊道化育人寰盛德攸保其有随覆车之遗迹蹑咸阳以崩倒陈炯戒而罔懐终灭裂以荡埽今者行旅有悲凉之色将未识圣人之大寳听之哉不义而强其弊必速徒以金城千里介马万轴九国既夷上慢下黩东逰莫返白帝先哭是以沙丘閟祸制出赵氏扶苏赐死大事去矣海内汹焉雷骇飚起自非蹂先王而隳道德亦无能而及此五星夜聚汉瑞秦亡白马素车降于道傍非子婴之罪也而杀身于项王悲夫以暴易乱莫知其极且闻追懐而霸楚无乃弛义而争国东城引劒亦其宜哉至于后稷贻周三圣九贤合于成康千有余年犹复慎终如始爰作顾命宣文武之重光训艰难于执政乃尸天主遂告诸侯尚奭内轴齐鲁外辀此周之所以磐石相维数革龟谋孰与夫离摈子弟甘心贼臣身死国灭如火燎薪设使雍州为舆伊傅为轮当朽索之不驭岂龙虎之能驯不其然乎贾生闻之于是让东陵故侯曰昔王子有殷墟之歌大夫有周庙之作子秦人也岂无情哉邵平乃太息乆之且为歌曰道不虚行兮史防没位吾宁范伯之徒与感夷齐而多愧麟鳯逺去龙则死之河水洋洋兮先师莫归往者不可谏来者吾谁欺始退身以进道曷飏言以受非彼萧相国知予乎布衣  

战彭城赋　　　　　　　　　【`宋`】孔平仲  

秦失其鹿羣雄并争刘项之鬬自为鲲鲸相劫以势相鏖以兵彼方徇乎北海此乃袭乎彭城惟彭城者楚所都也汉王乃窃而居之収其美人寳货是资置酒髙防楚犹未知此何异伺猛虎之出而据其穴入盗蹠之室而有其妃项王闻之怒胆摧裂声若雷震目如电掣引千旌与万骑定雌雄于一决或驰或射或刺或繋呼声动天死者如积流血丹乎雎水弃甲隘乎灵壁乃欲杀无噍类埽不留迹长围三匝汉军失色呜呼以项王之勇天下所闻喑哑叱咤坐生风云而对汉王椎钝之性与夫蜀人纠合之军内外隔絶主将纷纭不翅田犬之搏兔鸷鸟之撮螡然而大蛇之分为二东井之聚者五数极乱世历归真主以鸿门之防项荘之舞尚不能得之肘腋又安可徼之于军旅俄而大风北来发屋抜树扬尘蔽空走砾如雨白昼窈冥汉王遁去则夫汉之不可胜也盖可睹矣至于荥阳之撃四面广武之中吾指未尝不抜自几殆脱于垂死且项王之盖一世其气不为不盛而扛九鼎其力不为不多及夫冬防垓下夜闻楚歌骓也不逝虞兮奈何岂非天之所兴不可得而废天之所利不可得而害故羽终于自刭亦自知天亡之而非战之罪也吾尝缓防乎隂陵之道税驾乎长安之都吊遗灵于寂寞慨旧迹之荒芜以为彼慓悍猾贼者固巳亡矣而寛仁爱人者又安在乎乃知起者必至于灭有者终归于无此古人之所以致论蜗角而轻视轩冕吾与夫荘生之徒  

拟古战场赋　　　　　　　　【`元`】许　谦  

客有好游者籝金槖粮脂车秣马四海之广万里之遥谓皆始于足下盖将追竖亥之遗踪继子长之辙迹于以观天地之大于是浮河絶江登陇下阪途平马疾地险车缓或临深而俯瞰或升髙而望逺对景物之虚旷每徘徊而周览爰至巨野恍若望洋右倍山陵前阻大江纷灌莽之杳杳郁薄丛之苍苍纵一瞬而莫际眇乎其数十里之封疆尔乃心存目想计度数量岂古人有事于此遗迹尚存乎茫周回隠隠若城郭之弥迤峻隅巳壊而块土成冈頽垣断续緜延将百雉类乎筑甬道以取粟于敖仓其污下而渐渍者盖昔池而今隍毁辕败辐朽腐而仅存其彷佛断刀折防消剥而何有乎锋铓是时也林木将脱原草未黄风防防兮吹籁日淡淡兮流光羌四顾而无人几欲去而彷徨就熟路以骋驾兮乆而至于野人之篱落召彼故老而讯之然后知为古之战塲也感慨前修俯仰陈迹肆盘桓以夷犹不忍去者累日行战地吊遗址连井灶缀壁垒守则负险攻或背水料胜败之靡常嗟岁月之巳几吾尝缅想英雄角力于斯地也发卒募兵聚刍积粟破鉏耰而成棘矟买刀劒而卖牛犊贲育之士肩摩袂属勇敌虓虎防若飞鹄一鼓气作三令容肃雷轰礮石电掣神纛奋戈扬盾穿胷洞腹短兵近接鐡骑横蹙杀气排空黄埃乱目或乘利而得隽或逐北而遇伏或集厚陈而制胜或悬孤军而全覆及乎弓巳絶弦矢不遗镞积骸为观断指可掬姑小却以俟后图宜戢兵而虞大衂以今度古不能尽变化之万一而战陈之具钲鼓之声虽百年而犹信宿是以竹树吞吐烟尘之表目防防乎昆阳之旌旗鹳鹤嘹唳风云之间耳聩聩乎八公之草木月白兮髑髅寒天隂兮鬼声哭彼进取之君争城争地而暴白骨如草菅忍使天下之人兄散弟离子孤父独自夫达者而观之何异左蛮而右触也哉方今堪舆坱圠开统拓迹自江左之献版图未尝复有干戈之役遐荒莫敢不来王所谓不嗜杀人者能一民皆安土地不遗力睠此大墟固可制井经而务稼穑飞潜动植皆囿于发生之仁熙熙如登春台而享太平之福于是舞干羽于两阶朝衣冠之万国  

懐忠赋【`有序　　　　　　　　唐`】欧阳詹  

丙寅岁因受谴季冬之月次于殷墟历关龙逢墓焉昔聆其风未尝不回肠陨涕覩夫茔垄心又增伤遂冩愤于言为赋以吊先生以忠谏致命故以懐忠命篇云天生彼辛兮用歼覆于夏家欲悠悠而罔极毒浩浩而无涯无辜殒身肆市朝之若莽有道并命委炮烙以如麻伊先生之谔谔为酷烈之所加尝抜图于往载每废卷以兴嗟萧条旧邑莽苍空陂陷陵成坎古木无枝或人曰此其墓也又一倍以增悲呜呼麟非腾噬之俦讵虎狼之共穴鳯实仁灵之类岂鹰鹯之同列惟玉石之明分亦薰莸之自别是以謇謇心竞昂昂面折彼炎炎之原燎信扑扑而不灭宁归死以申懐不贪生而结舌痛矣哉古人有言辅仁者天福善者神胡为是日功不如人使典章之不信俾忠义之空勤律中大吕日临防谷风飕飕于衰草烟茫茫乎平陆思凄凄而填臆泪淫淫以盈目义则非其知友亲故逺夫骨肉节临危而不挠行于艰而弥笃惟其有之是以伤之而恸哭  

诸葛卧龙赋　　　　　　　　【`宋`】田　锡  

天将灭汉天下大乱奸雄竞起以图霸豪杰争驰于良算江东有孙权之彊御关中有曹瞒之勇悍惟蜀邦之险阻付刘璋之闇懦伊东海之徐庶荐孔明于先主其人自比于管乐其迹尚耕于垄畆负霸王之大略每讴歌于梁甫可以屈就难以邀取若应龙之卧渊泉俟良时以为风雨虽呉主之得豹纵魏君之若虎傥获斯人以为用可以争强于中土刘备乃往诣南阳雄图抑扬功业稽迟而愤悱旌旗侍从以仓遑岂徒贲丘园聘珪璋实欲尊之为谋主而制敌贵之为尚父而图王一之日骤欲履其阈肩其墙殊不知邈若千里之迢遥浩如重泉之汪洋人在其外如鳣如鲔如防如鲂不敢游其窟宅不敢漾其辉光乃退而叹曰信先生之道也如龙之方卧也二之日开其户闚其人人虽覩而难趋迹虽迩而鸡亲自觉其门若河若海若潭若津不得见其最灵不得测其至神又退而叹曰信先生之德也如龙之未易识也三之日外其堂入其室仁干森植义橹骈比疑波神侍卫而汹涌谓水怪环周而防踖见其以道为踪以德为迹以文为鳞而彬彬以武为鬛而奕奕将侔夏后河汉可御以天飞尚类叶公牎牖初闚其藻质我于是以兊恱为雨以巽顺为风动其倜傥鼓其英雄遂慷慨变摅而崛起以纵横筹略而相从亮之遇先主也若龙之得水备之得先生也若云之从龙所以跃于呉骤于蜀帝王其心日月其目张飞关羽为吾之股肱赵云厐统为吾之爪足金鼓为雷霆之威甲兵为风雨之速旌旗为飞鬛而常舒鈇钺为逆鳞而难触前则饮于渭水后犹蟠于斜谷观其奋首于魏施尾于呉将欲腾跃于秦京与镐京窟宅于东都与西都然后以燕齐赵魏为河海以荆襄楚越为江湖故得寰中波骇海内鼎沸马超韩遂之流袁绍吕布之类若蛟螭奔走而丧胆比鱼鼈沉潜而屏气岂谓天锡呉以牛斗之分赐魏以咸镐之国赐我以坤维之地俾我与鼎分之域既天命之所授岂人谋之能克汉江沱江亦足宅其西南梁山劒山亦足门其东北方欲修其德述其职将上请于阊阖冀下并于华夷变三分之国为上国变汉水之池为天池复火德之世祚续炎精之絶离俄而上帝有命碧落言归刘禅攀髯以何及谯周仰首以无依世灵其神敌惧其威杨仪鸣鼓以震恐晋宣丧胆以奔驰至今岐山之侧滑水之涯南阳之草木西土之边陲或烈风之飘飖或暴雨之淋漓犹疑其蜿蜒在晦而隂隲是司观阵圗者见其规画读国史者想其形仪信竒士之遇主实千载之一时春秋曰以龙纪官诗曰为龙为光此葛亮兮攸宜  

吊诸葛武侯赋　　　　　　　【`明`】刘　基  

天地闭塞兮圣贤隠沦大旱焦土兮龙无所用其神当运命之厄穷兮尧舜且犹有极委厥躯以随化兮亦哲人之所戚彼狂猾之纵悖兮履羿莽以滔天乱伦汨典兮流毒为渊夏少康之不作兮时又无汤与武蕨薇不可以食兮焉睘睘而独处睠三顾之疑悃兮蹠髙光之所为鳯凰非梧桐不栖兮于嗟去此其安归瞻星芒于渭濵兮岂皇天之叛涣日昃不可使再中兮指桓灵而慨叹昔尼父之不逢兮寓斧钺于春秋诛奸邪于既死兮开日月之昧幽般纷纷以攘夺兮世不以之为殃民彞泯灭犹一髪兮微斯人其孰明览出师之遗表兮涕淫淫其如雨悲逝者之不回兮邈英风于万古  

八阵图赋　　　　　　　　　【`元`】杨维桢  

遐哉邈乎蚕丛故墟劒阁峥嵘兮石栈萦纡车不得而运兮马不得以驱非王业之所基兮徒抗险乎中都帝中山之苖裔兮乃犹厄此斗隅黄星射乎宋野兮强猘狺乎江之东伟伏龙之感激兮起左顾乎隆中允识时之俊杰兮吞余子于一空图八阵以用武兮必先天而独得六十四之成算兮本马图之全画三十二之岐分兮妙隂阳之互宅天地冲轴兮风云盘辟龙飞鸟逝兮蛇蟠虎翼挠之无迹兮运之无方进退不愆兮出没靡常竒不失于正正兮怪不越于堂堂伏至动于至静兮寓能柔于能刚喻以常山之蛇势兮曾未测其望洋巴之水兮砯崕拆壁峡之涛兮风霆礔礰彼箕张而翼布兮曾不转其块石非神物之隂卫兮就万夫之捍力想貔貅之对垒兮指白羽之一麾运纵擒于掌握兮算不出于八竒贼之望而走兮甘巾帼之受雌按渭濵之所屯兮实鼎国之王师自风后之有国兮肆獯蚩之赫伐逮尚父之六弢兮佐牧野之黄钺孙呉马之剽掠兮徒生灵之肉血鄙败事于腐儒兮彼谯生其又何法兹八阵之尤觉兮轶轩皇与天老曰流马与木牛兮又神机之所造歘中营之告变兮哀夫人之夺蚤讫黄芒以当天兮掩炎精之皜皜呜呼西望岷峨兮南泝锦江山川相缪兮地老天荒歌梁父兮酾吾觞招谪仙兮呼子长访鱼复之砂碛兮吊广都之战塲虽武无用于今之时兮亦足以发吾文之气刚  

酹三贤赋【`有序　　　　　　　宋`】周紫芝  

蝇馆主人独逰西湖放棹扁舟夷犹孤山之下风夜乆而无声月将晓而始出仰而望之吊三贤之遗踪仰髙风之辽邈叩舷而歌举酒一酧而赋之  

岁【`原本阙二字`】之宵中兮月既望而时秋鼓兰舟之桂檝兮采芙蓉乎芳洲夜黯黯其未艾兮骖白鹭以夷犹方望舒之始驾兮升素魄于海陬整余冠而仰睇兮叩余舷乎中流望华祠于山阿兮眷三士之髙标虽出处之异致兮亦分路以扬镳维香山之忠正兮耿直节于中朝忤羣奸而见逐兮指新井以防嘲彼西蜀之老人兮抱素业于防皋援斯文于未泯兮障俗学之澜涛终一斥而不复兮病防口之嚣嚣岁七周于海濵兮脱九死而归故丘痛二老之不遇兮越今昔而同俦岂鸾鹗之不可以争飞兮抑驽骥之难于并逰岂枘凿之不可以相入兮抑亦臭味之异于薰莸弃珠玑而贯鱼目兮斥騄耳而驾罢牛笑蹄涔之沮洳兮转龙骧之巨舟独髙人之前知兮遂遐举而莫招爱卜宅于兹山兮旅麋鹿而友渔樵却鹤书而不受兮恐晓猿之怒号草萋萋其春荣兮叶靡靡而秋凋阅四时而不改其操兮孰谓山中之不可以乆留抗髙风而配逸躅兮追两轨以奚羞嗟余生之后时兮徒心旌之揺揺瞻清扬于髣髴兮拜遗像之非遥聊举觞而一酹兮歌三叠而魂消傥微辞之可格兮冀旌斾之飘飖  

懐延陵赋【`有序　　　　　　　元`】杨维桢  

延州季札吾圣人予其贤又表其墓太史迁发其仁心慕义无穷其知札矣近代传经者独以为圣人贬札咎札不为季历而效子臧以致辞国生乱吁是説也颛计利害而不计义之所在尚为知春秋者哉札自以诸樊为义适而不敢奸国则知札与州于皆庶也夀梦欲越三长嫡而立一季庶所谓乱嗣不祥者也而况三伯仲俱无太伯仲雍之奔季子弃室而耕者正也及夷昧卒而欲致位于札札之见微固巳逆料光僚之必悖于其后故刚执始终之志又札之明也季子之道正而明而谓圣人贬之乎春秋书名固有美例而凭以为善恶之断求经之陋者也三传有因札进呉之説其名札者成尊于上也谓名为贬得乎余作懐延陵辞因复置辨使谈经者不失圣人之防则不枉乎季子之道者也昔三呉之开国兮实周先之长宗曰端委以自律兮聿荆夷而不从嗟后之人弗率兮将自同于啓戎去诸姬以日逺兮十有四叶而称王夫何巢之逆德兮又钟之以顺嗣既博物又闳览兮仍约中而通理识周之所以东兮基之所以南圣之所以憾兮德之所以慙类北学于周公孔子兮羌不让夫东郯过齐晋之大邦兮警贪功与好直鲁宗卿之岌岌兮忧好善而不择辨钟声于戚邸兮危夫人之燕巢受衣纻于侨之赠兮盖驩然若神交故受授于非其所受兮律千钧于一髪茍奸国于不义兮宁子臧之附节巢既陨乎诸樊兮阍荐乎戴呉天将啓乎季予兮抑翦丧其夷孤悲上国之使归兮赖先祀之犹有在也乱之生则有由兮进鱄诸而退以待也鸱夷载于江中兮逰鹿上乎荒宫问七王以何在兮歌至德之遗风遵阊门以彳亍兮感特书之题窆也矢吾辞以白心兮徐君之县劒也  

吊伍君赋【`有序　　　　　　　元`】杨维桢  

吾读伍贠事未尝不悲贠处父兄之不幸而讫至倒行逆施盖大不获巳者而世多之以为名不可也当贠急于反雠遂不顾急售呉光而进鱄诸杀人之父以报己之父彼州于之子则将何所报哉此贠失也而况父兄痛仇费无极也无能有兵于费而鞭墓以仇君益失也然贠能用吴以复父兄之雠而又为夫差复父之雠之死不畔以毕志于其所事则忠为有余矣惜其君不终用逆料后日沼呉之祸徒以表其言之明故予作哀贠辞虽过其孝而多其忠云  

窃独悲夫防人之丧邦兮甚楚子之熊居朝呉巳去兮继出蔡朱何嗣子师之不幸兮与防而为伍君一过巳多兮遂及城父嗟奢二子兮一死一生死不可以莫之就兮生不可以莫之行脱身东走兮乃至呉鄙呉新有君兮楚日以骇不三年其克报兮继入郢于州来胡罪人之斯失兮而不惜夫厉阶誓包胥以必复兮鞭王灵以为乖犯雠天之弗韪兮曾不异夫鬭懐当鱄诸之进士兮始巳失其防也知反雠之急兮行之倒而施之逆也吾犹尚论其孤忠兮保先君之嗣也栖越子于防稽兮洒灵姑之耻也何甘馈之豢吾兮忘腹心之巨毒也黄池业乎成霸兮忽姑蔑之在目也刭七士以何益兮知贠亡而国随迫甬东之乞死兮始地下之慙知己矣乎国以人而张兮亦以人而亡始防费之祸国兮终嬖嚭之乱邦全不察夫忠贞兮矧外迷而内荒访胥山之遗庙兮声烈烈以称王怒涛忽其殷足兮些灵马于横江  

吊阖庐赋　　　　　　　　　【`明`】王　鏊  

昔阖庐之霸呉兮卒托体乎兹丘慨往迹之日湮兮曾不可乎复求峰峦纷以环合兮浮屠台殿郁以相缪忽平冈之坼裂兮劒池渊沦而深黑俯莫测其所穷兮仰不见乎白日两崖嵚崟而鬬啮兮又巉岩而斗絶信天造之险巇兮为神怪之窟穴将举首而闯其浅深兮先魂惊而瘆栗彼吕政之雄哮兮力驱石而填海将破山而求之兮藐不知其所在宜元之之不信兮谓往牒之我绐岁正德之协洽分劒池忽焉其枯涸何昔日之渊沦兮今山径之峣崅伊水旱之常数兮非予心之所度石谽谺而双闭兮类墓门之頽駮试往造乎其间兮将举武而旋却始沮洳以忽明兮谅欲退而不可俨凑题之可扪兮森怪石之欲堕岂漆镫之将灭兮若有俟乎王果唉呉王之物化兮求髣髴其不见想澒池之既尘兮何有玉鳬与金鴈彼槃郢与扁诸兮疑此语之为幻何千年之门閟兮忽一朝而呈露也旋黯然而复闭兮殆神物之呵护也前骊山之强项兮后防稽之妖珈铜南山其犹有隙乎信多藏之为害独空空兮以保全兮因兹丘而增慨  

呉越吊古赋　　　　　　　　【`明`】呉　寛  

嗟予生兮好游泛扁舟兮夷犹江湖兮万里翛然征兮不可留繄世纷之混浊兮惟山水谐其夙心览九州之博大兮呉越僻在乎东南寻故都之遗迹兮逝去此而披宿莽江山依然其髙深兮聊登临以上下清晖娯人以忘归兮亦惟懐贤以吊古念姬周之叔世兮二国始霸而图王邻壤之不相能兮数勤兵以相当呉启衅以召祸兮不暇计夫死生与存亡谓虽雪耻于夫椒兮卒致夫种之行成贪美饵而不悟兮羌自以为得计孰知鸷鸟之匿形兮将以肆其撃噬后四十年之有呉兮果符史墨之得岁噫嘻直臣疏兮佞人见亲自古而然兮匪独嚭之与贠国灭亡而不救兮讵全委之于天殷鉴之不逺兮何无疆之违其祖武见毫毛而不见睫兮欲兴师以攘取求附庸而不可得兮屈为楚之臣虏虽覆亡之有先后兮亦奚异乎呉之末路悲夫花落兮故宫草生兮荒台社稷兮墟棘鹧鸪飞兮麋鹿来恃强力兮为国虽暂兴兮辄衰唯有德之不可忘兮历千载其犹赫赫揆呉越之鼻祖兮寔夏禹与泰伯逃荆蛮以让国兮任洚水以为巳责髙风邈其不可及兮万世犹沐浴其膏泽瞻清庙兮下车奠椒浆兮进趋适于越兮之勾呉归来吾乡兮遵先哲之坦途  

感柏树赋【`有序　　　　　　　元`】马祖常  

光州孔子庙庭及宋司马光祠前柏树皆先子集贤府君治光日携祖常手植者也今二十六年矣苍虬翠蛟森列左右祖常防诗书之泽忝官礼部尚书兼经筵官天历己巳正月以谋葬得请还光又防圣天子不弃物驰使再召以疾未行舆疾瞻仰孔子庙庭抚摩羣柏澘然感思作赋以见意焉  

涉淮湍而返有寝丘之遗封届州圻而近古壤寡殖而不丰曰瘠土之民劳庶善心之易孳慨先哲之岂弟兴黉宇而纳之哀刳兵之累俘縁其裳而来游又于田以谋食廪饙饎其浮浮间擕我以观学命畚锸以执事揖豆笾以下堂列穉植于两所防乔木于今兹慕予亲于曩昔岁邈邈以云徂涕澘然而洒臆顾瞻恋而移晷拭手泽之或存岿祠位之蔽亏恍神軿之缤繙当予亲之在官尽厥谞于民庸暑无葛以代澣佩无玉以为容终下陈而弗忮荣天爵以俟天泽未艾于子孙永文夀于大年矧兹树之后凋匪庶草之竞华覩斯道之昌期徴于神而不遐  

## 御定历代赋汇卷一百十三  

寓言  

草上之风赋【`以君子之徳风　　唐偃乎草为韵`】蒋　防  

草緜緜兮擢颖含薫风发发兮乍靡而分其取象也散芳馨于知已其为义也合政令于人君岂惟动之而委顺抑亦播之而有闻观其徜徉代起激拂无已转绿蕙而影乱时光泛青苹而文横秋水浸淫翳荟振奋兰芷飒然而动昔有遇于荆王冷尔斯来今不乗于列子翻蓊郁转葳蕤在芃芃而可翫观习习而无遗被以幽深谅有条而有畅布乎原隰诚长之而养之或徐或疾顺天作则大以抑其滋蔓细以荡其幽黙分乎万汇盖吹万以齐驱系于一人诚画一于同徳不择乎髙下不弃乎幽蒙敷叶而重重偃翠翻花而灼灼骈红连緜九野披靡千丛倚伏俟时小人之心犹草衰荣不问君子之徳如风莽眇平皋悠扬茂苑风何草之不动草何风而  

不偃飘杜蘅而芳气自遥历蒿艾而清声渐逺是知风为号令之类草为众庶之徒方以俟其披拂固有适于荣枯立政则斯不大矣腾芳而孰不宜乎故观其化者知神之造观其风者知国之道将有宣于八方故寓形于蔓草仲尼以之而取譬宋玉由斯而奋藻虽异代而殊时窃取摅于懐抱  

风偃草赋【`以上之化人乃　　　唐如是焉为韵`】罗立言  

人之化兮従政之所向草之偃兮随风之所仰大小覃及道均乎广敷髙下必加义存乎溥畅将咸被于荣悴匪有阻于遐旷感之化靡自符于顺柔动而悦随岂因乎用壮如云起于龙召若臣和于君唱岂萧条众芳之间翺翔激水之上而已美其抗威有制应物无私播生成于万族顺炎凉于四时弥冈坂而尽朴历原隰而无遗飕飗其音时自南而自北扶疎其状随左之而右之泛兰丛而影分丹颖转蕙圃而光摇碧滋有感而施不独芃芃其麦触类皆长寜遗楚楚者茨则知草之偃风威之所借人之理上政之所化不然则何以喻徳君子比训小人佐天地之化育助雷雨于陶钧当槁叶辞条我则激凄清于霜夕及晴川解冻我则散煦妪其阳春岂直落余花于黄菊翻碎浪于青苹已哉凝韵松桂传香兰茝不行而疾合帝徳之无方不厉而威若神功之有宰兹君令所以为此圣人于焉嘉乃观其匪疾匪徐或吹或嘘俾夫曲者必直勾者必舒庭叶晚飞坠井梧于飒雨池荷夜转防珠露以连如是则草非风不靡人非化不被故取鉴者用于斯观政者必于是况王者致理与物化迁敬授人时乃何风不顺式孚惠泽则何草不既殊拔木之日斯鄙偃禾之年赋风行之义可以知其教焉  

嵗寒知松柏后雕赋【`以贞心劲节翠贯四时为韵`】裴　度  

穷隂忽至品物尽瘁惟良木之坚贞映衰林而葱翠桃蹊李径闻别叶之互飞松磵柏陵见脩条之自异谅本性以无易托斯时而不类虽杀菽之霜再三防蓬之风数四徒凛凛以终日竟青青而在地懿夫春夏荣滋我不竞于芳时秋冬凄冽我不改其素节遥分郁郁之烟逺映霏霏之雪故其桑榆种其前后杞梓植其行列或萧瑟以柯空或离披而条折何在昔而相混果迄今而旌别观夫阳曜以芳菲为事隂凝而肃杀为名徒运彼以寒暑岂齐我于枯荣斯乃时累不能累其质天损不能损其贞亦被霜气亦含风声挺乔枝而易识在灌木而难并故苍然以殊致岂蠢尔以丛生果其郁郁秀色亭亭髙榦产二仪之内我独后雕处羣木之中孰云共贯当其黄陨方可瞻翫庭有槐兮落际山有榛兮雕隂见枯槁之无色识茂悦之有心受日照而逾静严飇吹而转劲或出众而标竒或处幽而表正虽结根山岭移植轩屏如全真而率性客有择木务材感衰叹盛悟标劲无永申蚍蜉之歌爱坚贞不渝发风雨之咏松兮柏兮犹君子之志行  

直如朱丝绳赋【`以题　　　　　唐为韵`】薄　芬  

物有正而可尚者其绳则直如砥之平如竿之植不舒卷以随用终劲挺而立极有防哉为天下式且取其直也故能为道之逆旅为义之蘧庐为人之端操为政之权舆于以方内君子所如木従之则正君受之则圣猗欤猗欤原夫被物之际作巧之时运工人之手绩寒女之丝是寻是尺经之纶之其为用也不资于善结其为兴也盖取于无私以之为凖也则矫枉有度以之辨物也乃去邪勿疑大者逺者念兹在兹俾夫贪者栗栗智者兢兢其为举直错枉当有事于従绳  

白受采赋【`以茍非忠信道　　　唐不虚启为韵`】独孤授  

白者物之正色采自人之发挥有善政之功何不合执必迁之性讵能非所以投质而丹青必应改作而黄莫违玉色可移酒变美人之貎素容可化尘缁游子之衣始以洁白为佳无文是宝流行于一掬之绿迁移于五彰之好假乎异物奚谓莫知其他变而従宜匪曰不恒其道是知白之美者采必加诸始谓不愆其素终成求媚之虚洁其身敢望于润色汚为染勿讶其文如露变盘中之文氤氲而乍结云改封中之色灿烂而潜舒然知素以为贵文而后进弃彼湼而不缁従我动而无竞知其白不足以含章美其文必滋乎彩润岂旧染于奸色因物有迁自委质以成文非我无信于是推其嗜好穷其妍不虚白为文藻之宗绘事为朴素之后坦然明白佩此以饬身婉而成章是期乎假手若以考自然之性明发彩之功専其容知变以为义形于色不杂而为忠英英之云抱日之文何染凿凿之石补天之力何工如以素质莫问竒文是启耀之以不慙之文居之以勿执之体可黄可黑将兴墨子之悲或素或青未易殷王之礼不然者何以麻衣虽白兮采服斯有如雪之洁兮如濡已受黔生白鹄之羽赤防青绳之首发顔色兮不辱其身离坚白兮莫先其守懿夫明斯理者然后知吾道之不茍  

土积成山赋【`以贵其不已成　　唐此崇髙为韵`】阙　名  

彼山之峻兮禀气而成此山之峻兮积壤所营何人功之汇聚致丘壑之峥嵘始假一抔巳见进吾于往终成九仞还宜景行而行当其率性作劳因髙立趾将覆篑而可乆念极天而有俟道既长而弥専力虽勤而未巳于是资地势建土功区区而日不暇给矻矻而乐在其中以不拒物为心因成髙大以不让尘为徳遂至穹崇所谓従微而至着有感而必通致峰峦而因人立迹侔造化而与古争雄故得日就月将天长地乆小既资于坎窞大岂遗于培塿匪辞形倦将欲必致于云霄所冀道成亦以兼容之妍不有始有卒乃勤乃劳依依渐长日日増髙以力为谋比大不唯于熊耳将勤喻学成功岂谢于牛毛是谓积小以称竒裒多而为贵既稠叠于委输亦縦横于经纬则聚米者故不足云累台者于斯殊未所以块然凝质崒尔成姿千峰可数五色无遗以此验巨灵之神诚为怪也以此想愚公之事亦可凄其别有十载施劳三冬率是常负荷以相勉每勤求而自揣所冀必成无虞中毁傥若因我而出云庶亦降神而在此  

沧浪濯缨赋【`以君子澡身　　　唐及时为韵`】阙　名  

沧浪之水兮伊楚之濆汗漫荡漾兮清泠奫沦控三湘之浅浪従大别而派分澄澹清景离披晓云彼美人兮何其独商歌以思君覩斯水之洞彻恶吾缨之垢氛将濯其缨亦洁其巳逐臣逋客渔翁樵子吟刈楚以激昂咏伐檀而筮仕哀灵均之濯足笑许由之洗耳载泛载浮曷云其巳洎夫白日始晞青天收潦千寻湛而见厎万里浄而犹埽漾磷磷之浅沙荡靡靡之纎草萦纡浦溆逦迤洲岛兴既逺兮情亦闲缨再濯兮身亦澡于彼濯矣伊水之濵于彼澡矣君子之身涤我滓秽去我埃尘且洁浄以精微又肆志而王神孰与夫泽畔憔悴空见悲于楚客心之忧矣匪兴刺于诗人已焉哉士生世兮患于不立朝闻夕死道之所急偶沧浪之且清岂坎埳之能习易载出处诗称维絷嵗冉冉而不留虽追悔而何及辞曰沧浪之水兮征楚辞临清漪兮应昌期濯吾缨兮有所思幸我生兮及眀时进徳修业兮已矣拔茅汇征兮良在兹  

饮贪泉赋【`以言饮此泉心　　　唐终不易为韵`】胡　权  

吴隠之拥节南海停骖石门遇贪泉之广陌若防酒于污樽由是征圗籍所载考耆旧之言云注兹而难穷地理或饮者而能移性原公乃斯言巳察其事惟审十目所视表执心而不回一勺之多遂举杯而就饮重言曰所执在我寕由此泉防泠泠而反同洁巳持惴惴而过甚防川恬淡相资渐滂沱于徳泽清亷是守何汨没于情田将正浮俗而去彼覩滥觞而在此临川而不觉起予命酌而甘従率尔盈科即挹聊抒思以盘桓健笔忽飞写缘情之绮靡既而威临俗镇尘静边空阖境而皆知向化四方而靡不趣风量比沧溟能控清而引浊心如白水可原始而要终当其境接遐荒郡惟幽僻山川而多含瘴雾草木而少蒙膏泽道之云逺人不愿适公藏器以俟时方遇君之侧席泉云饮而名乃益彰心秉直而誓当不易则知贞清特立瑕秽莫侵人饮酒而荡志我饮泉而洗心胡不夸于一石而不愧于千金于以眀好恶定能否不贪为宝而可怜不饮盗泉而非偶懿哉君子之鸿名竹帛永垂于不朽  

水木有本源赋　　　　　　　【`唐`】髙　郢  

木造天水穷森森擢千丈之秀汪汪澄万顷之鲜散而成众木疏而为百川杞梓之材备矣江湖之量存焉窃闻源长而下流不竭未见本盛而枝叶先颠志士托以垂隂无假恶木渴者饮而满腹何求盗泉故树善于人人懐则甘棠不朽泛爱于众众凑则徳水长悬方将成不言之蹊广利涉之路俾出幽之鸟仰乔榦而能迁未济之人因余波而可渡鸟岂木之所择非择木而不栖人奚水之足鉴亦鉴水而取喻徒闻其移橙渡北不能苞贡于王国导漾之东是以昭回于昊穹木诚恋于南枝常得地而専美水岂忘于西土乃凌云而独崇用不用也非结根之有异髙莫髙兮将闻源而实同葛藟犹能庇其本江汉所以朝其宗固宜大树防庥而千牛可蔽洪河浸润而九里旁通寜效有乔而不可休息于其下至广而不可游泳于其中者哉则有青青弱榦独秀未立涓涓细流余清可挹植翰苑以萧散赴龙门而惊急企樛木之逮下望恩波之流湿  

虚舟赋【`以浩然任触君　　　　唐子之心为韵`】樊阳源  

理可得真宗可寻惟虚舟之不系同大道之无心每悠悠而去住恒泛泛而浮沈寂虑为徒必澄淡而方息在物无竞信风涛而莫侵体合道枢来凭积水本流谦以处顺寜遇坎而斯止类善行之无迹似至人之虚己或沿或泝非假功于檝师载沈载浮亦奚劳于舟子若乃景絶游氛川息波文荡漾无阻逍遥不羣则鼓枻者未足与议摧撞者不得而云故曰动以贞胜而静为躁君观其浮广川之洋洋混长澜之浩浩不拘同放旷之懐无着体希夷之道殊青翰之见重等珠之为宝惟斯道全谁曰不然任东西之漂荡随风水之推迁中含虚而自若外守正以无偏逢流则行靡惊鼋鼍之穴安波自往空思李郭之仙动息靡常去留不禁以虚而受殊乎小器易盈可济不通非曰不胜其任处静安卑乗流任时浩然独逝邈矣谁追想好风于曲岸避巨浪于中坻且没迹于寂寥檝棹何従喧矣是无争于触击绋纚焉得维之是则虚其舟川得以寜虚其心人寡于欲既与道而合契亦无情于相触茍斯理之未忘谅无惊于宠辱  

胡越同舟赋【`以所思同济寜　　唐患异心为韵`】袁不约  

胡越异方兮言语不通邂逅相遇兮扁舟之中讶形殊而类别偶泝浪而乗风邈矣两乡懐土之情则异飘然一叶济川之计斯同始也各自天涯俱来波际指遥程于空阔纷逺思而容裔南冠朔服俄泛泛以相亲孤棹片防杳悠悠而未济安危目击休戚心期当波澜之起处是肝胆之呈时水害若防不独文身之俗风髙傥便岂惟嘶马之思去乃夷犹来何处所不逺南北宛为俦侣投足而作邻遥集共轸风涛思乡而何暇哀吟且虞悠阻迹也既狎心焉匪寜摇烟荡水泛梗飘萍在浩渺之难测况沿洄之不停容与安流每欣欣而会意縦横骇浪咸惴惴以忘形盖以风水多虞因依不间来非类聚虽慙泛洛之仙情匪貎亲诚无敌国之患殊方何逺合志何深因托质于刳木遂忘言于防金向若不同其利无得而寻长嗟緜邈莫嗣徽音则朔野慕射雕之悍炎洲乐拾翠之心复安得同其忧患而计其浮沈哉于是察其事嘉其意谅极暌而乃合非弃同而即异永懐共济之诚信无往而不利  

饮马投钱赋【`以好善驰名叶　　唐乎前志为韵`】王损之  

昔人有暗室无欺行行路岐涉清流之荡漾指白水以驱驰乗匹马而来念兹枯渴倾一囊以用投彼涟漪且水本无情人能誓志俯濯缨之上善控奔蹄之小驷亷隅是切斗升之水无多重价将酬子母之钱尽弃汤汤浅濑历历五铢饮之而忘其量也投之而无乃甚乎同济河而沈璧异浊水以求珠隠金沙之中迷于赤仄落苹蘩之上混彼青蚨嗟乎利己则多洁身诚鲜在一饮而何损投半两而称善鳬鹥下处对鵞眼而难分鳣鲔游时杂鲸文而不辨骎骎练影潏潏波声满腹而自资行道坠泉而孰谓沽名郭况之家人倘来讶移金穴汉代之赀郎或见犹认水衡浦溆萦盈汀洲重叠吴酌贪而难并王不言而雅叶致香醪而一醉且乏杖头入春溜以俱沈不漂榆防澄明水底散乱马前乍似拣金之碛何殊种玉之田逐好利之徒无辞俯拾同贯珠之子几误旁穿是知雅志无俦常情不到将圴勺水之直自胜饮氷之操则坠银瓶扵井底思妇徒伤投竹杖扵陂中仙翁可报贤哉项氏之心从吾所好  

骥伏盐车赋　　　　　　　　【`唐`】阙　名  

有骥子兮维之朽索服盐车兮困于絶漠将发愤于一哀遂求知于伯乐由是腾健步奋奇毛连嘶自若骧首弥髙负调鼎之资空慙引重持向人之意终愿代劳当其迢递燕郊苍茫吴坂悲东道之莫及念北风之将晩既同局蹐载驰之用靡分倘遇知音千里之期何逺寜曳轮之是辱恐负軏之非名饮虽怜其垂耳鞭驱奚敢以抗衡是知黄莫遇欵段无营汗血匪难一日有祈于用力求人未易三年何恨于不鸣今也劳役荐臻髙名斯嘱将激昂以待顾愿奔驰而徇欲重伸羸气自殊□驾之难载发哀声幸比击辕之曲或有贱同牛皁用匪龙媒亦在异于翦拂辨以驽骀夫如是则当于輗軏之下自然不媿于羣材  

管窥豹赋【`以管中窥豹时　　　唐见一班为韵`】阙　名  

管实圎通豹称奇质将窃窥以无视果遇文而得一言如立信初云必有可观美在其中终荷守而勿失奚执虚而莫见谅衡空而有窥注目每思夫破竹専心常切于主皮故得精神靡怠盼睐无亏辨或未分岂敢因小人所视言如有凖安得谓童子何知事不可轻智难相短曕夫隠雾之兽乃用窥天之管岂文质之不伸独孤眀之所满分形既内识规规视逺惟中央坦坦然后知虚心可达小智攸同毫厘必逺长短皆通投迹倘遇于东周孰辨犬羊之鞟有文而比夫西伯岂殊缧絏之中是谓祈进奚为求知不倦将希国士之察用当君子之变罗因一目期所视之无偏利絶一源専向明之独见乃知蔚文者道不足攀俯视者智或防闲何微明之有辨果偶中之无难谓容止可观且殊窒隙同邂逅相遇更善通班信専美之独嘉谅生知而何教流涕巳假夫观止审像乃知其是效十年之学自分西晋之贤一管之眀更识南山之豹夫如是则履中不昧应手无疑冀觊觎之有以得専精而所之亦何必夸久视骋一时然后知求仁之可验唯智者之念兹  

教猱升木赋【`以仁义在躬教　　唐之则进为韵`】贾　餗  

猱之为物兮敏捷无伦人之设教兮质性是因顾升木之容易岂従师之苦辛于是授以程度使之缘循步步弥髙同下学而上达孜孜不倦若游艺而依仁原夫引进他材发挥以知不言而化若喻于义指踪在手所谓导而不牵嗜学因心诚宜诱之孔易俾夫趫容所骋迅足无累笑硕鼠之五能掩都卢之百戏初疑鸿渐讶走险之翩翩卒若熊经忘阽危之惴惴则知夫性自天而莫改教率性而斯在失之者进寸而退尺得之者师逸而功倍従轮桷之异规随曲直于真宰故君子将迁于物必省厥躬彼可适道吾方击蒙野性既驯自殊于狼子怒心不发何愧于狙公牧羊以不鞭为机养鸡以似木为效一则行之而未逺一则乆之而成教孰与简易为师攀援是资既得心乎爱矣方将教以化之负凌云之材庶防仰止守坠地之道难可求思至矣哉发彼骁腾赖兹引力足循循而风举木杳杳而绳直千寻虽险亦可超而宛升一跌无虞那肯勃如战色岂翫物以为用将育材而取则所以木不告劳猱惟效顺学无间于时习功自得于日进彼以求易于难致逺由近可因兹而立信  

游刃赋【`以目无全牛必　　　　唐有余地为韵`】张　楚  

善乎庖丁之养刃也锋不钝鋭不衂横爽气以凛凛顿霜威之肃肃内则道协于心外则手应于目三年之后不见全牛于是手以之发刃以之投其虚其徐刃以脗合所倚所触血自潜流牛之间兮称有刃之厚兮云无以无厚之刃入有间之躯与切泥而不别将委土而何殊忘其骨节之难易未尝肯綮其斯须以天合天騞然响然目不视矣手有存焉窽之导兮自大郤之批兮自穿始以一剖终以万全匠石代之以运斤未可争长孔【`原本阙一字`】杀之而用劒难乎同年则説屠羊以浅术望鼓刀以战栗期百发而百中笑无固而无必乃知丁之道也可乆丁之伎也难有利推百錬不愧于太阿声中八音自合于经首日居月诸勇其贾余君欲口传等文惠之相好我方神遇觉良庖之不如若然者游合逍遥之事刃合虚白之意倘游必有方刃何不利冉冉兮虽不可知恢恢兮常有余地方将解千牛然后踌躇以满志目无全牛赋【`以虚心通眀暗　　唐与理会为韵`】王履真  

着絶艺者积功而成穷物理者因心而眀观彼庖丁之游刃合夫天道之至情运心术于妙用得技于惟精相彼牛兮虽完体斯在于我目也而折俎已呈岂不以因功之深为志所使挥无厚以合度投有间之中轨积就之妙既由乎月将操割之微亦依乎天理若动不导窽任非由巳则必受夫力劬孰能免夫目视始吾于牛也肤革未充筋骨靡穷心无所措其利手无所施其功惑臂臑之原本迷脉腠之要终动既多悔勤而未通逮三载以积用乃一朝而发蒙今吾于牛也察其博硕考其小大不俟刃解自将神会定贵贱之骨若委地而在前视血膋之膏虽表革而无外信功着而理贯乃道成而情泰遂得不遵莲锷不合桑林骍骍之躯折如应手之角割若惬心此乃变化斯探视聴靡滥美侯眀而咸见虽处幽而无暗夫人之脩业颇亦象诸能通而理达则疑释而误虚别有技业目牛得同硕鼠取势行止喻依庠序窃学见贤思齐敢望惟仁是与倘王庖之可待愿发硎而延竚  

破的赋【`有序　　　　　　　　唐`】乔　潭  

君子脩辞以干禄禄或不至居常以俟命感而遂通抑亦庄生不射故为破的赋以喻其辞曰  

飞卫学射于逢蒙希其术穷搜董浦白羽之箭获燕角绿沈之弓怅望陇云徘徊朔风以为隼必获于墉上雀无全于彀中或曰人将观徳子盍呈功乃见于诸侯阅之州序献于天子临乎泽宫自上而下陈其比偶歌驺虞奏貍首其或少算従而进酒于是乎择素士张画侯韬朱膊捍韦韝既垂櫜以弧亦启箙而抽镞内审其志外専其目释思其平去务其速落残月于象弭飞眀星于金菆宜易易而获禽翻兢兢而失鹄师哂之曰殆矣王庭之賔胡为先利其器而不反求其身乃杜门三年犹乎家人聴之以气视之以神秋毫如山虱心如轮髙其小物申以嵗贡従容君所无复命中不知矢之所加之所控不知引之而满縦之而送以无心为心若梦不梦斯焉而遽发騞然而通洞洞之者是为中的中之者细若毫芒乃能匪左匪右不留不扬絶心乎后牢落判散亦何有四方是时也君子观之贵其得一小人视之多其中质九賔之众毛竖骨惊隂幽鬼神股战颐栗固可使朝肃慎面先零变幽都柔南溟至逺无外罔不来庭夫以有形之器犹能破的况天机为弧大直为矢而不能破其夷狄故事无矜功理在冥迹不射乃师之益吾将为益  

射隼髙墉赋【`以君子藏器　　　唐待时为韵`】敬　骞  

养形豹兮以隠雾而成文振羽飞蛾兮因附火而自焚彼纷然之落隼识昧此而丧羣诚不知髙非小者所处静为躁者之君茍失度而栖适将受毙而何云且夫长墉崇崇矗若云峙飞隼倐随风止曽不料其微陋焉更知其休否故疾恶之夫善射之子操骍角之弓调白羽之矢縦穿杨之妙呈落鴈之美量逺近于目端审髙下于规里纷洞胷而达腋果裂素而破嘴原夫刚镞初架动正张引弯弯之月影迸的的之星光铲毛羽之振迅挫容貎之昂藏审必中而复发固焉用而不臧若乃处身顺理投迹如常时决起而无滞或怒飞而有方烟云足以遐赏翳荟足以来翔必絶捐躯之患岂贻在彀之殃是则素有隽志往无不利藏器者人获隼者器矢应而上激禽应矢而横坠微隼谅比于小人髙墉亦方于重位茍不戒于游处曽何免于颠踬士有五善斯在载櫜有待丽之知未忘贯隼之诚勿改幸文武之不坠希葑菲之必采则知发矢有期获禽俟时想大易之灵文微言可稽髙墉之象壮立空持既是则而是效永念兹而在兹  

射隼髙墉赋【`以君子藏器　　　唐待时为韵`】武少仪  

羽族纷纷彼飞隼兮独劲节而莫羣心耿介以腾踊毳班斓而被文击每依于素节翔亦致于青云匪全身以自爱寜有齿而见焚贯矢落庭既垂名于孔宣父搏鸠陷网又伏罪于信陵君今也何时轻乎所履伊广甸不游乃髙墉爰止信非位乎是蹈宜贾害而鬻死吾尝问术于列御冦学艺于熊渠子尔或舍诸吾斯过矣我矢惟良我弓未藏度中而发于何不臧矧専精而致用奚得失之难量哉于是正色敛容凝心定志睨手引满注目神萃惊骇括将辟易以翻飞裂臆洞胸已拔离而迸坠观彼隼之贻戚谅吾人之会意故君子周而不比用则择地无茍进以蹑髙位无躁求以享厚利智昧于是安往而免夫颠踬然则懐贪怙力者怨所聚材小任崇者覆可待故圣人眀彖象以立言悬日月而不改或有人兮修其词遇其时三复射隼之兆载质射隼之期幸寸长而罔贵冀一闻而在斯  

鸟择木赋【`以君子之徳翔　　　唐而后集为韵`】阙　名  

鸟之择木者不在乎得髙枝在乎得所履或凌云之榦而不可集或在庭之柯而必可止依惟贤之主人逺挟弹之公子若夫鸣而后集翔必有疑如智者之千虑叶君子之三思山有不材岂谓心乎爱矣林多独秀寜同主则择之孰谓无心依于有徳岂惟叶之萃榦之直必在无惊之忧倾巢之逼惟乔之下想游女之求思避恶之隂同志士之不息若乃翼随云展身以风翔观平林之漠漠见絶岭之苍苍岂爰止兮失正诚所集兮向方容足之柯乃处隠身之叶是藏故有绕树之乌鹊栖桐之鳯凰是知择善而従何常之有既无巢幕之诮讵贻髙墉之咎道惟空际谅有开而必先栖或林端乃观影而従后未安其所岂乐其羣傍青冥而颉颃白日出幽谷而翺翔碧云水隔山而犹逺烟拂树而渐分将欲巢林杪渡江濆如萧何之择汉主虞卿之谒赵君原其羽族所栖惟巢是葺虽众树之相蔽惟一枝而可给处必择地食无不粒飞乃従宜固难妄集若然则禽之有灵也不可以愚智相欺不可以飞走见遗集灌既知有以始巢当复何时是以良木可期倘主人之见纳俟我于庭乎而  

筌蹄赋　　　　　　　　　　【`唐`】邵　説  

至道黙真宗朴素莫究其源孰知其故将假物以眀象乃忘言而立喻若筌在鱼若蹄在兔茍或薮泽之内以时而肃设溪涧之间应节而周布乃凌岑壑忘蹄与筌兴言薄狩命驾忘旋鱼发发以随波乐只兔爰爰而得性怡然好之者徒发叹于终日观之者空起羡于临川斯无虞于即鹿寜有望于烹鲜于戏道有兴废时有通塞羡鱼如之何匪筌不得逐兔如之何匪蹄不克犹蹄在兔兔既获而蹄可以忘犹筌在鱼鱼既烹而筌可以息亦何异游道藩者挥郢匠之斤御道枢者削公输之墨彼损之而又损故不得而有得是以圣人立教所宝惟真勤求若丧之防逺索忘言之津还淳返朴求于道要絶圣弃智无为实宾故卓立政始辉光日新夫子将欲论筌蹄于宜观盍若考前途而后遵  

得鱼忘筌赋【`以适道知归言　　唐象皆遣为韵`】陈仲节  

鱼也者重泉之微因筌而索与珠而同归筌也者虚舟是依因鱼而弃将缘木而有违始钩深以假器于是终释手而喻指之非讵比弓藏方随矫木靡因火化奚贵焚机所以乍观象于十日终遗形于九围其得也且非贪饵谁曰在藻既涉无而恬鳞斯获将遗有而虚室是宝其忘也寜舍不材匪投有昊陶唐絶巧弃智故能虽爱必捐若遁圎离方孰谓不由其道故无用者木上之罾则亏有情者在梁之翼何为彼用拙徒观于进退此情留寜识于推移故曰因动而忘筌为后觉投虚自得鱼非前知岂殊舟既焚而空濶先济屣将脱而止足由斯于以探幽落焉藏往方之俯拾故何啻于盈筐爰取坐迁义非同于解网必也窥清泚凭浩荡是务得一不矜牵两夤缘而来为得鱼之象必也袪其意室其源舟无五覆道遣三幡展转而弃为忘筌之言使弹铗嘉賔不乐烹鲜之味投竿公子何劳饵犗之烦若然投者谅非赴泽在虚心而自适谅非卷懐将适道以孔皆然后蝉蜕万象鸿毛百骸有渔人闻而辨之曰是言也始以神遇将终理遣谓鳞介非掩豆之实以巨浸为覆盆之浅然乎哉吾何必鸣榔而游衍  

梦为鱼赋【`以故知人生不　　　唐似鱼乐为韵`】王　棨  

梁世子以体道安居逍遥有余宴息而魂交成梦分明而身化为鱼恍若有忘顾物我以何异悠然而逝失形骸之所如其初也漏滴寒城月笼凉牖悄尔人静溘焉夜乆于银屏既设之所是角枕巳敧之后遽因神遇能游之质斯成渐觉形迁相望之心曷不是则髣髴川阔依稀浪轻始讶沈浮而在此俄惊鬐鬛以俱生恍兮惚兮岂悟益刀之兆今夕何夕空懐畏网之情由是涵泳无疑噞喁未巳值良夜之寂寂泝清波之唯唯腹上之松俯映在藻虽殊懐中之日旁明衔珠稍似既掉赪尾还张紫鳞维熊维罴而自逺有鳣有鲔以相亲沙际禽去汀旁草春遇周公而疑为钓叟逢傅説而谓是渔人于时砌竹无风庭梧有露既异为云之事空惊微雨之故飜成浪迹全忘枕上之身却忆浮生寜异辽东之趣其梦也何乐如之其觉也何愁若斯复是鱼由我变抑当我本鱼为庄生化蝶之言昔时未信公子为乌之验今日方知悲夫何事遽然欲思咸若良由尘世之多故难及深渊之或跃人兮不因一梦之中岂信濠梁之乐  

任公子钓鱼赋【`有序　　　　　唐`】阙　名  

昔任公子钓鱼经年不获及其获也众人餍之公孙十上不遇及其遇也帝王任之固知饵大则鱼大功髙则禄厚鱼也人也何酷似乎感其义以作赋曰  

千载崇崇我闻任公独坐会稽之上垂钓东海之中海之广兮混然飞流鱼之大兮邈矣难俦所谓之鱼三千余里何以为饵五十其牛其钓兮星霜已周日居月诸兮吞此大钩吞钩之时其势回互觉巨絙之急惊白波以鼓怒搅大海髙涛嶪三山惮羣鼇及夫道尽途殚绳穷势蹙突兀出水蹉跎望陆一岸山横半天云矗巨鳞既已倾海水亦以清吞舟之害平若乃飞銮刀以撞突泉为膏兮岳为骨剥鳞上之重锦抉眼中之明月由河之北达于东溟万民餍饫三年羶腥向时兮刻意临川劳神有年舟人不顾渔子悠然坐石滑兮积苔藓苍葭变兮老云烟今日兮投竿瞬息以肉为食豫且气慑詹何失色契我心者臧丈人适我愿者龙伯国钓道既尔人亦如此孙未遇买臣家贫海上牧豕江边负薪常以云霄自致燕雀时人受侮不少守志弥真终逢挺拔俱为汉臣典郡则还乡衣锦作相而开阁迎賔则知饵大者鱼大道肥者禄肥获大则喜虽晚何悲鱼之与人殊途而同归  

结网求鱼赋【`以临川羡鱼未　　唐若结网为韵`】王　起  

网则结绪鱼方跃泉其结也疎而不失其跃也瞻之在前一縦一横既克张于万目无小无大亦何逃于百川是以扬鬐振鬛喷沫飞涎初求同于发笱终取义于忘筌于是当巧孜孜抗精屑屑细缉丝枲解纷结絶想江湖之相忘遂纲维之备设摇赪尾以游泳尔不厌深运素手以缤纷我思善结俾昼作夜日居月诸成兹密网念兹嘉鱼庖牺之旧制无改良罟之新规有余献鲜薧之时兹为谋始烹釡鬵之日此乃厥初且夫注目劬劳甘心健羡于结网兮何有徒噞喁而可见金盘既设无靃靃以霏霏锦质乍窥徒赫赫而战战孰若气奋九罭网殊一面始结绳而爰设终在藻而咸荐疎宻由已卷舒従心此纷纷而不紊彼泼泼而方禽亦何必不纲而为子钓防罟而谏君临其动则纷其力不费事有类于组织志未殊于经纬荐尾安在提纲尚未想飞鸿而则离曷游鱼兮不畏向若临河广恣心赏随揭厉之浅深当鳞甲之来往出彼赫鳃亦同反掌营鳣鲔方同濊濊之施罛禁鲲鲕岂比恢恢之漏网则知无其备者其功畧有其具者其利博此不其经营彼无逃于潜跃夫然触类斯长缘情可托结诗书而为网网则有条驱爵禄而为鱼鱼兮咸若吾所以考先贤之微言悟临川之妄作  

烹小鲜赋【`以理大国如　　　　唐烹小鲜为韵`】王　起  

有冽者泉生乎小鲜将成登俎之美必求爨鼎之妍惟烹也在于不挠惟鱼也贵于克全茍司味之有术谅为政而则然若乃海曲芦人江潭舟子厌颁首于蒲藻得纎鳞于沼沚常窥潎潎漏于宻网之中今则炎炎烹于沸鼎之里是以激之有度烂而足耻先眀水火之济用契盐梅之理然后合沓有声沸腾以烹碎文弱质万品千名以脞脆之易壊当汹涌之方惊触之则土崩可喻安之则锦质皆成盖以小为贵在终和且平乃加以姜桂杂以薪燎同露镬之白游束前箸而不扰虽汤腾其内火烈其表惟自然于众味终不乱于羣小既荐尾而获珍皆骈首而可晓向若烂之不恤挠之是刺急舒无节乎中躁静不放乎外自然成鱼馁而不食比水烦而不大空摧鳞而莫分寜去乙而知害则知国喻乎鼎人喻乎鱼鱼之乱则烹以静人之繁则制以徐鼎中之咸若天下之安如鲜之烹也不挠人之理兮作则将申老氏之戒用假庖人之职既不爽于和羮幸有光于为国  

烹小鲜赋【`以理国之道　　　　唐如烹鲜为韵`】李　蟾  

力刀之任庖人是司将修火以烹矣取小鲜而将之汹汹之中似有跃泉之势炎炎之上犹怜漏网之姿则无复游小沚奋纎鬐既逢鼎镬之患永絶江湖之思其始也出彼清澜委兹敝笱落细鳞于方寸之质煦微沫于噞喁之口齐一指而未并事寸刃而才受验星星之若无升鼎俎而何有瞻其沈浮若氷汹涌如惊不有大觚奚假良庖之妙无容尺素何必呼儿以烹是知将善其事亦叶于道若运动之不息则完全而莫保如或罢其纷纭任其颠倒则偶盐梅之侧宛若衔珠映莫萧之中犹如在藻是知至人以鱼小者国可喻焉其化而敦夫徳善其烹而委之火传则味不慝道乃全将成其心齐之化无贵乎獭祭之鲜且夫烹之烦而鱼必毁政之挠而人不理鱼不以烦为贵人不以挠为美反覆无极必为靡溃之道简易不脩自作兹彰之始是知求全者动不如静务理者语不如黙动之则一鼎浑浑语之则万人惑惑想潎潎之微质不可而求俾浩浩之挠风无由自息今圣人任一意朝万国盖以体元而得诸静寰海而晏如岂徒以穷髙极厚之内喻之于一鱼者哉  

痀偻丈人承蜩赋　　　　　　【`唐`】髙　郢  

巧乎道者承蜩之叟蜩择木兮有翼叟持竿兮在手物我相絶嗜欲靡同彼不飞兮焉待此将掇兮何工丈人曰我有道也初五六日累丸为术槁木其臂朽株其质不坠者二则失之锱铢不坠者三则失之十一既累五而咸若寜絶四而无必由是步平地之上入深林之下耳目俱营心手相假叶空宻而皆见枝虽繁而不舍岂伊拾芥将同注瓦或挟三而兼两或指多而就寡期于百中则啼猿之射乎曽不孑遗殊慕鸿之弋者彼饮露为事蜕殻有期顾非鼎俎之实尚何弹射之疑庸讵知絶俗犹累凌虚亦危以无用之质遇有求之时始则长鸣声嘒唳而中絶方将一举翅萧条而半垂岂获戾于不食而搆患于有緌且觞深操舟大马捶钩三十仭磨崖不溺十九年肯綮皆游徒闻其事未见其忧岂知天覆地载四荒八极不以万物易蜩之智不以万物易蜩之翼惟精惟一无反无侧用志凝神何求而不得若以叟为臣以蜩为贼乱绳斯理背阵斯克一言以蔽可详周公之风一矢可加何逺蛮夷之域螳蜋之捕兮信劣黄雀在后兮安得至哉丈人功并孙息  

蚌鹬相持赋【`以洛城风　　　　唐口为韵`】郗　昂  

水濵父老以渔弋为事常持钓缗荷矰缴旦浮瀍涧晩泝伊洛乱平溆之磷磷步清流之凿凿匪畋鱼以为务将钓国而为托异戕忽而害生时自毙而方搏亦犹守兔者目注于卢犬挟弹者志在于黄雀斩长鲸而四海宴如得巨鱼而千里餍若夫一举而擒两固功全而利博是翔禽翼迅体轻或依岸而开合或遵渚以飞鸣既相遇于兹地亦相残于此生鹬以利嘴为铦锷蚌以外骨为坚城鹬以蚌为腐肉可取蚌以鹬为微禽可营鹬曰今日不雨必刳蚌之腹蚌曰明日不出必丧鹬之精并相持而坎难俱莫知其困并彼渔父闻而造曰危哉二虫吾见尔命之将絶吾知尔力之巳穷胡不潜泳于深水胡不乗髙于大风何故枯骸于波际何故落翮于沙中乃携以俱归释此双疾利其美用取其形质鹬有羽兮彩映华冠蚌有珠兮光照巨室虽假物类以为用诚亦辨説之良术庄生寓语于前古是用广之于今日螳蜋拒辙赋【`以怒臂当车生　　唐不知量为韵`】陈　硎  

蠢彼微虫勇而不惧当往来之辙迹阻东西之驰骛闻轞轞而虎蹲伫辚辚而狼顾见危致命方确尔而靡迁唯敌是求乃毅然而増怒且肖形卓荦植性强梁岂奔冲之足畏非会逺而不当逸性乔桀雄姿激昂拖轻躯致命死地壮前趾若有巨防观卧辙之时似当黄霸想埋轮之处何惮张纲其或输谷千箱御姬百两方击毂之自逺巳张拳而相向死且如归路何能让茍不折节于焉用壮哻其目曽不见机挥以肱岂为知量其理何如其生忽诸祸甚触株之兔危同戏鼎之鱼行无逗挠立必籧篨在圣人之经诚宜避地非长者之辙讵肯回车且麟伤岂仁龙醢非智思控搏而莫及喻压溺而何啻不若履薄兢兢临深惴惴任肖翘之可适曷强御之不避微茫肤血岂足殷其左轮展转路尘寜止防其右臂居当假息动必阽危舍鸣蝉而莫捕蔑黄雀而不知倘所据非据亦何斯违斯谓豹狼之不若念虺蜴而何为且含气之类求生之厚岂必贤哉曷云能不独不降志自贻伊咎诚轹之所加谅虀粉而何有奚必矜夫趯趯冒彼彭彭愿陈力之方盛意当途之足惊曲循天理深居物情徒纠纷而莫纪因密勿而难明倘不载驰载驱广人之用当念无輗无軏遂尔之生  

蟭螟巢螡睫赋【`以天壤之间大　唐小殊禀为韵`】王　棨  

万物生焉巨细相悬螡之睫兮蟭螟在焉虽受气以具体亦成形而自天取以比方事着茂先之赋齐其大小理符御冦之篇眇矣麽虫生乎积壤名为造化之内质类希夷之象离娄俯视莫得见其形容师旷俛聴曽未闻乎声响既而游元气入无问就彼螡而栖宛止其睫以回环日往月来顾我而因依自得晨趋暮见觉伊而瞬息长闲由是拂眦谋安沿哐可赖喜荣乎噆肤之际惧覆于成雷之会仰观厥首谓如山岳之崇旁晲其肩意似丛林之大逼萤火兮岂虑焚其逢肸蠁兮何惮居之每保劲同于枝榦讵知细甚于毫厘未能鹊起安肯虫疑常笑鹪鹩立彼苇苕之上寜同燕集于危幕之时岂比夫蠕动微生蜎飞异禀蝇附尾以非类虱处头而殊品言乎螡也则是啑而可知向彼巢焉乃斯形而因审想夫影与尘混身将道俱察其生而洪纎则别论其分而物我何殊似菌朝生不羡千春之夀如蜩秋起无慙六月之圗悲夫谓无至道者多信有兹蠢者少盖述齐物之域未遂忘形之表若能效三月以齐心必见斯虫而不小  

## 御定历代赋汇卷一百十四  

寓言  

以德为车赋【`以至徳之人有　　唐同车载为韵`】白行简  

人之蕴徳兮唯车可同载诸身兮运转无穷茍规模之不紊在夷险以皆通游必有方靡假顔生之御成之在我寜烦奚仲之功原夫雕斲何劳周旋不碍得亨衢古道以方驾将璞玉浑金而共载廓情田而作路终自东自西调意马以服箱任或进或退且见其制非假手用不由人驰懿范而深疑轧轧听嘉声而乍认辚辚如荣昼锦之衣便同华毂傥被悬鹑之服岂异椎轮是何輗軏无施脂膏莫有学海深而濡轨堪虑词林秀而养材自久诲人不倦初讶其役车不休见贤思齐岂惮乎挟辀而走莫不乍行乍止载疾载徐究其理而大矣较其功而忽诸程君之梦捧阳精还同照乘黄霸之惠如时雨宛是随车乃知徳以饰身为规车将载物是致茍执  

徳之不惑故凭车而取类善行而所去无迹遵道而虽逺必至功能救旱喻流水以寜惭美播惟馨嫓七香而何异大矣哉妙才难问良工在兹曝腹而那殊炙輠书绅而乍认执绥此车也价虽擅于五云应难比矣数徒多于百两未足方之士有轨辙无逾威仪靡忒逢时斯牵驾之用抱素乏丹青之饰傥题品之未遗愿为车而比德  

以德为车赋【`以国家道通　　　唐逺迩为韵`】阙　名  

皇帝守位以仁为车以徳将喻夫博载庶物取象夫经行万国垂衣而退与人谋结旌而克陈帝力因乐推以发轫任不言而凭轼始效驾于情田之内不驱不驰终挂轊于王道之中自南自北夫改奢即俭尚质去华量包覆载迹达幽遐行乎道而四方是则同乎轨而六合为家是知乘玉辂者又何足比驾金根者失其所夸尔其伐辐于自然之材斲轮用无为之道鉴驭朽以作训念輶毛而是保前覆后诫谅成败之足征殊途同归信始终之可考伊至化之所备如风令之偃草道徳仁义配弨弓以致贤孝敬温恭代輭轮而养老万邦攸同九有克通朴斵在心讵比质于流水周行任道岂观象于转蓬以得贤为轮辕之助以守信为輗軏之功动天而善行无迹持重而利用不穷且工为车兮脆而易破徳为车兮劳而晚成哂摧轮于太行悯困骥于吴坂域中咸赖功超乎大辂小戎天下皆肥力竭乎引重致逺泽可鉴而招损美不称而崇侈尔则速祸以宣骄我则去彼而取此靡自家而刑国俾视逺而若迩岂徒与奚仲造父之徒论功而效伎  

炙輠赋【`以才美润身　　　　　唐喻兹为韵`】乔　琳  

惟輠以积膏而润惟人以积学而才润则浸之所致学则脩之乃来亦犹山辉盖玉之处石川媚乃珠之在胎则炙輠之义斯焉在哉原乎其始方我髦士言物也火及则润滋言士也用之则邦理喻研朱则其色不夺方扣钟而其音不已故可以与理窟而争深配智囊而共美炙之不竭夫岂同于瓶罄用之不穷固有殊于罍耻且国以贤兴车以輠进车非輠而安往国非贤而莫镇脂膏内实宜诫盈于扑满滋液旁露信同功于河润岂比薰以香而自烧玉遇火而不烬向非外取其物内滋其身则一炙可以就燥再乃于焉中贫亦何润色无斁辉光日新比至道动而愈出方君子磨而不磷原夫伊輠也照身以取路伊贤也开物而成务亦何近取诸身愿借秦而为喻喻如何其惟良在兹希徳泽而惠物在脂膏以无私若然者岂止滞輶轩以听察因钧轴以为期増雨露之濡洽霑草芥而滋熙者哉  

积薪赋【`以后来者　　　　　　唐居上为韵`】张敦实  

积薪如之何伐自中野藏用如之何俟夫防者当就燥而未及固不材而见舍我取彼竭在浸浸以増髙颠之倒之信多多而益寡来因髙冈之上徙殊曲突之下知附热之足贪兼微光而是假原乎曕彼林薄爰发条枚绸缪既束负荷皆来始交积以发地俄重叠而如堆顾遇何期亦有含音之器操持傥用岂无束湿之材匪伐柯于林下疑设燎于庭隈入用虽慙于散木待燃未怯于死灰幸薫灼之可近唯抡择之所裁必能扬大君之光资烹饪以调味岂徒发大守之化祈澍雨以攘灾观其叠迹连墙攒形内向功成执热化归炎上催发生于庖人废全模于梓匠曽不知纵横长短之术成结搆髙卑之状犬牙交列未失本枝之形蝇翼巧成犹蓄运斤之望岂徒分彊干弱枝之义留错节盘根之余异抡材而晋用似橧巢而夏居幸爝火未息与兽炭焚如无之实难钻燧者于兹待乏虽欲勿用和羮者焉能舍诸古人征用贤之乖喻积薪为偶奚自我而争先反忽焉而在后念采掇之所在顾髙下而何有傥坚贞之可求庶有心而不朽  

积薪赋【`以帝取汲　　　　　　唐黯为韵`】阙　名  

仆少好读书长而无替谢絶门客幽闗长闭志寻经史见汲黯积薪之言即知君臣有道之契乃废卷愤色竦袂临砌岂吾道业谢于古人君徳慙于往帝竟空盐梅之用长虚舟楫之济于是辞云林裂荷薜赴以时贡拟先秋计何嵗华之不与几山川之迢递积薪暗入于心期后来空望其他惠积薪何薪唯楚与桂其采之也翘车载驰毕搜其林壑其得之也良材尽取靡遗其巨细风尘尔劳阡陌相继辞云壤而百处指王城而四诣得大有之妙象同萃亨之深智无怠其功有司是主虽不近于丹陛幸得贮其华宇然蓄薪而虽多非有命而不取每至膳夫兴造金鼎初汲论食玉而来窥将然桂而先挹勿贵先至在其下兮必弃置于后时勿轻后来居其上兮必取用而先及此自然之理胡物情之可习已矣哉苍苔芜兮白露湛愁来晓夜红顔减君若助化于圣明伏望留情于汲黯  

积薪赋【`有序　　　　　　　　唐`】李德裕  

此郡岩壑重复林麓繁盛樵采之子未尝辍音往往防流而下诣余求售余因积薪于庭窃有所叹乃为积薪赋赋曰  

邈岩居之幽逺有楚泽之放臣方絶学以自防诚未暇于披榛悲顔子之饭煤感莱芜之生尘时束蕴以请火访蓬茨之善隣乃遇樵客维舟水滨余讯之曰采樵贱业常栖隐沦诗既嘉于刈楚传亦叹于析薪尔岂延濑之客不取金而且贫又岂叔敖之子似好廉而苦辛何乃负担不已其生实勤客顾余而叹曰贵则近祸富多不仁寄迹于此以养吾真善大雅之知言信刍荛之可询既而交加累积髙下齐均矗若井榦叠似龙鳞避氿泉而无浸生曲突而不陈茍知防患之术终无焦烂之宾嗟长孺之昧道常喻此而求伸虽后来之髙处亦居上而先焚使薪为能言之物岂欲入防而扬芬未若生幽崖之侧糺芳桂之轮不近野田之燎免劳匠者之斤冒霰雪以终嵗齐天年于大椿  

积薪赋　　　　　　　　　　【`宋`】田　锡  

翘翘错薪委积交陈后来者渐次居上先用者逐热相亲仰之弥髙或连枝而带叶怨不在大喻弃故而从新其大也降鸾辂于东封祝圆丘于南至执玉帛者万国称豆笾于羣吏礼容具举乐章大备书称柴望达上帝于外禋诗曰薪蒸本周人之贵气虞衡往来析薪成帷载来北阙之下采自南山之隈辇运错杂积叠崔嵬但取禋宗之用不论瑰异之材譬如为山岂勉力于勤学寜媚于灶不旋踵于贻灾薪既不能自言人或代之析理繄吾侪小人与彼其之子忧负荷以弗胜为众多之仰止匪斧不克因伐木以致身受人之知合不才而省已始采采于山水之涯丁丁合风雅之诗积之累之如京如坻逺望比层巢之峻仰瞻侔累卵之危居中者谓不我遐弃在下者谓人不我知美古人善喻下僚其咨本入用之迟速胡觖望于高卑  

大巧若拙赋【`以随物成器巧　　唐在乎中为韵`】白居易  

巧之小者有为可得而窥巧之大者无朕不可得而知葢取之于防受之以随动而有度举必合规故曰大巧若拙其义在斯若乃抡材于山审器于物将务乎心匠之忖度不在乎手泽之翦拂故为栋者任其自天而端为轮者取其因地而屈其工也于物无情其正也于法有程既逰艺而功立亦居肆而事成大小存乎目击材无所弃用舎在于指顾物莫能争然后任道用随形制器信无为而为因所利而利不凝滞于物必简易于事岂朝疲而夕倦庶日省而月试知大巧之有成见庶物之无弃然则比其义取其类亦犹善为政者物得其宜能官人者才适其位嘉其尺度有则绳墨无挠工非剞劂自得不矜之能器靡雕锼谁识无心之巧众谓之拙以其因物不改我谓之巧以其成功不宰不改故物全不宰故功倍遇以神也郢匠之术攸同合乎道焉老氏之言斯在噫舟车器异杞梓材殊罔枉枘以凿罔破圆为觚必将考广狭以分寸定刓方以规模则物不能以长短隐材不能以曲直诬可谓艺之要道之枢是谓心之术也岂虑手之伤乎且夫大明若防大盈若冲是以大巧弃其末功则知巧在乎不违天真非役神于木人之内巧在乎无枉物性非劳形于棘猴之中若然者岂徒与般尔之辈骋伎而校功哉  

工先利器赋【`以器茍未精将　　唐何为巧为韵`】魏　式  

工有习艺求名志在不朽乃言曰艺未达不可求以诸已器未精徒劳措以其手安得轻进自贻伊丑于是磨砺为先动用为后诚防趣之可尚实果决之不茍所谓作事谋始本立道生绳墨尽索斤斧毕呈虑妍媸之稍违而或愆规矩审锋铓以求鋭必取专精懃懃不怠矻矻有营欲尽心于锼镂用度木于林衡亦如舟楫良然后思其济涉耒耜利始得议其耦耕于其发硎可视以精为贵不然何以能久用之不既验朴斲之有辞惧剞劂之犹未爰究爰度无或不良揣八材之质淬百链之钢然后切磨效竒成至寳之美刳剡中度用巨材之长呈机巧以尽善岂滥窳之是将且斟酌不挠矜名尝巧雕镌非他施功几何既适心而便手因投刃以攒柯向使因循为心则器必残缺若茍且从事则人亦诋诃安得不分班倕之妙就玉石之琢磨观夫欲展而能先砺其器以工立喻则人不二可为庶事之规寜比匹夫之志故曰用艺者儆戒不逺立身者得失由斯若幸而滥进则人必尔窥是以君子不容易于所为  

运斤赋【`以上下相应　　　　　唐其志同为韵`】席　夔  

道贵乎朴物疵于妄为谋者必定于前执技者可以事上繄郢人与匠石能器合而神王垩复在鼻将欲表微挥拂以斤何其用壮既分庭以离立亦持刃而相向于是算锱铢慎取舍运之于手将匪疾而匪徐惬之于心寜我欺而尔假志而必中同引满于彀中妙不可传犹斲轮于堂下况乎器也利工也良壮前趾耀雄铓以身运臂兮臂可使以彼契此兮此可忘迫其势则成风含响激其石乃飞电分光欲臻夫妙在慎其相故受刃者不为股栗执柯者无闻手伤向使受刃者震慑执柯者劻勷则必灭尔鼻而剠尔面岂惟破我斧而缺我斨亦犹朋侪见知工用可称艺成道得合调谐声岂同夫众人遇我狂夫阻之璅璅庶匠丁丁在兹得离娄督绳而尚失以公输削墨而犹疑安能霜刃投虚必去乎蝇翼圆柯在握不失乎毫厘是吾质也实惟何其知音可托无乃后时客有多才博雅好竒尚异糟粕既得颇读古人之书凿枘可规愿行夫子之志将求轮扁之术以广运斤之事乃歌曰彼二子兮以艺相崇得一理兮其心则同运斤在手诚可惧坚立不动神之雄岂运斤者妙其术坚立者知其工幸见遇于郢匠无辍响于成风  

运斤赋【`以上下相应　　　　　唐其志同为韵`】独孤授  

漆园傲吏志惬神王和而不唱或崆峒之间或濠濮之上诚道枢之同体表人情之异状爰感激于惠施乃兴之于郢匠嗟乎功有善价吾道之亚既出鬼而入神亦千变而万化可以迎夫逺近可以接夫上下用之朋友管鲍可以全交行之君臣桓文可以致霸请言其始也鼻之垩兮匠之良子有度兮我有长形枯木兮自若斤成风兮允臧土微防以霞散刃荧荧以电光信之者双美疑之者两伤其为心也以济其为妙也更相吾固知青萍之术兮空设公输之巧兮徒尝实由气同者合声同者应挥手余地因悟解牛之能忘情铦锋宛识狎鸥之兴岂两贤之相厄乃二人之俱别有不度其时不稽厥疑蒿目犹视蓬心自师代匠石而忍垢骋锋刃而勿思永昧心得图为面欺茍临事以率尔成后悔而凄其且伤于手之是惧亦何暇乎涅而不缁曷若素缉乃事爰定乃志料轻重审同异曽无恐泥之忧颇识断金之利雕锼合乎神理磨砻出乎人意茍自得以忘形亦可斲乎有鼻至于道洽情融体异心同求之不得感而遂通利器见投尚仓惶于麾下良工斯在乃拂拭于涂中君既有执柯之便岂比夫按劒之雄  

攻坚木赋【`以学者攻艺必　　　唐求至精为韵`】李　程  

工之制器兮雕乎朴人之兴艺兮志乎学利用者拥肿无前善扣者舂容乃觉多闻匪阙于疑殆成器克资乎雕斲故研精方啓于愤悱用当各施于轮桷且夫材有柔劲工有趣舎于以钻木后其坚乎于以挥斤先其易者钩绳定其规矩斧斤飘其上下剞劂罔辍疾徐既工铲鳞皴于理外摭精粹于文中攒节划以洞解奥义涣乎遂通则知艺或有孚虽至刚而斯剖学乃将习奚异端之可攻方同规于大匠期继业于良工是以木碎其节学殚于艺殊宰我之难雕匪般倕之易制既饰以文亦丽其质讲学所贵乎无方摧坚不可以无术毎投虚以措刃故功倍而身逸尽乎精微之理谁谓不然得于心术之间孰云无必艺通兮坚刚则柔学通微兮指归可求俾不才而成用化扞格以优游工之成功志之所至信念兹而在兹因比物而丑类之木也破其轮囷之学也究其奥秘砻斲斯成良工有程殚材人之学好刳者之精终朝匪劳于矻矻空谷谁听乎丁丁既成风于郢匠期大扣于希声  

执柯伐柯赋【`以观则于手人　　唐道寜逺为韵`】谢　观  

手运斧而方圆自纵斧有柯而规模可观诚取则之非逺曷持心以常难是知选材于山操刃于手将散朴于大巧是侔形于妙有则可审分寸定妍不脱故而图新瞻前而顾后然后拟议是啓经营靡停方坎坎以无挠聿丁丁而未寜观所措而举措因其形而制形且勿谓效之难尚俟乎绳墨勿谓象之逺仍忧乎差忒左手将举其朴斲右手足见其成式不离指掌之傍自有短长之域镜颇迩仪容在侧见几而作成于目击之间殷鉴不逺便契握中之则何必公输是集梓匠具陈虽欲逺征其类不如近取诸身于造次颠沛之时尚思行已在一顾一盼之所何必求人庶得揣称攸宜谘谋可考冀析薪之入用知缺斨之足保终懐继踵之诚未爽从绳之道嗟乎柯在手兮至近不能观者有诸道于身而岂逺不能行者信欤故取则于人者失闻道于人者疎乃可端其末慎其初反视于周旋之内收心于躁动之余因而利焉是可宗也譬以身者方或同于夫如是正其规从其本揆度而枉柄无阻睥睨而迷途自返傥忠恕之内存信率性之非逺  

冰壶赋【`以清如玉壶冰何　　　唐惭宿昔意为韵`】陶　翰  

惟冰也有坚凝之贞惟壶也有虚受之明谢周流之弱质托镕铸以成名直方任器规圆惬情对光辉而比色因击扣而驰声冰假壶以为用壶含冰而转清及夫欢呈朝晏之余瑞表经纶之初尤荀吴之失对陷王羁之后车既遇赏以为乐乃获成于所如但观夫推移在道澄澈如玉时见莹而则明或将摧而不曲故曰冰贵于水器尊者壶国因时而必用军每击而何虞若乃周将酬客鲁欲藏冰揖籍父其何忌顾申丰而可凭是以用之者广须之者多遇薛鼓而击诵豳诗而何至扵冰销滴润壶罄成酣乃挟纩以荷徳岂知漏而兴惭昔者赵衰从径魏主其逐虽有馁而仍携顾无麋而未宿每览余轨当思践迹志未吐于平生容已衰于畴昔傥开冰之可荐庶投壶而无斁况霜空且寒晩景仍坠虽杼轴而不辍犹髣髴而无记将投皎洁之姿愿假含容之意冰壶赋【`以清如玉壶冰何　　　唐慙宿昔意为韵`】崔　损  

炯乎太阳之精玉有真质冰则贞清我君子象诸温如皎如正其色兮匪真不克峻其节兮匪贞不居尔其制盘盂访结绿瞻白虹之气咏生刍之束乃赋于他山攻此良玉剡之成器错以成壶信以旁达忠不掩瑜以虚而受用当其无及乎严律闭阴气升氛雾结河海凝沙惊鴈塞雪满崤陵于是天景初夕玉壶始冰临象筵而孤映对金镜而相澄尔其淋漓未泮温润而瑳纎光不隐毫末不过岂尔瑕之可匿玷之可磨不然珉之众矣贵玉者何心之洁矣饮冰则那庄氏寓论宣父式谈夜光夺魄明月懐惭岂比夫立槩生操激清励贪伊至人之比徳同贞士之司南夫以物象所鉴精明所蓄霜华晨清月影寒宿故览之者魂竦凭之者虑惕迨北风之已壮幸西陆之未觌客有抚而叹曰猗欤猗欤吾无是易且漏巵无当兮叹诸古大圭不瑑兮闻诸昔曷若兹器之可佳谅君子之益然后宣其烈赞其意抽毫命简赋冰壶之盛事  

玉壶冰赋【`以坚白贞虚作　　　唐人之则为韵`】阙　名  

壶至洁玉至鲜有若君子清标俨然色澄澄而外澈质规规而内圆月出皎兮入夜而其仪难见冰以风壮处寒而其实逾坚谅负竒而可翫超众器而为先当其韬光幽山韫耀穷石隐榛芜而懐寳沦泥滓而藏白如虹之气虽无谢于云烟抵鹊之乡常见俦于瓦砾于是卞生见而神动匠氏闻而心惜乃奋剖刻耀精明以玉之美作壶之形信无瑕之可用若不琢兮何成以虚而受达人侔其量以明而鉴志士效其清贞若其禀性温如作器含虚正色则惟珍是务立操则匪贞不居尔乃严气凝阴作寒飇一振具物寥索川皛皛以凌满林稍稍而木落日既暮兮金闺寂夜一寒兮玉壶陈素冰满腹清光照人临象筵而色媚入金镜而影新对之者畅虑观之者清神能励贪夫何假盘盂之戒有同儒士长为席上之珍是以随珠夺魄赵璧慙姿瑚琏之器斯实为之美人曽不足方其皎洁锦衾亦安敢夸其陆离伟夫掩物之美比人之徳素其表兮其仪不忒实其中兮秉心渊塞伊烈士之指南固贤人之轨则  

玉壶冰赋　　　　　　　　　【`明`】袁宗道  

嵗既暮日方升姑射主人睹玉壶冰焉问于凭虚丈人曰斯何物欤若斯之清莹也方今客主无所摅情子其抽秘思骋妍辞侔色揣称为我赋之凭虚丈人三巡而起扬袂而称曰仆闻玉比徳于君子冰并洁于神人山海备载夫龙首豳风发咏于凌阴璞或献于楚山井或凿于凌云赐重宣室值倍连城或不礲而自朗或屡琢而称珍玉号贞栗冰亦坚莹离之则并美合之则双清尔乃采玉于石剡器成壶以虚而受用当其无侔巧周瓒埓竒夏瑚于是严律闭阴云升朔气至河海凝大荒雪满沙塞鸿惊天景初夕玉壶始冰质规规而外圆色煇煇而内莹逺而望之若太隂团圞升银海迫而察之若沆瀣洸朗浮金茎若夫朝开霁色旭日曈曚光射冰壶如紫金之在镕殷殷烁烁照映房栊或望舒继明羲驭已没光凝冰壶若明镜之出匣晶晶荧荧可鉴毛髪若乃置于殿庑列诸明堂彩袭龙衮色耀黼裳琬琰陈兮韬辉璧设兮掩光其或清庙肃穆圭俎静闲用昭洁祓式供清燕间觩防之璀璨添秬鬯之泔淡又若依玉堂近紫庭轴帙生色几席増明飘兮清翰墨之思翛焉逺阛阓之尘至若宾筵乍啓酬献初行助绮筵兮静嘉祛锦席兮炎蒸夫何借龙皮之扇不用冷蛇之萦释肺腑之尘鞅惬宾友之欢情信使夜光夺魄明月懐惭随珠失照赵璧让妍刻画非人工可及瑰竒似神工所完故能令对之者虑畅观之者神清何凉草之可拟岂寒孤之能胜虽形质不盈夫尺寸照爥止及夫户庭然已寛然具体乎阆苑而髣髴乎蓬瀛见者似已濯魄于瑶琼亦何必蹑足于崚也称引既已再作而为乱曰玉匪冰兮空复守贞冰匪玉兮未离滓尘冰假玉以为用兮玉含冰而转清立方任器规圆协情缘时呈象含光肖形温如皎如众君子之清贞姑射主人欣然促膝相属曰善哉子曙于冰壶之徳矣乎微子鸿辞则冰自贞孰章厥美矣于是命觞饰腊敬荐上客庸佩玉音服之无斁  

玉壶冰赋　　　　　　　　　【`明`】黄汝良  

乾坤融结坱圠精英太素异寓妙有各呈故粹然而温润者则连城之美玉皎然而辉映者则冬之层冰或托艮而为璞或止坎而成形或毓阳精而见寳或秉隂徳而下凝或变风威而积雪或蕴西昆与南荆斯皆禀清淑于自然非人力之所营然而随象赋质不相为能未若清标交暎皎洁浑成玲珑中结纯粹外承防娟鲜妍圆满浄莹皓皓旰旰溓溓泠泠皛皛皑皑双美是并对之而神爽观之而心灵临华筵而色媚伴寳鉴而影明赛方诸之津夜月轶瑞露之溥金茎尔其县圃之山平丘之泽孕竒钟秀精彩赫奕夜光含辉截肪吐白相以卞和之工劘以他山之石尚象准规虚中为谷婆娑肉好不倾不坼牺象黄彞咸逊品式悬黎结绿于是咸失尔乃涵以地六盛以天一灌以圆渊之润注以灵潮之液置以琼宫之署居以璇穹之室尘不扬氤氲寜谧静蠛蠓澄蠁肸于是蓐收猋逝冥届节急景驰流朔风萧瑟飇猎猎而凛凛风防防而飃飃雪肃飒以霏霏木摇落而槭槭履霜移应钟司律一夜栗烈冻沍内实团团盈盈缜密以栗尔其为状也朝澈骚馺平濙滉漾表里洞见纎毫莫障月轮齐洁璇盖等様尔其为气也凛冽清警光芒直上窈窕绰约霅煜嫽亮条达晃朗孚尹旁鬯寒景透兮水晶帘流光射兮云母帐寳砌霜明差足状其髣髴瑶台雪暎畧可窥其色相诚沆瀣凝精于一掬碧落敛气于苍漭岂俗物可喻其佳境庶高标能赏其神王于是则有阿阁洞房药室兰堂王公贵人荐醪举觞重貉火浣隆冬载阳耳热析醒爱彼寒光又有文人学士藻雅芬芳句落珠玑笔洒琳琅却纷华而不事寄素业于缥缃挂条冰于册府拟片玉于昆冈顾景泬寥抽丝对扬又有姑射之仙浮丘之侣链形咽气却粒絶粮饥餐玉露之屑渴饮琼液之浆御泠风而超忽袭灏气以徜徉斯皆因人而异趋未若贞士之所臧皦精明而澄澈皓鲜白而含章既坚贞而不滓亦虚受以为量员中规而匪随守崚嶒而无伤絶氛埃之防染精鉴别于微茫繄姱修与内美思勗徳于勿忘辞曰极北冰天逺渺邈兮寒甚冰海混墋黩兮百川潢污岂无冰兮纳秽藏疾烦郁浊兮未若玉壶莹且澈兮冰之承矣晃濯濯兮员朗璀璨匪雕琢兮吁嗟乎懿兹清徳吾所服兮  

玉壶冰赋　　　　　　　　　【`明`】李　沂  

曽城之产昆山之璞潄丹水之渊沦映瑶岑之埆荦乃有良匠琢而为壶内圆而朗外洁而孤寒冰乍凝冬凛冽置之壶中虚室生白其澄也落九天之银河其空明也回三秋之素月幸容光之近照比芳辉于前哲厥惟叔度恢雅量于千顷亦有伯起砥清节于四知伟文正絶俗之标却珠玉而不御髙清献出尘之韵以琴鹤而自随希文襟抱洒然恒先忧以明志君实器宇凝定惟对人以不欺数公心迹炜炜荧荧如玉之贞如冰之明虚而能受满而不盈掩二曜之景铄飏千古之荣名吾将晞声光于灵府曜藻采于蓬瀛岂徒续鲍昭之咏写冰壶之清哉  

倚天劒赋　　　　　　　　　【`宋`】田　锡  

昔齐谐有志怪之篇言古皇造物之先形之刚克者静以为地气之清明者外而为天地与众流而右走天与三辰兮左旋筹二仪之暌阔谅亿万之相悬有古皇所佩之劒其言可验喻其大也若雪山之皑皑壮其光也若秋波之湛湛倚于穹圆髙巍峩焉孕长庚于太极称纯兑于西偏莫辨灵芒或日明而月晦讵分刚气或嘘云而吸烟夜吼半空比雄风之九万朝披迥汉陋莲峯之五千北斗挂于锋铓而七星错落长虹绾于辘轳而双带蜿蜒论其用也制混茫以为天地观其迹也裁融结以为山川噫女娲断鼇于海隅汉皇斩蛇于泽邉庚舆所试者几十阖庐所寳者三千镆铘之与干将鱼肠之与龙渊皆微茫琐碎之器用非阴阳造化之陶甄观夫煌煌炜炜上莫穷其几千万里错星象而倒河汉慑精灵而窜神鬼变良宵之景若白昼之明照幽都之涯若太阳之晷顾沧海以堪淬将泰山之作砥乍疑天发杀机鲸鲵奔而龙蛇起又观乎黯黯森森髙莫询其几千万寻锋铓莹而雪霜冷灵怪多而风雨隂移春景之和若秋郊之氛易炎天之燠若寒谷之深可以挂扶桑若木之杪磨蓬莱方丈之岑所谓天之利器浮云决而妖星流皎兮若黄河之冰立而未泮熀兮若银河之瀑凝而不散珠聨垂象饰寳匣以莹煌璧合太阳耀连环之璀璨晋邦一鼓之铁堪耻微功棠谿百链之金难矜善断炳然若大电垂而欲飞防然若流虹挺而増辉风霜肃杀助其利防霆霹雳扬其威龙伯旁观魂飞而骇其濩落巨灵仰视汗下而惊其陆离截鸿雁而断兕犀将安比也自豪曹而穪攂具何足多之虽天柱折我劒锋不缺虽日驭沉我劒光不灭有时雪飞千里如削巨鱼之鳞有时霞满九霄若染长鲸之血迫而观之犹千里而近则毛髪森竖严凝凛冽倏而观之犹七日来复则神思惝怳晶荧皎洁乍忧刲大象而屠六龙天网断而地维絶适足饰帝心之奋怒示天威之勇决粤有魁梧丈夫倜傥雄图手操斗极肩倚天枢唯四时与六气为一吸而一呼因睥劒而色动欲诛奸而气粗于是冠青云之缨緌曳黄裳之襜褕谒紫微朝清都排阊阖以直入瞻冕旒而前趋曰臣闻立大功者虽以济济多士御大难者必用赳赳武夫所以赞经纶之霸略成恢廓之皇图愿得倚天之劒将以静四海而清八区逆天命者为陛下显戮反天道者为陛下行诛俾万灵奉职而不敢为淫厉使百神畏威而不敢为毒痡则下土无札瘥之患生民无水旱之虞冀圣人无为而静理庶位有截而昭苏帝曰壮哉斯劒也始以隂阳为炭天地为鑪昆山之众寳皆索厚地之精金毕输敕风伯以司韛诏雨师而合涂千英万灵前驰后驱天老练日时之吉太一详鋭利之符然后铸于道镕于徳锻之以静削之以黙淬以明智磨乎睿识以天山之雪融其辉以丰岭之霜耀其色其镡所以横于东南其锋由是周于西北然后脊中夏而刃外区匣六幽而藏八极非圣人之大寳不足饰其容非罔象之珠不足偿其直垒五山而沟四海资以守邦带河汉而砺昆仑用之宣力今予赐汝汝可佐皇王而卫邦国丈夫乃拜手而谢趋风抗词曰臣欣遭圣时幸至天墀罄忠诚之有请遇宸衷之弗违持神器以宠赖敢戎行之越思尝闻授鈇钺者得专征伐赐彤玈者用扬明威实中权之节制奉皇家之典彞臣有三事为陛下陈之粤有冯夷之神遐弃厥司忽朝宗之常道肆横流而自私尧为之咨嗟舜为之胼胝几欲萍藻我蒸民污潴我方祗臣尝窃愤今得诛之其次曰屏翳之神不贞其师遇旱则密西郊以含润因潦则凭北方以流滋望舒为之韬明羲和为之藏晖几欲防我融明之鉴全其蔀沛之非臣尝衷怒今得刑之抑有吞舟之鳞谷其口陵其颐自尊乎介甲之族纵暴于朝夕之池帆樯为之荡覆湍浪为之羣飞臣尝懐恨今当戮之此三者皆奸雄之大也积凶徳而无疑陛下谓之何如帝曰阃外之事将军裁之  

稷下赋　　　　　　　　　　【`宋`】司马光  

齐王乐五帝之遐风嘉三王之茂烈致千里之竒士总百家之伟説于是筑钜馆临康衢盛处士之逰壮学者之居美矣哉髙门横闶夏屋长檐鐏罍明洁几杖清严尔乃杂佩华缨浄冠素履端居危坐规行矩止相与奋髯横议投袂髙谈下论孔墨上述羲炎树同拔异辨是分非荣誉樵株为之蓊蔚訾毁珵美化为瑕疵譬若兰芷蒿莎布濩于云梦之洳鸿鹄鸧鼓舞于渤澥之涯于是齐王沛然来逰欣然是喜谓稷下之富尽海内之美慨乎有自得之志矣祭酒荀卿进而称曰吾王辟仁义之涂殖诗书之林安人之虑广致治之意深然而诸侯未服四邻交侵士有行役之怨民有愁痛之音意者臣等道术之浅薄未足以称王之用心故也王曰先生之责寡人深矣愿卒闻之对曰臣闻之珷玞乱玉鱼目间珠泥沙涨者其泉慁莨莠茂者其谷芜网者弃纲而失叙行者多岐而丧涂今是非一槩邪正同区异端角进大道羇孤何以齐踪于夏商继轸于唐虞诚能拨去浮末敦明本初修先王之典礼践大圣之规模徳被品物威加海隅忠正修烈谗邪放疎行其言不必饱其腹用其道不必暖其肤使臣饭粱齧肥而餐骄君之禄不若荷鉏秉耒而为尧舜之徒惜夫美食华衣髙堂闲室凤藻鸱肠豹文麋质诵无用之言费难得之日民未治不与其忧国将危不知其失臣窃以大王为徒慕养贤之名而未覩用贤之实也已  

乗桴浮于海赋【`以鳯也有时乗　宋桴浮海为韵`】李　纲  

鳯鸟不至岛夷是图顾卒老于环辙遂决意而乘桴悼道不行已焉哉吾往矣好勇而义从我者其由乎葢以道大莫容材髙难用历聘而无所钩说立言而徒焉折衷长沮问而知津接舆过而歌鳯用于邹鲁犹舟车易地而行穷于商周践刍狗已陈之梦曷若脱此世网适乎海涯进退去就之在我损益盈虚之有时凌重溟之浩荡阅万象之瓌竒扩尔无垠乍心凝而形释泛然不系乃神动而天随挹不可穷游无何有昼所适兮凭万里之长风夜何方兮瞻七星之维斗井蛙闻风而跱坎所以震惊河伯顺流而望洋宜其知丑岂不以虽险利涉惟虚可乗乐天命而无适非土仗忠信而其安如陵六合轩呈知乾坤之髙厚八纮开露观日月之沉升实由渟蓄无私含容善下渺无涯涘虽七旱而何伤来有渊源沛百川而皆泻夫子逰焉吾道穷也盖抱徳以行藏岂留情于用舎去圣既逺余风未休鲁连感时而髙蹈管寜避世而长浮风浪喧豗未若谗波之险鱼龙出没尚寛防盗之忧爰有羁臣逺投瘴海短髪白而早衰寸心丹而不改荷三朝之眷知虽万死而何悔仰圣哲之风流庶兹诚之有在  

交难赋　　　　　　　　　　【`宋`】杨万里  

客有问于杨子曰防学于羿羿为尽技技在羿则羿安技在防则羿危孟子不罪防而罪羿子无疑欤杨子曰子虚之子不可以问太系言有托也周子之兄不可以谈梦寐言罔觉也子以为孟子之言无为而作也邪客曰择而后友其友端矣友而后择其盟寒矣且防之为人也薄乎人尔羿何与之尽驩射之传与否不足道也羿独不与交而难之乎杨子曰客知其一未知其二也昔者孔壬诈尧昼寐诳孔象以爱兄之道来虽舜亦为之动葢天之生物有万其品彼淑慝之不齐造物不能为之禁閟枭心于鸾喙予施防甘而报予以鸩虽圣哲兮奈何羿何为兮已甚其或免而或遭惟系幸与不幸且夫孟子之于乐克诛其舎馆之未定今使皋陶而为理与苏公而同听一则诉投师之寃一则责见师之敬羌皋苏兮于斯将二罪兮孰订嗟兮人之生世孰无朋俦言合则金舂而玉应意适则云凝而风休盖亦天与之乐道与之谋也若夫嚚之与居驵之与徒思一射之愈已则侧目而相图如羿者政可哀耳庄周曰求其至此而不一得者命也夫其羿之谓乎客笑曰子言则美矣吾则异于子矣虽自今息交以絶游鸡肋不足以烦一矢公等皆去吾亦从此逝矣  

苦樱赋【`有序　　　　　　　　宋`】何　耕  

余承乏成都郡丞官居舫斋之东有樱树焉本大实小其熟猥多鲜红可爱而苦不可食虽鸟雀亦弃之感而赋之  

始余至于官居盻兹树之特竒榦拥肿以上达条扶疎而下披荫露井其有余知封植之几时或告予以含桃出馋涎而流颐意荐庙之珍果必甘滋之若饴幸一熟之得尝指麦秋以为期忽春事之已晚讶子结之独迟初碎以破蕾渐毓稠而着枝聊攀摘以适口乃苦澁而颦睂类置胆于越国异如荠于周诗谢芳液之津津空殷红之累累误来集之众鸟诳无知之羣儿感人事之大谬为累欷而赍咨或名美而实乖或表盛而里亏或色厉而内荏或迹公而情私鸷翰假于鳯鸣羊质混于虎皮佞似圣以畴测奸托儒而莫窥莽恭俭以窃国卯博辩以僵尸谈仁义其可乐视所履而舛驰俨衣冠于民上为贾竖之不为方滔滔以皆是奚一木之足悲  

贫女赋【`有序　　　　　　　　元`】吴　莱  

予春秋二十有二尝偃蹇不得志因读史记感甘茂贫女分辉邻烛之语故作是赋以广之  

伊大钩之坱圠兮敷动植于八纮兹女蹇其居贫兮乃困苦而不得生惟室家之萧索兮属多难之来并空展转其寤寐兮魂愓愓如有惊顾儋石之不储兮支墙屋之攲倾印防迹于床尘兮网蛛丝于门楹胡蓝缕而不完兮又机杼之无声凛寒风之中人兮感促织之宵鸣拂败奁之残蠧兮旧镜黯以羞明铜钗折其半股兮乱鬟鬓之纵横拈竹筐之素缕兮箴欲涩而不行亦何心于组紃兮况鸳鸯之能成挟故絮以假寐兮耿寒焰于孤檠谁哀吾之窈窕兮幸自保其坚贞嗟父母之鞠我兮美裳衣而藏匿矧栉风而沐雨兮身乃罹于荆棘忍须臾于沟壑兮岂敢休乎蚕织欲一衒其盛年兮纵粉黛而无色羌钻穴与逾垣兮谓善淫之为惑庶容徳之可全兮虽冻馁其奚防彼邻姬之纎巧兮日靓妆以登楼缀木难之充耳兮挿翡翠之搔头骋兹心之妖冶兮学赵舞与齐讴佩阶兰以求媚兮袛怨旷之懐忧信怙宠以取乐兮尽夙夜于衾裯飞琼觞以娇醉兮秉银烛而欢游恨兀兀以独处兮欲从汝以为谋细娱聿其可翫兮重桑濮之贻羞写予心于沟水兮恐年华之迟暮甘蓬葆而不耻兮岂蛾睂之见妒且絶世而特立兮逮倾城而弗寤乃憔悴之或弃兮纵效颦而罔顾纷采彼之柔桑兮轻掷金于行路茍力操乎井臼兮微隐徳吾谁慕繄二南之发政兮由夫妇之所推化尚及于草木兮独不抚乎嫠利遗秉与滞穗兮岂年登而啼饥傥卒嵗之无褐兮何功裘之足为慨兹道之愈逺兮指古人以为期聊援瑟而一鼓兮遂声之以为诗诗曰有美一人兮东邻子耀金珠兮列纨绮弄姿饰鬓兮匪桃伊李朝为春风兮暮则流水曰妍曰丑兮云谁之使见肘决踵兮我乐乎此乐吾之乐兮勿伤吾贫宠之一失兮金屋生尘固荣艳之匪望兮又何必怨夫阳春  

起病鹤赋【`有序　　　　　　　元`】吴　莱  

予少多病尝作病鹤赋以自况盖言讷然如不出口身退然如不胜衣后虽稍自振于时亦不克也然其稿已不存矣呜呼予病久且痼其尚可以未起乎起之在我而已于是复作起病鹤赋并以示知我者  

伊造之播物有九皋之灵禽禀幽心于藻质散缟翅与衿掎嵩丘之石室瞰蓬岛之清浔眇八纮于一举旷千里之遥临然而山多嵗阴野积冰雪老松无柯百草肃杀圆吭塞喑弱胫摧折赤精眵昏纎趾蹩胡志向之殊卑尚光仪之迥洁匿平林而羃迷压巨壑之谺裂是以前瞻怳后顾襂褷投踪灌木憩影沙坻静非驯扰动若馽羁徘徊萧索踯躅险巇奈世氛之混浊忆天路之孤危望鸿鸧而不及慜燕雀之陵欺俯争枝于斥鷃逺絶轨于长离顾云海之日隔窘稻梁之恒饥幸樊笼之匪触岂矰缴之来施亦何恙之不已乃历年而留兹至若髙歩自怡啸呼同侣拉飒思奋踉蹡起舞风生则虚旷露陨则凄楚拊青田之故巢睨华表之遗柱夷采薇于岩谷宪含糗于环堵驷蹇剥而罕逢鸿激亢以多忤唏胎化之尚然睠帝乡而延竚抗众汇而不羣惧终身之畸旅于是韬养既久栖埘载寜土木内蓄火金外形梳理碎玉劀除残腥羡门许其彳亍俗惜其竛竮擿武丁之寓篆发缑岭之藏经服仙人之上乗拥太古之遐龄故能一洗尘滓直遡寥廓仰拂紫宫回翔金阁过夷羊于南维窥壁垒于北落濯长河之奔流凌倒景之照爚导素蜺之飘扬撄鹑鸟以距攫躔建木之絶标哜神芝之竒药然后希一真而永固超无极而磅礴曰复予之本初竟谁辨其所至之垠堮惟天地之一指忽古今之纷更人何穷而不达物何悴而不荣将人物之多变岂禽鸟之异情茍相时而能动虽处困而必亨是故邦治身出身显道行奉周庐于旦夕视万乗若友生负文章之绮丽驰论议之崇竑一赐则明珠白璧再宠则三事九卿方解兹之旧系庶息我之前黥可无心于禄位终不日而蜚鸣大舜来鳯于乐奏宣尼致麟于文成聊援毫而兴起又孰不仰徳而闻声  

药房赋　　　　　　　　　　【`明`】王　袆  

夫何美人之练要兮蹇好修以为常既昭质之弗亏兮又姱节之孔彰爰托物以自表兮曰清修之是将滋幽兰而树蕙兮兰为佩而蕙为纕褰薜荔以为衣兮集芙蓉以为裳既所服之孔修兮粲芬芬其文章所处欲其芳华兮又申之以药房何斯房之结构兮独以药而为之荐芳馨之菲菲兮绚繁饰以陆离文杏焕以成梁兮琢辛夷而为楣橑木兰之差差兮棁文藻其纷披缭疏牖以杜衡兮扈素壁以江蓠桂树郁其当轩兮阴团团而成帷陈百草为庭实兮肆把翫乎琼枝袭芸编以总总兮縆空桑之朱丝餐繁英与落蕊兮饮沆瀣以自怡澹逍遥以容与兮聊栖迟而偃仰抚荣华之未艾兮睠兹药以自况维药之泽兮所以示昭质之匪饰也维药之馨兮所以表姱节之不忒也朝夕处乎斯房兮信修洁之不忘茍所好之絶俗兮人不知其何伤方世俗之溷浊兮糅薫莸而莫质萧艾蔽乎中野兮葹菉薆其盈室彼恶榝果何物兮亦杂然而帏众舎是而尚非兮孰于芳其能祗何美人之耿介兮乃独为此度也夫岂傲世以自异兮亦惟好修之故也委厥美以自弃兮固非其心之所安也使矫名而无实兮又胡若是拳拳也顾余生之侘傺兮曽靡求乎安处块独守此敝庐兮蓬蒿纷其环堵虽凝尘之满席兮情晏然犹冲豫外物一无所徇兮曰惟徳之为馨冀和顺之中积兮致英华之外形徒洁修以自表兮媿非予之所能既好尚有不同兮又孰揆予之中情幸美人之婵娟兮夙与予其目成欲相仍乎斯房兮恐莫坚乎芳盟命灵氛为予筳篿兮灵氛告予以吉占曰外好虽不同兮实中情之可坚闻斯语以壹郁兮恐佳期之迟莫思美人而未见兮怅盘桓而延竚将何物以结言兮怅众芳之已萎采芳洲之杜若兮聊遗予之所思愿相从而相羊兮终嵗晏以为期虑誓言之未固兮结微情以成词  

## 御定历代赋汇卷一百十五  

草木  

髙松赋【`奉竟陵　　　　　　　齐王敎作`】谢　朓  

阅品物于幽记访丛育于秘经巡汜林之弥望识斯松之最灵挺于岩以羣茂临于水而宗生岂榆栁之比性指冥椿而等龄若夫修榦垂防乔柯飞颖望肃肃而既闲即微微而方静懐风隂而送声当月露而留影既芊眠于广隰亦迢递于孤岭集九僊之羽仪栖五鳯之光景固緫木之为选贯山川而自永尔乃青春受谢云物含明江皋绿草暧然已平纷弱叶而凝照竞新藻而抽英陵翠山其如翦施悬萝而共轻至于星回穷纪沙鴈相飞同云决其无色阳光沉而减晖卷风飇之歘吸积霰雪之严霏岂雕贞于嵗暮不受令于霜威若乃体同器制质兼上才夏书称其岱畎周篇咏其徂来乃屈已以用构大壮于云台幸为玩于君子留神心而顾懐  

君王乃徙防兰室解佩明椒搴幽兰于夕隂咏耸榦于琴朝陵髙丘以致思御风景而逍遥夷黻冕之隆贵懐汾阳之寂寥邈道胜于千禩蕴神理而自超夫江海之为大实涓浍之所归瞻衡恒之峻极不让壤于尘微嗟孤陋之无取幸闻道于清徽理弱羽于九万愧不能兮奋飞  

和竟陵王髙松赋　　　　　　【`齐`】王　俭  

山有乔松峻极青葱既抽荣于岱岳亦擢頴于荆峯若乃朔穷于纪嵗亦暮止隆冰峨峨飞雪千里嗟万有之必衰独贞华之无已积皓霰而争光延微飇而响起  

髙松赋　　　　　　　　　　【`梁`】沈　约  

郁彼髙松栖根得地托北园于上邸依平台而养翠若夫蟠株耸榦之懿含星漏月之竒经千霜而得拱仰百仞而方枝朝吐轻烟薄雾夜宿迷鸟羇雌露虽滋而不润风未动而先知既捎云于清汉亦倒影于华池轻隂防密乔柯布濩叶断禽踪枝通猿路听骚骚于既晓望隐隐于将暮暧平湖而漾青绿拂缯绮而笼丹素于时风急垄首寒浮塞天流蓬不息明月孤悬檀栾之竹可咏邹枚之客存焉清都之念方逺姑射之想悠然擢柔情于蕙圃涌寳思于珠泉岂徒为善之小乐离缴之短篇若此而已乎  

髙松赋　　　　　　　　　　【`唐`】谢　偃  

登灵岳以逰目极千里兮周睇尽山川之重沓容云物之诡怪何兹松之挺茂擢脩榦于孤林映丹霄而有叶凌青霞而矫心前絶万仞却倚千寻俯峥嵘之深谷仰迢递之层岑霏夕烟而暧景度神飇而流音若乃月起阳爻嵗穷阴律匝地冰厚周空雾密雪积岩而逾峻风乗林而转疾结晻霮之愁云黯苍茫之寒日于是众草零羣木坠千岩槁万岭悴独洁固而不渝常猗猗而结翠始见贞而表洁乃以丛而辨类夫其深山遂性委液流津感天地之粹质禀隂阳之精纯根含冰而弥固枝负雪而更新既无惧于月寜有悦乎芳春含竒文而养劲收髙节而自珍耻取嫓于稽子嗤受封于亡秦本絶希于雕刻讵有忧于斧斤若乃流膏可咀嘉实可荐香有四飞味逾九转延促龄于度隙驻生涯于流电故饵之者目改服之者容变纷羽翼而上腾排紫虚而髙扇起九垓而憩息周四海而顾盼信神经而最品实秘录而精选嗟美材之无用悲侧路之崄巇动跬歩而致阻投一足而必危伤拙目之众毁慨名工之独知仰径寸而靡及屈百尺而自卑萦白云以舒盖接丹桂而变枝凝晖逺而澹景纎罗挂而轻飔穷万祀而不异历千秋而不萎岂兹木之足叹亦前贤之所规何吾生之命舛懐丹诚而莫披心炳朗而无报情荡涤而不羇任傥来之否泰委运之遭随戢轻翮而未举踠逸足而莫驰实未荣而先怠寜泛驾而致疲诚责躬而咎已岂藏瑕而掩疵恒怯进而勇退每知雄而守雌庶比兹以自勗履贞固而不亏  

涧底寒松赋【`有序　　　　　　唐`】王　勃  

嵗八月壬子旅游于蜀寻茅谿之涧深溪絶磴人迹罕到爰有松焉冒霜停雪苍然百丈虽崇柯俊颖不能逾其岸呜呼斯松托非其所出羣之器何以别乎盖物殊类而合情士因感而成兴遂作赋曰  

惟松之植于涧之幽盘柯跨崄沓柢凭流寓天地兮何日霑雨露兮几秋见时华之屡变知俗态之多浮故其磊落殊状森梢峻节紫叶吟风苍条振雪嗟英鉴之希遇保贞容之未缺攀翠崿而形疲指丹霄而望絶已矣哉盖用轻则资众器宏则施寡信栋梁之已成非榱桷之相假徒志逺而心屈遂才髙而位下斯在物而有焉余何为而悲者  

寒松赋　　　　　　　　　　【`唐`】李　绅  

松之生也于岩之侧流俗不顾匠人未识无地势以衒容有天机而作色徒观其贞枝肃矗直榦芊眠倚层峦则捎云蔽景据幽涧则蓄雾藏烟穹石盘薄而埋根凡经几载古藤聨縁而抱节莫记何年于是白露零凉风至林野惨栗山原愁悴彼众尽于黄斯独茂于苍翠然后知落落髙劲亭亭孤絶其为质也不易叶而改柯其为心也甘冒霜而停雪叶幽人之雅趣明君子之竒节若乃确乎不拔物莫与隆隂阳不能变其性雨露所以资其丰擢影后凋一千年而作盖流形入梦十八载而为公不学春开之桃李秋落之梧桐乱曰负栋梁兮时不知冒霜雪兮空自竒谅可用而不用固斯焉而取斯  

幽松赋　　　　　　　　　　【`唐`】阙　名  

惟天地之覆载属日月之贞明幸云雨之广润及草木之滋荣代何材而不用材何代而不生若乃地势卑而路脩迥有孤山曲涧之幽松挺百尺而敷其状耸千仭而擢其容柯榦夭矫花叶芊茸枝横栖鹤盖偃盘龙蹙皮肤而文叠峗宏磊砢而谷深重伐人之所未见匠者之所未逢抱雅操兮积年载持概节兮伫时雍梢森乎岩之畔扶疎兮山之足禀二仪而自清居四时而常緑其孤髙也则排烟而荡雾其贞坚也则超代而越俗偏睹日而疏隂邃自然而孤直起喻有叔夜之材入梦表丁君之职涧底幸左思之咏嵗寒防孔丘之识伟哉盛矣属时代兮多杞梓其用无隔窥幽涧兮茂松柏梓待构而见须松堪栋兮希择其文理也竒絶可以雕楹架棁其雅操也昂藏可以振雪凌霜向日贞心擢临风足气扬深谷如防顾此地有材良王尔经过而叹曰帝徳咸亨此松挺生公输俯仰而顾曰王道利贞大厦用成希皇鉴之留盼感郁郁之余情者也  

金松赋【`有序　　　　　　　　唐`】李徳裕  

广陵东南有顔太师犹子旧宅其地则孔北海故台余因晚春夕景命驾游眺忽覩奇木植于庭除枝似柽松叶如瞿麦迫而察之则翠叶金贯灿然有光访其名曰金松讯其所来曰得于台岭乃就主人求得一本列于平泉今闻封植得地枝叶益茂叙其所自作此赋焉青春已暮白日将夕经顔子之陋巷访孔子之旧宅美珍木之在庭得嘉名于樵客曩擢本于台岭近徙根于檐隙其柯肃肃自比于真松其叶纎纎实侔于瞿麦风入叶而成韵露垂柯而流液不受命于严霜谅同心于寒柏含春霭而葱蒨映夕阳而的皪疑翠尾之羣翔若金潭之旁射杂爽籁于篁竹混晶光于瑶碧琪树以垂珠而擅名金松以潜颎而莫觌亦犹处子在于隐沦竒才遗于草泽我有衡宇依山岑寂类仲长之清旷如萧宰之穷僻植根此地似在崖壁殊橘柚之不迁同甘棠之可惜庶封殖于园林永爱翫而无斁  

矮松赋【`有序　　　　　　　　宋`】王　曽  

齐城西南隅矮松园自昔之闲馆此邦之胜槩二松对植卑枝四出髙不倍寻周且百尺轮囷偃亚观者骇目盖莫知其年祀亦靡记夫本源真造化竒诡之絶品也曽咸平中忝乡荐登甲科防被宠灵践历清显几三十载前嵗秋始罢冢司出守青社下车之后省闾里访故旧则曩之耆耋悉沦逝童冠皆壮老邑居风物触目迁变惟彼珍树依然故态窃谓是松也匪独以后凋克固嵗寒抑由拥肿支离不为世用故能宅兹皋壤免于斤斧向若负构厦之材竦凌云之榦将为梁栋戕伐无余又安得保其天年全其生理哉感物兴叹聊为赋云惟中齐之旧国乃东夏之奥区有囿游之胜致直廛闭之坤隅伟茂松之骈植轶众木而特殊上轮囷以夭矫傍翳荟而纷敷广庭庑之可蔽髙寻常之不逾枝拥阏兮横亘根蹙缩兮盘纡徒观其前瞻林岭却枕康衢宅寳势兮葱郁据右地兮膏腴类蟠蛰兮神蜧讶腾倚兮虎防将拏攫兮未奋忽伏窜兮争趋色鬬鲜兮欲滴形诡俗兮难图逺而望之蔚兮若搏鹏之出沧海迫而察之黕兮若方舆之承寳盖矗洞口之归云堆岩阿之宿霭谈挥麈兮何多被集翠兮増汰度朔吹兮飕飗含阳晖兮晻蔼吾不知其几千嵗起毫末而硕大昔去里兮离邦攀绿条兮彷徨今剖符兮临郡识竒树兮青苍怵光景兮遄迈嘉嵗寒兮益彰叶毵毵兮不改情眷眷兮难忘异古人之叹栁协予志之恭桑信矣夫卑以自牧终然允臧效先哲之俯偻法幽经之伏藏愿局影于涧底厌争荣于豫章鄙直木兮先伐惧秀林兮见伤幸髙梧之垂防愧脩竹之聨芳鸾乍迷于枳棘鷃每悮于榆枋嫓周雅之蹐地符羲易之防牀既交让以屈节复善下而同方自储精于甘实不受命于繁霜客有系而称曰材之良兮梓匠之攸贵生之全兮防庄之所美茍入用于钩绳寜委迹于尘滓俾其夭性而称珍曷若存身而受祉纷异趣兮谁与归当去彼而取此  

蟠松赋　　　　　　　　　　【`元`】任士林  

渺堪舆之神气孕东海之平蛮纷百昌之甲宅俨孤松之结蟠根半蚀以秀出枝万折而回环允神物之附灵时矫首而盘桓瞰然鳞甲之四纵杰出头角而巑岏雾市暝合云衣昼飞非鞭霆而欲驾则既雨而初归尔则童竖俛仰恍然刘累之驯扰风雨吟哦又似夫叶公解衣盘礴雷电至而飇驰也噫嘻龙为物灵不离鳞甲荡日月撼山渊不崇朝而雨六合何其神也桎梏禹宫之梁斲削雷泽之梭劒津之吏照水夜惊长房之竹腾波自驾象罔求而不得云雾集而时化又何其幻也而况乎青髪君之盘蹝秦大夫之舂容妙蜿蜒于气母抱不化之神踪龙不知其为松松不知其为龙人不承泽蝼蚁为宫龙乎松乎出冢间之雷车走陇上之雨工松乎龙乎抚亭曲以一啸山四立而长风  

十八公赋【`有序　　　　　　　元`】冯子振  

长城之北又数百里驰上京东北百数十里为蹛林环林四向皆斥碛沙嶂松低昂掩冉殆且千万而未有数所为古八百里黒松林者也又数十里为孤驿松一根十八榦共挺挺植立项领撑矗势各合抱不令参差髙下小大不齐少分媿色于其间气岸磅礴大似老人大父行下视苍冈翠麓或偃或怪各端倪严事无敢抗行顷年十八榦之二榦戕于斧其人旋毙则神物之呵护由来久矣今十六榦巍然昂霄其二榦斧瘢小小突兀大徳壬寅把茰后三日予道应昌始一再过之叹其倔竒瓌杰有如此者无论南北万里殆九州之表六合之外自有宇宙以来未之有也其还蓟京也语方外客卢生曰吾行诸方四十年所见五大夫之魁梧磈礧何算未见十八公之真面目生其为我图之生欣然为貌其韵度悉縁吾言如此其驿亭沙塞荒寒寥落之状种种甚似覩其图者便应髣髴敕勒川皋兰下当亦慨然重太息于予之慕逺游而广离骚也遂为之赋曰异哉十八公之为灵也宇宙之所未有耳目之所不经六合之外九州攸并当圣元之亿龄首大漠之凉陉社榆祅其原坰河栁子其沟塍黒袭歠上之貂白角海东之鹰山不春而缄木谿太古而藏冰沍朔其凝蹛林其称越滦京而迤靡困砂碛之硱磳居邮置之半道走革囊之剰幐里八百而犹袤笔参差而孰縢未廪秋而絮缯聊卒嵗而防长日颢皛逺阴沉青面磥砢而骧翥质扶疎而鬅鬙梯壊砾而欲岛垜顽丘而若陵俄超其羣有勃其承根独拨而无曹汇拔征而勿朋劳我行役凄然离亭亭长汉译而告予大夫嬴污之未曽我方倚韀屏营顾影伶俜叹苍昊之恶剧呼太史而莫譍挈佣包于蹔客寄短茁于孤僧俨如对于茂樾倦相邀于瘿藤其旁蘼芜芳荑晚馨其下芍药凉葩溽零五从粒其魁梧七聚鬛其崚嶒柯奔掲于璇浑条森捎于翠冥挺挺直榦槃槃大廷羌伯仲其篪壎蹇搢绅其仪刑法阳算之加倍重累台之九层竺域应真并锡而腾秦府叅军共瀛而登天地休征风云依乘寒不得憎暑不得仍坚即墨之壁垒养淩烟之股肱竖刚骨而益劲植卓勲而勿矜谢徂来之杵臼避商雒之薪蒸聘中山之醉守屏蓝邑之聋丞基厚力凭实博声宏神道设敎人谋与能牵小景之丝萝邃永年之茯苓擅诸方之尊宿号大父之髙曽其间弥谷弥川亦辎亦軿竞横披以攫攘率樛盖而开扃等钜细之成列类攀援之不胜吾乃今知十八公之为灵也如冕修容如领振膺如杼压机如斛举升如觚有棱如几有凭百泉赴于瑶池列纬悬于玉绳建章緫于门户沧海跨于淄渑岱宗薄于邹峄楚望詟于曹滕班象犀而特荐羽鸿鹄而一鹏骥渥洼而电迈鲸渤澥而波澄奠金鼒于螘巵椽寳炬于萤灯百尺其丛十围其棚随风雨而上下昬晓而寝兴闇浪汹汹清飔洒洒拥鸾鳯之合抱脱牛羊之拱把登太丘之古韵傲韦偃之名画羞结祀之枵枌耻缔姻之卑槚陪屃鼇之九抃御驽马之十驾际絶壤之杓极防乡之坯瓦林渇邓而西夸树涉湘而南赭啓昧谷而深烛垂太隂而剧诧托淩空而槎牙邈幽都而搆架警曙鹿而错觝愕夜羚而穷挂异时文字磔裂偏傍防苴伽黎肘五百而单躯欧冶劒三千而一防夫然故搘颐戢首于邅回怆恍之郊扬鬐振翮于厓畧懭悢之野吾从苔身芝顶一根百出之上骈臂枝指而一一数之夫然后知西都十八侯位次之元功未足以当朔林十八公岑絶之匹亚也自有开辟即有此公孩煦呱雏婴怜黠童乳臭余子蜜甜若翁绿穉其髪方其瞳酣晖酩岚苦雾塞霿或积晕之凄迷或急霏之牢笼萧散之姿崔嵬之胷夷旷之迹逍遥之踪髙逾敛而逾下进逾恬而逾忡约癯于丰守淡于浓韬台阁于山林晦廊庙于蒿蓬讵尺寸之能闚而几微之可穷阅当时之赫赫特过眼之匆匆彼两都冠盖之纷纷九衢蹄辙之憧憧躐采花之为使狎卖菜之为佣才阳焰之几日已浮华之一空嗟乎魏晋以来南北相攻邉有杨隋之废营台有李唐之故烽前有度辽横海之英后有絶漠出塞之雄尊拳毒手以为嬉长枪大劒而为功堇聨矛之短讽翊赋槊之微工不闻草盾之幕能淬毛锥之锋哀此老于广莫之场作是公于大荒之东醻赏心于片言唤窳俗于争聋跫足音于空谷震逺派于焦桐仲九泉不曲之气激万籁不摇之衷遂有勲于兹土以大庇其厥宗耿光隆隆颂声沨沨谡谡其巅岩岩其躬使一丘一壑之舂一偏一曲之封或膏或肪之已秋或郁或窣之未冬皆领畧于晏嵗均膝行其下风何千古之埋壅靡片刻之笙镛信明时之稔待偶逋客之相逢援狸膏而一写骇鼍鼓之三通追去来于俛仰惜盼睐之倥偬乃阴镂其肺肝尚鄙忆其惺松庶英游之物色以髣髴其清丰于是张璪董元毕宏闗仝挟以营丘掖之防防拂郭熙铺敷卢鸿或魁怪松石或尖巉松峯或倜傥权竒或张皇珑交售其伎輙虚其中如绡墨之有知舍厓公其谁从枝不残于霜妃之惨栗肤不挠于土伯之瘝痌蔚殊形与异态盎晬色与天容吾不知十八公为松乎松之为十八公乎抑亡是公而始十八公乎十八公而始亡是公乎是公茫然请问其目客曰木公曽防梦腹魂交形接而兆朕爵绾绶纡而福禄树偶然而附防笔至此而简牍名亘古而颂傅姓至今其芬馥昂霄十八自一根矗如三十辐而一其毂重其五而同气兼其四而命仆众稚莫肩庶孽焉续悯血肉之疮痍恣斧斤之横酷悼无知之氓隶旋不贷于鬼录当阳突兀满十仍六今呵护于宛栏以厚完其右族汝谐亮弼汝协穆卜如圭汝植如弁汝束如裾汝引如席汝促汝赓汝歌汝啓汝沃如八元八凯同立于岩廊之上如是其笃诚明允慈惠恭肃也吾以丁亥之夏经乎房驷之躔调凡惭邹谷之应价下忝燕台之延嵗在庚寅身簉上国铁幡竿睇穹峙之神皋金浮图仰中居之帝宅屋庐不胜其鳞次而喧阗每讶其迥旷冠盖不胜其肩摩而逼仄长叹其空阔釜烟半缁化之煤炱案馔寡鲜尝之蓏核三百六旬之梵呗争酧竺鉢于绛防十千一斗之罇罍竞瞰楼宫于紫陌吾询瓌产之栋梁咸曰东林之搜索仍谓梦公于焉琥珀一根容二九之排比杰木挺独孤之卓特髯鳞相凑泊而雅号气类愿躐跻而莫克吾始听而眉扬骤聆而胷惑足欲举而虚跰臂欣驰而靡翮已而齿叹于识面之达官颐解于赏音之重客传声于上宰而磨踵引手于名王而加额当时犹谓方仙紫藟可以他年不死近在故家赤沙梦泽之南何必孤馆青松自以数日増封逺渉上界白海浑滦之北乾元弥覆十八公坤地不知重几画数不我偶志与愿违间一嵗而壬辰骤驿埃而决归俄世祖之鼎成望桥山而歔欷圣天子改明年之纪楚伧父更京师之鞿大徳庚子雨霪两畿连三暑之熇毒赋桑干之式微壬辰之秋金莲顿稀菊有黄花凄其纻衣遂私觌之计恳畴分携之涕挥方是时也商琯渐髙姬纨勿御鷾鸸言旋鼬防相呴拉遝入衞苹婆留戍驾鵞有越境之劳蟋蟀无出疆之惧木皮韬三寸之韧飇堠告九分之遽縁是指凉亭顺霜序昕闗掣晴岭翥廷巵别两骖驭楼瞻五鳯之翩翻冈耸五龙之箕踞棕擎幄殿而轩邃桧并苑墙而容与黒山一带丘燐萤炷神榆一障竒鬼虺觑快悒迩而跌宕迂岑寂亲而娟好拒鸿荒而下徳力难喻禹贡之外声文聊趣估方磬橐而更骑襥脱单持而罕屦讹话言则委性命于舌人困侦则假隧蹊于辫竖歌呼莫非留犁罋畔之循习卧起尽是卓歇图中之家具休谈伊吾逻逤之寒温奚异敕勒皋兰之完聚人生久知老防至之期客路恰到始欲愁之处攒敷纎栁不复能树圏则盈握尫然稚孺条如折根葩稍坠絮截长滑箭伐短怯筋犎牛过之防叶而驼首昂唇掀甘剧饭茹匪糇匪粮疾运犹饫煨麰缄啄日月云屡伟哉造物镕范陶铸痛节所餐料细蓄钜道旁之厄饕餮其庶顽躯丑状诎曲蹲踞负戴不赀秤力乃去彼杨奚辜而此值遇荒凉僻左怜尔根据地无荆榛山无栝杶泽有鸥鳬陂有鷃鹑来趾絶踪介扉劬辛蓬吹砾嘘目其眴澁径逖响将前复踆低舞韦裳拥氊推轮一犊一辕百车辚辚衔尾牵连弗摧其輑命系只妇驱羝逐层溪遥纡浅殆没膝急澍晷刻暴涨寻尺朴陋遐碛舟檝罔识乱流而渡鞍影翼翼暂免濡首裙襦尽湿平房无脊覆土代甓上雨逗漏块封如窒其颠鸡犬寝处行立青莎芊绵霖久逾碧循檐至末缭绕无极朔飘惊砂马腹辄埋岂但眯睫扬尘曳柴昼黮于墨晓昬共霾酷击虐排糠箕籺簁苍苍茫茫依水恋草毳帐撒星絺绘文藻猎飞射走喜壮恶老防搜搅夸美诧好巴糜混酪旋啜旋饱春和则露駮原沍腊窘则冰收涧声休凉则阳坡下程守冻则隂岑止营天窗腾而顶畅颅亮地锥锐而条縻绠萦午曦斜而东箔撤蔽朝旭警而西櫺透明緑芳谢而云散雾失绣馥悦而川包壤并左褰帷而下客旅进右推幕而贵人步铿沟潦盈而雀蛙伺郊薮剔而貛炰貉烹蹄噭登而驹乳迅跃荞穄熟而雏哇狎迎骨征骨兆而卦灼俱验毼人毼乘而壁悬若生至若王家戚姻主壻舅甥贵莫与京富不可名尔媾尔婣悉媌悉娙笄玉步摇袍金织成衷衵服而绡蹙缩宫鞾而黝呈防妥鬟而引翠珥充耳而垂璎媵俛眉而捣练裂帛婴拥髻而易防替□盘飱丰而锧指剜笋衱□卸而襟肌褪琼或簪烘霁之罂粟或戴凝霜之菊英或工篝火之艳握或拙背缸之懒情或额黄而残照初抹或嚬黛而修峦薄横或朶腮而柱倚曛盻或藕腕而榻攲宿酲或悲歌而鈆渍温枕或醉舞而袖黏溢觥琲玑输渤海之囊琛賮发昆仑之籝羽翎来鴈鴈之防组织出鹣鹣之城寸珠而卑千驷之赠片防而鼓十睂之争厥有断勒弊韀贫辀败輹撇捩蹀躞褴襆轣辘娣姑单笥娌妯疎簏相忘麻缕底讦罗縠首无钗泽衣不汤沐媪承筐而草炭俛拾儿掉鞅而竹弓能镞徙舆薪而街鬻樵防捞釜蕨而市煤□防双履唱而徳色纫补五浆馈而撑肠稼谷征夫逺而疲□糗糒寒闺嬾而凋残脯盝槀温于尾扇之遗粒枣贸于鞍峯之落毛镫鸣于妖魅之凭现辋瘗于冥昬之缔交葺筋贯于贷线之锥札劲革熟于敌硝之木刀羶磬羃于积腻之覆袂防脔嘬于中刳之腐槽羣山一缟而忍厚肤于湮枲填窟之委积万籁一噫而壅酸鼻于达暝违昕之怒号沙葱可以荡氛鹫天十万里俱忘竺岭之锄刬泽蒜可以却秽龙方三十首不必巴江之烬炮末地椒而为太羮之和恣纷纭蝇翅之染指撷野韭而为异味之助任逼迮鼷肠之献嘲缣糊绫药而侈铜熏紫赤之麸艳楮镂巵染而衒绮错鈆丹之蜡苞呜呼汰啬异逵隘舒殊室蓍焦蒿顇啼惯枯于一鼠之剖割珂华佩璨歌促踏于垒驹之滋息忆蔡姬十八拍是増世间儿女子之悲恨望松树十八公何羡天下宰辅魁之屹植甫炭窑之馆轰鼾幸溃泺之郛未及吾尚尤二九榦之蟠根犹更隔尺五天之一壁也九月垂尽客还应昌一再老公徘徊徜徉循十日之故步惊九回之痛肠滩干碛枯风仆雪僵冻颊铦利瘃肌刺芒项自倔强器弥昂藏又如狐赵诸人皆足以相国其徼福于嵗寒之后殊未免相从于艰难险阻之疆岂比夫平原十九人之碌碌亦复阙然不能自满于吾今日十八公之堂堂也尔其鹊巢以为宅鼋穴以为家澒洞砰轰防谽谺倾辈流于往昔絶俪匹于幽遐空载籍之闻见慰睫眉之咄嗟梁之则明堂楩楠撑之则太极棠娑栋之则林光崛竒柱之则温室髙华甘弃遗于度外频契阔于天涯徒闻不稽之诞谲无证之竒衺挥斥日月挤排烟霞枣并海而如米掷地而成砂朔三度而偷桃骞万里而浮槎鳞方仙之骑竹葩瑞佛之杯茶年运而往物深而佳独是公之傲睨宛若士之脩姱揖徳云于妙峯拜老子于流沙盖于吾其臭味兼不知其疵瑕心转老而转亲嵗饱历而饱渉尽海榴之燠燕从宛杏之媒蝶贯四时而青青肯一饷其熠熠善乎诸葛孔明之言曰温不増华寒不改叶夫然故受任乎艰危成功于蹉跌寜一利而一钝遽乍凉而乍热铁石可裂意气不折茍时情之好乖忍中道而永诀偿逺游之愿望探造物之竒絶纵四世而五公难对峙而并列请从此而歃盟要誓言于生别他日十八公惠然入梦于海粟道人曰吾居龙钟之乡蠖虫之滨其寝貛貁而饭麋麕也不自知其几绛县老人甲子之旬矣微夫子之发吾覆也吾犹夫天鸡失旦于若木之不得晨也虽然有一于此孤棘抵壁门槐吐茵金貂效颦刍狗厌陈吾安能从四表八荒之外旅进咸阳之市以自鬻其希世之珍乎海粟道人久忘形于寤寐犹剧口其嶙峋既见既觌不淄不磷怅班荆之夷犹浩蟠木之轮囷夫事不身履目见而臆决其是非物不心计智较而悬断其无因持顷刻之蕣荣嗤八千之大椿殆典论之火浣将改评于谬询吾方少女其桑此君其筠六荷郎之屏腴千橘奴其食贫稍五栁其倦躯益九蒲其仙身吾尚友古人于不争春风之顶又孰与十八公之为灵乎哉吾于是号九垠叫大钧河卷岳回川吟谷呻嘘暝壑于久灰吹绿波于既尘绘精灵于蛰墐借雨露于通津捋怒须于昼虎晞冲髪于朝麟西辔凉南颿瓯闽北毳狼胥之顔东筏驷望之漘傥有物之或双化予尻以为轮孰忖孰量孰喜孰嗔长或续之或者认以为有余之鳬胫短或截之或者又以为不足之猩唇公乎公乎其幸而十八公也吾愿其半云台三十六之席其不幸而忘其两公也吾不愿其垂太和十六子之绅有崛其芽膏完泽匀挺肤寸于防余赖不摧而为薪即赦斤而生息终耸壑之逡巡悲二仲之求羊戚九方之皋歅年顔共賖道揆适均五侯却而莫前四辅摈而难宾弊穹壤而无俦极舟车而靡邻触磕地维扬天民恣肆矍铄婆娑欠伸咄经邦经国之逺臣奚主林主树之能神击壤老人之经世曰生一一之物所以当兆兆之物生一一之人所以当兆兆之人允圣世之瑰材俨熙朝之选抡表后王之嘉植扶光景而常新匪吊古而为文尽按图而冩真如令模索当世并枞桧栝柏而驰之俱未若髯之逸羣絶伦也  

双松赋　　　　　　　　　　【`明`】王　鏊  

郁双松之并峙兮一不知其封殖之嵗年榦轮囷而磊砢兮文章错而斑斒苍虬拏空以腾上兮惊螭躩地以屈蟠万木凌冬而僵死兮独青青其不刋似端人义士之立朝兮正色俨然曽不可乎犯干彼幽人之何知兮日坐对而盘桓朝予仪其挺直兮夕予挹其清寒固非蓝田之弃丞兮抑岂华阳之真官愿千秋以相保兮历冰霜于嵗残使明堂大厦之弃遗兮非予心之所患  

松柏赋　　　　　　　　　【`晋`】左九嫔  

何竒树之英蔚托峻岳之嵯峨被涧之逶迤带緑水之素波布秀叶之葱蒨列疎实之离离馥幽蔼而永馨纷熻熠以披离赤松游其下而得道文宾餐其实而长生诗人歌其荣蔚齐南山以永寜  

松柏有心赋【`以君子得礼嵗　　唐寒不变为韵`】上官逊  

观卉木之庶类而松柏之异羣贯四时而不改柯易叶挺千尺而恒冒雪凌云抗髙标于物外逺卑冗于代纷其榦则直其理则文验受命于方地信无竒于此君于是载离风霜多历年纪持本性而常茂抱幽贞而独美太华之上森森映仙堂之峯台岭之傍落落防灵溪之水经冬不改怜江南之竹箭乗春暂荣笑东园之桃李故见称于前圣喻徳于君子夫其劲节可佳明心不忒实繁众类生我邦国故将枝叶无隔于心源岂同橘柚有限于南北错万物以为佐求其族而始得是以后凋之义久不刋于鲁经有心之言永昭著于戴礼吉士逺托或亭亭于岭上山苗乍淩时郁郁于涧底虽彼此殊轨而荣华一体若乃背徂年当芳嵗林烟乍卷秋雨时霁仙侣或逰隐沦常憩莫不对偃盖以潇洒仰仙云而揺曳畅方外之遐逰涤樊笼之流滞若乃幽涧之侧髙岫之端叶离离而日来冬暖枝梢梢而风至夏寒不以无人而不秀又同美乎芳兰至若大厦方构长材是求诣薮泽访陵丘逺近必度大小所谋有斯木之特达惟工倕而择不重曰嵗聿云暮兮何木不变惟松柏兮凌霜葱蒨傥有心之可嘉期君子之一眄  

道观内柏树赋【`有序　　　　　唐`】魏　征  

坛内有柏树焉封植营护几乎二纪枝榦扶疎不过数尺笼于众草之中覆乎丛棘之下虽磊落节目不改本性然而翳荟防笼莫能自申达也惜其不生髙峯临絶壑笼日月带云霞而与夫拥肿之徒杂糅兹地此岂所谓方以类聚物以羣分者哉有感于懐喟然而赋其词曰  

览大钧之播化察草木之殊类雨露清而并荣霜雪茫而俱悴唯丸丸之庭柏禀自然而醇粹渉青阳不増其华历英不减其翠原斯木之攸挺植新甫之髙岑干霄汉以上秀絶无地而下临笼日月以散彩俯云霞而结隂迈千祀而逾茂秉四时而一心灵根再徙兹庭爰植髙节未彰贞心谁识既杂沓乎众草又芜没乎丛棘匪王孙之见知志耿介其何极若乃春风起于苹末美景丽乎中园水含苔于曲浦草铺露于平原成蹊花乱幽谷鸎喧徒耿然而自抚谢桃李而无言至于日穷于纪嵗云暮止飘蓬乱惊愁云叠起冰凝无际雪飞千里顾众类之飒然郁亭亭而孤峙贵不移于本性方有俪于君子聊染翰以寄懐庶无亏于善始  

四柏赋【`有序　　　　　　　　宋`】邹　浩  

广陵学官防尝为夫子庙今所居之堂即其殿也庭植四柏皆凛凛合抱爱之而赋云  

瞻广陵之寂历兮直髙堂之峥嵘薙蔓草以如拭兮伟四柏之亭亭叶委盖以固覆兮榦耸崒而上征根盘薄而石老兮皮皴皵以龙惊俨相揖以成列兮何意气之不可陵岂啇山逸叟见邀于子房兮将以翼储君而经营抑康庐胜友自得于莲社兮方且傲当世而洁清想昔日之巍然广殿兮对先圣以交荣如子路冉有公西华之侍坐兮垂绅端拱各抒其素志之诚呜呼余徳至陋缪膺敎职获与柏而相值如亲炙夫盛徳讲习之余将迎之隙既弗嗜于杯盘又兼忘于射奕必往来柏隂吟哦其侧绵日月以居多豁聪明而有得其朝暮也蔼瑞露以冥冥驻归云而凝碧其四时也谢羣芳之争妍憩薫风而暑释筛蟾光之十分封雪霜而玉皪若乃琼花兮一本芍药兮十畦蕙兰馥郁乎亭槛锦绮焜煌乎涂泥上由刺史爰逮黔黎咸择地而置酒纷踵继以车驰曽此柏之不顾兮其青青固自若也岂以此自少而遂衰及夫时运遄往木帝无为骤雨滂沱以涤荡狂飇奔腾而折摧昔蕃鲜兮何在今寂寞兮空枝使当年之好事惨搔首以兴悲独此柏之不变兮其青青固自若也亦岂以此自多而増竒呜呼柏之所以为柏兮其常徳若兹仆幸得之而深兮胜老马以为师允蹈贤圣所期于学者死而后已兮肯以穷达异其毫厘庶几无愧乎柏之常徳兮不为君子之弃而小人之归  

栁柏赋【`有序　　　　　　　　唐`】李徳裕  

夫受天地之正气者惟松柏而已故圣人称其有心美其后凋岂无他木莫可俦匹余常叹柏之为物贞若有余而华滋不足徒植于精舎列于幽庭不得处园池之中与松竹相映独此郡有栁柏风姿濯濯宛若荑杨而冒霜停雪四时不改斯得谓之具美矣惜其生于遐逺人罕知之偶为此赋以贻亲友  

惟天地之生物均覆载而不私虽草木之殊性皆荣落之有时感松柏兮自得经隆冬兮乃知常集霰于穷节秉心终而不移观夫竹婵娟以挺秀松英茂以含滋可防蔚于台榭故封植于园池嗟緑柏之贞苦爰自托乎幽崕或森森于寒垄或萧萧于神祠何炎徼之僻陋或珍木而在兹齐芊蔚于兰苕俪真芳于桂枝逺而象之耸榦参差凝翠旌之陆离迫而翫之布叶低垂若孔葢之葳蕤又似翠列巢以羣栖鸾奋翼而来仪含轻烟于夕景零露于朝曦逮秋实之蕃衍缀青珠以累累嗟乎材不可备人亦如此斯子张之容虽盛栁惠之贞则亏有长孺之正色无思曼之风姿叹此物之具美以幽深而见遗非企瑶林于尘外方玉树于前墀望旧国兮无际思故人兮未期曽不得倚树而泛瑶瑟攀条而献兰巵慨路逺而莫致抑毫端而孔悲顾谓稚子起为謡曰楚山侧兮湘水源美斯柏兮托幽根条总翠兮冬转茂实垂珠兮秋始蕃彼变化兮不测焉知非张绪之精魂  

## 御定历代赋汇卷一百十六  

草木  

桐赋　　　　　　　　　　　【`宋`】袁　淑  

越众木之薫徇胜杂树之藻缛信爽干以弱枝实里素而表緑若乃根荑条茂迹旷心冲贞观于曾山之阳抽景于少泽之东被籍兮烟霞怀佩兮星虹仪丹丘之瑞羽栖清都之仙宫  

梧桐赋　　　　　　　　　　【`齐`】萧子良  

植椅桐于广囿嗟儵忽而成林依层楹而吐秀临平台而结阴乃抽叶而露始亦结实于星沈耸轻条而丽景涵清风而散音发雅咏于攸昔流素赏之在今必鸾凤而后集何燕雀之能临匪伊楚宫侧岂独峄山岑邈蒿莱之难俪永配道于仙琴  

桐树赋应竟陵王教　　　　　【`梁`】王　融  

梧桐生矣于邸岫之曾隈仪龙门而插榦伫凤羽以抽  

枝踪楚宫而留称借溜馆以飜声直不绳而特秀圆匪规而天成同嵗草以萎暮共辰物而滋荣岂逺心以自外寜有志于孤贞  

桐赋　　　　　　　　　　　【`梁`】沈　约  

龙门之桐逺望青葱专岩擅岭或孤或丛枝封暮雪叶映昼虹抗兰橑以栖龙拂雕牕而漙露喧密叶于鳯晨宿髙枝于鸾暮合影阳崖标峰东陆俯结阴仰成翠屋乍髣髴于行雨时徘徊于丹毂绕齐防于碧林岂慙光于若木  

尚书省梧桐赋【`以托根得地藏　唐器待时为韵`】崔　镇  

惟皇立极建都河洛防府疏庭珍木咸若伟梧桐之嘉遇竟因人以胜托倾凤翼于朝阳偶鹓行于秘阁贵有常尊静为躁君花繁翼子榦直谋孙履素至洁体柔常存掲日月以曜颖含雨露以流根岂与夫龙门半死峄阳孤植齐万籁而混吹合千岩以共色劲质冰摧而杍人莫识髙标风折为樵人所得求知音于爨燃论分理于绳墨且问之以死生又焉议夫通塞故至人以全身逺害君子以自强不息失其理山林不足以摄生顺其道朝市何妨乎育德梧桐生矣自逺而至轻去无何之乡不居有过之地谓繁华兮国人服媚吾独后春而翠谓摇落兮物情共弃吾亦先秋以悴不改节以邀利不立名而自异必居常以待终将百虑而一致大年椿榦捎云豫章箘簵贞劲桂椒信芳百果甲拆于金谷千林花发于河阳实繁者皆坼材用者先亡我异于是于何不臧布清隂于仙署栖白云于帝乡旁连杞梓俯接琳琅蔚金蝉之气色耀锦帐之辉光我封我树无臭无香后天年于社栎用当代于甘棠得丧齐致语黙两忘吾不知夫支离之德何独攘而自出蘧瑗之智何独卷而自藏复有翦刻为圭琢磨成器龙章凤轸金符玉瑞平君子之心戒王者之戏晋侯得之诸侯防至子野得之鹤来暨虽信美于畴日未若兹辰之佩仁履义我求懿德于是乎在疏相比逺相待以其汇征成而不宰譬诸草木生植有时除恶务本树善务滋引之斯至权之斯离角弓兮有什杕杜兮陈诗敢告在位如何不思念兹在兹庶事顺施茍求夏阴与秋实无拔杨以树茨  

槐赋【`有序`】　　　　　　　　　　魏文帝  

文昌殿中槐树盛暑之时余数游其下美而赋之王粲直登贤门小阁外亦有槐树乃就使赋曰  

有大邦之美树惟令质之可佳托灵根于丰壤被日月之光华周长廊而开趾夹通门而骈罗承文昌之邃宇望迎风之曲阿脩榦纷其璀错緑叶萋而重阴上幽蔼而云覆下茎立而擢心伊暮春之既替即首夏之初期鸿鴈游而送节凯风翔而迎时天清和而温润气恬澹以安治违隆暑而适体谁谓此之不怡  

槐赋　　　　　　　　　　　【`魏`】曹　植  

羡良木之华丽爰获贵于至尊冯文昌之华殿森列峙乎端门观朱榱以振条据文陛而结根畅沈阴以溥覆似明后之垂恩在季春以初茂践朱夏而乃繁覆阳精之炎景散流耀以增鲜  

槐赋　　　　　　　　　　　【`魏`】王　粲  

惟中唐之竒树禀天然之淑姿超畴亩而登殖作阶庭之华晖形袆袆以条畅色采采而鲜明丰茂叶之幽蔼履中夏而敷荣既立本于殿省植根柢其深鸟愿栖而投翼人望庇而披襟  

槐赋　　　　　　　　　　　【`晋`】挚虞  

览坤元之产植莫兹槐之为贵爰表庭而树门膺论道而正位尔乃观其诞状察其攸居丰融湛防蓊郁扶疎上拂华宇下临脩渠凑以夷径带以通衢乐双游之黄鹄嘉别挚之王睢春栖教农之鸟夏憩霮哺之乌若夫龙升南陆火集正阳恢兹郁陶静暑无方鼓柯命风振叶致凉开明过于八闼兮重阴逾乎九房  

大槐赋【`有序　　　　　　　　晋`】庾　儵  

余去许都将归洛京舍于嵩岳之下而植斯树焉遂作赋曰  

有殊世之竒树生中岳之重阿承苍昊之纯气吸后土之柔嘉若夫赤松王乔冯夷之伦逍遥茂荫濯缨其濵望轻霞而增举垂髙畅之清尘若其含贞抱朴旷世所希降夏后之卑室作唐虞之茅茨洁昭俭以矫奢成三王之懿资故能着英声于来世超羣侣而垂晖仰瞻重榦俯察其阴逸叶横被流枝萧森下覆灵沼上蔽髙岑孤鹄徘徊寡鹤悲吟清风时至恻怆伤心将骋轨以轻运安久留而涕淫  

庭椿赋　　　　　　　　　　【`元`】任士林  

燕山之阳南冥之濵有大木焉其名曰椿盖抗歳时而耸立掲造化之蹲蹲者与相彼竒亭夷庚掌平乃睠□村甍椽列星维陋巷之萧萧兀幽人之柴扃有椿乔然阚乎中庭云构其堂宇秀色结乎轩楹观其崇根硕本挺柯稠叶蓊蓊焉防防焉青冥黯黯皮溜雨而胼胝榦拂霓而冗遝篲日月之氛阴控雪霜之飘飒千寻引而表端万鸟栖而影接盖根柢之拥肿性也岂不美乎庄生之栎枝叶之荣畅时也又何歆乎王氏之槐耶盼老人之豫章访嵗寒之松栢或轮囷以为竒或偃蹇以为杰孰与夫谢万牛而崔嵬却匠石而郁茀者乎尔则稚竹株连弱松肺附结绪根于地轴借沫濡于雨露想其簇榦帡幪列万间之厦屋不足以喻宗条鳞辏虽千社之枌榆又何足以同年而语耶于是天翊其贞地隆其植寒暑节其凉温鬼神呵其峻特醴泉夜注而人不能挹以草木之滋卿云晨覆而人不能衣以青黄朱绿之丝人不足以扶持而终风不移人不足以悦怿而阳春色怡此所以俯视君迁傲睨平仲而永为斯庭之瞻依也耶彼寻常之乔梓亦何足以与乎斯  

忘忧馆栁赋　　　　　　　　【`汉`】枚　乗  

忘忧之馆垂条之木枝逶迟而含紫叶萋萋而吐绿出入风云去来羽族既上下而好音亦黄衣而绛足蜩螗厉响蜘蛛吐丝阶草漠漠白日迟迟于嗟细栁流乱轻丝君王渊穆其度御羣英而翫之小臣瞽瞆与此陈词于嗟乐兮于是罇盈缥玉之酒爵献金浆之醪庶羞千族盈满六庖弱丝清管与风霜而共雕鎗锽啾唧萧条寂寥儁乂英髦列襟聨袍小臣莫效于鸿毛空衔鲜而嗽醪虽复河清海竭终无增景于边撩  

栁赋【`有序`】　　　　　　　　　　魏文帝  

昔建安五年上与袁绍战于官渡时余始植斯栁自彼迄今十有五载矣感物伤怀乃作斯赋曰  

伊中域之伟木兮瑰姿妙其可珍禀灵祗之笃施兮与造化乎相因四气迈而代运兮去冬节而涉春彼庶卉之未动兮固肇萌而先辰盛德迁而南移兮星鸟正而司分应隆时而繁育兮扬翠叶之青纯脩榦偃蹇以虹指兮柔条阿那而虵伸上扶疎而施散兮下交错而龙鳞在余年之二七植斯栁乎中庭始围寸而髙尺今连拱而九成嗟日月之逝迈忽亹亹以遄征昔周游而处此今倐忽而弗形感遗物而怀故俛惆怅以伤情于是曜灵次乎鹑首兮景风扇而增暖丰阴而博覆兮躬岂弟而弗倦驷马望而倾盖兮行旅仰而回睠秉至德而不伐兮岂简卑而择贱含精灵而寄生兮保休体之丰衍惟尺断而能植兮信永贞而可羡  

栁赋　　　　　　　　　　　【`魏`】王　粲  

昔我君之定武致天届而徂征元子从而抚军植嘉木于兹庭历春秋以逾纪行复出于斯乡览兹树之丰茂纷旖旎以脩长枝扶疎而覃布茎森梢以奋扬人情感于旧物心惆怅以增虑行游目而广望观城垒之故处悟元正之话言信思难而存惧嘉甘棠之不伐畏取累于此树茍逺迹而退之岂驾驰而不屡  

栁赋　　　　　　　　　　　【`魏`】繁　钦  

有寄生之孤栁托余寝之南隅顺肇阳以吐芽因春风以扬敷交绿叶而重葩转纷错以扶疎郁青青以畅茂纷冉冉以陆离浸朝露之清晖华采之猗猗  

杨栁赋　　　　　　　　　　【`魏`】应　玚  

赴阳春之和节植纤栁以承凉摅丰节而广布纷郁勃以敷阳三春倐其奄过景日赫其垂光振横条而逺翳回云盖于中唐  

栁赋　　　　　　　　　　　【`晋`】傅　  

美儿灵之铄气兮嘉木德之在春何兹栁之珍树兮禀二仪之清纯受大角之祯祥兮生蒙汜之遐濵叅刚柔而定体兮应中和以屈伸长茎舒而增茂兮密叶布而重阴夹通涂与广庭兮环清沼而成林于是云被岳素景含晖泰液渥流朝露未晞是精灵之所钟兮蔚郁郁以依依居者观而弭思兮行者乐而忘归夫其结根建本则固于泰山兼覆广施则均于昊天虽尺断而逾滋兮配生生于自然无邦壤而不植兮象乾道之屡迁纷猗靡以从风兮若将往而复旋若乃丰葩茂树长枝夭夭阿那四垂凯风振条同志来游携手逍遥  

双桞赋　　　　　　　　　　【`晋`】成公绥  

宅京宇之西偏濵犊鼻之清渠啓横门于大路临九达之通衢愍行旅之靡休树双栁于道隅弥年载而成阴纷婵媛而扶疎  

西掖瑞栁赋【`以应时呈祥圣　　唐德昭感为韵`】郭　烱  

乾坤至诚草木无情神灵乗化而致理枯朽效祥而发生当圣泽未沾故兀然枯瘁及天光回照遂蔼尔敷荣因万物以咸遂与百祥而毕呈故得垂阴琐闼之中固本凤池之侧始孤标而颖防乍苒弱而条直长充西掖之佳翫迥夺东门之秀色芬敷自异永垂不朽之名变化无常用表好生之德懿其荑生渐蔚榦耸惟条拂瑞景而增丽褭祥风而独揺可以彰圣主之感可以见昊天之孔昭舒卷以时陋梧桐之半死荣枯顺理鄙松柏之后雕且春布发生之庆秋行肃杀之令于天地而不失其常在金木而各得其性众皆毕出尽达我则向日而衰众皆黄落萎腓我则感时而盛不然何以知至德之动天运神功而瑞圣者矣翠色牂牂异酒泉嘉柰之祥轻阴澹澹同鄱郡枯梓之感烟销雨霁霏素雪于宸居日晏春深杂繁花于睿览青翠葳蕤垂轩拂墀在日月偏临之处当鸳鸯集苑之时至矣哉天降灵贶圣为明证既得地而不杂众流常托根而独标美称是知天听自人而应者也  

西掖瑞栁赋【`以应时呈祥圣　　唐德昭感为韵`】陈　诩  

栁美西掖瑞彰圣时感巡游之未至失荣落于先期雨露所均常比中园之郁郁宫闱暂闭若无春日之迟迟所以望车尘之行幸慰都人之怨思物或有凭神固难宰生植不易地而殊荣孤影忽同秋而异色岂上天之降鉴俾下民之是则于以激忠臣之心于以彰大君之德初斯栁之失常人未知其为祥秦原之烟景明媚汉苑之草树芬芳独孤雕而槁瘁似永隔于风光无絮花之似雪意膏露之凝霜及夫天回旧步木得其性千官捧日以输忠万骑从龙而翊圣彼众芳之已歇我得秋而始盛岂固异于常材实愿贞乎景命伟夫瑞发匪遥成天意之孔昭德惟可览结人心之幽感不然栁且无情曷枯而生其枯也当烟尘之晦其生也表氛沴之清与时不偶叶圣斯呈政或可持疾风始知夫草劲节无所立嵗寒徒称乎柏贞宜其俯凤池而洒润接鸡树以连荣儒有因物比兴属词揣称闻瑞栁于春宫遂揄扬于天应  

栁赋　　　　　　　　　　　【`明`】徐世溥  

溪头栁发江上春归有美一人伤心绪丝闲行烟暮折而赋之窃闻园中郁郁汉南依依章台绿早蓟北青迟白门则啼乌争宿灞陵则班马常嘶劳劳亭畔若耶水西所以笛声恨别瑟调伤离至如托根墀侧移植殿头翠袍夹乎驰道青琐垂乎邗沟深宫长乐别馆忘忧吴娃恒叹梁王每游发枚乗之丽藻忆张绪之风流斯则栁之荣遇也尔乃渊明荒宅叔夜山庭先生表姓中散匿名暗度杖履之迹遥闻锻瑟之声斯则栁之髙隐也及夫军屯细栁卫宿长杨旌斿十万羽猎辉光但识亚夫讵问刘郎叛儿以白花遁祸季跖以栁下称强斯则栁之武侠也若乃深藏朱户浅映清池垂露光湿挂月星稀暮春修禊枝满门楣蝉抱柱而不脱鱼惊缗而不移楼上之素手遥出当垆之秀肩近齐弱舞楚国之腰弯画秦宫之眉随风暂举向人复低遂使情钟美人心悲荡子梦绕大堤魂摇江沚嫋暮烟兮千条漾春光于万里不比拙于松柏讵争妍乎桃李哉  

栁花赋　　　　　　　　　　【`晋`】伍辑之  

步江臯兮骋望感春栁之依依垂柯叶而云布扬零花而雪飞或风回而游薄或雾乱而飚零野净秽而同降物均色而齐明  

杨花赋　　　　　　　　　　【`宋`】田　锡  

梁苑残春垂杨映津枝黛染以交引叶眉纤而鬬伸落絮如雪飘烟拂尘轻芳兮就月为魄澹白兮依风作神当艳阳之美景过上已之良辰其繁也六出之英未多其艳也早梅之芳若何释叶辞蔕流枝逗柯浮朝霭兮散斜阳九重丹禁拂扁舟兮随两桨千里轻波是时孝王多暇闲登水榭因悦栁之太柔赏兹花兮似画乃顾邹枚怜其逸才命临流兮就景陈绮席之金罍相如后至居于座右欣丽藻之无敌若阳春之寡和众賔目动怯胜气以潜消梁孝意怡礼竒才兮敢惰于是授以毫牋言容怿然曰寡人多幸知子之贤愿以文为乐也俟当塲而试焉且昔杨栁之诗古人有之杨花之赋作者多非可以运精研之思施絶妙之词相如感主人之遇援毫而赋尽华藻之菁英得飞花之态度以为漠漠霏霏微风暖吹裛甘露于珠树荡朝阳于玉墀乍若吴王江国水殿春曦梅花巳老零落交飞矧又荡然无羇纷兮交错入残月之绮窻满夕阳之画阁乍如陈后失恩长门寂寞梨花向晚缤纷散落有时金屋徘徊珠帘半开罥绣牀之彩缕萦粉奁于玉台乍若谢家深院寒景相催暮云方密飘飘四来至于湘浦幽深柽林葱蒨满黄陵之古庙扑苍山之晩殿乍如乱烟之下落泉飞练喷岚洒烟沫花相溅有时送客南游垂杨渡头未尽离酒犹縻去舟思夕宿之江馆望朝云之水楼飘兮荡白萦觞惹愁和鶗鴂以连飞平波渺渺伴舳舻而巳逺晩景悠悠矧夫春院深严书帷阒寂横南窻之绿绮委羣书于缃帙冰濡相浥粘匣砚以难飞风聚成规滚砌莎而可惜加之碧簟银牀梧桐影凉春光余几艳景方长当奕客以凝情飞来寳局值嘉賔之举白吹过金觞有时帘幕雨余池塘风定凝去忽飞幽而可咏榆坠荚以相先桃落花而互映余态重重妍姿弗穷大约含愁于夕霭惟怜委迹于流风值轻露以多掩傍微阳而即通是知有以妖冶轻盈为贵者虽五彩之毫妍不可冩虽数子之词才难骋竒惟相如之善者致梁王之悦而乃命左史记言而右史録之藏之寳笥以为栁花之词  

枯杨生稊赋【`以青春光　　　　唐耀为韵`】敬　括  

柔得乎刚则变化无方故能令老者以安分使衰者而再芳不然爻之均奚独殊其栋挠木之众奚独举其枯杨徒观其枝叶滋润色带韶光发枯槁擢豪芒直干森梢歘浮于青翠髙柯偃蹇渐变于苍黄岂比夫颠木贵枿瓌材称良而已哉至如和风稍吹迟日久照淡清烟而羃防合晚霭而凝耀茍非怀蠧状虽死而犹生忽应鸣禽类先号而后笑是知心动于内气变于形以类相感因时则冥或丛生落落或孤峙亭亭映平林而迥秀倚长空而半青爰有翰林墨客懿此惟新覩物生兴与时为春在阳当荣于枯木理代实资于哲人遂稽大道将期小伸相长杨以体物希百中于兹辰  

国子丞防连理树赋　　　　　【`唐`】王履贞  

灵台崇崇兮洞轇轕以緜延中有珍木兮郁森森以芊芊始殊形以分耸终共理而连拳始信德以被物初应圣而效焉且学为教原丞为纠局生于学者表王化之大同植于防者知官政而无曲亦所以据于德而逺于俗也乐我皇道彰我圣年谓为交柯乃寻本而无末谓为别榦能已离而复连依君仁义之圃对君翰墨之筵俾为我师者如斯木之一德为我曹者如斯木之相全故瑞不虚然从化而止化不在逺行之由已有善必应讵云草木之无知惟德是亲奚问阴阳之至理可以载美青史可以表庆皇家人各有心我则合而为一物曲有利我则不避其斜夫如是则造化之理易寻天地之情可测顺之则生瑞逆之则成慝故曰祸淫湎福正直谅物情之效祥由人君之布德故得托根讲肄之宇垂阴夫子之墙杂庭槐以为列偶仙杏而成行逢圣而生匪由乎日月以翼取端为寳孰尚夫金玉其相所谓光乎泰阶允臻灵贶不然者则徒闻其説孰究其状至矣哉观一树之攸同知四夷之内向  

连理树赋　　　　　　　　　【`唐`】陈　讽  

惟薰风之生物有秾李之表祯合连枝于异榦符一姓于嘉名交影齐密均和共荣谅全德之通感岂元和之曲成族坚附离讶生植之异气殊质合体识天地之幽清考彼祥经珍兹善价昭一人之有庆表四夷之向化体符通理黄中之象攸存义用成蹊不言之道斯备盖夫灵根得地耸质齐芳分条表异合榦呈祥肤含玉润文蔚龙章云交翼比影附枝强庇本根于仙族挺孤秀于仁乡始则分形谓阴阳之偶数终而一贯表遐迩之通方是知本灵种暗符神用谅剪伐之为重合拱连条允孚歌謡固耳目之所昭并甘棠而价掩比丛桂之香遥则知瑞以感生祥由仁致覩政分而脉防契人事与天意将德茂而精通故骈疎而合异于以昭化警俗示人不二岂比夫草生尧砌空有纪于历官芝产汉宫徒用彰于祀事洎夫律发春东风荐臻齐敷连萼之影共沐阳和之津想双枝于棠棣感合体于君臣四海为家岂必移根于上苑五色敬用固亦发瑞于仁人彼晋得华林汉生广殿谅崇功而间出岂谦德而来见愿栖托之见容恐光阴之不荐  

李树连理赋【`有序　　　　　　唐`】潘　炎  

帝在上党延唐寺有李树连理上亲视焉赋曰  

惟彼嘉树列星之精耀本扶疎当元光之降诞盘根连理应我后之文明天之发祥岂无他木必曰兹树是光皇族所以并脩榦连髙枝青房表异朱仲称竒察以休征不假终军之识同于树德寜为简主之知族茂宗荣盘根合理花之发也霰每乱于青春实之繁兮珠更深于寒水岂徒生于灵井植彼东园自感义以相待但成蹊而不言此乃兴圣主之符表天家之姓一人亲覩六合称庆至若钟山之实玉井之仙或正冠而垂训或投赠以成篇比德于我彼何有焉臣炎作赋天子万年  

大榕赋　　　　　　　　　　【`宋`】薛士隆  

越瓯而南岭山东麓有七闽之防焉厥都维福福都中闽城山堑水修逵孔直丽谯南指粤有乔木根乎此堂青葱映带经五门而之合江夹经途者凡十有五里其为根也盘桓诘曲势浮平陆隐丘陵斡坤轴如山如坻崟岑蔽亏列岫竒峯幻然默为蜿蜒纠纷虵蟠鹿奔卷舒连蜷油如出云树无全株万本同植萦连拥肿钻坚露隙俦引俦缘自陵空碧和气郁赘疣生众丑备百怪形岌如神山冬无落木苍苍九夏森其翠幄枝柯离敧横从出竒翕如其合判如其离嗟如其往歘如其来夭蟜骊龙摩天切空雏翼云垂扶摇下风轮囷无心随之有本孔综根元谁分混沌轩然而大厦成蚴然而怪螭怒骈爪纷拏矗其八柱飞鸟千羣而咸栖有所绸缪束薪不堪以火盘根错节而摧斤缺斧其圆也不中乎规不成乎矩樵夫视而弗斫大匠行而弗顾以无堪而保其天斯所以迩乎人而寿莫之数也若夫景升之牛主人之鴈不善其鸣服箱孔屯以不才而烹者何哉盖丰肌而蠧夫人之刍豢也斯榕木则不然承天之施得生于地不假乎人不离乎类不以直节为髙不以孤生为异淩寒而不改其操连理而不称其瑞无庸而庸无尚焉为其全虚愚之义也至于交柯旁薄分根合枝异生同命萦缭相维倚天成盖蔽野成帷迷云而零雨不下畏日而炎天改色邑人之依行人之得不才而才无似焉斯其为大通之德也夫惟有大通之德全虚愚之义守不才之位处无庸之地为物而物固莫之陵比人而人适当其意其事也无施其生乃克遂是生乎通邑大都之间尚亦躐千龄而几万嵗也走尝闻诸西方之人曰尼俱律陀之木其子芥三之一及其成材荫车将五百乗斯榕木者不几于是乎今夫闽中之木榕为大其萌也微物莫之害有蕞其芽蓊然天盖走不知命之者谁耶庸以劣其形而不文其内无文于内将或容于外而以成其大  

榕木赋【`有序　　　　　　　　宋`】李　纲  

闽广之间多榕木其材大而无用然枝叶扶疎芘荫数亩清阴人实赖之故得不为斧斤之所翦伐盖所谓无用之用也感而为之赋其辞曰  

南有巨木其名曰榕下蟠据于厚地上荡摩于髙穹雨露之所霶润雷霆之所震耸日月之所照烛乾坤之所含容与众木均夫何赋形禀气之独不同也尔其擢榦敷条轮囷离竒结根植本拳曲拥肿口鼻百围之窍穴龙蛇千尺而飞动仰视俯察何规矩绳墨之不中也髙明之丽非栋梁之资斲削之工非爼豆之奉以为舟檝则速沈以为棺椁则速腐以为门户则液以为楹柱则蠧薪之弗焰无防鼎之功燎之弗明无爝火之用盖枵然之散木徒万牛之嗟重宜匠石之不顾同栎社而见梦然而脩枝翼布密叶云浓芘结驷之千乗象青盖之童童夏日方永畏景驰空垂一方之美荫来万里之清风靓如帷幄肃如房栊为行人之所依归咸休影乎其中故能不夭斧斤棓击是免虽不材而无用乃用大而效显异文木之必折类甘棠之勿翦立乎无何有之乡配灵椿而独逺不然则鴈以不鸣而烹漆以有用而割犀象以齿角而毙樗栎以恶木而伐处夫材与不材之间殆未易议其优劣也  

古楠赋【`有序　　　　　　　　宋`】宗　泽  

巴城之南山有寺曰南龛寺之外有大木曰楠其生甚久唐刺史严武御史史俊皆有诗謌刻于岩腹严曰临溪插石盘老根史曰结根幽壑不知歳自时迄今又数百年邦人谓之古楠宜矣仆到官之三月两至岩下读史严之清什感是楠之老于岩谷而可怜也因慨然操笔而赋之曰  

楠之生兮层崖之中巅询之人兮不知几何年包坚根而下蟠兮贯顽石而澈沈渊竦脩榦以上凌兮并孤岑而参苍天大枝崛起兮虎豹拏攫小枝囘屈兮蛟螭蜿蜒黄叶敷阴白昼沈沈轮广十亩盖穷百寻众鸟托宿邓林非深诸卉仰芘荆云非阴雨濯莹兮一尘不染风振响兮海潮同音露下兮鹤唳月明兮猿吟擅此清致亘古迄今有客戾止恻然动中吁嗟斯木之异兮有不遇之穷尔胡不生于泰山之侧秦帝东封防风雨之是避岂以五大夫之号而封松尔胡不生于周成之宫禁林九重顾亲贤之是戏岂以封国之瑞而翦桐尔胡不生于分陜之域舍彼召公未必以甘棠之蔽芾流咏于国风抑亦岂无工师之良识尔材之非常用之为栋梁则足以建九重之明堂用之为舟楫则足以济巨川之汪洋用为宗庙社稷之器则足以叅鼎鼐交神明荐至德之馨香夫何默默而甘老于穷山寂寞之乡徘徊其下恍若梦兮心骇而目贻苍髯伟人瞠目视曰噫谓子知我乃不吾知吾生于斯长于斯始于毫末至于十围雨露不吾遗霜雪不吾欺春兮秋兮吾不知代谢之有期汉兮唐兮吾不知兴亡之几时柯叶顔色曾无改移过者千百睥睨焉不以吾为朴樕辈待之斧斤之害亦幸不罹吾受天地造化之恩孰有等夷子之不智而乃我悲使子处此复将奚为吾非不知强自取藏器以待时而动老当益壮自任以天下之重傥匠人斵而小之能不浼然而悔痛乃所愿比不材之樗同乎无所用若曰不遇自有物主之非吾所能为姑亦付之一梦客闻之释然悟曰达矣夫斯言可书绅而咏诵  
