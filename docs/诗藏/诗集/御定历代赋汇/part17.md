---
title: 第16部分
index: true
icon: editor
order: 17
category:
  - 诗藏
  - 诗集
  - 御定历代赋汇
tag:
  - 钦定四库全书
  - 集部八
  - 总集类
  - 陈元龙
  - 清
---

## 御定历代赋汇卷一百四十  

鳞虫  

蓼虫赋　　　　　　　　　【`汉`】孔　臧  

季夏既望暑往凉还逍遥讽诵遂居东园周旋览观憩乎南蕃覩兹茂蓼纷葩吐荣猗那随风緑叶厉茎爰有蠕虫厥状似螟羣聚其间食之以生于是寤物托事推况乎人幼长斯蓼莫或知辛膏粱之子岂曰不云茍非徳义不以为家安逸无心如禽兽何逸必致骄骄必致亡匪唯辛苦乃丁大殃  

青蝇赋　　　　　　　　　　【`晋`】传　咸  

幸从容以闲居且游心于典经览诗人之有造刺青蝇之营营无纤芥之微用信作害之不轻既反白而为黒恒懐蛆以自盈秽美玉之鲜洁蠧嘉肴之芳馨满堂室之薨薨孰闺宇之得情  

憎苍蝇赋　　　　　　　　　【`宋`】欧阳修  

苍蝇苍蝇吾嗟尔之为生既无蜂虿之毒尾又无螡蝱之利嘴幸不为人之畏胡不为人之喜尔形至眇尔欲易盈杯盂残沥砧几余腥所希秒忽过则难胜苦何求而不足乃终日而营营逐气寻香无处不到顷刻而集谁相告报其在物也虽微其为害也至要若乃华榱广厦珍簟方牀炎风之燠夏日之长神昏气蹙流汗成浆委四支而莫举眊两目其茫洋惟髙枕之一觉冀烦歊之暂忘念于尔而何负乃于吾而见殃寻头扑面入袖穿裳或集眉端或沿眼眶目欲瞑而复警臂巳痹而犹攘于此之时孔子何由见周公于髣髴庄生安得与胡蝶而飞扬徒使苍头丫髻巨扇挥飏咸头垂而腕脱每立寐而顚僵此其为害者一也又如峻宇髙堂嘉宾上客沽酒市脯铺筵设席聊娯一日之余闲乃尔众多之莫敌或集器皿或屯几格或醉醇酎因之没溺或投热羮遂丧其魄谅虽死而不悔亦可戒夫贪得尤忌赤头号为景迹一有沾污人皆不食奈何引类呼朋摇头鼓翼聚散倐忽往来络绎方其宾主献酬衣冠俨饰使吾挥手顿足改容失色于此之时王衍何暇于清谈贾谊堪为之太息此其为害者二也又如醯醢之品酱臡之制及时月而收藏谨缾罂之固济乃众力以攻钻极百端而窥觊至于大胾肥牲嘉肴美味盖藏稍露于罅隙守者或时而假寐才稍怠于防严巳輙遗其种类莫不养息蕃滋淋漓败壊使亲朋卒至索尔以无欢臧获懐忧因之而得罪此其为害者三也是皆大者余悉难名呜呼止棘之诗垂之六经于此见诗人之博物比兴之为精宜乎以尔刺谗人之乱国诚可嫉而可憎  

憎蝇赋　　　　　　　　　　【`宋`】孔武仲  

方盛夏之慆慆兮气蕴蕴以熏心斥纤絺而不御兮将释履而投簪切于身而犹若此兮又况乎外物之相侵而是时也有曰蝇者或形小于乌豆或衣蓝而冠赭其来无端其聚而积汝腹何贮汝足何历縁眉目与口吻又自恃其羽翼吐舌捋髭并肱交蹠暂却复还以千为百是可憎矣吾将数之若夫亲朋之防处景物之佳时傧芳樽以晤语援柔毫以赋诗酒未行而巳醉膳甫至而先知浮于泉沉李于水清尘埃以洒埽洁槃箸以湔洗而乃防面牝牡公遗溲矢宵漏初息晨光白微皓露凝草清风涤衣幸视听之萧散巳薨薨而四飞饱食方休炎晖正午偃匡牀以假寐防华榱而逃暑忽伺便而投隙集体同于飞蛊我坐尔至我行尔随扇不暇执拂不暇施虽有躯之七尺曽众寡之莫知四序之间可畏者夏汝司其昼螡司其夜嗟方寸之甚小为百烦之所舎乃曰人于万物是亦一虫纷然杂处大小相攻今则暂存之气息至秽之形骸外有蚤虱内有蛲蛔盖与生以终始非有时而去来舎此不思而惟蝇是责则我亦褊矣何异拔劒而逐之哉  

怜寒蝇赋　　　　　　　　　【`明`】骆文盛  

吁嗟乎寒蝇尔胡为乎有生繄气序之流易歘凉飚之袭楹念尔类之尚繁顾非时而营营岂弱质之能久谅寒威之莫胜尔乃僵矣其形凄矣其声既跄于飞复蹶于行方缩缩以憔悴遂奄奄而伶俜防汚莫施其技攻钻曷见其能或沿几而莫起或触棂而辄仆障不施以曷入麈未挥而先堕进退踡局将焉攸措吁嗟乎寒蝇睠言尔寒能无尔怜感念畴昔忽复长叹方夫太昊司辰祝融挥鞭赤日在地炎威赫然尔于斯时气适志便跷足洋洋鼓翼翩翩翕兮类征豗矣羣喧逐汚湛秽醉醲饱羶弗召以合袪之莫殚恣意一时贻患百端吁嗟乎寒蝇讵知物从化迁时不可常惟暑尔乘寒宜尔藏庶知止而不殆或自逭于丧亡尔乃淹留濡滞自掇其殃独不见夫蝠游以夜枭鸣于晦妖狐乘昏尸虫伺寐盖有所肆尚有所避也岂趋就之懵懵能自逃于顚踬哉吁嗟乎寒蝇始予尔怜亦终尔患念死灰之复然将殒枝之再蔓矧羸豕之蹢躅惟易繇之明鉴爰命童子攘臂执绋尔扑尔摧用殄厥类靡令孑遗羌除恶之务尽弗自嫌于乘危庶防乎庭宇虚静帏幄褰开俟南风之景延当时物之葳蕤絶扰攘于尔辈欣四体之悠哉  

螡赋　　　　　　　　　　　【`晋`】傅　选  

水与草其渐茹育兹孽而为螡咮鋭于秋毫刺锯利于芒锥无胎卵而化生抟两翼而能飞肇孟夏以朋起迄季秋而不衰众繁炽而无数动羣声而成雷肆惨毒于有生乃餐肤以疗饥妨农功于南亩废女工于杼机  

螡赋　　　　　　　　　　　【`明`】杨　愼  

有物于此孕于丹鷆氏于白鸟育于朱陵殷于丰草翾翾以作状薨薨以成象昭昭以相避冥冥以相向阁阁防防据以为营郁郁彬彬窃以为名霡霂昡雨丰隆混声贞女弃骼壮士挫精公子不知筮诸灵蓍灵蓍曰计之喙噆肤之利利在三宵羣嬉羣嚣醉血不醳疾毙于掌防蓍颂喻寡征诸玉瓦玉瓦曰仙鼠聚粮萑苇之乡伏鼈攸戕利距森张何彼皇皇不见肃霜瓦辞难读讯诸射覆射覆大夫曰烟火其屯镫烛其喜焦螟以为巢蠛蠓以为使芸而来零栗而逝秋风夕起斯害也巳公子喻矣是曰螡理  

后螡赋　　　　　　　　　　【`明`】杨　愼  

邃古史皇创奎画兮曲脚旁低垂物则兮谥曰齧民昭凶徳兮炎后品物世匮资兮虿尾虺首罔攸遗兮唶尔蜎化百靡宜兮扰龙仪凤于帝庭兮嗟尔有生胡营营兮禁鼃去枭着周经兮胡尔利防独无惩兮圭纪正炯弗昧兮丹良为羞欣絶汇兮鼇戴山抃圣播迹兮使尔负山谅何力兮谓尔有睫奚谁攘兮防窱琅疏竞来往兮谓尔有臂奚谁怳兮明潜宵征侣罔两兮旅蜚成市仙孺惕兮聚响成雷藩侯栗兮障尔熛尔徙宜疾兮蟁不能辩对以臆兮肖翘蠕动生以息兮俶诡妍媸宁有极兮血国三千彼货殖兮曷云不惨噆有国兮赤口烧城烦言啧兮积毁销骨疮痏结兮楚组齐帷畴其隔兮赤燧赪熛罔有慑兮命曰人蟁理可説兮惟虫能虫各以类兮厥以恒性贱剖贵兮人蟁不惩虫何罪兮百尔君子无庸喙兮  

螡赋　　　　　　　　　　　【`明`】传占衡  

秋风清秋螡竞南郭先生枕书不瞑头足相救劳于奔命于是援羽扇而挥之且挥且骂曰叱毒哉蝭蟧春鸣而秋止渠略朝生而暮死天胡为而滋此自夏徂秋为民生忧使我夜不防烛耿耿于幽室之中者非而俦也邪吾闻自淮以南谓之螡逾河以北谓之蝎然则螡蝎类也如蝎而翼如虎而翰蝎犹可御汝莫能抟虎有弗入螡无不钻利嘴刺骨目察毫端负山匪力合党亡难乍鸣则耳为之聒忽瘖则肌为之酸举妍媸而毕害究贤愚而靡欢且汝得气于水草之交连类于蠛蠓之小肝肠防何啼饥不了多于趁人之山蠭噪于恶声之枭鸟露下气清天髙月明原田未烧溪上草青盍命俦而啸侣皆饮茎而潄英何故扰我懈倦敝吾精精特矜怜其靡靡姑右拂而左萦试佯寐而掩捕汝则无有余刑先生骂未卒而疲似梦而浮似觉而沉怳惚聚言有若雷音曰有是哉先生之不广也予有籍于帝轻举若仙宗党蕃庑宫室芊眠藏光用晦唯虫能天夫人合四大以成形伺隂阳而偶窃气雾腾而充肤汗雨流而凝血何异草木之膏独拒么麽之囓若乃蚤轻而儇虱淫而贪皆君身之食客尝自处于东南徒此留而彼逐讵寝梦之能甘且物受性曰命交相养曰徳惟其飞而食肉斯螡氏之稼穑譬之士以攻阅穿凿为雄啇以牟利欺绐为职铨衡则丰屋于迁除台省则穴金于恐吓主计者干没县官之钱典廥者巵漏太仓之积行伍乎牙纛之公田郡邑乎监司之奉户其余更吞迭哺相为患苦文武之吏实为赤黑之虫功曹之官即是都城之虎猾贼噉人为粮悍兵贯人而舞所谓人与人相食者也如螡者又焉足数乎先生必欲密其帱帷浓其薫灼絶千年之种属安四海之梦觉曽不见乎露筋之祠饲螡之佛有杀身以成仁无便巳而穷物故且吸风饮露昼伏宵飞杂萤火之队饷蝙蝠之饥噫嘻是物也奚足为尧桀之是非巧言未竟于是纷纷纭纭齐齐丑丑或集四肢或元首亦有应手而杀巳亦遭挞虽幸中于一二每骇逸其七八乃平怒而披衣听鸡声于天未含曙光于北牕卧羲皇而却韤  

蚋子赋【`有序　　　　　　　五代`】王　周  

蚋子之下有蟆子蟆子之下有浮尘子三者异乎皆状小而黒世云巴蛇鳞介中微虫所变耳三伏间昼飞夜息咂啄人肌肤动为疮痏能飞不见其翼能囓不见其口微眇之极虽缜密衣服亦可通透庄生焦螟之説近之也至微之虫豸诗独无蚋故作赋以广之  

虫之至微名之曰蚋信乎虮之别品为复虱之余裔羣巢螡之异类结抟牛之深契附诸郁蒸产彼芜秽张华之识何以辨其两翼离娄之明何以见其长喙伺暑絺之漏露萃丰肌而睥睨黙然而至暗然而噬人之至灵何阙尔之所卫人之至刚何反尔之所制状斯咄咄吁于造物何不恣蛇虺之毒必当与之为避何不张虎豹之口不敢与之为忽岂其食人之膏血资巳之肥腯念肤体之何毁痛疮痏之难没吾将撷楸叶以为焚俾尔之销骨者也  

飞蛾赋　　　　　　　　　　【`宋`】鲍　昭  

仙鼠伺闇飞蛾明均灵舛化诡欲齐生观齐生而欲诡各防住以凭方凌焦烟之浮景赴熙焰之明光拔身幽草下毕命在此堂本轻死以邀得虽糜烂其何伤岂学山南之文豹避云雾而岩藏  

赴火蛾赋　　　　　　　　　【`宋`】支昙谛  

悉达有言曰愚人贪生如蛾投火诚哉斯言信而有征也翔无常宅集无定栖类聚羣分尘合电驰因温风以舒散乘游气以徘徊于是朱明御节时在盛阳天地郁蒸日月昏茫烛曜庭宇灯朗幽房纷纷羣飞翩翩来翔赴飞焰而体焦投煎膏而身亡  

灯蛾赋【`以人皆曰　　　　　　唐予知为韵`】陈仲师  

灯者火也尊而不亲奚斯虫之眇质翻体密而意驯必将蹈火而后止是以疑冰之与邻虽异探汤执热之情可见不防明照暗投之罪则均是以鴈飞无忘于避缴龙蛰有贵乎存神于以知无知之智有以同自知之人无损于明虽光晖可借自贻其咎与压溺同尘始其焰焰中开青烟爰发薨薨四足白羽若月焦烂唐突离披触蹷人心卒然天意若曰婴焚灼者何如玉石之俱尽处髙明者曷若乌之屡阙且继彼覆车虽百夫死难而无余纳诸密网状众鸟惊飞而在初循环责实宛转投虚沉脂膏则屈死触烟焰则焚如自我构患非天祸予爱水萤之光载浮熠熠笑鼎鱼之乐其毙徐徐阽乎焦原可叶其义投畀炎火莫之知避曷若晨鸡明以自得火鼠就燥而无累莫不守之以为顺居之以为智是蛾也余光可托留影如寄排朱焰扇轻吹胡糜烂于瞬息为腐余之容易若然者蠢蠢之类将外强而必乖炎炎之着非内热之所怀既油然相煦于膏火亦瞥然相忘于形骸吾所以知捐躯于鼎镬与是道而孔阶  

灯蛾赋　　　　　　　　　　【`唐`】范鸣鹤  

流月半庭兮頽光初夕金釭坐明兮凝辉的的蛾缭绕而未息意沉潜而自溺逝者巳往存者可哀伊戚戚之未毕俄栩栩而复来覩前轨之巳覆因委命而不回彼尚无恨哉殊化难穷神理斯昧物情无伤亦或贻害每捐虑于进止恒忘怀于否泰任逍遥以无营将何负而顚沛如膏之明岂怪前死比薰之馥岂惜同燬俦二羙而多慙痛一生之虚委明不可投投之必毙膏不可赴赴之必泥彼优防之万端奚于斯乎失计始来也吾故知其必凶及死也吾未识于所从何生微而智劣茍不若于自空尔爱明何不日光隂不留尚存尔质尔爱明何不月素华将移尔犹不灭何相继以焚躯竟不知谋之为拙豹深隐终不效几是虫以欲卒与命违岂若不死之仙鼠得昏夕而后飞  

草虫投灯赋　　　　　　　　【`明`】区大相  

芸牕夜读膏火荧煌有虫羣飞来就其光驱之复集抑之弥扬东跳西趯厥命用丧愓焉以惧怃焉以伤援笔作赋以善自藏有物微眇何名何类细若焦螟大过螡蚋容成莫察其形夷坚莫辨其态或跳或跃或翔而逝嗟眇质之易虐何谋虑之弗臧虽贼害之多门尤跄踉以自戕尔乃若华既谢朱火载扬咸出潜而离隐胥舍暗而就明始投间而扺隙终入室而升堂竟环绕而不去宁依违于末光方得意于抢攘本无心于翱翔忽决起而乍伏乃触祸而罹殃遂毕命于脂膏似捐身于鼎烹原夫生徒有万死徒亦然抑乘夜而变化将假物以逝迁孰知夫趋炎之易于烬灭而处暗之足以自全彼薨薨于方晓而趯趯于草根亦逍遥而自得安用附众而亲人是以君子韬光守墨用晦为明鉴彼微物惧罹天刑逊于不虞以保休贞  

叩头虫赋【`有序　　　　　　　晋`】傅　咸  

叩头虫虫之微细者然教之辄叩头人以其叩头伤不祥故莫之害也  

盖齿以刚克而尽舌存以其能柔强梁者不得其死执雌者物莫之讐无咎生于惕厉悔吝来亦有由仲尼唯诺于阳虎所以解纷而免尤韩信非为懦儿出胯下而不羞何兹虫之多畏人才触而叩头犯而不校谁与为仇人不我害我亦无忧彼螳蜋之举斧岂患祸之能御此谦卑以自牧乃无害之可贾将斯文之焉贵贵不逺而取譬虽不能触类是长且书绅以自示指一日而三省恒局蹐以只畏然后可以防自天祐之吉无不利  

叩头虫赋【`有序　　　　　　　明`】张之象  

叩头虫赋者晋傅咸之所作也以其谦卑自牧无往不利余乃谓士之进退必由礼义而得之不得固有命也彼之抑首胁息情态可嗤殆类夫奔謟焰热者枉巳辱身颇伤志操虽时或有遇非君子砥节之训矣故反其意述此赋以讽当今之士并以自鉴焉赋曰  

伊介性之不回本生理之至直曽子励士以执毅孔公亟羙于刚徳髙则抗首卑乃席膝体貎多端从义所即或送使于他邦或承主之赐食或感恩而必拜或引咎而自责或升堂以觐母或见画以兴恻或修敬于徳公之门或陈经于诞圣之日仲尼却之而克当祖征受之而两得説大人勿视其巍巍为弟子不懈于翼翼近礼之恭免辱逺耻无礼之愼其敝也葸彼奋身而絶脰信忠臣之不二虽丧元而甘心又何恧于勇士惟在邦而如矢则史防之可希若枉尺而直寻亦轲氏之所非以此齐饿者扬目而不食钟离意得珠而固辞周侯持法于细栁苏武建节于外夷若乃王丹之饯陈司马特不拜以为赠汲黯之遇衞将军但长揖以致敬见甄后而不伏固刘桢之守正向小儿而折腰斯陶令之解印马援藐帝壻而不答顔含谒丞相而无佞庾衮重施礼于人亲卢鸿以罄折为忠信王祥欲以徳而爱人何防虽箕踞而奚病至于孟嘉之不知落防卞彬之不恡投帻孙楚参军而称命郑众奉使而威敌井丹被褐以凌坐严遵矫手以应辟上交不謟威仪是力总诸贤而共然盖有作而在昔何兹虫之细琐乃逢人而委靡鲜英豪之骨鲠多妇寺之诡随将无恵而致感或望尘而下之讵覩抗司徒之赵壹焉闻动髙祖之郦其擎跪曲拳槃辟佁儗阿逡巡伛偻骩骳每低眉以趋承时稽首而祗畏似此物之佞媚抑维何而比类仰慙蝒马之髙洁俯谢螳蜋之勇鋭足不能前目不敢视委蛇蒲伏覆面掩地莫谓周襄之胙谬同鲁缪之餽乖妫皓之哀诚甚邓通之恐悸何闗髙凤之解争乃欲谢鲲之拜势岂夏禹之乐其昌言实苏嫂之慑于髙位等揺尾而不殊与崩角兮何异匪饮酒而多仪犹乞墦之可媿吁嗟而头辛苦无益千丑万辱同彼施戚羡防痔之得车忘吮痈之遇厄徒自病于颔颐又谁愍其烂额如涴苏则之膝必忿恨而弗怿借有朱云之劒虽斩斫以何惜况穷通之有定信运命之难更千人者未必果获屈膝者安可复伸是以非义之钱而赵勤弗屑阉人之势则髙允所轻不有简介之熙载将无严整之曜卿仲孙敢言而甚切子髙抗手而遂行王无功久厌于繁礼向季自处以素情田子方骄人以贫贱宋使者正对于防盟韦仁约独立以司宪江休映无屈于延明愿与璧而俱碎慕蔺如之敢于抗秦触屏风而就睡感陈咸之笃于讽亲若夫兽取獬廌咋邪是任草称屈轶指佞于庭覩正气之犹在征直道之可循懦夫闻风而立志壮士怒髪而挺身与其曲钩之取贵孰若如之守贞宁同此彊项之贤令毋似彼黄头之小人厥咎颇深于子羽是宜反责以斯文知微言之广喻请三复而书绅  

蝎赋　　　　　　　　　　　【`唐`】李商隐  

夜风索索縁隙慿壁弗声弗鸣潜此毒螫厥虎不翅厥牛不齿尔兮何功既角而尾  

金赋【`有序　　　　　　　　宋`】薛士隆  

金爪蠧也似而小首足介尾咸具色若中金焉惟其冒乎外者轻明若云母有翅附甲而生巨领双髯腹下多足与为异弗察乎迩无见也名无能得于古世以形象目之慨其似是而非可为儿童戏翫实无所可用其于灵夀何有多翼而飞不及逺难矣乎哉因感而赋  

春气霭其融和兮东风习习以生庶卉资以茁萌兮屯然而成厥形寂书堂其萧寥兮聊纵步以杼情行田而徜徉兮瞥玉灵之异常蹇至微而贱躯兮遵柔柯而微行体浑金之萃羙兮色曜日而舒光巨首颙颙兮神屋岿然以隆足孔舒兮甲隤如以丰贠上兮天穹爪旁出兮四方背负盘兮峻丘山之昻藏昭以晰兮列宿嘒其同明吁嗟庶物百其形兮同类殊情不可命兮生千年巢夫莲兮万歳木居縁而升兮五色备具为可称兮旷古不闻游蔓藤兮托质精链为见情兮款神物兮出伦类去泥涂兮将自异岂长年兮于此焉极非仙灵兮兹焉嬉戏情悦漭兮无主立踌躇兮不语蹒跚兮如顾倐翻然兮飞去惊予心兮骇目叹瑰竒夫者神悠扬兮未安俄翩蹮兮来下睨而视之若是而非触而止之屈信则微予始怪兮载疑反复之而究兮知豸之象之喙有髭兮磔竖下纷如兮多足云母薄如翥之覆也灵隠如文之着也尾足成形彩之传也不可窥也矧可度也伊飞蛊之防麽亶资气而含灵感滋而赋性腐草出而同萤等蟪蛄之脆弱知何秋之尝更琐厥躬之谫薄兮禀非常之妙形神有愧于知来兮夀奚极夫千龄惜形似而蔑有兮亦猥当其美名观夫德其茫若兮甲疑乎可贞暧八卦之无象兮千里曷其如绳气靡服乎芘叶之灵耆潜岂伏兮蠧以济其调饥蠢而蠕兮何识何知内匪明兮莫决乎疑曽可责兮知彰知防泯同形而非类兮性天邈如羌僭窃其虚名兮谁与卜无庸兮藏庙堂宜终年兮于野何亲人而诡以求全兮徳亦安取嗟彼服之不称兮适以焚身将儿曹之翫爱兮毙焉无所乱曰伪乱真兮道之贼若胡为兮象之惑内不灵兮死其文受兹服兮其何获感防虫兮作赋庶永鉴兮夙夜凡百君子念兹无射  

蝇虎赋　　　　　　　　　【`元`】戴表元  

有虫翼然旣狞孔武若腹而丝若臂而拒跳踉振掷是谓蝇虎博蝇甚智狙伏壁间羣蝇避之如虎于山我玩掌中以弄以嬉惴不敢动蝡蝡媸媸先生欣然笑而置之我闻古人龙犹可豢惟虎必诛与民除患或生得之用之于战盖与死而为邻嘻其危而敢玩乃有至人以道豢虎居以为徒出以为御又有人焉虎至不怖曰我不尔恶尔无我怒与虎相忘其道甚恕嗟尔蝇虎何为者邪谓非虎邪于蝇不仁谓诚虎邪遇我而驯或曰搏人所憎不为不仁故见畏于蝇其所以见狎于人或曰是亦虎类驯之有道蝇视之大我视之小藐然掌中以驯易暴亦如彼虎雄跳躁扰极众庶之所惊才至人之一笑呜呼噫嘻物之于人嗜欲血气鲜有不同意两锐者必夺力俱强而乃攻此其无齿牙而忍不距而凶搏善良以为食朘膏血以自丰其名为人其实有远媿于尔虫者矣诚得道以御之彼虽暴而莫动故有谈笑而仪衍挫谋拱揖而孟贲失勇索而言之理无不然一日之内一身之间隂阳水火寇夺百端有道于此愈攻愈坚泰山裂车而目不瞬疾雷破柱而足不迁四海一航八荒一席干戈血肉之区歌舞腥臊之域阅千载于须臾忽防虫之过隙谓振古之如斯复谁丧而谁得于是先生頽然如醉嗒然欲黙纵吾意之所如聊优游而偃息  

虱赋　　　　　　　　　　　【`唐`】李商隠  

亦气而孕亦卵而成晨鹥露鹤不如其生汝职惟齧而不善齧回臭而多跖香而絶  

后虱赋【`有序`】　　　　　　　　　陆蒙  

余读玉谿生虱赋有就顔避跖之叹似未知虱作后虱赋以矫之  

衣缁守白髪华守黑不为物迁是有恒徳小人趋时必变顔色弃瘠涵腴乃虱之贼  

又后虱赋【`有序　　　　　　　明`】顾大韶  

李商隠有虱赋陆蒙有后虱赋李止讥其齧臭未尽其罪也陆更赏其恒徳则几好人所恶矣作又后虱赋以正之  

仁不害人义不穿窬伤人及盗汉法必诛二罪并发乃在濡需请数其恶始服厥辜昆虫之丑实繁有徒与人相迩损益各殊蚕丝蜂蜜反効勤劬络纬促织蜻蜓蟪蛄萤飞蝶舞助人为娯若斯之伦固不可无鼠妇蚰蜒秽我阶除罥庭网户蟏蛸蜘蛛蝼鸣于土蚓歌于涂怒臂螳蜋祝子蒲卢扑火役鬼投灯煎躯暖产灶马羶聚驹地鼈蜗牛负蠜推车緫属堪憎无伤于吾若斯之伦听其所如爰有白蟫善齧吾书蠧侵嘉树蛀耗米珠蝗螟蝝螣嘉种是鉏醯败于蚋肉败于蛆飞螱食柱青蝇涴裾是皆吾讐害未剥肤情在可宥我咸赦诸虿尾惟蝎钩牙惟蜍蠼螋似蜮蜂若壶蛭缩如棰蚝行蠕蠕守宫壁镜藏毒不虚凡彼蠚螫可避可袪有犯则杀固难尽屠蛔蛲匿胃蚧潜肤我欲除之无形可刳螡恃矫翼蚤凭轻躯我欲捕之转盼而逋若汝虱者何能为乎形眇一黍质无半铢或入吾裈或托吾襦旬日累代繁孕而居黒食头垢白吮身腴尔类日肥我貌日癯瞥焉见察循裻钻袽旣贪且懦旣钝复愚肉食之鄙曽莫汝逾汤沐旣具汝命难纾罪不在赦慎勿怨余虱闻斯言匍匐俯伏静听谴诃祈缓沸沃倾耳聴之杳无声触斋心以聆若诉若哭号物万数惟天并育蠢动含灵谁非眷属身命布施千圣轨躅嗟君之量何其褊促我食无谷我啜无菽天赐我餐惟血也独我首无角我喙无啄防咂君肌何遽为酷君何不广请观朝局闻诸商君吾友有六皆赐天爵皆赋天禄荣妻任子亢宗润族吸民之髓蒙主之目偾事无刑废职无辱嬉游毕龄考终就木我羡我友飞而择肉我罪伊何太仓一粟君欲我诛盍速彼狱我闻虱言怒髪上矗蕞尔防虫宁望禽畜积汝亿命不比奴仆敢拟朝士腾兹谤讟即汝明刑岂止汤沐系之以髪悬之以竹细篠为弓绣鍼为镞丝射之一发洞腹尸诸棘端以为大戮  

骂虱赋【`有序　　　　　　　　元`】杨维桢  

杨子自铁崖山中客钱塘初宿市舎胁未暖席有物防身若芒刺然已而防肉皆起瘾十指爬搔不得停搔讫即成疮痏亟命童秉烛枕褥间了无一物复睡则防如故遂挈胡牀露坐待旦明日问舎长舎长曰此壁虱也当兹旱气熇然城中舎皆是物问何状命童剔牀第空出之虱非虱蚤非蚤以掐之其臭令人呕恶杨子叹曰异哉有是物也昔玉溪生荆舒老人先后为嫉虱之作而未有指斥是物者岂其潜于昔而出于今抑其幸见漏于指斥也余既楚其毒乃作文骂之曰  

惟尔虱之种类不一也在狗类蝇在牛豕类蟢在人处缁而白处白而缁者其么若蚁不知又有尔类皤腹而轻身纤足而劲觜或青或绀或黄或紫白昼潜藏昏黒坌起脱走如珠狙刺如矢使人胁不得以帖席肱不得以曲几追踪捕痕若亡若存遁影朽空迹密纹汤沐所不能攻掌指所不能扪但见肉斑□其成瘭肤窒栗其生怒牀几而欲剖避衾褥而欲焚鸣呼尔虱兮蜂则有虿兮蜂可袪蝎则有螫兮蝎可诛嗟尔么类孰能屠腾蛇神兮殆即且即且狡兮制蟊蛛嗟尔么类又谁呿咨大化之好生恐一物之弗纾胡尔恶之兼毓为吾人之毒荼饱膏血之毒觜资肥腯之臭躯吾将上告司造殄尔类非无辜也辞毕是夜梦有被衮裹绛服而至者若有辞曰吾即见骂尔文者辞义旣严敢不退避然吾小毒小臭尔亦知世有大毒大臭者乎奸法窃防妨化圯政剥人及肤残人至命阚若豺虎盭甚枭獍此非大毒大臭者乎为国之病而司臬不屏其或分民曲直任国是非义无避位仁不让师则丹书是絓皁椟见遗彼大毒臭又何惮不为乎且吾起伏适节消息乗机白露洒空劲风吹衣蝉蜕而退莫知予之所归子试絜夫大毒者毒无巳时大臭者臭无穷期孰为可詈不詈乎子不穷南山之竹以为辞而詈予琐琐不巳戏乎于是杨子増愤加怖涕泗不支霍然而觉不知虱之所之蛰虫始振赋【`以和气初发幽　　唐蛰潜启为韵`】王　起  

蛰以寒闭春以阳和闭者待时而后振和者煦物而无颇万穴之中或羽毛而栉比积块之下或鳞甲而骈罗咸蠢蠢以潜发应熙熙之屡过则知出处有时变通为贵煦妪斯感严凝罔畏跂行喙息负日月之融光蠕动蠉飞得天地之仁气尔其形分土石色动丘墟潜乎野处逹彼岩居历穷隂而兹乆当献岁之厥初思丽景之鸣跃念和气以吹嘘顺于时比应雷之雉感于同上冰之鱼况夫勾芒整辔太蔟纪月蒸以絪緼敛其觱发或振羽而不倦或动股而不歇细则肸蠁以凌空巨则连蜷而映窟处否藏周逢时出幽顺地之理承天之休将昭苏而忽变岂枯槁而为俦相像山川依稀原隰气且布于感动形无违于燥湿秘邃泥蟠依稀土蛰青云之表期蜿蜿以龙升绣户之前伫翩翩而燕入则知离于淹滞托彼沉潜茍存身而有待必坯户而是瞻岂惟月令旧章纪之而无斁时训前典徴之而不厌客有穷屈伸之理得行藏之体固无恨于陆沉将必俟于天启  

## 御定历代赋汇外集卷一  

言志  

慰志赋　　　　　　　　　　【`汉`】崔　篆  

嘉昔人之遘辰兮美伊傅之遻时应规矩之俶质兮过班倕而裁之协准矱之贞度兮同断金之策何天道于盛世兮超千载而垂绩岂修德之极致兮将天祚之悠适愍予生之不造兮丁汉氏之中微氛霓郁以横厉兮羲和忽以潜晖六柄制于家门兮王纲摧以陵迟黎共奋以跋扈兮羿浞狂以恣睢睹慢藏而乗衅兮窃神器之万机思辅弼以媮存兮亦号咷以詶咨嗟三事之我负兮乃迫予以天威岂无熊僚之防介兮悼我生之歼夷庶明喆之未风兮惧大雅之所讥遂翕异以委命兮受符守乎艮维恨遭闭而不隠兮违石门之高踪扬蛾睂于复关兮犯孔戒之冶容懿氓蚩之悟悔兮慕白驹之所从乃称疾而屡复兮历三祀而见许悠轻举以  

逺遁兮托峻危以幽处静潜思于至赜兮骋六经之奥府皇再命而绍防兮乃眷顾乎建武运欃枪以电埽兮清六合之土防圣德滂以横被兮黎庶恺以鼓舞辟四门以博采兮彼幽牧之我举分画定而计决兮岂云贲乎彼鄙茍遂悬车以絷马兮絶时俗之进取叹暮春之成服兮阖衡门以埽轨聊优游以永日兮守性命以尽齿贵启体之归全兮庶不忝乎先子  

显志赋【`有序　　　　　　　　汉`】冯　衍  

冯子以大人之德不碌碌如玉硌硌如石风兴云蒸一龙一蛇合道翺翔与时变化夫岂守一节哉上陇阪腾高冈游精宇宙流目八纮眇然有思凌云之意乃作赋自广命篇曰显志云  

开岁发春兮百卉含英甲子之朝兮汨吾西征发轫新丰兮徘徊镐京陵飞亷而太息兮登平阳而懐伤悲时俗之险阨兮哀好恶之无常弃衡石而意量兮随风波而飞扬纷纶流于权利兮亲雷同而妒异独耿介而慕古兮岂时人之所憙沮先圣之成论兮邈名贤之高风忽道德之珍丽兮务冨贵之乐耽遵大路而徘徊兮履孔德之窈冥固众夫之所兮孰能观于无形行劲直以离尤兮羌前人之所有内自省而不慙兮遂定志而弗改欣吾党之唐虞兮愍吾生之愁勤聊发愤而扬情兮将以荡夫忧心往者不可攀援兮来者不可与期病没世之不称兮愿横逝而无由陟雍畤而消揺兮超略阳而不反念人生之不再兮悲六亲之日逺陟九嵕而临嶭兮听泾渭之波声顾鸿门而歔欷兮哀吾孤之早零何天命之不纯兮信吾罪之所生伤诚善之无辜兮赍此恨而入冥嗟吾思之不逺兮岂败事之可悔虽九死而不瞑兮恐余殃之有再泪汍澜而雨集兮气滂浡而云披心怫郁而纡结兮意沉抑而内悲瞰太行之嵯峨兮观壶口之峥嵘悼丘墓之芜秽兮恨昭穆之不荣岁忽忽而日迈兮寿冉冉其不与耻功业之无成兮赴原野而穷处昔伊尹之干汤兮七十説而乃信皋陶钓于雷泽兮赖虞舜而后亲无二士之遭偶兮抱忠贞而莫达率妻子而耕耘兮委厥美而不伐韩卢抑而不纵兮骐骥绊而不试独慷慨而逺览兮非庸庸之所识卑卫赐之阜货兮高顔回之所慕重祖考之洪烈兮故收功于此路循四时之代谢兮分五土之刑德相林麓之所产兮尝水泉之所殖修神农之本业兮采轩辕之竒策追周弃之遗敎兮轶范蠡之絶迹陟陇山以逾望兮眇然览于八荒风波飘其并兴兮情惆怅而増伤览河华之泱漭兮望秦晋之故国愤冯亭之不遂兮愠去疾之遭惑流山岳而周览兮徇碣石与洞庭浮江河而入海兮泝淮济而上征瞻燕齐之旧居兮历宋楚之名都哀羣后之不祀兮痛列国之为墟驰中夏而升降兮路纡轸而多艰讲圣哲之通论兮心愊忆而纷纭惟天路之同轨兮或帝王之异政尧舜焕其荡荡兮禹承平而革命并日夜而幽思兮终悇憛而洞疑高阳邈其超逺兮世孰可与论兹讯夏启于甘泽兮伤帝典之始倾颂成康之载德兮咏南风之歌声思唐虞之晏晏分揖稷契与为朋苗裔纷其条畅兮至汤武而勃兴昔三后之纯粹兮每季世而穷祸吊夏桀于南巢兮哭殷纣于牧野诏伊尹于亳郊兮享吕望于酆州功与日月齐光兮名与三王争流杨朱号乎衢路兮墨子泣乎白丝知渐染之易性兮怨造作之弗思美关雎之识微兮愍王道之将崩拔周唐之盛德兮捃桓文之谲功忿战国之遘祸兮憎权臣之擅彊黜楚子于南郢兮执赵武于溴梁善忠信之救时兮恶诈谋之妄作聘甲叔于陈蔡兮禽荀息于虞虢诛犂鉏之介圣兮讨臧仓之愬知子反于彭城兮爵管仲于夷仪疾兵革之寖滋兮苦攻伐之萌生沉孙武于五湖兮斩白起于长平恶丛巧之乱世兮毒纵横之败俗流苏秦于洹水兮幽张仪于鬼谷澄德化之陵迟兮烈刑罚之峭峻燔商鞅之法术兮烧韩非之説论诮始皇之跋扈兮投李斯于四裔灭先王之法则兮祸寖淫而宏大援前圣以制中兮矫二王之骄奢馌齐女于绛台兮飨椒举于章华摛道德之光耀兮匡衰世之眇风裦宋襄于谷兮表季札于延陵摭仁智之英华兮激乱国之末流观郑侨于溱洧兮访晏婴于营丘日曀曀其将暮兮独于邑而烦惑夫何九州之博大兮迷不知路之南北驷素虬而驰骋兮乗翠云而相佯就伯夷而折中兮得务光而愈明款子高于中野兮遇伯成而定虑钦真人之德美兮淹踌躇而弗去意斟愖而不澹兮俟回风而容与求善卷之所存兮遇许由于负黍轫吾车于箕阳兮秣吾马于颍浒闻至言而晓领兮还吾反乎故字览天地之幽奥兮统万物之维纲究隂阳之变化兮昭五德之精光跃青龙于沧海兮豢白虎于金山凿岩石而为室兮托高阳以养仙神雀翔于鸿厓兮武潜于婴冥伏朱楼而四望兮采三秀之华英纂前修之姱节兮曜往昔之光勲披绮季之丽服兮扬屈原之灵芬高吾冠之岌岌兮长吾佩之洋洋饮六醴之清液兮食五芝之茂英揵六枳而为篱兮筑蕙若而为室播兰芷于中庭兮列杜蘅于外术攒射干而杂蘼芜兮搆木兰与辛夷光扈扈而炀燿兮纷郁郁而畅美华芳晔其发越兮时怳忽而莫贵非惜身之轗轲兮怜众美之顦顇游精神于大宅兮抗妙之常操处清静以养志兮实吾心之所乐山峩峩而造天兮林冥冥而畅茂鸾回翔索其羣兮鹿哀鸣而求其友诵古今以散思兮览圣贤以自镇嘉孔丘之知命兮大老聃之贵德与道其孰宝兮名与身其孰亲陂山谷而闲处兮守寂寞而存神夫庄周之钓鱼兮辞卿相之显位于陵子之灌园兮似至人之髣髴葢隠约而得道兮羌穷悟而入术离尘垢之窈冥兮配乔松之妙节惟吾志之所庶兮固与俗其不同既俶傥而高引兮愿观其从容  

叙志赋　　　　　　　　　　【`魏`】韦　诞  

鸿烈之末流蒙祖考之余德奉过庭之明训纳微躬于轨则勉四民之耕耘遂能辨乎菽麦自弱冠而立朝无匡时之异才每寤寐以叹息思损已而降阶遭大魏之革命网羣士于行职虽固陋之无用犹收録而序饰历文武于机衡拥大珰于帝侧随伦侪以按牒乃剖符而封殖顾仪服而増愤心夕惕以愧恧蒙圣皇之宏恩过待辠于卿士奉朝请于朔望恭禋享于郊祀念余年之冉冉忽一过其如驰微竒功以佐时徒旷官其何为匪逊让【`之`】足徇信神气之稍衰将诉诚于明后乞骸骨而告归  

遂志赋　　　　　　　　　　【`魏`】刘　祯  

幸遇明后因志东倾披此丰草乃命小生生之小矣何兹云当牧马于路役车低昻怆恨恻切我独西行去峻溪之鸿洞观日景于朝阳释丛棘之余刺践槚林之柔芳皦玉粲以曜目荣日华以舒光信此山之多灵何神分之煌煌聊且游观周历高岑仰攀高枝侧身遗隂磷磷防防以广其心伊天皇之树叶必结根于仁方捎吴夷于东隅掣畔臣乎南荆戢干戈于内库我马絷而不行扬洪恩于无涯听颂声之洋洋四防莫以无为道穆以普将翼俊乂于上列退仄陋于下场袭初服之芜薉托蓬芦以游翔岂放言而云尔乃旦夕之可忘  

遂志赋【`有序　　　　　　　　晋`】陆　机  

昔崔篆作诗以明道述志而冯衍又作显志赋班固作幽通赋皆相依仿焉张衡思蔡邕表张叔哀系此前世之可得言者也崔氏简而有情显志壮而泛滥哀系俗而时靡表雅而微素思精练而和惠欲丽前人而优游清典漏幽通矣班生彬彬切而不绞哀而不怨矣崔蔡冲虚温敏雅之属也衍抑扬顿挫怨之徒也岂亦穷达异事而声为情变乎余备托作者之末聊复用心焉  

武定鼎于洛汭胡受瑞于汝坟繇鸣凤于百祀启敬仲乎方震茍天光之所照岂舜族其必陈压禋祀于故墟飨禴祭于东邻祢八叶而相茂舞九韶乎降神系姜叟于海曲表沧流于逺震仰前踪之緜邈岂孤人之能冑匪世禄之敢懐伤兹堂之不搆理或睽而后合道有夷而弗顺傅栖岩而神交伊荷鼎以自进萧绸缪于丰沛故攀龙而先跃陈顿委于楚魏亦凌霄以自濯伍被刑而伏劒魏和戎而拥乐彼殊涂而并致此同川而偏溺祸无景而易逢福有时而难学惟万物之运动虽纷纠而相袭随性类以曲成故圆行而方立要信心而委命援前修以自程拟遗迹于成轨咏新曲于故声任穷达以逝止亦进仕而退耕庶斯言之不渝抱耿介以成名  

励志赋　　　　　　　　　　【`魏`】丁　仪  

览前志而博观求余心之所安虽疲驽而才弱敢舍力而不攀懿躬稼之克在贱善射而陨残羡首阳之遗誉憎千驷之余讪宗舍藏之伟节薄鼎角之自干嘉法言之令扬悼説难之丧韩鉴登险之败绩顾清道以自闲瞻亢龙而惧进退广志于伐檀虽德厚而祚卑犹不忘于盘桓薫以芬香而自烧亦取毙于豪翰援大雅以为戒眺龚胜而自叹嗟世俗之参差将未审乎好恶咸随情而与议固真伪以纷错秽桮盂之周用令瑚琏以抗阁恨骡驴之进庭屏骐骥于沟壑疾青蝇之染白悲小弁之靡托恶晨妇之蒙厚痛三代之见薄惟受性之朴拙亮未达乎测度顾钟子之既没牙辍弦而不作敦三思之弥愤动循墙之兹恪勉夕改以补朝履日新而悔昨  

励志赋　　　　　　　　　　【`元`】涂　几  

予幼负此竒志兮思时俗之所难薄荣名而不顾兮将遗斯世之治安惟任重而道逺兮惧吾力之已殚虽委絶而犹不悔兮誓将历乎险艰彼小人之无知兮方笑予行之迍邅虽一二之同志兮亦仅以文学而相怜仲尼甘于旅寓兮聘列国而拳拳禹暨稷之辛勤兮哀夫人之瘠捐吾诚不及古之人兮谅天命之可怀负衣冠而不力兮又何取乎三才步中正以为轨兮服仁义以为辀审孜孜以无倦兮俟吾死而焉求饥吾饮乎水泉兮困吾枕乎荆棘指苍天以为正兮予匪计乎朝夕  

表志赋【`有序　　　　　　　　晋`】枣　据  

据忝职门下在帷幄之末与羣士叙齐登玉陛待日月久矣出为冀州刺史犬马恋主既有防情且志之所存不能无言因而赋之曰  

过承嘉防擢身泰辰俯蹑丹墀仰承三辰当乐夏之凯南蒙朱阳之和仁接鸣鸾之垂翼因神虬之光鳞浮眇末之纤质济吾身于天津邈卢敖之所涉阶多士之遗尘登九垓之虚轨觌汗漫之威神情飘飘而凌云意髣髴于真人扶揺薄于悬圃増城鬰以嵯峨被羽衣之飞飞握若蕙之芳华蹈糺纷之絶轨攀大椿之疎柯意翘翘而慕逺思濯发于天波悲落叶之思条情恋恋于昊苍懐圣德之施情惨切而内伤感有莘之媵臣愿致主于陶唐  

言志赋　　　　　　　　　　　梁元帝  

天文既表人文可观知负扆之未易信握镜之云难差立极而补天验璧合而珠连有庖羲之八索称朱襄之五弦闻夏王之铸鼎重农皇之播田虽车轨之未同亶弥媿于栋隆戮封豕于海内斩长狄于区中懐宿昔之璵璠并来游于园悲元瑜之已逝叹灵光之独存想延宾于北阁因置酒于南轩闻莺鸣而懐友听长笛其何言夙有尚于清静叨再入于鄢郢东窥文命之穴南望洪崖之井遂抚运而登庸谬垂旒而卷领虽有媿于前英每求友于未明召司烜而照夜观执珪而满庭诚虽休以勿休实旨酒之忘忧絶阳阿之妙舞废緜驹之善讴彼知止与知足复何营而何欲柱何用于黄金案宁劳于青玉尔乃高步北园用荡嚣烦桂偃蹇而临栋石穹隆而架门对灌木之修耸观激水之飞奔涧不风而自响天无云而昼昏闻宾鸿之夜飞想过沛而霑衣况登楼而作赋望淮海而思归  

述志赋　　　　　　　　　　【`晋`】曹　摅  

慕浮云以抗操耽箪食之自娱羡首阳之皎节叹南山之髙疏哀夫差之溷惑咏楚懐之失图悲伍员之沉悴痛屈平之无辜嘉沮溺之隠约羡接舆之狂歌顾大雅之先智伟明哲之所经防见机而遂逝比舍生而亲名道殊涂而同归要逾世而并荣舜拘忤于焚廪孔怵惕于陈匡纷屯蹇之若斯何遭运之可常情怳忽以回迷梦乗云而飞飏驾麟凤之靡靡载龙旂之洋洋周九州而骋目登四岳而永望承圣喆而砥砺奋羽仪而翱翔被兰戺之芳华带钟山之玉英饰吾冠之岌岌美吾佩之玲玲悲盛衰之递处情悠悠以纡结揽萱草以掩泪曽一欢而九咽  

述志赋　　　　　　　　　　　隋萧后  

承积善之余庆备箕帚于皇庭恐修名之不立时负累于先灵乃夙夜而匪懈实寅惧于冥虽自然而不息亮愚懵之所滞思尽节于天衢才追心而弗逮宴庸薄之多幸荷隆宠之嘉惠赖天高而地厚属王道之升平均二仪之覆载与日月而齐明乃春生以夏长等品物而同荣愿立志于恭俭私自兢于戒盈孰有念于知足茍无希于滥名惟至德之深情不迩于声色感懐旧之余恩求故劒于宸极叨不世之殊盼谬非才而奉职何宠禄之逾分抚胷襟兮未识虽沐浴于恩光内惭惶而累息顾防躬之寡昧思令淑之良难实不遑于启处将何情而自安若临深而履薄心战栗其如寒夫居高思危持满防溢知恣夸之非道乃摄生于冲谧嗟宠辱之易惊上无为而抱一履谦光而守贞且顾安乎容膝珠帘玉箔之竒金屋瑶台之美虽时俗之崇丽葢吾人之所鄙何絺绤之不工岂丝竹而喧耳知道德之可尊明善恶之由已屏嚣烦之俗虑乃服膺于经史综箴诫以训心观女史而作轨遵古贤之令范冀福禄之能绥时修经而三省觉今是而昨非嗤黄老之捐思信为善之可依慕周姬之遗风美虞妃之圣则仰先哲之高才贵至人之休德质菲薄而难纵心恬愉而去惑乃平生之耿介实礼义之所遵虽生质之不敏庶积行以成仁惧达人之葢寡为何求而自陈诚素志之难写同絶笔于获麟  

述志赋　　　　　　　　　　【`宋`】张九成  

伊余生之好修兮纷溷浊而独清朝饮蓝桥之云液兮夕餐月殿之落英制芙蓉以为裳兮纫兰芷以为佩蹑天风予上征兮将以朝于玉帝朝发轫于泰华兮夕予叩乎天阍览瑶台珠阁之突兀兮骖苍虬采凤以骏奔吾与羣仙遨游兮曰蓬瀛乎此焉处既徘徊而四顾日与月为吾侣丰隆列缺其先驱兮欃枪招揺为吾埽除廓氛埃而下视兮块五岳其尊罍揽四溟而一泻兮宴王母乎昆仑之隈忽凭几而坐寤兮知万事其如梦聊与此世而婆娑兮长笛呼风而三弄悯屈平之懐沙兮笑子云之投阁已揽袂而歘起兮怅星移而月落  

述志赋　　　　　　　　　　【`元`】胡天游  

繄余生之碌碌兮承祖考之余辉方年髫而志学兮思踵武于前徽何中道之屯蹇兮终抱志而莫展霜毛飒以垂领兮惧五十而无闻挟遗编以私淑兮庶弗坠于斯文嗟蚩蚩之世俗兮纷贱目而贵耳顾区区之鲁人兮尚弗知乎尼父青黄而莫分兮美恶混而相同计防功于呻诵兮希速化于颛蒙朝卑辞以致币兮夕怠色而忘礼羣飞防而玉涴兮众口哆侈而金燬毛嫱靓立而自扬兮曽不申乎蹇修抱双璧以行媒兮反效鞠局而卑是求谓骅骝为下乗兮以款段为疾足采鳬茨于道周兮登碔砆于犀椟般纷纷其得志兮长裾曳地济济而相望俛争食于鸡鹜兮仰阔视而扬扬余方索居孑立而无与俦兮聊逍遥乎林下睇浮云以舒啸兮倚翠竹而为伍崇缤纷其枳棘兮时览德而踟蹰哂饥鸢之疾盼兮攫腐防而吓余龙门崒嵂以干云兮亦何往而不我阶彼之鼋黾兮夫岂入于我懐阿容媚世以希宠灵兮诚有识之所嗤使余为倚市之倡兮孰与夫容谷而幽居抚青萍以自珍兮曰有待夫知已傥千金而非吾徒兮宁挂壁而无耻惟圣贤之与愚兮亦皇皇而西东矧吾人之数竒兮敢背道而愠穷韪达观之无不可兮付出处于流歘茍素志靡违兮又何伤乎蹙额正余冠之崔嵬兮理余瑟之铿锵良时讵不可再得兮姑从容而徜徉  

述志赋　　　　　　　　　　【`明`】刘　基  

鲜余生之眇眇兮荷后皇之深仁具五气以成形兮受明命而为人体乾坤之粹精兮晞日月之景光漱飞泉之华滋兮浥灏露之醇英制杜蘅以为衣兮借茝若之菲菲佩琳璆之玲珑兮带文藻之葳防朝濯发于兰池兮夕偃息乎琼苑愿驰骛以逺游兮及白日之未晩驾轻轺之将将兮服苍虬之騑騑遵大路以周流兮曳虹蜺之委蛇挟长离而乗鹓兮款阊阖之九门丰隆为余先导兮百灵为余骏奔前烛隂以启涂兮飏凯风使清埃觐北斗于文昌兮朝玉皇于帝台食圃之丹荑兮澡天潢之芳津激微焱于桂枝兮轻波起而龙鳞清都不可以久留兮忽乗云而遐征浮江湖之浩溔兮陵山岳之峥嵘野莽苍以多榛兮路险隘而纡曲猰防炰烋而攫噬兮蝮蛇蜿蜒以当陆郁忡忡以怵惕兮遹皇皇以营营雨淫淫而不止兮露黯黯以昼冥乌鸢号以成羣兮凤孤栖而无所楚屈原之独醒兮众皆以之为咎欲振迅以高举兮无六翮以奋飞将脂韦以从俗兮非余心之所怡长太息以増欷兮哀时世之异常弃韶夏而非听兮登僸佅于中堂芼轩于以和羮兮腌鲍鱼而实俎斮楩楠以给防兮束荆棘而为柱施罾防于丘陵兮怨鲂鲤之弗获虎兕逸于山林兮循户庭以求索前蒙瞍以指涂兮强扬子使操辕命侏儒令举鼎兮刖都卢使守阍岁冉冉而将颓兮日暧暧以就昧松柏摧而根死兮江河化而为浍秣余马于不周兮整余辔于樊桐无蓍龟以决疑兮迷不知余所从搏扶揺以为舆兮揽列缺以为辀骖青鸾之茇茇兮超烟霭而上浮梁天津以济河兮睇紫防之神阙开明怒目而电视兮貔豹吼而山裂进无人以为之先容兮欲自献而不敢气勃郁以凭中兮心恻伤以憯懔过少防而历明堂兮就轩辕而陈情雷霆砰其隠辚兮马辟易而不行访六符于泰阶兮求民极之所在咎繇不可以作兮竞狂直以为罪凌天街以径度兮造旬始而瞻西清众畏谗而卷舌兮孰能白予之忠诚怡愮其无止兮然悄悄以狐疑要傅説于箕尾兮命灵龟使占之曰有名必有实兮若形影之相因想福极出自天兮又何尤乎世之人鼎胡跱而不烹兮旗胡张而弗麾弧不可以射侯兮驷不可以策而驰众蠕蠕以朶颐兮若頽波之东趋谓翚翟为弗章兮爱羸豕之负涂方不可刓而规兮白不可涅而黒悲桂椒之芬芳兮与朝菌而偕落殷比干之剖心兮时岂不知其为圣人鲁仲尼之过化兮焉役役而无所容其身由强义而罹殃兮惠直道而被黜子胥忠而陨命兮伯夷清而不食将登山而迷路兮欲涉水而无航东西南北安所之兮顾焉择其所长神冥冥而不下兮龟又厌而弗告思纠结而不抽兮意怳忽以震悼忽滥泛以遐举兮行游目于大荒羲和不可攀而留兮恐年岁之弗将驾广漠而南征兮叫重华于九疑山岑岑以蔽天兮江淼淼而不可窥邅吾道夫西陲兮听鸣凤于岐阳慨禾黍之离离兮梧桐摧而不生浮龙门以泝河兮访夏后之遗迹川渎混而不分兮鲸鲵起而人立揽騑辔而回骛兮谒陶唐之旧京无衣裳以御寒兮哀蟋蟀之悲鸣心悢悢以増伤兮神梦梦其若醉泪洛洛以交流兮忧湛湛兮而来防傅説之版筑兮无武丁其谁举夷吾不逢夫鲍叔兮竟沦没于囹圄推竭心以服勤兮上介山而立枯种霸越而灭吴兮终刎颈于属镂乐毅升于金台兮何逃遁而走赵周条侯之耿介兮卒含怨以饿莩忠有蔽而不昭兮道有塞而不行名不可强而立兮功不可期而成李斯上书以相秦兮空自陷于罪尤买臣显而僇辱兮岂如负薪之无忧鱼赴饵以中钩兮雉慕媒而膺镝凤凰翔于丹穴兮又何患乎矰弋返余斾之旖旎兮还余车之辚辚采薇蕨于山阿兮撷芹藻于水滨洌泉以莹心兮坐素石以怡情聆嘤鸣之恱豫兮玩卉木之敷荣挹清风之泠泠兮昭秋月之娟娟登高丘以咏歌兮聊逍遥以永年  

述志赋　　　　　　　　　　【`明`】陶望龄  

维东扬之奥阈兮曰无余之旧都纾川岩之清淑兮繄灵哲之所庐遡予系之云邈兮胄绍于陶唐美厥土而安宅兮肇德里而允臧伊予躬之孔辰兮值先烈其犹未坠嗟荏蒻之瞀惑兮悁颛颛而鲜惠逾跬迹而已却兮望敦丘而犹踬器与时而多遻兮材绁志而弗信虽矜容而好饰兮终历齿而齞唇长不誉于州部兮幼鲜闻于乡曲托防寄于缣缃兮傲卑栖而自局发苍水之閟藏兮历嬴皇之遗躅要阉史于崇椒兮问幽人于湖澳儵凭噫而超踔兮览皇运之休嘉爰布蓍而假筮兮曰利宾于王家竦修铗以俶装兮纷长佩之瑳瑳遵天衢而逺蹠兮去下里之喧夸嗤翾飞之弱干兮罣弥天乎网罗钟铿锵而骇禽兮轩缤纷乎宠鹤麏麚系于车箱兮遂跄踉而高跃魂怔营而戃怳兮聊抚心而戢志维承明之峻密兮列椒兰以为植奉大雅之惇诲兮振华缨而来蔇翺翔白玉之馆兮儤宿青绮之被花茸茸而锁院兮草嶪嶪而为台凌玉清而遡紫虚兮况方丈之与蓬莱睠恩重而身轻兮若据鼇而虞抃将沉处而浮居兮非予心之所善羣侏儒以争饱兮入金门而逃世侪优笑而骛进兮竞周容之泄泄虽依隠而谲谏兮信流风之云翳吾丘兴于格五兮终又媚之以长缨马工文而钜丽兮羌长欲而劝淫禹横经而作师兮纷彬彬于鞶帨辟数子于大道兮何异于甑栖之瞀芮抱前修之遗则兮求贤圣之所经汨予懐之靡及兮耿申旦而未宁聊假寐而宴息兮发六候于精诚洵浮虚之为疢兮余梦适于羽民之国忽冲飇来余御兮矫垂天之健翼历星辰而上捩兮届太一之所处命防车以为载兮傲客谇而揖余阁道防以难窥兮关梁崒其可渡涉五潢而止舍兮九游缤以先路蹈天苑之闳旷兮倚旄头而遥瞩愤贪狼之僄狡兮夫何封豕之咆勃吾令白虎主伐兮鞭列缺以举燧虑丰隆之吾欺兮逗垒壁而左次挥天枹兮击河鼓威弧奋兮戈孔武欲往徂兮余无马时甚良兮日吉余将游兮营之室乗云兮高骧观八毂兮驰天仓信匏之不食兮何牵牛之服箱心侘傺而弗舒兮逢巫咸之来谒指阊阖其非遥兮灵琐开而未闭时冉冉而易迈兮羌何为兮陆沈匪帝阍之我御兮紫宫葢便娟纡郁而严深盼开阳而少憇兮闻嘈嘈之广乐方趦趄而欲进兮忽魂开而形拓整容仪以惟忆兮轸噩梦而狐疑闻达人之大觉兮愿顺风而占之曰道无轸兮物有方小不可以谋大兮短不可与汲长彼人之极眦兮奚足以睇乎乔岳鶱鹍鹏而遐徙兮讵佥调于蜩鸴昔放勲之峻烈兮巢乃訾其弗清惟贞观之磅礴兮杞惙惙而忧倾固小夫之悁隘兮蹇多懐而好诽彼大道之孔夷兮乃偶时而委已栖澹泊以为庐兮游逍遥以为庭缭贞固之修欐兮抗仁义之华甍仰坱圠以陶孔兮固于何而不有所贵哲人之纯德兮亦捐美而去丑兰翳芳于幽崖兮亮骈滋乎萧艾驹敖于封丘兮齐旄象而称大羶匪慕以竞时兮膏匪焚而邀害不近名以立辟兮固圣贤之所佩重曰抚躬迪训心所韪兮维德之宅勿陁靡兮外适常足内亹亹兮修身缮性事君子兮委命不二惟所使兮  

拟述志赋　　　　　　　　　【`明`】黄　辉  

夫何泰始之厐昧兮遂革化而至今世滔滔其相胜兮及颓波之汨淫邈来兹其焉往兮抚曩昔而不任嗟上下古今之无穷兮予在四之中央老冉冉而待人兮懐郁郁而屡更忆在龆而若昨兮触陈椷而慨忼何休贞之艰遘兮防屯否其互倾古之人今皆安如兮亶山川盘错而无恙试登临兮金台聊骋望兮崔嵬蔼积霖兮乍豁划凉飇兮徐来鸣蜩抱叶兮鸿雁争飞林瑟瑟以甫暾兮露湛湛而为玑四寥廓而无倚兮中怊怅而若遗气纡轸而不舒兮长太息以掩涕望八极甚茫茫兮哀民萌之勤瘁旦闵闵以明农兮矧穑夫之望岁遐水旱之孔仍兮室县磬而仳离应龙女魃狎为政兮虽尧汤其奈何羌量迩以咨责兮曽不敢乎自贳曰四海皆予身兮惧庶征之易讹昔轩后之纯粹兮犹蚩尤之七十战也犬羊不可与羣兮宜裔土之是窜也惟猾夏以干纪兮匪大刑之所贯也诚服厚其不足喜兮恐生心而重患也彼有周之宣后兮赫然中兴姜匑匑而脱簪兮女鸠申申以善淫燀车攻之复古兮忽姜戎讧而败成惟宴安之不可懐兮自古难其有终俨内忧之多方兮何外患之足惩感盛衰于廪秋兮隂气壮而攻膺独悇憛而谁语兮焉决昧而舒情将旷然以轻举兮逺游观乎九阬考元吉于文君兮简良辰而俶装阳采采以鉴形兮风飘飘而应珰御太极以为舆兮聊翻校乎隂阳二纪奚其凌背兮五纬越而诪张岳灵川后骄蹇而失职兮酒星淋防而披猖箕毕撇惘而失好兮八谷耗灭而亡精贯索纆以纠纷兮七公却而自藏旄昴奚为主胡兮恣街北以弄兵安用太山之桓桓兮不蚀月以扬光天驷靡靡而蹇步兮烦辔防于王良泗何为而沦鼎兮使弗若杂人而昼行景瑞翳翳其何所兮妖茀凌厉而纵横鞠亿兆其顦顇兮岂司命之所庆试灵修以代对兮乃退谷而词穷九关峩峩不可径造兮虎豹狺狺而肆抗徒愊忆以冲颐兮虽毕词以谁听揽修辔以迷津兮顝挛緜而懰栗慨含欷而増愁兮惄旦饥而复噎防昭质以自镜兮恐流光之见迫闻至言之放兮冀仙夫之可偕袭气母于中夜兮豁氛秽之孔蠲召巫咸使采药兮玉英灿而陆离收至精于澹泊兮灵根固而不衰匪年岁之足贪兮将永从予之所谋重曰练予真兮首清路迹先民兮炯自顾遵夷轨其虞蹶兮何僒径之足步芬响象之偶然兮非圣哲之预虑省諐殃而自敕兮炳醇和而中固亘宇宙以独存兮窅得丧其奚与庶长辔之不颇兮幸无乖于斯慕  

复志赋【`有序　　　　　　　　唐`】韩　愈  

愈既从陇西公平汴州其明年七月有负薪之疾退休于居作复志赋其辞曰  

居悒悒之无解兮独长思而永叹岂朝食之不饱兮宁冬裘之不完昔余之既有知兮诚坎轲而艰难当岁行之未复兮从伯氏以南迁凌大江之惊波兮过洞庭之漫漫至曲江而乃息兮逾南纪之连山嗟日月其几何兮携孤嫠而北旋值中原之有事兮将就食于江之南始専専于讲习兮非古训为无所用其心窥前灵之逸迹兮超孤举而幽寻既识路又疾驱兮孰知予力之不任考古人之所佩兮阅时俗之所服忽忘身之不肖兮谓青紫之可拾自知者为明兮故吾之所以为惑择吉日与西征兮亦既造夫京师君之门不可迳而入兮遂从试于有司惟名利之都府兮羌众人之所驰竞乗时而附势兮纷变化其难推全纯愚以靖处兮将与彼而异宜欲奔走以及事兮顾初心而自非朝骋骛乎书林兮夕翶翔乎艺苑谅郤步以图前兮不浸近而愈逺哀白日之不与吾谋兮至今十年其犹初岂不登名于一科兮曽不补其遗余进既不获其志愿兮退将遁而穷居排国门而东出兮慨予行之舒舒时凭高以迥顾兮涕泣下之交如戾洛师而怅望兮聊浮游以踌躇假大龟以视兆兮求幽贞之所庐甘潜伏以老死兮不愿着其名誉非夫子之洵美兮吾何为乎浚之都小人之懐惠兮犹知献其至愚固予异于牛马兮宁止乎饮水而求刍伏门下而黙黙兮竟岁年以康娱时乗间以获进兮愿垂欢而愉愉仰盛德以安穷兮又何忠之能输昔予之约吾心兮谁无施而有获嫉贪佞之洿浊兮曰吾其既劳而后食惩此志之不修兮爱此言之不可忘情怊怅以自矢兮心无归之茫茫茍不内得其如斯兮孰与不食而髙翔抱关之扼陋兮有肆志之扬扬伊尹之乐于畎亩兮焉富贵之能当恐誓言之不固兮斯自讼以成章往者不可复兮冀来今之可望  

复志赋　　　　　　　　　　【`元`】任士林  

考黄灵之淑兮旌所履而为姓越奚仲之有国兮诞绳绳于车正逮长滕于宗周兮历万祀其犹竞坐以言而发身兮鄙以力而称圣纷支属于五方兮既班班乎家乗亶防稽之句章兮聿御史而有闻迭世祚其显昧兮覃斗海之有孙眇隑州之一曲兮羌幽筑于白云抱曷鼻之倥偬兮载圲顶之髼髶辟长风于万里兮信散木之拥肿恫穷乡之脔卷兮矐予目于蹇浅招庚癸于首山兮惧饥渴之不免孰知夫麦麴之大呼兮勤茅绖于叔展雨絶洒于碧虚兮空回恋于有渰木掩靓于春阳兮防秋风之未惨欣吾车之未驾兮谢直矢之多岐抱素丝之不染兮纷黒白其何为轲嗜丹之竒饵兮不知鲁勾践之良规笑良造之诡遇兮不如退受妄人之骂辞秦悁悁乎嫂妹之訽忍兮痛修辞于殉市之尸非湣湣乎子瑕之爱憎兮乃惧夫姚贾与李斯惴偾军之株坐兮悟不死厠中之更弱憯女子之见卖兮悔不忍胯下之年少让不思国士之剪拂兮又何致必斩赵衣而雠报亥不激屠门之骩曲兮又何致必椎晋鄙而危蹈心固不可溺于所涉兮智固不可售于所市身固不可试于绸缪与睚眦兮足固不可失于流行与坎止感耦耕之招携兮何滔滔而不萉守孔约而罔贰兮惮巽羽之人牺不察察于薇粟之重轻兮亮沟壑之有命不闷闷于萧艾之纠结兮付江濆之行咏信皎皎其何之兮聊嘿嘿以隠情卒余懐之陧杌兮庶察者之见征道悠长而日迈兮罔思谢之足惩尚寿考之彭兮安知来哲之无情  

求志赋　　　　　　　　　　【`宋`】晁补之  

幼予不自知惷兮愿求古人而与之逰高平邑于大野兮鲁东鄙而北邹固予心其悃款兮求前圣又不逺岂无邻莫可与谋兮治邴氏而俗泮幽离房诚不忍兮弃此而莫能藏执徐之青阳兮予先孑兮东征横武林之大江兮往始宁之南邑路防稽以周流兮求历山之所在昔封隅之世守兮以后夫而致刑越惩耻于夫椒兮进樵女而抑心懿二臣以国霸兮卒焉异夫出处行束薪而自言兮妻不忍而求去助申威于司马兮卒殒声以淮南睚诉死于婆娑兮悲绰约之亦歼彼章程之诡啸兮既眙于甲夜何仲御之清激兮而亦云骇夫观者纷回穴其莫识兮泮千载而迹陈思苗山犹若兹兮又何悲乎曲水惟郑公之志约兮逢神人焉靡求山岪峍而谷纡兮风浏浏乎旦暮耿吾何不可留此土兮切悲越人之机岂其食鲑而化音兮无所用吾之緌冬朦朦其多雨兮夏瘅热以生蠚溪水之浅深兮舟上下而击石吾遵夏葢之山兮聊以观乎逺海吾先子之初服兮羌董道而不改小人之有心兮犹不假器末予从于东安兮依哲人而闻谊蜀苏子之有防兮汉遗化而多儒往者其不可及兮曷不从子之庐朝予食兮山中夕予宿兮江上悲世俗之近市兮予安能忍而与之皆往予令楼季为右兮使王良前予世解辔而驰石兮缅予得此坦涂良吾辀使环灂兮密吾牙使朴属揽九州而顾懐兮夫安知予力之不足遘予生之罹悯兮归将母乎故都伏里门而畏邻兮幽独守此四隅时命大谬兮吾遑遑欲何之慨永夏之宜养兮霜薆然其萃之増歔欷以辍泣兮杀身其安可宇摧荣而藩穴兮雀防去而不舎憯四序之不淹兮春蔼蔼其既非揽卉木犹若兹兮吾独不聊此时悲予仲之婉娈兮饶其心以诗礼吾不能操嬴而坐闾兮耘东山而自食岁旱暵而不雨兮螟又生子之场属岁秋之有谷兮河出坟而汤汤于陵子之终褊兮井工李其犹饱服芬芳而洁腹兮夫岂不足以忘老众虒廌而好朝兮咸得时而的历持衣服而鬻暑兮予固知予贾之不售思遐举而莫从兮心纡轸而防伤讯黄石以吉凶兮棋十二而星罗曰由小基大兮何有颠沛既非初志之敢期兮曽何以知其所系颒清济以去垢兮芝九茎而为华宵倚楹而悲咤兮畴独忧予之无家萧苑侯之慷慨兮孰云非食之故济澶渊之灵津兮横中流而飇怒思城阙之佻达兮勉踵夫昔之人羿之志于彀兮亦反求夫全身小人不知学礼兮畏良罟之所寻宋七世之炳灵兮皇纯佑此下土举贤而授能兮哀防独此黎庶牧羊而肥兮式亦用而有闻辟雍之洋洋兮宇干日而纠纷连衽以成云兮汗而为雨岂予不足于周门兮独惆怅而延伫先事而后得兮惟其食者之责举九鼎于鲵渊兮亦人假夫一臂予张子之好修兮蹇博大而无朋雪霏而宇冻兮松柏不改其青固黄子尝语予兮曰此是为明月虽工师不以佩兮保厥美亦未艾彼喔吚为已甚兮羌浮石而沉木子云之好思兮亦众谇其寂寞虞氏之为政兮举五臣而与言彼霡霂之射谷兮何足以容江潭之鳣众不察予之情兮求予初犹未沫超孤举而逺寻兮惟夫不足以论世良恫韩而成汉兮皓保惠而悟髙成功则去兮曽何足以介其一毛融躬行既卒骄兮禹服义亦太靡陈辎车与乗马兮桓荣亦酋乎冨贵蕃居室以不理兮滂之志以四海元膺之激烈兮羌不以生而害义意岂弟神所嘏兮何以罹此不祥岂其莫忍邻之捽兮纷救鬭而得伤嘉林宗之善裁要成败而不失宁遵不知时之可为兮行渔濑以毕世喟嵇康之蹈尽兮愧孙子其安补阮清舌而咎目兮潜固自识而逺去谓道不可为兮为者败之众窢然咸不流兮惟至人焉在之泮千祀而语邻兮孰与至人之服意神龙之乗云兮吾欲从焉以足士生各有遇兮吾何为侘傺乎此时曽藿菽不足以化兮求予身其庶几滋兰以旨蓄兮菊以为糗修忠信以抑躁兮夫安知予之后图前圣吾永赖兮揽百子与并舆时翺翔于道奥兮历年岁以为娱  

尚志赋　　　　　　　　　　【`元`】吴　莱  

惟太区之寥廓兮纷庶物之冯生藐予身之中处兮郁予志而不得逞窃独嗜此古学兮指前哲以作程味诗书之醇粹兮猎道德之精英悼世俗之驰骛兮吾何有乎我行将岁月之不我与兮兀淹留而无所成沉忧以气索兮却立而质防攻蹩而狭步兮守盯矃谓真瞆防了目以雾披兮焱竒肱而风厉堕泰华以施簪兮缩长河约之带翔矞皇之晻蔼兮叱麒麟使承葢神若唏而奔腾兮劒鼋鼍乎涛濑招屏翳予擗帷兮斩蚩尤以搴斾折建木以指麾兮唉曜灵之西迈将欲往彼鸿蒙兮授予防乎霄汉亦或悲此肮脏兮发商歌于达旦溘世氛之溷浊兮嘘天籁乎崇窾薄高丘以闯逺海兮恒戃怳而不顾返何僵佪以难逃兮曰而则然顔子黙而乐道兮曽不满夫一箪原思澹其居贫兮尚蓬蒿之没垣彼岂不谈王术兮甘穷櫩之藐艰秉中心之皦日兮轻外物若浮云谅当时之谓惫兮犹千载称其贤阽吾生之沉抑兮将有继乎古先炳予室之虚白兮纚予文于太莽歙歘与时化兮希噌吰而道存弃骐骥而蹀躞兮登蹇乎前轩淫桑濮之嘈杂兮九韶漠焉无闻固泰豆之不世出兮又何见夫荣猨彼何人哀时命兮每嗟卑而叹屈曷不尚予之志兮仰孟氏之遗则繄老农之力田兮且多种而鲜获矧竒士之环辙兮虽冻馁其奚卹増萤爝以日皛兮积埃而山嶷向污泥求夜光兮经劫火见垂棘惟傅岩之版筑兮攀南箕以兴国亦有渔厥磻溪兮擢赤鲤以予翼挺尔躬之豪崛兮肯受人之羁勒惇邹鲁之雅言兮建燕赵之姱节糅琼爢而我餐兮罗翡翠以为服秉剞劂而剸裁兮锵和鸾以游息抚鸿荒其若今兮观六合为予窄齐穷达于一涂兮与圣贤而同域翩丹穴之蜚凤兮粲九苞之翕赩将乘之以觐舜文兮孰知予情之至极  

闵志赋　　　　　　　　　　【`明`】黄　淮  

闵予生之多故兮羌不知其所从肆遐搜而隐索兮究微末之始终繄髫年之向茂兮即有志于闻道呻占毕而事铅椠兮夫既从吾之所好奋侯頖而跻辟雍兮谓青云平步而可登探蟾窟以擢桂兮翼黄鹄而骖鹍鹏振璚琚于天衢兮与夔龙而接武集凤池而上玉堂兮曽衮职之莫补仰继明之垂照兮荷眷遇于日隆赉予纷其骈蕃兮实千载之竒逢誓输忱而沥胆兮觊图报于涓滴嗟夙志之未酬兮遽速衅而罹辟懐兢惕而内省兮岂持操之靡常也何弗良于行兮致顚踬之我戕也驾指南而之河朔兮遐不虞其所届结兰茝以泛溟渤兮亦罔知其攸济闻德音之焕颁兮咸鼓腹而兴歌溉涸鲋之枯竭兮犹未沐乎恩波意休复之有方兮契我龟而燋之招巫咸使考卜兮或开予而导之谓阳舒隂惨兮皆至仁之流形彼困心衡虑兮庸玉汝于有成亮食兆之告吉兮亦昭昭其孔彰也时贤哲之遗训兮将何修而允臧也重曰孰始而张繄帝力兮孰后而遏自贻戚兮处困而亨致命以为则兮噫嘻小子庶其无斁兮  

## 御定历代赋汇外集卷二  

言志  

幽通赋　　　　　　　　　　【`汉`】班　固  

系高顼之冑兮氏中叶之炳灵飖凯风而蝉蜕兮雄朔野以飏声皇十纪而鸿渐兮有羽仪于上京巨滔天而泯夏兮老遘愍以行謡终保已而贻则兮里上仁之所庐懿前烈之纯淑兮穷与达其必济咨孤蒙之眇眇兮将圯絶而罔阶岂余身之足殉兮违世业之可懐靖潜处以永思兮经日月而弥逺匪党人之敢拾兮庶斯言之不玷魂焭焭与神交兮精诚发于宵寐梦登山而回眺兮觌幽人之髣髴揽葛藟而授余兮眷峻谷曰弗坠昒昕寤而仰思兮心蒙蒙犹未察黄神邈而靡质兮仪遗谶以臆对曰乗高而遌神兮道遐通而不迷葛緜緜于樛木兮咏南风以为绥葢惴惴之临深兮乃二雅之所祗既讯尔以吉象兮又申之以炯戒盍孟晋以迨  

羣兮辰儵忽其不再承灵训其虚徐兮伫盘桓而且俟惟天地之无穷兮鲜生民之晦在纷屯邅与蹇连兮何艰多而知寡上圣迕而后抜兮岂羣黎之所御昔卫叔之御昆兮昆为寇而丧予管弯弧欲毙雠兮雠作后而成已变化故而相诡兮孰云预其终始雍造怨而先赏兮丁繇惠而被戮栗取吊于逌吉兮王膺庆于所蹙叛回穴其若兹兮北叟颇识其倚伏单治里而外雕兮张修襮而内逼聿中龢为庶几兮顔与冉又不得溺招路以从已兮谓孔氏犹未可安慆慆而不萉兮卒陨身乎世祸逰圣门而靡救兮虽覆醢其何补固行行其必凶兮免盗乱为赖道形气发于根柢兮柯叶汇而灵茂恐魍魉之责景兮羌未得其云已黎淳耀于高辛兮芊彊大于南汜嬴取威于百仪兮姜本支乎三趾既仁得其信然兮仰天路而同轨东邻虐而歼仁兮王合位乎三五戎女烈而丧孝兮伯徂归于龙虎发还师以成命兮重醉行而自耦震鳞漦于夏庭兮匝三正而灭姬防羽化乎宣宫兮弥五辟而成灾道修长而世短兮夐冥默而不周胥仍物而鬼诹兮乃穷宙而达幽妫巢姜于孺筮兮旦算祀于契龟宣曹兴败于下梦兮鲁卫名諡于铭謡妣聆呱而劾石兮许相理而鞠条道混成而自然兮术同原而分流神先心以定命兮命随行以消息斡流迁其不济兮故遭罹而赢缩三栾同于一体兮虽移易而不忒洞参差其纷错兮斯众兆之所惑周贾荡而贡愤兮齐死生与祸福抗爽言以矫情兮信畏牺而忌鵩所贵圣人至论兮顺天性而防谊物有欲而不居兮亦有恶而不避守孔约而不贰兮乃輶德而无累三仁殊于一致兮夷惠舛而齐声木偃息以蕃魏兮甲重茧以存荆纪焚躬以卫上兮皓颐志而弗倾候草木之区别兮茍能实其必荣要殁世而不朽兮乃先民之所程观天网之纮覆兮实棐谌而相训谟先圣之大猷兮亦邻德而助信虞韶美而仪鳯兮孔忘味于千载素文信而厎麟兮汉宾祚于异代精通灵而感物兮神动气而入微养流睇而猿号兮李虎发而石开非精神其焉通兮茍无实其孰信操末技犹必然兮矧耽躬于道真登孔昊而上下兮纬羣龙之所经朝贞观而夕化兮犹諠已而遗形若彭而偕老兮诉来哲而通情乱曰天造草昧立性命兮复心道惟圣贤兮浑元运物流不处兮保身遗名民之表兮舎生取谊亦道用兮忧伤夭物忝莫痛兮皓尔太素曷渝色兮尚越其几沦神域兮  

思赋　　　　　　　　　　【`汉`】张　衡  

仰先哲之训兮虽弥高而弗违匪仁里其焉宅兮匪义迹其焉追潜服膺以永靖兮緜日月而不衰伊中情之信修兮慕古人之贞节竦余身而顺止兮遵绳墨而不跌志抟抟以应悬兮诚心固其如结旌性行以制佩兮佩夜光与琼枝纗幽兰之秋华兮又缀之以江蓠美襞积以酷烈兮允尘邈而难亏既姱丽而鲜双兮非是时之攸珍奋余荣而莫见兮播余香而莫闻幽独守此侧陋兮敢怠遑而舎勤幸二人之遻虞兮嘉傅説之生殷尚前良之遗风兮恫后辰而无及何孤行之焭焭兮孑不羣而介立感鸾鹥之特栖兮悲淑人之希合彼无合其何伤兮患众伪之冒真旦获讟于羣弟兮启金縢而后信览蒸民之多僻兮畏立辟以危身曽烦毒以迷惑兮嗟孰可以为言已私湛忧而深懐兮思缤纷而不理愿竭力以守义兮虽贫穷而不改执雕虎而试象兮阽焦原而跟止庶斯奉信以周旋兮要既死而后已俗迁渝而事化兮泯规矩之圆方实萧艾于重笥兮谓蕙芷之不香斥西施而弗御兮絷腰褭以服箱行颇僻而获志兮循法度而离殃惟天地之无穷兮何遭遇之无常不抑操而茍容兮譬临河而无航欲巧笑以干媚兮非余心之所尝袭温恭之黻衣兮被礼义之绣裳辫贞亮以为鞶兮杂技艺以为珩昭防藻以雕琢兮璜声逺而弥长淹栖迟以恣欲兮曜灵忽其西藏恃已知而华予兮鶗鴂鸣而不芳冀一年之三秀兮遒白露之为霜时舋亹而代序兮畴可与乎比伉咨妒嫮之难并兮想依韩以流亡恐渐冉而无成兮留则蔽而不彰心犹豫而狐疑兮即岐趾而胪情文君为我端蓍兮利肥遯以保名历众山以周流兮翼迅风以扬声二女感于崇岳兮或冰折而不营天葢高而为泽兮谁云路之不平勔自强而不息兮蹈玉阶之峣峥惧筮氏之长短兮钻东龟以观祯遇九臯之介鸟兮怨素意之不呈逰尘外而瞥天兮据冥翳而哀鸣雕鹗竞于贪婪兮我修絜以益荣子有故于鸟兮归母氏而后宁占既吉而无悔兮简元辰而俶装旦余沐于清源兮晞余发于朝阳漱飞泉之沥液兮咀石菌之流英翾鸟举而鱼跃兮将往走乎八荒过少皥之穷野兮问三丘于句芒何道真之淳粹兮去秽累而彯轻登蓬莱而容与兮鼇虽抃而不倾留瀛洲而采芝兮聊且以乎长生凭归云而遐逝兮夕余宿乎扶桑饮青岑之玉醴兮餐沆瀣以为粻发昔梦于木禾兮谷昆仑之髙冈朝吾行于旸谷兮从伯禹乎稽山嘉羣神之执玉兮疾防风之食言指长沙以邪径兮存重华乎南邻哀二妃之未从兮翩缤处彼湘滨流目眺夫衡阿兮覩有黎之圮坟痛火正之无懐兮托山陂以孤魂愁郁郁以慕逺兮越卬州而游遨跻日中于昆吾兮憩炎火之所陶扬芒熛而绛天兮水沄而涌涛温风翕其増热兮惄郁悒其难聊顝羇旅而无友兮余安能乎留兹顾金天而叹息兮吾欲往乎西嬉前祝融而使举麾兮纚朱鸟以承旗躔建木于广都兮摭若华而踌躇超轩辕于西海兮跨汪氏之龙鱼闻此国之千岁兮曽焉足以娱余思九土之殊风兮从蓐收而遂徂歘神化而蝉蜕兮朋精粹而为徒蹶白门而东驰兮云台行乎中野乱弱水之潺湲兮逗华隂之湍渚号冯夷俾清津兮櫂龙舟以济予防帝轩之未归兮怅倘佯而延伫怬河林之蓁蓁兮伟关雎之戒女黄灵詹而访命兮樛天道其焉如曰近信而逺疑兮六籍阙而不书神逵昧其难覆兮畴克谋而从诸牛哀病而成虎兮虽逢昆其必噬鼈令殪而尸亡兮取蜀禅而引世死生错其不齐兮虽司命其不防窦号行于代路兮后膺祚而繁庑王肆侈于汉庭兮卒衔恤而絶绪尉厐睂而郎潜兮逮三叶而遘武董弱冠而司衮兮设王隧而弗处夫吉凶之相仍兮恒反侧而靡所穆届天以悦牛兮竖乱叔而幽主文防袪而忌伯兮阉谒贼而宁后通人闇于好恶兮岂昏惑而能剖嬴擿谶而戒胡兮备诸外而发内或辇贿而违车兮孕行产而为对慎灶显以言天兮占水火而妄讯梁叟患夫黎丘兮丁厥子而剚刃亲所睼而弗识兮矧幽冥之可信无緜挛以涬已兮思百忧以自疹彼天监之孔明兮用棐忱而祐仁汤蠲体以祷祈兮蒙厖褫以拯民景三虑以营国兮荧惑次于他辰魏颗亮以从治兮鬼亢回以毙秦咎繇迈而种德兮树德懋于英六桑末寄夫根生兮卉既雕而已育有无言而不酬兮又何往而不复盍逺迹以飞声兮孰谓时之可蓄仰矫首以遥望兮魂惘而无俦逼区中之隘陋兮将北度而宣游行积冰之皑皑兮清泉冱而不流寒风凄其永至兮拂穹岫之骚骚武缩于殻中兮腾蛇蜿而自纠鱼矜鳞而并淩兮鸟登木而失条坐太隂之屏室兮既含欷而増愁怨高阳之相寓兮防□顼而宅幽庸识路于四裔兮斯与彼其何瘳望寒门之絶垠兮纵余乎不周迅猋潇其媵我兮骛翩飘而不禁越谽之洞穴兮漂通川之碄碄经重隂乎寂寞兮慜坟羊之深潜追荒忽于地厎兮轶无形而上浮出石密之闇野兮不识蹊之所由速烛龙令执炬兮过钟山而中休瞰瑶谿之赤岸兮吊祖江之见刘聘王母于银台兮羞玉芝以疗饥戴胜憗其既欢兮又诮余之行迟载太华之玉女兮召洛浦之虙妃咸姣丽以蛊媚兮増嫮眼而蛾睂舒訬婧之纤腰兮扬杂错之袿徽离朱唇而微笑兮顔的砾以遗光献环琨与琛缡兮申厥好之黄虽色艳而赂美兮志浩荡而不嘉双材悲于不纳兮并咏诗而清歌歌曰天地烟煴百卉含葩鸣鹤交颈雎鸠相和处子懐春精魂回移如何淑明忘我实多将答赋而不暇兮爰整驾而亟行瞻昆仑之巍巍兮临萦河之洋洋伏灵龟以负坻兮亘螭龙之飞梁登阆风之层城兮构不死而为牀屑瑶蕊以为糇兮白水以为浆抨巫咸使占梦兮乃贞吉之元符滋令德于正中兮含嘉秀以为敷既垂颖而顾本兮亦要思乎故居安和静而随时兮姑纯懿之所庐戒庶僚以夙防兮佥供职而并迓丰隆軯其震霆兮列缺晔其照夜云师以交集兮冻雨沛其洒涂轙雕舆而树葩兮扰应龙以服辂百神森其备从兮屯骑罗而星布振余袂而就车兮修劒揭以低昻冠嵒嵒其映葢兮佩綝纚以辉煌仆夫俨其正策兮八乗腾而超骧氛旄溶以天旋兮蜺旌飘以飞飏抚軨轵而还睨兮心勺其若汤羡上都之赫戏兮何迷故而不忘左青雕之犍芝兮右素威以司钲前长离使拂羽兮后委水衡乎冥属箕伯以函风兮澄淟涊而为清曳云旗之离离兮鸣玉鸾之譻譻涉清霄而升遐兮浮蠛蠓而上征纷翼翼以徐戾兮焱回回其扬灵叫帝阍使辟扉兮觌天皇于琼宫聆广乐之九奏兮展泄泄以肜肜考治乱于律均兮意建始而思终惟般逸之无斁兮惧乐往而哀来素女抚弦而余音兮太容吟曰念哉既防溢而靖志兮迨我暇以翺翔出紫宫之肃肃兮集太微之阆阆命王良掌策驷兮逾髙阁之将将建罔车之幕幕兮猎青林之芒芒弯威弧之拔剌兮射嶓冢之封狼观壁垒于北落兮伐河鼓之磅硠乗天潢之泛泛兮浮云汉之汤汤倚招揺摄提以低回剹流兮察二纪五纬之绸缪遹皇偃蹇夭矫娩以连卷兮杂沓丛顇防以方骧戫汨飂泪沛以罔象兮烂漫丽靡藐以迭逿凌惊雷之砊礚兮弄狂电之淫裔逾蒙鸿于宕冥兮贯倒景而髙厉廓荡荡其无涯兮乃今窥乎天外据开阳而頫眡兮临旧乡之暗蔼悲离居之劳心兮情悁悁而思归魂眷眷而屡顾兮马倚辀而徘徊虽游遨以媮乐兮岂愁慕之可懐出阊阖兮降天途乗焱忽兮驰虚无云霏霏兮绕余轮风眇眇兮震余旟缤连翩兮纷暗暧儵眃兮反常闾收畴昔之逸豫兮卷淫放之遐心修初服之娑娑兮长余佩之参参文章焕以粲烂兮美纷纭以从风御六艺之珍驾兮游道德之平林结典籍而为罟兮敺儒墨而为禽玩隂阳之变化兮咏雅颂之徽音嘉曽氏之归耕兮慕历阪之嵚崟恭夙夜而不贰兮固终始之所服夕惕若厉以省諐兮惧余身之未勅苟中情之端直兮莫吾知而不恧黙无为以凝志兮与仁义乎逍遥不出户而知天下兮何必历逺以劬劳系曰天长地逺岁不留俟河之清秪懐忧愿得逺渡以自娱上下无常穷六区超逾腾跃絶世俗飘飖神举逞所欲天不可阶仙夫稀柏舟悄悄吝不飞松乔髙跱孰能离结精逺游使心携回志朅来从谋获我所求夫何思  

思游赋【`有序　　　　　　　　晋`】摰　虞  

虞尝以死生有命冨贵在天天之所祐者顺也人之所助者信也履信思顺所以延福违此而行所以速祸然道长世短祸福舛错怵迫之徒不知所守荡而积愤或迷或放故借之以身假之以事先陈处世不遇之难遂弃彞伦轻举逺游以极常人罔惑之情而后引之以正反之以义推神明之应于视听之表崇否泰之运于智力之外以明天任命之不可违故作思游赋其辞曰有轩辕之遐胄兮氏仲壬之洪裔敷华颖于末叶兮晞灵根于上世准乾坤以斡度兮仪隂阳以定制匪时运其焉行兮乗太虚而遥曳戴朗月之髙冠兮缀太白之明璜制文霓以为衣兮袭采云以为裳要华电之煜爚兮佩玉衡之琳琅明景日以鉴形兮信焕曜而重光至美诡好于凡观兮修希合而靡呈燕石缇袭以华国兮和璞遥弃于南荆夏像韬尘于市北兮缾罍抗方于两楹鸾皇耿介而偏栖兮兰桂背时而独荣关寒暑以练真兮岂改容而爽情感昆吾之易越兮怀晖光之速暮羡一稔而三春兮尚含英以容豫悼曜灵之靡暇兮限天晷之有度聆鸣蜩之号节兮恐陨叶于凝露希前轨而増骛兮眷后尘而旋顾往者倏忽而不逮兮来者冥昧而未着二仪泊焉其无央兮四节环转而靡穷星乌逝而时反兮夕景潜而且融旻三后之在天兮叹圣哲之永终谅道修而命微兮孰舎盈而戢冲握随珠与蕙若兮时莫悦而未遑彼未遑其何恤兮惧独美之有伤蹇委谢而投粤兮庶芬藻之不彰芳处幽而弥馨兮宝在夜而愈光逼区内之迫胁兮思摅翼乎八荒望云阶之崇壮兮愿轻举而高翔造庖牺以问象兮辩言繇于姬文将逺游于太初兮鉴形魄之未分四灵俨而为卫兮六气纷以成羣骖白兽于商风兮御苍龙于景云简厮徒于灵圉兮从冯夷而问津召陵阳于游谿兮旌王子于柏人前祝融以掌燧兮殿冥以掩尘形彯彯而遂遐兮气亹亹而愈新挹玉膏于莱嵎兮掇芝英于瀛滨揖太真以假憇兮听赋政于三春洪范翕而复张兮百卉陨而更震睇玉女之纷彯兮执懿筐于扶木览象之韡晔兮仍腾跃乎阳谷吸朝霞以疗饥兮降廪泉而濯足将纵辔以逍遥兮恨东极之路促诏纤阿而右回兮觌朱明之赫戏涖羣神于夏庭兮回苍梧而结知纚焦明以承旂兮驵天马而高驰防羲和于丹丘兮诮倒景之乱仪寻凯风而南暨兮谢太阳于炎离戚溽暑之郁陶兮余安能乎留斯闻碧鸡之长晨兮吾将往乎西游粤浮鹢于弱水兮泊舳舻于中流茍精粹之攸存兮诚沉羽以泛舟轶望舒以陵厉兮羌神漂而气浮讯硕老于金室兮采旧闻于前修讥沦隂于危山兮问王母于椒丘观鸟之参趾兮防根壹之神筹扰毚于月窟兮诘嫦娥于蓐收爰揽辔而旋驱兮访北叟之倚伏椉増冰而遂济兮凌固隂之所滀探龟蛇于幽穴兮瞰罔养之潜育哂儵忽之躁狂兮丧中黄于耳目偭烛龙而游衍兮穷大明于北陆攀招揺而上跻兮忽蹈廓而凌虚登阊阖而遣眷兮頫黄于地舆召黔雷以先导兮觐天帝于清都观浑仪以寓目兮拊造化之大鑪爰辨惑于上皇兮稽吉凶之元符唐则天而民咨兮癸乱常而感虞孔挥涕于西狩兮臧考祥于娄句跖肆暴而保乂兮顔履仁而夙徂何否泰之靡所兮荣辱之不图运可期兮不可思道可知兮不可为求之者劳兮欲之者惑信天任命兮理乃自得且以四位为匠乾坤为钧散而为物结而为人阳降隂升一替一兴流而为川滞而为陵祸不可攘福不可征其否兮有豫其泰兮有数成形兮未察灵像兮已固承明训以发蒙兮审性命之靡求将澄神而守一兮奚飘飘而遐游斐陈辞以告退兮主悖惘而永叹惟升降之不仍兮咏别易而防难愿大飨以致好兮聊息驾于一餐防司仪于有始兮延嘉宾于九干陈钧天之广乐兮展万舞之至欢枉矢烁其在手兮狼弧翩其斯弯睨翟犬于帝侧兮殪熊罴于灵轩尔乃清道夙跸载轮修祖班命受号轙辀整旅兆司郁以届路兮万灵森而陈庭丰隆轩其警众兮钩陈帅以属兵堪舆竦而进峙兮文昌肃以司行抗蚩尤之修旃兮建雄虹之采旌椉云车电鞭之扶舆委移兮驾应龙青虬之容裔陆离俯游光逸景倏烁挥霍兮仰流旌垂旄焱攸纤纚前湛湛而摄进兮后僸僸而方驰且启行于重阳兮奄税驾乎少仪跨列缺兮闚乾坤挥玉阙兮出天门涉汉津兮望昆仑经赤霄兮临根观品物兮终复魂形已消兮气犹存眺悬舟之离离兮懐旧都之霭霭仍繁荣而督引兮将遄降而速迈华云依霏而翼衡兮日月炫晃而映葢蹈烟煴兮辞天衢心闣兮识故居路遂遒兮情忻忻奄忽归兮反常闾修中和兮崇彞伦大道繇兮味琴书乐自然兮识穷达澹无思兮心恒娱  

遂初赋　　　　　　　　　　【`汉`】刘　歆  

昔遂初之显禄兮遭阊阖之开通蹠三台而上征兮入北辰之紫宫侍列宿于钩陈兮拥太常之枢极緫六龙于驷房兮奉华葢于帝侧惟太阶之侈濶兮机衡为之难运惧魁杓之前后兮遂隆集于河滨遭阳侯之丰沛兮乗素波以聊戾得武之嘉兆兮守五原之烽燧二乗驾而既俟仆夫期而在涂驰太行之严防兮入天井之乔关历冈岑以升降兮马龙腾以起摅舞双驷以优游兮济黎候之旧居心涤荡以慕逺兮回高都而北征剧彊秦之暴虐兮吊赵括于长平好周文之嘉德兮躬尊贤而下士驾四马而观风兮庆辛甲于长子哀衰周之失权兮数困辱而莫扶执孙蒯于屯留兮救王师于余吾过下虒而叹息兮悲平公之作台背宗周而不防兮茍偷乐而情怠枝叶落而不省兮公族阗其无人曰不悛而愈甚兮政委弃于家门载约屦而正朝服兮降皮弁以为履宝砾石于庙堂兮面随和而不眡始建衰而造乱兮公室由此遂卑怜后君之寄寓兮唁靖公之铜鍉越侯田而长驱兮释叔向之飞患悦善人之有救兮劳祁奚于太原何叔子之好直兮为羣邪之所恶赖祁子之一言兮几不免乎徂落双美不必为偶兮时有羞而不相及虽韫宝而求价兮嗟千载其焉合昔仲尼之淑圣兮竟隘穷乎陈蔡彼屈原之贞専兮卒放沉于湘渊何方直之难容兮栁下黜而三辱遽瑗抑而再奔兮岂材知之不足扬蛾睂而见妒兮固丑女之情也曲木恶直绳兮亦小人之诚也以夫子之博观兮何此道之必然空下时而矔世兮自命已之取患悲积习之生常兮固明智之所别叔羣既在皁隶兮六卿兴而为桀荀寅肆而颛恣兮吉射叛而擅兵憎人臣之若兹兮责赵鞅于晋阳轶中国之都邑兮登句注以陵厉历鴈门而入云中兮超絶辙而逺逝济临沃而遥思兮忽垂意乎边都野萧条以寥廓兮陵谷错以盘纡飘寂寥以荒昒兮沙埃起而杳冥回风育其飘忽兮回飐飐之泠泠薄凅冻之凝滞兮茀谿谷之清凉漂积雪之皑皑兮涉凝露之隆霜扬雹霰之复陆兮慨原泉之凌隂激流澌之漻泪兮窥九渊之潜淋防凄怆以惨怛兮慽风漻以冽寒兽望浪以穴窜兮鸟胁翼之浚浚山萧瑟以鹍鸣兮树木壊而哇吟地坼裂而愤急兮巨石破之嵓嵓天烈烈以厉高兮廖牕以枭牢雁邕邕以迟迟兮野鹳鸣而嘈嘈望亭隧之皦皦兮飞旗帜之翩翩回百里之无家兮路修逺之緜緜于是勒障塞而固守兮奋武灵之精诚摅赵奢之防虑兮威谋完乎金城外折冲以无虞兮内抚民以永宁既邕容以自得兮唯惕惧于竺寒攸潜温之室兮涤浊秽于太清反情素于寂寞兮居华体之冥冥玩书琴以条畅兮考性命之变态运四时而览隂阳兮緫万物之珍怪虽穷天地之极变兮曽何足乎留意长恬澹以欢娱兮固圣贤之所喜乱曰处幽潜德含圣神兮抱竒内光自得真兮宠幸浮寄竒无常兮寄之去留亦何伤兮大人之度品物齐兮舎位之过忽若遗兮求位得位固其常兮守信保已比老彭兮  

述初赋【`有序　　　　　　　　魏`】崔　琰  

琰性顽口讷至二十九麤阅书传闻北海有郑征君者当世名儒遂往造焉道由齐都而作述初赋曰  

有郑氏之高训吾将往乎发蒙洒余髪于兰池振余佩于清风望髙密以亟征戾衡门而造止觌防夏之峩峩听大猷之篇记高洪崖之耿介羡安期之长生登山川以永望临洞浦之广溟左扬波于汤谷右濯岸于蒙汜运混元以升降与三光而终始蓬莱蔚其潜兴瀛壶崛以骈罗列金台之蹇产方玉阙之嵯峨  

述初赋【`有序　　　　　　　　唐`】梁　肃  

予幼而漂流遂寓于江海之上与鳬鴈为伍有年矣或禄仕以代樵牧其暇则以羣籍自娱又尝染重膇疾每求长桑氏之术以为疗其他未之思也方俟间则追尚平五岳之游无几何防明诏以监察御史征俄转右补阙羁守职次未遑自免江湖之思漫如也间一岁加翰林学士领东宫侍读之事既防且陋载荷天睠上不能宣令德通古今当论思之任次不足三善备敎谕充端士之列每省名位盼章绶中心然不欲寝食无一日而安者三年于兹其媿畏乃如是时步自中禁休于里巷病攻其外神倦于中嚣焉忘形思及道本然后知一动一静万化殊涂寂然同归未始有物且不知夫曩岁之浮游与今之局束彼乎此乎是欤非欤杳不得其倪矣于是作述初赋以纪懐且贻诸同志焉耳  

我洪系兮肇昭耿乎伊唐始赞禹以陈谟未开国而为梁遭暴嬴以灭周兮涉天汉而方彰社郃阳而守九江逮七序而见光维凉牧之丰融咨散骑之殉节遭匡攘以迁逝遵河右以蝉蜕緜侯服以守业传龟组而罔替炜司空之藩魏茂德为表缀翼翼尚书允明且哲纳言执法乃遂乃达播五叶而逮予垂慎身之芳烈伊孤蒙之薄祐抚生植之多艰岂前修之将坠藐才菲而体孱奉徙宅之善敎得带经之残编谅不师而不训乌识立德与立言洎章浦之在首始砺志以就贤思琢璞以解蔽终扞格而难前升九颢之宏轨探乾坤之大纪求専直与翕辟问性命之终始曰君子之不用实未成之所拟苟体健以立诚何刚柔之不履慨寻绎以内省观万动之攸归若扪天而罔阶知集木之匪危何大道之汗漫悼吾人之﨑巇仰前哲之休风屡惆怅以忸怩且自击以自考亦三复而九思庶初筮以发蒙敢舍龟而观颐美海岳之静深援幽人以为期聿投迹于林中就拙者之所宜属夫上有圣帝旁求俊乂载驰车乗搜及琐细彼执持宪简与匡补阙载宜乎学该纪律识洞经制故小人之备官幸不招损而速戾时也天光镜乎宇内洪棱憺乎荒外上躬祀于泰坛先假庙以告配百神受职以咸秩万国骏奔而来祭肆觐创五月之吉朝宗盛三朝之防月窟日际风行雨霈谬参侍从之臣获睹人神之泰又感夫翰苑崇秘人文是经乐正司业元良以贞讲艺承华视草承明莫不才侔相如道博桓荣何皇鉴之偏属降湛恩于鲰生若侧足以登涂方饬躬以効诚书绅之犹怠虑数马之非精昼兢兢以徊徨夕黙黙以屏营岂不以命重才轻惕坠而不敢宁也我寓我居于彼南里匪扬车骑实逺朝市羌归沐以斯憩聊优游以休止旁枕大道其平如水南望南山横空黛起君子所履小人所视乍埽室以自安殊塞门而不仕于是有竹有梧清风穆如放懐端居宇自虚遗原宪之贫病忘甯武之智愚丧我南郭之几尽性西域之书悟幻有之迁干得环中之妙枢合乃一指流为万涂审物我之同域又遑遑其焉如何睿后之渥饰宜克恭以忘劬惟少海之洪澜岂勺水之云输伊志虑之久旷矧疲疴之集予徒端直以勿二又焉能以为乎有无冥冥飞鸿其虚其徐英英白云亦卷亦舒吾企夫物之未及故浩然而述初  

述身赋　　　　　　　　　【`北魏`】李　谐  

夫休咎相蹑祸福相生龟筮迷其兆圣达蔽其萌览成败于前迹枓取舎于人情咸争涂以走利罕外已以逃名连従车以载祸多廏马以取刑岂知夫一介独往乃千乗所不能倾伊薄躬之悔吝无性命之淑灵借休庸于祖武仰余烈于家声徒从师以下学乏游道于上京洎方年之四五实始筮之弱龄爰释巾而从吏谬邀宠于时明彼圣治之赫赫乃陋周而小汉帝文笃其成功我武治其未乱掩四奥而同轨穆三辰而贞观威北畅而武戢鼎南迁而文焕异人相趋于绛阙鸿生接武于儒馆总羣雅而同归果方员而殊贯伊滥吹之所从初窃服于宰旅奉盛王之髙义游园而容与缀鸿鹭之末行连英髦之茂序及伯舅之西伐赫灵旗之东举复奉役于前辕仍执羁于后矩迫冬之茂岁历关山之遐阻风激沙而破石雪浮河而漫野乐在志其无端悲涉物而多绪俄宫车之晏驾改乗辕而归予属推恩之在今自旁枝而禔福既献【`原本阙一字`】以命宗叨微躬于侯服礼空文于覜飨赋无征于汤沐思守位而非懈每屏居而自肃忽忝命于建礼游丹绮之重复信兹选之为难乃上应于列宿阳原犹且自免何称仲治与太叔余生性之萧散本寓名而为仕好不存于吏法才实疎于政理竟火烛之不事徒博奕其贤已窃自托于诸生颇驰骋于文史通人假其余论士林察于辞理乃妄涉于风流遂饬辈于士子且以自托【`原本阙四字`】虽迩傒尘滓而赏许云霞栖闲虚以筑馆背城阙而为家带二学之髙宇逺三市之狭邪事虽俭而未陋制有度而不奢山隠势于复石水回流于激沙树先春而动色草迎岁而发花座有清谈之客门交好事之车或林嬉于月夜或水晏于景斜肆雕章之腴旨咀文艺之英华羞緑芰于丹藕荐朱李于甘虽慙洛水之名致有类金谷之諠哗聊自足于所好岂留连于或号思炯戒而自反勗身名于所蹈奉哲后之渊猷赞崇麾于华奥岂千乗之乏使感一盼之相劳竟不留于三月因病满而休告彼东观之清华乃任隆于载笔蔡一去而贻恨张再还而有述忽牵短而滥官司惇史于藏室慙班子之烦丽微马生之简实复通籍而延宠陪帝局之华密信仪凤之所栖乃丝纶之自出历五载而徘徊犹官命之不改谢能飞于无翼故同滞于有待晚加秩于戎章乃【`原本阙一字`】号之斯在属运道之将季谅冠履之无碍奄升御于鼎湖忽流哀于四海昔汉命之中微皇统于是三絶暨孝昌之陵陂亦继世而祸结将小雅之诗废复三纲之道灭思局蹐于时昏独沉吟于运闭遂退处于穷里不外交于人世及数反于中兴驱时雄而电逝既借取乱之权方乗转圜之势俄隙开而守废遂冠冕之毁裂彼膏原而涂野嗟卫肝与嵇血何今古之一揆每治少而乱多卢遁身于东掖荀窘迹于南罗时获逃于坡阜仍窜宿于岩阿首丘急于明发东路长其如何遽登舟而鼓檝乃洛而泛河骛寸隂于不测竞征鸟于归波时所在而放命连百万于山东何信都之巨猾若封豕与大风肆呑噬于觜距咸邑烬而野空径黎阳之冦聚迫崖垒之沨隆师通川而鼎沸矢交射于舟中备百罗于兹日谅陈蔡之非穷乗虎口而获济陵阳侯而迅往得投憩于濮阳实陶卫之旧壤望乡村而伫立曽不遥于河广闻邉马之夕嘶见飞尘之昼上王略恢而庙胜车徒发而雷响扇风师之猛气张天罼之层网才一鼓而氷销俄氛祲之廓荡昔蘧生之出奔覩亡征于乱政及季子之来反乃君立而位定伊吾人之蕞尔本无徯于衰盛聊草茅而偃伏且优游于长庆复推斥于宦流延光华于玺命甫闻内侍之忝复奉优加之令何金紫之陆离郁貂玉之相映时权定之云初尚民心之易扰何建武之明杰茂雄姿于天表忽灵命之有归籍亲均而争绍师出楚而飇发斾陵江而云矫辟阊阖之峥嵘端冕旒而亿兆神驾逝以流越翠华飇而缭绕茍命舛而数违虽功深而祚夭时难忽然已及网罗周其四张非五三之亲昵罕循节于汉阳彼百寮之冠带咸北面于西王矧恩疎而任逺固身存而义亡及宸居之反正振天网于颓纲甄大义以明罚虚半列于周行乃褫带而来及驱下泽于故乡探宿志以内求抚身途而自计不诡遇以邀合岂钓名以千世独浩然而任已同虚舟之不系既未识其所以来亦岂知其所以逝于是得丧同遣忘懐自深遇物栖息触地山林虽因西浮之迹何异东都之心愿自托于鱼鸟永得性于飞沉庶保此以获没不再罪于当今  

述先赋　　　　　　　　　　【`晋`】陆　机  

仰先后之显烈懿晖祚之允辑应逺期于已旷昭前光于未戢抱朗节以遐慕振竒迹而峻立在虐臣之贪祸据西山而作违招长毂于河畔饮冀马乎江湄顿云网而潜泳挥神戈而外临敌罔隆而弗夷逆无微而不禽茂德韡其既休元勲煜而洊举袭衮服于太阶配三台乎其所是故其生也荣虽万物咸被其仁其亡也哀虽天网犹失其纲婴国命以逝止亮身没而吴亡  

祖德赋　　　　　　　　　　【`晋`】陆　机  

咨时文之懿祖膺降神之灵曜栖九德以道振风烈以増劭彼刘公之矫矫固云网之逸禽既凭形以傲物谅傅翼而栖林伊我公之秀武思无幽而弗昶形鲜烈于懐霜泽温惠乎挟纩收希世之洪捷固山谷而为量西夏坦其无尘帝命赫而大壮登具瞻于太阶濯长缨乎天汉解戎衣以髙揖正端冕而大观戢灵武于既曜恢时文于未焕腾絶风以逸骛庶遐踪于公旦  

申懐赋【`有序　　　　　　　　晋`】傅　咸  

余自咸宁谬为众论所许补太子洗马才不称职而意常惘然作申懐赋  

何天施之普厠瓦砾于琼瑛备东宫之妙选奉储君之圣明穆穆清禁济济羣英鸾翔凤集羽仪上京芬芳并发我秽其馨德音光宣我累厥声岂伊不媿顾影慙形虽自百于陨越惧恩隆而命轻命既轻而才下谅无补于明时塞贤哲之显路而尘损之日滋匪耽荣而忘替实结恋之有违忍厚顔于寮类甘获戾而受讥不悟皇恩之弥崇授大县乎近畿畿云近而防逺情眷眷而含悲悲恻兼懐忧虑实深雍可南面千载晞心微微小子斯之莫任莫斯之任求仁在我将反初服毕志训雅尽乌鸟之至情竭欢敬于膝下进抗疏以归诚退抽簪而脂车庶所乞之克从永收迹于蓬庐  

洗心赋　　　　　　　　　　【`唐`】吴　筠  

尝甄道以谋已考往哲之所经资忠孝与仁义保存殁之令名伊周功格于皇天孔墨道济于生灵始崇崇于可久终寂寂而何成唯闻松乔之高流越乎世表以永贞意禀受之使然固修炼之所得奚稽疑以究理庶髣髴乎遗则斯乃御太易之祖先体虚和之宗极出变化之机范离隂阳之动息知成我者神则我者人神符性以契道人应情以丧真彼昭然而独见乃萧邈以殊伦故能积精微而显著乗一气以日新昔予感夫前修良反俗于壮齿捐区中之末驾骋方外之逸轨收当世之所遗贱时人之所伟俯沧海以渊澹仰赤霄以耸峙人耽厚味与华餙吾不知其所美也于是逺尘境栖云岑洁其形清其心方冀覩杳冥之状闻虚寂之音真人居高以流惠正气无逺而见寻鉴双景之皎皎翼万灵之森森莹丹宫之神光漱玉池之灵液修五纬以飞奔蹈七元而纵历阳晶晔以景萃隂滓涣而冰释体因用而弥和心有存而转寂味旨以永日讽灵篇以自怡虽天路之辽敻庶通感而可期何虚虏之干纪集兵戈于洛师畏巢焚以鸟逝聿投迹于江湄忧虞匪遑于専静吾道于是乎中亏使清虚恬淡乖其致为垢浊喧嚣之所欺遂荏苒以忘返将十年而迨兹惜流光之不驻举华发以兴悲噫嗟进有驰车升丘之难退有转规入谷之易萦尘雾以汨没皆近习之所致徇人情之所取必神道之我弃理无往而不复思挺然以释累洿可以洗浊可以澄俾疎堕之情废则精勤之思兴代甘芳以淳淡易浮荡以虚凝合抱生于毫末履霜至于坚氷孰谓希夷之无物吾必知怳忽之可凭也乃复拂衣长林从其夙尚近宗仙经逺禀真匠机已忘而气正战复胜而神王庶斯道之有恒喜勿药于无妄夫造物者结虚而为实致道者反麤而至精所以齐天地之悠逺叶日月之昭明哀众人沦胥以徂谢吾方独务于长生  

卜居赋【`有序　　　　　　　　宋`】苏　辙  

昔余先君以布衣学四方尝过洛阳爱其山川慨然有卜居意而贫不能遂余年将五十与兄子瞻皆仕于朝裒槖中之余将以成就先志而获罪于时相继出走余初守临汝不数月而南迁道出颍川顾犹有后忧乃留二子居焉曰姑糊口于是既而自筠迁雷自雷迁循凡七年而归颍川之西三十里有田二顷而僦庐以居西望故乡犹数千里势不能返则又曰姑寓于此居五年筑室于城之西稍益买田几倍其故曰可以止矣葢卜居于此初非吾意也昔先君相彭眉之间为归全之定指其庚壬曰此而兄弟之居也今子瞻不幸已藏于郏山矣余年七十有三异日当追蹈前约然则颍川亦非余居也昔贡少翁为御史大夫年八十一家在琅琊有一子年十二自忧不得归葬元帝哀之许以王命办防其丧谯允南年七十二终洛阳家在巴西遗令其子轻棺以归今余废弃久矣少翁之宠非所敢望而允南旧事庶几可得然平昔好道今三十余年矣老死所未能免而道术之余此心了然或未随物沦散然则卜居之地惟所遇可也作卜居赋以示知者  

吾将卜居居于何所西望吾乡山谷重阻兄弟沦丧顾有诸子吾将归欤归与谁处寄籍颍川筑室耕田食粟饮水若将终焉念我先君昔有遗言父子相从归安老泉阅岁四十松竹森然诸子送我历井扪天汝不忘我我不忘先庶几百年归埽故阡我师孔公师其致一亦入瞿昙老聃之室此心皎然与物皆寂身则有尽惟心不没所遇而安孰非吾宅西从吾父东从吾子四方上下安有常处老聃有言夫惟不居是以不去  

惜交赋【`有序　　　　　　　　宋`】范成大  

屈原既遭子兰子椒之谮伤楚国之俗朋友道薄始合之难而终以轻背故着惜交之词道知心之难遇故旧之不再得动心忍性徘徊不能去君子览之有以増义合之重焉  

余既有此淑质兮昔幽处而无仇怅佳人之眇觌兮走六漠而周求岁甲子之初春兮维元日吾始游纫木兰以为葢兮抗杜蘅以为斿诏冻雨俾清道兮戒日星使烛幽恐驷骊之选软兮命飞亷而挟辀羾天纮而骛列缺兮頫幽都与丘天地四方多贼奸兮忽吾班乎齐州恍神释而目粲兮恱夫人之好修佩轇轕之连璐兮戴陆离之高冠纷鸡骛之朋飞兮俨黄鹄之蹁蹮葆众美以自畀兮夫何独处之婵娟吾恐始合之易兮终离之者不难号百灵而讯之兮筮告余曰吉哉余令巫咸往招兮介蹇修而为媒枉若人之嘉惠兮命保介而载余掺修袂而约言兮曰岁晩其与俱入既与之同袍兮出又与之同车投我以苍玉之连环兮余报以独茧曳绪玉宛转而不防兮茧荣纡而连缕谷风习其自东兮固维风而及雨汝行前而余殿兮余安歌而汝舞至于今其十年兮固知美恶周必复敏余德而日新兮羌未变乎初也修余容以滋媚兮嗟采色其犹未暮也妒彼离而害交兮谗翕翕而败度虽君子之石肠兮固将徇乎市虎两造膝而笑言兮惨其间之容斧余冶容虞余善泆兮頩顔谓余汝怒发甚短而怨长兮舆则固而路艰蹇中道而如遗兮余既寡而汝鳏夫岂无他人兮焉有夫君之好贤虽得汝于万一兮终不及当时之纒緜彼日而食兮此月而亏物不终剥兮信复盈之有时涕承睫而交下兮若孟津之流澌敢诵言而怨慕兮恐众人之汝窥曼余以悲吟兮托长风而要之政木石必回睠兮将白首而为期傥曽飞而不顾兮嗟此怨之谁归  

申臆赋　　　　　　　　　　【`明`】朱应登  

炳哲灵以仪图兮靓人文之攸章遡终古以横眎兮羌姱美之鲜双纷緫緫之林府兮嗟要指之必同探宝航于百济兮岂珍错之毕将吾形君之内熠兮表钻笮于纵横傥神解以贯一兮虽襞裂其奚伤彼固拥篲以清道兮俟尘躅于周行惟体裁变于异世兮嘻末流之滥觞曽大雅之弗程兮日佌佌以叛经凿厐洪以頽靡兮毖国运而不昌彼英防之夕霣兮曷椅梧之在冈握道枢于环中兮固匪夷之所思宁勃屑于徽纆兮卬超脱乎馽羁歘神化之蝉蜕兮荪独宜于流裔谢镂刻以返沕穆兮萃要领之所之嘘沆莽之元气兮象万有之陆离掇九据以定兮指六纬之攒罗兴九懐以继骚兮衍五际之委蛇舎黄虞以下索兮郁秦汉之足跂彼浑朴之未雕兮视大道为近而睠罍爵之虽誃兮畴更仿乎蜼彞聆铮鑛之易节兮反黄钟之克谐矢之曰贞余见兮无毁甈笃余道兮发蒙翳驭吾气兮合采齐律余格兮絶譌盭守质防以扬搉兮俾凡例之有挈参觖摘以祓饰兮既繁冨而不刿鸿邃兮巨丽隽永兮敦大防嵲兮疏越流鬯兮撇捩崇作述之沨沨兮庶不乖乎所制期絶代以高视兮以式耀于斯世呜呼古人兮其俪其俪谇曰已焉哉紫色防声道日靡兮纵纵季世昧厥义兮雕虎擒龙各相惎兮肆类终造校昔踬兮而日呶呶承流波兮顾瞻中道将安师兮矢心古若匪今怼兮  

广初赋　　　　　　　　　　【`明`】蔡　羽  

维金庭之钟萃兮余实秉乎孤贞奉前修之美躅兮溘尘蜕而扬清方胜冠而筮进兮沛余车于周京慕甘泉之讽谏兮偕扬马以齐鸣迥帝扃之无媒兮忳郁郁而求退挹燕赵之清烈兮儵旋徒而济卫西神游于昆仑兮东寄览于海岱亮吾道之未遐兮返卜筑于椒丘考鸿蒙之离结兮按三古之纷纠沿殷周之哲谱兮遡鼎筑之良谋固克艰厥臣兮亦何为而何修弩余志以刀追分恒頟頟以穷年集茝兰以为裳兮餐璚枝以为饘浣余体以冰雪兮濯余发以桂荃余将嫔于帝所兮亦既得乎吉蠲媒婵媛其沸腾兮心烦乱兮日结顾谓余服太芬兮病薋葹之同列何多事乎琳琅兮夺瓦砾而不见恱安用明珠之历历兮俾鱼目之惙惙余时亦悔于求荣兮溘改德以深藏抚众芳而戚戚兮决文佩以韬光哀初心之膺牉兮夜耿耿以不寐侯鸡鸣于申旦兮觉晦明之如岁梦虞廷之曼游兮观防师之鼓乐羣宫合而羣吕交兮覩至德之漠漠醉余心兮饫余志感后世兮凉薄凤何为兮不鸣兽何为兮踶角角音举兮夹钟不应商弦叩兮凉风不作木何为兮生介火何为兮不明水何为兮沸逆鈌何为兮雷声年无水旱兮谷何为兮不成抑圣人之不作将天地之自宁吁嗟乎混兮辟兮非人不立斟兮酌兮非道不适孔何为兮击石禹何为兮背门念羣圣人之焦焦兮感忧世之屯屯余圣人之徒兮夫何敢以荒宁省两间以辨六气兮神飘飘于太清椉云霓以上征兮先牵牛之逸驾蹑斗柄以望春兮骖羣宿乎緫化驭苍龙以东游兮折扶桑以鞭日观岱舆之浮沉兮钓六鼇而取逸鼍返车于瑶池兮餐金桃而成丹策毕方以南巡兮穷炎海之所际祝融为余前驱兮回日驾以北御载逍遥于北溟兮见鲲鱼之初化浴天地之冰雪兮时适际乎炎夏挽天纲兮执地纪妙隂阳之微余欲效邹衍之吹律兮赞元气于海隅补韶濩之阙章聊试歌于南风亦七政之余化播德之雍容世方比周而附和兮羌厌老而好少谓黄钟不如瓦釜兮徒穷居而蛙噪凤凰不克为媒兮鹓鸿不足为理慨蛟龙之不乗时兮终自同于蝼蚁爰爰其网空兮鸿下从而离之彼孟姜兮无家羌独嬖乎戚施欲申申其致情虑邅邅其见疑茍乗车以济川犹縁木而求鱼余思羲皇之上世兮复梦寐而索之邀列仙于郑圃兮弄漆叟之珠免艰虞之曽曽兮寄浮生于蘧庐苟无害于同懐兮旷百世而见知乱曰世渺渺兮无知音路坎坎兮愁予心善曲睂兮徒自嗔荣华落兮寡相亲荣兮辱兮余不闻爱兮憎兮身后分  

## 御定历代赋汇外集卷三  

言志  

豪士赋【`有序　　　　　　　　晋`】陆　机  

夫立德之基有常而建功之路不一何则循心以为量者存乎我因物以成务者系乎彼存夫我者隆杀止乎其域系乎物者丰约唯所遭遇落叶俟微风以陨而风之力葢寡孟尝遭雍门以泣而琴之感以末何者欲陨之叶无所假烈风将坠之泣不足繁哀响也是故茍时啓于天理尽于民庸夫可以济圣贤之功斗筲可以定烈士之业故曰才不半古而功已倍之葢得之于时势也历观古今徼一时之功而居伊周之位者有矣夫我之自我智士犹婴其累物之相物昆虫皆有此情夫以自我之量而挟非常之勳神器晖其顾盼万物随其俯仰心玩居常之安耳饱从谀之説岂识乎功在身外任出才表者哉且好荣恶辱有生之所大期忌盈害上鬼  

神犹且不免人主操其常柄天下服其大节故曰天可雠乎而时有袨服荷防立乎庙门之下援旗誓众奋于阡陌之上况乎代主制命自下裁物者哉广树恩不足以敌怨勤兴利不足以补害故曰代大匠斵者必伤其手且夫政由氏忠臣所为忼慨祭则寡人人主所不久堪是以君奭鞅鞅不悦公旦之举髙平师师侧目博陆之势而成王不遣嫌吝于懐宣帝若负芒刺于背非其然者与嗟乎光于四表徳莫富焉王曰叔父亲莫昵焉登帝天位功莫厚焉守节没齿忠莫至焉而倾侧颠沛仅而自全则伊生抱明允以婴戮文子懐忠敬而齿劒固其所也因斯以言夫以笃圣穆亲如彼之懿大徳至忠如此之盛尚不能取信于人主之懐止谤于众多之口过此以往恶覩其可安危之理断可识矣又况乎饕大名以冒道家之忌运短才而易圣诘所难者哉身危由于势过而不知去势以求安祸积起于宠盛而不知辞宠以招福见百姓之谋已则申宫警守以崇不畜之威惧万民之不服则严刑峻制以贾伤心之怨然后威穷乎震主而怨行乎上下众心日陊危机将发而方偃仰瞪盼谓足以夸世笑古人之未工忘已事之已拙知曩勳之可矜暗成败之有防是以事穷运尽必于颠仆风起尘合而祸至常酷也圣人忌功名之过已恶宠禄之逾量盖为此也夫恶欲之大端贤愚所共有而防子狥髙位于生前志士思垂名于身后受生之分唯此而已夫盖世之业名莫大焉震主之势位莫盛焉率意无违欲莫顺焉借使伊人颇覧天道知尽不可益盈难久持超然自引髙揖而退则巍巍之盛仰邈前贤洋洋之风俯冠来籍而大欲不乏于身至乐无愆乎旧节弥效而徳弥广身愈逸而名愈劭此之不为彼之必昧然后河海之迹堙为穷流一篑之衅积成山岳名编凶顽之条身厌荼毒之痛岂不谬哉故聊赋焉庶使百世少有寤云  

世有豪士兮遭国颠沛摄穷运之归期当众通之所防茍时至而理尽譬摧枯而振败因天地以运动恒才琐而功大于是礼极上典服尽晖崇仪北辰以葺宇实兰室而桂宫抚玉衡于枢极运万物乎掌中伊天道之刚健犹时至而必諐日防中而弗昃月何盈而不阙袭覆车之危轨笑前乗之去穴若知险而退止趋归蕃而自戢推璇玑以长谢顾万物而髙揖托浮云以迈志岂咎吝之能集挤为山以自陨叹祸至于莫及  

士不遇赋　　　　　　　　　【`汉`】董仲舒  

呜呼嗟乎遐哉邈矣时来曷迟去之速矣屈意从人非吾徒矣正身俟时将就木矣悠悠偕时岂能觉矣心之忧欤不期禄矣皇皇匪宁祗増辱矣努力触藩徒摧角矣不出户庭庶无过矣重曰生不丁三代之盛隆兮而丁三季之末俗以辩诈而期通兮贞士耿介而自束虽日三省于吾身兮犹懐进退之维谷彼实繁之有徒兮指其白而为黒目信嫮而视眇兮口信辩而言讷鬼神不能正人事之变戾兮圣贤亦不能开愚夫之违惑岀门则不可以偕往兮藏器又嗤其不容退洗心而内讼兮亦未知其所从也观上古之清浊兮亷士亦防防而靡归殷汤有卞随与务光兮周武有伯夷与叔齐卞随务光遁迹于深渊兮伯夷叔齐登山而采薇使彼圣人其犹周遑兮矧举世而同迷若伍员与屈原兮固亦无所复顾亦不能同彼数子兮将逺逰而终慕于吾侪之云逺兮疑荒涂而难践惮君子之于行兮诫三日而不饭嗟天下之偕违兮怅无与之偕返孰若返身于素业兮莫随世而轮转虽矫情而获百利兮复不如正心而归一善纷既迫而后动兮岂云禀性之惟褊昭同人而大有兮明谦光而务展遵幽昧于默足兮岂舒采而蕲显茍肝胆之可同兮奚须髪之足辨也  

悲士不遇赋　　　　　　　　【`汉`】司马迁  

悲夫士生之不辰愧顾影而独存恒克已而复礼惧志行而无闻谅才韪而世戾将逮死而长勤虽有形而不彰徒有能而不陈何穷达之易惑信羙恶之难分时悠悠而荡荡将遂屈而不伸使公于公者彼我同兮私于私者自相悲兮天道微哉吁嗟阔兮人理显然相倾夺兮好生恶死才之鄙也好贵夷贱哲之乱也昭昭洞达胷中豁也昏昏防觉内生毒也我之心矣哲已能忖我之言矣哲已能选没世无闻古人唯耻朝闻夕死孰云其否逆顺还周乍没乍起无造福先无触祸始委之自然终归一矣  

感士不遇赋【`有序　　　　　　晋`】陶　潜  

昔董仲舒作士不遇赋司马子长又为之余尝以三余之日讲习之暇读其文慨然惆怅夫履信思顺生人之善行抱朴守静君子之笃素自真风告逝大伪斯兴闾阎懈亷退之节市朝驱易进之心懐正志道之士或潜玉于当年洁已清操之人或没世以徒勤故夷皓有安归之叹三闾发已矣之哀悲夫寓形百年而瞬息已尽立行之难而一城莫赏此古人所以染翰慷慨屡伸而不能已者也夫导达意气其惟文乎抚卷踌躇遂感而赋之  

咨大块之受气何斯人之独灵禀神智以藏照秉三五而垂名或击壤以自欢或大济于苍生靡潜跃之非分常傲然以称情世流浪而遂徂物羣分以相形密网裁而鱼骇宏罗制而鸟惊彼达人之善觉乃逃禄而归耕山嶷嶷而懐影川汪汪而藏声望轩唐而永叹甘贫贱以辞荣淳源汨以长分羙恶作以异途原百行之攸贵莫为善之可娱奉上天之成命师圣人之遗书发忠孝于君亲生信义于乡闾推诚心而获显不矫然而祈誉嗟乎雷同毁异物恶其上妙算者谓迷直道者云妄坦至公而无猜卒防耻以受谤虽懐琼而握兰徒芳洁而谁亮哀哉士之不遇已不在炎帝帝魁之世独祗修以自勤岂三省之或废庶进徳以及时时既至而不恵无爰生之晤言念张季之终蔽愍冯叟于郎署赖魏守以纳计虽仅然于必知亦苦心而旷嵗矧夫市之无虎三夫之献説悼贾傅之秀朗纡逺辔于促界悲董相之渊致屡乗危而幸济感喆人之无偶泪淋浪以洒袂承前王之清诲曰天道之无亲澄得一以作鍳恒辅善而佑仁夷投老以长饥回早夭而又贫伤请车以备椁悲茹薇而殒身虽好学与行义何死生之苦卒疑报徳之若兹惧斯言之虚陈何旷世之无才罕无路之不涩伊古人之慷慨病竒名之不立广结发以从政不愧赏于万邑屈雄志于戚竖竟尺土之莫及留诚信于身后动众人之悲泣商尽规以拯言始顺而患入奚良辰之易倾胡害胜其乃急苍旻遐缅人事无已有感有昧畴测其理宁固穷以济意不委曲而累巳既轩冕之非荣岂緼袍之为耻诚谬防以取拙且欣然而归止拥孤襟以毕嵗谢良价于朝市  

惜士不遇赋【`有序　　　　　　明`】伍瑞隆  

古人之出处也由已今人之出处也由人由人者招之则来麾之则去由已者无心于功名道可进则进可退则退其实非由已也由道也孔子曰用之则行舍之则藏又曰邦有道贫且贱焉耻也邦无道富且贵焉耻也岂非由己由道之明训哉惟其间有遇不遇存焉惟人之用舍世之理乱同一感恩也而大小异一知已也而浅深异当时孔子非不摄行相事孟子非不为卿而要不可以为遇也自肃皇帝始致辨于王皇二字之义尊之为师而至圣大贤始一遇于千古之下耳夫遇者非由智非由力非由期约非由揣摩而忽然遇之之谓易曰遇主于巷又曰过其祖遇其妣不及其君遇其臣此遇之义也古人之行不一矣或出或处或黙或语岂不亦纷然其辙哉而其间髙爵厚禄未必贤一命不沾未必不肖遇者一言之义亦可容于暴主之朝不遇者全行之瑜而不免弃于圣人之世故或以大徳而制于小徳或以长才而困于短才或以经济而屈于技能或以文章而劣于佞幸或以亷谨而弃于多欲或以髙闲而摈于喧嚣此在天则为时在人则为命冯唐李广两无可争当是之时规不必圆矩不必方准不必平绳不必直吉凶悔吝悬于奸邪佥小之手自非有至人者揭日月而行将万古如长夜耳伯夷桞下恵百世之师也而使不遇仲尼则不过东鲁之逐臣与西山之饿殍此卞和所以抱泣而务光所以沉渊也太史公曰伯夷叔齐虽贤得夫子而名益彰顔渊虽笃学附骥尾而行益显天地相遇品物咸章也姤之时义大矣哉董仲舒儒者所为士不遇赋哀思伤毒司马迁继为悲士不遇赋陶潜又为感士不遇赋千古悲凉倡和欲絶余生也晩无三子之才而浮于三子之遇因援笔而续其篇使后之君子鍳余之志哀余之命而因以吊三子之魂云尔赋曰  

噫惜乎伤心哉士之不遇若涉川之无舟若逺行之失路欲进不可欲退未能望河山而陨涕吊风物而伤神况安危之靡定属贫贱而无亲譬在鸟而为凤超丹穴而髙飞却掩九苞而自晦与乌雀而同归譬在器而为琴张金玉而回轸却寂寞乎朱弦避秦筝之艳引譬在马而为骏轻千里之行尘却不逢于伯乐服盐车而苦辛譬在龙而为惕恨进修之未能却徳业之方成属跃飞之屡更譬在衣而为领挈襟带以无余却值纲维之废空存懐防之书譬在水而为海挹百川而防归却要荒而见弃藏蛟龙而莫知譬在山而为岱恣七十君之迭主却一谢于秦皇永难期于汉武譬在金而为铁发干镆之雄锋却埋光于丰狱空流影于长虹譬在土而为石亘五岳而骨起却守其硁硁之节莫显其岩岩之理譬在草而为兰遡秋风而独逺却闭阿娇于长门而谢陈王于秋阪譬在木而为松历隆寒而不凋却一落乎涧底谁引手于青霄譬在气而为风洗天门于九重却阊阖之深闭扇霾隂于四封譬在室而为栋抗一木而支厦讵炎炎之将頽致隆隆之挠下譬在树而为果剥方穷而复新却失舆于君子反得庐于小人譬在笔而为毫写须眉于影响却墨海之无波絶兔锋之萧爽譬在体而为眼摄一身之光明却浮云之蔽日望长安而涕零登苍天而髙举兮乗众气而徜徉一覧而知山河之本末再覧而周天地之圆方彼帝皇王伯之各有所师兮岂日月星辰之靡有所将不降其志兮不辱其身夷齐以还兮更属何人悲哉连与恵之中伦中虑幸哉虞与逸之中权中清仕止久速不可以预期兮往复平陂不可以力争掩云霞于天路吸沆瀣于瑶京谅斯人之飞举岂仆病而未能拥四色之莲花列七重之寳树吾未适乎伊人岂宵行而畏露神龙之在九渊兮竢风云之推毂黄鹄髙举于千里兮讵无心于择木常鱼之服非白龙之可袭兮杂县之钟鼓非爰居之所钦吾将建明月之旗接回风之轸而息乎若木之隂  

答陆倕知已赋　　　　　　　【`梁`】任　昉  

原知已之时义故相知之信然乃贪亷之异贯奈勇怯之相悬贪在物而成累怯在我而可甄既自得于为御复甘心于执鞭矧相知其如此独揽涕而潺湲虽有望于已知更非谓其知巳信伟人之世笃本侯服于陆乡缅风流于道素袭衮衣与绣裳逮伊人而世载并三骏而龙光过龙津而一息望凤条而载翔彼白玉之虽洁此幽兰之信芳思在物之取譬非升斛而能量匹耸峙于东岳比凝厉于秋霜不一饭以忘过毎三钱以投渭匪防袂之敢嗟岂沟壑之能衣既蕴借其有余又澹然而无味得意同乎卷懐违方似乎仗气类平叔而靡雕似子台而不朴冠众善而贻操综羣言而名学折髙戴于后台异邹顔乎董幄探三诗于河间访九师于淮曲术兼口传之书艺广铿锵之乐时坐睡而悬梁裁据梧而锥幄既文过而意深又理胜而辞缛咨余生之荏苒追嵗暮而伤情测徂隂于堂下聴鸣钟于洛城惟忘年之陆子定一遇于班荆余获田苏之价尔得海上之名信落魄而无产终长勤于短生饥虚表于徐歩逃责显于疾行子比我于叔则又方余于耀卿心照情交流言靡惑万类闇求千里悬渴言象可废筌蹄自黙居非连栋行则同车冬夜不长夏日靡余肴核非饵丝竹岂娱我未舍驾子已回舆中饮相顾怅然动色邦壤虽殊离防难测存异山阳之居没非要离之侧以胶投漆中离娄岂能识  

赠任昉感知已赋　　　　　　【`梁`】陆　倕  

夜申旦而不寐独匡坐而怨咨命仆夫而夙驾指南馆而为期学穷书府文究辞林既耳闻而存口又目见而登心似临淄之借书类东武之飞翰轸工迟于长卿逾巧速于王粲固乃度平子而越孟坚何论孔璋而与公干或欲渉其涯涘求其界畔则浩浩淃淃彪彪涆涆譬长铗于鞘中若龙渊与蜀汉济济冠盖祁祁儁逸有窃风以味道咸交臂而屈膝或望路以窥门空升堂而入室彼春兰及秋菊尚芜絶于众芳矧重仁与袭义信辽辽兮未央言追意而不逮辞欲尽而复忘窃仰髙而希骥忽脂车而秣马既一顾之我隆亦东壁之余假似延陵之如旧同伯喈之倒屣附苍蝇于骥尾托明镜于朝光谓虚无而为有布籍甚于防扬于是柔条飒其成劲白露变而为霜嵗忽忽而遒尽忧与爱兮未忘聚落茎于虚室聴羁雀于枯杨忳鬰悒其谁语独抚抱而増伤托异人以蠲忧赖竒文而愈疾索黄琼之寄居造安仁之狭室车出门其已欢无论衔杯与促膝譬邹子之唫松故未寒而能栗徒纳壤以作髙陋呑舟而为网值墨子之爱兼逢太丘之道广陪九万以齐征激三千而同上识公沙于杵臼拔孝相于无名非夫人之为感孰云感于余情指北邙以作誓期郁郁于佳城  

感知已赋【`有序　　　　　　　唐`】李　翶  

贞元九年翶始就州府之贡举人事其九月执文章一通谒于右补阙安定梁君是时梁君之誉塞天下属词求进之士奉文章造梁君门下者盖无虚日梁君知人之故也亦既相见遂于翶有相知之道焉谓翶得古人之遗风期翶之名不朽于无穷许翶以拂拭吹嘘翶初谓面相进也亦未幸甚十一月梁君遘疾而殁翶渐逰于朋友公卿间往往皆曰吾久籍子姓名于补阙梁君也翶乃知非靣相进也当时意谓先进者遇人特达皆合有是心亦未谓知已之难得也梁君殁于兹五年翶学圣人经籍教训文句之防而为文将数万言愈昔年见于梁君之文弗啻数倍虽不敢同徳于古人然亦常无怍于中心毎嵗试于礼部连以文章罢黜声光晦昧于时俗人皆谓之固宜矣然后知先进者遇人特达亦不皆有是心方知知已之难得也夫见善而不能知虽善何为知而不能誉则如勿知誉而不能深则如勿誉深而不能久则如勿深久而不能终则如弗乆翶虽不肖幸辱于梁君所知君为之言于人岂非誉欤谓其有古人之遗风岂非深欤而逮夫终身岂非久欤不幸梁君短命遽殁是以翶未能有成也其谁能相继梁君之志而成之欤已焉哉天之遽丧梁君也是使翶之命久迍邅厄穷也遂赋感知已以自伤其言怨而不乱盖小雅骚人之余风也其辞曰  

戚戚之愁苦兮思释去之无端彼众人之容易兮乃志士之所难伊自古皆嗟兮又何怨乎兹之世独厄穷而不达兮悼知音之永逝纷余生之多故兮特愧于世之谁知抚圣人敎化之旨兮洵合古而乖时诚自负其中心兮嗟与俗而相违趋一名之五稔兮尚无成而淹此路岐昔圣贤之遑遑兮极屈辱之驱驰择中庸之蹈难兮虽困顿而终不改其所为茍天地之无私兮曷不鉴照于神祗心劲直于松栢兮沦霜雪而不衰知我者忽然逝兮岂吾道之已而  

士伸知已赋　　　　　　　　【`宋`】蔡　襄  

古有云贱而达已者道必有裕贵而得士者礼必与钧意图荣以髙世朅游名于大人威凤下而览德微蠖屈而求伸谓周公多才挥沐吐餐而延白屋顔子具圣砥名砺行而附青云故我浩气集义游于天真黙守节而无闷动防时而益振彬文薄乎河汉长算鹜乎臣邻指素弦而禀洁纫香草兮生春彼美君子风度瑰伟乌在其蔓葛以均戚宁借乎树枌而接里夷亷嶷而索言诣幽眇而均旨判桑植于异畦决防泾于东水始倾昆而娱玩遽倒廪而矜侈耽圣域以同奥秩皇涂而并轨虽韬瑕可以取璧兼体可以收菲矧或太公蜕北海之居安石翔东山而起我拒其归谁执兹耻必使右雪苑之席屣绣衣之履绳引尧舜以致君蒙合燕赵之多士茍气协而声同偕克济乎薰美者也且夫虹玉隠乎巉石砒硃沦乎层漪麒麟非犬羊之比鳣鱏岂蝼蚁之持沕明渊而自得曷怵迫而外侈华屋千榱柔缯百帷积粟乎京坻跃马乎騧骊匪衷藏之雅尚羌得志而弗为何蕴谀以发顔何挟巧而谰辞宜乎厚德表世嘉闻葢时身享崇髙之贵目瞻咫尺之仪谓巧株可万乗之器廊庙非一木之支得于道不伐乎众公推于室不懵乎内私举岩穴而悚观峩冠佩而来思上弗求焉无曰蔑当吾取下弗进焉无曰胡为我知然则人之胶于今者或安于近泥乎古者或昧乎通择其粉墨之异考以宫商之同射乃墉上熭冝日中鸣鹤隂而子和雕虎啸而生风不然则名位相雄师学相攻耕石田而待稔懐珍髢而适戎故非五难而吐论和再刖而处穷嗟乎木秀林而必摧士入朝而见嫉绛灌隠堤而贾迁椒兰发机而原黜子冉膏舌而墨幽臧仓圜晴而轲逸夜光明月招诃按劒之年流水高山沉思絶弦之日在孤见之卓越发羣蔽之丰密借如説困刑戮何撷其芳尹恬耔耨何铺其香若岁旱而泽及卒阿衡而自将惟圣哲之觏逢俾业履之猗昌奚仕虞而弭废由自戎而出亡秦何售之而遂用遽厚之而遐疆仲负弩而仇君鲍何夺徽纆与锋铓弗芥虿乎左右麾千侯而拱天王设陨越于九渊几夷衽而易乡甯倚辀而鸣嗌桓何宝其琅琅鬷肆语而靡着向何悟而趋下堂伊郄勲之末图胥何利乎锡土越石娱薪以相佯婴何次骖而奄取平负郭而久贫何梯魏而康寓信鼓刀以周身何翼萧而登辅节信疲于游宦何怵心于皇甫正平厥于羁雌何衒能于文举亮觇时而晦身蜀何奋之于甽亩蒙署籍而委质吴何抗之于卒旅謇斯类之有徒殚筠素而曷叙彼王公之宏略岂数子智谋之能补畏遗德于冥鸿思洒恩乎施雨向使失风云之防构竒衰之伍或侘傺于草茅或歼危于俘虏亘天地以寂寥尚何流嘉风而建英矩者哉今兹有人逺陶圣世少齿乡黉根云英之节奏表畛域而垦耕跻陵隅之峻泳垠涘之渊渟若夫名山首乎黄老鬼谷谲乎纵横桑羊役乎术计商鞅刻乎刑名姑还车而却步目吾肆之丰赢既披闽吴而侨贡未几唱第于天楹赋从军兮南土天葢五而回星莽万端而外骛愚幽墨而无营忆百趾以高附愚邅环而后行噂谲辩以旁肆愚抑阏而箝声纷结游以走誉愚友益而尽倾亲冒颐而双白又齐伐乎大庭第假田不足以羞旨乌敢蕲外物而荐荣晞往躅而结援坱回泬而峥嵘介语黙于蔀室其谁烛之而使明勾蘖牙于瘠壤又其谁育之而使成岂云病畦而谄笑哀弦而卖名然世主炎黄之化鼎连邴魏之风时乎时者难值旦复旦以亲逢傥率道而自进立诚知命抑在乎其中乱曰善知人者岂古有而今无善求知者岂彼智而兹愚傥固其窳而厚其薄必幽者绠而培者扶进抑时而退抑命尔其守约而于于者乎  

懐知赋　　　　　　　　　　【`宋`】张　耒  

嗟余生之苦艰涉世故而多违坌羣嘲而众侮独孑孑其从谁嗟若人之好修外洵直而中竒挈余手而指津谓余车之不迷遵常度以夷行正六辔而安驰嗟终日而无禽曰固然而曷疑惟言动之合符若方圆于矩规振高言于皇极流余丽于竒辞沃道德以相酬心厌满而忘饥爱日月而畏别卒悠逺而多懐跂余望兮莫瞻将驾言其从之何出门之多难顿我马以嗟咨山丛丛而造天车欲进而畏摧临江湖以浮舟蛟龙郁其扬鬐路幽迥而莫通心郁塞而増悲赠琼瑶以致情恐所托之吾欺惟至技之难投或举世而莫知傥一遇而见明葢至乐之无俪彼取舍之迷方或骨肉而相遗茍我心之不察虽至爱而何施故烈士之报知已或杀身而不辞岂以生而易名诚内激而忘私风萧萧以戒秋蝉嘒嘒而鸣悲白露漙兮夕凉庭木飒其先衰羁我马于东周葢三岁其于兹老骎骎而来逼心郁郁而不夷顾所乐之莫徙托宵寐兮庶几酌尊酒以忘忧写我心兮陈诗  

酬德赋【`有序　　　　　　　　齐`】谢　朓  

右卫沈侯以冠世伟才眷余以国士以建武二年余将南牧见赠五言余时病既以不堪涖职又不获复诗四年余忝役朱方又致一首迫东偏冠乱良无暇日其夏还京师且事防言未遑篇章之思沈侯之丽藻天逸固难以报章且欲申之赋颂得尽其体物之旨诗不云乎无言不酬无德不报言既未敢为酬然所报者寡于德耳故称之酬德赋其辞曰  

悲夫四游之代序六龙骛而不息轻葢靡于骏奔玉衡劳于拊翼嗟岁晏之尠欢曽隂黙以凄恻武伏于重介宛虹潜以自匿览斯物之用舎相羣方之动植吊悴躯于华省理衣簪而自敕思披文而信通散忿懑于胷臆嗟民生之知用知莫深于知已彼知已之为深信懐之其何己牵弱葛之蔓延寄陵风于松杞指曲蓬之直达固有凭于原枲彼排虚与蹠寔又相呜于林沚兴伐木于友生咏承筐于君子矧景行之在斯方寄言于同耻求相仁于积习寓神心于名理惟敦牂之旅岁寔兴齐之二六奉武运之方昌覩休风之未淑龙楼俨而洞开梁邸焕其重复君奉笔于帝储我曳裾于皇穆借风云之化景申游好于兰菊结德言而为佩带芳猷而为服援雅范以自绥懿前修之所朂昔仲宣之发颍寔中郎之倒屣及士衡之籍甚托壮武之高义有杞梓之贞心协丹采之辉被伊吾人之陋薄虽黼藻之何寘惟风雅之未变知云纲之不廓譬层栋之将倾必华榱之先落翳明离以上宾属传体于纤蕚周二辉而分崩挤九鼎于重壑虽鱼鸟之欲安骇风川而回薄微天道之布新嗟员首其焉托余窘迹以多媿块离尤而独处君纡组于名邦贻话言于川渚怅分手于东津望徂舟而延伫虑古今之为隔岂山川之云阻赖先德之龙兴奉英灵之电举事紫泥之密勿腰青緺而容与沾后惠以朅来竟卒获其笑语我舣舟以命徒将汨徂于南夏既朂余以炯戒又引之以风雅若笙簧之在听虽舒忧而可假昔痁病于漳滨思继歌而莫冩恩灵降之未己奉京枌而作傅临邦涂之永陌懐余马于骐馵望平津而出宿登崇冈而兴赋顾归幰之南回引行镳而东驱何瓌才之博侈申赠辞于萱树指代匠而切偲比治素而引喻方含毫而报章迫纷埃之东骛释末位以言归忽乗驿以南赴连篇章之莫酬欲寄言于往句类铩翮之难矫似洞源之不注意搔搔以杼轴魂营营而驰骛尔腰防于戎禁我拂劒于郎闱愿同车以日夜城望昏而掩扉时游盘以未极睠落景之徂辉苦清顔之倏忽吝欢赏之多违排重关而休告知南馆之有依骖识门以右转仆望路其如归忘清漏之不缓惜晓露之方晞闻夫君之东守地隠蓄而懐仙登金华以问道得石室之名篇悟寰中之迫胁欲轻举而舎旃离宠辱于毁誉去夭伐于腥膻忽携手以上征跻中皇之修迥巾帝车之广轼櫂河舟之轻艇历星街之熠燿浮天潢之瀴溟机九转于玉浆练七明于神鼎吹万化而不喧度千春之可并齐天地于倏忽安事人间之纡婞哉  

感节赋　　　　　　　　　　【`魏`】曹　植  

携友生而游观尽宾主之所求登高墉以永望冀消日以忘忧欣阳春之潜润乐时泽之惠休望鴈之翔集想鸟之来游嗟征夫之长勤虽处逸而懐愁惧天河之一回没我身乎长流岂吾乡之足顾恋祖宗之灵丘唯人生之忽过若凿石之末耀慕牛山之哀泣惧平仲之我笑折若华之翳日庶朱光之常照愿寄躯于飞蓬乗阳风而逺飘亮吾志之不从乃拊心以叹息青云郁其西翔飞鸟翩而上匿欲纵体而从之哀余身之无翼大风隠其四起扬黄尘之冥冥鸟兽惊以求羣草木纷其扬英见游鱼之涔灂感流波之悲声内纡曲而潜结心怛惕以中惊匪荣德之累身恐年命之早零慕归全之明义庶不忝其所生  

感物赋有序　　　　　　　　【`宋`】傅　亮  

余以暮秋之月述职内禁夜清务隙游目艺苑于时风霜初戒蛰类尚繁飞蛾翔羽翩翾满室赴轩幌集明烛者必以燋灭为度虽则微物矜懐者久之退感庄生异鹊之事与彼同迷而忘反鉴之道此先师所以鄙智及齐客所以难目论也怅然有懐感物兴思遂赋之云尔其辞曰  

在西成之暮晷肃皇命于禁中聆蜻蛚于前庑鉴朗月于房栊风萧飒以陵幌霜皑皑而被墉怜鸣蜩之应节惜落景之懐东嗟劳人之萃感何夕永而虑充眇今古以遐念若循环之无终咏倚相之遗矩希董生之方融钻光灯而散袠温圣喆之遗踪坟素杳以难暨九流纷其异封领三百于无邪贯五千于有宗考旧闻于前史访心迹于污隆岂夷阻之在运将全丧之由躬游翰林之彪炳嘉美手于良工辞存丽而去秽旨既雅而能通虽源流之深浩且扬搉而发蒙习习飞蚋飘飘纤蝇縁幌求隙望爓思陵糜兰膏而无悔赴朗烛而未惩瞻前轨之既覆忘改辙于后乗匪微物之足悼怅永念而拊膺彼人道之为贵参二仪而比灵禀清旷以授气修縁督而为经照安危于心术镜纤兆于未形有徇末而舎本或躭欲而忘生碎随侯于微爵捐所重而要轻矧昆虫之所昧在智士其犹婴悟雕陵于庄氏几鉴浊而迷清仰前修之懿轨知吾迹之未并虽宋元之外占曷在余之克明岂知及之徒尔喟投翰以増情  

感旧赋【`有序`】　　　　　　　　　唐太宗  

余将问罪东夷言过洛邑聊因暇景散虑郊畿流盼城阙之间覩弱龄游观之所风云如故卉木维新少壮不留忽焉白首追思曩日缅成异世感时懐旧抚辔忘归握管叙情赋之云尔  

惟端辰之余隙属凝隂于暮年时观兵于九伐聊息驾于山川登临原隰怅望郊壥览绮纨之游践观畴昔而依然地不改其城阙时无异其风烟想飞葢于河曲思解佩于芝田挟弹铜驼之右连镳金谷之前薪指倏其代谢舟壑俄而贸迁属隋李之分崩遇中原之丧乱濯龙变为污池平乐化为京观天地兮厌黩人神兮愤惋遂收袂而电举乃奋衣而云翔据三秦兮凤跱出九谷兮龙骧挥宝劒之虹彩回雕戈于日光埽欃枪兮定六合廓氛沴兮静八荒昔总戎于藩屏今拱已于岩廊营余故栁垒有残墙懐壮龄之慷慨抚虚躬而自伤观世俗之飘忽鉴存亡于宇宙林何春而不花花非故年之秀水何日而不波波非昔年之溜岂独人之易新故在物而难旧嵗月运兮寒复暑日月流兮夜还昼信造化之常经孰圣贤之可救于是停舆郊郭极眺山川信兹都之壮丽乃卜宅于姬年兴亡兮代袭隆替兮相惟在德而为固实弃道而难全仰烟霞兮思子晋俯浩汗兮想张骞叹高踪之靡觌嘉令誉之空传聊凭轼而静虑懐古人而怅焉况复气结隆冬岁穷余律对落景之苍茫听寒风之萧瑟云散叶而无蔕雪凝花而不实雾岭防兮疑连烟林疎兮似密节物同于前载欢忧殊于曩日扣沉思而多端寄翰墨而何述  

感旧赋【`有序　　　　　　　　唐`】岑　参  

参相门子五岁读书九岁属文十五隠于嵩阳二十献书阙下尝自谓曰云宵坐致青紫俯拾金尽裘弊蹇而无成岂命之过欤国家六叶吾门三相矣江陵公为中书令辅太宗邓国公为文昌右相辅高宗汝南公为侍中辅睿宗相承宠光继出辅弼易曰物不可以终泰故受之以否逮乎武后临朝邓国公由是得罪先天中汝南公又得罪朱轮翠毂如梦中矣今王道休明噫世叶沦替犹钦若前德将施于后人参年三十未及一命昔一何荣矣今一何悴矣直念昔者为赋云其辞曰吾门之先世克其昌赫矣烈祖辅于周王启封受楚佐命克商二千余载六十余代继厥美而有光其后辟土宇于荆门树桑梓于棘阳呑楚山之神秀与汉水之灵长猗盛德之不陨谅嘉声而允臧庆延自逺祐洽无疆自天命我唐始灭暴隋挺生江陵杰出辅时为国之翰斯文在兹一入麟阁三迁凤池调元气以无忒理苍生而不亏典丝言而作则阐緜蕝以成规革亡国之前政赞圣代之新轨捧尧日以云从扇舜风而草靡洋洋乎令问不已继生邓公世实须才尽忠致君极武登台朱门复启相府重开川换新楫羮传旧梅何纠纒以相轧恶高门之祸来当其武后临朝奸臣窃命百川沸腾四国无政昊天降其荐瘥靡风发于时令借小人之荣宠堕贤良于槛穽茍惛怓以相蒙胡丑厉以职竞既破我室又壊我门上帝懵懵莫知我冤众人懀懀不为我言泣贾谊于长沙痛屈平于湘沅夫物极则变感而遂通于是日光回照于覆盆之下阳气复暖于寒谷之中上天悔祸赞我伯父为邦之杰为国之辅又治隂阳更作霖雨伊廊庙之故事皆祖父之旧矩朱门不改画防重新暮出黄阁朝趋紫宸绣毂照路玉珂惊尘列亲戚以高防沸歌钟于上春无小无大皆为缙绅颙颙卬卬逾数十人嗟乎一心弼谐多树纲纪羣小见丑独醒积毁铄于众口病于十指由是我汝南公复得罪于天子当是时也偪侧崩波苍黄反覆去乡离土隳宗破族云雨流离江山放逐愁见苍梧之云泣尽湘潭之竹或投于黒齿之野或窜于文身之俗呜呼天不可问莫知其由何先荣而后悴曷曩乐而今忧尽世业之陵替念平昔之淹留嗟余生之不造常恐堕其嘉猷志学集其荼蓼弱冠干于王侯荷仁兄之敎导方励已以増修无负郭之数亩有嵩阳之一丘幸逢时主之好文不学沧浪之垂钩我从东山献书西周出入二郡蹉跎十秋多遭脱辐累遇焚舟雪冻穿屦尘缁敝裘嗟世路之其阻恐岁月之不留睠城阙以懐归将欲返云林之旧游遂抚劒而歌曰东海之水化为田北溟之鱼飞上天城有时而复陵有时而迁理固常矣人亦其然观夫陌上豪贵当年高位歌钟沸天鞍马照地积黄金以自满矜青云之坐致高馆招其宾朋重门叠其车骑及其高堂倾曲池平雀罗空悲其处所门客肯念其平生已矣夫世路﨑岖孰为后图岂无畴日之光荣何今人之弃余彼乗轩而不恤尔后曽不爱我之羁孤叹君门兮何深顾盛时而向隅揽蕙草以惆怅步衡门而踟蹰强学以待知音不无思达人之惠顾庶有望于亨衢  

拟感旧赋【`有序　　　　　　　明`】王　宠  

正德辛未宠师事林屋先生于包山精舎凡再阅暑塞而退迄今庚辰八年于兹矣乃复来山中作感旧赋其辞曰  

纷余慕夫好修兮潜大遒以游神漭江河之浩溔兮怅欲渡而无津彼哲匠之巍峩兮扬日月于八垠折疏麻之瑶华兮将以赠夫斯人亟戃怳而仰钻兮又靡知其所止纷虬龙之下土兮尺蠖蜷旋于泥滓车既殆而马烦兮阻山川而徙倚忽日月之我遒兮去冉冉而不已经畴昔之故居兮志欿憾而颡泚漭淹留以无成兮将复修吾初服佩长劒之陆离兮冠切云而矗矗民生各有所乐兮放吾道于空谷吸朝霞以为浆兮夕复餐夫秋蘜茍矩矱之犹存兮冀来者之可追吾令羲和弭节兮将以穷乎我师路漫漫其阻修兮殚吾生以求之乱曰骖騑斯皇莫余好也洵彼前修为我导也海岳崭岩何当造也长夜漫漫志懑操也矢心白日遵长道也  

感遇赋　　　　　　　　　　【`元`】涂　几  

岁周遭其在甲兮嗟吾行之不犹前熊罴之咆吼兮后猿狖之啁啾朝裹足以憀栗兮夕燎薪其郁攸编蒙茸以当席兮荐唧咀以为羞纷百怪其并进兮类南冠之絷囚涕浪浪其达旦兮杂雨霰而交流云黯以承宇兮氛雾密而防帱羌众人之所恶兮曰先生其岂留相顽童専佻狡兮増吾心之隠忧余修身以不忒兮谅彼苍其无尤懐连城之重璧兮乃捐弃于道周冝造物之陨罚兮孰为余而见收欲隠忍以终处兮彼狙鹿其焉能俦望泠泠之修竹兮中有崒之书楼集梁园之能赋兮列佩衿以来游招先生其来归兮又何怀乎故丘始虽渝而终合兮诚主人之好修吾今爰居先路兮命凤凰兮翼辀终音书之不可托兮遡长风以夷犹乱曰世无人兮莫我知兮被褐懐宝卒自迷兮菉葹蒺藜取充帏兮兰有国香乃不持兮呜呼噫嘻从古己然岂惟余之慨兮  

感宦籍赋【`有序　　　　　　　明`】汤显祖  

今上丁酉三月余以平昌令上四年计如钱塘荡舟长日箧中故有髙士传慨然寻览之无存也童子故以宦林全籍进余览其书书官书名书地书号大若麟角细若牛毛晰矣备矣反覆寻玩亦可以奋孤宦之沉心窥时贤之能事感而赋之  

有平昌之令尹淹结课以孤羁偶犹夷而懊怅暂循求于展披颇有仙班防箓士品碑巾箱失检记室忘携既宦林之有籍岂童子之无知因而取御业已忘疲叹阅川而阅世何此书之可怡冠二京分列省之地界标四季合匝岁之天时其地界也东緜辽掖西折凉巂北逾代蓟南极滇黎控中轴于长安剖河山而四维皆百战之所取岂一目之可縻署都官于南北拟周汉之东西南简曹而少务北备寀而多仪外则边遥其腹干切其支台省于焉受使州郡于焉称知有斗僻以孤镇亦犬牙而交岐甫一迳以维絶或三防而扼竒下至一尉一候险如三亳三危有兼有特孰正孰裨莫不禹迹陟于周官尧封摄乎汉威犹恨缺纪官于朶卫失请吏于交夷其天时也选则通急之殊其候推则例闰之谲其期秘馆视三年之学内征以四稔为规奏计佹优而或殿报政当遄而或稽卧疴者往来于浃岁予宁者去住以弥朞或遑将而往返或奄息之早迟第有闻其必镌鲜存亡而阙疑觇邸报之日积直防计而改为是故日历终岁而犹把宦籍逾时而辄挥在近者摘新而赏实市逺者豫旧以酬欺非春秋也笔削圣而窃取非易也先后天而奉时时之为义大矣惟名与器随之嗟夫大钧写物皇极铸人物与无妄人生有真吾有身而易宠世丧遁而难贫是以羞其编户荣乎缙绅然而布种诡杂值候缤纶幸者乃为公侯之子卿相之孙前书厥考有阶有勲后列环卫如官如恩托江河而猥大依日月而常新不必学书学劒自然允武允文又若驸马都尉一体天人在既冨其何费获至贵而无勤次则纳赀而为郎亦以财而发身过此以往其勤可知矣清流之迹奋以文词则必没身乎藻缀燥吻于吟吚寒暑侵而靡觉骨肉怨而不辞至如羽林隶防仓门学医吏人读律中书临池流理乐天文测玑莫不穷年竭晷立骨销肌彼殆胡为乎尔诚亦有所用之又其甚者作奸犯科知无不为跂荣分僇迂平取竒皆欲争毫厘于此籍之上附咫尺于半部之余外有乗间觝戏能画能棊微言解颐説劒説诗日者狎客夜来秘师皆得游大人以成名指旁流而借赀下则缇骑恶子前鱼弄儿一则如防如豺一则如韦如脂无足比数何所觊睨然而物有所至事不可知买功爵于攫金之后乞告身于枕袖之时经营衣锦践躐綦丝在主爵而无靳咤剞劂以何遗第云为之则是敢曰文不在兹嗟夫天下亦大矣仕人亦伙矣有凤凰之官则必有虮虱之使有金玉之音则必有粪土之士巨海葺龙蚌以铺文太华緫松榛而扰翠散之人有十等合之天无二日天其平也不平人则不一也而一不平谓何有一有多有终身于帝所有絶望于廊阿有十年而不调有一月而屡加有微欹而辄振有一蹶而永蹉有弱冠而峥嵘有白首而婆娑有受万金而无讥有拾片羽而为瑕有拥旃于华美有投牒于荒厓有提鹾而拟方伯有守郡而无建牙有赡僮客而鸣豫有絶父母而劳歌有长孙曽而袭珪有鬻子女而还家有上寿而赐尊有自经于幽遐丽风者衎言笑而加翼絶津者罄号咷而靡槎得时者随俯仰而皆妙失志者任语嘿以无佳徒使墨守者视此书而失据捷鬬者指是刻以严夸智愚勇怯于斯乎尽锐贫冨侈啬于是乎交賖细则鑚如蚊蚋大则据若蛟鼍缓则穆如埙篪急则惨若铓邪亲属之荣悴以此人身之轩轾匪他何必耆旧传而特笔人物志以编摩第登名于仕版若陟巘以盈科有规有矩如琢如磨谅有朝其必市想无臣而不波乃有扬休山立籧戚骀驼姓名舛诡爵地参差鸾视虫其一粒豹觉鼹以随窠茍有懐而未瞑緫奔命于旁罗是故谒选则咳成雷雨议汰则委若泥沙地贵则聨之以云锦命贱则等之以风花至消详于品列益抚卷而増嗟名理俦而赝售功勤埓而盗夸等竒节而抑真并文林而采革然则兹籍也葢有朱紫异质淄渑同和者矣迨其甚也且有人焉巧若穷竒昧若浑敦名可以冠楚杌貌足以铸神奸物论之所必去兹籍之所独存方灾木而未已或阅季而弥尊亦有行若处子智若耆旧望足以压折非是才足以替献可否谓周行其必先视百尔而岂后比索名于右方复展转而乌有或置无人之境或寄冗从之薮冷之以所必灰障之唯恐不走彼拙效其常然岂削籍之所朽徒使顽弱之人览兹籍也耀其贵如得如惊黯其贱如失如玷惩死灰之不然慕积薪之所占身已没其焉如贵及生而可艳捐亢壮以和顔算幽忧而委念然则兹籍也能使人采色飞举道心沉乱可触手而偶观难淹神而久玩忽掩卷而惘然吾亦多言之为幻矣  

## 御定历代赋汇外集卷四  

言志  

览赋　　　　　　　　　　　梁元帝  

岁次旃防月建司空变凌隂之吕扇广莫之风萧子褰帷九水作牧三宫乃盱衡而言曰惟天为大惟尧则之惟地葢厚惟王国之粤我皇之握镜实乃神而乃圣陈六聨于八则九职于三令运璇枢而御宇执玉衡而齐政大矣广矣无得而称俯齱齵于轩羲谅斗筲于子姒包河图与洛书括龙官乎鳯纪超大德于百王髙鸿名于万祀惟天纵于副后逾啓诵而惟首既伦儒于肃成复断狱于长寿岂止丕庄屈膝将令班郑捧帚譬衢樽而待酌若悬钟之须扣前逾系象之外声髙洙泗之右伊俯己之颛愚谬聨萼于天衢筮东门而画野创南国而分墟诏伯宗以为傧诰内史而防书用分兹于茅社从侯服而俾予类金兽以封建非桐珪以锡处尔其  

湘水之东即我龟防魏甘露而分邑吴太平而定中镇麟山之崔嵬傍龙迹其穹窿金城髙而相属石燕起而依风岂连镳于分陜羡追踪于二公彼琅台之作守有彭泗之嘉名殊并海之分地异鱼石之所城经沈子之髙墉葢水运之堤封谢礼乐之干橹阅武骑之輣冲轼锦车而前骛驱鱼轩而继踪无复鸾歌凤舞唯对緑栁青松留吴宫之宿燕响平陵之夜钟飞余辔而西征戍太真之旧营鸣节鼔之金镯屯戎车于石城戮滔天之封豕斩横海之长鲸每辍书而叹息景树德之风声从王役于镜中浮文鹢而载鸿经谢亭而帐饮想彦伯之髙风度五城而骋望见三冀之无穷故以飞云苍隼白鳢青桐金吾舎利鸣鹤紫宫眺方岳乎云间望赤坂之朱殷想真长之送别懐思旷之还山此桧檝而方逺彼松舟而未闲倦旅泊于新丘同渭水之不流或千人而并唱乍万人之相钩毁桥由于瑗度凿空资于伸谋睇三茅之灵秘懐九转之仙记紫台石室之文青首银函之字独有披雾之心弥轸凌云之志扪殷碑之怆望挹延州之髙让井觱沸而防蟺势﨑岖而低昂见传巴之度曲开安歌之浩唱想观乐乎朝阳忆纡衣乎夕张回余舲之美风耸余棹乎云阳彼桑梓之必敬况枌榆之旧乡将游目于五湖乃浩览于姑苏临阊门之跨水耸重阙而开都睇太伯之卜祀爰避国于勾吴去西浒之乐政尊东夷之楷模时渡谷水之阳尚想嘉禾之方壮庆亭于吴后雄檇李于越王观泉亭之涌波崖巍巍而峨峨张素葢而萦洲屿驰白马而越江沲鼓洪涛于万里曽未动于纤罗及戾止乎东瓯登玉笥与铜牛山东武而遥集鴈南海而飞浮岩亭亭其似葢气岧岧其若楼登舜桥而延首瞰禹井而淹留御史之牀犹在督防之门不修虽滥同而借冦媿人瘼之何求皇览揆余之忠诚诏入谒于承明既摄州于淮海且作尹乎中京慕张生之摘伏挹边延之励精珥金貂而待问鸣玉佩而趋庭兼三河及三辅总九纬乎九经扬王庭之俊选闻褎然于前则时滥假于中台掌邦教之观国乍南宫而荐士且右乡而表德判辟雍之乐语辨金马之儒墨驱安车以骋望壮天居之丽极详夫皇王爰处本无定所尧都平阳舜在冀方王居亳成周卜洛故知黄旗紫葢域中为大天地之所合风雨之所防防美气之葱葱浮卿云之霭霭耸梁山而成阙萦长淮而似带昔者甘泉晖章平乐未央凌霄飞雨麒麟凤凰九华仁寿百福明光玉阶紫闱雕柱锦墙木兰为栋文杏为梁温台冬燠秋牕夏凉甲乙之帐庚辛之枋未有祗园之右齐之仁寿用拟舟航长为称首日殿月宫金池珠丛七重迢递千柱玲珑虹桥左跨鴈苑南通紫绀之堂临水青莲之台带风及夫皦光未旭更筹曙促犹然阳燧之火尚执骊龙之烛或带桃花之绶乍响山之玉爰八命而建旟诚非亲而勿居应鸣鞞于龙角覆缇幕于熊车开辕门于淮渚泛艅皇之容与吟紫骝之长歌奏云之叠鼓开右座而纳文设左广而投武既风起而云飞复摧班而拉虎泛楼船而郁纡忆霸楚之雄图悲骓马之不逝忘鹿逐之长驱岂乌江之天险资赤帝之神符于是途经灌垒水分当利彼吴王之连和延魏后之交质赵将军之建节辛侍中之奉使亮鼎足其何言限修江而为二泊九井而问津葢六服之都防方函谷之设险譬鲁阳之襟带观弃繻之裂帛见高车之辅轪顾濡须之故巘每当食而忘饭鬭二虎于江干争两龙于修坂既凯捷而来旋遂鸣铙而独返彼铜山之可伤何骄容之无方已筑长洲之苑复实海陵之仓遂称兵而内侮冝朝起而夕亡原西陵以肇基始冲梯于士治载为前茅之首实表勤王之师同薏苡之兴谤成贝锦之深疑良弓藏而髙鸟尽入不谦而出不辞游雷中而徜徉遇日吉而辰良祀公瑾以桂酒荐忠肃以椒浆实讨曹之英防葢谋桓之秘方衣披披而屡舞神欣欣而乐康吊刘安于下雉聊载懐于惇史或防杖而龙飞或叱石而羊起将鸡鸣于天上遂埋魂于蒿里匪仙道之云伪葢为仁其由已经钓台而髙迈过鄂渚而西浮变青门之三袭为黄尘之一丘城逶迤而中断阶陂陀而半留分沙羡而启镇即开蕃于夏州星尚连于翼轸舎兼分于斗牛丽沧浪之水清良信美乎濯缨嗟其钓而非钓复何虑而何营羌有愿而不获拂兰桡而上征冬已谢而春辞聊方舟而水嬉看白沙而似雪望却月而成睂临石渚其如镜玩弱栁其犹丝停赤壁而延伫聊怆望而方思吴水乡之舟檝魏陆产之臯貔本吴长而魏短况地利与天时结愤风而炎上燎原火于惊飔灰雾霏而击马箭参差而丽龟成班车之逸气碎当途于鹿糜分洞庭于吴上限东益于巴丘如淄渑之相别似泾渭之分流虽滔滔而直防终耿耿而横浮想兰香之荐枕懐娥皇之夜游若夫子瑜设险之记阎遨游泳之地既下车而践境早询求于方志晓泊鬻拳之津夕瞻荒谷之寺居栁下而布德坐棠隂而高视班六条于宰邑贤十部于从事每题舆于仲举岂虚名乎叔治借务隙于登临乃纷吾之本志时复设羽葢扬旌斾乗雕玉从贝带浮云起登髙唐泛枉渚望涔阳荆棘生于龙门之下狐穴于马牧之旁临章华而流盼见旧楚之凄凉试极目乎千里何春心之可伤其旧渚宫也夹江带阡布濩井田通逵交迸髙门接连人腰水心之劒家给火耕之田既追随而得性实燕处而超然若平台之中观阁相通雄梁渡水壮翼临空金堤之路铜鞮之宫阁写凌霄路布丽谯横走马而为观拟牵牛而作桥尔乃树之榛栗椅桐梓漆三色黄甘千户朱橘桃防井而成蹊萍浮江而泛实蝉鸣枝而候稻范飞冠而吐蜜复有水厎石发山筋地骨书带新抽屏风互发反魂长生灵寿女贞金盐玉防尧韭舜荣交让之目代谢之名忘忧长乐枇杷鼓筝竹则筼筜緑菉交战防皮泪沾虞后龙还葛陂便娟防露檀乐夹池聊右书而左琴且继踵于华隂彼门人之问道各家求而有心先铅擿于鱼鲁乃纷定于陶隂识三家之云谬知五门之可寻时仰禀于皇猷讨巴濮于禆鯈乃棱威于华墨出车槛之云修观月窟之入附覩日勒之来游既虎牙而成号又龙额而为侯仰皇德之洪深疑朱离于佅任见白题之蹋鼓看鸟孙之学琴献桂条之良賮奉桃枝之怪琛嗤聚米于马援哂画地于臧旻彼蠢尔之为鲠伊凭陵而未静异黄巾于黒山非緑林于青岭余喟然以指踪实济寛而持猛负步光之文劒惊汉阳之夕景麾灵琚之左转光玳簪而右篸白云生而阵合红尘起而军暗于是驱骕骦命蹶张回翠葢之金临绛宫之玉堂拟都护之戊已模荆尸之甲裳作齐军之减灶斆燕师之卧墙观田畯于虞泽命车右而前驱犹从戎于细栁若驱马于长榆矜猿鸣之抱木伤走之依株每愀然而作色方载驰而转轼阅放麑而兴悯对乱鳞而动恻矧髙宴于城隅驻五马而踟蹰乃有青琴碧玉绛树緑珠西河王豹东野緜驹兰釭夕然合璧斜天照流风之回雪映出水之初莲非吾心之所悦曽未始而流连滥叨荣于分陜逾一纪之星躔子既生而冠字嗟留滞以回邅罢临边之瑞节观楚黎之卧辙向秋野之苍茫对寒江之幽咽散归云之郁蓊吐长风之飉闻羌笛之哀怨听胡笳之凄切惨余袂兮泪成行攀余辕兮不忍别奉信圭而入朝驱驷马而乗轺既总司于戎旅亦兼饰于丰貂登贙踞而目极忽平原之已超带方逵之九轨接驰道之三条彼重门之击柝冯霞起以建标杂丹楼以藻井间青山于绮寮瞰落星之嵸巃覩防火之迢遥郁如蓬莱之临沧海憬如昆仑之出绛霄函夏之所觌江汉之所朝若夫天不爱道地不爱宝宾连紫达华平朱草麒麟五色飞双翼集我君圃之旁游我帝梧之侧于斯时也天子郊禘于圜丘髙玉简于东汉迈金版于西周奏苍璧而服大裘乐有云翘之舞牲非茧栗之牛设黄琮而礼地望方泽乎神州节防咸池之琯冕无繁露之旒观三农乎九谷荐黍稷之穜稑命甸师而清尘诏封人而出宿敬青坛而致虞动翠耜而祈谷时季春之上已临祓禊乎沼沚杏花发于露寒棘实浮于蒙汜爰长久之御节采日精于山趾天策夜而动星钩陈朝而按轨予是时也陪玉轪饰金羁驱騄駬跃翠罴乗倜傥控权竒宝劒昭晰防陆离乍俯马足时仰月支见灵乌之占巽观司南之候离习执鞭而珥笔虽日夕而忘疲粤重明堂地景己乎正阳乃八牕而四达开上圆而下方置隂鉴之明水设珪瓒而盈觞谇天官乎冢宰服端委而辨方防植物之蕰藻鄙将飨之牛羊借鸿私而置传复推毂而懐方泝蛟川于汇泽沿鹄塞于浔阳何蠡川之浩浩而匡袖之苍苍其匡袖也盘纡崷崪嶾嶙郁嵂峻极于天干霄秀出岑嵚﨑乌蔽亏防岈豁开背原面野喷飞流于天末鼓雷霆于岩下耸高馆于云中聨丛祠于星社雕甍绮阁吁可畏其欲落云雾杳冥萦万岭而俱青照曜山庄岧嶤石梁鴈门余帐隆安故牀镜临江而分影炉衔花而共香若乃羽族徘徊察风应雷鸳鸯感梦干鹊知来露华挟雌而啸侣衔环帯垄而含猜孔接影而防飏防交颈而毰毸尔其彭蠡际天用长百川沸渭渝溢潋淡连延大则浩汗滉漾细则浇灌潺湲遇祈飇之弗爽彼所报之无愆且抟揺以九万乍髙飇而三千其中则有瀺灂嘉鱼燕羽龙防戴星含石蒲身雉躯乍浮圆镜时泛明珠报荡子之长信送仙人之短书耻观鱼而为乐解舒鴈于高缴必冀孔愉之龟当如哙叅之鹤忾冲冠而发愤嗟吾人之施薄观进退于我生每笃靖而居贞羞为金谷之冨不矫石闾之清每鞠躬而遵节借王道之既平贵静者人所便予得之于自然非三百之不足惜五十于丰年笑污斜之行潦喜甘雨于石田飞新梅于倡粉拂轻絮于房緜月芝抽而晓落灯花开而夜然菊从风而金散荷带水而珠圆己寤歌于折栁复行吟而采莲课七分与六日推两地与参天夕章程而钩股亦剡注而参连幼坟籍以自娱迄方今而不渝云气芝英之简悬针倒薤之书缄乎蒸栗之帙饰乎酸枣之珠拟河献之留真希淳于之席珍临秋水之至乐登春台而自欣凿户牖而长望混木鴈而兼陈嗟今来而古往聊絶笔于获麟  

哀时命赋　　　　　　　　　【`汉`】严　忌  

哀时命之不及古人兮夫何予生之不遇时往者不可攀援兮来者不可与期志憾恨而不逞兮抒忠情而属诗夜炯炯而不寐兮懐隠忧而历兹心郁郁而无告兮众孰可与深谋欿愁悴而委惰兮老冉冉而逮之居处愁以隠约兮志忱抑而不扬道壅塞而不通兮江河广而无梁愿至昆仑之县圃兮采钟山之玉英擥瑶木之椫枝兮望阆风之板桐弱水汨其为难兮路中断而不通势不能淩波以径度兮又无羽翼而髙翔然隠悯而不达兮独徙倚而彷徉怅戃罔以永思兮心纡轸而増伤倚踌躇以淹留兮日饥馑而絶粮羌抱景而独倚兮超永思乎故乡廓落寂而无友兮谁可与玩此遗芳白日晼晼其将入兮哀余寿之弗将车既敝而马罢兮蹇邅回而不能行身既不容于浊世兮不知进退之宜当冠崔嵬而切云兮劒淋漓而纵横衣摄叶以储与兮左袪挂于扶桑右衽拂于不周兮六合不足以肆行上同凿枘于伏羲兮下合矩矱于虞唐愿尊节而式髙兮志犹卑夫禹汤虽知困其不改操兮终不以邪枉害方世并举而好朋兮壹斗斛而相量众比周以肩迫兮贤者逺而隠藏为凤凰作鹑笼兮虽翕翅其不容灵皇其不寤知兮焉陈词而效忠俗嫉妒而蔽贤兮孰知予之从容愿舒志而抽冯兮庸讵知其吉凶璋珪杂于甑窐兮陇亷与孟陬同宫举世以为恒俗兮固将愁苦而终穷幽独转而不寐兮惟烦懑而盈胷魂眇眇而驰骋兮心烦冤之志欿憾而不憺兮路幽昧而甚难块独守此曲隅兮然欿切而永叹愁修夜而宛转兮气涫鸿其若波握剞劂而不用兮操规榘而无所施骋骐骥于中庭兮焉能极夫逺道置猿狖于櫺槛兮夫何以责其捷巧驷跛鼈而上山兮吾固知其不能升释管晏而任臧获兮何权衡之能称箟簬杂于黀蒸兮机篷矢以射革负担荷以丈尺兮欲伸要而不可得外迫胁于机臂兮上革聨于矰弋肩轻侧而不容兮固陿腹而不得息务光自投于深渊兮不复世之尘垢孰魁摧之可久兮愿退身而穷处凿山楹而为室兮下披衣于水渚雾露蒙蒙其晨降兮云依微而承宇虹霓纷其朝霞兮夕淫淫而淋雨怊茫茫而无归兮帐逺望此旷野下垂钓于谿谷兮上要求于仙者与赤松而结友兮比王乔而为偶使枭羊先导兮白虎为之前后浮云雾而入冥兮骑白鹿而容与魂怔怔以寄独兮汨徂往而不归处卓卓而日逺兮志浩荡而伤懐鸾凤翔于苍云兮故矰缴而不能加蛟龙潜于旋渊兮身不挂于网罗如贪弭而近死兮不如下游乎清波宁幽隠以逺祸兮孰侵辱之可为子胥死而成义兮屈原沉于汨罗虽体解其不变兮岂忠信之可化志怦怦而内迫兮履绳墨而不颇执权衡而无私兮称轻重而不差慨尘垢之枉攘兮除秽累而反真形体白而质素兮中皎洁而淑清时厌饫而不用兮且隠伏而逺身聊窜端而匿迹兮叹寂寞而无声独便悁而烦毒兮焉发愤而纾情时暧暧其将罢兮遂闷叹而无名伯夷死于首阳兮卒夭隠而不荣太公不遇文王兮身至死而不得逞怀瑶象而佩琼兮愿陈列而无正生天坠之若过兮忽烂漫而不成邪气袭余之形体兮疾憯怛而萌生愿一见阳春之白日兮恐不终乎永年  

哀千里赋　　　　　　　　　【`梁`】江　淹  

萧萧江隂兮荆山之岑北绕琅琊碣石南驰九疑桂林山则异岭竒峰横屿带江杂树亿尺红霞万重水则逺天相逼浮云共色沄沄无厎溶溶不测其中险如孟门豁若长河参差巨石纵横龟鼍若乃夏后未凿秦皇未辟崭岩生岸迤逦成迹驰湍走浪漂沙击石伊孟冬之初立出首夏以归来自出国而辞友永怀慕而抱哀魂终朝以三夺心一夜而九摧徒望悲其何及铭此恨于黄埃于是鸿鴈既鸣秋光亦穷水黯黯兮莲叶动山苍苍兮树色红思云车兮沅北望蜺裳兮澧东惜重华之已没念芳草之坐空既而悄怆成忧悯黙自怜信规行之未旷知矩步之已难虽河北之爽垲犹橘柚之不迁及年岁之未晏愿匡坐于霸山  

哀江南赋【`有序　　　　　　　周`】庾　信  

粤以戊辰之年建亥之月大盗移国金陵瓦解余乃窜身荒谷公私涂炭华阳奔命有去无归中与道销穷于甲戌三日哭于都亭三年囚于别馆天道周星物极不反傅爕之但悲身世无处求生袁安之每念王室自然流涕昔桓君山之志事杜元凯之平生并有著书咸能自序潘岳之文彩始述家风陆机之词赋先陈世德信年始二毛即逄丧乱藐是流离至于暮齿燕歌逺别悲不自胜楚老相逢泣将何及畏南山之雨忽践秦庭让东海之滨遂餐周粟下亭漂泊髙桥羇旅楚歌非取乐之方鲁酒无忘忧之用追为此赋聊以记言不无危苦之词唯以悲哀为主日暮涂逺人间何世将军一去大树飘零壮士不还寒风萧瑟荆璧睨柱受连城而见欺载书横阶捧珠盘而不定钟仪君子入就南冠之囚季孙行人留守西河之馆申包胥之顿地碎之以首蔡威公之泪尽加之以血钓台移栁非玉关之可望华亭鹤唳非河桥之可闻孙策以天下为三分众才一旅项籍用江东之子弟人唯八千遂乃分裂山河宰割天下岂有百万义师一朝卷甲芟夷斩伐如草木焉江淮无涯岸之阻亭壁无藩篱之固头防箕敛者合从缔交鉏耰棘矜者因利乗便将非江表王气终于三百年乎是知并吞六合不免轵道之灾混一车书无救平阳之祸呜呼山岳崩颓既履危亡之运春秋迭代必有去故之悲天意人事可以凄怆伤心者矣况复舟檝路穷星汉非乗槎可上风飇道阻蓬莱无可到之期穷者欲达其言劳者须歌其事陆士衡闻而抚掌是所甘心张平子见而陋之固其宜矣  

我之掌庾承周以世功而为族经邦佐汉用论道而当官禀嵩华之玉石润河洛之波澜居负洛而重世邑临河而晏安逮永嘉之艰虞始中原之乏主民枕倚于墙壁路交横于豺虎值五马之南奔逢三星之东聚彼凌江而建国始播迁于吾祖分南阳而赐田裂东岳而胙土诛茅宋玉之宅穿径临江之府水木交运山川崩竭家有直道人多全节训子见于纯深事君彰于义烈新野有生祠之庙河南有胡书之碣况乃少微真人天山逸民阶庭空谷门巷蒲轮移谈讲树就简书筠降生世德载诞贞臣文词髙于甲观模楷盛于漳滨嗟有道而无凤叹非时而有麟既奸回之奰逆终不悦于仁人王子滨洛之岁兰成射策之年始含香于建礼仍矫翼于崇贤游洊雷之讲肆齿明离之冑筵既倾蠡而酌海遂测管以窥天方塘水白钓渚池圆侍戎韬于武帐听雅曲于文弦乃解悬而通籍遂崇文而防武居笠毂而掌兵出兰池而典午论兵于江汉之君拭玉于西河之主于时朝野欢娱池台钟鼓里为冠葢门成邹鲁连茂苑于海陵跨横塘于江浦东门则鞭石成桥南极则铸铜为柱橘则园植万株竹则家封千户西賮浮玉南琛没羽吴歈越吟荆艳楚舞草木之遇阳春鱼龙之逢风雨五十年中江表无事王歙为和亲之侯班超为定逺之使马武无预于甲兵冯唐不论于将帅岂知山岳闇然江湖潜沸渔阳有闾左戍卒离石有将兵都尉天子方删诗书定礼乐设重云之讲开士林之学谈劫烬之灰飞辨常星之夜落地平鱼齿城危兽角卧刁斗于荣阳绊龙媒于平乐宰衡以干弋为儿戏缙绅以清谈为庙略乗渍水以胶船驭奔驹以朽索小人则将及水火君子则方成猿鹤弊箄不能救盐池之咸阿胶不能止黄河之浊既而鲂鱼赪尾四郊多垒殿狎江鸥宫鸣野雉湛卢去国艅艎失水见被发于伊川知百年而为戎矣彼奸逆之炽盛久游魂而放命大则有鲸有鲵小则为枭为獍负其牛羊之力凶其水草之性非玉烛之能调岂璿玑之可正值天下之无为尚有欲于羁縻饮其琉璃之酒赏其虎豹之皮见胡柯于大夏识鸟卵于条枝豺牙密厉虺毒潜吹轻九鼎而欲问闻三川而遂窥始则王子召戎奸臣介冑既官政而离逿遂师言而泄漏望廷尉之逋囚反淮南之穷冦出狄泉之苍鸟起横江之困兽地则石鼓鸣山天则金精动宿北阙龙吟东陵麟鬬尔乃桀黠构扇凭陵畿甸拥狼望于黄图填卢山于赤县青袍如草白马如练天子履端废朝单于长围髙宴两观当防千门受箭白虹贯日苍鹰击殿竟遭夏台之祸终视尧城之变官守无奔问之人干戚非平戎之战陶侃空争米船顾荣虚揺羽扇将军死绥路絶重围烽随星落书逐鸢飞遂乃韩分赵裂鼓卧旗折失羣班马迷轮乱辙猛士婴城谋臣卷舌昆阳之战象走林常山之阵蛇奔穴五郡则兄弟相悲三州则父子离别防军慷慨忠能死节三世为将终于此灭济阳忠壮身参末将兄弟三人义声俱唱主辱臣死名存身丧敌人归元三军凄怆尚书多算守备是长云梯可拒地道能防有齐将之闭壁无燕师之卧墙大事去矣人之云亡申子奋发勇气咆勃实总元戎身先士卒冑落鱼门兵填马窟屡犯通中频遭刮骨功业夭枉身名埋没或以隼翼鷃披虎威狐假沾渍锋镝脂膏原野兵弱敌强城孤气寡闻鹤唳而心惊听胡笳而泪下据神亭而亡防临横江而弃马崩于钜鹿之沙碎于长平之瓦于是桂林颠覆长洲麋鹿溃溃沸腾茫茫墋黩天地离阻人神惨酷晋郑靡依鲁卫不睦竞动天关争回地轴探雀鷇而未饱待熊蹯而讵熟乃有车侧郭门筋悬庙屋鬼同曹社之谋人有秦庭之哭尔乃假刻玺于关塞称使者之酬对逢鄂坂之讥嫌值耏门之征税乗白马而不前策青骡而转碍吹落叶之扁舟飘长风于上游彼锯牙而钩爪又巡江而习流排青龙之战舰鬬飞燕之船楼张辽临于赤壁王濬下于巴丘乍风惊而射火或箭重而回舟未辨声于黄葢己先沉于杜侯落帆黄鹤之浦藏船鹦鹉之洲路已分于湘汉星犹看于斗牛若乃隂陵失路钓台斜趣望赤壁而沾衣檥乌江而不渡雷池栅浦鹊陵焚戌旅舎无烟巢禽无树谓荆衡之杞梓庶江汉之可恃淮海维扬三千余里过漂渚而寄食托芦中而渡水居于七泽滨于十死嗟天保之未定见殷忧之方始本不达于危行又无情于禄仕谬掌卫于中军滥尸丞于御史信生世等于龙门辞亲同于河洛奉立身之遗训受承书之顾托昔三世而无慙今七叶而方落泣风雨于梁山惟枯鱼之衔索入攲斜之小径掩蓬藋之荒扉就汀洲之杜若待芦苇之单衣于时西楚霸王劒及繁阳鏖兵金匮校战玉堂苍鹰赤雀铁舳牙樯沉白马而誓众负黄龙而渡江海潮迎舰江萍送王戎车屯于石城戈船掩于淮泗诸侯则郑伯前驱盟主则荀防暮至剖巢熏穴奔魑走魅埋长狄于驹门斩蚩尤于中冀然腹为灯饮头为器直虹贯垒长星属地昔之虎踞龙蟠加以黄旗紫气莫不随狐而窟穴与风尘而殄悴西瞻博望北临圃月榭风台池平树古倚弓于玉女牕扉系马于凤凰楼柱仁寿之镜徒悬茂陵之书空聚若夫立德立言谟明寅亮声超于系表道高于河上更不遇于浮丘遂无言于师旷以爱子而托人知西陵而谁望非无北阙之兵犹有云台之仗司徒之表里经纶狐偃之惟王实勤横雕戈而对霸主执金鼓而问贼臣平吴之功壮于杜元凯王室是赖深于温太真始则地名全节终则山称枉人南阳校书去之已逺上蔡逐猎知之何晩镇北之负誉矜前风飇凛然水神遭箭山灵见鞭是以蛰熊伤马浮蛟没船才子并命俱非百年中宗之夷凶靖乱大雪冤耻去伐邸而承基迁唐郊而纂祀反旧章于司隶归余风于正始沉猜则方逞其欲藏疾则自矜于已天下之事没焉诸侯之心揺矣既而齐交北絶秦患西起况背关而懐楚异端委而开吴驱緑林之散卒拒骊山之叛徒营军梁溠搜乗巴渝问诸淫昏之鬼求诸厌劾之符荆门遭廪延之戮夏口滥逵泉之诛蔑因亲以致爱忍和乐于弯弧既无谋于肉食非所望于论都未深思于五难先自擅于三端登阳城而避险卧砥柱而求安既言多于忌刻实志勇而形残但坐观于时变本无情于急难地惟黒子城犹弹丸其怨则黩其盟则寒岂冤禽之能塞海非愚叟之可移山况以沴气朝浮妖精夜殒赤乌则三朝夹日苍云则七重围轸亡吴之岁既穷入郢之年斯尽周含郑怒楚结秦冤有南风之不竞值西邻之责言俄而梯冲乱舞冀马云屯俴秦车于畅毂沓汉鼓于雷门下陈仓而连弩渡临晋而横船虽复楚有七泽人称三户箭不丽于六麋雷无惊于九虎辞洞庭兮落木去涔阳兮极浦炽火兮焚旗贞风兮害蛊乃使玉轴扬灰龙文折柱下江余城长林故营徒思拑马之秣未见烧牛之兵章曼枝以毂走宫之竒以族行河无冰而马渡关未晓而鸡鸣忠臣解骨君子呑声章华望祭之所云梦伪游之地荒谷缢于莫敖冶父囚于羣帅硎谷折拉鹰鹯批防冤霜夏零愤泉秋沸城崩杞妇之哭竹染湘妃之泪水毒秦泾山髙赵陉十里五里长亭短亭饥随蛰燕暗逐流萤秦中水黒关上泥青于时瓦解冰泮风飞电散浑然千里淄渑一乱雪暗如沙冰横似岸逢赴洛之陆机见离家之王粲莫不闻陇水而掩泣向关山而长叹况复君在交河妾在清波石望夫而逾逺山望子而愈多才人之忆代郡公子之去清河栩杨亭有离别之赋临江王有愁思之歌别有飘飖武威羇旅金微班超生而望返温序死而思归李陵之双鳬永去苏武之一鴈空飞若江陵之中否乃金陵之祸始虽借人之外力实萧墙之内起拨乱之主忽焉中兴之宗不祀伯兮叔兮同见戮于犹子荆山鹊飞而玉碎随岸蛇生而珠死鬼火乱于平林殇魂游于新市梁故丰徙楚实秦亡不有所废其何以昌有妫之后将育于姜输我神器居为让王天地之大徳曰生圣人之大宝曰位用无赖之子弟举江东而全弃惜天下之一家遭东南之反气以鹑首而赐秦天何为而此醉且夫天道回旋生民预焉余烈祖于西晋始流播于东川洎余身而七叶又遭时而北迁提挈老幼关河累年死生契濶不可问天况复零落将尽灵光岿然日穷于纪岁将复始逼迫危虑端忧暮齿践长乐之神皋望宣平之贵里渭水贯于天门骊山回于地市幕府大将军之爱客丞相平津侯之待士见钟鼎于金张闻弦歌于许史岂知灞陵夜猎犹是故时将军咸阳布衣非独思归王子  

愍时赋【`有序`】　　　　　　　　　梁宣帝  

于谨平梁之后阖城长幼被虏入关又失襄阳故地乃曰恨不用尹德毅言以致于是又见邑居残毁干戈日寻耻威略不振常懐愤懑乃着愍时赋以见其意其辞曰  

嗟余命之殊薄实赋运之逢屯既殷忧而弥岁亦坎而相邻昼营营而至晩夜耿耿而通晨望否极而反防何杳杳而无津悲晋玺之迁赵痛汉鼎之移新无田范之明略媿夷齐之得仁遂胡顔而茍免谓小屈而或伸岂妖沴之无己何国步之长沦恨少生而怯弱本无志于爪牙谢两章之雄勇恧二策之英华岂三石于鄠杜异五马于琅琊直受性而好善类蓬生之在麻冀无咎而霑庆庶保静而蠲邪何昊穹之不惠值上帝之纡奢神州鞠为茂草赤县绕于长蛇徒仰天而太息空抚襟而咨嗟伊古人之有懐尚或感于知己况华萼聨于霄极宠渥流于无己或小善而必裦时片言而见美昔待罪于禹州历三考而见纪获免戾于明时遂超隆于宗子始解印于稽山即驱传于襄水彼南阳之旧国实天汉之嘉祉既川岳之形势复龙跃之基址此首赏之谬及谓维城之足恃值诸侯之携贰遂留滞于楚川等勾践之絶望同重耳之终焉望南枝而洒泣或东顾而潺湲归欤之情何极首丘之思邈然忽值魏师入讨于彼南荆既兵车之赫赫俄一鼓而凌城同寤生之舎许等小白之全邢伊社稷之不泯实有感于生灵伊吾人之固陋本漂泊于流萍忽沉滞于兹土复岁月而无成昔千乗之畿甸今七里而盘萦寡田邑而可赋阙丘井而求兵无河内之赀峙同荥阳之未平夜骚骚而击柝昼孑孑而扬旌烽连云而回照马伏枥而悲鸣既有懐于斯日亦焉得而云宁彼云梦之旧都乃标竒于昔者验往记以瞻今何名髙而事寡寂寥井邑荒凉原野徒揄扬于宋玉空咨嗟于司马南方卑而叹屈长沙湿而悲贾余国家之俟匡庶兴周而祀夏忽萦忧于此屈岂年华之天假加以狗盗防窃蜂虿狐狸羣圉隶而为冦聚臧获而成师窥临津渚跋扈江湄屡征肇于殷岁频战起于斩时有扈兴于夏典采芑善于周诗方叔振于蛮貊伯禽捷于淮夷在逋秽其能几防斯馘而搴旗彼积恶之必稔岂天灵之可欺交川路之云壅理惆怅而未怡  

抱关赋【`有序　　　　　　　　宋`】王　回  

嘉祐五年回始仕为卫真主簿日负吏责悯已之不如古人也作抱关赋  

抱关之无责兮聊可充吾食兮匪可食兮吾何易兮抱关之无愧兮聊可由吾仕兮匪可仕兮吾何累兮抱关之无闷兮聊可托吾遯兮匪可遯兮吾何慁兮  

经丘赋【`有序　　　　　　　　明`】石　珤  

顷在田畮始亲稼穑徜徉丘壑亦足驩虞乃知七者之作意非止于逃尘三农之流事亦兼夫适志乐则生矣而岂徒哉昔人有言佩玉而心若槁木立朝而意在东山窃尝病其失出处之几为依违之计既非懐荩以事君亦岂乐道而忘势以今观之他人有心其则不逺容有若此者也因感渊明﨑岖经丘之语乃作兹赋以寄兴焉  

经髙丘以骋望兮独延伫而徘徊遵卧龙之长冈兮陟呼鹰之故台览宜安之废墟兮拾兠鍪之绣苔懐珠履之缤纷兮怅颇牧之不来方全赵之有国兮固用贤而得士掎东壤之雄狐兮扼方城之封豕虽韩魏之近交兮亦勤平而屡盟彼暴秦之虎噬兮又何怪乎纵横屈渑池之一击兮再夺气于连城终将相之立朝兮不逾漳而用兵伊振世之豪杰兮徒名存而骨朽冝达人之大观兮遽托情于杯酒籍既猖而兴恸兮康又疎而被戮相五栁之髙风兮若停鸾而峙鹄予既惜今人之分隂兮又慕往哲之遗躅爰﨑岖而展游兮抱山头之黄犊草茸茸而植杖兮波泛泛而浮舟乐故渊之驰鲂兮矫出谷之鸣鸥念逺游之既归兮存墨貂之敝裘抚伯牙之孤弦兮感庄叟之牺牛露泥泥以沾衣兮佩凌风之缥缈逢沮溺之偶耕兮遇丈人之荷蓧洌清泉之可濯兮莹石鼔之宜考望唐虞之大廷兮效冈陵之善祷吾闻志士之未遇兮恒泮涣以徜徉茍吾道之固贞兮楚非存而凡非亡抱隆中之双膝兮销南郡之隠忧驰九折之畏阪兮凛飞云之在辀怅苍生之含望兮蹇东山之漫游忽青霄之乗路兮展黄扉之大谋则夫成四海之式瞻兮固丘壑之所养或庙堂之润色兮或江湖之梦想进机衡而霖雨兮退鞅掌而栖迟惟坎止而流行兮彼苍苍其命之乃知参天薄日之老栢兮固何以异于秋菊之垂垂  

遂虚赋【`有序　　　　　　　　明`】卢　柟  

姜次渠邺之良郡贰为要路所忌征入部士民伤之因有所赋辞曰  

丙辰暮春壮游邺都超反隩履平芜羊肠走险鹿角通衢荡隂开其南邯郸掎其北左引衡漳之浦右据太行之塞诚京邑之藩屏霸王之区域于是鸿风昌庆云蔚大人起神龙防决阊阖兮叙长云弥四海兮历河濆翶韩陵兮俯洹野戢亶甲兮绍前勲若乃承流三辅翊戴王室目牛无全害马迸迹春秋郊行生物蕃息士女讴歌鸟兽翔舞式乎四国尔其优游暇豫退食在公瓦雀行案山鸟下防青苔绕户緑树垂荣窥明月兮虚堂仰浮云兮太空佐卧治于淮阳资芳猷乎广平诚希世之哲匠乃迈古之化工尔乃梁父郁兴二涂并起静无宁波动即覆轨苍蝇鸣白黒溷市虎张真伪巾征车之阗阗兮去东阳之旧疆历鸬鷀之荒陂兮趠烂石之峗冈虎涧罢啸龙山蔑光瑶草就歇玉畹横伤风凄其而启涂云蓊郁而飘扬猿緑狖睢洟靸踏排林蹶石羣呼狂骧于是宾北门张祖宴诸侯来方岳饯征马鸣云旗乱笳鼓竞起金石交作丝簧迭奏絪緼憭悷圉轧护濩发言为酸振衣为喟左右泪落莫敢仰视豺狼噑兮路垂鸱枭鸣兮林间欲往从兮不可将独处兮懐愆尔乃君门万里一视无际天阍攫人阗恶赑屃虎豹环绕钩蛇傍卫自非飞仙捷径而分入又孰能排紫宫而谒上帝于是燕国大夫退而叹曰仆本澹人游心太空泾渭浑噩出入蒙鸿等天地兮山川犹毛发兮在躬我无物而不得物无我而弗通总唐许于瞬息齐菌桂于一终乃今神游于太遂吾虚于无穷为之乱曰若有人兮乗紫烟入大化兮超蹄筌佩冠劒兮上下昭日月兮回沿何蚊睫之少虞又奚足为吾芥焉  

## 御定历代赋汇外集卷五  

言志  

悼骚赋　　　　　　　　　　【`陈`】梁叔敬  

彼仲尼之佐鲁兮先严断而后衍虽离谗以呜邑兮卒暴诛于两观殷伊尹之协德兮暨太甲而俱宁岂齐量其几微兮徒信已以荣名虽吞刀以奉命兮抉目眦于门闾吴荒盟其已殖兮可信顔于王庐图往镜来兮关北在篇名既泯没兮后辟亦然屈平濯德兮洁显芬香勾践辠种兮越嗣不长重耳忽推兮六卿卒强赵殒鸣犊兮秦人入疆乐毅奔赵兮燕亦是丧武安赐命兮昭以不王防宗不幸兮长平颠荒范父乞身兮楚项不昌何尔生不先后兮惟洪勲以遐迈服茘裳如朱绂兮骋变路于奔濑历苍梧之崇丘兮宗虞氏之俊乂临众渎之神林兮东勅职于蓬碣祖圣道而垂典兮褒忠孝以为珍既匡救而不得兮必殒命而后仁惟贾傅其达  

指兮何扬生之欺真彼皇麟之髙举兮熙太清之悠悠临岷川以怆恨兮指丹海以为期  

拟骚赋【`有序　　　　　　　　宋`】李　网  

昔屈原放逐作离骚经正洁耿介情见乎辞然而托物喻意未免有谲怪怨怼之言故识者谓体慢于三代而风雅于战国乃雅颂之博徒而词赋之英杰不其然欤予既以愚触罪久寓谪所因效其体摅思属文以达区区之志取其正洁耿介之义去其谲怪怨怼之言庶几不诡于圣人目之曰拟骚其辞曰  

帝混元之苗裔兮历汉唐而扬英散枝叶于天壤兮遭五季而遯族于瓯闽皇祖隠德而弗耀兮逮吾亲而振名岁昭阳之渊献兮闰夏甲申吾以降幼倥侗而颛蒙兮非岐嶷之夙成长游学于四方兮爰观光于国宾服诗礼之严训兮传忠孝之家声揽百氏之所长兮味六经之纯精常恐不德以怨及朋友兮慕节义于古人岂冨贵之足志兮冀斯文之可鸣带长铗而峩冠兮锵佩玉而琚琼纫兰荪之香洁兮服蕙茝之芳馨纷吾既袭此众美兮胡敢自谓之修能误姓名之上达兮珥史笔于彤庭侍穆穆之清光兮闻玉音之丁宁入则陪国论于青琐兮出则扈属车之清尘惟丘山之恩厚兮何涓埃之报轻悼奸邪之乱政兮汨正理而不明窃懐愤而郁结兮每欲叩龙墀而力争惟本朝之寛大兮非有鼎镬斧钺之刑何羣公之噤嘿兮咸卷舌而吞声因积水之告灾兮爰奏疏而上陈庶一言之悟主兮回天照之明明朝抗章而夕贬兮白日不谅予之精诚徒孤忠之耿耿兮任萍便之飘零絶江淮而历淅兮割深爱于亲庭陟闽山之险阻兮予只影之伶俜泛吾舟兮建溪弭吾节兮劒浦防计当兮委吏偷燕闲兮筦库艺兰蕙兮九畹植松竹兮百亩餐秋菊兮落英饮木兰兮坠露朝吾游兮翰墨之林夕吾戏兮图书之府道既不可以行于今兮质圣贤于往古嘉溪山之秀絶兮聊逍遥以容与眺翠岭兮泛清流桂为楫兮兰为舟有觞咏兮自适乐天命兮何忧悼屈原之沉汨兮悲贾谊之不修笑退之之戚嗟兮悯德裕之穷愁惟君子之出处兮贵体道以周流自任以天下之重兮何一己之为谋用则行而舎则藏兮又何必杀身而怨尤惟葢棺兮事始定聊康强兮保天性岁寒不失其青青兮惟松栢之独正信吾道以优游兮始居易以俟命乱曰已矣乎莫我知也浮云蔽日兮虹蜺昼明霜露降此芳草兮百鸟寂而无声恐美人之迟暮兮岁遒尽而峥嵘侧身西望而叹息兮心郁结而不平心郁结兮何为道既不可以散兮敛而归之惟静惟正兮其殆庶几吾方将与造物者为游兮又安能蹠咸彭之所遗  

反反骚赋【`有序　　　　　　　明`】徐祯卿  

昔扬雄作反骚论者多过之予闵原之含忠陨郁且复获谤遂援笔慷慨赋反反骚辞曰  

稽卬氏之攸肇兮累楚均之遐瓞侯帝顼之流兮承灵泽之汪澈夙陈力于皇轨兮歆仁朗之所庐仄仰吾均之洁修兮羌引躯以伏义播昌烈之赫煜兮集众芳之霏霏愤遭世之眊浊兮杂纷扬于江之汜在炎汉之微季兮孰临岷而悼均投束藻之欲丽兮何理拙而诽深冤志而抑道兮冀披诵而有明惟帝监之孔严兮敢党族而诬贞初均幼志于粹清兮乃中情之独与謇厉节以植身兮熹浩荡之修誉进亹亹于中行兮恐日月之凋迈准前修以共蹈兮遑先时而逆败约性行以赴榘兮经五常以缀佩灵修谓其允淑兮目成欢而叶妃夫均既沐灵修之昵泽兮又信言之哙哙苟中路而迁好兮宁余心之有介泛光华之的皪兮众睊睊而妒之何有惧谗与招慝兮排蛾睂而错之飏蕙服之芬郁兮遭纷媢而幽毁宁遭幽以迸斥兮敢诡污而合秽凤凰翔林而挂网兮龙行陆而困蚁为鳯凰神龙岂无知兮亦处身之多虞所贵贤者之韫玉兮不迷邦而遐举哀宗社之不长兮比千皇皇而不忍去世蔑复以相明兮心耿耿以无从涉湘波以南遡兮昭均心之确忠俗丛萧而鄣兰兮实重华之所丑効精白以殒躯兮自先圣之所厚奉灵氛之筮兮申以巫咸之嘉告览九州以求匹兮宁闺容之有淑测神占其未然兮岂均曽好此诡疑论从人以辱义兮不如赴身于淤泥餐秀芬以介齿兮竟河清之难俟违苟生以保誉兮夫何悔于九死泛浮云之翳翳兮晦沉茫其曷排阳陵微而渝度兮晨北风又雨霾精徘徊而不去兮慿拙诚其未爽人情重于涓故兮焉冀白日之回光懐薜蓠与杜蘅兮时不与其有芳杂绲拉以飏波兮馥烈烈其弥章精气通于至清兮神髣髴以凭虚驾玉虬与云骖兮访太素之旧庐闻至道其可承兮钦均诚之匪懈舎佚游以自湛兮夫何以诛其好怪昔贞士之蒙佞兮愤伏毙而靡悔务光沉于渊濑兮将恶浮埃之霏防忠贤忉切以苦身兮葢有隠于隳祚题三仁之所裁兮见叹誉于孔父独耿耿而觏侮兮曽吾均之所尤日卬愬之惟诐兮骈执正于阳侯  

自悼赋　　　　　　　　　　【`汉`】班婕妤  

承祖考之遗德兮何性命之淑灵登薄躯于宫阙兮充下陈于后庭蒙圣皇之渥惠兮当日月之盛明扬光烈之翕赫兮奉殊宠于増城既过幸于非位兮窃庶几乎嘉时每寤寐而絫息兮申佩离以自思陈女图以镜鉴兮顾女史而问诗悲晨妇之作戒兮哀裦阎之为邮美皇英之女虞兮荣任姒之母周虽愚陋之靡及兮敢舎心而忘兹历年岁而悼惧兮闵蕃华之不滋痛阳禄与柘馆兮仍襁褓而离灾岂妾人之殃咎兮将天命之不可求白日忽已移光兮遂晻莫而昧幽犹被覆载之厚德兮不废捐于罪邮奉供养于东宫兮托长信之末流共洒埽于帷幄兮永终死以为期愿归骨于山足兮依松栢之余休重曰潜宫兮幽以清应门闭兮禁闼扃华殿尘兮玉阶菭中庭萋兮緑草生广室隂兮帏幄暗房栊虚兮风泠泠感帷裳兮发红罗纷綷縩兮纨素声神眇眇兮密靓处君不御兮谁为荣俯视兮丹墀思君兮履綦仰视兮云屋双涕兮横流顾左右兮和顔酌羽觞兮销忧惟人生兮一世忽一过兮若浮已独享兮髙明处生民兮极休勉虞精兮极乐与福禄兮无期緑衣兮白华自古兮有之  

自释赋　　　　　　　　　　【`宋`】薛士隆  

太岁贞于执徐兮涂月季惟方癸农事毕余揆其成兮秕亢阳与襄水飞符命之坌纷兮郡府号余曰有敕缗泉货惟四千兮五千秔其以籴越土性而谓余求兮郡命违其曷可蚤夜民之饲糠籺兮又掇攘之有叵方千里而为畿甸兮茅莩居其百九人景希兮欲多求之孰有荪榷右而左陂兮复前隄而后堰万斛舟兮望悠扬而罔见苞苴昌兮根微蠧兮弗充君门狗之吠狺狺兮圆月噎于云雾足余进而趦趄兮矢嗫嚅之靡入思昌傥而归印绶兮啜哀伤而尔泣谓何求之喧泯浑兮知此忧云实鲜余中切而深虑兮羌谓之回逺亶忧民于以为国兮胡国忧为毋害敢称民而自佚兮以求其安泰侥天命之毕罢休兮余心之有得聊迟留兮敶词而自释  

解祟赋【`有序　　　　　　　　唐`】栁宗元  

栁子既谪犹惧不胜其口筮以遇干之八具赞曰赤舌烧城吐水于缾其测曰君子解祟也喜而为之赋胡赫炎熏熇之烈火兮而生夫人之齿牙上殚飞而莫遁旁穷走而逾加九泉焦枯而四海渗涸兮纷挥霍而要遮风雷唬唬以为槖籥兮回禄煽怒而喊呀炖堪舆为甗兮爇云汉而成霞邓林大椿不足以充于燎兮倒扶桑落棠胶轕而相又膏揺唇而増炽兮焰掉舌而弥葩沃无缾兮扑无篲金流玉铄兮曽不自比于尘沙独凄已而燠物愈腾沸而骹防吾惧夫灼烂灰灭之为祸往搜乎太之奥讼众正诉羣邪曰去尔中躁与外挠姑务清为室而静为家茍能是则始也汝迩今也汝遐凉汝者进烈汝者賖譬之犹豁天渊而覆原燎夫何长喙之纷拏今汝不知清已之虑而恶人之哗不知静之为胜而动焉是嘉徒遑遑乎狂奔而西傃盛气而长嗟不亦辽乎于是释然自得以冷风濯热以清源涤瑕履仁之实去盗之夸冠太清之冕佩至道之瑶华铺冲虚以为席驾恬泊以为车浏乎以游于万物者始彼狙雌倏施而以祟为利者夫何为邪  

谪九年赋　　　　　　　　　【`唐`】刘禹锡  

古称思妇已历九秋未必有是举为深愁莫髙者天莫濬者泉推以极数无逾九年伊我之谪至于数极长沙之悲三倍其时廷尉不调行当跂而天有寒暑闰余三变朝有考绩明幽三见顾尧之民兮亦昬垫而有叹叹息兮徜徉登髙髙兮望苍苍突弁之夫我来始黄合抱之木我来犹芒山増昔容水改故坊童者郁郁兮涸者洋洋天覆地生蓊兮无伤彼族而居向之投荒彼轩而游昨日桁杨信及泽濡俄然复常稽天道与人纪咸一偾而一起去无久而不还棼无久而不理何吾道之一穷兮贯九年而犹尔噫不可得而知庸讵得而悲茍变化之莫及乎又安用夫肖天地之形为  

问大钧赋【`有序　　　　　　　磨`】刘禹锡  

始余失台郎为刺史又贬州司马俟罪朗州三见闰月人咸曰数之极理当迁焉因作谪九年赋以自广是岁腊月诏追明年自阙下重领连山郡印绶人咸曰美恶周必复第行无恤岁杪其复乎居五年不得调岁二月有事于社前一日致斋孤居虑静滞念数起伊人理之不可以晓也将质诸神乎谨贡诚驰精敢问大钧其夕有遇寤而次第其辞以为赋  

圆方相函兮浩其无垠窅冥翕辟兮走三辰以腾振孰主张是兮有工其神迎随不见兮强名之曰大钧欹以临下兮巍乎雄尊天为独阳髙不可问工居其中与人差近身执其权心平其运循名想像或可以讯曰嘻防之未生其犹泥耳落乎埏埴唯钧所指忽然为人为宰大矣工赋其形七情与俱啬智不受界之以愚坦坦之衢万人所趋蒙一布武化为畏途人或誉之百説徒虚人或排之半言有余物壮则老乃唯其常否终则倾亦不可长老先期而骤至兮否逾数而叵量虽一夫不获兮亦大化之攸病谨荐诚上问兮俛伏以听是夕寝熟梦游乎无何有之乡抗陛级乎重霄兮异人间之景光中有威神巾金巾而炜煌命之使前兮其音琅琅曰吾大化之一工也居上临下亷其不平汝今有辞吾一以听播形肖貌生类积亿槖籥圏匡镕链消息我之司智初不尔啬不守以愚覆为汝贼既赋汝形辅之聪明盍求世师资适攸宜胡然抗心遐想前烈倚梯青冥举足斯跌韬尔智斧无为自伐凿窍太繁天和乃泄利迳前诱多逢覆辙名肠内煎外火非热今哀汝穷将厚汝愚剔去刚健纳之柔濡塞前窍之伤夷兮招太和而与居贯以待人兮急以自拘道存壸奥无示四隅轨物之势不作兮见伤之机自无汝不善用吾焉啬乎且夫贞而腾气者膴膴健而垂精者昊昊我居其中犹轮是蹈以不息为体以日新为道倮鳞蜚走灌莽苞皁乃牙乃甲乃殈乃剖阳荣隂悴生濡死槁各乗气化不以意造赋大运兮无有淑恶彼多方兮自生丑好尔奚不德余以骤壮姑尤我以速老邪观汝百为又或不然赤子哇哇忽其能言亦既名物几时蹁蹮春耕其丘投种之日释耒而叹何时实栗望所未至谓余舒舒欲其久留谓我瞥如我一子二谁之曲与彼蒹葭之苍苍兮霜霰苦而中坚松竹之皲皴索箨兮不若榯笋之可怜纳材苇而构明堂兮固容消而力完扬且之晳兮不可以常然当锡尔以老成苍睂皓髯山立时行去敌气与矜色兮噤危言以端诚俾人望之侮黩不生尔之所得孰与壮多不善处老问余而何受敎而回蘧蘧形开向之威神孰为来哉乃遽衣促盥端虑涤想委佩低簪持簿叩颡而言曰楚臣天问不训今臣过幸一献三售始厚以愚终期以寿忘上问之罪濯已然之咎心増故术腹饱新授驰神清拜手稽首  

三黜赋　　　　　　　　　　【`宋`】王禹偁  

一生几日八年三黜始贬商于亲老且疾儿未免乳呱呱拥泣六百里之穷山唯毒蛇与贙虎历二稔而生还幸举族而无苦再谪滁上吾亲已丧几筵未收旅榇未葬泣血就路痛彼苍兮安仰移郡印于淮海信靡盬而鞅掌旋号赴于国哀亦事居而送往叨四入于掖垣何宠禄之便蕃今去齐安发白目昬吾子有孙始笑未言去无骑乗留无田园羝羊触藩老鹤乗轩不我知者犹谓乎郎官贵而郡守尊也于戏令尹无愠吾之所师下惠不耻吾其庶几卞和之刖吾乃完肌曹沬之败吾非舆尸缄金人之口复白圭之诗细不宥兮过可补思而行兮悔可追慕康侯之昼接兮苟无所施徒锡尔而胡为效仲尼之日省兮茍无所为虽叹凤而奚悲夫如是屈于身兮不屈其道任百谪而何亏吾当守正直兮佩仁义期终身以行之  

三黜赋【`以直道事人宜　　　　宋乎三黜为韵`】李　纲  

贤若下惠官为士师以直道而从事乃屡黜之为宜忘已为人何爵禄之足惜舎生取义岂威武之能移法古守官屈身徇道位虽卑而道何所辱义或失则位焉敢保宁尸禄以素餐将啜菽以忘老君违必諌虽犯顔而何伤天听孔昭恐获罪之难祷何则忠以得罪分焉所甘以所守之惟一故遭黜而至三用则行而含则藏顾有进则有退仰不愧而俯不怍夫何惧而何慙枉道事人奚必去父母之国直心行道焉往无谮愬之谈惟君与臣代天理事各尽其职非相为赐谏行言听固同享于安荣道废身藏亦何心于怨怼惟知则止之节乃尽事君之义相彼君子异乎小夫以容悦得君为至计以缄黙固位为良图葢亦陋矣何足算乎老栢千年凡几经于凝冱精金百链乃可试于洪炉惟此展禽雅安降逸虽不辞于小官亦弗免于三黜葢以和制行者所以与人为徒以直事人者所以本天之质类夫子文之称忠喜怒不形于仕已有得益轲之不动荣辱岂存乎得失矧乃作士利用刑人上下其手而楚国以轻重其心而汉法以沦徐有功之任司刑守法而代人以死张释之之为廷尉谳狱而举世推仁葢闻风而有立虽愈久而弥新爰有畸人号为拙直荷三朝之眷遇辜负明恩虽九谪而终归敢忘大德惟内省不疚于圣言顾用舎岂系于人力味前哲之遗风每抚篇而太息  

谪居赋　　　　　　　　　　【`宋`】张九成  

嗟余之生兮西湖之滨烟云为家兮风月为邻一行作吏兮丧厥真筮仕防稽兮继命奉常著作东观兮出持刑章未及佩印兮谗口伤世路险兮人情浇薄拂衣归来兮求志独乐温诏三下兮辞不获卿宗正兮侍玉座谈尧舜兮上盛古小宗伯兮义则可知难而退兮奉偏亲庭闱之乐兮如三春竒祸作兮湘江奔天忽崩兮骨欲折心糜溃兮目流血日月驰兮成永诀祸又作兮事更危天心仁兮哀怜之免余死兮窜江西维兹地兮古横浦岭之北兮江之浒团瘴烟兮飞雾雨七年于兹兮无与晤语俗目并观兮吾何以处惟吾早闻道兮传孔孟用圣心兮履圣行曰君子谨独兮无愧怍圣人乐天兮无适莫夏葛冬裘兮何用美饥食渴饮兮无求备神明昌兮穷不讳道义重兮物偕逝优哉游哉聊以卒岁  

释谋赋　　　　　　　　　　【`宋`】王安石  

云冥冥兮蔽日风浩浩兮吹沙出予驰兮不得块独处兮咨嗟嗟天地兮无穷暑与寒兮相客以短褐兮忧亲孰知予兮孔棘维抱闗兮击柝乃予仕兮所宜禄可辞兮尚冒养孰割兮方亏岂吾事兮固拙宁我辰兮独悖信物黙兮有制尚可侔兮内外  

定观赋【`有序　　　　　　　　宋`】陈　造  

张君锡雱不利秋闱作赋见遗辞意竒壮作定观赋荅之其辞曰  

面颊之敷腴胸襟之恢疎谭辩之倾输子张子眇眎髙蹈力雄万夫我擥儁于南州闯风壑之于菟揆若人而当价金华蓬山信其有余固岂山泽之臞儒也哉胡乃兰伤玉缺盘跚躄躠黄金注而得昬美璞献而遭刖抚蒯缑而三叹骇霜蹄之一蹶方且寓喑呜于雕虫之技陶性真于杯中之物陈子晓之曰事之宜然而或不然者天之胜宜然而不得不然者人之定洞视天人之表而不吾滑焉君子之善应乡也覤然笑今也惄然悲葢未始得其正彼其揺揺于宠辱之樊皆于理听之莹乎夫圣之逐忠之剖贤也而臞盗也而寿理好乖于所期是故诿天者得以啓其口羿之射有拨其矢石之斤或掣其肘然竟非拙工之敢偶蒲梢以一跌而弃夜光以微累而掊孰非市骏藏宝者之咎以定观之人之胜天也久矣子其尊所有勉所无赑屃文艺之薮周旋道德之涂吾见夫至宝横道随和过之必且攘取而疾趋则夫偾于前而振于后遗之寸而收之尺顾何歉欤彼托意于酒者古人有之而或以荡心而败德声其怨于文者君子许之犹未足与语超然自得之徒羌吾言之率尔子其绎之是邪非乎子张子作而谢之其貌舒舒其气愉愉若不知得丧欣戚之何如  

遣幽赋　　　　　　　　　　【`宋`】张　耒  

居孑孑以无与兮出莫知其所之独端居以终日兮耿黙黙而长思古之人不可得而见兮存者灭略之遗辞顾一世之异情兮余谁者其从之惟我生之拙迂兮嗟所慕之名竒挹亷清之遗风兮曰吾其进难而退易百驱不加于跬步兮却辔疾返而莫追践斯言之不欺兮庶吾心之无愧日月忽其迁流兮老忽忽而既来惟所蹈之日迷兮抚前心而自非欲改故而图新兮从灵龟而问疑兆改横而上从兮史谓余而告斯横为窒而善处兮上从直达其无岂外拘而中泰兮或者既寒而将遂保尔守而无变兮神明于汝其遗之相利害而为术兮彼乡人其犹耻美灵龟之告猷兮我心之所止彼蹮蹮其安往聊安安以自恃岁冉冉以将老兮草木飒其告衰去蝉号乎髙栁兮溢菡萏于清池宵虫悲鸣以相语兮朔羽振汛而南窥嗟吾客于东周兮周天星之三移冩吾忧以命驾兮凭髙咀以逺视览平田以茫泱兮瞰清洛之东驶山重复而南积兮杲岭矗矗以鳞次微云霮防以忽布兮孤翼灭没而髙游熊耳髙髙而西峙兮女几奋涌而南危束平川于两间兮散佃渔于平地鸡犬密其相闻兮沟塍布而如棊牛羊闲以就牧兮乌鸟号呼以羣嘻登故国之余墟兮望遗宫之颓基伤者来世而无穷兮乐者昔人其既止惟达观其超忽兮等废兴于一视考物变以自乐兮遗饯情于酒醴大人无即而非乐兮浅夫系物以自治彼方窘我以局促兮我则顾步而广肆制忧乐于在彼兮天何贵乎明智忘吾忧以洋洋兮将以语夫君子  

幽愬赋【`有序　　　　　　　　元`】郝　经  

上即位之元年诏经更成于宋宋人逆之入置于仪真奸宄漏国相与构陷诬为款兵不受书命且伪报异闻者再遂不令进退自庚申至于甲子凡五年冬十有一月宋人乃报其国丧而复无纵释之命幽抑无纪极而莫适赴愬作幽愬赋以自释辞曰  

天明监观弗蔽兮奠表着以诚陈各蹈道以执则兮于坦夷兮是循惟礼与信为通逵兮俾行李以问津顾率履之弗越兮何虎尾之咥人棘予裳而柅于车兮竟蠖屈而莫信滑溟涬以造艰兮胡搆台以愆辰习坎而入于坎窞兮遂蒙羃乎穹旻块百折而偾于下兮坠沉坳而无极荐局侧于眢井兮重覆盆而挤石郁愦默而屯惽兮触黝然其若漆蹐泥涂以垫隘兮薄湫壤而淫湿顿濡滞而壅厎兮疾重膇以侵贼混河鱼与谷鲋兮麦麴防兮焉所得颠连而无攀援兮仰千仞兮无涯涘责躬而反已兮抑不知其所自粤台宗之权舆兮兆鸟以降殷托帝乙之支属兮分方祊于太原蝉聨而曼延兮委落族而纷纶羌台弱植之茕特兮乃继序乎其季振迅而自亢兮欲托始以立世袭皇风之氤氲兮纫幽兰以为系冠章甫之巍峩兮错琼瑰以为佩握火齐于天衢兮挽扶桑以载燧造髙朗以正大兮灼羣昧而用晦摅混沌之滓秽兮萃元精之纯粹衣尧兮服舜仁为旗兮义为轫坚穷而石守兮望道囿而日进絶纵兮追尘弗以为逺也探神区而挹道真轶乎无极之近也渴日而不得留兮乃以夜而为昼葺江篱以为裳兮搴芙蓉以为袖扈薜芷以掞芳兮濯烂锦而摛绣步骥騄于康庄兮翥鸿鹄于云霄越希有而出大荒兮乃度敻而絶辽泛洙泗以扬波兮扇之乎以清飇掇蕙茝而抔瀼露兮洒旭日而晞兰苕遘灵修之际嘉兮下弓旌以为招谓黎元之无告兮久遇毒于苦方焦糜于鼎镬兮又荐之于刀俎俾颠连之赤子兮化白骨而撑拄血肉膏于原野兮腐栖苴而横宿莽閧防兕而拏蛇虺兮翳三光而汚九土朕尽焉其伤心兮岂为民之父母汝其为吾荩臣兮敷余孚于吴楚转一气为阳春兮暴尫魃为灵雨包载干戈兮朕亦愿为好生之主越拜手稽首兮迓续民命则在乎兹举畀龙节而锡虎符兮缭霞旌而凛霜仗遗黎若崩厥角兮将慰乎云霓之望引余息而煦之以天吹兮鼓太和之泱泱变时雍而厎定兮鳏孤废疾者而有养攀三五以反斾兮辂成康而掉鞅奸宄遽为之阏塞兮憯不知其故也方血人于齿牙兮盗憎主人而恶也覂余御而不使之行兮断予辔于路也众枭不识夫鸾皇兮谓予日之暮也啅噪而各为凶声兮乃迁台以怒也懐照乗与夜光兮适闇掷而召疑谓鱼目与瓦砾兮乃翻诚以为欺弃神鼎与和氏兮以康瓠珷玞而为竒如射工之伺人兮故巧发其隂机弗为社稷之逺猷兮姑诡遇于一时好逆而冦来兮则予焉所知会衣裳而衷甲兮执鲁连为钟仪荐棘而重围兮隔天日兮江之湄遡回而屯以邅兮设罗毕而为之縻锢隂谷而髙且深兮入而不使之去也为吓逼之千端兮觊予改于步也奈予心之不移兮屹乎不周之柱也倏岁月之屡迁兮春与秋其代谢交一臂而阅之兮身乃为之传舎方气数之缔凶兮予曷能与之争天定亦能胜人兮而伪乌能易余之诚戴片天以兀处兮而岂能拘余之心欲天飞而道游兮曽不知予身之陆沉冥搜而坐驰兮迅祥飇而迈往激九万之扶揺兮歘上征而遐想将搴瑶芝于台兮愬于帝而称罔虎豹乃守天门兮列魑魅与魍魉犬诜诜而吠人兮阖帝阍而弗敞仰天而呼兮孰雠吾民而若是之阻修台圣非姬昌与王兮曷为亦在夫夏台羑里之幽豺虎纵横兮麟获而为囚鳄鲲拉其鬐鬛兮乃突梯乎蜃防王雌喑而不鸣兮蜩鸠肆其啁啾杂芳荪于薋菉兮竟不别夫薫莸日方中而见沬与斗兮蹇予之行孰为此谋挟李顺与茍纯兮王驩入室而操矛漏国而倒制兮委而莫予问也呼天而无与言兮抚予膺而自恨也蹇予业已如是兮第不忘乎吾民翩然还归顾自视兮面四壁而无闻余节而増尘兮眇只影而无伦漫劳心而惙惙兮辄申旦而弗寐载命龟而防卜兮复端防而讯筮吉弗食而数竒兮再三凟而莫契鬼神亦台违兮予焉得而请于帝登天而不可兮乃益入于地悠然靡所薄兮曽不知其为计望燕云而不见兮听哀鸿之嗷嗷灵修不可以有为兮遽违逺而郁陶懐猷而孰为矢兮屹魏阙而梦劳繄眇末有以召是兮秪怨艾而自责必操存之颇僻兮有搜恶与隠慝无乃不能制欲兮胜于理而不德亦其饕功而冒进兮任乎重而弗克则亦遂非而崇侈兮不能执中而过以不及或昧夫几而闇以颛兮窒于物而彊以塞孝不能尽亲兮忠不能尽于君信不能及友兮诚不能格夫人是用厎于疐跋兮则皆自夫予身内咎而不敢谁尤兮中隠畏而酸辛第予之所奉行兮礼人而笃夫动也纵或有以自取兮何为至此极也戢兵兮止杀则吾君之仁也输平兮继好非有恶于渠也止予兮将焉求则亦荏祸于渠也前修与己事兮可以镜视而新是图亲仁兮善邻乃为国之訏谟合则所以福吾民兮阻则顿夫师徒繄天诱吾衷兮吾民之祸庶有豸行人竟何辜兮羌见羁而反害夫澶渊与靖康兮于得失之迹则固在和安而战危兮前辙宜以为戒谓江南之文物兮可以继夫三代释子卿而俾之归兮乃曽不如匈奴阏太和而徼幸兮反信用乎矫诬误国而不自知兮曽汉唐之不如嗟台身之在天地兮眇太仓之一粒吾君之命不辱兮死生不足为得失和龙之赤气兮衅固有所积也自惜怙私而召乱兮从颠陨而弗恤也蹇台焉所望兮乃援溺而入于羽渊时不可以骤合兮竟却走而不前茍非台之所召兮则壊运其自天顾台所懐之贞珉兮犹未至于玷缺故佩之杜蘅兮有芳荃以为结撷中庭之霜华兮斾之乎吾之节擥江云而缀天星兮噫孤风而抱明月吸素霓与清氛兮虽闇室而益白洁己而莫予汚兮挺节而莫予折截玉而断铁兮冽冰而凛雪不欺天而负君兮庶无愧乎前哲从野马与尘埃兮溷狐而蹀血己地坼而天倾兮犹不恳予之説在我者亦既尽兮安得复为之喋喋乱曰与其恶蒙以求明兮曷若静固以养正兮与其行险以徼利兮曷若安时而委命兮世固不予知兮谨独圣之令也幽所以益吾之修兮屋漏则致予之敬也非予殄天民之泽兮殃民者固为之穽也  

忧释赋　　　　　　　　　　【`元`】杨维桢  

天之何为使聪明而无信兮明畏之无神贤不必福兮寿不必仁不义而冨兮好礼而贫蹠以考终兮圣泣袂于踣麟冶絏身于非罪兮冉撄疾于哲人曽日食以万资兮侃九餟于旬之期即三叶而不遘兮七世或袭其遗饱侏儒欲死兮长九尺者饥司造亏羡兮偏既反而曰迪逆其犹影响兮吾壹不知惠从之所归匪仁吾弗依兮匪义吾弗据培德植之翘翘兮愿俟时乎吾将茹夫何好修者见殃兮曰告予以不淑饥馑降丧兮艰我水菽三釜需养兮风拔庭木言陟于屺兮背树随覆填孰哀其岸狱兮娈孰恤其困饥恶青蝇之伺物兮肆射工而含机纷硕鼠之贪婪兮亦既乐苌楚之无知曽欷歔而侘傺兮适穷困吾此时也鲜民之不如无生兮何久处乎此罹也吾令箕伯叱风兮溘乎余将逝也指闾阖以开关兮跪敷衽于帝也愍夜田以贷恩兮货车子以可假感寄辇以泄私兮亦逃资于昼火畀懐鸠以荐休兮赂铜钩又为祸漫铸山以禳饿兮抑冨私而不果彼苍茫以无端兮固遭遇之无恒既克定其谁憎兮谅靡人而弗胜逢逆境以顺受兮乃先民之所程褊不怨夫漂瓦兮茫耳外之蜚声吾何为不豫兮其无以心而累形曰相训而助信兮吾将俟久于天人之监明谇曰棘人栾变条其歗兮不自先后集百蓼兮轮根屈盘别利器兮事防轇轕见贞士兮怵迫应物好恶眊兮窟若囚拘岂识道兮夷险迁乗鳣变化兮泰宇泊然吾何疑于袃葪兮  

## 御定历代赋汇外集卷六  

言志  

明意赋【`有序　　　　　　　　晋`】傅咸  

侍御史傅咸奉诏治狱作赋用明意云  

舎控款以弥载令栖迟以淹留吏砥身以存公古有死而无柔彼背正以从邪我没世而是尤敷肾肠以为效兮岂文饰之足修感恩输命心口自灭加我数年竭力效节春秋既不吾与日月忽其不屈周道兮如砥吉人兮是由材曲兮枉挠朽木兮难抽  

释怀赋【`有序　　　　　　　　唐`】李　翺  

读党锢传哀直道之多尤不容作释懐赋其辞曰懐夫人之郁郁兮历晦蚤而伤离吾心直以无差兮惟上天其能知袤于德而必好兮忠何尤而甚疑彼陈词之多人兮胡不去众而讯之进尽言之不信兮退逺去而不获弗验实而考省兮固余道之所厄昔师商之亲  

圣兮德既均而行革惟肝肠之有殊兮守不同其何责愿披懐而竭闻兮道既塞而已行路非险而不通兮人忘我而异情王章直而狱死兮李固忠而陷刑自古世之所悲兮矧末俗之衰诚哀贞心之洁白兮疾苗莠之纷生令农夫以手鉏兮反翦去乎嘉茎岂捐秽而语之兮详瞪矒而不肯听欲释去而不忍兮终留滞亦何成当晨夕而步丘兮仰白日而自明处一世之若流兮何久求而伤情乐此言而自抑兮壮大观于兢生拔馨香之茝兰兮树蒿蔚以罗列斥通路而使芜兮恋棘迳之中絶置春秋而徇心兮羌与此其奚别昔誓辞而约文兮期共死以皆居嗟所守之既异兮乃漫汗而遗初心皓白而不容兮非市直而望利忠不顾兮立忘交不同而行弃悲夫不徇已而必仇兮谅非水火其可畏猥吾行之不然兮直愧心而惧义嘉山松之苍苍兮岁苦寒而亦瘁吾固乐其贞刚兮夫何尤乎小异欲静默而絶声兮岂不悼厥初之所志抑此懐而不可兮终永夜以歔欷  

幽懐赋【`有序　　　　　　　　唐`】李　翶  

朋友有相叹者赋幽懐以答之其辞曰  

众嚣嚣而杂处兮或嗟老而羞卑视予心之不能然兮虑行道之犹非傥中懐之自得兮终老死其何悲昔孔门之多贤兮唯回也为庶几越羣情以独去兮指圣域而髙追固箪食与瓢饮兮宁服轻而驾肥望若人其何如兮慙吾德之纤微躬不田而饱食兮妻不织兮丰衣援圣贤而比度兮何侥幸之能希念所懐之未展兮非悼已而陈私自禄山之始兵兮岁周甲而未夷何神尧之郡县兮乃家传而自持税生人而育卒兮列髙城以相维何兹势之可久兮宜永念而遐思有苗之逆命兮舞干羽以来之惟政刑之既修兮无逺迩而咸归当髙祖之初起兮提一旅之羸师能顺天而用众兮竟埽冦而戡隋况天子之神明兮有烈祖之前规刬政而还本兮如反掌之易为茍庙堂之治德兮何下邑之能违哀余生之贱逺兮包深懐而告谁嗟此诚之不达兮惜此道而无遗独中夜以潜叹兮匪吾忧之所宜  

幽懐赋　　　　　　　　　　【`元`】朱德润  

肇姬封之邾裔兮老睢阳之曽孙历淮汉而届都兮瞻邦畿之无垠茂品物之化育兮醖六合而俱春揽太古之象敎兮齐民风而俗淳何世隆兮谓其时兮欲穷而忲生兮宠専而势危物情胶而谠论废兮异端行而政敎亏礼度疎兮豪猾僭兼并盛兮良民饥饥寒迫兮亷耻丧苞苴行兮仕禄卑淫祀盛兮正直塞游食多兮末技施我思古人兮邈其逺而观所行兮或放或持尽大智兮勿机躬力行兮弗驰享尊荣兮弗荣临患难兮弗欺茍余心之无慊虽众毁而何疑岂矫世兮独立俟同心而可为嗟盛年之不偶抚朱弦兮自悲傥效用之得所虽没身其何辞秋风兮木落逺道兮陆离取幽懐之惓惓兮慕重华而致词顾臯防之谟明兮历康衢而歌之  

秋懐赋　　　　　　　　　　【`宋`】刘　攽  

世量力以为智兮孰不自师其成心不强短以彼修兮亦各济其所任葢周任之明清兮予尝服于德音性専直其似愚兮遂厎滞而废沈惟古人有不遇兮亦奚慨于斯今昔既冠而从仕兮冀陈力而帅职何日月之不淹兮亹亹至乎不惑世与我其异衷兮増余懐之默默数废日而倍参兮愿自竭而安得将奔而及事兮愧初心而变色譬游者之无术兮念愈躁而愈没荷众贤之并容兮曽介善之不遗辱兴亷之末举兮遂以造夫攸司君之门不可以径入兮既待诏而历时唯偏心之狷狭兮乐绳墨其自持诚诡遇其有获兮虽得兽而耻之信天命之有在兮非智勇其孰勿疑时既秋而凉风兮草木落而变衰日月丽于西厢兮蟋蟀迅而鸣悲阅四序之代谢兮既逝者之如斯悼我心之弗获兮起惆怅而称诗  

壮懐赋【`有序　　　　　　　　明`】黄尊素  

予幼落拓不肯斤斤作俗士面目长逢数竒岁月漫漶壮懐未展每思往昔豪士纵神所往自许必遂岂有局蹐藕穴中碌碌此身邪易水既眇壮士空歌翔风唾壶尚在老马忍甘伏枥因感而赋焉  

眇眇七尺有躯与质为隠为见同归于息惟神独往超世独立能汗漫于九垓兼驰骛于八极髙欲与鹓鸾比翔卑不与鸡鹜争食忆昔楚有二胥一覆一复去时矢盟别后自戮或就芦中而觅津或赴秦庭而痛哭途穷而白骨笞师出而封豕逐若夫防稽囚臣伯越亡吴游麋鹿兮苏台乗烟浪兮五湖变鸱夷兮逺遁笑属镂兮何辜若乃咸阳铸金胡亥践阼佣耕养鸿鹄之羽戍卒筑鲸鲵之渡揭竿斩木社沈庙堕长城遂倾阿房非故若乃苏卿漠北一鴈孤飞听胡笳而情防望陇云而魄驰见节旄之尽秃宁甘心于乳羝谢朝露之言啮氊雪而何辞至如寄丝桐江混迹羊裘渔舟唱晩钓石芦秋领浦口之风月辞麟阁之逺猷星己分于客帝贵不辨乎王侯至于祭酒布衣投笔而起系马于龟兹部下斩首于乌孙帐里诸番匍匐称夀都护端居自喜玉门回辕定逺开址或乃少年健儿别妻从军击楫中流之涛请缨金马之门鸣劒则蛟龙夜吼展旗则风云昼屯乍弃繻而出塞忽奏凯而衔恩或乃照藜书生生花词客歌丛桂于小山赋长杨于鳷鹊笔精墨妙神惊鬼泣买赋皇宫藏书石室或乃成仁志士报国孤心舌能骂贼血可溅襟婴城矢石之冲厉声劒防之林山河震而色惨风云蔽而回隂或有信陵义魄朱家侠肠意至鞭石可桥心许投鼎何伤符窃而晋鄙椎髠钳而亡命藏卒能脱邯郸于虎口守季布于淮阳自古及今莫不有落落之豪懐英英之气岸呑河岳以为雄贯星虹而俱灿若游鱼之逝渊而犀然莫窥若雕鸮之横空而风髙独战虽劫烬而不灰至海枯而不变仆亦壮人壮懐未陨纫蕙茝而独馨嗤三闾之自窘木经霜而愈坚劒砺石而不损愿蹀躞于天衢乗长风于一瞬于时挥就鹦鹉飞动江关势惊钜鹿之军气壮朔方之垣女娲之石天补鲁阳之戈日还其漂疾而难御也如广陵之潮其嶙峋而莫跻也如峨嵋之山携夸父之杖而太阳可逐乗博望之槎而星汉可攀南则铸柱交趾北则勒铭燕然尔乃挂梅冠解疏绶结茅屋穿石窦寻素心之侣鞭达生之后相与风清垂钓云深采药买青山而招隠觅孤舟而放鹤昼吟离骚之章夜谈黄庭之略访禅支遁携屐康乐林不厌深流不厌浊思莼羮于千里问旨酒于下若目前不必问天余生亦已有几穷愁是述陋彼虞卿孤愤著书是卑公子吾党如可披心为道壮懐如此  

思还淳赋　　　　　　　　　【`唐`】吴　筠  

伊太素之风迨羲轩而浸隠虽朴散以成器暨唐虞而未泯淳化日以沦亡及殷周而殆尽唯挺生之尼父覩浇漓而致悯乃修诗书制礼乐以救崩隤将驱末驾以旋轸元适彼流沙遗道德于关尹信文约而义赜俾浮竞以返本固天运之推迁虽圣人亦不能扶其颠陨五霸既没七雄交驰爰至暴秦儒残道隳皇汉厎定人懐缉熙孝文御宇所向无为刑法几措欢心秉彞孝武好夫征伐亦兼崇于典仪虽纯懿未举而文章载施元成懦弱政敎陵迟彼苍生息肩之日在世祖中兴之时何孝明之匪德为祅梦之所昡创式神之祠宇遵恍惚之妄见始涓涓于滥觞终浩汗以流羡历三国而犹微更五胡而大建华夏之礼废边荒之风扇沴气悖以兴行人心飒以倾变遂侮君亲蔑彞宪髠跣贵簪裾贱事竭思以徼福劣含疑而惧谴上发迹于侯王下无劳于奬劝尊赑屃之金狄列峥嵘之紫殿伐千亩之竹不足纪荒唐寓言倾九府之财焉能充悃款诚愿于是宝树琼轩凌云照日铿锽窈窕不可谈悉越章华之宏壮罗区宇而栉比栋宇以来未有俦匹重贝叶讹谬轻先王典籍钦刑贱鄙夫宴广厦精室使白屋终劳缁门永逸自国至家祈虚丧实防而是者则绐之以嘉祥沮而非者则欺之以罪疾故中智己下助成其奸宄之术可谓至真隠大伪出所以孽党妖徒此焉游息储不因耕衣不俟织诱施冒货鲸吞蚕食若蛟螭之在水犹豺豹之附翼罔不假小善以外慈藏深邪而内贼岂止一时之封豕乃为万代之蟊贼足使宵人得意而傲晲上士伤心而悯黙于戏天道乎人事欤天道逺而难晓人事近而可详虽孽自天启亦祅由人彰斯乃钟刘石之两羯偶符姚之二羌凭胡书之诙谲资汉笔以阐扬道安讨论于河洛惠逺润色于江湘图澄挟术以鼓舞罗什聚徒以张皇迹无征于班马理唯窃于老庄褎蛮陬为中上贬诸夏为偏方务在乎噬儒吞道抑帝掩王夺真宰之柄操元化之纲自古初以逮今未有若斯之逆天暴物干纪乱常爰自晋宋迄于齐梁靡不兴之者灭废之者昌竟流遁而不返终取悔以危亡考其故何哉葢蓼虫忘辛习其久翫将助其理反增其乱若运穷数极则君悟臣断亿兆不谋而密移神祗应感而冥赞山川为之澄穆日月为之炳焕自然朝思文明野冀贞观譬曾冰之坚积非阳春不能使之剖泮当是时也太上有命爰征万灵敇司奸以纠慝遣执法以详刑五帝合符三皇同征乃命天将緫天丁伐天鼓扬天旌挥金镶掷火铃使列缺激迅霆出昭旷入杳冥捕无影搜无声获妖师歼氛兵正太阶埽欃檐荡遗祅于千载流惠泽于八纮班师下土归功上清然后人伦可以顺化神道可以永贞变讹僻之俗为雍熙之甿伫淳风之克复吾乃鼔腹击瓖于岩防吟咏柏皇与骊连大庭而已矣  

伤已赋　　　　　　　　　　【`宋`】谢灵运  

嗟夫卞赏珍于连城孙别骏于千里彼珍骏以贻爱此陋容其噉拟丁旷代之渥惠遭谬眷于君子眺徂岁之骤经覩芳春之毎始始春芳而羡物终岁徂而感已貌顦顇以衰形意幽翳而苦心出衾禂而载坐辟防幌以迥临望步檐而周流眺幽闺之清隂想轻綦之徃迹餐和声之余音播芬烟而不熏张明镜而不照歌白华之絶曲奏蒲生之促调  

伤已赋　　　　　　　　　　【`元`】马祖常  

嗟余生之多忧兮几颠踣而数穷誓缵言以自见兮力追古之髙风呼天龙以驾我兮伻天使使为期何九稼之不一获兮尚偃蹇而如兹岂剞劂之有不善兮将世德之下移荐刍茭于宗器兮缀履綦以璿玑封敦旄以块泰岱兮谓泛滥其莫涯冠髫童以弁冕兮问礼意而莫知决大疑于淫鬼兮凭巫傅以度揆顾圣言之鞿靷兮指纲维为械系悯相通之无朋兮去一发之几希柅吾车之莫骋兮胶吾口之难辞惩前悔之不惮兮配古道其或可思一旦舎此而改图兮念后余之病我日浚恶以启堙兮患世之屏经而好权邅岐蹊之多迷兮世或谓其固然抱昌辞以适与我兮俟来学以偕行辨百家之纠纷兮孰察余之衷情乱曰我涉大波孰为航兮我载大涂孰为箱兮古声喤喤金石之扬兮世无伥兮  

闵已赋　　　　　　　　　　【`唐`】韩　愈  

余悲不及古之人兮伊时势而则然独闵闵其曷已兮凭文章以自宣昔顔氏之庶几兮在隠约而平寛固哲人之细事兮夫子乃嗟叹其贤恶饮食乎陋巷兮亦足以颐神而保年有至圣而为之依归兮又何不自得于艰难曰余昏昏其无类兮望夫人其已逺行舟檝而不识四方兮涉大水之漫漫勤祖先之所贻兮勉汲汲于前修之言虽举足以蹈道兮哀与我者为谁众皆舎而已用兮忽自惑其是非下土茫茫其广大兮余壹不知其可懐就水草以休息兮恒未安而既危久拳拳其何故兮亦天命之本宜惟否泰之相极兮咸一德而一违君子有失其所兮小人有得其时聊固守以静俟兮诚不及古之人兮其焉悲  

闵已赋【`有序　　　　　　　　元`】任士林  

正月八日独坐雷公山中天气风紧抱书自怜渐老丑之逼人慨盛时之不再匪私骍角恐坠肩墙作闵已赋庶几成此志耳其辞曰  

肆后皇之嘉贶具藐然之一身戴发于芳鬓含纤齿于厐唇匪肖貌之我私独降质之尔淳有赋予之重责尚坠绪之大振张余挟于幼眇自青襦而裹巾亦淳濯于羣汚窥末光于德邻孔孟吾之师不可以复梦兮为谁门之人顔赐吾之友不可以遽作兮为谁居之羣倚泰山而长啸俯黄河而孤嘶瞻飞云于月下访流水于回堤谓云行而月跋兮亦升东而沉西谓水逝而隄在兮忽高岸之为谿理不可以逆晓事不可以深稽去者非人之所推防者非人之所挤来者不可以径遏降者不可以骤跻眇余思之茫茫隠余神之凄凄匪饥寒之足虑匪患难之足疑恫大志之未立矧絶学之无依人不能忧余之忧兮余亦不能悲人之悲聊走笔以自系走四方而陈词庶圣道之未沫将援余之孤危  

闵生赋　　　　　　　　　　【`唐`】栁宗元  

闵吾生之险阨兮纷丧志以逢尤气沉郁以杳眇兮涕浪浪而常流膏液竭而枯居兮魄离散而逺游言不信而莫余白兮虽遑遑欲焉求合喙而隠志兮幽默以待静为与世而斥谬兮固离披以颠陨骐骥之弃辱兮驽骀以为骋虬蹶泥兮畏避鼃黾行不容之峥嵘兮质魁垒而无所隠鳞介槁以横陆兮鸱啸羣而厉吻心沉抑以不舒兮形低摧而自愍肆余目于湘流兮望九疑之垠垠波淫溢以不返兮苍梧郁其蜚云重华幽而野死兮世莫得其伪真屈子之悁微兮抗危辞以赴渊古固有此极愤兮矧吾生之藐艰列往则以考已兮指斗极以自陈登髙岩而企踵兮瞻故邦之殷辚山水浩以蔽亏兮路蓊勃以扬氛空庐颓而不理兮翳丘木之榛榛块穷老以沦放兮匪魑魅吾谁邻仲尼之不惑兮有垂训之謩言孟轲四十乃始持心兮犹希勇乎黝贲顾余质愚而齿减兮宜触祸以阽身知徙善而革非兮又何惧乎今之人噫禹绩之勤备兮曽莫理夫兹川殷周之廓大兮南不尽夫衡山余囚楚越之交极兮邈离絶乎中原壤污潦以濆洳兮蒸沸热而恒昏戏鳬鹳乎中庭兮蒹葭生于堂筵雄虺蓄形于木杪兮短狐伺景于深渊仰矜危而俯栗兮弭日夜之拳挛虑吾生之莫保兮忝代德之元醇孰眇躯之敢爱兮窃有继乎古先明神之不欺余兮庶激烈而有闻冀后害之无辱兮匪徒葢乎曩愆  

闵独赋　　　　　　　　　　【`宋`】宋　祁  

闵前人之抗志兮虽有适而遂迷恃我醒于皆醉兮矜独是于众非吾固知高木不得林兮孤音鲜与之谐特立废于曹踞兮一妍掩于万媸举吾党以同寐兮挈予觉其何之越家祀而诃冕兮裸户防而哂衣奋单辞以正议兮安足救舆谈之参差发介暸之精览兮何预羣蒙之伥嬉屈自髙以赴渊兮夷己信而饿薇波溃流而无益兮返蒙讙而被訾今吾有道于此兮请质古而莹疑狂者以不狂者为狂兮饮泉流而后宜非圣者以圣为非兮均猎较而免讥挫尔方而杀亷兮常偶欣而俪悲保独行以中晦兮庶明哲而为期  

拟闵独赋　　　　　　　　　【`明`】叶良佩  

闵谅贞之独立兮阽众险以乗危謇离披以陨获兮循本初而自思始余之未有知兮専六籍以为师朝带经于儿圃兮夕发愤乎董帷物何幽之不镜兮理何微而不窥既释褐以从政兮棼乱丝其难治索虑谋于古训兮判与彼而异宜心无归之茫茫兮疑简防之我欺步徙倚而遥思兮寐展转而反侧惟困极其必通兮神怳惚若有得曰道有机兮而靡定式乗时制用兮妙存悟识亲贤尔辅兮稽古自益任重惟毅兮笃信靡惑惕灵魂以惊悟兮奉神贶以周旋抽诗书之秘诀兮萃仁友以讨论遗骊牝之粗迹兮遡九河兮昆仑披义涂于棘榛兮排私闼以为礼门搴木兰继余佩兮扈芳洲之芷荪冠切云之宝弁兮明月悬乎带鞶众谗嫉之弗回兮犹岌岌乎畴昔之言夫唯被服之魁崔兮众果薆然而忌之加以险诐之伪名兮乃集羣怒而噬之众口垂涎之瀺灂兮张怒目而睚眦忳郁悒余烦冤兮虽百喙莫之能解岂不沥情以陈辞兮荃诋余之善诳竞面服而背憎兮反摭余言以肆谤聨矰弋之在上兮覆深渊而在下仰侧身以发机兮俯置足之靡所念余初志之好修兮今何以侘傺而遘殃将惟语言以阶乱兮无亦择交之不详世举好朋而恶异兮余独蹈其所怪揭吾日月以孤行兮岂不招尤于晻昧仗贞信于幽明兮全形躯之已多及年岁之未晏兮修初服其谓何袭余芳兮铲余彩坐若忘兮行若待中以为庐兮和以为马驰骛于顺适之涂兮休息乎旷漠之野众之不可胜兮险不恬乎再试颂吾过以成章兮书尔绅以自识  

闵贞赋　　　　　　　　　　【`明`】杨守阯  

夫何一佳人兮块独处而无侣朝悒悒以至暮兮夕营营而达曙言我家良而族茂兮幼连娟以好修珥瑶碧而佩宝璐兮戴孔雀之搔头揽薜荔以充帏兮缉蕙兰而为裯光陆离其缤纷兮芳与泽其杂糅慕关雎之窈窕兮冀君子之好逑借蹇修以为理兮执髙门之箕帚葛萝附于松栢兮吾惧夫身轻而施厚览图史以自鍳兮哀哲妇之倾城思鸡鸣之贤耦兮恒警戒而相成翳灵修之髙义兮方采芹于泮池懐青萍与结緑兮俟和烛其予知将荣耀以贻宠兮矢偕老以为期何大厉之嫉妒兮羌中道而夺之如涉川而无航兮如凌霄而失梯岂妾人之殃咎兮抑天命之不可违易珠翘以麻髽兮代罗裳以繐衰泣既尽而继以血兮心怛絶而复悲天隂隂其欲雨兮景翳翳而将晡燕飞飞而归梁兮鸡登埘而相呼宵烛黯其无光兮抚孤孩于坐隅抟哀苦以为枕兮结愁思以为衾依苫席以假寐兮恍若君之幸临乍悲喜而欲言兮怛警悟而惕心犹倾耳以驰想兮似闻君之声音终悄悄具阒寂兮哀四壁之虫吟欲夜哭而不可兮泪浪浪而不禁朝进拜于殡帷兮奠桂浆与椒醑芬咇茀而不飨兮忳郁邑余谁语人与岁而偕逝兮暑与寒其代序念死生之异制兮卜宅兆而安厝薤歌凄其载涂兮栁轝俨以即路雪霏霏其交零兮冰溓溓其将沍兽挺生而失羣兮孤雌峙于逺树抱纁以临穴兮欲杀身而为殉怜幼穉之重孤兮又低徊而不忍暮反哭于故宫兮气奄奄其欲尽何昔日之甘荠兮今直为此堇荼也哀吾同室之人兮溘先委于山隅也倐祥禫之既逾兮人告余以从吉惟夫死为未亡人兮吾心丧其犹未毕彼媒妁之婵媛兮乃申申其烦言曰琴与瑟宜更张兮镜已破而重圆汝何茕居而自苦兮终槁死其谁怜曽欷歔其侘傺兮媒莫察余之衷情烈女不更二夫兮在古训则明明咏栢舟于共姜兮悲黄鹄于陶婴疑妻引斧以防臂兮梁寡操刀而残形令女蒙被以流血兮荀氏以衣带而自经吾悲不及古之人兮又何能践夫二庭琰失身于外国兮嗟悲愤其何如易安自辱于驵侩兮空嗟咤于桑榆茍大节之一亏兮又何取于雕虫之绪余吾亦知嫠居之无聊兮忍而不能辞也指苍天以誓心兮虽九死而不移也擘松枝以掩涕兮倚修竹而延伫阽余室之翘翘兮闵鬻子之良苦勉拮据以绸缪兮虽卒瘏而莫顾岁曶曶其若颓兮时冉冉其衰暮哀良人之日逺兮渺英灵其何处命灵芬以占筮兮召巫阳而问故曰两美其不终兮孰知其英灵之所寓匪修文于地下兮将玉楼成而作赋勉陟降以求索兮或庶几乎一遇假蓬莱之仙軿兮骖螭虬而横骛邀金母使前导兮招麻姑使为御朝发轫于扶桑兮夕余至乎湘浦谒重华之二妃兮睇苍梧之抔土事同心而相感兮泪斑斑其如雨道岷峨而弭节兮文君缤其来迎余恶其失节于临邛兮疾驱驾而不停纵余辔于沙漠兮嗤王嫱于青丘尔何嬖于二酋兮为中华之遗羞朝骋燕而莫越兮遇浣纱之西施愤尤物之丧邦兮谁将戮乎鸱夷周下土而不见兮将乗云而上征封姨先驱以清尘兮婺女从余以扬灵泝天津而遵河渚兮见河东之织女隔夫君于一水兮亦脉脉而不得语虽嘉防之不常兮永相望于终古步蟾蜍而入月兮拜嫦娥于桂下后羿死已千载兮犹孤眠而不嫁惟广寒之清光兮照万古之长夜属纤阿以启涂兮适太微之所居羌中心之愤郁兮将叩阍而问诸蹠何为而夀兮渊何为而夭共姜贤而早寡兮夏姬淫而三少庄姜仁而不遇兮嫫母丑而自好惟两美其必合兮胡不与之偕老孰主张乎是兮而施之颠倒死者其何之兮乃冥冥而杳杳将乗化以归尽兮抑轮回于六道何上下而不遇兮増余心之悄悄望阊阖之洞开兮蹇欲进而踌躇念下土之臣妾兮敢冒昧而干诛甲礼义以抑情兮聊逍遥以自舒回余车以复路兮卒税驾于故庐仰旌闾之赫奕兮轮奂翚飞而凌云金书奕其焜耀兮曰表余贞节之门鹓雏翩其髙举兮随九霄之鸾羣愿竭忠以趋劳兮报乾坤之渥恩余虽老死而无憾兮将借手以见吾良人庶无媿于妇道兮光彤史于千春  

居闵赋　　　　　　　　　　【`明`】夏　鍭  

居邑邑以无故兮莫时命之大乖抑所遭之不犹兮记前闻以兴懐二八生而遻虞兮傅岩筑而登台伟姬旦其何人兮下白屋之微才孔曰鲍叔其贤兮实导桓以相贼矧常何之备武兮忘骤荐乎家客悲此义之不晰兮胡天经之与地则茍青紫之既登兮班济济而忌刻羣奉已以上下兮谓元元其畴依惟余心之不然兮厠孤愤于羣嘻岂肉食之为鄙兮曽布衣之有知感邓生以杖策兮叫帝阍而谓之嗟此愿之不遂兮恒日夜之怦怦忽掩卷以长叹兮将投笔而趋耕聊徙倚以登眺兮薄遐想于青冥怅天道之幽兮考古人之攸行甯子伏而商歌兮三闾放而楚声其一举以该辅兮一从彭咸之故也岂累其劣而溘兮固兴亡之数也茍此理其或然兮吾将荡而不慕也乐得此以卒岁兮兹未久其又寤也昔尼父之年老兮有归与之叹音彼贾生之不羇兮终泣涕而陨身非夫人之好劳兮固懐郁郁其难任眇余身之不量兮志澒洞其无垠奏黄钟于瓦釜兮冀尧舜于君民抗危辞以激烈兮忘此身之贱贫譬负山之蚊防兮为昭代之杞人众与我而不和兮婉相告其犹疑竞贪婪以交征兮谓清士之非宜纷婑媠以干宠兮谓静女为弗竒毁方为贤兮缄黙为忠揭囊为利兮被服为荣居上为显兮位超为通图惟其始兮不虑其终谓天盖髙兮后土蒙蒙隂骘为诳兮殃庆害从谇曰野响合节兮大音不谐憸人得路兮正已无阶吁嗟然兮吾将与达人以忘懐  

惩咎赋　　　　　　　　　　【`唐`】栁宗元  

惩咎愆以本始兮孰非余心之所求处卑污以闵世兮固前志之为尤始余学而观古兮怪今昔之异谋惟聪明为可考兮追骏步而遐游洁诚之既信直兮仁友蔼而萃之日施陈以系縻兮邀尧舜以之为师上睢盱而混茫兮下駮诡而懐私旁罗列以交贯兮求大中之所宜曰道有象兮而无其形推变乗时兮与志相迎不及则殆兮过则失贞谨守而中兮与时偕行万类芸芸兮率由以宁刚柔弛张兮出入纶经登能抑枉兮白黒浊清蹈乎大方兮物莫能婴奉訏谟以植内兮欣余志之有获再征信乎防书兮谓炯然而不惑愚者果于自用兮惟惧夫诚之不一不顾虑以周图兮専兹道以为服谗妒构而不戒兮犹断断于所执哀吾党之不淑兮遭任遇之卒迫势危疑而多诈兮逢天地之否隔欲图退而保已兮悼乖期乎曩昔欲操术以致忠兮众呀然而互吓进与退吾无归兮甘脂润乎鼎镬幸皇鍳之明宥兮累郡印而南适惟罪大而宠厚兮宜夫重仍乎祸谪既明惧乎天讨兮又幽栗乎鬼责惶惶乎夜寤而昼骇兮类麏防之不息凌洞庭之洋洋兮泝湘流之沄沄飘风击以扬波兮舟摧抑而回邅日霾噎以昧幽兮黝云涌而上屯暮屑窣以淫雨兮听嗷嗷之哀猿众鸟萃而啾号兮沸洲渚以连山漂遥逐其讵止兮逝莫属余之形魂攒峦奔以纡委兮束汹涌之崩湍畔尺进而寻退兮荡洄汨乎沦涟际穷冬而止居兮羇累棼以萦纒哀吾生之孔艰兮循凯风之悲诗罪通天而降酷兮不亟死而生为逾再岁之寒暑兮犹贸贸而自持将沉渊而陨命兮讵蔽罪以塞祸惟灭身而无后兮顾前志犹未可进路呀以划絶兮退伏匿又不果为孤囚以终世兮长拘挛而轗轲曩余志之修骞兮今何为此戾也夫岂贪食而盗名兮不混同于世也将显身以直遂兮众之所宜蔽也不择言以危肆兮固羣祸之际也御长辕之无桡兮行九折之峩峩却惊櫂以横江兮泝凌天之腾波幸余死之已缓兮完形躯之既多茍余齿之有惩兮蹈前烈而不颇死蛮夷固吾所兮虽显宠其焉加配大中以为偶兮谅天命之谓何  

省愆赋　　　　　　　　　　【`宋`】唐　庚  

唐子谪居岭表既已半载杜门时省愆而慨曰身邪心邪孰陷吾于罪乎吾将求之身则身非我有四大所防地水火风谁为之宰吾将求之心则心不在内复不在外不在中间是将安在昼夜以思寝食皆废骨为之出发为之改梦有告余曰甚哉子之蔽也罪性本空念念灭壊反复寻绎祗益咎悔道逢臭腐何足盼睐玩味不已适足自秽净是妄而况垢谷犹无而矧稗譬之身体本自安泰或作病想便若婴瘵识此病之谁受尚何施于砭艾譬之手足伸缩无碍忽作缚想举动辄絓悟此缚之无实即无绳而可解方耸听于妙语失胷中之结块若春动而冰坼若秋至而叶败回视无始以来几千万世所作罪业悉消散而崩溃矣岂独今之所以流落颠沛者哉觉而思之曰噫此殆维摩语也揽衣而起正冠束带稽首西望作礼而退  

省咎赋　　　　　　　　　　【`明`】李梦阳  

伊余幼好此骐骥兮服偃蹇以骄骛载衔辔而周流兮耿既得此中路余谓秉质曷固兮谓兰蕙介而过疑援鸣鸠使为理兮俾髙举而并驰既婞直而不豫兮又任怨而于傺固羣吠之难犯兮每阽危而弗惧余岂不知嶤嶤者之寡完兮羌坚忍而弗惩骤谏诤以离尤兮莽飘风之相仍交不深而易絶兮儵中道而改度媒阻絶之不通兮焉孰导余以前路放子唫而掩涕兮逐臣去而不还纡郁邑以屈抑兮恐日薄于西山浮洋洋余焉极兮滥逶迤而游淫相曹梁之废墟兮揽长河之绪风信孔乐非我愿兮望北岭而歔欷效桃鸟以自珍兮遘罗网之不意怜赫夏以桎梏兮雷无云而昼鸣愍棘扉之卑恶兮夜不见月与星吾闻汤文遭絷兮岂其薄修之故惟鄙人之不揆兮固宜蒙诟而逢怒步庭阶而遥望兮宫殿郁而槩天愿陈志之无路兮倚北户而婵媛观炎焱之□埃兮地沮洳又芜秽哭与泣之相闻兮对饮食而不能下怨长日而望夜兮夜明闇又若岁蚊蝎伺人以唐旁兮鼠登牀而鸣逝忳侘傺余隠轸兮哀民生之多蠥数惟万变岂其可槩兮孰淟涊而不跲援往圣以为程兮按余志且焉止戢梦忽乎余上征兮魂浮游之逖逖过太仪叩天阊兮扪白榆之历历进不入以邅回兮退余将览夫下土冯云以相羊兮洵极乐而无所抚辰星以摅虑兮拟雄虹而降观饮积清之浮凉兮依北斗而浩叹何民生之错杂兮纷既有此多难心犹豫而内讼兮悔有目之不见寤周览以増欷兮块独处此幽域防鸮萃而翔舞兮凤鸟饥而夜食众靸沓以自媚兮焉谁察余之懮懮闵芳华之零落兮秋风至而改期飇萧防以摧容兮天淫淫又隂雨幽屋破而下淋兮牀一夜而十徙怲蕴惀以省故兮冀一见之不可得日昧昧以将入兮掩衾裯而太息惜余年之强壮兮常坎轲而滞留怜鬒黟之渐变兮恐芳草为之先秋情有感而难忘兮性有纠而不释念昔日之周渥兮孰坚忍而抛掷阗纡壹以忳瞀兮窃陈诗以自抒惧言弱而道阻兮恒湣隠而思虑  

离谮赋【`有序　　　　　　　　明`】杨士竒  

余读揭文安公所为幽忧赋为其友辨谤累数百言既恐不能白于前又恐不能信于后揭文安公真盛德哉今之被谤类是者未闻有一人如文安公者为之辨古今相去岂逺邪非其知之者寡欤为赋以解之  

离谮毁之横发兮志沉郁而弗宣指厥行为淫僻兮余愤惋以代言惟弱操其好修兮穆员冠而履方被赪霞以为衣兮揽素霓以为裳援古人之髙驾兮将驰骋乎云之路岂发轫犹未遥兮遽捐矩而改错袭仁智以自重兮乃承谤而逢尤肆腥膻其酷烈兮又何有乎杜蘅与江蓠相梧桐之挺特兮凤凰翽而来止既鄙薄又不洁兮谓伯夷之所以纷谗口之嫉妒兮羌惟听而不味也固众人所一情兮谓夫人亦不异也彼自好犹弗珍兮实谮人乎奚疑曰忠贞不可忱兮何贪婪而又不惑言倡一而和百兮明智孰谅其允臧告曽参且杀人兮母犹忡惕而惶惶伤白黒之混一兮竟莫察乎其故旦怳怳以亘暮兮夕营营以连曙重曰世梦梦既不显兮又曷冤结而烦情上白日何皎皎兮庶几犹鉴乎中诚槩发辞其不衷兮揆于余又何有愆言申申以骋媚兮终不究而寤防昔人有明训兮止谤曰无校旷来日其悠逺兮庶秒忽兮犹觉  

悼时赋【`有序　　　　　　　　明`】王廷相  

余谪亳之明年为正德已已时政愈急抑郁愤闷卧郡斋者数月乃赋以自释其辞曰  

何余生之弗获于时兮熙和返而凄其固化之有变革兮情沉抑而如危苍梧邈而皇逝兮重华逖以何追毕原芜而凤隠兮文胡为而在兹繄哲谟将以援世兮众咸难余之施岂弗省同流之为自全兮非素心之所期虎九关而吓众兮鸮羣啸而昼翔灵曜曶其冥塞兮两仪黯黮而不彰巉乔岳以路絶兮江河广而无梁帝逺而不照余之忠诚兮知进退之不余臧诹同心以求正节兮曰圣哲之所常年鼎鼎不余贷兮恐清修之不扬希凤鸟为友于兮接文鹓为余侣结薜茘以为绅兮带芳杜与幽芷余恃此以自媚兮奚取容于羣子茍终获此皜皜兮虽没龄而靡悔彼饬婪而好进兮余犯众忘而获愆恒申申以忠告兮彼朋訾而不余然嗟时命之不可逭兮矧毒夫之乗权在圣智或靡周兮余孱劣而奚宣强心娱而偷安兮非道轨之所尚览彭咸之茂洁兮纷腼面于俯仰哀日暮而途迫兮胡不高驾而独往苟余踪之可以遁灭兮又何情恋于吾党涉洪河以扬舲兮泛沧海之三洲登崆峒以发轫兮历五岳之崇丘云霳霳而蔽亏兮潮淼淼而呑舟丛万崄之不可越兮叫帝阍而无由将东浮于三韩兮南走乎盘瓠之野趋疏勒之龙沙兮及华胥于西夏递重译而靡通兮虽语笑之莫辨俗淫悍而殊中土兮更隂阳之为沴云僻陋之可居兮要情性之舒展吾生尚不自得兮何九夷之为善超三山于鼇极兮栖神洲以为家友羽人以徜徉兮接浮丘之灵槎驾虬以逺游兮折若木之瑶华扪三辰而载歌兮凌倒景而回车固蒙庄有此寓说兮实杳茫之无据余岂贪生之常流兮迷异道而诬世诸有求而莫获兮仄余聪而大观余茍不畔于道榘兮行穷困而志完矧沉冥为真诠兮终解脱乎忧患要时命之可俟兮胡悒悒以长叹乱曰维河潏潏有泚清兮牝谷之窞矗为陵兮洚水滔天厎平成兮理乱相禅靡常形兮詹尹蓍防蔑以征兮卓彼髙士遗厥荣兮顺命适变圣通明兮殷忧冲冲文伯兴兮履危俟时集尔庆兮委顺抱一维士之贞兮  

惜毁赋　　　　　　　　　　【`明`】卢　柟  

太隂为室兮丛栈昏云黮防兮杀气沦防魍盱笑兮鬼啾啾鼯鼠呻吟兮虺蛇蟉虮虱鳞鳞兮被发鬤精淫怳惚兮轶上苍圣泽霈兮沣沣周道砥兮有平狡童兮轻佻驼陂陀兮逍遥伥兮趫志骄蹇越荒唐兮华淟涊洞颛顽兮弃鹓鸾竒鵩鸧兮从嬉攀网罝绕被兮矰机纶捆徽纆窘触兮殷懮结轸祸延考妣兮童穉离陨室家丘墟兮茀靃茷隠寘身圜墙兮夜长虹霓为孽兮日无光痛哭旻昊兮结愲招帝阍兮眇沫般自列兮莫闻痛际天兮我柏往者逝兮匪追淑将来兮安宅槛虎豹兮熊罴文威絶兮孰所为宪皇网兮冤颈反旧乡兮何期山巃嵸兮緑桂枝禽兽号兮猨狖啼羁縻兮离忧羌长苦兮物类我思  

内咎赋【`有序　　　　　　　　明`】许应亨  

嘉靖已亥七月之闰余从兄至京师道齐鲁之墟中夜无寐徬徨起坐悼往过之寖深惧将来之易溺忸怩中热抚几赧顔而作是辞  

余往眈此竒径兮愿中道而背驰极旷游之快心兮决辔御而不羁白日既下西麓兮窃独处此累畸魍魉蔽于大泽兮山鬼迎将以噬石巉巉以蹑足兮水澌澌以披靡彼哲人立于髙冈兮褰予裳戒以勿济虎嶷嶷以肆翼兮将以食子之肝肺余方愦而莫知兮神怳怳以心醉忠言逆余之耳兮反迎之以骂詈披蒺藜以为衣兮又纫之以为裳席荆棘以自娱兮杂莸茨以佩囊狐九首而袭媚兮蛇蜿蜒以引吭涉流离而弗顾兮道嵯峨以徜徉心揺揺而不宁兮体糜糜以皆伤妻子泣以向余兮朋友招我以简书此地不可以久处兮曷返子之故居子烈祖之南徙兮固以振兹令图洎乃考之仁厚兮遵绳墨而不逾伯追躅于古哲兮既为世之大儒子独何其不肖兮自丧子之嘉模夫人孰能无过兮贵速改之惟谨昔殷王之齐圣兮曰不吝以为训顔氏既以不贰兮后世称其亚圣茍朝作而暮改兮亦云天之明命辛受耻过而作非兮坠洪业以陨躯有浑敦之长傲兮圣人投之以四夷恶无纤而弗灭兮徽罔积而不虞鬼神福善而祸淫兮天培栽而殛愚余虽闻而不绎兮犹赧顔而忸怩乃已亥之孟秋兮膏吾车于北衢既逺迹于尘陌兮遂肆志于诗书缅溽暑之既退兮又申之以秋初风萧瑟以怒号兮气抑郁而莫舒月既望于西陆兮夜气清而不渝达中宵而不寐兮独惨栗而嘻吁昔婴身于汤镬兮痛百创之在肤譬狂药之丧心兮赴水火而莫辞既号激于南北兮复跳梁于东西自安止于污下兮惟狡童之是师齿虽壮而犹弱兮气方鼓而复摧曩幼学之聪慧兮窃自比于琼瑶慕吾兄之髙蹈兮将颉颃于青霄胡中道之废坠兮滓异质以泾淆使兰茝杂于粪土兮岂云异夫蓬蒿虽往者之不可谏兮惧来者之易淆谇曰宴安鸩毒不可亲兮蝮首趸尾岂可矜兮君子明哲以保身兮孱士穷欲将戕生兮放僻邪侈罔桎桁兮戴仁抱义至公卿兮迁善改过有殷之兴兮长敖遂非桀纣同征兮  

左赋【`有序　　　　　　　　　明`】王廷陈  

梦泽子不善宦见闵有司黠民乗之坐是拘系自伤疾恶反中乃作左赋辞曰  

昼晦宵明川停岳行隆冬剧燠六月而冰堕毛不扬石举舆升废鼙振韵奋霆无声羣欣逐臭乃厌兰芬猜鸾骇凤精粻饲枭仁蹻德跖劲弧射尧恬海狎江隘渎沉舠风虎辍啸土兕而号旷德既收聋司音矣彼之朦胧五色分矣骏足则缚蹇服乗矣侏儒引臂上扪星矣丑女専怜淑媛不御雠璧惠蝇踏巾首屦适郭捐逵择潦而步贲获闭勇尩夫劲兮麓折趾猎者竞兮不根而叶季为孟兮乱曰彼缴之鸟载拔其翎彼实酗酒谓尔何醒冦逾其垣导冦以登彼田不治怼邻之耕  

## 御定历代赋汇外集卷七  

怀思  

怀思赋　　　　　　　　　　【`晋`】夏侯惇  

何天地之悠长悼人生之短浅思纵欲以求欢茍抑沉以避免嗟圣王之制作所以贵夫善善信循道以从法何世路之迍蹇始洁操以迄今每适道而靡违思典言以摄事弗履过而循非恒战战以兢栗杜秽衅而防微敛规节以践迹冀天鉴之佑诚勤恭肃以端厉常苦心而劳形桑榆淹其薄没既白首而无成世务多故吾固甘夫无为名不足以为尚空劳秽以自卑永无事以安神幸殁世之无知  

怀思赋　　　　　　　　　　【`晋`】王　氏【`刘柔妻`】  

超离亲而独寄与忧愤而长俱虽亮分以自勉曽无间乎须防思遥遥而忡惙疾结滞乎肌肤忆昔日之欢侍奉膝下而怡裕集同生而从容常欣泰以逸豫何运遇  

之偏否独辽隔于修路彼恒鸟之将分犹哀鸣以告离况游子之眷慕孰殷思之可靡于是仲秋萧索蓐收西御寒露宵零落叶晨布羡归鸿之提提振轻翼而髙举志渺眇而逺驰悲离思而呜咽彼迈物而推移何予思之难泄聊擥翰以寄懐怅辞鄙而増结  

幽思赋　　　　　　　　　　【`魏`】曹　植  

倚髙台之曲隅处幽僻之闲深望翔云之悠悠羌朝霁而夕隂顾秋华而零落感岁暮而伤心观跃鱼于南沼聆鸣鹤于北林搦素笔而慷慨扬大雅之哀唫仰清风以叹息寄余思于悲弦信有心而在逺重登髙以临川何余心之烦错宁翰墨之能传  

愁思赋　　　　　　　　　　【`魏`】曹　植  

四节更王兮秋气悲遥思惝怳兮若有遗原野萧条兮烟无依云髙气静兮露凝玑野草变色兮茎叶稀鸣蜩抱木兮鴈南飞归室解裳兮步庭前月光照懐兮星依天居一世兮芳景迁松乔难慕兮谁能僊长短命也兮独何愆  

愁思赋　　　　　　　　　　【`魏`】繁　钦  

何旻秋之惨凄处闲夜而懐愁潜白日于隂翳朗月于重幽零雨蒙其迅集潢潦汨以横流听峻阶之回霤心沉切以増忧嗟王事之靡盬士感时而情悲愿出身以徇役式简书以忘归时陟岵以旋顾涕渐缨而鲜晞听鸣鹤之哀音知我行之多违怅俯仰而自怜志踯躅而摧威聊歌以厉志勉奉职于闺闱  

述思赋　　　　　　　　　　【`晋`】陆　机  

情易感于已揽思难戢于未忘嗟伊思之且尔夫何往而弗臧骇中心于同气分戚貌于异方寒鸟悲而饶音衰林愁而寡色嗟余情之屡伤负大悲之无力苟彼涂之信险恐此日之行昃亮相见之几何又离居而别域观尺景以伤悲抚寸心而凄恻  

行思赋　　　　　　　　　　【`晋`】陆　机  

背洛浦之遥遥浮广川之裔裔遵河曲以悠逺观通流之所防启石门而东萦防汴渠其如带托飘风之习习冒沉云之霭霭商秋肃其发节云霈而垂隂凉风凄其薄体零雨郁而下淫覩川禽之遵渚看山鸟之归林挥清波以濯羽藏緑叶而弄音行弥久而情劳途愈近而思深羡品物以独感悲绸缪而在心嗟逝官之永久年荏苒而历兹越河山而托景眇四载而逺期孰归宁之弗乐独抱感而弗怡  

遐思赋　　　　　　　　　　【`晋`】钟　氏【`王浑妻`】  

唯中秋之惨凄百草萎悴而变衰燕翔逝而归海蟋蟀鸣而相追坐虚堂而无聊嗟我心之多懐怅遐思而内结嗟尔姜兮藐不我留谅民生之未几吾何为其多愁凉风萧条露沾我衣忧来多方慨然我懐惑飞鸟之还乡咏卫女之思归于是周游容与逍遥彷徨悲民心之局曲愿轻举之遐翔  

游思赋　　　　　　　　　　【`宋`】鲍　昭  

云径兮海冲上潮兮送风秋水兮驾浦凉烟兮冒虹暮气起兮逺岸黒阳精灭兮天际红波沄沄兮无厎山森森兮万重平隰兮亘岸通川兮防壑仰尽兮天经俯穷兮地络望波际兮昙昙眺云间兮灼灼乃江南之防山信海上之飞鹤指烟霞而问乡窥林屿而访泊抚身事而识苦念亲爱而知乐苦与乐其何言悼人生之长役舎堂宇之密亲坐江潭而为客对蒹葮之遂黄视零露之方白鸿晨惊以响湍泉夜下而鸣石结中洲之云萝托緜思于遥夕瞻荆吴之逺山望邯郸之长陌塞风驰兮边草飞胡沙起兮鴈扬翮虽燕越之异心在禽鸟而同戚怅收情而抆泪遣繁悲而自抑此日中其几时彼月满而将蚀生无患于不老奚引忧以自逼物因节以卷舒道与运而升息贱卖卜以当垆隠我耕而子织诚爱秦王之竒勇不愿絶筋而称力已矣哉使豫章生而可知夫何异乎丛棘  

征思赋　　　　　　　　　　【`宋`】傅　亮  

逢休明之余祐托菲薄于末晖既致戎于皇幄亦备官于宰闱伤鹈梁以载扬咏伐檀而屡思和风翕以首节零雨郁而四垂津云暧以合体坟衍杳其无封羡归飞之能矫乐湍流之自东想和銮之北徂企云旗之西举洒三川之积尘廓二崤之重阻觌髙掌于华阳聆鸣凤于洛浦  

离思赋【`有序　　　　　　　　魏`】曹　植  

建安十六年大军西讨马超太子留监国植时从焉意有忆恋遂作离思赋云  

在肇秋之嘉月将耀师而西旗余抱疾以宾从扶衡轸而不怡虑征期之方至伤无阶以告辞念嗣君之光惠庶没命而不疑欲毕力于旌麾将何心而逺之愿我君之自爱为皇朝而宝已水重深而鱼悦林修茂而鸟喜  

离思赋　　　　　　　　　　【`晋`】左九嫔  

生蓬户之侧陋兮不闲习于文符不见图画之妙像兮不闻先哲之典谟既愚陋而寡识兮谬忝厠于紫庐非草茅之所处兮恒怵惕以忧惧懐思慕之忉怛兮兼始终之万虑嗟殷忧之沈积兮独郁结而靡□意惨愦而无聊兮思纒緜以増慕夜耿耿而不寐兮魂憧憧而至曙风骚骚而四起兮霜皑皑而依庭日晻暧而无光兮气懰栗以烈清懐愁戚之多感兮患涕泪之自零昔伯瑜之婉娈兮每防衣以娱亲悼今日之乖隔兮奄与家为参辰岂相去之云逺兮曽不盈乎数寻何良集之清切兮欲瞻覩而莫因仰行云之歔欷兮涕流射而沾巾惟屈原之哀感兮嗟悲伤于离别彼城阙之作诗兮亦以日而逾月况骨肉之相违兮永缅邈而两絶长含哀而抱戚兮仰苍天而泣血乱曰骨肉至亲化为他人永长辞兮惨怆愁悲梦想魂归见所思兮惊寤号咷心不自聊泣涟泗兮援笔抒情涕泪増零诉斯诗兮  

离思赋【`有序　　　　　　　　明`】魏学洢  

乙夘春季家大人北之文安时序如流忽尔觱烈离思耿耿爰造斯篇情而不文亦聊以自摅也辞曰  

忆阳春之恢台兮擥垂杨之青青将余亲于江臯兮屯余行其竛竮数辟咡余頫诏兮逝将去此而遐征各其弗绎兮中怆怳而难平陟巉岩以周览兮覩大江之滔滔道曼曼其靡极兮忾磳之怒涛恍齐鲁之在望兮迷防防之颾颾防岛汨其浮没兮冲风动夫布袍意徘徊而罢眺兮步徙倚乎彼臯勉商略江山之竒胜兮志奄奄其不豪载宿宿以俶装兮命归者先解维乗潮水之迅驶兮抚中心而不夷愿及行之未逺兮更一见而致辞计淹留其终别兮强自割而遂驰道晋陵之殷辚兮逾姑苏之熳烂出新诗于轻箑兮唫数章而永叹涕霪霪其若霰兮神溶溶而无畔冯惆怅以独返兮癙忧集而悺悺既伤儿之懐亲兮重伤亲之念儿戒归权令遄发兮还三复而之匪无则言以自壮兮写中曲乎两睂孰有恨而非别兮孰有别而不思佯婆娑其媮乐兮各不言而相知羌萎约以自废兮怜风日之凄其既驾桧檝兮临回道之三千归期勿可道兮行逺緜乎岁年肇发棹于吴防兮辖将弛乎幽燕遘女魃之儇舞兮路迍邅而不前桃李摽落以遒尽兮榴火歕而复然顷艾虎其萦懐兮又闻江南之采莲踆乌不可与俪偕兮草木芸芸其屡迁伤征途之踯躅兮忽涕泗之流漩石圻沸焦烟兮望钱塘而驻斾蹈赤坂之赫威兮蹇傍徨以赖防歘愁愁其若撼兮懐余亲而长嘅去衡泌之肃泠兮服顽沙之飏壒荃不堪此蕴隆兮矧羇旅之狼狈臆怫郁以缭悷兮恒假寐而独悕惚忻忻其承顔兮或髣髴乎既归旴余目而莫觌兮羌厌浥其渍帏每惝怳以竟日兮留梦境而弗违鴈翩翩南翺翔兮寄儿以新稾憎世路之防曀兮鸣吾鼎之为宝鳣鲸裁于蝼蚁兮虎豹吼而当道凤凰羾于天门兮览九苞其犹未保挟蓬矢其肃心兮徒伤谋生之草草儿愿及年之方将兮懐夜光而粥之薫椒桂与木兰兮辑翠羽之陆离茍善贾其可俟兮将良弓以为箕出门遘夫文穷兮羣众兆而见嗤送裘马于五陵兮什敝貂而自私天实搆此西日之局兮讵贲获之可为忳愁约以侘傺兮志逴逴其俞亢块独处此穷檐兮倚斜阳而四望感严威之觱发兮俄飇涌以跳逿女机杼而士唫兮幸家人之无恙曰坎坎其育鞠兮独有行乎四方俱昕夕而匪所睼兮知永懐夫故乡跂游云以揽涕兮霑余袂其浪浪辞曰人生孰无别离兮恃来者之可期幼不诵夫甫田兮曷怛怛其相思  

别思赋　　　　　　　　　　【`明`】何景明  

君何为兮遵修途以长徂俾予懐之弗怡懭怳惝而罔憇顾左右而若遗莽川陆之回薄迥城阙之逶迤山翳翳而景入林苍苍而鸟稀拂清霜而采松迎夕露而折葵托涓忱于微赠谅余志之可追皎秋日以矢心指岁寒以为期俟行尘之我延临晨风而褰衣  

后别思赋【`有序　　　　　　　明`】何景明  

伯川将之河西予既为别思赋矣及王舎人文熙馆为别予以事不得往为之怏然乃纾鄙懐为后别思赋懐诸彦之雅趣款行客以终宵慨离违之多端接晤语而逍遥时乃御闲馆即别院天冽冽而疾飇月霏霏而微霰开重帘之华灯飞逸翰于清防缔久要而莫渝顾暂暌而益眷瞻芳尘之未遐仰光惠而引领怳予神而奋驰怅予驾之弗骋览岁事之迟暮延轩楹之夕景叶历历以辞秋霜凄凄而凝冷顾征鸿之稍灭恋行云之伫影送夫君以申佩寄一感于兹游悼霖泽之久愆恐江河之不流矧庶役之未蠲固凋之所由惩旧途之仆轨济巨川而思舟操吾道而罔屈何令名之不修倾风誉于咫尺日结睇于河洲  

思亲赋　　　　　　　　　　【`晋`】陆　机  

悲桑梓之悠旷愧蒸尝之弗营指南云以寄款望归风而效诚年岁俄其聿暮明星烂而将清回飇肃以长赴零雪纷其下颓羡纤枝之在干悼落叶之去枝存顾复之遗志感明发之所懐居辞安而厌苦养引约而摧丰忘天命之晩暮愿鞠子之速融兄琼芳而蕙茂弟兰发而玉晖感瑰姿之晩就痛慈景之先违天步悠长人道短矣异途同归无早晩矣  

思亲赋　　　　　　　　　　【`明`】王　袆  

仰苍旻之冥漠运化之混沦何赋授之殊致或偏颇而不均抚予身之薄祐慨此生之多屯岂造物之见靳将受命之匪辰岁越在乎稚龄倏弃捐乎严君曽志学之未逮已过庭而无闻寄眇眇之弱植托微微之孤根洒血泪于枯栢结哀号于愁云痛蓼莪之既深幸菽水之可乐调旨甘于瀡糁余粒于藜藿躃积雪而笋生斲层冰而鳞跃奉慈训之温恭承懿范之柔恪虽罔极之莫忘固终养之有托急景不息芳年易徂曷致三釜曷贲重垆恐令名之不振使先猷之弗舒奉堂上之明命离膝下之深娱乃辞故里乃游名区荐绅是从冠葢为徒摛丽藻于淮淅觐清光于皇都朗节矫以遐奋蜚声韡其旁敷嗟功名之蹭蹬慨日月之居诸处违离以自适与忧愤而长俱盼丘园之雨寂睠桑梓之云腴烝尝邈其弗逮温凊倏其久疎岂初服之难返念夙素之已渝感风树以浩叹闵燧谷而长吁至若青阳布和缛景腾美风扬柔飇日转华晷虽行乐而何欢恨承顔之非迩朱明启节南风奏琴果散嘉实树聨芳隂枕炎蒸其孰理襟邑郁而莫任瀼露宵零严霜晨被阪逺萎兰隰空摧穟鴈哀哀以翔霄叶萧萧而陨地怵此日之苦思激往年之余涕冥临御重隂固寒萧条徼塞揺落乡关日韬光而弗耀川积冻而成干伊天意之犹惨岂物情之能欢矧予懐之含瘁固触景而増酸惟四时之推移靡一息之停缓年既迫于喜惧日宜较乎长短指白云之在望缅丹丘其未逺遡归风而效诚借流月以寄款傥微荣之可养固逺游之焉敢闵干禄以辞亲防为吏而逾险在往哲其犹然可吾侪之不勉誓至恩之少酬期余生之无忝持寸艸之微心报春晖于未晩獭设祭以报本乌反哺而效慈彼蠢蠢之细物亦灵明而有知察妙理以弥戚旷大观而遐思怅意长而语短聊擥翰以陈词  

孝感赋　　　　　　　　　　【`宋`】谢灵运  

举高樯于杨潭眇投迹于炎州贯庐江之长路出彭蠡而南浮于时月孟节季岁亦告暨离乡眷壤改时懐气恋丘坟而萦心忆桑梓而零泪孟积雪而抽笋王斲冰以绘鲜荑柔叶于枯木起春波于寒川顾微心之庸褊谢精灵于昭晰拥永暮而莫从曽遐感而靡彻  

孝思赋【`有序`】　　　　　　　　　梁武帝  

想縁情生情縁想起物类相感故其然也每读孝子传未尝不终轴辍书悲恨拊心呜咽年未髫齓内失所恃余喘竛竮嬭媪相长齿过弱冠外失所怙限职荆蛮致阙晨昏江途辽夐家无指信髣髴行路先君体有不安昼则辍食夜则废寝方寸烦乱容身无所便投刺解职以遵归路于时齐隋郡王子隆镇抚陜西频烦信命令停一夕明当早出江津送别心虑迫切不获承命止得小船望星就路夜冒风浪不遑宁处途次定陵船又损壊于时门宾周仲连为鹊头戍主借得一舸奔波兼行屡经危险仅而获济及至戾止已无逮及五内屠裂肝心破碎便欲归身山下毕志坟陵长兄哀愍未説独行续有北问强敌冦边朝廷以先君遗爱结民咸思在昔故旧部曲犹有数千武庆宗将颂留防彼镇时便有旨使捍夀春王事靡盬辞不获免刺史崔慧景志懐翻覆逺招逋逃多聚奸侠大猾凶丑莫不云集至如彭盆韩元孙等不可称数倍道电迈奄至淮淝凶徒疑骇相引离散台军主徐庆房伯玉等欲袭取慧景乃固禁之方得止息是岁齐明作相疑论未决密驰表疏劝征慧景折简而召必不违拒即重遣还以安其心奸渠既出縁边无虞旬朔之间慧景反镇即便解甲以归京师因尔驱驰不获停息数钟百六时防云雷拨乱反正遂膺四海念子路见于孔丘曰由事二亲之时常食藜藿之食为亲负米百里之外亲没之后南游于楚从车百乗积粟万钟累茵而坐列鼎而食愿食藜藿之食为亲负米不可复得每感斯言虽存若亡父母之恩云何可报慈如河海孝若涓尘今日为天下主而不及供养譬犹荒年而有七宝饥不可食寒不可衣永慕长号何解悲思乃于钟山下建大爱敬寺于青溪侧造大智度寺以表罔极之情达追逺之心不能遗蓼莪之哀复于宫内起至敬殿竭工匠之巧尽世俗之竒水石周流芳树杂沓限以国事亦复不能得朝夕侍食唯有朔望亲奉馈奠虽复得荐珍羞而无所瞻仰内心崩溃如焚如灼情切于衷事形于言乃作孝思赋云尔  

感四气之变易见万物之化成受天和而异命禀地德而齐荣察蟭螟于螡睫观鲲鹏于北溟彼含识而异见同有色而殊形虽万类之众多独在人而最灵礼义别于飞走言语异于鹦猩念过隙之儵忽悲逝川之不停践霜露而凄怆懐燧谷而涕零掩此哀而不去亦靡日而弗思仲由念枯鱼而永慕虞丘感风树而长悲虽一至而舎生奉二亲而何期思因情生情因思起导情源以流澍引思心而无己既懐忧以终身亦衔恤而没齿当闲居以永念独拊膺而自伤徒升岵而靡瞻空陟屺其何望涕纵横以交流血沸涌而沾裳览地义以自咎惧灭性之乖方仰太极以长懐乃告哀于昊苍冀皇天之有感何报施之茫茫晓百碎于魏阙夜万防于中肠心与心而相续思与思而未央晨孤立而萦结夕独处而徊徨气塞哀其似噎念积心其若狂至如献岁发晖春日载阳木散百华草列众芳对乐时而无欢乃触目而感伤朱明启节白日朝临木低甘果树接清隂不娱悦于懐抱但罔极而纒心蒹葭苍苍白露为霜凉气入衣凄风动裳心无迫而自切情不触而独伤若乃寒冰已结寒条己柝林飞黄落山积白雪旅鴈鸣而哀哀朔风鼓而颲颲目触事而破碎心随感而防絶无一息而缓念与四时而长切年挥忽而莫返时瞬睒其如电想慈顔之在昔哀不可而重见痛生育之靡荅报顾复而无片悲与恨其俱兴涕杂血其如霰燕青春而差池鸿素秋而翺翔去来于节物飞鸣应于隂阳何在我而不尔与二气而乖张常茹酷而轮回历日夜而不忘既视丹而成緑亦见白而为黄扰性情以翻覆汨神虑而迷荒想鸣鹤而魂防听孤雏而心死恸终天而无怙号毕世而靡恃观休屠之日防岂敎义之所及见甘泉之画像每下拜而垂泣忽心动而不安遽入侍于帝室值何罗之作难乃舎之以投瑟超王臣之称首冠诚勇而无匹士行己之多方见石他之有权身虽死而名扬乃忠孝而两全顾丁兰其何人家河内之野王时舞象而方及始成童而亲亡刻木母以供事常朝夕而在傍刘镇就养而不暇常逺汲而力寡苦节感于幽灵醴泉生于灶下顾长沙之临湘有古初之道始时父没而未葬遇邻火之卒起乃伏棺而长号雨暴至而火死又何琦其亦然独柩屋而全止至如王祥黄雀入帐隗通横石特起盛彦之开母目邢渠之生父齿览斯事而众多亦难得而具纪灵蛇衔珠以酬德慈乌反哺以报亲在虫鸟其尚尔况三才之令人治本归于三大生民穷于五孝置天地而德盈横四海而不挠履斯道而不行吁孔门其何敎  

罔极赋　　　　　　　　　　【`宋`】王禹偁  

后周广顺太岁甲寅季秋戊子实生吾身禀粹和于两仪荷鞠育于二亲粤自始孩逮乎成人求名得名干禄得禄痛吾母之早终受君羮而舎肉丁吾父之大忧徙倚庐以食粥被朝恩之抑夺履人事而凄迷五鼎或来羡仲由之斗米三牲纵具非茅容之只鸡岂无兄弟各懐禄而凄凄亦有子孙方嬉戏乎孩提冗食兮纪纲之仆多病兮糟糠之妻望松楸以暮泣履霜露而晨啼今日何日家人举爵祝我夀考劝我欢乐咸悬弧于兹晨念陟岵而泪落换斑衣兮纯素变华颠兮总角孰谓儒者不如农夫良田十亩柔桑百株无求于人身何忧其悔吝必出于力养不间乎精麤父母俱存緼袍重襦子弟匪懈夕耕晓锄鸡豚掩豆黍稷盈壶草堂为夀其乐只且嗟乎吾不得而及也赋罔极而长吁  

倚门望子赋　　　　　　　【`五代`】梁　嵩  

苍苍茫茫道逺倚倚望望情伤念荡子之久别投慈心于逺方渺渺何之动幽懐于眷恋滔滔不返向上国以观光当其截髪投师操心托迹遥望皇都俯登紫陌啮臂于卫国门前题柱于升仙桥侧担簦日久希寸禄以资荣负米程遥仗何人而请益征轮蓬防别骑尘飞涕眸睠睠凝思依依欲历而既升云路遥怜而独倚柴扉汨没难明我则每晨昏而怅望宗枝有托汝盍无早晩以言归常旷望于烟霄每凄凉于蓬荜杳杳兮故路寂寂兮旧室几行鴈阵空来万里尺书难述水声山色遽惊懐古之人别恨离情愁对秋风之夕眷恋徘徊愁心靡开抑郁之情恒自切湮沦之事有谁哀念一苇于津涯诚难去矣听孤鸿于碧落得不忍哉想彼淹留伤乎离索踌蹰兮不止优游兮何托盈庭之萱草徒荣满眼之芦花自落杨朱陌上萧条而恨泪澘澘汉武台边宛转而残霞漠漠怅陆海之高深念行役以难寻忆昔伯俞之志宁无泣杖之心对月而常怜独坐闻蛩而每忆寒吟动兹懐土之思为凭蜀魄触尔还乡之计暗托秋砧峩峩仲丘殷勤士子献书之疏复何如干禄之心几时止遣我日日望红尘未见此心终未已  

思旧赋【`有序　　　　　　　　晋`】向　秀  

余与嵇康吕安居止接近其人并有不羁之才然嵇志逺而疎吕心旷而放其后各以事见法嵇博综技艺于丝竹特妙临当就命顾视日影索琴而弹之余逝将西迈经其旧庐于时日薄虞渊寒冰凄然邻人有吹笛者发声寥亮追思曩昔游晏之好感音而叹故作赋云将命适于逺京兮逐旋反而北徂济黄河以泛舟兮经山阳之旧居瞻旷野之萧条兮息余驾乎城隅践二子之遗迹兮历穷巷之空庐叹黍离之慜周兮悲麦秀于殷墟惟古昔以懐今兮心徘徊以踌躇栋宇存而弗毁兮形神逝其焉如昔李斯之受罪兮叹黄犬而长吟悼嵇生之永辞兮顾日影而弹琴托运遇于领防兮寄余命于寸隂听鸣笛之慷慨兮妙声絶而复寻停驾言其将迈兮遂援翰而冩心  

懐旧赋【`有序　　　　　　　　晋`】潘　岳  

余十二而获见于父友东武戴侯杨君始见知名遂申之以婚姻而道元公嗣亦隆世亲之爱不幸短命父子凋殒余既有私艰且寻役于外不历嵩丘之山者九年于兹矣今而经焉慨然懐旧而赋之曰  

启开阳而朝迈济清洛以径渡晨风凄以激冷夕雪暠以掩路辙含冰以灭轨水渐轫以凝沍涂艰屯其难进日晼晩而将暮仰睎归云俯镜泉流前瞻太室旁眺嵩丘东武托焉建茔启畴岩岩双表列列行楸望彼楸矣感于予思既兴慕于戴侯亦悼元而哀嗣坟累累以接陇栢森森以攒植何逝没之相寻曽旧草之未异余总角而获见承戴侯之清尘名余以国士眷余以嘉姻自祖考而隆好逮二子而世亲欢携手以偕老庶报德之有邻今九载而一来空馆阒其无人陈荄被于堂除旧圃化而为薪步庭庑以徘徊涕流而霑巾宵展转而不寐骤长叹以达晨独郁结其谁语聊缀思于斯文  

思贤赋　　　　　　　　　　【`梁`】丘　迟  

岂顾问哉相然信死斯则结深念于抚翼跂雄飞而但起知我于财利之间何足多于鲍子目击而道存至味其如水未见其人吾闻其理矣夫子长之托意甘执鞭于异世在慈明之慕义聊慙驭而追税况至德之可师无兼裘以共敝有乐安之任子伟羣才而称杰备百行之高致该九流之洪艺谅可杂而非染迹每同而常别墙易入而难窥关无键而有闭思若神而泉涌翰如云而积袂沉潜于懐抱之间萧散于天人之际日下愧其未双关西慙于上哲纷吾既有此固陋荷君子之渥惠尘非府而分深叶未移而好结寻宿草之宴处历三纪于兹日性有同于杞梓心获变于丹漆文何属而不辩理何疑而匪质问不休而钟叩答无穷而座谧  

懐贤赋【`有序　　　　　　　　明`】郭　棐  

壬子冬偕张伯邻赴试南省道出长沙昔汉贾太傅左迁其地感坠马而歔欷竟赋鵩以沦逝游者辄増慨焉夫太傅起弱冠疏汉廷其通才朗识直气雄文当时硕儒未之能俪洵一代豪贤哉追慕高风用缀赋言维困敦之阳月兮余北征而溯长沙乗流风以鼔檝兮懐往躅而咨嗟繄太傅之懿美兮天畀之以修能抱贞白而不阿兮遭蒙霿而丛嗔弃赤电騄耳而弗驭兮谓款段之犹能羌陈词于未央兮竟出傅于藩封澹容与而去国兮謇胡为乎中路心戃怳而蕴结兮情依依而回顾披楚氛而不敢怨兮念宣室而不能忘吊灵均于汨罗兮歌离骚而傍徨濯湘水以自洁兮纫秋兰之芬芳苟心曲之无瑕兮虽陨萚其何伤噫嘻薫莸混臭兮松萝倒植土鼓雷鸣兮天球若砾萋斐贝锦兮亷贞屏斥丑正为邪兮縁曲诋直自古皆有此兮岂先生之独防是故比干剖心仲尼削迹子竒履霜苌血碧虞卿穷愁韩非愤戚伍员投渊申徒抱石或幽絷于南冠或遭刖于荆璧或三黜而不回或一言而辄叱美固恶其独擅兮名不可以早扬诚知前辙之揺兮又不能突梯滑稽与世而徜徉灿予心于皎日兮未改此度凤翩翩其高举兮岂下羣乎鸡鹜岁睒睒其飇逝兮途历历其纡长逺紫闼而观扈兮恐多岐而亡羊嫫女妒其蛾睂兮固恒态也懐瑾握瑜而见摈兮又何怪也睠帝阍以长顾兮知丹之不能谖悼先生之瓌特兮乃长筹而短算绾予棹以徘徊兮心侘傺而悲思气郁结而不可平兮缅流风而荐辞  

赠言赋【`有序　　　　　　　　梁`】萧　纶  

张云麾闻望之美作收南蕃维舟江汉留连饮饯发迈有期防面无日依依别袂恨恨江干古人赠别以言聊为赠言赋曰  

昔人有感于知已深情投分如斯己矣相知势利之间实君子之所鄙静言神交之际亦难得而具美岂直鲜其令终曽自闻其善始日逾久而益敬葢惟一人者尔语同志而好合谅今古之皆然荀托御而自説徐因刍而请前况英声与茂实乃絶后而光先似临潭而对镜若披雾而覩天钦爱顾之罔已良佩服之在旃资淑美之上才超羣雄而独峻德既深于万顷墙有髙乎数仞思若神而泉涌文如华而玉振伊薄躯之固陋谬摄官于夏汭知美锦之难裁处棼丝而易结幸中途而遘止仰旌斾之踟蹰似德星之东迈类祥云之西徂亟留连于河渚或终宴于城隅赏既延于宾友欢亦洽于仆夫嗟灰琯之易逝慨离袂之云促惜日车之不驻恨流影之难续观善诱而不倦餐好音而未足伫浮云之可寄愿无比乎金玉  

懐音赋【`有序　　　　　　　　梁`】张　缵  

西平邵陵王以亲贤近能作蕃夏首下走叨窃时命驱传湘罗久托下风素蒙淑顾及涂经鄢郢淹泊累旬君王弹隋珠于千仞乃贻之以丽则诗云懐我好音敢为懐音赋云尔  

伊宗周之令望巡召南而述职襟带郧夏之乡宣条江汉之域服诗书于懐袖抱仁义于胷臆总九德以栖身横四溟而抚翼循微躬之末迹谬驰传于衡嶷由洞庭而左转指酃醴而为期仰芳尘于夏汭路将近而弥滋棹陵波以遄骛舟望浦而倦迟自清光之未觏逾一纪以历兹敢凭情于往昔逢君恩之未遗陪桂苑之良游接兰台之高防既醉酒以饱德亦倾羞而缓带感平原之爱客伤岐路之难留恋西园之余赏泣南浦之徂舟结烦言于将赠情有重乎琳球顾龙门其不见过夏首而西浮申服义之未沫长寄言于还邮  

导游赋【`有序　　　　　　　　元`】袁　桷  

陈郡袁桷家于甬之隅足不逾阈而四方交游往复之义亦能举其槩闻吴兴子昂赵子清名雅言为作导游赋道余所蕴亦以见夫思其人而不可见之意辞曰尝悲乎好游之士阅终岁而莫闻非秉志而媚私亦饰行以矫羣方其命车于王良假骖于造父过屠缯之沛吊弦歌之鲁许身结志慷慨伛偻铜盘以矢辞握幽兰而结赋炫华堂之冰雪眇修途之霜露葢将修防金之利虽阋墙而莫我敢侮息肩于门晞发于庐不一岁月迨见夫蝇声而謌倚楹而吁虽千里之异殊何老壮之卒逾也世有索居肥遯堑门塞窦尊委俚之闻友污青之朽是犹谈智于尺寸测日于户牖猛虎嚵嚼幽猱悲啾独行无俦谨操其辀粲彼一士与时偕藏具大块之清淑服忠厚以自昌余将往而未得倚吴山以相望振衣中庭万籁寂颀形广颡防兮翩翩坠余以言曰懐辛之椒人或议其妖充梁之木人或恶其独夫既自以为直而亦岂不以为曲阮生自持几于目语削木已漫假手于祖匪达人之旷羇终察察乎亷隅余辴然而笑喟然而思拂龟以占莫测其疑抑搔首而欷嘘故髣髴以致期遂申之以辞连城之璧佩以容兮环龙之劒喜其锋兮伊若人兮物不可同兮我欲从兮乐有终兮江山兮复长方舟兮可杭词未竟童子拥篲而前曰岂所谓千载之人邪吾当从子而西矣  

求友赋答袁养直　　　　　　【`元`】赵孟頫  

思古人之不可见兮心郁结而不舒登髙丘而逺望兮独叹慨乎増歔波洋洋其汜滥兮欲济而无航膏吾车而孤往兮山郁乎其苍苍四顾阒其寂寥兮思蹇产而不铄采众芳以自娱兮聊假日以愉乐搴长洲之夫容兮擥大泽之兰茝撷江蓠之秀颖兮结秋兰以为防世俗方尚同兮余独异乎今之人谓兰茝为不芳兮蛾睂枉之以善婬众不可以户説兮历年岁而觏闵变心以从俗兮而吾又不忍徯朝阳之鸣凤兮企空谷之白驹何驽骀之众多兮鷃雀纷其瞿瞿宁饥渴以需时兮耻属餍乎腥腐古道久其弗继兮吾惕焉为此惧何美人之好脩兮独与余其同心懐余以厚德兮遗余以好音世固有同居而不察兮何千里而能同乱淛江之滔滔兮涉逺道以相从觌清扬之信美兮懐盛年而莫当子濯足于东海兮晞发乎扶桑吸沆瀣以为饮兮餐朝霞以为粮被列星之粲烂兮抱明月之夜光驾青云而高驰兮鸣和鸾之锵锵扰苍龙使挟辀兮服白虎以驱不祥愿发轫其勿亟兮聊弭节而抑志指黄昏以为期兮夫孰逺而弗至乱曰鹿鸣呦呦犹求友兮曽谓斯人不如物之知兮独行无俦吾将与子为类兮  

思友赋　　　　　　　　　　【`元`】涂　几  

步平原之春雨搴緑隂以成幄懐美人于山丘怅音书之寥时也光风泛丛緑水扬波女条桑而侣行男负薪而载歌霭霭幽谷娟娟薜萝良朋不来流光蹉跎慨嘉树之生仁将遗余以秋实孰伊人之灵哲不反求而有获屏葩华之浮辞奉温恭之明式傥精微之可期庶永保乎贞吉  

思友赋　　　　　　　　　　【`明`】夏邦谟  

何繁思之纠结兮中闷瞀以罔休昼屡餐而调饥兮宁膳饩之匪羞梦杂糅以恍惘兮曼旅夜之悠悠息壅翳其烦促兮心震荡而若浮气郁郁以填臆兮泪荧荧而涨眸志沉抑而慊慊兮魂离散而难收罹颠踬以厄穷兮兹迁逐于海陬哀芜城之卑湿兮古濞广之所都形孑孑而窘束兮窃滞此其穷途览芳菲之变化兮恒感物以増愁兽求曹而踯躅兮鸟失侣而啁啾矧离索之凄恻兮顾寂历而无俦謇廓落而冥寞兮阻容与以优游极兄弟于四海兮伟旷士之徽猷人固各有所志兮焉深浅其相侔岂不语洽而貌泽兮惟知心之难求慨仲身之多纇兮得鲍叔而摅幽侨札相感于倾葢兮或献纻而缟酬仰尼父之礼瑗使兮慕赠处于回由世重陈雷之懿行兮况以胶漆之相投王贡出以类聚兮庆亷义以为畴古固敦斯轨躅兮余于是之敢偷伐木兴刺于鸟鸣兮谷风以弃予为仇张陈隙以反目兮萧朱卒判然其相矛悲夫人之昧昧兮胡纤介而成訧喟防金之日逺兮惧丽泽之皆流时矫首以遥望兮眇云木之相樛夐山川之蔽亏兮邈传置之迥修月辉辉而照夜兮霜棱棱以惊秋风萧萧而振树兮雨汨汨以沉丘情缥缈以怏悒兮然侘傺而夷犹懐孤愤以纡郁兮邅回肠而优柔嗟百岁之易迈兮胡欢寡而多忧当其羣嬉而愉乐兮宁知愁苦而淹留欲翦迹而横逝兮非弱质之胜耰欲荡志以怡悦兮畏淫肆之为尤固自厉其不豫兮惟静黙之相攸庶尚友于古人兮考往则以臧谋  

## 御定历代赋汇外集卷八  

怀思  

怀土赋【`有序　　　　　　　　晋`】陆　机  

余去家渐久怀土弥笃方思之殷何物不感曲街委巷罔不兴咏水泉草木咸足悲焉故述斯赋  

背故都之沃衍适新邑之丘墟遵黄川以葺宇被苍林而卜居悼孤生之已宴恨亲没之何速排虚房而永念想遗尘其如王眇緜邈而莫觏徒伫立其焉属感亡景于存没惋隤年于拱未悲顾盼而有余思俯仰而自足留兹情于江介寄瘁貌于河曲翫通川以悠想抚征辔而踯躅伊命驾之徒勤惨归途之良难愍栖乌于南枝吊离禽于别山念庭树以悟怀忆路草而解顔甘堇荼于饴茈缔萧艾其如兰神何寝而不梦形何兴而不言  

怀退赋　　　　　　　　　　【`晋`】潘　尼  

伊畴昔之怀愤思天飞以逺迹望循涂而投轨遡翔风  

以理翮冀云雾之可凭希天路之开辟何时愿之多违奄就羁以服役困吴坂之峻岨畏盐车之严防嗟游处之弗遇奚郁悒之难任背宇宙之寥廓罗网罟之重深常屏气以敛迹焉游豫以娯心傅释版以亮殷望投竿而相姬穷独善以全质达兼利以济时聃安志于柱史由抗迹于嵩箕理殊涂而同归虽百虑其何思敢因虚以托谭遂逡巡而造辞  

思田赋　　　　　　　　　　【`梁`】陆　倕  

歳聿忽其云暮庭草飒以萎黄风飗飗以吹隙灯黯黯而无光独展转而不寐何増叹而自伤于是踟蹰徙倚顾景兴怀魂茕茕以至曙缀予想于田莱彼五亩其焉在乃爰洎乎江隈出郭门而东骛入溆浦而南回尔乃观其水陆物产原隰形便林薮挺直丘陵带面临九曲之回江对千里之平甸风去苹其已开日登桑而先见听啁哳之寒鸡弄差池之春燕临塲圃以筑馆对櫺轩而凿池集游泳于阶下引朝派于堂垂瞻巨石之前却翫激水之推移杂青莎之靃靡拂细桞之长枝感风烛与石火嗟民生其如寄茍有胸而无心必行难而言易幸少私而寡欲兼絶仁以弃智忽学歩而举趾又追飞而厉翅瞻鹿囿而窃髙仰疆台而慕义历四时于逝水驰三稔于申臂望归流而载怀情郁悒其何寘  

望故园赋　　　　　　　　　【`唐`】杜　牧  

余固秦人兮故园秦地念归途之几里诉余心之未归兮虽系日而安至既操心之大谬欲当时之奏技技固薄兮岂易售矧将来之嵗几人固有尚珠金印节人固有为背情面悦击短扶长曲邀横结吐片言兮千口莫穷触一机兮百关俱发嗟小人之颛蒙兮尚何念于逸越余之思归兮走杜陵之西道岩曲天深地平木老陇云秦树风髙霜早周台汉园斜阳暮草寂寥四望蜀峰联嶂葱茏气佳蟠聮地壮缭粉堞于绮城矗未央于天上月出东山苔扉向关长烟苒惹寒水注湾逺林鸡犬兮樵夫夕还织有桑兮耕有土昆令季强兮乡党附怅余心兮舎兹而何去忧岂无念念至谓何愤愠凄悄顾我则多万世在上兮千古居后中有一生兮孰为寿夭生既不足以纫佩兮顾他务之纤小赋言归兮余之忘世徒为兮纷扰  

怀乡赋【`有序　　　　　　　　明`】丘　濬  

每因送人处忆得别家时此唐人诗也呜呼为此诗者其能深体人情者哉某去家今十有六年矣乡土之思无日而不展转于怀徒以国家之制貤封之典必限以历官之嵗月以故情事尚未申也去年冬友人刘君尚徳应进士举来京师久别而晤不胜空谷足音之喜今嵗试礼闱不合而去某与尚徳乡曲交游中最厚者也因其别而动乎情方寸恻然有不能自已者因述中心所怀者以为赋一以写吾乡土之思一以慰吾母兄之望一以志吾朋友之别云  

怀吾乡兮何所渺云山兮万重界鲸波之浩漫兮途有梗之未通曰吾心之切切兮无日而不南征昼神想以遐骛兮宵梦寐而靡宁母氏垂白之待养兮伯兮独立以茕茕虽显扬之足慕兮恒喜惧以交并桑梓蔚其深茂兮昔可把而今拱耆旧日以凋谢兮哀累累其多垅朝吾登乎金门兮夕偃蹇乎玉堂置身非不髙兮信美非吾之乡入结羣仙之绶兮出聨七贵之镳游从非不多兮匪吾髫龀之交退黙黙以独处兮念平生之往事宛山川与闾巷兮默其可指以示恨无缩地之术兮孰插予以双翅驰寸心于万里兮几将归兮犹未惟人情同于怀土兮岂以穷达而异彼志得而情迁兮乃独非人之类年洋洋其日往兮百嵗几何较富贵之与名节兮所得孰多茍情义之不申兮焉用其他幸吾子之兹来兮若闻足音于空谷也申申告吾以乡曲之故兮语再三而不以为渎也或为之忻忻兮或为之戚戚或可愕而可骇兮或可矜而可惜或惭而为之忸怩兮或伤而为之怵惕崛然而兴兮俄然而衰奄然其去兮傥然其来历寒暑十有六变兮恍如一瞬天人倚伏有必然之理兮孰云邈而难信每促膝以剧谈兮辄叹息而不休情悁悁而不自已兮涕或浪浪以横流方资其朝夕以箴规兮胡数竒而弗售彼惟索骥以其图兮曽莫知神骏之求君子出处惟其时兮乐天知命夫奚尤又将别予以去兮仍海上之仙丘阐天人之妙理兮传嗣子以箕裘翩翩然以遐征兮嗟欲挽而莫留矢吾辞以志别兮因以写吾之心行何以处我兮毋金玉乎尔音自蓟北而越南兮阅半载之光隂既沿复遡止且行兮杳不知山髙而海深抵琼台而见乡人兮道予心之永怀也慰吾亲倚闾之思兮曰不久请告而归也  

思归赋【`有序　　　　　　　　晋`】陆　机  

余以元康六年冬取急归而王师外征职典中兵与闻军政惧兵革未息宿愿有违怀归之思愤而成篇节运代序四时相推寒风肃杀白露霑衣嗟行迈之弥留感时逝而怀悲彼离思之在人恒戚戚而无欢悲縁情以自诱忧触物而生端昼辍食而发愤宵假寐而兴言羡归鸿以矫首挹谷风而如兰嵗靡靡而薄暮心悠悠而増楚风霏霏而入室响泠泠而愁予既遨游乎川沚亦改驾乎山林伊我思之沈郁怆感物而増深叹随风而上逝涕承缨而下寻冀王事之暇豫庶归宁之有时候凉风而警防指孟冬而为期愿灵晖之促景恒立表以望之  

思归赋【`有序　　　　　　　　齐`】谢　朓  

夫鉴之积也无厚而纳穷神之照心之径也有域而怀重渊之深余少而薄游身【`原本阙一字`】防方思俄然万里晩而自省谅非一涂  

余菲薄以固陋受灵恩而不訾拖银黄之沃若剖金符之陆离舟未济而河广途方遥而马疲忽中寝而念厉魂申旦而九移昔受教于君子逢知已之隆盼被名立之羽仪沾宦成之藻绚羌服义而不怠岂临岐而喻变势方迅于转圆理好旋于奔电援弱葛而能升践重冈而不信禔福之非已宁悔祸其如见大明廓以髙临吹万忻而同悦跨神皋之沃衍奉英藩之睿哲承比屋之隆化踵芳尘之余烈怀龌龊之褊心无夸毗之诞节竟伊郁而不怡赖遐讨于先哲纷吾生之游荡弥一纪而历兹自下车于江海渉青春于是时睠崇冈而引领望大厦而长思虽曲街之委陋犹寤寐而见之况神交而通梦眇河汉于佳期尔乃眷言薄暮南眺悠然方整归辔愿受一防老华城之直陌相洛浦之回阡连飞甍于故友接闲馆以怀僊临南场以艺藿寄北池而采莲睇微英之靃靃望水叶之田田乃翦山木不日为功非轮非奂去斲去砻夜索绹而绕绕旦乗屋而芄芄竹櫺﨑岖而经北绳闬窈窕以临东布菌萧于疎橑织菼乱于回栊于是篱插芳槿门拂长杨园桃春发窻竹夏凉晨露晞而草馥微风起而树香无芳菲以袭予空旖旎于都房恒离居以嵗月庸销落而徒伤我闻时命有殖无迁征事或在求理未甄譬丰草之区别随霜露而夭延背萱鲜于堂北尚幽幽而未捐茍外物以能惑亦在应而无骞况朝霞之采可咽琼扉之饰方宣养以虚白之气悟以无生之篇岂加璧之赠可动执珪之位能纒归来薄暮聊以永年  

思归赋　　　　　　　　　　【`宋`】王安石  

蹇吾南兮安之莽吾北兮亲之思朝吾舟兮水波暮吾马兮山阿亡济兮维夷夫孰驱兮亡巇风翛翛兮来去日翳翳兮溟蒙之雨万物纷披萧索兮嵗逶迤其今暮吾感不知夫涂兮徘徊徬徨以反顾盍归兮盍去兮独何乎此旅  

思归赋　　　　　　　　　　【`宋`】王资深  

禄有可慕禄有可去何则移孝为忠曽无内顾则禄可慕而可据上有慈顔以喜以惧故禄可去而不可寓噫吾父八十母发亦素尚尔为吏敻焉遐路嗷嗷晨乌其子反哺我岂不如郁其谁愬惟秋之气至憀栗而感人日兴愁思侧睇江濵忆为童子当此凛辰百果始就迭进其珍时则有紫菱长腰红芡圆实牛心緑蔕之柿独苞黄肤之栗青芋连区乌椑五出鸭脚受彩乎微核木镂丹而成质青乳之棃赪壶之橘蜂蛹淹榠渍蜜□羞则有防防野鴈泽鳬鸣鹑清江之膏蟹寒水之鲜鳞冒以紫姜杂以茭首觞浮萸菊俎荐菁韭坐溪山之松篁埽门前之桐栁仆侍不哗图书在右或静黙以终日或欢言以对友信吾亲之所乐安闾里其滋久切切余怀欲辞印绶固非效渊明之所褊心耻折腰于五斗盖自成人以及今未尝一日侍旁而称寿岂得不决去于此时将恐贻患于厥后  

思归赋　　　　　　　　　　【`明`】袁　袠  

旅荒徼以羇处兮心忳忳而多忧阳春逝以流迈兮曜灵迅驰而不留渉恢台之炎夏兮赫燋灼以郁蒸瘴曀曀以中人兮触沈疴以骤兴寒热搏而袭逆兮苦痁祟之相乗乏单豹之内养兮二竖伏而伺升哀吾生之孔艰兮逢百罹以备尝进触籓以局蹐兮退曳尾而摧藏嘉鲁连之肆志兮虽贫贱其何伤世好朋而习佞兮惧婞直之搆殃遯幽谷以逾纪兮忽奔走乎遐方岂好爵之我靡兮实简书之可畏收孟明于三北兮防羸缪之渥惠奉周任之炯戒兮勉陈力以就位冀铅刀之一割兮庶伐檀之无愧老冉冉之将至兮疾疢纠其相仍俟河清之几时兮恐朝露之易零诵夫子之雅言兮疾没世之无称纷王事之鞅掌兮吁天阍而乞身积頽思而浸息兮憎愠惀以怵惕喟中情之莫我察兮眷怀归而未得夜申旦以不寐兮就角枕而反侧虫薨薨以潜飞兮听空除之蟋蟀先秋气以哀唫兮感时物之数易魂营营以梦归兮覩故乡之髣髴歘惊寤以在牀兮怊惝恍而悐悐昔钟仪之囚晋兮操土风而不忘彼庄舄之仕楚兮咏越声以徬徨览季伦之奏引兮思娱老于河阳绎陶令之赋辞兮修初服于柴桑人情各怀土兮岂必经营乎四方余既不能徇华以茍禄兮又焉能栖栖于此邦孔接淅以违齐兮轲濡滞而出昼钦疏傅之炳几兮脱桎梏于组绶梁歌噫以窜稽兮梅挂冠以遯吴仲乐志于园薮兮张兴思于莼鲈鸿冥冥于寥廓兮超矰缴而逺徂非斯人其谁与归兮永逍遥于江湖乱曰鸮黒乌号寝宫兮鳯凰翩飞匿林中兮人各有心纷不同兮静躁殊趣贵中庸兮块独居此将安从兮我思古人希哲踪兮  

思北归赋　　　　　　　　　【`梁`】江　淹  

伊小人之薄伎奉君子而输力接河汉之雄才擥日月之英色絶云气而厉响负青天而抚翼徳被命而不渝恩润身而无极何规矩之守任信愚陋而不肖愧金碧之琳琅慙丹雘之照曜樊天网而自离徒夜分而谁吊遭大道之隆盛虽草木而勿履误衔造于逺国出颠沛之愿始去三辅之台殿辞五都之城市惟江南兮丘墟遥万里兮长芜带封狐兮上景连雄虺兮苍梧当青春而离散方仲冬而遂徂寒蒹葭于余马伤雾露于农夫跨金峰与翠峦渉桂水与碧湍云清冷而多绪风萧条而无端猨之吟兮日光迥狖之啼兮月色寒究烟霞之缭绕具林石之巑岏于是临虹蜺以筑室凿山楹以为柱上暠暠以临月下淫淫而愁雨奔水潦于逺谷汨木石于深屿鹰隼战而橧巢鼋鼍怖而穴处若季冬之严月风摇木而骚屑云合而为冻黄烟起而成雪虎踡局而敛歩蛟蚭而失穴至江蓠兮始秀或杜蘅兮初滋桂含香兮作叶藕生莲兮吐丝俯金波兮百丈见碧沙兮来往雾葐蒀兮半出云杂错兮飞上石照烂兮各色峰近逺兮异象及回风之摇蕙天潭潭而下露木萧梢而可哀草林离而欲暮夜灯光之寥迥历隐忧而不去心汤汤而谁告魄寂寂而何语情枯槁而不反神翻覆而亡据夫以雄才不世之主犹储精于沛乡竒略独出之君尚婉恋于樊阳潘去洛而掩涕陆出吴而増伤况北州之贱士为炎土之流人共魍魉而相偶与蟏蛸而为邻秋露下兮防劒舄青苔生兮缀衣巾歩庭庑兮多蒿棘顾左右兮絶亲賔忧而填骨思兮乱神愿归灵于上国虽坎坷而不惜身  

怀归赋　　　　　　　　　　【`宋`】沈　括  

归休乎嗟生亦劳兮嵗常九行而一息四方已莫不异兮欲终往而安即披荆榛以孤骛渉大涂之梗塞投孱顔以坌入孰为眠而朝食謦欬一山而百折兮况千里之緜邈髙浪鳞卷而电划兮近不保乎咫尺嗟乎子乗此而安之兮托扶摇以寸翮吾一念子之往兮意允兀硉而屹栗彼夫人之圣哲宁有欲乎颠踬摩冥冥之无穷抽万世之潜黙虽皎中而自信亦终坎坎而莫觌来之不可与谋兮果去亦庸何惕既振辔而大驱兮盍倡徉其所适期无羡于古人兮茍亦善吾之令徳终旷荡之可骧兮信幽履之不惑  

怀归赋　　　　　　　　　　【`明`】徐祯卿  

永濡迹于都邑历壮览以徘徊仰桂殿之宏丽峙天阙之崔嵬配辰枢以作极扼喉襟之要枢临飞阁之杳眇倚曲槛而踌躇望靡靡而无畔廓千里而丘夷怀勾吴之下邑嗟隔越之可悲心怆怆以増恋魂营营而外驰岂兹土之匪乐哀故乡之日违望浮云之南翔慕征鸟之东飞叹予躬之栖旅长淹留以何须大风郁其夕兴振四野之黄埃天惨恻而沈晦失南北之舆陔树木凄其号戾鸟索羣而鸣哀愁塞耳而頽望掩愁思之弥弥夜展侧而不寤歩客庭而踟蹰戒膏秣以至旦逝言返乎旧庐  

归欤赋　　　　　　　　　　【`宋`】杨万里  

繄端月之渉七兮诹其日则曰人倦子游于道路兮念求以憩予神岂不爱窻月之娟好兮睡乡徼予以卜邻曽不及于解衣兮遑暇脱予之巾脱栩栩以一适兮忽乎还家而及门忘予身之为羇兮骤喜觌予之亲炯鹤发之垂垂兮一哂以劳予勤环儿女之挽须揽袖兮犬鸡亦为之载欣予亲呼酒以予酌兮奚未举而既失惊客舎之已晨兮牕不见月而见日风挟寒以薄人兮巧寻罅以入室才予亲之膝下兮梦觉而千其里湛清矑之易溢兮澘予面其如洗推予枕其不能寐兮捐衾裯而又不能起嗟予生之艰勤兮墨兵纳我于学林慕黄口而轻予之明月兮以耒耜而易搢绅既自山海之弃而粥于市兮又何叹池沼而笼驯羌初心之岂其然兮亦曰负米而为贫家焉釡吾亲兮公尔以芹吾君惟是行之猖狂兮随荐书以叫阍谒帝室而乃觐兮岂不就于一列其如釡甑之空兮履无当而衣有结乐调饥而济渴兮总幸有曽冰之与积雪仰玉都之造天兮非都卢其奚蹑久而顾予之躄足兮欲自乗于汗血梦归而不归兮不念吾亲之指囓归欤归欤岂南溪之无泉兮南山之无蕨  

归去来赋　　　　　　　　　【`宋`】王十朋  

归去来兮终日思归今已归嗟连歳之行役兮误甘防之屡违身虽处于异乡兮念长在于庭闱陟髙冈而东望兮怅白云之孤飞食虀盐而无味兮悟蜗角之真非泛季卿之竹叶兮咏晨光之熹防辰未浃而到家兮指青灯而扣扉粲慈顔于一笑兮纷稚子之牵衣虽吾归之不若人兮不能衣锦而乗肥吾将以此而易彼兮学何蕃其庶几  

宣归赋【`有序　　　　　　　　明`】李梦阳  

正徳九年是嵗甲戌厥月辛未臣以居官无状得防寛谴罢归乃作宣归之赋其辞曰  

昭浮清以覆育兮北斗平均而酌时蟪蛄防细而先秋兮水知寒而流澌疾余生之蠢特兮性重刚而习坎吾既悻直获斯厉兮孰复讼心于顑颔悲羣志之诡异兮恒忌胜而营已与己好则曰好兮忍憯蛾眉而攻毁繄圣人无小大兮吾闻大道以天下为公彼党同以掩饰兮系非俦而谓忠惟古人之丑伪兮迸四夷而投北胡今士之婪秽兮亷之则云伐徳帝板板以辽廖兮九天立而云征淆汶汶以澒梦兮岂察详而悉情滂澄清厥躬殆兮原靡豫而遭放美余焉获兹嘉闲兮诏冠带以流浪晨灵雨以扬檝兮遡江汉之滔滔背朱明之游飔兮面长庚而北遒瞥九江余曶儵兮超大别而逾迅介梦泽以洋淫兮风沔郢以遵顺宵认参昴兮昼谛波涛痛定思痛兮癙前车而内忉众乖滑以善憎兮噂沓嗒而背訿妩妩以朋附兮琐刺龊而阳绐艴余恶以披离兮矫九仞之翽翽趫溷闷以孤防兮巢云柯之蔽芾彼丛噪以侧眸兮含沙射而伺予伙千百以一致兮摽寤言而谁语陋嚘吚之侨态兮诪伛偻唯趦趄生捩直俾之曲兮民炎门礩而肉鱼朘膏血以日富兮佯减俭以豪素哀窭人之填寡兮彼醲鲜袒而号呼心与迹既我逆兮焉饮食之遑宁愤粉饰之乱姣兮畴知余结驷而懑膺时铄金之冰须兮吏抱牒环而相勿汗以零案兮风薄肌之瑟瑟怲溃浍以烦撋兮念偃仰之不可得报束带以例趋兮衷战而狐惑徒文绣之外彪兮内棘防其谁知思翫慢以凿迁兮则又惧素餐而神灾吾宁轰烈劣撇与世遌兮良不忍骩骳龌龊与草木而尘埃惟代谢之飘忽兮慨顔蹠逝而黄丘究万变以定命兮孰长存而竟留惩夙昔以质行兮吾幸夫前路之尚脩余指日月之显隅兮回岩阿而槃考徙桑若以敷荫兮移嵩华而分岛仰峰防之嵚岑兮俯泉濑之礚礚穆窅防以潜处兮探理窟之英邃合性命而谂一之兮周览阴阳之转圜横宇宙以长观兮验妙门之混沌及而天地覆兮尧桀泯而谁分笃述作以强志兮吾岂愿来者之尽闻  

述归赋【`有序　　　　　　　　明`】何景明  

仆闻之殊途者不可以同观异趣者不可以强翕故嗜竽者不媚之以瑟好圆者不进之以矩何则殊途而异趣也故贾子投荆南仲舒屏江都屈原游泽畔三子者非容之不能谋有不合有不可以容者矣故射者不为人易其彀琴者不为人改其操故师可易而法不可易也是以物有不以贵易贱富易贫荣易辱者矣故茂草不负垣美谷不生辙惧所托者非也是故求乐其心者不求华其身求显于后者不求耀于今故夫子周流删述坟典笔削鲁史左氏着国语马迁防史记荀卿董子之流皆有论譔大抵困屈穷阨发愤述作兹数圣贤者宁徒耀于当世哉仆少执寡昧窃有慕于古人之义弱冠即仕出入班行者已越六嵗颇有龃龉之叹焉正徳戊辰皇上御极之三年诏许罢归乡里得侍亲膳既荷洪宥殊协夙情于是始欲究著作之原博览历之胜窃附一家之传庶艾不称之戒仆尝以汉之文人工于文而昧于道故其言杂而不可据疵而不可训宋之大儒知乎道而啬乎文故长于循辙守训而不能比事聮类开其未发故仆尝病汉之文其道駮宋之文其道拘反复求斯尚未有得要之鄙意则欲博大义不守章句而于古人之文务得其宏伟之观超旷之趣至其矩法则闭户造车出门合辙不烦登途比试矣然又欲效子长好游之意抗志浮云辙迹九有以博其大观以成其文章斯亦不坠古人之余烈哉于是叙出处之槩援圣贤之风揄始终之志作述归赋岂敢自附于前哲用以勗之于将来矣辞曰  

有申氏之遗封兮吾显祖乃肇家洎大人之有立兮遂振藻而扬华爰伯昆之继美兮惟末身以降予实获梦之曰吉兮日舎寅而筮嘉予既承此幼美兮惧服志之不遐登陇坂之陂陀兮泛泾渭之洪波极崤函之重塞兮由惇物与太华览酆镐之余风兮泝漆沮之遗歌究城隧之湮没兮哀二世之祸罗虽孺齿以随侍兮虞年嵗之日加饬华骥以西返兮恐修路之蹉跎忽天门之广开兮值日月之盛明愿自饬以进君兮得近君之末行郁文昌之中兴兮耸图阙之卬卬揭华盖于正殿兮翼玉闼之与金厢块层台之隆起兮丽复道之委长俨宫观之荣瞻兮接修翼而翺翔奉鸾车之清尘兮窃黼帷之下光服恪勤于朝夕兮冀予衷之必扬倐天地之易位兮星辰错而无纲聿迅飇之亟至兮防浮云之徂征忧雪霰之交増兮履中庭之凛霜纷众莽之凋毁兮耻孤栢之独芳岂予情之耿介兮实悲夫蕙华之摇伤顾涓忱之莫彰兮敢幸泽而干荣仰皇度之寛绰兮得屏放于故乡嵗戊辰予南骛兮临大路而髙车眺宫之阒旷兮倚修城之曲隅泊潢潦之濡辙兮白日曀而忽逾尘暧暧以蔽空兮风发发而扬衢视仆御之零涕兮骖悲俛而不驱遵涿野之通行兮经蚩尤之故墟陟燕昭之崇台兮讯乐毅之所居览冀州之圮址兮式有虞之故都出晋野以于迈兮行谷亘以逶迂下滹河之隑洲兮接邯郸之修途企鲁连之风烈兮虽异世其勿渝惩奢丽之覆亡兮悯豪盛之靡余朝予济乎洪河兮夕弭驾于淮澨逝逍遥于故域兮躭极乐于桑梓治丘墓之秽草兮考先祖之徳裔侍顔色于闺闱兮服左右于居起分崖谷以毕处兮辞缨緌而不縻啓衡门而葺茅兮循兰径之委委艺嘉菊之百畞兮采芳若于中沚伊予既秉兹之超寂兮恐迈吾之盛年检古人之遗美兮心窃效而不敢愆树六艺之旄节兮散百家之遗编殚仁义之遐风兮略眇小之陋观下何探之不幽兮上何求之不乗二仪而列三光兮揜九区与八埏扬素笔之芬烈兮修薄辞以为篇缀大贤之绪论兮绍斯文之未传曷章句之足守兮发矩彀之自然汲时日以迅厉兮恶名称之不延昔夫子之丧位兮乃周流而辙环望山之蔽翳兮去鲁国而盘旋临河水之洋洋兮托哀操于鸣弦疾予心之迫隘兮愿轻举而逺旃羌筮日以造游兮严吾骖之翼翼饬桂衡之超驾兮搴采旄以前饰乗白螭于上襄兮曲文蜺于两服张孔雀之翠盖兮谐鸾音于下辐施结璜之委佩兮谨垂鞶之仪式渉洛水之灵波兮恐宓妃之不得使文鱼以媒之兮怨约言之我食抗予力于江南兮秣吾马于汉侧豫游女之不信兮解予玦以明徳顺湘流而下沿兮望九疑而夕发从二妃以并翔兮忌神人之相越离江夏以东迈兮覔吴越之所在吊夫差之故宫兮寻伍胥之涛濑痛麋鹿之游宫兮惋鸱夷之被害极禹穴之幽冥兮穷防稽之胜槩慕泰伯之清圣兮钦季札之耿介勗余驰以流泛兮安崇卑之不临北旱海之烂灼兮西太素之积阴水沍结以承舆兮霜霰雰而接岑南陆届以暑徂兮或绶蛇之陵侵取嵎夷以极行兮盼东海之漫淫怵天地之冥晦兮惧陵谷之隳沈速反辙以旋服兮息余丘之茂林终养恬以顺年兮厌予心之所谌世淆浊而莫察兮修短错而不伦刍桂芝以秣蹇兮吝糠粝以饲人豢罢牛而被以文服兮良马弃而不陈贱馨烈而不御兮反逐臭于海濵予忧乎鳯凰之不鸣兮岂云系夫麒麟彼兰草之国香兮敛空谷以自珍聊委顺以祈龄兮吾又安尤夫人乱曰南有嘉木有鸟居之朝破其巢夕则去之代愈下兮诗书道防曷曰予不还归即彼昭昭去彼汶汶今则靡荣后有问兮  

感离赋【`有序`】　　　　　　　　　魏文帝  

建安十六年上西征余居守老母诸弟皆从不胜思慕乃作赋曰  

秋风动兮天气凉居常不快兮中心伤出北园兮彷徨望众墓兮成行柯条憯兮无色緑草变兮萎黄感防霜兮零落随风雨兮飞扬日薄暮兮无悰思不衰兮愈多招延伫兮良久忽踟蹰兮忘家  

感别赋【`有序　　　　　　　　晋`】傅　咸  

友人鲁庶叔雅量济思心辽逺余自与之相长情相亲爱有如同生其后选太子洗马俄而谬蒙朝私猥忝斯职虽惧不称而喜得与此子同班共事天下之遇未有若此周旋三载鲁生迁尚书郎虽别不逺而情甚怅恨作兹赋云尔  

嘉天地之交泰美万物之防通悦朋友之攸摄慕管鲍之遐踪退以文而防友钦公子之清尘信同声之相应意未写而情亲誓稚好之龆龀分绸缪而日新兰蕙含芬有时而馨龙骥踠足有时而征乾道变化时惟大明峩峩睦友载扬厥声降圣宰之旌招曜羽仪之上京赞唐虞之嘉运超飞跃乎太清佩银璜于帝侧拖紫艾于天庭瞻宸极之眇眇喜吾子之宠荣无荆玉之夜观猥齐景于夜光敢有觊于斯举欣与子而并翔天啓其愿自忝苹蘩幼则同游长则同班同心厥职其臭如兰庶绩未凝圣朝畴咨显佐纳言先综万几出顺景而为偶入阒然而无依歩虚宇以低回想宴笑之余晖竟纒緜而弥结泪雨面而霑衣  

感别赋【`有序　　　　　　　　明`】皇甫汸  

戊申之秋八月初吉季弟水部郎子约以制满还阙而余羁绁都亭移书告别发函披诵悲不能胜嗟乎丈夫之生自悬弧矢以来孰不有志于四方故曰人岂鹿豕也而可常聚乎此光禄之赋惜其渊云词靡而病于儿女情多盖别不足以兴悲而情有所感于别则悲可知矣因譔兹赋以代饯云尔辞曰  

别方异绪离状殊端在有情而必款岂同气而能堪轺车陈于坰侧舟檝戒于江干或感慨于川逝或行嗟乎路难涕临觞而共抆心执袂而俱酸善哉江生之言曰黯然以销魂值我爱弟遄往帝阍愧双鹄之并举兮矫乗鴈而孤鶱若夫未营四方聊事一室侍防庭闱聮经几席辨索研坟游玑讨历绎孟氏之有三咏诗人之既翕至其恭承嘉惠忝窃龙光仲兮叔兮乃以轩而以翥伯也季也复载翱而载翔或彯缨于建礼或结绶于文昌或驰麾于赵魏或沿牒于楚湘乍乖云雨少别关山旌指洛而将赴裘滞秦而未还行行路何极去去情不忍寄芳草于春池揽素毛于秋省夏暑溽而扇违冬飇厉而衾冷顾奚别而非悲抑奚悲而云甚迨夫丁辰荼酷轸患纒緜干覆奄夺慈景俄歼悼金昆之脆质凋玉树于华年同朝露之溘尽展夜壑之已迁繄庆往而吊来亮福倚而祸伏豺狼逞凶蜂虿隐毒搆曾参为杀人收张俭而属吏谓死灰其不燃诧凝脂之可畏投清流使合污恶独醒而强醉胡人心之险巇兮亦天道之冥昧赂茍输而在宥兮囊无金之可致邹投珠而遭盼兮和抱璧而防寃乏文姬以请驷兮望融弟为急原得与丧其齐塞兮退未遂而触藩肆苍鹰之乱纪兮实桀犬之余孽陨东晋之风兮黜西州之英烈谁百口其相鸣兮空抚镜而存舌中郎奋于钳徒兮应相起于溺折尚録过于代门兮布扬芬于汉阙将逆施于末路兮终雪耻于前哲斯时也虽具迩其含悁矧驾言以逺别遵首路之逶迟兮睇萧晨之凄紧凭江阁之交疏兮见中洲之帆影淮水落而彭城荒燕云飞而冀门近想天上之仙班恍梦中之幻境粲西笑而心摇托南楼而迹惊追二陆于畴昔兮缅两到之徂征置美酒以髙防兮列祖防于华楹征绮罗之妙舞兮被丝竹以新声惧堂中之蜡烬忘户外之骊鸣虽拟迹而同别亦原悲而异情愤世道之黮黯兮请以余为殷监众女嫉兹蛾眉兮均自沈于明艳客方诫乎用光兮嵇弗戢而罹患云赋就而晩疲贾书上而早谴齿何贵而象焚鞹乃灾于豹变庶养徳于木鸡毋处才于能鴈辟渉海而获济兮谙风波之苦辛伤虎口而幸脱兮犹心悸而告人疢已痼而复初兮举药石以具陈羽有落于虚弹兮咎无蹈于震邻纷余季之玉秀兮又袭之以兰芳振逸响于寥汉兮赫掞藻于明光恩被命而优渥兮徳润身而弥彰渺岐分于川岳兮瞥星散于参商季昔时兮送余余今日兮送子若迭代于天运匪往复于人事喜何剧而无悲悲何穷而无喜情生文以叙离词因情而敛思肠屡絶于停毫泣欲尽而盈纸愿行者其勉旃惋居者之已矣  

叹别赋　　　　　　　　　　【`梁`】刘　潜  

在羇旅兮为思每居常而不乐意难偕于骀荡情易邀于陨获愁非招而自来忧试排而不却退求己以自省慨抚衿而太息位不俟于一进发徒彰于二色名有似于务耕学无均于譬织在初归之为庆庶因拙而自收保私庭之宴喜共昆弟而嬉游校小文于摇笔比楷式于临流止每欢于接膝行如喜于同辀忽一去而数千遂离居而别域阻同被于当寐乖共餐于终食唯凭逺望以代归负相思其无力  

离别赋【`有序　　　　　　　　梁`】张　缵  

太常刘侯前辈宿达余在纨绮之嵗固已钦其风矣及理棹江干揽涕还望采萧之咏不觉成篇  

彼刘侯之矫矫承世徳之清辉挺荆衡之箘簵辉江汉之珠玑昔相知于一定逾盛衰乎二纪岂因媒以成亲非弹冠而来仕分自谐于金石情冥符乎兰芷忘时辈之后先略相知之年齿及胥遇于云阁又方驾而聮曹宵拥衾而暗语昼税鞅以游遨案方前而等食衣共体而同袍犹合欢之蠲忿如来苏之释劳惟吾人之与子兮谅不言其已召在百代而奚殊虽千年而同调宁风波之所移岂流俗之能要非髙唱而云拟逢下士而或笑隔愿言于信次尚眷眷而兴怀矧云崖之逺诀抱离袖而长乖顾龙门而掩涕瞻郢路而何偕在惊禽之屡感迫徂年之长暮眺湘沅之分流遵洞庭之永路山峻髙而易隐浦邅回而难泝猨啾啾而夜吟鹃骚骚而晓度抚客子兮何心能辞乡兮别故抱荃蕙之遗芳共离披于霜露  

别赋　　　　　　　　　　　【`梁`】江　淹  

黯然销魂者唯别而已矣况秦吴兮絶国复燕宋兮千里或春苔兮始生乍秋风兮暂起是以行子肠断百感凄恻风萧萧而异响云漫漫而竒色舟凝滞于水濵车逶迟于山侧櫂容与而讵前马寒鸣而不息掩金觞而谁御横玉柱而霑轼居人愁卧怳若有亡日下壁而沈彩月上轩而飞光见红兰之受露望青楸之离霜巡层楹而空掩抚锦幙而虚凉知离梦之踯躅意别魂之飞扬故别虽一绪事有万族至若龙马银鞍朱轩绣轴帐饮东都送客金谷琴羽张兮箫鼔陈燕赵歌兮伤美人珠与玉兮艳暮秋罗与绮兮娇上春惊驷马之仰秣耸渊鱼之赤鳞造分手而衔涕感寂寞而伤神乃有劒客慙恩少年报士韩国赵厠吴宫燕市割慈忍爱离邦去里沥泣共诀抆血相视驱征马而不顾见行尘之时起方衔感于一劒非买价于泉里金石震而色变骨肉悲而心死或乃边郡未和负羽从军辽水无极鴈山参云闺中风暖陌上草薫日出天而曜景露下地而腾文镜朱尘之照烂袭青气之烟煴攀桃李兮不忍别送爱子兮霑罗裙至如一赴絶国讵相见期视乔木兮故里诀北梁兮永辞左右兮魂动亲賔兮泪滋可班荆兮増恨惟樽酒兮叙悲值秋鴈兮飞日当白露兮下时怨复怨兮逺山曲去复去兮长河湄又若君居淄右妾家河阳同琼佩之晨照共金炉之夕香君结绶兮千里惜瑶草之徒芳慙幽闺之琴瑟晦髙台之流黄春宫閟此青苔色秋帐含兹明月光夏簟青兮昼不暮冬釭凝兮夜何长织锦曲兮泣已尽回文诗兮影独伤傥有华隂上士服食还仙术既妙而犹学道已寂而未传守丹灶而不顾链金鼎而方坚驾鹤上汉骖鸾腾天蹔游万里少别千年惟世间兮重别谢主人兮依然下有芍药之诗佳人之歌桑中衞女上宫陈娥春草碧色春水緑波送君南浦伤如之何至乃秋露如珠秋月如珪明月白露光阴往来与子之别思心徘徊是以别方不定别理千名有别必怨有怨必盈使人意夺神骇心折骨惊虽渊云之墨妙严乐之笔精金闺之诸彦兰台之羣英赋有凌云之称辩有雕龙之声讵能摹暂离之状写永诀之情者乎  

别赋　　　　　　　　　　　【`明`】陈子龙  

漫漫长道悠悠我心扬舲极浦总辔荒林与子言别怆然哀吟仰视浮云倏忽难寻我有防酒慨慷酌斟况秋风兮渡河又落日兮在野叶萧萧而羣飞泉淙淙而始泻指寥廓于翔鸿愬悲鸣于去马覩徒御之纷驰倾芳樽而不下含别绪兮孔多欲陈辞而难写于是揽袪徙倚执手踟蹰防当去我顷刻相逾听车音而絶响望襜帏而载徂况怀人之极目愧送子之贱躯掩金镜而罕御理瑶琴而常孤仰明月之迅迈怅重关之﨑岖言念古昔谁与为比至若祖道浙江歌骊易水击筑渐哀举杯数起入虎狼兮不复还感乌马兮谁能理信事君兮无二心愤国讐兮惭壮士独临风以唏嘘咸攀辕而莫止乃有河桥送客灞上辞人奉使陇外之官汉濵念殷勤于京洛忽散漫于风尘嗟官局之有守欲翰飞而无津陈嘉核于锦幄写繁奏于阳春日行暮而款款车遵道而辚辚又有陷敌避讐逺适异国隐渔艇于江南筑髙台于塞北望旧里兮天涯遇故人兮相匿逝将别以起舞临交岐而置食托黄鹄而神伤抚琼枝而叹息至若庐江少妇文园小姬恩方胶固义当乖离痛宝玦之既赐出金屋而长辞陈后长门之赋班姬纨扇之诗一朝失职相见无期瞻銮声于咫尺慨音徽之永违更若汉武好武絶域称藩赐美人于朔漠嫁公主于乌孙夏积雪兮天山春无草兮玉门莫不凛乎变色凄然敛魂改红顔兮白发掩青冢兮黄昏思金堂之缥缈念鸳侣之婵媛又若妾居北里君戍交河夜飞白羽朝负雕戈迷鸣沙之异响卷阴风而震波悲传窦女望断秦娥寄文章于缣素托流怨于纤阿闻边烽之未靖悼玉貌之蹉跎至有铜台尚食之伎茂陵荐寝之女宫车晩驾旷然独处惜余香之在幄顾遗容之无所忆绪言于生平怆永诀于终古王盌出兮人间鱼灯明兮下土岂若上宫丽质邯郸名倡皎皎牕牖盈盈道傍解杂佩兮赠君子折芳馨兮心内伤则有烟林花堕平皋草长青骢蹀红袖徬徨逺与君别各天一方飘揺分袂杳若参商嗟夫别何年而不愁愁何年而能散陋羣游于麋鹿壮遐征于羽翰茍两心之不移虽万里而如贯又何必共衾帱以展欢当河梁而长叹哉  

别知赋　　　　　　　　　　【`唐`】韩　愈  

余取友于天下将嵗行之两周下何深之不即上何髙之不求纷扰扰其既多咸喜能而好修宁安显以独裕顾阨穷而共愁惟知心之难得斯百一而为收嵗癸未而迁逐侣虫蛇于海陬遇夫人之来使辟公馆而罗羞索防言于乱志发孤笑于羣忧物何深而不镜理何隐而不抽始参差以异序卒烂漫而同流何此欢之不可恃遂驾马而回辀山磝磝其相轧树蓊蓊其相樛雨浪浪其不止云浩浩其常浮知来者之不可以数哀去此而无由倚郭郛而掩涕空尽日以迟留  

别知赋　　　　　　　　　　【`元`】虞　集  

余忽忽处此之无故兮几偃蹇以自穷逝敛裳以遐征兮抗九霄之云风頫三辰之徘徊兮迟后古以为期何夫子之伥伥兮亦踉跄而在兹吁嗟乎世徳之浩浩兮耻谓人以不贤陈佩玉于交逵兮被徒舆以瑶环设厚顔之郁沈兮孰敢即问乎津涯发疾叫于咽嗌兮众披靡而莫支夫冶倡之狐惑兮岂不足于内揆顾西子之蓬垢兮益返忌兮令姿惟前圣之无闷兮老氏亦贵夫知希顾凉薄之多惩兮犹慷慨而尚辞余固将去此而无悔兮念夫子之与我日进余以不及兮又证余以其可余尝究往来之为道兮论因革之为权莫或知其濩落兮子独谓其固然庶久子以自辅兮克有闻以时行忽先我而南骛兮殆若为乎余情乃歌以送之曰长江浑浑兮春多浪波白日耿耿兮击楫为歌天薄我赋兮非以病我吁嗟兮昔之盛者何其多  

别友赋　　　　　　　　　　【`宋`】黄庭坚  

曩闻义于孙李指尊选以见招惜予行之舒舒曰其夜以为朝予望道于垝垣见万物之富有恨逸驾之絶尘又骖予以四牡喟后车之无防其四方乎索友仰云飞而注弋俯渊靓之沈钩或一能之胜予忘日月之不予谋或登吞舟之鳞或下垂天之翼手予弓而不释恐斯道之或息维庐江之四李三隐约于龙眠维若人之仕蚤怀明月而丽川嵗庚午而防梁语闻道之大用吸江汉以为深累丘岳以自重尾系之而首应西犯之而东抗弃旗鼓而不逐俨其陈之堂堂伟道学之崇崛增懦夫之激昻观日出于东方虽食焉而不吝无肯綮以自试居自喜于游刃彼覆却之万方期斯言之犹信水浑浑而进舟风剡剡而侵裘恐事亲之不欢则推是之同忧  

别友赋　　　　　　　　　　【`元`】危　素  

余生楚南之穷邦兮嗟不逮乎古之人执简防以永歌兮视前行之逡巡怅风气之日凋兮众糅杂乎滓秽独凉凉而奚适兮虞诽言之交至能服仁而蹈义兮虽颠沛庸何伤顾操践之或怠兮悲丝染之黄思骖云螭以髙驰兮下览观乎四海带玉璐而佩宝劒兮划长啸乎天之外值美人于丹丘兮云抱朴之来孙朝吸上池之沆瀣兮夕掇圃之芳荪猎六籍之精华兮悲黄农之不吾待并騑騑之良马兮欲导车轮而言迈有疑义而与析兮且交修予之慝岂私情之昵比兮将以缉乎道徳怀夫子之固穷兮虽制义而自安顾甘防之或缺兮宁孝子之所欢念一门之孤惸兮而衣食之莫具汨奔走于泥涂兮嵗冉冉而迟莫辍彭泽之孤櫂兮爱东憩乎钱唐抚句践之故墟兮吊台观之榛荒飏髙帆以渡海兮揖羣仙于云隖凌扶桑而遐瞩兮浴赤曦之昈昈盼梅梁而太息兮企圣贤于诸冯何三千载之寥寥兮大运若是其汚隆繄娭遨之足乐兮伤驰驱之劳勚扇朱光于炎宇兮安得激清风而来至旋轻辀于汝賔兮将同采乎苋藿翫曽峰于翠云兮射麋鹿以为乐乱曰子何为行兮吴越之乡兮韶音之锵锵兮矫首以望虞皇兮邈矣夏禹海茫茫兮哀民生兮曷时而康兮  

惜别赋【`有序　　　　　　　　宋`】陈　藻  

渔溪诸友丱角相从或相识乍离乍合今嵗偶聚向时未生或初生者长成而丱角有逾壮齿矣二月始集讲论未几槐花将黄次第分散余世事已懒笔耕亦倦日嗜啜茶饮酒逍遥行坐缔翫溪山之胜耳安能激厉诸君哉闲撰数辞强名之曰惜别赋  

塲屋防名举世营营有贵于己在人者轻人疑余兮未贡余己官而改京买臣行歌咄哉小生尔既朱轮孰与原宪终贫兮自得之荣况乎乗坚防肥旌旗拥路于青史兮无声噫天垂月兮山吐云青草死兮地怀根一枯一茂日代乎前皆仁气之絪緼嘻哉诸君世务纷纶来嵗之春想无暇留醉翁兮谈天地之醇六经诸子百氏兮槩妙道之所存茍惟缀缉编类以得失为悲欣虽同居而白首亦奚由兮愈亲  

怀别赋　　　　　　　　　　【`元`】吴师道  

余悲古人之不见兮每抚卷而长叹幸斯文之未湮兮有作者其犹可观行四方而历求兮嗟遇合之良难驱余车于宛陵兮忝卑冗之防官际硕师之戾止兮挟文采之鹓鸾仰门墙之咫尺兮从几杖之盘桓鼓经笥之芳尘兮挹词海之余澜诚内充以自慰兮忘栖栖之鲜欢既往造夫承明之庐兮邈睇乎云端忽幡然其来归兮践良期于嵗寒方金匮之防书兮竞羣英之弹冠迩清光以奏伎兮衒竒贾于琅玕何翁季之齐志兮追啸歌于考槃蹇余抱此幽怀兮憎怫郁乎肺肝望白云之悠悠兮昧飞雪之漫漫念不可以此留兮返余告乎丛兰惜方密而遽暌兮尚勤劝夫加餐俗滔滔而日靡兮慨脩名之孰完时动静公则然兮夫岂非小子之所安虽千里其匪遥兮炯相照于中丹  

离人怨长夜赋【`以别思方深寒　唐宵苦永为韵`】王　棨  

离思难任长宵且深坐感夫君之别谁怜此夜之心念云雨以初分何时促膝俯衾裯而起怨几度沾襟始其歌罢东门袂挥南浦征车去兮尘渐逺匹马归兮情自苦闲庭已暝对一防之凝釭别酒初醒闻满檐之寒雨且夕也悄悄何长悠悠未央向银屏而寡趣抚角枕以増伤盖以缅行役兮路千里邈音尘兮天一方我展转以空牀固难成梦君盘桓于旅馆岂易为肠由是触目生悲回身吊影云积阴而月暗鸟深栖而树静凝情渐久讶古寺之钟迟防面犹赊奈严城之漏永于时阶滴飘冷窻风送寒徒抱分襟之恨全忘秉烛之欢逺林而未有乌啼偏嫌耿耿幽壁而徒闻蛩响顿觉漫漫嗟夫昔每同袍今成两地既覩物以遐想复支颐而不寐邻机尚织重増苏氏之怀词客犹吟更动江生之思况乎燕宋程逺关山道遥怨复怨兮斯别长莫长乎此宵使人发潜变红顔暗凋杳向晨而若嵗嗟达旦以无聊且夫名利犹存津梁未絶茍四方之志斯在则五夜之情徒切然哉吾生既异于匏又安得不伤乎离别  

离居赋　　　　　　　　　　【`元`】黄　溍  

慨予后古人而生兮恒洁志以好脩凭祖先之遗业兮援往烈之余休粤总角以授经兮嵗行汨其已周独贸贸吾何故兮庶逺悔而为邮揽儁哲以我弼兮懿前志之为谋非夫人之察予衷兮孰蹭蹬而见收胡闵勉抱兹独兮旷周旋于穷陬廓私处而莫伍兮怆増思以怀愁昔回路之相赠兮竭所获以交投卒并辔以疾驱兮入圣域而弥优彼独何人兮予顾忍耻而防羞惟昔者之择从兮极逺讨而旁搜众杂遝其既多兮邈异趣之交钩纷诩诩以征逐兮咸胥顾而劝忧曰予行之不可兮矧将勗予以良猷居怏悒其谁语兮予歌之幽幽恫惚慌以顾怀兮耿孤倡而无酬哀下土之坌浊兮骇奔飞其呀咻大视予以吉卜兮曷去之而遐游广轮曼曼而靡极兮忽又惑其所由非识路为之先道兮惧九折之摧吾辀羌穴豫以狐疑兮怅临岐而夷犹轸中情之恋嫪兮思勃郁而若抽噫遗行之已累兮固吾以为赘疣弗瞑之是图兮何厥疾之能瘳坚所秉犹未怠兮悼年嵗之易遒谅予怀之既骋兮虽坎其敢偷茍非予之所存兮夫又何求结烦言而招要兮遂矢心以绸缪夫有恃以为善兮讵无成而淹留  

## 御定历代赋汇外集卷九  

行旅  

北征赋　　　　　　　　　　【`汉`】班　彪  

余遭世之顚覆兮罹填塞之阨灾旧室灭以丘墟兮曽不得乎少留遂奋袂以北征兮超絶迹而逺游朝发轫于长都兮夕宿瓠谷之宫历云门而反顾望通天之崇崇乘陵冈以登降息郇邠之邑乡慕公刘之遗徳及行苇之不伤彼何生之优渥我独罹此百殃故时会之变化兮非天命之靡常登赤须之长坂入义渠之旧城忿戎王之淫狡秽宣后之失贞嘉秦昭之讨贼赫斯怒以北征纷吾去此旧都兮騑迟迟以历兹遂舒节以逺逝指安定以为期涉长路之緜緜兮逺纡回以樛流过泥阳而太息悲祖庙之不修释余马于彭阳兮且弭节而自思日晻晻其将暮兮覩牛羊之下来寤怨旷之伤情兮哀诗人之叹时越安定以容与兮遵长城之漫漫  

剧防公之疲民兮为彊秦乎筑怨舍髙亥之切忧兮事蛮狄之辽患不耀徳以绥逺兮顾厚固而缮藩首身分而不寤兮犹数功而辞諐何夫子之妄说兮孰云地脉而生残登障隧而遥望兮聊须防以婆娑闵獯鬻之猾夏兮吊尉卬于朝那从圣文之克让兮不劳师而币加惠父兄于南越兮黜帝号于尉陀降几杖于藩国兮折呉濞之逆邪惟太宗之荡荡兮岂曩秦之所图隮髙平而周览兮望山谷之嵯峨野萧条以莽荡迥千里而无家风猋发以飘飖兮谷水漼以扬波飞云雾之杳杳涉积雪之皑皑鴈邕邕以羣翔兮鹍鸡鸣以哜哜游子悲其故乡兮心怆恨以伤怀抚长劒而慨息兮泣涟落而霑衣揽余涕以于邑兮哀生民之多故夫何隂曀之不阳兮嗟久失其平度谅时运之所为兮永伊郁其谁愬乱曰夫子固穷游艺文兮乐以忘忧惟圣贤兮达人从事有仪则兮行止屈申与时息兮君子履信无不居兮虽之蛮貊何忧惧兮  

东征赋　　　　　　　　　　【`汉`】曹大家  

惟永初之有七兮余随子兮东征时孟春之吉日兮撰良辰而将行乃举趾而升舆兮夕余宿乎偃师遂去故而就新兮志怆悢而怀悲明发曙而不寐兮心迟迟而有违酌樽酒以弛念兮喟抑情而自非谅不登巢而琢蠡兮得不陈力而相追且从众而就列兮听天命之所归遵通衢之大道兮求捷径欲从谁乃遂往而徂逝兮聊游目而遨魂历七邑而观览兮遭巩县之多艰望河洛之交流兮看成皋之旋门既脱于峻崄兮历荥阳而过武卷食原武以息足宿阳武之桑间涉封丘而践路慕京师而窃叹小人性之怀土兮自书传而有焉遂进道而少前兮得平丘之北边入匡郭而追逺兮念夫子之厄勤彼衰乱之无道兮乃困畏乎圣人怅容与而久驻兮忘日夕而将昏到长垣之境界察农野之居民睹蒲城之丘墟兮生荆棘之榛榛惕觉悟而顾问兮想子路之威神卫人嘉其勇义兮迄于今而称云蘧氏在城之东南兮民亦尚其丘坟唯令徳为不朽兮身既殁而名存惟经典之所美兮贵道徳与仁贤呉札称多君子兮其言信而有征后衰微而遭患兮遂陵迟而不兴知性命之在天由力行而近仁勉仰髙而蹈景尽忠恕而与人好正直而不回兮精诚通于明神庶灵祗之鉴照兮祐贞良而辅信乱曰君子之思必成文兮盍各言志慕古人兮先君行止则有作兮虽其不敏敢不法兮贵贱贫富不可求兮正身履道以俟时兮修短之运愚智同兮靖恭委命唯吉凶兮敬愼无怠思谦约兮清静少欲师公绰兮  

东征赋　　　　　　　　　　【`晋`】袁　宏  

惟吾生于末运托一叶于邓林顾微躯之眇眇若絶响之遗音壮公瑾之明达吐不世之奇策挫百胜于崇朝靡云旗于赤壁三光一举而参分四海指麾而中隔过武昌以逍遥登樊山以流眄访遗老以证往乃西鄂之旧县曩有呉之初基升员丘而豹变尔乃出桑洛会通川背彭泽面长泉洲渚迢遰岫虚悬即云似岭望水若天日月出乎波中云霓生于浪间嗟我行之弥留跨晦朔之倏忽风褰林而萧瑟云出山而蓬勃向孙氏之南面钻灵以相土模酆镐之制度写河洛之规矩经始郛郭筑室葺宇金城万雉崇墉百堵君臣有章上下获叙所以能三分天下而有其文武到呉都以停舟览阖闾之余尘建修城以营郭引通流而发津逺矣呉徳旧邦维新太伯被发仲雍文身言偃以文学遗风季札以让国称仁髙节显于华夏端委行乎海滨  

东征赋　　　　　　　　　　【`唐`】髙　适  

嵗在甲申秋穷季月髙子游梁复久方适楚以超忽望君门之悠哉微先容以効拙始不隐而不仕宜漂沦而播越出东苑而遂行防浊河而兹始感隋皇之败徳划平原而为此西驰洛汭东并淮涘地豁山开川流波委六宫景从千官逦迤龙舟锦帆照耀乎数千里大驾将去羣盗日起尸位者卷舌而偷生直谏者解颐而后死寄腹心于枭獍任手足于蛇虺终受杀于匹夫尚兴疑于爱子岂不为穷力役于征战务淫逸于奢侈六军悲牧野之师万姓哭辽阳之鬼嗟颠覆于瞬目指年代于流水唯见长亭之烟火悲旷野之荆杞至酂县之旧邑怀萧相之髙风既屈节于主吏每归诚于沛公始俱起于天下乃从定于关中推金帛于他人抱图籍于我躬按山川之险阻救天地于屯防嘉盈俸以増邑方指踪而建功纳邵平以防患举曹参而告终经绖城而永望想谯郡而锁忧慨魏武之雄图终大济以横流用兵戈以威四海挟天子而令诸侯乃擅命以诛伏徒矫迹以安刘吾始未知夫逆顺胡宁比于殷周下符离之西偏临彭城之髙岸连山郁而漭荡分大泽乎渺漫忆昔天未厌祸项氏叛换解齐归楚自萧击汉天地无色风尘溃乱悯君王之坎轲混士卒以奔散茍炎运之克昌岂人生之涂炭次灵璧之逆旅面垓下之遗墟嗟鲁公之慷慨闻楚声之悒于歌拔山之涕洟窃霸图而莫居捐亚父之何甚悲虞姬之有余出重围而狼狈至隂陵以踌躇顾天亡以自负虽身死兮焉如登夏丘而寓目对蒲隧而愁予闻取虑之斯在征长直而舍诸宿徐县之回津惟偃王之旧域方以小而事大岂无位而有徳彼皆昏暴以丧邦伊何仁义而亡国髙延陵之挂劒慕班彪之述职湎沛水之悠悠俯娄林之行直即日河浒依然泗上山川土田耳目清旷眺睢源之呀豁倚楚关之雄壮挂轻席于中流顺长风以破浪过盱眙之邑屋伤义帝之波荡虽三戸之亡秦知万人以离项越山而访泊入渔浦而待潮鸿鴈飞兮木叶下楚歌悲兮雨潇潇霜封野树冰冻寒苗岸草无色芦花自飘幸息肩于人事愿投迹于渔樵思魏阙而天逺向秦川而路遥候鸣鸡以进帆趋乱流以争迅纵孤舟于浩大抚垂堂以诫愼遵往主于淮隂征昔贤于韩信哀王孙以寄食嘉漂母之无愠鄙亭长之不仁乃晨炊而啬恡忽从龙以获骋遂擒豹以自奋破全赵而用奇称假齐以益振幸辞通以感惠俄结豨而谋衅当处约而心亨曷持盈而不顺陵赤岸之迢遰棹白波之纡余历山阳之村野投襄贲之邑居人多耆艾俗喜观鱼连葭苇于郊甸杂汀洲于里闾感百川之朝宗弥结念于归欤日杲杲以丽天云飘飘以卷舒鲁放情而蹈海丘永叹于乘桴遇坎则止吾今不知其所如哉  

西征赋　　　　　　　　　　【`晋`】潘　岳  

嵗次枵月旅蕤宾丙丁綂日乙未御辰潘子凭轼西征自京徂秦乃喟然而叹曰古往今来邈矣悠哉寥廓忽怳化一气而甄三才此三才者天地人道唯生与位谓之大宝生有修短之命位有通塞之遇鬼神莫之要圣智弗能豫当休明之盛世兮托菲薄之陋质纳旌弓于铉台赞庶绩于帝室嗟鄙夫之常累固既得而患失无栁季之直道佐士师而一黜武皇忽其升遐八音遏于四海天子寝于谅闇兮百官听于冢宰彼负荷之殊重兮虽伊周其犹殆窥七贵于汉庭畴一姓之或在无危明以安位秪居逼以示専陷乱逆以受戮匪降祸之自天孔随时以行藏蘧与国而舒卷茍蔽微以缪章患过辟之未逺悟山潜之逸士卓长往而不反陋吾人之拘挛飘蓱浮而蓬转寮位儡其隆替名节漼以隳落危素卵之累殻甚燕之巢幕心战惧以兢悚如临深而履薄夕获归于都外宵未中而难作匪择木以栖集尠林焚而鸟存遭千载之嘉会皇合徳于乾坤弛秋霜之严威流春泽之渥恩甄大义以明责反初服于私门皇鉴揆余之忠诚俄命余以末班牧疲人于西夏携老幼而入关丘去鲁而顾叹季过沛而涕零伊故乡之可怀疚圣达之幽情矧匹夫之安土邈投身于镐京犹犬马之恋主窃托慕于关庭眷巩洛而掩涕思纒緜于坟茔尔乃越平乐过街邮秣马皋门税驾西周逺矣姬徳兴自髙辛思文后稷厥初生民率西水浒化流岐豳祚隆昌发旧邦惟新旋牧野而历兹愈守柔以执竞夜申旦而不寐忧天保之未定惟泰山其犹危祀八百而余庆鉴亡王之骄淫窜南巢以投命坐积薪以待然方指日而比盛人度量之乖舛何相越之辽迥考土中于斯邑成建都而营筑既定鼎于郏鄏遂钻而啓繇平失道而来迁繄二国而是祐岂时王之无僻赖先哲以长懋望圉北之两门感虢郑之纳惠讨子頽之乐祸尤阙西之效戾重戮带以定襄大顺以霸世灵壅川以止鬬晋演义以献说咨景悼以迄丐政凌迟而弥季俾庶朝之构逆立两王而干位逾十叶以逮赧邦分崩而为二竟横噬于虎口输文武之神器澡孝水而濯缨嘉善名而在兹夭赤子于新安坎路侧而瘗之亭有千秋之号子无七旬之期虽勉励于延呉实潜恸乎余慈眄山川以怀古怅揽辔于中涂虐项氏之肆暴坑降卒之无辜激秦人以归徳成刘后之来苏事洄泬而好还卒宗灭而身屠经渑池而长想停余车而不进秦虎狼之强国赵侵弱之余烬超入险而髙会仗命世之英蔺耻东瑟之偏鼓提西缶而接刃辱十城之虚寿奄咸阳以取儁出申威于河外何猛气之咆勃入屈节于亷公若四体之无骨处智勇之渊伟方鄙吝之忿悁虽改日而易嵗无等级以寄信当光武之防尘致王诛于赤眉异奉辞以伐罪初垂翅于回谿不尤眚以掩徳终奋翼而髙挥建佐命之元勲振皇纲而更维登崤坂之威夷仰崇岭之嵯峩皋托坟于南陵文违风于北阿蹇哭孟以审败襄墨缞而授戈曽只轮之不返緤三帅以济河值庸主之矜愎殆肆叔于朝市任好绰其余裕独引过以归已明三败而不黜卒陵晋以雪耻岂虚名之可立良致霸其有以降曲崤而怜虢托与国于亡虞贪诱赂以卖邻不及腊而就拘垂棘反于故府屈产服于晋舆徳不建而民无援仲雍之祀忽诸我徂安阳言陟陜郛行乎漫渎之口憇乎曹阳之墟美哉邈乎兹土之旧也固乃周邵之所分二南之所交麟趾信于关雎驺虞应乎鹊巢汉氏之剥乱朝流亡以离析卓滔天以大涤刼宫庙而迁迹俾万乘之盛尊降遥思于征役顾请旋于傕汜既获许而中惕追皇驾而骤战望玉辂而纵镝痛百寮之勤王咸毕力以致死分身首于锋刃洞胷腋以流矢有褰裳以投岸或攘袂以赴水伤桴檝之褊小撮舟中之掬指升曲沃而惆怅惜兆乱而兄替枝末大而本披都偶国而祸结臧札飘其髙厉委曹呉而成节何庄武之无耻徒利开而义闭蹑函谷之重阻看天险之衿带迹诸侯之勇怯算嬴氏之利害或开关以延敌竞遯逃以奔窜有噤门而莫啓不窥兵于山外连鸡互而不栖小国合而成大岂地势之安危信人事之否泰汉六叶而拓畿县农而逺关厌紫极之闲敞甘微行以游盘长傲宾于柏谷妻覩貌而献餐畴匹妇其已泰胡厥夫之谬官昔明王之巡幸固清道而后往惧衔橜之或变峻徒御以诛赏彼白龙之鱼服挂豫且之密网轻帝重于天下奚斯渐之可长吊戾园于湖邑谅遭世之巫蛊探隐伏于难明委谗贼之赵虏加显戮于储贰絶肌肤而不顾作归来之悲台徒望思其何补纷吾既迈此全节兮又继之以盘桓问休牛之故林感征名于桃园发阌乡而警策遡黄巷以济潼眺华岳之隂崖觌髙掌之遗踪忆江使之反璧告亡期于祖龙不语怪以征异我闻之于孔公愠韩马之大憝阻关谷以称乱魏武赫以霆震奉义辞以伐叛彼虽众其焉用故制胜于庙算砰扬桴以振尘繣瓦解而冰泮超遂遁而奔狄甲卒化为京观倦狭路之迫隘轨崎岖以低仰蹈秦郊而始辟豁爽垲以宏壮黄壤千里沃野弥望华实纷敷桑麻条畅邪界褎斜右滨汧陇宝鸡前鸣甘泉后涌面终南而背云阳跨平原而连嶓冢九嵕嶻嶭太一巃嵸吐清风之飂戾纳归云之郁蓊南有灞素浐汤井温谷北有清渭浊泾兰池周曲浸决郑白之渠漕引淮海之粟林茂有鄠之竹山挺蓝田之玉班述陆海珍藏张叙神皋隩区此西宾所以言于东主安处所以听于凭虚也可不谓然乎劲松彰于嵗寒贞臣见于国危入郑都而抵掌义桓友之忠规竭股肱于昏主赴涂炭而不移世善职于司徒缁衣弊而改为履犬戎之侵地疾幽后之诡惑举伪烽以沮众淫嬖褎以纵慝军败戏水之上身死骊山之北赫赫宗周灭为亡国又有继于此者异哉秦始皇之为君也倾天下以厚葬自开辟而未闻匠人劳而弗图俾生埋以报勤外罹西楚之祸内受牧竖之焚语曰行无礼必自及此非其效欤乾坤以有亲可久君子以厚徳载物观夫汉髙之兴也非徒聪明神武豁达大度而巳也乃实愼终追旧笃诚欵爱泽靡不渐恩无不逮率土且犹弗遗而况于邻里乎而况于卿士乎于斯时也乃摹写旧丰制造新邑故社易置枌榆迁立街衢如一庭宇相袭浑鸡犬以乱放各识家而竞入籍含怒于鸿门沛局蹐而来王范谋害而不许隂授劒以约庄撛白刃以万舞危冬叶之待霜履虎尾而不噬寔要伯于子房樊抗愤以巵酒咀彘肩以激扬忽蛇变而龙摅雄霸上而髙骧増迁怒而横撞碎玉斗其何伤婴罥组于轵涂投素车而肉袒踈饮饯于东都畏极位之盛满金墉郁其万雉峻嵃峭以绳直戾饮马之阳桥践宣平之清阈都中杂遝户千人亿华夷士女骈阗逼侧展名京之初仪即新舘而莅职励疲钝以临朝勗自强而不息于是孟秋爰谢听览余日巡省农功周行庐室街里萧条邑居散逸营宇寺署肆防管库蕞芮于城隅者百不处一所谓尚冠修成黄棘宣明建阳昌隂北焕南平皆夷漫涤荡亡其处而有其名尔乃阶长乐登未央泛太液凌建章萦馺娑而款骀荡轥枍诣而轹承光徘徊桂宫惆怅栢梁鷩雉雊于台陂狐兔窟于殿傍何黍苗之离离而余思之芒芒洪钟顿于毁庙乘风废而弗县禁省鞠为茂草金狄迁于霸川怀夫萧曹魏邴之相辛李卫霍之将衔使则苏属国震逺则张博望教敷而彞伦叙兵举而皇威畅临危而智勇奋投命而髙节亮暨乎秺侯之忠孝淳深陆贾之优游宴喜长卿渊云之文子长政骏之史赵张三王之尹京定国释之之听理汲长孺之正直郑当时之推士终童山东之英妙贾生洛阳之才子飞翠緌拖鸣玉以出入禁门者众矣或被发左衽奋迅泥滓或从容傅会望表知里或着显绩而婴时戮或有大才而无贵仕皆扬清风于上烈垂令闻而不巳想佩声之遗响若铿锵之在耳当音鳯恭显之任势也乃熏灼四方震耀都鄙而死之日曽不得与夫十余公之徒隶齿名才难不其然乎望渐台而扼腕枭巨猾而余怒揖不疑于北阙轼樗里于武库酒池鉴于商辛追覆车而不寤曲阳僭于白虎化奢淫而无度命有始而必终孰长生而久视武雄畧其焉在近惑文成而溺五利侔造化以制作穷山海之奥秘灵若翔于神岛奔鲸浪而失水曝鳞骼于漫沙陨明月以双坠擢仙掌以承露干云汉而上至致邛蒟其奚难惟余欲而是恣纵逸游于角觝络甲乙以珠翠忍生民之减半勒东岳以虚美超长懐以遐念若循环之无赐较面朝之焕炳次后庭之猗靡壮当熊之忠勇深辞辇之明智卫鬒发以光鉴赵轻体之纎丽咸善立而声流亦宠极而祸侈津便门以右转究吾境之所暨掩细桞而抚劒快孝文之命帅周受命以忘身明戎政之果毅距华盖于垒和案乘舆之尊辔肃天威之临顔率军礼以长撎轻棘霸之儿戏重条侯之倨贵索杜邮其焉在云孝里之前号惘辍驾而容与哀武安以兴悼争伐赵以徇国定庙算之胜负扞矢言而不纳反推怨以归咎未十里于迁路寻赐劒以刎首嗟主闇而臣嫉祸于何而不有窥秦墟于渭城冀阙缅其堙尽觅陛殿之余基裁岥以隐嶙想赵使之抱璧浏睨楹以忼愤燕图穷而荆发纷絶袖而自引筑声厉而髙奋狙潜鈆以脱膑据天位其若兹亦狼狈而可愍简良人以自辅谓斯忠而鞅贤寄苛制于捐灰矫扶苏于朔边儒林塡于坑穽诗书炀而为烟国灭亡以断后身刑轘以啓先商法焉得以宿黄犬何可复牵野蒲变而成脯苑鹿化以为马假谗逆以天权钳众口而寄坐兵在颈而顾问何不早而告我愿黔黎其谁听惟请死而获可逮子婴之果决敢讨贼以纾祸势土崩而莫振作降王于路左萧收图以相刘料险易与众寡羽天与而弗取冠沐猴而纵火贯三光而洞九泉曽未足以喻其髙下也感市闾之菆井叹尸韩之旧处丞属号而守阙人百身以纳赎岂生命之易投诚惠爱之洽着讦望之以求直亦余心之所恶思夫人之政术实干时之良具茍明法以释憾不爱才以成务大体以髙贵非所望于萧傅造长山而慷慨伟龙顔之英主胷中豁其洞开羣善凑而必举存威格乎天区亡坟掘而莫御临掩坎而累抃步毁垣以延伫越安陵而无讥谅惠声之寂寞吊袁丝之正议伏梁劒于东郭讯景皇于阳邱奚信谮而矜谑殒呉嗣于局下盖发怒于一博成七国之称乱翻助逆以诛错恨过听而无讨兹沮善而劝恶呰孝元于渭茔执奄尹以明贬袤夫君之善行废园邑以崇俭过延门而责成忠何辜而为戮陷社稷之王章俾幽死而莫鞠忲淫嬖之凶忍皇綂之孕育张舅氏之姧渐贻汉宗以倾覆刺哀主于义域僭天爵于髙安欲法尧而承禅衣终古而不刋瞰康园之孤坟悲平后之専絜殃厥父之簒逆防汉耻而不雪激义诚而引决赴丹爓以明节投宫火而焦糜从灰熛而俱灭骛横桥而旋轸历敝邑之南垂门磁石而梁木兰兮构阿房之屈奇疏南山以表阙倬樊川以激池役鬼佣其犹否矧人力之所为工徒斲而未息义兵纷以交驰宗祧污而为沼岂斯宇之独隳由伪新之九庙夸宗虞而祖黄驱吁嗟而妖临搜佞哀以拜郎诵六艺以饰姧焚诗书而面墙心不则于徳义虽异术而同亡宗孝宣于乐游绍衰绪以中兴不获事于敬养尽加隆于园陵兆惟奉明邑号干人讯诸故老造自帝询隐王母之非命纵声乐以娯神虽靡率于旧典亦观过而知仁凭髙望之阳隈体川陆之汚隆开襟乎清暑之馆游目乎五柞之宫交渠引漕激湍生风乃有昆明池乎其中其池则汤汤汗汗滉瀁弥漫浩如河汉日月丽天出入乎东西旦似旸谷夕类虞渊昔豫章之名宇披流而特起仪景星于天汉列牛女以双峙图万载而不倾奄摧落于十纪擢百寻之层观今数仞之余址振鹭于飞鳬跃鸿渐乘云颉颃随流澹淡瀺灂惊波唼喋防芡华莲烂于緑沼青蕃蔚乎翠潋伊兹池之肇穿肄水战于荒服志勤逺以极武良无要于后福而菜蔬芼实水物惟错乃有赡乎原陆在皇代而物土故毁之而又复凡厥寮司既富而教咸帅贫惰同整檝櫂收罟课获引缴举效鳏夫有室愁民以乐徒观其鼓枻回轮洒钩投网垂饵出入挺义来往纎经连白鸣桹厉响贯鳃尾掣三牵两于是弛青鲲于网钜解赪鲤于黏徽华鲂跃鳞素鱮扬鬐饔人缕切銮刀若飞应刃落俎靃靃霏霏红鲜纷其初载宾旅竦而迟御既餐服以属厌泊恬静以无欲回小人之腹为君子之虑尔乃端策拂茵弹冠振衣徘徊酆镐如渴如饥心翘懃以仰止不加敬而自祗岂三圣之敢梦窃十乱之或希经始灵台成之不日惟酆及鄗仍京其室庶人子来神降之吉积徳延祚莫贰其一永惟此邦云谁之识越可略闻而难臻其极子赢锄以借父训秦法而着色耕让畔以闲田沾姬化而生棘苏张喜而诈骋虞芮愧而讼息由此观之士无常俗而教有定式上之迁下犹钧之埏埴虽五方杂会风流溷淆惰农好利不昬作劳密迩猃狁戎马生郊而制者必割实存操刀人之升降随政隆替仗信则莫不用情无欲则赏之不窃虽智不能理明不能察信此心也庶免夫戾如其礼乐以俟来哲  

南征赋　　　　　　　　　　梁张　缵  

嵗次娵觜月惟中吕余谒帝于承明将述职于南楚忽中川而反顾怀旧乡而延伫泝金牛之迅渚覩灵涛之雄壮标素岭乎青壁耸赪文于翠嶂跳巨石以惊湍批冲岩而骇浪铲千寻之峭峰深万仞之大壑隐日月以蔽亏抟风烟而回薄崖映川而晃朗水腾波以倏烁下流湍而洊险上岑崟而将落于是近睇赭峰遥瞻鹊岸岛屿苍茫风霜萧散值时雨之新晴观百川之浩汗水澄以闇夕山参差而辨旦忽临睨于故乡渺江天其无畔独向风而舒情搴芳洲而谁翫于是千流共归万岭分状清江洗涤平湖夷畅翻光转彩出没摇漾岷山嶓冢悠逺寂寥青湓赤岸控汐引潮界飞流于翠薄耿长虹于青霄若夫灌莽川涯曽潭水府游泳之所往还喧鸣之所攒聚聆寡鹤之偏叫闻孤鸿之慕侣在客行而多思独伤魂而凄楚  

南征赋　　　　　　　　　　【`宋`】张　耒  

余文穷而莫讳兮顾四方其何适毋宁征于江左兮毛土膏其可食抱朝暮之胜气兮西山吾以为宅风余帆乎昼日兮余朝发于赤壁摽玉垒之下流兮逝蓬飞于一息迅沮漳而横入兮汇扬澜于左蠡嬣吾自无恨兮涛猛兽以噬狞霁光风于木末兮俟饯彼犹未肯平迷失道而问津兮御于朱明就渔父而陈词兮余非湘累之独醒父告余以不治兮南樵舍而自成破陇畞而溢流兮石险狠而当道岂舟人之肃洽兮艇触拨而攲倒系余车于桑木兮犹可以徒行夷余灶使不得燔兮余犹可以乞邻四厚土之弥漫兮余骚骚无以为家虽斯怀之可人兮鸟犹长鸣而叹嗟黄蒲田之所播植兮嵗有秋而登塲既狼戾而竭邻兮巳独赋乎廪食馔上方之玉盘兮上曰饱斯人之徳嵗协洽而蕲兮味柔嘉余未得食染余指于鼎兮岂不同此臭味使持节于十郡兮民得此父母顾余怀之仓卒兮谓一寒之何故虽解衣推食兮曰此小惠汝弗徳我我世之良医兮药神膏而可以破汝腹赋余九言而九顿首兮度百世而用足阅一世之风波兮曰余皇吾以为归宿  

南征赋　　　　　　　　　　【`宋`】唐　庚  

始摄提之孟冬余负罪而南驰雪盈尺而更繁风三日而犹吹体冻极而若无心怖甚而忘悲凡再信而至许觉惊魂之稍归访景福之遗基指空郊之荒泺曽禾黍之无有矧栾梁之丹雘国已挹于三马臣不闻于一鹗岂当世之无儒抑此病之难药道昆阳而流叹澹悲风与愁云阶一夫之僭窃纷万鬼之烦寃嗟世祖之论功忘王章之曩言既直钩之不食终曲突之无恩过叔子之旧邦登岘山而痛哭方关右之放贾盖眼中之拔镞独何心而表留卒养痈而溃肉傥遗灵之犹在当举白而相沃尽荆门之荦确瞰蜀江之汤汤念故人之久别觉良晤之甘香稍回翔于沣浦忽凌乱于潇湘时廓舒而浩荡复收敛而凄凉味九歌之余哀闵三闾之孤趣岂公子之足怨实举国而无与内不怿于女嬃外见非于渔父持此道以奚归亦各安于所处自是逺矣行人渐稀水愈激而愈清山益削而益奇造郴岭之穷处去湟关之故基客至此兮返顾鴈至此兮北飞眷武溪之毒淫吊文渊之矍铄射参狼于陇阪观跕鸢于浪泊奋身出于万死腾口喧于百恶信老子之足哀觉少游之差乐经韶阳而再宿写石上之遗声悟圣神之在宥如天地之生成彼禽鱼固自有理而日月未尝不明虽吹万之不同吾得一而皆正舍眞阳之短策放清逺之孤舟觑碧落之灵秘嘲峡山之媚柔承悬崖之滴乳搴袅萝之垂樛探羊城于浩茫发蒲涧于深幽穷一时之诡观渺万古之清愁盖明年之正月矣始税驾于罗浮  

南征赋【`有序　　　　　　　　宋`】李　纲  

仲辅赋西郊见寄次韵作南征赋报之  

承嘉惠以南征兮动去国之离愁逺故园而回首兮惊嵗华之再秋览庐阜之环秀兮俯大江之东流登黄鹤而遐瞩兮发孤照之寸眸呑云梦于胷中兮怀浙河于醉里怅离羣而索居兮寄相思于一水佩兰芷之芬芳兮狎樵渔于汝尔终系羁而未释兮类蹩者之念起荷天恩之寛大兮犹坐縻于廪食驰精爽于淮濆兮飞梦魂于漠北怅曷日而归休兮遂东山之钓弋老冉冉而将至兮岂佳时之再得尝承教于君子兮窃希风于古人慨抚卷而击节兮如意气之相亲每终篇而自喜兮觉诗成之有神惟深藏而密寄兮惧夫妒者之嗔顾戎马之崩腾兮方四郊之多事临洞庭而伤怀兮望九疑而増思乱湘流而适澧兮灵均岂其前身续离骚而赋逺游兮愿承芳于后尘与日月而争光兮庶此道之弥新  

南征赋　　　　　　　　　　【`宋`】邢居实  

嗟余生之贱兮常坎防而多忧汨东西与南北兮无畞以归休皇六世之十祀兮朅来宾夫京师奉晨昏于庭闱兮忽十年其于兹哀众人之梦梦兮乘巇危以射利骛精神于末流兮固亷士之所耻慕前哲之髙蹈兮临川流而盥耳惧离羣之孤陋兮将逺举而复巳彼世论之纠纆兮谓白圭为多疵何我公之洁清兮亦见尤于盛时皇命之不可淹兮方仲春而戒行惟甲子之良辰侍安舆而南征昔仲尼之去鲁车迟迟以淹留此虽非吾之旧邦兮犹惨惨而怀忧宾朋肃驾而来饯兮班豆觞于水湄执余手以踟蹰兮不觉涕下而霑衣辀轧轧而不能前兮马萧萧而反顾念长路之超逺兮恐白日之云暮敕仆夫使整驾兮遂奋袂而辞去将发轫而回首兮望国门之穹崇惟小人之眷恋兮情郁结乎予衷经土山之盘纡兮入空谷之豁鸿野旷荡而无垠兮榛林萧条而来风鹿呦呦以鸣羣兮鸟嘤嘤而求友怅遑遑于中野兮徒悁悒其谁咎晨脂车于诸阡兮夕税驾于尉氏登髙丘以长啸兮声慷慨而凌厉想阮氏之风流兮停予车于山椒斯人不可得而见兮寄陈迹于蓬蒿时荏苒其不淹兮春草生兮青青羣雄挟雌以髙飞兮仓鹒得意而和鸣麦渐渐以被陇兮遵微行而徂征欲淹留以容与兮心揺揺而靡宁平原坱莽以陁靡兮迥极目乎百里独茕茕以逺游兮曽不得而少止历钓台之故丘兮涉颍水之溱溱望周襄之芜城兮吊封人之圮坟魂飞扬而不反兮墓芜秽而不治曾不得其死所兮岂纯孝之可恃蹇邅回于水滨兮日晻晻其黄昏问捷径于野人兮释予马于汝坟申旦展转而不能寐兮起视夜之何其仆夫告余以肃驾兮指明星而载驰穷山崴嵬而造天兮践羊氏之北境企予足以长望兮南路眇其方永经昆阳之遗墟兮聊裴回而逡巡髙城曲而特起兮雉堞隐嶙而犹存狐狢穴处于其下兮鼪鼯吟啸而成羣蒿艾蓊薆以相依兮枳棘郁其榛榛悼汉氏之絶灭兮想世祖之中兴方巨猾之滔天兮恣豺狼之噬吞肆横行于天下兮驱虎豹以为羣仗大义而奋讨兮实南土之裔孙运欃枪而一埽兮忽电灭而无存彼百万之貔貅兮曽一旅之莫抗信天道之辅顺兮岂人谋之不臧迄于今几千祀兮魂魄游乎何乡冀髣髴其神灵兮步徙倚而彷徨过宛叶而弭节兮陟方城之峩峩叹羇旅之无友兮弹劒铗而浩歌览陵阜之参差兮实鬻熊之旧疆不修徳而恃险兮曽几何而不亡宿上唐之候馆兮听晨鸡之悲鸣濯余缨于泌水兮瞻桐柏之嵚飘风熛怒以来东兮薄寒惨凄而中人云漫漫以承空兮霰雪下而缤纷念往人之阻修兮叹行役之多艰车防淖而不进兮马顿辔而盘跚仆夫憔悴以怀归兮憇章陵而南迈奠浊醪于汉祠兮顾白水之如带眞人一去而不返兮佳气葱郁而如在历崎岖之九邑兮涉川路之千里心澹澹而忘食兮筋骨疲乎鞭筑唯君子之无累兮虽九夷其可居矧神农之所宅兮土深厚而无虞诵孔氏之法言兮疾没世而无名就寂寞以闲处兮非余心之所凭植木兰以为篱兮涂申椒以为堂蕙披靡而盛茂兮众香郁其芬芳优游偃息静以索志兮又何必归夫故乡  

南征赋【`有序　　　　　　　　明`】陆　深  

空同子阳明子同日去国作南征赋  

亶肃肃以宵征兮悲往路之未央惧中道之折轴兮思改辙又恶夫无良顾仆夫以先后兮喟河广之谁航瞻桑梓之翳翳兮孰云忍捐夫故乡方青春之骀荡兮何雨雪之纵横白日匿其耿光兮郁浮云以翻扬睇山川以无极兮陵谷杳乎其孰明祥狐嗥而风厉兮何有于哕哕之鳯凰昔宣尼之遑遑兮固防笑于楚狂展直躬以事人兮卒三黜乎旧邦慨殷室之多贤兮王子剖而信芳茍璞玉之终在兮虽屡刖又何伤谋人之国兮焉有祸而弥藏覩巨盗之乘垣兮固将揭之以峻防谓余梦寐之顚倒兮岂敢幸其必当黒白之同体兮盖昔焉之所常惮婵娟之翘妒兮吾安忍刓夫清扬集絺绤以御冬兮畴驾尤于寒凉狎逆鳞而批之固以不碎为庆也斥虎之使逝兮遭反噬未为殃也卬衷之洵安兮初未量乎得丧曩委羽于东海兮奚成功之可望矢贞心之不泯兮濒九死吾犹恇昔淑媛之见背兮竟结发之难忘怅恩情之中絶兮往将洒埽乎室堂彼良农之俶载兮力刈乎莠与稂诞嘉谷之离离兮竟收功于千仓度中流以失楫兮岂俟共载而劻勷燕雀安于焚栋兮斯物知之不长服先哲之明训兮希旁烛之煌煌神龙之渊天兮谅所乘之允臧步中夜以顾瞻兮睆牵牛与七襄永相望于咫尺兮庶精诚之可将仰天阍之九重兮冀羲驭之回光魂怦怦以上征兮蹇徘徊而彷徨乱曰桂车兰轩服骐驎兮登髙临深送征人兮怀芳握馨遗心亲兮瞻望弗及涕泗零兮  

序征赋　　　　　　　　　　【`魏`】徐　干  

余因兹以从迈兮聊畅目乎所经观庶士之缪殊察风流之浊清防江浦以左转涉云梦之无陂从青冥以极望上连薄乎天维刊梗林以广涂塡沮洳以髙蹊擥循环其万般旦千里之长湄行兼时而易节迄气之消微道苍神之受谢逼鹑鸟之将栖虑前事之既终亦何为乎久稽乃振旅以复踪泝朔风而北归及中区以释勤超栖迟而无依  

撰征赋【`有序　　　　　　　　宋`】谢灵运  

盖闻昏明殊位贞晦异道虽景度回革乱多治寡是故升平难于恒运剥丧易以横流皇晋受命河汾来迁呉楚数历九世年逾十纪西秦无一援之望东周有三辱之愤可为积祸纒衅固以久矣况乃陵茔幽翳情敬莫遂日月推薄帝心弥逺庆灵将升时来不爽相国宋公得一居贞回干运轴内匡寰表外清遐陬每以区宇未綂侧席盈虑值天祚攸兴昧弱授机筮元谋符瑞景征于是仰秪俯协顺天从兆兴止戈之师躬暂劳之讨以义熙十有二年五月丁酉敬戒九伐申命六军治兵于京畿次师于汳上云樯千艘靁辎万乘羽骑盈涂飞旍蔽日别命羣帅诲谟惠策法奇于三略义秘于六韬所以钩棘未曜殒前禽于金墉威弧始彀走钑隼于滑台曽不逾月二方献捷宏功懋徳独絶古今天子感东山之劬劳庆格天之光大明发兴于鉴寐世臣遵于原隰余摄官承乏谬充殊役皇华愧于先雅靡盬顇于征人以仲冬就行分春反命涂经九守路逾千里沿江乱淮遡薄泗汳详观城邑周览丘坟眷言古迹其怀巳多昔皇祖作藩受命淮徐道固苞桑勲由仁积年月多历市朝巳改永为洪业纒怀清历于是采访故老寻履往迹而逺感深慨痛心陨涕遂写集闻见作赋撰西征俾事运迁谢托此不朽其辞曰  

系烈山之洪绪承火正之明光立熙载于唐后申赞事于周王畴庸命而顺位锡宝珪以彻疆历尚代而平显降中叶以繁昌业服道而徳徽风行世而化扬投前踪以永冀省輶质以逺伤暌谋始于蓍蔡违用舍于行藏庇常善之罔弃凭曲成之不遗昭在幽而偕煦赏弥久而愈私顾晩草之薄弱仰青春之葳蕤引蔓颖于松上擢纎枝于兰逵施隆贷而有渥报涓尘而无期欢太阶之休明穆皇道之缉熙惟王建国辨方定隅内外既正华夷有殊惟昔小雅逮于班书戎蛮孔炽是殛是诛所以宣王用棘于猃狁髙帝方事于匈奴然侵镐至泾自塞及平闚郊伺鄙【`原本阙四字`】慕携王之矫防阶丧乱之未宁窃强秦之三辅陷隆周之两京雄崤渑以制险据绕霤而作扄家永怀于故壤国愿言于先茔俟太平之旷期属应运之圣明坤寄通于四渎干假照于三辰水润土以显比火炎天而同人惟上相之叡哲当草昧而经纶总九流以贞观协五材而平分时来之机悟先于介石纳隍之诫一援于生民策允臧人鬼同情顺天行诛司典详刑树牙选徒秉钺抗旍弧矢罄楚孝之心智戈棘殚吴子之精灵迅三翼以鱼丽襄两服以鴈逝阵未列于都甸威巳振于秦蓟洒严霜于渭城被和风于洛汭就终古以比猷考坟册而莫契昔西怨于东徂今北伐而南悲岂朝野之恒情同万乘之幽思歌零雨于豳风兴采薇于周诗庆金墉之凯定眷戎车之迁时伫千里而感逺涉望而怀期诏微臣以劳问奉王命于河湄夕饮饯以俶装旦出宿而言辞嵗既晏而繁虑日将迈而恋乖阙敬恭于桑梓谢履长于庭阶冒沈云之晻蔼迎素雪之纷霏凌结湍而凝清风矜籁以扬哀情在本而易阜物虽末而难怀眷余勤以就路苦忧来其城颓尔乃经雉门啓浮梁眺钟岩越查塘览永嘉之紊维寻建武之缉纲于时内慢神器外侮戎狄君子横流庶萌分析主晋有祀福禄来格明两降鉴三七辞厄元诞徳以膺纬肇回光于阳宅明思服于下武兴继代以消逆简文因心以秉道故恩用而刑废孝武舍己以仗贤亦宁外而治内观日化而就损庶雍熙之可对闵隆安之致寇伤玉之毁碎漏妖凶于沧洲纒衅难而盈纪时焉依于晋郑国有蹙于百里赖英谟之经营兼济以忘己主寰内而缓虞澄海外以清滓至如昏祲蔽景鼎作倾基黍离有叹鸿鴈无期瞻天命之贞符秉顺动而履机率骏民之思效普邦国而同归荡积霾之秽氛啓披隂之光晖反平陵之杳蔼复七庙之依稀务役简而农劝每劳赏而忠甄燮时雍于祖宗【`原本阙六字`】埽逋丑于汉渚涤僭逆于岷山羁巢处于西木引鼻饮于源渊惠要襋而思韪援冠弁而来防视冶城而北属怀文献之收扬匪元首之康哉孰股肱之惟良譬观曲而识节似缀组以成章业弥纒而弥微事愈有而莫伤次石头之双岸究孙氏之初基幸汉庶之漏网凭江介以抗维初鹊起于富春果鲸跃于川湄匝三世而国盛历五伪而宗夷察成败之相仍犹唇亡而齿寒载十二而谓纪岂蜀灭而吴安众咸昧于谋兆羊独悟于理端请广武以诲情树襄阳以作藩拾建业而如遗沿万里而谁难疾鲁荒之诐辞恶京陵之谮言责当朝之惮贬对曩籍而兴叹敦怙宠而判违敌既勍而国圯彼问鼎而何阶必先贼于君子原性分之异托虽殊涂而归美或卷舒以愚智或治乱其如矢谢昧迹而托规卒安身以全里周显节而犯逆抱正情而丧已薄四望而尤眄叹王路之中鯾蠢百越之妖烬敢凌蹈于五岭崩双岳于中流拟凶威于荆郢隐雷霆于帝坐飞铓镞于宫省于时朝有迁都之议人无守死之志师旅痛于久勤城墉阙于素备安危势在不侔众寡形于见事于赫渊谋研其神策缓辔待机追奔蹑迹遇雷池而振曜次彭蠡而歼涤穆京甸以清晏撤多垒而宁役造白石之祠坛怼二竖之无君践掖庭以幽辱凌祧社而火焚愍文康之罪巳嘉忠武之立勲道有屈于灾蚀功无谢于如仁讯落星之飨旅索旧楼于吴余迹阶戺而不见横榛莽以荒除彼生成之乐辰亦犹今之在余慨齐吟于爽鸠悲唐歌于山枢吊伪孙于徐首率君臣以奉疆时运师以伐罪偏投书于武王迄西北之落纽乏东南以振纲诚钜平之先觉实中兴之后祥据左史之攸征胡影迹之可量过江乘而责始知遇雄之无谋厌紫微之宏凯甘陵波而逺游越云梦而南泝临浙河而东浮彀连弩于川上候蛟龙于中流爰薄方与乃届欧阳入夫江都之域次乎广陵之乡易千里之漫漫泝江流之汤汤洊赤圻以经复越二门而起涨眷北路以兴思看东山而怡目林丛薄路逶迤石参差山盘曲水激濑而骏奔日映石而知旭审兼照之无偏怨归流之难濯羡轻魵之涵泳观翔鸥之落啄在飞沈其顺从顾微躬而缅邈于是抑怀荡虑扬防易难利涉以吉天险以艰于敌伊阻在国斯便勾践行霸于琅邪夫差争长于黄川葛相发叹而思正曹后愧心于千魂登髙堞以长览知吴濞之衰盛戒东南之逆气成刘后之駴圣借盐鐡之殷阜临淮楚之剽轻盛几杖而弭心怒抵局而遂争忿爰盎之扶祸惜徒伤于家令匪条侯之忠毅将七国之陵正襃汉藩之治民并访贤以招明侯文辩其谁在曰邹阳与枚生据忠辞于吴朝执义说于梁庭敷髙才于兔园惟正言而免刑阙里既已千载深儒流于末学钦仲舒之睟容遵缝掖于前躅对园囿而不闚下帷幙而论属相端非之两骄遭偃之双慝恨有道之无时步险涂以侧足闻宣武之大阅反师旅于北防自皇运之都东始昌业以济难抗素旄于秦岭扬朱旗于巴川惧帝系之坠绪故黜昏而崇贤嘉收功以垂世嗟在嗣而覆旃徳非陟而继宰衅逾禹其必顚造步兵而长想钦太傅之遗武思嘉遯之余风绍素履之落绪民志应而愿税国屯难而思抚譬乘舟之待楫象提钓之假缕总出入于和就兼仁用于黙语九流以挈四维复先陵而清旧字却西州之成功指东山之归予惜图南之啓运恨鹏翼之未举发津潭而迥迈逗白马以憇舲贯射阳而望防沟济通淮而薄甬城城陂陁兮淮惊波平原逺兮路交过面艽野兮悲桥梓遡急流兮苦碛沙敻千里而无山缅百谷而有居被宿莽以迷径覩生烟而知墟【`原本阙六字`】谓信美其可娯身少长于乐土实长叹于荒余【`原本阙四字`】具瘁值嵗寒之穷节视曽云之崔巍聆悲飇之掩屑弥昼夜以滞淫怨凝隂之方结望新晴于落日起明光于跻月眷转蓬之辞根悼朔鴈之赴越披微物而疚情此思心其可说问徭役其几时骇阅景于兴没感曰归于采薇予来思于雨雪岂初征之惧对冀鹳鸣之在垤【`原本阙四字`】逾宿骛吾楫于邳乡奚车正以事夏虺左相以辅汤緜三代而享邑厠践土之一匡嗟仲几之宠侮遂舍存以征亡喜薛宰之善对美士弥之能纲升曲垣之逶迤访淮隂之所都原入跨之达耻俟遭时以逺图舍西楚以择木迨南汉以定谟乱孟津而魏灭攀井陉而赵徂播灵威于齐横振余猛于龙且观让通而告豨曷始智而终愚迄沂上而停枻登髙圯而不进石幽期而知贤张揣景而示信本文成之素心要王子于云轫岂无累于清霄直有槩于贞吝始熙绩于武关卒敷功于皇处夷险以解挫忧虞以时顺矜若华之翳晷哀飞骖之落骏伤粒食而兴念眷逸翮而思振戾臣山而东顾美相公之前代嗟残虏之将糜炽余猋于海济驱鲐稚于淮曲暴鳏孤于泗澨托末命【`原本阙二字`】云冀灵武之北驱惟授首之在晨当盛暑而选徒肃严威以振响渐温泽而沾腴既云撤于朐城遂席卷于齐都曩四关其奚阻道一变而是孚伤炎季之崩弛长逆布以滔天假父子以诈爱借兄弟以伪恩相魏武以谲狂宄谟奋于东藩桴未噪于东郭身已馘于楼门审贡牧于前说证所作于旧徐聆泗川之浮磬翫夷水之蠙珠草渐苞于埴壤桐孤榦于峄隅慨禹迹于尚世惠遗文于夏书纷征迈之淹留弥怀古于旧章商伯文于故服咸征名于彭殇眺灵璧之曽峰投吕县之迅梁想蹈水之行歌虽齐汨其何伤啓仲尼之嘉问告性命以依方岂茍然于迂论聆寓言于达荘于是滥石桥登戏台策马钓渚息辔城隅永感四山零泪双渠怨物华之推驿慨舟壑之递迁谓徂嵗之悠阔结幽思之方根感皇祖之徽徳爰识冲而量渊降俊明以镜鉴回风猷以昭宣道既厎于国难惠有覃于黎元士颂歌于政教民謡咏于渥恩兼采芑之致美协汉广之发言强虎氐之搏翼灟云网于所禁驱黔氓以蕴崇取园陵而湮沈锡残落于河西序沦胥于汉隂攻方城而折扃扰谯颍其谁任世阙才而贻乱时得贤而兴治救祖考之邦壤在幽人而枉志体飞书之逺情悟犒师之通识迨明达之髙览契古今而同事拔渊谟于潜机骋神锋于云斾驱斥泽而风靡蹙坑谷而鸟窜中华免夫左衽江表此焉缓带既克黜于肥六又作镇于彭沛晏皇涂于国内震天威于河外埽东齐而巳宁指西崤而将泰值秉均而代谢实大业之兴废心无忝于乐生事有像于燕惠抱明哲之不伐奉宏勲而是税捐七州以爰来归五湖以投袂屈盛绩于平生申逺期于暮嵗访曩载于宋鄙采阳秋于鲁经晋申好于东吴郑凭威于南荆故反师于曹门将以塞于夷庚纳五叛以长寇伐三邑以侵彭美西鉏之忠辞快韩厥之奇兵追项王之故台迹霸楚之遗端挺宏志于总角奋英势于弱冠气盖天而倒日力拔山而倾湍始飇起于勾越中电激于衡关兴偏虑于攸吝忘即易于所难忌陈锦而莫照思反乡而有叹且夫杀义害婴而丰疑緤贤不策失位谁持迨理屈而愈闭方怨天而怀悲对骏骓以发愤伤虞姝于末词陟亚父之故营谅谋始之非托遭衰嬴之崩纲值威炎之结络迄皓首于阜陵犹谬觉于然诺视一人于三杰岂在已之庸弱置丰沛而不举故自同于俎镬发卞口而游历迄西山而弭辔观终古之幽愤怀元王之冲粹丁战国之权争方恬心于道肆学浮丘以就徳友三儒以成类洁流始于初源累仁基于前美拨楚族之休烈傅芳素于来祀彊见誉于清虚徳致称于千里或避宠以辞姻或遗荣而不仕政直言以安身骏絶才以丧已驱信道之成终表昧世之亏始悟介焉之已差则不俟于终日既防萌于未着虽念徳其何益尔乃孟陬发节雷隐蛰惊散叶荑柯芳蘤饰萌麦萋萋于旄丘栁依依于髙城相鴡鸠之集河观鸣鹿之食苹沂泗逺兮清川急秋冬近兮绪风袭风流蕙兮水増澜□愁衿兮鉴戚顔愁盈根而蕴际戚发条而成端嗟我行之弥日待征迈而言旋荷庆云之优渥周双七于此年陶逸豫于京甸违险难于行川转归而眷恋望脩樯而流连愿关邺之遄清迟华銮之凯旋穆淳风于六合溥洪泽于八埏颁贤愚于大小顺规矩于方圆固四民之获所宜税稷于莱田苦邯郸之难步庶行迷之易痊长守朴以终稔亦拙者之政焉  

述征赋　　　　　　　　　　【`明`】徐祯卿  

嵗大吕之季律予戒行于上都愬北风之憭栗掩霏雪以遐徂愁长路之不极咏役车于周诗聊骋目以宣忧怆怀土而兴思历维扬之故域背大江之皇陂悲穷野之寥阒憇淮隂之城隅访王孙之遗迹谒漂母于空祠哀智杰之有穷亶民生之多罹惟往昔而顾念心摇摇而夕悲逮明发而振檝遂慷慨以遐辞  

小征赋【`有序　　　　　　　　明`】皇甫涍  

予以孟冬治逋于卫墟作小征赋  

嵗孟冬之惨烈兮予有事乎汲城晨雨霁之遄阻兮暮指途而遂征风飘飘以升舆兮日杳杳而抗旌露夜下而羇旅兮魂营营之靡宁咏诗人之遥役兮瞻岵屺而疚情偭黄丘而息驾兮矖行阜而南迈伊故乡之永怀兮气交愤而长喟雪氛氲而蔽天兮悯征人之无衣野寂寞其辽迥兮云孤泊而靡依感鸿鸟之违寒兮鸣邕邕以羣飞过邑墟而有怀兮讯滑台以延伫渐淇水之汤汤兮激冲波于回渚美氓蚩之困悔兮悟汉广于求女愿履幽而反正兮年冉冉而不与遵河津以遐骛兮停予车于卫郊谅取辟之不逺兮信昊天之孔昭彼既耄而警训兮宜令名之益邵嗟弱植之易迁兮惮我辰之不遭期浚谷之考槃兮隘硕人之弗告茍委顺而观兮从吾好而自足终秉耒以絶荣兮永放歌于岩曲  
