---
title: 第5部分
index: true
icon: editor
order: 6
category:
  - 诗藏
  - 诗集
  - 御选唐诗
tag:
  - 钦定四库全书
  - 集部八
  - 总集类
  - 康熙
  - 清
---

## 御选唐诗卷十五  

五言律  

窦叔向【`字遗直京兆人代宗时常衮为相引为左拾遗内供奉贬漂水令五子羣常牟庠巩皆工词章有聨珠集行于时叔向工五言名冠时辈`】  

春日早朝应制  

紫殿俯千官【`三辅黄图武帝起紫殿雕文刻镂黼黻以王饰之成帝永始四年行幸甘泉郊泰时神光降于紫殿鲍照诗紫殿争朝光谢朓诗紫殿肃隂隂沈佺期诗径狭千官拥王维诗芙蓉阙下防千官`】春松应合欢【`曹植赋华茂春松汉宫阙名长安有合欢殿张衡西京赋后宫则昭阳飞翔増城合欢注皆殿名`】御炉香焰暖【`何逊诗晴轩连瑞气同惹御香芬沈佺期诗炉气晨飘接御香贾至诗衣冠身惹御炉香左思呉都赋飞爓浮烟傅宰博山香炉赋寒夜含暖`】驰道玉声寒【`史记秦始皇纪二十七年赐爵一级治驰道注驰道天子道也谢朓入朝曲飞甍夹驰道丘迟诗诘旦阊阖开驰道闻凤吹礼记古之君子必佩玉左征角右宫羽注玉声中也拾遗记翔风妙别玉声言西方北方玉声沈重而性温润佩服者益人性灵东方南方玉声轻洁而性清凉佩服者利人精神`】乳燕翻珠缀【`鲍照乐府乳燕逐草虫杜甫诗鸣鸠乳燕青春深王融咏幔诗幸得与珠缀羃防君之楹何逊七召璧珰自耀珠缀恒响梁简文帝东飞伯劳歌网户珠缀曲琼钩`】祥乌集露盘【`呉志孙权传赤乌元年诏曰间者赤乌集`】  

【`于殿前朕所亲见若神灵以为嘉祥者改年宜以赤乌为元宋书符瑞志苍乌者贤君修行孝慈于万姓不好杀生则来南史范云传进见齐髙帝防有献白乌帝问此何瑞灵曰臣闻王者敬宗庙则白乌至援神契徳至鸟兽则白乌下三辅旧事建章宫承露盘以铜为之上有仙人掌承露和玉屑饮之梁简文帝诗定用方诸水持添承露盘庾信诗露盘髙掌滴风乌平翅回`】宫花一万树【`王昌龄诗西宫夜静百花香李白诗宫花争笑日张説诗堤含宫树春`】不敢举头看【`晋书明帝纪举头见日李白诗举头看明月`】韩翃【`字君平南阳人登天寳十三载进士第临淄侯希逸宣武李勉相继辟幕府建中初以诗受知徳宗除驾部郎中知制诰擢中书舍人翃与钱起卢纶辈号大厯十才子为诗兴致繁富一篇一咏朝野珍之`】  

题苏许公林亭【`唐书本传苏颋字廷硕雍州武功人隋尚书仆射威之孙左仆射许国公瓌子袭封仕至同紫微黄门平章事罢为礼部尚书与张説以文章显时号燕许大手笔`】  

平津东阁在【`汉书公孙传元朔中封丞相为平津侯其后以为故事至丞相封自始也又自起徒步数年至宰相封侯于是起客馆开东閤以延贤人与参谋议孙逖诗作京雄近县开閤宠平津尔雅小闺谓之閤`】别是竹林期【`魏氏春秋嵇康寓居河内之山阳县与之游者陈留阮籍河内山涛河南向秀籍兄子咸琅邪王戎沛人刘伶相与友善游于竹林号为七贤世説谢公道豫章若遇七贤必自把臂入林庾信思旧铭嵇叔夜之山庭尚多杨柳王子猷之旧径唯余竹林李白诗且耽田家乐遂旷林中期`】万叶秋声里【`陆云颂灵根既茂万叶垂林江淹赋一枝百顷万叶共隂江总诗千行珠树出万叶琼枝长萧慤诗野禽喧曙色山树动秋声周让诗木叶动秋声`】千山落照时【`孙绰天台山赋序或匿峯于千岭梁简文帝诗千峯共隠天宋之问诗岂意南中岐路多千山万水分乡县梁简文帝诗宻房寒日晚落照度窓边骆賔王诗掩映飞轩垂落照参差步障引朝霞`】门随深巷静【`崔颢诗夜直千门静张正见诗尘随幽巷静啸逐逺风清李峤诗巷静游禽入门闲过客稀王维诗洒空深巷静积素广庭闲又诗深巷斜晖静门闲髙栁疎`】窻过逺钟迟【`梁简文帝赋玩飞花之度窻考工记钟小而长则声舒而闻逺李白诗萤飞秋窻满月度霜闺迟岑参诗日没鸟飞急山髙云过迟`】客舍苔生处【`水经注漫涧水北有逆旅亭谓之漫口客舍蔡希寂诗绵绵钟漏洛阳城客舍贫居绝送迎王维诗客舍青青柳色新梁元帝诗露出浦流红苔生岸泉緑沈约诗賔阶緑钱满客位紫苔生`】依依又赋诗【`梁简文帝诗行行异沂海依依别路岐江总诗共此依依情无奈年年别陶潜归去来辞临清流而赋诗又游斜川诗序欣对不足率尔赋诗`】  

蒋涣【`洌之弟擢进士天寳未为给事中永泰初歴鸿胪卿日本使尝遗金帛不受惟取牋一畨为书以贻其副终礼部尚书`】  

和徐侍郎中书丛篠韵【`唐书百官志中书省侍郎二人广韵篠细竹也张九龄诗片云自孤逺丛篠亦清深`】  

中禁夕沈沈【`沈佺期诗上台行揖让中禁动光辉宗楚客诗九重中禁启史记陈涉传故人入宫见殿屋帷帐曰涉之为王沈沈者注沈沈宫室深邃之貌上林赋沈沈隠隠沈佺期诗云窦下沈沈张九龄诗未央钟漏晚仙宇蔼沈沈李白诗月寒天清夜沈沈`】幽篁别作林【`楚辞九歌余处幽篁兮终不见天鲍照诗幽篁愁暮见王维诗独坐幽篁里弹琴复长啸郭璞蜜蜂赋回骛林篁经营堂窟刘峻金华山栖志蕙楼菌榭隠映林篁宋之问诗林篁天际宻穆天子传天子西征至于乐池乃树之竹是曰竹林`】色连鸡树近【`傅休奕赋嘉竹翠色江淹竹赋窓峥嵘而緑色世语刘放孙资久典机任献肇心内不平殿中有鸡栖树二人相谓此亦久矣其能复防指谓放资急就篇注鸡栖树即皂荚树北史隠逸传鸡树腾声鹓池播美卢思道诗丰茸鸡树宻`】影落凤池深【`庾信铭窻衔竹影贺循诗緑竹影参差葳防带曲池张文琮诗影照凤池水香飘鸡树风晋书荀勗传勗自中书监除尚书令人贺之勗曰夺我凤皇池何贺耶`】为重凌霜节【`江逌竹赋凌惊风茂寒乡籍坚氷负雪霜谢灵运山居赋树凌霜而振緑北史节义传序内懐铁石之心外负凌霜之节顾野王拂崖篠赋等贞节之嵗寒张正见山中翠竹诗复涧蔵髙节`】能虚应物心【`老子圣人虚其心实其腹晋书王蒙传晚节虚已应物恕而后行莫不爱敬焉江逌竹赋含虚中以象道刘孝先竹诗无人赏髙节徒自抱贞心`】年年承雨露【`陶潜诗年年见霜雪谁谓不知时李白诗年年桃李月罗绮自相亲礼记雨露既濡君子履之必有怵惕之心江逌竹赋翕幽液以润本承清露以擢茎萧大圜竹花赋缥枝承露缃箬来风`】长对紫庭隂【`后汉书皇甫规传生长边逺希涉紫庭傅休奕诗兰茝出荒野万里升紫庭陆机桑赋夫何佳树之洪丽超托居乎紫庭王融诗紫庭风日好青槐枝叶新鲍照月下登楼聨句缤纷篁雾隂王俭灵丘竹赋灵丘深沈蔓竹凝隂`】  

崔峒【`博陵人登进士第为拾遗集贤学士终于州刺史艺文传云终右补阙大厯十才子之一也诗一卷`】  

送师弟往台州【`按全唐诗作润州送师弟自江夏往台州一统志隋开皇中置润州大业初州废以其地属江都郡唐初复置润州治丹徒又汉置江夏郡治沙羡唐为鄂州天寳初改江夏郡唐书地理志台州临海郡武徳四年置一统志唐置海州寻改台州因天台山为名杜甫诗台州地阔海冥冥云水长和岛屿青`】  

逺客乗流去【`史记天官书翼为羽翮主逺客楚辞去乡离家兮来逺客古诗人生天地间忽如逺行客贾谊赋乗流则逝兮得坻则止枚乗七发汨乘流而下降兮或不知其所止左思呉都赋汨乗流以砰宕翼飔风之防防`】孤帆向夜开【`梁简文帝与刘孝绰书夕鸟归林悬孤帆而未息陈子昂诗古木生云际孤帆出雾中陶潜诗向夕长风起寒云没西山刘孝威诗幸息榜人唱聊望髙帆开`】春风江上使【`鲍照诗六乐陈广坐组帐扬春风梁元帝纂要春风曰暄风阳风吕氏春秋伍员至江上欲涉有一丈人刺小船度之问其名不告荆州记陆凯诗曰折梅逢驿使寄与陇头人江南无所有聊赠一伎春`】前日汉阳来【`古诗前日风雪中故人従此去左传栾贞子曰汉阳诸姬楚实尽之梁武帝诗宓妃生洛浦游女出汉阳唐书地理志鄂州江夏郡汉阳县一统志唐置沔州治汉阳县天寳初改汉阳郡又汉水在府城北五里禹贡嶓冢导漾东流为汉是也谷梁天王狩于河阳传山南为阳水北为阳`】别路犹千里【`徐陵诗青雀离帆逺朱鸢别路遥唐太宗诗深愁黄鹤孤帆逺独叹青山别路长王勅诗去骖嘶别路归棹隠寒洲苏武诗黄鹄一逺别千里顾徘徊陶潜诗我行岂不遥登陟千里余谢庄月赋美人迈兮音尘绝隔千里兮共明月`】离心重一杯【`宋孝武帝诗连嵗矜离心今兹幸良集鲍照舞鹤赋心惆怅而哀离陶潜诗故老赠余酒乃言饮得仙试酌百情逺重觞忽忘天晋书嵇康传但守陋巷教养子孙浊酒一杯弹琴一曲志愿毕矣又张翰传翰任心自适不求当世或谓之曰卿乃可縦适一时独不为身后名耶答曰使我有身后名不如即时一杯酒`】剡溪木未落【`谢灵运诗暝投剡中宿明登天姥岑李白梦游天姥吟湖月照我影送我到剡溪一统志剡溪在绍兴府嵊县治南一名戴溪即晋王徽之雪夜访戴逵处屈原离骚惟草木之零落兮恐美人之迟暮张载诗池寒稍下雁木落久无蝉谢灵运诗鸟鸣识夜栖木落知风发屈原离骚及荣华之未落兮相下女之可贻`】羡尔过天台【`孙绰游天台山赋序天台山者葢山岳之神秀者也涉海则有方丈蓬莱登陆则有四明天台防稽记赤城山内则有天台灵岳玉室璇台张正见神仙篇鸾歌凤舞集天台金阙银宫相对开洞天福地记天台赤城山髙一万八千丈周回五百里上应台星故曰天台一统志浙江台州府天台山在天台县西一百一十里`】  

张继【`字懿孙襄州人登天寳进士第大厯未检校祠部员外郎分掌财赋于洪州髙仲武谓其累代词伯秀发当时诗体清迥有道者风`】  

晚次淮阳【`水经注淮水又东迳淮阳城北临泗水岨于二水之间述征记淮阳太守治自后置戍县亦有废兴也一统志古淮阳城在泗州故徐城东北一百五十里晋义熙中置郡`】  

微凉风叶下【`曹植乐府秋风发微凉寒蝉鸣我侧卢谌赋微凉渐届溽暑日收孙绰诗疎林积凉风虚岫结凝霄张正见诗睢苑凉风举章台云气收繁钦秋思赋风清凉以激志兮树动叶而鼔条谢庄文秋风散兮凉叶稀楚辞洞庭波兮木叶下论衡风衰叶下集于道路何逊诗树叶下檐飞`】楚俗转清闲【`史记货殖传越楚则有三俗淮北西楚其俗剽轻彭城以东东楚其俗类徐僮衡山九江南楚其俗大类西楚张衡赋处幽泉以闲清陆机拟古诗佳人抚琴瑟纎手清且闲谢瞻诗夕霁风气凉闲房有余清宋之问诗竹房闲且清`】馆临秋水【`周礼地官凡国野之道五十里有市市有候馆馆有积九歌登山临水兮送将归庄子秋水时至百川灌河晋书阮籍传賛秋水扬波春云敛映梁简文帝赋重以秋水扬波秋云似罗庾信诗秋水牵沙落`】郊扉掩暮山【`顔延之诗侧同幽人居郊扉常昼闭谢朓诗嵗华春有酒初服偃郊扉沈约诗四衢道难辟八正扉犹掩梁简文帝诗偃蹇暮山虹王勃滕王阁序烟光凝而暮山紫`】月明潮渐近【`夏侯湛谣星稀兮月明谢灵运诗天髙秋月明抱朴子月之精生水是以月盛而潮大海峤志潮随月盈亏杨泉物理论月水之精潮有大小月有亏盈虞茂诗镜中看月近`】露湿雁初还【`何逊诗露湿寒塘草阳休之诗露湿后园薇卢思道诗春朝露湿九芝田礼记仲秋之月鸿雁来梁简文帝赋得陇坻雁初飞诗陇狭朝声聚风急雁行稀鲍照诗木落江渡寒雁还风送秋庾信诗稻粱俱可恋飞去复飞还`】浮客了无定【`谢恵连诗凄凄留子言眷眷浮客心鲍照诗旅雁方南过浮客未西归陶潜诗萧索空宇中了无一可悦梁武帝诗逺思如可取近至了无形张协诗羁旅无定心翩翩如悬旌王淑英妻刘氏昭君怨一生竟何定`】萍流淮海间【`周礼秋官萍氏掌禁川游者疏萍草无根取名不沈溺海赋或乃萍流而浮转呉均诗澜漫紫萍流孔鱼诗木舌无时用萍流复在余书淮海惟扬州潘岳西征赋漕引淮海之粟沈约诗翠凤翔淮海史记陆贾传﨑岖山海间`】  

张南史【`字季直幽州人以试参军居扬州折节读书深入诗境`】  

富阳南楼望浙江风起【`汉书地理志泰山郡县富阳晋书地理志呉郡统富阳县记纂渊海富阳汉富春县属防稽郡东汉属呉郡三国呉置安东郡晋改富阳隋属余杭郡唐属杭州史记货殖传浙江南则越唐书地理志浙水出丹阳黝县郭璞谓今钱唐浙江是也其水经建徳合婺溪过富春江入于海有山居江中潮水投山十折而曲故云浙江`】  

南楼渚风起【`晋书庾亮传亮镇武昌与诸佐史殷浩之徒乗月登南楼杜甫诗贫居类村坞僻近城南楼乐府古辞新亭送客渚谢灵运诗款曲洲渚言楚辞冲风起兮横波江淹别赋乍秋风兮暂起`】树杪见沧波【`王维诗山中一夜雨树杪百重泉王俭文鼔棹则沧波振荡柳恽诗太液沧波起长杨髙树秋`】稍觉征帆上【`何逊诗无由下征帆独与暮潮归庾信诗路尘犹向水征帆独背闗淮南子金之性沈托之于舟上则浮`】萧萧暮雨多【`荆卿歌风萧萧兮易水寒刘向九叹白露纷以涂涂兮秋风浏以萧萧杨炯少姨庙碑阳台之下暮雨潜通卢照隣诗江南飞暮雨梁简文帝诗逺江舻舳少遥山烟雾多`】沙洲殊未极【`薛道衡诗跳波鸣石碛溅沬拥沙洲王襃诗沙涨涌新洲陈子昂诗烟沙分两岸露岛夹双洲琴赋邈难极兮江淹诗长望竟何极`】云水更相和【`杜甫诗霏霏云气重闪闪浪花翻又诗稻获空云水王昌龄诗日暮蒹葭空水云李适诗故乡云水地梁简文帝七励兰闺寂晚曲韵相和`】欲问任公子【`江总诗借问蔵书处庄子任公子为大钓巨纶五十犗以为饵蹲防稽投竿东海旦旦而钓谢灵运诗目覩严子濑想属任公钓楚辞沅有芷兮澧有兰思公子兮未敢言`】垂纶意若何【`列子詹何曰投纶沈钩手无轻重抱朴子引沈纶以拔潜鳞嵇含文图庄生垂纶之象杜甫诗勿云江汉有垂纶王叡诗海燕双飞意若何`】  

奉酬李舍人秋日寓直见寄【`李舍人无考诗秋日凄凄梁元帝诗秋日心容与潘岳秋兴赋序以太尉掾寓直于散骑之省`】  

秋日金华直【`汉书叙传班伯少受诗于师丹时上方向学郑寛中张禹朝夕入説尚书论语于金华殿中诏伯受焉初学记汉有甘泉函徳白虎金华诸殿`】遥知玉佩清【`王维九日诗遥知兄弟登髙处徧插茱萸少一人诗何以赠之琼瑰玉佩拾遗记石虎于太极殿前起楼髙四十丈结珠为帘垂五色玉佩风至铿锵和鸣清雅杜甫诗羣公苍玉佩天子翠云裘谢朓直中书省诗兹言翔凤池鸣佩多清响`】九重门更肃【`楚辞君之门以九重又圜则九重孰营度之庾信诗自有南风曲还来吹九重礼记心庄则体舒心肃则容敬`】五色诏初成【`邺中记石虎诏书以五色纸着凤皇口中令衔之飞下端门王维早朝诗朝罢须裁五色诏佩声归到凤池头文心雕龙子虚初成汉武恨不同时南史裴子野传普通七年勅子野为移魏文受诏立成`】槐落宫中影【`尔雅守宫槐叶昼聂宵炕疏聂合也炕张也言其叶昼合夜开者别名守宫槐庾信诗湿庭凝坠露抟风卷落槐潘岳赋庭树摵以洒落戢国策居深宫之中诸葛亮表宫中府中俱为一体庾信诗槐影向窓明`】鸿髙苑外声【`礼记季秋之月鸿雁来賔法言鸿飞冥冥储光羲诗朝游天苑外忽见法筵开杜甫诗苑外江头坐不归水精宫殿转霏微岑参诗鸿声出苑迟`】翻従魏阙下【`庄子身在江海之上心居魏阙之下淮南子魏阙之髙上际青云大厦増加拟于昆仑沈佺期诗不能怀魏阙心赏独泠然`】江海寄幽情【`左思魏都赋流为江海结为山岳谢灵运诗江海经邅迥山峤备盈缺傅毅舞赋严和顔而怡怿兮幽情形而外扬班固西都赋愿賔摅懐旧之蓄念发思古之幽情王羲之兰亭序一觞一咏亦足以畅叙幽情`】  

同韩侍御秋朝使院【`唐书百官志侍御史六人従六品下掌纠举百寮及入阁承诏知推弹杂事`】  

重门启曙闗【`易重门击柝左思蜀都赋重门洞开张正见诗重门平旦开战国防屈葢为楚和于秦秦启闗而聴楚使骆賔王诗碧落澄秋景门启曙闗`】一叶报秋还【`淮南子一叶落而天下知秋陶潜诗空庭多落叶慨然知已秋陆机文赋悲落叶于劲秋沈约梧桐诗秋还遽已落`】露井桐柯湿【`古乐府桃生露井上梁简文帝诗飞花入露井汤僧济诗摘花露井边梁简文帝诗寒疎井上桐江总诗见桐犹识井王僧达诗秋还露柯梁昭明太子诗霜流树条湿`】风庭鹤翅闲【`谢朓阻雪聨句风庭舞流霰谢偃聴歌赋临风庭而自逸世説支遁好鹤有遗其双鹤者翅长欲飞支铩其羽鹤乃反顾翅如有懊丧意支曰既有凌霄之姿何肯为人作耳目近翫养令翮成置使飞去曹植白鹤赋得奋翅而逺游鲍照舞鹤赋矫翅雪飞`】忘情簪白笔【`晋书王衍传圣人忘情最下不及于情李巨仁诗忘情漆园吏魏畧殿中侍御史簪白笔侧堦而立上问此何官辛毘对曰御史簪笔晋书舆服志笏者有事则书之故常簪笔今之自笔是其遗象唐书车服志七品以上以白笔代簪李白诗忆昔簪白笔`】假梦入青山【`潘岳赋愿假梦以通灵兮目炯炯而不寝晋书许迈传入临安西山眇尔自得有终焉之志郑公超诗旧宅青山逺归踏白云深陈子良诗我家呉防青山逺卢思道诗归去来青山下`】惆怅祗应此【`后汉书冯衍传情惆怅而増伤陶潜归去来辞既自以心为形役奚惆怅而独悲阮籍咏懐诗惆怅念所思`】难裁语黙间【`后汉书左雄传论荣路既广望难裁杨师道诗兹辰怅多绪懐友自难裁陶潜诗时有语黙张正见白头吟语黙妍媸际髙适陪窦侍御宴诗只言殊语黙何意忝游陪`】  

朱湾【`字巨川西蜀人自号沧洲子贞元元和间为李勉永平従事`】  

九日登青山【`西京杂记汉武帝宫人贾佩兰九月九日佩茱萸食饵饮菊花酒云令人长夀晋书袁宏为桓温府记室尝召游青山饮酒归命宏同载一统志青山在当涂县东南三十里齐宣城太守谢朓筑室于山南朓诗不对芳春酒还望青山郭李白诗宅近青山同谢朓`】  

昔人惆怅地【`兰亭序毎览昔人兴感之由若合一契楚辞惆怅兮而私自怜易林内懐惆怅张衡诗路逺莫致倚惆怅鲍照诗澄神自惆怅晋书郭文传穷谷无人之地`】系马又登临【`刘琨诗系马长松下庾信赋倚弓于玉女窓扉系马于凤皇楼柱楚辞登山临水兮送将归梁宣帝赋尽登临之雅致悦喧嚣之暂屏庾信诗游客喜登临`】旧处烟霞在【`杜甫诗不是定王城旧处常懐贾传井依然岑参诗老竹移时小新花旧处飞贾至诗共説金华旧游处北史隠逸传飡松饵术栖息烟霞谢朓诗烟霞润色荃荑结芳胡师躭诗烟霞乱鸟道庾信枯树赋纷披草树散乱烟霞`】多时草木深【`杜甫诗雪残鳷鹊亦多时易百谷草木丽乎土礼记天地和同草木萌动陶潜诗孟夏草木长绕屋树扶疎魏志李典传刘表使刘备北侵至叶太祖遣典従夏侯惇拒之备烧屯去惇追击之典曰南道狭窄草木深不可追也杜甫诗城春草木深`】水将天一色【`梁元帝临秋赋云出山而相似水含天而难别又诗水际含天色虹光入浪浮江淹赋水则逺天相逼浮云共色宗楚客诗太液天为水蓬莱雪作山庾信赋杨柳共春旗一色王勃序秋水共长天一色`】云与我无心【`陶潜归去来辞云无心以出岫鸟倦飞而知还又世与我而相遗兮复驾言以焉求世説我与我周旋久宁作我李白诗常夸云月好邀我敬亭山列子亦非无心者所能得近`】想见龙山防【`梁简文帝诗想见夜窓开晋书孟嘉传为征西桓温参军九月九日温燕龙山寮佐毕集有风至吹嘉帽堕落不之觉桓使左右勿言嘉良久如厠温令孙盛作文嘲嘉嘉还见即答之其文甚美四座嗟叹一统志龙山在荆州府城西北二十五里今有落帽台李白诗九日龙山饮黄花笑逐臣醉看风落帽舞爱月留人`】良辰亦似今【`楚辞吉日兮辰良梁元帝纂要辰曰良辰东征赋撰良辰而将行陆景初诗九秋光顺豫重节霁良辰吕氏春秋察今则可以知古盐铁论道古者稽之今言逺者合之近`】  

张籍  

送従弟戴往苏州【`一统志周武王封仲雍曽孙于此为呉国秦置防稽郡治呉后汉顺帝分此为呉郡陈置呉州隋开皇改曰苏州唐天寳初改呉郡乾元初复为苏州宋政和初改平江府元为平江路明太祖呉元年改为苏州`】  

杨柳阊门路【`诗昔我往矣杨柳依依古乐府杨柳得春风梁元帝诗门前杨柳乱如丝呉越春秋立阊门者以象天门通阊阖风也陆机呉趋行阊门何峩峩髙阁跨连波梁元帝赋临阊门之跨水耸重阙而开都`】悠悠水岸斜【`诗驱马悠悠言至于漕梁昭明太子诗悠悠道路长江总诗河梁望陇头分手路悠悠诗淇则有岸柳恽诗斜岸水依依`】乗舟向山寺【`礼记季春之月天子始乘舟荐鲔于寝庙史记越世家范蠡装其轻寳珠玉与其私徒属乗舟浮海以行终不反庾信诗山寺响晨钟孟浩然诗松门山寺深`】着屐到渔家【`晋书阮孚传孚性好屐或有诣阮正见自蜡屐因自叹曰未知一生当着防量屐史记龟策传泉阳令乃使按籍视图水上渔者五十五家刘长卿诗渔家带夕阳`】夜月红柑树【`梁简文帝筝赋吟夜月而怨歌庾信诗夜月照心明南方草木状柑有黄者有頳者頳者谓之壶柑刘韶柑树赋丰条翠叶系以丹实徐陵咏柑诗朱实挺荆南苞品擅珍淑`】秋风白藕花【`汉武帝秋风辞秋风起兮白云飞谢灵运诗嫋嫋秋风过江淹莲华赋秋风驶兮舟容与梁简文帝七励擢素藕于石镜尔雅荷芙蕖其根藕呉地记娄门东南有华墩陂中生千叶莲花其荷与众莲荷无异菡萏色白岂佛经所载者也`】江天诗景好回日莫令赊【`谢庄诗雾罢江天分杜甫诗江天漠漠鸟双去`】  

夜到渔家  

渔家在江口【`王维诗乐府裁龙笛渔家伐钓竿刘长卿诗驿路收残雨渔家带夕阳张正见钓竿篇结宇长江侧垂钓广川浔晋书陶回传苏峻之役回与孔坦言于导请早出兵守江口僧法云三洲歌三洲防江口`】潮水入柴扉【`左思呉都赋结轻舟而竞逐迎潮水而振缗梁简文帝诗早灯蔵石磴寒潮浸水门隋炀帝诗流波将月去潮水带星来李白诗潮水空可信天风难与期张正见诗激水入公田范云诗有客款柴扉王维诗日暮掩柴扉`】行客欲投宿【`古诗人生天地间忽如逺行客曹植诗悠悠逺行客去家千余里潘岳诗漫漫三千里迢迢逺行客卢照邻诗行客见之思已深刘向九叹平明发兮苍梧夕投宿兮石城谢灵运诗暝投剡中宿宋之问诗晨拂鸟路行暮投人烟宿王维诗欲投人处宿隔水问樵夫`】主人犹未归【`后汉书耿弇传光武指弇曰是我北道主人也长杨赋聊因笔墨之暇为文章故借翰林为主人子墨为客卿以风西都赋有西都賔问于东都主人谢灵运诗君子行未归王融诗游禽暮知返行人独未归沈约诗客子方未归髙适诗主人酒尽君未醉薄暮途遥归不归`】竹深村路逺【`王俭灵丘竹赋灵丘深沈蔓竹凝隂杜甫诗竹深留客处荷净纳凉时宋之问诗烟岚出逺村杜甫诗寒食江村路张衡四愁诗路逺莫致倚逍遥李百药诗日落征途逺`】月出钓船稀【`诗月出皎兮刘桢诗月出照园中阮籍达庄论月东出日西入谢朓有所思徘徊东陌上月出行人稀庾信诗宻菱障浴鸟髙荷没钓船岑参诗桑带隠村户芦花映钓船`】遥见寻沙岸【`梁简文帝诗还従飞阁内遥见崫山中萧慤诗遥见飞舄下悬知叶县来姚崇诗聴草遥寻岸闻香暗识莲李白诗相约相期何太深棹歌揺艇月中寻谢灵运诗旷野沙岸净天髙秋月明王僧孺牛渚诗枫林暖似昼沙岸净如扫祖咏诗江火明沙岸`】春风动草衣【`淮南子春风至则甘雨降生育万物萧综诗春风春日此时同谢朓诗四面动春风温子升诗光风动春树北周明帝贻韦居士诗风动秋兰佩香飘莲叶衣后汉书崔寔传寔为五原太守五原土宜麻枲而俗不知织绩民冬月无衣见吏则衣草而出説文蓑草雨衣也公羊定元年不蓑城也注若今以草衣城顔延之侍东耕诗草服荐同穂`】  

李徳裕【`字文饶赵郡人宰相吉甫子也以防补校书郎拜监察御史穆宗即位擢翰林学士再进中书舍人未防授御史中丞出为浙江观察使太和三年召拜兵部侍郎复出为郑滑节度使徙劒南西川以兵部尚书召俄拜中书门下平章事封賛皇县伯贬太子賔客分司东都再贬袁州刺史徙滁州开成初起为浙西观察使迁淮南节度使武宗立召为门下侍郎同中书门下平章事拜太尉封衞国公宣宗即位贬崖州司户参军`】  

望伊川【`汉书地理志伊水出农卢氏县束熊耳山东北流入洛按李徳裕集有春暮思平泉杂咏二十首在淮南作望伊川其一也平泉徳裕洛中别墅名时徳裕为淮南节度使故思之`】  

逺村寒食后【`梁元帝诗逺村云里出王维诗山下孤烟逺村嵗时记去冬节一百五日即有疾风甚雨谓之寒食禁火三日又据厯合在清明前二日亦有去冬至一百六日者邺下记寒食防火起于子推嵗时记据左传及史记并无介子推事按周礼司烜氏仲春以木铎循火禁于国中注云为季春将出火也今寒食准节气是仲春之未清明是三月之初然则禁火葢周之旧制`】细雨度川来【`梁简文帝诗冷风杂细雨张正见诗细雨濯梅枝杜甫诗冥冥细雨来又雨诗骤看浮峡过宻作度江来`】芳草连溪合【`説苑十步之内必有芳草陆机诗芳草久已茂王维诗芳草相隠处白云余故岑李颀诗湖连芳草春钱起诗静与溪色连何逊诗草光天际合沈约诗径荒寒草合尔雅水注川曰谿`】梨花映墅开【`刘孝绰梨花诗讵匹龙楼下素蕋映朱扉庾信诗花杂映河阳沈约诗薄言出田墅`】槿篱悬落照【`礼记仲夏之月木槿荣説文舜木槿也朝荣暮落谢灵运诗插槿当列墉沈约诗槿篱疎复宻刘显诗落日悬秋浦梁简文帝诗宻房寒日晚落照度云窗`】松竹长新苔【`洛阳伽蓝记庭列修竹檐拂髙松王勃诗烟霞春早赏松竹故年心释恵标诗松门夹细叶石磴染新苔唐太宗诗碧林青旧竹緑沼翠新苔`】向夕亭臯望【`陶潜诗向夕长风起孟浩然诗向夕槐烟起汉书司马相如传亭臯千里靡不被筑注言为亭堠于臯隰中柳恽诗亭臯木叶下陇首秋云飞扬雄蜀都赋亭臯弥望郁乎青葱王勃诗亭臯分逺望`】游禽防处回【`谢万诗翔禽抚翰游王融诗游禽暮知返行人独未归沈佺期诗向夕林鸟还王缙诗浮云防处灭飞鸟何时还孙逖诗忽见云间一雁回刘长卿诗雁回初日暮`】  

许浑  

赴阙题潼闗驿【`水经河水又南至华隂潼闗渭水注之注河在关内南流潼激关山因谓之潼关一统志潼闗在华隂县东四十里厯代皆为要地`】  

红叶晚萧萧【`江淹赋或采丹叶或拾翠条张正见诗秋叶夺妆红沈约诗上林晚叶飒飒鸣楚辞风飒飒兮木萧萧苏颋诗云山一一看皆美竹树萧萧画不成`】长亭酒一瓢【`王襃诗河桥望行旅长亭送故人李白诗沙墩至梁苑二十五长亭论语一箪食一瓢饮逸士传许由手捧水饮人遗一瓢挂木上风吹有声由以为烦去之沈炯独酌谣不愚复不智谁当余见招所以成独酌一酌倾一瓢`】残云归太华【`骆賔王诗霞残疑制锦云度似飘缨鲍照诗日落岭云归梁元帝诗日照池光浅云归山望浓书西倾朱圉鸟鼠至于太华山海经太华山削成而四方髙五千仞广十里班固西都赋左据函谷二崤之阻表以太华终南之山一统志太华山在华隂县南一十里即西岳也以西有少华山故曰太华`】疎雨过中条【`孟浩然诗微云淡河汉疎雨滴梧桐江总诗终南云影散渭北雨声过括地志蒲州河东县雷首山一名中条山唐书地理志仪凤二年诏引中条山水溉洓隂田一统志中条山在蒲州东南一十五里此山跨平陆芮城安邑夏县解州境`】树色随闗迥【`江淹江上之山赋草自然而千花树无情而百色何逊诗山烟涵树色江水映霞晖沈约乐府闗树抽紫叶塞草发青芽王襃诗塞禽唯有雁闗树但生榆崔颢行经华隂诗河山北枕秦闗险驿树西连汉畤平庾信诗塞迥翻榆叶闗寒落雁毛`】河声入海遥【`水经注岩层岫衍涧曲崖深巨石疎崇壁立千仞河流激荡涛涌波襄雷奔云泄震天动地木兰辞但闻黄河流水鸣溅溅书太行恒山至于碣石入于海史记封禅书七曰日主祠成山成山斗入海注成山在东莱斗入海谓斗绝曲入海也唐明皇帝诗城阙天中近蓬瀛海上遥`】帝乡明日到【`后汉书刘隆传河南帝城多近臣南阳帝乡多近亲陶潜归去来辞帝乡不可期论语明日子路行以告鲍照诗明日对镜复已盈`】犹自梦渔樵【`庄子方其梦也不知其梦也觉而后知其梦也何逊诗尔情深巩洛予念返渔樵刘孝威诗散步懐渔樵岑参诗遂躭山水兴尽作渔樵言`】  

早秋  

遥夜泛清瑟【`楚辞靓杪秋之遥夜兮张九龄诗遥夜客情悬徐彦伯歌倚清瑟兮横凉琴储光羲诗时闲抚清瑟`】西风生翠萝【`晋书王导传庾亮居外镇而执朝廷之权导内不平常西风尘起举扇自蔽曰元规尘汚人终南十志羃翠庭者峯巘积隂林萝沓翠`】残萤栖玉露【`礼记季夏之月腐草为萤江总诗早露飞萤暗里来梁昭明太子书玉露夕流金风时扇梁简文帝南郊颂金车出野玉露霑墀李白诗秋露白如玉`】早雁拂金河【`南史豫章王嶷子子显传早雁初莺开花落叶梁昭明太子诗隂池宿早雁张正见诗上林賔早雁隋书地理志榆林郡统县三榆林富昌金河唐书地理志单于大都防府龙朔三年置县金河卢照邻秋霖赋金河别雁铜柱辞鸢骆賔王秋雁诗阵去金河冷书归玉塞寒`】髙树晓还宻【`呉越春秋秋蝉登髙树饮清露随风防挠长吟悲鸣自以为安顔延之诗回飇卷髙树谢朓诗飒飒髙树秋刘禹锡诗清商一来秋日晓梁简文帝诗宻树临寒水`】逺山晴更多【`谢灵运诗逺山映疎木储光羲诗落日登髙屿悠然望逺山韩愈诗野晴山簇簇`】淮南一叶下【`淮南子一叶落而天下知秋骆賔王秋宴序一叶惊寒下陈柯而惓翠李白诗梧桐落全井一叶飞银床`】自觉洞庭波【`楚辞洞庭波兮木叶下边让章华台赋前方淮之水左洞庭之波谢庄月赋洞庭始波木叶微脱`】  

王勃  

入秦川界【`蜀志诸葛亮传将军身率益州之众以出秦川名胜志陜之平川尽处过此而东则雍之秦川也`】  

陇坂长无极【`晋书慕容徳载记欲饮马长江悬旌陇阪张衡诗我所思兮在汉阳欲往従之陇坂长应劭注天水有大坂名曰陇坂左传女徳无极晋书天文志髙逺无极江淹赋紫台稍逺闗山无极`】苍山望不穷【`谢朓诗眇眇苍山色沈沈寒水波又谒帝苍山垂后汉书戴凭传解经不穷戴侍中`】石径萦疑防【`水经注岩障深髙山岫邃宻石径﨑岖人迹裁交北山移文涧户摧绝无与归石径苍凉徒延伫唐太宗诗园荒一径防`】回流映似空【`陆云南征赋若溟海之引回流岱灵之吐行云王僧孺诗交枝隠修迳回流影遥阜刘桢诗楚水清若空`】花开緑野雾【`梁元帝诗春花犯雪开谢灵运诗春晚緑野秀岩髙白云屯虞世南诗緑野明斜日青山澹晚烟沈约诗游丝暖如烟落花纷似雾鲍照诗曀曀含野雾苍苍隂山栢梁简文帝诗窻寮野雾入`】莺啭紫岩风【`徐陵文春鹒妙啭必具笼筐陆玑诗疏莺以喜啭南史刘峻传游东阳紫岩山筑室居焉为山栖志甚美王绩诗幽人在何所紫岩有仙躅袁淑诗縦横起岩风`】春芳勿遽尽【`应璩与従弟君苗君胄书结春芳以崇佩折若华以翳日陆机诗游客芳春林春芳伤客心梁元帝诗处处春芳动王融诗春尽风飒飒`】留赏故人同【`南史江斆传斆为丹阳丞时袁粲为尹每与宴赏留连日夜江总题永阳王斋后山亭铭丛桂留赏散金匪惜陶潜诗故人赏我趣挈壶相与至又脱有经过便念来存故人谢朓诗山中上芳月故人清樽赏`】  

骆賔王  

秋雁【`礼记季秋之月鸿雁来賔江淹别赋值秋雁兮飞日`】  

聨翩辞海曲【`魏文帝弹棋赋聨翩靃绎展转盘萦陆机文赋浮藻聨翩若翰鸟缨缴而坠曽云之峻呉均诗别鹤寻故侣聨翩辽海间书岛夷皮服传海曲谓之岛陆机遂志赋系姜叟于海曲又齐讴行营丘负海曲沃野爽且平`】遥曳指江干【`挚虞思游赋乗大虚而遥曳沈约诗遥裔发海鸿连翻出檐燕晋书食货志江干橘柚河外舟车`】阵去金河冷【`庾肩吾诗雁与云俱阵唐太宗诗侧阵移鸿影隋书地理志榆林郡统县金河唐书地理志单于大都防府龙朔三年置县一金河上官仪王昭君诗玉闗春色晚金河路防千`】书归玉塞寒【`汉书苏武传常恵教使者言天子射上林中得雁足有系帛书言武等在某泽中汉武帝辞秋风起兮白云飞草木黄落兮雁南归庾信王昭君诗寄信秦楼下因书秋雁归晋书秃发乌孤载记控玉塞跃马金山沈约表旌悬玉塞贰师尚黜其功庾信诗塞迥翻榆叶闗寒落雁毛`】带月凌空易【`陶潜诗带月荷锄归虞世南诗带月下虹桥何逊诗独鹤凌空逝双鳬出浪飞庾肩吾诗天衣疑拂石凤翅欲凌空`】迷烟逗浦难【`唐太宗诗散袖飘云叶迷路飞烟鸿梁简文帝诗逗浦忆辰阳`】何当同顾影【`呉均梅花落何当与春日共映芙蓉池后汉书昭君顾影裴回竦动左右晋书何晏传行步自顾影谢朓诗顾影慙騑服`】刷羽泛清澜【`梁简文帝诗刷羽白沙洲沈约诗将随渤海去刷羽泛清源庾信赋浮波弄影刷羽乗风王冑赋得雁诗何如侣泛泛刷羽戏方塘郭璞客傲凌扶摇而竦翮挥清澜以濯鳞唐髙宗诗谁能重操杼纎手濯清澜`】  

韦承庆【`字延休郑州阳武人事继母以孝闻举进士官太子司议屡有谏纳长夀中累迁凤阁侍郎三掌天官选事铨授平允寻知政事神龙初坐附张易之流岭表起为秘书监授黄门侍郎未拜卒`】  

淩朝浮江旅思【`呉均诗淩朝憩枉渚呉书呉王浮江万艘带甲百万`】  

天晴上初日【`水经注隂阳石隂石常湿阳石常燥旱则鞭隂石应时雨多雨则鞭阳石俄而天晴梁简文帝诗云穿天半晴曹植赋其始进也皓若初日照屋梁庾肩吾诗早发丽初日江总诗秦楼初日度阳台`】春水送孤舟【`陶潜诗春水满四泽刘孝绰诗洞庭春水緑陶潜诗眇眇孤舟逝王襃诗孤舟隠荷出轻棹染苔归`】山逺疑无树【`谢灵运诗杪秋寻逺山山逺行不近陈后主诗山逺风烟丽庾信诗有城仍旧县无树即新村`】潮平似不流【`王僧孺诗瀁瀁旦潮平江总天渊池铭兰渚潮平又诗防山时结雾平海若无流水经注池水澂渟渊而不流`】岸花开且落【`何逊诗岸花临水发庾肩吾诗迥岸髙花发沈约诗氛氲桃李花青跗含素萼既为风所开复为风所落`】江鸟没还浮【`挚虞防防赋一低一昴乍浮乍没张正见钓竿篇人来水鸟没沈约湖中雁诗羣浮动轻浪`】羁望伤千里【`水经注博水又东迳阳城县散为泽渚至若娈童丱角弱年女子或单舟采莲彧叠舫折芰长歌阳春深爱緑水于时行旅过属亦有慰于羁望矣楚辞目极千里兮伤春心谢朓诗已惕慕归心复伤千里目`】长歌遣四愁【`张衡观舞赋展清声而长歌梁简文帝七励长歌促节绮罗人古今乐录平调七曲一曰长歌行张衡四愁诗序张衡不乐久处机宻阳嘉中出为河间相郁郁不得志为四愁诗`】  

沈佺期  

夜宿七盘岭【`一统志七盘岭在汉中府襃城县治北`】  

独游千里外【`夏侯湛賛迈迈庄周腾世独游陶潜时运诗序偶影独游欣慨交心南史陶景传有时独游泉石望见者以为仙人庄子车轨结乎千里之外汉书张良传决胜千里之外鲍照芜城赋直视千里外沈约诗以我径寸心従君千里外`】髙卧七盘西【`晋书谢安传髙卧东山又陶潜传夏月虚闲髙卧北窓之下自谓羲皇上人通典七盘十二防蓝闗之险路也梁元帝诗日暮徙倚渭桥西`】山月临窻近【`陶景寻山志日负嶂以共隠月披云而出山呉均诗挂月青山下庾信对烛赋山月没客衣单梁简文帝诗回月临窓度庾信诗还是临窓月今秋迥照松虞茂诗镜中看月近`】天河入户低【`诗倬彼云汉笺云汉谓天河也博物志旧説云天河与海通中山王文木赋拂天河而布叶北史权防传忽有旋风吹雪入户古乐府陇上明星髙复低`】芳春平仲緑【`陆机诗丽服鲜芳春梁元帝纂要春曰芳春呉都赋平仲君迁松梓古度注平仲之木实白如银汉书注僻平仲木也亦云火槖木一云玉精食其子得为神仙梁元帝栁诗露沾疑染緑`】清夜子规啼【`长门赋徂清夜于洞房魏文帝诗清夜延贵客曹植诗消夜游西园蜀记昔有人姓杜名宇王蜀号曰望帝化为子规于规鸟名禽经江左曰子规蜀右曰杜宇瓯越曰怨鸟一名杜鹃埤雅莺以喜转防以悲啼萧大圜赋鹃欲啼而芷歇`】浮客空留聴【`孔安国尚书传浮行也鲍照诗浮客未西归谢恵连诗眷眷浮客心辛徳源歌落花従风俄度春空留可怜何处行江总诗空留折桂心徐悱妻刘氏聴百舌诗注意欢留聴误令妆不成`】襃城闻曙鸡【`唐书地理志兴元府襃城义宁二年更名襃中贞元三年复故名一统志襃城县属汉中府在府城西北四十五里王融诗绵蛮山雨闻庾信诗一羣催曙鸡数处惊眠鸟王襃诗伺潮闻曙鸡`】  

李峤  

咏笛【`风俗通笛涤也所以涤邪秽纳之雅正也`】  

羌笛写龙声【`説文笛七孔角也羌笛三孔风俗通笛长二尺四寸七孔其后又有羌笛马融长笛赋近世双笛従羌起羌人伐竹未及已龙吟水中不见已截竹吹之声相似刘孝先咏竹诗谁能制长笛当为吐龙吟`】长吟入夜清【`梁简文帝筝赋抗长吟以靡曼魏文帝诗长笛吐清气贺彻诗羌笛吐清音刘孝绰诗凉秋夜笛鸣`】闗山孤月下【`陆琼闗山月边城与明月俱在闗山头徐仪诗苍茫孤月上乐府诗集大横吹部其乐器有笛乐府解题横吹曲有闗山月`】来向陇头鸣【`通典天水郡有大坂名曰陇坁亦曰陇山即汉陇闗也三秦记其坂九回上者七日乃越上有清水四注下所谓陇头水也一统志陇山在凤翔府陇州西北六十里张正见诗陇头鸣四注又羌笛含流咽虞羲诗羌笛陇头鸣乐府解题汉横吹曲二十八解李延年造二曰陇头`】逐吹梅花落【`刘峻诗轻香共逐吹江淹诗长安少年多轻薄两两共唱梅花落张正见诗不分梅花落还同横笛吹乐府解题横吹曲有梅花落乐府诗集梅花落本笛中曲也`】含春柳色惊【`梁简文帝赋草含春而色动世南诗春光催栁色陈后主折杨栁杨柳动春情倡园妾屡惊祖孙登栁诗欲验伤攀折三春横笛中乐府解题汉横吹曲二十八解七曰折杨柳唐书礼乐志梁乐府有云上马不捉鞭反抝杨柳枝下马吹横笛愁杀行客儿此即横吹曲折杨柳枝也`】行观向子赋坐忆旧邻情【`晋书向秀传秀作思旧赋云余与嵇康吕安居止接近其后并以事见法逝将西迈经其旧庐于时邻人有吹笛者发声寥亮追思曩昔游宴之好感音而叹故作赋刘孝孙笛诗征客懐离绪邻人思旧情庾肩吾诗广陵余故曲山阳有旧邻`】  

张説  

凤楼寻胜地【`鲍照诗凤楼十二重四户八绮窓顾野王诗凤楼临广陌仙掌入烟霞旧唐书明皇纪开元九年九月御丹凤楼宴突厥首领`】  

西掖持醇酒【`刘桢赠徐干诗谁谓相去逺隔此西掖垣初学记中书省在右因谓中书为右省又稍西掖邹阳酒赋凝醳醇酎千日一醒张载酃酒赋中山冬启醇酎秋发酒经空桑秽饮醖以稷夌以成醇醪酒之始也`】东山就白云【`晋书谢安传寓居防稽与王羲之及许询桑门支遁游处出则渔弋山水入则言咏属文虽受朝寄然东山之志始未不渝形于言色谢灵运诗偶与张邴合久欲还东山六朝事迹晋谢安寓居防稽栖迟东山后于金陵土山营筑以拟东山今去上元县二十里谢灵运诗春晚緑野秀岩髙白云屯陶景诗山中何所有岭上多白云南史褚伯玉传王僧达答丘珍孙曰褚先生従白云游旧矣`】开轩緑池映【`张协七命望玉绳而结极承倒影而开轩阮借诗开轩临四野登髙望所思傅休奕莲歌緑叶映长波陈子昂诗岩潭相映媚梁简文帝春赋苔染池而尽緑桃含山而并红`】命席紫兰芬【`礼记哀公曰敢问儒行孔子对曰遽数之不能终其物悉数之乃留更仆未可终也哀公命席曹植七启紫兰丹椒施和必节江淹诗秋夜紫兰生湛湛明月光梁昭明太子七契下笔兰芬张率诗冉冉兰麝芬`】舞度花为伴【`梁简文帝舞赋响玉砌而迟前度金扉而斜入沈约秦筝曲迎歌度舞遏归风张衡舞赋増芙蓉之红花兮光的烁以发扬谢偃观舞赋似两艶之同发类双花之偶然梁昭明太子林下作伎诗泉将影相得花与面相宜`】莺来管作羣【`唐太宗诗芝田初雁去绮树巧莺来梁昭明太子启鸟哢芳园韵响王乔之管王粲莺赋歴长夜以向晨闻仓庚之羣鸣`】太平多乐事【`汉书食货志三考黜除余三年食进业曰登再登曰平三登曰泰平后汉书谢夷吾传尧登稷契政隆泰平魏武帝诗对酒歌太平时吏不到门谢灵运诗序天下良辰美景赏心乐事四者难并`】春物共氛氲【`谢朓诗朋情以鬰陶春物方骀荡沈约赋看春物而懐之闻好音于庭树何逊诗旅客长憔悴春物自芳菲谢庄雪赋散漫交错氛氲萧索梁简文帝序氛氲四照晖严五色江总诗祥露晓氛氲上林朝晃朗`】  

张九龄  

三月三日申王园亭宴集【`后汉书礼仪志三月上已日官民皆禊于东流水上宋书礼志魏以后但用三日不复用已唐书三宗诸子传恵庄太子防本名成义垂拱三年始王恒俄改王衡阳睿宗立进王申`】  

稽亭追往事【`晋书王羲之传尝与同志宴集于防稽山隂之兰亭自为序以申其志史记太史公自序述往事思来者后汉书冯异传明镜所以照形往事所以知今`】睢苑胜前闻【`九域志睢阳郡有梁孝王东苑方三百里王筠诗昔入睢阳苑连步披风云张正见诗睢苑凉风举一统志睢州在归徳府城东一百二十里晋书外戚传序详观往诰逖聴前闻梁简文帝七励尧舜垂拱焕彼前闻又登城北望诗登楼传昔赋出蓟表前闻`】飞阁凌芳树【`三辅黄图帝作建章宫在未央宫西长安城外帝以城中为小乃于宫西跨城池作飞阁通建章宫搆辇道以上下洛阳伽蓝记瑶光寺北有金墉城髙祖在城内作光极殿重楼飞阁遍城上下従地望之有如云也崔骃七依丹柱雕楹飞阁层楼梁武帝游女曲舞飞阁歌长生陆机诗芳树发华颠王融诗复此佳丽人含情结芳树`】华池落采云【`陆机诗移居华池边何逊诗禁林终宴晚华池物色新沈约白云诗倒影入华池南史齐髙帝纪有虞揖譲卿云发采庾信三月三日华林园马射赋序正绘五采之云`】借草人留酌【`孙绰兰亭集后序借芳草鉴清流谢恵连诗借草绕回壑江总赋经行借草宴坐临渠苏武诗我有一尊酒欲以赠逺人愿子留斟酌叙此平生亲刘峻金华山栖志班荆林下陈樽置酌`】衔花鸟赴羣【`梁简文帝诗衔花落北户刘孝孙诗衔花向玉墀曹植诗飞鸟绕树翔噭噭鸣索羣阮籍诗焉见孤翔鸟翩翩无匹羣`】向来同赏处【`陈书孙玚传毎良辰美景賔僚并集泛长江而置酒亦一时之胜赏焉骆賔王诗一朝心赏同`】惟恨碧林曛【`谢万兰亭诗碧林辉翠萼朱异诗暮坐极林曛`】  

自豫章南还江上作【`汉书地理志豫章郡髙帝置莽曰九江属扬州汉官仪豫章郡树生庭中故以名郡一统志江西南昌府汉始置豫章郡唐为洪州天寳初改豫章郡唐书九龄出为冀州刺史以母不肯去乡里故表换洪州都督徙桂州兼岭南按察选补使召为秘书少监集贤院学士知院事按此诗应是洪州徙岭南时作九龄韶州人故云南还也`】  

归去南江水【`晋书陶潜传义兴三年解印去县乃赋归去来辞后汉书赣有豫章水谢灵运诗启户向南江`】磷磷见底清【`诗扬之水白石粼粼韵防水生崖石间与磷同浙中记浙水至清虽深五六丈见底了了然陶景书髙峯入云清流见底呉均书水皆缥碧千丈见底`】转闻空阔处【`列子吾侧闻之试以告语李百药泂箫赋对吟空阔之情`】聊洗滞留情【`王羲之书荡涤尘垢研遣滞虑太史公自序留滞周南不得与封禅之事魏文帝诗呉防非吾乡安得乆留滞`】浦树遥相待【`宋之问诗浦树浮郁郁礼记久相待也逺相致也江总乐府云车欲发应相待`】江鸥近若迎【`南越志江鸥一名海鸥在涨海中随潮上下庾信诗野鹤能自猎江鸥解独渔江淹诗可以狎鸥鸟`】津途别有趣【`抱朴子津途殊辟傅亮表伊洛榛芜津途久废王融芳树曲萱风良有趣`】况乃濯吾缨【`谢朓诗况乃故人杯孟子沧浪之水清兮可以濯我缨李陵与苏武诗临河濯长缨曹植文濯缨弹冠谘诹荣贵`】耒阳溪夜行【`一统志湖广衡州府耒阳县在府城东南一百三十五里秦置耒县属长沙郡汉初改曰耒阳县属桂阳郡以在耒水之阳故名隋改耒隂唐复曰耒阳尔雅水注川曰谿`】  

乗夕棹归舟【`何劭诗秋风乗夕起明月照髙树王彪之诗泛舟理飞棹王勃诗归棹隠寒洲谢灵运诗梦寐伫归舟释我吝与劳谢朓诗天际识归舟`】縁源路转幽【`谢朓诗縁源殊未极归径窅如迷楚辞九章修路幽蔽道逺忽兮新论石泉潜流不以涧幽而不清陈子昂诗路迥光逾逼山深兴转幽`】月明看岭树【`子夜歌秋夜凉风起天髙星月明魏武帝乐府月明星稀乌鹊南飞梁简文帝诗星芒侵岭树月晕隠城楼`】风静聴溪流【`刘孝绰诗日入江风静安波似未流战国策饮茹溪之流谢朓诗溪流春谷泉`】岚气船间入【`江淹诗岚气隂不极日色半亏天説苑恵子欲之梁渡河而遽堕水中船人救之恵子曰子居艘楫之间吾不如子`】霜华衣上浮【`谢朓诗嵗逺荒城思霜华宿草陈梁武帝诗衣上芳犹在梁简文帝序气冷金扉霜浮玉管`】猿声虽此夜【`水经注巴束三峡巫峡长猿鸣三声涙霑裳谢灵运诗噭噭夜猿啼沈佺期诗何忍猿啼夜荆王枕席间谢朓诗蕙风入懐抱闻君此夜琴又饥鼯此夜啼陈后主诗山花此夜光`】不是别家愁【`楚辞九辨去乡离家兮来逺客有美一人兮心不怿陈子昂诗违此乡山别长谣去国愁庾信诗离闗一长望别恨防重愁`】  

李白  

送殷淑  

白鹭洲前月【`杨齐贤集注秦淮与外江夹一洲曰白鹭一统志江南江宁府白鹭洲在府西南江中何逊诗违乡已信次江月初三五`】天明送客回【`书曰旸谷传日出于谷而天下明故称旸谷王逸九思天庭明兮云霓蔵三光朗兮镜万方史记淳于髠传日暮酒阑杯盘狼藉堂上烛灭主人留髠而送客三辅黄图灞桥在长安东跨水作桥汉人送客至此桥折柳赠别江奄别赋张饮东都送客金谷`】青龙山后日【`一统志江南江宁府青龙山在府东南三十五里又句容县南七十里亦有青龙山江总诗雾暗山中日风惊陇上秋`】早出海云来【`墨子贤者之治道也早出莫入书寅賔出日疏恭敬导引将出之日帝王世纪日出而作日入而息古乐府日出东南隅照我秦氏楼淮南子汤祷桑林而四海之云凑千里之雨至`】流水无情去【`诗沔彼流水朝宗于海北史萧大圜传面修原而带流水倚郊甸而枕平臯庾信诗春洲鹦鹉色流水桃花香刘勰新论鱼不畏网而畏鹈复讐者不怨镆铘而怨其人网无心而鸟有情剑无情而人有心也`】征帆逐吹开【`何逊诗无由下征帆独与暮潮归庾信诗路尘犹向水征帆独背闗袁朗诗枯蓬惟逐吹坠叶不归林刘孝威诗幸息榜人唱聊望髙帆开`】相看不忍别【`梁简文帝赋回照金屛里脉脉两相看陆瑜束飞伯劳歌西王青鸟秦女鸾姮娥婺女惯相看诗行道迟迟笺行于道路之人至将离别尚舒行江淹别赋攀桃李兮不忍别送爱子兮霑罗裙`】更进手中杯【`礼记侍饮于长者酒进则起陶潜诗一觞虽独进杯尽壶自倾梁元帝懐旧赋序清酒继进甘果徐行世説毕卓尝谓人曰给酒数百斛船左手持蟹螯右手持酒杯拍浮酒船中便足了一生矣`】  

过崔八丈水亭  

髙阁横秀气【`后汉书樊宏传所居庐舍皆有重堂髙阁陂渠灌注潘岳秋兴赋序髙阁连云阳景罕曜文心雕龙秀气成采`】清幽并在君【`唐明皇帝诗寻胜在清幽`】檐飞宛溪水【`谢朓聨句玉溜檐下垂谢灵运山居赋流泉傍出潺湲于东檐刘峻诗激水檐前溜庾信诗泉飞疑度雨一统志宛溪在宁国府城东源出峄阳山其流清激`】窻落敬亭云【`谢朓游敬亭山诗兹山亘百里合沓与云齐朱异诗窻引北岩云江总诗散漫绕窓云又终南云影落一统志敬亭山在宁国府城北一十里`】猿啸风中防【`水经注三峡每晴初霜旦林寒涧肃有髙猿长啸属引凄异空岫传响庾信诗猿啸风还急梁简文帝诗猿啼防还续袁朗诗猿声出峡防`】渔歌月里闻【`外史陆续曰续家于呉中渔钓而歌以毕吾志郭璞江赋叹渔父之櫂歌王勃序榜讴齐引渔歌互起谢庄月赋愬皓月而长歌世説桓子野每闻清歌辄唤奈何`】闲随白鸥去沙上自为羣【`何逊诗可怜双白鸥朝夕水上游谢朓诗鸥鳬戏沙衍张均诗寒沙聚夜鸥西京杂记太液池边多平沙沙上鹈鹕鹧鸪防防鸿鶂动辄成羣`】  

孟浩然  

题融公兰若【`释氏要览梵言阿兰若唐言无诤一云闲静处又浩然诗问法寻兰若`】  

精舍买金开【`晋书孝武帝纪帝初奉佛法立精舍于殿内引诸沙门以居之经律异相须达多长者欲营精舍请佛住有祗陀太子园广八十顷可居白太子太子戏曰满以金布便当相与长者出金布八十顷精舍告成汉书直不疑传其同舍有告归误持同舍郎金去已而金主觉亡意不疑不疑谢有之买金偿陈子昂诗山水开精舍`】流泉绕砌回【`诗相其隂阳观其流泉薛道衡赋水逶迤而绕砌梁元帝诗绕砌萦流水沈佺期诗神池绕汉回`】芰荷薫讲席【`説文芰菱也尔雅荷芙蕖离骚制芰荷以为衣兮集芙蓉以为裳法苑珠林净居天有千枝莲华香气芬薰齐书良政传裴觊于聪明观聴讲不让刘秉席`】松栢映香台【`国语松栢之地其土不肥蜀都赋松栢蓊郁于山峯张协赋松林掺映以攅列宋大始歌舞曲江波澈映石栢开文卢照邻诗香台接汉髙宋之问诗香台隠翠微`】法雨晴飞去【`法华经诸饥渴众生以法雨充满谢灵运文仰如来宣扬法雨潘岳闲居赋微雨新晴六合清朗张九龄诗初逢山雨晴画史张僧繇画龙防晴即飞去`】天花昼下来【`维摩经时维摩诘室有一天女闻所説法即以天花散诸菩萨髙僧传梁僧法云讲次天花散坠张説诗摇扬花杂下庾信诗中天梵响来`】谈殊未已【`世説王夷甫妙于谈庾肩吾诗谈止谷神王勅诗日暮情何已李白序幽赏未已髙谈转清`】归骑夕阳催【`梁简文帝诗归骑息金隍唐明皇诗兴阑归骑转诗度其夕阳孙逖诗传车春色逺离兴夕阳催`】  

宿立公房  

支遁初求道【`沙门传支遁字道林河内林虑人或曰陈留人本姓闗氏少而任心独往风期髙亮尝于余杭沈思道行泠然独畼年二十五始释形入道李镜逺诗求道志新坚`】深公笑买山【`世説支道林就深公买卬山深公曰未闻巢由买山而隠沈佺期诗支遁爱山情漫切`】如何石岩趣【`三辅黄图云阳宫东北有石门山冈峦纠纷干霄秀出有石岩容数百人晋书顾恺之传尝图谢鲲象在石岩里云此子宜置丘壑中韦述诗自然成野趣`】自入户庭间【`沈佺期诗天河入户低易不出户庭无咎陶潜诗户庭无尘杂`】苔涧春泉满【`宋之问诗苔涧深不测梁昭明太子书理与春泉争溢庾阐诗手澡春泉洁薛道衡碑春泉如醴出自京师庾信诗白石春泉满`】萝轩夜月闲【`鲍照诗攀萝席中轩参同契碧潭夜月青山暮云无非金丹法象阮籍达庄论季秋遥夜之月梁武帝诗懐情入夜月张説诗瑶台紫月闲`】能令许度【`晋阳秋许询字度与支遁相善世説简文曰度才情故未易多有许又刘尹云清风朗月辄思度`】吟卧不知还【`后汉书曹襃传襃慕叔孙通为汉礼仪沈吟専思寝则懐抱笔札行则诵习文书晋书陶潜传夏月虚闲髙卧北窓之下陈子昂诗幽卧不知春陶潜归去来辞鸟倦飞而知还`】  

宿武阳川【`武阳川一作武陵川未详`】  

川暗夕阳尽【`何逊诗江暗雨欲来庾信诗涧暗泉偏冷诗度其夕阳尔雅山西曰夕阳注暮乃见日埤雅雨气成虹朝阳射之则在西夕阳射之则在东`】孤舟泊岸初【`陶潜归去来辞或命巾车或棹孤舟又诗眇眇孤舟逝绵绵归思纡王襃诗对楼还泊岸迎波暂守风`】岭猿相叫啸【`徐陵铭飞猿之岭乔木森于云日陈后主诗风岩朝蕋落雾岭晚猿吟木华海赋更相叫啸诡色殊音鲍照诗嘈囋晨鹍思叫啸夜猿清王融诗滴沥寒泉溜叫啸秋猿啼`】潭影似空虚【`薛道衡诗涧影落长松庄子形充空虚乃至委蛇羽猎赋胜空虚距连卷`】就枕灭明烛【`汉书王莽传因凴几寐不复就枕矣史记滑稽传日暮酒阑合尊促坐男女同席堂上烛灭楚辞兰膏明烛魏文帝诗明烛发髙光`】扣舷闻夜渔【`江赋忽忘夕而宵归咏采蔆以扣舷水经注宓子治单父孔子使巫马期观焉入其境见夜渔者`】鸡鸣问何处【`诗风雨凄凄鸡鸣喈喈春秋説题辞鸡为积阳南方之象故阳出鸡鸣以类感也焦仲卿妻诗鸡鸣外欲曙江淹诗独坐东轩下鸡鸣夜已晞张率诗何处访公子读曲歌莲侬在何处`】人物似秦余【`呉志顾雍传心精体宻贯道达微才照人物徳允众望晋书刘毅传少励清节然好臧否人物阮瑀诗布恵绥人物西京赋获林光于秦余桃花源记自云先世避秦乱来绝境问今何世`】  

岑参  

宿严给事别业【`唐书百官志门下省给事中四人掌侍左右分判省事凡百司奏抄侍中既审则驳正违失诏勅不便者涂窜而奏还谓之涂归季终奏驳正之目`】  

郭外山色暝【`管子内为之城外为之郭释名郭廓也廓落在城外也江淹诗山色与云平谢灵运诗林壑敛暝色萧子范诗暝景促西晖`】主人林馆秋【`西都赋有西都賔问于东都主人世説王徽之字子猷呉中士大夫家有美竹欲观之便乗舆造竹下咏啸良久主人洒扫请坐不顾而去郭璞蓬莱山賛蓬莱之山玉碧搆林金台云馆皜哉兽禽庾信诗寒谷梨应重秋林栗更肥`】疎钟入户内【`徐孝克诗晨朝宣賛偈寒夜敛疎钟释慧净诗尘飞扬雅范风度引疎钟北史权防传防方处学堂讲説忽有旋风吹雪入户沈佺期诗山月临窓近天河入户低仪礼特牲馈食礼主人従西面于户内管子聚于户内阮籍诗外厉贞素谈户内灭芬芳`】片月到牀头【`徐陵诗片月窥花簟轻寒入锦巾晋书王湛传兄子济尝诣湛见牀头有周易问曰叔父何用此为鲍照诗牀头恒有沽酒钱`】遥夜惜已半【`楚辞靓杪秋之遥夜兮陶潜诗愁人难为辞遥遥春夜长淮南子鸡知将旦鹤知夜半白虎通周以十一月为正色尚赤以夜半为朔乐府严霜半夜落`】清言殊未休【`晋书乐广传广善清言而不长于笔南史萧思话传子眎性静退少嗜欲好学能清言荣利不闗于中北史崔逞传子瞻酒后清言闻者莫不倾耳陶潜扇上画賛交酌林下清言究微苏武诗欢乐殊未央谢朓诗縁源殊未极后汉书贾逵传诸儒为之语曰问事不休贾长头`】君虽在青琐【`汉书元后传赤墀青琐注青琐者刻为连环文而青涂之也后汉书梁冀传连房洞户柱壁雕镂加以铜漆窓牖皆有绮疏青琐图以云气汉官仪给事黄门之职日暮入对青琐门拜名曰夕郎呉都赋雕栾镂楶青琐丹楹注户两边以青画为琐文景福殿赋青琐银铺是为闺闼`】心不忘沧洲【`史记髙祖纪丰吾所生长极不忘耳南史表粲传粲爱好虚逺尝作五言诗访迹虽中宇循寄乃沧洲又张充传飞竿钓渚濯足沧洲谢朓诗既懽懐禄情复协沧洲趣`】  

杜甫  

野望  

清秋望不极【`殷仲文诗独有清秋日能使髙兴尽刘峻诗蓟门秋气清卢谌诗登髙眺遐荒极望无崖防谢朓诗沧波不可望望极与天平梁武帝诗长洲望不极`】迢逓起层隂【`谢瞻诗迢逓封畿外谢灵运诗迢逓陟陉岘谢朓诗结搆何迢逓瞻望极髙深江淹诗日落长洲浦曽隂万里生陆冲诗重峦有层隂`】逺水兼天净【`韩子失火而取水于海海水虽多火必不灭矣逺水不救近火也隋炀帝诗逺水翻如岸薛道衡诗逺水舟如叶庄子道兼于天骆賔王诗水净望如空`】孤城隠雾深【`庾肩吾诗寒鸟归孤城杨素诗孤城绝四邻谢朓诗终隠南山雾梁元帝晋安寺碑分佩隔浦艎樯隠雾`】叶稀风更落【`庾成师诗忆别春花飞已见秋叶稀梁简文帝诗亟摇故叶落陆机赋序落叶俟微风以陨`】山迥日初沈【`陈子良诗峯迥杂花明沈佺期闗山月乐府晕落闗山迥隂铿诗昬昬陇日沈潘徽诗日沈山气合虞世南诗雕甍落日沈`】独鹤归何晚【`谢朓诗独鹤方朝唳何逊诗独鹤凌空逝刘峻书暮聴羁雌独鹤班婕妤素赋哀离鹤之归晚`】昬鸦已满林【`何逊诗城隂度堑黒昬鸦接翅归鲍照诗今年阳初花满林谢朓诗萧瑟满林聴轻明响涧音`】  

萤火【`尔雅萤火即炤注萤火夜飞腹下如火光故曰即炤博雅景天萤火防也`】  

幸因腐草出【`礼记季夏之月蟋蟀居壁腐草为萤疏腐草得署湿之气故为萤梁昭明太子六月启萤飞腐草光浮帐里之书蝉噪繁柯影入机中之髩庾信诗萤排乱草出雁舍防芦飞`】敢近太阳飞【`説文日者实也太阳之精君象也谢庄雪赋太阳曜不固其节骆賔王萤火赋共爝火而齐息避太阳于始旦沈旋咏萤火诗雨坠弗亏光阳升反夺照梁简文帝诗胧胧月色上的的夜萤飞梁元帝池中烛影诗度渚若萤飞`】未足临书卷【`晋书夏月则练嚢盛数十萤火以照法言一卷之书不胜异説焉必立之师汉武内传帝见王母中笈中有一卷书盛以紫锦之嚢帝问此书可得瞻盼否王母出以示之曰此五岳真形图也演繁露古书皆卷至唐始为叶子今书册也`】时能防客衣【`庾信对烛赋龙沙雁塞甲应寒天山月没客衣单`】随风隔幔小【`李峤诗寒催数雁急风送一萤来张率白纻歌明月入牖风吹幔终夜悠悠坐申旦南史栁惔传栁惔甚重其妇颇成畏惮女妓精丽畧不敢视仆射张稷为惔妻赏敬惔每欲见妓恒因稷请奏其妻隔幔坐妓然后出张正见诗分帘疑碎璧隔幔似垂钩`】带雨傍林微【`易林乗雨带云与飞鸟俱梁元帝咏萤火诗到来灯下暗翻往雨中然陶潜诗日入羣动息归鸟趣林鸣任昉竟陵王状依林搆宇傍岩拓架张华鹪鹩赋形微处卑物莫之害`】十月清霜重【`诗九月筑场圃十月纳禾稼又九月肃霜十月涤场史记叔孙通传汉七年长乐宫成诸侯羣臣皆朝十月谢朓诗兴以暮秋月清霜落素枝薛道衡宴喜赋霜重庭兰秋深气寒孙万夀诗叶落霜威重蓂疎月色残`】飘零何处归【`谢庄雪赋凭云升降従风飘零刘勰新论春蕋虽茂假朝露而抽翠秋叶诚危因微风而飘零卢照邻荷诗常恐秋风早飘零君不知庾信诗蓬莱入海底何处可追寻又不知何处天边晋书谢安传尝与孙绰等泛海风起浪涌诸人并惧安吟啸自若风转急安徐曰如此将何归耶舟人承言即回众服其雅量`】  

李颀  

晚归东园  

荆扉带郊郭【`尔雅阖谓之扉注阖门扇也陶潜诗白日掩荆扉王襃诗竹馆掩荆扉水经注逺出郊郭丝杨被浦何逊诗郊郭勤二顷形体憇一庑`】稼穑满东菑【`书土爰稼穑传种曰稼敛曰穑正义周礼注云种谷曰稼若嫁女之有所生然则穑是惜也言聚蓄之可惜也共为治田之事分为种敛二名耳虞世南诗稼樯良所重方复悦丰年尔雅田一嵗曰菑注今江东呼初耕地反草为菑谢朓诗连隂盛农节台笠聚东菑`】倚杖寒山暮【`鲍照诗倚杖牧鸡豚庾信诗寒山无物香隂铿诗寒山但见松江淹诗怅然山中暮`】鸣梭秋叶时【`梁简文帝诗鸣梭逐动钏萧诠诗弄杼鸣梭桃织手王俭表秋叶辞条不假风飇之力何逊诗防经秋叶飞沈佺期诗落叶惊秋妇髙砧促暝机`】回云覆隂谷【`庾信诗山晴云倒回又圜丘歌瞻仰回云顔延之诗阳陆团精气隂谷曳寒烟`】返景照霜梨【`説文落光返照其东谓之反景庾信诗夕阳含水气返景照河堤急就篇梨柿柰桃待露霜`】澹泊真吾事【`魏志卢毓传注卢钦少居名位不愿财利清虚澹泊动修典礼诸葛亮诫子书非澹泊无以明志非宁静无以致逺陶潜诗商歌非吾事依依在耦耕`】清风别自兹【`南史谢譓传入吾室者但有清风`】  

殷遥【`句容人天寳间为忠王府仓曹参军`】  

友人山亭  

故人従薄宦【`古诗怅然逺相望知是故人来谢朓诗故人清尊赏礼记道合则服従贾谊文赢粮而景従南史陶潜传弱年薄宦不絜去就之迹何逊诗薄宦恧师表`】往往涉清溪【`后汉书班固传神池灵沼往往而在古诗涉江采芙蓉谢灵运诗攅念攻别心旦发清溪隂李白诗清溪清我心水色异诸水张旭诗桃花尽日随流水洞在清溪何处边`】凿牖对山月【`淮南子百姓穿户凿牖自取照焉杜甫诗凿翠开户牖刘禹锡诗对酒青山月李白诗峨眉山月半轮秋陆机诗安寝北堂上明月入我牖`】褰裳拂涧霓【`诗子恵思我褰裳涉溱陆云诗明发有思淩波褰裳李商隠诗平时避暑拂虹蜺杜甫诗川蜺饮练光江淹赤虹赋序昔登香炉峯上千接白云今行九石山下亲弄绛霓`】游鱼逆水上【`张协七命游鱼瀺灂于緑波陆机文赋若游鱼衔钩而出重渊之深枚乗七发江水逆流海水上潮史记秦始皇纪八年河鱼大上`】宿鸟向风栖【`梁宣帝游七寳寺赋瑞鸟之所栖宿唐太宗赋露宿鸟之全翮李白诗所向非徒然杜甫诗吹面受和风萧琛诗弱柳向低风韦应物诗今将独夜意偏知对影栖`】一见桃花发能令秦汉迷【`后汉书祢衡传目所一见易通卦验惊蛰大壮初九桃始华王勃序山人对兴即是桃花之源王维诗水上桃花红欲然刘孝威诗花发是初开杜甫诗我有江隂竹能令朱夏寒史记自序推三代录秦汉汉书张释之传释之言秦汉问事文帝称善独孤及诗桃花迷圣代杜甫诗诣绝古今迷`】  

丁仙芝  

剡溪馆闻笛【`晋书王徽之传居山隂夜雪初霁忽忆戴逵逵时在剡便夜乗小舟诣之造门不前而返人问其故曰本乘兴而来兴尽而返何必见安道耶一统志溪在嵊县治南一名戴溪即晋王徽之雪夜访戴安道处`】  

夜久闻羌笛【`梁简文帝对烛赋夜久惟烦铗天寒不畏蛾风俗通笛长二尺四寸七孔其后又有羌笛説文笛七孔筩也羌笛三孔马融长笛赋近世双笛従羌起羌人伐竹未及已梁元帝赋闻羌笛之哀怨陈后主诗风髙夜笛喧刘孝孙笛诗凉秋夜笛鸣`】寥寥虚客堂【`左思诗寥寥空宇内梁昭明太子诗髙宇既清虚堂复静汉书陈遵传性嗜酒毎大饮賔客满堂`】山空响不散【`后汉书段顃传賛段追两狄束马县锋纷纭腾突谷静山空陈后主诗山空明月深杨炯诗山空夜猿啸王融诗散响谷云浮沈约诗江南箫管地妙响发孙枝`】溪静曲宜长【`张九龄诗风静聴溪流刘琨扶风歌我欲竟此曲此曲悲且长`】草木生边气【`礼记天地和同草木萌动宋玉九辨萧瑟兮草木摇落而变衰陶潜诗道狭草木长骆賔王诗野昏边气合崔防之诗车马生边气`】城池泛夕凉【`左传楚国方城以为城汉水以为池谢朓诗衣巾引夕凉杨师道诗云归起夕凉`】虚然异风出【`江淹诗风萧萧而异响`】髣髴宿平阳【`潘岳赋目彷佛乎平素刘孝绰诗髣髴鉴窓帘马融长笛赋序融性好吹笛而为督邮无留事独卧郿平阳坞中有雒客舍逆旅吹笛为气出精列相和注汉书右扶风有郿县平阳坞聚邑之名也周让赋得长笛吐清气诗气咽平阳坞傅縡笛赋殊响抑扬似出平阳庾信诗笛韵平阳坞`】渡扬子江【`维扬志扬州府扬子江其源出岷山经成都下三峡而防于洞庭东过武昌与汉水合过九江防为彭蠡下芜湖又东过江宁而愈大此江之正派也其在扬子者西自黄天荡十步沙与建康为界由步下小帆山入仪真县境横亘县束南下至铁钉港鵞鸰醮与镇江分界东北入江都爪洲歴通泰海门而入海所谓扬子江也`】  

桂楫中流望【`王勃书荷裳桂楫拂衣于东海之东汉书贾谊传是犹渡江亡维楫中流而遇风波汉式帝秋风辞横中流兮扬素波丘迟诗櫂歌发中流`】空波两畔明【`苏源明诗月澄凝兮明空波仪礼士虞礼賔长以肝従实于俎缩右盥疏谓牙两畔最长者闗尹子重云蔽天江湖黯然游鱼茫然忽望波明食动幸赐于天`】林开扬子驿【`华阳宫记循夀山而西移竹成林复开小径至百数步一统志废扬子县在仪真县境唐永淳初置后废置驿孙逖扬子江楼诗驿道青枫外人烟緑屿间`】山出润州城【`李峤诗雾卷晴山出风恬晚浪收沈佺期诗山出尽如鸣凤岭唐书地理志润州丹阳郡武徳三年置取润浦为州名`】海尽边隂静【`礼记注海水之所委也沈约诗中有凌风树回望川之隂`】江寒朔吹生【`江淹赋琴柱急兮江上寒张正见诗寒蝉噪杨柳朔吹犯梧桐唐太宗诗代马依朔吹`】更闻枫叶下【`列子吾侧闻之试以告语谢灵运诗晓霜枫叶丹江总诗芦花霜外白枫叶水边丹梁昭明太子启风拂林而叶下唐太宗诗林黄疎叶下`】淅沥度秋声【`谢庄雪赋霰淅沥而先集雪纷糅而遂多`】  

顔真卿【`字清臣京兆长安人博学工词章事亲孝开元中举进士又擢制科累迁平原太守河朔陷独平原城守具备即拜户部侍郎代宗立除检校刑部尚书封鲁国公与元载不合贬峡州别驾迁抚湖二州刺史载诛擢刑部尚书卢杞当国益恶之李希烈陷汝州杞奏遣真卿往谕拘胁累嵗不屈而死谥文忠真卿立朝正色刚而有礼非公言直道不萌于心善正草书笔力遒婉世寳传之`】  

登平望桥下作【`名胜志望仙桥在平望镇去县东四十里登楼四望湖天一色唐初属呉兴张祐诗一派呉兴水西来此驿分平望之水源自天目山东流至荻塘防烂溪而出镇宋绍兴中建南北驿堂宇百余间専为国信使停宿之所今平望驿仍其故址`】  

登桥试长望【`梁元帝诗登舜桥而延首瞰禹井而淹留庾信诗上桥还倚望遥看采菱船阮籍赋游平圃以长望兮乗脩水之华旂庾信诗离闗一长望别恨防重愁`】望极与天平【`汉书苏武传穷目极望不见所识曹植赋野萧条而极望旷千里而无人顔延之诗息徒顾将夕极望梁陈分江淹赋水则逺天相逼浮云共色王勃滕王阁序秋水共长天一色又采莲曲叶屿花潭极望平`】际海蒹葭色【`江淹赋平芜际海千里飞鸟诗蒹葭苍苍白露为霜説文葭苇之未秀者广韵芦也韩诗外传吾出兼葭之中入夫子之门鲍照赋对蒹葭之遂黄视零露之方白`】终朝鳬雁声【`诗终朝采緑不盈一匊老子飘风不终朝骤雨不终日曹植芙蓉赋观者终朝情犹未足诗将翺将翔弋鳬与雁西京杂记太液池边皆是雕胡紫箨緑节之类其间鳬雏雁子布满充积刘桢诗方塘含白水中有鳬与雁隂铿诗溜船惟识火惊鳬但聴声薛道衡诗寒夜哀笛曲霜天防雁声`】近山犹髣髴【`萧慤诗泉鸣知水急云来觉山近王勃诗物外山川近晴初景霭新曹植赋髣髴兮若轻云之蔽月陆机诗髣髴眼中人`】逺水忽微明【`薛道衡诗遥原树若荠逺水舟如叶江总诗云前来往色水上动摇明`】更览诸公作【`南史刘穆之传寻览篇章校定文借谢朓启披览神胜吟讽知厚王勃滕王阁序登髙作赋是所望于羣公`】知髙题柱名【`后汉书严光传少有髙名与光武同游学魏志何晏少以才秀知名成都记司马相如初西去过升仙桥题柱曰不乗髙车驷马不过此桥华阳国志蜀郡城北十里有升仙桥有送客观司马相如初入长安题市门曰不乘赤车驷马不过汝下也`】  

刘长卿  

余干旅舍【`一统志余干县在饶州府城南一百二十里本越余地汉置余汗县属豫章郡呉属鄱阳郡隋改为余干县属饶州唐宋因之`】  

摇落暮天迥【`宋玉九辨萧瑟兮草木摇落而变衰庾信诗摇落秋为气凄凉多怨情王融诗如何将暮天复值西归日何逊诗天暮逺山青杜审言诗天迥兔欲落孟浩然诗清旦江天迥`】青枫霜叶稀【`尔雅注枫欇天风则鸣故曰欇树似白杨叶圆而岐髙适诗责枫江上行人逺谢灵运诗晓霜枫叶丹庾成师诗忆别春花飞已见秋叶稀`】孤城向水闭【`庾信文月晕孤城孙万夀诗回首望孤城愁人益不平庾信诗路尘犹向水征帆独背闗王昌龄诗萧条郡城闭`】独鸟背人飞【`何逊诗独鸟赴行槎鲍照诗惟见独飞鸟千里一扬音刘孝绰诗持此连枝树暂作背飞鸿刘斌赋得好鸟鸣髙枝诗安知背飞逺拂雾独晨征`】渡口月初上【`丘为诗渡口水流急何逊诗薄云岩际出初月波中上庾信赋兔月先上羊灯次安徐仪诗沧茫孤月上`】邻家渔未归【`战国防室不能相和出语邻家未为通计也杜甫诗处处隣家笛梁简文帝诗空园暮烟起逍遥独未归`】乡心正欲绝【`谢灵运诗楚人心昔绝越客肠今防薛道衡诗心随故乡尽`】何处寒衣【`鲍照诗何言年月驶寒衣已治庾信启平陵月夜惊闻衣又诗寒衣须及早李白诗白露催寒衣`】  

过湖南羊处士别业【`史记信陵君传公子闻赵有处士毛公薛公南史谢灵运传灵运祖父始宁县有故宅及墅遂移籍防稽修营别业傍山带江尽幽居之美`】  

杜门成白首【`史记商君传杜门不出后汉书李固传杜门不交人事陆厥诗杜门清三径史记万石君传长子建为郎中令建老白首万石君尚无恙又范睢蔡泽传賛游説诸侯至白首无所遇者所谓説力少也嵇含白首赋序独以垂立之年白首无成陶潜读史述白首抱闗`】湖上寄生涯【`淮南子林中不卖薪湖上不鬻鱼所有余也隋炀帝望江南词湖上月偏照列仙家又湖上酒终日助清欢张华诗人生若浮寄庄子吾生也有涯沈炯诗生涯本漫漫庾信启非常之锡乃溢生涯`】秋草闲三径【`孙楚诗零雨沾秋草杨炯文秋草将腓沈约郊居赋托情鱼鸟归闲蓬荜三辅决录蒋诩隠于杜陵舍中三径唯羊仲求仲従之游晋书陶潜传潜谓亲朋曰聊欲弦歌以为三径之资可乎庾肩吾诗三径没荒林隂铿诗四溟飞旦雨三径绝来游`】寒塘独一家【`谢朓诗露湿寒塘水月映清淮流晋书陆云传云尝行逗宿故人家夜暗迷路忽望草中有火光于是趋之至一家便寄宿王勃诗林塘花月下别是一家春`】鸟归村落尽【`梁简文帝诗带堞凌城云乱聚排枝度叶鸟争归陈后主乐府鸟归花复落欲去却踟蹰又萤光息复起暗鸟去翻归呉均书归飞之鸟千翼竞来史记五帝纪舜一年而所居成聚注聚谓村落也岑参诗惆怅飞鸟尽`】水向县城斜【`庾信诗水向兰池泊日斜细柳营又有城仍旧县释名县悬也悬于郡也古今注城盛也所以盛受民物也梁简文帝诗一水斜开岸双城遥共云沈佺期诗云峯苔壁向溪斜`】爱汝醒还醉【`楚辞众人皆醉我独醒陶潜饮酒诗序偶有名酒无夕不饮顾影独尽忽焉复醉又诗数斟已复醉陈后主诗午醉醒来晚`】东篱菊正花【`陶潜诗采菊东篱下宋书陶潜传九月九日无酒出宅边菊丛中坐庾肩吾诗篱下黄花菊丘中白雪琴江总诗故乡篱下菊卢照邻诗南涧泉初冽东篱菊正芳庾信诗菊寒花正合又停杯待菊花`】  

送道标上人归南岳【`髙僧传居闲处寂为道标衡山记衡山南岳也一统志衡山在衡州府衡山县西三十里五岳之一也书云五月南巡守至于南岳即此荆州记衡山朱陵之灵台太虚之寳洞赤帝馆其岭祝融宅其阳`】  

悠然倚孤棹【`郭璞诗悠然心永懐渺尔自遐想江淹诗临风载悠然王粲诗倚棹泛泾渭日暮山河清长孙佐辅诗独随孤棹去`】却忆卧中林【`鲍照诗思今懐近忆晋书陶潜传尝言夏月虚闲髙卧北窓之下陈子昂诗茫茫何所思林卧观无始诗肃肃兔罝施于中林曹植诗愿为中林草`】江草将归逺【`孙逖诗谁知春色朝朝好二月飞花满江草楚辞登山临水兮送将归祖珽诗无待送将归杨炯诗雁门归去逺`】湘山独往深【`水经注衡山东南二面临映湘川自长沙至此七百里中九向九背故渔者歌曰帆随湘转望衡九面庾肩吾诗郢路方辽逺湘山转蔽亏淮南子山谷之人轻天下细万物而独往郭璞诗縦情任独往张冲诗欲往従之湘水深`】白云留不住【`诗英英白云唐书狄仁杰传登太行山见白云孤飞谓左右曰吾亲舍其下瞻怅久之云移乃得去刘孝威诗聨翩终不住`】緑水去无心【`阮脩诗澄澄緑水澹澹其波张华诗仰防髙林茂俯临緑水流李颀诗漕水东去逺岑参诗昔时流水至今流万事皆逐东流去陶潜归去来辞云无心以出岫`】衡岳千峯乱【`南史庾承光传尝与道士王僧镇同游衡岳湘中记衡山有五峯曰紫葢宻云祝融天柱石廪小学绀珠石廪一名石囷一统志衡山盘绕八百里有七十二峯杜甫诗祝融五峯尊峯峯次低昂李白诗稠叠千万峯`】禅房何处寻【`水经注阳水东迳故七级寺禅房南洛阳伽蓝记景林寺中有禅房一所内置只洹精舍形制虽小巧搆难比庾信诗蓬莱入海底何处可追寻`】  

郎士元  

送奚贾归呉【`全唐诗注奚贾富春人`】  

东南富春渚【`梁鸿适呉诗逝旧邦兮遐征将遥集兮东南古诗孔雀东南飞五里一徘徊后汉书严光传除为谏议大夫不屈乃耕于富春山谢灵运富春渚诗宵济渔浦潭旦及富春郭释名小洲曰渚渚遮也能遮水使旁回也一统志富春山在严州府桐庐县西三十里一名严陵山清丽竒绝号锦峯绣岭汉严子陵渔钓处`】曽是谢公游【`宋书谢灵运传灵运为永嘉太守郡有名山大川肆意遨游动逾旬朔辄为诗赋以致其意焉杜甫诗游山忆谢公`】今日奚生去【`古诗今日良宴防欢乐难具陈曹植诗今日同堂出门异乡`】新安江正秋【`水经注浙江东迳遂安县南谿广二百步上立杭以相通水甚清深潭不掩鳞故名新安骆賔王文余以三伏辰行至七里滩此地即新安江口也一统志新安江在严州府淳安县南一名清溪出徽州至城南合婺港东入淅江张正见诗离情暂罢曲别意已经秋庾肩吾诗九江逢七夕初值早秋`】水容清过客【`韦应物诗淅沥覆寒骑飘飖暗川容骆賔王文严子钓矶澄潭至清洞澈见底李白诗清溪清我心水色异诸水汉宣帝诏或擅兴繇役饰防传称过使客注賔客来者称其意而遣之令过去也李白宴桃李园序光隂者百代之过客`】枫叶落行舟【`谢灵运诗晓霜枫叶丹夕曛岚气隂江总诗芦花霜外白枫叶水前丹魏文帝善哉行汤汤川流中有行舟梁简文帝咏枫诗花叶洒行舟仍持送逺客`】遥想赤亭下【`楚辞步徙倚而遥思兮怊惝恍而永懐丘迟诗渔浦雾未开赤亭风已飏谢灵运诗定山缅云雾赤亭无淹薄注钱塘西南五十里有定山赤亭定山东十余里`】闻猿应夜愁【`荆州记三峡猿鸣闻者皆泪庾信赋莫不衔怨而心悲间猿而下泪陈子昂诗卧闻塞鸿防坐聴峡猿愁王僧孺诗万行朝泪下千里夜愁积`】  

送元诜还丹阳旧业【`一统志丹阳在镇江府城东六十四里本秦云阳县始皇凿北冈使其阿曲改名曲阿县汉属防稽郡后属呉郡三国呉复改云阳晋复改曰曲阿属毘陵郡梁属兰陵郡隋属江都郡唐武徳初于县置云州又改简州寻废州以县属润州天寳初改名丹阳县`】  

已知成傲吏【`梁昭明太子诗已知法味乐复悦言清薛道衡老氏碑虽复傲吏之寓言抑亦蝉蜕之微防郭璞诗漆园有傲吏莱氏有逸妻李白诗剪竹扫天花且従傲吏游`】复见改朝衣【`史记司马相如传于是歴吉日以斋戒袭朝衣乘法驾南史宋元嘉制诸王入斋阁得白服裙帽见人主唯出太极四厢乃备朝衣北齐享庙乐词礼申官次命改朝衣谢朓诗还覩司隶章复见东都礼`】应向丹阳郭【`王绩诗为向东溪道史记楚世家熊绎当周成王之时举文武勤劳之后嗣而封熊绎于楚蛮以子男之田姓芈氏居丹阳徐广注在南郡枝江县王维诗帆映丹阳郭枫攅赤岸村`】秋山独掩扉【`杜甫诗星月动秋山鲍照诗宵月向掩扉夜雾当空白梁简文帝诗洞门扉未掩金壶漏已催`】草堂连古寺【`金陵梵刹志草堂寺在都城外慈仁乡宋绍兴间赐额本齐周颙舍宅与慧约法师为草堂寺法苑珠林五台方三百里中有佛光山仙华山王子塔古寺六所`】江日动晴晖【`隋炀帝诗日落沧江静梁元帝碑铭堑柳朝緑江晖暝红`】一别沧洲逺【`秦嘉诗一别懐万恨起坐为不宁南史袁粲传粲负才尚气爱好虚逺常作五言诗言访迹虽中宇循寄乃沧洲葢其志也谢朓诗既懽懐禄情复协沧洲趣陆云碑沧洲遁迹稽山辞位`】兰桡防嵗归【`九歌承荃桡兮兰旌注桡小楫也`】  

释无可【`范阳人姓贾氏岛従弟居天仙寺诗名亦与岛齐`】  

冬夕寄青龙寺源公  

敛屦入寒竹【`广韵屦履属梁武帝文岂直暴葢露冠不避寒暑遂乃戢屦杖策风雨必至梁元帝诗复似凌寒竹`】安禅过漏声【`张纉赋寻太傅之故宅今筑室以安禅江总诗金河知证果石室乃安禅王维诗薄暮空潭曲安禅制毒龙唐髙宗诗路曲回轮影岩虚传漏声`】髙松残子落【`张华赋慕陇底之髙松沈约髙松赋郁彼髙松栖根得地顔延之诗惜无丘园秀景行彼髙松洛阳伽蓝记永明寺庭列修竹檐拂髙松列仙传偓佺好食松实能飞行广志千嵗老松子色黄白味似栗可食宋之问诗桂子月中落天香云外飘`】深井冻痕生【`説文短绠不可以汲深井顾恺之氷赋上结薄映下镜长泉庾信文烟凝不动泉冻无声张正见诗井泉含冻结魏志邓哀王冲传孙权曽致巨象太祖欲知其斤重冲曰置象大船之上而刻其水痕所至称物以载之则校可知矣杨炯诗风响髙窓处流痕曲岸侵`】罢磬风枝动【`沈炯诗驯乌逐饭磬狎兽绕禅牀梁简文帝诗舞袖写风枝薛道衡诗风枝响和钟南史齐宗室子显传风动春朝月明秋夜谢朓诗风动万年枝日华承露掌`】悬灯雪屋明【`宋书乐志金枝委树翠灯伫悬梁简文帝诗窓斜八绮灯悬百枝孙逖诗悬灯千嶂夕卷幔五湖秋世説王子猷居山隂夜大雪眠觉开室命酒四望皎然法苑珠林譬如一室五百灯光明不相逼迫张正见诗烧田云色暗古树雪花明骆賔王诗雪明书帐冷水静墨池寒`】何当招我宿【`朱越诗何当上路晚风吹还骑尘诗君子阳阳左执簧右招我游房髙适诗今夜只应还寄宿明朝拂曙与君辞`】乗兴上方行【`世説王子猷曰我本乗兴而行兴尽而返维摩诘经时化菩萨即于防前升于上方解琬诗瑞塔临初地金舆幸上方刘长卿诗竹房遥闭上方幽苔径苍苍访昔游郎士元诗月在上方诸品静心持半偈万縁空`】  

皇甫曽  

送云门邕上人【`水经注山隂县南有玉笥竹林云门天柱精舍并疏山创基架林裁宇割润延流尽泉石之好法苑珠林齐永兴林寺有释明少出家止山隂云门寺诵法华习禅定毎旦则水瓶自满实感诸天童子以为给使也一统志云门山在绍兴府城南三十里晋王献子居此旧有子敬山亭永禅师临书阁云门寺在云门山献之居此尝有五色祥云诏建寺号云门`】  

春山惟一室【`庾信诗春山百鸟啼杜甫诗春山无伴独相求后汉书陈蕃传蕃尝闲处一室而庭宇芜秽曰大丈夫当扫除天下安事一室乎王维诗頽然居一室覆载分万象`】独坐草萋萋【`王维诗独坐幽篁里弹琴复长啸楚辞招隠王孙游兮不归春草生兮萋萋谢灵运诗萋萋春草繁`】身寂心成道【`杜甫诗余亦师粲可身犹缚禅寂陈子昂诗水月心方寂孟浩然诗吾道贵闲寂正宗纪如来以往世防然灯佛于莲华城然灯授之记曰汝后成佛如我号曰释迦牟尼更刼无数逮迦叶佛世乃以菩萨成道`】花闲鸟自啼【`沈佺期诗闲花开石竹王维诗落花寂寂啼山鸟杜甫诗野花随处发春鸟异方啼`】细泉松径里【`水经注细泉轻流望川竞注宋之问诗石响细泉回杜甫诗竹竿袅袅细泉分刘孝先诗洞户临松径虚窓隠竹丛卢照邻诗松径有秦官綦母潜诗羽客北山寻草堂松径深`】返景竹林西【`説文落光反照其东谓之反景王维诗返景入深林复照青苔上汉书地理志鄠杜竹林南山檀柘魏氏春秋嵇康寓居河内山阳县阮籍山涛向秀籍兄子咸王戎刘伶相与游于竹林号为七贤庾信思旧铭王子猷之旧径唯余竹林孟浩然竹亭诗逸气假毫翰清风在竹林`】晚与门人别【`江淹别赋与子之别思心徘徊徐陵双林寺传大士碑铭噭噭门人承师若亲`】依依出虎谿【`庾信诗故人迎借问念旧始依依王维诗田夫荷锄至相见语依依庐山记恵逺法师送客过虎谿虎辄鸣号送陶元亮陆静修与语道合不觉送过虎谿因大笑世传三笑图李白诗笑倒庐山逺何须过虎谿`】  

衞叶【`爵里无考`】  

晚投南村【`陶潜诗昔欲居南村非为卜其宅闻多素心人乐与数晨夕`】  

客行逢日暮【`谢灵运诗客行有苦乐但问客何行何逊诗客子行行倦年光处处华隂铿诗苍茫嵗欲晚辛苦客方行左传日云莫矣淮南子鲁阳公与韩搆难战酣日莫援戈而防之日返三舍王粲诗日莫游西园顔延之诗日莫行采归物色桑榆时按暮古作莫`】原野散秋晖【`礼记循行国邑周视原野穆天子传旷原之野飞鸟之所解羽宋书符瑞志元嘉二十八年寻阳柴桑菽粟旅生弥漫原野谢庄文踌躇冬爱怊怅秋晖何逊诗山莺空曙响陇月自秋晖刘禹锡观云篇葱茏含晚景洁素凝秋晖`】南陌人初防【`梁武帝诗河中之水向东流洛阳女儿名莫愁十三能织绮十四采桑南陌头王枢诗复闻南陌上日暮采莲归陈后主采桑乐府春楼髻梳罢南陌竞相随宋乐府读曲歌计约黄昏后人防犹未来王湜诗雨骤行人防唐明皇诗草合人踪防尘浓鸟迹深`】西林鸟尽归【`曹植赋刈桂兰而秣马舍余车于西林江淹诗明月没西林许浑诗待月西林月正圆广庭无树草无烟何逊诗夕鸟己西度残霞亦半消鲍照书旋风四起思鸟羣归陈后主诗萤光息复起暗鸟去翻归`】暗蓬沙上转【`鲍照书寒蓬夕卷古树云平李白诗闲随白鸥去沙上自为羣杜甫诗沙上草阁柳新暗城边野池莲欲红古诗孤蓬转霜根司马彪诗秋蓬独何辜飘飖随风转骆賔王诗蓬转俱行役爪时独未还`】寒叶月中飞【`何逊诗岸荠生寒叶村梅落早花李百药诗乔木下寒叶亭林落晓霜傅休奕拟天问月中何有白兔药酉阳杂俎月中有桂树髙五百丈下有一人常斫之树随合庾肩吾诗寒云间石起秋叶下山飞何逊诗防经秋叶飞骤见春流弥李白诗客似秋叶飞飘飖不言归`】村落无多在【`史记五帝纪帝舜所居成聚注聚谓村落也白居易诗晚出看田亩闲行傍村落`】声声近衣【`南史宋郑鲜之传刘毅当镇江陵武帝防于江宁防戏积钱隠人毅先掷得雉帝甚不悦良久乃荅之既掷得卢鲜之大喜徒跣绕牀大叫声声相续述异记捣衣山在琅琊山南绝险岩有方石昔有神女于此捣衣其石明莹谓之玉女捣练碪籁纪衣者秋深治衣之声也庾信启平陵月夜惊闻衣江总宛转歌不怨前阶促织鸣偏愁别路衣声`】  

刘方平【`河南人邢襄公政防之后与元徳秀善不仕`】  

秋夜泛舟  

林塘夜发舟【`刘孝绰诗林塘多秀色江总诗凤葢绕林塘骆賔王赋林塘改夏云物迎秋晋书王鉴传髙风启涂龙舟电发张説诗江妾晨炊津童夜濯舟`】虫响荻飕飕【`顔延之诗夜蝉当夏急隂虫先秋闻阳休之秋诗夜虫扶砌响轻蛾绕烛飞诗疏义薍或谓之荻风俗通荻筩也言其声音荻荻名自定也谈苑江东芦贱而荻贲先一年生者芦也明年生者荻也水经注气萧萧以瑟瑟风飕飕而飗飗`】万影皆因月【`陆云诗如彼日月万景攸正注万景万物之影言物无遗照也梁元帝诗澄江涵皓月水影若浮天因本经月宫中有影者须弥山大洲中有阎扶提树因此树故名阎扶洲其树髙大影见月轮因有此影`】千声各为秋【`郭璞江赋千类万声自相喧聒栁阳春歌春鸟一啭有千声周让诗木叶动秋声刘孝威诗织素起秋声萧慤诗望知云气合聴识水声秋孙万夀诗日斜山气冷风近树声秋`】嵗华空复晚【`谢朓诗嵗华春有酒卢照邻诗柳色摇嵗华温子升诗空复抚鸣琴诗蟋蟀在堂疏九月之时是嵗晚之嵗遂其将欲晚矣`】乡思不堪愁【`徐陵书体中何如岂无乡思魏征诗日夕乡思多梁元帝诗中江离思切蓬髩不堪秋论语人不堪其忧宋玉赋愁思无已秦嘉诗愁思难为数`】西北浮云外【`古诗西北有髙楼上与浮云齐魏文帝诗西北有浮云亭亭如车葢王融诗浮云自西北江淹诗懵懵云外山何逊诗日夕望髙城眇眇青云外`】伊川何处流【`书伊洛涧瀍既入于河注伊水出熊耳山至洛阳入洛洛防伊瀍涧三水以入河梁简文帝诗我后懐初照不与伊川同薛道衡诗惊鸿出洛水翔鹤下伊川一统志伊水源出卢氏县闷顿岭水流经嵩县洛阳偃师县界入于洛水江淹诗西洲在何处徐陵文何处相望山边一楼诗如川之流`】  

韩翃  

酬程近秋夜即事见赠  

长簟迎风早【`潘岳诗长簟竟牀空何逊诗北窓倒长簟王昌龄诗客来舒长簟开阁延清风张协七命嶤榭迎风陶潜诗缓带尽欢娯起晚眠常早`】空城淡月华【`鲍照乐府雀乳四鷇空城之阿庾信赋若方镜而无影似空城而未居孟浩然诗微云淡河汉梁元帝乌栖曲共向江头眺月华江淹诗露彩方泛艶月华始徘徊何逊诗髙树北风响空庭秋月华`】星河秋一雁【`河图括地象川徳布精上为星河杜审言诗宫阙星河低拂树江淹赋值秋雁兮飞日当白露兮下时庾信诗云归一雁征宋之问明河篇乌鹊桥边一雁飞`】砧杵夜千家【`古子夜歌佳人理寒服万结砧杵劳何逊诗砧杵鸣四邻庾信诗今夜长门月应如昼日明説苑景公令吏致千家之邑于晏子杜甫诗千家山郭静朝晖`】节候看应晚【`晋书天文志华葢杠旁六星曰六甲可以分隂阳而配节候文心雕龙言节则披文而见时谢灵运诗衾枕昧节候王维诗旧人看新厯杜甫诗草木嵗月晚`】心期卧已賖【`杨公笔录宋向栁与顔峻友善峻贵柳贫曰我与士逊心期久矣岂可以势利处之任昉诗中道遇心期杨巨源诗应将清净结心期杜甫诗幽事供髙卧沈约诗方悟大音賖`】向来吟秀句【`苏颋诗向来无事日犹长杜甫诗向来吟橘颂文心雕龙凡篇章秀句裁可百二诗品谢朓竒章秀句往往遒警`】不觉已鸣鸦【`孟浩然诗春眠不觉晓处处闻啼鸟杜甫诗野鸦无意绪鸣噪自纷纷李白诗东方日出啼早鸦`】  

奚贾【`富春人`】  

寻许山人亭子  

桃源若逺近【`陶潜桃花源记晋太元中武陵人捕鱼为业縁溪行忘路之逺近忽逢桃花林夹岸数百步芳草鲜美落英缤纷马融赋聿皇求索乍近乍逺`】渔子棹轻舟【`郭璞江赋于是芦人渔子摈落江山刘孝绰钓竿篇钓舟画彩鹢渔子服水纨陶潜归去来辞或命中车或棹孤舟张衡南都赋尔乃抚轻舟兮浮清池陆机赋泛轻舟于西川`】川路行难尽【`谢庄月赋临风叹兮将马歇川路长兮不可越谢恵连诗轨息陆涂初枻鼔川路始杜甫诗去去行难尽`】人家到渐幽【`庾信赋名为野人之家是谓愚公之谷王维诗杏树坛边渔父桃花源里人家萧子良书含真抱朴比调云霞背谷居幽寓欢林溆杨炯赋丛菊芳兮庭之幽`】山禽拂席起【`张正见诗秋山被旅葛夏户响山禽杜甫诗山禽引子哺红果水经注曲池接筵飞沼拂席宋书羊欣传尝诣谢混混拂席改衣然后见之`】溪水入庭流【`杜甫诗当时浣花桥溪水才尺余谢朓诗山积陵阳阻溪流春谷泉楚辞水流兮堂下顔延之诗门水环堦引流分席元结诗泉源在庭户洞壑当门前`】君是何年隠【`庾信诗何年金灶成左思诗杖策招隠士王康琚诗小隠隠陵薮庾肩吾诗仙人翻可见隠士更难寻`】如今成白头【`杜甫诗飘泊到如今史记邹阳传白头如新倾葢如故杜甫诗白头行短尽浑欲不胜簪`】  

包何【`字幼嗣润州延陵人融之子登天寳进士第大厯中为起居舍人与弟佶齐名世称二包`】江上田家  

近海川原薄【`博物志天地四方皆海水相通地在其中葢无防也总而言之谓之四海言皆近于海也班固汉书賛中国川原以百数莫着于四渎而河为宗也`】人家本自稀【`史记六国表诗书所以复见者多蔵人家储光羲诗深谷有人家梁简文帝诗秋风与白团本自不相安杜甫诗沙边自宿稀`】苗期腊酒【`诗芃芃苗隂雨膏之谢朓齐雩祭歌族云蓊郁温风扇兴雨祁祁黍苗遍崔寔四民月令腊明日更新谓之小嵗进酒尊长脩贺君师又十月上辛命典馈清麯酿冬酒以供腊祀也岑参诗腊酒饮未尽春衫缝已成`】霜叶是寒衣【`左思诗弱叶栖霜雪谢灵运诗晓霜枫叶丹汉书寒之于衣不待轻暖列子圣人衣足以葢形以御风寒楚辞无衣裘以御寒古诗游子寒无衣`】市井谁相识【`史记平准书孝恵髙后时为天下初定复弛商贾之律然市井之子孙亦不得仕宦为吏国语管子曰昔圣王之处士也使就闲燕处工就官府处商就市井处农就田野风俗通市亦谓之市井言人至市有所鬻卖者当于井上洗濯令香洁然后到市也鲍照诗扰扰游宦子营营市井人王维诗相顾无相识长歌懐采薇`】渔樵夜始归【`何逊诗尔情深巩洛予念返渔樵刘孝威诗散步怀渔樵王维诗山村人夜归`】不须骑马问【`沈约诗霞衣不待缝云锦不须织六帖谢灵运守永嘉人曰骑紫马者太守也杜甫诗骑马欲鸡栖`】恐畏狎鸥飞【`虞世南诗恐畏无人识列子海上之人好鸥者毎旦之海上従鸥鸟游鸥乌之至者百数江淹诗物我俱忘懐可以狎鸥鸟`】  

郑常【`肃代间人`】  

寄邢逸人  

羡君无外事【`老子为无为事无事味无味汉书朱云传在田野无事且留我东阁可以观四方竒士西京杂记司马相如为上林子虚赋意思萧散不复与外事相闗`】日与世情违【`陶潜诗泛此忘忧物逺我遗世情陶景寻山志倦世情之易扰乃杖策而寻山张説诗禅室従来云外赏香台岂是世中情庄子方且与世违而心不屑与之俱是陆沈者也`】地僻人难到【`汉书南粤王赵佗传老夫处僻马牛羊齿已长杜甫诗百年地僻柴门迥五月江深草阁寒又五盘诗地僻无网罟水清反多鱼祖咏诗兰若无人到真僧出复稀`】溪深鸟自飞【`马援武溪行滔滔武溪一何深鸟飞不度兽不能临隋炀帝诗蝉鸣秋气近泉吐石溪深嵇康诗鱼龙瀺灂山鸟羣飞梁简文帝诗朝日斜来照户春鸟争飞出林`】儒衣荷叶老【`礼记哀公问于孔子曰敢问何谓儒服孔子曰丘少居鲁衣逢掖之衣及长居宋冠章甫之冠复汉书桓荣传建武十九年拜荣为博士驾幸太学防诸博士论难于前荣被服儒衣温恭有蕴借张説诗列筵荣赐食送客贵儒衣楚辞制芰荷以为衣兮集芙蓉以为裳王勃文荷叶滋而晓露繁李欣诗荷叶裹江鱼白瓯贮香秔`】野饭药苗肥【`李颀诗樵者乘霁归野夫及星饭宋之问诗石髓非一岩药苗乃万族髙适诗秋韭何青青药苗数百畦岑参诗终日看本草药苗满前阶王维诗郧国稻苗秀楚人菰米肥李白诗多雨红榴折新秋緑芋肥`】若问湖边意【`述异记越州镜湖世传轩辕铸镜湖边因名`】而今忆共归【`诗恵而好我携手同归谢庄赋驰遥思于千里愿接手而同归`】  

戎昱【`荆南人登进士第衞伯玉镇荆南辟为従事建中中为辰防二州刺史`】  

采莲曲【`南史羊侃传性豪侈善音律自造采莲棹歌两曲甚有新致相和曲江南可采莲莲叶何田田梁简文帝采莲曲香风起白日低采莲曲使君迷`】  

虽聴采莲曲讵识采莲心【`庾肩吾诗聴曲慙回顾古诗令徳唱髙言识曲聴其真魏文帝善哉行知音识曲善为乐方孟浩然诗歌声识采莲`】漾檝爱花逺【`谢朓诗招招漾轻檝陈子昂诗骛檝漾轻舟李白诗漾檝怕鸥惊梁简文帝采莲赋惊舟移而花逺杜甫诗花逺重重树`】回船愁浪深【`梁简文帝诗人归浦口暗那得久回船崔国辅诗渡口水流急回船不自由崔颢诗汀长花满正回船杜甫诗水深波浪阔`】烟生极浦色【`刘孝威诗坐观暮潮落渐见夕烟生唐太宗诗烟生遥岸隠日落半崖隂李庾西都赋户闭烟浦家蔵画舟楚辞九歌望涔阳兮极浦横大江兮扬灵谢灵运诗入极浦而邅回迷不知其所适江淹诗停舻望极浦张融赋波色还惊`】日落半江隂【`谢灵运登临海峤诗日落当栖薄系缆临江楼梁简文帝诗云斜花影没日落荷心香鲍照诗日落岭云归延颈望江隂杜甫诗焉得并州快剪刀剪取呉淞半江水沈约诗云生岭乍黒日下溪半隂`】同侣怜波静【`南史江智深传上宴私甚数多命羣臣三五人游集智深常为其首同侣未及前辄独防引进洛神赋命俦啸侣江总诗石涧水流静`】看妆堕玉簪【`李白采莲诗日照新妆水底明庾肩吾诗看妆畏水动敛袖避风吹王维诗爱水看妆坐羞人映花立史记滑稽传前有堕珥后有遗簪西京杂记武帝过李夫人就取玉簪搔头自此宫人搔头皆用玉玉价倍贵焉梁简文帝诗散诞垂红帔斜柯插玉簮`】  

题招提寺【`増辉记招提者梵言拓鬬提奢唐言四方僧物后人传写以拓为招又省鬬奢二字止称招提即今十方住持寺院是也`】  

招提精舍好【`翻译名义后魏太武始光二年造伽蓝创立招提之名晋书孝武帝纪帝初奉佛法立精舍于殿内引诸沙门以居之魏书冯熙传熙信佛法自出家财在诸州镇建佛图精舍七十二处水经注豫章散原山叠嶂四周晋沙门竺昙显建精舍于山南僧徒自逺而至者相继焉事物纪原汉明帝立精舍以处摄摩腾即白马寺`】石壁向江开【`列子赵襄子率徒十万狩于中山借芿燔林煽黒百里有一人従石壁中出随烟烬上下火过徐行而出若无所经涉者水经注县度之国其人山居佃于石壁陶景书两岸石壁五色交辉庾信铭横镌石壁闇凿山梁鲍至诗风光逐榜转山望向桥开李白诗海神东过恶风迥浪打天门石壁开杜甫诗柴门不正逐江开`】山影水中尽【`梁元帝诗波横山渡影雨罢叶生光刘孝标诗月光随浪动山影逐波流何逊诗草光天际合霞影水中浮僧洪偃诗树髙枝影细山尽鸟声稀`】鸟声天上来【`魏明帝诗髙墉多鸟声江总诗鸟声云里出树影浪中摇庾信春赋新年鸟声千种啭二月杨花满路飞易雷在天上大壮君子以非礼弗履庾信诗已曽天上学讵是世中生隋炀帝诗法轮天上转梵声天上来`】一灯传嵗月【`王维诗不须愁日暮自有一灯然刘长卿诗一灯长照恒河沙双树犹落诸天花刘孝绰碑欲使法灯永传胜因长久张説诗惟传无尽灯可使有情悟书嵗月日时无易百谷用成又用明俊民用章家用平康魏文帝乐府今我不乐嵗月如驰嘉话录江宁县寺有晋时长明灯色变青不热隋平陈犹不灭`】深院长莓苔【`沈佺期诗谁谓此中难可到自怜深院得回翔异苑天台山石有莓苔之险孙绰赋践莓苔之滑石抟壁立之翠屏谢灵运赋凌石桥之莓苔越楢溪之防纡`】日暮双林磬【`徐勉采菱曲微风吹櫂歌日暮相容与隂铿诗客行逢日暮结缆晚洲中傅大士传大士舍宅于松下建寺因双树名双林梁元帝碑俱防四徳脱屣双林法苑珠林东晋初沙门帛道猷闻天台山梁终古无度乃揭锡独往而趣石梁将欲直度夜宿梁东便闻西寺磬声经呗`】泠泠送客回【`东方朔七谏上葳防而防露兮下泠泠而来风葛洪诗洞隂泠泠风佩清呉均书泉水激石泠泠作响史记淳于髠传日暮酒阑杯盘狼籍堂上烛灭主人留髠而送客莲杜髙贤传逺法师居东林其处流泉匝寺下入于溪每送客过此辄有虎号鸣因名虎溪后送客未尝过独陶渊明与陆脩静至语道契合不觉过溪孟浩然诗客至屡縁回`】杨巨源【`字景山河中人贞元五年擢进士第为张靖従事由秘书郎擢太常博士礼部员外郎出为凤翔少尹除国子司业年七十致仕归时宰白以为河中少尹食其禄终身`】长城闻笛【`史记防恬传秦已并天下乃使防恬筑长城起临洮至辽东延袤万余里正义始皇筑长城东至辽水西南至海之上`】  

孤城笛满林【`庾信文月晕孤城风惊虚援王褒诗闗山夜月明愁色照孤城江总诗秋城韵晚笛危榭引清风谢朓诗萧瑟满林聴轻鸣响涧音杜甫诗独鹤归何晚昏鸦已满林`】防续共霜砧【`马融长笛赋节解句防古歌辞长笛续短笛愿陛下万夀无极隂铿诗歌声时防续杜甫诗十暑岷山葛三霜楚户砧`】夜月降羌泪【`阮籍达生论季秋遥夜之月梁元帝诗昆明夜月光如练刘孝标出塞诗绝漠冲风急交河夜月明汉书赵充国传初置金城属国以处降羌洛阳伽蓝记后魏河间王琛有婢朝云善吹箎琛为秦州刺史羌叛琛令朝云假为贫女吹箎而乞羌闻之皆流涕曰何故舍乡井在山谷为寇耶即相寻而降`】秋风老将心【`汉武帝秋风辞秋风起兮白云飞魏武帝燕歌行秋风萧瑟天气凉萧慤聴琴诗弦随流水急调杂秋风清汉书髙祖纪项羽愿与沛公俱西入闗懐王诸老将皆曰羽所过无不残灭不如更遣长者扶义而西又赵充国传时充国年七十余上老之使丙吉问谁可将者对曰无逾于老臣者矣王维陇头吟陇头明月迥临闗陇上行人夜吹笛闗西老将不胜愁驻马聴之双泪流`】静过塞垒遍【`王襃洞箫赋其妙声则清静厌防汉书贾山传筑长城以为闗塞蔡邕谏伐鲜卑议秦筑长城汉起塞垣杜审言诗周流朔塞旋説文垒军壁也扬雄文蹈乌桓之垒虞世南従军行朝摩骨都垒太真外传上调玉笛以倚曲毎曲遍将换则迟其声以媚之`】暗入故闗深【`李白诗谁家玉笛暗飞声散入春风满洛城卢谌诗伏轼径入闗江淹去故乡赋泣故闗之已尽储光羲诗送客临伊水车行出故闗`】惆怅梅花落【`后汉书冯衍传情惆怅而増伤马融长笛赋惆怅怨怼古今乐录梅花落本笛中曲也江总诗长安少年多轻薄雨两常唱梅花落李峤咏笛诗逐吹梅花落李白诗黄鹤楼中吹玉笛江城五月落梅花`】山川不可寻【`易地险山川丘陵也班固燕然山铭考传验图穷览其山川陈子昂出塞曲星月开天阵山川列地营谢灵运诗髙髙入云霓还期那可寻李白诗余韵渡江去天涯安可寻王昌龄诗横笛怨江月扁舟何处寻`】  

秋日韦少府防池上咏石【`容斋四笔唐人好以它名标榜官称县令曰明府丞曰賛府尉曰少府`】  

主人得幽石【`礼记主人者接人以仁以徳厚者也谢灵运诗白云抱幽石王台卿诗石幽衔细草`】日觉公堂清【`诗跻彼公堂韦应物诗公堂日为倦幽襟自兹旷李白诗为邦黙自化日觉氷壶清`】一片池上色【`卢询诗支机一片石庾信诗河边一片石不复肯支机谢朓诗已有池上酌岑参孤石诗一片他山石巉巉映小池刘长卿孤石诗一片孤云长不去莓苔古色空苍然`】孤峯云外情【`逺公庐山记孤峯秀起定法师咏孤石诗独拔羣峯外孤秀白云中王襃诗髙峯白云外恵标诗定知云壑里并伫白云情`】旧溪红藓在【`古今注苔或紫或青一名员藓宋之问诗锦绩织苔藓卢照邻诗旧石开红藓新荷覆緑池`】秋水緑痕生【`庄子秋水时至百川灌河晋书阮籍传賛秋水扬波春云敛色张均诗石痕秋水落`】何必澄湖彻【`王献之帖镜湖澄澈清流泻注山川之美使人应接不暇水经注水色澄澈漏石分沙`】移来有令名【`南史到溉传溉第居近淮水斋前小池冇竒礓石长一丈六尺帝戏与赌之并礼记一部溉并输焉石即迎置华林园宴殿前移石之日都下倾城縦观所为到公石也晋书殷浩传少标令名鲍照诗君子树令名`】  

羊士谔【`泰山人登贞元元年进士第累至宣歙巡官元和初拜监察御史出为资州刺史`】林塘臈【`刘孝绰诗林塘多秀色江总诗凤葢绕林塘史记秦本纪恵文公十二年初臈始皇三十一年更名臈曰嘉平独防臈者嵗终大祭縦吏民宴饮`】  

南国氷霜冷【`诗滔滔江汉南国之纪江淹诗南国多异山杂树共冬荣宋之问诗南国无霜霰鲍照诗君不见氷上霜表里隂且寒傅休奕桃赋亦有冬桃冷伴氷霜`】年华已暗归【`何逊诗客子行行倦年光处处华宋之问诗连年见物华梁简文帝赋年归气新摇芸动尘费昶诗春随杨柳归李白诗寒雪梅中尽春风柳上归`】闲招别馆客【`宋书雷次宗传元嘉十五年征至京师开馆于鸡笼山聚徒教授久之还庐山二十五年又征诣京邑为筑室于钟山西岩下谓之招隠馆杜甫诗并向殊庭谒俱承别馆追沈佺期诗选客虚前馆徴歌满后堂李白诗招客得英才`】逺念故山薇【`陶潜诗中宵竚遥念谢灵运诗故山日已逺宋之问诗好采旧山蔽杜甫诗系书元浪语愁绝故山薇`】野艇虚还过【`释名船二百斛已下曰艇其形径挺一二人所乘行也张志和渔父词秋山入帘翠滴滴野艇傍槛云依依庄子方舟而济于河有虚船来触虽褊心之人不怒杜甫诗对君疑是泛虚舟李白诗轻舟已过万重山`】归禽宿更飞【`陶潜诗日入羣动息归鸟趣林鸣王维诗暮禽相与还梁简文帝序露禽乍聚望比翼之翺翔归鸟时宿闻同心之夜响沈约诗飘薄出孤屿未曽宿兰渚飞飞忽云倦相鸣集池籞`】忘言亦何事【`庄子得意忘言得言忘象陶潜诗欲辨已忘言孟浩然诗従此愿忘言王维诗仙家未必能胜此何事吹箫向碧空杜甫诗独鹤不知何事舞`】酣赏步清晖【`北齐书邢邵传终日酣赏尽山泉之致谢灵运诗昏旦变气山水含清晖李白诗清晖映竹日翠色明松云`】  

刘禹锡  

鹤叹【`并引`】  

友人白乐天去年罢呉郡【`唐书白居易传字乐天以太子左右庶子分司东都复拜苏州刺史`】挈双鹤雏以归余相遇于扬子津【`李白诗横江西望阻西秦汉水东流扬子津`】阅玩终日翔舞调态一符相书【`唐书艺文志浮丘公相鹤经一卷`】信华亭之尤物也【`陶景瘗鹤铭鹤夀不知其防壬辰嵗得于华亭唐书地理志苏州华亭天寳十载析嘉兴置梦溪笔谈鹤惟华亭之鹤窠村所出为得地他虽有凡格也左传夫有尤物足以移人`】今年春乐天为秘书监【`唐书白居易传文宗立以秘书监召`】不以鹤随置之洛阳第【`汉书地理志河南郡县雒阳`】一旦予入门问讯其家人鹤轩然来睨如记相识【`相鹤经轩于前故后指短桓敬道鹤赋延脩颈以轩瞩`】徘徊俯仰【`鲍照舞鹤赋踯躅徘徊振迅跃摧沈约夜鹤篇俛仰弄清音`】似含情顾慕填膺而不能言者【`相鹤经鹤燕膺凤翼江淹恨赋置酒欲饮悲来填膺贾谊鵩鸟赋鵩乃太息举首奋翼口不能言请对以臆`】因作鹤叹以赠乐天【`范蔚宗诗序客有寄余双鹤者其一扬翰皎洁响逸九臯其一翅折志哀自视缺然余因叹玩之遂为之诗`】  

寂寞一双鹤【`谢灵运诗心迹双寂寞李白鹤賛长唳风宵寂立霜晓曹植诗双鹤俱遨游何晏诗双鹤比翼游羣飞戏太清`】主人在西京【`后汉书耿弇传光武指弇曰是我北道主人也班固西都赋有西都賔问于东都主人江淹别赋惟世间兮重别谢主人兮依然帝王世纪汉髙帝都长安光武都洛阳时人是以谓洛阳为东京长安为西京曹植诗驱马过西京`】故巢呉苑树【`易林鸟反故巢归其室家傅休奕诗孤雌翔故巢隋书五行志乌程有树髙百尺旁无附枝上有鹤巢民欲取之不可上王维诗鹤巢松树遍杜甫诗古木松杉巢水鹤毛诗义疏鹤苍色者谓之赤颊今呉人园中皆养之一统志长洲苑在太湖北岸呉王阖闾游猎处韦应物诗依微呉苑树`】深院洛阳城【`沈佺期诗谁谓此中难可到自怜深院得回翔宋子侯诗洛阳城东路桃李生路傍庾信诗诸花旧满洛阳城`】徐引竹间步【`卢思道赋晨沐清露安趾徐步陈书马枢传鄱阳王钦其髙尚别筑空以处之枢恶其崇丽乃于竹林间自营茅茨而居焉隂铿咏鹤诗乍动轩墀步宋临川康王鹤赋趾象虬以振步`】逺含云外情【`水经注清暑台秀宇澄明通望周博游者登之以畅逺情宋之问诗江树逺含情相鹤经翔于云故毛丰而肉疎江洪鹤诗犹冀凌云志万里共翩翩庾信鹤賛云飞欲舞露落先鸣`】谁怜风月好【`南史褚彦回传尝聚袁粲舍初秋凉夕风月甚美彦回援琴奏别鹄之曲沈约闻夜鹤篇对此孤明月临风振羽仪李白诗防稽风月好却绕剡溪回`】邻舍坐吹笙【`原注东邻即王家西京杂记匡衡勤学而无烛邻舍有烛而不逮衡乃穿壁引其光以书映光而读之顔延之文伊好之洽接阎邻舍列仙传王子乔好吹笙作凤皇鸣后告其家曰七月七日待我于缑氏山头及期果乗白鹤而去`】  

李徳裕  

书楼晴望【`庾信文王仲宣有读书之楼`】  

幽居人世外【`礼记幽居而不淫杜甫诗梅发对幽居李颀诗开士幽居只树林潘岳秋兴赋放旷乎人间之世刘孝绰诗既异人世劳聊比化城乐江总琼法师碑铭屑屑人世茫茫大千宋书孔淳之传缅想人外三十年矣文心雕龙心纒防务而虚述人外崔颢诗寥寥人境外闲坐聴春禽`】久厌市朝喧【`崔曙瓢赋许何挂而厌喧顔何饮而为乐卢纶诗嵇康本厌喧周礼夏官量人量市朝道巷门渠战国策争名者于朝争利者于市今三川周室天下之市朝也史记孟尝君传日暮之后过市朝者掉臂而不顾陆机诗遗情市朝永志丘园孙绰诗交情逺市朝王维诗秋野田畴盛朝光市井喧杜甫诗始为江山静终防市井喧`】苍翠连双阙【`谢朓诗苍翠望寒山峥嵘瞰平陆韦应物诗氛氲緑树多苍翠千山出曹植赋建髙门之嵯峨兮浮双阙乎太清繁钦诗嘉树吐翠叶列在双阙涯鲍照乐府九涂平若水双阙似云浮卢照邻诗岩岩双阙似芙蓉`】微茫辨九原【`陈子昂诗巫山防云没髙丘正微茫张九龄诗微茫空里烟李白赋试登髙而望逺极云海之微茫礼记赵文子与叔誉观乎九原`】残虹映巩树【`褚亮诗晴天度旅雁斜影照残虹杜审言诗日气抱残虹庾肩吾诗云边开巩树唐明皇诗郊明巩树红宋之问诗遥怜巩树花应满`】斜日照轘辕【`虞世南诗緑野明斜日陈子昂诗斜日隠离亭梁简文帝诗杏梁斜日照王勃诗斜照移仙影李白诗日照锦城头张衡东京赋回行道乎伊阙邪径捷乎轘辕注轘辕十二曲道将去复还故曰轘辕庾信思旧铭原隰载驰轘辕长别刘孝孙诗清晨发岩邑车马走轘辕`】薄暮柴扉掩【`楚辞薄暮雷电广韵薄至也魏文帝善哉行上山采薇薄暮苦饥范云诗田家樵采去薄暮方来归还闻稚子説有客款柴扉王维诗山中相送罢日暮掩柴扉`】谁知仲蔚园【`三辅决录注张仲蔚扶风人也少与同郡魏景卿隠身不仕所居蓬蒿没人陶潜诗仲蔚爱穷居绕宅生蒿蓬岑参诗若访张仲蔚衡门满蒿莱`】  

东谿【`本集春暮思平泉杂咏二十首之一剧谈录李徳裕东都平泉庄去洛城三十里卉木台榭若造仙府逺方之人多以异物奉之一统志平泉庄在县南三十里李衞公园也有平泉树石记`】  

近蓄东谿水【`周礼地官稻人以潴畜水以防止水南史刘勔传聚石畜水髣髴丘中任昉东溪诗交柯溪易隂反景澄余映王昌龄诗谿水上防茏杜甫诗溪水才尺余`】悠悠起渌波【`张説诗闻道神仙不可接心随湖水共悠悠曹植赋遂乃背通谷对緑波别赋春草碧色春水緑波李白诗芙蕖娇緑波`】防鸳留不去【`萧钧诗浪随文鹢转渡逐绥鸳浮谢灵运诗风来不可托鸟去岂为聴李白诗白鸥闲不去争拂酒筵飞`】芳草日应多【`楚辞芳草生兮萋萋西都赋竹林果园芳草甘木曹植诗子好芳草岂忘尔贻崔颢诗芳草萋萋鹦鹉洲古诗涉江采芙蓉兰泽多芳草`】夹岸生竒篠【`水经注孟门即龙门上口也夹岸崇深倾厓返棹张正见诗柳影縁沟合槐花夹岸飞隂铿诗夹篠澄深緑含风结细漪张説诗倚棹攀岸篠凭船弄波月韦应物诗岸篠复回溪溪溪曲如月广韵篠细竹也`】縁岩覆女萝【`孙逖诗涉涧猜行潦縁厓畏宿氛魏书李谧传结宇依岩凭厓凿室诗茑与女萝传女萝兔丝松萝也尔雅女萝色青而细长无杂蔓九歌若有人兮山之阿披薜茘兮带女萝王昌龄诗女萝覆古壁刘孝绰诗倚岩忽回望援萝遂上征`】兰桡思无限【`梁简文帝采莲曲桂檝兰桡浮碧水江花玉面两相似庾信诗锦缆回沙碛兰桡避荻洲唐太宗诗飞葢去芳园兰桡游翠渚梁武帝诗连山去无限长洲望不极李白诗出门见南山引领意无限`】为感濯缨歌【`孟子有孺子歌曰沧浪之水清兮可以濯我缨苏武诗临河濯长缨念子怅悠悠刘孝胜诗羞学沧浪水濯足复濯缨`】  

顾非熊【`元和时人况之子为盱贻尉弃官隠茅山诗一卷`】  

桃岩忆贾岛【`案文苑英华作姚岩寺路懐友`】  

路向桃岩去【`案桃岩去英华作姚岩寺陶潜桃花源记此中人语云不足为外人道也既出得其船便扶向路严维送桃岩成上人归本寺诗长老归縁起桃花忆旧岩`】多行洞壑间【`谢灵运诗邦君难地险旅客易山行后汉书班固传超洞壑越峻崖郭璞江赋域之以盘岩豁之以洞壑洛阳伽蓝记司马张伦造景阳山有若自然深溪洞壑逦逶连接`】鹤声兼野静【`诗鹤鸣于九臯声闻于天到溉咏琴诗无劳别鹤声隂铿咏鹤诗乍动轩墀步时转入琴声韩非子时雨降集旷野闲静`】溪色带村闲【`张融海赋澜文不动波色还惊梁简文帝诗窓隂随影度水色带风移钱起诗一迳入溪色数家连竹隂广韵村墅也増韵聚落也任昉泛东溪诗黝黝桑柘繁芃芃麻麦盛`】疎苇秋前渚【`诗七月流火八月雈苇疏初生为葭长大为芦成则名为苇李颀诗八月寒苇花秋江浪头白萧慤诗池亭三伏后林馆九秋前栁恽诗相思白露亭永望秋风渚李白诗秋渚晦寒姿诗江有渚传渚小洲也水岐成渚`】斜阳雨后山【`诗度其夕阳梁简文帝招真馆碑旭日晨临同迎若华之色夕阳斜影俱成拂镜之晖岑参诗深巷斜阳暮鸟还储光羲诗凉气生霁后张籍诗谢家兄弟重城里不得同看雨后山`】怜君不得见【`宋玉九辨専思君兮不可作君不知兮可奈何古诗思君令人老嵗月忽己晚论语君子之至于斯也吾未尝不得见也诗壹者之来笺终不得壹者之来见我`】诗思最相闗【`韦应物诗怪来诗思清人骨门对寒流雪满山钱起诗诗思竹间得道心松下生杜甫诗幽事颇相闗刘长卿诗胜事且相闗`】  

白居易【`字乐天下郢人贞元中擢进士第补校书郎元和初对制策入等调盩厔尉寻为翰林学士左拾遗贬江州司马俄起主客郎中知制诰厯苏杭二州刺史迁刑部侍郎防昌初以刑部尚书致仕`】  

草  

离离原上草【`诗彼离离彼稷之苗注离离垂也岑参诗栈道溪雨滑畬田原草干王维诗回风城西雨返景原上村古诗青青河畔草谢灵运诗池塘生春草`】一嵗一枯荣【`汉书律厯志春秋二以目嵗易两仪之中也注春为阳中万物以生秋为隂中万物以成举春秋以目一嵗也尔雅木谓之华草谓之荣左思诗俛仰生荣华咄嗟复雕枯李白诗如何同枝叶各自有枯荣王维诗霜风与春日防度遣枯荣`】野火烧不尽【`史记龟策传野火不及斧斤不至是为嘉林曹植乐府愿为中林草秋随野火燔江总诗野火初烟细崔颢诗山头野火寒多烧司空曙诗晚烧平芜外杜甫诗无边落木萧萧下不尽长江衮衮来`】春风吹又生【`春秋繁露圣人之为天下兴利也其犹春气之生草也江淹赋春草暮兮秋风惊秋风罢兮春草生崔颢诗春风吹浅草杜甫诗春泥百草生`】逺芳侵古道【`崔融报李少府书院草侵堦而不薙为其十步有芳也庾肩吾咏草诗委翠似知节含芳如有情唐太宗诗如何仙岭侧独秀隠遥芳李白诗拨云寻古道杜甫诗田舍清江曲柴门古道傍`】晴翠接荒城【`权徳舆诗秋光连瀑布晴翠辨香炉骆賔王诗草带消寒翠庾信诗虽连博望苑还接银沙城又日晚荒城上苍茫余落晖`】又送王孙去萋萋满别情【`楚辞王孙游兮不归春草生兮萋萋江淹别赋春草碧色春水緑波送君南浦伤如之何谢灵运诗萋萋春草生王孙游有情谢朓诗想折中园草共知千里情`】  

张祜  

溪行寄京师故人道侣  

白日长多事【`班固答賔戏未仰天庭而覩白日也秦嘉诗暧暧白日引曜西倾太经防多事喜无穷金人铭毋多事多事多患`】清溪偶独寻【`谢灵运诗旦发清溪隂李白诗夜发清溪向三峡又宣州清溪诗清溪清我心水色异诸水杜甫诗相伴宿清溪又春草封归恨花源费独寻韦应物诗幽径还独寻`】云归秋水阔【`鲍照诗日落岭云归梁元帝诗日照池光浅云归山望浓庾信诗日落含山气云归带雨余庄子秋水时至百川灌河陶景赋秋水方至层涛架山刘孝威诗水阔牵牛遥贾至诗莫道巴陵湖水阔刘长卿诗洞庭秋水阔`】月出夜山深【`诗月出皎兮刘桢诗月出照船中阮籍达庄论月东出日西入杜甫诗夜深殿突兀史记货殖传渊深而鱼生之山深而兽往之庾信诗山深云湿衣江洪诗逺山深无云`】坐想天涯去【`唐太宗诗调轸坐相娯徐陵书惟桑与梓翻若天涯髙适诗五亩就荒天一涯李白赋寄遥影于明月送夫君于天涯髙适诗意气能甘万里去`】行悲泽畔吟【`江总乐府自悲行处緑苔生史记屈原传屈原至于江濵被发行吟泽畔张正见诗边城少灌木折此自悲吟李白诗空将泽畔吟寄尔江南管贾至诗思与朝中旧同为泽畔吟`】东郊故人在【`书命女尹兹东郊礼记立春之日天子亲帅三公九卿诸侯大夫以迎春于东郊刘宪诗春郊道上转青旂古诗怅然逺相望知是故人来呉均诗故人杯酒别谢朓诗故人清尊赏南史傅昭传披其室其人斯在`】应笑未抽簪【`梁简文帝诗薄笑未为欣南史庾子舆传汝若固志吾亦抽簪沈约诗将陪告成礼待此未抽簪庾信赋试偃息于茂林乃久羡于抽簪`】  

题樟亭【`名胜志钱塘江昔有樟亭可以观涛今浙江驿是其故址`】  

晓霁凭虚槛【`陈子昂诗晓霁望嵩丘白云半岩足夏侯湛赋临虚槛而褰裳陆云赋凭虚槛而逺想兮审歴命于斯堂`】云山四望通【`枚乘七发山出内云日夜不止皇甫曽诗云山若待人王粲赋登兹楼以四望江总诗山云四面通`】地盘江岸绝【`杜甫诗地平江动蜀又陟巘仍万盘又野老篱前江岸回又岸绝两壁对`】天映海门空【`王维诗渭水天边映王昌龄诗残月生海门李中诗海门吟处水云秋马戴诗山阔海门空`】树色连秋霭【`江淹诗风光多树色何逊诗山烟涵树色江水映霞辉岑参诗烟霭呉楚连樊宗师诗徂秋试登临大霭屯髙空`】潮声入夜风【`一统志钱塘江通海潮每昼夜再至羊士谔诗樟亭八月又观涛李羣玉诗防岸落潮声崔国辅诗须臾遂入夜梁简文帝诗金华拂夜风`】年年此光景【`刘瑗诗年年情不穷王勃诗寂寂寥寥扬子居年年嵗嵗一床书杜甫诗従此具扁舟弥年逐清景韩愈诗晴日占光景`】催尽白头翁【`杜甫诗朝夕催人自白头回纥曲须臾变作白头翁`】  

晚夏归别业  

古岸扁舟晚【`王绩诗古岸多磐石春泉足细流王昌龄诗桃花遗古岸金涧流春水李百药诗横舟石岸前史记货殖传范蠡乃乗扁舟浮于江湖庾信赋吹落叶之扁舟飘长风于上游髙适诗寸心仍有适江海一扁舟`】荒园一径微【`陶潜诗开荒南野际守拙归园田谢庄诗穷园自荒深世説张仲蔚隠居平陵蓬蒿满宅唯开一行径裴迪诗一径通山路行歌望旧岑`】鸟啼新果熟【`梁武帝诗别时鸟啼户今晨雪满扉庾信诗野戍孤烟起春山百鸟啼北史苏琼传郡人赵颖欲贡新果搜神记南康郡南东望山有三人入山见山顶有果树众果毕植行列齐整如人行甘子正熟三人共食至饱陈子昂诗仲冬山果熟正月野花开`】花落故人稀【`子夜春歌春风振荣林长恐花落去谢朓诗叶依黄鸟花落春池梁元帝诗池红蚤花落水緑晚苔生史记范睢谓须贾曰恋恋有故人之意任昉诗犹我故人情范彦龙诗恨不具鸡得与故人挥谢朓诗边郊阻游衍故人盈契阔`】宿润侵苔甃【`易润之以风雨李峤诗花舍宿润开世説王景栖迟环堵之室苔草没堦李颀诗白石抱新甃苍苔依旧栏`】斜阳照竹扉【`云南志防苍山十九峯有斜阳峯呉均诗抽兰开石路剪竹制山扉杜甫诗野寺江天阔山扉花竹幽`】相逢尽乡老【`陈子昂诗相逢慰畴昔礼记五十养于乡白帖汉髙举民年五十已上有修行能率众善置为三老乡一人择乡三老为县令丞尉以相教勿繇戌`】无复话时机【`庄子子贡过汉隂见丈人为圃凿隧入井抱瓮出灌力多功寡曰有械于此日浸百畦凿木为机后重前轻挈水若抽其名桔橰丈人笑曰有机械必有机事有机事必有机心吾不为也江表传呉太子登使侍中胡综作賔友目精识时机达幽究微则顾谭`】  

## 御选唐诗卷十六  

五言律  

贾岛【`字浪仙范阳人初为浮屠韩愈教其为文遂举进士诗思人僻当其苦吟虽逢公卿不之觉也`】  

忆江上吴处士【`荀子古之所谓处士者徳盛者也能静者也修正者也知命者也着是者也晋书天文志少微四星在太微西南第一处士星`】  

闽国扬帆去【`周礼职方氏疏叔熊避难于濮蛮堕其俗后分七种谓之七闽史记东越传闽越王无诸及越东海王摇者皆越王勾践之后也秦并天下以其地为闽中郡谢灵运诗扬帆采石华挂席拾海月刘潜诗扬帆乘浪华噪鼓要风力`】蟾蜍亏复团【`后汉书天文志注羿请药于西王母姮娥窃之以奔月是为蟾蜍五经通义月中有兔与蟾蜍何也兔隂也蟾蜍阳也而与兔并明隂系阳也唐太宗望月诗轮亏镜彩缺吴均赋挂皎月而常团骆賔王秋月诗云披玉绳净潮满镜轮团杜审言月诗暂将弓并曲翻与扇俱团`】秋风吹渭水【`楚辞嫋嫋兮秋风江淹诗烟光拂夜色华舟荡秋风沈约诗夏云清朝景秋风扬早蝉吴均诗风吹承露台山海经鸟鼠同穴之山渭水出焉而东流注于河河图括地象鸟鼠同穴山地之干也渭水出其中后汉书郡国志陇西郡渭水所出东流长安`】落叶满长安【`陆机文赋悲落叶于劲秋陶潜诗榈庭多落叶三辅黄图三辅共治长安城中班固西都赋汉之西都实在雍州名曰长安梁`】  

【`元帝赋洛阳小苑之西长安大道之东`】此地聚防夕【`刘绘诗江山信多美此地最为神庾信游山诗道士封君达仙人丁令威煑丹于此地居然未肯归汉书地理志郑土陿而险山居谷饮男女亟聚防何逊诗一同心赏夕暂解去乡愁杜甫诗披雾初欢夕髙秋爽气澄`】当时雷雨寒【`孙万夀诗当时金谷里昔日平陵东易天地解而雷雨作雷雨作而百果草木皆甲拆晋书天文志栁八星主雷雨左思魏都赋雷雨窈防而未半皦日笼光于绮寮阮籍赋寒雨沦而下降王昌龄诗寒雨连江夜入吴`】兰桡殊未返【`广韵桡楫也梁简文帝采莲曲桂楫兰桡浮碧水江花玉面两相似梁元帝采莲赋水溅兰桡芦侵罗庾信诗锦缆回砂碛兰桡避荻洲李白金陵江上遇蓬池隠者诗罗浮麻姑台此去或未返`】消息海云端【`蔡琰诗迎问其消息辄复非乡里梁元帝诗欲覔行人寄消息骆賔王诗鸿来雁度无消息杜甫诗碧知湖外草红见海东云古善哉行淮南八公要道不烦叅驾六龙游戏云端陆机诗乘风逺游腾云端谢朓诗云端楚山见林表吴岫微`】  

题李凝幽居  

闲居少隣并【`礼记孔子闲居子夏侍文中子子谓贾琼王孝逸凌敬曰诸生何乐琼曰乐闲居曹植赋静闲居而无事潘岳闲居赋序乃作闲居赋以歌事遂情焉孟浩然诗行乐怅无隣南史陆慧晓传慧晓与张融并宅`】草迳入荒园【`南史孔惇之传茅室蓬户庭草芜径刘孝威诗丹庭斜草迳王勃诗小迳偏宜草陶潜归去来辞田园将芜何不归谢庄北宅秘园诗穷园自荒深唐太宗诗园荒一径防`】鸟宿池中树【`説苑树髙者鸟宿之枚乘七发朝则鹂黄鳱鴠鸣焉暮则羁雌迷鸟宿焉魏文帝诗离鸟夕宿在彼中洲西京杂记积草池中有瑚树一本三柯又孤树池中有洲洲上煔树一株六十余围望之重重如盖谢灵运乐府郁郁河边树`】僧敲月下门【`庾信诗山僧或见寻陶潜诗叩门拙言辞王维宫槐陌诗譍门但迎扫畏有山僧来李白诗防向瑶台月下逢隋唐嘉话岛初赴举京师一日于马上得句云鸟宿池中树僧敲月下门初欲作推字练之未定不觉冲尹时韩吏部权京兆左右拥至前岛具告所以韩立马良久曰作敲字佳矣`】过桥分野色【`杜甫诗携钱过野桥谢朓诗月隂洞野色宋之问诗野色遍呈秋李白诗芳草换野色`】移石动云根【`论衡湍濑之流沙石转而大石不移何者大石重而沙石轻也南史到溉传溉斋前有竒礓石帝戏与赌之溉输焉即迎置华林园移石之日都下縦观所谓到公石也张协诗云根临八极沈君攸桂檝泛河中诗渺渺云根侵逺树`】暂去还来此【`郭璞诗去来山林客孟浩然诗岩扉松径长寂寥惟有幽人自来去`】幽期不负言【`谢灵运撰征赋石幽期而知贤案石谓黄石公古诗誓天不相负刘歆新序论文不负原之期案文谓晋文围原期以三日不爽约而原降公羊传荀息可谓不食其言矣贾充诗若能不食言与君同所宜`】  

暮过山村  

数里闻寒水【`水经注渚水濖涨方数里又声闻数里十八拍夜闻陇水兮声鸣咽王僧孺诗夜风入寒水沈约诗开襟濯寒水`】山家少四邻【`呉均山中诗山中自有宅李爽山家闺怨诗山中无早梅荆扉达曙开左传诸侯守在四邻李白诗苍茫空四邻`】怪禽啼旷野【`埤雅防鸺释鸟所云怪防是也陈后主诗啼禽静或諠诗匪兕匪虎率彼旷野阮籍诗登髙望九州悠悠分旷野陆机诗野途旷无人`】落日恐行人【`谢朓诗落日飞鸟逺又藩日髙城上梁元帝诗欲覔行人寄消息何逊诗寂寂行人疎`】初月未终夕【`向逊七召映景星于初月谢灵运诗眷西谓初月谢朓送神曲雨防防又终夕`】边烽不过秦【`后汉书祭肜曰卧鼔于边庭灭烽于幽嶂张协诗烽火列边亭地理通释秦形胜之国也带河阻山县隔千里持防百万秦得百二焉地势便利其以下兵于诸侯譬犹居髙屋之上建瓴水也杜甫秦州杂诗西征问烽火又沱江不向秦`】萧条桑柘外【`淮南子萧条者形之君寂寞者音之主也楚辞山萧条而无兽兮江淹诗适见叶萧条礼记命野虞毋伐桑柘潘岳诗桑柘何奕奕李峤诗郁郁桑柘繁`】烟火渐相亲【`史记律书天下殷富粟至十余钱鸣鸡吠狗烟火万里可谓和乐者乎江淹诗归人望烟火穉子候檐隙王缙诗南过竹里馆日与道相亲`】  

宿孤馆  

落日投村戍【`谢灵运撰征赋望新晴于落日王维诗髙城眺落日极浦映苍烟广韵戍舍也从人荷戈也杜甫诗日色隠孤戍`】愁生为客途【`杜甫诗江草日日唤愁生储光羲诗河洲多青草朝暮増客愁梁昭明太子诗行客行路遥王湾诗客路青山外`】寒山晴后緑【`谢灵运诗南州实炎德桂树陵寒山王维诗寒山转苍翠秋水日潺湲崔颢游天竺诗青翠满寒山藤萝覆冬沼张九龄诗试上江楼望初逢山雨晴`】秋月夜深孤【`顾恺之诗秋月扬明辉陶潜诗叩枻新秋月临流别友生陆彦章月夜诗明月偏怜汝幽人独夜深梁简文帝诗夕波照孤月杜甫诗永夜月同孤孟浩然诗开轩琴月孤`】橘树千株在【`杜甫诗枫林橘树丹青合卢纶诗橘树当家童襄阳耆旧传李衡作宅于武陵龙阳泛洲上种橘千株勅其子曰吾有千头木奴不责汝衣食嵗上一匹绢可以不贫矣沈约郊居赋李衡则橘林千树石崇则杂果万株李华文千株茂树百道春泉`】渔家一半无【`王维诗渔家伐钓竿刘长卿诗渔家带夕阳李嘉祐诗渔家足水禽唐太宗望雪诗迎风一半斜王维诗秦川一半夕阳开`】自知风水静【`杜甫诗穷冬急风水逆浪开帆难陶景寻山志日斜云而色黛风过水而安流庾信诗日落江风静王勃诗日落山水静为君起松声`】舟系岸边芦【`杜甫诗孤舟一系故园心又系舟今夜逺崔国辅诗泗水入淮处南边古岸存何逊诗沙汀暮寂寂芦岸晚修修大戴礼苇未秀为芦`】  

忆吴处士  

半夜长安雨【`淮南子鸡知将旦鹤知夜半古乐府严霜半夜落班固西都赋汉之西都乃在雍州名曰长安杜甫诗夜雨翦春韭`】灯前越客吟【`刘邈诗灯前裁兽锦史记陈轸传越人庄舄仕楚而病楚王曰舄故越人也亦思越否中谢对曰凡人之思故在其病也彼思越则越声不思越则楚声使人往听之犹尚越声也谢灵运诗越客肠今防王粲登楼赋庄舄显而越吟`】孤舟行一月【`陶潜诗渺渺孤舟逝刘长卿诗寒雨泊孤舟李白诗山逐泛舟行诗一月三防`】万水与千岑【`宋之问诗岂意南中岐路多千山万水分乡县广韵山小而髙曰岑`】岛屿夏云起【`左思吴都赋岛屿绵邈江总赋望岛屿之邅回晋子夜歌昔别春风起今还夏云浮卢思道诗夏云楼阁起`】汀洲芳草深【`楚辞搴芳洲兮杜若古辞长乐戏汀洲隂铿诗汀洲浪已息古诗涉江采芙蓉兰泽多芳草陆机诗芳草忽已茂`】何当折松叶【`庾肩吾诗何当风日好目极长沙垂尔雅枞松叶拍身本草松叶有一鬛五鬛七鬛`】拂石剡溪隂【`梁简文帝谢赉袈裟啓拂石惭华裁金非重庾肩吾诗天衣初拂石世説王子猷居山隂夜大雪忽忆戴安道时安道居剡即便夜乘小船就之一统志剡溪在嵊县治南一名戴溪唐太宗诗溪隂寸寸生孟浩然诗云度绿溪隂`】  

姚合  

郡中西园  

西园春欲尽【`后汉书马融传宿麒麟于西园魏文帝芙蓉池诗乘辇夜行游逍遥步西园李白长干行八月蝴蝶来双飞西园草王融诗春尽风飒飒孟浩然诗林卧愁春尽开轩览物华李白诗别来门前草春尽秋转碧庾信诗夏余花欲尽`】芳草迳难分【`西都赋竹林果园芳草甘木孙绰兰亭后序借芳草鉴清流崔颢诗芳草萋萋鹦鹉洲张正见诗草长三径合杨师道诗芳草无行迳殷遥诗暗草侵苔径晴杨扫石矶朱异诗耿耿樵路分`】静语唯幽鸟【`李峤诗巷静逰禽入门闲过客稀后汉书蔡邕传伯翳综声于鸟语幽明录五月五日翦鸜鹆舌教学人语无所不名杜甫诗日长惟鸟雀诗出自幽谷迁于乔木刘禹锡诗昼长幽鸟喧`】闲眠独使君【`汉书汲黯传黯拜淮阳太守不受印绶上曰淮阳吏民不相得吾徒得君重卧而治之隂铿诗独眠虽已惯岑参诗有时著书暇尽日窓中眠后汉书冦恂传使君建节衔命以临四方三国志曹公从容谓先主曰天下英雄唯使君与操耳晋书桓伊传使君于此不凡古乐府使君从南来`】宻林生雨意【`谢灵运诗宻林含余清逺峯隠半规孟浩然诗飞猿啸宻林顔延之诗山烟冒垅生刘孝威诗云树交为宻雨日共成虹诗蕴隆虫虫疏暑气蕴蕴然雷声隆隆然热气虫虫然如此无复雨意`】古石带苔文【`隂铿诗古石何年卧枯树几春空唐太宗诗古石衣新苔新巢封古树王绩诗崩榛横古蔓荒石拥寒苔王融回文斜峯绕迳曲耸石带山连常建诗药院滋苔文`】虽去清秋逺【`殷仲文诗独有清秋日能使髙兴尽杜甫诗清秋望不极迢递起层隂史记中间相去不甚逺谢灵运诗不惜去人逺`】朝朝见白云【`髙唐赋朝朝暮暮阳台之下梁简文帝诗绿叶朝朝黄陈后主诗琼树朝朝新唐书狄仁杰传仁杰登太行山反顾见白云孤飞孔椎珪文白云谁侣陶景诗山中何所有岭上多白云孔绍安诗欲识相思处山川间白云`】  

过灵泉寺【`水经注华岳灵泉二所一名蒲池西流注于涧一名太上泉东注涧下上官神庙近东北隅`】  

偶寻灵迹去【`宋之问诗徒寻灵异迹周顾惬心目江淹文灵迹深潭江总摄山栖霞寺碑铭我开梵宇面壑临丘我图灵迹果植因修宋之问诗古今信灵迹中州莫与京`】幽径入氲氛【`庾信诗幽径忽春临胡师耽诗堕叶积幽径庐山记孤峯秀起游气笼其上则氛氲若烟沈约诗氛氲屡回没`】转壑惊飞鸟【`谢朓游山诗凌崖必千仞寻壑将万转张九龄诗溅沫惊飞鸟`】穿山踏乱云【`呉均诗山上万重云庾信诗山深云湿衣王筠诗连山卷乱云宋之问诗间闗踏云雨`】水从岩下落【`水经注瀑布垂岩悬河注壑谢灵运诗岩下云方合张九龄望瀑布水诗闪闪青崖落`】溪向寺前分【`庐山道人石门诗序清泉分流而合注水经注溪水自湖两分`】释子游何处【`水经注脩脩释子渺渺禅栖徐陵双林寺碑释子弹琴歌为千偈而已长阿含经闻四子端正曰此真释子也陶潜诗今复在何处庾信诗何处更相寻`】空堂日渐曛【`司马相如赋日黄昬而绝望兮长独托于空堂阮籍诗徘徊空堂上江淹诗孤景吟空堂庾肩吾诗林殿日先曛苏颋诗萝翳渐移曛`】  

秋夜月中登天坛【`礼记燔柴于泰坛祭天也后汉书祭祀志注上帝坛圜八觚径五丈髙九尺李益诗朝游碧峯三十六夜上天坛月边宿`】  

秋蟾流异彩【`顾恺之诗秋月扬明辉江淹别赋秋露如珠秋月如珪后汉书天文志注羿请药于西王母姮娥窃之以奔月是为蟾蜍五经通义月中有兔与蟾蜍应玚赋摛云藻之雕色流辉采之浑黄谢庄月赋白露暧空素月流天又増华台室扬采轩宫张正见诗长河上桂月澄彩照髙楼`】斋洁上坛行【`蔡邕荅斋议宫室至大指使至微不在斋洁之处张説开元乐章斋戒丰洁俎豆有馨左思魏都赋防吉日陟中坛`】天近星辰大【`张九龄诗巫山与天近烟景长青荧孙逖诗竹磵入山多松崖向天近李白诗腾身转觉三天近举足回看万岭低书厯象日月星辰敬授人时史记五帝纪旁罗日月星辰水波土石金玉杜甫诗仰见明星当空大`】山深世界清【`孟子舜之居深山之中史记货殖传山深而兽往之庾信诗风逆花迎面山深云湿衣楞严经何名为众生世界上下为界过去未来现在为世岑参诗登临出世界磴道盘虚空杜甫诗莺花随世界楼阁倚山巅`】仙飚石上起【`沈约风赋摇玉扇响金扉拂九霄之羽盖转八风之珠旂此羽客之仙风也扬庶诗宝铎含飚响仙轮带日红谢灵运诗暝还云际宿弄此石上月宋玉风赋夫风生于地起于青苹之末梁简文帝诗莲疎折藕香风起`】海日夜中明【`山海经东南海之水甘泉之间有羲和国有女子曰羲和尝浴日于甘泉李白诗半壁见海日空中闻天鸡鲍照诗行子夜中饭王融乐府夜中心爱促觉后阻河曲李善头陀寺碑注鲁庄七年夜明佛生之日也`】何计长来此【`陶潜桃花源记率妻子邑人来此绝境不复出焉`】闲眠过一生【`庄子彼至人者归精神乎无始而髙眠乎无何有之乡徐陵书门前扰扰我且安眠晋书毕卓传尝谓人曰得酒满数百斛四时甘味置两头右手持酒杯左手持蟹螯拍浮酒船中便足了一生矣李白诗一生好入名山游`】  

许浑  

南楼春望  

南楼春一望【`晋书庾亮传在武昌诸佐吏乘秋夜登南楼俄不觉亮至诸人将起避之亮曰诸君少住老子于此处兴复不浅梁简文帝诗试起登南楼还向华池游谢变诗登楼一回望望见东陌头王融诗相望早春日烟花杂如雾袁奭诗天游响仙跸春望动神衷梁元帝赋登髙一望但见逺树含烟`】云水共昬昬【`李颀塞下曲铁马嘶云水杜甫诗昬昬阻云水顔真卿翫月诗天月净水云昬隂铿诗昬昬陇日沈`】野店归山路【`杜甫诗野店引山泉庾信诗遥想山中店悬知春酒浓陶潜诗行行循归路刘禹锡诗三山归路迷骆賔王诗山路犹南属`】危桥带郭村【`戴叔伦诗危桥共鸟寻刘长卿诗草色村桥晚史记货殖传名国万家之城带郭千畞应璩与程文信书忽此苏子带郭之业杜甫诗村村自花栁`】晴烟和草色【`宋之问诗江鹤弄晴烟宗楚客诗树色带晴烟江令诗草色敛穷水李白诗水石潺湲万壑分烟光草色俱氛氲`】夜雨长溪痕【`曹植诗时雨中夜降张载诗霖雨余旬朔蒙昧日夜坠潘尼苦雨赋旦漎漎以达暮夜淋淋以极明王维诗山中一夜雨树杪百重泉鲍照诗登髙观水长韩愈诗雨多添栁耳水长减蒲芽杜甫诗急雨捎溪足岑参诗水痕侵岸栁`】下岸谁家住【`贾彦璋诗水包城下岸杜甫诗下堑万寻岸苍涛郁飞翻张正见诗借问是谁家杜甫诗帆过宿谁家崔颢诗君家住何处妾住在横塘`】残阳半掩门【`湛方生游园咏乘夕阳而含咏陶潜诗长吟掩柴门南史袁粲传席门常掩`】  

晚泊七里滩【`顾野王舆地志七里滩在东阳江下与严陵濑接一统志在桐庐县西谚云有风七里无风七十里盖舟行难于挽縴惟视风以为迟速耳`】  

天晚日沈沈【`谢庄诗夕天霁晚气杨思道诗登临日将晚上林赋沈沈隠隠注沈沈宫室深邃之貌李白诗月寒天清夜沈沈`】孤舟系栁隂【`陶潜诗眇眇孤舟逝马周诗春水送孤舟李端诗楚天凉雨在孤舟汝南先贤传长随杞栁之隂杜甫诗官桥带栁隂卢纶诗重门接栁隂`】江村平见寺【`虞骞诗孤岭枕江村张九龄诗江村投暮烟岑参诗江村片雨外野寺夕阳边又近钟清野寺逺火防江村`】山郭逺闻砧【`岑参诗山郭冷秋云白乐天诗山郭灯火稀崔峒诗逺浪摇山郭平芜到县门杜甫诗野树欹还倚秋砧醒却闻储嗣宗诗更想逢秋节那堪闻夜砧郑骃诗风前间逺砧`】树宻猿声响【`梁简文帝诗树宻风声绕水经注冬春猨鸣至清山谷传响冷冷不绝梁元帝诗寒夜猿声彻谢灵运诗哀猿响南峦`】波澄雁影深【`头陀寺碑川静波澄孟浩然诗波澄水更清司空曙诗波澄乍露鱼杜甫诗衡阳雁影徂`】荣华暂时事【`史记外戚世家大夫当时富贵百恶灭除光耀荣华贫贱之时何足以累之哉李白长歌行荣华照当年张正见诗陇月暂时明`】谁识子陵心【`梁简文帝诗空令谁雅识后汉书严光传光字子陵少与光武同游及光武即位引光论道旧故因共偃卧光以足加帝腹上明日太史奏客星犯帝座甚急帝曰朕故人严子陵共卧耳髙士传车驾幸其馆光卧不起帝即卧所抚其腹曰咄咄子陵不可相助为理耶光又眠不应良久乃张目而言曰昔唐尧着德巢父洗耳士固有志何至相迫乎水经注自桐庐至于潜凡有十六濑第二是严陵濑濑带山山下有石室汉光武时严子陵之所居也`】送段觉归杜曲闲居【`杂录樊川韦曲东十里有南杜北杜杜固谓之南杜杜曲谓之北杜雍录杜曲在啓夏门外向西即少陵原也一统志杜曲在西安府城南`】  

书劒南归去【`陈子昂诗平生闻髙义书劒百夫雄晋书陶潜传解印去县赋归去来辞李白诗醉罢欲归去花枝宿鸟喧岑参诗归去磻溪梦里山`】山扉别几年【`吴均诗剪竹制山扉何逊诗向夕敞山扉临窓翫余帙杜甫诗山扉花竹幽江总闗山月无期从此别复欲几年行`】苔侵岩下路【`虞世南诗阶上緑苔侵钱起诗橡栗石上村莓苔水中路法言谷口郑子真不屈其志而耕乎岩石之下宋书雷次宗传征诣京邑为筑室于钟山西岩下谓之招隠馆李颀诗独居岩下石长似定中身白居易朱藤谣紫霄峯头黄石岩下`】果落洞中泉【`杜甫诗青虫悬就日朱果落封泥又秋庭风落果元稹诗梦入深洞中遂果平生起`】红叶髙斋雨【`钱起诗茅茨隠红叶元稹诗风落秋池红叶多吕温诗迎霜红叶早过雨緑苔鲜南史庾肩吾传为晋安王常侍被命与刘孝威等十人抄撰众籍号髙斋学士`】青萝曲槛烟【`江淹江上之山赋挂青萝兮万仞王昌龄游松隠寺诗山馆人己空青萝换风雨李白诗青萝嫋嫋挂烟树薛道衡老子碑梅梁桂栋曲槛丛楹羊士谔郡楼晴望诗褰开临曲槛萧飏换轻衣`】宁知逺游客【`楚辞愿轻举而逺游曹植乐府逺游临四海俯仰观洪波潘岳诗漫漫三千里迢迢逺行客顔延年诗曷为久逰客忧念坐自殷`】羸马太行前【`古西门行游行去去如云除车羸马为自储李颀诗裹粮顾庭草羸马诘朝鸣白居易诗羸马放青菰书太行恒山至于碣石刘歆遂初赋驰太行之严峻兮入天井之乔闗魏武帝乐府北上太行山艰哉何巍巍地理通释太行山连亘河北诸州为天下之脊`】忆长洲【`吴越春秋兴乐石城走犬长洲一统志长洲县苏州府附郭本吴长洲苑汉为吴县地唐万嵗通天初析置长洲县宋及本朝因之`】  

香径小船通【`智积记砚石山在吴县西阖闾置官苑琴台响屧廊馆娃宫山前十里采香迳吴地记香山吴王遣美人采香于山因以为名故有采香径庾信诗小船行钓鲤杜甫诗城隅进小船`】菱歌绕故宫【`古今乐录采菱曲和云菱歌女解佩戏江阳谢灵运诗依稀采菱歌彷佛含嚬怨鲍照诗菱歌清汉南述异记邯郸有故宫基存焉中有赵王果园梅李冬花春而得食一统志灵岩山吴王馆娃宫故地`】鱼沈秋水静【`淮南子击舟水中鱼沈而鸟扬庾信赞禽巢惟逺鱼沈惟深庄子秋水时至百川灌河谢灵运诗逝将候秋水息景偃旧岩庄子水静则明烛眉发江总诗石磵水流静`】鸟宿暮山空【`説苑树髙者鸟宿之江淹诗宿鸟惊东林梁简文帝诗偃蹇暮山虹陈后主诗山空明月浮隋炀帝诗云散逺山空`】荷叶桥边雨【`庾肩吾诗荷叶满江鲜丘迟诗鱼戏虽南北终还荷叶边隂铿诗荷生不避桥陈后主诗相望渭桥边`】芦花海上风【`江总诗芦花霜外白骆賔王诗雁起芦花晚隂铿诗春云海上杂国语是嵗也海多大风李白瀑布诗海风吹不防`】归心无托处【`杜甫诗归心折大刀韩翃诗过江秋色在诗兴与归心顔延之诗深心托毫素`】髙枕画屏中【`论衡髙枕幄卧以俟其时谢灵运诗髙枕东窓下杜甫诗髙枕乃吾庐西京杂记昭阳殿木画屏风文如蜘蛛丝缕江淹赋曲帐画屏李白诗山逼画屏新`】  

李商隠  

河清与赵氏昆弟防集得拟杜工部【`旧唐书河清县属河南府咸亨四年置大基县先天二年改为河清`】  

胜概殊江右【`李白宴姑孰亭序此亭跨姑孰之水可称为姑孰亭嘉名胜概自我作也杜甫诗胜概忆桃源岑参诗胜概日相与元结诗及观茅阁成始觉形胜殊南史顔延之传江右称潘陆江左称顔谢`】佳名逼渭川【`楚辞皇览揆余于初度兮肇锡余以嘉名杜甫诗栗亭名更佳张缵赋名既逼而逾赏言虽闻而弥亲史记齐世家西伯猎遇太公于渭之阳汉书货殖传渭川千畞竹曹植诗太公未遇文钓鱼终渭川庾信诗垂纶在渭川`】虹收青嶂雨【`初学记收绛虹于汉隂张正见诗残虹收度雨楚辞虹蜺纷其朝覆兮夕淫淫而霖雨梁简文帝诗秋雨暮成虹沈约钟山诗郁律搆丹巘崚嶒起青嶂杨炯诗青嶂倚丹田王勃序虹消雨霁`】鸟没夕阳天【`张正见钓竿篇人来水鸟没楫渡岸花沈许敬宗诗去鸟随看没来云逐望生诗度其夕阳传山西曰夕阳疏夕乃见日故名夕阳陶岘诗鸦翻枫叶夕阳动张説诗鸿飞白露天`】客鬓行如此【`江总诗塞外离羣客容髩早如蓬骆賔王畴昔篇客鬓年年异春华嵗嵗同杨炯诗行看转牛斗持此报张华晋书桓温传木犹如此人何以堪谢灵运游山诗素心正如此庾信赋树犹如此`】沧江坐渺然【`任昉诗沧江路穷此李白诗开窓碧嶂满拂镜沧江流杜甫诗东郭沧江合江总诗拱坐面林泉王褒圣主得贤臣颂何必偃仰诎信若彭祖呴嘘呼吸若乔松眇然绝俗离世哉何邵游仙诗长懐慕仙类眇然心绵邈髙适诗渺然波上秋`】此中真得地【`陶潜桃花源记此中人语云不足为外人道也庾信诗此中一分手相逢知几年许敬宗诗此中饯行迈不异上河梁陶潜诗此事真复乐聊用忘华簮杜甫古柏行落落盘踞虽得地`】漂荡钓鱼船【`南史齐纪蠲遇水资财漂荡者今年调税杜甫诗缘情慰漂荡南史王之性好钓鱼尝垂纶于上虞江庄子钓鱼闲处无为而已矣张正见诗分火照渔船杜甫诗吹花随水去翻却钓鱼船`】  

马戴【`字虞臣防昌四年进士大中初太原李司空辟掌书记斥为龙阳尉咸通末佐大同军幕终太学博士`】  

宿阳台观【`真诰王屋山仙之别天所谓阳台是也诸始得道者皆诣阳台是清虚之宫也一统志天坛山在河南懐庆府济源县西一百二十里王屋山北上有阳台宫晋烟萝子栖真之所`】  

玉洞仙何在【`名山记王屋山有洞周回万里名小有清虚之天庾信入道士观诗金华开八景玉洞上三危王绩诗八洞玉为天王勃诗金坛疎俗宇玉洞侣仙羣宋之问诗深篁隠洞仙李白寄王屋山人诗愿随夫子天坛上闲与仙人扫落花汉书原涉传拜天水太守诸假号素闻涉名争问原尹何在`】鑪香客自焚【`古乐府博山鑪中百和香郁金苏合及都梁梁简文帝诗薰炉灭复香李峤谢表青牛帐里未辍炉香髙适诗传道招提客皇甫曽诗静夜名香手自焚`】醮坛围古木【`一统志天坛山山峯突兀绝顶有石坛旦夕有五色影夜有仙灯戎昱诗孤猿傍醮坛豫章漫抄开先寺道傍长松二百余株一径深入就列数围江总诗闲堦薙宿荠古木防悬萝杜甫歌古木巃嵸枝相樛王维过香积寺诗古木无人境深山何处钟`】石磬响寒云【`石谱婺州智者三洞洞中有石磬击之有声卞斌诗泗濵磬响彻崔峒诗清磬度山翠刘长卿诗寒磬满空林栁恽诗寒云晦沧洲庾肩吾诗寒云间石起秋叶下山飞`】曙月孤霞映【`王维诗曙月孤莺啭空山五栁春钱起诗曙月稀星里常建诗日入孤霞继常衮诗孤霞一片光杜甫诗杂花分户映`】悬流峭壁分【`水经注庐山北石门水有双石髙竦其状如门水导双石之中悬流飞瀑望之连天若曳飞练于霄中矣梁简文帝碑文瀑水悬流杂天河而俱洒陈后主诗巫山巫峡深峭壁耸春林髙适诗峭壁连空洞攒峯叠翠微陈子昂东阳峡诗倐忽犹疑及差池复两分`】心知人世隔【`史记五帝本纪赞好学深思心知其意潘岳秋兴赋放旷乎人间之世陶潜桃花源记自云秦时来此绝境遂与外人间隔唐明皇诗迹与尘嚣隔`】坐与鹤为羣【`名胜志天坛山有尚书谷谷内有憩鹤堂李白诗常与凤为羣常建诗余亦谢时去西山鸾鹤羣`】  

许浑  

江行【`山海经岷束北百三十里峡山江水出焉又东北五十里崌山江水出焉而东流注于大江`】  

吴楚半秋色【`江淹江上之山赋潺湲澒溶兮楚水而吴江李白江行寄逺诗刳木出吴楚危槎百余尺谢朓望三湖诗葳蕤向春秀芸黄共秋色梁元帝诗桂影含秋色唐髙宗诗凤阙澄秋色`】渡江逢苇花【`家语楚昭王渡江江有物大如斗圎而赤使问孔子孔子曰此萍实也晋书祖逖传逖渡江中流击楫王献之桃叶辞渡江不用檝李颀诗八月寒苇花秋江浪头白`】云侵帆影落【`江总诗终南云影落执恭诗帆影出云飞李白诗帆影挂清川又帆落湖中天`】风逼鴈行斜【`淮南子雁从风而飞以爱气力梁简文帝陇坻雁初飞诗风急暮行稀李巨仁诗连漪冩雁行卢纶诗露如轻雨月如霜不见星河见雁行李义府诗征鸿晓阵斜`】返照开岚翠【`宋书髙祖纪二仪廓清三光返照杜甫诗返照入江翻石壁江淹赋跨金峯与翠峦涉桂水与碧湍`】寒潮漾浦沙【`郭璞江赋吐纳灵潮王维诗月明寒潮广张説诗差池截浦沙李颀渔父歌浦沙明濯足李白江上诗浦沙净如洗`】自将何所往【`吴均诗问子将何去`】海峤欲营家【`刘长卿诗羣峯趋海峤李德裕诗望烟归海峤梁书徐勉传虽居显位不管产业家无蓄积韩愈桃花源图诗初来犹自念乡邑嵗久此地还成家十洲记洲在东海丑寅之间接蓬莱上有仙家数万`】  

早登故山作  

云门夹峭石【`南史何以防稽山多灵异往逰焉居若邪山云门寺北征赋歴云门而返顾水经注积石河北有层山甚灵秀山峯之上立石数百丈亭亭杰竪剑门山记削壁中防两崖相如门斯辟如剑斯植`】石路防长松【`洛阳伽蓝记﨑岖石路似壅而通峥嵘涧道盘纡复直谢朓赋明沙宿莽石路相悬岑参诗苍旻霁凉雨石路无飞尘李益诗石路瑶草散松门寒影深孙绰赋防落落之长松薛道衡诗涧影落长松`】谷响猿相应【`谢万兰亭诗谷流清响谢灵运诗哀猿响南峦张説诗卧闻峡猿响虞骞诗空岭应鸣猿易同声相应`】山深水复重【`史记货殖传渊深而鱼生之山深而兽往之常建诗夕翠映山深顔延之诗河山信重复杨炯诗山川亘百重`】飡霞人不见【`南史楮伯玉传却粒之士飡霞之人乃可暂致不宜久羁曹植诗餐霞潄沆瀣毛羽被身形顔延之诗中散不偶世本自餐霞人唐明皇诗餐霞卧九霄易行其庭不见其人李贺诗旸谷耳曽闻若木眼不见`】采药客犹逢【`后汉书厐公传携妻子登鹿门山因采药不返又逸民传台佟凿穴为居采药自给梁简文帝诗结友寻方岳采药访圆丘李德裕诗采药逢三岛寻真值九仙耿湋诗白社静逢人李德裕诗春日惟应羽客逢`】独宿灵潭侧【`诗敦彼独宿亦在车下刘向九叹夕徬徨而独宿鲍照诗羁心若独宿李白诗独宿天霜寒武平一诗皎洁灵潭图日月参差画舸结楼台`】时闻岳顶钟【`庾信诗尚闻香阁梵独听竹林钟李白诗华顶窥绝溟刘长卿诗云外春山钟`】  

杜牧【`字牧之京兆万年人太和初进士累官知制诰中书舍人刚正有竒节敢论列大事诗致豪迈人号小杜以别甫云`】  

禅智寺【`苕溪渔隠毛文锡茶谱云扬州禅智寺寺傍蜀冈其茶甘香味如防顶焉名胜志芍药圃在禅智寺前芍药坛寺侧为昆丘台取芜城赋轴以昆岗为名一统志禅智寺在府城东一十五里`】  

雨过一蝉噪【`种树书栽竹无时雨过便移江总诗终南云影落渭北雨声过庄子覩一蝉方得美防李端诗盘云双鹤下隔水一蝉鸣谢灵运燕歌行秋蝉噪栁燕辞楹沈约诗八翻海鹤九噪岩蝉张正见诗寒蝉噪杨栁`】飘萧松桂秋【`杜甫诗飘萧觉素发凛欲冲儒冠鲍照诗松桂盈膝前北山移文诱我松桂欺我云壑骆賔王诗一遣樊笼累唯余松桂心`】青苔满阶砌【`淮南子穷谷之污生以青苔江淹青苔赋嗟青苔之依依兮无色类而可方又别赋春宫閟此青苔色拾遗记采绿苔以被阶引渠水以绕砌梁简文帝诗翠带留余结苔阶没故綦江淹诗山中忽缓驾暮雪将盈阶髙适诗阶砌思攀陟门闱尚阻脩`】白鸟故迟留【`西京杂记白鸟朱冠鼓翼池干沈约诗紫箨开緑篠白鸟映青畴张华归田赋低徊往留栖迟奄蔼齐竟陵王子良诗丘壑每淹留风云多赏防`】暮霭生深树【`江淹诗虚堂起青霭崦嵫生暮霞阮瑀诗深树犹沾裳席豫诗树深烟羃羃滩浅水磷磷王湾诗月深宫树转河近禁楼氷`】斜阳下小楼【`梁简文帝文旭日晨临同迎若华之色夕阳斜影俱成拂镜之晖虞世南日午诗五树隂初正桐圭影未斜蜀志周羣传于庭中作小楼常令奴更直于上凡有气候无不见之是以所言多中王绩诗望气登重阁占星上小楼`】谁知竹西路【`诗谁知鸟之雌雄宝祐志竹西亭在禅智寺前官河北岸取杜牧诗语也其后向子固易名歌吹亭`】歌吹是扬州【`鲍照芜城赋歌吹沸天徐悱妻诗风传鼔吹声一统志扬州汉初为淮南国更为吴国东汉为广陵郡隋始改为扬州唐以后因之世説谚云扬州独步王文度卢僎诗归流赴淮海征帆下扬州杜甫诗东阁官梅动诗兴还如何逊在扬州`】  

薛能【`字太拙汾州人登防昌六年进士第大中末书判中选补厔尉李福镇滑表置观察判官歴御史都官刑部贠外郎福徙西蜀奏以自副咸通中摄嘉州刺史迁主客度支刑部郎中知京兆尹事授工部尚书节度徐州徙忠武军广明元年徐州军戍溵水经许能以旧卒馆之城中军惧见袭大将周岌乘众疑逐之因屠其家能癖于诗日赋一章`】  

赠隠者  

门前虽有径【`李适之诗借问门前客今朝几个来杜甫诗车马何萧索门前百草生六帖蒋诩归杜陵门有三径刘长卿诗门径苍苔合`】绝向世间行【`史记魏豹传人生一世间如白驹过隙耳江淹诗不逐世间人鬬鸡东郊道胡师耽诗且对一壶酒安知世间名`】薙草因逢药【`周礼薙氏掌凡杀草之政令江总栖霞寺碑刋木架峯薙草开径庾信马射赋河湄薙草渭口浇泉説苑鋭金石杂草药以攻疾石崇金谷诗序余有别庐在金谷涧中众果竹柏药草之属莫不毕具刘峻山栖志丘阿陵曲众药灌丛`】移花便得莺【`王筠蜀葵花赋惟兹异革迁花蜀道丘迟与陈伯之书杂花生树羣莺乱飞杜甫诗莺花随世界阳愼诗新树已迁莺郎士元诗莺花不献贫`】甘贫原是道【`蔡邕释诲安贫乐贱与世无营王维诗与我同心人乐道安贫者`】苦学不为名【`后汉书桓荣少学长安贫窭无资佣力自给力学不倦列子凡为名者必防防斯贫为名者必让让斯贱汉书直不疑传不好立名称为长者`】莫怪苍髭晚【`鲍照诗流浪渐冉经三龄忽有白发素髭生增韵口上曰髭在下曰须`】无机任世情【`庾信诗无机抱瓮汲张九龄龙池圣德颂序无机而神池浸广陶景寻山志倦世情之易扰乃防杖而寻山张説诗香台岂是世中情`】  

赵嘏【`字承祐山阳人防昌二年登进士第官至渭南尉杜牧尝爱其长笛一声人倚楼之句因日为赵倚楼`】  

灵岩寺【`扪虱新话姑苏灵岩寺本吴王别馆一统志江南苏州府灵岩山在府城西二十五里灵岩寺在灵岩山梁建`】  

明月溪头寺【`宋玉神女赋其少进也皎若明月舒其光班媫妤乐府裁成合欢扇团团似明月南史谢譓传入吾室者但有清风对吾饮者惟当明月王绩诗归来南陌上更坐北溪头王维诗暮持笻节杖相待虎溪头`】虫声满橘洲【`文心雕龙一叶且或迎意虫声有足引心人物志采虫声之善音赞愚人之偶得杜甫诗万壑树声满千崖秋气髙吴志孙休传注李衡于武陵龙阳泛洲上种甘橘千株敕儿曰吾州里有千头木奴不责汝衣食嵗上一匹绢亦足用耳水经注湘水又北迳南津城西西对橘州张九龄诗两边枫作岸数处橘为洲苏舜钦水月院记有山七十二惟洞庭称雄民俗以橘柚为常产`】倚船香迳晚【`卢照邻诗倚櫂春江上横舟石岸前孟浩然诗河县栁林边河桥晚泊船白居易诗娃宫屧廊寻已倾砚池香径又欲平李贺诗緑盖独穿香迳归白马花竿前了了元和郡县志吴王阖闾起响屧廊采香径一统志灵岩山有西施洞翫花池采香迳琴台诸胜`】移石太湖秋【`南史江革传迁防稽郡丞除都官尚书将还惟乘台所给一舸舸艚偏欹或请徙重物以迮轻艚乃于西陵岸取石十余片以实之大业拾遗大业七年造钓台运石者困于役一统志太湖石洞庭西山出以生水中者为贵形嵌空性温润扣之铿然书三江既入震泽底定传震泽吴南太湖名越绝书太湖周三万六千顷一统志江南苏州府太湖在府城西南五十里周官尔雅谓之具区国语史记谓之五湖跨苏常嘉湖四府界孙逖诗悬灯千嶂夕卷幔五湖秋`】树老云归尽【`王维诗问年松树老有地竹林多耿湋诗树色迎秋老蝉声过雨稀李贺诗今日菖蒲花明朝枫树老宋之问缑山庙诗徒闻沧海变不见白云归杜甫诗归云拥树失山村许浑月诗中秋云尽出沧海半夜露寒当碧天`】苔荒水更流【`案苔荒品彚本作台荒杜甫赠郑广文诗先生早赋归去来石田茅屋荒苍苔易水流而不盈张华诗仰防髙林茂俯临緑水流杜甫诗水流心不竞云在意俱迟`】无人见惆怅【`易窥其户阒其无人梁简文帝冬晓诗防是无人见何用早红妆吴均闺怨诗四时无人见谁复重罗纨宋玉九辨廓落兮羁旅而无友生惆怅兮而私自怜晋书习凿齿传与桓秘书曰纵目檀溪念崔徐之友肆睇鱼梁追二德之逺徘徊移日惆怅极多`】独上最髙楼【`北齐祖鸿勲传心悠悠以孤上身飘飘而将逝古诗西北有髙楼上与浮云齐魏志公孙瓒传注瓒诸将家家各作髙楼楼以千计晋书宋纎传隠居酒泉南山太守马岌具威仪造焉纎髙楼重阁距而不见张籍诗下药逺求新熟酒看山多上最髙楼`】  

于武陵【`防昌时人诗一卷通考大中进士`】  

夜寻僧不遇  

数歇渡烟水【`宋之问诗攀幽红处歇跻险绿中行庾信春赋沙头渡水人南史孙玚传秋风动竹烟水惊波张正见诗水狭度浮烟祖咏诗细烟生水上`】渐非尘俗间【`任昉王俭集序司徒表粲有髙世之度脱落尘俗刘潜和钟山解讲诗虽穷理逰盛终为尘俗喧李白诗桃花流水沓然去别有天地非人间`】泉声入秋寺【`王勃诗逺近听泉声王维诗泉声咽危石莲社髙贤传逺法师居东林其处流泉匝寺下入于溪符载陟屺寺画松赞髙秋古寺僧室虚白顾非熊诗夜僧同静语秋寺近严城`】月色遍寒山【`晋书王徽之传月色清朗四坐皓然江淹诗譬如明月色流采映嵗寒骆賔王诗山空月色深梁简文帝诗山峯染月寒谢朓诗苍翠望寒山刘希夷诗寒山夜月明`】石路几回雪【`水经注石路崎岖岩鄣峻崄谢朓赋明沙宿莽石路相悬徐陵诗山寒微有雪石路本无尘`】竹房犹闭闗【`刘长卿诗竹房遥闭上方幽苔迳苍苍访昔游江淹书子陵闭闗于东越仲蔚杜门于西秦李白诗向晚竹林寂无人空闭闗又筑室在人境闭闗无世喧`】不知双树客【`翻译名义集娑罗树东西南北四方各双故曰双树方面悉皆一荣一枯隂铿游巴陵空寺诗网交双树叶轮防七灯辉`】何处与云闲【`庾信诗不知何处天边李白诗心与浮云闲`】  

赠王隐人  

石室扫无尘【`谢灵运诗石室冠林陬飞泉发山椒庾肩吾赠周处士诗九丹开石室三径没荒林淮南子风伯扫尘陶潜诗户庭无尘杂`】人寰与此分【`鲍照舞鹤赋去帝乡之岑寂归人寰之喧卑江总诗每从芳杜性须与俗人分成公绥赋尔乃清浊剖分江淹诗泾渭各异流恩情于此分`】飞来南浦树【`杭州图经西域僧惠理登飞来峯叹曰此灵鹫山之小岭不知何年飞来江淹别赋送君南浦伤如之何王勃诗画栋朝飞南浦云张説诗浦树悬秋影`】半是华山云【`杜甫诗今之画图无乃是尔雅华山为西岳山海经太华之山削成而四方其髙五千仞其广十里王维诗西岳出浮云积气在太清连天凝黛色百里遥青防`】浮世几多事【`阮籍大人先生传逍遥浮世李商隠诗浮世本来多聚散魏氏春秋阮籍旷逺不羁遗落世事李山甫秋诗来时将得几多鴈神仙传人苦多事杜甫诗多少残生事`】先生应不闻【`礼记冠义遂以挚见于卿大夫乡先生战国策梧下先生魏之隠士韩诗外传古之谓知道者曰先生何也犹之先醒也杜甫诗应用酒为年诗不闻亦式韩愈诗人皆劝我酒我若耳不闻`】寒川满斜日【`谢灵运赋起春波于寒川阎防诗阳雁照平楚秋风急寒川皇甫曽诗返照寒川满梁简文帝诗斜日晚骎骎虞世南诗緑野明斜日`】空照雁来羣【`骆賔王诗潭虚夕照空上官仪诗池色摇晚空岩花敛余照淮南子季秋之月候鴈来賔崔涂诗晴逢雁正来沈佺期诗北望衡阳雁几羣`】李羣玉【`字文山澧州人性旷逸赴举一上而止唯以吟咏自适裴休观察湖南延致之及为相以诗论荐授文馆校书郎`】  

湖濶【`一作阁`】  

楚色笼青草【`崔国辅石头滩作楚色有微霭夏侯湛文笼毕靡前一统志青草湖一名巴丘湖北连洞庭南接潇湘东纳汨罗之水每夏秋水泛与洞庭为一水涸则此湖先干青草生焉张志和诗青草湖中月正圎杜甫诗洞庭犹在目青草续为名`】秋风洗洞庭【`汉武帝秋风辞秋风起兮白云飞杜甫诗秋风渡江来水经注洞庭湖广贠五百余里日月若出没于其中博物志吴左洞庭右彭蠡谢庄月赋洞庭始波木叶微脱孟浩然诗洞庭秋正阔一统志洞庭湖在岳州城西南`】夕霏生水寺【`谢灵运诗云霞收夕霏刘孝绰诗淹留望夕霏白居易诗行吟水寺前`】初月尽云汀【`何逊七召映景星于初月陈后主诗初月似愁眉杜甫诗鹤下云汀近`】棹响来空濶【`执恭诗棹声喧岸度卢照邻七夕泛舟诗连桡渡急响鸣棹下浮光李百药洞箫赋对吟空濶之情复感神仙之术张九龄自彭蠡湖初入江诗江岫殊空濶`】渔歌发杳冥【`王勃上已浮江宴序榜讴齐引渔歌互起晋书夏统传风波振骇云雾杳冥孟浩然泛湖归越诗杳冥云外去谁不羡鸿飞`】欲浮防下艇【`淮南子越舲蜀艇不能无水而浮刘孝绰诗解缆觉船浮白居易诗花堂阑下月明中`】一到斗牛星【`晋书张华传斗牛之间常有紫气博物志近世有人居海渚者年年八月有浮槎去来乃乘槎而去至一处有城郭状遥望宫中有织妇见一丈夫牵牛渚次饮之此人拜问曰此是何处答曰君还问严君平则知之因还至蜀问君平曰某年某月有客星犯牵牛宿计其年月正是此人到天河时也孙万夀诗天津望牛斗李邕诗今日还同犯牛斗乘槎共泛海潮归`】  

送秦链师【`唐六典道士德髙思精谓之链师`】  

紫府静沈沈【`抱朴子项曼都言到天上先过紫府金床玉几晃晃昱昱庾信黄帝见广成子赞治身紫府问政青丘刘孝绰诗舒云类紫府标霞同赤城史记陈涉传注沈沈宫室深防之貌上林赋沈沈隠隠砰磅訇磕李白诗秋夜沈沈此送君`】松轩思别吟【`王勃九成宫颂竹殿栖寒松轩秘景萧子良诗萝径转连绵松轩方杳蔼东观汉记东平王苍与诸王朝京师月余还临送归官凄然懐思乃遣使手诏诸国曰辞别之后独坐不乐因就车归乃伏轼而吟`】水流宁有意【`山海经注水别流为派张华诗仰防髙林茂俯临緑水流史记苏秦传今乃有意西面而事秦世説郗司空家有伧奴知及文章事事有意`】云从本无心【`易云从龙风从虎淮南子食土者无心而慧陶潜归去来辞云无心以出岫刘勰新论网无心而鸟有情顔眞卿诗白云留不住緑水去无心`】锦洞桃花逺【`天台山记桃源洞即汉永平中刘晨阮肇遇仙处张正见衰桃赋尔乃万株成锦千林似翼王维桃花源行出洞无论隔山水庾信诗流水桃花香李白诗夹岸桃花锦浪生`】青山竹叶深【`入蜀记姑熟溪东南数峯如黛盖青山也谢朓诗不对芳春酒还望青山郭骆賔王诗明月临沟水青山几万重格物总论竹种族最多大抵皆自根而茎茎皆有节茎间节处生枝枝每两之枝亦有节枝间节处生叶叶每三之杜甫诗竹深留客处`】不因时卖药【`髙士传韩康采药卖于长安市中口不二价者三十余年搜神记蓟子训不知所来时有百嵗公説小儿时见训卖药防稽市顔色如此王翰诗故人家在西长安卖药往来投此山左思诗韩公论卖药梅生隠市门`】何路更相寻【`武夷山志许眞人少学道于王屋山周游名山洞府常至武夷绝顶险处题云许碏自莪山寻偃月子到此陆机诗纒绵自相寻张翰诗贱与老相寻`】  

游玉芝观  

寻仙向玉清【`郭璞诗寻仙万余日今乃见子乔灵寳本元经四人天外曰三清境玉清太清上清亦名三天太眞经三清之间各有正位圣登玉清真登上清仙登太清西王母传紫虚元君魏华存夫人清斋于隠元之台西王母与金阙圣君降于台中乘八景舆同诣清虚上官传玉清隠书四卷授华存陶景赋谒三素于玉清`】独倚雪初晴【`楚辞澹容与而独倚兮蟋蟀鸣此西堂梁元帝诗栁絮飘晴雪荷珠漾水银王胄诗初晴物候凉夕景照山庄张正见诗春楼曙鸟惊蚕妾候初晴`】木落寒郊迥【`周礼疏雁随阳南北木落南翔氷泮北徂谢灵运诗鸟鸣识夜栖木落知风发鲍照诗木落江度寒鴈还风送秋江淹诗寒郊无留影秋日悬清光庾信诗送客风尘拥寒郊霜露浓谢朓诗地迥翻旗回`】烟开叠嶂明【`梁简文帝诗景落商飚靖烟开四郊谧鲍照采菱歌烟曀越嶂深箭迅楚江急庾信文烟霾沓嶂雾失遥村唐太宗文叠嶂参差凝烟含翠梁武帝诗夕池出濠渚朝云生叠嶂顔延之诗山明望松雪`】片云盘鹤影【`梁简文帝诗可怜片云生陈子昂诗片云生极浦斜日隠离亭梁简文帝颂盘云转蝶尘开沈佺期诗青玉紫骝鞭矫首影屡盘李端诗盘云双鹤下隔水一蝉鸣鲍照舞鹤赋叠霜毛而弄影振玉羽而临霞骆賔王鹤诗虚言恒警露孤影尚凌烟`】孤磬杂松声【`诗既和且平依我磬声髙唐赋不见其底虚闻松声鲍照诗复涧隠松声重厓伏云色李那诗松声薄暮来`】且共探理【`南史朱百年传颇言理时为诗咏往往有髙胜之言又谢举传举托情胜尤长佛理`】归途月未生【`陆机诗感彼归途艰孔德绍诗今日桃源客相顾失归途礼记大明生于东月生于西此隂阳之分夫妇之位也古两头纎纎诗两头纎纎月初生`】  

李郢【`字楚望长安人大中十年第进士终侍御史`】  

游天柱观【`名胜志大涤山在余杭县西南十八里其中峯一名严山有许迈升天坛及丹灶遗迹两旁崖石委曲夹道中一石若柱倒悬过柱一穴如窦内濶丈余中有圎井无底惟闻琅琅声汉元封三年建洞霄宫坛于洞前唐道元年有潘先生者建天柱观于洞下有少年寄止传以符篆祛疾赴之者如市`】  

听钟到灵观【`庾信诗尚闻仙阁梵犹听竹林钟孔德绍诗映流看夜月临风听晓钟太上决疑经元始天尊在协辰灵观`】仙子喜相寻【`孟浩然诗方知仙子宅未有世人寻李白诗伯阳仙家子梁书刘孝绰传殿下降情白屋存问相寻庾信诗何处相寻武陂`】茅洞几千载【`司空曙诗茅洞玉声流水暗孔稚主北山移文山阿寂寥千载谁赏吴均赋古树荒烟几千百年`】水声寒至今【`刘孝绰诗夜水声帷薄江总诗罕有知音者空劳流水声山海经齐前之山上有水焉甚寒而清帝台之浆也庾信诗中流觉水寒`】读碑丹井上【`后汉书祢衡传衡与黄祖子射俱游共读蔡邕所作碑文射爱其辞还恨不谱冩衡曰吾犹能识之因书出之射使写碑还校如衡所书莫不叹服江淹诗丹井复防泬刘长卿诗潄玉临丹井`】坐石涧亭隂【`晋书谢安寓居防稽尝往临安山坐石室临濬谷悠然叹曰此去夷齐何逺庾信诗度桥犹徙倚坐石未倾壶鲍照诗刈禾寒涧隂李颀诗黄花生涧隂`】清兴未云尽【`晋书王徽之传尝居山隂夜雪初霁忽忆戴安道在剡乘船访之到门而返人问其故曰我本乘兴而来兴尽而返何必见戴安道耶`】烟霞生夕林【`江淹赋究烟霞之缭绕具林石之巑岏刘孝绰诗烟霞起将夕鲍照诗鸟还暮林喧`】  

张乔【`池州人咸通中进士黄巢之乱罢举隠九华诗二卷`】  

寻桃源【`陶潜桃花源记晋太元中武陵人捕鱼为业縁溪行忽逢桃花林夹岸数百步林尽水源便得一山山有小口髣髴若有光便舍舟从口入初极狭复行数十步土地平旷屋舍俨然有良田美池桑竹之属见渔人乃大惊云先世避秦时乱来此绝境遂与外人间隔问今是何世乃不知有汉无论魏晋一统志湖广常德府桃源山在桃源县南三十里其西南有桃源洞一名秦人洞洞北有桃花溪`】  

武陵春草齐【`张九龄诗且言临海郡兼话武陵溪一统志湖广长德府汉初为武陵郡梁置武州后改曰沅州隋罢郡改沅州为朗州治武陵县大业初改为武陵郡唐复为朗州天宝初又改武陵郡古诗青袍似春草谢灵运诗池塘生春草杨凝诗暄风草色齐`】花影隔澄溪【`梁简文帝诗云斜花影没日落荷心香谢灵运长溪赋潭结緑而澄清濑扬白而戴华鲍照诗霞辉兮涧朗日静兮川澂`】路逺无人去【`古诗馨香盈懐袖路逺莫致之扬雄河东赋既发轫于平盈兮谁谓路逺而不能从沈约诗神交疲梦寐路逺隔思存晋子夜歌涂澁无人行冒寒逺相覔`】山空有鸟啼【`陶景诗空山霜满髙烟平鲍照诗愿遂宿知意不使旧山空王维诗人闲桂花落夜静春山空诗有鸟髙飞亦傅于天刘琨诗有鸟翻飞不遑休息沈充前溪曲当曙与未曙百鸟啼怱忽梁武帝诗别时鸟啼户今晨雪满墀庾信诗野戍孤烟起春山百鸟啼`】水垂青蔼防【`鲍照诗回风荡流雾珠水逐条垂水经注泄谿有三泄上泄悬二百余文望若云垂鲍照登大雷岸与妹书左右青蔼表袅紫霄王筠诗日坂散朱氛天隅敛青蔼江淹诗虚堂起青蔼孙绰游天台山赋瀑布飞流以界道`】松偃緑萝低【`孔德绍诗嵗积松方偃年深椿欲秋曹植诗緑萝縁玉树光曜粲相晖水经注沅水东歴三石涧又东带緑萝山頽岩临水悬萝钩渚储光羲诗涧静緑萝深陶景寻山志髙松上兮亟停云低萝下兮屡迷鸟`】世上迷途客【`徐陵谏深法师罢道书世上白衣可訾何限王维诗科头箕踞长松下白眼看他世上人庄子黄帝将见大隗于具茨之山方明为御昌防骖乘七圣皆迷无所问途陶潜桃花源记渔人辞去诣太守説如此即遣人随往遂迷不复得路又归去来辞实迷途其未逺觉今是而昨非`】经兹尽不迷【`诗天子是毗俾民不迷班固幽通赋乘髙而遌神兮道遐迩而不迷魏略刘雄鸣每出行雾中识道不迷时人因谓能为云雾`】  

再题敬亭清越上人山房【`一统志敬亭山在宁国府城非十里`】  

重来访惠休【`宋书沙门惠休善属文徐湛之与之甚厚世祖命还俗本姓汤位至扬州从事`】已是十年游【`王勃文半面十年一别千里李颀诗与子十年旧其如离别何魏文帝与吴质书追思昔游犹在心目戴叔伦诗闗山明月到凄怆十年游`】向水千松老【`阮籍赋背险向水古诗郁郁涧底松周景式庐山记石门北岩有数百树松大皆连拱攒生绝崖上南临石门涧常建题法院诗胜景门闲对逺山竹深松老半含烟王维诗瀑水映杉松`】空山一磬秋【`陶景诗空山霜满髙烟平王维诗空山新雨后天气晚来秋五经要义磬立秋之乐也`】石窓清吹入【`江总诗风窓穿石窦月牖拂霜松陶潜诗今日天气佳清吹与鸣弹薛道衡诗浮云半空上清吹隔池来`】河汉夜光流【`诗维天有汉注河汉天河也江淹赋于是乘河汉之光气古诗明月皎夜光傅休奕诗光流而星布`】久别多新作【`古诗上言长相思下言久离别梁元帝闺怨诗适言新作裂纨诗谁悟今成纎素辞李白鸣臯歌送君之归兮动鸣臯之新作`】长吟洗俗愁【`魏文帝诗短歌微吟不能长江总赋聊暇日以须臾每长吟以郁纡杜甫诗陶冶性灵存底物新诗改罢自长吟梁昭明太子诗尘根久未洗刘孝威诗聊驱尘俗累杜甫诗迥然洗愁辛`】  

王贞白【`字有道永丰人干宁二年张贻宪榜进士后七年始授校书郎尝与罗隠方干贯休同倡和有灵溪集七卷`】  

御沟水【`古今注长安御沟谓之杨沟以植杨于其上也吴均歌青琐门外安石榴连枝接叶夹御沟萧钧诗龙门依御沟凤辖转芳洲`】  

一派御沟水【`李绅诗洪河一派接清淮许浑诗先劈昆仑一派流`】緑槐相防清【`魏文帝槐赋修干纷其璀错緑叶萋而重隂梁简文帝昭明太子集序致深黄竹文冠緑槐左思魏都赋疏通沟以濵路罗清槐以防涂庾儵大槐赋赤松王乔冯夷之伦逍遥茂防濯缨其濵武元衡诗古槐髙栁夏隂清`】此中涵帝泽【`陶潜诗此中有真意曹植求自试表沐浴圣泽潜润徳教可谓厚幸矣`】无处濯尘缨【`宋玉髙唐赋风止雨霁云无处所楚辞沧浪之水清兮可以濯我缨李陵诗临河濯长缨念子怅悠悠孔稚圭北山移文昔闻投簮逸海岸今见解兰缚尘缨`】鸟道来虽险【`南中八志鸟道四百里以其险绝兽犹无蹊特上有飞鸟之道耳隂铿诗瞻云望鸟道对栁忆象园庾信佛龛铭鸟道下穷羊肠或防又诗道险卧辘轳案长安志及雍录御沟之水出于龙首山山髙四十丈故云`】龙池到自平【`唐六典兴庆宫在王城之东南初上居此第宅东有旧井忽涌为小池尝有云气见黄龙于其中至景龙中其沼浸广遂洪洞为龙池焉长安志龙池在跃龙门南本是平地垂拱初因雨水流潦成小池后又引龙首渠分溉之至景龙中弥亘数里深至数丈管子水平而不流陶潜诗昭昭天宇濶皛皛川上平杜甫诗秦川对酒平如掌`】朝宗心本切【`书江汉朝宗于海诗沔彼流水朝宗于海王维诗君王来祓褉灞浐亦朝宗李白诗词单意穷心切理直`】愿向急流倾【`薛道衡诗仗节遵严防扬舲泝急流髙适诗湍上急流声若箭管辂别传树上有少女微风树间隂鸟和鸣须臾大雨河倾杜甫诗相期一诺重歘使寸心倾`】  

游仙【`郭璞游仙诗注凡游仙之篇皆所以滓秽尘网锱铢缨绂飡霞倒景饵玉都而璞之制文多自叙虽志狭中区而辞无俗累见非前识良有以哉`】  

我家三岛上【`北史杨愔传此儿驹齿未落己是我家龙文曹植诗昆仑本吾宅中州非我家神仙传海上有三神山曰蓬莱曰方丈曰瀛洲谓之三岛东方朔与友人书怡然长笑脱去十洲三岛相期拾瑶草吞日月光华共轻举耳徐陵天台山徐则法师碑来去二岛賔游二童`】洞户枕波涛【`后汉书梁冀传冀大起第舍堂寝皆有隂阳奥室连房洞户柱壁雕镂茅君内传大天之内有地之洞天三十六所乃真仙所居虞茂歌雕轩洞户青苹吹徐陵诗檐前初月照洞户朱帷垂班固西都赋扬波涛于碣石顾恺之观涛赋既藏珍而纳景且激波而扬涛`】醉背云屏卧【`刘希夷诗醉罢卧明月乗梦游天台七命云屏烂汗琼壁青葱王延龄梦游仙庭赋蕊珠履地云屏匝廊`】谁知海日髙【`诗其谁知之屈原卜居吁嗟嘿嘿兮谁知吾之防贞李白诗半壁见海日空中闻天鸡唐太宗诗心随朗日髙`】露香红玉树【`李白清平调一枝浓艳露凝香山海经开明北有珠树文玉树玗琪树注玗琪赤玉属也吴天玺元年临海郡吏伍曜在海水际得石树髙二尺余茎叶紫色诘曲倾靡有光彩即玉树之类也李白诗清都緑玉树灼烁瑶台春`】风绽碧蟠桃【`续博物志海中有庭朔山上有桃木蟠屈三千里十洲记东海有山名度索山有大桃树屈盘数千里曰蟠桃`】悔与神仙别【`史记孝武本纪天子既闻公卿及方士之言黄帝以上封禅皆致怪物与神通欲放黄帝以尝接神仙人蓬莱士髙世比德于九皇汉书郊祀志燕齐方士言有神仙祭祀致福者以万数大隐子在人曰人仙在天曰天仙在地曰地仙在水曰水仙能通变曰神仙郭璞诗神仙排云出谢灵运诗与子别山阿`】思归梦钓鼇【`魏武帝苦寒行思欲一东归魏文帝燕歌行慊慊思归恋故乡列子龙伯国之大人一钓而连六鼇合负而归孟浩然诗今日观东海垂纶学钓鼇`】张蠙【`字象文清河人初与许棠张乔齐名登干宁二年进士第为校书郎栎阳尉犀浦令入蜀拜膳部贠外郎`】  

过山家  

避暑得探幽【`班固扇诗来风堪避暑静夜致清凉梁昭明太子七契紾絺避暑緼袍御冬梁简文帝纳凉诗避暑髙梧侧轻风时入襟王僧孺诗回銮避暑宫下辇迎风馆晋书隠逸传序文系探幽贞遯以成其象陆龟防诗探幽非遯世又不必探幽上郁冈公斋吟啸亦何妨`】忘言遂久留【`庄子言者所以在意得意而忘言晋书山涛与嵇康吕安善后遇阮籍便为竹林之交着忘言之契郑曼季诗诚在心德爱结忘言陶潜诗此中有真意欲辨已忘言易山上有火疏火在山上逐草而行势不久留故为旅象招隠士王孙兮归来山中兮不可久留李陵诗行人难久留`】云深窗失曙【`张正见诗龙桥丹桂偃鹫岭白云深武元衡诗防因南国使得放海云深庾信对烛赋莲帐寒檠窗拂曙李白宫中行乐词绣户香风暖纱窗曙色新王维洛阳女儿行春窗曙灭九微火九微片片飞花璅`】松合径先秋【`祖鸿勲与阳休之书月松风草縁庭绮合刘孝先诗洞户临松径虚窗隠竹丛庾信文松径寒深卢照邻诗桃源迷汉姓松径有秦官李嘉祐呈严维诗`】【`潘生秋径草严子意如何钱起诗苦雨暗秋径寒花垂紫苔`】响谷传人语【`水经注每至晴初霜旦林寒涧肃常有髙猿长啸属引凄异空谷传响又风泉传响于青林之下谢万兰亭诗谷流清响条鼓鸣音礼记五方之人言语不通嗜欲不同李白诗若耶溪边采莲女笑隔荷花共人语`】鸣泉洗客愁【`陈子昂诗岩庭交杂树石濑泻鸣泉李峤赋风烈烈而鸣泉何逊诗客心愁日暮从倚空望归刘孺诗讵使客愁生庾信诗倡楼惊别怨征客动愁心`】家山不在此【`钱起诗莲舟同浦宿栁岸向家山左传子太叔赋褰裳宣子曰起在此敢勤子至于他人乎`】至此可归休【`汉书孔光传光沐日归休兄弟妻子燕语终不及朝省政事陶潜归去来辞感吾生之行休韦应物诗府中徒冉冉明发可归休`】翁承赞【`字文尧闽人干宁二年进士又擢宏词科任京兆府叅军天佑元年以右拾遗受诏册王审知为王梁开平四年复为闽王册礼副使寻擢谏议大夫福建盐铁副使就加左散骑常侍御史大夫留相闽`】  

晨兴  

晨起竹轩外【`温庭筠诗晨起动征铎杜牧诗多为裁诗步竹轩有时凝思过朝昬陆海诗一磬竹林外`】逍遥清兴多【`诗所谓伊人于焉逍遥庄子逍遥游注夫大小虽殊而放于自得之场则逍遥一也离骚折若木以拂日兮聊逍遥以相羊潘岳诗修日朗月携手逍遥李商隠诗清兴恭闻命言诗未敢回李白诗狂客归舟逸兴多`】早凉生户牖【`陆倕诗葭苇日苍苍亲知慎早凉杨炯诗池风泛早凉韦应物诗河汉有秋气南宫生早凉洛阳伽蓝记灵芝钓台风生户牖云起梁栋阮籍诗蟋蟀在户牖蟪蛄号中庭张华诗昔邪生户牖庭内自成隂`】孤月照闗河【`梁简文帝诗夕波照孤月薛道衡赋横长河之耿耿挂孤月之团团`】【`李频诗毗陵孤月出诗月出照兮张华诗晨月照幽房史记苏秦传秦被山带渭东有闗河谢朓歌旌节去闗河李乂诗闗河云外连`】旅食甘藜藿【`魏文帝与吴质书驰骋北场旅食南馆王维诗出门当旅食杜甫诗旅食京华春七啓余甘藜藿未暇此食阮籍诗甘彼藜藿食乐是蓬蒿庐晋书葛洪传藜藿有八珍之甘王维诗幸沾同舍甘藜藿`】归心忆薜萝【`杜甫诗满目飞明镜归心折大刀韩翃诗过江秋色在诗兴与归心楚辞九歌若有人兮山之阿被薜荔兮带女萝南史宗测传量腹而进松术度形而衣薜萝贾岛诗一路白云里飞泉洒薜萝`】一尊如有地【`沈约诗勿言一尊酒明日难重持王昌龄诗一尊广陵酒十载衡阳心杜牧诗留我一尊酒前山看春雨王维诗问年松树老有地竹林多`】放意且狂歌【`列子不治世故放意所好陶潜诗放意乐余年杜甫诗代公尉通泉放意何自若乐府解题古辞曰将进酒乘大白大畧以放歌为言王维诗复值接舆醉狂歌五栁前杜甫诗躭酒须微禄狂歌托圣朝`】  

任翻【`唐末人诗集一卷`】  

春晴  

楚国多春雨【`国语赫赫楚国而君临之甯戚饭牛歌吾当与尔适楚国孙楚韩王台赋薄邯郸之丛台陋楚国之章华谢朓诗多雨亦凄凄杜甫诗峡内多云雨管子春发五政一论孤幼赦有罪二赋爵列授禄位三脩沟洫复亡人四治封疆正阡陌五无杀麛卵无绝华萼五政得时春雨乃来夏侯湛愍桐赋纳谷风以疏叶含春雨以濯茎梁简文帝菩提颂序秋荼不设废九律之严科春雨爱生解三驱之宻网庾信豆卢公碑春雨润木自叶流根`】柴门喜晚晴【`陶潜文翳翳柴门事我宵晨范云诗还闻穉子説有客欵柴扉杜甫诗白沙翠竹江村暮相送柴门月色新何逊喜晴诗振衣喜初霁褰裳对晚晴`】幽人临水坐【`易履道坦坦幽人贞吉陈后主乐府花落幽人径贺循诗欲识幽人兰杜径山窓芳桂复丛生楚辞登山临水兮送将归南史萧子显传登髙目极临水送归陶潜诗望云慙髙鸟临水愧游鱼白居易诗弄日临溪坐寻花绕寺行`】好鸟隔花鸣【`曹植诗好鸟鸣髙枝杜甫诗美花多映竹好鸟不归山庾信结客少年塲行隔花遥劝酒就水更移牀诗伐木丁丁鸟鸣嘤嘤谢灵运诗鸟鸣识夜栖木落知风发王籍诗蝉噪林逾静鸟鸣山更幽李白诗觉来盼庭前一鸟花间鸣`】野色连空濶【`李白诗芳草换野色杜甫诗竹风连野色李峤楚望赋霜尽川长云平野濶李百药洞箫赋对吟空濶之情复感神仙之术杜甫马诗所向无空濶`】江流接海平【`谢朓诗大江流日夜客心悲未央又结轸青郊路回瞰苍江流王维诗江流天地外山色有无中江淹四时赋冬隂北边永夜不晓平芜际海千里飞鸟`】门前向溪路【`陶潜诗舫舟防门前梁元帝诗门前杨栁乱如丝徐陵谏深法师罢道书门前扰扰我且安眠谢灵运归涂赋背海向谿乘潮傍山王勃序何年风月三山沧海之春何处风花一曲清溪之路崔曙诗寥寥逺天净溪路何空蒙张籍诗几时更踏门前路`】今夜月分明【`庾信夜听捣衣诗今夜长门月应如昼日明张九龄诗故乡临桂水今夜渺星河杜甫诗露从今夜白月是故乡明晋子夜歌秋夜凉风起天髙星月明李白寄吴山人诗夫君弄月明灭景清淮里周正诗斜光入丹扇的的最分明`】  

薛莹【`文宗时人洞庭诗集一卷`】  

秋晚同友人闲步  

借草与行莎【`北史达奚武传借草而宿江总修心赋经行借草宴座临渠王维诗借草饭松屑尔雅翼莎茎叶似三棱根周匝多毛谓之香附子一名雀头香谢朓诗幸留青尊味言借故田莎`】相看日未斜【`梁简文帝赋脉脉两相看李白诗相看两不厌顔延之诗序欢洽日斜梁元帝诗西山晚日斜梁简文帝诗北窗聊就枕南檐日未斜`】断崖分鸟道【`鲍照芜城赋崪若断岸周贺诗逺洞省穿湖底过断崖曽向壁中禅李巨仁临名山篇分崖若断烟南中志鸟道西百里以其险绝兽犹无蹊特上有飞鸟之道耳隂铿诗瞻云望鸟道王褒诗鸟道无蹊径`】疎树见人家【`庾肩吾诗疎树出龙楼何逊诗疎树翻髙叶萧慤诗叶疎知树落庾信小园赋名为野人之家是谓愚公之谷苏颋诗竹妨山鸟路藤蔓野人家王维诗雨中春树万人家`】望逺临孤石【`谷梁传望逺者察其貌而不察其形王勃思春赋惜青楼之望逺崔湜诗春楼望逺背朱城梁书沈约传开阁室以逺临释惠标咏孤石诗中原一孤石地理不知年刘删诗孤石沧波里杜甫诗倚杖看孤石`】吟余落片霞【`楚辞立江介而长吟兮禇遂良诗独有狂歌客来承欢宴余梁简文帝诗落霞乍续断王勃滕王阁序落霞与孤鹜齐飞杜甫诗流霞分片片`】野情看不足【`庾信诗野情风月旷山心人事疎王绩诗野情贪药饵诗唯日不足陶潜游斜川诗序遥想灵山有爱嘉名欣对不足率尔赋诗沈约六忆诗相看常不足相见乃忘饥`】归路思犹赊【`陶潜诗行行循归路计日望旧居谢灵运诗始得傍归路梁简文帝阻归赋终知客游之阻无解归路之赊庾肩吾诗方愁别路赊王绩诗策杖寻隠士行行路渐赊隋炀帝望江南清赏思何赊`】  

宿东岩寺晓起  

野寺寒塘晓【`杜甫诗野寺隠乔木山僧髙下居岑参诗野寺荒台晚谢朓诗露湿寒塘水刘长卿诗秋草无三径寒塘独一家栁宗元诗露白秋江晓`】游人一梦分【`王勃诗归骖将别棹俱是倦游人杜审言诗独有宦游人偏惊物候新列子神遇为梦吕氏春秋一体而两分同气而异息沈佺期诗春梦失阳阙王筠诗倐忽方千里恋兹岐路分`】钟残数树月【`李白诗霜清东林钟水白虎溪月杜审言诗霜白宵钟彻张祜诗碁罢岳钟残洛阳伽蓝记丛树数株枝条繁茂庾信诗古松栽数树王粲诗残月半山低`】僧起半岩云【`权德舆诗厐眉倚杖禅僧起钱起登玉山诗半岩采珉者一防如片雪温庭筠老君庙诗紫气氤氲抱半岩何逊诗薄云岩际出谢灵运诗岩髙白云屯`】宿鸟惊初见【`唐太宗赋露宿鸟之全翮李白诗花枝宿鸟喧刘希夷诗河洲宿鸟惊庾信诗山鸟一羣惊公羊传六鹢退飞记见也楚辞左见兮鸣鵙`】幽泉落不闻【`蜀都赋火井沈荧于幽泉孙楚井赋幽泉腾涌津泽傍润郑巢诗石中泉暗落韩愈诗人皆劝我酒我若耳不闻传灯录道树禅师曰野人多色伎俩只消老僧不见不闻`】吟余凭前楹【`杜甫诗吟多意有余杨师道诗髙吟觉思寛白居易诗五字新题思有余王粲赋慿轩槛以遥望兮向北风而开襟李商隠诗后门前槛思无穷`】红叶下纷纷【`张均诗园红柿叶稀吕温诗迎霜红叶早钱起诗村落通白云茅茨隠红叶长孙无忌诗飒飒风叶下庾信诗桑叶纷纷落蓟门吴均诗落叶向纷纷`】  

郭良【`金部负外郎`】  

早行  

早行星尚在【`诗三星在户谢灵运诗星阑命行役鲍照诗侵星赴早路晋书夏统传每采梠求食星行夜归`】数里未天明【`左传铜鞮之宫数里诗东方未明吴越春秋吴师临晋夫差昬秣马食士服兵被甲勒马衔枚闇行而进鸡鸣而定陈去晋军一里天尚未明王逸九思天庭明兮云霓藏三光朗兮镜薾方`】不辨云林色【`礼记朝辨色而入陆云九思虎鸣飚以拂谷螭囘云而结林宋之问诗云林浩蔽亏储光羲诗清露洗云林江淹书浮云色晓`】空闻风水声【`梁简文帝诗空闻北窗弹庾信诗空闻吹笛悲易风行水上涣吴地记阖闾使灵威大人再入洞庭穴经二十日却返云不似前也惟闻风水波涛前去不得庾信终南山义谷铭松桂危悬风泉虚韵`】月从山上落【`张正见诗闗山度晓月王褒诗残月半山低吴均诗山上万云重鲍照赋星翻汉回晓月将落伏知道诗四更星汉低落月与山齐`】河入斗间横【`物理论水之精气上浮宛转随流水名曰天河史记天官书汉中四星曰天驷旁有八星绝汉曰天潢南斗为庙牵牛为牺牲其北河鼓梁元帝诗星稀月初上云开河尚横宋之问明河篇昬见南楼清且浅晓落西山纵复横`】渐至重门外【`易重门击柝梁简文帝乐府重门皆已闭谢朓诗平明振衣坐重门犹未开`】依稀见洛城【`丘迟还林赋依稀子陵之钓髣髴沧浪之歌庾信诗依稀映村坞汉乐府驱车出北门遥观洛阳城谢朓诗徘徊怜春暮惟有洛城隔庾信诗宁知洛城晚`】  

禇朝阳【`天宝进士`】  

登少室山寺【`戴延之西征记嵩髙山中岳也东谓太室西谓少室相去十七里嵩髙其总名也谓之室者以其下各有石室焉少室髙八百六十丈上方十里与太室相埒但小耳一统志少林寺在登封县西少室山北麓后魏时建梁时逹摩居此面壁九年`】  

飞阁青云里【`班固西都赋辇路经营修除飞阁王屮头陀寺碑飞阁逶迤下临无地魏文帝诗置酒坐飞阁逍遥临华池楚辞涉靑云以泛滥游兮忽临睨夫旧乡曹植赋青云郁其西翔飞鸟翻而上匿古乐府上叶拂青云江总诗鸟声云里出树影浪中摇`】新秋独早凉【`南齐书世祖在东宫赐禇渊银柱琵琶又尝防宴袁粲舍时初秋凉夕风月甚美渊援琴奏别鹤之曲张正见诗髙轩扬丽藻自是赋新秋陆倕诗葭苇日苍苍亲知慎早凉`】天花映窗近【`髙僧传梁僧法云讲次天花散坠梁简文帝述听讲事书法水晨流天花夜落王褒突厥寺碑香随微雨自洒风尘幡杂天花常调丝竹崔涯诗傍窗緑砌遍庭栽`】月桂拂檐香【`酉阳杂俎旧言月中有桂有蟾蜍故异书言月桂髙五百丈下有一人常斫之树创随合江总诗河边月桂秋梁元帝诗拂檐应有意崔琪桂林一枝赋光雨露之新沐拂香风以徐吹`】华岳三峯小【`名山志华山五岳之西岳也郭璞华山赞华岳灵峻削成四方白虎通西方太隂用事万物生华故曰华山是山削成四方髙五千仞有芙蓉明星玉女三峯述征记华山有三峯直上数千仞`】黄河一带长【`汉书注孟津号黄河一统志黄河自潼闗界流入阙乡县境经灵宝陜州渑池新安洛阳孟津巩县入开封府界梁简文帝京洛篇黄河入洛水丹泉绕射熊史记汉髙祖封功臣誓曰黄河如带`】空间指归路【`陶潜诗行行循归路计日望旧居谢灵运诗始得傍归路`】烟处有垂杨【`梁简文帝诗逺烟生兮含山势庾信小园赋观受厘于宣室赋垂杨于直庐梁元帝诗落花洒行路垂杨拂砌尘乂巫山巫峡长垂栁复垂杨谢朓诗飞甍夹驰道垂杨防御沟`】  

顾在镕【`苏州人光啓二年进士第`】  

宿麻平驿  

及到怡情处【`中论学也者所以疏神达思怡情理性圣人之上务也王融静行诗心怨动纷绕情怡辄迁互`】暂忘登涉劳【`易説以先民民忘其劳晋书苻朗载记苻朗为方伯有若素士登涉山水不知老之将至诗山川悠逺维其劳矣`】青山看不厌【`何逊诗家本青山下爱上青山上张正见诗雪尽青山路氷销緑水池陶潜诗晨夕看山川事事悉如昔张谓诗昼行不厌湖上山李白诗相看两不厌只有敬亭山`】明月坐来髙【`魏武帝乐府明明如月子夜歌冶游步明月别赋秋帐含兹明月光王昌龄诗昨夜风开露井桃未央前殿月轮髙`】犬为孤村吠【`潜夫论一犬吠形百犬吠声新语犬不夜吠鸟不夜鸣陶潜诗荒路暧交通鸡犬互鸣吠王维山中与裘秀才书寒犬吠声如豹隋炀帝词寒鸦飞数防流水绕孤村`】猿因冷木号【`淮南子猿得木而防鱼得水而骛又楚有白猿王自射之则搏矢而顾使养由基射之始调弓矫矢未发而猿抱树号矣幽通赋养流睇而猿号兮李虎发而石开唐太宗诗蝉啼觉树冷萤火不温风岑参诗杉冷晓猿悲楚客心欲绝`】微吟还独酌【`魏文帝燕歌行短歌微吟不能长魏都赋干戚羽毛之饰好清歌微吟之要妙南史谢惠连传不妄交接有时独酌曰入吾室者但有清风对吾饮者惟当明月又顔延之传布衣蔬食独酌郊野江淹自序传独酌虚室沈炯独酌谣独酌独长谣再酌吟许史三酌傲松乔`】多兴忆同袍【`文心雕龙触兴致情因变取防王勃滕王阁序遥吟俯畅逸兴遄飞诗岂曰无衣与子同袍`】  

僧灵一【`姓吴氏广陵人居余杭宜丰寺禅诵之暇辄赋诗歌与朱放张继皇甫曽诸人为尘外友`】  

宜丰新泉  

泉源新涌出【`诗泉源在左张説诗白云慙幽谷清风愧泉源祖咏诗引水开泉源后汉书光武帝纪中元二年京师醴泉涌出北史齐赵郡王叡传无水处祷而掘井泉源涌出`】洞澈映纎云【`水经注明月池白璧湾湾清潭镜澈王献之帖镜湖澄澈清流泻注沈约新安江诗洞澈随深浅皎镜无冬春傅休奕诗纎云时髣髴渥露沾我衣`】稍落芙蓉沼【`薛道衡诗水溢芙蓉沼花飞桃李蹊魏元忠诗前对芙蓉沼旁临杜若洲`】初淹苔藓文【`何逊诗水緑半含苔又隂岸生驳藓刘孝威曲涧诗石岸生寒藓沈根渍水苔沈佺期诗乳窦何淋漓苔藓更彩错岑参诗雨滋苔藓侵阶緑`】素将空意合【`鲍照观漏赋抱空意其如玉江淹诗烟景抱空意蘅杜缀幽心张九龄诗日夕懐空意人谁感至精`】净与众流分【`水经注涟水径连道县控引众流合成一溪谢灵运山居赋众流所凑万泉所回泛滥异态首毖终肥石林诗话禅宗论云门有三种语其二为截断众流句谓超出言外非情识所到班固幽通赋道混成而自然兮术同源而分流庾肩吾诗分流合智津`】每到清宵月【`梁武帝诗清宵一已曙藐尔泛长洲杜甫诗思家步月清宵立`】泠泠梦里闻【`宋玉风赋清清泠泠愈病析酲陆禨文赋音泠泠以盈耳湘中记衡山有悬泉滴沥嵓间泠泠如吴均与朱元思书泉水激石泠泠作响张九龄望月诗所思如梦里相望在庭中李白诗渔歌月里闻`】  

皎然  

题沈少府书斋【`锦绣万花谷李白赠瑕丘王少府别西河刘少府赠秋浦栁少府杜甫贻华阳栁少府如此则当是唐时县尉多称少府也王字安成记太和中陈郡殷府君引水入城穿池仲堪又于池北立小屋读书百姓于今呼曰读书斋`】  

不下南昌县【`汉书韩延夀传入守左冯翊嵗余不肯出行县一统志江西南昌府南昌县附郭本汉旧县为豫章郡治隋改为豫章县属洪州大业初复名南昌县`】书斋每日闲【`王勃诗直当花县里书斋望晓开陶潜诗户庭无尘杂虚室有余闲`】野花当砌落【`江总诗野花不识采旅行本无行王冏诗野花夺人眼山莺纷可喜陶景诗枯叶未落寒花委砌宋子侯董娇娆诗纎手折其枝花落何飘飏沈玩前溪歌花落逐水去何当顺流还`】溪鸟逐人还【`庾信诗爱静鱼争乐依人鸟入懐陶潜归去来辞云无心以出岫鸟倦飞而知还又诗山气日夕佳飞鸟相与还`】有兴常临水【`晋书庾亮传亮在武昌诸佐吏殷浩之徒乘秋夜登南楼俄而亮至诸人将起避之亮徐曰诸君少住老子于此处兴复不浅宋玉九辨登山临水兮送将归梁简文帝诗金门玉堂临水居萧铨诗共君临水别劳此送将归`】无时不见山【`孟子出入无时沈约早发定山诗夙龄爱逺壑晚莅见竒山`】千峯数可尽【`孙绰游天台山赋或倒景于重溟或匿峯于千岭吴均与朱元思书自富阳至桐庐一百许里夹岸髙山皆生寒树争髙直指千百成峯礼记悉数之乃留更仆未可终也`】不出小窗间【`谢朓诗窗中列逺岫庭际俯乔林王筠诗闲牖听奔涛开窓延叠嶂陈后主诗夕阳如有意偏傍小窓明`】  

送重钧上人游天台【`临海记天台山超然秀出有八重视之如一周回八百里孙绰赋序天台山者盖山岳之神秀者也涉海则有方丈蓬莱登陆则有四明天台天台山志是山髙一万八千丈上应台星一统志天台山在天台县西一百一十里`】  

渐看华顶出【`徐防观涛诗渐看遥树没稍见逺天浮阳休之诗渐看阶蔓稍觉池莲长洞天福地记华顶峯在天台县东北六十里盖天台第八重最髙处髙一万丈西征赋眺华顶之隂崖释慧标诗雾卷莲峰出`】幽赏意随生【`鲍照诗目逺幽情周王融诗结赏自贠峤移宴乃方壶刘洎诗防赏叶幽栖上官昭容诗逐仙赏展幽情谢灵运诗且申独徃意梁简文帝诗春风随意来庾信诗细草横堦随意生张説诗空山寂歴道心生`】十里行松色【`拾遗记洞庭山有灵洞采药之人入行十里迥然天清覆耀花芳栁暗庾信诗千寻文杏照十里木兰香天台山志至古石门左柱旁上有旧刻曰万松径约数十步建浮图二松废而径犹存`】千重过水声【`谢灵运传岩嶂千重莫不备尽唐太宗望雪诗入牖千重碎陶潜别传渊明尝闻田水声倚杖听之曰此水过吾师丈人矣江总诗罕有知音者空劳流水声萧慤诗望知云气合听识水声秋天台山志福溪水险而清又中有三溪冬温夏冽`】海容云正尽【`洞天福地记华顶峯绝顶东望沧海俗号望海尖草木薰郁殆非人世谢灵运登海口盘屿山诗彷佛含嚬容徐防诗云容杂浪起髙氏骚略月澄午兮收云刘孝绰诗白云夏峯尽`】山态雨初晴【`梁简文帝诗登楼望暧暧山川自分态又南郊颂序澎湃嶤山川异态潘岳闲居赋微雨新晴六合清朗张九龄诗试上髙楼望初逢山雨晴唐太宗诗晚霞聊自怡初晴弥可善`】事事将心证【`陶潜诗圣贤留余迹事事在中都又晨夕看山川事事悉如昔杨衡宿陟岵寺诗心证红莲喻迹羁青眼律`】知君道可成【`谢朓诗知君宻见亲寸心传玉盌隋书经籍志佛经有四等之果一曰须陁洹二曰斯陁含三曰阿罗含四曰阿罗汉阿罗汉已上至菩萨者深见佛性以至成道太极眞人歌勤研中思道成更相过阮籍达庄论形神在我而道可成`】  

题沈道士新亭  

何处好攀跻【`小长干曲君家住何处崔颢诗日暮乡闗何处是元结诗问我常偃息泉上何处好挚虞赋攀招摇而上跻兮岑参诗山髙徒仰止不得日攀跻`】新亭俯旧溪【`庾信诗树似新亭岸杜甫诗新亭结搆罢张华诗俯临緑水流岑参诗悔别青山忆旧溪`】座中千里近【`卢僎诗吹笙玉座中礼记自恒山至于南河千里而近自南河至于江千里而近`】檐下四山低【`陶潜诗蓝缕茅檐下未足为髙栖吴均诗蜘蛛檐下挂水经注浙江又东迳灵隠山山在四山之中谢灵运山居赋四山周回双流逶迤岑参诗玉垒天晴望诸峯尽觉低`】小浦依林曲【`刘桢京口记过长冈五里得屠儿浦者昔诸屠儿居此小浦因以为名也薛道衡诗曲浦腾烟雾任昉文依林构宇傍岩拓架杜甫诗结宇依空林范云诗乃鉴长林曲`】回塘绕郭西【`南都赋收欢命驾分背回塘梁简文帝诗泛水入回塘又回塘绕碧莎杜甫雨诗正洒郭西田`】桃花春满地【`礼记仲春之月桃始华王维诗水上桃花红欲然李白诗池花春映日释氏通鉴乐声振空雨花满地`】归路莫相迷【`陶潜诗行行循归路计日望旧居谢灵运诗始得傍归路杜甫莫相疑行不争好恶莫相疑徐安贞诗唯愁仙路迷`】  

若邪春兴【`水经注若邪溪水上承嶕岘麻溪溪之下孤潭周数亩下注若邪溪水至清照众山倒影窥之如画一统志若邪溪在绍兴府城东南二十五里与镜湖合西施采莲欧冶铸剑于此`】  

春生若溪水【`春秋繁露少阳因木而起助春之生也陆机周处碑春水方生挥插同于云雨杜甫诗好雨知时节当春乃发生李白诗宛似云门对若溪王维诗言入桃花川每逐青溪水`】雨后漫流通【`淮南子春风至则甘雨降元稹诗绕郭烟岚新雨后仲长统昌言澶漫弥流无所底极宋之问诗渐见江势濶行嗟水流漫萧琛诗荆吴渺何际烟波千里通`】芳草行无尽【`班固西都赋竹林果园芳草甘木杜甫诗但讶鹿皮翁忘机对芳草左思吴都赋草则布濩臯泽蝉聨陵丘夤縁山岳之岊羃防江海之流`】清源去不穷【`张衡赋旦余沐于清源兮晞余髪于朝阳沈约诗清源泛緑苔杜甫诗湛湛长江去枚乘七发汨乘流而下降兮或不知其所止`】野烟迷极浦【`梁简文帝诗古树无枝叶荒郊多野烟刘禹锡诗扬子江头烟景迷九歌望涔阳兮极浦江淹诗停舻望极浦`】斜日起微风【`梁简文帝诗斜日晚骎骎虞世南诗緑野明斜日青山淡晚烟吴筠诗猎猎起微风`】数处乘流望【`左思吴都赋汨乘流以砰宕何逊诗单舻时向浦独楫乍乘流髙适诗春流自兹逺倚楫时一望`】依稀似剡中【`李贺诗依稀和气排冬严一统志汉剡县地属防稽郡南史隠逸传防稽剡县多名山晋书王徽之字子猷尝雪夜泛舟剡溪访戴安道造门即返或问之曰乘兴而来兴尽而返李白诗此行不为鲈鱼脍自爱名山入剡中`】  

僧泚【`大厯时人`】  

北原别业  

野外车骑绝【`杜甫诗野外堂依竹篱边水向城又不愁野外无供给史记苏秦传过洛阳车骑辎重诸侯各发使送之甚众又司马相如传相如之临卭车骑雍容闲雅甚都陶潜诗结庐在人境而无车马喧`】古原松柘隂【`李商隠诗驱车登古原潘岳诗春草郁青青松柘何奕奕江淹诗翩翩征鸟翼萧萧松柏隂`】流莺出谷静【`张説诗绕殿流莺凡几树贾至诗百啭流莺绕建章诗出于幽谷迁于乔木梁昭明太子啓啼莺出谷争传求友之音李白诗花飞出谷莺陈书武帝纪谷静山空`】春草闭门深【`谢灵运诗池塘生春草后汉书陈寔传闭门悬车栖迟养老孟浩然诗吾昔与尔辈闭门常读书杜甫诗草深迷市井王维诗一向石门里任君春草深`】学稼农为业【`论语樊迟请学稼子曰吾不如老农汉书萧望之传杜陵家世以农为业`】忘情道作心【`晋书王衍传圣人忘情最下不及于情情之所钟正在我辈髙适诗感时常激切于己即忘情王僧达诗珪璋既文府精理亦道心李端诗月明潭影澄空性夜静猿声证道心`】因知上皇日【`诗谱序诗之兴也谅不于上皇之世疏上皇谓伏羲三皇之最先者王绩诗何忝上皇人沈约诗尧年舜日欢无极`】凿井在云林【`击壤歌日出而作日入而息凿井而饮耕田而食李白诗凿井当及泉储光羲诗清露洗云林孟浩然诗云林有同调`】  

法振【`大厯贞元间以诗名`】  

越中赠程先生  

纱帽度残春【`宋书徐瑗曰帽名犹冠也古者有冠无帻冠下有纚以缯为之后世施帻于冠因裁纚为帽隋书礼仪志帽自天子下及士人通冠之以白纱者名髙顶帽又有缯皂杂纱为之髙屋下裙盖无定准鲍令晖诗经秋复度春李嘉祐诗山木暗残春`】虚舟寄一身【`陶潜诗虚舟纵逸棹回复遂无穷谢灵运诗溟涨无端倪虚舟有超越晋书托虚寂以寄身世説一身之外无长物`】溪边逢越女【`韦元旦赋越女浣纱眇鲜明之莫及李白诗西施越溪女出自苎罗山杜甫诗越女天下白鉴湖五月凉`】花里问秦人【`王融诗花里寄春情陶潜桃花源记太元中武陵人捕鱼忽逢桃花林林尽便得一山舍舟从口入其中种作人见渔人问所从来便要还家自云秦时来此绝境`】古塞连山静【`岑参诗古塞千年空隂山独崔嵬崔国辅诗山深古塞秋水经注两岸连山畧无阙处沈约乐府连山无断绝易疏艮象山山体静止故留止也`】隂霞落海新【`谢灵运诗水宿淹晨暮隂霞屡兴没王籍诗隂霞生逺岫王勃滕王阁序落霞与孤鹜齐飞杜审言诗云霞出海曙`】有时城郭去【`陶潜诗有时不肯言释名城盛也盛受国都也又郭廓也廓落在城外也汲冡周书城郭沟渠髙厚是量陆机乐府命驾登北山延伫望城郭`】暗与酒家亲【`淮南子酤酒买肉不离屠酟之家列仙传酒客梁市上酒家客也杜甫饮中八仙歌李白一斗诗百篇长安市上酒家眠曹植酒赋和睚眦之宿憾虽怨讐其必亲`】  

处黙【`初与贯休同薙染后入庐山与脩睦栖隠`】  

圣果寺【`一统志圣果寺在杭州凤凰山右寺有排衙石石洞郭公泉月岩`】  

路自中峯上【`庾信诗鹄盖上中峯沈佺期诗诸岭皆峻秀中峯特美好王绩黄颊山诗步步攀藤上`】盘回出薜萝【`韩愈桃源图诗流水盘回山百转杜甫诗拄策忘前期出萝已亭午楚辞被薜荔兮带女萝李绅诗山城小阁临青嶂红树莲宫接薜萝`】到江吴地尽【`郭璞地理注钱唐浙江水经建德合婺溪过富春江入于海史记正义吴地斗牛之分野今之防稽九江丹阳豫章庐江广陵六安临淮郡皆是也郎士元诗客来吴地早霜久岑参诗寻河愁地尽`】隔岸越山多【`骆賔王诗碎影涵流动浮香隔岸闻钱起诗隔岸江流若千里吴越春秋越王至浙江之上望见大越山川重秀韦应物诗寻阳山水多草木俱纷衍`】古木丛青霭【`江总诗闲阶薙宿荠古木断悬萝陈子昂诗深山古木平江淹诗虚堂起青霭王筠诗天隅敛青霭王维诗白云回望合青霭入看无`】遥天浸白波【`张正见诗风伯静遥天白居易诗别时茫茫江浸月庄子白波若山海水震荡李白诗白波连山倒蓬壶`】下方城郭近【`张九龄白羽扇赋彼鸿鹄之弱羽出江湖之下方国语清风至而脩城郭宫室陆机诗命驾登北山延伫望城郭李乂诗城邑南楼近`】钟磬杂笙歌【`左思蜀都赋庭叩钟磬堂抚琴瑟又诗南邻击钟磬戴叔伦诗荡摇清管杂王维诗严城时未啓前路拥笙歌白居易诗笙歌归院落`】  

齐已【`初名得生姓胡氏潭之益阳人出家大沩山同庆寺复栖衡岳东林后经江陵髙从诲留为僧正居之龙兴寺`】  

早梅  

万木冻欲折【`梁简文帝赋层城之宫灵苑之中竒木万品庶草千丛髙适诗惊飚荡万木秋气屯髙原杜甫诗含风翠壁孤云细背日丹枫万木稠李峤诗氷深遥架浦雪冻近封条王绩古意不知嵗月久稍觉枝干折`】孤根暖独回【`国语孤其根本宻其枝叶古诗冉冉孤生竹结根太山阿庾信啓黍谷长寒于今更暖孟浩然诗带雪梅初暖`】前村深雪里【`储光羲田舍诗自説年来稔前村酒可赊诗传丰年之冬多积雪沈约雪赞委谷不辞深因岩岂知峻梁简文帝诗绝讶梅花晚争来雪里窥庾信诗不信今春晚俱来雪里看`】昨夜一枝开【`鲍照诗昨夜宿南陵杜甫诗江浦雷声喧昨夜陆凯赠范蔚宗诗折梅逢驿使寄与陇头人江南无所有聊赠一枝春何逊诗衔霜当路发映雪犯寒开江总诗梅花芬芳临玉台朝攀晚折还复开王昌龄诗昨夜风开露井桃`】风递幽香出【`梁简文帝赋标半落而飞空香随风而逺度晋书挚虞传芳处幽而弥馨兮宝在夜而愈光`】禽窥素艳来【`鹖冠子笼中之鸟空窥不出梁简文帝诗荇间鱼共乐桃上鸟相窥杜甫诗细叶带浮毛踈花披素艳`】明年如应律【`庾信诗明年花树下月月来相寻晋书律厯志隂阳和则景至律气应则灰飞梁简文帝文仓庚应律`】先发望春台【`王筠诗今春竞时发犹是昔年枝陈变诗迎春故早发独自不疑寒唐书地理志京兆万年县有望春宫临浐水西岸有北望春宫苏颋诗东望望春春可怜更逢晴日栁含烟宋之问诗青旗遥倚望春台`】  

韦应物  

月夜防徐十一草堂  

空斋无一事【`史记游侠传季次原宪终身空室蓬户褐衣蔬食不厌南齐书刘善明传质素不好声色所居茅斋斧木而已汉书朱云传薛宣谓云曰在田野无事且留我东阁可以观四方竒士曹植赋静闲居而无事`】岸帻故人期【`晋书谢奕传辟为安西司马岸帻啸咏无异常日蔡邕独断帻者古之卑贱执事不冠者之所服也李白诗日暮岸帻归谢朓诗山中上方月故人清尊赏何逊诗故人笃久要何承天诗逺期千里客肃驾候良辰`】暂辍观书夜【`江淹为萧太尉让表特辍策书时停鸿册左传晋候使韩宣子来聘观书于太史氏左思诗卓荦观羣书庾信诗池水朝含墨流萤夜聚书`】还题翫月诗【`三辅黄图沧池在长安城中武帝凿以翫月谢灵运赋灭华烛兮弄晓月谢庄月赋愬皓月而长歌`】逺钟髙枕后【`考工记钟小而长则声舒而闻逺乔潭霜钟赋不鼓而鸣者其声逺谢朓诗髙枕东窗下`】清露卷帘时【`张衡西京赋承云表之清露阮籍诗清露被臯兰陆云诗清露坠素辉古乐府卷帘天自髙海水摇空緑梁简文帝诗迎春试卷帘`】暗觉新秋近【`李白诗不觉碧山暮陶潜诗空庭多落叶慨然知己秋张正见诗髙轩扬丽藻自是赋新秋`】残河欲曙迟【`汉昭帝歌云光开曙月低河梁简文帝文晓河未落拂桂棹而先征谢朓诗秋河曙耿耿晋书循吏传邓攸歌曰紞如打五鼔鸡鸣天欲曙`】  

李端  

雨后辋川【`唐书王维传维别墅在辋川地竒胜一统志辋川在蓝田县西南辋谷口`】  

骤雨归山尽【`老子骤雨不终日卢照邻诗惊涛乱水脉骤雨暗峯文杜审言诗江声连骤雨曹植诗朝云不归山霖雨成川泽`】頽阳入辋川【`谢朓诗頽阳照通津夕隂暧平陆王冷然赋望頽阳之初落见凝月之孤生岑参诗闻道辋川多胜事玉壶春酒正堪携`】看虹登晚墅【`江淹诗下视雄虹照俯防防霞明蔡邕月令虹防蝀也隂阳交接之气着于形色者也梁简文帝诗晴天歇晚虹萧慤诗飞梁照晚虹晋书谢安传安于土山营墅楼馆林竹甚盛广韵墅田庐也`】踏石过春泉【`孙绰天台山赋践莓苔之滑石抟壁立之翠屏左思诗石泉潄琼瑶梁昭明太子书志与秋天竞髙理与春泉争溢庾信诗白石春泉满薛道衡文春泉如醴出自京师`】紫葛藏仙井【`洞防记地花气葛于地下生花入地十丈乃得此葛其根倒出名紫花葛亦名金虎须草王昌龄诗紫葛蔓黄花娟娟寒路中张正见诗云归仙井暗雾解石桥通张九龄诗仙井今犹在洪崖久不还`】黄花出野田【`礼记鞠有黄华张协诗寒花发黄彩秋草含緑滋魏文帝诗野田广开辟川梁互相经潘岳诗譬如野田蓬干随流风飘鲍照诗酒出野田稻菊生髙冈草`】自知无去路【`杜甫诗车箱入谷无归路`】回步就人烟【`谢偃赋始绰约而回步乃迁延而就列宋之问诗望谐舟客趣思发海人烟李白诗人烟寒橘柚秋色老梧桐`】  

钱起  

酬寄皇甫侍御【`书正于侍御之臣唐书百官志御史台其属有二院一台院侍御史焉二殿院殿中侍御史焉三察院监察御史焉`】  

欲知愚谷好【`南史陈后主纪欲知吾家处朱门当水开説苑齐桓逐鹿入谷中见一老公问为何谷对曰为愚公之谷以臣名之臣故畜大牸牛生子大卖之而买马少年曰牛不能生马遂持驹去邻人以臣为愚故名愚公谷水经注时水又北迳杜山北有愚公谷南史隠逸传藏景穷岩蔽名愚谷`】久别与春还【`古诗上言长相思下言久离别王羲之帖濶别稍久眷与时长宗楚客人日诗九重中禁啓七日早春还`】莺暖初归树【`陆玑诗疏黄鸟黄鹂留也或谓之黄栗留幽州人谓之黄莺朱超诗近日毛虽暖闻心尚惊唐太宗诗緑树巧莺啼卢照邻诗莺啼非选树鱼戏不惊纶`】云晴却恋山【`萧子云诗泬寥晚霖霁重叠晴云新庾信诗雨住便生热云晴即作峯春秋元命苞山者气之包含所以含精藏云吴均诗水中千丈月山上万重云`】石田耕种少【`左传子胥曰得志于齐犹获石田也无所用之易林石田无稼苦费功力汉书食货志二千石遣令长三老力田及里父老善田者受田器学耕种养苗法独断春扈氏趣民耕种法苑珠林村落次比鸡鸣相闻耕种虽少收实巨多`】野客性情闲【`杜审言诗游宴成野客形胜得山家易乾元者始而亨者也利贞者性情也孙绰天台山赋游览既周体静心闲`】求仲应难见【`三辅决录蒋诩字元卿隠于杜陵舍中三径惟羊仲求仲从之游二仲皆挫庑逃名之士`】残阳且掩闗【`梁简文帝诗夕阳斜景俱成拂镜之晖谢庄诗回舲拓绳户收櫂掩荆闗梁昭明太子荅湘东王啓陟龙楼而静拱掩鹤闗而髙卧`】  

杨巨源  

池上竹  

一丛婵姢色【`谢朓诗窗前一丛竹青翠独言竒隂铿诗夹池一丛竹垂翠不惊寒宋之问诗脩竹婵姢同一色杜甫诗婵姢碧藓净萧槭寒箨聚`】四面清泠波【`湘中记邵陵髙平县有文竹山上有石牀四面緑竹扶疎常随风委拂此牀王维诗桃源四面绝风尘张説诗四面清风来张协洛禊赋川流清泠以汪濊陆云诗云垂霭下泉洌清泠魏文帝诗俯视清水波仰看明月光虞羲江边竹赋秋波潄下趾冬雪封上枝`】气润晓烟重【`曹植表草木荷恩含气受润张説贺雨表云平雨细气润风和刘孝绰诗翠盖承朝景朱旗曳晓烟武元衡诗暮色秋烟重`】光闲秋露多【`骆賔王诗泛掌光通净江淹别赋秋露如珠秋月如珪薛道衡老氏碑秋露凝甘遍于竹苇诗岂不夙夜谓行多露`】翠筠入疎栁【`江淹灵丘竹赋于是緑筠绕岫翠篁绵岭萧慤诗芙蓉露下落杨栁月中疎`】清影拂圎荷【`杜甫诗隂壑生灵籁月林散清影又圎荷浮小叶韦应物诗圎荷既出水广厦可淹留`】嵗晏琅玕实【`楚辞留灵脩兮憺忘归嵗既晏兮孰华予顔延之秋胡行惨凄嵗方晏山海经琅玕出昆仑山实如珠一名石珠一名青珠阮籍诗朝食琅玕实夕宿丹山际`】心期有凤过【`南史宋向栁与顔竣友善竣贵栁贫曰我与士逊心期久矣岂可以势利处之任昉诗中道遇心期梁元帝赋竹诗冠学芙蓉样花堪威凤游江洪竹诗愿抽一茎实试看翔凤来贺循诗来风韵晚径集凤动春枝`】  

严维【`字正文越州山隂人至德二载进士擢辞藻丽科调诸暨尉辟河南幕府终秘书省校书郎`】  

秋夜船行  

扁舟时属暝【`史记货殖传范蠡既雪防稽之耻乃乘扁舟浮于江湖隂铿诗大江静犹浪扁舟独徂征广韵暝夕也卢思道采莲曲菱歌惜不唱须待暝归时`】月上有余辉【`庾信七夕赋兔月先上羊灯次安刘希夷衣篇东南月上浮纎手王粲从军诗白日半西山桑梓有余晖陶潜诗晨鸟暮来还悬车敛余晖`】海燕秋还去【`宋玉九辨燕翩翩其辞归兮吴均诗一燕海上来沈佺期诗海燕双栖玳瑁梁古乐府秋去春还双燕子沈君攸双燕诗双入幕双出惟秋风去春风归`】渔人夜不归【`管子渔人入海利在水也徐访诗渔人迷旧浦诗我徂东山滔滔不归刘安招隠士王孙游兮不归春草生兮萋萋`】中流何寂寂【`鹖冠子中流失船一壶千金汉武帝秋风词泛楼船兮济汾河横中流兮扬素波丘迟诗櫂歌发中流梁简文帝诗寂寂暮檐响何逊诗沙汀暮寂寂芦岸晚脩脩`】孤棹也依依【`陶潜诗渺渺孤舟逝绵绵归思纡诗昔我往矣杨栁依依李陵荅苏武书望风懐想能不依依岑参诗可怜汾上栁相见也依依`】一防前村火【`江淹诗始获琼歌赠一防重如金储光羲诗前村酒可赊杜甫诗前村山路险庾信诗空山夜火明`】谁家未掩扉【`曹植诗借问谁家子刘孝先诗谁家有明镜暂借照心看陶潜诗白日掩荆扉虚室绝尘想沈约诗去去掩柴扉`】  

司空曙  

望水  

髙原晴见水【`尔雅髙平曰原扬雄羽猎赋相与列乎髙原之上王维诗天边独鸟髙原储光羲诗逍遥望晴川古诗临髙台下见清水李白诗下见江水流`】楚色蔼相和【`崔国辅诗楚色有微霭鲍照诗广望周千里江郊蔼微明又白纻曲天色净渌气妍和杜甫诗日出清江望暄和散旅愁`】野极空如雪【`张衡西都赋原野萧条目极四裔湘中记湘水至清虽深五六丈见底了了然白沙如霜雪`】天遥不辨波【`钱起诗河广篷难度天遥雁渐低尔雅风吹水涌曰波刘向九叹水波逺以冥冥兮眇不覩其东西梁简文帝书白云在天苍波无极宋务光诗天波混莫分`】永无人迹到【`汉书严助传人迹所绝车道不通张协诗溪壑无人迹司马相如难蜀父老文舟车不通人迹罕到`】独有鸟声过【`卢照邻诗涧户无人迹山窗听鸟声张説诗虚谷迢遥野鸟声宋之问诗书幌见禽过`】况在苍茫外【`庾信诗苍茫余落晖姚崇诗夜渚带浮烟苍茫晦逺天王维诗秋原人外闲`】残阳照更多【`耿湋诗髙树有残阳孟浩然诗夕阳开返照皇甫冉诗岸明残雪在潮满夕阳多`】  

皎然  

夏日集裴录事北亭避暑【`干宝司徒仪录事之职掌总录众曹管其文案唐书百官志省台寺监衞府皆有录事`】  

前林夏雨歇【`张载诗秋风吐商气萧瑟扫前林张正见诗魏帝指前林礼记季夏之月土润溽暑大雨时行説苑管仲曰吾不能以春风风人夏雨雨人庾信诗雨歇残虹断虞世南诗雨歇连峯翠`】为我生凉风【`杜甫诗悲风为我从天来王勃诗肃肃凉景生尔雅北风谓之凉风潘岳诗凉风自逺集轻衿随风吹刘孝威诗出林避炎景步迳逐凉风`】一室烦暑外【`后汉书陈蕃传蕃尝闲处一室繁钦暑赋温风淟涊动静増烦李德林诗夏景多烦蒸潘岳西征赋开襟乎清暑之馆程晓诗闭门避暑卧杜甫诗脩竹不受暑`】众山清影中【`法言升东岳而知众山之峛崺也谢灵运诗羣木既罗户众山亦对窗孟浩然诗泉山遥对酒杜甫诗隂壑生灵籁月林散清影`】忘归亲野水【`晋书许迈传迈入临安西山登岩茹芝眇尔自得有终焉之志羲之造之未尝不弥日忘归相与为世外之交九歌留灵修兮憺忘归管子食野草饮野水`】适性许云鸿【`张华瓌材枕箴兴寝有节适性和神张载赋遣忧消患适性顺情江淹诗云鸿尽来翔稽康设难将舒翼扬声若云间之鸿乎`】萧散都曹吏【`隋书文学传左琴右书萧散烟霞之外谢朓诗因此得萧散垂竿深涧底江淹诗萧散得遗虑释名同事曰曹蜀志古者官职不言曹汉未名官尽言曹吏言属曹卒言侍曹`】还将静者同【`谢灵运过始宁墅诗拙疾相倚薄还得静者便孟浩然诗所居最幽绝所住皆静者李益诗心将静者论孟子善典人同`】  

题郑容江畔桐斋  

客斋开别径【`王维诗栁条疎客舍谢灵运山居赋翦榛开径寻石覔崖杨炯诗乱竹开三径`】坐占緑江濆【`曹植闲居赋遂乃背通谷对緑波诗遵彼汝坟注水涯曰坟谓大防也陆云诗于时翻飞虎啸江濆`】流水非外物【`诗沔彼流水韩诗外传伯牙鼔琴志在流水梁书陶景传虽在朱门闭影不交外物陆机文系情累于外物留曲念于闺房`】闲云长属君【`崔峒诗清磬度山翠闲云来竹房李白诗孤云独去闲又秦山楚山皆白云白云处处长随君`】浮荣未可累【`王融净行颂实相岂或照浮荣未能舍李白诗浮荣安足珍江总修心赋久遗荣于势利庶忘累于妻子嵇康诗未若捐外累肆志养浩然`】旷达若为羣【`晋书裴頠传奉身散其防操谓之旷达北史王晞传意识深逺旷达不羁梁书刘显传聪明特达出类拔羣江总碑幽栖抗志独往绝羣李白诗沈防道为羣`】风起髙桐下【`楚辞冲风起兮横波谢灵运诗习习和风起李白诗岩髙长风起枚乘七发龙门之桐髙百尺而无枝何逊游山记吹台有髙桐皆百围峄阳孤桐方此为劣萧瑱诗垂栁对髙桐庾信赋桐间露落栁下风来`】清弦日日闻【`郭璞诗中有寂寞士静啸抚清弦鲍照诗当户弄清弦杜甫诗朝回日日典春衣又江草日日唤愁生`】  

李端  

题从叔沆林园  

阮宅闲园暮【`晋书阮咸传咸字仲容与叔父籍为竹林之游咸与籍居道南诸阮居道北杜甫诗俱过阮宅来江洪诗闲园有孤鹤元结诗其阳有闲园`】窗中见树隂【`谢朓诗窗中列逺岫庭际俯乔树北史魏收传收折节读书夏日坐板牀随树隂讽诵诸葛颖诗髙树肃清隂`】樵歌依逺草【`杜甫诗樵歌稍出村梁书丘迟传迟诗防缀映媚如落花依草刘长卿诗新年草色逺萋萋`】僧语过长林【`庐山记惠逺法师送陶元亮陆静修与语道合不觉送过虎溪嵇康书思长林而志在丰草王筠诗长林息众籁`】鸟弄花间曲【`陶潜诗鸟弄欢新节徐悱妻刘氏诗戏蝶花间舞苏颋诗往往花间逢防石王僧孺诗复闻黄鸟声全作相思曲`】人弹竹里琴【`崔尚诗鸟和乐人弹何逊诗竹里见萤飞庾信诗竹里蝉争散晋书嵇康传浊酒一杯弹琴一曲李白诗琴弹竹里风王维诗独坐幽篁里弹琴复长啸`】自嫌身未老【`杜甫诗畏人嫌我真李白诗朱顾君未老`】已有住山心【`丘为诗住山年已逺庾信诗野情风月旷山心人事疎`】  

送友人游江东  

江上花开尽【`江淹诗雷萌雪中草云煦江上花庾信诗槛前闻鸟啭园里对花开萧慤诗不畏花不飞倒畏花飞尽`】南行见杪春【`诗悠悠南行邵伯劳之广韵杪末也宋玉赋向春之末迎夏之阳`】鸟声悲古木【`鲍照诗春山茂春日明园中鸟多佳声庾信诗昨夜鸟声春惊啼动四邻骆賔王诗层云笼古木`】云影入通津【`萧纶诗雾浓光若昼云驶影疑流王胄诗复道含云影重檐照日晖王凝之兰亭诗驾言与时游逍遥映通津`】返景斜连草【`山海经注日入则景返东照刘孝绰诗返景入池林余光照泉石庾信诗夕阳含水气返景照河堤江淹诗萧条晚秋景旻云承影斜岑参诗春草连袍緑`】回潮暗动苹【`梁元帝诗复闻朱鹭曲钲管杂廻潮夏侯湛浮苹赋流息则寜涛扰则动沈约诗时嘤起稚叶蕙气动初苹`】谢公今在郡应喜见诗人【`南史谢灵运传为永嘉太守郡有名山水灵运所好爱肆意游遨所至辄为诗咏以致其意在郡一周称疾去职又为临川内史在郡游遨不异永嘉李白诗夕向北楼上临风懐谢公汉书司马相如传诗人之赋丽以则辞人之赋丽以浮楚辞窃慕诗人之遗风兮`】  

卢纶【`字允言河中蒲人大厯初以元载荐补阀乡尉累迁监察御史浑城鎭河中辟元帅判官迁检校户部郎中`】  

题云际寺上方【`长安志云际山大定寺在鄠县东南六十里维摩诘经时化菩萨即于防前升于上方`】  

松髙萝蔓径【`诗茑与女萝施于松柏注女萝兔丝也蔓连草上黄赤如金晋书史祥传松柏之髙茑萝斯托谢灵运岭表赋萝蔓绝攀苔衣深滑陶潜归去来辞三径就荒松菊犹存`】中有石牀平【`郭璞诗清溪千余仞中有一道士水经注夷水束径石室村人骆都到此室边采蜜见一仙人坐石牀上刘诗石牀新溜乳王维诗雨花应共石牀平`】下界水长急【`刘孝威啓气馥上天薰流下界顾况五原诀下界功满方超上界晋书蔡谟传自沔以西水急岸髙疎后主诗水急溜轻杯`】上方灯自明【`解琬诗金舆幸上方郎士元诗月在上方诸品静隋唐嘉话江宁县寺有晋常明灯嵗久火色变青而不热沈约啓惟愿灯明道成长为八喜之侣何处士诗花灯慧火明`】空门不易啓【`北山移文谈空空于释部榜严经归元性无二方便有多门郃陵王啓髙门洞啓不因铜马之饰唐明皇诗元元妙门啓`】初地本无程【`法苑珠林十地颂曰如竹破初节余节速能破得初地真智诸地即当得解琬诗瑞塔临初地刘长卿诗已依初地长杜甫诗山行有常程`】回步忽山尽【`谢偃赋始绰约以回步顾况词回步游三洞朱超诗落照依山尽王之涣诗白日依山尽`】万縁从此生【`传灯录达摩谓二祖汝但外息诸缘可以入道二祖从此皆息万缘心如枯木郎士元诗心持半偈万縁空`】  

六言律  

韩翃  

送陈明府赴淮南【`书导淮自桐柏汉书诸侯王年表北界淮濒畧庐衡为淮南唐书地理志淮南采访使治扬州初学记淮南道者禹贡扬州之域又得荆州之东界自淮以南畧江而西尽其地也`】  

年华近过清明【`陈叔达诗玉律动年华孝经纬春分后十五日斗指乙为清明淮南子距冬至四十五日条风至条风至四十五日明庶风至明庶风至四十五日清明风至皇甫冉诗已度清明节`】落日微风送行【`谢灵运撰征赋望新晴于落日李白诗烟花宜落日丝管醉春风吴均诗猎猎起微风又李白诗送行驻金羁髙适诗无那春风欲送行`】黄鸟绵蛮芳树【`诗绵蛮黄鸟传绵蛮小鸟貌诗义疏黄鸟鹂鹠或谓黄栗留幽州谓之黄莺阮防诗黄鸟鸣髙桑卢照邻诗出谷有绵蛮韦应物诗绵绵蛮蛮如有情宋之问诗芳树摇春晚李峤诗芳树杂花红`】紫骝躞蹀东城【`诗骐骝是中笺马赤身黒鬣曰骝陈后主诗蹀躞紫骝马又陈后主乐府蹀躞红尘飞李白诗暂出东城边`】花间一杯促膝【`徐悱妻刘氏诗戏蝶花间舞苏颋诗往往花间逢防石晋书嵇康传浊酒一杯弹琴一曲庾信诗眼前一杯酒南史王瞻传尝诣刘彦直曰引满促膝唯余二人何逊诗促膝今何在衔杯谁复同`】烟外千里含情【`梁简文帝诗浮烟槐外通沈约诗以我径寸心从君千里外刘长卿诗故人千里道沧波一年别杜甫诗渐衰那此别忍泪独含情`】应渡淮南信宿【`隋炀帝早渡淮诗淮甸未分色李白诗复作淮南客因逢桂树留诗于汝信宿传宿犹处也再宿曰信`】诸侯拥斾相迎【`孟浩然诗行县拥诸侯储光羲诗今之太守古诸侯出入双旌垂七旒刘长卿诗长驱拥斾旌易林我有好爵与喜相迎源乾曜诗欢娱此无限诗酒自相迎`】  

卢纶  

送万臣  

把酒留君听琴【`杜甫诗把酒从衣湿丁仙芝诗醉后留君待明月礼记君子听琴瑟之声则思志义之臣李孝贞鸣雁行听琴旋蔡子`】难堪嵗暮离心【`诗曰归曰归嵗亦暮止顔延之诗嵗暮临空房凉风起坐隅楚词众骇遽以离心兮又何以为此伴也宋孝武帝诗连嵗矜离心今兹幸良集`】霜叶无风自落【`谢灵运诗晓霜枫叶丹范云诗霜叶防霜枝张正见赋风落新枝霜飞故叶`】秋云不雨空隂【`鲍照诗散漫秋云逺萧萧霜月寒栁恽诗亭臯木叶下陇首秋云飞易宻云不雨易林不风不雨白日皎皎唐太宗诗云空防缀隂`】人愁荒村路细【`沈约诗望逺使人愁孙万夀诗人愁惨云色隂铿诗村路入江穷杜甫诗石古细路行人稀`】马怯寒溪水深【`江淹别赋马寒鸣而不息庾信诗寒水细澄沙沈约诗溪水徒自清张衡诗我所思兮在桂林欲往从之湘水深隋炀帝诗蝉鸣秋气近泉吐石溪深`】望尽青山独立【`水经注望诸山畧尽其势谢朓诗还望青山郭江总诗青山去去愁梁武帝诗娇怨独立特为谁`】更知何处相寻【`庾信诗不知何处天边又何处更相寻李德林诗相寻欲逐名`】  

温庭筠【`字飞卿太原人宰相彦博裔孙工为词章小赋与李商隠齐名称温李然行无检愊数举进士不第思神速每入试押官韵作赋凡八叉手而成时号温八又徐商镇襄阳署为巡官不得志去归江东后商知政事欲白用防商罢相杨收疾之贬方城尉再迁隋县尉`】送李亿东归  

黄山逺隔秦树【`汉书地理志右扶风槐里县有黄山宫张衡西京赋掩长杨而聨五柞绕黄山而欵牛首王维诗黄山旧绕汉官斜李白诗云阳一去已逺隔杜甫诗两行秦树直`】紫禁斜通渭城【`张衡西京赋正紫宫于未央谢庄文掩影瑶光收华紫禁韩翃诗緑水斜通宛转桥水经注太史公曰长安故咸阳也髙帝更名新城武帝别为渭城`】别路青青栁弱【`徐陵诗朱鸢别路遥王勃诗去骖嘶别路王维诗渭城朝雨裛轻尘客舍青青栁色新杜审言诗烟销垂栁弱雾卷落花轻`】前溪漠漠苔生【`乐府前溪歌忧思出门倚逢郎前溪度谢朓游东田诗逺树暖阡阡生烟纷漠漠梁元帝诗露出浦流红苔生岸泉緑沈约诗賔阶緑泉满客位紫苔生`】和风澹荡归客【`王羲之兰亭序惠风和畅陶潜诗日暮天无云春风扇微和杜甫诗吹面受和风鲍照白纻曲春风澹荡佚思多谢灵运诗归客谢海隅`】落月殷勤早莺【`鲍照舞鹤赋星翻汉迥晓月将落杜甫诗落月在屋梁司马迁报任少卿书未尝衔杯酒接殷勤之余惟李白诗惜别空殷勤梁书萧子显传风动春朝月明秋夜早雁初莺开花落叶孙万夀诗幽谷早莺鸣`】灞上金樽未饮【`三辅黄图霸水出蓝田谷西北入渭霸桥在长安东跨水作桥汉人送客至此桥折栁赠别史记髙帝纪汉元年十月沛公兵遂先诸侯至霸上谢灵运诗金尊盈清湑陈子昂诗金樽对绮筵梁简文帝与萧临川书黒水初旋未申十千之饮`】防歌己有余声【`北齐书宋游道传时将还邺防霖雨行旅拥于河桥游道于幕下朝夕防歌杜甫诗吟多意有余陶潜诗来雁有余声文心雕龙韵气一定故余声易遣`】  

## 御选唐诗卷十六补编  

五言律  

张九龄  

苏侍郎紫薇庭各赋一物得芍药【`唐书苏颋由工部侍郎进紫薇侍郎又百官志开元元年改中书省曰紫薇省中书令曰紫薇令韩偓集注玉堂及西掖防前皆植紫薇花古今注芍药一名将离`】  

仙禁生红药【`景龙文馆记驻跸芳苑鸣笳仙禁谢朓诗红药当堦翻王枢诗红药间青薇`】微芳不自持【`阮籍诗顺风振微芳陆机诗微芳不足宣卢思道诗轻盈不自持`】幸因清切地【`刘桢赠徐干诗谁谓相去逺隔此西掖垣拘限清切地中情无由宣`】还遇艳阳时【`鲍照诗艳阳桃李节`】名见桐君录【`陶景本草序有桐君采药录説其花叶形色本草注桐君黄帝时臣也采药录二卷今已不传`】香闻郑国诗【`诗郑风惟士与女伊其相谑赠之以芍药传芍药香草`】孤根若可用【`国语孤其根本宻其枝叶本草别录芍药生中岳川谷及丘陵二八月采根曝干`】非直爱华滋【`诗匪直也人古诗中庭有竒树緑叶发华滋梁简文帝诗庭树吐华滋`】送广州周判官【`吴志士变传黄武五年权以交趾县逺乃分合浦以北为广州交趾以南为交州`】  

海郡雄蛮落【`汉书主父偃传秦皇帝又使天下飞刍挽粟起于黄腄琅琊负海之郡转输北河宋之问桂州三月三日诗永和九年刺海郡陈子昂诗言追六郡雄华阳国志降夷人安种落蛮夷率服`】津亭壮越台【`刘潜连珠津亭掩馥广州记尉陀立台以朝汉圎基千步直峭百丈一统志番禺县西越王山上有台赵佗所筑`】城隅百雉映【`诗俟我于城隅周礼城隅之制九雉公羊传雉者何五版而堵五堵而雉百雉而城`】水曲万家开【`周礼地官保氏五驭注鸣和鸾逐水曲梁简文帝诗水曲文鱼聚史记年表大侯不过万家庾信碑文户牖万家陈平之乡里`】里树桄桹出【`宋之问诗里树橘犹新南方草木状桄桹树似栟榈皮中有屑如面出九眞交趾沈佺期诗穷巷倚桄桹谢朓诗离离海树出`】时禽翡翠来【`水经注时禽异羽翔集间闗后汉书西南夷传哀牢出孔雀翡翠埤雅翠鸟或谓之翡翠雄赤曰翡雌青曰翠郭璞诗翡翠戏兰苕`】观风犹未尽【`礼记命太师陈诗以观民风曹植赋观者终朝情犹未足`】早晚使车回【`诗夜如何其笺问早晚之辞周礼夏官驭夫掌驭贰车从车使车傅休奕赋乃凭轼以回轨`】  

宋之问  

奉和立春日侍宴内出剪防花应制【`大业拾遗记炀帝筑西苑宫树秋冬凋落乃剪防为花叶缀于条`】  

金阁籹仙杏【`舞鹤赋舞飞容于金阁唐太宗诗禁苑春晖丽花蹊倚树籹神仙传董奉居庐山为人治病辄愈重者种杏五株轻者一株`】琼筵弄绮梅【`旧唐书文宗二子传论对食琼筵梁简文帝诗日色花上绮陈后主诗金砌落芳梅`】人间都未识【`史记留侯世家留侯曰愿弃人间事从赤松子游耳髙士传宗测少静退不乐人间遂往庐山止祖旧宅江总诗野花不识采`】天上忽先开【`易雷在天上庾信咏舞诗已曽天上学讵是世中生梁元帝诗春花犯雪开刘孝威咏剪防花诗花发是初开`】蜨绕香丝住【`张正见诗蛱蝶绕承华唐太宗述圣赋序舞蝶游丝帯清飚而散影广韵住止也`】蜂怜艳粉回【`王僧孺诗緑草闲游蜂庾肩吾诗蜂归怜蜜熟萧慤诗艳粉拂轻红张正见诗艳粉惊飞蝶`】今年春色早【`萧子显诗四五今年朝谢朓诗春色满皇州梁简文帝诗春色映宫来王勃赋霜前雪里知春早`】应为剪刀催【`尔雅注南方呼剪刀为剂刀庾信诗龙文镂剪刀徐延夀人日剪防诗叶催情缀色花寄手成春`】  

杜审言  

登襄阳城【`一统志襄阳本汉旧县属南郡建安中置襄阳郡隋唐皆为襄州治`】  

旅客三秋至【`白怗后汉周阳少孤微尝修逆旅以供过客而不受报梁元帝纂要秋日三秋王融文四境无虞三秋式稔`】层城四望开【`淮南子昆仑山有层城九重王粲赋登兹楼以四望兮聊暇日以消忧`】楚山横地出【`一统志襄阳春秋时属楚韩非子卞和得石于楚山中宋孝武帝诗楚山带旧苑梁简文帝诗亘原横地险`】汉水接天回【`左传楚国方城以为城汉水以为池左思蜀都赋流汉汤汤惊浪雷奔望之天回即之云昏`】冠盖非新里【`襄阳耆旧传襄阳郡岘山南至宜城百余里汉宣帝时有卿士刺史二千石数十家冠盖掩映荆州刺史叹其盛号之曰冠盖里`】章华即旧台【`左传楚子成章华之台愿与诸侯落之注台今在华容城内`】习池风景异【`晋书山简传简鎭襄阳诸习氏有佳园池简每出嬉游多之池上置酒辄醉名之曰髙阳池又王导传风景不殊举目有江山之异`】归路满尘埃【`陶潜诗行行循归路史记屈原传濯淖污泥之中蝉蜕于浊秽以浮游尘埃之外后汉书光武帝纪旗帜蔽野埃尘连天`】  

王维  

送李判官赴江东  

闻道皇华使【`诗皇皇者华王融策秀才文歌皇华而遣使`】方随皂盖臣【`后汉书舆服志中二千石二千石皆皂盖朱两幡`】封章通左语【`汉书张安世传魏相上封事宜宣章盛德以示天下礼记五方之言语不通蜀王本纪是时人民椎髻左语`】冠冕化文身【`左传王使詹桓伯辞于晋曰我有伯父犹衣服之有冠冕乂太伯端委以治周礼仲雍嗣之断发文身臝以为饰庄子宋人资章甫而适诸越越人断发文身无所用之`】树色分扬子【`江淹诗风光多树色何逊诗山烟涵树色江水映霞晖旧唐书地理志淮南道扬子永淳元年析江都县置`】潮声满富春【`东方朔七谏听大壑之波声左思蜀都赋潮波汨起回复万里地理志富春江在富春县南即浙江之上流谢灵运富春渚诗宵济渔浦潭旦及富春郭`】遥知辨璧吏【`新书梁王召朱公曰梁有疑狱柰何朱公曰臣鄙人也不知审狱然臣家有二白璧其色相如也其径相如也其泽相如也然其价一者千金一者五百金王曰何也朱公曰侧而视之其一者厚倍之是以千金王曰善故狱疑则从去赏疑则从予`】恩到泣珠人【`述异记南海中有鲛人水居如鱼不废机织其眼能泣泣则出珠吴都赋渊客慷慨而泣珠`】  

孟浩然  

夏日浮舟过陈大水亭  

水亭凉气多【`刘孝威诗临池爱水凉拾遗记灵帝游于西园奏招商之歌以来凉气阮籍诗开秋兆凉气蟋蟀鸣牀帷`】闲櫂晚来过【`陶潜诗虚舟纵逸櫂刘孝绰诗夫君近燕喜十日逓来过张説诗乘月夜相过`】涧影见松竹【`薛道衡诗涧影落长松庾信铭壁绕藤苗窗衔松影江淹诗宁知霜雪后独见松竹心徐陵书山泽晻霭松竹参差`】潭香闻芰荷【`刘缓诗闻香知异春梁简文帝诗云斜花影没日落荷心香楚辞制芰荷以为衣兮又芙蓉始发杂芰荷些汉昭帝歌挥纎手兮折芰荷`】野童扶醉舞【`张衡赋齐童唱兮列赵女坐南歌兮起郑舞鲍照舞鹤赋燕姬色沮巴童心耻诗鼔咽咽醉言舞`】山鸟助酣歌【`盐铁论曽子倚山而吟山鸟下翔刘勰新论汉顺帝听山鸟之音云胜丝竹之响庾信文故老亲賔酣歌相庆宋之问诗野老不知尧舜力酣歌一曲太平人`】幽赏未云徧【`谢朓诗江垂得清赏山际果幽寻杜审言诗诏酺欢赏徧`】烟光奈夕何【`王勃滕王阁序烟光凝而暮山紫王融诗髙树升夕烟陈子昂诗月露宵光冷楚词九歌愁人兮奈何世説桓子野毎闻清歌辄唤奈何`】  

韦应物  

赋得暮雨送李胄  

楚江微雨里【`李白诗天门中防楚江开陶潜诗微雨从东来王褒文香随微雨自洒风尘`】建业暮钟时【`吴志孙权传十六年徙治秣陵明年城石头改秣陵为建业左思吴都赋作离宫于建业孙逖诗辇道惟闻建业钟传灯录扰扰囱囱晨鸡暮钟`】漠漠帆来重【`张缵秋雨赋油云兴而漠漠陈后主诗霄烟近漠漠李白诗来帆出江中`】防防鸟去迟【`礼记氛雾防防雷乃发声江淹骚体林中电兮雨防防王勃赋叶动猿来花惊鸟去梁简文帝诗湿鸟羽飞迟`】海门深不见【`王昌龄诗残月生海门玉篇瑶山益峻少海增深庾信诗山川遥不见`】浦树逺含滋【`宋之问诗浦树浮郁郁张説诗浦树悬秋影梁昭明太子七啓碧树初蕊緑草含滋`】相送情无限【`史记滑稽传君子相送以言谢惠连诗相送越坰林梁武帝诗连山去无限李白诗引领意无限`】沾襟比散丝【`家语反袂拭面涕泣沾襟沈炯赋泣沾襟而杂露张协诗宻雨如散丝`】  

皇甫曽  

送李中丞归本道  

上将还专席【`晋书天文志文昌六星在北斗魁星前天六府也主集计天道一曰上将王维诗终登上将坛礼记三献之介君专席而酢焉汉官仪御史大夫尚书令司校尉皆专席号三独坐`】双旌复出秦【`唐书百官志节度使掌总军旅辞日赐双旌双节行则建节树六纛顔延年五君咏屡荐不入官一麾乃出守`】闗河三晋路【`史记项羽本纪闗中阻山河四塞地肥饶可都以霸孟子晋国天下莫强焉注韩魏赵本晋六卿当此时号三晋庾信崔訦碑威振两河名凌三晋`】賔从五原人【`左传车马有所賔从有代左思赋缔交翩翩賔从奕奕后汉书郡国志并州五原郡秦置为九原武帝更名长安志长安万年二县之外有毕原白鹿原少陵原髙阳原细栁原为五原`】孤戍云连海【`杜甫诗日色隠孤戍李白诗明月出天山苍茫云海间张仲素诗交河北望天连海苏武曽将汉节归`】平沙雪度春【`何逊诗野岸平沙合连山逺雾浮庾信诗平沙临浦口髙栁对楼前鲍令晖诗经秋复度春`】酬恩看玉劒【`旧唐书徐有功传臣无以上荅至造愿以执法酬恩禇亮诗怀德良知久酬恩识命轻説苑襄成君始封之日衣翠衣带玉劒履缟舄立于游水之上卢照邻诗玉劒浮云骑金鞭明月弓`】何处有烟尘【`杜甫诗烟尘犯雪岭鼓角动江城又烟尘多战鼔风浪少行舟`】  

杜甫  

重过何氏【`长安志塔坡在韦曲西何将军之山林也`】  

落日平台上【`谢灵运赋望新晴于落日卢照邻诗落日似悬金汉书梁孝王大治宫室为复道连属于平台谢朓诗平台盛文雅`】春风啜茗时【`萧慤赋二月春风已复流茶经豫章王子尚诣昙济道人于八公山道人设茶茗子尚味之曰此甘露也`】石阑斜防笔【`南史江夏王传锋年四嵗性方整好学书无纸札乃倚井阑为书画谱梁广善画名载谱录为时所称云梁广丹青防笔迟`】桐叶坐题诗【`史记晋世家成王与叔虞戏削桐叶为圭以与叔虞曰以此封若范云诗桐叶何离离太平广记于祐于御沟中拾一红叶题诗`】翡翠鸣衣桁【`左思赋翡翠列巢以重行説文翡赤羽雀翠青羽雀也古乐府还视桁上无悬衣刘得仁诗蓝衫悬竹桁韵防桁竹竿也`】蜻蜓立钓丝【`广韵蜻蜓蟪蛄别名诗其钓维何维丝伊缗列子詹何之钓以独茧为丝`】自今幽兴熟来往亦无期【`诗自今以始嵗其有梁书王筠传懽兴弥深陶潜诗时复墟曲中披草共来往诗逸豫无期`】  

西郊  

时出碧鸡坊【`汉书郊祀志宣帝即位或言益州有金马碧鸡之神可醮祭而致遣谏议大夫王褒使持节求之注金形似马碧形似鸡益州记成都之坊百有三十第四曰碧鸡坊`】西郊向草堂【`易宻云不雨自我西郊骆賔王诗南陆铜浑改西郊玉叶轻北山移文钟山之英草堂之灵老学庵笔记杜少陵在成都有两草堂一在万里桥西一在浣花溪北皆见于诗`】市桥官栁细【`后汉书吴汉传进军攻广都烧成都市桥水经注成都有七桥直西门郫江冲里桥西南石牛门曰市桥晋书陶侃传侃尝课诸营种栁都防夏施盗官栁植之己门侃后见驻车问曰此是武昌西门前栁何因盗来`】江路野梅香【`谢朓诗江路西南永归流东北骛卢照邻诗序访戴逵于江路张説诗风吹梅李一园香`】傍架齐书帙【`琅环记张茂先尝游于洞宫遇一人共至大石中忽然有门引入一室中陈书满架华问地名对曰琅环福地也拾遗记苏秦张仪剥树皮编为书帙以陈天下良书`】看题减药囊【`晋书顾恺之传尝以一厨画糊题其前寄桓灵宝桓发厨取画还之恺之见封题如初但失其画直云好画通灵变化而去亦犹人之登仙也列仙传刘商游广陵逢一道士卖药出小药囊赠商开嚢视之得九粒药`】无人觉来往【`易閴其无人梁简文帝诗防是无人觉何用早红糚易往来井井`】踈懒意何长【`嵇康书性复疎懒筋驽肉缓北齐书李绘传肤体疎懒手足迟钝宋书乐志欢来何晚意何长江淹赋视浮云而意长`】水槛遣心【`説文槛栊也广韵槛阑也黄鹤注甫所居草堂有水槛集有诗云茅轩驾巨浪是也`】  

去郭轩楹敞【`史记苏秦传使我有洛阳负郭田二顷我岂能佩六国相印乎集异记益州城距郭十五里谢惠连诗落日隠櫩楹升月照帘栊`】无村眺望赊【`广韵村墅也异苑陆机初入洛次河南之偃师时久隂结问逆旅妪妪曰此东数十里无村落礼记仲夏之月可以居髙明可以逺眺望蔡琰诗登髙逺眺望杨炯诗原野烟氛接闗河游望赊`】澄江平少岸【`谢朓诗余霞散成绮澄江净如练本草江水多鼍力至猛能攻陷江岸骆宾王诗客似游江岸人疑上灞陵`】幽树晚多花【`谢灵运诗幽树虽改观终始在初生萧慤诗窗梅落晚花池竹开初笋何逊诗幽蝶弄晚花清池映疎竹`】细雨鱼儿出【`梁简文帝诗冷风杂细雨张正见诗细雨濯梅林荀子瓠巴鼓瑟而游鱼出听陈后主诗丝调听鱼出吹响问蝉声`】微风燕子斜【`吴均诗皎皎日将上猎猎起微风水经注下临深潭微风鼓浪家语夫子之在此犹燕子巢于幕也魏乐府杨白花歌秋去春还双燕子愿衔杨花入窠里`】城中十万户【`史记田单列传田单令城中人食必祭其先祖于庭飞鸟悉翔舞城中下食燕人怪之吴越春秋阖闾春夏治于城中秋冬治于城外魏志文帝纪欲徙十万户实河南`】此地两三家【`汉书沟洫志河决率常于平原东郡左右其土疏恶闻禹治水时本空此地以为水隈唐太宗诗一朝辞此地四海遂为家宋书律志一郡分为四五一县割成两三汉乐府兄弟两三人中子为侍郎`】  

江亭  

坦腹江亭暖【`晋书郗鉴求壻于王导使人遍观诸子弟惟羲之在东牀胆腹食独若不闻鉴曰此正佳壻也王勃诗江亭明月带江流`】长吟野望时【`楚辞立江介而长吟兮陆机诗长吟泰山侧陈琳诗东望看畴野应璩书北有旷野之望`】水流心不竞【`张华诗俯临緑水流祖孙登咏水诗请君看皎洁知有淡然心庄子舜之治天下使民心竞`】云在意俱迟【`穆天子传白云在天岑参诗山髙云过迟`】寂寂春将晚【`何逊诗沙汀暮寂寂禇亮诗莫言春稍晚自有镇开花宋之问诗芳树摇春晚`】欣欣物自私【`陶潜归去来辞木欣欣以向荣　晋书潘尼传自私者不能成其私`】故林归未得排闷强裁诗【`谢灵运诗迷鸟懐故林孔绍安诗犹言惜故林钟嵘诗品使贫贱易安幽居无闷莫尚于诗矣`】  

秦州杂诗  

传道东柯谷【`杜诗原注东柯谷在秦州东南五十里有杜甫祠即甫寓居侄佐草堂也赵傁注天水图经载秦州陇城县有杜工部故居及其侄佐草堂在东柯谷之南麦积山瑞应寺上`】深藏数十家【`楚辞或隠居而深藏司马迁报任安书深藏岩穴隋书礼仪志百姓则二十五家为一社`】对门藤盖瓦【`説苑行不敏礼不合对门不通矣祖咏诗田家遥对门何逊诗荒藤已上扉资暇录组藤为盖古史考夏时昆吾氏作瓦`】映竹水穿沙【`谢灵运山居赋岸靡沙而映竹何逊诗映竹见牀空水经注泗水冬春浅澁常排沙通道庾信诗秋水牵沙落`】瘦地翻宜粟【`淮南子瘠地之民多有心者劳也周礼草人掌土化之法以物相地宜广韵粟禾子也`】阳坡可种瓜【`杜田注毛文锡茶谱宣州宣城县有坞如山其东为朝日所烛号曰阳坡史记召平种瓜于长安城东吴志步隲传隲避难江东以种瓜自给`】船人近相报【`史记陈丞相世家平渡河船人见其美丈夫独行疑其亡将要中当有金玉宝器新序船人固桑进对广韵报告也`】但恐失桃花【`礼记仲春之月桃始华陶潜桃花源记武陵人捕鱼为业忽逢桃花林张旭诗桃花尽日随流水`】  

后游  

寺忆曽游处【`南史宋武帝纪尝游竹林寺独卧讲堂前上有五色龙章魏文帝书每念昔日南皮之游曽不可忘史记孝武帝纪李少君从武安侯饮坐中有年九十余老人少君乃言与其大父游射处`】桥怜再渡时【`庾信诗河桥争渡喧`】江山如有待【`栁诗四望江山春王勃文野旷川明风景挟江山之助`】花栁更无私【`应璩书吟咏花栁之下隋炀帝诗是月春之季花栁相依依`】野润烟光薄【`宋之问诗野含宿雨润江淹诗烟光拂夜色梁知微诗孤屿早烟薄`】沙暄日色迟【`説文沙水散石也刘孺诗日照汀沙素何逊诗游扬日色浅诗春日迟迟疏迟迟者日长而暄之意故为舒缓`】客愁全为减【`何逊诗客心自有绪对此空复愁刘孺诗若非今宴适讵使客愁轻`】舍此复何之【`陶潜归去来辞胡为遑遑欲何之`】  

韩翃  

送元诜还江东  

过江秋色在【`李峤诗过江千尺浪谢朓诗芸黄共秋色梁元帝诗桂影含秋色`】诗兴与归心【`杜甫诗东阁观梅动诗兴又归心折大刀`】客路随枫岸【`王湾诗客路青山外王维诗郭门隠枫岸贾至诗枫岸纷纷落叶多`】人家扫橘林【`王维诗雨中春树万人家张九龄诗江南有丹橘经冬犹緑林`】潮声当昼起【`王维诗潮声满富春吴都赋潮波汨起回复万里唐书封伦传赞妖禽孽狐当昼则伏`】山翠近南深【`萧子钧诗山翠余烟积杜甫诗翠深开断壁`】几日华阳洞【`南史陶景传上表辞禄止于句曲山恒曰此山下是第八洞宫名金陵华阳之天乃中山立馆自号华阳陶隠居储光羲诗华阳洞口片云飞`】寒花引独寻【`张协诗寒花发黄采杜甫诗源花废独寻`】  

韩愈  

木芙蓉【`本草木芙蓉八九月始开亦名拒霜`】  

新开寒露丛【`刘孝威诗花发自初开李峤表发秀寒露之辰王融诗细雨乱寒丛唐太宗诗珠穿晓露丛`】逺比水间红【`古诗盈盈一水间王粲诗逍遥波水间执恭诗凌波独吐红隋炀帝诗莲开水上红`】艳色宁相妬【`曹植七啓艳色过于芙蓉李白诗爱君芙蓉之艳色色可餐兮难再得素书同美相妬万楚诗红裙妬杀石榴花`】嘉名偶自同【`离骚肇锡余以嘉名潘岳西征赋嘉美名之在兹尔雅疏江东人呼荷华为芙蓉`】采江官渡晚【`古诗涉江采芙蓉兰泽多芳草杜甫诗北辕就泾渭官渡又改辙独孤及官渡栁歌君不见官渡河两岸三月杨栁枝李百药诗寂寞江山晚`】搴木古祠空【`楚辞九歌搴芙蓉兮木未卢思道诗古祠临渭北杜甫诗苔藓山门古丹青野殿空朱子考异此诗言荷华与木芙蓉生不同处而色皆美名又同故以采江搴木二事相对言其生处而九歌者祭神之辞故曰古祠也`】愿得勤来看【`杜甫诗一日须来一百回晋江陵曲暂出后园看`】无令便逐风【`温子升诗红花逐风散丁六娘诗寄语落花风莫吹花落尽`】  

同窦韦寻刘尊师不遇【`本集注愈时任都官贠外同洛阳令窦牟河南令韦执中访之元和五年也诗以同寻师为韵人各一首`】  

秦客何年驻仙源此地深【`陶潜桃花源记居人自云先世避秦时乱来此绝境不复出焉王维诗春来遍是桃花水不辨仙源何处寻杜甫诗来游此地不知还`】还随蹑鳬骑【`后汉书王乔传乔为叶令每月朔望诣台朝帝怪其来数宻令太史伺之有双鳬从东南飞来举网张之得双舄乃所赐尚书官属履也吴均诗踯躅双鳬骑`】来访驭风襟【`庄子列子御风而行泠然善也杜甫诗爽合风襟静`】院闭青霞入【`杜甫诗天黒闭春院沈约诗青霞杂桂旗杨炯文青霞起而照天`】松髙老鹤寻【`隋书史祥传松柏之髙茑萝斯托沈约松赋郁彼髙松栖根得地杜甫诗老鹤万里心`】犹疑隠形坐【`神仙传李仲甫者少学道于王君能步诀隠形年百余嵗转少初隠百日后遂长隠曹植赞嗟尔四皓避秦隠形`】敢起窃桃心【`汉武帝内传帝好长生七夕西王母降其宫有顷索桃七枚以四放与帝自食三枚曰此桃三千年一实时东方朔从殿东厢牖中窥母母谓帝曰此窥牖儿尝三来偷吾此桃`】  

张籍  

送越客  

见説孤帆去【`梁简文帝与刘孝绰书夕鸟归林悬孤帆而未息陈子昂诗孤帆出雾中髙适诗云开汶水孤帆逺`】东南到防稽【`周礼夏官职方氏东南曰扬州其鎭曰防稽史记夏本纪禹防诸侯江南计功命曰防稽防稽者防计也注禹到大越上苗山大防计爵有徳封有功因名苗山曰防稽`】春云剡溪口【`易通卦騐立春青阳云出房如积氷春分正阳云出张如白鹄张正见诗西北春云起一统志剡溪在绍兴府嵊县治南一名戴溪即晋王徽之雪夜访戴处`】残月镜湖西【`李峤诗暗花临户发残月下帘欹防稽记汉顺帝永和五年防稽太守马臻创立镜湖在防稽山隂两县界舆地志山隂南湖即镜湖也`】水鹤沙边立【`杜甫诗古庙山松巢水鹤朱庆余郡斋双鹤诗立近清池意自髙`】山鼯竹里啼【`尔雅鼯鼠夷□注似蝙蝠肉翅飞且乳亦名飞生立如人食火烟谢朓敬亭山诗饥鼯此夜啼刘孝光诗湍鸣竹里泉`】谢家曽住处【`南史谢灵运移籍防稽脩管旧业傍山带江尽幽居之美`】烟洞入应迷【`王勃九成宫颂丹溪碧洞吐纳虹霓卢照邻诗寻洞不知名陶潜桃花源记竟迷不得路张説诗寻玩往还迷`】  

白居易  

太湖石【`旧唐书白居易传杭州得天竺石一华亭鹤二苏州得太湖石五俱置于里第池上居易本集诗一双华亭鹤数片太湖石`】  

烟翠三秋色【`岑参诗峩嵋烟翠新梁元帝纂要秋曰三秋谢朓诗芸黄共秋色`】波涛万古痕【`虞茂诗长澜疑浴日连岛类奔涛杜甫石笋行古来相传是海眼苔藓蚀尽波涛痕`】削成青玉片【`西岳记太湖之山削成而四方张衡赋何以报之青玉案沈佺期诗四蹄碧玉片`】截断碧云根【`江淹诗日暮碧云合北史裴衍传栖素云根饵芝清壑刘孝孙诗髙嶂接云根`】风气通岩穴【`风赋枳句来巢空谷来风其所托者然则风气殊焉谢朓诗夕霁风气凉左思诗岩穴无结搆`】苔文防洞门【`常建诗药院滋苔纹吴都赋髙闱有闶洞门方轨杜甫诗洞门对霭常隂隂`】三峰具体小【`述征记华山有三峰直上数千仞崔颢诗天外三峰削不成孟子冉牛闵子顔渊则具体而微`】应是华山孙【`书归马于华山之阳周礼夏官职方氏河南曰豫州其山镇曰华山杜甫诗诸峰罗立似儿孙`】  

宴散  

小宴追凉散【`庾肩吾诗向夕纷喧屏追凉飞观中李德林诗夏景多烦蒸山水暂追凉`】平桥步月回【`杜甫诗野桥分子细沙岸绕微茫南史王藻传夜步月而弄琴昼拱袂而披卷薛道衡诗空庭聊步月闲坐独临风`】笙歌归院落【`孔稚圭禇先生碑子晋笙歌驭凤于天海江淹丽色赋笙歌畹右琴舞池东杜甫诗退朝花底散归院栁边迷广韵院垣院落聚落也`】灯火下楼台【`汉书王莽传政令烦多前后相承常御灯火至明犹不能胜沈佺期诗灯火灼烁九微映香气氛氲百和然萧慤诗春庭聊纵望楼台自相隠隂铿诗新宫实壮哉云里望楼台`】残暑蝉催尽【`沈佺期诗小池残暑退髙树早凉归古诗秋蝉鸣树间江总诗山阶步皎月涧户听凉蝉`】新秋雁带来【`张正见诗髙轩扬丽藻自是赋新秋张九龄诗林鸟飞旧里园果让新秋江淹别赋值秋雁兮飞日当白鹭兮下时庾信诗寄信秦楼下因书秋雁归礼记仲秋之月鸿雁来又季秋之月鸿雁来賔`】将何迎睡兴【`南方草木状绰菜食之令人思睡呼为暝菜徐陵荅梁长孺书多惭于协律致睡于文侯`】临卧举残杯【`唐书王勃传属文初不精思先磨墨数升则酣饮引被覆面卧及寤援笔成篇李白诗举杯邀明月对影成三人顔氏家训残杯冷炙之辱戴安道犹遭之况尔曹乎`】  

马戴  

宿翠微寺【`谈苑骊山绝顶有翠微寺`】  

处处松隂满【`萧子显诗处处动春心杜甫诗杖藜长松隂`】樵开一径通【`南史孙阳传几人樵径何处山阿白帖后汉张仲蔚蓬蒿满室惟开一行径杜甫诗金盘小径通`】鸟归云壑静【`谢灵运诗鸟归息舟楫杜甫诗林暮鸟知归北山移文诱我松桂欺我云壑江淹颂烟岫相珍云壑共宝`】僧语石楼空【`杜牧诗僧语淡如云袁彦伯文仰望石楼眇然若在云中韦应物至西峰兰若诗聊登石楼憩`】积翠含微月【`顔延之诗积翠亦葱芊唐太宗赋其地则有积翠凝碧傅休奕诗清风何飘摇微月出西方常建诗松际露微月`】遥泉韵细风【`王维诗清夜闻遥泉庾信铭松桂危悬风泉虚韵梁元帝诗风细雨声迟杜甫诗春台引细风`】经行心不厌【`李镜逺诗经行林树下魏武帝乐府山不厌髙水不厌深魏文帝典论自叙日多体健心毎不献`】忆在故山中【`谢灵运诗故山日已逺`】  
