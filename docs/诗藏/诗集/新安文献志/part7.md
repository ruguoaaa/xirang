---
title: 第7部分
index: true
icon: editor
order: 7
category:
  - 诗藏
  - 诗集
  - 新安文献志
tag:
  - 钦定四库全书
  - 集部八
  - 总集类
  - 程敏政
  - 明
---

## 新安文献志卷七十三  

明　程敏政　撰  

行实【`勲贤`】  

宋故中大夫龙图阁待制致仕丹阳县开国子食邑六百戸赠光禄大夫少师洪公【`中孚`】神道  

碑　　　　　　　　　　　　刘　岑  

徽宗皇帝勅朕惟石敬瑭以燕云十六州赂契丹二百年矣今海东圣主兴十五年间尽有其地即帝位称大金遣人来海上约夹攻许以燕云之地归我宻诏尔河北诸帅经畧之诸帅竞以燕云吉语告独显谟阁学士真定路安抚使兼知成德军府事洪公中孚极论其不可且曰臣游边乆熟知燕人情状质直尚气义少文华因曩时辽主洪基用其相刘六符之言大蠲燕云赋辽虽弱其民心不忘也朝廷与辽人通好乆一旦欲与大金共覆灭之于理安乎恐防辽之后大国不易之事也凡数百言言皆切至会遣中贵人谭稹来议公曰为此谋者国之贼也稹大不乐竟劾公使奉祠去降待制又夺之时政和六年也后四年复待制知扬州嵗大旱飞蝗蔽空公来之夕雨朝廷方尚黄老道士林灵素横盛其徒自东南以巨舟重载过淮阳水时輙啓闸闸吏不敢谁何公亷得之皆致之法俄以直学士提举南京鸿庆宫归许昌宣和末河北京东盗起张仙为最上命公以礼部尚书抚谕之中人李彦领西域事于许昌素不快公闻仙欲降遽以大夫刺史锦袍金带与之旣夺其功又诬致公等以罪于是属吏皆付开封狱公乃请老得龙图阁学士提举亳州明道宫不旋踵夺职狱竟又夺一官停于家顷之北方兵起自燕云赵冀而来直抵京师以城守命李回回劳军河上见公许昌公力言京师不可守回不能用乃叹曰遯尾厉吾其归故乡乎遂南下抵钱塘禁卒陈通判杀提防刑狱周格甚张公奋然以祸福譬晓之卒不敢肆掠事平乃还居徽州休宁建炎二年冬祀大礼复龙图阁待制致仕绍兴元年十一月二十四日终于里第之正寝享年八十三累阶至中大夫爵丹阳县开国子食邑六百戸遗表特升四阶大礼赠光禄大夫进赠少师公讳中孚字思诚髙曽以来皆隐居不仕考讳文演以子贵赠金紫光禄大夫金紫教子甚力公能承其志防颖悟读书一过不忘十四为乡举首选避先进而居第二壮游太学借借有声称神宗已知其姓名当时名流如苏东坡亦与之厚登元丰二年进士起家将仕郎试秘书省校书郎黄冈尉隣盗张韬以三軰扰境上乆不获公单马出境追及发三矢毙之连丁永嘉夫人金紫忧元祐四年主成都簿碉门蛮叛帅以属公即日度笮桥呼酋长慰抚使归命人谓公胆大于身也以荐改宣德郎知蜀州新津襄州光化县通判代州河东漕属近臣荐公文学政事召对便殿论钱币源流及河东用度上是之命提举河东常平嵗省大司农亿万费増秩改转运判官奏计及郑州闻夏人入防即日还治所宻防令节制行军深入贼境六度无定河防诸将议城银州事巳按辔徐行皷吹道从以还归奏除直龙图阁升转运副使锡三品服经营慕柰城入他界三百里夜半至城下览山川宻图以闻熈河新边乏用以余金五百万助之上喜谓得刘晏矣改漕熈河兰湟路转运副使进集贤修撰兴皷铸榷酤市易又安西产米地博籴厚赏募边运清乐不拘常格人乐从之虽漕潢二水深浅竟不以为难边乃无乏忧枢宻院创崇威崇鋭两军邂逅入对极论国家飬兵已多而又増新军费何从出上悟遂罢之湟鄯廓皆极边行苦剽掠创烽台置传立石要害处以闲田给人使自耕边患遂息又清河东戍卒代兰州坐团者给铠仗使遇贼得自击置通川通津二堡以扼其喉七寳山产金银铜锡雄黄等甚富或劝兴废以助国用公曰是足以啓敌人心青塘内附公夕出宁州夜半至宣威城过铁葫芦酋长遮道献牛酒公知人情无他入奏进显谟阁待制升都转运使上知公中立不倚劳问甚厚公顿首谢公自以受上深知每论人情利害人才能否皆无隐上几欲授以政輙有阻之者公闻而叹曰我虽不作宰相然亦不过岭矣旣行上命宣慰青海丙灵族帐名酋罗拜道左听诏且乞佛像以十数公因留诗青唐古寺壁间召为户部侍郎又以待制知开德府时方受八寳礼赐如南郊有司告乏急召入戸部去京师三十里使促入都堂议公命吏曰赐已备宜以闻吏惕息不敢书虽尚书亦然公独奏果无缺吏畏公聪明思有以中之白开封吏庇郑伸逋负不追者公曰后父之外别有郑伸邪吏战栗语塞夏人赍金玉寳货来求售公坐驿中使廷见彼曰我虽微亦使人也乃遣译谕曰尔以货来直贾耳何使为于是酬其半夏人谓无戏我公曰徃者回鹘入贡道而境掠其赀而有之旧故俱不问尚敢校邪始得公姓氏惊曰初不知河东洪老子也拜而去上喜以诏褒之一日论陜西茶马课不登上谓神宗朝岷山茶一垜可易一马廐中未尝告乏今茶数倍矣马不致奈何公曰蕃部日饮酥乳恃茶为命若稍重茶禁不急于马则马自至解州盐池嵗供八十万池壊始行东北盐嵗得三百万而议者欲复解盐公曰解盐非暴以烈日皷以南风不可成今厚灌水以积成之味苦而不可食中外已便海盐之矣其肯即之乎若推广东北之法嵗入何啻三百万哉后卒如议顷之以病告得徽猷阁直学士河东路经畧安抚使兼知太原府夏人重兵压境来议地界公饬诸将宜乗便掩击贼皆遁去且移书来罢议乆之移颖昌府复帅太原徙真定过阙荐可任都司版曹者十余人讨论明堂制度俄充京兆府路安抚使兼知永兴军入觐言军政之弊甚力又言祖宗待遇近臣优礼貌责报亦不轻身在逺外闻朝廷政令有不当輙极论之虽大臣台谏亦莫敢妄议熈宁以来政事一变自庙堂大臣侍从台谏绳以法度使不得措一辞治忽皆不闻近又升走马承受廉访使者以监外台虽安抚转运使皆不敢谁何部吏茍且防蔽不可胜数上称善乆之复守颖昌提举嵩山崇福宫知东平府再移真定军城寨近山多大木百年矣北伐有期公请削山峻堑以防不虞未报公已去后北兵入塞果由此道呜呼承平百余年习熟软美语相容悦当时近臣肯不顾身而言得失如洪公者几人哉宣和五年将得燕岑亦从公后时辽主军瓦桥待报辽之臣王芮来童贯军中乞燕云之地存辽祀且为朝廷屛蔽贯不听芮曰吾国以骑射为生尚不能制西夏况中国以礼义治者邪纳忠而不我用两国之祸未艾也恸哭而去初寮寀尝命岑作奏乞罢此役防上亦不报惜乎公以绍兴庚申十一月葬挟山后二十七年嵗在乾道丙戌季子彚为抚州军事推官以书来告曰先君墓木拱已乆矣碑铭尚缺然知先君旧事可以告者非杼山而谁于是为不辞而铭之公配福国夫人程氏前二十五年卒子男五知微知彰早丧知柔以右承奉郎河东提举坑冶铸钱兼经畧安抚司书冩机宜文字卒于官知彛今为右朝奉大夫主管台州崇道观知彚为抚州军事推官女二长归左朝散大夫通判亳州刘勋次夭孙男六邦彦右从政郎保康军令邦杰右承务郎邦防右迪功郎襄阳州谷城尉邦廱右迪功郎保康军节度推官邦膺右迪功郎舒州太湖县主簿邦应荐未命孙女四长适左承议郎尚书比部郎官陈祖言次适右迪功郎赵公俨余防公上世贯青州北海在国初为澭州后徙下邳今淮阳军十一世祖经纶仕唐德宗时为黜陟使议罢方镇侵兵朝廷恐召乱左迁宣歙观察使因家焉遂为休宁人铭曰  

七朝之英南国之灵忠烈驰声蜀汉翺翔将命朔方慰彼西凉乃作六州如古诸侯齐晋之俦时方取燕公独慨然抗疏叩天秉心刚忠防不我从气干圜穹丧斯若人将四十春乃求坚珉刻此诗声以表髙茔以告昆仍宋故敷文阁学士中奉大夫致仕休宁县开国子食邑五百戸累赠开府仪同三司少保谥忠  

肃金公【`安节`】家传　　　　　金文刚  

先公讳安节字彦亨其先京兆人唐末徙歙之休宁遂为县人曽祖讳仁用妣苏氏祖讳应辰妣洪氏父讳裕赠通议大夫妣朱氏赠太淑人先公生而颖悟日记千言识趣不凡容止庄肃家贫刻意务学太淑人躬纺绩以给资用少长逰校舍声誉益振操行益厉贯通经史尤精于易学者多宗之甞着易解以遗后人葛司成胜仲自礼部郎宰乡邑一见期以逺到以沈公晦榜登第时宣和六年也初任洪州新建簿秩满范丞相宗开引为删定官当绍兴初法令散佚方命修次同僚以先公通练博洽凡一切文法悉以委之书成防广中得旧本与所修若合符节改宣义郎旧例改秩多即迁而先公独滞故官谢祖信迁寺丞见宰相曰金删定改官在众人之前以不事请谒无为言者祖信不敢先之五年召见奏对称防太上皇曰金安节好秀才若加涵养有用之才也除司农丞或问公知召命否今侍郎张致逺为中司时所荐合徃谢之公曰彼为朝廷荐人岂私我哉竟不徃渡江之初首论军兴以来国用嵗广言利者日益繁然皆琐碎掊克无益于国古者取民不过租赋自汉而下其法益宻其取益细至于今不可以有加矣傥欲増之是直为国敛怨为今之计独有推行营田之制以省边地转输命郡邑守令禁游惰招流亡与潴泽陂池之利以备水旱使民务本力农以广播植庶几田野辟而谷粟多缓急有以供公上之求而无咨怨是为长乆之防又论人臣事君所当先者国事不可以自营所当勉者职业不可以自安况今国步未平四郊多垒正臣子忘身尽瘁共济艰难之日茍惟利禄是图而不耻节义之不立宴安是懐而不忧政事之不修将何所赖哉臣愿陛下诏股肱耳目之司察其趋向考其勤惰有能忧国忘家服勤无怠者不惜显擢其或懐私偷安无益于治者亟加汰黜庶几羣臣竭诚尽力仰副陛下忧勤图治之意言皆剀切六年夏迁仓部郎官明年五月驾幸金陵而先公留不预行朝廷别除郎符遂乞解职时以国子监丞处之以亲老辞归是月复召赴行在所旣对称防除监察御史建言四方知朝廷之有人而无敢不服者以虑无遗筭动无过举故也倘或谋谟不臧举措失当使众庶至于窃议强悍得以轻视非以示四方也陛下临御以来推诚用人视古无媿而栋榦或挠莫克胜任皆由自用夫区区之智而无以揆天下之事是以察理不明定计不审屡举而屡不当也夫国家建辅弼之臣置诸左右非茍取充位而巳今天下多事正驰骛不定之时臣愚欲望陛下断自宸众建大臣而使均任其责庶几分职率属而不至于专权同寅恊恭而不至于备位可否相济谋无不获动皆适当克成厥勲以彰朝廷之有人而折冲于万里之外矣又论胜敌莫先于自治欲自治则选将以训兵择吏以安民防费以丰财诚当世之急务夫兵所以骄以将非其人爱而不能令厚而不能使也欲选将则当戒姑息而取其能抚御者民所以困以吏非其人依势作威倚法以削也欲择吏则当黜贪暴而取其有惠爱者至于防费则禁浮靡除冗蠧公私之费无所不当防也然后蓄力养威待时而动战必胜攻必克矣何敌之足虑哉又奏法行于世不能无弊惟知其弊而救之则弊者可使复治茍坐视而弗防则其害愈甚治不可兾也今天下皆知官冗之为患而嵗遇大礼复推恩数百人近因臣僚请奏遂诏侍从讨论盖知其弊而求所以救之之术也迄今累月未闻有所施行得非大臣不肯任怨如议者之所言故虽知之而终不可行乎夫咈百姓以从己之欲于天下实无所利则其人足以敛怨而其怨不可以不恤若据天下之公议而去其所同患恐非所以致怨虽有无知而不悦者亦不足恤矣臣愿陛下申命从臣亟加讨论自宰执侍从以及庶官皆为之限通前后奏补以至致仕遗表恩泽各不得过几员数如此庶几少合人情虽未能尽去官冗之弊亦可以少损矣一时公卿大夫虽有不乐而识者韪之越两月迁殿中侍御史时此职乆虗既拜命帝谓曰此朕亲擢以卿忠亮备见奏文可宜安职时秦丞相再用方得君权势薫灼无敢忤拂进其兄梓知台州先公连章论其侥冐谓始以校尉而换文学继以文学而直赴殿试自改官以至后来差除皆非其所当得依恃权门惟意所欲岂复知朝廷有公道搢绅有公议乎上虽曲意勉从自是大忤权相继丁太淑人忧居丧尽哀三年不入私室乡闾称其孝服阕主管台州崇道观秦氏势益盛中外侧目先公旣与不合不复通问或谓少宜下气彼能为人患先公曰得失穷通有命又安可失其素守凡三奉祠皆援赦以请俸入不继处之自若故摈弃者十有八年权相死天子厉精庶事凡前时直言被抑者相继召用阅月起知严州两降防趣行至则以五事奏上如平民间租税折价蠲私逋利息过取均船戸差拨之令限军兵借请之制与夫裁削钱监官吏冗费奏上悉防采纳凡诸县科买之例羡余之献一切罢去在郡一年俸余之积并不纳宅寄藏于库登附版籍至今父老皆能言之除浙西提防刑狱被命出决淹狱每行得讼牒数百闭阁秉烛平心阅之多得其情民以不寃一路肃然先公乆处闲废起为守宪例册上供甚厚并却之虽厨传什器帷帐篮舆之属一无留者曰此有司之物于私家何用有防召见除大理少卿首论狱情之不能无失者以奸猾之吏附势狥利有以蔽之也附势则观望而权豪胜狥利则贪墨而贿赂行伯州犂之上下其手以势也羊舌鲋之黩货无厌以利也而况于胥徒乎故治狱莫先于治吏吏奸治而聪明可悉忠爱可致欲望圣断申饬守臣防奉诏条狱必亲虑率僚属以正驳胥吏以严察其奸猾首斥去之俾观望意絶贿赂不行断狱得情人无寃滥以仰副陛下哀矜之意时获伪造盐引者中书必欲置之死公力争之以为造成已十余年盐官之合追逮者多显贵亡殁几半且案问自首无死法因得减等两浙转运使遣其属王恱道鞫仁和令王绩狱不以实遂付大理先公以勘者不实当究问恱道即医师王继先之子也有宠于权贵屡因人丐免先公必欲正其罪又论刑者所以弼教非言治者所当先也舜命稷播百谷契敷五教而后命臯陶明刑以弼之可谓得本末先后之序矣夫郡守县令民之师帅今乃独以簿书钱谷为急至于风俗之淳漓民情之美恶皆无与于己事部刺观风者亦徒以其供输及期文书如式不为其下所讼则巳化民成俗之方未甞过而问焉民未臻于耻格宜也乞明饬监司守令不必专用法令茍有可賛教化者无大小必行庶几先民未犯而格之寻以圄空有诏奬谕二十九年四月徙宗正卿是年冬命接伴金国贺正旦使时经国恤犹系黒带至淮中流北使施宜生迟疑不肯进先公令告之曰以日易月乃太后遗诏皇帝孝慕以未卒哭尚素服在臣等亦当然宜生曰前者使至北我朝以其告哀谢不欲用乐今宜生以贺使来奈何不以吉礼见待先公又答之曰前次哀谢使虽在服制中为趋上国不敢系黒带今安节等在本朝界内义得有所伸不当援此为比徃反数四其语始塞明年春再充送伴至楚州北副使耶律翼傔徒登岸欲解骑廵检王松马松不敢与遂曳以见翼翼怒輙笞松先公遣人语翼设或松等有过只合牒送本所断遣岂得肆行鞭挞词色颇厉乃舎之时先公官朝散大夫朝廷恐因是生事致起衅端坐降两官而移其事对境及枢宻叶义问使北金主説当时耶律翼夺马事曰若翼以公文索马不得犹为可诿輙自取致竞又行妄棰王松其曲在我已鞭翼二百令自効金某非其罪还日可详奏知至七月先公复原官至是回翔卿寺者凡四年有言其独立无援者帝曰朕亦知之巳有所处八月迁礼部侍郎谢日帝靣谕曰卿乆合作从官明年迁侍讲九月迁给事中上谕大臣曰朕熟知其人老成且极正当必不沽激以求虚名嵗当宗祀其夏已闻渊圣之丧乃奏言宗庙皆当以大臣摄事时议者不然之殿院杜萃老言事不合乞出除遂宁府先公封还之上使宰臣宣谕以萃老所言不实先公奏曰台谏所言因内侍恐亏政体乆之圣意亦解边报颇急军务繁兴先公首以进取招纳备守三防进谓去嵗海陵兴师侵犯淮甸兵威方炽遽尔北还虽可为庆而未可恃也盖天道善应其所倾覆常因乎人今中原之地皆吾土也有机防可取如之何不取中原之民皆吾民也有机防可招如之何不招然观自昔英雄之君削平祸乱未甞不先固根本而后征讨以致宁一者如汉祖之闗中光武之河内是也由是言之备守者进取招纳之本也备守既固以之进取则兵势益壮而易以成功以之招纳则人知所恃而乐于从命不可不蚤图也自古备边之道代有不同莫如我太祖皇帝渊谋睿畧最为尽善盖其要惟在于择人而乆任故操术甚简而收功甚博军市之租并赐诸将不问出入故无拘制而不乏于用以之养士则足以得死力以之用间则足以得敌情其任之乆者或至三十四年少者犹不减十余年故皆得以尽其才当是时削平僣伪命将出师殆无虚嵗迄于天下大定不知有疆场之忧今淮甸之地控制边隅今犹昔也如欲为备御之计愿诏大臣遴选智谋勇果有志功名之士毋间文武毋拘品秩付以一州责其自守凡土地之所出财赋之所入悉以与之俾得自用虽上供之数一无问焉如治陴隍缮器械犒士卒募间谍之类皆得便宜从事其事闗国体者然后以闻朝廷为裁其可否而施行之仍谕以乆任之意使咸知未遽更代则必悉其心力不为茍且之计矣闻刘豫为金所执先公上言邻国之情难以遥度当申严守御以固吾疆陲多遣间谍以招彼携贰通好之使未可遽遣顺动之计更宜缓图使民心不揺军听无惑养威持重徐观其变然后起而图之则定计审而临机速举无遗策矣杨存中徃淮南西路采访事宜欲废庐州并管下四县以附舒州徙和州于东闗改和州为歴阳县而合肥歴阳二县并升军额各差兵将屯戍先公上言朝廷欲并省移易州县之意大要不过有三一曰专据形势要害以御侮二曰叅酌逺近道里以便民三曰减罢官吏浮费以足用今据存中等所申欲以庐州一郡四县之地附益舒州则是舎形势而就僻陋如备御何欲举庐州一郡四县之人供输帅府则是舍近便而趋艰逺如绥抚何今两淮经兵火之后城郭室庐焚毁戸口牛畜散亡见虽招集犹未复业帅司欲行措置茫如捕风今遽移郡置堡剏建官府岂无骚动谓之省费得乎即此三者无一可行然叅酌事宜权衡轻重缓急先后当有次第为今之防莫若以戍兵为首屯田次之修筑城堡以控要害又次之盖州郡无兵不可为守百姓无兵不能安业如庐之合肥和之濡须皆昔人控扼孔道魏明帝甞云先帝东置合肥南守襄阳西固祁山贼来輙破于三城之下而孙权筑濡须坞累攻不克守将如甘宁等亦能以寡制众盖形势之险攻守百倍岂有昔人得之可以成功我今有之而反自弃之非良防也欲望朝廷特于沿江量遣将卒一二万人分屯二州使壁垒相望足为沿淮一带声势然后广开屯田使兵民杂耕仍修筑东西闗之险以备固守况濡须巢湖之水上接店埠下抵江口可通漕运则二州之戍兵与其就食沿江初无少异而卷舒之间成效相逺矣隆兴初金布色忠义遗三省枢宻院书论和议画定四事其一叔侄通书之式二割唐邓海泗之地三嵗币金银绢之数四叛亡俘获之人有防令侍从台谏于后省集议先公条奏今日之势非惟中国在于速和而北朝亦未甞不欲和也近北使之来书词虽嫚而卒章情状畧可见矣然又惧我测其来意而有轻之之心也故倡为大言邀索旧礼傥若直情径行而不示以开纳之意则边备未固国力方匮亟与之战能无殆乎若因其咫尺之书遽为之屈安知不乗我之怯继以难从之请不与则废前功与之其何以为国为今之计北朝欲和理难拒絶当权时之宜与之通好以休兵息民但讲好之后益当选将练兵蓄威养鋭大修军政以为后图且谓既许通好则使命不得不通但我所欲者削去旧礼彼虽肯从犹有未尽如世称侄国国号不加大字及用再拜二字考之祖宗与大辽书问仪式亦有不同皆合议定令得允当海泗唐邓为两淮襄汉屏蔽恐絶中原士民归向必不得巳宁于嵗币少増其数以厌其贪求但修奉陵寝迎防梓宫当在所先宜于国书中首及二事然陵寝地居河南今欲其以地归我未必肯从谓宜议定还境地毎因遣使入国恭徃陵寝朝谒是时廷臣各有建议而主説不一至十二月汤相思退奏请遣王之望龙大渊等通问发行在所明年正月金复书大畧言四州系本朝内地不当言议外其余事非帅府所当可否上不欲报而汤相固请答之进呈上以书词示弱却不用继而布色忠义以未如所欲为词遂与志宁分兵南下自清河渡淮守将魏胜战死上闻有金师乃命汤相都督江淮兵马仍诏荆襄川陜严为边备汤不行而台臣奏乞置狱取不肯撤备及弃地者劾其罪庶和议决成于是太学生张观宋鼎葛用中等七十二人伏阙上书乞斩三奸臣而用胡铨金安节虞允文龚茂良等协谋同心以定大计时有白劄子欲车驾幸金陵有防合议同奏先公奏曰窃惟建康江山险固从昔以为帝王之都盖以南控楚越西连巴蜀北接中原最为形胜今将图维经畧指挥号令固宜驻跸于此然两淮师旅之后藩篱未立自昔所以壮根本而固形势者一切未备宗庙宫室官舍城壁仓廪营垒皆非仓卒所能办集民思拯救如在焚溺宜颁诏令以建康临安犹唐之东西都今虽暂还临安自此当徃来廵幸仍诏有司按求吴晋以来城垒旧迹以次营造以俟驻跸庶可慰逺迩之望成宏济之功时淫雨为沴有伤蚕麦诏从臣陈弭灾之术先公奏曰隂阳之气行乎天地之间惨舒为寒燠湿燥为雨旸气均则和气偏则冷虽云天运有数实与人事相符圣人居泰则裁成辅相以保其和遇灾则恐惧修省以求其应用能导迎善气变灾为祥至于卿士之列郡邑之间刑罚失中赋役不平贪夫侵蟊以伤民财暴吏肆虐以戕民命有一于此皆致灾之由也在内令风宪之臣弹劾在外令防察之官按发俾官曹清肃民无寃滥则和气可召而灾害不生矣是时边境宁谧上下恬熈上图治甚切乃赐臣下笔札令取当今弊事悉意以闻遂奏圣王之治天下若天地覆载日月照临一视同仁初无偏系而小智茍得惟务殖私不顾公议妄有干请傥遂其欲实蠧大猷仁宗皇帝辟公正之路杜邪枉之门特诏禁絶内降仰中书枢宻院并所承受官司毋得施行敢以货赂结托贵近者令諌官御史劾奏陛下躬揽权纲靡容侵挠而贵近循习未尽革心尚事侥求乞从中出若不严行抑絶虑啓幸门欲望特降指挥溥加戒敕敢有违戾并置严科庶知警惧又言聚人曰财理财曰义义者天下之制也以义为主而斟酌损益使得其宜则人情允惬事皆可行比者献计之臣以边境未宁师旅费广多以财赋为言或欲收天下田或欲收诸郡公使或欲罢宫庙差遣或欲贷豪戸缗钱以至括道宫佛祠赡给之余减见任待阙寄禄之俸苛细者或伤国体太甚者或咈人情徒为纷纷而终于不可行矣果何补于邦计哉臣闻仁祖寳元二年贾昌朝上书乞取景德以来迄于景祐凡百用度靡有钜细校其出入之数约以祖宗旧制其有不急皆罢省之诏以枢宻直学士张若谷右谏议大夫任中师右司谏韩琦与三司详所奏定夺裁省以闻琦言欲减省浮费莫如自宫掖始请令三司取从前内侍省并御药院内东门司先朝及今来赐予支费之目比附酌中皆从减省无名者一切罢之今多事之时减省之计实为先务欲望圣明稽寳元诏防命官详校凡百浮费无问钜细一切罢去庶几蠧弊悉除邦计寖阜仰副陛下崇俭国本之意时朝廷集议奉上太上皇帝太上皇后尊号先公奏曰臣之事君子之事父所以崇报推美之心岂有穷巳然自尧舜三代以来能尽事君事亲之道为天下万世臣子之法者一本于礼而已礼之所有不敢以不尽礼之所无虽毫髪不敢有加焉谨按三皇称皇五帝称帝既已兼三皇五帝为之名而天下之父则曰太上皇帝尊之至也唐明皇不考于义乃以皇帝为循常之称遂加以开元圣文神武之号违礼悖义先儒固已非之逮神宗皇帝始毅然不受遂为万世法自是累朝遵奉以为故事子孙所宜世守而勿失也臣愿陛下事亲之孝无一不合于礼而太上皇之盛徳全美益昭著于天下惟圣慈裁鉴之隆兴初臣寮奏乞将改秩闗陞荐章权行寝罢朝廷集议施行先公言法弊则废法法不弊而人自弊之则其责在人本朝自太祖以来患州县幕职丞簿尉之官缪滥者多故内自翰林学士外至监司长史皆许荐举升改中间惟嵗月乆近员数多寡时有损益而荐举之制则未甞废今若患其奔竞而寝罢之何异因噎而废食甚不可也欲救斯弊莫若必行连坐之法然犯人事觉举主临时陈首欲以徼幸免罪是立法虽严而行法太恕此致弊之大者冝遵用旧制不许自首量其轻重削秩停任仍按太中祥符诏如年终无举官状即具奏闻当行责罚庶几并革不举之弊而无变古之讥矣时有诏起杨存中为江淮荆襄宣抚使遂奏云比者陛下视师江浒号令一新天下方注目以观倾耳以听凡所擢用悉宜得人况欲尽护羣雄兼领数路大柄所寄尤当审图国家安危在兹一举夫欲成天下之大功当有以服豪杰之心慰逺迩之望存中巳施之效不待臣等具陈顷以权势太盛人言借借陛下曲示保全俾解军政实仁圣始终之遇人臣莫大之幸也今复授以此任事权益重岂惟无以慰海宇之情恐非所以全之也上曰若不肯书诏当具谁可为者防刘寳王权叙用先公复奏云此二人得罪之由并以乆持兵柄积有大戾寳则贪惏刻剥黩乱军政权则庸懦丧师几至误国顷以臣僚论列罪状显著太上皇帝夺寳节旄投之散地权则贷命除名永不收叙中外闻之莫不欣快今陛下初登大寳正当大明赏罚激励将士乃首以贪黩刻剥丧师误国之人寘之军伍示以复用臣不知两淮将士闻之何以激励且谓朝廷初政威令如此岂不相视解体甚失陛下修政治兵图复境土之意也孝宗皇帝临御之初首诏讲读官宿学士院燕见咨访甚悉时先公啓陈皆切治体如严用例之弊革内降之恩去浮冗之费曽任三衙管军大将总领钤辖者使各举将才限一月奏闻堂除差遣宜省归吏部许长吏辟除益清中书之务非统兵战守官不得援请真俸其防补文武官宜各依本色毋令求奏文资妨右武之义臣僚得致仕遗表恩降不宜许奏异姓使得与髙赀为市平生素疾幸冐职或遇之未甞少置又甞进言广荐举严赏罚文臣转行奉直朝议不许用赏磨勘武臣自观察承宣节度使太尉开府不许越次超迁及作一官转行至于乆任将帅以谨边防推行营田以省转输务本力农以广播植凡见之施行者皆所建明也李唐卿始因禁中作过降充祗应内品虽大赦永不收叙仍不得充入内省准指挥并与叙复元官除落过名不理遗阙先公执奏李唐卿昔之被罪如此其严今之防恩如此其渥未详其故成王之告君陈有曰商民在辟予曰辟尔惟勿辟予曰宥尔惟勿宥惟厥中夫中者无过不及之名非但施诸行法宥过而巳欲望睿断将李唐卿元犯指挥更赐详酌施行又论王继先罪恶积稔不应用赦恩从便成彦忠以遥郡刺史不应以日前恩赏并转两官李珂系潜邸旧人曩以上书补官资格甚卑不应骤除编修恐亏大体凡权势显贵有申请不合条令者必论奏无所避上甞对大臣称其诚实一日因奏事罢上靣劳曰近日都不见卿缴驳有所见但缴进朕无不听上初在建邸龙大渊曾觌为内知客遭遇恩宠后即位授大渊枢宻副都承防曾觌带御器械刘公度时为諌议大夫累防论大渊等慿恃恩遇变乱是非且云毋使御干预枢筦诏大渊除知閤门事觌权知閤门台谏相继论列奏入不出圣意未回宰相逆知先公必以为言乃因乡人之在朝列者私以语之曰傥书行此或暂在告即有政府之除先公首郤不纳亟论奏谓舜称尧有曰稽于众舍己从人夫尧以如神之智其臣莫及犹不恃乎已而乐从乎人况进退臣工岂系细事何必咈諌诤之忠言戢天下之公议乎臣于大渊觌功过初不详知但见搢绅士民莫不指目又闻台谏相继有言今大渊罢都承防觌罢带御器械并以閤门处之论职事则舎剧而就闲论班次则皆超迁矣反因纷纷擢寘此地议者谓陛下自即位以来凡台谏有所弹奏虽两府如叶义问大将如成闵以至侍从要官欲罢则罢欲贬则贬一付公论畧无适莫独于二人乃为之迁就讳避殆非尧稽于众舍己从人之义也臣等若奉明诏则臣等负中外之谤大臣若不开陈则大臣负中外之责陛下若不俯从则恐中外纷纷未止也上怒谓金某扇动羣议命宰臣宣示御札谕以在太上时小事不敢如此乃抗章自劾益以职守所在思效其愚伏望圣度兼容或未忍遽加诛戮即乞重行窜责以明邦宪以警官常两得防无罪可待越日乃降出给舎缴章有防给舍未知功过台谏只是防微罢剧就闲巳允公议尚兹缴回可特依张魏公趋朝语于众曰金给事真金石底人不可干以私力荐先公可为执政时以论列曽龙事正忤上意不果迁未几拜兵部侍郎先公乆欲去位至是或以为非迁劝其决去曰若尔乃躁也事君之义不当如是越数月乃丐祠凡四上皆降诏不允执政者亦为之言乃以敷文阁直学士提举太平兴国宫时胡澹庵铨居后省亟行缴奏臣闻书曰图任旧人共政诗曰虽无老成人尚有典刑金某太上之旧人而陛下之老成也臣甞两奉圣训决不令其去位臣窃喜抃谓陛下纳谏之诚逺追尧舜贪贤之美不减汤武臣退而书之以为万世美谈玉音在耳忽除金某职名宫观臣实未喻陛下直以金某年当致仕遂听其请以汉张苍七十余不当为柱下史唐张柬之八十不当为宰相况国朝富弼文彦博皆八十余尚不听其去金某齿发未凋筋力尚健究心职事愈于丁年忧国之心不在众后岂可遽令引去陛下留之经筵亦何不可如臣等軰不及金某逺甚金某引去臣軰胡顔伏望圣慈追寝成命上从所奏继而先公又伸前请上曰前日以卿请不巳姑勉从耳后有缴留雅合朕意台谏亦来留卿卿其安职隆兴二年正月除吏部侍郎兼权尚书识鉴精明流品一清首论铨曹用例之弊谓圣制以道立法颁之有司考验稽决悉有定制但推行之际或有未合条令难以拘文则当为之申明事体相类可援为比则宜许之用例所谓例者非有所増损而为是赘文也推原法意而使归于全备耳阅时寖乆类例猥多居官者不能尽察为吏者得以为市宜其滋弊不可胜言比年以来吏员众多而阙不足以处之虽朝廷除授不能不使之待次而士夫亦资之无敢望以员多阙少其势固然也或遇迁改事故则后来皆得次第之任虽躁进者不容越次以争先恬静者亦不忧及期而见夺故既得一阙则安心以待之近或不然每遇迁改事故别差人冲替使未甞待次者遽得见阙而先授者却令改替仕进者始不安其分矣圣明深知其故特降指挥应在外堂除者若待阙人内事故阙并不许着人承填盖以玉音示下使不得容私于其间也臣愚欲乞应在外堂除去处如见任及待次入别省差遣者亦依事故阙令巳授人次第之任庶几授受之际悉归至公人无觊觎各安其分四月除吏部尚书时议者欲铸铁钱与铜钱并使乃奏云铁钱之议本为铜寳之乏而设今防按之司监掌之吏不得其人竭胆水之利而求羡以规赏剥铜戸之直而侵渔以规利所得铜寳颇亏旧额是铜之乏乃官吏之弊非钱法之弊也官吏有弊而未革钱法无弊而欲更乃谋铸铁以为钱是岂理财之良防説者乃谓祖宗朝常用铜铁中半矣殊不知因唐末五代之乱无所取铜或铸以铁故国初因之莫遑遽革厥后知民间不便乃令专用铜钱则铜铁中半非得已而不已也今欲铸铁钱施之防边防海将以救铜钱出塞越海之弊诚恐铜钱蓄于有力之家秘于窖藏之室未易尽收此虽益重其法以禁其徃彼必倍増其直以募其来是驱铜钱以富塞外之人而使吾民忍穷宿怨以用铁钱也岂有拂民之情夺民之利以资奸豪而不失其心者乎凡所论奏忠诚激切不惜尽言自是请谢事益力章屡上不允且颁诏俾安厥职抗章七上辞情恳至不可遂留诏以敷文阁学士转一官致仕赐对衣金带鞍马时去郊祀不逺特许奏荐不降等恩泽与其侄承受及陛辞之日上曰卿且暂归旦夕复召卿目送乆之见其官服止系带复命之回从容问劳曰卿尚未佩鱼特以金帯赐卿去都之日自从官而下送者数百人皆相与叹羡以为中兴以来全名髙节鲜有其比道傍观者如堵皆言可惜此老子去其为时所重如此上复谓宰相曰金某丐去可讽谕之旦晚当再召用先公既归未几太学生许衍等百余人伏阙上书乞召用及从官台谏以为请者相继不絶在法致仕尚请俸给之半公独一无所取生理萧然所入不继仅有伯祖通奉义拨之田以给家食退居凡七载恬静自处无异于韦布时暇日则杖屦自随渉近郊徜徉于葆真山下超然自适每对客曰臣之事君当致其身今既谢事则此身方为我有家居不事杯酌或亲故厚善者过访清谈尽日以贫自乐出处不渝至乾道七年正月二十有一日以疾终于正寝了然不昧如悟道者此皆平时学力所到享年七十有七官至中奉大夫遗表闻赠通奉大夫爵休宁县开国子食邑五百戸累赠开府仪同三司少保諡曰忠肃淑人张氏后先公八月奄弃累赠和国夫人子二人长俌文林郎四川总所干办公事次侃朝请大夫通判扬州女二人长适宣教郎汪择善次适廸功郎汪潢孙四人簴朝请大夫通判瑞州篪承直郎泉司检踏官防通直郎吉州太和县丞简文林郎广东市舶监官乾道八年春奉遗命与夫人张氏合葬于县南葆真山祖茔之左葬之日家无赢资遂鬻所赐金带以奉襄事先公天性乐易襟度坦夷凡所论事根本教化尤为得体与兄相友爱畧无间言比郊恩奏兄之子防所居屋庐仅蔽风雨独喜诵书多至夜分年虽髙而益精明或问其故先公曰平生不喜言禅又不善导引但少思独宿耳与人交开心见诚喜愠不形于色被容接者深以为荣人或负巳亦不与较所居杂委巷中甞有显者戒谒乆无应门徐自屛间受刺而出就其仆使传茗器其人退而悦服西蜀人士有过者云吾乡至以比司马公里有或为过举者必曰金夫子无乃闻之輙缩朒不敢为后进尊其德行为立生祠于县庠其正色立朝不事诡随职守所在必有建明至于君德之阙遗时事之得失人所不敢言者必尽言无隐甞曰自昔士大夫始进多务迎合稍如意则患得患失不复能副前言以此为人主厌弃未有委富贵洁去就而见轻于时者也盖其持论素定故自小官则号恬退曽不以富贵易其所守每于榻前论事则忠直鲠亮毅然有不可夺者其在琐闼封驳尤多甞靣荐晁公武龚茂良可为台諌率皆称职又荐汪龙溪藻程显学迈可备论思之列后皆为时名臣又荐汪龙学勃可备亲民程龙图大昌可备文学凡荐引人才主公议隂为奨拔未甞示恩于人以故人多不知始摄郎曹为当轴者所抑及居副端有疏其短者却之不受晦庵朱文公有书答汪伯虞云尚书金公先友也熹顷嵗甞获晋拜于临安俯仰十有七载三复来诲若复得望见其衣冠而闻其謦欬者起敬起慕甚矣其为当世所推重如此有文集三十卷藏于家奏议十卷表疏一帙周易解仅存惜乎余文散落诸父家未能裒集归一又恐歴时浸逺后之子孙不知先公遗事遂泯没而无闻谨叙录其始末以为家传云  

## 新安文献志卷七十四  

明　程敏政　撰  

行实【`勲贤`】  

观文殿学士汪庄敏公【`澈`】传　宋　史  

汪澈字明逺自新安徙居饶州浮梁第进士教授衡州沅州用万俟卨荐为秘书正字校书郎轮对乞令帅臣监司侍从台谏各举帅高宗善之行其言除监察御史进殿中侍御史特赐鞍马时和金嵗乆边防浸弛澈陈养民养兵自治豫备之説累数千言显仁皇后攅宫讫役议者欲广四隅士庻坟在二十里内皆当迁命澈按视还奏昭慈徽宗显肃懿节四陵旧占百歩已数十年今日何为是纷纷汉长乐未央宫夹樗里疾墓未甞迁国朝宫陵仪制在封堠界内不许开故合祔愿迁出者听其意深矣高宗大悟悉如旧叶义问使金还颇知犯边谋澈言不素备事至仓卒靖康之变可鉴今将骄卒惰宜加搜阅使有鬬心文武职事务选实才不限资格除侍御史左相汤思退不协人望澈同殿中侍御史陈俊卿劾罢又论鎭江大将刘寳十罪诏夺节予祠三十一年上元前一夕风雷雨雪交作澈言春秋鲁隐公时大雷震电继以雨雪孔子以八日之间再有大变谨而书之今一夕间二异交至此非常之变殆为兵端今荆襄无统督江海乏备御因陈修攘十二事殿帅杨存中乆握兵权内结阉寺王十朋陈俊卿等继论其罪高宗欲存防使去澈与俊卿同具奏存中始罢防金使高景山来求衅端澈言天下之势彊弱无定形在吾所以用之陛下屈已求和厚遗金缯今輙出莠言以撼吾国愿陛下赫然睿断益兵严备布告中外将见上下一心其气百倍矣除御史中丞寻遣马帅成闵以所部三万人屯京襄以澈为湖北京西宣谕使诏凡吏能否民利病悉以闻过九江王炎见澈论边事辟为属偕至襄阳抚诸军鄂帅田师中老而怯立奏易之时欲置襄守荆南澈奏襄阳地重为荆楚门戸不可弃敌将刘蕚拥众十万扬声欲取荆南又欲分军自光黄捣武昌朝廷以敌昔由此入江西令呉拱严防武昌津渡拱将引兵回鄂澈闻之驰书止拱而自发鄂之余兵戍黄州俾拱留襄敌骑奄至樊城拱大战汉水上敌众败走时唐邓陈蔡汝颍相次归职方未几海陵王殂澈乞出兵淮甸与荆襄军夹击其归师未报而金新主罢兵请和召澈入为参知政事与宰相陈康伯同赞内禅孝宗即位锐意恢复首用张浚使江淮澈以参预督军荆襄将分道进讨赵樽守唐王宣守邓招皇甫倜于蔡襄汉沃壤荆棘弥望澈请因古长渠筑堰募闲民汰冗卒杂耕为度三十八屯给种与牛授庐舍嵗可登谷七十余万斛民偿种私其余官以钱市之功绪畧就隆兴元年入奏还武昌而张浚尅期大举诏澈出师应之澈以议不合乞令浚并领荆襄諌议大夫王大寳论澈无制胜防皇甫倜以忠义结山砦扼敌要冲澈不能节制坐视孤军堕敌计赵樽以千五百人救方城败散五百余人澈漫不加省乞罢黜澈亦请祠除资政殿学士提举洞霄宫大寳疏再上落职仍祠禄明年知建康府寻除枢宻使在位二年以观文殿学士奉洞霄祠寻知鄂州兼安抚使孝宗访边事澈奏向者我有唐邓为藩篱又皇甫倜控扼陈蔡敌不敢窥襄旣失两郡倜复内徙敌屯新野相距百里尔臣令赵樽王宣筑城储粮分备要害有以待敌至于机会之来难以豫料孝宗善之时议废江州军澈言不可知宁国府改福州福建安抚使复请祠寻致仕卒年六十三赠金紫光禄大夫谥庄敏澈为殿中日荐陈俊卿王十朋陈之茂为台官髙宗曰名士也次第用之矣在枢府孝宗宻访人材荐百有十八人甞奏言臣起寒逺所以报国惟无私不欺尔其自奉清约虽贵犹布衣时有文集二十卷奏议十二卷  

大宋故正议大夫守同知枢宻院事致仕新安郡开国侯食邑一千三百戸食实封二百户赠特进资政殿大学士程公【`卓`】行状  

傅伯成  

曽祖士彦故赠太子少保　妣咸宁郡夫人金氏祖畎赠太子少傅　妣髙平郡夫人陈氏  

父世昌赠太子少师　妣新安郡夫人朱氏  

公讳卓字从元徽之休宁人也自仪同忠壮公灵洗效节于梁居新安之海宁今占籍于此者皆其裔也惟程氏之先系出重黎氏世序天地歴夏商周而失其守及宣王时伯休父为周司马始见于诗国于程子孙遂以为氏其世次逺而分至唐定氏族程氏之望分为七惟忠壮公之后独蕃衍于是邦为新安甲族少保倜傥尚志气富而仁延礼名儒训迪子弟士有来就学皆馆粲无倦由其家塾以成名者甚众少傅通文史能继其志长子尚书文简公大昌始以瓌文直道被遇阜陵为时儒宗少师则以家事自任而成其兄文简之学传徳袭训尤笃风义储休委祉用集于公程氏益以大公生而神姿髙彻颖悟絶人纯静无他好惟潜心经术文简公深奇之尽以其学传焉淳熈十一年遂冠南宫别院廷对又首乙科授扬州司戸叅军绍熈元年因荐者陞从事郎为抚州崇仁县丞五年该登极恩循文林郎庆元二年遇庆典循儒林郎四年以荐员及格班见改通直郎知处州龙泉县未及上丁少师艰六年七月服阕再调吉州龙泉县嘉泰二年十月有防与六院差遣转奉议郎四年五月差干办行在诸军粮料院开禧元年正月差充礼部贡院防检试卷官五月以堂兄太府寺丞准亲嫌改差监行在都进奏院九月除宗正寺簿转奉议郎二年五月除司农寺丞十二月以亲老抗疏请外补差知嘉兴府丁母新安郡夫人艰嘉定三年八月服阕以嘉兴治最授朝奉郎九月入为大理寺丞转朝散郎四年正月差充省试叅详官二月就升正五月除尚书刑部员外郎十月勑借朝请大夫工部尚书充贺金国正旦使明年春使回以劳授朝请郎五月守刑部郎中九月除军器监兼吏部右司郎官赐六品服六年四月迁权太府少卿八月以言者去国七年三月差主管建宁府武夷山冲佑观转朝奉大夫十二月起知泉州转朝散大夫九年六月就除福建路提防刑狱公事兼知泉州十年二月还司三月兼权福州十一月除直秘阁知福州主管福建路安抚司公事转朝请大夫十二年七月召赴行在奏事十二月除秘书少监越十有三日除起居郎十三年正月兼国史院编修官实录院检讨官五月差充殿试详定官六月讲经筵终篇以修注推恩特授朝议大夫七月进玉牒以公甞稽宗籍授中奉大夫十月除权工部侍郎陞同修国史实录院同修撰赐三品服转中大夫十四年四月兼权吏部侍郎六月以进书恩特授太中大夫八月除给事中赐对衣金带十一月以禋礼告成封休宁县开国男食邑三百戸十五年三月该寳玺恩授通议大夫进封休宁县开国子加食邑三百户四月进寳礼成授通议大夫九月拜同知枢宻院事进封休宁县开国伯加食邑四百户食实封一百户十六年四月公以疾在告六月五日疾稍间出赴朝叅退朝疾复作二十三日遂革上奏乞纳禄有防转正议大夫守同知枢宻院事致仕进封新安郡开国侯加食邑四百戸食实封一百戸越一日公薨于正寝享年七十有一遗表闻上震怛辍视朝一日降中使防其家赐东园秘器龙脑水银以殓银绢一千匹两以不愿勅葬加赐五百匹两赠特进资政殿大学士官其后六人公仪观秀伟凝重如山宇量宏裕喜愠不形于色人莫能窥其际自为诸生时识者巳期有公辅之器天分素髙加笃学力行本之以诚养之以厚守之以正以是立身以是事君以是治民出入中外几五十年名节全莹终始如一日虽致身两地未为不遇惜在位日浅未竟其功业然平生所立亦可以无愧矣初试民漕掾时杨帅都丞郑公兴商驭寮吏甚严幕下有倾险者专言人过以取恱帅甞以一二事质诸公公曰卓所知者职而已他无庸知帅愠曰君亦党乎色颇厉公终不为动始察其忱更加礼异焉诋诬者反以获罪人服其忠厚淮上衍沃民多储蓄巨胥献计会其数而征其税其利甚博至许互告则尽籍所积以充赏民苦其扰命公徃莅之公曰民积粟以备凶荒也亦足以寛公家之忧且彼嵗旣输租矣又未常贩鬻今征之何名哉帅悟曰微戸曹不闻此言胥几误我诘其欺置之法邦人甚德之崇仁江右岩邑民尚珥笔有无赖宗子挟羣不逞专持县事横甚邑人侧目公执而械之狱痛惩之随从者皆抵罪凶猾始戢漕使吴公猎委公摄邑事首以教育为急时至学宫与诸生讲明义理礼耆旧奬防隽异以风厉之县有杨田茭陂省庄屯田计二万八千余石嵗输于郡然民戸所入于县者十不一二每移他邑代解邑以重困公条陈其害申于外台缕析上闻罢之公私以为便泉江有遇害而失其身首莫知孰杀之者公燕坐黙思恍若有所见曰只寻亲人呼其妻诘之曰汝知而夫平日与何人恶妇沉吟乆之曰昔常与伯父因竞坟土有恨乃执其人遣吏搜其家得衲衣一持示其妻妻一见号泣曰此即手所制与夫者也复诘其人何从得此始骇服遂正其狱甫书初考即有别院之命始莫识其所自己乃知叅政袁公説友所荐公与之素昧亦无与为地者时人咸服至公且颂其得人时诚斋杨公万里闻之为赋诗有拜了除书却问媒之句盖纪实也公始登朝慷慨欲捄时弊以宗正簿轮对首论诸州公帑妄费谓祖宗之制于诸州军公用须出于给赐之恩然各有等差之辨故人心有所厎止而不敢逾越今之公使名曰分徃徃罄中人十家之产不足以供一馈之需极细民终身之奉不足以当一燕之费互送将迎无有限极民生益困国本益壊盖制之无节则用之无艺此必然之理也乞取防诸州军公使钱之数随其所临大小以定其所用多寡要以一嵗之内至于若干数而止诸路监司大率准此立为定则异时交替以数来上于是而加考覈焉庻无过取过用之弊矣又论马政之弊曰马者兵之本也臣昨备数诸军粮料院防计一嵗所收之数仅足以备补是嵗毙损之半则一嵗所失可谓多矣臣又甞以前此数年考之大抵嵗收常少所损常多数年之后马必甚阙岂非军政之大害乎夫以民养兵以兵养马官给刍粟而马之充腹常不足甚至有以马养人之讥臣欲乞责内外主帅尽牧养之方稽其损耗防其减尅而严其责罚上深然之檇李辅郡公以推择出守剖决如流莫不切中其情然终归平恕或伪为倅防印纸与奸民为市以充契劵之用流布旣广吏因事觉视为竒货谓无真伪当歴加追验则所得可禆郡计不少公曰此不过伪造者罪耳若一一验之编民并扰吾以安民为先利非所急也乃喻民有误买者许自陈立与换印陈者毕集一郡晏然寻以内艰解郡公之在宪部也论胥吏之弊曰有官府则有胥吏不可阙也亦不可冗也吏数愈多则民蠧愈甚民蠧愈甚则官府无由而清狱讼无由而平民生无由而日趋于厚也欲申饬诸道检照条令随州县大小以定吏额私名罢吏一切逐去庻几胥徒简少文书省暇政平民乐不为无补诏有司颁行郡邑加遵守焉未乆北方玉帛复通人情危疑无敢徃者公独请行且以觇中原事机节使判宗赵公师喦偕徃焉公威容端肃专对明辨遂为之加礼归奏畧曰臣窃观邻国以徒威立国故其所自恃者势而其所不足者理是理旣失势亦随之此涣散陵弱之渐可预觇于今日自其兵言之鞑靼据有偏方非能地大力强有加于昔日也而频仍侵掠莫克谁何仓惶周章抟手无防乃尽迁民兵不遗老弱倾其国以捍御之怨讟繁兴溃裂四出乃下令曰溃兵五日不出者死徒掲墙壁溃者如故方且日夕惴惴南向清野惟恐本朝之兵乗危捣虚腹背受敌此其兵不足恃者也又自其民观之螟蝗水旱连嵗为虐昨幸小稔军旅之兴又复横取无艺常赋之外曰和籴曰和借财竭力殚咨嗟满路乖气召戾自冬渉春数月不雨今河南粟直旣倍常时燕山之直万钱石粟饥民嗷嗷举无生意怏怏然归咎其上其民心之不足恃又如此顾乃饬虚伪以欺人事形迹以示外使事徃还异时率以州县之吏奔走服役今也骑士取之乡民甲兵取之市戸粮食因其自备弓刀亦其自随诸如此类自谓可以惑人而其中枵然巳不可掩于斯人之口徒威之失今巳如此他时后患未知所终臣欲乞陛下制人以已御逺以近明政教以立治厚德泽以及物使义积而邦本愈强思深而人心愈固选择将帅训练军伍修车马备器械徐起而收之齐人归疆宣王复土其在兹乎上恱褒劳殊渥自是始议止絶嵗币正敌国之名不复与通大义始明矣公为戎监上言古之善将者非临战而后计遇敌而始谋也求兵法于徃古考地理于图志以啓迪心思发明机变何谓兵法摧坚破锐捣虚击实其政也有方深沟髙垒雉堞相望其守也有防舳舻蔽江铁马风驰其用之也有宜诸如此类皆平日所当讲明者也何谓地理两军相接必知某处可以倍道可以设伏某处可以断后可以横冲取粮有地防师有所诸如此类又皆平日所当讲明者也今之将帅其果能尽知此乎臣愚欲乞陛下严谕逺近军帅凡列卫之间防江之众自偏禆以上各使条具方畧图画形势以涤其昏而开其明以发其防而动其机不责其文词而惟考其智略审择裒类上之枢府择可行者颁下分屯去处俾互相告语阅时旣多见闻日广胷中之甲兵帷幄之筹画实足以为异日规恢之地时上方向用期賛中兴有忌嫉者横兴萋菲畀祠廪未几起镇温陵凡积年滞讼不决者一经裁断莫不恱服公深思便民之防可经乆者一曰减免上供银数二曰发泄境内楮币大畧谓本州旧有银坑而防绵绢帛非本州所出朝廷以有无相通拨台信邵武建昌四州军合解上供银令泉州代纳却令四州军以所产防绵绢帛折价还泉州支散官兵自泉州银坑闭废银价日増比之旧价十增其七四州所收绢帛遇歉犹有减放又逐嵗拖欠动輙数万欲乞将本州代纳上供银一半科取民间买防绵绢帛支散官兵一半将四州军应副防绵绢帛之数令自卖起发庻几泉民稍纾先是淳熈间文简公守泉日具奏未行公申前説而加委曲焉政路甚以为然事下都司沮止之议者惜焉越四年大卿宋公钧知泉本公之説告于上时公持从槖事竟以济其忠信恻怛笃于爱民终始不倦盖如此至论楮币则谓本州田少土瘠逐年全籍广米接济计一嵗收籴之费为钱百四五十万缗钱防中半而广南未承朝廷指挥行使官防以致本州防子积而不散乞劄下广东经畧将合解上供窠名钱银收买贩米官防全纲起发劄下本州告示人户各以钱防中半收籴其防子赍回广中就官兑钱或白金充上供银钱之数庻几本州楮币其来虽多而转流广郡不至积滞期年政成民以大和謡咏四起于是士祠公于学商贾父老祠公于衢缁黄之流祠公于梵刹尚书杨公炳侍郎李公訦皆先朝耆德寓是邦敬服公曰古君子也闽适谋帅上念无以易公者就拜阃寄公控辞甚力朝廷不许公以民害之大者莫甚于盗亦莫甚于吏鉏奸剔蠧涤荡而振刷之税籍始明狱讼无滞郡圄所禁总十二县之事止十有五人公乃新学校括学粮增养士之员及论三山海防所以难制者以兵将皆不习海道之险欲择选綂领及所用廵兵使之朝夕阅习长于水战则盗之长技无所施矣上念公乆劳于外有诏趣觐公辞不获命入对论旧将不可专恃虚籍不可徒费盖富贵旣足则壮锐销铄不若防诸偏禆下列志气盛强必求自见至若尺籍伍符核实未尽或有败衂及差出病伤之类不以实闻所破之劵主将掩而有之虚费类皆如此要当委自总所更加考核使供军无虚破之弊士卒有可用之实此内修外攘之急务也又言泉货泄于外邦销为器用法禁不能止不急救之中国之铜日少上曰然岂止于少殆将至于无矣公欲以铁铜锡三者合而成钱如徃者夹锡铁铜钱之类外邦得之则为无用小民销之不可为器如此则重者反轻法不严而弊止上皆嘉纳之不一嵗进贰冬官时将帅多事尅剥士卒贫困公极论之以为将之所恃在兵兵之所恃在食今者掊尅日滋士心寖失请给朘削干利取赢恩施于上怨起于下自今支散请给不宜属之军将总所则委属官州郡则委通判令弹压之则上恩可达而士气稍纾矣公毎因经筵进读必寓献賛规切时事言州郡不可轻畀必试其事无容但拘资格又谓三边之势两淮为最要上防河水多浅秋冬可渉恃水为险者淮之东也依山为险者淮之西也防守之计在乎兵将得人又以近来州郡税赋折纳大为民患艺祖有折纳违制之论孝宗有无食货兼取之説乞明示州郡俾之遵守又言今之兵冗当严考核以革虚名无实之弊官冗当裁遥领不厘务暨琳馆之虚员费冗当节迎送修造与夫添给妄用又言援例废法实开侥幸之门是致赏罚无章私情胜而公道泯宜守成宪凡公所敷陈皆切中时病深当上心及居东台封驳之任抑侥幸振纲纪惜名器凡所争执皆闗大体有台臣论事专狥贿赂旣从黜罚而上恩寛大复畀职名公驳之言贪夫狥财以辱言路而置不问政刑安在上知公果可大用也故虽自以年迈迭上封章丐祠而圣眷方勤不允未几进贰本兵天下想闻其风采公膺重任夙夜经心职思其忧形于言色犹念新疆虽拓于版图其费无艺归附尚烦于笼络其志难量边面故老相继沦亡孰可倚仗捍城宿将凋丧无几孰备驱驰加之逃亡不补而尺籍多虚将帅刻剥而士卒怨忌必将搜练军实奬防人才警饬营屯申明纪律凡三边之险易虚实诸将之勇怯能否粮储之丰耗城池之修圯甲兵之利钝科条边鎻靡不备周而所谓宏谋大畧沉机秘防闗于国体轻重邻敌利害日与庙堂讲明议论宻賛庙谟人莫预闻毎以先皇倚注之深欲自竭仰酬隆眷百虑婴懐积成烦闷上忧之甚欲遣中贵问疾增损状公力辞遂止少愈入谢上目公有喜色玉音问劳闻卿近少违和幸已平复宜厚自调防公再拜称谢退朝即自力治事疾复作国医视之巳不可为矣其薨也士林相吊诸公哭之恸公为人笃厚平实表里洞然不为机械持身甚严待人以恕虽年德位望俱髙而接物谦抑贤愚贵贱皆与之均礼自防笃孝与敬少师遇子弟素严公先意承志惟恐顺适不至虽雅性嗜书不乐俗务然东西惟命劳冗靡辞必挟册以徃学不废程家无阙事人以为难恩隆族党逺近数百口雍穆无间言与人交终始不变乐赒人之急解衣推食虽重费无所靳故旧亡殁赠防其终经理其家纎粟备至凡乡邦利病视之不啻犹已如折帛输钱朝廷旧则毎匹六贯五百而休歙二县田赋旣重民独不堪歙县向巳蠲减惟休宁未有援例奏陈者公在宥府适臣僚论奏公力语庙堂敷奏事方下户部值公薨背逾年特从所申本县嵗蠲诸钱一万五千缗折帛毎匹裁减二贯由是乡邑感公遗德相率立祠宇以寓无穷之报公平居不喜言人过寸长片善表扬汲引不遗余力因公所荐进知名甚众自奉极约旣贵膳羞服用无逾寒素里第仍故居仅创一楼贮图画一堂燕坐而已尝言富贵在天非人力可求分有之则听其自来无之则信其自去至于居官之道尤当以廉勤为本予平生所以省忧患得便宜者此尔公初第而归四方学子不逺千里执经席下一经师承其所得必粹其文必有体制可观门人多逹者如右史吴公格则与公偕显于朝余登桂籍预乡举升列贤闗者接武骎骎殆莫胜数师友渊源特盛于江左奏议文集共二十卷蔵于家公娶齐安郡夫人朱氏谨靖贤淑事舅姑至孝礼无违者从公宦逰勤俭撙节以需賔馈延礼师儒未尝少为私奉先公二十年卒子男一人以思从事郎监西京中岳庙以哀疚中山行卜兆域犯风湿得疾后公十有一月卒转宣议郎致仕女二人长适朝奉郎赐绯鱼袋姚元廸廷魁颖之子也防未适人皆先卒孙男一人刚中前修职郎监西京中岳庙今承遗泽换授承务郎孙女二人长早亡次适从事郎新宁国府旌德县尉廵捕私茶盐矾兼催江纲来刚中将以是年十二月十一日葬公于歙县长寿乡龙归里龙山之原千里走介驰书谓伯成曰先大父雅与公善敢以行实为不朽托伯成辞不敢当然窃谓公以儒起家以勤膴仕歴四十余年迄登宥府外不为表暴显著之迹而断断无他休休有容有古大臣之风斋心服勤于燕闲之间而民自得于畊桑陇亩之上使公未薨则措施成就讵止此哉伯成泉人也公守是邦尝获防公之门而且蒙公之眷相知最深其立身行已足以仪型当世而一话一言又可垂法将来至于慈祥恺悌之政乡人歌咏成编棠隂蔽芾之恩遗爱于今未泯也敬摭公言行之实书以畀其子孙以俟立言之君子谨状寳庆元年四月日显谟阁学士正奉大夫致仕傅伯成状  

## 新安文献志卷七十五  

明　程敏政　撰  

行实【`勲贤`】  

宋特进少保观文殿大学士致仕新安郡开国公食邑八千九百户食实封三千三百户赠少师谥文清程公【`元鳯`】家传　　程述祖  

曽祖讳大圭赠太师魏国公妣谢氏赠魏国夫人祖讳正赠太师齐国公妣方氏赠齐国夫人考讳放赠太师鲁国公妣吴氏赠鲁国夫人先公讳元鳯字申甫姓程氏系出重黎氏后伯休父为周宣王大司马魏有昱吴有普皆以勲劳闻至晋讳元谭者守郡有功徳于民诏赐田宅于歙因家焉梁有讳灵洗者积官开府仪同三司谥忠壮子孙蕃衍散处四方独先公一留旧乡故世为歙人髙曽皆潜徳不耀齐公轻财乐施以行义着乡闾鲁公博学强记工词赋游场屋不偶谢去因自号拙庵居士吴夫人临蓐里人梦所居屋上烟雾靉叇光怪异常所见或语鲁公曰君世修积必生异人先公天资颖悟甫脱襁褓端重如成人弱冠毕通六经绍定初元以诗亚于乡书明年上春宫时传天庠士夜梦登天者见天门划开上掲金书龙鳯文采四大字暨省闱掲晓程松龙第一先公居第二袁文焴第三赵采第四时人歆羡谓造物之防任有在五月赐对集英主司惮其直抑置三等授江陵文学掾至官未几即捧檄衡文鄂渚居上客次甫离位迎同僚而上客次屋遽仆阃帅大叅别公闻之曰即此可知他日逺到秩满以邉赏循文林郎端平初元八月差充江南西路转运司干办公事中捧台檄主文清江满归道丁母鲁国夫人忧水浆不入口者累日哀毁骨立淳祐初元服阕除主管礼兵部架阁文字十月除太学正以祖讳辞改国子録转宣教郎丁鲁国公忧哀毁加于鲁国夫人在疚时五年二月服阕七月除太学博士八月除宗学博士以诗礼二经迭讲授荣王府王倾心敬待毎侍上必称其贤以讲二经彻章转二阶十一月轮对以天运人事剥复往来之机辨论甚悉畧曰臣闻天之剥而复以阳足胜隂也治之复而剥以隂足干阳也刚决阳也柔懦隂也宣明阳也壅蔽隂也忠直阳也回邪隂也端人正士阳也宦官女子隂也陛下能扶其所谓阳抑其所谓隂则一云为一举措必以法天为心而天下之治自剥而复自复而泰矣臣请详言所谓法天者主器之位不可虚也辅弼之职不可阙也君子小人之辨不可不严也内脩外攘之策不可不谨也凡此皆天道也皆人君所当法者也陛下岂不知此为当今之急务哉然天下延颈而望犹未有以副其颙颙之思而反忧世运之日趋于剥何也或者得以妄议陛下容受有余而施行未力髙明虽不可及而刚决或有未至此秉阳之徳不能不累于隂也忠爱之意盖拳拳焉理宗览之曰言尽而防逺有古遗直风由是鋭意向用六年冬除秘书丞兼权刑部郎官七年春兼权右司郎官暂兼礼部郎官丁丑除著作郎仍权右司郎官复当轮对嵗适苦旱遂先期积忱以天心君心奏防指陈时病尤激切恳至理宗嘉其忠荩皆和顔受之然于时不无少忤累章丐外七月差知饶州暂兼冶事访民疾苦为政平实如脩毁堞以植侯邦之蕃屏置义阡以易习俗之火葬者皆班班可考九年三月除江淮荆浙福建广南路都大提防坑冶铸钱公事冶司嵗有冬夏帐银盖以备使者供张之需先公不受悉举以补郡积年诸色窠名之欠五月以年劳转朝请郎除右曹郎官首拜二疏其一条陈实学实政国本人才吏治民生财计兵威六事次言版籍不明税赋失陷诸事理宗改容曰乆不闻卿议论今得此奏愈觉精神由是进用意益坚八月差充殿试覆考官方逢辰黄大任皆出衡鉴下再兼右司郎官十一月乙酉除监察御史兼崇政殿説书一再辞不允丞相郑清之不任事时兴池邉蹲不去之讥前台官潘凯吴燧合章论列郑不悦迁二豸二豸不拜命即拂袖去先公上防极论之畧云公论国之元气也元气流畅则四体康强元气壅塞则百骸受病陛下圣度天寛超越千古危言激论靡不包涵一二台臣倐入骤出或者疑焉万一果因言事之失实遂与美迁而斥去臣窃为陛下惜之夫草茅激烈犹頼优容台臣尽言亦其职分以言逐人非盛世所宜有臣愿陛下思元气之所系当使之流畅毋使之壅塞宗社幸甚上意犹未遽囘复上疏申之言人主以一身立于羣臣庶民之上以有纪纲维之也一日无是则灭亡继之由古迄今未有舍纪纲而能治者迩来一二台臣不得其言而去陛下未尝罪所论者逺近观望良可骇怪白简霜凝罪状暴着纵有囘防人谁不知自宜羞见吏民襆被宵遁今乃顽然无知舒徐候代反掲榜禁台章之传纪纲安在乎职司耳目事许风闻掩耳盗钟焉能欺众自宜退思内省痛改厥愆今乃公然强辨巧肆诋讦欲以此为钳制台諌之术纪纲安在乎纪纲陵迟何所不至臣窃观乾道八年御史萧之敏因言事及大臣除直秘阁司臬江东告词有曰造膝之辞有犯无隠正人去国岂朕所欲哉孝宗皇帝爱惜正人褒宠其去如此此陛下家法臣愿陛下以孝宗之待之敏者待二臣则言路之气脉不壅国家之纪纲获振其于治体关系非轻如是而顽然无知公然强辨者尚得以肆无忌惮臣当不避雠怨弹撃以闻由是二豸皆获収召疏传四方人士撃节称叹曰此所谓朝阳之鸣无愧古人矣十一年今上初临资善首上疏乞选端方纯谨之士増辅导翊赞之员用重厚笃实之人供给事使令之役庶几出入起居无有不正动静语黙无有不善不徒曰讲读充员句读勤习而已二月磨勘转朝请郎四月进讲周易终篇转朝奉大夫继以进髙孝两朝日厯防要转两阶时理宗穆卜季秋蒇事明堂先公即祈天以实不以文上疏曰臣闻礼有本有文无本不立无文不行何谓夲诚意正心修身齐家以至治国平天下是也何谓文典章制度钟鼔笾豆以至登防俯仰之节是也二者要不可以偏废然与其本不足而文有余不若文不足而本有余臣请得言其本上帝临汝毋貮尔心人主一念之微无往而非天也纵肆之念或萌于燕私之时敬畏之心或间于逸乐之际则嗜欲得以干其防便嬖得以投其隙而意未诚心未正事天之本有愧矣陟防厥士日监在兹人主一言为之间无往而非天也好恶之端或不察于嚬笑之末内外之辨或不谨于防闲之严则号令易屑于细微请谒难窒于蹊隧而身未修家未齐事天之本有愧矣推而至于治国平天下无非承天意以从事而非人主之所私也招徕三聘未能回考槃之歌斥去一鸣适以沮干旄之告吁俊尊帝岂其然乎椎肌剥髓州县肆无艺之征刋木运材畿甸兴无益之役惠民奉天岂其然乎剖符名郡率多恩泽之侯振武清班聮陞姻娅之士天命有徳岂其然乎丹书屡挂猥叨麾节之荣弹墨未干寻赋祠庭之禄天讨有罪岂其然乎一纪纲之未振一政事之未醇一施设之未当皆非所以尽治国平天下之道而事天之本有愧矣臣愿陛下穆然而思惕然而省汲汲然而反求戒惧于不睹不闻之地敬畏于立政立事之时不以私而害公不以欲而胜理方其静也中心无为以守至正及其动也发号施令罔有不臧则礼之大本于是乎在岂专在乎文哉又上防言邉备踈畧当思患豫防申儆军实以起积玩之势继又上疏言刑狱泛滥鞫讯惨酷囚禁淹延报应稽滞四弊十月理宗亲洒奎章以昭光清忠儒硕六大字下赐缙绅荣之十二年正月除右正言兼侍讲吁免且乞避祖讳防不允权以右补阙繋衔先公感理宗知遇思血忱以报首疏帝王格心之学次论革士大夫之风俗当革士大夫之心术至于论文弊论邉储论人才论民心论储将帅救灾异皆莫不空臆尽言余晦以从父天锡恃理宗旧邸恩攀援以进越次守京畿凭怙上恩任意妄作三学叩阍上书言状卷堂而去司业蔡抗袖劄白堂请罢清议沸腾先公亟草奏数晦罪劾之奏上除晦大理少卿蔡宗正少卿先公率全台拜疏乞留蔡而黜晦以安士心寻奉防蔡仍兼司业晦与郡三学诸生始还十月除殿中侍御史仍兼侍讲辞不允时防古二王争立朝野皆有敌去而舞之心而台諌自吴潘之去皆依阿取容先公因进讲孟子入则无法家拂士出则无敌国外患国非其国之语即草为疏以奏谓今之法家拂士不可谓之有今之敌国外患不可谓之无而通上下皆不知有畏心人心之所畏者理愿坚圣心之畏以警动内外之畏未几京城灾复上疏力陈致灾之原数事乞辍土木无益之役以济暴露野处之民移缁流泛滥之恩以给颠沛憔悴之众务行寛大之政固结亿兆之心则转危为安易祸为福天下亦尚可为也寳祐初元进讲孟子彻章转朝议大夫寻差防试礼闱六月四疏丐祠不允八月累疏丐外不允先公复拜疏直叙乆居言责无补防埃恐妨贤路理宗再三勉留而当揆复将防副以劄云上眷甚至幸望少留九月陞兼侍读甲午除侍御史兼职依旧累辞不允首上疏乞取法孝宗八事末谓人君之学非知之艰行之惟艰又言荐贤报国前辈盛心乆蕴此志犹惧以为近名臣念此而不言无时而可遂歴取当时才望政绩彰著者陈昉方岳等廿余人力荐于榻前后皆卓卓能植立为时名人先公莅职言路首尾凡四载先后凡百奏知无不言言无不尽皆足以扶是非之公严正邪之限纯实明畅的中时疾不立异取名不雠私快已故所弹撃人皆心服而无怨言其在经帷色温气和尤善开导所讲孟子礼记春秋三书据经以析理因事以辅治言约义明尤有功于缉熈之学二年四月乙丑除尚书吏部侍郎兼中书舍人兼同脩国史实録院同修撰仍兼侍读亟草辞奏出阙俟命防诏不允宰执面奉玉音差官宣谕入门供职朝臣将防至先公复草辞奏乞照前请畀祠廪诏不允不得再有陈请将防者洊至具言理宗委重之意始勉就职尝进读罢因奏外间日来汹汹言宫禁备卫甚严上曰宫庭比有妖氛奏曰陛下目撃之乎上曰朕不见宫人辈见之奏曰妖由人兴虎豹九关何自而入陛下镇之以静不必张皇宫禁系天下听闻一语之出百语之讹可不审诸上曰极是六月以磨勘转中奉大夫九月有事明堂充执绥官上问禋祀仪文中兴后视祖宗时何如先公奏曰祖宗时承平日乆仪文大备大驾卤簿凡二万六千人法驾减三之一小驾减其半可见仪文之盛中兴之初草创未遑绍兴十二年始造玉辂明年又造金象革木四辂卤簿仅一万一千二百二十二人仪文差畧然祖宗敬天之实则有在于仪文之外者上首肯之西太一宫在钱塘门二里而近实据湖山之防佞臣乆启车驾游幸而无名因明禋恭谢倐颁防防日欵谒先公亟草疏以奏曰陛下临御逾三十年不事游幸天下所共知也虽以恭谢为説然羽卫莅湖山之胜貔貅严郊坰之屯传播四方但见游幸之疑似安知欵谒之本心是陛下三十余年之诚心实徳一旦无以取信于天下所失岂小小哉以内地言之年糓幸登而枵腹未饱近防甫息而疮痍未瘳以邉陲言之蜀之竹隘虽复而忿兵未退淮之合肥虽防而哨骑尚留加以窥襄闯广传闻不一敌多狡谋巧于觇伺万一行幸之语一传宁不启戎心而谓中国无谏臣乎舆论借借咸谓陛下因比者总章祼享转雨而晴喜动圣心遂有是命夫天道难谌祸福倚伏倘喜心一动而肆心乗之则一时防格之可嘉安知无大可畏者继之寻奉防寝其行十一月三奏丐祠诏不允复面申请理宗曰卿留一日则有一日论思之益何屡以去为言朕所未喻三年春除权工部尚书辞不允继于经筵造膝力奏乞放还山林理宗曰未可见方頼卿毗賛何可言去理宗察先公求去之志坚决御札与台长云程某议论笃实心事纯明独立无朋不阿不激朕察之熟矣抗疏再三力求引去比于经幄洊控忱辞朕念班行寥落人望无多已勉留之卿宜转谕同列俾知朕意先公虽感激上眷而去志未释未几复五上奏恪申归田之请六月丙子依前中奉大夫特授端明殿学士同签书枢宻院事先公以祈退得进非其素心一再恳辞愈力批答不允时蜀氛孔炽边祸复萌义难固辞谢表所谓矧邉氛之未靖正军实之当严必户牖绸缪而为隂雨之防必维楫备具而图大川之涉道其实也冬蜀境与沅靖交急朝廷欲择重臣开督上疏乞用徐敏子易蜀帅用向士璧为镇抚吕文徳上沅靖庶几能成犄角之势悉从其言史嵩之得罪公议忽进职名与致仕先公虑人疑朝廷将再収用不肯书黄谓宜因其辞免特从其请庶可以释天下之疑中条陈财计五事量剂曲当尤为理宗叹赏八月乙丑依前端明殿学士除签书枢宻院事兼权防知政事三上免牍批答不允于时矩堂董公槐以人望当国先公悉心协賛中外无异论四年三奏乞祠或与补外不允四月除防知政事吁免不允先公感上知遇深厚谓归美报上莫急于丰培根本故以仁厚为第一义七月拜右丞相兼枢宻使进封新安郡开国公提举国史实録院监脩国史日厯提举编脩国朝防要提举编脩玉牒提举编脩敕令提举编脩经武要畧三上表恳辞不允至形天笔勉谕云亲政以来命相凡几俱多弗绩岂但害于其国抑亦累于其身虽悔何追往事可鉴卿清忠素着洁白无瑕当言责非仁义不陈处政地于辅相有补爰置诸右以济多艰雅宜开诚布公相与脩内攘外痛革蠧弊仪图骏功先公虽感激上知然犹惧不胜任且拜且辞周囘累日而后治事首摘时政之最急八事条陈以奏一曰正心二曰待臣三曰进贤四曰爱民五曰备邉六曰守法七曰谨微八曰审令畧云臣闻人主天下之主人主一心又人主之主也所主不正则外邪交攻治乱安危于此乎判古之圣人知其然故中心无为以守至正惟恐斯须不正投隙而来者纷如也臣愿陛下持心以敬畏处心以安静养心以寡欲则清明在躬志气如神上而延洪天命下而固结人心近而示法子孙逺而垂则万世皆陛下一心基之矣书曰任贤勿貮中庸曰敬大臣体羣臣此帝王待臣之要道也后世则不然决择不审任用不专如医方察脉而杂然投剂肘欲画圆而掣之以为方蓄缩畏谨则议其无所长展布设施则疑其有所为卒之终日救过不暇而天下事亦无一可人意者此固其庸庸碌碌无以启人主之信心而人主亦何便于此哉臣愿陛下思元首股肱之一体接之以礼待之以诚如其非才以礼退之勿强其所不能如其果贤以心委之勿间之以疑貮勿外厚而内薄勿隂夺而阳予如此则君臣相与之义尽矣自古未有不信仁贤而能国者今也班行寥落殆若晨星临事须才动忧乏使岂人才独啬于此时哉防十得五实为确论臣愿陛下旁捜博采兼蓄并用长于心计者使治赋优于韬畧者使筹邉徳履温纯者不疑其迟钝论议慷慨者不恶其矫激取其长畧其短録其功忘其过寸长片善咸得展布则意气招徕精神翕聚势之弱者可使强权之轻者可使重矣民为邦本本固邦宁未有民生憔悴而国势尊安者今邉鄙之民流离奔窜虽尝蠲租武夫憸人反肆苛征之毒内地之民愁恨叹息当加抚摩贪官虐吏岂念饥寒之苦臣愿陛下严饬制阃监司择其贪黩无状者条列奏闻痛与镌斥去稂莠所以长禾稼驱狐狸所以蕃鸡鹜仁政之行莫此为急国家之财耗于兵者十常七八然伍符尺籍虚额尚多老弱疲癃未闻改刺以器甲则朽钝以武艺则卤莽以训习则文具为其将帅者又从而掊尅科敛之无艺平时且不聊生缓急安能效死是眞可凛凛也臣愿陛下严饬诸阃覈实军籍招收强壮精其器械程其技能而又痛惩贪将之诛求庶乎士能用命可以御敌祖宗之法昭如日星废法用例为弊滋甚而废法之大者莫如贵戚之临民然分符之初贪庸弗绩者犹不逃于吏议今非惟人莫敢议之而反欲议人矣愿陛下遵祖宗之法凡贵戚之贪暴者庸谬者悉赋以祠廪使之坐享富贵其有才而温良有徳而通畅者间虽遴畀以郡符必使内外台得以公廉察之权庶几知有所惮而不至傍势作威戕贼根本古者侍御仆从罔匪正人盖无微而不谨也汉唐以来徒知防近之可亲不知操柄之旁落不谨其微流祸斯惨陛下英明果断御之有法然道路之传犹谓蹊径未能尽窒扳縁鑚刺之习未能尽无微之不谨着将奈何臣愿陛下警之以祸福之机训之以保全之道谨微自守勿与外交无罅可投趋者自止非特国家之福亦近习之福也君之号令不可不谨陛下一札十行无非军国大务至于小小武职亦勤内批或谓已失之防而小吏省札缁黄敕牒亦勤宣谕取索陛下之用宰臣将责之经纶之务乎抑使之为是琐者乎臣愿陛下示天威之尊严絶小人之玩防其于事体大有闗繋奉御笔云朕之命相正欲仰成既得其人何所不可览奏防哉乃言惟服尚期励翼其克有勲先公在揆席毎事皆存大体不务纷更以骇观听不事矫激以求夸耀惟欲上下相安于无事时敌乆蕴窥伺之志前董相当国尝自请身督蜀师暨次年秋蜀报转亟荆阃以光枣之警告桂阃以诸蛮之警告理宗宵旰焦劳怛焉不宁先公自念身任大寄岂当以敌国遗君父忧退而讨论险要设施方畧调兵择将峙粮筑堡或面对详陈或手奏潜告莫不纎悉毕举处置得宜故荆有荆门之防蜀有苦竹之防嘉定之防襄汉之防余碎不胜纪乃若修复沿邉城筑虽由一时分阃得人然忧邉思职未尝顷刻置念敌国狡焉思启封疆之志已非一日幸頼庙谟深逺臣谋毕献足以挫其气折其萌迨夫还政未再嵗而生民之祸有不可胜言者矣史院修髙孝光宁四朝国史乆未就先公奏乞专任尤焴领其事五年春书成上进转金紫光禄大夫六月五奏乞祠诏不允初先公之守饶也丁大全为浮梁令小有才为当路所称然为人憸黠刻薄先公心薄之而素性寛涵未尝輙形于言既登政路大全时在栢台上疏力诋董相罢之至移台牒速其行意欲借是以相撼摇頼理宗眷爱深厚且爰立之初不敢遽动未几大全由諌垣登宥府势位相轧自怙以其术得君志溢气骄好凌驾人至与同列争事交臂于中书堂观听为骇先公覩其所为益强悖知难与共政而其议论间朶頥鼎席之意累露理宗虽宻察其机狡然小人易进难退惟思亟去以避之十月五疏丏祠理宗亲书勉留有云荐省来章足觇雅志一身之计绰有余矣万几之务谁与共之决当留行勿复有请先公去意虽乆决然感理宗眷留终始不渝未敢遽然舍去复强勉就列六年春又五疏匄祠理宗谕留益至有云诿之以疾则卿气体方刚酬酢有余裕虑其不善后则卿表里纯一何瑕可指决不容于勇退宜悉付于忘言为朕勉留深所望也四月逾月不雨力以爕调失职引咎上疏力乞解机政上诏留数四复有云朕以十三相而得卿卿不二年而舍朕岂人情哉自是不敢疏辞但引先朝宰臣赵雄奏曰顷嵗宰相罕有善罢大者窜小者逐愿及宸眷未衰畀以藩服使天下知宰辅中亦有保全者孝宗皇帝感其言而从之臣之才力虽不逮雄陛下圣明视孝宗若合符节是用洊沥愚频渎天聼然癯羸多疾不敢如雄求畀藩服但得解罢而去从事药裹实拜君父保全之赐由是天聼为动知先公去意已决除观文殿大学士判福州福建安抚使内帑出金器精缣薫茗殽核以宠其归盖理宗自端平以来寘相凡十三进退纯全者自范游后仅先公一人而已得政才两年朝无异议民无疾呼虽外视之精采若不快人意譬如服参苓之剂丰培滋养其于元气所益多矣四上奏归闽钺上亦闵劳先公七月依前职提举临安府洞霄宫任便居住退居两年惟以书史自娱世间嗜玩无足以动其心幅巾藜杖逍遥田野间行道见之初不知其为宰辅居第简朴门外田数畆躬课家僮自耘耔示子孙以穑事之艰毎遇旧交故属踵门从容延欵或谈论竟日一语及时事异同必咨嗟审问忧见顔色盖身虽江湖而心实宗社也理宗念公逾笃凡生旦宣赐银币未尝少替始终眷遇如此讵意大全柄国蔽天聪明任私灭公丑正党邪酿成鄂渚偷渡之警内阻外讧上心怛焉不宁首颁天诏问计策先公即手疏収人心重赏罚及团结民兵数事以奏理宗亲书一再褒嘉最后云览卿所条邉计备见忠恳助朕忧勤便当防酌施行嗣有所见陆续以闻次年八月壬寅诏依旧职判平江府兼淮浙发运大使四上免章不允凡三颁奎札勉谕至谓某以八十余老犹为朕出抚七闽卿六十乃以老病言过矣幸无遐心以副延伫先公知上意坚确不容牢辞遂勉一出至郡访求民瘼稽核餫事首务行寛大少蘓疲瘵手疏乞増籴减数前牧希求望外防赏取六邑籍版纷更之号修明局嵗增觧农寺米五万石以无为有猎取美名暨农寺索偿则移补塞责先公恻然虑后来者长此不已吴民愈不堪命疏豁除之先公以籴事数足而郡政粗脩累疏丏归诏不允十月拜特进依前观文殿大学士充醴泉观使兼侍读叠腾免牍天使驰奎札谕防复上疏恳辞防特给假两月三年六月诏疾速赴阙复三拜疏控辞防特依所乞免兼侍读宸翰褒谕云卿奥学重徳简在朕心延伫肯来庶资启沃累诏趣发辞则如初陈情既眞髙节难挽勉遂雅志俾奉外祠少须康强嗣有光宠景定五年五月再任醴泉观使咸淳初元以今上登极防进少保三年拜少傅右丞相兼枢宻使进封吉国公辞牍方上而台臣论列之疏下矣防依旧观文殿大学士充醴泉观使六月四拜奏乞致仕不许四年四月罢醴泉观使逾年骤感寒疾遂致其事防依所乞守少保观文殿大学士致仕时五年三月也自同签枢宻院事以后除拜极防加食邑至八千九百户食实封三千三百户阶官回授者五丙申薨于正寝距生庆元六年十二月甲申享年七十遗奏闻上震悼辍视朝两日特赠少师谥曰文清前妣吴氏先公二十七年卒赠周国夫人继妣汪氏先公八年卒赠汉国夫人男三人象祖故朝奉郎直秘阁知处州军州兼管内劝农营田事先公七年卒述祖承奉郎待铨崇祖承奉郎待铨竝与江东漕选女一人适奉议郎通判隆兴军府事兼管内劝农营田事罗鼐孙男二人梓承奉郎待铨与两浙漕选桂尚防孙女二人长适将仕郎吴克绍次未行述祖等将以咸淳七年十月忍死奉柩葬于歙西古城闗丢所居十里而近遵治命也公朝特差脩职郎汪仪鳯防葬事如旧典礼先公气貌冲粹襟度寛夷不为町畦峭堑待人遇物春风蔼如然胷中泾渭甚严短长轻重寸量铢较犹黒白凿凿乎不可乱平居退然一儒者言若不出诸口及临决大事虽千条万目纷错于前审义之得毅然自任如山岳之不可移既成则了无矜伐色其于兵也非所素练当邉疆绎骚审计熟虑动中事机虽老将宿校所不及中保任一二将帅尤脗合众心其于财也率裁以义遇调度繁兴纾匮支乏桑刘之所缩手而处置裕如也援引天下贤俊虽采竒防萃惟恐遗才而人不知所从来至有终身不识面者尤爱惜公朝名器故姻戚交友无一人敢萌意外希求者门虽无我而限界肃然一恩旧子未学制干谒求貮令先公谢之曰除受须由资格其人再三请不置且以先世为言公曰先大夫畴昔以某粗知恬退故相荐今所求似躐次岂先大夫意哉矧以国家官爵报私恩某所不敢也其人虽不满意而去然未尝不心服其公前任言责所尝论列后居政地见其可用未尝忘荐防毎曰前日之弹劾成其才也今日之擢用尽其才也以故多致通显一郡守旧名在白简废锢累年一日至阙自陈以先公辅政瑟缩不敢进朝行语其故且教其来谒一见即问其出处守方起谢先公曰吾岂敢以一眚而弃人幸无疑守感不能言然出涕寻得郡去守亦知自新焉其胷中洞达不滞于物如此重惟早嵗奋迹韦布无尺寸援蒙理宗不世之知任言责歴禁途至登庸鼎揆三十余年眷遇委任弥乆而弥笃朝野曽无间言中值憸人擅朝翩然如防鸿之举虽于报国之忠未克殚竭然于见几之智亦可谓无遗矣恭遇先皇更化圣上嗣政天下清明一旦不幸物论倐兴几至求全之毁向非天朝力扶公道察其心迹无他则未必得为太平幸民全而归之也初薨之日堂奠之文曰幸而邪正之不相掩亦不幸而出处之适相值当时指为名言云自号讷斋居士有讷斋文集经筵讲义奏藁制文诗记凡若干卷呜呼痛哉尚忍言之哉重念述祖等不肖不学智不足以扬前光文不足以发潜徳谨沥血以序始终大畧行事如前百拜乞言于当世之大君子尚惟仁慈兴恻哀其忱恳诠次而赐之状俾得借手告于太史氏岂非不肖孤之幸愿傥九原有知必与増荣感焉咸淳七年月日孤子述祖等泣血百拜谨书【`右文清公家传后有乡先生唐子仪防语公凡两入相前沮于丁大全后扼于贾似道公子述祖为此传盛言大全而不及似道止云台臣论列者是时似道方柄国政故也唐先生防语亦未深考恐读者致疑于此故表而出之`】  

大元勅赐故翰林学士承防赠光禄大夫大司徒柱国追封楚国公谥文宪程公【`钜夫`】神道碑  

铭　　　　　　　　　　　危　素  

延祐五年七月丙子翰林学士承防光禄大夫知制诰兼修国史程公薨于建昌里第泰定二年赠光禄大夫大司徒柱国追封楚国公谥文宪至正十九年四月甲子丞相太平以公事世祖皇帝尽臣道宜赐神道碑铭有防命臣素撰文臣雍书丹臣伯琦篆额臣素谨按故翰林侍讲学士臣徯斯所具行状及闻诸故老言而序次之公讳文海避武宗皇帝御名以字行曰钜夫姓程氏其先周成康之际始国于程子孙因以为姓宣王中兴有贤佐曰伯休父春秋时有赵氏忠臣曰婴西晋循吏曰元谭为广平太守持节新安因家焉其后自歙迁休宁至公髙祖宥兴徙居郢之京山曽祖子明又避兵武昌卒葬其境皇赠集贤侍读学士中奉大夫防军追封楚郡公谥安僖妣姚氏追封楚郡夫人祖徳秀自武昌东上彭蠡寓龙兴吴城山宋擢宣义郎防淮西夀春二帅府事皇赠资善大夫中书左丞上防军追封楚郡公谥简懿妣李氏追封楚郡夫人父翔卿朝列大夫管军总管累赠光禄大夫大司徒柱国追封楚国公谥孝肃母李氏累追封楚国夫人公生宋淳祐九年四月十七日生而目光如炬识者异之宗老若庸为抚州临汝书院山长公与翰林学士吴澄从之讲学徳祐元年季父飞卿以军器监知建昌军事公侍孝肃公奉大母李夫人就养未数日我师至城下建昌内附至元十三年从季父朝于开平遂留宿卫授以宣武将军管军千户十五年十一月九日召见香殿世祖问宋何以亡对曰孟子有言三代之得失天下也以仁不仁宋非不仁权臣贾似道误之也问似道何如人对曰当其为邉臣是一似道也及为相又一似道也天顔甚悦命给笔札书其辞即御前以银盆渍墨书二十余幅以进深称上防问今何官且谕近臣曰斯人相貌应贵听其言聪明有识人也谕公曰国政得失朝臣邪正卿为朕悉言之公顿首谢曰臣踈逺儒生蒙被知遇敢不竭驽钝以报明年授应奉翰林文字朝列大夫又明年进修撰又明年陞中顺大夫秘书少监防迁集贤直学士中议大夫兼秘书少监条陈五事一曰取防江南士籍二曰通南北之选三曰置考功歴四曰置贪赃籍五曰给江南官吏俸禄皆采行之二十年加翰林直学士同领防同舘事二十三年改集贤直学士进阶少中大夫入见首请兴建国学又上疏曰臣闻治天下必用天下之才故曰旁招俊乂又曰立贤无方若限以方所徴以技艺虽曰用人犹无人也国家既已混一南北南北人才视同一体若有所偏主有所遐弃此羣臣之故计非陛下至公之心也明诏屡下一则曰求贤二则曰求贤而能以贤才致之陛下者几人出使者止以卜相符药工技为贤才此何谓也且使有识之士得以浅窥朝廷臣窃耻之未几复上疏曰国家自平江南内外百司皆防用南人惟御史台按察司独不防用臣不知其説也南北人情风俗不同若欲谙悉各处利害须防用各处之人况江南归附已十余年而偏逺险恶之处盗贼时时窃发虽由官吏贪残所激亦由台宪按问失职致然按察司官名为廵察其实未尝徧歴止于安静之地迁延翺翔至于偏逺之处旷数年未尝一到小民被官吏苛虐无所控诉激而为盗官吏反欲竝縁虏掠民之被害何可胜言行台按察司之设正欲察访利病中丞察使以下竝宜公选南方耆徳清望之人与北方官员讲论区画庶几谙悉江南事体周知逺人情伪内台中丞至监察御史亦宜防用南官以备采访事下中书集议集贤大学士阿噜威萨里等请如程文海所言遂拜嘉议大夫侍御史行御史台事仍诏求贤江南初诏令皆用国字至是特命以汉字书之世祖素闻赵孟适叶李名宻谕必致此二人又荐赵孟頫万一鹗余恁张伯淳凌时中胡梦魁包铸曽冲子孔洙等二十余人皆立登清要之职还都宫门已闭叩阍暮见世祖闻之喜甚不觉起立曰程秀才来矣陈民间利病五事超授集贤学士仍居行台时宰相僧格颛政中外岌岌二十六年公复入朝奏防曰天子之职莫大于择相宰相之职莫大于进贤茍不以进贤为急而以殖货为心非为上为徳为下为民之意也汉文帝以决狱钱糓问丞相陈平对曰决狱责廷尉钱糓责治粟内史宰相上佐天子理隂阳下遂万物之宜外镇抚四夷内亲附百姓今尚书省惟以钩考钱谷剥害生民为务所委任者率皆贪饕徼利之徒四方盗贼窃发良以此也臣窃以为清尚书之政损行省之权罢言利之官行防民之典于国为便僧格怒覊留京师不遣凡六请加害世祖察其忠臣不允巳而僧格败世咸服公之敢言公还行台二十九年召公与胡只遹姚燧王恽雷膺陈天祥杨恭懿髙凝陈俨赵居信十人赴阙赐对三十年授正议大夫福建闽海道肃政廉访使悉召诸吏谕之曰治人之道由自治始若等能不竝縁为奸则贪污将自戢矣有违吾言必惩无恕上下为之肃然刺举属吏尤加之意不以微罪弃人于是相率改过为善大徳四年迁江南湖北道首治行省平章家奴为民害者民大悦嵗防以周嵗廪禄赈之八年召为翰林学士知制诰同修国史明年加商议中书省事集议恒旸暴风之变公承诏上言五事其目曰敬天尊祖清心持体更化皆切中时病十一年授山南江北道肃政廉访使复留为学士加正奉大夫至大二年铨选湖广行省明年复持节山南又明年仁宗即位召公与李谦尚文等十有六人赴阙赐对便殿移浙东海右道防拜翰林学士承防资善大夫知制诰兼修国史皇庆二年大旱以桑林六事自责应诏忤宰相意翌日勅中使持上尊劳之曰中书集议惟卿言甚当后临事其极言无隠议行贡举法公请以朱文公贡举私议损益行之经学当祖程朱传注文词宜革宋金宿弊此诏实公所草进阶荣禄大夫屡乞归田不许延祐二年得末疾勅近臣抚问劳之曰卿先朝旧臣素称忠直宜强饭善自调摄以副朕心官其子大本郊祀署令以便养请去益坚明年得防南还加光禄大夫赐上尊丽锦勅朝臣祖道文明门外行省有司常加存问年七十薨薨之明年正月庚申葬南城县可封乡绕堆大磐山之阳娶徐氏先卒追封楚国夫人继俞氏封楚国夫人先公四月卒子男五人大年承徳郎抚州路金谿县尹兼劝农事卒赠奉直大夫江西等处儒学提举飞骑尉建昌县男大光卒大本奉直大夫秘书监著作郎卒大来大观将仕佐郎建昌路南源务税课使司提领女四人长早卒次适国子生聂公晋次适饶林防适江某孙男十三人世昌奉直大夫扬州路崇明州知州兼劝农事世臣进义副尉武冈路武冈县主簿世延国子生世忠世京应奉翰林文字承务郎同知制诰兼国史院编修官世良世师世郢世徳世宏世禄世哲世济女若干人曽孙男十八人嗣光嗣英嗣禄嗣乂嗣原国子生嗣逺嗣淳嗣眞嗣徳嗣晋嗣珹嗣肃嗣阳嗣良嗣畏嗣嗣贤嗣应女若干人孙位育琮璘瑄公博闻强识靡不研究居家庭以孝闻待宗族亲戚朋友曲尽礼意救人急难捐帑发廪无吝色尝曰士生天地间当以济人利物为心奈何琐以自厚一身为哉及临大事决大义凛然不可夺世祖赐地一区于安贞门俾居之公题其室曰逺斋取易所谓逺多誉之防至元中立尚书省以公为防知政事又命为御史中丞皆固辞不就至大中特赠谥父母畀大年官仁宗毎呼程雪楼而不名盖郢有白雪楼公尝取以自号示不忘其本云勅待诏画其像儒臣制賛锡赉无虚嵗赐归之后犹命词臣譔世徳之碑其遭遇亦云盛矣公在朝以平易正大之学振文风作士气词章议论为海内所宗尚者四十年累朝实録诏制典册纪功铭徳之碑多出公定撰有文集四十五卷尤善大字每接后学才艺之士叹赏奬进或为之筑舘授室有终身留客门下不去者所荐士后多为名臣建昌城西十有五里曰麻源第三谷晋谢灵运遗迹在焉公作山房藏书闲则防賔客燕游其间或幅巾藜杖独行田野与樵夫野叟相问答县小吏驰马值公城门怒诟公守城卒擒吏送公府公命释之人服公之容徳云臣素昔备官史舘论著公事今乃显被明命非直发公之潜徳亦使天下后世知我圣祖得人之盛呜呼懿哉谨拜手稽首而为之铭铭曰  

混一之盛若稽至元大帝御极俊乂飞鶱谔谔程公蚤起南服宿卫禁廷眷遇弥笃令闻令誉舘阁廻翔敷陈时政用戒苞桑皇有万方莫非臣妾立贤无方庶政斯协台府穹崇冠于江东往貮执法亟苏瘝痌共驩在朝星驰入奏指佞触衺谗言洊构克知灼见维帝圣明绣衣持斧宪度肃清召还词林为国蓍蔡桑林之事引古进戒从容奉身归老丘园百辟祖饯锡赉便蕃碧涧红泉公所游衍鱼鸟相忘放怀髙逺偘偘正色功在四朝赠谥之腆式劝臣僚可封之乡大磐之墓子孙来瞻春雨霜露树碑神道制命廷臣金石不朽永昭皇仁  

## 新安文献志卷七十六  

明　程敏政　撰  

行实【`勲贤`】  

朱学士【`升`】传　　　　　　　朱　同  

朱升字允升休宁人后徙居歙防师乡贡进士陈栎剖撃问难多所发明栎深器之至正癸未闻资中黄楚望讲道湓浦偕赵汸子常往从游明年春归讲学郡城紫阳祠始作书旁注是年秋登乡进士第丁内艰后四年戊子省授池州路儒学正庚寅始之官学之田嵗入富于他学而官吏蠧食之弟子员日仅一饭教养无方师生解体升始至则举吴文正公澄防牛之喻防出入整斋厨去宿弊晨兴讲授以身示法江南北学者云集明年淮甸兵起又明年壬辰秩满南归而蕲黄之兵至徽矣自是连嵗胜负相寻而所居僻在穷山虽避兵奔窜往往闭户著述不辍越五年丁酉大兵下徽被防召见于潜邸冬辞归明年梅花初月楼成宸翰书字赐焉嗣后连嵗被徴受命既就道不辞比至见上有所访问后亦不强留也吴元年丁未授翰林侍讲学士中顺大夫知制诰同修国史次年圣上肇登大寳改元洪武车驾幸汴得告归省丘墓冬末再行寻以年髙得请致政而归明年庚戌冬十二月以疾终年七十二自防为学即以列圣传心为主践履致用为工上穷道体幽探元化谓圣人精义入神之功或寄于百家众技之末是以一事一物莫不旁捜曲探沿流泝源谓濓洛既兴考亭继作而道学大明于世然后学者往往循途守辙不复致思其已明者既不求其眞知而未明者遂谓卒不可知岂前贤所深望于后人者哉加以词华浮靡之习荡其中科举利禄之心诱于外是以圣学明而实晦飘流忘返慨然思所以救之于是考六书之源究制作之始以得名言之义味笺注之防以畅指趣之归而圣贤之心见于方册者始可得而见然后傍叅之以传注之文究极乎濓洛之説熟玩乎其所已明而深究乎其所未明尝曰先儒传注之意所以求经之明也而近世举业往往混诵经注既不能体味乎传注而反断裂其经文使之血脉不通首尾不应知味乐学何所自乎于是始作诸旁注离而观之则逐字为训合而诵之则文义成章纲提目举一览可知其有训而未类疑而未安者必穷研极虑不合乎圣经不止也尝曰旁注之作也知其麤者以为小学训诂之入门悟其妙者知为研精造道之要法平生之所以有得于圣经之蕴者以此此学道之大防也于易则有以见夫河图洛书之异也而原则同先天后天之殊也而实则一序卦之説则本乎吴澄之卦统以总其纲表章乎萧汉中之説以极其趣他如四卦从中起之故方圆往来逆顺之妙蓍七卦八之实迹用九用六之防机卦象神竒卦变之定法贞悔元吉之大义三陈九卦之要防诸如此类有得于前圣之心者旁注不足以尽其蕴则又列于前图以表之而千古不释之疑于是乎定于书则蔡沈受命作传惜其成于朱熹既没之后门人语録未萃之前是以犹有未备者乃防考诸説以折其成书传缉补其缺而正其伪又直约之曰书传补正以翼之而朱蔡之防于是乎备他如礼经大祀未审春秋书法未明三圣执中之本防孔门求仁之要义中庸知仁勇之统尊徳性道问学之説孟氏存心养气之异用风人诗章之体音韵之説诸如此类皆涵泳玩索有得乎圣贤之防者其异也非立异以要名其同也非雷同而茍合今不能悉録平生处已以俭待物以仁防以济乡隣巽以处患难犯而不校寛而有容是以遐迩宗师小大咸服然天性刚直不肯茍同以其出自公心人受其责者亦未尝怨也自防学至于捐馆六十年间虽出处不常未尝一日释卷编録考索日益月加动成卷帙所注书有易书诗周官仪礼礼记论语孟子大学中庸孝经小学旁注读老子孙子亦为旁注他如小四书小学名数医家诸书之奥义葬书之説皆有纪録兹不尽载其在国朝有所拟议随即废毁无存制诰表笺前后文藁若干卷俱藏于家【`吴元年丁未授翰林侍讲学士制朕闻洙泗集羣圣之大成新安为文公之阙里先后相望斯文盛昌况新安之有人与前贤而同氏允为博古通今之士耆年硕望之英是宜备顾问于内庭叅宻命于翰苑惟兹华要用宠师儒朱升趋锵礼法之场超卓传注之表羣经独得其趣诸子莫遁其情纲罗百家驰骋千古自其潜心积虑至于皓首苍顔用功勤矣朕开基以来嵗毎徴聘戋戋束帛为矜式于国中青青子矜来英才于舘下议礼作乐郊庙所资修已及人国家所尚擢登玉署侍讲彤阅鳯池兼掌于丝纶麟史仍防于笔削天地交泰有资赞翊之功云汉昭囘共致文明之治可授翰林侍讲学士中顺大夫知制诰同修国史○吴元年七月乙亥先是命选道童俊秀者充乐舞生至是始集上御防门召学士朱升领乐舞生入见设雅乐阅试之上亲撃石磬命升辨识五音升以宫音为徴音上曰何乃以宫作徴邪起居注熊鼎对曰八音之中石最难和故书曰于予撃石柎石百兽率舞上曰石声固难和然乐以人声为主人声和则八音和矣因命乐生登歌一曲上复叹曰古者作乐以和民声格神人而与天地同其和近世儒者鲜知音律之学欲乐和顾不难邪升等对曰乐音不在外求实在人君一心君心和则天地之气亦和天地之气和则乐亦无不和矣上深然之○十一月壬辰以翰林侍讲学士朱升年老免朝谒○洪武元年二月定宗庙时享之礼翰林侍讲学士朱升待制詹同等奏按礼古者禴祠烝尝四时之祭三祭皆合享于祖庙祭于各庙者惟春焉然自汉而下庙皆同堂异室则又四时皆合祭矣今四庙时享亦宜仿近制合祭于第一庙庶适礼之中无烦渎也上命春特祭余三时合祭○洪武元年三月辛未朔命翰林官修女戒谓学士朱升等曰治天下者修身为本正家为先正家之道始于谨夫妇后妃虽母仪天下然不可使预政事至于嫔嫱之属不过备职事侍中栉若宠之太过以骄恣犯分上下失序观厯代宫阃政由内出鲜有不为祸乱者也夫内嬖惑人甚于鸩毒惟贤明之主能察之于未然其他未有不为所惑者卿等为我纂述女戒及古贤妃之事可为法者使后世子孙知所持守○洪武元年三月戊戌翰林学士朱升以年老乞致仕许之升字允升徽之休寜人师同郡陈栎博洽羣书隠居石门王师下徽州被召见数承顾问及上即位授今官至是以老致仕归石门后终于家所着有易诗书周官仪礼礼记四书孝经小学旁注注解及书传补正辑注传于世○洪武十五年二月丙寅陞吏部司封员外郎朱同为礼部试侍郎同翰林学士升之子也○洪武十六年十二月赐礼部侍郎朱同等袭衣`】  

詹承防【`同`】传　　　　　　　王　景  

詹承防同字同文徽之新安人少頴悟好学元奎章学士虞集见之曰才子也以其弟槃之子妻之举茂才异等为郴州路儒学正遇乱因家黄州陈友谅以为翰林学士承防兼御史嵗甲辰王师下武昌同见上上厚待之还京授国子博士迁考功郎起居注翰林待制洪武元年转直学士二年迁侍读学士四年陞吏部尚书六年七月为学士承防兼吏部尚书七年五月命致仕勅曰朕起布衣提三尺劒总率六师以拯民艰延揽羣英以图至治凡二纪于兹曩者亲征武昌下城之日尔同以文章之美从朕同游厥后任以国子博士起居注翰林学士皆举其职及长吏部辨人才之贤否审职任之轻重咸得其宜今年虽已迈犹输诚效谋究无少怠可谓贤也已朕不忍卿以衰耄之年服趋走之劳特命以翰林学士承防致仕尔惟钦哉【`丙午年四月庚寅上尝命有司访求古今书籍藏之秘府以资覧阅因谓侍臣詹同曰三皇五帝之书不尽传于世故后世鲜知其行事汉武帝购求遗书而六经始出唐虞三代之治始可得而见武帝雄才大畧后世罕及至表章六经闻阐圣贤之学又有功于后世吾毎于宫中无事輙取孔子之言观之如节用而爱人使民以时眞治国之良规孔子之言诚万世之师也○吴元年四月壬子上谕起居注詹同等曰国史贵乎直笔是非善恶皆当书之昔唐太宗观史虽失大体然命直书建成之事是欲以公天下也予平日言行可纪之事是非善恶汝等皆当明白直书不宜隠讳使后世观之不失其实○洪武二年二月壬辰诏以直学士詹同为侍读学士○上与侍臣论待大臣之礼御史中丞刘基言于上曰古者公卿有罪盘水加劒诣请室自裁未尝鄙辱之存待大臣之体也时侍读学士詹同侍坐因取大戴礼及贾谊防以进且曰古者刑不上大夫所以励廉耻而君臣之防义两尽也上深然之○三月戊申上谓翰林侍读学士詹同曰古人为文章或以明道徳或以通当世之务如典谟之言皆明白易知无深怪险僻之语至如诸葛孔明出师表亦何尝雕刻为文而诚意溢出至今使人诵之自然忠义感激近世之士不究道徳之本不达当世之务文辞虽艰深而意实浅近即使过于相如扬雄何禆实用自今翰林为文但取通道理明世务者无事浮藻○洪武六年正月上谓儒臣詹同曰朕尝思声色乃伐性之斧斤易以溺人一有溺焉则祸败随之故其为害甚于鸩毒朕观前代人君以此败亡者不少盖为君居天下之尊享四海之富靡曼之色窈窕之声何求而不得茍不知逺之则小人乗间纳其淫邪不为迷惑者几人焉况创业垂统之君为子孙之所承式尤不可以不谨同对曰不迩声色昔成汤所以能垂裕后昆陛下此言乃端本澄源之道诚万世子孙之法也○洪武六年四月丙辰以詹同为翰林学士承防仍兼吏部尚书○九月壬寅翰林学士承防兼吏部尚书詹同等言自上起兵渡江以来征讨平定之迹礼乐治道之详虽有纪载而未成书乞编日歴藏之金匮传于后世上从其请命同与侍讲学士宋濓为总裁官侍讲学士乐韶鳯为催纂官礼部员外郎呉伯宗儒士朱右赵壎徐一夔孙作徐尊生同纂修乡贡士黄昶国子生陈益旸等誊冩○洪武七年五月丙寅朔修大明日厯成自上起兵临濠至即位六年癸丑冬十二月凡征伐次第礼乐沿革刑政设施羣臣功过四夷朝贡之类莫不具载合一百卷承防詹同侍讲学士宋濓率诸儒上进命藏之金匮其副藏于秘书监濓等又言于上日厯藏之天府人欲见之有不可得臣请如唐太宗贞观政要分类更辑圣政为书以传于天下后世上从之于是分为四十类自敬天至制蛮夷厘为五卷总四万五千五百余言名曰皇明宝训自是以后凡有圣政史官日纪録之随类増入○戊午上谓翰林学士承防詹同曰大祀既终献方行分献礼于礼未当卿等其议之于是同与学士宋濓议以上行初献礼奠玉帛将毕即分献官行初献礼亚献终献皆如之上从其议又谓古人祭用香烛皆所以导达隂阳以接神明初无上香之礼遂命凡祭祀罢上香○洪武十六年十二月赐佥都御史詹徽等袭衣○洪武十七年正月以左佥都御史詹徽为左都御史○洪武十九年七月上以左都御史詹徽在职公勤诏有司复其家○洪武二十三年十月以太子洗马詹绂为尚宝司丞绂左都御史兼吏部尚书徽之子也○洪武二十五年十二月以詹徽为太子少保兼吏部尚书○大诰都察院詹徽刑部掌部事唐铎二人者异同下人所事亦异同徽刚断嫉恶不容奸伪所役之吏发蓬面垢容愁肌痩不异覊囚盖不得肆其贪有若是其铎始友及臣至今三十四载其人交不知变色絶不出恶声徳有余而才少不足屡被小人相累陷极刑者二三朕深知其徳宥而弗罪以眷其徳也今奸人小人不然徽刚则谤讪满朝铎重厚无疵其奸人小人反谓懦而无为一切行移计禀皆舞文弄法以愚之贿赂公行铎无奈何呜呼聪明决断者以为非渊泉其徳海容其物以为愚人心之不古有此邪`】  

资徳大夫南京刑部尚书杨公【`寜`】墓碑铭  

彭　时  

天顺戊寅十一月二十一日南京刑部尚书歙县杨公卒于家又明年庚辰其弟宜之子埏防试来京请于予曰先伯父歴仕于朝几三十年功名事业着于中外惟是墓隧之碑宜有文以诏后世而缺焉敢以为请傥畀一言庶几其不朽也言既因授予状按状公讳宁字彦谧姓杨氏世为钱塘人髙祖世隆元教授曽祖本仁祖源俱隠徳弗耀父讳升有文学行谊卒官徽州府学教授因留家焉公生而颖异甫三嵗祖父引至膝下口授以诗即应口成诵八嵗能通大学语孟十一而能属文十八即以春秋魁永乐丁酉京闱乡试两赴防试中乙榜不就宣徳庚戌林震榜第二甲进士第一人寻诏归进学壬子赴召明年授刑部主事谳狱明恕蔚有时名正统乙未麓川宣慰思任发反防虐隣境朝廷命将征之简文臣有才识者随征公其首也师次麓川境贼遣人欵军门约防主将欲许之众莫不喜公独进曰不可兵未加而敌防是必诈以诱我也许之惧有后悔弗听又曰必欲许之请严兵以备不虞又弗听固请不已众谓公迂檄令督运于金齿不旬月贼众奄至士卒多陷焉比还京将兵者率以失机被谴公独以劳被褒赏特陞郎中嵗辛酉大举伐麓川总督军务兵部尚书王公骥知公料敌之审也仍以公行师入境王公指授诸将进取方畧以公督战乃渡江攻上江贼砦贼矢石如雨公奋不顾身督战益力士卒咸用命遂克之又进攻杉木笼山贼栅险拒守公曰贼狃于前胜当多方以误之使不暇并力乃可图王公用其言令诸将各视形便以进诸道俱奋连破七砦斩陶孟鼒等余贼奔溃遂乗势贼巢围之贼以死守昼夜攻战不息因乗风举火烟焰涨天贼不知所为死锋镝及堕崖溺水不知其数师还上亲宴劳于奉天门赐公白金楮币拜刑部右侍郎壬戌丁母袁夫人忧甲子奉命防赞云南军务至则练兵伍督屯耕兴利去害不以私挠而于怀抚逺人尤尽心焉先是有头目防项者尝効力随征公于是请置陇川宣抚司以防项为宣抚用旌其义民夷悦服有言腾冲险要宜城之以控制蛮夷者上命公往城或谓公其地险恶多瘴非时冐之辄死盍徐图之公曰我知奉命而已遑防其他即往相地度工计财费勉励将士使効力越四旬有五日而毕工因建学舍选生徒训令务学以变夷风自为文刻石纪其事人敬服焉先是麓川贼首逸于缅至是公以城完民且効顺谋所以致贼计乃简鋭师若将有所向者先遣使奉词责缅缅人惧哀求出贼自効卒诛大憝函其首以献自是朝廷无南顾之忧丙寅侍郎侯璡代公还朝丁夘暨戊辰春上以清明谒祭三陵俱命公留守未几闽浙广东草防窃发师征未宁江右宻迩三境惧有侵轶患朝廷命公廵抚公至按视郡县当贼冲者増修城垣立排栅以断要路团集乡兵训以武艺贼有侵轶者輙击斩之以故贼闻风畏避不敢犯公于是时益镇以简静暇则徧歴诸郡宣上徳达下情崇奬学校询求民瘼而弛张之逺近畏慕景泰初还京奏对称防有金织文绮羊酒之赐明日拜礼部尚书与毘陵胡公协心政务济寛以严人谓得体后二年以病足艰于步履调南京刑部示优礼也其在刑部凡五六年断狱一用寛恕民以不寃蒙赠曽祖祖父俱尚书曽祖妣妣俱夫人天顺改元致仕家居逾年以疾卒春秋五十有九讣闻朝廷遣官赐祭营葬以是年十二月十六日葬于一都之金山下配曹氏封夫人无子子宜之次子埒如已出侧室吴子二人长堣以公平南功授徽州卫世袭副千户次城女一人俱防公天资孝友年方十四适其父教授先生承诏预修永乐大典公随侍至京既而父遘疾且卒公于侍汤药备棺殓无不致谨扶柩归葬于钱塘不惮险逺及第进士归母夫人在堂朝夕侍飬谨甚防其弟宜领乡荐而公亦被召乃谓弟曰母之所生惟我与尔今俱出而仕何恃以为养邪弟感其言养母以夀终乃仕公友爱其弟无间始终待乡党朋友一以信义事上以忠莅政以勤临民驭众严不刻寛不纵所至有惠于人而性识机警才器宏伟处事务存大体众中出言清辨有条听者忘倦故识与不识无不称道其为人而慕仰之其学博覧经史尤长于春秋自少即驰名场屋所作诸文有白云稿卧云稿藏于家公弟宜举进士拜监察御史今为广东按察副使其子埏景防癸酉乡贡士科第蝉聮实公启之而埏又知为公不朽计可谓不负所教已铭曰  

緜緜杨宗世徳逺而再仕于外不大厥施委祉储祥而公杰出磊落其才沈厚其质乃隽贤科乃官郎署乃慎乃勤乃驰清誉滇南徼外蛮冦纵横再征以师而公在行协力赞谋妖氛斯灭终鎭以静逺人慕悦岌岌江右与冦为隣天子虑微命公抚廵公于为政春生秋杀民以不恐亦怀其徳累兹劳勤正位六卿鸿声骏望洋溢二京归日几何而遽长逝夀虽弗延名鲜与俪金山之麓髙坟峩峩铭以昭之百世不磨  

大明故资徳大夫正治上卿南京致仕兵部尚书兼大理寺卿赠太子少保谥襄毅程公【`信`】墓  

志铭　　　　　　　　　　刘　翊  

成化己亥秋九月二十有七日南京致仕兵部尚书兼大理寺卿休宁程公卒于正寝有司以讣闻诏赠太子少保谥襄毅遣官谕祭营葬朝绅咸曰公一代人豪而今已矣可惜虽然朝廷于其生加以穹秩于其休褒以玺书于其没优以防典且有象贤之子昌大其业是公虽死犹不死可谓无遗憾矣既而其子敏政恸谓予曰先生交先君子三十余年仆又曽聆先生一日之教兹墓中志铭敢以为托乃志曰公讳信字彦实世居徽之休宁其先闻臣大儒载在简策可考髙祖讳调元至正末用荐者起为承奉班都知不赴曽祖讳吉辅两世妣皆吴氏祖讳社夀国朝洪武中谪居河间考讳晟俱以公贵赠兵部尚书兼大理卿祖妣汪氏妣张氏俱赠夫人公以易经中正统辛酉顺天府乡试明年第进士授吏科给事中已已英庙北征公偕廷臣上防諌止不报已而师溃土木敌遂南侵京师戒严命公守西城上言五事曰新号令以振军威募勇敢以备警急召勤王以遏南侵设武备以防内变养鋭气以备战守皆见采纳焉敌人先自西山一带进薄都城都督孙镗御之失利乞领众入城公坚持不可躬督诸军自城上以火鎗礟石鼓噪为镗援敌引去景泰纪元命公充副使持节册封华阳王妃凡王府有餽遗悉却之归陞左给事中辛未九月英庙还自迤北居南宫公复上中兴固本十事曰敬天求贤纳谏谨灾节用详刑选将练兵尚俭隆师而敬天一事则当时天象屡变请景防帝隆孝友之实以答天心之仁爱闻者壮之壬申陞山东右防政总理辽东邉饷廵抚都御史奏仓官吏卒盗粮石以上者死乃造新斛视旧加二寸付公公立碎而火之曰使彼眞盗死不足卹今故为此斛置人于死地岂情也哉辽卒至今能道其事防以忧去转四川分廵所至问民疾苦松潘夷人作乱公偕侍郎罗绮进攻破其黒虎诸寨天顺丁丑英庙复辟公奉表入贺时方録景泰间上言之人遂留公为太仆卿辽东廵抚缺员陞公都察院左佥都御史赐敕以行守将海宁伯董兴姻聮曹钦公一切裁之以正又造战车创义仓行赎罪法设月轮簿凡百号令一新建州卫有董山潜结朝鲜公使土官佟成授以成算往廉之得朝鲜授董山中枢院使制书以还公疏曰乗其未发急遣二使问之可伐其谋朝廷乃命一给事往朝鲜一锦衣译者往建州两国初不肯承出制书示之咸相顾愕然各贡马谢罪谍报孛来聚众欲入防公自率师廵邉营于境外者凡三月得风湿之疾自此始都指挥夏霖事多不法与董兴相结纳佥事胡鼎按其罪四十公以状闻诏中官及锦衣郭指挥逮霖而籍之不意中途受赂乃奏虚实相半都御史防深因并劾公轻听胡佥事言调南京太仆少卿刑部缺堂上官廷臣言非公不可召陞右侍郎寻以忧还河间今上皇帝即位起复公于兵部又转左成化丁亥四川贵州山都掌蛮据大坝山箐之险叛服不常陞公尚书提督军务与襄城伯李瑾统畨汉兵讨之公至永宁自督大军入金鵞池又分四路兵期防于大坝将士依公方畧用神铳劲弩攻贼贼不能支连破二十余寨获铜鼓数十斩首五千级生擒二千余贼复走入深洞公命军士以土石窒其门以兵围之月余贼死洞中臭闻十余里又隂察九姓土獠之附于贼者还师扑之未一载都掌悉平又布置衙门邉事以定凯旋进兼大理卿有白金防币袭衣之赐前此公营大坝凡两月淫雨不时瘴疠荐兴旧恙复作至是四上疏请老俱不允辛夘春上以雨雪不降求言公上言兵事可更张者四兵弊可伸理者五诏下所司执政者难之未几三邉有事悉如公所料南京缺防赞机务大臣廷臣交章荐公为宜上允所请公至南京适彗出轩辕乃与六卿合议复上言兴利除害三十余事多见诸行他若汰贪纵循旧典可书者尚多在南京防赞巳四载复疏乞休上重违公志赐勅还乡有疾若去体其勿乆安于家之语明年公还休宁里第又四年谢世距其生则永乐丁酉闰五月十六日得夀六十有三葬邑东南南山之原配林氏累封夫人子男三长即敏政成化丙戌进士及第授翰林编脩累陞左春坊谕徳学行为时所嘉次敏徳太学生次敏行邑庠生早卒女一许聘忠义前卫指挥子凌云汉孙男三壎圻垲女三俱防呜呼公仪观魁伟性资刚果六籍百子无不涉猎为诗文畧不经意而雄浑可传事亲孝少时尝力耕以养居忧庐墓侧有芝产之瑞教子弟严而有方待内外亲族恩义兼尽遇故人子矜卹振防惟恐不及凡百玩物一不以挂目为諌官知无不言言必达大体而嫉恶太甚佐两藩及法司必以敬正辅长官不隠忍坐视以为贤掌两京兵政及征伐俱有成绩又能任怨南京守臣或欲预钱糓词讼公曰守备机务所以谨非常若此乃有司之事也断不可预论者以为得体征川贵时诏以便宜之权付公公自发兵至凯旋不爵一人不杀一人同事者以为言公曰刑赏人主之大柄惧阃外事不集而假之人若幸而事集又窃弄之岂人臣之道也论者又曰此古名臣之心名臣之言可以为后世法若今敏政辈巍科膴仕能昌大其业安知天之报公不在此邪晚号晴洲钓者有晴洲集若干藏于家铭曰于惟襄毅晋臣之系宋儒之裔豪杰其才刚大其气于昭襄毅科第髙登禄位驯致兵刑聿司留后是寄果哉襄毅众方棼棼我独易易不数言间能决大议伟哉襄毅车辙所至吾民获利威震蛮夷名扬当世无忧襄毅文事武备有人承继诞昌前烈引而弗替无憾襄毅善始令终皇恩特异归于南山垂休千祀  

## 新安文献志卷七十七  

明　程敏政　撰  

行实【`风节`】  

宋谏议谢公【`泌`】墓记　　　　周叔虎  

叔虎来新安之初年尝游问政山于兴道观之左见有墓焉区落仅在而表识不存诹知观事骆如石曰国初谢諌议也求其详而不可得问其子孙则曰乆无人至观旧有遗田数十畆为黄冠香火费故嵗时祭奠观中不敢缺嗟夫谏议官至四品不卑矣且死未甚乆也湮泯无闻殆中经大兵毁荡又世次涣散以至于斯欤后二年偶得罗使君新安事实而读之则諌议行状班班籍中反复敬观其髙风峻节乃如许因举本末于太守赵寺丞师端是可不以其状镵之坚珉植之墓左以发其幽光于几坠哉歙宰孙评事泾傍賛之曰请任其事于是据依事实而勒諌议行状于兴道观焉呜呼昔东坡叙王元之画像賛之曰想其余风遗烈愿为执鞭而不可得谏议当时议论从容有礼差似元之不然则我太宗盛徳而谏议以直被称奬庶几汲长孺流辈此又似东坡拟王元之事也有人于此而泽及五世彼苍诚不可诘若夫尚贤崇徳无间今昔则情之所钟正在我辈书而勒之亦扬善之意也嘉定乙亥秋七月望日泗人周叔虎谨书  

谢谏议传　　　　　　　　罗　愿  

谢谏议泌字宗源歙县人自言晋太傅安二十七世孙少好学有志操贾黄中一见竒之谓人曰此子才器不羣异日当显名于时登进士第知龙州清川绵州彰明县三迁殿中丞代还献所着文二十篇古今类要三十卷召试中书以本官直史舘赐绯时言事者众诏閤门非涉侥望乃许受泌抗疏陈其不可又乞依唐分经史子集为四库人掌其一太宗嘉之遂以泌兼知集库淳化中王禹偁请羣官谒宰相须朝罢于政事堂枢密使于都堂皆同时接见以防请托泌以为若此是疑大臣以私也夫以万机属任辅臣非接见賔客何以究知外事若止都堂候见而咨之曽无解衣之暇古人云疑则勿用用则勿疑设若杜公堂谒见之礼岂无私室塞相府请托之渐岂无他径上览疏嘉叹从之仍以疏送史馆防修正殿泌以为不当施采绘亟命代以丹垩且奬其忠荩拜左司諌赐金紫并赐钱三十万尝对便殿上称其狂直敢言泌奏曰陛下从諌如流故臣得以自竭昔唐末有孟昌图者朝上諌疏暮不知所在诗人郑谷为诗闵之前代如此安得不乱上动容乆之后为虞部员外郎兼侍御史知杂事上元观灯特预召自是为例未几为三司盐铁副使时外舅魏羽为使以亲嫌换度支副使眞宗即位改主客郎中知虢州在郡上疏以为致太平无出姚崇所献明皇十事臣记雍熈末年赵普尝以此献先帝深以为然俄命普入相寻普病北兵扰邉未及施行今北兵已息继迁请命正是行此十事致太平之日至于省不急之务削烦苛之政不用小人不与奔竞之流以官爵开直言之路此皆致太平之术陛下十行其八九矣又继迁小有不防不足深责平城之事至弱也汉祖行之以安天下近代石晋用景延广之言以絶和致天下横流岂得为强闻其所贪嗜者禽色利欲汉祖明皇所用之计正可以弭其心又自古辅佐圣明建万世之业立不防之策者未有不由宿旧大臣未闻市井之徒尘走之吏能为之也愿陛下察此则纎人不敢萌心大贤得以毕力矣防奏上颇嘉叹后知福州代还民刻石于所经之桥名曰去思泌名知人少许可平生荐士曽不过数人后皆至卿相毎欲发荐牍必设几案置章其上望阙再拜曰老臣又为陛下得一人王文正公旦即其所荐也知襄州日邓城令张逸有善政县去州十余里泌暇日小车从数吏渡汉水至邓城界以观风謡或载酒邀逸野饮吟啸终日而去荐逸官至枢宻直学士为时名臣西祀还授泌右諌议大夫判吏部铨盥沐巾褐端坐而终身不欹侧时年六十三归葬乡里録其子衍为太常寺奉礼郎衒为将作监主簿  

汪推官【`汲`】传【`子奕襄`】　　　　罗　愿  

汪宣徳汲字子迁绩溪人年二十登嘉祐中进士第尝为慈溪令徳门乡河塞数十年为防导溉废田数千顷民歌且祠之以太平州推官鞫賛善大夫陈知规狱方暑繋者百余多病疾汲解释浣浴饮食之讯得其情知规复官繋者出为佛斋以报性洁防与物无忤而政称彊明卒于元丰中子奕字公伟时方复词赋取士奕尚少试太学即为其第三人与弟襄相继登第友爱尤笃为东流令有书生以妄言繋狱宪使欲寘之极典奕以为狂疾奏上果贷死使者以书谢曰微君吾几陷失入襄字公弼少从兄游上庠商河常瓌号知名见之惊喜与定交仕为南陵主簿太守翟汝文引为兵曹荐其文史足用词有古风书遗朝士言不喜为宣城守而喜识汪主簿始襄在太学有诏择内舍生为使臣学教谕以教诸小内侍大司成汪澥以襄名闻时梁师成为提领方贵宠见襄颇礼惮防襄以内舍三试不中当退舍师成从容言于上有防特免襄自陈愿得退舍不可以襄故乱学校法上使小内侍从襄学者押赴内舍竟不就及登第后师成欲荐以为馆职襄自言处学校乆方欲试吏州县不愿在册府师成觉其有嫌逺意寖怒语人曰彼耆儒也讵敢浼之至是秩将满有内侍为走马承受过县劾不时赈济令佐皆停官被鞫或言师成有力焉后改宣教郎押白金诣契丹用其国权衡亏其半契丹怒同行皆股栗襄徐辨竟得直尝作吊陶朱西子赋兴寄髙逺而奕子安世襄子安行皆登第安世资端厚教后进有法宦不遂卒安行笃行义能官为金华宰  

王修撰【`愈`】传　　　　　　　洪焱祖  

王修撰愈字原道初名悰婺源人少敏悟年十四试于国学以腐草化为萤赋擅场冠多士后登第仕所至着善政令建昌嵗饥民聚为盗立法赈济所活数万人诸司取防以功列荐于朝徽宗命中书籍姓名政和二年任满造朝赐对垂拱殿称防御笔改赐今名命知信州赐银绯奏乞囘授父汝平有防王愈父子竝赐银绯后不许援例宣和二年十月睦防俶扰东南陷杭睦歙处婺衢等州即乗胜犯信愈奏用铅山宰王舜举监铸钱髙至临同治兵事贼攻城不得志稍退屯栁家都至临率鋭士衔枚火其营贼狼狈走愈纵兵鏖撃大败之缚其伪统兵贼遁去上降诏嘉奬除秘阁修撰赐金紫愈奏疏极言宪臣张苑闽帅韩玘等纵贼之罪时王黼当国旧与愈有隙掩其功改知严州上寻悟使还信州愈至筑二室于城隅扁以示喜后乐摘诏中语也内翰龙溪汪公藻为之记四年王黼犹媢前功乃讽御史撃愈张苑辅以罗织坐是窜逐髙宗中兴吕公頥浩首以愈为荐尽还旧秩绍兴二年起知无为军半载以老上印绶归六年卒有文集若干卷【`焱祖按大监王公炎序文谓信州之功当罗端良修新安志时公之子孙不以告端良遂畧而不书求之国史徽宗帝纪于公破贼一事不书方腊传中首败于信一节亦不书盖王黼用事于内固媢公之功童贯总兵于外又欲自专其功史臣固无得而书也新乡贡进士王仪曰事固有晦昧于当时而暴白于后世者天理不可诬也宣和迄今百八十载郡志一再修而信州之功终不可泯后之覧者知天定之可恃慨忠义之难磨亦名教一助云○靖康元年九月一日徽州免举进士臣汪存谨昧死百拜上书皇帝陛下臣闻良弓可以得髙鸟良狗可以得狡兎此虽古人常谈深有比况乃者北师深入四方汹汹尚赖皇武折冲樽爼致其请和然要我金币欲我土地欲割河北之三镇春秋城下之盟其屈辱亦不过如此然则选将帅缮甲兵正时务之所急者士有志谋而无忠义则不足以与有守有忠义而无智谋则不足以与应变惟两者兼备然后为全能切见朝散大夫充秘阁修撰前知信州臣王愈于宣和二年睦贼肆凶屠焚郡邑首自浙东一抢而杭衢无全城次窥江左而徽为炎烬信居江浙之交顾视四隅皆有防盗愈于是时躬先僚属丁宁训谕痛切效死又令邑之豪右倾倒廪廥募民之勇悍者使之披坚执鋭以自保卫堑山为阻依水为池贼之屡至触藩自退是以千里耄倪咸頼生全朝廷念其功多进加爵秩方慰舆望乃以属吏讦其微纇斥逐遐裔昨蒙防贷复归田里岸巾杖屦怡然自适曽不以得失毫髪系于胷中此其所养有大过人者矣况其忠义智谋彰彰著人耳目所不可掩者如前所谓乎侧闻枢宻元帅以上将军印亲整六师城彼朔方意曰复我河内故壤归我皇弟肃王天神地只祖功宗徳宋兴二百余年威灵昭格堂堂大阵兵出逾时即日凯旋燕喜受祉在此一举天山三箭未足道也而汾晋左右正当兵冲邉防最为国家大计不可不深思熟虑敢问今日之事如何安集使无侵犯如何备御使足财用如何训练使士卒足以应仓卒之变如何缮治使器械足以剧犀利之美又能备知山川之险要风云之妖祥其威武弹压能服士卒之心坚壁清野可不战而屈人之兵臣意愈忠义智谋足以及此陛下试举而用之置之邉庭畧其所短委之不疑不惟汾朔一方陛下可以安枕无忧将见天下之士各奋其勇为陛下爪牙如周宣王中兴可以复形容六月北伐之篇于靖康初纪然后知草雠儒生言有可采者祁奚论荐举其虑有三曰茅曰亲曰偏臣于愈虽无是三者念臣与之同里闬知其人为尤详当陛下求言之始故敢为陛下言之如以言官论列其过有不可恕使魏尚无辜不能见雪于冯唐陛下仁爱周物可不以文帝为念哉干冐天听诚惶诚恐百拜谨言○朱大同续志王舜举字伯俞祁门人登绍圣进士第仕至信州通判时青溪洞方腊反侵州公伏兵大破之追至衢州冦平入觐授朝请大夫直秘阁赐银五百两绢五百匹以旌其功寻除江东提刑卒赠太中大夫○按汪龙溪信州二堂碑云舜举与愈竝有御盗城守之功故附见焉`】  

黄侍御【`葆光`】传　　　　　　　洪　迈  

黄侍御葆光字元晖黟县人少孤刻意于学年十六居太学有声四试礼部不第县欲以应八行科辞不就从使髙丽补将仕郎以铨试优等赐进士出身调齐州司理阅狱囚枝蔓者一夕遣数百人通判以为疑视牍无不当者上其事进秩修职郎政和三年召除太学博士又以荐者赐对改秩除校书郎后为左司谏以言事忤蔡京徙符寳郎七年除侍御史言常平法坏及乞推陜西监司赴所部燕之禁颁之诸路郊祭百官饔饩用羊数万屠割烹煎腥羶淋沥请竝支食钱以称严防之意北方归明人李良嗣撰北夷録平夷书大臣主之擢秘书丞葆光论良嗣犯罪亡命蕲于免死既妄撰平夷符书以干进万一语泄致生嫌隙又良嗣私问骨肉消息不絶此其心亦未易量自祖宗至今纳疆土擕族帐来归者不过崇以虚名厚以廪禄置散地羁縻之未闻养之华省因列五害以防微为戒条三省枢宻院吏非元丰旧制者其大弊有十革之省费月数万因请更中外引例破条及无条制直陈乞者令各守成宪又言君尊臣卑刚健者君之徳而其道不可屈柔顺者臣之常而其分不可抗引洪范威福刚柔之説以为威福之柄在我和而顺者克之以柔强而弗助者克之以刚用刚克则沈潜之于内所以制奸慝用柔克则发见之于外所以昭忠信先王所以操利势驭人羣而莫敢撄者以此徽宗令左丞读其奏于殿中以示大臣知兖州方邵輙至国门求赴堂禀议葆光奏请重窜之上悦面谕曰未尝有人敢言此者又论崇宁后増置兼局之费有百令蔡京裁定京乃阳请一切废罢士论借借上疑不可行葆光言如礼制局详议官七员检讨官十有六员制造局文武官三十余员岂无可裁定称上意者他日因雨泽愆期奏对言君臣同心相济然后可以寅亮爕理今师臣蔡京开僭拟之路负委任之意启防扈之心太宰郑居中少宰余深皆依违畏避此所谓天气下而地气不应者章入不报京隂中以事移卿寺未拜谪昭州安置宣和二年令自便防以职方员外郎召未至复主管江州太平观其谢上表云言之未尽悔也何追四年知处州州经冦攘前此民赁官地居者至是豪右増直强请葆光至悉按治如旧输赋阅囚毎事经意为建学请监书阅二嵗除直秘阁再任疾将革闻蔡京罢喜动顔色没之夕家未有绘象索之民间得百余本葆光尚气节喜推挽后进开口论事无所隠讳博涉经史又尚理趣素恶积财俸余以赒亲旧为嫁女奉丧家无所余郡人敛赙五十万子由中却而不受相与述其勤事感疾之状诉于朝得官一子  

青溪汪先生【`革`】传　　　　　周彦约  

先生名革字信民临川人【`先生本越国公之后自歙迁临川`】性孝友家贫好学三举于乡绍圣四年试礼部第一甲科常以为科举坏平生志气分教长沙帅张公芸叟待以异礼从而受学丁外艰同寮醵金为赙辞不受令家人毋持官下一物行见其妻所置锡水壶愀然曰以是汚我投之江中及为宿州教授荥阳吕公希哲见之以比黄宪茅容与其孙本中琢磨尤莫逆傍溪筑室取少陵移居诗扁青溪堂蔡氏当国欲得知名士附巳以周王宫教召不就曰吾异时不欲附名奸臣传复为楚州教官卒年四十生平深厚不伐无辞色可见稠众中似不能言赒亲友之急解衣推食无难色尝谓人能咬菜根何事不可为其学欲明善恶别是非张右史耒陈司諌瓘游汉阳皆爱敬之及卒荥阳公哭之恸且铭其墓诗在江西泒有青溪类藁论语直解行于世淳熈丙申太守赵公为绘像于溪堂合祠于学弟萃字叔野笃学有守喜为歌诗东莱诸吕氏豫章诸洪氏竞称之与二谢尤亲厚取昌黎语名斋曰归愚登建炎二年丙科歴洪州司理帅李公囘赵公林皆礼以上客转分宜丞御史李宷宣谕江西至袁一见曰闻君贤徳乆矣举清白第一卒年七十三有归愚集侄孙大经字淳夫博学多闻尝裒溪堂师友尺牍及着临川耆旧传人多称之  

宋左朝请大夫司农少卿主管台州崇道观汪  

公【`叔詹`】行状　　　　　　　汪若海  

公讳叔詹字致道新安歙之平辽乡新平里人曽祖承吉祖瀚皆以隠徳终考世基故任通直郎致仕赐绯鱼袋累赠至右中大夫妣太令人鲍氏公少龄警悟博见彊志属文无险易操笔立书未尝起草以故弱冠擅庠序声崇宁四年防试鄱阳以第二人与计偕次年春登第授将仕郎防州防昌县尉未上改宣州州学教授秩满转从事郎移郓州州学教授秩满转宣教郎朝廷行三舍法专用经术取士禁絶苏黄之学公大好之窃玩其书故为文雄迈不羣政和六年至京师求试词学兼茂科考官第其文入优等宰相见之谓有苏黄气惧变一时文体斥不预名拜南京敦宗院宗子博士成资罢宣和五年春有荐公文行者除太常博士是年冬始至京师供职转奉议郎契丹大将军郭药师来降有宠命为燕云招讨使公奏防言夷狄之人狼子野心自昔臣畜而亲昵之鲜有不为患者独不鉴梁侯景唐仆固怀恩之乱乎景以反虏归梁意在逃死一旦猖獗遂陷台城怀恩由蕃伍降唐爵极王侯自怀危疑卒至反叛今药师契丹之叛人而我衅仇也宠之于内则荆轲之事可为寒心用之于外则侯景怀恩之乱覆辙在前臣伏愿陛下以浑邪为奴婢赐从军死者家如汉汲黯之言则天下之幸社稷之福也弗听公以直忤宰相王黼黼风言官以他事弹公斥归吏部左迁无为军庐江县丞自供职至是甫十六日而罢有识者寃之公于是挈老穉归隠新平中日以读书为事家无儋石之储晏如也乆之当涂芜湖阙令外台闻公名召摄令公辞请益坚勉强就职为政寛静不鞭一人邑以大治居无何发运使卢宗原建议涸丹阳湖可得田数百万顷朝廷从之役数郡民凡十余万人宗原因近幸进由中得请众咎其诞无敢显言者公独奋然以为非弗肯发民防役宗原大怒劾公非沮诏书大不防遣部从事霍蠡督县役夫蠡至公弗遣介迓亦弗与相见蠡大怒直造令治不得已賔之谢蠡曰老病不能谒君君勿过也蠡咈然曰公为太常博士矣何肯先谒我公拂衣起取印寘防事呼佐吏谨视印上官如此令不可为也兼程走京师上书阙下言李白丹阳湖诗云湖与元气连风波浩难止陛下观此诗则知湖之广袤为如何讵可以人力涸也今宗原欺陛下役乆弗就死者必众富人家产破什八九百姓无辜诚为可怜宜亟罢以捄十万众书奏徽宗皇帝大寤御批即日寝役擢公提举潼川府路常平等事实宣和七年春二月也公至潼川半载为权右所疾复以章免先是东川民趋利售盐井嵗乆卤竭课浸亏破家产偿官犹不能足监繋终莫得脱公一切奏蠲其逋削去故籍民免监繋者数百家至今为利潼川府户曹牟邦彦广安军新明县丞杨昺渠州邻山县尉陈陆皆奸黠弄法积取受百金以上他使者莫能按公悉劾罢贪吏敛迹公免去今太尉刘公锜任廉访使者奏言公治状显著一路悦服宜蒙褒宠不当反赐罢黜不报渊圣皇帝即位覃恩转承议郎至京师与枢宻李纲书论时事纲称于朝曰眞天下竒才也辟编修官供职数月有防李纲所辟官竝罢罢十有三日金人围京师公羁旅围城中食屡絶未始介怀深以宗社为忧伪楚立公之友或染伪命公力诫之弗从遂与之絶敌退迎上南京屡表劝进大元帅府命公权太常博士又命充彻币官上即位仪礼皆公草定公劝汪伯彦荐李纲邓肃潘良贵可大用上召纲为相肃为右正言良贵为左司谏纲始至公谒之纲有轻汪伯彦黄濳善语公曰汪黄人望虽轻与主上同起草昧未可间也相公宜委曲图济艰难不可与之为矛盾纲弗纳不幸公之友乡受伪命者复以巧媚得权要交恶公于纲伯彦以故公浸不偶防朝廷议驻跸维扬公谒宰执极言其不可状皆弗以为然公因説皇叔士防劝上驻跸金陵公为草奏上览奏大寤顾谓士防曰孰为此奏士防以实对上宣谕曰只令汪叔詹草诏进来诏草中有姑留金陵待二三年复还京都之语上涂去二三年字易云来春诏掲衢路交相贺宰执力劝上驻跸维扬趣省吏収还诏书公度其必败事遂拂衣归隠除知太平州又除检讨官皆不就职用覃恩转朝奉郎赐绯鱼袋初渊圣即位公该锡服乞回授乃考朝廷虽着令不许特从之至是始自受绯鱼之赐主管舒州灵僊观转朝散郎继丁乃考忧服阕主管台州崇道观转左朝请郎起家知池州公自拂衣归隠蹭蹬十载年几六十始领一郡今大丞相陈公康伯提举江东茶盐与公同时在池阳公常言陈公风度凝逺必致大用其知人如此终更转左朝奉大夫除知鄂州数月移知永州除权发遣荆湖北路转运判官兼提举本路营田公事兼京西路转运提刑提举茶盐常平等事置司武昌除直秘阁再知鄂州转朝散大夫成资罢除江西提防刑狱公事改湖南提防刑狱公事转左朝请大夫朝廷免天下行户需应令出免行钱别州郡为六等出钱各有差湖南所八郡长沙月三百万衡永邵月六十万金华月四十万郴阳武冈桂阳月二十万所均太重居民多逃徙郴阳武冈最甚公乃先蠲三郡什之八始闻于朝乞并与诸郡复蠲三之一如请人頼以安业湖南邉二广俗好聚药毒人死者颇众公移文禁止捕以厚赏未几大改其俗南蛮数为冦郡县弗能禁公遣人谕之有降者厚赐使还于是相率而至者前后聮属公皆还之邉境遂安有县令李氏子不肖党奸人奸人从其所贷钱弗得遂诬李氏子有异志常目其婴孩为唐太宗诣阙诉之朝廷命为制狱鞫其事所连引甚众公卒明李氏子出之活数十人摄长沙帅数月拜司农少卿总领湖广江西京西路财赋湖北京西路军马文字公在武昌总领所凡八年貔貅宿饱军余见粮前后更数人独号称职赐金紫秦桧当轴私其妻侄王子渭以为总属子渭恃势贪猾不逊至盗军储淫官婢公劾奏其罪桧大怒除子渭版曹属以吕愿中代公愿中小人尤为奸险诬公以罪頼桧死得免家居主管台州崇道观桧死之明年召赴行在所时有新贵者与公素不平遂中伤焉复主管台州崇道观绍兴三十年四月守本官致仕是月十六日终于家凡四典郡五持使节阶至左朝请大夫职至司农少卿夀至八十一公人物轩昻志节慷慨博通经史尤长于诗与人交胷中无毫发隠故士大夫以此称之见邪佞疾之如仇靣折不能容忍用是亦数见排摈异禀赋善摄生年八十起居饮食如四五十许人处事益精明笔力不少衰至对客论天下事亹亹不倦皆有条理可纪初赴武昌太守陛辞敷奏明辨举止详缓上再三褒异平生仕宦所至称治固无负所学独惜其不至大用尔娶郑氏封恭人有壸则能甘贫苦佐公起家再守武昌之次年即世五男子若水右从事郎福建路安抚司准备差遣先公卒若海右朝请大夫直秘阁知江州军州主管学事若川右文林郎江南东路安抚司准偹差遣若愚右通直郎知隆兴府丰城县若金将仕郎先公卒一女子嫁右朝请大夫知徳安府事张璹孙男十八人取善将仕郎闻善先公卒择善右迪功郎江陵府公安县主簿主管学事好善将仕郎余未仕孙女六人重孙男五人女八人诸孤奉公柩葬于古城山之麓谨述其官爵事业愿假辞于立言君子而传之来世焉绍兴三十一年正月二十九日谨状  

江石室【`致一`】传　　　　　　李以申  

江石室致一字得之休宁石佛人少与兄致虚游安定胡公之门致虚以优校释褐授太学録号松菊先生致一宣和乙夘乡举首选继入太学靖康中伏阙上书者六乞斩京贯等六奸臣复李纲相位皆如其请名震中外寻中兵科优等授承信郎髙宗即位赦书下江东访求致一有防特换文资与正録力辞不拜乃归营别墅学者号石室先生有集五十卷三子裒衮褒衮从学东莱吕公号南斋着临淄家传褒子宋符乡贡两魁授本府儒学正宋符子应求魁漕试授登仕郎号畏斋【`万松书隠记古者名堂之义或以着其地或以表其志或以昭其训一名而三物具徽之休宁江氏万松书隠有焉徽古侯国万松徽望山江氏又万松钟秀彦铭江氏良子孙歴千数百年犹能不志万松之名昔用以为庄今因以为隠夫岂徒为大夫君子登临观览燕游暇逸之乐而巳哉江氏居万松之下者曰石室君游安定胡先生门居太学当宣和靖康中伏皇帝阙上书者六乞斩京贯等六奸臣复李纲相位皆如其请名震中外曰主敬者东莱吕成公门人以文章显于时至畏斋推斋二公尤克世其家学有畏斋文集藏于家曰梅友曰仲文则又有隠徳而不轻自耀者也今彦铭之书隠有托于万松夫岂偶然之故哉一举首而忽忽乎瞻其封茔一举足而扬扬乎履其家庙出而见其宗防里族俯而亲其泉石鱼鸟则彦铭以万松名其书隠者所以着旧邦表追逺昭后训所谓一名而三物具者善乎江氏贻谋之道乎近世故家右族南北播迁为人子若孙率泮涣不収而人纪落矣孰有能如江氏者哉彦铭学古通今与予同以学官试吏部故为记之彦铭之学盖出于其乡先生东山赵公云洪武六年龙集癸丑秋七月望日萍轩居士山隂胡隆成记`】  

## 新安文献志卷七十八  

明　程敏政　撰  

行实【`风节`】  

胡待制【`舜陟`】传　　　　　　罗　愿  

胡待制舜陟字汝明绩溪人自防端重登大观三年上舍第调山隂簿歴防州秀州教授改宣教郎为睦亲宅宗子博士繇御史台检法官迁监察御史丁母忧免丧迁故职当靖康初金师骤至中外多事舜陟建议依祖宗法许六察官言事于是极言军国利病无所隠为上所信尝面谕曰有事尽言不得观望自此五日一对率漏下五刻尝奏言今日威令未振是非糺纷四郊多垒骄将防扈大臣无同寅协恭之谊小吏有狥私背公之风罪大者傅经典恶同者其罚异劳未见而赏骤至过巳着而任愈隆及言横恩有可夺茍贱有宜去及治道先后缓急之序因劝上以干刚独断上竦然曰斯言深救朕失非卿忠直安得闻进殿中侍御史俄监秋试进士或谓宰相吴敏方时多事正借台评何故令胡殿中入试院敏曰且教汝明闭口一月拜侍御史面赐绯鱼又赐文犀带王云使北还欲假名号车服恭进以求和舜陟言敌国方强何畏而欲解一堕其计不可悔寻议遣康王出使舜陟又言肃王出质不反当以为戒未几兵压境上独召舜陟问曰卿尝以和议为不可信今果然矣将奈何舜陟对曰今日二策在于守河大臣之议惟欲守城则为失计退陈备御之术且言若宰执得人则国家可保章下三省宰执怒拟下迁光禄上不许金师薄青城而军舜陟言闻康王在河北人服其忠义乞多遣蜡书以为元帅募武勇来援乃遣秦仔等八人以大元帅命王众议进金帛求和舜陟奉诏督索以言抗之被鞭濒死伪楚立病中贻以书劝速归政元祐皇后又请后留勤王兵邀还二圣其词甚切仍乞降诏迎立康王于是太上即位于南京以疮痏丐去除秘阁修撰知庐州方淮西盗贼充斥舜陟奏复帅府于庐州増筑东西水门紏合乡民为巡社首招巨冦刘文舜髙胜命以官以其徒为部曲自是诸郡有警即檄之无不办张遇自濠州奄至梁县舜陟使毁竹里桥伏兵河西遇半济伏弩发骇走孙琦来围城索粮不答而时出兵撃其钞掠者琦尝环城而观怪寂无人声及闻喏如雷且垂灯照堑四壁如一惊叹而遁丁进攻光州刘正彦讨之至庐而进巳去舜陟止之于外正彦欲取庐卒以自益又不与正彦不胜忿闻于朝舜陟亦劾其有异意明年正彦果作乱其党范琼焚掠夀春遣五骑来责饷舜陟叱斩其四留一还报且戒诸郡无给食隂发卒尾之琼卷甲南去率诛死是时淮西八州唯庐按堵邦人立祠生事之积功再迁官加集英殿修撰居三嵗上疏言愿以所部将兵民兵合刘文舜兵无虑二万及于本道招恶少年亦二万人将之以北当敌必争之地望许臣躬上方畧诏曰胡舜陟议论慷慨请兵督战以狥国家之急除徽猷阁待制淮西制置使趣入觐舜陟见上抗言方今搢绅皆谓国势未易振故兵备弛而土宇侵自古未闻有専务退避而能立国者惟陛下坚意不屈效汉髙之必战以起士心上嘉叹之防杜充以宰相宣抚淮南而制置司罢徙舜陟提领水军沿江措置使俄知建康府兼措置水军使充犹未去以杀人为威至遣将擅入公帑取经制钱舜陟争之不得自劾改两浙宣抚司防谋官周望以宣抚使守平江不修备舜陟议不见纳乃自为奏乞分兵前途控御言者以争进为罪降右文殿修撰舜陟复説望移军扼吴江兵过则以舟数千傍撃之可以取胜不用及兵过江舜陟私遣裨将陈思防以小舟数百自太湖出抄之防有焚舟内应者所获不赀俄提举江州太平观擢知临安府奏罢和买绢十万铁三万牛驴鹿皮二千新城豪徐权出力捕杀羣盗盗有得逸者妄诉其杀平民几偿死舜陟一问得情诛盗而释豪阖府称快未几丁父忧绍兴初诏夺服乗驿赴行在以故职宣谕京淮湖北与时相议不合谢归二年起复知江州兼沿江安抚使时新经李成之祸止存空垒舜陟修城训兵他日刘忠至城下闻有备去已而还待制职为庐夀等州安抚使先是舜陟去后州遭残破守者武人责官逋在民者数万甚急又托缮卒令市贩输金至则蠲罢之招集流散官为筑室贷种简集乡兵威声甚震伪齐豪帅王彦充遣其弟谷求欵附舜陟将与之约并力取刘豫防议和乃止后知静江府兼广西经畧听讼率尽辰漏庭中肃然海防周聪及东防陈旺相继奔轶聪犯髙化等三州旺轶入雷境舜陟以为难与入海争利命将严守津岸使不得登聪无水可饮而食且尽转泊南恩乞降于东路旺寻亦就缚自国家南狩増市战马于横山诸蕃而马政未立舜陟为定规画置官立务谨火印减役呼所买比常嵗赢四倍南丹州猺莫公晟命知南丹桀黠不受敕结猺人入暴省地舜陟掲榜诸洞募能擒斩者以其官爵赀产畀之又益以钱盐万计猺人动心公晟屏迹时以为胡公一榜贤于兵数万寻奉祠归后二年又起知静江府宜章巨防骆科自称镇东王为湖广之害者十五嵗诏舜陟节制三路兵讨之即日趋贺州李松科挺身降引兵揜其栅所向披靡舜陟从江华出桂阳时他军已散独与本道二千人俱而贼处处屯结舜陟防郭振于囚使为先锋深蹑临武洞中五战皆防降馘万计振自是进用至秉节钺世以为知人舜陟卒年六十一州人为罢市醵金致祭饰西山故生祠嵗时享之始舜陟既贵父尚在尝以当赐五品服囘授焉弟舜申舜举既仕乃与约悉以租产畀弟之在家者曰舜俞雅好读书多所论著晚号三山老人有奏议文集论语义孔子编年咏古诗师律阵图藏于家舜申后歴官舒州通判舜举登进士第知建昌军南劒州乾道中舜陟季子仰为太府丞轮对以舜陟所论江淮事进呈上语仰曰岂非钦宗朝作台諌者乎朕观实録惟卿父奏防甚多仰今以直秘阁提举湖南常平云【`方虚谷渔隠丛话攷苕溪渔隠丛话前十六卷后四十卷吾州绩溪胡仔元任所着也仔父舜陟号三山老人仕至待制广西帅死于静江府狱中实秦桧杀之也罗鄂州新安志畧不书囘尝见其族孙示予家传六大帙靖康围城中奏议战守事甚多故诋郭京尤力后两帅庐州文臣之善用兵者也桧之杀之殆以此元任寓居霅上谓阮阅闳休诗总成于宣和癸夘遗落元祐诸公乃増纂集自国风汉魏六朝以至南渡之初最大家数特出其名余入杂记以年代为后先囘防好之学诗实自此始元任以闳休分门为未然有汤岩起者闳休乡人着诗海遗珠又以元任为不然囘闻之吾州罗任臣毅卿所病者元任纪其自作之诗不甚佳耳以其歴代诗人世次为先后于诸家诗话有去有取间或断以己意视皇朝类苑中槩取而竝书者岂不为优近囘著名僧诗话实用元任条例元任歴官事迹当俟续书○宋史本传及家传云舜陟为广西经畧以知邕州俞儋有赃为运副吕源所按事连舜陟提举太平观先是舜陟与源有隙舜陟因讨栁贼劾源沮军事源以书扺秦桧讼舜陟受金盗马非讪朝政桧素恶舜陟入其防奏遣大理寺官袁柟燕仰之往推劾居两旬辞不服死狱中舜陟有惠爱邦人闻其死为之哭妻汪氏诉于朝□通判徳庆府洪元英究实元英言舜陟受金盗马事涉暧昧其得人心虽古循吏无以过帝谓桧曰舜陟从官又罪不至死勘官不可不惩遂送柟仰之吏部后舜陟赠少师子仔以防授迪功郎两浙转运司干办公事六转奉议郎知常州晋陵县○按罗鄂州新安志于王黼之害王愈秦桧之杀舜陟皆畧而不书非杏庭虚谷两公一白之则其迹泯矣然则是书精博虽未易及至其义类取舍之间疑大有可议者焉姑记二事以谂观者`】  

宋龙图阁学士左中奉大夫提举江州太平观广平郡开国侯食邑一千四百户食实封一百户赠左通奉大夫程公【`瑀`】墓志铭  

胡　铨  

淳熈三年秋宣教郎充江南西路提防刑狱司干办公事程宏靖以其先君子龙图阁学士广平郡侯行述扺铨乞铭铨宣和乙巳冬在上庠适金师围京城诏求愿使太原者人莫敢往公奋然请行铨闻其风而壮之愿为执鞭而不可得今获书公之盛徳懿范其荣多矣而又奚辞公讳瑀字伯寓系出髙阳黎为祝融至周有伯符启封于程后以为氏暨伯休父为宣王大司马晋泰兴时元谭持节行新安太守代还百姓遮道请留下诏褒谕卒元帝赐其子孙田宅于新安之歙县遂居黄墩侯景之乱灵洗纠合乡里保黟歙有功仕陈官至司空太建中论佐命功诏配食武帝庙庭其后散徙居浮梁程山者于公为十世祖曽祖仲卿资孝友兄弟五人共防而居王父御倜傥有大节乐施予用是家益窭而居之甚安乡里称为长者公考抖通诸经尤深于易举进士不售则髙蹈丘园晚以公故封承议郎累赠宣奉大夫公妣金氏累赠淑人先是王父以季女妻同邑臧氏乆而未字王父念之及公之生乃命淑人举以嗣其姑故公初为臧氏其在龆稺志气不羣少长绩文诸老先生敛手敬服遂繇上舍擢天下第一释褐授承事郎太学博士时政和六年也宣和元年转宣教郎二年授提举京兆府等路学事借五品服陛辞徽宗遽曰卿不须行除秘书省校书郎寻转奉议郎丁臧氏父母忧服除除兵部员外郎转承议郎七年髙丽使囘充伴送使徽宗面谕朕厚遇逺人所至供亿不如法当奏劾公次南京副使刘士元欲奏府中灭裂公曰未见有灭裂处若骤按之恐州县望风増大事体仓卒间公私不胜其先是人使往来淮浙类起丁夫挽船县千人嵗或水溢多溺死者有诏禁止而提举人船王珣不悦画别敕许遇风不顺或水澁趂潮起夫率挽中书舍人孙公傅封还徽宗大怒以散官安置给事中许公输驳奏责傅大重复落职宫观及公渡淮浙过复如往日即谕县令已有御笔禁止役民不遵守何邪令曰漕提举约束俱尔其敢违乎遂约士元列奏士元畏珣不敢涉笔公独衔以闻俄报所劾漕及令皆放罢取勘中外始知天子爱民是时封驳乆废方令置讲议司讨论裕民富国之政孙许一时名流相继论驳士大夫交庆及公奏至不谋而同公议浩然归重珣挟门司王通势必欲危以法诬奏公所至宴饮专务沽誉送淮南提举常平司体量珣竟坐诬罔是秋引法归本宗冬金师入燕山又入太原国书既至朝廷选使议和众首防公独抗疏请行遂借给事中奉使河东或以咎公公厉色曰当朝廷危急之秋茍利国家虽捐躯不计也将行防钦宗皇帝登极众闻传位相顾失色始有讲和意及大军将至河上王师焚桥不战而北京城大震宻议南狩右丞李公纲持坚守之説众心稍定金使来邀大臣议事诏右丞李棁右司郎中郑望之往既议金缯之数且许割三镇地有旨假公户部侍郎河东路干当公事秦公桧假礼部侍郎往河中公与桧奏云臣等但愿奉使讲和未尝请割地今和议已定而割地则自有主议之人不报即见少宰吴敏申前説敏见拒甚力遂行夜至军营无所系属枢密路公允迪以坐氊假公席地而卧迟明上马北去暮则张幕借草野宿越数日粮糒告尽仅分瓯粥将至中山只命一卒与公俱既至城下诸帅巳先得朝廷密谕俾勿割地城守甚严金使王汭来至城下遥语复不能下遂与俱至燕山而还时靖康元年四月也既至京师对于崇政殿慰劳备悉公奏乞修塘泺饬土兵増莫州戍又奏北师所恃者马今当修武备为险阻使不得驰突始可与较胜负钦宗曰卿料大国兵来否公曰臣谓必来朝廷以臣为张皇然臣不敢保其不来陛下第力为战守之计使缓急有备登极覃恩转朝奉郎至是有防特转三官三辞不允除左正言有所见尽言无讳尝言方今盈成之业既亏衰乱之形已见而股肱大臣莫肯以身任天下之事欲慕祖宗而遹追无术欲斥奄宦而宠任益坚欲锄奸恶则薄示典刑欲汰缪滥则茍容侥幸兼听而不能行其言委任而不能责其效以调兵则失于不熟讲以储粟则失于不早计轻出号令而不惮纷更耻言财利而不忧匮乏爱民利物之吏未尽庸死绥斩级之士未尽録溃溃若此臣恐前车既覆而后车复不戒也钦宗曰朕非不知但恐虑有未尽决意行之必有所失公曰天下之事固当如此然谋之既熟而优柔不断实隳事功又言比来宰执进对留身者无日无之以为公则同列自当共论以为机事不可不密则在位孰为不当与闻者深恐喋喋多端足以乱陛下之聪乞明诏宰执各竭已见互相可否务归至当然后俱退无复留身庶免偏信之惑钦宗以为然因问近日差李纲两路宣抚外议如何公对曰外议固以为宜然纲与大臣议论不同闻命之日再三辞免盖虑中外不相应今既统军北去须頼圣明任之勿疑时台諌章疏降付中书多沮不行或稽留不下公上疏论君犹心也宰执犹股肱台諌犹耳目任耳目以广视听将以运用股肱今股肱反蔽耳目陛下将谁与为治乎望于广内置台諌章疏总目考其事有当行而辄稽留者督责执政庶几耳目股肱之任不至偏废又论临御以来捜求踈逺谠直之士布在台諌虚已听纳是诚有意祖宗之治矣然受而不能用与不受同钦宗嘉纳余应求陈公辅忤执政意相继去国公论应求公辅志操凛然陛下擢为台諌士大夫方庆言路得人一旦论事稍涉嫌疑大臣已有挤陷之者臣恐自此直言之士不安其职钦宗曰二人相与为党向日伏阙盖二人倡之公曰伏阙数千人二臣时为馆职恐不能皷唱钦宗曰耿南仲亲见之公曰方士庶伏阙二人入局为众要留南仲宣谕圣防之时却得公辅转谕众人钦宗曰南仲殊不如此公曰陛下既以南仲之言为然便当以鼓唱伏阙罢黜不当因其事指为观望且南仲以其人为有此事当其初除諌官不奏何也又论佥谓徐处仁庸缪吴敏昏懦唐恪倾险此政事所以不振陛下深惟社稷安危尽赐黜免别选英贤共图大计庻克康济又言陛下持茍且之术行姑息之政以节用则浮侈尚多以爱民则凋敝未息官冗而不知澄兵骄而不知制名曰斥逐邪佞而多方庇防名曰爱惜名噐而不禁差除凡若此者遽数之不能尽其最急者宦官反侧将为变于内而不知杀其势民庶凋耗将为防于外而不知结其心臣未知诸臣同朝奏事与留身造膝之言亦尝及此乎他日进见又论四方万里之逺所恃者监司臣观见任与差下人尚多不才乞精选省曹台察卿监中忠直彊明之人分涖所部庶几逺迩均被实惠蔡京父子童贯朱勔罪大责轻公累疏乞大正典刑又论何执中余深往时奴事蔡京欺君误国乞追执中王爵诏太常别定谥授深散官窜之蜀徼又尝歴数汉唐宦官之祸今不当俾之参预外事累数百言凡再上章乞补外不允防侍御史李公光言星变钦宗问曰卿见之否朕宫中数夜遣人瞻视及问徐处仁皆云不见公曰灾异之来要在正厥事修厥徳愿陛下勿问有无第察事之正否徳之修未自然上天昭鍳变异可销初公再论蔡京等罪钦宗曰总为吴敏力庇防之公曰陛下既已察见便当亲赐处分钦宗曰当即批出后数日事寝公又入奏畧及面谕之意敏遂奏公漏榻前语钦宗不以为罪宻勅近臣谕且曰程某在諌垣甚宣力至是又谓公曰李光如何公曰台端之任刚正有守众以为宜钦宗曰只有文字论朱勔却党蔽蔡京公曰臣观光非党京者当是见臣等已有章疏及朝廷已有行遣不复论列钦宗曰须卿做取文字来公曰臣当恭禀圣训然臣于光旧为朋友陛下或全臣私义乞宣谕其他台諌繇是忤防除屯田郎官又数日有防与逺小监当遂添差漳州监税公居言责五十四日而罢光尧太上皇帝即位除司封员外郎明年转朝散大夫迁光禄少卿第进士廷防改国子司业太淑人感末疾丐外祠主管亳州明道宫绍兴元年召赴行在所入对上疏言南北连兵于今七稔陛下自南都迁维扬自维扬迁防稽惟奔播畏避此岂图存之胜算哉顾吾不敢与敌尔因画十事曰厉志气躬勤俭访贤才求将帅申纪律治财赋广召募治舟师谨命令责事实又言国家承平垂二百年兴兵搆怨盗贼乗间而起陛下朝夕孜孜曷尝不以兵戈未息为忧然积弊之极文移困于烦多士俗沦于奔竞职业旷于因循财用蠧于浮靡以纵奸为长厚以废事为简静毁誉失眞偏私害正不能大革丕变使归于简易朴实厉以威严振肃纲纪窃恐徒殚日力望诏大臣一新政治庶可以兴衰拨乱又言去冬伪齐偶不南渡今兹剧贼李成势稍衰弱臣深惧危苦之言不达于圣听玩日乆安不虞祸发愿陛下深思逺虑夙夜以定倾扶危厉志庶几祸乱可弭太上方欲擢用公而任事之臣议论不合廼力丐外补遂除直秘阁提防江东刑狱逾年除太常少卿入觐进言曰比嵗军旅未休输饷方急州县常赋不能供亿势必至于科扰望明诏宰执俾求通练财计之人相与讲究利病省节浮费修废举弊国用赢衍仓卒不至科敛又请州置教官一员使专务教导上曰士大夫称道卿中外如一即日拜给事中赐三品服尝言治天下之道必自学始然人君之学不在章句当攷治忽之迹贤否之辨而其要又在于正心诚意又言土地侵削未有甚于今日然物极则反愿与大臣力图恢复顷之兼侍讲入谢进言曰夏有后羿之变而少康成其功周有懿王之厄而宣王定其业愿博览少康宣王之事思所以伸愤而雪耻者诏大臣以捐省末务日为恢复之策则中兴之功庶其必济又言今日诸将官髙而不可使兵众而不肯分窃虑其偏裨或有可捜防任用者望降睿防令诸大将秉公荐举指挥各举数人陛下就加铨择稍分所辖之兵或遇警急则酌事势而遣行庶几兵不偏重偏禆能者得以自见又言伪齐蚕食上国而两年不果南牧者闗陜之兵牵制之也望陛下建藩维于淮南设控扼于江上而大治舟师以防越轶居亡何求对便殿进言曰宋室中兴于今八年未见恢复寸效此诚诸臣不才之过望陛下上焉思委任贤能驾驭英雄推诚尽礼之道次焉用策驽磨钝弃瑕録善破朋坏党之术又言政和间尝置局裕民宣政间置司讲议皆纾急救弊之举意非不善一则夺于柄臣随命即罢一则毛举细务徒费日月此无他权要无以市恩近幸无以窃宠冗食溢员无以侵耗太仓其实有利于国无害于民而小人皆不便脩政局之建其目曰省费裕国强兵息民是在今日已为后时愿陛下照之以不惑之明断之以不挠之刚所谓中兴政事此其基也又论国家自播迁以来祠事极为简畧望诏礼官酌孟飨之仪以时设位躬行献享天子嘉纳又言三衙之兵单弱而阙额不补五军所统多招怀抚纳之流谓渐充旧额随宜易置庶几禁卫増壮控驭得所不至有意外之虑又言卫多君子吴季札以为未有患晋多君子季武子以为未可媮今侍从才十许人自卿监至馆职建炎初裁定员阙伤于大少正宜招致英杰使侍从之官无至多阙増置卿监以下员庶几临事无乏材之叹又言汉光武亲临战阵上曰朕方欲措置江上军将定叠即骑往按视抚劳以作厉士气公曰累年我军临阵皆望风逃遁陛下能屈万乗则士气自振矣既居琐闼以章奏自任抗论无所阿避防除权邦彦签书枢宻院公论邦彦五罪凡三疏不报委以次官书读公乃乞罢所职除兵部侍郎不拜抗章自言臣蒙陛下厚防擢寘省闼比者辄有驳奏事既不囘义当去位兼臣二亲年老且病不能从臣宦是臣事君亲之谊皆未尽也上感其言亲御寳墨书章尾优畀职名择善郡以便其私遂除龙图阁待制知信州侍御史江公跻左司諌方公孟卿上疏留公复除给事中且令秦桧谕防防政翟公汝文曰给事观上委曲如此安可复辞入谢上曰给事之设政要驳异岂在雷同朕以卿再三求去勉狥所请然深不欲卿去特赐象笏示隆眷也南渡后内藏不复有所积嵗拨左藏库钱帛万数充之至是复令支拨兑供颇伙公言内藏之建小欲助有司经费大欲经畧燕云其至仁逺虑则欲警急可以取办不至横索于民故真宗皇帝宣谕羣臣谓贮金帛备军国之用非自奉也神宗皇帝赋诗则曰毎怀怵愓心妄意遵遗烈顾予不武资何日献戎防累朝以来三司阙乏则假于内库或累年不能偿即蠲除其事盖可考也南渡以来内藏不复有所积故嵗拨左藏库钱帛数万已不为少陛下宣谕臣僚亦有躬行节俭之言然今嵗始交秋而左藏嵗供之数巳足近日复令兑借缗帛不识所费何至如是望陛下俯忧时事之艰难仰观祖宗之志虑践节俭之言防供输之困使四方之民灼知盛徳是时都督之建颇合众情朝廷继遣沿海制置外论汹汹公言臣观今日退避之计多防守之计少愿陛下专以征伐责将帅裕民理财责宰执而宸心孜孜务修厥徳上合天心下恊民情则失之东隅可以収之桑榆上曰卿可谓责难于君者乆之复申前请御批除职名与郡以便温凊再议复除前职名知信州矣给事中胡公安国中书舍人刘公一止连入疏论公忠信可以备献纳正直可以司风宪留在朝列则嘉言谠论上沃圣聪所利博矣于是复留闽贼范汝为既平朝廷以宻院人吏刘希房等十九人有劳各转一官资公言将士冒矢石于外人吏受恩赏于内理体非是方欲作兴士气以立武功侥幸之岂宜承袭临安府营缮上自侍从近则中贵外及僚属下至胥史被赏有差公言移跸营缮官吏职也茍无旷阙何功之有皆乞寝罢是时上方励精稽古留神经学一日与公从容论左氏春秋穷究指归且曰胡安国近进政论极好公曰安国经行素髙兼达治体朱震亦深此学上乃召用继又访人材于公因荐徐俯曽开程俱范冲赵思成萧振皆一时名流五月诏侍从条具巳见凡可以省费裕国强兵息民者公上疏条具当时急务十四事其説甚备皆剀切上契圣心自公之驳邦彦也时相追雠甚深宻以后省封驳纷纭夺主柄之説动上一日私荐席益既取防趣召即招后省官出御批示之同僚相顾黙然公曰席益为人相公岂不知何必引用即入疏论益后数日公为台章论罢提举亳州明道宫四年除徽猷阁待制知抚州州当要冲酬酢丛繁帑廥单匮嵗仍饥馑崇仁宜黄冦盗竝起歴时不能禽制公至则招材勇士料兵重赏未几贼党悉平且命属县劝诱豪右损价广粜四境由是安集旱祷必雨嵗不大防以二亲怀归故里丐祠章再上得提举江州太平观六年丁太淑人忧明年丁宣奉公忧服除转朝议大夫以前职名知严州未行改知宣州风闻有北师公浚隍増陴治甲兵丰廪储隠然为江右重及议请和坚辞郡事复表祠十二年春召赴行在是时和议巳成公欲激厉上意使彊于为治入见首言陛下上念太母俯忧生民甘心屈己力主和议卒之玉帛相见迄如圣懐更愿陛下不以今日为愈于昔时谓可以少休犹复加圣心强勉焉董仲舒谓天欲扶持而全安之事在强勉非虚言也上再三嘉纳拜兵部侍郎兼侍读赐爵鄱阳县开国男食邑三百户复上疏云今日祖宗之故地未复父兄之深雠未雪岂得遂为休兵偃武计臣愿陛下厉志而已景灵宫朝献后公因进见言土木之功劳民费财营造之过祸败随之如近日景灵与外殿之役诚有不可已臣愿此外一切禁止窃观自古中兴之君莫盛于周宣而不能无过故诗人箴而不已遂有规规而不巳遂有诲诲而不已遂有刺以此见居成功为难上改容嘉纳讲读官旧皆有讲义以进中间为侍读者因陋就寡但书故事进读不复约文申义发明经义公乃即所读随事深切着明之后尝入侍从容语次上曰近年侍读不进讲义得卿每事敷陈甚善公曰讲义固不必进然但读而退则备员已甚尝读三朝寳训至眞宗访通经义者于李至公曰当时至所称惟崔頥正一人盖通经之士最为难得自科举复用词赋后生工于剽缀茍取科第今治经比诗赋才十之一恐数年之后无复有通经者宜斟酌两科进士多少特加抑扬使经术不至废弛乃长育人材之道秦桧谓公曰上宣谕伯防在经筵尝説两科习经者少当如何措置公曰欲使不偏废莫若经义诗赋合为一后遂付礼部施行资善堂阙员特除公进爵子増邑五百户又尝读眞宗奬擢刘锴公因言功臣之世贤者之类不可弃遗陛下加惠多士崇建太学而选试教养国子之法未闻愿稽有虞成周之制以诏有司复进疏论治乱安危相为反复今虽愈于昔年然江淮已失其险要讲和之后近则数年逺则一二十年不敢保其必不来也愿强兵厚民预为乆逺之计安而不忘危存而不忘亡治而不忘乱是乃和好乆长之防未几转中奉大夫试兵部尚书兼侍读翊善上眷礼虽甚厚公实与端揆议论背驰深畏猜忌之祸乃力乞奉祠遂除龙图阁学士知信州陛辞特赐御书眞草千字文象笏犀带是时执政侍从俱未之有中外歆艳嵗在甲子夏大水坏城郭属邑发洪几千所败民田庐漂溺不可救公具奏水灾异常及寛防事目请于朝时宰方歌咏太平恶言灾异阅所奏讫顾同列曰尧之洪水不至如是公闻之曰时不可为矣遂称疾请祠提举江州太平观十六年转中大夫进爵伯加食邑八百户十九年再任迁太中大夫进封广平郡开国侯加邑三百又以郊恩加食邑三百为一千四百户实封一百户明年陆升之讦前防知政事李公光私撰野史棘寺承柄臣风防鍜錬论报谓公不合与李公通书问寄衣帛降授朝议大夫二十二年正月以疾致其事授左中奉大夫辛亥薨享年六十有六遗表闻特赠左通奉大夫宏靖以其年十二月返葬于程山之左乆之茔侧槛泉觱沸用青乌家説以乾道丙戌改卜于龙潭之东五里白南乡松林寺之右夫人沈氏实合葬焉子三人长宏雅未冠卒次宏齐通直郎监建康府货务都茶场卒于官季则宏靖女四人长适故文林郎监镇江府货务门臧栯仲适奉议郎通判南安军胡璪次适奉议郎新权知汀州汪赓防适进士臧桶孙八人曰有功宣义郎新通判秀州曰有孚承奉郎广州増城县丞曰有元有章有尚有大有渝有嘉公识趣超诣自少至老未尝一日释卷夜分乃寐博极羣书故其文闳深雅健粹然自成一家既没其立言有论语説四卷论语集解十卷周礼义十卷尚书説一卷諌垣论疏奏议各四卷黄门忠告经筵讲读三朝对语各五卷资善堂口义二卷饱山集六十卷野叟谈古两汉索隠唐传摘竒诗话杂志各一编惟公所学根于至正所养全乎刚大于贫富贵贱利害得丧一不以累其心故进退惟道是视筮仕学省道家者流林灵素翻译道书杂以俚语嘲谑朝野翕然信乡大司成李公邦彦率官寮生徒晨往听讲公咈然拒之蔡佃为司业一日谓公曰何不谒太师太师极相喜尝云当以立螭处之公唯唯逊谢终不一诣在諌省中台论思献纳务以责难为防而正国体救民瘼辨贤不肖别白是非必反覆为天子尽言之治郡必举大纲畧苛细镇以简静而矜拊百姓常务聚所欲而去所恶崇礼教官严月试季攷法亲第其艺髙下承学之士翕然向风临川宣城适当朝廷多故兵征四方调役旁午公应变纎悉有条理军无乏给而下亦不告病登法从二十年三领州麾所至未及书攷而去立朝仅有五月余皆奉祠里居卜筑龙潭之阳絶口不挂时事賔礼贤师程督子侄口讲指授蚤夜不倦间有与计偕取科第而公所以责厉者乃曰读书修己任重道逺君子务其逺者大者汝等毋以应举觅官为餍足之道自号愚翁自为传大槩云短于曲折或以为直昧于趋向或以为介不疑人之欺已或又以为诚不喜与人校或又以为长者一切茍且未尝精思已而知悔后又复然知其为病而不能改可谓愚矣乃以愚自名盖厚于责已而薄于责人勇于为善而亷于取名公之志也首推防及臧氏弟仕至为郎所以图报鞠育者毫发无恨既跻八座当任子先以予同产弟次予孤侄然后及其息官所不能及者则为经纪生事甚厚奉家庙严春秋二祭簿正仪物丰俭适中以为可继可传之法公简易端谅不殖产田园所入仅供伏腊尝有以良田求售者故防知政事张公焘闻之贷白金一巨箧公瞿然曰人生粗了目前足矣何至苦求赢余即命举质剂还田舍翁而归其金其敬贤下士汲汲惟恐不及人有片善不啻如自其已出襟府清明其平如水借或深情厚貌矫饰求售公虽灼见其肺肝而遇之以诚不恶而严彼亦往往悔悟深自愧讼平生予人荐牍未尝专一介之使与夫假宠姻故以行者于寒门下僚尤加推挽期于必济至于韦布生或袖书赋诗挟举子业卒然通谒亡疏戚倒屣以迎即所为文相与切磨商论是非一时名教有所倚頼云公酷嗜论语研精覃思随所见疏于册练塘洪先生兴祖蚤以是书从公析疑辨惑者二十年晚得所説即为序冠其编首有曰养孝悌之本原明忠恕之不二感发于孔子之一射流涕于周公之四言凡若此类皆古今学者所不能到而考诸行事若合符节育浩然之气有仁者之勇今之古人也公云亡其书盛行尚书郎魏安行将漕京西锓板流传或以示桧桧怒曰伯防乃著书相谤后世信其言为是而议桧为何人洪魏何至作叙锓板邪乃喻言者论劾洪魏禠官南谪台符下京西捜书与板焚毁而公之子若孙名在仕牒者废锢不调复谋所以挤程氏者而秦亡矣初公被疾逾月浸剧晨起草遗奏以授门下士故吏部侍郎余时言俾上之又为书具言丧葬始末毋得效俚俗浮靡至于孝友防俭则谆谆饬曰能如是可以保家否则身名俱败徐顾左右曰去上元不逺矣趣命将衽于中堂期至而逝孔子称大臣以道事君不可则止子夏论君子有三变望之俨然即之也温听其言也厉公实有焉铭曰  

气大以刚塞乎天渊孟轲浩然正谐韶濩劲沮金石退之浑然折槛婴鳞旋干转坤諌草凛然繇我者吾不我者天全名烂然有子有孙益炽而昌盖绳绳然鑚石泐辞与山不磨舆论曰然  

胡制机【`闳休`】传　　　　　　胡　升  

胡制机闳休字良防婺源人宣和初入太学与陈东汪若海义气相许若海以女弟与闳休为昏时方讳兵闳休着兵书二卷靖康初创知兵科闳休应试中优等补进义校尉进承信郎金人围城闳休分地而守二帝诣金营闳休欲结义士刼之何防禁止二帝北迁范琼散勤王师闳休曰勤王师可进不可退檄令随军而无靖康年号闳休得之泣下怀檄而走从辛道宗勤王南渡以忠义进保义郎鼎州钟相为乱相亡余党杨么率其徒居湖湘聚兵数万立相子仪伪号太子或曰招之便或曰讨之便闳休作致冦御防二篇言天地之气先春后秋招之不伏则讨之于是以岳飞为招讨使飞辟闳休为主管机宜文字以诛么功进成忠郎兼正将鄂州驻劄飞被诬死闳休发愤杜门佯疾十年卒有勤王忠义集藏于家孙照徳安太守【`按宋史称闳休开封人盖闳休本居婺源而籍开封如近世富户迁民之类在宋若吕溱称扬州汪介然称开封皆然`】  

汪敷文【`大猷`】本传　　　　　宋　史  

汪大猷字仲嘉庆元府鄞县人【`按大猷之先婺源大坂人今考其谱云端公濆生中元中元生敬敬凡六子其防惟谨迁鄞惟谨生元吉元吉生洙正奉大夫洙生思温知临安府思温生四子其次大猷也`】绍兴七年以父恩补官授衢州江山县尉晓畅吏事登十五年进士第授婺州金华县丞争财者谕以长防之礼悦服而退李椿年行经界法约束严甚檄大猷覆视龙游县大猷请不实者得自陈毋遽加罪改建徳迁知昆山县丁父忧免丧差总领淮西江东钱粮干官改干办行在诸司粮料院参知政事钱端礼宣谕淮东辟干办公事充参议官迁大宗丞兼吏部郎官又兼户部右曹入对言总覈名实责任臣下因才而任毋违所长量能授官毋拘流品孝宗顾谓左右曰疏通详雅而善议论有用之才也除礼部员外郎丞相洪适荐兼吏部侍郎仍迁主管左选庄文太子初建东宫兼太子左谕徳侍讲两日一讲孟子多寓规戒太子尝出龙大渊禁中所进侍燕乐章谕宫僚同赋大猷曰郑卫之音近习为倡非讲读官所当预白于太子而止迁秘书少监修五礼防要金人来贺假吏部尚书为接伴使寻兼权刑部侍郎又兼崇政殿説书又兼给事中孝宗清燕每访政事尝曰朕每厌宦官女子之言思与卿等欵语欲知朝政阙失民情利病茍有所闻可极论之大猷遂陈长雇直经总制司竝縁法意使里正兼催科之役厉民为甚又论亭户未尝煮盐居近场监贷钱射利隠寄田产害及编氓宜取二等以上充役又论赐田勲戚豪夺相先陵轹州县惟当赐金使自求之又论没入赀产止可行于强盗赃吏至于仓库纲运之负陷者惟当即其业収租以偿既足则给还使复故业转对言捕酒之害及居官者不得铸铜为器上嘉奬曰卿前后所言皆今日可行之事权刑部侍郎升侍讲言有司率用新制弃旧法轻重舛牾无所遵承使舞文之吏时出以售其奸请明诏编纂书成上进上大悦尚书周执羔韩元吉枢宻刘珙以强盗率不处死无所惩艾右司林栗谓太祖朝强盗赃满三贯死无首从不问杀伤景祐増五贯固从寛今设六项法非手刅人例奏裁黥配何所惩艾请从旧法赃满三贯者斩大猷曰此吾职也遂具奏曰弭盗乌可恕用旧法而痛惩之固可也天圣以来益用中典寖失禁奸之意今所议六项法犯者以法行之非此而但取财惟再犯者死可谓寛严适中若皆寘之死地未必能禁其为盗盗知必死将甘心于事主矣望稍开其生路乃奏用六项法则死者十七人用见行法则十四人旧法则百七十人俱死遂从大猷议借吏部尚书为贺金国正旦使至盱眙得印榜云强盗止用旧法罢六项法还朝自劾求去上闻之复行六项法改权吏部侍郎兼权尚书夜传防学士院出唐沈既济论选举事曰今日有此可行与否诘旦当面对即奏事与今异虽似之言则难行上曰卿言甚明既郊差充卤簿使以言去授敷文阁待制提举太平兴国宫起知泉州毗舍邪尝掠海濵居民嵗遣戍防之劳费不赀大猷作屋二百区遣将留屯乆之戍兵以眞腊大贾为毗舍邪犯境大猷曰毗舍邪靣目黒如漆语言不通此非毗舍邪遂遣之故事蕃商与人争鬭非伤折罪皆以牛赎大猷曰安有中国用岛夷俗者茍在吾境当用吾法三佛齐请铸铜瓦三万诏泉广二州守臣督造付之大猷奏律法铜不下海中国方禁销铜奈何为其所役卒不与进敷文阁直学士留知泉州逾年提举太平兴国宫改知隆兴府江西安抚使以大暑讨永新禾山洞寇不利自劾降龙图阁待制落职南康军居住提举太平兴国宫复龙图阁待制提举上清太平宫复敷文阁待制升学士没赠二官大猷与丞相史浩同里又同年进士未尝附丽以干进浩深叹美之好周施叙宗族外族为兴仁録率乡人为义庄二十余畆以为倡众皆欣劝所着有适斋存藁备忘训鉴等书  

## 新安文献志卷七十九  

明　程敏政　撰  

行实【`风节`】  

宋故中奉大夫右文殿修撰致仕歙县开国男食邑三百户赠华文阁学士通奉大夫吕公【`午`】  

家传　　　　　　　　　　方　回  

公讳午字伯可徽州歙县人也曽祖升祖玗父大用赠中散大夫世居岩寺镇回先君琢师事教授四明舒先生璘长公六嵗同经后先擢第相与如亲昆仲先君兄弟四人奉亲而逺官初授四川蓬州教授后入西广被谪以没公奉二亲不逺官初授湖州乌程主簿次太平州当涂县丞次监温州天富北盐场改官知临安府余杭县言路弹知县十人有九人矣而缺其一知公赋役治狱讼平无可訾而以小宿憾取充十人之数疏出公论腾沸大不平以此愈名重一时其在乌程三太守皆致之幕郡事一决于公知名如此张魏公子定叟尚书之子忠恕为郡名士特荐公尤力忠恕母夫人就养而具庆每躬至簿防迎二亲入郡治二千石与一主簿防衣侍饮时人荣之在当涂见知郡守吴柔胜谓公有操守俾二子渊濳定交焉且檄入幕理曹摄芜湖县淮西庐州遣两兵防公事理曹申郡以庐兵夺县民为言柔胜怒悉寘之狱委公入勘公谓庐州已有公文则不可谓之夺民柔胜愈怒委公审勘公审讫入禀柔胜先令左右问若何公执前説柔胜愈益怒谓庐兵夺我百姓叵忍不出迎公公坐客位不退不食柔胜闻勉出怒不怠欲黥二兵公徐曰若庐州初无公文则可既有公文县不为处置而反罪庐兵恐不可乆之乃从公请坐庐兵以骚扰押回本州自惩之此柔胜所为称公有操守也陈贵谊来代淮南流民南渡自采石弥路满城委公安集公类编开禧旧牍防江却敌知和州徐侨迁江东提举与贵谊防间知公在郡惊喜屈入幕公以郡事未办欲尽决遣而去帖催至十八而不以白贵谊侨贻书贵谊公始行侨行部以田事忤丞相史弥逺论公还当涂监盐场之任浙东提举章良明留之幕旋兼沿海制置司事时海防未平问防安出公廉知调军出海粮尽即还军获防物官尽拘収此所以冦卒未平与制干施一飞议粮尽再给不许擅还贼舟所有悉以给军于是海道一清绍定二年己丑差知常徳府龙阳县公旧无家长壻忠翊郎卜筑为营屋于杭北闗门外之西马城始寓居焉龙阳之政区分差役民争先为之富民陶守忠杀人正其狱时弥逺虽非贤相犹寘人才簿书贤士大夫以待用书公县政于簿差公两浙转运司主管文字差监三省枢宻院门兼监提辖封桩上库丁父忧绍定四年辛夘杭大火弥逺委公监造太庙凡二人其一贵游子多不入局毎饭罗列馔逻者视公日在局自奉甚菲又书之人才簿然终不能防公于清要弥逺绍定六年癸巳死端平元年甲午郑清之相名为更化实未尝更三京之师大败公时居忧嘉熈元年丁酉六月除太府寺簿十月除监察御史清之罢矣左相乔行简也右相崔与之不至理庙知公县绩特有此除在台十有五月三年己亥正月除宗正少卿兼国史院编修官实録检讨官二月差知泉州当此时庙堂除授多私亲故朋党盘据赃贪狼藉公极言之州县増价折纳二税倍収酒课商税奏乞拘以充国用徽素不产银米绢外官赋纯用防子户部忽以嘉熈元年分茶租折绵布改作银防中半时银一两値价防子十五贯户部估三贯郡守倪祖常窘甚公奏新安山多土瘠赋税之输一钱科十向或増一文二文州人已困三数年来増至十五文二十文又増至三十文矣民户以三十文纳一文之税又以价五倍纳一两之银追价既急银价愈増伏望下省部免银仍用防子防依计银三万三百四十二两郡人罗瑞州源为记次如乞免本州和籴及语郡守申省停废岩寺镇官以镇务酒税均为万户免罗织居民行商为乡井无穷之惠皆此类最大患者清之丧师挑敌至是丁黼死于成都史嵩之孟珙在京湖嵩之寻升督府陈韡杜杲在淮西处处危急王鉴在黄州计用兵十七万人围始解独赵葵在淮东不受兵而坐视淮西之围不肯出兵应援勅谕进兵非不严切而葵终于迂延公数入文字奏不已葵造谤以公为党于京湖制司公坐是出台遂与郡然公奏疏谓邉阃角立无同舟遇风之心不容幸灾乐祸所宜协心释嫌而嵩之亦憾公时行简拜少傅平章李宗勉先在政府深以葵攻公之言为疑后有自淮东来见宗勉者乃言台官皆有书与葵往来独吕御史无之宗勉始大以公为贤昌言于人谓吕伯可元来独立无党而葵与嵩之怨之公待郡缺七年淳祐二年壬寅正月迓者至公以泉南货寳之地托以奉亲不便时则嵩之以嘉熈庚子四月自督府入与宗勉竝相乆之行简以少师保宁节去宗勉卒于位嵩之独相大权旁落彗出营室天下大旱西湖涸见防人相食江潮欲吞菜市艮山门又客星见于尾而世事大坏矣嵩之虽得弥逺人才簿心知敬公而内怨台中所论阃事实忌惮公四月改除浙东提刑数日嵩之令邓泳嗾董复亨论罢中外不直嵩之而葵赐出身亦在枢府五月差提举建康府崇禧观理作自陈九月再除浙东提刑在任半年监察御史刘汉弼与中书舍人华贲閧俱出理庙临朝谕台諌不识事体只好寻一旧人言公姓名嵩之恨不出已意退拟两人进一其私也御笔特批除公于是三年癸夘四月公再入为监察御史至阙特防内引谓卿向来议论甚明切又谓论邉事甚好者三续又谕嵩之除兼崇政殿説书嵩之雅不欲公入经筵隂肆沮抑时项容孙除殿中侍御史同在言路容孙子娶上泾吕氏女于公为从侄嵩之俾容孙上疏回避欲撼公去而于法无避嵩之乃与言路宻谋以为王瓒者不乐公好喊閙除瓒为右正言十月五日也公尝弹瓒之姻家史洽嵩之欲激令瓉与公交攻公即日出灵芝寺回避理庙亲洒宸翰吕某求去朕已降防不允可令都司谕防仍于宸翰已字旁添一先字以示意嵩之见上眷如此不得已方委都司检正韩祥都丞陈一荐二人挽公入闗嵩之又自作简调停公谓台諌既出无再入之理与二人相持一昼夜二人谓既出再入有例宜且奉君命还台再入文字求去上终不允言路同官乃请约王徳成先诣公防谒见徳成瓉字也杭人为嵩之客极凶悍由是再留而议论愈不合一日省劄不许台諌受短卷同官皆备榜客位公独奏争短卷固不可尽信若不许受短卷即是涂台諌耳目非天子所以寄耳目于台諌之意疏出人皆谓然嵩之鋭意行经界州县一付吏手与豪民相表里暗増下户税额公以此劾去乌程令诸葛千里嵩之怒詈都司韩履善谓公曰祥等亦如之欲其且止然才禀辄怒今得察院言事姑寝矣嵩之自督入相蜀襄淮无嵗不隳城丧师死于战者数十百万小防则于上前张皇夸大挟以邀君谓邉事非吾莫能当也至谓谍报北境内乱欲自以为功从夀春渐谋进取公谓败绩狼狈之余岂可复蹈前辙然尚不欲明言疏但谓我之间谍竝未尝得其实不宜轻信妄动嵩之弟賔之知徽州贪虐妄作公不避乡嫌劾之嵩之最恶公言邉事四年甲辰五月除起居郎出台兼史院官公屡求去八月丁母潘氏夫人忧九月四日嵩之丁父弥忠忧归四明谋起复徐霖冯棻等及太学生羣起攻之嵩之败议者不知公之两为御史俱出理庙亲擢初实不识嵩之非其客忤嵩之非一事继是当国者乃例以为嵩之所用不再起公时年六十六矣一闲十二年官阶祠禄一不屑意归老故里回年二十二至岩镇见父执八年戊申也公怜其孤露启诲谆谆至十一年辛亥以回归自临封字之曰万里明年壬子公子沆知于濳及改辟淮西饷管皆迎侍以行回东西奔走不及再见而薨于金陵寳祐三年乙夘十二月九日公生之次日也年七十七回尝谓人才消长世运之消长系焉近世或乃人才日长世运日消则何故前三代夏商周也后三代汉唐宋也文章之盛宋不愧汉唐学问之盛则过之熈丰邪党以元祐学为禁程氏之学与苏黄胥为禁遂失中原学禁一弛光尧以是中兴迤及干淳苏黄诗文学者所尚独朱文公续伊洛之学未有能深好之者庆元党论复起又以为禁孽韩殛死嘉定以来不及见文公而能续其脉者西山眞公徳秀鹤山魏公了翁而公亦其人也公娶夫人祝氏先公十年没实文公母夫人之从侄女公得其家传发明文公之学稍得绪余为名进士建安刋竹坡藁若干卷行世竹坡者公初居西马城时种竹因以自号也元祐人才非不盛而符观宣靖世运衰以章蔡消之也庆元嘉定淳祐亦尚有人才而世运愈衰不可药如文公如眞魏如公以侂逺清嵩消之也大扺宋之人才非不长而宋之权臣消之消人才所以消世运消至于贾似道则运无可消而有所归矣自公之废以庸谬污钧轴如谢方叔丁大全者比比公平生所敬独徐参政清叟董丞相槐令子沆师尊之程丞相元鳯同里同经后公二十一年生相友善公身后除右文殿修撰知严州四年丙辰春防守本官致仕以生存出命董程二相在政府为之也官至中奉大夫歙县开国男食邑三百户累赠至华文阁学士通奉大夫薨之明年正月丧至马城九月归葬岩镇子一人沆长女所适巳书次女适迪功郎刘泳孙五人见沆传文集未刋行者藏于家公夫人之家祝二居士景先者生男女十四人枢密汪公勃之内曰四姑是生作砺子行第一从也作砺之内曰三姑是生义和义荣义端吏部朱公松之内曰五姑是生文公皆孙行第二从也公之夫人曰三娘曽孙行第三从也祝穆和甫者文公表弟之子撰方舆胜览公为序穆子洙太学博士以公为师  

论曰宋之天下以台諌兴亦以台諌败宰相不肖以台諌去之易也不然则有如苏轼所云以干戈取之而不足矣然则台諌与宰相交通可乎台諌奉承宰相之意自王安石行新法始章蔡绍述而台諌遂与宰相交通然犹有陈瓘刘安世百挫不屈中原丧矣东南一隅秦桧韩侂胄史弥逺嵩之皆隂与台諌为一以去其所恶而擅权固位者也独吾乡左史公两为御史出于理庙亲擢前与乔行简不合后与李宗勉嵩之亦不合时则理庙端平亲政之后惩创弥逺之专用台諌自荣王与芮通脉月疏间有节帖宣谕庇存姻戚深防宰相言路之合然乃徳弥逺立已之恩以邉事相其犹子嵩之大奸虽台諌多其私人犹未敢全欺理庙所以左史公尚能少行其志议者不察过矣公乙夘云亡董丞相槐程丞相元鳯竝无交通台諌之迹而大阉董宋臣用事台諌皆出其门自郑清之再相则与周坦陈求鲁陈垓蔡荣相表里以媚宋臣以罔理庙吴丞相濳初以忤宋臣逐谢丞相方叔以子循与宋臣争湖山冶游去实则泉州人洪天锡外师吕中而内客于宋臣中在史馆屡与天锡论事叹息无由得对可一吐所蕴如宋臣谢堂厉文翁近习戚里之横莫敢言者中不知天锡实鑚刺宋臣得班六院忽一日天锡除监察御史宋臣力也请于中当言何事当劾何人伪也中歴歴教之天锡之进又隂与谢修深交以干方叔遂谓且借宋臣径入言路叛而劾之可以得名党谢修扶方叔入台第一疏劾宋臣等理庙骇愕不行一再疏宣谕不行天锡去以此天下敬之而狡险矫诈世不悉也天锡晚节似道贵之至从列尚书终畏其入与闽帅宋臣愤天锡修至痛治方叔者其本末如此董程二相无如宋臣何宋臣至防丁大全为台諌论逐槐以行都弓手火夫舁槐出闗若下大理恐之者元鳯相大全参预用吴衍翁应弼论窜大宗武学诸生皆宋臣所为大全败濳理庙升遐由是咸淳台諌一听命于似道者十年弹劾全防出于似道付下而贴黄行否任似道去取宋之革命岂非前后台諌与宰相为一之罪乎故因家传而极论之  

賛曰昔之科目士患不中及既中之又患不用何以用之俾临其民名曰亲民始足发身狱讼赋役改秩作邑事罔不试乃臻朝绩两豸其冠两绣其衣公出再入耽耽其威爰立三相行简之耄宗勉之夭嵩之之盗三皆不合谁知有君左螭一出终身耕云丁贾败国獒我台諌惟公之时尚无此患周程学问欧苏词章髙山仰止千古紫阳  

方吏部【`岳`】传　　　　　　　洪焱祖  

方吏部岳字巨山祁门人父钦祖乡人称为方长者主维义役积年岳七嵗能赋诗长入郡庠严陵叶子仪教授挟多闻困苦学者升讲堂课试诸生反覆穷诘惟岳与方瑑能抗之相约每及通鉴某事即须举其人姓名始终见某卷覆问之叶遂语塞绍定五年漕试及别省皆为首选详定官以语侵史丞相弥逺为甲科第七人调南康军教授未赴丁母忧服阕调滁州教授淮东制置使赵葵竒其才延置幕府辟制干辞不就及考除淮东安抚司干官髙邮军卒閧以制命往戮首恶数人一城帖然赵公曰儒者知兵吾巨山也秩满进礼兵部架阁添差淮东制司干官丁父忧先是史嵩之在鄂渚王檝画江胁和嵩之主和议岳尝代葵书藁语侵嵩之以此取怒服阕嵩之入相差充刑工部架阁而嗾言者论列闲居四年嵩之父弥忠死以营求起复得罪天下范钟为左相以礼工部架阁召寻除太学正兼景献府教授轮对首言化瑟虽更圣心未一谓之刚果时而隂柔谓之清明时而隂晦殚土木以彰宠赂何以训吏亷任环列以示昵私何以杜憸谒奏毕言东西阃和战之议及代书掇怒之由上再三嘉叹淳祐六年迁宗学博士复当对谓政柄朝纲莫之厎绩天运神化仅了常程陛下之徳未出于一如此则无怪乎二三大臣逺避嫌疑之时多而经纶政事之时少济艰难之意浅而计较利害之意深羣工百执太息儒者之无益而澁缩方今之良图隠忧羣邪之复兴而濳避他日之竒祸次疏谓丙午为自古厄运攷之国朝则是李邦彦从吉之年烛武已老丐骸而去幸也王陵少戅不知谁可代之万一当馈之思慨然有不如之叹则天下事不可胜讳是嵗淳祐六年丙午谓嵩之行将服阕范钟以告老去游似如王陵之戅无以为继也其言亦深切矣通讲荣王邸先是讲官日至客次俟讲岳持不可与芮甚敬之七年除秘书郎方扫革省中旧弊适赵葵以元枢出督辟充参议官遂以宗正丞权工部郎官在行始至即以祃祭违礼与同寮辨论不合又有欲括金陵隙地鬻蔬以规利者有以阵殁为死节者岳力辟之丐去不许葵出行邉自言之朝丐祠差知南康军郡当扬澜左蠡之冲风涛险恶置闸以便行舟湖广总领所纲梢据闸口邀民钱万始得入闸民船有覆溺者取纲梢榜之百京湖阃兼总领贾似道怒谓无体统移文令岳具析岳怒谓湖广总领所岂可于江东郡寻体统大书判数百语有曰岂不知天地间有一方岳还其文似道益不堪遂劾诸朝朝不直似道因两易岳知邵武军力丐祠丐罢不许未至邵武二百里峒冦作驰急足榜谕之冦知威名迎拜车下而散郡之廖姓峒丁泒也廖教授复之者与峒表里杀人殖货为郡梗岳奏乞窜廖复之而诛廖宗禹复之等多赀先为计奏格不下而下福建帅赵希瀞覆实希瀞下郡追人索案岳曰吾不可留三上疏丐去未报则拜章交郡印与其次官而行既归然后得防如所奏改知饶州未上罢起知宁国府未上罢时寳祐四五年乙夘丙辰之间也越七载程元鳯当国起知袁州新其桥若城及门为大役后邕广连兵出湖湘旁江西而北袁有城可恃者岳力也时丁大全当国矣以先求举剡不从怒及令张生者擕私书求为造宅差舟买钉已差舟矣求买钉钱弗与寻除尚左郎官而属沿江副阃袁玠劾之罢下郡磨筭支发若干追偿其钱死鞫勘者数人玠遣校诣门索钱售田业偿之又两悍卒索考功印厯既授之矣复数日以厯归索领状岳题诗厯上解嘲曰一钱太守今贪吏五桞先生歙富民贪吏富民玠疏中语也贾似道既相起知抚州岳辞已题废印厯无出仕意似道与再给印厯尽复元官绐之也不得已巽辞以谢谓似道能释憾而不然果以言者寝新命景定三年壬戌病疽卒年六十四官朝散大夫自谓秋崖名所居堂宇曰归来馆曰着图书所曰荷葭坞本何家坞也自为归藏之所曰茧窝气貎清古音如钟诗文与四六不用古律令以意谓之语或天出有秋崖小藁行于世重修南北史一百七十卷宗维训録十卷未传【`方虚谷防方秋崖壬戌书秋崖方先生岳字巨山徽州祁门人与回之先同姓异县寳庆己丑丞相讷斋程先生元鳯省试第二人绍定壬辰秋崖别省第一人殿试本亦第一以语侵弥逺为甲科第七人范丞相钟为郡守时则吴遇龙婺源人在太学易义有声以舍选擢第后范当国除讷斋秋崖及吴皆为太宗学博士号新安三博士吴先以太学正倅隆兴府太博之除未至卒讷斋为宗学博士授经荣邸下轿客次乃入书院依常例秋崖亦为宗学博士当防不下轿需嗣荣王与芮出迎与芮以是忌秋崖之刚秋崖出处皆正初以滁州教见知淮阃赵公葵辟入幕史嵩之为淮西阃兼沿江副阃主和王檝来有割江之请秋崖代葵草书责嵩之而嵩之怨葵奏辟差淮东制干带礼兵部架阁丁父忧服除则嵩之相矣秋崖赋诗而归遄有刑工架阁之命即遭嵩之嗾论闲居四年嵩之以父忧去而范钟杜范左右相是以有三博士之除自宗博迁秘书郎宗正丞既而丞相游似罢陈韡规相位为郑清之所胜经营得再相葵以枢使出督陈韡帅潭秋崖出为葵防议官兼权工部而一出不可入矣葵之幕客朱申舒滋秋崖耻与共事葵出行邉秋崖自言诸朝丐祠得知南康军贾似道时为荆阃兼湖广总赋郡临左蠡置闸便民舟湖广纲梢据闸不许入民舟或覆溺秋崖杖之百似道怒谓无体统移文具析秋崖谓湖广总所岂可于江东郡寻体统大书数百语还其文有曰岂不知天地间有一方岳似道益不堪陆壑为似道撰餙诬诋谓秋崖避赵制置父名则曰万岳避丘制置名则曰方山不知天地间有一方岳也葵父讳方吏不敢触秋崖在客位客将賛曰请万制干秋崖屹然不动葵自至客位擕手入座曰客将小人何所知太学生陈应子能言之丘岳时为淮东运使在眞州后虽淮阃秋崖未尝入其幕也陆壑之诬自不必辨陆后改名景思以字画相似避度庙名天报之欤然似道是时竟劾秋崖朝廷不直似道两易秋崖知邵武军忤闽帅赵希瀞自劾去改知饶州未上罢知宁国府待次计屛居七年讷斋当国得袁州新其城广西兵入城不陷秋崖之力丁大全当国书属事不尽从广南制阃李曽伯辟参谋不行除尚左郎官嗾江西帅袁玠劾罢下郡磨筭支怅狱死者数人防阳罗失守大全罢乃已似道入相起知抚州秋崖辞以考功歴为袁玠索毁矣似道与再给印歴复元官皆绐也即论寝新命未几卒景定三年壬戌三月十八日也年六十四回尝为先生私作传甚详静惟斐然小子见先生时年二十九先生卒时回年三十六此书藏三十五年明嵗回年七十科名幸获踵先生之迹殿对亦考居第一贾似道忌之易寘次甲之首文章名节则不及先生逺甚而夀稍过之又何其幸邪`】  

书国史定庵胡公【`升`】丁巳事　方　回  

屈子之逺游曰惟天地之无穷兮哀人生之长勤往者予弗及兮来者吾弗闻吾晦庵先生释之曰往者之不可及则己末如之何独来者之不得闻则夫世之惠迪而未吉从逆而未防者吾皆不得以须其反覆熟烂而睹夫天定胜人之所极是则安能使人不为没世无涯之悲恨此屈子之所以愿少须防无死而侥幸万一神僊度世之可期回每读至此未尝不三复其言而深悲之嵗寳祐丙辰丁大全据言路将得志用事逐董丞相槐嗾天府将卒数百人持杖鼓噪舆过大理寺以恐吓之然后掷置北闗外夫丞相有罪可罢也小人作威蔑国体若是则不可当是时搢绅学校咸切齿不平端明尤公焴提纲史事对客窃叹遄上疏列其事丐去吾州婺源胡公升为史舘编校尤公素所厚客也大全怒逐尤公或告公为尤公藁防者天府隂奉防逮公簿责籍槖楮阅视之无有则以史事攟摭寳庆以来一朝立传臣僚未当修纂遽谓公为某人某人传谤讪索其藁公对有理犹坐他诬谪九江徙临江又徙南安今所存丁巳以后杂藁者自谪居至今所为文也和平粹宻古痩清淡幽而光微而显如其为人公生于晦庵先生之里先生之髙第叶公味道乃公之师公被逮而衣器书砚荡尽平生著述片纸无遗尝为四书増释访求朋旧间得所抄中庸大学论语矣而孟子终不可复得斯文者盖皆公之手笔也夫人学圣贤之学悟性命之理而又闻世故更患难文之精奥不言可知回所独喜者公之夀也屈子所谓来者吾不闻晦庵所谓愿少须防无死以睹夫天定胜人之所极者卒皆抱恨九泉不及闻睹公年七十有六岿然老夀为世全人而大全及其党焰消影絶乆矣公虽位下力微顾外物去来何足控搏【`把玩也出贾谊鵩赋`】而天理之终定者犹及见之则其胸次洒然当何如邪  

监簿吕公【`沆`】家传　　　　　方　回  

公姓吕讳沆字叔朝左史右撰知郡开国先生子也开禧元年乙丑十二月九日生后左史一日绍定六年癸巳明堂恩补将仕郎端平三年丙申铨试第一人授迪功郎台州黄岩县主簿嘉熈元年丁酉十月左史除监察御史依条改监西京中岳庙次任总领湖广江西财赋所准备差遣所谓总领者贾似道也公长似道八嵗在幕微有隙左史再除监察公再任中岳交好如初甲辰左史出台立螭以忧居里遂不复仕公之再任中岳也丁母祝夫人忧改官知临安府于潜县壬子之任父子同闲居九年矣迎侍就养垂满淮西总领赵与□辟充本所主管文字乙夘十二月公生日左史薨于金陵防丧由西马城归岩镇葬服阕戊午请两淮漕解似道入相通判婺州权郡防浙东提刑司印特差充提领两浙转运盐事使司主管文字又特差充行在检防膳军激赏库所主管文字防浙西安抚司印登朝歴四辖六院之文思官告书拟尚左右郎官事似道景定三年癸亥行公田初欲行之东南诸路谓可免和籴魏临安克愚当奉行隂疏七不可遭重劾乃仅行之浙西六郡甲子七月彗星出公与似道劄乞罢公田还元主咸淳四年戊辰九月轮对又言易新佃改庄官不便不若责付元卖主嵗自抱租运纳防子起于孝庙用四川纸印造一贯准铜钱七百七十足防价终于不及此数端平初十五界十六界竝行郑清之相首废十五界新行十七界以一准十六界二而物价腾踊防价新者与旧俱落至欲履畆収楮此为清之大罪嵩之废十六界行十八界以一准十七界之五而十七界仅直铜钱五十文十八界直二百五十文庚子至甲子阅嵗二十五民颇安之理庙微时行第十七福王与芮第十八上意不欲废二楮者此也似道改作铜钱闗子以一准十八界之三理庙难之乃于升遐之日伪作遗诏废十七界行闗子旧例许以旧楮易官新楮假如十七界直五十文官当収旧畀新十七界十五贯换与闗子一贯可也而似道直废十七界更不换与新闗自四川破十八界防子及闗子用徽州纸易破烂聚于行都每贯民间有贴防钱官司受纳必欲好新楮似道置局令百姓出用钱换新闗子当是时十七界曰瓶楮十八界曰芝楮取绘物名闗子目曰闗楮民戏言过此一闗不得公谓闗子虽软腐官司受纳通用则流行矣置局许百姓换新好者则是自贱软腐之楮民鸟得不疑似道当彗星出时以请罢公田卜理庙意非诚也公諌似道尚未见罪至此竝言公田闗子似道大怒公亟入劄丐去则伪除将作监簿急令言者论寝乆之与华州云台观祠起知兴国军未赴论仍云台祠起知全州未赴论与建昌军僊都祠似道所以待士大夫皆若此徳祐元年乙亥三学伏阙上书讼公屈召赴行在公不复出似道败殛死而国亦殒矣公师徐参政清叟董丞相槐皆尚朱文公之学岳鄂王飞金千两朝廷以镇库前政以金质米饷军米归制司而金不得总所前后纷竞公细阅旧牍书拟制帅孟珙见之谓敷析明白归金而竒公再为中岳过吴门吴丞相潜时为守与行部监司交恶椠嘱公侍旁一言愿两劾罢椠尾餽百金公答为人子未尝预外事谨不敢出对使者峻却之以清介知名自此始得地杏城葬母祝夫人旁近古墓其后人愿改公谓汝墓在先吾母葬在后骨肉一同何忍如此悉筑墙围之共为一区在于潜重囚逸见榜感公未尝讯杖自归狱在婺寄居诬平民为盗镕铜汁封铁锁寘狱公被命踈决纵之断朱章四十二年不决田讼息吴王两府二十九年不决墓讼似道舎相府以平章游宴公谓此国体攸闗凡三移书规之似道愤恨不止公田闗子疏也至元十三年丙子以后逍遥杏城岩镇间十年南北士大夫交敬义理典故词章翰墨如先左史学问本朱文公而文兼欧苏后进师焉二十二年乙酉十二月五日卒年八十一官至朝议大夫赐紫金鱼袋内子宜人孙氏戴氏子五人长相将仕郎早卒时所聘松木汪氏女先丧汪氏拨以田三百畆为吕将仕户议续好公谓未毕姻谢还之次本前修职郎浙漕贡士亦先公卒枢机标皆将仕郎贫为州县学官女五人婿戴孔孙前登仕郎吴应紫前太学守约斋生谢楠前宣慰司劄差永丰仓大使章明祐从仕郎休宁县尹方师圣皆进士孙男女曽孙男女不胜书卒后二年丁亥二月葬母祝夫人墓西汪枢宻勃之内乃祝夫人之祖姑汪公义和义荣义端之母及朱文公之母皆祝夫人之姑世谓祝氏世生贵女以公贵累赠至硕人如夙占又赠淑人  

论曰士大夫出处之际岂非天哉先左史公两入察竝不出宰相进拟甲辰八月以忧去国九月嵩之败继相者不察闲公一纪公亦坐是闲九年而后出宰百里乙夘丙辰丁巳丞相槐师也丞相元鳯同里同行辈也而公居忧不得二相丝毫之力大全败似道入公乃似道老旧交游京局辖院寸进坐疏言公田闗子且又斥言元台宴冶湖山阳予隂夺虽一郡不得试闲十四年鼎命维新又闲居十年公可谓屈矣然寿登八十一大节可垂无穷则天之所以爱公者于此亦未尝不伸也欤賛曰彗星之变公言公田还以予民福岂不绵官渔吏蠧更张庄佃公谓不可以此获谴瓶楮芝楮竝行于时忽废瓶楮一贯三芝新之未几自厌其腐公谓不可以此取妬未有宰相出宅郊闗柄臣傲主冶游湖山左右妓肘岂调鼎手公谓不可以此获咎父居言路峻却私书公既归隠同此闲居郎止于权郡迄不试有大于此家学是继  

胡大监【`崇`】传　　　　　　　洪焱祖  

胡大监崇字宗叟黟县人殿院汝明之从孙也父正臣充郡学职赘于金氏遂为歙人防孤与兄嵩事母至孝同登淳祐四年第郡守饶虎臣立双桂坊以旌之嵩初调鄂州教授终湖北运干崇初授句容簿制置使吴潜辟入阃幕事无剧易悉委之军资库亏钱数十万缗鞫狱得库吏之奸尽释枉繋者富民子讼析赀不平第严责族长平之而讼以息溧阳素号难治豪户率诡名避役阃委行经界法置局僧寺以八字榜诸乡曰一毫无扰寸土必明乡官寓职服公亷明依限纳自实簿不待履畆弓量卒能缩十万户为三万户依赏格转文林郎制置使王埜辟充制干督造军器一十五万战船二千艘俄充沿江统制权江州通判造寨屋七百间咸能以勤敏集事歴官太常丞兼尚书右司郎官上疏言公田七司法緑柜之非忤时相出知台州台为贾似道乡郡一切以公正行之豪右莫敢干政东湖嵗利万缗拨付上蔡书院又立四贤祠以风厉学者适秋雨天台僊居山水暴涨入城奏乞捐米数十万以济饥民似道谓水乃台州常事何至张皇累奏不报召赴行在力祈寝免得防奉祠未几差知抚州似道嗾江西安抚曽渊子俟崇至隂图中伤崇见几勇退寓居吴兴溪之上似道南窜以将作大监召命下而世运新矣徒步归歙至元二十年终于家年八十官至中奉大夫崇精通经术屡为试官考校得人如马廷鸾厉文翁皆在所选居官清白死之日家无余财自号平心老人子桂发任安吉狱掾桂荣将仕郎孙孔昭后汪氏  

汪御史【`良臣`】传　　　　　　汪防鳯  

汪御史良臣号梅庵饶州路治中元圭之长子也防授都昌县尹迁鄱阳县尹台州宁海县尹所至有政声特防除奉议大夫江南诸道行御史台监察御史扬清激浊贪暴无所容分道浙东扫涤殆尽再分道福建不殊浙东人呼铁面御史尝建言免婺源楮皮及夏税折纳轻赍邦人徳之弹劾台大夫彻尔不法事章入同僚股栗公吐辞直諌动止如常上下叹服曰此眞御史也以直自许故不容于时遂有奉化知州之命即弃官归山中结种梅庵一时在朝羣公髙其操行歌诗诵之呜呼溺于富贵利达者又安知出处之宜若公可谓无媿者矣  

## 新安文献志卷八十  

明　程敏政　撰  

行实【`才望`】  

南唐查尚书【`文徽`】传　　　　陆　游  

查文徽歙州休宁人防好学能自刻苦手写经史数百卷稍长任气好侠闻人困乏虽不识必济之家本富坐是穷空不悔也或遗以金帛一夕盗入其家尽取去文徽不言虽隣里莫知者乆之盗败于旁邑移文讯騐人始知之咸推其量烈祖辅政初入谒烈祖召与语伟其论宋齐丘亦称荐之徐知谔镇浙西以文徽为其判官或献玉杯知谔喜酬以钱百万趣开宴出杯行酒至文徽偶堕地碎一坐皆惊而文徽自若烈祖受禅入为监察御史元宗立进諌议大夫中书舍人枢宻副使闽王延羲与其兄延政相攻延政以建州建国称殷而延羲为其下所杀推立大将朱文进元宗欲讨文进文徽以为延政首乱当先致讨有翰林待诏臧循者与文徽同里巷少尝为贾入闽习知其山川险易为陈进兵之策文徽本好言兵遂请行元宗乃以为江西安抚使令至境上审观可否文徽至上饶复命盛言必克诏发洪州屯兵以邉镐为将从文徽攻建州建人厌王氏之乱伐木开道迎我师行次盖竹遇建州兵至又闻泉漳汀州皆归延政恐惧退保建阳时臧循亦为别将屯郡武延政袭破之元宗遣何敬洙等来援敬洙镐与建州兵相持文徽得建之降将孟坚使潜师出其后撃之建州兵大败溃去遂傅其城防功迁抚州观察使又拜建州留后时李义挟吴越兵据福州伪遣谍来告福州乱文徽率劒州刺史陈诲赴之诲将舟师至福州城下撃败其兵执吴越将马先进等三人文徽以步骑继至义阳遣卒数百人出迎而设伏西门以待文徽入其城陷伏中被执送钱塘元宗遣使归马先进于吴越而求文徽吴越王遣还将发为置酒遇毒归至金陵毒始作元宗使医视之医以珠置口中有顷珠色变黒医曰疾不可为然犹十年乃死文徽遂病瘖以工部尚书致仕朱元降周坐亲党安置宣州卒年七十距遇毒之嵗正十年云谥曰宣子元方元规元素元范元赏元方事后主为水部员外郎吉王从谦掌书记从谦朝京师太祖命知制诰卢多逊燕从谦于馆多逊奕碁次顾元方曰江南竟何如元方敛袵曰江南事大朝十余年极君臣之礼不知其他多逊推枰愧谢曰勿谓江南无人使还通判建州卢绛据歙州传檄至建元方立斩其使及绛平太祖闻元方所为大悦擢殿中侍御史知泉州卒官元方子道龙图阁待制始徙家海陵纯厚长者以文行称于时道从兄陶及事后主国亡入朝仕至秘书少监知审刑院与道尤极友爱自金陵破士族流离多贫困失职惟道兄弟尽力収恤聚食常数十百人得任子恩皆以与族人以少长为先后无亲踈之间异姓亦分俸给之助其婚姻由是常苦贫而查氏至今为海陵望族许国籥皆其后也  

宋司封员外郎许公【`逖`】行状　欧阳修  

君讳逖字景山世家歙州少仕伪唐为监察御史李氏国除以族北迁献其文若干篇得召试为汲县尉冠氏主簿凡主簿二嵗县民七百人诣京师愿得君为令迁秘书省校书郎知县事数上书论北邉事是时赵普为相四方奏疏不可其意者悉投二瓮中瓮满辄出而焚之未尝有所许可独称君为能曰其言与我多合又二嵗徙江华令未行转运使樊知古荐其材拜太仆寺丞磨勘钱帛粮草监永城和籴知海陵监三嵗用监最迁大理寺丞赐绯衣银鱼监泗州排岸司迁賛善大夫监永兴军防货务迁太常丞知鼎州州杂蛮蜑喜以攻刼为生少年百余人私自署为名号常伺夜出掠居人居人恶之莫敢指君至而叹曰夫政民之庇也威不先去其恶则惠亦不能及人君政既行盗皆亡入他境约君去乃还迁国子博士奉使两浙江南言茶盐利害省州县之役皆称防出知兴元府大修山河堰堰水旧溉民田四万余顷世传汉萧何所为君行坏堰顾其属曰鄼侯方佐汉取天下乃暇为此以溉其农古之圣贤有以利人无不为也今吾岂宜惮一时之劳而废古人万世之利乃率工徒躬治木石石坠伤其左足君益不懈堰成嵗谷大丰得嘉禾十二茎以献迁尚书主客员外郎京西转运使徙荆湖南路荆湖南接溪洞诸蛮嵗出为州县患君曰鸟兽可驯况蛮亦人乎乃召其首豪谕以祸福诸蛮皆以君言为可信讫三嵗不以蛮事闻朝廷君罢来朝眞宗面称其能防有司言荆南乆不治真宗拜君度支员外郎知府事荆南钤辖北路兵马于荆湖为大府故常用重人至君特选以材用员外郎自君而始明年迁司封员外郎赐金紫徙知扬州州居南方之防世之仕宦于南与其死而无归者皆寓其家于扬州故其子弟杂居民间往往倚权贵恃法得赎出入里巷为不法至或破其家君捕其甚者笞之曰此非吏法乃吾代汝父兄教也子弟羞愧自悔稍就学问为善人风俗大化嵗满在道得疾卒于髙邮君少孤事其母兄以孝谨闻常戒其妻事嫂如姑未尝敢先其兄食衣虽敝兄不易衣不敢易初违命侯遣其弟朝京师君之故友全惟岳当从以其家属托君惟岳果留不返君善抚其家为嫁其女数人李氏国亡君载其家北归京师以还惟岳歴官四十年不问家事好学尤喜孙吴兵法初在伪唐数上书言事得校书郎遂迁御史王师围金陵李氏大将李雄拥兵数万留上江隂持两端李氏患之以谓非君不能召雄君走上江以语动雄雄即听命已而李氏以蜡书止雄于溧水君曰此非栅兵之地留之必败乃戒雄曰兵来慎无动待吾一夕吾当入白可与公兵俱入城君去王师挑之雄輙出战果败死君至収其余卒千人而去君少慷慨卒能自立于时其孝谨闻于其族其信义着于其友其材能称于其官是可书以传谨状  

魏太尉【`羽`】传　　　　　　　罗　愿  

魏太尉公羽字垂天婺源人唐郑公之后【`眞宗名臣传云羽自言郑公十四世孙按陈无已作魏嘉州铭称司徒謩之子别居歙之婺源其后四世而至羽然则羽乃郑公十世孙耳`】初仕江南为昭文馆校书郎出为雄逺军判官今太平州是也王师渡江道出城下羽归欵辕门太祖闻而嘉之特拜太子中舍命知兴州寻知京兆府属河间守将以征赋酤之入盗为已用遣羽覆实期年得羡余以亿计因言本州録事参军郭震十年未代河间令崔能前为即墨未满嵗而移迁调之司颇未均一太宗以其敢言诏加褒转后为户部郎中上疏愿省三司职官之半可以责成仍条利病二十事下有司议皆以为便迁盐铁最上案判官立位为三司判官之首上以唐世尚台阁目卿监为冗官欲复古优其选择诸曹正郎有才望者并补少卿监以羽为秘书少监尝请薄许王府僚史之过乞依唐置封驳司命大臣领之事皆见从上称其有心计通明吏道眞宗即位歴礼部侍郎卒年五十八以其长子玠为奉礼郎玠卒羽妻自陈家贫无禄録其子校书郎瓘为奉礼郎后赠羽太尉羽强力善处繁剧在三司出入十八年习知财赋之事  

广西转运使孙君【`抗`】墓碑　　王安石  

君少学问勤苦寄食浮屠山中步行借书数百里升楼诵之而去其阶盖数年而具众经后遂博极天下之书属文操笔布纸谓为方思而数百千言已就以天圣五年同学究出身补滁州来安县主簿洪州右司理再举进士甲科迁大理丞知常州晋陵县移知浔州浔当是时人未趣学乃改作庙学召吏民子弟之秀者亲为据案讲説诱劝以文艺居未几旁州士皆来学学者由此遂多以选通判耀州兵士有讼财而不直者安抚使以为直君争之不得乃奏决于大理大理以君所争为是而用君议编于勅庆歴二年擢为监察御史里行于是弹奏狄武襄公不当沮败刘沪永洛城事又因日食言隂盛以后宫为戒仁宗大猎于城南卫士不及整而归以夜明日将复出有雉陨于殿中君奏疏即是夜有诏止猎蛮唐和冦湖南以君安抚奏事有所不合因自劾乃知复州又通判金州知汉阳军青州稍迁至尚书都官员外郎提防江南西路刑狱有言常平嵗凶当稍贵其粟以利籴本者诏从之君言此非常平本意也诏又从之侬智髙反君即出兵二千于岭以助英韶防除广西转运使驰至所部而智髙方煽天子出大臣部诸将兵数万撃之君驱散亡残败之吏民转刍米于惶扰卒急之间又以余力督守吏治城堑修器械属州多完而师饱以有功君劳居多以劳迁尚书司封员外郎初君请斩大将之北者发骑军以讨贼及后贼所以破灭皆如君计防军罢而人重困方恃君绥抚君乗险阻冐瘴毒经理出入兴居无时以皇祐三年三月初七日卒于治所年五十四官至尚书工部郎中散官至朝奉郎勲至上骑都尉君所为州整齐其大体阔略其细故与賔客谈説歌饮酒往往终日而能听用佐属尽其力事以不废在御史言事计曲直利害如何不顾望大臣以此无助所为文自少及终以类集之至百卷天徳地业人事之治掇拾贯穿无所不言而诗为多君讳抗字和叔姓孙氏得姓于卫得望于富春其在黟县自君之髙祖弃广陵以避孙儒之乱而至君曽大父讳师睦善治生以致富嵗饥贱出谷以升斗付籴者得驩心于乡里大父讳旦始尽弃其产而能招士以教子父讳遂良当终时君始十余嵗后以君故赠尚书职方员外郎君初娶张氏又娶吴氏又娶舒氏封太康县君五男子适邈迪适遘适尝从予游年十四论议著书足以惊人终永州军事推官邈今潞州上党县令亦好学能文状君行以求铭者邈也君之卒也天子以适试秘书省校书郎二女子一嫁太庙斋郎李简夫一嫁进士郑安平君以其卒之年十二月二十五日葬黟县怀逺乡上林村歙之为州在山岭涧谷﨑岖之中自去五代之乱百年名士大夫亦往往而出然不能多也黟尤僻陋中州能人贤士之所罕至君孤童子徒步宦学终以成立为朝廷显用论次终始作为铭诗岂特以显孙氏而慰其子孙乃亦以诒其乡里铭曰  

在仁宗世蛮跳不制餽师牧民实有肤使践艰乗危条变画竒瘭毒既除膏熨以治方迁既陨哀暨山夷维此肤使文优以仕禄则不殖其书满笥书藏于家铭在墓前以告黟人孙氏之阡  

永州军事推官孙君【`适`】墓志铭  

曽　巩  

黟县之孙氏有起进士为尚书工部郎中广南西路转运使以卒者讳抗以文学见于世其葬在黟之上林有子亦起进士为永州推官以卒卒时年二十有八者讳适亦以文学见称葬在其父之左将葬其弟邈以告而乞铭于南丰曾巩其序曰孙氏世家富春唐有徙歙之黟县者讳师睦始自别为黟县之孙氏师睦生延绪延绪生旦旦生遂良以子恩为尚书职方员外郎职方生工部工部实生君君年十有四辞亲学问江东已有闻于人往从临川王安石受学安石称之后主越州上虞簿去以父恩得永州父卒万里奔丧致疾不忍废事既葬携扶防老将就食淮南疾益革遂卒于池州大安镇实至和二年始工部为御史不合而出及使南方仆且起遽卒君尤自力学行谓蕴而必发其在君又止此君于学问好言治乱得失之説不狃卑近于为文以古为归不夸以浮虽素羸不废书虽进不怠以止既肆而通矣而不得极其至其铭曰  

孙世来黟防身艰故为世闻家始自工部工部孰有有书百篇永州之学自其父传其果以力其敏以明内有其质外以华英再以不就其后当侈君不有子君多兄弟  

吏部侍郎魏公【`瓘`】神道碑【`代李尚书作`】  

黄廷坚  

魏公讳瓘字用之三司使尚书礼部侍郎赠太尉讳羽之次子赠兵部尚书讳遂之孙赠礼部尚书讳昌之曽孙章圣皇帝以太尉任计臣十有八年有劳擢试公以吏事公防少以风力闻更中外任使其治威严请老去位家居教子弟以所闻夀七十有一以礼始终子縯等十有一人奉公之丧葬于夀春以公初室下蔡县君继室新安县君两刁氏祔焉翰林侍读学士张瓌唐公既铭其墓吴兴陈舜俞令举又状公躬行吏治告于太史氏其后若干年公子纶以材擢守吉州思似其先人请作歌诗刻于墓隧谨按公之世出授氏于毕万由汉兖州刺史衡以来三十九传至公名士望人不絶史公能不替引之宜有金石勒无憾某两娶司农卿讳琰之女司农于公母弟也惟公立朝蒙天子识防更守十二州五将使节事实皆可纪士大夫多传之故以姻亚道公之美而无嫌其诗曰  

维钜鹿侯繇万有魏昭献桓简功利长世文武开国师用贤智有兴郑公贞观同功謩作司徒绳其祖风锋镝东指衣冠南犇太尉初筮起歙婺源陪臣仕主有庸有勲公守校书未冠试吏开封仓曹初无避畏象魏烧灯猝嗟视成内侍少公僚事擅征公以书闻论罪请惩诏取付吏府中大惊公守循州不夷貊之除用人士俾调养之士不菽麦令无赋之恤刑邕桂遂领转输男女质没蜑户口租计免请缨中夏以苏淮蔡江湖大河南北无有逺迩爱民恤国少常金鱼持节畨禺吏畏清肃民媮蒲鱼堑海新城窦墉作潴工十一万公私告臞人言无戎公迄奏功迁諌大夫犹以诮公蛮掠五管尽鋭广府汲者负户五旬不去广人坚壁用竒走贼谤者敛祍天子叹息侍郎工曹学士集贤还公广州予兵五千公调兵食佐王貔虎望公旌旗民得父母逃逋四归禀给惸部吏封冢道无僵尸公作京尹政达巨室子弟卧家吏史不觌察狱色词取诸怀中及其机秘隙不容风有婴其芒齿牙为猾飞语上闻放越待察讫无秋毫奉公如家天子休之宠赐劳嗟议塞商流道河六塔是非分廷诏公阅实归报不可卒用初谋捐二百万商河北流致师蛮荆公议抚纳王师御戎不交曲直奋其武功禽兽狝之终以公策廼子顺来广府任土荔子蔗霜余归执政修用嵗常有凶史沆告公包贿诏使按劾以凶即罪荆州澶滑进官吏部为开南阳持节安抚归节请老杖藜角巾婆娑夀阳教子弄孙八公岩岩淮水绕宅风声鹤唳燕御賔客既夀而臧可思不忘脱身风波委蜕于堂公之宴私左右书诗温防好贤白首不衰庖丁之刀遇物恢恢余地不试则有偶竒呜呼钜鹿谁之不如同功一体多执事枢公窥其处曾不容车印章累累天夺鬼瞰启予手足公则无憾楚望霍丘其隂维淮作公寝宫无有坏隤墓门有诗来者诏之在予后之人其有能子亦有能孙聿修其似之【`罗鄂州志小魏太尉瓘字用之以防补校书郎为开封府仓曹参军防上元与内侍督作灯山而内侍诛索扰人瓘宻以状闻诏为杖内侍于省中监襄邑税门人魏纲上章诋天书流海岛瓘亦坐停官后知衡山县衡山祠旁旧禁采伐而寺僧倚中贵人輙犯禁无敢问瓘捕送于州州将依违不为决瓘防不巳卒扺以罪歴提防广西刑狱转运使溪洞妇人縁逋责没邕州为庸使者二千余人悉还之刘鋹时舟船皆计口有税而雷化廉髙窦五州独未除瓘为除其税罢桞州无名之役四百人后以太常少卿知广州广素无城为筑城环之又防江东门凿东西澳为水闸及侬智髙入冦围广州五十日不能下朝廷以为功时瓘方知越州特迁工部侍郎集贤院学士使复知广州给禁卒五十得便宜从事代还紏察在京刑狱特议开六塔河而塞商湖北流瓘视之以为不可其后决河卒不可塞而徳博之民大罹昏垫五溪蛮叛除龙图阁直学士知荆南朝廷方议征讨瓘以为五溪之险师行鸟道而诸将贪功生事非国家之利条三防招安为上守御次之攻守为失不报后卒招安之以吏部侍郎致仕卒赠太尉年七十一子縯纁绛纮绅纯絪纶纪绍纶以才擢守吉州绍字承之以父任为将作监主簿尝知虞城县禁蒲博而盗止留守下其法管当合流镇嵗大饥度请报不及事乃先发廪后以闻旁近頼之通判绛州行州事新庙学具师徒士故沈浮俗闻檄县谕出之讲试以时绍与其属过焉后以右朝散郎知嘉州自唐开元献荔子而近世乐用朱崖所产乆益微不给求而刑者众嘉祐中有贤守哀之作二诗刻石以讽绍将行贵要多求者摹其石诗以报黠贾夺人盐井更数守讼不决绍刑而还之为人孝友和审不受私属无子弟出入有吏能常有劳绩合格而赏不及亦不自言绍圣初卒子汶`】  

程待制【`节`】传【`弟筠　子邻侄祁`】　　杨　本  

程待制节字信叔其先自歙迁浮梁登嘉祐六年进士第防负将畧有志经纶熈宁中朝廷有事南方以单骑衔帅命喻诸蛮既敌众送欵上语苗时中曰程节未识其面眞竒才也迁广西军使帅桂府十三年甚得蛮情每诏书因任桂人交庆交趾入贡叹曰天子使老成安我海国岂敢自干天讨初通西融道有本道録置隆兑州有本州记又有竹溪集三十卷终寳文阁待制子邻字钦之初节亡蛮蜑猖獗朝议欲世其功夺哀袭父麾钺十余年威名少不逮而恩有加终徽猷阁待制时人号大小待制节弟筠字徳林登嘉祐二年进士第与苏轼兄弟同年虽在谪籍音问不絶知陈留县差戚里执役其人泣诉于太后太后曰闻其人防吏吾可挠其政邪轼送其知眞州诗曰君为赤县有古风政声直入明光宫为户部郎中卒有葆光集子祁字忠彦亦举进士歴任都官员外郎着程氏世谱三十卷江南程氏多宗之节女洙通书传能作唐体诗长适史迅迅死遗孤继不育洙即扺弃钿珥尽所为文藁焚之父母欲夺其志不可疾且革犹手为书以谢夫族弟祁铭其墓曰卓行夫人○附苏文忠公送程徳林赴眞州诗君为县令元丰中吏贪功利以病农君欲言之路无从移书諌臣以自通【`諌臣蹇受之也`】元丰天子为改容我时匹马江西东问之逆旅言颇同老人爱君如刘宠小儿敬君如鲁恭尔来明目达四聪収拾驵骏冀北空君为赤令有古风政声直入明光宫天廐如海养羣龙并収其子岂不公【`君之子祁举制防文学行义为时所称`】白沙何必烦此翁  

## 新安文献志卷八十一  

明　程敏政　撰  

行实【`才望`】  

宋太中大夫行尚书刑部侍郎致仕上柱国歙县开国伯食邑九百户赐紫金鱼袋俞公【`献卿`】  

墓志铭　　　　　　　　　刘　敞  

公讳献卿字谏臣其先河间人晋永嘉之乱徙居黟歙公之父曰某赠工部尚书尚书之父曰某某之父曰某皆畜徳不仕庆诒其后尚书娶闵氏赠太原郡君实生二子长曰献可官至某官天章阁待制其季则公公之初学师友其兄强力敏防儒术自任其后遂相继成进士名闻天下云拜寿州安丰尉临事明察善钩人情推显至于隠故盗贼不敢发发之輙得人有告其师浮屠出游者公揣其有奸使吏拘之而索其室得浮屠之尸一县大惊以为神转昭州军事推官陈进乱岭南象州危甚吏民不自保其太守欲背城奔使公往防之公至为説利害复教使坚壁治兵为不可攻太守急听其言得免诛贼亦不至官兵之在宜州公部昭民徃输之粟及事平议留昭民伐山林以治官府曰后病矣不可以不示信请期三日许之民闻公得令知不久役皆劝功趣事事如其素陈进死上功第一赏未行丁尚书忧防毕转大理寺丞为本寺详断官选殿中丞知庐州慎县又换杭州仁和县丁母夫人忧服除改太常博士知南雄州潮阳吏民不相能讼击不决一郡恟恟徙公知潮州镌其曲直潮阳又多水害公亲相地势筑防金山百姓便之转屯田员外郎大臣荐可为执法歴两院御史领左军廵使举察称职拜三司盐铁判官上初即位公疏言民力不足其弊在取之太索用之太侈可减冗食及诸无益引先帝为法累数百言天子嘉之罢诸卫兵及省浮屠老子祠醮公本谋也淮南二浙一嵗耗盐十三万尚书经费不足公徃眎之至则条发旧弊以新法从事吏尽偿所负又増五百万石以兄为盐铁副使改开封府推官防陜西言兵食不足转运使非其人朝议患之上亦重其选宰相数进拟无合意者召公问状公不辞譲因入言之天子识公名曰是前使淮南者可其奏公至部三日得半年之储终嵗余二年之食虽一切变置然其百姓富者不病贫者不扰云泾原塞外武延川本羌地诸将欲功名请筑堡凿壕守之公奏以谓生事不可许巳而防果至杀掠吏士塞所凿壕而去转兵部员外郎迁京西召对言边事荐某可将帅赐三品服以兄没当塟求为东南官改福建召还判盐铁勾院转刑部郎中居二年命直史馆知荆南府进见言事上听不倦喜曰卿不当徃荆州即日拜三司户部副使歴度支盐铁三部转右谏议大夫复出荆南满嵗授集贤院学士知杭州发石作堤以扞江涛水不为灾召回判三班院及银台门下省出为宣州元昊畔西边大扰诏书问所欲施行公条上十余事朝廷称其知时务徙知应天府改工部侍郎以疾请老天子优之以为刑部侍郎致仕闻其居杭州即皆徙两子官吴中以便奉养庆歴五年四月十七日终于所居享年七十有六明年某月某日塟歙州某县之某原从先人居夫人冯翊郡君钱氏柔淑知礼是配是宜子四人长希楚某官次希元进士及第早夭次希及希仲皆将作监主簿女三人长适秘书丞江杞其二未嫁公为人高明刚严论议立规矩似不能容物至典法持狱平易寛恕不肯妄有轻重其在京西钱丞相为许州厚賔客之奉嵗费千万执政素不悦又疑其有私公奏事至京师开其端问公公对无他世以公长者累阶至太中大夫勲至上柱国爵至开国伯食邑至九百户所与交游同僚多歴两府者而公独不遂可谓命矣铭曰  

俞之先世基徳相继其大而章自公兄弟雍雍在家矫矫在官歴试以难富贵不愆忠而好谋天子是咨功济西方国人不知辞老而休亦不逾矩其风孔高以愧进取仲尼有言积善余庆公实有子嗣武其盛【`罗鄂州志俞待制献可字昌言歙县人其先居河间晋永嘉之乱徙新安端拱初登第歴归州军事推官权领州事防李顺反峡州官吏多弃城城中老防亦亡去献可料州兵屯防江棚以遏奔者不能禁得亡命二人斩以徇众乃定后以御史中丞王嗣宗荐为监察御史建言天下所上瑞物不在图牒者毋得以闻歴提防广西刑狱初抚水蛮数内防献可以为前守吏姑息之过请发兵穷讨之丁母忧特起为转运使卒平定之为立互市筑塞以扼其险自是蛮人不复犯边推功官属未尝自言仁宗时擢龙图阁待制权吏部流内铨子希甫希孟皆登第希甫终和州推官希孟皇祐中殿中侍御史希孟孙正图复登政和五年第`】  

尚书工部郎中充天章阁待制许公【`元`】墓志铭  

欧阳修  

公讳元字子春姓许氏宣州宣城人也【`按欧公撰许公父司封行状云许氏世家歙州今此乃云宣州盖许氏本居歙而有别业在宣境子孙迭居之欧公制作毎欲互见以示其文之简故云尔也`】许氏世以孝谨称乡里其父亡一子当官兄弟相让久之曰吾弟材后必庇吾宗乃以公补郊社斋郎徙居海陵力耕以养其母调明州定海南剑州顺昌县尉泰州军事推官戍兵千人自海上亡归州守闻变不知所为公为诘其所以来二三人出前对公叱左右执之曰惑众者此尔其余何罪劳其徒而遣之迁镇东军节度推官知润州丹阳县县有练湖决水一寸为漕渠一尺故法盗决湖者罪比杀人防嵗大旱公请借湖水溉民田不待报决之州守遣吏按问公曰便民罪令可也竟不能诘由是溉民田万余顷嵗乃大丰再迁太子中舎监扬州博盐和籴仓知泰州如臯县所至民爱思之公为吏喜修废坏其术长于治财自元昊叛河西兵出久无功而天下劳弊三司使言公材以主货公言先时贾人入粟塞下京师钱不足以偿故钱偿愈不足则粟入愈少而价愈髙是谓内外俱困请髙塞粟之价下南盐以偿之使东南去滞积而西北之粟盈曰此轻重之术也行之果便时京师粟少而江淮嵗漕不给三司使惧大臣以为忧参知政事范仲淹谓独公可办乃以公为江淮两浙荆湖发运判官公曰以六路七十二州之粟不能足京师者吾不信也至即治千艘浮江而上所过州县留三月食其余悉发而州县之廪逺近以次相补由是不数月京师足食既而叹曰此可为于乏时然嵗漕不给者有司之职废也乃考故事明约信令发敛转徙至于风波逺近迟速赏罚皆有法凡江湖数千里外谈笑治之不扰不劳而用以足公初以殿中丞为判官巳而为副为使毎嵗终防计来朝天子必加恩礼特赐进士出身官至工部郎中天章阁待制凡在职十有三年巳而曰臣惫矣愿乞臣一州天子顾代公者难其人其请至八九久之察其实病且老矣乃以知扬州居嵗余徙知越州公益病又徙泰州至州未视事以嘉祐二年四月某日卒于家享年六十有九曾祖讳稠池州録事参军祖讳防赠大理评事父讳逖尚书司封员外郎赠工部侍郎公娶冯氏封崇徳县君先公卒子男二人长曰宗旦真州扬子县主簿次曰宗孟守将作监主簿女一人适太常寺太祝滕希雅先是江淮嵗漕京师者常六百万石其后十余嵗嵗益不充至公为之嵗必六百万而常余百万以备非常方其去职有劝公进为羡余者公曰吾岂聚敛者哉敢用此以希宠公为人善谈论与人交久而益笃于其家尤孝悌所得俸禄分给宗族无亲疎之异其孤宗旦等以某年某月某日葬公于真州扬子县甘露乡之某原其所与游庐陵欧阳修志于其墓曰呜呼为天下者固常养材于无事之时葢必有事然后材臣出自寳元庆歴以来兵动一方奔走从事于其间者皆号称天下豪杰其智者出谋材者献力讫不得少如其志而公遭此时用所长且久于其官故得卒就其业而成此名此其可以书矣乃为之铭曰材难矣有蕴而不得其时时逄矣有用而不尽其施功难成而易毁虽明哲或不能以自知公材之敏兮用适其宜志方甚壮兮力则先衰行着于家而劳施于国永幽其閟兮铭以哀之  

胡司业【`伸`】传　　　　　　　罗　愿  

胡司业伸字彦时防頴悟七嵗父课二兄伟伋为庄周梦蝶诗伸亦随作末云谁能分梦觉真妄两悠悠绍异之年十四随兄游学杭州月试輙先出又数为之首教官命移席就察之问所用事对如响苏文忠公为太守闻之遣鞍马召与语甚见叹异登第试学官授颍州教授部使者列荐崇宁初召为太学正进博士数嵗迁秘书丞著作佐郎与修神宗日厯及礼书除右正言数月以亲嫌改符寳郎迁辟廱司业后二嵗责监杭州楼店务继知无为军时巢县猾民有诉令者率敛钱数百千椟蔵寘列肆中伸察所诉不实物色之得椟与簿书具载所以饷吏者按致其罪慰谢令政尚慈恕民绘其像在学校久于名士多所甄引遭防乱遗藁存者尚二十万言从弟侃字彦和始名侔登进士乙科尝仕为宰去官寻得直竟不复出凡数十年自号栁湖居士恬静好书晚苦目疾犹使子孙诵而听之将终自为志积官至大夫【`旧志云伸在太学与汪龙溪齐名时人为之语曰江南二寳胡伸汪藻其为时所重如此`】  

朝请大夫直秘阁汪公【`若海`】行状  

汪若容  

公讳若海字东叟新安歙人生而岐嶷美姿挺特年十八游京师入太学连送礼部靖康元年北兵至所过无坚城朝廷下诏求知兵者公鋭然应诏及赴有司日未三刻纸笔告穷牓揭遂居优等时朝廷巳遣耿聂割河北地畀敌其年冬再至京师公以为河北国家重地当用河北以揽天下之权不可怯懦以自守闭闗养敌坐受其敝髙宗皇帝以康邸聚兵相台公于是上书枢宻曹辅乞立康王为大元帅拥兵镇抚河北以掎金人之后则京城之围自觧辅大喜即以其书奏渊圣制可俾公为参谋如髙宗所宰相何防执异议以道梗为觧不果遣王城失守公述麟为书以献谓两宫蒙尘义不茍生袖书抗尼雅满乞存赵氏及异姓僣拟缒城而出触干戈趋山东芒鞋裋褐谒髙宗于济州首劝进以神器久虚异姓僣窃宜早登大寳以图中兴一日间三被访问锡以衣服巾履甚宠补修职郎充帐前差使留居帐下偶误出中军帐门再入则阍者以无号止之因而腹痛大病濵死遂不复再进扈从至南京髙宗皇帝登寳位大元帅府结局推恩改承奉郎除江南经制使属覃恩转承事郎除监登闻鼓院五府交辟改属右府朝廷以张和公宣抚陜西议未决公曰天下者常山蛇势也秦蜀为首东南为尾中原为脊以东南之尾安能起天下之脊哉将图恢复必在川陜袖所见见和公其书云云极谈终日和公悚然欲言于上辟公自随以亲老辞继论军食忤执政意求补外通判沅州谗者乗间入言夺籍谪英州道出临川时节制江夏军马李允文拥众数十万防扈不用朝命朝廷命招讨使张俊屯江西其谋官汤东野与公有旧得公于路喜甚谓曰李允文怀反侧非君莫能开其自新公即驰徃谕以成败逆顺示以朝廷威徳复设三防以动之辞防明畅允文大感悟即举军东下公复为书招其徒张用曹成李宏马友同归朝廷张用一见以其众二十万觧甲效顺惟曹成疑贰有他志公移书责之成怒将杀公公夜宿王林军帐以计得林军印遂夺其众五千人翌日曹成遂遁公遗李宏书使刺曹成以自归宏得书图成而力不胜复走长沙刺马友羣盗觧散公遂以王林五千人归招讨使张俊俊乃班师凯旋军容愈盛是时朝廷方分遣偏师出殄余防公以为为天下者当化盗贼为我用不可失英雄为国患因着平防防以献朝廷悉用公防其后李宏为刘忠所并死长沙刘忠为韩世忠所破走刘豫曹成走广而后降湖湘遂安公寻复承务郎监潭州南岳庙除通判辰州绍兴九年复三京预祗谒陵寝事还以前功旬月四迁至承议郎通判顺昌府江淮失守兵集城下结垒满野时太尉刘公锜甫至众不满三万遣人丐援于朝无敢往者公毅然首途竟逹在所具述刘公明方略善用兵以偏师济之必有成功朝廷从之敌果大败去除淮北宣抚司机幕柘臯之役复以劳两转至朝散郎除通判洪州未上丁内艰服阕添差通判信州秩满叅湖北帅司议是年阅五转至朝请大夫除知道州陛辞得对上曰卿许久不见一向安在除直秘阁改知江州到官嵗余丁司农公忧时方经畧中原朝廷议起公防上流而公不幸死矣时绍兴三十一年十一月五日也享年六十有一以其月二十八日葬于渔梁山妻硕人赵氏皇叔故循王士防之女子一人择善朝散郎通判常州孙男五人女四人公豁达髙亮深沉有度自防不羣耻为世俗章句学字书行草自为一家于文无所不能探纸笔立就初若不经意者比成章蹈厉风发脍炙万口论兵几防时事决河汉灼不足以当其豪且审也其麟书引兽合事罗百兽而尊麟使卖国叛君者读之色愧其移羣盗书及平防防纵横明辨听者悦从比及攘定皆如素画平时自许好竒伟倜傥慕鲁仲连慷慨多大志慕马文渊髙宗尝以片纸书公名谕张和公曰似此人材卿宜収拾防和公去国不克召故相秦桧忌其才且潜邸旧屛逺不使得用用亦百不试一迨桧死乃获再望清光立谈间亟分训宠且曰是朕起兵时主簿盖以光武遇冯异之意待公也迹其际防使久在列近所植立宜如何九江之政清而恵比其去举城相与泣呱呱不忍舎公与人交襟怀豁如无贵贱悉得其欢心赒急济乏倾囷倒廪不惮也郊恩延赏首官其弟其轻施笃义行于家而施于人者如此谨撮其大概以俟立言之君子云  

宋故中奉大夫签书枢宻院事兼权叅知政事新安郡开国侯食邑一千五百戸食实封一百户追复龙图阁学士汪公【`勃`】墓志铭  

叶　适  

乾道七年四月十二日签书枢宻院事兼权叅知政事汪公勃薨年八十四十月己酉葬防昌乡蜀里北庄村嘉定十三年曽孙纲以墓上之铭来请公字彦及徽州黟人年十八州荐士称首试辟廱太学锋鋭明敏同舎畏伏尊以宿旧垂三十年绍兴三年省试饶州二年登进士第主严州建徳簿池州建徳丞京口制置防江安抚辟为属十三年除太常寺主簿髙宗厌戎马久思壹休息既定和亲罢诸将兵而名士大夫皆谓父兄雠未报兵未当罢上患之择艾质厚不与赵张同好恶者居纪纲地共持国论公自御史防检法官为监察御史奏事殿中上方书孝经公奏显仁后归孝之大也请刋石摹以赐羣臣诸生示天下子道又言新学初建科场适开万方趋向于是乎在学者不粹然一出于孔氏而以専门曲学乱之可乎上曰此所以正人心诏有司凡私意臆説尽黜之大理少卿朱斐对上指寺为诏狱公论斐不自知职业何事不学无识竟罢斐蔡攸家人至行在公歴陈靖康祸变臣子不忍闻上读疏悲愤亟命临安还之所贬州京子孙不用赦令内徙进侍御史言陛下近以各郡土俗利害随宜増损裕养民力其节目甚多给舎条上矣宜令监司依方镂之徧下州县使百姓户晓而劾其稽违者由是上益以公为知大体明治道擢授谏议大夫兼侍讲押班赵辙慿宠作势妄占人庐舎公奏斥之外上曰逐一内侍而其皆竦人知畏矣愈竒公可大用也迁御史中丞十八年遂以端明殿学士副宻院事段拂罢兼摄东府事自秦桧得志恶同列偪已始废序迁之制甫签署或叅知己遂去俄复窜调公上所属任非桧引者每造前倾接俞咈在即下殿目送必与桧钧礼桧瞬息间喻意相縻嵗余未有以逞公顾桧忮忍欲有所建白荅上恩遇常沮塞不得间则叹息曰此岂伴食处哉及赐桧犀带忽问枢宻有否使者言带二一赐枢宻桧怃然曰上果厚注枢宻哉弥不平公亦慨然曰吾可以去矣即告上陛下幸哀臣母老病得退就田里上雅知公为桧发也重慰藉以旧职食宫观禄终桧在不敢动揺公者上力也桧死起知湖州防俭至骨不费公使一物内屏烛以撚代燎政以慈爱为主劝两讼勿争词致殷重其人感悦合掌结欢而散霅上相语莫激恼这佛将老上终始念公超秩三等制曰为民借留叶义问故人也有隠憾上章毁诋夺学士孝宗初特诏复与言者未巳命再格又诏复龙图阁而公已薨遂追复焉盖当桧亡后一时党援刬薙焚沃不啻草薨独公老成重徳人无异词虽为义问排毁公薨后亦卒自悔恨而二宗眷眷于公如此嗟夫是非贤否之实岂终不可定哉汪氏望于黄陂世序甚逺然未有仕者公始赠曽祖昌龄太子少保祖惟立少傅父才贵太师在饶州也张琪兵突黟县家遁溃不相知母舒氏防贼几不脱防退邑落死走十三四而公奏名以归长防各聚数里内无一亡失乡人惊异曰是公素孝谨天殆活之既贵封舒氏延康郡逮西府之养云赠其配曰祝氏髙平曰唐氏南昌皆郡夫人四子作砺湖北提刑作舟监行在都茶场作霖京西安抚司干官作乂清江丞孙十一人义和侍御史义荣大理丞义端徽猷阁待制义质蕲春簿义的太学内舎生义路义处义方义实义善义准曽孙纲直秘阁浙东提刑纪贑县丞统通判楚州綋监平江府赡军库绛知龙阳县缜知永兴县绶知丰城县绎通判安丰军公诚笃欵尽自少至老不欺无妄尤简朴安详尝行畴垅中农坐桑语尔汝如一人嵗防倒廪下其直巨姓皆曰枢宻尚减价我何敢求赢故市籴常平黟人亦以为佛也公在时诸孙已取髙第后侍从相踵至纲三世卓然异材宜于内外善合一追述祖徳销熄诬谩太史公所谓忠信行道以奉主上世家之流也不止铭墓而已铭曰  

治古君臣与道合离卜用一相至公匪私舜命伯禹稷契参之夙夜匪懈国家是毗翼翼髙宗进臣以防交修防弃尔无尚同断断汪公辅君以忠臣岂不比曰君是从事往论移羣讪一声虽与桧异难于自明惟两圣人深照厥成始黜终复生寃死荣坟彼北庄其下靡刻蜀笋仍存翁仲犹黙碑铭新特纲也念徳碑坚有泐铭坚无忒【`汪提刑作砺字必成黟县人枢宻勃长子少有声场屋预乡荐入太学补氶务郎授浙西仓属江右帅幕主管临安府城北右厢乾道初元嵗歉朝廷録救荒之功主奉常簿知桐川枢宻薨服除守延平防莆守引嫌被防两易秩满入对乞裒二十年间寛恤诏令为一书冠以戒勅之辞俟监司守臣陛辞日各赐一本终更仍令以所行复于上而赏罚之又乞蠲兴化三县民丁米钱一万四十余缗除提举湖南常平茶盐就除提防湖北刑狱丐祠终于家年七十三居家必时制良药以施病者市纸衾以施寒者又施棺収无以为敛者居官亦然三子义和义荣义端为弟作舟后　侍御义和字谦之知隆兴新建县时讲荒政条画备具视旱白府帅曰旱势特甚已批放八分矣帅怒其専公执愈坚帅为变容从之擢淳熈八年进士第治县有声堂审命倅绍兴连丁内外艰服除守武冈毎大比附试于郡嵗贡一名公谓郡统溪洞民尚武徤欲变其习莫若崇学校科举乃请于朝竟得辟贡闱増贡员士子勒碑颂记秩满除太常博士兼礼部郎官枢宻院检详馆伴正旦使时慈福几筵未彻使以乐请公折之曰国乐尚禁使人岂宜以此为请使慙而止除右司郎中兼检讨玉牒除起居舎人继除侍御史兼侍讲两月卒子四人纲终戸部侍郎纪继弟义的后终赣县丞统吏部郎官浙东帅宪缜汉阳守　寺丞义荣字焕之与弟义端同登乾道五年第提刑守桐川陛辞曲谢子侄俱叨赐第玉音褒谕云皆是卿子足见义方之训知崇仁县有豪猾武断持县短长令不敢出气乃籍其姓名奸猾望风知警遇旱究心荒政丁内外艰服除差江东机幕干办诸司审计知桂阳军郡经蛮防焚掠之后城堞圯毁乃増筑楼申画逵道始以最闻除大理寺丞卒绶直寳章阁前知太平州尝为军器监丞　给事义端字充之弱冠廷对为第三人祖枢宻及见之乾道五年也授奉国军节度推官丁内艰服阕充南外宗学教授未赴除太学愽士迁枢宻院编修太常丞权吏部郎改工部知温州期年两易严州主管冲佑观起知秀州有形势户占田数千畆不输官赋责其输而返其田守池阳召对除侍左郎官绍熈四年除监察御史改除军器监知舒州陛辞除起居舎人宁庙临御差充贺金国生辰使还言金为鞑所扰今和议虽未可违当宻为自治待时之防除中书舎人兼侍讲迁给事中除集英殿修撰知太平州改宁国府进华文阁待制帅绍兴公念此邦和买之重倍于他邦奏疏极言下户科敷之扰与代输和买并五等未纳之税除徽猷阁侍制丁母忧服阕起知婺州帅隆兴皆丐祠知鄂州到官未几以病卒年五十八有盘隠藁奏议蔵于家子纮登庆元龙飞第绛知兴国军绎知宁国府绘为监簿`】  

## 新安文献志卷八十二  

明　程敏政　撰  

行实【`才望`】  

宋故华文阁直学士宣奉大夫致仕新安郡开国侯食邑一千一百户赠特进程公【`叔逹`】墓志  

铭　　　　　　　　　　　杨万里  

淳熈甲辰十月一日万里既除先太硕人之防又三日江西安抚使给事程公追骑跻门遗以书曰江西诗人渊林也祖于山谷先生泒于陈徐诸贤谓之诗社而社中多逸诗某尝搜得之今刻枣以传而序引缺焉非君其谁宜为万里辞不获命既呈似公公不以为不可是时万里未识公也自是书问还往益宻情益亲厚后八年万里将漕江东被防往上饶问囚过新安至休宁公遣人送酒相劳苦又遣其子铉遮见于逆旅是时以使事有指欲见公而不敢也私念归涂当偿此愿既而山路﨑嵚难以再经拏舟东归至今以不识公为恨盖万里平生之旧相识而不相知者有矣未有不相识而相知者也不相识而相知者公一人而巳公既没万里哭遣家僮吊焉今铉又以兵部王公寅所状公之行实来谒铭万里恸哭曰巳矣世无此知我者矣铭其忍辞公姓程讳叔逹字元诚徽之黟县人冑出重黎氏自伯休及婴晋元谭守新安民徳之诏赐田宅于歙因家焉梁灵洗起兵拒侯景入陈以功封重安公谥忠壮迨今庙食至天旺始徙黟云曽祖宗顔以子显谟阁直学士迈赠正议大夫祖逺以子楫之千载赠奉议郎父晋之以公赠太中大夫三世娶胡氏赠硕人太孺人硕人公少頴异伯父竒之令从枢宻巫公学方丱巳有俊声年二十三第进士中书连除兴国军光化军教授以荐改宣教郎除湖州教授秩满造朝海陵王将渝盟朝论二三公以书抵时宰陈公康伯请厉兵马守淮汉募义军遣间谍理财用陈大喜以为足强人意除通判临安府府尹赵子防待下简而亢公不为屈赵谓有防谏风即委以府事且屏后觇焉见公剖决如流遂大相知除知通州诸御史荐为台主簿未三月迁监察御史乾道二年二浙大饥孝宗皇帝忧之分遣郎官御史行视振贷公当行临安诸邑先自府始奏谓受粥之令及市而不及野请均之上大喜语执政曰谁肯为朕尽心如此既周视诸邑见上上迎劳曰卿振民良苦公条上便宜曰丰荒在天感格在人愿益修省以召至和至如祖宗朝巳行之荒政若赵抃之防稽范纯仁之襄邑斯二者可举行也夫今日之急务愿诏监司与帅臣察所部之官吏或罢耎不胜任者罢之或奉行不应书者罚之斯二者不可缓也上称善除右正言见上首论君臣听纳词防剀切时巳讲和公言勿恃和以为安必因和以为备复言广盗始平湘防复作盖官于湖广者或昏庸贪残或迁客左官欲民得其所难矣谓宜精择部使者以察郡守妙简守臣以察县令孰为公防孰为苛刻或辟置或罢绌至于一切科扰之政尤宜蠲损上即召羣臣集议于御史府选监司一人遂除张维广西提防刑狱郴防李金叛公复奏请广开赦宥招降之门速发旁近精鋭之师应时讨定无使越轶二广又言龚遂治渤海将锄为良民持兵为盗贼此安之之防也张敞治胶东明设募赏令相斩捕此胜之之防也愿下所司着定捕斩除罪之令潭帅刘公珙移书谓頼公建明表里相应防遂平中书除吏非法公言法制所以维持国体也要当遵守于上则侥幸息于下夫不中铨者吏部不拟官法也未出阶官者中书不除官亦法也今则将仕登仕除岳祠之官矣非词学上舎甲科者不注教官法也今则州文学亦除教官矣近有宜州文学髙衮者除襄阳教授考其爵里乃一时借补乱法亦甚矣有防押归本贯又言诸郎皆华选也近有为丞十日而遽摄员者有监门数月而骤权郎者望诏执政自今必察才望优劣资格浅深时有为淮漕者进死蝗公言日者庐州守臣张师顔奏蝗徧田野今乃防言蝗自毙罪其可逃又有以前从臣召还者请复免役钱公言身为迩臣不以道徳寛大雅广上惠乃导为刻剥是不可不斥迁左司谏言民困于执役及和籴四弊上曰朕当遣使按察在谏省仅四阅月以母老且病四请外上再三留之自今除官行事  

必具事之本末人之阀阅【`阙`】　　　　　　　　　　旧  

制缴奏十一月召见赐【`阙`】　　　　制诏甚得体公称谢  

【`阙`】　　　　复坐曰事无巨细尽言公【`阙`】　　　选人除授超越上曰何也公【`阙`】　　　局请阙本以待选人资浅之有才者今既归铨部无以处之则径【`阙`】　事官愿以京局诸阙仍旧归朝廷公毎论谏上必嘉叹即施行之【`阙`】　见论敬天爱民有志事功三事其论敬天曰臣承乏司宗纂修【`阙`】　　得仰窥陛下盛徳如读尚书而作敬天图臣愿陛下鉴图而法文【`阙`】　巳之心勿谓丰穰而怠忧勤勿谓平泰而防儆惧上曰朕自为此圗【`阙`】觉有益毎遇水旱则必披图修省常获感格后再召见上顾左右【`阙`】　示公曰人君享国久长皆由严防寅畏尤当以为法公言陛下既【`阙`】　　戒又知所以法社稷生灵之幸复以亲老请外上曰朕方用卿【`阙`】　求去退而力【`阙`】  

龙圗阁提【`阙`】　　　　佑观【`阙`】  

运副使帅刘焞乆病废【`阙`】  

与蠲租振赡人呼  

舞曰非运使我等皆当【`阙`】　　　　　　　　　　夲司缗钱助衡郴道永者凡一万三千缗又代道州【`阙`】七千缗积逋大军钱三万八千缗又与总  

领赵汝谊奏除【`阙`】　　　　万余石民感实惠百千人相率诣安抚司请为表乞借留九年【`阙`】　　除浙西提防刑狱饯者塞涂其后潭帅李公椿竟以民言上【`阙`】谋帅上命执政疏其人上指公名曰某也可近李  

椿奏某甚【`阙`】　　　心八月除秘阁修撰知隆兴府见上极论郴桂盗贼之由抚【`阙`】　　　任之宜消弭之防洎至洪以所部多盗申严同恶及他盗捕【`阙`】  

郭外僧舎有防其徒来告公免其罪而犒之尽缚郡冦尸诸【`阙`】　　有八而毎嵗之赋十逋二三盖有民巳流徙而田实污莱者【`阙`】　　　污莱而业无主名者谓之逃阁公分遣县官精敏者核其欺【`阙`】　　　年蠧【`阙`】一日荡去州之材官曰亲兵者千曰选中禁军者亦【`阙`】曰朕方欲用卿寻以母忧去服除除直敷文阁知  

池州时四年二月【`阙`】引嫌改衢当路有不乐者遇官期至则輙以他人代凡五年至言者【`阙`】其非是始获之官辞行首言陛下厉精圗治未尝不欲大有为然有志不可不养养志不可不审耗于事则易怠速于用则或沮愿毋狃宴安毋急事功上指养志二字曰此言极嘉五月改江西转运副使十月改江东乡部也即家拜命奉亲之官邦人谓昼绣云既眡事有曰夲司耗米曰和籴本钱曰去秋苖钱曰宣城砦木钱皆蠲除之仍损【`阙`】赡宣之乏徽州杂征有曰驿料豆钱者多取八十缗  

即奏蠲【`阙`】　　　绢铢两昔轻而今重【`阙`】以益困有防十二万匹减四之一【`阙`】　　　大哉圣王之仁一举革  

【`阙`】　年之弊【`阙`】　　　　月除浙【`阙`】　　　辞行上【`阙`】  

欲留卿未【`阙`】　　　　　　　　　庶子【`阙`】  

问宰执【`阙`】　　　　　　　　　　　　　　　凡  

例【`阙`】　　　　不网罗【`阙`】  

国【`阙`】天【`阙`】  

府因言其【`阙`】  

惠民  

也而【`阙`】  

受其弊用经之【`阙`】  

多至加倍理讼狱【`阙`】负【`阙`】  

羡余结权贵小则私【`阙`】  

更当痛革  

【`阙`】  

为朝廷贺寻兼【`阙`】  

免去一日召见因言传【`阙`】  

心悦而天意得上曰亦闻【`阙`】  

可喜汉唐之亡  

皆縁嵗荒【`阙`】　　　　　　　　　　　　　　　　谓人曰有君如此天下国【`阙`】  

后至琐闼或昏暮丙夜事之【`阙`】  

卒营垒市居相半以故骄放公为  

之筑室三百余区聚居一营月廪时服给授惟时昼训夕警无敢哗遨复请州置准备将一员择其久于履军者以管辖之上以其法刻板下之百郡云吉之兵噪于牙门公以守臣与兵钤不諴劾罢之掲赏禽贼皆伏诛军政肃然一道惕息十二月进集英殿修撰因任公上体圣意下恤民隠其惜官蔵甚于家货帅洪五年前后蠲除民赋为缗钱二十三万有竒为米斛一十一万有竒谈者以为多于王仲舒云十三年八月上一日忽宣论执政程叔达隆兴之政甚美与进敷文阁待制再因任嵗或小不雨公毎祷雨举室不茹荤感召如响部内连年有秋民歌之曰公来江西熟公去江西旱十四年引疾丐祠章继上四月四日特转一官提举江州太平兴国宫去之日如始至在官束脩之问近比宜受者积八千余缗皆入公帑因任至再宜受礼物亦以犒军既归宅旁治小圃曰西埜有堂二曰葵心曰秀野凿池沼种花竹逍遥忘归十六年二月太上皇帝登极转一官以尝为东宫讲官再转两官时旧学悉收召公独以与执政隆兴合符小忤壅不以闻奉祠四载引年纳禄遂以显谟阁待制致其仕今上皇帝即位有诏抚问遣使赐银奁药茗诏有渇见之语公感泣拜赐庆元二年十月特除华文阁学士赐衣带佥论始伸公年髙益健一日对客忽有不屑人间世之语得疾无苦惟日食寖减忽命左右扶掖端坐于正寝奄然而逝享年七十有八官宣奉大夫爵新安郡开国侯食邑一千一百户遗表闻天子闵悼加赠特进娶黄氏封硕人先公五年卒子男四人铸年十九预国子第二名荐早卒铉朝请郎行将作监主簿锡承议郎知江州彭泽县事镐早夭女四人适进士黄汝崇奉议郎知潭州湘阴县事黄荣通判台州金防枢密汪公之孙义实皆前卒孙男源洵俱登仕郎女一人尚幼公天姿静重逮事四朝守正不挠始终一节感孝宗睠厚日思报称所论列封駮无少顾忌以故龃龉尝因草诏孝宗嘉赏顾左右问学士为谁以他学士对公终不自言行巳敬事亲孝和于族信于友抚姊妺甥侄尽爱婚防赒之必厚既以先夫人志养不尽为终天之戚复举太中资产遗诸侄且官伯氏子慰下泉意族人病于乡正之役则剖私田倡义役诸乡效之其利甚博既没里人筑堂肖像祠焉嗜学至老不释卷六经诸史皆探根柢书法得急就体生平著述曰玉堂制草曰玉堂备草曰表牋曰论谏曰承华故实曰诗牋曰宏词赋颂曰歌诗书啓记序杂文凡六十八卷蔵于家其自述出处大节则有四朝遗老传公之未病前数夕忽有大星霣于庭家人大惊没于庆元三年七月十四日葬于五年二月二十二日其乡东亭其冈潭口铭曰温温程公日行维冬风行维东万物有融毅毅程公玉立维嵩雪立维松众正之宗既介既通不异不同邦之防龙氓之黄龚睠非不隆不诡其从不究其终洵乖其逢【`森尝谓谱牒重事也纂修之责刋误为先讨论疏畧而随声附和讹以传讹则是诬其祖矣稽之显学光禄墓文则曰忠壮子二十二人散居江浙名天旺者迁黟庄节之墓文胄出忠壮至天旺徙黟夫谓忠壮之后有天旺非也谓天旺为迁黟之祖亦非也夫二阁老铭文实程龙学瑀杨待制万里笔也大率志铭虽属之名笔而纂述家世门阀则子孙之责耳考订疎畧岂秉笔者之误乎`】  

宋故通议大夫守尚书工部侍郎致仕休宁县开国男食邑三百户赠宣奉大夫朱公【`晞顔`】行  

状　　　　　　　　　　　　谈　钥  

曽祖【`温舒`】故不仕曽祖妣程氏  

祖【`瑺`】故不仕祖妣吴氏  

父【`逢时`】故赠中大夫妣吴氏赠令人  

公讳晞顔字子渊徽之休宁人先世积徳韬晦林墅中大起家履善尤自力毎曰功名富贵不必当吾身我后必有显者俄感朱峯羽仙入梦巳而生公公生而秀异童丱能属文才冠入国学鼓箧孙业益有声阅嵗擢进士第时隆兴二年也未注拟间闻中大防星夜奔赴号毁若不胜终制调荆门军当阳尉当阳被邉小邑公协賛令长备御慰存一境安辑湖北沌河弥漫数百里葭菼丛荟为盗渊薮舟行所经无脱免者公请诸司乞治停蔵资给之家严防廵禁戢之法盗发地分据实以闻或掩匿许人越诉宣抚使王公炎韪之就檄公措置公复请舟之入沌者警司画日时船只申诸司及出沌申亦如之过期而不出者即知其被盗应时防合掩捕又设方畧擒贼首党与骇遁其害遂絶至今犹循其规时韩立胄摄夷陵令监司有不乐者以访闻置狱且诱承勘官以荐剡防文致其赃罪考掠无全肤韩遂诬服案成王公檄公录问公视其爰书钱物皆非入巳经驳所鞫凡三日而狱平秩满用荐者闗陞从政郎调靖州永平令靖介于夷獠永平为附城号难治公抚以恩信皆得其驩嵗时熟界户丁来县庭踏歌击鼓致谢郡人纵观谓前此未有也民徳之生为立祠淳熈元年举员书考及格改京秩知蕲州广济县淮右民兵自罢兵后嵗调徃合肥教阅贫弱者多狼狈道涂愁怨嗷嗷时王公希吕为帅公以书力言利害乞就各州县阅习缓急以保乡井王公然其説以闻于朝四年秩满通判阆州阆在蜀居四路之中经总制之属嵗入缗钱几百万有司复责増羡民大困公稽入为出酌三军之中数力申总领所为定额公私皆以为便总领李公昌图委公行眎邉儌公雅有四方之志欣然繇劒门入汉中歴岷鳯瞰秦陇览山川之险要考秦汉魏蜀之遗迹道出武兴为吴公挺言之吴公嗟异曰西州无子俦者知成州马琥得罪于宪使按其赃内一项为钱万八千缗时宪使得以粉牌直达四路事官吏侧目观望风指符合体究朝廷下兴元帅司选清强官鞫之帅以委公公尽索劵歴攷验其钱乃先期发徃总所鱼闗充籴本者收付甚明竟为辨白李公与制帅议欲择善郡奏辟公以母老力辞八年赴阙授知兴国军入对其一论士大夫诞谩之习相师成风今后有建议之人大言无效乞断自英鉴如太宗朝除籍削任追纳赐金使天下之人砥砺名节趋事赴功一论西南夷近时开邉衅者起于官吏或亏其互市之直豪民或侵其旁界之产以激其愤遂至解仇合党而反讐于我又镇寨官平日虐用土丁使其亡入以为乡导乞下制置与逐路监司严行禁约一论四川茶马司于宕昌黎文等州市马万二千余匹不应格者官既不买又禁民间私售夫马在官与蔵于民一也与其弃之化外孰若养之民间为吾外廐邪乞聼军民从便收买缓急可以获用既収夷人之心复与省地之利一论铜钱渗漏入南北二畨乞禁解盐入界防邉不得用铜钱及有市舶去处亦止以铁钱行用孝宗并嘉纳之俄丁吴令人忧居防尤尽礼芝生二本于房服除差知靖州入对便殿首论通判贰郡守之权叅议賛帅臣之事乞加选择其老病贪懦无资者不得预兹选又论诸州鞫勘公事狱官必先具节欵以探守臣之意轻重髙下无复朝廷之法且狱官承勘不公自有签防及司法可以疏驳州郡监司可以按发何必先具节欵乞行下诸路违者许监司按劾防諌弹奏又论襄汉之地在上防为重所以通吴蜀为一也境接唐邓土野平旷汉江浅狭隆冬可渉而出戍军马如遇调发则听鄂州都统节制襄阳逼近北界去鄂阻逺缓急俟其往回必不及事况鄂为内地不必重军襄阳极邉戍人单少宜移武昌大军戍襄阳留水军控沔鄂以守则固他时进取之计何求而不得孝宗称奬再三曰卿言极是且与公反覆论边疆事体公具言始末因歴诋辛巳嵗谋臣战将之失及论进取所当先粮食所当储孝宗曰朕他时用兵亦只因粮耳非卿莫能为朕用者公感殊遇复陈説数千言辞意激昻孝宗犹未进早膳也公退扈带环閤迎于殿门谓公曰对扬合上意未有如公者行且大用矣翌日宰执奏事孝宗谓曰昨日朱某上殿议论极可采有才如此而弃之逺郡岂为朕用人之意可别与一近阙差遣诸公以不素料错愕莫对防庐陵择守遂以易靖吉俗号珥笔讼牒纷委公处以简静裁以果达桀黠退屏狱犴衰息值嵗中歉公夙宵讲究先事备豫明赏格以劝分示刑禁以戢盗前后三上奏得米数万石赈给单弱禁止奸蠧人受实恵豪右无遏籴细民无流移明年嵗稔公又痛裁冗费辑材鸠工増修城郭改筑学舎民不知役士论尤归之磨勘转朝奉大夫广右盐法客钞不行孝宗妙选帅漕徃究利病于是以应公孟明领帅事除公转运判官且趣令赴阙公入觐天语劳问数四且曰本欲留卿西广盐防敝甚舎卿无能辨此可与应某共审实务令经久可行公谢曰臣驽钝不足以仰副隆知不敢爱力孝宗为动容公又上论西蜀事宜其畧曰今所谓邉非唐所谓邉也唐为邉患者止于云南六诏故以益州为襟喉之地便于经略而韦臯李徳裕髙骈軰皆居剑南若今日西蜀自我艺祖断自圣谟画大度河为守夷人震慴天威二百年不犯塞逮今益以衰弱此其备不在成都也今之蜀正犹三国之蜀北与曹魏为隣诸葛亮防箕谷攻祁山出散闗围陈仓出斜谷据武功五丈原与司马懿对垒渭南未尝一日安于益州而今之制置使乃居成都有终任未尝至汉中者尚能为陛下控扼险要规取中原邪今之六诏成都帅司之兵自可备御欲乞移制置司于兴元与荆鄂建节首尾相应兴元汉髙帝所兴之地褒斜谷正在其间昔魏延言于诸葛亮请精兵五千从褒中出循秦岭而东不十日可到长安而公从斜谷来则一举而咸阳以西可定正今日形势也又论士大夫风俗逞私憾以相诋讦乞戒勅百官精白一意以奉公上被趣行之防兼程逾岭遂上盐奏其畧曰臣入静江界延问父老皆蹙额告臣以卖钞之害谓钞法初行静江尚有富商数十家可招诱自乾道变法皆干没所有多转徙湖湘其存者又破家荡产矣府嵗发县就卖之盐为宰者即置酒招致上中户劝诱认数实则视产税多寡抑勒承买不从则以刑法胁之令先以砧基簿抵当入官既得钞请盐又有川涂之程舟车之费磨以日月耗损不赀而受钞未几官催入纳急于星火枷锢捶楚无所不至一二年来上中户亦穷困为下户而官司嵗科不巳或三五箩或十数箩其力不能自徃搬请必至低价转售约所纳之钱所折巳半矣又有荒废之产赊抵在官或沉失或死亡官司不免勒隣保认纳一人之钱波及数十人人人愁怨巳不聊生防府尚尔诸郡岂复有商可劝诱邪夫变为客钞建议者徒以官搬科配有食贵盐之害不若客钞便民使朝廷贪爱民之美名而变其法自今观之静江官搬之前斤为钱百变为客钞之后为钱百三十矣尚何便民之有诸州守臣为巧计者差衙前及出职吏人诡名客贩公然官卖既获其利又得嵗计増给用度寛纡或乞免嵗计或乞放残税称是自能撙节敢为诞谩以希幸进建议之人更相容庇以为盐防之效凡所以为州郡之备者悉以废弛恐致萧墙之祸噬脐无及陛下前以人言而变法今以人言而复旧何容心哉奏入有防令从长相度复旧法毋致再有科抑公于是朝夕讲究通变之防或画项条陈或每事指奏详赡明白事悉施行法至今人安之由孝宗之刚明而公能力主其説也公以久去坟墓力上祠请有防令再任公守法益防涖事益精又一嵗除直秘阁京西转运判官以初复盐法措置有劳也公至襄阳条陈备邉便民之防其论控扼冲要则有分屯江陵之奏论额外効用则有収刺子弟之奏论剥浅船卒则有省费去扰之奏论请佃官田又有限年首实买契之奏公深知民间纎悉利病时张公杓帅襄阳相得驩甚而张公尤服公之识鉴再阅嵗除知静江府主管广西经畧安抚司公事进直焕章阁时绍熈四年也公年六十矣再入炎岭无所顾惮初公为漕乐易抚下皆有恩勤既开府号令严明矩矱整肃胥吏愓部属警励故旧不敢干以私谈者以为适为政之宜帅司每嵗差官吏至邕之横山寨买罗殿自枙马不下三千匹费锦彩盐银约二十万贯循习多弊公申明措置凡十九事次年蛮马纷至且多良者浚兴安县灵渠秦史禄所凿以达湖广之漕者又増治城壁为屋千八百八十间越十月而成盖南方土燥城必屋覆而后可久屋制如常则无以施守御之具公乃创意様若战棚内庳外崇上施带枋栉比圆角圆角之上复布箦载泥而复以瓦甃其坚壮可以拒炮石立战士外檐包砌女垣可以施弓弩用竹瓦木砖役工皆以万计无毫厘取于民事闻特授中大夫以奬其劳庆元初元冬召赴行在所二年三月入对俄除军器监甫五日丞相余公谓公曰上知公可用适选饷臣公能为朝廷一行否公荅曰东西南北惟上所命不敢以内外为间翌日除太府少卿总领淮东军马钱粮公至治所稽攷财货本源叹曰国家财计如此而用或不给渗漏多而浮费侈也廼痛自节损窒罅剔蠧不顾众怨如诸州纲运至仓者监守胥吏以至篙梢表里造弊所纳湿恶储积易腐公阅庾吏数逾百供仓官驺徒者复倍之公曰此皆雀防也于是悉汰冗食疏为定额明示要束人莫敢欺朝廷嵗下和籴乃自措置收籴得米十四万石价视旧损十之一办集又在诸路先维扬城初计修筑费缗钱二百余万日役万人者半年诏公往来董眎公见其城坚壮徒为巨费即以状闻曰扬州之城本太祖皇帝平江南时所筑臣堑其根土坚如铁甎至数寻视甎之文有饶歙袁抚衡鄂莱海字乃知艺祖既混一区夏合诸郡之力而城之规模逺矣史臣谓周世宗令韩令坤筑盖传误也阅实元料百用其一庆元二年正月陞本寺卿以修城省费和籴先办也运渠在润境百三十有七里嵗久闭塞小旱輙胶舟公阅图经丹徒平视江潮乃浚二渠直达于江各立斗门随潮进退而启闭渠不乏水人飨其利四年春有防赴寺供职公归班靣奏二事一曰桩积军粮二曰招刺子弟大畧谓朝廷嵗下四总所和籴各数十万石令守臣认数桩管以为先备也然总所经常之米或因州县荒歉或因纲运欠折宣限廹急未免借兑嵗复一嵗厥数滋多所谓桩管者徒有虚名乞取防毎年诸州水旱除放及纲运欠折之数别行科拨应副总司其桩管之数止许以陈新相易不许兑用庶几缓急可恃又被坚执鋭之士招之于乡井之穷民不若取之于军中之子弟彼其生长辕门素习翘闗弓马便利膂力刚强与乡井穷民有间也今军中兵额亏甚而招刺之法不及使之仰给于父兄而口腹毎不足宁无意外之虑乎乞下诸军遇有额阙悉以子弟充刺数千百之精鋭可一朝而得八月迁权工部侍郎俄兼实录院同修撰五年六月兼知临安府带淛西帅事尤繁剧公以近侍史馆兼领处之  

裕如【`阙`】　　　　　　　　　　然【`阙`】　　服九月转  

太中大夫十一月守【`阙`】　　　　　　　明年春三狱皆以空告上赐玺书奬谕公顷仕蜀【`阙`】  

足疾至是増剧力上丐祠之章圣眷【`阙`】隆褒诏不【`阙`】给  

【`阙`】　　　　　　始免知府事四月以疾不起享年六十有六遗表上闻朝【`阙`】　　赠【`阙`】奉大夫爵休宁县开国男食邑三百户公风骨峭整若不可【`阙`】而接物则和平乐易辞气质简若不委曲而析理则赡蔚精微性友【`阙`】　　业悉推予昆弟俸余又经纪其生官既通显官其犹子三人其二以【`阙`】　义襟倜傥亲族故旧之以匮告者至辍衣食以赡公为学务为有用尤加意于诗其在南中所作多载续桂林志遗藁巨箧蔵于家者尚未编次自持麾节尤务収拾人物属吏之有才行邉将之有勇畧者毎被荐防居显职娶洪氏忠宣公之幼女积封至令人令人之在室也其兄枢密遵时在翰苑以书抵兄丞相适曰必欲妹有归无如朱君故令人归于公令人言动有法勤俭恭慤人谓公之贤有内助焉公之薨也令人哭泣致疾后公十二旬弃世子男三人克己脩职郎前衡州司户叅军立巳将仕郎成巳登仕郎秀美而向学女一人适宣教郎主管佑神观汪纲侍御史义和之长子也才器渊博公与令人爱女甚笃故遇汪君加厚公易箦之际司户官衡阳将仕及登仕尚幼公以后事属之且字呼之曰吾得瞑目有仲举矣孙男一人未名诸孤以嘉定元年三月二十二日日葬公于枫林之原令人祔焉遵先志从祖茔也将葬司户走介以书来曰先君子行实不可以无传子盍为载之钥椎鲁不文辱公殊知公帅广右以所知荐公贰冬卿以自代荐今将奚辞谨状公歴官行事如右俾名世之士志隧表阡与史氏编录于此乎攷谨状嘉定元年月日门生承议郎干办行在诸军粮料院谈钥状  

宋故中大夫司农卿守集英殿修撰致仕休宁县开国伯食邑五百户赐紫金鱼袋赠通议大  

夫程公【`覃`】墓志铭　　　　　程　珌  

唐虞三代之用人必取精毅彊敏端良淑茂之士以成天下之大顺以致天下之大利则民生以厚国祚以绵断断然不可诬也嗟乎如公者盖庶乎才徳之兼茂者乎珌顷与公同为宰掾者累年见其于军国之大政州县之细条人才之优劣邉方之缓急来则能明至则能断巳而白之宰相则约而不繁辨而不沮孰不以大用期之而止于是命也夫盖公自初筮地不逺亲事必咨禀殁亦告之于墓人称其孝也中外践更余五十年其为州也襁负其民束湿其吏其为部使者也公明果断风动列城其宣明教化也则所至崇学校教生员行乡饮人谓洋洋易易有成周洙泗之风且复万里走介以市蜀本之书其给兵也赋不加而饷不竭其总邦计也经理靡密而调度益赢其治天府也抑豪右严火政决滞讼増解额省公事以众大之区而圄空天诏嘉奬以尚书馆北使而迄事如礼其赈荒也不俟监司之命而发常平之粟其措置称提也甫及浃旬悉复元陌其为右铨也寒畯无滞淹之叹膏梁无侥幸之门创相风之乌以絶纲运之淹滞亩敷和买而去物力之征修先贤之墓以厚风化凡防观之地一斥不营至于葺营垒筑仓廪凡可以为公家利者则不遗余力有如加葺战舰畨给廵舟所以防江者甚备省酒官以创战﨑之寨移海内廵检以镇定海之乌﨑核盐钞之资次而商贾流通去宜兴之茶引以絶后害折新城之麦价以便民输却圭田之入以防率下建钱清之浮梁而免籍民舟絶军中陞补之弊严招刺等仗之法革虚籍之冐请初公帅粤以衢防故至则削平二年按堵凡公政绩满粤与明家祠人诵今未巳也市田以去钱湖之葑创库以缮东津之桥其兴利除害必为悠久计大抵若是不止去葑浮梁一事而巳其遗迹皆可推而寻也凡公表表以政事闻于时者皆终身佩服文简公之训饬也裒家蔵副本之书以益乡校新稽古之阁以壮儒风建四桥以恵乡井而犹惓惓然见于家居之日呜呼足以见其仁至义尽之无所终穷也舎见次而易逺次以便暑途交代之人营兄姊之后让从弟之官士论义之其子端升预漕举则喜见顔色曰一荐未足喜且喜诗书气脉不断则其所以传家者不以赢金明矣其孤端升书来言曰先君之窆久矣而铭犹未也敢以请珌出同谱居同里仕同朝道同志义可得而辞乎然萃众美以铭之则愧非其笔尔铭曰  

惟天降才有物有则惟王分职量能度徳丕惟我家隆古是式登进一朝百年封植猗与公才万方之特赐知其二回知其十不茹不吐强哉中立善刀剨然必中其剧安坐子仪驰骋光弼圣门设科虞廷列秩二十二人岂容兼得公才独全卓然挺出四品阶官对一息岂曰不遇犹为时惜霅水澄蓝卞山翠壁千嵗云仍来省其宅【`宁波志名宦程覃字防元提举两淛东道常平茶盐权沿淮制置司卒嘉定八年到任以东钱湖它山堰灌溉甚博毎患湮圯覃始置田租以所収嵗给浚导者虑画最逺拨钱及田造器服以劝学蠲海错果蔬之征以恵民城郭戎器仓塲桥道以至公府与乡饮之器具纎悉留意人服其整`】  

## 新安文献志卷八十三  

明　程敏政　撰  

行实【`才望`】  

故宋提刑汪公【`应元`】墓志铭　程元鳯  

公讳应元字尹卿曾祖友成祖大昕号养拙居士考言忠赠奉议郎妣吴氏赠安人公绍定辛夘领乡荐冠书经明年登进士第调长沙户曹不由介绍以才见知台郡荐剡交上时连帅忽视其属莫敢与之可否事郡庾出纳异量嵗赢万斛饷所防知索米如纳数公独请曰借令此米不归饷而归州且不可况民受害郡不蒙利宜一用公量帅从之邦人至今蒙惠郡博士偶虚席暂摄其事阐明理学士心恱服秩满调北外酒库京兆尹大资赵公与筹亟称其才罗致幕府禆賛惟多居无何中法科除大理评事昭枉雪滞谳议精详王公伯大谢公方叔为宪部长贰咸器重之争先荐举改奉议郎宰广徳之建平谒郡白事首及蠲积逋定月觧寛期防持论公平郡不以为忤既至邑刬除苛征防剔滞讼两造在庭吏不得售欺邑土狭人稠仅仅自给有持淮饷檄强籴者力却之民頼以无饥在邑嵗余诏还旧班寻除太府寺丞兼权刑部郎官四方具狱来上件目孔繁阅实其辞纎悉靡遗迁太常丞兼职如故礼刑并领廷绅荣之骎骎乡用力以外庸自请转朝奉郎知泉州兼提举福建舶事泉夙号富饶比年公私交匮下车访求民瘼以俭济寛絶宴私屏例册与诸邑约郡不遣吏督县县亦无得遣吏督乡官若民俱便之满嵗善状着闻陞直中秘郡濒海泄镪之禁甚严有贩获者挟乡要人书求免不聼卒寘于法用是掇祸去官军民恋恋不忍舎公论随白主管建康府崇禧观徜徉家林畧无荣进意上念左冯地大物蕃狴狱堙郁思得通经术明理法者往司臬事遂以详刑起家训词有曰尔志尚端介聫中两科位丞郎则裁谳明允秉麾节则民旅信爱与道偕行不惊宠辱朕甚嘉之左歙去天伊迩起吉人观刑之中以乂民棐彛时方卧病感上殊知力疾就道入境领事务从简俭迓吏取给行帑一毫不以累郡县自衢婺至越亲诘囚徒立为遣决先声所至贪墨吏凛如立氷檄下郡县简而信罔或愆期常曰明慎用刑而不留狱格言也吾敢不勉察辞必审议罪必当夜以继日孶孶既厥心宿疾频作扶惫治事不辍竟以羸瘠不克支终于官舎寳祐丙辰七月五日享年五十娶罗氏封安人子几先以禋祀补将仕郎女适进士鲍庆云其甥也公防而明敏勤于学问与人交不事边幅至于居官临事予夺一揆诸理无所回挠能奋起孤寒以职业自见入都丞郎出秉麾节籍甚然天不假之年未究厥蕴人共惜之初家居暇日尝逰览西之頴源喜其山水明秀慨然有乐哉斯丘之叹既没之二年几先卜宅兆于兹以十一月庚申奉窀穸从治命也先期述其出处之概来谒铭予再与公同朝每语及侍边所闻未尝不相规以善期称先志观其所以自期者未艾也而遽止于斯惜哉铭曰  

秀而整兮玉清霜凛頴而悟兮今涵古茹擢两科兮名掲羲娥登宦路兮靡疾其歩遽摧辀兮永閟斯丘羌垂裕兮以蕃以庻  

工部侍郎程公【`元岳`】传　　　程子敬  

先公讳元岳字逺甫歙县槐塘人丞相文清公之从弟淳祐六年领冑荐七年入太学寳祐元年登别省五月廷对姚勉榜赐进士出身初授廸功郎真州司户叅军改差总领淮西江东军马钱粮所准备差遣四年改差沿江制置司干办公事循陞从仕郎转承直郎六年除史馆检阅开庆元年改奉议郎除太学録继除武学博士景定元年率学馆同僚上防极言时事三叩阍遂出国门有防命留寻添差通判建康军府兼管内劝农营田公事二年改差江南西路安抚司叅议官磨勘转承议郎发遣兴化军四年转朝奉郎除宗学博士御笔有云拥俊望以重来知直心之犹在除监察御史继除右正言兼侍讲咸淳元年转朝散郎御笔除殿中侍御史二年转朝请郎八月除权工部侍郎兼修玉牒官十月权尚左郎官三年恩封歙县开国男食邑三百户二月累疏祈闲防除职典郡同日陞集英殿修撰知太平州兼管内劝农营田公事节制屯戍军马有防疾速之任值父忧卒于家享年五十有一时咸淳戊辰五月甲戌也距生嘉定戊寅十一月十二日自号山牎所着有山牎集若干卷配汪氏赠淑人合葬二十四都烟村生三子曰膺祖曰昭祖曰崇祖以丞相恩授承奉郎待铨江东漕运【`宋史度宗纪咸淳二年四月甲申侍御史程元岳上言帝王致寿之道在修徳后世怵邪説以求之往辙可鉴修徳之日有三曰清心曰寡欲曰崇俭皆致寿之原上嘉纳之`】  

宋故朝奉郎太府寺丞赠朝请大夫知庆元府  

陆公【`梦发`】墓表　　　　　　方　回  

予友故太府寺丞陆公讳梦发字太初嘉定十五年壬午秋八月二十三日生徳祐元年乙亥秋七月二十四日以国事捐躯享年五十有四是年冬十一月其内封孺人刘氏与其孤文麟等以其柩归明年夏四月塟于歙县南乡辰岭之原后八年予访文麟拜其母堂上知昔者之塟兵氛炽攘叙行铭徳阙弗讲乃为文以表诸墓上呜呼予尚忍表予友哉始公以承节郎江东转运司解送礼部别院奏名中寳祐四年丙辰进士丙科换廸功郎监泰州富安盐塲不赴监建康府大军仓辟江东安抚司无为军节制司并准备差遣淮西转运司干办公事内艰服除辟江东安抚司干办公事班改奉议郎辟知溧阳县终更辟淮东总领所主管文字未赴江东提刑司以县逸囚按免二官公亦适值外艰服除堂授临安府城南左厢公事监行在所务茶盐事之二职者非材不畀瞬息即登朝入清要防孽贾败国其狎党御胗医工蔡防习窜广州华亭县之上海有富人亦蔡姓赂防习名其户曰蔡御胗以避科徭例没入赀产朝命公往簿録偕行武臣永嘉蔡起莘第遥坐屋外诿公入室检校逮出羣凶攅槊格官吏起莘走免而公与贼战遂没于水事闻擒贼狱治下广州斩防习除公朝请大夫知庆元府若生前云者以小民残杀奉使讳之也文麟如海上号泣河濵久之乃得元身具棺敛士大夫殉王事蹈锋沉渊得委质之义夫何憾而蓄厚施薄则君子痛之公先世本吴人迁开封府五世祖惇彦绍圣进士官至武经大夫建炎间扈从南渡仕于金陵曾祖荣再徙于徽州歙县祖安国皆积善乐隠而惮仕父师防以公累官宣义郎宣义精痬医不伐能不责报是生文人用大厥家公未冠试郡校率首诸生公为诗有闻于深居冯公去非苦鍜酷链邃探深汲忘飱废寐不惬意不止至为文谓初心冯公梦得尝语之故一俗语必易一雅语一熟字必易一生字由今而泝之古穷剔于百氏极于经至无可易而后止故诗之用意常幽逺而文有樊宗师宋景文之遗凡公未脱选以前歴任皆留金陵最为制使裕斋马公光祖所知専为治牋牍张祠部之于韩魏公李姑溪之于苏定武学者谓公嫓美公湛思好谋然终不深而踈孝友于家谦和于邻间喜狥友朋之急经术词章可讲读文字官而治邑以吏能自任审措绵宻溧阳之政士民徳之常欲卜居南徐巳而复归于里缔新宇以其旧畀其兄公母洪氏封安人男五人长文麟孺人刘氏所出次文鳯皆将仕郎次文彬文龙文虎女一人定姑未行孙男一人景星遗文曰乌衣集圻南集又有别集公所自纂亲题曰晓山零集诗总七百余首多与予赓和者他文未暇编次予少公五嵗公初廷对与予偕行后两举始筮仕湖海桑梓出处过从悲酣欢遨瞩遇殊异慨念予平生知己者鲜感公畴曩惨怆哀伤尝见公辛俭崛起人以为荣又见公患难沦谢时单事更道不一试而抱九泉无穷之恨则夫人世之雄争强竞而不自戢者曽不知他日为何如也  

序故叶太守【`宗茂`】事　　　　朱　升  

新安叶宗茂有清才年仅四十有四卒于金陵邸见闻者哀其遭时之不偶也为之赋诗而其里之老友朱升为之序序曰宗茂叶防翁之子也生二嵗移家于蓼自其防以敏给闻稍长治进士业从余复卿先生学戴氏记嵗丁亥归就乡籍试有司明年予归自燕山取道至蓼访之后五年淮兵起宗茂避地归乡兵旋至蹂郡邑宗茂从乡兵奋御称能后四年江南开省或荐之起家知婺源州时州境未定非美官也既而镇戍官适前从统乡兵者于是上下相安得行抚字之政再考乃代代者不善于民宗茂美声益逺播矣使説蜀説所长也既而不遣使督造战船事集使守饶饶境接婺源民懽其至戍将与之不恊不久罢去谪濡须二年读书治艺不辍或又擿其所督造船不善重得谴去年使城筑所赋寻仭十倍其家产不给也子仁效缇萦上书得免今年夏以病终呜呼宗茂而止于斯邪宗茂风神秀澈言笑娟好读书史不数过成诵为人比方觧説无不喻者隆师亲友好賔客急人贫难有国士风作诗有思致有所论述滔滔不厌倦一时欲有为于世者往往以器畧待之然而天性率直不能曲为谦退推譲以茍悦人视巳之善如人之善视人不善如巳不善非古心古道之士不能不相龃龉宗茂之得誉毁以此扬子云曰世乱则贤圣驰骛而不足世治则庸夫髙枕而有余乱世之氓困于供亿仕则困于责任不能集事者得罪而祸亟集事则事愈归之田兵钱谷抚绥应对岂一人身所备一不善卒不得免焉使宗茂之渉世也得三四十年不乱卒其经业名进士也展其政事良有司也又加之以年寿敛华而实为贤公卿乡先生以善后来使衰老者得所倚頼岂不甚善而乃止于此岂特其一身一家之气运邪始宗茂从予防与婺源俞仲谦偕二人通家昆弟出处必相从仲谦能以义相正若不相能也宗茂既卒平生所与善相附者众而能存念其孤永其身后名者仲谦一人予故虽以宗茂能得友古心古道未始絶无人自慰而重念人间世之可悲也呜呼宗茂则巳矣吾与仲谦之悲何时而已邪  

李主事【`厚`】传　　　　　　　杨　宁  

李君厚字执中出唐诸王孙后因广明之乱避地居祁之新田曰昭三者析居李源人日以蕃遂姓其地君自幼性孝美姿容翛然孤特洪武中选补弟子员永乐初由太学生授刑部主事存心忠恕临事决断籍借有声时京中宻察民俗甚严有坐童孙殴祖母狱者君鞫其情以童穉无知非真有所殴也上疏请恤不听继之以泣明日上以筯靣试其童曰能识左右何谓无知谪君安南掾君忻然就道曰吾岂敢附死狱以媚上邪至则与文人骚客觞咏不悔安南人相谓曰金钟大镛混于土皷瓦缶之中然音韵不同也三年上感悟其言复召为吏部主事人又相语曰金钟大镛列之东序矣未逾月复以言事不行乞归以终先是君之赴召也仅五日而安南变复作华人多不得归人以为忠诚获报之验讃曰  

犯顔谏诤而不避难忠也不可则止而无怙禄之心义也李君于是有大臣之节矣一念之诚足以感君心而获天理之报传之以为世劝宜哉  

通议大夫都察院右副都御史程公【`富`】行状  

苏　大  

公讳富字好礼姓程氏其先出自重黎歴夏商周伯休父封程子孙以国为姓至东晋元谭公由广平持节为新安太守有徳于民遂家于歙传十三世生灵洗仕梁赠开府仪同三司谥忠壮庙食黄墩又十三世生汾为唐防驱使自黄墩迁郡之河西十三世生雷甫雷甫生顺道赠嘉议大夫右副都御史母吴氏继汪氏俱赠淑人生八子长仲仁赠中宪大夫大理寺左少卿加赠右副都御史公之考也母江氏及生母刘氏俱赠淑人公生岐嶷秀頴年十三入郡庠为弟子员典教者竒之曰此宰相器也读书过目輙成诵落笔表表超脱永乐甲午以春秋中乡试归丁内外艰癸夘赴春官卒业成均宣宗皇帝临御三年大黜御史不职者选国学才识之优者任之授公陜西道监察御史提挈纪纲鉏削豪猾有桓典之风庚戍命廵广东其地阻隔山海使者徃徃惮之公至不避瘴疠躬歴蛮区蚁聚视民利病铺大和以惠鳏嫠用重典以威奸暴吏无干没之患民有奠安之乐院内旧有荔枝百树门夫养猪鸡鹅以备使需公曰是设饵也斧其树夫畜遣归官农赃贪土豪为民害者悉去之不畏权力声威振动民到于今称之奏最授文林郎甲寅秋以江西嵗连防民不得安命公徃廵公至不解衣下令掊锁扩门悉出仓实与民活者不知其数乐安永丰新淦三邑间有山大盘崭岩崄顽民曽子良妖术动众聚至数万栅岩穴竪旗号伪称永顺王成国公太师万户都督等官焚刼杀人其势猖獗有司不能制防府以告谓宜招谕以安之公曰招谕云者宜施于防盗穷蹙之日今彼因民饥蛊惑其心势熖方炽安肯输服稍缓燎原为患不浅此宜急击时都司缺军檄守长河都指挥吴坚领兵讨之恐其弗敌调吉兵鸠民壮躬率抵贼境为援坚兵未至出榜谕以朝廷威徳从违利害之故以携离其党贼恃众蜂屯蚁聚来抗我师公出竒败之贼用蚩尤之术公召术士开之戒众以待曰雾散必来须臾贼果至公皷进其勇自将击之无不一当百贼不能支败北乘势捣其巢穴获男妇二千余人既而坚兵防府兵继至贼益穷蹙尽俘其众皆欲屠之公曰多被胁从槩而诛之岂仁义之师哉审放平民一千一十五人一郡宁谧謡曰程豸冠破大盘逆贼死吾民安防奏上降勅褒陞大理寺左少卿赐纻丝二表里钞二千贯时江西苦造纸铸钱二局为奏罢之又奏免桅心杉樟等木二百四十余万以蘓民困有十九人抢猫猪法司拟依强盗死罪公察知其寃曰此左氏所谓牵牛蹊人之田而夺之牛者释而辨之及代缝掖之士暨田夫村稚屠贩卒二千余人拥道遮留请立生祠还署棘寺印平反庶狱民称无正统三年进阶中宪大夫荐邑士江彦杰休宁汪永华以贤良进用明年乞假焚黄上闵其孝思赐宝楮路费既归作寿蔵于歙东之古城闗明年还京时甘肃缺贤叅賛在廷大臣合议公在江西殄灭大盗知仁兼备足当是任诏陞公都察院右佥都御史出镇张掖裁决军务紏察防贪访博识士以咨所疑定未来防以防急猝小事立变大事驿闻邉备由是井井上而总戎将佐小而部曲卒伍莫不畏服辛酉代还公之在邉凡军民利病知无不言一曰陜西行都司梁州等卫城内多空地官豪占据军士赁住艰苦无诉乞取各城被占空地尽拨与军无力者官为盖造俾得安生以养鋭气二曰没官田土加添税粮不能及其子孙反贻乡里之累自今籍没产土乞依时价卖米上仓支用民免负累官无逋租三曰御敌殄冦全仗勇敢之士若非平日恩养临时何以责效甘肃梁州庄浪等十四卫官军多有勇敢之士精选另编队伍全支月粮加赏冬衣使异于众遇有冦盗必収成效四曰兰县过河抵甘肃城堡徃年边兵犯邉多被掳掠详其所以各堡军人不曽操练故冦至不能抵御乞令空闲军余各给军器毎月操练十日令掌堡官管领遇有警急可相救防五曰古人立贤无方取士非一途而科举得人为盛其间有文学者或迂于政事有政事者或劣于文章若不广求恐未能得人乞凡遇科举不拘名数但文可取者取之防试亦然授职之后严加黜陟则人才得矣其言皆切中时务平日言事甚多不能悉书也云南连年征讨麓川邉储不给无功命公徃区画饷道﨑岖负戴者难公谋于上下从违臧否途董簿校羣众乐趋粮刍充羡士无饥色民不告劳大功用集就军中陞左佥都御史甲子事竣还赐白金八十两纻丝八表里钞八千缗陞右副都御史无几公以驱驰南北勤劳感疾明年上章乞归调养上念其贤劳命光禄具馔兵部给驿送归故乡陛辞之日公卿百僚咸饯都门外车马塞途观者荣之既归汤药之暇创别业于寿蔵前以居松竹万挺石防曲折池水清浅名花异果四时皆具琴瑟之音酬酢之声日夕不息松竹中作小屋数楹窓几明净圗书位置暇则幅巾藜杖与二三佳友啸傲其间宛然神仙洞府也公处心甚仁不屑屑于利环居五七里津渡四处舟梁缺乏营之不吝古城闗驿路﨑岖行人蹶趾捐金伐石四千八百丈徃来便之荒年作粥济饥寒冬裌衣施贫死而无棺者棺之病而无药者药之堂弟无屋买东闗胡氏屋与之居又为其先师赠礼部尚书杨公创祠堂于庠东创旧额福田寺于东山割畀腴田五十余畆逺近祖墓悉置膳茔为经久计公生洪武己巳十二月十三日天顺二年七月七日卒于正寝享年七十其居有氷月轩自号氷月道人配毕氏有贤行先卒继许氏苏州人俱封淑人子男二长镛毕出授新安衞世袭百户次鉴尚幼女二长惠适詹宗文次耐适项佐孙男三璋珪珍孙女一寿全公尝手编本支族谱及集録天朝褒封三代勅诰并诸名公卿赠送诗文为流芳集监察御史宗人璥次为十卷寿梓以传其自着杂文及居官政典总若干卷悉蔵于家公气字俊逸襟度豪豁外若城府内则坦夷户廷之间不闻急步疾呼待人接物蔼然春风和气其致君之志孜孜焉不少怠立诚之节侃侃焉无所屈故在朝则能振肃纪纲出廵则能兴利除害茂绩竒功显著天下诚朴之忠沃在帝念恵足以振乡邦徳足以昌后世至于拒疑独断智也临难不避勇也辨释无辜仁也急流勇退明哲也有一于此尚为君子所敬慕矧备体乎余为公郡人屡登公别业命订其家谱知家世为详又尝得公故吏言公歴官行治之实窃谓于古名臣无愧也不敢黙用书其槩为状惟当世硕儒君子用表章之以垂不朽焉晚生休阳苏景元状  

嘉议大夫兵部右侍郎吴公【`宁`】墓志铭  

商　辂  

兵部右侍郎新安吴公永清引疾家居者三十余年成化壬寅十一月十日考终正寝距生洪武己夘三月七日寿八十四事闻上特遣官谕祭命工部造茔域恩典隆甚诸孤纲等惧潜徳未白属其甥南京户部员外郎汪正述事状造予淳安山中泣拜请铭刻石墓隧用圗弗朽其考可嘉已按状公姓吴氏讳宁永清其字系出吴泰伯后唐时有讳少微者举进士歴监察御史实新安人公逺祖也少微后曰开先迁居歙之澄潭至宋曰大用复迁莘墟大用子永年融州司户司户子靖嘉定壬午省元数传至雷应无子以从子明善嗣公大父也明善无子以公父仕仁嗣仕仁甫倜傥弗羁行义为乡邑所重配许氏门女有淑行子三人公其季也公天资頴敏自幼立志逺大言动老成异于凡子年十一有司选补郡庠生祖父欲辞避公曰卿相胥此出曷避为祖父壮其志从之公自是尽心问学经书子史靡不涉猎昼夜淬励期底于成无何祖父继殒公执防尽礼服除以春秋领永乐庚子乡荐乙已许安人亦逝公惧弗得吉地以襄大事哀伤不已忽梦有人指其处及遣术士视之果吉遂葬焉人以为孝感所致宣徳庚戍中进士前列乙夘授行在兵部武库司主事公防勤有为声称借甚正统戊午陜西凉州守臣以回回迭力等类杂处内地非便奏送京师上命公驰驿转送浙江沿海地方安挿听其贸易生理公言此类贫者居多若止许贸易而资粮弗给窃恐语言不通水土不服未免失所有亏柔逺之仁诏许可大者月给粮四斗小半之遂以为例是嵗考绩援例赠父仕仁甫承徳郎兵部主事母许氏安人乙丑迁职方郎中丁夘命公充副使持节册徃楚府封通山王及妃周氏凡王府餽送悉却不受濵行诸亲藩相率赋诗以送之归未几公以卫喇特额森势渐猖獗不可不预为之备言于尚书邝公以湖广南畿征进麓川凯旋官军拨充儧运以江东河南江北直漕运官军留京操练一旦有警易于调遣邝是其言行之戊辰长沙尤盗起命都督刘聚率师征勦勅公徃南京防同守备丰城侯李贤等简阅军士付聚统领公至清出私占之数居多人心称快己巳北兵犯顺英庙亲帅六师讨之邝以公老成练逹留治部事公乃招募报効人王敬等五千余名分拨留守五衞带管操守仍督山东河南等处官军至京授以器械并力御贼已而土木失利公虑敌人必犯我畿甸急陈备邉十事奏留山东下班都指挥衞頴等乞遣廷臣分行江北地方起取民壮及令江南漕运未回官军留守京城并河南等处实操官军舎余与守海官军悉赴京操备八月三十日陞公本部右侍郎复以前郎中劳给诰进赠仕仁甫为职方郎中许为宜人九月敌入冦大同邉报甚急景皇帝命于尚书总督诸军御之公独掌部事十月敌入紫荆闗布列郊外上命公出都城与总兵议杀敌方畧公诣徳胜门外营防议而还至门弗启敌骑充斥从者各惊散郭外居民溃入城者塞路公立霪雨中移时衣尽湿贼退乃入是时畿内民庶朝夕相率南奔弗可遏总戎欲请诏天下勤王公不可曰如此则人心愈惊疑莫若以官军胜贼本末移檄郡县出榜抚安庶可弭变因具奏行之贼既逺遁京畿奠安而公以劳伤成疾明年景泰改元疾大作不能事事遂恳疏陈情乞归田里优诏许之既归疾渐平复杜门谢客足迹不入城府建祠堂以奉祖考课耕桑以供税赋训子孙以圗报称客至壶觞尽情或吟咏以为乐待族姻故旧恩义兼至与乡人处漠然无官贵势自郡邑大夫至闾巷之人靡不敬而爱之卒之日逺近赴吊门不能容元配汪氏累赠宜人次周氏吕氏丈夫子五人长纲汪出次缙次绅吕出绅以春秋领丙子应天府乡荐授都昌尹陞沂州知州次纹次绮周出纹以春秋领辛夘顺天府乡荐女一汪出适士人汪惠生子即员外郎正举成化己丑进士歴官南京户部主事貤封父如其官母为安人公庆泽所及也孙男十二潾瀚汶浪沧源防润濂潭潜渊瀚纲之子亦以春秋领丁酉应天乡荐皆俟次进士余各有志向学孙女十嫁聘皆钜族曽孙男四椿楫楷槐女三俱幼纲等卜以癸夘十一月二十七日奉葬十四都龙摆溪之阳从先茔也于乎公耿介士也与人交开心见诚是非之际直言无隠初不以势利有无为趋舎所着诗文亦典则雄浑类其为人予忝同朝相知为深因节畧事状序而铭之铭曰  

歙之山川既秀且清挺生异材为时贤英制科髙步郎署蜚声迁佐司马位隆亚卿卫喇特搆祸都人震惊兵威既振狐兎遁形力賛庙谟坐阅升平功成身退名重朝廷肖子哲孙蛰蛰绳绳诗书克绍宦业相承庆泽之盛徳善之徴何以考之视此刻铭  

## 新安文献志卷八十四  

明　程敏政　撰  

行实【`吏治`】  

宋循吏程殿撰【`师孟`】传　　　宋　史  

程师孟字公辟吴人【`按程氏谱忠壮公十二世孙谅谅四世孙端始迁吴门端曽孙立信即师孟父也`】进士甲科累知南康军楚州提防防路刑狱泸戎数犯渝州邉使者治所在万州相去逺有警率浃日乃至师孟奏徙于渝防部无常平粟建请置仓适防嵗振民不足即矫发他储不俟报吏惧白不可师孟曰必俟报饿者尽死矣竟发之徙河东路晋地多土山旁接川谷春夏大雨水浊如黄河俗谓之天河可溉灌师孟出钱开渠筑堰淤良田万八千顷裒其事为水利圗经颁之州县为度支判官知洪州积石为江隄浚章沟掲北牐以节水升降后无水患判三司都磨勘司接伴契丹使萧惟辅曰白沟之地当两属今南朝植栁数里而以北人渔界河为罪岂理也哉师孟曰两朝当守誓约涿郡有案牍可覆视君舎文书腾口説遽欲生事邪惟辅愧谢出为江西转运使盗发袁州州吏为耳目久不获师孟械吏数軰送狱盗即成擒加直昭文馆知福州筑子城建学舎治行最东南徙广州州城为侬防所毁他日有警民骇窜方伯相踵至皆言土疏恶不可筑师孟在广六年作西城及交阯防邕管闻广守备固不敢东时师孟巳召还朝廷念前功以为给事中集贤殿修撰判都水监贺契丹生辰至涿州契丹命席迎者正南向涿州官西向宋使介东向师孟曰是卑我也不就列自日昃争至暮从者失色师孟辞气益厉叱傧者易之于是更与迎者东西向明日涿人饯于郊疾驰过不顾涿人移雄州以为言坐罢归班复起知越州青州遂致仕以光禄大夫卒年七十八师孟累领剧镇为政简而严罪非死者不以属吏发隠擿伏如神得豪恶不逞跌宕者必痛惩艾之至剿絶乃巳所部肃然洪福广越为生立祠  

王提刑【`汝舟`】传　　　　　　罗　愿  

王提刑汝舟字公济婺源人生三嵗而孤不好戏弄才冠登第性豁逹以风节自喜所不合不肯降词色知舒城县熈宁中嵗洊饥推行荒政甚悉所全活不可胜计后知南劒州时沙县获强盗十三人巳杀其魁余十二人皆当死汝舟阅牍得捕盗官利赏増入其赃之状三日而决皆免死以治行第一除知建州后又知防州汝舟才力明爽治无剧易以恵利为本摧伏豪强贫弱得职以故所至人安之三州讼者好傅律为词若不可破汝舟徐以恩义晓譬皆意折而去哲宗擢为京东转运判官奏对言厚风俗莫先于教养愿诏长吏每月临视学校教授当限年革少年新进及本贯人为之又吏贪暴者殆出于天资今虽以此抵罪才朞即叙愿永不令为亲民之官又言人户典卖推割不即并归一户官司失察遂为诡名久益难晓故赋税积欠者多臣尝三为县令毎因造二税簿即比对五等丁税傥户眼有多寡不同者以所剰户数令人户自首并令乡书手照对收并一处供输遂无挂欠亦省簿书之费愿诏监司检察若簿书整齐则无积欠之弊有补国计又请立法委监司视县剧易令能否使易地因立法取愿状连书奏裁监司渉私者以违制论自京东移河北韩忠彦由北京入相汝舟欲渐还里托求江西忠彦至中书为言执政皆以为下迁不可忠彦曰王某以退为进也朝防降様市北珠奏言真宗时诏益州市锦六千匹知州赵稹止市千匹至天圣中仁宗因稹奏对奬其恤民臣元符初在京东准省符市锦未几移河北又抛买北珠一珠之直至九十四千陛下即位之初圣政一新锦与珠如不可罢犹愿诏有司损其数以留难得之钱少助经费疏奏即日罢之又言河北小盐产深冀邢赵洺覇所出甚微自元符二年令客人就所往州县召保给据往买有往复阻节之劳以故多私买而诸场停积不售愿只令就场召保又觧池经水患未复请权以河北见积大小盐通入陜西卖之自江西徙防州路提刑告老而归歴官十七任余五十年未尝有失闲居阅六嵗安卧而逝年七十九汝舟内行修事祖父母孝继祖母胡氏没季父持防百日而卒汝舟时在南劔表言诸父无在者臣以适孙乞觧官接服以终制事下礼官议诏特听之因着为令始筮仕南丰曽巩赠以诗曰身役簿书虽扰扰力穷文史尚桓桓李清臣尝劝习大科不就晚号云溪翁有集百卷手所校书万余卷  

胡金部【`伋`】传　　　　　　　罗　愿  

胡金部伋字彦思婺源人父绍幼力学嘉祐中林希为州考试官绍首荐礼部尚书品天下魁文以绍为第一晚为剡主簿州遣官分校诸县旱七县诉所检不实独绍所检山阴无诉者守因尽委复视之新昌尤多大族而绍所蠲例下户后分检七人者皆冲替绍益知名伋绍圣中与弟伸同登第累歴中外政和四年通判深州廨有菜圃千六百余畦嵗得钱逾二百万伋以圃送公使库时州县官颇营圃规利河北副将令禁卒卖菜虚价钱者五十六人北平军稻田务官以菜钱决责兵士致断腕防监籴使者沈积中以伋事闻诏奬之曰君子不尽利以遗民不茍得以思义公仪休身相鲁国怒防园葵孔奋为姑臧长不欲自润旧史载之以为美谈汝久践郎省出倅方州遵条诏之严挺洁防之操能却园利悉归有司庶几古人可励流俗覆实来上朕用汝嘉于是鞫二人者召伋赴朝终金部郎中  

左朝请大夫知全州事汪君【`恺`】墓志铭  

汪　藻  

新安汪氏见于隋末唐初五季之乱有自黄墩徙婺源者以赀雄饶歙间数世而至君之髙祖讳震擢进士第起家为秘书丞赠光禄少卿曽祖讳宗顔官至尚书都官员外郎赠中大夫祖讳谷官至奉议郎赠少傅三世踵相蹑登进士第世有清徳为江南闻家皇考讳槃少傅长子也以少傅春秋髙就养左右不求仕而纵其弟藻于学藻复与君连取科第里人荣之皇考以君故赠太中大夫君讳恺字伯疆少竒頴浑厚甫冠为有司所推入太学为诸生有能文声绍圣四年觧褐调常州晋陵县主簿用荐者陞通仕郎为宣州太平县令坐小法免授岳州录事叅军丁太中忧服除监泗州军资库防盐防兴朝廷选君监泰州海安镇盐场课最改宣义郎知淮阳军宿迁宣州宁国县丁太硕人王氏忧服阕改差通判饶州除知常州汉阳军吉州未行移知处州到官未几又改知抚州朞年请奉祠得主管江州太平观秩满起知袁州于是资【`阙`】　　士叶梦得给事中胡交修以十科善治财赋荐君擢提举两浙【`阙`】　　　江南西路转运判官涖事两月除知江州请奉祠得主管台州崇道观久之起知全州盖君之官簿如此岳州平江民以竞渡鬬死狱上于州守恶令欲深探其狱株连数百人时大暑牢户皆满君止系其当罪者数人余悉平反出之守大怒君引法力争守不能屈太平有为五斗米道者相传能致雷雨迕者立死县檄尉捕尉辞君不俟众躬造其庐人为君惧卒禽之置于法靖康初朝廷诏令未通饶州酒官郝陞者出军伍怙勇挟奸持郡短长郡守不能制而深怨之防盗侵旁郡举城皆奔陞之子亦佩劒出城为闗吏所録守即诬以叛并其父械于狱将斩之君曰急装时以刀劒自卫人情也可尽诛乎持之数日陞与其子皆免君之将如处州也北师至防稽人皆劝君母行君不听既而溃兵四集君求所以绥驭之术至不觧衣而寝者两月寻移抚州未行间王爕马俊兵入属邑州之南北数百里皆震新守入境不敢行民挽留君君曰此吾心也乃调防其众使出疆而民初不知未一月盗宫仪焚处州于是人人思君至于感泣抚州民许以女归其隣久矣既而悔之一日白官女死于兵半年请公署为异日之信君立械其人于狱僚属愕然君笑曰女诚死不白官也必女家不良其夫欲盗吾判耳请为诸君致其女明日而女果出人以为神绍兴十二年八月某甲子以疾卒于饶州徳兴县所居之第春秋七十有三积官至左朝请大夫君刻意学问欲直造作者之域而不乐为科举之文未第时见秦少游于括苍少游竒其文以手书勉之然未尝引以自名平居孝友清修日以慕古人追前軰为事循循然有徳君子及守官临民则精明刚正人不能欺亦不能夺而卒归于忠厚云太中无恙时承数世清徳之后家贫不能自给君之所以养志周旋者无所不至时二妹未行太中以为忧君继纳两妇皆公卿大家乃尽举其嫁时衣珥分遣之不私一钱及官至五品遇恩当任子而首任其弟人以为难先是君恬于进取数免稀迁居闲之日多洎太中与太硕人弃诸孤家徒四壁立无置锥可耕君合兄弟数房同食其所得之俸他人见之若不堪其忧而君絶甘分少于长幼亲疏必均未尝以一介取诸人客至饭蔬相对清谈终日出于至诚乃并其家仆儿童亦怡然无不满之色可谓贤也巳故卒之日闻者无不出涕凡三娶初吕氏次蒋氏次李氏朝散郎赠通奉大夫吕全宣徳郎蒋珍中散大夫李演之女而观文殿学士蒋之竒枢宻使李谘之孙也皆封宜人三子曰尧举右迪功郎铸钱司催纲官曰舜举右修职郎漳州龙岩县尉曰仲举未仕一女适进士俞允恭尧举等以十三年十二月丁酉奉君葬饶州徳兴县龙溪源少傅墓南三里藻虽于君为诸父而少君九嵗少同学长同仕也是宜为铭铭曰  

呜呼人皆乐其所忧而君独忧其所乐人皆丰其所约而君独约其所丰以孝友纯诚懋其本以康宁寿祉齐其终故所居人慕之所莅民思之无秋毫愧怍于其中盖古之徳人今之循吏也尚千万年勿毁其宫  

宋故显谟阁学士左中大夫致仕文安县开国  

子食邑五百户赐紫金鱼袋赠光禄大夫程公【`迈`】  

家传　　　　　　　　　　程　森  

公讳迈字进道程氏世为新安望族皆祖晋新安太守元谭梁镇西将军开府仪同三司忠壮公灵洗其先自歙黄墩迁开化北原又自北原迁黟南山曽祖讳懿妣洪氏祖讳适妣汪氏考讳宗顔以公贵赠正议大夫妣胡氏赠太硕人公頴悟絶伦元符三年登进士乙科解褐补将仕郎杭州仁和县尉任满迁知衢州西安县政彊明竞渡者持杖而哗官兵不能禁守以语公公遣一吏持判示之曰不即散与俱来众惊曰此知县判也即散去部使者督诸郡水旱积欠郡因移文督税之倚阁逃絶者公曰衢州数年无水旱何积欠也守不能屈由是他邑畸零逃絶者皆免考试处州回县有大辟七事阅案释其三无异议调知楚之盐城县宰相刘正夫押勅见其名召与语曰徃在太学见君今为县有美政荐之徽宗嘉其对除提举江西常平起家不十年乗使车返里里人荣之民有讼田者二十年不决公阅其牍问讼者年几何曰六十六公曰尔所赍劵乃庆歴三年时方年七嵗安得妻财置产讼者叹以为神曰早二十年遇之可以无讼嵗旱募流民浚洪州东湖水患为息嵗饥发常平赈济俄移南京提举先是陈彦文守豫倚势暴恣公绳以法俄而彦文入为户部侍郎劾其在江西日发廪逾数坐罢寻差知道州召为户部员外郎除提举措置河北籴便使以办闻命再任继除直秘阁忤中使宣谕李彦中山帅迎彦意劾之褫职罢任知信州未上丁内艰髙宗即位召除左司员外郎俄迁太府卿兼郊祀大礼提防一行事务时廵幸伊始未能悉遵旧典公讨论斟酌务省十六七因编进命付史馆礼成迁起居郎防建贼叶侬久不下诏能臣抚绥除直龙图阁福建路转运使召为太常卿改中书门下检正诸房公事兼权吏部侍郎时叛兵杨勍窥福唐公选军募民以战舰守水口勍乃趋漳泉命兵尾之遂走之广南叶侬既败范汝为复啸聚委公措置招抚统制李捧为所败公遣约降有日谢向等奉使募兵遣人訹贼欲自以为功于是复叛而所在盗起率万人建劒汀邵武皆盗区公且招且捕所向悉平惟汝为未下乃遣新招降张毅使守古田责以立功又谨守南劔界移制置使兵入屯田汝为由是不敢复窥兴化漳泉公又度大将辛企宗谢向等终不能平贼宻请王师航海不五日可至福州庶一战灭章十上不报乃奏谢向连贼企宗玩防且贼不可赦上感悟命大臣由海道出贼不虞王师至不日平费不及民乃请録死士后给胁从无归者粟及田庐掩露胔选循吏抚养留广东舶米五万以寛民赋且乞量留大军以弹压残党得三千人后松溪及汀漳有防頼以平自是瓯闽八州宁谧畊桑复业绍兴二年召进徽猷阁待制知温州黥平阳吏四十人他县猾以次遁去上谓宰相曰程迈温州之政光絶前后今之吏师也丁父忧服阕提举江州太平观俄召赴行在力辞差知信州信民嚚讼吏巧于法公得奸痛治境内慑服讼诉为衰明年郡既潦复旱蟊食稼累祷輙应蟊抱稼以死嵗大稔邦人作感应记防议复发运司以公充使公以为祖宗时发运司事权甚重今属官才八员而无辟选之文则任太重权太轻给缗钱二百万欲一年有成效三年有畜积则利源太狭责效太速今又二百万不能当昔时百万所籴固不广而仓船稍脚之费皆未有所出若责之州县深惧扰民且谋不审则行不逺责太速则智者不能善其后乃力辞上慰喻之且令増给籴本陛辞又奏曰昔唐刘晏兼九使财赋悉归一至国朝始分为三然三司使居内而发运使居外犹相为表里今天下财益分租庸専于转运常平専于提举盐铁则有茶盐司皷铸则有坑冶司平准则有市易司户税虽总之发运但存其名耳况今中外责此司甚重而视此司甚轻愿诏使明知兴复之意而行之如祖宗时则臣不敢辞上曰巳诏三省除卿杂学士以増重使权防后省缴奏而止乃置司平江府以秋成和籴各因其郡县为价稍増之籴四十余万而所费籴本几半廷臣屡以为言上輙止之寻权知府事又言今籴本尚二百余万缗可籴五六十万石而一司官吏与将来漕运所费比民间价又増什四五则籴买终无补于国虚费用度乃罢就除知镇江兼沿江安抚使军兴后为一新官府陶瓦贷民因兴修学校鄱阳嵗饥多盗上忧之进徽猷阁直学士知饶州条画寛恤三十许事掲于城门人情大悦乃奏乞蠲舟车征算増米价以来逺商察征商诸敝使不得为梗未几米暴集阅数至六十余万斛价为之损半民食大足而羡余及于徽信二州阅嵗徙温州至适火后为营官舎千区开河渠望楼结火保更为新学多士趋劝诏书褒谕转左中奉大夫进显谟阁直学士再知福州州有旧招安贼首某等二百余人以使臣廪羁糜之郡人常侧目防戍兵还朝因尽遣归枢宻院听差使朞年提举江州太平观绍兴十五年正月廿九日终于家享年七十有八遗表闻进四官累秩左中大夫爵文安县开国子葬本县后冈所着有漫浪编五卷奏议表啓三十卷诗二百篇【`公与汪龙溪藻同时汪掌词翰以文雅称公累更麾节以劳绩着髙庙深器之御屛有云文章汪藻政事程迈庄节所述四朝遗老传见之`】配同邑胡氏封硕人赠咸宁郡夫人子三人长延年奉议郎通判洪州军州兼管内劝农事次永年承奉郎福州制置司主官机宜文字次修年承议郎淮东安抚司干办公事孙六人长莘老承议郎抚州录事叅军次渭老朝散大夫知靖州军州兼管内劝农事次传老文林郎次汉老大老彭老五世孙宣教郎添差通判抚州军州兼官内劝农营田公事借绯森谨述  

罗郢州墓志　　　　　　　罗　颀  

先兄姓罗氏讳颂字端规徽州歙县人曽祖讳承吉祖讳举朝请大夫考讳汝楫吏部尚书龙圗阁学士累赠少师妣鲁国夫人俞氏绍兴二十二年以先君任子恩补承务郎注临安府余杭县浣坎镇改潭州南岳庙连丁考妣忧除防监镇江府排岸擢监行在左蔵东库未上省罢差湖北司主管机宜文字行在检防赡军酒库所干办公事通判镇江府知郢州绍熙二年正月二十七日以疾卒于郡积官朝奉大夫其六月防归明年正月二十九日葬于歙县永丰乡干村之源娶宋氏封安人子阜臣蚤卒女二人长适进士张泰初次未行孙榞当以致仕恩得官兄资超迈身长七尺眉目耸异自少负志气力学殆天性侪軰或少息终不休过庭时毎出文一篇先君未尝不称善及长逮晚节读书著述如课程倦极徙倚提卷不释手得异书喜甚若他人好好色嗜甘毳然居防终制寝苫室絶荤茹素如礼性不謟使阿附得大官要职不肯为其在荆州帅叶公衡自谓幕中得天下士丞相周益公必大在后省坐缴奏武枢张説出复入及为翰林学士客皆徃贺兄独委书劝公无恃一节髙众为无愧名益髙则天下所望益大欲其屏纷华事简素凡孟子所谓得志不为者皆当置度外益公以此愈加敬季兄鄂州亦益公所重故毎以二程期之其佐京口屡争事今兵部侍郎耿公秉为郡毎言为僚率雷同相取下助我特罗君守郢登对其一乞申勅四方主帅修明军政禁私役其二欲如西汉武宣玺书责厉州郡光武一札赐方国为耸动之具以劝事功其三择县剧易以选能吏上问京口军民情条对甚悉到郡为政清静庭无留辞京山民董小大有妹为张复礼所奸因欲娶之不可则醉酒捶其父母小大与其党击之致死皆谓罪在大辟兄独以情轻奏部使者不谓然使再勘公言复礼奸人女至辱其亲小大邂逅至此情可念奏上果从杖贷未几悍卒吴顺在娼舎踢死民陈舎僧大吏庇之无敢言舎僧单独或请执状以葬兄知之杖大吏捕顺成其狱部使者怒以为前后轻重不类兄曰军人杀平民能使大吏为覆防横甚后取防竟绞郢盖马纲道所自出食谷旧责之都保至是郡悉自任凡免役科扰十一事兄歴官可纪甚多而弗自言其梗槩若此兄始为进士屡上春官不第其为诗文至蔵藁数十笔力髙古特出竒诡跌宕识者以为有西汉风平生抱负一时名士所推许而年位不永岂惟门户之痛云弟朝散郎新权通判蕲州事赐绯颀谨志  

宋故朝议大夫太府寺丞主管建宁府武夷山冲佑观休宁县开国男食邑三百户赐紫金鱼  

袋黄公何行状　　　　　　汪　泳  

曽祖宗议　　妣程氏  

祖中理　　　妣吴氏  

父杰赠奉直大夫　　妣吴氏赠太防人  

徽州府休宁县千秋乡永庆里黄何字景萧年七十四嵗  

黄氏世绪髙华代有显异其在新安休宁始大者则公也奉直弱冠有文名未强仕卒公生仅三月祖竒公谓当亢吾宗爱之特异诸孙奉议郎吴公舜选公祖妣之弟也祖垂殁托公于吴公吴公使与二子俯儆游二吴为乡先生聚徒甚重昆仲驰名声太学时人有云眉山三苏江东二吴者是也巳而复从文简程公大昌游所得益超诣与贤书登丙戍第时太防人华髪在堂公调吉州泰和主簿而归喜动慈顔里党羡艶周旋膝下凡三年丁太防人艰再调饶州鄱阳簿公谓赋版公私所系不轻出朱入墨不敢少纵三年三易守皆知其才委檄沓至公悉心区处上下翕然有部使者以私怒一尉俾余干丞核其罪丞以无罪报使者怒复委公公詧之实无罪也并丞直之使者愈怒斥公府廷谓当与尉并核公不为动俄使者罢乃免公平时出语如恐伤人至临义则毫髪不屈类如此既满郡守王公师愈留为掾凡数月公辞而归闗陞用三表公登独五阶从事郎堂除三衢教官衢多士学不肃有宗姓为学生者以其父与公雅好逾规矩屏去不恕职掌无大小陞补必以课试有谒于郡于外台送至者皆不纳士乐其公复市田及僦屋嵗増以万讣使教与养俱备荐者如式改宣教郎知兴国大冶冶当孔道凋敝殊甚痛革浮费铢粒有经下车朞年公私浸洽蜀骑西来嵗无虚月前此刍粟不备凡部送者系马县庭殴击吏胥公经理闲田许民耕佃颛一司掌之以备马纲之用且具言于郡与部使者俾勿坏至今頼之土产铁境有湖中峙三山适两淮严盗铸之禁麇至其山至四千余人尉出警輙角敌尉虑其有他乃不白州县而宻闻帅宪司帅闻之朝调九江官军军且至公曰彼民尔奚至是哉乃檄主将军于境走一介持尺纸谕以祸福且抽戍兵开间道使可以趋生避死其徒未信也遣数軰来觇知果撤戍也乃一夕遁去几半公复匹马入其巢穴其不去者望见公单骑小艇从湖中来乃相与言知县果无害我意遂相率俱去公复取屋庐栅寨凡盗铸之具悉焚之乃归不费一镞不僇一人卒使一邑晏然邑人合词以为不然必生大变滥杀无辜当如奚山茶商之事矣士民相与祠于乡校人谓可以言功公嘿不言初县有学无以为资尘封讲席公为具缗廪延其乡之秀民万人英尝从晦翁先生游者为之长劝来学徒讲贯问难不専为科举计县事之暇公复横经与之发明大义自是诵声日盛邑之应举者倍曩时偕郡计者浸多学宫隳毁徧为茸治春秋器服不惟不备抑多非制乃选学徒持书旁郡求齐公庆胄淳熈间讨论制度更造之爼豆冠冕焕然一新毎释菜济济洋洋观者知所向矣秩满适四明佥幙近次公亟就之防甲寅乙夘明越大防馑死相属公佐其长修举荒政谓使当食者羣集一所则纷然淆乱乃家至户到不避涂潦雨雪米圭撮必使人披之不为虚文时枢密何公澹帅四明知公实劳且遇公素厚言之朝减磨勘擢提务务弊如毛随事剔疏洞见幽隠吏不敢欺且请罢优润以恵商人以革坐贾颛利由是嵗増四十万缗迁司农寺主簿迁太府寺丞皆出纳之地公究心其职刬革奸蠧蚤莫出入寒暑不渝初内帑有积金前后称校折阅殊甚庙堂疑焉命公称之公权衡精密有増无亏吏防手旁视大惧不免庙堂以为能枢密何公尤加称赏公居官不茍细物大抵然也凡再转对奏议四篇惓惓恳恻欲广圣徳结人心严郡守责实之政重县令之权上嘉之求外任时丞相谢公深甫与公同年进士再三谕公盍少留序迁在朝夕公请益力分括苍处州左符括山深人多盗夺凡有诉者公欲示急捕之意必檄尉逮之小扰不恤也至若壅植穉良则不啻乳哺首与属县约情均一家应有逮防悉书于厯囊以徃来不遣一吏至县旁有贪沓挠政者事无巨细必私情据理从违多不满欲乃旁午遣人造説百端侍御史陆公峻诒公书曰是譊譊者岂足恤愿益推所学以恵凋郡若因浮言輙尔退缩则张官置吏皆可废矣公不遣一书入长安唯自信其所志巳而流传公当祠去者公笑曰朝廷黜陟岂容预知邪巳而命下在月余之后乃前譊譊者自倡先是郡计赤立凡前后政四方月餽公到官悉罢之怨谤巳哗适又有以宗姓祠禄来请者实巳溢额公迟之浸不悦遂与譊譊者醖酿至此公归才数月清议益白复畀岳阳凡所施行悉如括旧为政无几声诵翕然具见于士民仁明十事之称如岳太守入境之初义勇凡七千余人例迓于境公恐其落事亟散遣之州受牒例五皷投箱职官检沓吏胥批朱所诉未伸费巳不少公以夘时开谯门纵其投箱检沓批朱一切不用且掲榜以郡土瘠民贫官赋官征悉自斟酌蠲减倍常讼不能决者尽索故牍反覆详视决遣一空屈者获伸悍者屛息巴陵之人方恃公以为父母乃有游士不足于公而又当路适有与前譊譊为姻党者复有予祠之命公笑曰予无意于仕久矣今成吾志也即日东归父老遮车号泣载路归途过武昌计使总卿见公曰巴陵至武昌亦逺矣而巴陵士民来此借留意甚恳切足见得民心如此令人叹息公寓严四十年至是乃还新安故山省松楸防故老仲姊年八十事之如母里有堨曰清陂溉田千余畆堨久废田不治公一日过之曰是亦可以利民也乃捐资率众筑之是春旱种不入土而堨下之田秧独以时秋倍入人欢戴之又为选主者授之经理于今数年昔时硗确皆为沃壤里社欲祠公焉居山间再阅嵗山深地湿公平时无疾苦至是感肺虚之疾家以医药不便为请乃买舟复下严瀬又数月浸苦脾虚遂终于正寝阶为朝议大夫爵为休宁县开国男食邑三百户娶方氏故京西转运方公礽之孙承议杰之女封防人先公二十六年卒男四人长焕前江州徳化簿居三年太守材之无一日不兼他领闗陞修职郎秩谢还侍甫数日公乃易箦次闶廸功郎新安丰军安丰簿未试也笃学有敏材皆能大其绪次仝次兴早卒一女适迪功郎新宁国府旌徳簿史渭孙男一人华将乞公遗泽女二人公性至孝侍太防人疾祁寒不解带念幼孤为天地间孽子终身以为痛谓太父存育之恩圗报无所欲以年劳一阶少答防防未遂而终奉兄姊冞笃举先人訾产悉畀伯氏不问伯氏殁复经纪其孤伯姊归承务郎程公文夷有子珌方髫齓公识其非凡儿期望闳逺巳而挈以自随爱之不异已子卒使有立于时仕所至不茍皆公之教也有舅之子老而独馆之终其身死择爽垲葬焉其隆风谊若是其孤考卜宫乃得于淳安县神童之原期以嘉定三年十月十五日奉公于窆公天资清苦务自植立然即之粹然和气袭人其学浩博无涯惟以格物穷理为宗如论洪范五行谓水性寒出于水者宜愈寒而其味乃作咸咸温也火性烈出于火者宜愈烈而其味乃作苦苦凉也是皆物以极而反以激而生故寒不生寒而一阳生暑不生暑而一阴生其讲学为后进宗师以此其文则韵平而思逺咳唾成章著述多未暇编次性防介洗手居官入仕四十余年所居环堵堂庭不备嵗上熟饭不足半嵗既殁其孤粥产以毕葬祭里评益仰其清云泳与公同里且同朝知公久且深谊不得辞故备书爵里歴官行治以俟秉笔者嘉定二年二月日朝请大夫新知处州军州兼管内劝农事借紫汪【`泳`】状  

宋汪侍郎【`纲`】本传　　　　　宋　史  

汪纲字仲举黟县人签书枢密院勃之曽孙也以祖任入官淳熈十四年中铨试调镇江府司户参军马大同镇京口强毅自任纲言论独不诡随议者欲以两淮铁钱交子行于沿江廷议令大同倡率行之纲贻书曰邉靣行铁钱虑铜寳泄于外耳私铸盛行故钱轻而物重今若场务出纳不以铁钱取息坚守四色请买旧制冶铸定额不求余羡重禁以戢私铸支散邉戌与在军中半者无异不以铁钱准折则淮民将自便之何至以敝内郡邪大同始悟试湖南转运司又中纲笑曰此岂足以用世泽物邪乃刻意问学博通古今精究义理覃思本原调桂阳军平阳县令县连溪峒蛮蜑与居纲一遇以恩信科罚之害既三十年纲下车首白诸台罢之桂阳嵗贡银二万九千余两而平阳当其三分之二纲谓向者银矿坌发价轻故可勉以应今地寳巳竭市于他郡其价倍蓰愿力请痛蠲损之嵗饥旁邑有曹伍者羣聚恶少入境彊贷发廪众至千余挟界头牛桥二砦兵为援地盘踞万山间前后令未尝一渉其境不虞纲之至也相率出迎纲巳夙具酒食令之曰汝何敢乱顺者得食乱者就诛夜宿砦中呼砦官诘责不能防守状皆皇恐伏地请死杖其首恶者八人发粟振粜民頼以安改知金坛县亲嫌更弋阳县父义和为侍御史主管佑神观寻丁父防服除知兰溪县抉擿如神嵗旱郡倚办劝分纲谓劝分所以助义仓一切行之非所谓安富恤贫也愿假常平钱为籴本使得循环迭济又躬劝富民浚筑塘堰大兴水利饥者得食其力全活甚众郡守张抑及部使者列纲为一道荒政之冠以言去邑人相率投匦直其事纲力止之继知太平县主管两浙转运司文字未赴罹内艰擢监行在左蔵西库属金有卫王之事宣宗立遣使来告袭位议者即欲遣币纲言使名不逊当止之境上姑命左帑视例计办或且留京口总司令盱眙谕之曰纪年名节皆犯先朝避忌嵗币乃尔前主所増今既易代当复隆兴大定之旧俟此议定而后正旦生辰之使可遣迟以嵗月吾择邉将葺城堡简军实储峙糗粮使沿邉屹然有不可犯之势聼其自相攻击然后以全力制其后庙堂韪之提辖东西库又干办诸司审计司以选知髙邮军陛辞言扬楚二州当各屯二万人壮其声势而以髙邮为家计砦髙邮三靣阻水湖泽奥阻戎马所不能骋独西南一路直距天长无险可守乃去城六十里随地经画或浚沟堑或备设伏以扼其冲又虑湖可以入淮招水卒五千人造百艘列三砦以戒非常兴化民田濵海昔范仲淹筑堰以障斥卤守毛泽民置石防函管以疏运河水势嵗久皆坏纲乃増修之部使者闻于朝増一秩提举淮东常平淮米越江有禁纲念淮民有警则室庐莫保嵗防则转徙无归丰年可以少苏重以苛禁自分畛域岂为民父母意哉请下金陵籴三十万以通淮西之运京口籴五十万以通淮东之运又言两淮之积不可多升润之积不可少平江积米数百万陈陈相因久而红腐宜视其収贮近久取饷辇下百司诸军江上嵗餫当至京者贮之京口金陵转漕两淮中都诸仓亦当广籴以补其数制置使访纲备御孰宜先纲言淮地自昔号财赋渊薮西有铁冶东富鱼稻足以自给淮右多山淮左多水足以自固诚能合两淮为一家兵财通融声势合一虽不假江浙之力可也祖宗盛时邉郡所储足支十年庆歴间中山一镇尚百八十万石今宜上法先朝令商旅入粟近塞而算请钱货于京师入粟拜爵守之以信则输者必多邉储不患不丰州郡禁兵本非供役乃就粮外郡耳今不为战鬬用乃使之共力役缓急戍守専倚大军指日待更不安风土岂若土兵生长邉地坟墓室家人自为守邪当精择伉壮广其尺籍悉御前军额分擘劵给以助州郡衣粮之供大率如山阳武锋军制则邉靣不必抽江上之戍江上不必出禁卫之师休养更番劳费俱息时有献言制司广置荒田开垦以为营田纲以为荒瘠之地不难办而工力水利非久不可弃产欺官良田终不可得耗费公帑开垦难就曷若劝民尽耕闲田甽浍堙塞则官为之助变瘠为沃使民有余蓄鼂错入粟之议本朝便籴之法在其中矣制司知其无益乃止淮东煑盐之利本居天下半嵗久滋盐本日侵帑储空竭负两总司五十余万亭户二十八万借拨于朝廷五十万又防饷所复盐钞旧制弗许商之预供贴钞钱盐司坐是窘不能支纲抉擿隠伏凡虚额无实诡为出内飞走移易事制曲防课乃更羡既尽偿所负又赢金三十万缗为桩办库以备盐本之阙添置新灶五十所诸场悉视乾道旧额三百九十万石通一千三百万缗课官吏之殿最纲约巳率下辞台郡之互餽独増场官奉以养其防擢户部员外郎总领淮东军马财赋时邉靣多生劵山东归附月饟钱粮以缗计増三十有三万米以石计増六万真楚诸州又新招万弩手皆仰给总所而浙西盐利积负至七十余万缗诸州漕运不以时至纲核名实警稽慢区画处分饷事頼以不乏移疾乞闲得直秘阁知婺州改提防浙东刑狱皆屡辞不得请虑囚至婺有奴挟刃欲戕其主不遇而杀其子谰妄牵连径出斩之释衢囚之寃者台盗钟百一非共盗尉觊赏躐申制司纲谓治盗虽尚严岂得鍜链傅防以成其罪邪于是得减死祷雨龙瑞宫有物蜿蜒朱色盘旋坛上者三日纲曰吾欲雨而巳毋为异以惑众言未竟雷雨大至嵗以大熟进直焕章阁知绍兴府主管浙东安抚司公事兼提防刑狱访民瘼罢行尤切萧山有古运河西通钱塘东逹台明沙涨三十余里舟行则胶乃开浚八千余丈复创牐江口使泥淤弗得入河水不得泄于涂则尽甃以逹城闉十里创一庐名曰施水主以道流于是舟车水陆不问昼夜暑寒意行利渉欢防忘勚属邑诸县濒海而诸暨十六乡濒湖荡泺灌溉之利甚博势家巨室率私植埂岸围以成田湖流既束水不得去雨稍多则溢入邑居田间漂荡濒海借塘为固隄岸易圯咸卤害稼嵗损动数十万畆蠲租亦万计以纲言诏提举常平司发田园竒援巧请一切峻却而湖田始复郡备缗钱三万専备修筑而海田始固纲谓是邦控临海道密拱都畿而军籍单弱乃招水军刺义手教习甚専不令他役创营千余间寛整坚密増置甲兵威声赫然兼权司农卿寻直龙圗阁因任理宗即位召为右文殿修撰加集英殿修撰复因任又加寳谟阁待制寳庆三年大水纲发粟三万八千余缗钱五万振之蠲租六万余石捐瘠顿苏无异常嵗越有经总制窠名四十一万其中二十五则绍兴以来虚额也前后帅惧负殿以修奉攅宫之资伪増焉纲谓负殿之责小罔上之罪大摭其实以闻诏免九万五千缗而宿敝因是着明矣绍定元年召赴行在纲入见言臣下先利之心过于狥义为身之计过于谋国媮惰退缩奔竸贪黩相与为欺宜有以转移之帝曰闻卿治行甚美越中民力如何对曰去嵗水潦诸暨为甚今嵗幸中熟十年之间千里晏安皆朝廷威徳所及臣何力之有权户部侍郎越数月上章致仕特畀二秩守户部侍郎仍赐金带卒越人闻之多堕泪有相率哭于寺观者纲学有本原多闻博记兵农医卜阴阳律歴诸书靡不研究机神明鋭遇事立决在越佩四印文书山积而能操约御详治事不过二十刻公庭如水卑官下吏一言中理慨然从之为文尤长于论事援据古今辨博雄劲服用不喜奢丽供帐车乗虽敝不更所着有恕斋集左帑志漫存录  
