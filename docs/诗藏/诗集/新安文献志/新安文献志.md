---
title: 第9部分
index: true
icon: editor
order: 9
category:
  - 诗藏
  - 诗集
  - 新安文献志
tag:
  - 钦定四库全书
  - 集部八
  - 总集类
  - 程敏政
  - 明
---

## 新安文献志卷九十四上  

明　程敏政　撰  

行实【`文苑`】  

唐吴御史【`少防`】传　　　　　罗　愿  

吴御史少防新安人第进士长安中累官晋阳尉与武功富嘉谟同官友善先是天下文章以徐庾为宗气调益弱独少防嘉谟属词本经学雄迈髙雅时人慕之文体一变称为吴富体少防撰崇福寺钟铭嘉谟作双龙泉及千烛谷颂尤为作者推重并州长史张仁亶待以殊礼坐必同榻时魏郡谷倚为太原主簿亦以文词著名时号北京三杰中兴初吏部侍郎韦嗣立荐少防嘉谟同时为左右台监察御史少防卧病闻嘉谟死恸哭赋诗寻亦卒有文集各五卷谷倚后客死文章遗失少防子巩开元中为中书舍人【`新旧唐书皆称少防新安人祥符图经亦载于歙惟唐御史台记称渤海志其望也`】  

王校正【`希羽`】传【`孙明`】　　　　罗　愿  

王校正希羽歙县人词艺优博天复元年登第时年七十余先是昭宗新平内难闻放新进士诏知贡杜徳祥有孤贫屈人宜以名闻特敕授官故徳祥以希羽曹松刘象柯崇郑希顔应诏各授校正其制云念尔登科之际当予反正之年宜降异恩各膺宠命松舒州人学贾司仓为诗此外无他长时号松啓事为送羊脚状年亦逾七十象京兆人崇希顔闽人皆以诗卷及第年六十余号五老牓【`希羽孙明宋建隆初为郢陵令以亷律身百姓防五代故例行赇赂皆不受曰但为我买薪刍积某处乆之如山因筑堤备水患太祖闻之擢知广州归日仅以衣囊自随乡人号其里曰荣归`】  

宋舒馆直【`雅`】传　　　　　　宋　绶  

舒馆直雅字子正歙县人南唐时以贡入金陵吏部侍郎韩熈载好接诱后进雅以文贽一见为忘年交在门者凡数十人推雅为首防熈载知贡雅以状元登第内外无异辞归朝厯将作监丞太宗于禁中造阁取四库书数万卷藏之时秘书监李至荐雅及杜镐等入充校理自太平兴国中编纂文苑英华淳化中校史记前后汉书至道中修续通典校定周礼公羊谷梁传疏及别纂孝经论语正义咸平中校七经疏义雅必预焉雅好学善属文与起居舍人丹阳吴敬齐名累迁职方员外郎咸平末求出得知舒州仍赐金紫守职勤恪而恬于荣宦乐其风土有终焉之志舒潜山灵仙观有胜迹秩满即请掌观事东封就加主客郎中改直昭文馆转刑部在观累年优防山水吟咏自乐时人美之卒年七十余弟雄端拱二年进士官至尚书郎  

吕侍郎【`文仲`】传　　　　　　宋　绶  

吕侍郎文仲字子臧歙州新安人父裕南唐歙州録事文仲在江左举进士调补临川尉再迁大理评事掌宗室书奏入朝授太常寺太祝累迁少府监丞预修太平御览广记文苑英华转著作佐郎太宗听政之暇日阅经史患顾问阙人太平兴国八年始以文仲为侍读寻又为翰林侍读赐绯鱼寓直御书院立本官班多以日晚召见出经史令读或就访外事时侍书王著书学葛湍亦直禁中文仲以书史着以笔法湍以字学深承顾接副王着使髙丽复命改左正言巡抚福建未防赐金紫加左諌议大夫淳化中与陈尧叟并为关西巡抚使时内品方保言専干榷酤威制郡县民疲吏扰变易旧法讼其掊克者甚众文仲等具奏其实太宗怒甚亟召保言将覈之反为保言所讼下御史验问文仲所坐皆细事而素巽懦且耻与保言辨对因自诬伏遂罢职既而太宗知其由复令直秘阁逾月再为侍读至道初上尝草经史故事三十纸召文仲读毕因刻石令内侍赍数百本藏江东名山福地及分赐髙逸不仕敦朴有行为州里所称者迁起居舍人兵部员外郎同判吏部铨知银台通进封驳司审官院真宗咸平二年拜翰林侍读学士邢昺为侍讲学士先是侍读名秩未崇及置此职班秩次翰林学士禄赐如之设直庐于秘阁侍讲更直侍读长上日给尚食珍膳夜则迭宿日具当直官名于内东门进入召对访问或至中夕中谢日赐与如翰林学士受诏集太宗歌诗为三十卷诏书加奨又知审刑院六年授御史中丞景德中鞫曹州奸民赵諌狱谏多与士大夫交逰内出姓名七十余人令悉穷治文仲请对言逮捕者众或在外郡茍悉索之虑动人听上曰卿执宪当嫉恶如讐岂公行党比邪文仲顿首曰中司之职非徒防紏愆违亦当顾国家大体今纵七十余人悉得奸状以陛下之慈仁必不尽戮不过废弃尔但籍其名更察其为人置于冗散或举选对敡之日摈斥之未为晚也上从其言三年迁工部侍郎复为翰林侍读学士文仲乆居禁近周宻兢慎一日早朝暴得风疾请告逾百日诏续其奉明年改刑部侍郎充集贤院学士未防卒文仲富词学器韵淹雅其使髙丽也善于应对清洁无所求逺人悦之毎使至必询其出处时吕端吕祐之亦尝为使三人皆寛厚文雅国主王治尝对使者刘式语及中国用人必应以族望如唐之崔卢李郑者式言惟贤是用不拘族姓治曰何姓吕者多君子也后朝廷録其子士永为奉礼郎侄孙从政同学究出身兄孙溱  

张宻学【`秉`】传　　　　　　　宋　绶  

张宻学秉字孟节歙州新安人父谔字昌言南唐秘书丞通判鄂州宋师南伐与州将许昌裔叶议归欵太祖召见劳赐良厚授右賛善大夫蜀平选知阆州太平兴国中即除西川转运副使先是士人罕习舟楫取峡江中竞渡者给漕运役覆溺常十四五谔建议置威櫂军分管勾自是无覆舟之患厯官荆湖江浙等道制置茶盐副使卒累赠太子太傅秉举进士仪状丰丽属词敏速善书翰太宗喜之擢置甲科第二解褐将作监丞通判宣州迁监察御史深为赵普所器以弟之子妻之防有荐其才者得知郑州召还直昭文馆迁右司谏防以赵昌言为制置茶盐使秉与薛映副之入为右计司河南西道判官俄换盐铁判官度支员外郎知制诰判吏部铨知审官院唐朝故事南省首曹罕兼掌诰多退为行内诸曹郎至是用此制其后进改多优迁首曹矣迁吏郎郎中依前知制诰真宗嗣位进秩兵部郎中判昭文馆时草叙用官制有顷因防累谪于遐荒之语上览之曰若是则先朝失刑矣遂除秉左谏议大夫连知颍襄二州徙鳯翔府诉以母老贫寠诏给装钱未行改江陵丁母忧起复知河南府景徳初徙河阳换澶州车驾将幸河上又徙知滑州道出韦城秉迎谒境上俾预从官侍食遣与齐州马应昌濮州张晟往来河上部丁夫凿凌以防契丹南渡召归阙复判吏部铨拜工部侍郎同知审官院通进银台司紏察在京刑狱东封诏与知制诰王曾访问所过耆老送阁门引见并具州县系囚所犯闻奏复与周起同试东封路服勤词学经明行修举人出知永兴军府防祀汾隂为东京留守判官时向敏中以尚书为留守秉出入与之聫骑少所防抑时议过之转礼部侍郎加枢宻直学士复知并州将行上作五言诗饯之徙相州九年复紏察在京刑狱卒年五十六録其二子遹逖并为大理评事  

洪比部【`湛`】传　　　　　　　王　珪  

洪比部湛字惟清升州上元人【`罗鄂州志云新安自国初贡士之数葢少至嘉祐祫享诏增歙饶州共四人故逰学在外者即贯其籍以试如休宁洪湛以江宁歙吕溱以扬州之类是也`】曾祖勲南唐崇文馆直学士祖寿桐城令父庆元献书李煜授奉礼部补新喻令归宋至寃句令湛幼好学五岁能为诗未冠录所着十卷为龆年集举进士有声雍熈二年廷试见黜真宗既赐进士梁灏以下百七十九人第翌日诏殿前不合格及南省不奏名进士内文采可取者令再试帝复御崇政殿内出庭燎赋淡交如水诗得湛以下七十六人并赐及第以姓名附本等湛以文采遒丽特升第三人解褐归徳军节度推官召还授右拾遗直史馆端拱初通判寿许二州归与左正言尹黄裳冯拯右正言王世则宋沆伏閤请立许王元僖为储贰太宗怒时沆坐吕防正亲党已出为宜州团练副使上因语近臣曰储副邦国之本朕岂不知但近世浇薄若立太子即东宫僚属皆须称臣官职聫次与上台无异人情深所不安此事朕自有时尔湛坐削职出知容州黄裳知邕州极知端州沆知靖州世则知防州容之戍卒谋窃发者湛侦知亟斩之再迁比部员外郎知栁舒二州咸平二年召还命试舍人院复直史馆是秋命与閤门祗韩绍辉使荆湖按视民事条奏利病甚众还判三司都磨勘知制诰又与王钦若同知贡举未防同修起居注时议城绥州邉臣互言利害遣湛与閤门祗程顺竒同往按视湛言城之利有七而害有二遂召营葺终以劳人罢之湛美风仪俊辨有材干凡五使西北议邉要真宗有意擢任顾遇甚厚曲宴苑中赋赏花诗不移晷以献被褒赏初任懿以银二百五十两赂王钦若登第后被告上方顾钦若厚懿更云湛湛使陜西还而狱已具坐流儋州官收湛赃家无所有湛素与梁灏善假灏白金器以输官六年防赦移惠州至化州卒年四十一湛时一子偕行甚幼州以闻特召赐钱二万官为护丧还扬州因召命官配流岭外而没者悉给缗钱听其归如亲属幼穉者所在遣牙校部送之湛有集十五卷子鼎大中祥符四年进士至度支员外郎直史馆盐铁判官从子中孚【`我洪氏之先曰经纶者徳宗朝为河北黜陟使议罢方镇兵左迁宣歙观察使始自下邳来居新安观察十一世孙中孚宋龙图阁待制以谏伐辽忤谭稹落职卒赠少师今学士程公为作谱序云唐之亡成于方镇宋之分裂始于伐辽而观察少师两公独于其时慨然以天下为念不恤强臣巨阉之害己而言之君父虽其言不行而谋国之忠万世一日也寛毎诵其言而壮之近又得覩先比部传云真宗初与王钦若同知贡举钦若受赂事败移之于比部时方奉使陜西未归而狱具坐谪以死盖隂中于钦若之谋也呜呼直道之难容正人之难立如此然名垂史册徳流子孙数百年来积乆弥盛视彼强臣巨阉与夫谗邪之徒得计一时者人方唾恶不暇岂非人定胜天之不可诬者哉寛因书于传末告我后人当以道事君以正律己而不以利害为趋舍庶可以奉忠贤之后为无愧云观察三十一世孙寛谨识`】  

聂内翰【`冠卿`】传　　　　　　王　珪  

聂内翰冠卿字长孺歙县人【`冠卿传云师道歙州遂为州人按问政先生传师道家世在歙但没于扬州自扬州归耳`】七世祖师道杨行宻版奏号问政先生鸿胪卿父致尧登咸平三年第赠礼部尚书冠卿登第为连州军事推官秩满以文谒翰林学士杨亿大器赏之于是大臣交荐召试学士院校勘馆阁书籍迁大理寺丞为集贤校理通判蕲州再迁太常博士言天下旬奏狱虽笞杖并覆而徒流不系狱者乃不以闻非所以矜慎刑罚之意请自今罢覆杖笞罪自徒以上虽不系狱亦奏覆从之判登闻鼓院厯开封府判官三司盐铁度支判官同修起居注累迁尚书工部郎中景祐中李照改定大乐引冠卿为检讨雅乐制度故实官别诏与冯元宋祁修撰乐书为景祐广乐记又以警严一奏曲不应再用乃制奉禋歌以备三叠诏冠卿及照造词以配声下本局歌之是年郊祀遂用焉冠卿特迁刑部郎中直集贤院以兵部郎中知制诰判太常礼院紏察刑狱奉使契丹其主谓曰君家先世奉道子孙固有昌者尝观所着蕲春集词极清丽因自击毬纵饮命冠卿赋诗礼遇甚厚还同知通进银台司审刑院康定二年入翰林为学士毋忧起复判昭文馆未防兼侍读学士冠卿毎进读左氏春秋必引尊王黜霸之义以讽一日坠笏上前帝悯冠卿丧毁羸瘠既退赐禁中汤剂未防告归亲至扬州卒诏以其弟太常博士世卿通判宣州宋卿为秘书郎初世卿监延丰仓掘地得古甎有书字半浸灭其可辨者云公先世饵霞栖云髙尚不仕累石于江濵又云昭王大丞相聂又云水龙夜号夕鸡骇飞其年九月十二日卒年五十有五冠卿始见而恶之至是校所卒岁月及其享年无少异者冠卿嗜学好古手未尝释卷尤工诗有蕲春集十卷河东集三十卷子友仲平仲仪仲文仲公仲庆厯二年友仲以正字升亲民任使平仲文仲并以太庙室长升正字仪仲熈寕中虞部员外郎通判卫州四年十二月判大名府韩琦言王拱城危急仪仲抱疾驰赴总徒条筑因此病亡特赐绢百匹文仲子循矩登元丰中第世卿天圣中进士皇祐中职方员外郎知莱州信阳军终太常少卿子武仲南仲防仲恭仲武仲登皇祐第  

吕密学【`溱`】传　　　　　　　洪　迈  

吕宻学溱字济叔掦州人【`按溱世居歙贯掦州入试説见洪比部传`】景祐五年进士第一授将作监丞通判亳州康定中献其所业召试学士院赋及诗三入上等除著作郎直集贤院同修起居注坐预进奏院宴饮出知蕲楚舒三州复修起居注侬智髙冦岭南诏奏邸毋得輙报溱言一方有警使诸道闻之共得为备今欲人不知此何意也进知制诰又出知杭州入为翰林学士疏论宰相陈执中奸邪仁宗还其疏溱曰以口舌论人是隂中大臣也愿出以示执中使得自辨未防执中去溱亦以侍读学士知徐州赐宴资善堂遣使谕曰此特为卿设宜尽醉也诏自今由经筵出者视为例时蔡襄韩绛皆相继出守而欧阳修贾黯亦求郡知制诰刘敞疏论邪正进退之分正臣常难进而易退邪臣反是吕溱蔡襄欧阳修贾黯韩绛皆有真质无流心议论不阿有益当世诚不宜许其外补使四方有以窥朝廷啓奸幸之心而殿中侍御史赵抃亦上言近日正人贤士纷纷引去忧国之士为之寒心上悟颇留脩等溱徙成徳军时方开六塔河宰相主其议会地震溱请罢之以答天戒还判流内铨知和州坐言者分司南京知池州江宁府复集贤院学士加龙图阁直学士知开封府时为京尹者比不称秩溱精识过人辨讼立断豪恶敛迹尝以职事对神宗察其有疾色勉以近医药已而果病改枢宻直学士提举醴泉观遂卒年五十五赠礼部侍郎帝悼念之召中书曰溱立朝最孤知事君之节絶迹权贵故中废十余年人无言者方擢领要剧而奄忽沦亡家贫子幼遭此大祸必至狼狈宜优给赙礼官庀其以厉臣节敕其妇兄护丧归溱开敏善议论一时名辈皆推许之【`欧阳文忠公举自代知制诰状臣伏见著作郎直集贤院知蘓州吕溱首登词科素有文学不屑碌碌以希例进请补外郡躬勤政事今蘓州治状为两浙第一臣尝与溱同在馆阁闻其议论服其度量材美甚众非臣所如擢以代臣庶允公议谨具状奏举以闻`】  

宋显谟阁学士左太中大夫新安郡开国侯食邑一千五百户食实封一百户赠端明殿学士  

汪公【`藻`】墓志铭　　　　　　　孙　觌  

建炎绍兴间刘豫防中原羣恶啸亡命相聚为防于是环四海为盗区矣天子慨然仗一劒出入兵间禁暴除残拯溺吊凶于戎马喋血之余以建中兴之烈当是时显谟阁学士左太中大夫新安汪公为中书舍人翰林学士一时诏令往往多出公手凡上所以指授诸将感厉战士训饬在位哀闵元元之意具载诰命之文开示赤心明白洞达不出户窥牖而天威咫尺坐照万里学士大夫传诵以比陆宣公居无防何权臣树党除不附已公亦抵罪斥居永州积十二年更四赦不得还间遇胜日幅巾葛屦登西山循钴鉧潭入愚溪并湘流沉文以吊古人而自肆于山水年益髙文益竒诗益工华妙精深与栁仪曹相望于数百载后文章格力与之相上下何其盛也公既没诸孤护归且致公治命属予铭予与公游四十年知公为审乃序而志之系以铭公讳藻字彦章姓汪氏饶州徳兴县人曾祖震太常丞赠光禄卿祖宗顔尚书都官员外郎赠少傅妣越国夫人陈国夫人皆陈氏公自童幼已卓越有大志学举子业既成得春秋左传西汉书读而好之鋭意欲与之并年甫冠徒步游太学有司第其文屡出诸生上中崇宁二年进士乙科琼林赐宴酒半上方赐冰状元霍公端友属公表谢授纸笔立就如素习之一坐惊叹调婺州观察推官就除宣州州学教授丁少傅公忧忧除授从事郎荆南府掌书记不赴改江南西路提举学事司干当公事代迁至京师防徽宗亲制君臣庆防阁诗羣臣和进喜事者集録为一大卷公适见之拟和一章属词用韵句法清新出众作之右即日传布诸公喜而称之除九域图志所编修官改宣教郎遭陈国夫人之丧免丧除秘书省校书郎迁著作佐郎符寳郎是岁政和四年也故相王黼顷与公为太学同舍不相中比当国黜公通判宣州州将俗吏公益不乐上书请宫祠得提防江州太平观寓家晋陵凡八年终黼之世不用累转朝奉郎公博学彊记自六经百家太史之籍先儒笺疏传注之书兵家族谱方言地志星经厯法佛老之众説与夫万里海外蛮夷异域荒怪之序録靡不记览山隂贺铸方囬知名士也亦寓晋陵聚书万余卷公日从之逰多得所未见者凡伏腊衣食所须尽以供笔札而録藏之其辞章明于道徳达于世务指事析理引物托喻驰骋古今贯穿经传该备众体盖数十万言自成一家公在江西徐俯师川洪炎洪刍有能诗声自负无所屈一日俯见公诗于僧壁嚄唶曰此我辈人也率二洪诣舍上谒既去公曰骚人墨客撚须琢句以自鸣其不平尔乌足尚也至是数年卒以大手笔称天下金华劝讲石室防书典册施之朝廷乐歌荐之郊庙鸿文硕学暴耀一世人知其名家有其书而诗律髙妙兴寄深逺亦非近世诗人之所能及渊圣登极召为尚书屯田员外郎旋改礼部进太常少卿起居舍人今上践祚转朝请郎召为中书舍人赐三品服大驾狩维扬诏中书后省试潭州进士何烈烈对称臣台疏论列非所宜言罢公为集英殿修撰提举江州太平观明年复召为中书舍人擢给事中兵部侍郎兼侍讲直学士院公草髙丽答诏上顾辅臣称公得代言之体乆之髙丽人谢表至上复称公真拜翰林学士以所御白团扇亲书紫诰仍兼绾黄麻似六经十字以赐搢绅荣之累转朝议大夫公自豋侍从属时多故感怀恩遇凡所建请皆当世要务尝论诸大将拥重兵髙位崇秩子女玉帛已极富贵之欲而根据盘互浸成外重之势陈所以待诸将者三事后十年卒如公防又言宣和诸臣交通贵幸一时误恩官有至银青光禄大夫者台谏极论方就镌禠诏墨未干而建炎恩宥又当甄复盍依祖宗法至中大夫而止论缴数人国论以为允又言太上皇元符以来至上建炎之元并无日歴可谓阙典古者有国必有史史必有官汉法太史公位在丞相上天下计书先上太史公副上丞相自唐至本朝亦以宰相监总国之重事愿留圣心上欣纳翌日辅臣请择所付上曰无以易藻矣寻除龙图阁直学士知湖州领日歴如故搜揽阙文叅稽众论逺至闽蜀数千里外近在寓公寄客之家或具公移或通私书旁搜博采逺近毕至分设科条以类诠次才十二三移知抚州岁余罢为提举江州太平观防翰林侍读学士范冲疏言日歴者国之大典比诏汪某纂集更涉岁月稍见功绪书未成而中止积乆散逸后人益难措手矣今方就闲可降诏令依旧纂集俾三朝文物着在方册非小补也于是有防复命公许辟官属二员赐史馆修撰餐钱辞不受书成凡八百册上之上遣使赐茶药进官二等加中大夫除显谟阁学士知徽州公前后典六州先惠爱重名教有古循吏之迹唐顔鲁公尝为湖州刺史公建言昔章圣皇帝幸亳次睢阳亲屈帝尊临见双庙旌巡逺异代之忠以风厉天下顔真卿叱叛臣李希烈而死庙食吴兴距行殿不能百里宜防褒典以増忠臣义士之气诏从之赐号忠烈诏下公大治祠屋书榜掲之郡有籍録朱勔窻户数十种丹漆之光可鉴寮吏请为州治楼观之饰公曰吾葺鲁公祠可用也轮奂一新州人大悦徽州学舍敝小方议改筑公尝为文记镇江府学之成州将程迈以白金致餽谢公报曰比葺郡学费无所从出而饷金适至已付诸生令拜赐矣又斥公帑之赢续之落成为一方壮观转左太中大夫十二年知泉州殿前司大校搜选禁军之伉健者移州具资粮遣送公曰州并海宿兵数百所以备非常留不遣驰奏驿闻大校怒以语侵公免符下乃移知宣州阅月改镇江府镇江自经建炎之乱岁输上供米率不如数转运使按视计仓粟之在官者尚负数万尽扄钥而去军食不继官吏忧窘不知所出而公适至命破鐍给之贻书使者曰官军张頥待哺米在廪中而不予之食羣黥饥饿无聊虽锢南山犹有隙也輙以便宜开发老守重得罪不敢辞防言者谗公而罢论奏不已落职永州居住更七八年感风痹乞致仕不许竟卒于永州寓舍实二十四年六月癸未也享年七十六积官左太中大夫爵新安郡开国侯食邑一千五百户实封一百户没后二年诏复显谟阁学士官其二子又二年徽宗实録成书宰辅奏言用公所着为多诏赠端明殿学士公性乐易不事藩饰以峙声名至居官任职则矫矫然不轻为然诺者也不喜殖财利荣贵三十年无屋庐以居有田阳羡亦不足以卒岁而嗜书学古老且病犹不去手大珰梁师成用事小人朋附目为隐相武人吴可者师成许以能诗至出入卧内公罢符寳可过公致师成意曰闻名乆矣幸不鄙过我禁从可拱而俟也公谢不往客曰吾曹望隐相之门如在天上召而不往何故公曰若我使与可辈为伍邪守湖日朝廷和籴米六万斛公视六县民力所堪镌三之一而上书自劾诏勿问居岁余户部被防降本钱复籴数万斛岁适大稔物估相当如数而办例进一官公曰吾尝以减籴待罪幸防恩贷今岂可复受赏邪三辞卒不拜海舶次泉阇婆国主附送龙脑数百两为公寿公却之或曰异国之王因舶商致方物修故事不可郤也公饬送公帑一铢不取公于辞受类如此亦以故多龃龉于世始公在太学与王黼有纎芥后黼入相嫌恨不除竟坐废斥而言者指公为黼党黜居永州累赦不宥卒厄于穷裔以死虽然朝愠暮喜乍贤乍佞初若一閧然曾未转盻如潦水之归壑而髙文大册垂世传后与古作者并列于图书之府圣主亲揽追録故侯复还旧物得丧相除孰与公多公之文有浮溪集六十卷行于世裔夷谋夏録二卷青唐録三卷古今雅俗字四十四篇公尤工大小篆得李斯阳冰用笔意元配淑人赵氏今配淑人庄氏亦前卒于常州宜兴县蔡后坞二十五年十二月乙酉诸孤奉公之丧合于二淑人之墓子七人男曰恬右从事郎曰悟右宣教郎新婺州金华县丞主管学事曰恪右承事郎曰憺曰懔曰憘并右承务郎曰愇未仕女适右迪功郎庄珪孙男女十三人男曰文举岩举臯举贤举女适左奉议郎严康朝进士孙廷实庄霆庄霈余尚幼新安汪氏之徙鄱阳盖已乆矣自曾祖至公四世皆以儒学中进士第而公以文章大显于时徳兴田园悉推与其兄以郊祀之恩任兄之子悦命未下而公贬元丰已未少传公为泉之晋江丞而公生后六十年公刺泉入境恍然悲喜太息曰城郭是矣昔陈秀公生于镇江后建镇江节筑大第居焉实秀公始生之处山川之灵钟为人英古今所传不可诬也铭曰  

赫赫我宋崇雅右文藩饬万物如岁之春治具炳然监于二代儒先酋酋光明硕大伟欤汪公徳配先民学窥圣域文嫓皇坟芸省储书螭坳珥笔论经石渠坐五十席代言西掖视草北扉涣发大号雷动风驰持槖剖符出使入侍今之名臣古之循吏风流儒雅慈惠之师六州之氓途咏而思谁私党雠乃谗乃逐投畀荒裔一斥不复斗野之南光气烛天埋藏不没至寳在焉扰扰万生趋死一轨百链之英有化无死巍巍昻昻命世之儒流传海内公有遗书铭公于石石磨可磷公名不磨为万世准宋左中奉大夫徽猷阁待制新安县开国伯食邑九百户致仕赠左通奉大夫程公【`俱`】行状  

程　瑀  

曽祖伯照故赠光禄卿祖母扶风郡太君鲁  

氏彭城郡太君钱氏  

祖迪故任尚书都官郎中致仕祖母仁和  

县君江氏仙居县君慎氏  

父天民故瀛州防御推官信州贵溪县丞  

赠左宣奉大夫母太硕人邓氏  

公讳俱字致道衢州开化人程氏实髙阳之裔周成王时伯符封国于程休父为宣王司马后因以国为姓春秋时婴以立赵孤显六国时邈为秦狱吏易大小篆为书汉有不识魏有昱号名将晋元帝即位命元谭为新安太守百姓悦之代还遮道请留不得去诏从其请比卒赐其子孙田宅于新安之歙县遂居黄墩迁开化北原者公十世祖也公之曽祖光禄君乐恺平易重然诺喜施与乡里称为长者祖父都官君始以儒奋擢进士第治剧邑有徳于民唐质肃公介为江东转运副使日特加赏遇以为不任威刑而人不犯虽古循吏无以加也父宣奉君为儿时日诵数千言成童作文握笔立就未冠举进士试南宫为第一廷试中甲科益博观典籍研绎奥义常进所撰诗书论得相州饶州州学教授迁瀛州防御推官贵溪县丞摄令事阖邑欣頼召试太学博士而卒公时方年九岁哭泣哀毁见者咨叹终丧从母氏寓外家母性严公左右承意得其欢心外祖尚书邓公左丞润甫深竒之后其家人縁左丞意奏补公假承务郎绍圣四年授苏州吴江县主簿时徽宗即位肆赦放免秋苗本县复行催理吏持文书通签公即申县请准赦蠲放而转运司牒准省符讲求遗利公申状谓财用之在天下譬之众川之水潴之万顷之陂决漏既多干涸可待乃欲﨑岖囬逺引线脉之流以益之不如塞其陂之决漏而已今诸路之赋入则众川是也万顷之陂则总计是也决漏如江河则无艺之费是也﨑岖囬逺引线脉之流以益之则讲求遗利是也凡无艺之费一切罢之则息民裕国之政具在守而勿失可以有余见者惊叹亦或指以为狂任满辟差舒州太湖茶场以上书论时政罢归时执政者方力持绍述之説以售其私凡持正论者斥以为邪虽被摈废人更以为荣焉大观初监常州市易务八寳恩迁通仕郎政和元年改宣徳郎差知泗州临淮县事三年召赴审察以前上书报罢寻主管兖州岱岳观七年差通判延安府以侍亲非便辞改通判镇江府俄除编修国朝防要所检阅文字八年兼道史检讨宣和二年转承议郎赐五品服明年除将作监丞时论谓公以儒术世其家今艺学绩文士鲜出其右近臣亦推公长于譔着于是以闻徽宗即迁秘书省著作佐郎赐上舍出身三年除礼部员外郎驾幸秘书省特防召观书阁下因赐御笔书画迁朝奉郎五年丁母忧七年复除礼部员外郎以病告老不俟报而归坐谪岁余今上登极转朝请郎建炎三年复为著作佐郎再迁礼部员外郎除太常少卿卧家力辞章四上遂以直秘阁知秀州防车驾临幸有防赐对公奏事讫即啓陈济大业致中兴之説言极剀切有曰陛下盛徳日新政事日举赏罚施置仰有以当天意俯有以合人心则赵氏安而社稷固茍惟不然则天之所以眷佑者将恐替人之所以欣戴者将恐离如是则社稷危而天下乱其间盖不容髪上欣然纳之及金师南渡既据临安遣兵破崇徳海盐公厉兵守御方力已降省劄令公迁避复被防管押钱帛由海道趋行在始出华亭宣抚使留公有防趣使津发因航海至永嘉既朝见以病乞归乡听命时建炎四年三月也冬复召赴行在绍兴改元始置秘书省即以公为秘书少监九月除中书舍人仍兼侍讲二年罢职提举江州太平观四年差知漳州以病辞改提举台州崇道观五年复集英殿修撰先是公得风痹之疾朝廷知公歩趋拜跪良难特縁兵火之后简册散逸谓公雅精史学持心平实欲使免朝叅坐局充职其意甚厚而公以疾力辞乃差提举亳州明道宫累官至朝议大夫三遇明堂郊祀恩封新安县开国伯食邑九百户十四年六月疾稍侵乞致仕转左中奉大夫壬辰卒于寝享年六十有七遗表闻赠左通奉大夫公初娶新昌石氏赠令人再娶同郡江氏封令人男一人曰行敏右承务郎监潭州南岳庙女三人孟以病在室仲嫁右承务郎提防坑治铸钱司检踏官赵伯旸季嫁右迪功郎监潭州南岳庙江振卿公天资端方诚直言动不妄思虑精切志趣髙逺加以该洽深邃之学典雅闳奥之文自其幼年未仕人推为有父风稍任州县即能遇事引义慷慨论列利害及縁上书坐谴湮阨连年饥寒转迫气益坚刚而自信愈笃学业大成伟然有公辅之望然不能以辞色假人颇亦寡徒少侣訿笑随之而与之深交者率名卿才大夫或其丈人行乆之名实益孚其再佐著作三为郎仪曹朝廷盖欲用之矣晚登掖垣侍经席凡命令之下竭思毕虑有不安于心者率明白反覆言之其进讲若故事必考古验今曲致规鍳未尝有所观望畏避大抵务合人情当事机守祖宗之法度遵先圣之训诰非持甚髙难行之论以茍邀名取誉也毎忧外难未夷寝食不置章奏数上如所谓国家之患在于论事者不敢尽情当事者不敢任责言有用否事有成败理固不齐今言不合则见排于当时事不谐则追咎于始议故虽有智如陈平不敢请金以行间勇如相如不敢全璧以抗秦通财如刘晏不敢言理财以赡军食祖宗之制谓近年禁庭宫邸与夫宗室贵戚之家其享富贵之奉极骄奢侈丽之欲皆自古所无有然其卒也流离狼狈亦自古所无有而怀利封已之人习熟闻见至今犹以侈大为当然以俭啬为削弱此不可以不变又论武臣转官皆自武功大夫转入横行得者既众则官益以轻使人人皆怀欲得之心无有纪极在于厉士劝功之时其为害为尤大祖宗之法文臣自将作监主簿至尚书左仆射武臣自三班奉职至节度使即是以次迁转之官而武臣自阁门副使至内客省使为横行不系磨勘迁转之列既不系磨勘即非皇城使所得转入之官其除授皆颁特防故元丰肇新官制之时以承务郎至特进为寄禄官以易监主簿至仆射之名而武臣独依旧不以寄禄官易之盖有深意也政和间改武官称为郎大夫遂并横行易之而为转官之等级此皆当时有司不习典故不思祖宗之深防率意改更以开侥幸之门故流日深且文臣之所谓庶官者转不得过中大夫而武臣乃得过皇城使此何理也自改使为大夫以来常调之官下至皁为横行者不可胜数其敝极矣夫官职之轻重在朝廷所以用之而已朝廷爱重官职不妄与人则官职重若轻以与人得者冗滥则官职轻官职轻则得者不以为恩未得者常怀觖望他人莫能言也顾任职未防而病病卒不可复起此有识之士所以深为天下惜也公平生著述不可胜纪已抱病犹不辍然忧深虑危时时芟削焚弃今所存者北山小集四十卷麟台故事五卷黙説三卷余无传焉其孤卜以九月辛酉于开化县北山之原属瑀状公行实将求铭于钜儒硕学以图不朽谨考核叙如右绍兴十四年九月吉日龙图阁学士左中奉大夫提举江州太平观鄱阳县开国子食邑五百户赐紫金鱼袋程瑀状  

## 新安文献志卷九十四下  

明　程敏政　撰  

行实【`文苑`】  

宋资政殿学士中奉大夫提举临安府洞霄宫鄱阳郡开国侯食邑一千七百户赠资政殿大学士银青光禄大夫谥章靖程公【`克俊`】家传  

家　乗  

公讳克俊字元吁姓程氏其先本梁将军忠壮公灵洗之后自歙之黄墩徙浮梁之景徳镇曾祖讳居吉赠少保祖讳世显赠少傅父讳逵赠太师母朱氏封和国夫人太师登政和二年进士不乐仕授徒里中逺近来者至不能容乃建乡校立宣圣祠朔望春秋奠谒习为礼容相师成俗有易解十卷论孟解十卷五经解题二十卷学者号九龙先生公生而硕伟仪容俊彦太师贤而器之授以易学博极羣书缀文警防徽宗新舍法以经术取士公应诏入太学月余试有司屡中殊选声誉蔼然出诸士右宣和六年防进士于庭擢居甲科批卷末云实学该博士林传以为宠初调湖州理曹除兴庆院敎授迁太学博士权太学正授绍庆军节度判官改勅令所删定官除国子监丞寻授尚书驾部贠外郎歴工兵吏部司勲贠外郎丁外艰哀毁尽礼服阕大参沈公荐之召对极口论天下事宸听嘉纳之擢起居舍人兼左右司称职拜起居郎中书舍人兼侍讲权直学士院唐末五代之际淮有堰曰瓦梁百余年来废壊不存公奉防往视沿徐河而上物色之里老得遗址于真州东北防于滁又北至于濠入于和绵亘四州内可固围外可御隣敌金汤之势屹然凡堰之利病条奏甚悉上览之知公为有用也公侍经筵陈説古今要务退而未尝与人言谨慎周宻类如此擢给事中直学士院时鄱学宫在城东中更兵燹或请于朝为墓地有防可其奏公封迁制书学得不徙南渡以来大将怙恩僣赏旁午公不畏强御每每裁抑至于论举减民租轻税敛朝奏夕下凡国家之事利害纎悉知无不言专以柅侥幸诋权贵为先中外惮之防金师与刘锜战于顺昌稍有惩艾遣萧殷瞻求和公草裁制书誓约明审金主读其文以为信不可渝是时朝廷大典诏册号令皆出公手知绍兴十二年贡举考博学宏词科得洪遵沈介洪适以所试制词进读上曰是洪皓子邪父在逺能自立此忠义报也遂以遵为秘书省正字介适并为敕令所删定官自中兴以来词科登选即入馆自是科始上初在潜邸留心载籍问安视膳之暇手不释卷公兼资善堂翊善一以道徳文章辅承凡有询问随所剖析至如今古治乱之迹必反覆言之以相磨砻浸灌故学之功茂焉入翰林为学士十三年冬拜端明殿学士签书枢宻院事权参知政事同提举编修玉牒所汉州布衣陈靖献中兴统论于朝公率同列五人荐靖请官之以来谠言诏补靖右迪功郎言者屡请复太学以养人才上以戎事未暇公曰东晋设学于鼎沸之中今兵渐息兴学正其时也乃诏太学养士权于临安府措置增展时母和国夫人七十有六矣绀发明眸就养二府公自政事退事奉承顔愉悦缙绅荣之欲置公相位前席曰朕得卿数人可致太平矣公以疾力辞机政章三上得防提举临安府洞霄宫逾年丁内艰执防尽礼诏赐严报院为香火太上更化賔延故老屡诏起知建康数月改知湖州未几召赴行在奏事辞不获既至国门中贵传宣延劳赐茶药衣带鞍马登时引对内殿太上劳问乆之公丐去上曰朕欲卿以身助朕翊日拜参知政事夙夜忧勤振举朝纲中外翕然称之数月以疾不能朝乃上章曰臣防厚恩待罪政事重有负薪之忧常恐负先朝无以报塞愿乞骸骨上手劄报曰卿暂以微恙遽露封章力祈祠馆勉为朕留保养至和竚期勿药屡遣大官致餐御医眕疾驲使临问相踵公请辞不己乃拜资政殿学士仍提举临安府洞霄宫以归公曰人生如吴蚕老当作茧乃自为夀藏于和国夫人茔之溪阳逾年薨享年六十有九讣闻上震悼不己奉御礼下寳石公抱经纶之才受知真主励相国家称为中兴硕辅故其薨也士大夫闻之莫不嗟叹公平居下士推毂后进剏立义庄以赡宗姻之贫乏者自显位施恩里外凡得入仕者二十二人公入仕不歴州县凡二十九迁官至参知政事又凡八迁至中奉大夫赠官至银青光禄大夫职名至资政殿学士爵至鄱阳郡开国侯食邑至一千七百戸淳熈九年谥章靖有文集五十卷内外制集二十卷易通觧十卷公娶朱氏累封普宁郡夫人卒年六十有五和国夫人墓右子男六人湜承事郎浙西安抚使司干办公事早卒洸右朝奉郎通判潭州军事涛右朝奉郎湖北路提举司干办公事洧右宣敎郎秀州青龙监税淑沇俱承事郎未铨  

左朝奉郎将作监丞汪公【`若容`】墓志铭  

汪【`阙`】  

公讳若容字正夫姓汪氏自越国忠显锡命之后世为徽歙着姓曾祖士明祖霓潜徳弗肯仕父叔敖累赠右朝散大夫公髫龄受训笃学如成人伯父司农公目之为吾家文举登绍兴五年进士第主兴国军永兴簿临事风生不择剧易地产茶巨商榷磨妨民田莫敢谁何公绳其魁大均水利百姓欢从里胥余恃髙赀殴平民匿其尸有鬼物赴诉获伸于公人以为神明摄令大冶孔道荒残之余劳来供亿公私裕如调鄱阳学官以身表正师道然改秩知严之淳安丞豪侠鲁氏子杀人委壑吏受赂欲迁罪无辜公破其奸通县詟伏考满分敎西外宗邸转朝奉郎知洪州事玺书召赴行省陛对见上极论士风委靡气节不立守备崇虚文无以御外侮几事不宻益长窥伺宅牧乏材根本藩篱俱可忧反覆数千言皆切中时病除将作监丞是冬金人侵淮甸凭瞰江浒京邑豪右汹汹为避贼计公慨时危主忧未有守节自效之臣私独为念当轻一死以风厉顔行使人人致果讐敌如古义烈之士则恢复计日可待矣遂卒临终书词满幅乃心国家事凛凛犹不死者得年五十有五实绍兴三十一年辛巳十月二十五日也朝士痛愕公少艰苦抚诸弟事亲纯孝于书无所不读手抄逾数千卷强记博识诸老师所不能知叩之则口诵如流为文澹洽典雅字字必闗名敎有集三十卷蔵于家公风神洒落望之如神与人交表里真诚无纎毫伪当官清严如氷霜其惠爱在人所至得其慕悦性峻洁义所必为虽万夫不可夺总角时因寤寐记宿生事甚异未卒前一日斋宿祠庭复感异梦及其殁也殆若所谓形觧尸脱而超然出世者异哉配安人胡氏桂帅待制舜陟之女后公七月卒三子璜将仕郎珙玘方志学二女长适进士程叔愚次适承奉郎监新城税罗□弟若虚若思与璜等以乾道元年七月二十五日奉仁舜乡留村栢山东原筮曰吉卜五年而后得择之至也呜呼隠痛尚忍言哉予防学于兄究观遗迹盖特立独行较然不欺者而世不足以知之当从立言君子丐碣墓道备史氏稽采必有能发明求仁得仁之意者故铭其出处大槩告诸幽示无愧词云铭曰  

徳之全兮学之伙顾何轻兮去何果愤激忧时心磊砢立节堂堂惟我可夜夣云游交旖肃肃灵宫班右左乞以飞霞鸣佩傩溘埃风兮还故我松栢檀栾山紫逻骨閟于兹名防騀福其嗣人安以妥弟之铭兮肺肝堕【`按宋绍兴辛巳海陵王大举入防国势岌然当是时赵鼎贬窜张浚胡铨逺谪万俟卨汤思退之党犹众公亦尝有言矣身逺位下莫由自効忠愤所激扼腕以卒殆不忍见兵之衂国之亡而以身为殉者邪呜呼鲁连之志屈原之忠公盖慕之而史失书故人鲜知者可嘅也予读此志因表出之俾观者知公之所立不独文学而己治丁巳秋九月下澣后学程敏政谨识`】  

鄂州太守存斋罗公【`愿`】传　　曹　泾  

故鄂州太守存斋先生罗公卒之百三十五年为至大戊申嵗其曾孙壻黄仲宣山长以公之曾侄孙前容州文学洪所具生年官歴卒之畧来视使润饰成篇待附家传泾生晚不及识公然从乡先生四方名钜游槩知之矣宋南渡后文字有先秦西汉风惟公一人干淳间朱文公周益公视为畏友淳安县社坛记文公自谓不如谓公文有经纬又谓公文止此可惜迩嵗汤东涧公汉寳藏公小集每为文必读数十百过方下笔客猝至扄箧惟谨马碧梧公廷鸾乆在翰苑身至宰辅里居之日访问公小集愿见不可得至从某转求之然则存斋之所以不亡者有在矣罗氏之先在春秋为小国防之宜城徙荆之枝江因以为氏公之先五季时自豫章避地来歙遂为徽州歙县人七传至尚书公为大家尚书公公父也年十六上辟雍宋政和二年进士由大諌中丞迁吏部尚书赠少师六男子公为第五人讳愿字端良存斋其自号也防凝重寡言资特頴异甫七嵗能为青草赋以夀父少长落笔万言既冠乃数月不妄下一语绍兴二十五年防补承务郎授临安府新城县监税连丁内外艰服阕监饶州景徳镇税有能名乾道元年监南岳庙遂踵世科才望斗着授饶州鄱阳知县不乐往主台州崇道观八年通判贑州遄摄州事冦攘甫定壹以政清讼简化美风俗为务敎官刘清之子和官事之暇时至学宫不为倦烦缝掖生淑艾之功居多详刑使者剡闻于朝谓公宜在清要之选秩满差知南劔州陛对第一劄主于富民不为浮文切中积弊孝庙大赏异曰卿磊落议论可采必副朕委任从臣亦交口荐之改畀鄂州至郡上五事其一谓鄂为古来用武之地城壁未立下流阳罗正系险要旧尝筑城仅存堆阜宜并议筑不可惮费其二谓民饥以田质谷后日乃为准折非法至于夺田还主宜立中制其三谓所收诸州配强盗贷命之人乆不问落顶冒实多滋长奸宄乞下有司戒敕诸郡少驻遣发且候问落申数其四谓重湖旷土旧佃每行包占官行新佃又欠存恤宜令标立界至官钞明与指定庻得两便其五谓民间所雇奴婢只凭客人贩到半是诱畧宜令遭诱畧者自言于官官为立赏追捕凡皆论病识源切证用剂一本儒术如古循良他所罢行可类推已贰车刘公清之子澄学行端饬相与劝学劭农甚力所谓令修庭户之间而民自得于湖山千里之外报政才朞而公不少延矣淳熙十一年甲辰七月十三日也公生于绍兴丙辰之三月得年仅四十九新安续志谓值旱立日中精祷致疾志公之犹子任臣毅臣所共订也鄂人绘像灵竹寺孟宗泣竹处刘贰车为刋小集于郡防还夫人吴氏卒明年公兄端规自镇江请檄归视窀穸隂阳家以西峯先垄之次为拟族党一辞谓公生而孝奉祖考其安乐之遂葬于是吴夫人祔四月六日也所著书有新安志尔雅翼鄂州小集行世其与小集同类己抄而未刋者尚十之八九年逺事殊并为亡是太息而止虽然豹斑鼎脔不必求尽姑从尔雅翼漫阅一则社坛记读之百遍公胷次所贮何可量数笔底之文又可以人力企勉也哉公曾祖讳承吉赠承事郎祖讳举赠朝议大夫父讳汝楫通奉大夫龙图阁学士吏部尚书赠少师妣吕氏魏国夫人王氏楚国夫人余氏鲁国夫人兄颢朝散郎吁承议郎俱通判福州颉奉议郎通判防州颂即端规朝奉大夫知郢州有狷庵集刊布郢鄂二公齐名尝闻家居讲学时东西异窻鑚研各趣饭余酒隙已晚未灯説书交锋讙如辨讼既定怡怡如初兹未可与上车不落之軰同日语也弟颀朝散大夫通判蕲州赠中散大夫子男四人缙臣孝臣钦臣皆早卒睦臣承直郎南康军録事参军女三人其一适吴文肃公之子坰文肃竹洲先生也孙一人朴已上据文学公所具外从人旁搜足之来示于公官阶所歴所止吴夫人封秩为何孙曾实计若干俱欠登载不敢臆度念昔昌黎伯为樊宗师志铭即能似其语陈师锡序五代史王荆公显讥之某何人敢操此笔无韩之似涉陈之庸血指汗顔众知之矣仲宣幸是正之仲宣名宣子自号中山能诗为虗谷方公所称屡摄紫阳山长事二丈夫子世其家罗氏甥也某既自诡为传亦并效颦为之賛曰  

彼贵一品或夀期頥负乗幸免夸不偿嗤官止分符五十犹啬公有不亡众人不识逺而弥芬大也无垠存斋之存其惟斯文【`方虗谷防罗鄂州尔雅翼宋兴二百一十五年淳熙甲午新安存斋罗公愿字端良次尔雅翼成又九十六年咸淳庚午浚仪王侯应麟为守始刋布之回闻之先生君子南渡后文章有先秦西汉风惟罗鄂州一人甫七嵗能为青草赋以夀其先尚书少长落笔万言既冠乃数月不妄下一语其精思如此以南劔州守陛辞孝庙大赏异俾易鄂州明年淳熙己巳卒今新安志行于世与马班等小集仅文之十一刘公清之子澄所刋晦翁谓文有经纬尝欲附名集后又谓罗端良止此可惜盖年四十余使老夀进未艾也尔雅翼者序见小集世未见其书回访求得公之从孙裳手钞副本三十二卷侯躬自校讐虽廋闻隠説其能知所自来可谓后世子云矣回切谓后世学者于天下书鑚研少而剽袭多靡劳余力意义晓然古人有终身不能通者或开卷顷刻而得之道徳性命之类有三礼图而陈祥道礼书为博考论经传草木鸟兽虫鱼则许瑾陆机张楫曹宪邢昺陆佃不如此翼之为悉是书皆前代所无挟是以求为儒易易哉虽然学陋俗坏承弊踵讹以无言道以气言性以知觉言仁以诈谋言智以反经言权以姑悉言恕以轮回言生死以祠庙言鬼神诐淫邪遁先儒辟之极其至而士之陥溺者犹不自知也以误本草为世之害而不以误注易为世之大害识者患焉贤侯父子有徳吾州尝以石螭直北门是将推所学陶天下俾本末精粗将无不一归于是云`】  

宋端明殿学士宣奉大夫致仕新安郡开国侯食邑一千五百戸赠特进程公【`珌`】行状  

吕　午  

公讳珌字懐古世籍徽之休宁胄出重黎休父与婴卓见经传至晋元谭持节渡江守新安有功于民诏赐田宅于歙遂家焉有灵洗忠义自奋侑食武帝继是蝉聨代有显人为新安着姓曾祖讳自诚里中称长者妣吴氏祖讳防亨强记博识书法偪长苏公妣姚氏考讳文夷故承务郎致仕累赠宣奉大夫妣黄氏继黄氏俱赠淑人宣奉公少以文学称蜚声庠序公儿齿頴悟稍长卓荦有大志十嵗赋冰有莫言此物浑无用曾向滹沱渡汉兵之句识者谓必有立于世读书日数千言弱冠与诸老防议论超卓每曰张公栻吕公祖谦人正学醇不夀不大天也绍熈四年登进士第时丞相赵公汝愚典举春官一见公文曰天下竒才也擢魁多士有以道学疑者置夲经第二公论称抑授迪功郎主临安府昌化簿邑介万山士风弗振公至笃意经理不啻父兄之于子弟由是捧乡书预廷对者相望邑酤额重榷禁严有种秫者官必履畆而籍民以为病公言于御史奏蠲其额百里徳之凡讼乆不决者投牒台郡乞以委公能声借甚公以明经擢第素工音律复试兼科秩垂满丁外艰居防哀毁备至服除再欲试词科丞相谢公深甫曰君廊庙材也何必是嘉泰纪元十一月除建康府敎授枢宻丘公崇留守陪都于僚属中重许可一见公遇以国士开禧二年六月丘公宣抚江淮辟公充准备差遣公处幙中凡所賛画皆一时急先之务郭倪守维扬调民兵万余城守皆占民庐盛暑不释疫疠大作公言兵未至何以苦居民如是遂白丘公即释之归去者欢声雷动居者炷香于门伺公出举手加额曰此宣干赐也八月陞充干办公事丘公寻开督府公有募兵之命循江而上所选皆精悍时金师南下传言恟恟淮民多渡江公建四防以处之有故土者官给以粮令还本里勇敢愿为军者籍之无土著者给粮令散居各谋生计有马牛出鬻者官出镪为市烙以火印俟兵退明春给复之毋令射利者容其奸凡区画合宜者公之防居多嘉定二年二月以荐及格改宣敎郎知临安府富阳县四年十月公始至代者以邑之豪猾姓字授公公缄而束之髙阁曰不愿知其名也使闻而改过足矣秩满启视则靡有一造庭者公先敎后政感人动物率若是六年歴二考余治状彰著当路名公交荐几三十疏七年二月除主管官诰院八年三月除宗正寺簿时旱甚公上言曰比年以来灾异不一向也旱今也防侵轶春既告旱夏必伤潦不惟此尔乃去嵗之秋月食望日食朔而又金星见昼镇星失行太隂躔髙木星度下者非细变也其可不震惕如祸在朝夕哉臣愿陛下刚健辉光日新其徳蠲苛赋以培国本去繁刑以夀国脉显忠消佞以厉臣节言听谏行以作士气一政令之设施必曰其事果合于天否乎一人才之黜陟必曰某人果当于天否乎天心何自知之当人心则当天心矣盖转移其象消弭其灾非大有以饬厉之未见其可也寻轮当陛对上言曰臣闻觇人之国者不以其兵之强国之富土地之广而惟以风俗观之西汉之末士大夫崇议论之美而乏经理之用儒者不畔六经之説而流为虗文州县有惠养之名而未有经乆之政邉方无目前之警而有不可测之虞譬之蒲楫维舟容与安流一旦风涛未知所届古之人君知天下之将有事也必隂求杰特之才储之以为他日之用盖平居无犯顔敢諌之士则临难无仗节死义之人汉之王陵周勃汲黯皆有三代之遗直至若公孙軰则如发防耳缓急何赖焉人才之生无间今昔上有所好中才激昻惟陛下重图之宁宗温顔开纳六月除枢宻院编修官九月差校上舍试明禋公充读册官礼毕宁宗忽问宰臣曰顷读册文语音清彻者为谁宰臣以公对宁宗深器重之九年四月兼权右司郎官轮当陛对公上言臣闻天之道日运而无积圣人之治日新而不穷陛下更化之初甞登正士以革奸庸伸谠言以破防佞以祖宗之法而塞儌幸之门严责实之政而变欺诞之习风行雷动固巳月异而嵗不同矣然物以乆而故人以乆而玩诚能因已定之规模而加作新之功则黜陟所形而天下竦其好恶赏罚所及而天下震其威明搜遗防异以收徯属之心听言行谏以昭容受之实辟功名之涂而使人人有欣欣不自已之意示信必之权而使天下不敢萌茍且之风则治日隆徳日新虽至万世无可也夫茍一切安于逸豫则强者必弱智者必晦敢言者必缄黙有志者必退缩天下之治盖未知其所终矣又曰臣闻自天地肇分以来有中国则有外邦由刘石迄元魏而后奄地之广传世之多未有若金国者肆我祖宗请和于金主复有蒙古连嵗搆兵岌岌之势千钧一发矣然一敌亡一敌生而又中原奸豪与夫乗时奸夫变出须防患生盘纠风尘翕忽平定难期盖中原腹心也吴蜀荆防四肢也腹心受病未有四肢独安者其可不重勤圣虑哉甲子之夏辛弃疾甞谓臣言中国之兵不战自溃者盖自李显忠符离之役始百年以来父以诏子子以授孙虽尽僇之不为衰止惟当以禁旅列屯江上以壮国威至若渡淮迎敌左右应援则非沿邉土丁断不可用盖沿邉之人幼则走马臂弓长则骑河为盗其眎敌人素所狎易若夫通泰真扬舒蕲濡湏之人则手便犂锄胆惊钲鼓与吴人一耳招之得其地又当各分其屯无杂官军盖一与之杂则日渐月染尽成弃甲之人不幸有警则彼此相持莫肯先进一有微功则彼此交夺反戈自戕岂暇向敌哉既知屯之不可不分又当知军势之不可不壮淮之东西分为二屯每屯必得二万人乃能成军淮东则于山阳淮西则于安丰择依山或阻水之地而为之屯令其老防悉归其中使无反顾之虑然后新其将帅严其敎阅使势合而气震固将有不战而自屈者又为臣言谍者师之耳目也兵之胜负与夫国之安危悉系焉而比年有司以银数两布数匹给之而欲使之捐躯深入探邻国之动息岂理也哉于是出方尺之锦以示臣其上皆敌国兵骑之数屯戍之地与夫将帅之姓名旦指其锦而言曰此巳费四千缗矣又曰金之士马尚若是其可易乎明年乙丑弃疾免归又明年丙寅始出师百年教养之兵一日而溃百年葺治之器一日而散百年公私之盖藏一日而空百年中原之人心一日而失邓友龙败朝廷以丘崇代之臣从丘崇至于淮甸目系横溃为之推寻其由无一而非弃疾预言于二年之先者所集民兵皆锄犂之人拘留维扬物故几半臣言之崇一日而纵去者不啻万人此盖犯招兵不择之忌也禁旅民兵混而不分争泗攻寿相戕殆尽此葢犯兵屯不分之忌也兵数单寡分布不敷人心既寒望风争窜此盖犯军势不张之忌也十月晦夜金人以筏济兵巳满南岸而刘世显等熟卧不知仓皇授甲一鼓大溃又犯谍不明之忌也丘崇经理曾未三月而铁骑己渡淮矣夫徃者之辙来者之鍳也覆而不鍳则又前辙耳今日之事固与前日大异向也一于谋人今焉专于自治九重之所宵旰庙堂之所经理无一日或忘也而臣区区之意窃谓邉方事宜诚难遥度伏愿陛下诏诸将使之相度山川形势览观丙寅覆辙上而川蜀中而防汉下而两淮凡彼之所必攻而我之所当备酌其轻重量其缓急大纲细目俾各以所见条具来上朝廷为斟酌而行之如其所欲为而责其成功不及今无事之时使之得以尽所欲言一旦有故彼将曰某城朝廷所筑也某兵朝廷所屯也某寨朝廷所修也某池朝廷所浚也力尽于不当为之所而功遗于所当用之地非吾所与知也于是得以有辞矣昔之英主驾驭将帅或面诘或疏问使之空臆尽言因得以第其才能而占其成否皆若是也至若闗宗社之大计圗不世之伟功则固有李徳裕处回鹘之事而可以弭后患种世衡自任邉方之责而不以累朝廷此则未敢遽言也礼乐征伐自天子出惟至神独断之十二月除秘书丞依旧兼权右司郎官公连嵗班朝屡求外补十年四月除江东运判畀节乡部时以为荣陛辞宁宗谓宰臣曰程珌岂可容其补外遂复以旧职留公之处都曹也凡郡国狱谳之来上者必审克之每夜分不寐多所平反一时公论独归重焉六月丁内艰十二年九月服除或援旧比勉公以姓字通当轴公曰吾生平所守直道耳况今忧患之余宁复干进哉十月除浙西提举谢表有云平生踈朴既懒趋骠骑之门咫尺寒温亦罕至长安之第于此可以见公之心矣部民投牒旁午公随至剖决靡有遁情逮建台以激浊扬清为已任一道耸然公帑浮费节以制度以余积下属郡增常平廪预备荒札治最上闻十三年十月瑞庆节公以畿内使者随班称夀宁宗惜其去复除秘书丞兼权右司郎官十四年正月除秘书省著作郎兼职如故六月除军器少监兼职如故寻兼权侍立修注官八月除国子司业兼国史院编修官实録院检讨官兼权直舍人院公以宿望掌敎成均命下之日六馆之士咸以获遂执经为幸九月除起居舍人兼职如故十五年九月除权尚书吏部侍郎兼同修国史实録院同修撰兼权中书舍人公持铨衡惟公惟平人不可干以私虽轧以权势亦不为动但应之曰此铨法也十六年正月差知贡举礼闱得人为盛撤棘入见奏谢宁宗玉音再三褒奬十七年七月除守礼部侍郎兼直学士院薇垣史馆兼职如故闰八月初三夜理宗即位十月除兼侍读讲筵肇开公上言曰臣闻人主之学与儒生异与储君亦异儒生之学在于释训诂储君之学在于通大义至于人主之学则不然贵乎力行而己傅説之告髙宗曰非知之艰行之惟艰又曰王人求多闻时惟建事夫知而必见于行闻而必见于事是岂徒知徒闻哉三代而来英君谊辟知以讲学为务者其功业必见于天下至若叔季之世岂无聪明之君惟其不务人君之大徳而好文章之小技至与臣下较工拙于一觞一咏之间而纪纲陵迟政刑败壊生民涂炭则未甞一过而问焉夫如是又何取于学哉我宋龙兴圣圣相继观尧舜之用刑而深惩近代之宻网我艺祖岂徒学乎观周公之无逸而重戒人主之自豫我仁皇岂徒学乎观大禹之勤俭而力非人主之贪心我孝宗岂徒学乎先皇嗣统仰法明谟推其所学而见之躬行用能三十一年之间方内乂安旧疆浸复是皆学形于治而治本于学也恭惟陛下飞龙在天万物咸覩既能以讲学为先必能以躬行为急凡经训之垂史防之载事之渉于事亲者必反覆讲明而躬行于宁神养志之间事之渉于进贤斥佞者必反覆讲明而见于观人察士之际事之渉于严监司牧守将帅之选者必反覆讲明而见于博采公言之时凡事之闗于治体渉于敎条必明辨审思而力行之若夫多闻以为博多见以为富无益也夫如是则智虑坚定聪明益开措之政事功业日隆上天眷休与宋无极玉音称善者乆之是月除权刑部尚书兼职并如故经筵进读因吕防正论唐末命令出于辅臣公奏曰唐自天寳以后宗时天下之富盛不复留意于治故举天下事悉付李林甫徳宗付之卢杞穆宗付之李逢吉敬宗以后尤不足道狎近小人举国以听此唐祚所以衰也然唐虞三代何甞不任其臣但问其所任者得人与否尔上曰所陈极是又问太宗寳训云治世少而乱世多君子少而小人多何也公奏曰先正有言自五帝立纲陈纪以来至于本朝凡四千余年其间治平仅三四百年尔其余非昏闇之时即削弱之时非削弱之时即危亡之时然治世所以少而乱世所以多者正縁君子少而小人多也然天未尝一日不欲天下之平治也圣君出则君子多庸君出则小人多尔天顔大喜以为极是极是又因进读祖宗文章笔札卷毕公奏翰墨词章固帝王之能事然尧舜之文具存二典寂寥数语无非治要至论书法则太宗之留意词翰实在僣国削平之后真宗之鋭情文墨亦在澶渊却敌之余今日所甚急者民力未裕更当择监司兵力未振更当选将帅士习未美更当明政刑区区翰墨词章岂足为陛下进上曰朕每听卿所言最为详明寳庆改元十月除试礼部尚书以身兼二制力辞西掖得请仍兼直学士院兼侍读陞兼修国史实録院修撰又因进读太宗谓近臣曰方今四方所入财赋两倍唐室公奏臣窃考淳化间乃天下极盛之时财赋之入一嵗止一千六百余万元丰增至五千万然是时三百余州也南渡以后二百州一嵗之赋乃六千余万比国初增五倍比元丰又增一倍矣然邉未撤警国用未裕取之以此百姓固知朝廷之不得巳也最是州县之吏又从而取赢焉民困愈重矣要须时取其甚者而警饬之庻几百姓其少瘳乎上深以为然时因霪雨公奏雨与水皆隂类也外而敌国内而冦盗皆所当虑则所谓应天以实不以文陛下恐惧警省侧身修行尤所当尽如玩干而自强玩咸而虗受玩頥而节饮玩损而窒欲以至法尧之求贤而吁于用鲧法舜之逹聪而深于恶谗法文王之忧勤而日昃不食法商宗之无逸而享国乆长其见于政事者尤当加意今民贫极矣而州县不恤兵贫亦极矣而将帅不恤要当谨简监司以恤民严饬将帅以恤兵然后建重镇以新观听择老将以专节制益战士以壮军容厚犒赏以作士气使吾之根本益壮精神益强则守可也和可也攻亦可也无往而不可焉易歉而丰化灾为祥特反掌耳而又何敌国冦盗之足虑邪且昏垫之灾未有甚于尧之九年者而尧廷之上大纲小目日事整饬焦烈之害未有过于汤之七年者而有商君臣修其政刑儳然若不能以终日古人之畏天一日为一日之功一嵗计一嵗之效君则断断行之天则断断应之天人相与之际防于影响上曰逾月住讲不胜渴想今闻卿讲论顿觉豁然二年正月上御经筵命公再知贡举八月兼权吏部尚书十月除翰林学士知制诰兼修玉牒官仍兼侍读时翰苑自参政楼公钥而后虗其选者二十有一年逮公拜命中外莫不荣之三年十一月因经筵进读公偶为风寒所侵上眷优隆赐汤液赐鬵火赐姜粥天使络绎拊问人皆知上有柄用意而公知有忌者防有长子戚遂决意告归力伸祠请上答诏不允挽留甚力公请至于四五绍定纪元三月上不获已从之除焕章阁学士知建宁府公以祈闲得郡殊非夲心遂再力辞上仍答诏不允公遂黾勉于行七月至郡奉行寛大崇化厚俗期相安于无事听讼烛见隠微豪猾无得逞属邑官赋不事苛迫时参政真公徳秀家居以书逹公曰人称三四十年来无此贤太守二年汀邵盗作诸台以言论异同由是贼势猖獗汀之宁化南剑之沙邑邵武之建宁光泽皆莽为丘墟骎骎迫汀邵城治七闽绎骚十一月除公招捕使节制军马时建宁承平日乆禁卒额虽千余而罕知兵革调遣他郡则皆以城守为辞公遂就本郡禁卒中选精悍者仍剏翼虎飞熊二军招刺强勇三千人择土人知兵者训练统率而前以纾二郡之急且用间谍离其徒党使之自相屠戮捷奏日闻大酋二十纳欵投降平定有期而闽漕懐旧恨忌公成功乃以坑降疑羣盗盗素服公威信不以为然公念间从中起何以厎绩于是屡上祠请且荐陈公韡以自代三年三月以焕章阁学士提举隆兴府玉隆万夀宫公归途经浦城真公徳秀迓于逺郊谓公曰玉堂既去一路失此贤师帅其将畴依乎公还故山日徜徉于泉石手不释卷每以未老得闲为乐四年二月时李知孝在諌坡以公守建日甞有私谒公弗从遂妄谗毁去职与祠公处之泰然端平纪元上亲揽权纲厉精庻政知孝贬斥除公敷文阁学士提举隆兴府玉隆万夀宫公上免牍答诏不允诏词有曰属躬揽于政权尤匪轻于名器卿夙仪禁近备罄忱恂兹注想于典刑肆亟攽于纶綍告词又曰乆不见生谅未究设施之蕴何以告我尚有资启沃之忠盖用公之意未艾也嘉熙纪元四月除知宁国府二年六月除知贑州公恳辞甚力上皆从之仍奉旧祠三年正月除寳文阁学士祠廪如故六月除知福州兼本路安抚公上免牍寻拜不允之诏然公倦于出再力伸祠请遂复以旧职奉祠淳祐纪元四月除龙圗阁学士奉祠仍旧公归自建以宠荣为惧故频嵗以来纳禄之数不知凡几上每答诏不允诏词有曰卿昨告老朕不欲强卿一来姑畀祠廪兹又抗牍祈遂谢事甚非所以体朕也矧卿甞为朕甘盘矣何至遽起挂冠神武之想乎其勿出此二年四月洊腾告老之章恳请愈切上方俞其请除端明殿学士依所乞致仕公累载告休一朝得遂喜形于色第以端殿殊恩讵容遽拜又上免牍上复诏答不允公遂拜命日以登临自娱六月八日偶觉伏暑越宿已康复屏药却医起居饮食对客笑言无异常时十有三日忽呼子暨孙列于前语之曰吾奋由儒素受知两朝年几八袠一无可憾所望者尔曹力学自修则吾虽亡犹生耳无一语及家事言己薨于正寝公生于隆兴甲申八月二十日享年七十有九遗奏闻上恩赠特进与致仕遗表恩泽讣音之传士大夫识与不识皆有斯文之叹有洺水先生集六十卷内制类藁十卷外制类藁二十卷藏于家公生平以造就人才为已任预荐进者登揆席防政机班法从居防谏皆为当世名臣性冲澹无声色奉每戒家人用无过侈服无过华至姻族闾里贫不克振周之惟恐或后义方训严诸子刻志问学平居暇日常谓其子曰吾他时终于牖下当敛以时服衣裳之外他无所事也厚古人所戒非徒无益适为累耳尔曹识之淑人之敛黄白缁铢不内诸匶公娶金华王氏封淑人丞相文定公淮之长孙女生于相门不以富贵自骄简静端庄动由礼法先公一年卒实元年二月十一日也享年六十八子三人若水承事郎监镇江府寄桩库若曾承奉郎监两浙转运司造船场计置物料官俱先殁若愚宣义郎前饶州徳兴县丞孙男四人其载蚤亡其垕承奉郎监临安府粮料院其深其仁并承务郎未铨曾孙二人通孙振孙曾孙女一人公之孤将以三年十一月三十日壬申窆公于休宁县和睦乡万松山之原遵治命也盖甞论贤哲之生气禀必异故见诸躬行发诸词章措诸事业亦决非世俗所企及惟公天禀清髙离伦絶类已见于龆齓赋冰时其持身介然有守挺然特立名流莫不钦敬竞欲缔交而后学有志之士则皆尊之仰之以为范模于书无所不读发而为文自成机杼神韵絶出故落笔妙天下援引今昔博学之士不能究知其词雅健精深追逮古作根本谊理扶植名敎有补于当世学者夸传而争诵之论奏皆剀切当上意虽经纶抱负不获尽展于世而两朝眷渥始终弗替凡此皆近世所罕见者午州里晚生夙防公异知试邑余杭时公为礼部尚书以防相举故又于公为门下士嵗在乙未孟冬午扶防先大夫归方抵里中未及伸致哀挽之请公首赐长篇以为存殁之荣是岂可忘哉今公防事有日前期若愚书来曰先公生平出处相知深相予厚莫若子敢以行实一编丐定次将告诸太史氏以信今传后午何敢以不韪辞谨具如右谨状淳祐三年十月日门生朝议大夫行监察御史吕午状  

## 新安文献志卷九十五上  

明　程敏政　撰  

行实【`文苑`】  

江东抚干通直郎致仕汪公【`仪凤`】墓志铭  

方　回  

歙汪氏自越国公以六州归唐其后始大入宋虽仕隠相半而厚与薄取以徳自植者乆愈益大公讳仪凤字翔甫其先自绩溪徙今为徽州歙县人徙之十二世为公曾祖崇实乡称为长者夫妇俱年八十五祖择善父鹏举承务郎资沉毅诚恪以俭勤审取与愈益大其家者也年八十二母鲍氏封孺人年八十五厯世植徳并详见公所为圹记盖公祖祢三世而四人皆年近九十公之卒亦八十四公六嵗工文师静庵吴公自牧治易公趋向既正而承务公察公兄弟三人皆伟器又为延师得丞相讷斋程公元鳯改治诗讷斋居塾九年为南省第二人跻显仕公与二弟治鳯鸣鳯不更他师盖深得其学云吾州诗大比旧不与选回先君师四明舒公璘礼部符许防觧自先君庆元乙夘始先君入上庠登第而左史竹坡吕公午与讷斋相后先然乡额仅拘于一端平改元甲午公俯就鬻爵以诗中江东漕荐嘉熙丁酉又为漕试第一时四明安公刘有声上庠以同经先内交永嘉陈公淳祖二曹公元发良朋同社结课誓将同登而戊戌榜公独退舍竹坡时为监察御史因客留公于科举外讲义理学盖讷斋发其先而竹坡成其终公于是所闻粹矣所居旁近灵山之下有寺焉归而为李公择山房读书之计意将终老郡守贰魏公克愚龚公应之章公公权访公山中佐筑楼蔵书费山房成讷斋为题其扁又为亭泉上曰山泉而世因称公为山泉先生公虽身遯岩谷名震京师江东漕使赵公与弼合诸台以遗逸剡闻谓当处以孙明复陈无巳魏元履官而仅与免觧公雅不欲逐举子迫于二亲出山又二年淮阃申前奏防赐文学出身免铨防注讷斋适当国喜且疑以为嫌参政丁大全欲挤讷斋去而攘其位则伪力赞决而隂嗾张镇缴论其意实不在公也公寳祐戊午景定辛酉又连与浙漕荐凡五上春官防有奏辨大全镇诬蔑者玉音赐可授廸功郎隆兴府司户防军改辟夀春府下蔡县主簿权淮西制司准备差遣秩满差充淮东安抚司干办公事滁城上功以儒林郎循承直郎陞淮东制置司干办公事连丁内外艰服阕添差江东安抚司护视讷斋事候任满与陞擢差遣公终不自陈丞相信庵赵公葵而下举改官状五及格咸淳甲戌诣部班引庙堂议处以史馆公谢不愿改通直郎致其事绯衣银鱼居里终身尝自称老山居士若老于山不出云者丙子五月兵变盗起屠戮惨甚公之族毙于冦者十一人公言有司罪人皆得庚寅三月盗又起濳口焚四都巨室数十家羣黠于公前后独不敢犯如黄巾迎拜郑康成者则可知公之为人矣回少公二十嵗洎休官甞同友人曹泾清父以癸未访公里第登西爽之楼对灵山吟啸竟日不鄙辱赐和篇时公年七十有七又七年乃哭公其生开禧三年丁夘正月十六日卒以至元二十七年庚寅八月十日状公行者吾清父也言皆可信回闻朱子曰三代以上气数醇醲圣贤皆夀以下反是由是推之周室东迁以入春秋夀者鲜矣然其间有能审于取与之际薄取而厚与者亦必天之所甚佑而有不容不夀者焉其不夀非必皆疾疠短折之气为之也刘子政纪弑亡之祸有数而经书杀其大夫者至不可胜数盈与谦之异也鲁季孙行父季友子也僖十六年季友卒文六年行父用事始见于经文宣成皆十八年至防五年行父卒去季友七十六年行父当近百嵗其所以夀妾不帛马不粟也郑子产七穆之一子国子也防八年郑侵蔡始见于传昭二十年卒行事可考者四十四年歴事简公定公声公献公亡虑八九十嵗其所以夀孔子称之曰古之遗爱行已恭养民惠也齐晏平仲之父桓子防十七年卒平仲以知礼见于传史记鲁定公十年平仲卒言议可见者五十余年亦当八九十岁其所以寿一狐裘三十年又纳邑辞富也呉季札呉王寿梦少子兄诸樊欲立之季札让国年可十五六哀十一年楚子期伐陈季札救陈退兵以为子期名杜氏注襄十二年至今七十七年季札盖九十余其所以寿葢以国与人大矣又能以名与人至于以剑挂人之墓则又无一物能累其心也呜呼此四名卿者于春秋衰世诸人不得其寿之时独能以寿永终则岂非薄取厚与之德有以胜之欤惟今山泉之德亦然科第可取也不可必取则巳之官爵可取也或畀之或夺之游幕府通闺籍筋力未也可悬车则去之货财可取也同气柝居田园瘠羸室庐卑器物圯欹我愿受之入相出藩我资我师代匮翰墨言不及私乃若名髙当世尤士所愿钩取者也公识渊学诣幽讨古汲旁行敷落急就凡将鼓籀鼎刻奇字廋辞聱牙格磔探入防俪语宗真西山韵语尚刘潜夫散语慕江子逺妙年初务崛竒至晚节泯圭角削险就夷视后生奋觜距躐声价恂恂退黙若罔闻知混迹于社叟里老泥饮巷歌之间能以名譲人不取则尤近世人物所希有也其于族党乡邻升平而变故欢娱而患难孤侄与师授防女与姻对出粟与下价市物与髙估涧吾与梁涂吾与甃疾与药殣与槥寒与絮饥与饫索游与资装家世素必厚所与而公于时之既异愈加厚无求不与也啬于势利而丰于慈惠轻于物欲而重于友弟不足于荣耀侈靡而有余于恬澹洁清行可以交神明则功足以夺造化也公素不饮酒善饭寡疾将卒之前一月稍力弱食减家人异之公自谓无所苦却药饵与医者语必正冠焚香渐不粒食者旬余忽一日令具汤沐盛服索纸书数十字乃口授孙濬纪载千二百四十三言而于末自书曰全而归之原始反终乙夜热气上出如炊掖坐间小咳咽而逝其不怛化如此平生著述充屋仅存山泉类槀四十二卷程文六卷传世娶宋氏先公三十年卒子男女各一人秉阳郡庠生早卒前太学内舍发觧进士方【`阙`】飞其壻也孙男一人即濬业儒好修曾孙男二人源清源深承务公存日祖墓生双竹识者谓文字之祥题咏盈庋公治命屡进二曾孙亲为説书双竹之应其在斯乎山房书兵后失亡公重赀赎求复如故亲校雠遗后人濬将以明年辛卯十一月四日奉公柩于永丰乡后村之原回先君乡举舍选遗文赖公袭蔵至今且早相赏防铭敢辞铭曰  

约以纳博以施夀斯宜善则祥谦则福理若兹歙之原全厥归观刻辞  

庐州梁县尉事天先生江公【`润身`】墓志铭  

曹　泾  

故庐州梁县尉事天先生江公既之明年其子心宇以前进士山屋许公月卿乙酉嵗所为行状视曹泾使为志铭泾望轻笔力弱慊弗敢任然知敬爱公旧矣忆春水鳞鬛之后先悼人世萍蓬之闪倐死生亦大胡得无言矧尝渉笔存耕公之其可辞乎存耕公讳师防公考也自存耕公上遡萧公十三世居徙官歴名讳已见存耕公铭内公讳润身字明徳徽婺源人生而俊頴异常儿髫齓时嵗旦上元族里歌呼羣饮长少毕出独凝坐一室昼夜读存耕公大竒之于书一覧即觧暗诵不误缺一字于文操笔立成据经引传切中肯綮而绳墨具焉景定甲子以流寓领浙漕举登乙丑第授庐州梁县尉明年摄本职兼簿事自兵兴淮为次邉郡曹邑僚半出鹖弁或起卒伍豪民贾竪至以贿权公涖以公防不为怯愞首黜掌户胥数人无哗者上司若郡委送骈来迎刄輙觧讼者至乞从公求直居数月平反大狱者三众以为神于是方议迎母携家忽报制司辟某人直替即以诗辞制置应山李公庭芝应山旧知公愕焉留摄寳应主簿旋奏充瓜洲镇官曰吾知子贫又防姑用资以筦库毋见薄也朝防犹以及期而辟非格却之再奏命下而公卒矣呜呼俗吏文法淹天下士如此公貌古而岸峭直轩豁幅巾缝掖辞辨风生少或为矫世之行喜靣折人当山屋公初第时甞戏取其緑袍服之己又曰是何足云孔明景略吾事耳晚乃不然恂恂怡怡如也居母夫人洪氏防哀毁过制防父一遵遗令以文公家礼从事事继母龙氏尽礼遇二季岩囦爱而敎之不有私财尝大书于屋壁曰天下无不是厎父母家人离必起于妇人于姻族不肯随俗炎凉好奬后进谋人必忠未第前尝伏阙上书諌三事其治兵条极言三衙诸阃厢禁营寨诸项利病欲以两淮旷土内地荒田给游民贷其资粮籍为民兵然后以诸寨移之松江诸屯移之极邉以防阃经理京防以湖阃进守利路皆指切精的诗文少慕靓丽竒辞逸语冲齿颊出不休晚羞其为一主以理壮嵗师陆子静门人不嗛已而师北山何公基实勉斋黄文肃公髙弟而勉斋晦庵嫡传也造诣益粹戊辰春自庐书示心宇曰吾十嵗见朱子祭张敬夫文心慕之癸巳得近思録丙申得周程诸书旁求于张吕陆氏近始自信蔡氏程氏自太极圗而下之勉斋自四书而上之蔡谓四书梯阶六经近思録梯阶四书勉斋不谓然吾今专守勉斋学又云佛氏劝人为善本不大畔于儒至谓燃香诵经饭僧一防即涤隂慝实无此理秖足长恶如胥吏軰为欺为虐何所不至每奉佛以自觧既恃有此稔恶益甚屠儿刽卒操刀欲割必诵佛号亦此类也吾州佛寺半是黄巢时所建吾邑四月八日饭僧大防其重施者多出于椎埋之徒兹岂非佛氏实长其恶乎公之学问精博议论劲正大略如此既第鋭志及物改号民斋然事天云者自少及壮学者习知如诵王彦方司马君实然既卒门人三山林茂春应山祝榉相与言曰必存养事天先生志也用之不究则亦曰天是所谓事天以终身者乎因以为私谥公以己巳十月十六日卒于寳应心宇号跣奉柩浮淮絶江藁于无锡之湖埭实依从子一新寓居则庚午之五月二十一日也其返于乡以甲午九月六日其合于夫人马氏之兆以乙未十二月二十一日丹阳乡瑞亭里吴村之官牌坞抱亥挹丙卜者曰祥夫人之葬在丁亥二月二十八日其卒庚午十二月八日也心宇于是大事终而形神亦瘁矣公生以嘉定丁丑十月得年五十三公惟一子心宇孙男二人賔王佐王女秉礼曾孙遵善状谓心宇能世其学所着深衣説有据以予观于心宇君博洽不减前人而深濳密栗以为性行纡余峻洁以为文词则岂惟乡之同軰少比而已賔王兄弟皆秀文不凡又将酷类其父江氏世世有人如此亦何必公慙卿卿慙长以倘来之物易无穷之讥哉况所谓劬躬焘后而委祉者又有在也铭曰  

以为不遇邪则既第也以为已仕邪则屡千百储之而试者才一二也夫孰匪中枵而外肆此独来之迟失之遽也将天所以命我所以事贵其不贰而流与坎姑置也抑饥而丰天亦至公既啬其躬后当显融嵬嵬官牌噫玉斯埋庭则有槐其大而家  

方总管【`回`】传　　　　　　　洪焱祖  

方总管回字万里歙县人父琢以太学上舍登第仕至承直郎广西经干权融州通判坐广西提刑钱祖挟私憾诬劾谪死封州回幼孤从叔父琭学頴悟过人读书一目数行下少长倜傥不羁赋诗为文天才杰出乡先达吕左史方吏部咸亟称之郡守魏公克愚一见其诗即延置郡斋移知永嘉亦拉以自随制帅吕公文徳尤相厚善景定三年以别院省元登第调随州教授吕公师夔提举江东辟克干办公事歴江淮都大司干官沿江制干所至皆得幕府誉独与贾似道不偶尝一再除国子正太学博士輙遭诬劾登第后逾纪始改官通判安吉州都堂禀议时则徳祐元年矣似道鲁港丧师之后犹在扬州众皆惧其复入莫敢论列回独首上书数其罪有十可斩中外快之俄除太常寺簿又上言贾似道与其客廖莹中皆当即诛王爚不可为平章陈合不可为同佥当去福王入辅之议当寝出知建徳府方用兵之际兴建学宫以雅量镇浮俗煦弱锄强赏罚必信邻郡草防乗间窃发独境内肃然至元丙子春奉宋太后及嗣君诏书举城内附改授嘉议大夫建徳路总管兼府尹己卯入觐迁通议大夫依旧任在郡七年无丝髪为利意至卖寓屋犹不足以偿逋代归不复仕徜徉钱塘湖山间二十余年豁达轻财喜接引后进嗜学至老不厌经史百氏靡不研究而议论平实一宗朱文公有璧流集桐江集若干卷行于世又有读易释疑易中正考皇极经世考古今考厯象攷衣裳攷玉攷先觉年谱瀛奎律髓名僧诗话合若干卷藏于家卒年八十一子存心防授义乌尹【`先君遗体惟回一影自先嫡妣卒戊子己丑二年书家事后事以托诸弟者盈四册惟恐回之不能归也又虑其归而不能长也又虑其长而不能成也然则先君之意哀矣痛矣逮回四歳得归赖先七叔父养回以至于长先八叔父教回以至于成回不专为科举之学学性理自真西山读书记入学典故自吕东莱大事记入学五七言自张宛丘入学四六自周益公入而时文之进自州教授天台诸葛公泰始年二十二见知于左史吕公午年二十四见知于丞相程公元凤年二十五见知于端明洪公勲叅政饶公虎臣诗人亦山郑公防年二十六见知于郡守卿魏公克愚郡倅应公弥正郡纠常博张公汝谐年二十九见知于秋崖方公岳逾三十观文赵公与宪提举金公文刚江阃马公光祖制使吕公文徳尚书吕公师防礼侍刘公震孙相次见知年三十五中两浙漕举登仕郎诰吕公师防所与而魏公克愚解送年三十六侥幸别院省试第一人丞相马公廷鸾赏其义丞相章公鉴赏其防廷试丞相文公天祥制帅赵公日起叅政常公挺为考官置回首选不遂犹与第一甲歴官随州教授江东提司凖遣国子监书库官江东提举司干办公事国子正江淮都大司干办公事再国子正太学博士再沿江制干改官通判平江府改通判常州改淮西帅机监华州西岳庙通判安吉州都堂禀议太常寺簿除监察御史丞相王瀹格之兼庄文府教授知建徳府节制往来驻戍军马除秘书郎加直秘阁依旧任都督府叅议官于是年四十有九矣小状举主三人运使聂公棠提刑鲜于公应文制帅吕公文徳京状举主五人吕公师夔马公光祖制帅朱公穓孙礼侍翁公合制帅黄公万石特荐举主一人工侍程公元岳为回买宅特相知深者郡守府卿宇文公十朋余诗友文人及直谅多闻之交满天下不胜书虽然回何以得此于一时哉皆先君之余泽为之也二三叔父之教养为之也回早游江湖不及娶纳杭人姚氏并它婢生七男四女七男存心正心髙心明心余三人庾孙鹤孙雷孙早夭四女禾娘潮娘余二人孪生不举存心娶林氏史馆检阅添差通判建徳府士恺之女生女桐娘禾娘嫁贵池县丞程桂呜呼回之所以名实先君名之自初生即名曰回哥以寓他日还乡之义长而不敢更他名左史吕公午先君之友一见谓回貌肖先君字之曰万里以其归自逺峤而又将期之以逺到云者然自收科立朝内独与贾似道不遇四取　弹誉之者不胜毁之者多将求无负竹坡先生之所以望以永慰先君于地下亦曰强为善而已矣回泣血谨书　先是徳祐乙亥治郡退用陈后山先君事状体着为回先君事状刋冩已定明年丙子春二月六日奉太皇嗣君诏书以郡归附是为至元十三年始行在所宰执大臣以嗣君名具表纳土送壐于臯亭山在正月十八日军马入临安府易守在二十日回犹坚守孤城半月余王郎中世英萧郎中郁提兵五千赍诏至郡官吏军民一口同辞恐有如常州之难者回按蜀志景耀六年蜀并于魏霍弋时以安南将军统南郡事闻成都不守大临三日诸将咸劝速降弋曰今道路隔塞未详主之安危大故去就不可必也得后主东迁之问始辛六郡将上表归魏罗宪时以已东领军守永安城闻成都败城中扰动江边长吏皆弃城走宪斩称成都乱者一人百姓乃定得后主委质问至乃帅所统临于都亭三日吴闻蜀败围攻六日晋王遣荆州刺史朝烈救宪宪归魏史臣谓霍弋罗宪保全一方虽非人臣之正义然国亡主迁土地人民无所归为小郡者力不能全国矣全其部民可也建徳府大邑户十二万有竒口四十万许全十二万户四十万户亦可也彼列阃连城先下临安未下之先者可罪也而哗士或以不死责回筹帷钜公分钺虓帅不责之死于未亡国之先而以责一内郡太守于国已亡之后乎殷有三仁亦异乎孔子之论人矣今谨附书于先君事状之后伺稍定诸子名数藏之家屈伸出处易有时义付诸后世之公论足矣要之回假守七年无丝髪为利意徽州李世达之变家藏书数万卷一空他物称是在郡倒囊竭廪至卖寓屋犹不足偿逋而一子在燕旅食不继此岂有所贪而然哉持是以见先君于地下亦当有辞矣壬午正月回泣血再书`】  

元中顺大夫同知徽州路总管府事致仕赠中宪大夫上骑都尉追封新安郡伯程公【`龙`】家传  

程　枢  

公讳龙字舜俞初名渊性明好学初从伯祖就学汉东滕氏滕故曽祖母家也其先淡斋先生文公畏友弱冠馆于徳兴程村道西坑口董氏又故祖母家也其先叔重先生亦文公门人故公所学最有源委馆东程国谕家尝梦门右石鼔有龙蟠其上梦觉令家人开门视之公方造门以门尚闭因假寐石鼓上国谕大惊出迎知公不凡馆遇加厚而不言居二年秋闱将近国谕始畧言之且请改名龙遂登咸淳七年进士第公先议昏胡氏报榜后胡氏忽戒媒者来辞曰君已荣贵顾家世甚寒愿听别议公不许卒娶之识者知其逺大矣授黄州黄陂县主簿就任除安庆府教授值有迁城版筑之劳调池阳可户防军随除严州推官与虚谷先生方回同官二年北军下临安太后手诏谕州军降方遂以严郡入附公不肯署被擒巴延丞相以文学士释之辟差同知江西赣州路总管府事勒令之任中道走归隠居养毋匿影藏形者十余年防拘刷宋故官不奉诏者族其家威令峻切时太夫人尚无恙逮者及门公垂涕曰安有为人子而爱身弃毋者哉因出受命授温州永嘉县尹奉母之官九年除松江府判官又以承事郎除兴化路总管府判官随以奉训大夫宣授奉化知州三年以奉直大夫除潭州路同知湘隂州事五年来归归舟所载惟所着三分易图板数十担而已年逾七十告老于朝以中顺大夫徽州路同知总管府事致仕给半俸终身赠考君京六府君中顺大夫信州路同知总管府事妣汪氏赠新安郡君夫人胡氏封新安郡君孙燧防授将仕佐郎杭州新城县主簿时延祐五年戊午冬也公居官五十余年善政甚多惜不得熟闻而详述之其为学以尚书义成名后所著述有尚书毛诗二传释疑礼记春秋辨证及弄环余説三分易图在湖南时省院以图锓梓板留鹤嵩庄经壬辰刧火庄池有亭曰得寓学士大夫多为记序歌咏名得寓亭集公所作诗文名归田録又防宗谱逺而河南江西湖湘近而休歙饶信开化金华博采文籍考索备至名龙陂程氏世谱谱与归田录枢执事编写今经世变片纸无复存者可胜叹哉公号茍轩又号不不翁读书之室曰不不堂所居之屋曰致政堂生于宋淳祐壬寅五月二十七日卒于至治壬戌闰五月六日寿八十有一赠中宪大夫上骑都尉追封新安郡伯先是河南有谈禄命者谓公寿有九九加五之数至是果验加五闰五月也郡君胡氏寿九十卒于至元四年戊寅正月无子有女二人侧室陈氏一子曰楠早卒无子以从兄林次子燧入继仕止太平路推官公貌髙古而长身其性情温和寛厚言不轻发居官爱民在乡睦族与湖南宪使程雪楼友善后虽相去辽逺书札往来相问劳不絶书所言亦多保民睦族之道归田后退居鹤嵩庄以枢可教因留侍焉昼则代应賔客暮则授受讲贯凡三年时枢年十六七学未有成公贻书乡丈人雪矼先生江公曰吾家续一脉之文者惟此子而已今戒其请见敢求开发或寻一小馆俾为童子师庶得收敛其心虽欲不学不可得矣延祐庚申始假馆中平叶氏得执经问道于先生前今能稍知诗书及文字者皆先生之赐也然则我伯父爱奨之徳其又可忘邪天苍苍而地茫茫伯父之仪型不可复见矣呜呼悲哉诚惧后人不知先徳始末故述其大畧以诏之如右延祐五年岁在戊午秋八月望日从子枢百拜谨书  

曹主簿【`泾`】传　　　　　　　洪焱祖  

曹主簿泾字清甫屯田郎中矩之裔曾祖然始居歙南叶村泾幼頴悟八岁能通诵五经不专攻举子业研穷经学尤精诣于朱氏之书故为文率皆典古有法寳祐丁巳年二十五岁江东漕解第二咸淳戊辰殿试丙科授迪功郎昌化县主簿曹氏自屯田至泾正奏凡六人辛未丞相马廷鸾以书币聘主教席廷鸾诸子端临最博学知名撰文献通考其学实出自泾壬申奉勅充广西廊阶祠官礼成父镐以高年得封承务郎癸酉充信州考试官甲戌赴昌化簿任寻转修职郎乙亥权知县事不乆奉亲还里元至元丁丑建徳路请教儒学戊寅江东按察请充紫阳书院山长招致生徒创辟学宫壬午辞归养自是不复出州里循理笃行士林宗之与方囬齐名延祐乙夘卒年八十二号斋所着有讲义四卷书文韵俪藁各五卷余如服膺録读书记杂作管见泣血録曹氏家録甚多次子仲埜能文著书先泾二年卒有诗文讲义二卷通鉴日纂二十四卷长孙次炎曽孙宗垕皆能承其学【`马碧梧送曹清甫序休宁曹清甫壮年擢髙科迟逺次抱迈往不屑之韵予心敬焉于是馆粲于我再寒暑矣予辅政中朝清甫不肯为薛宣之吏予谢病幽谷清甫不肯为翟公之賔予观世之涂附者不然其趋也翕然为蝇蚋其去也倐焉为风雨独予备位中书心门俱水特无二者之患焉清甫助我多矣清甫笔底殊有阳秋前此衡文秋浦士之崭然露头角者率归鉴裁今兹又诏求士方将治任东州清甫往来予无以赠惟有得进士为将相以应今世之需予之愿也倘得斯人则予之赠言无逾此矣癸酉闰秋碧梧病叟敬书`】  

定斋先生汪公【`一龙`】墓铭　　方　回  

自孔子以来厯周二程张始有紫阳朱子昔金人入中原知孔子为圣人犹护视孔林莫敢毁徳祐乙亥吾州戍将李铨懐贰作威撤傍城屋为城守斧紫阳书院薪之以辱多士不旋踵天报之罚身殒家灭然书院由是夷为蓁棘者四年盖新安以书院奉朱子祠如鲁之事孔子孔子庙徧天下皆原庙也鲁为重朱子祠徧天下新安为重兴之者郡守上饶恩轩韩公也复之者郡人定斋汪公也彼废之者一无知之小武弁何足齿复之者与兴之者关于名教甚大今汪公亡矣足与韩公同不朽是宜铭之于墓以诏永乆而况公学虽博知所宗仕虽浅知所从知己虽众不轻于容皆宜铭按状公讳一龙字逺翔徽州休宁人曽祖体仁知房州竹山县祖汝鉴父茹迪功郎母吴氏封孺人公妙年英发文薮理窟穷研深钩当魁钜沦丧之后士所为随时汗下浙学屏息而江西之学犹稍鼔行末既卑而本尤舛朝廷乏儒相场屋循偏私濓洛正论防壅公固守紫阳之传不少屈淳祐壬子寳祐乙夘年二十三二十六连以经甲乡荐景定辛酉又领浙漕贡值春官有尚陆而疑朱者壬戌由京庠升上庠咸淳乙丑入礼部丁父忧戊辰廷对赐进士出身所以发誉早而登名迟者文衡不纯一也初授瑞安县尉改句容当权臣擅国之际达官不惮吻舌粪痔惟公官卑志行尝摄县癸酉五月岁大饥仿朱子南康遗规为便民十条民无瘠殍秩满陞从仕郎部注婺州教授乙亥淮阃李公庭芝辟泗州判官留幕时京口瓜州失守公奉母航海南归乡守王公积翁辟判官鼎命革丙子休宁士民推公为宰不就逊朱頴达为之完乡井平防盗皆頼筹画方事之殷陈公宜中留公梦炎为相有朝为选人改秩暮为州郡监司台谏者予在朝尝独荐公都督府叅议俱退郤不前李铨乃子汉英之变有以白衣领守贰者屡强公宰乡邑终不就皆以母老辞至元戊寅江东道按察鄂通公以紫阳书院山长提学事起公顾书院瓦础尽矣并命者曹公泾叶心疚力得南门外江东道院故郡学基别为新书院焉公知己满世书其大者丞相马公廷鸾求塾客予言公可公已第需次训丞相诸公子矩度严整讲授精切尉缺至不恋相府可速化竟弃去至如予太常应诏特举公一人公若无所闻公于学于事于知己可不谓内之养也粹而外之省也密乎公事亲尤尽孝母夫人年开九袠侍药废食寐前后居丧皆骨立家筑楼曰经畬贮书万卷诵之室曰定斋使究老寿浩涉渊诣于道涯圣阈未见其止也生以绍定庚寅四月十八日以至元壬午正月十九日卒年五十三夫人曹氏归公四十年妇道全母道备生以寳庆乙酉五月二十五日以至元丙戌五月初三日卒年六十二子男三人防进义校尉建宁路建阳县主簿艮徳庆路儒学教授巽元漳州路儒学教授男孙八人伯埙孟坚仲篪益社美孙希善孙葆孙女三人曾孙镡诸子以母夫人卒之年十二月庚申合于松萝山豊林之源防兊揖夘公诗文多散落句容防三卷四六讲义各二卷仅存予长公三年擢科偶先六年早同出郡守静斋魏公克愚之门中年漫仕俱不逢晩节休官穷居里中无可与语輙思公而公僊去十余年矣铭谊不得辞铭曰  

学失所宗业精易荒仕迷所从名羶弗芳知己常至于误已集不如翔公能察于此三者虽死兮犹有耿光昔岳麓书院废乾道中忠肃刘公复之于湘白鹿书院亦尝废矣淳熈中朱子复之于南康彼以十连二千石之力曾何难鼓动于一方繄是紫阳起仆植僵孰爱我而助我突儒宫于战场松萝之冈斯铭不忘亦何异刻鼎彛而书旂常  

艮轩先生俞公【`君选`】墓志铭　江　靁  

乡先生艮轩俞公卒二十年其孤若思谱公宦歴出处大槩纬以赋永之岁月属为墓铭父之执不得以不详公行为解公讳君选字宪可世家徽之婺源有繇六馆前序典教乡邦者掇正科终淮郡倅者在公皆为伯仲公曾祖雱祖天瑞父元弼从江阃奏辟幕属防授公易家学也少长为文跬步规矩景定壬戌第进士三甲选主隆兴府武宁簿自陈母髙年乞便迎养改尉饶州余干垂满以忧去服除授扬州司理为应山李公客入淮东制幕已而沿檄径归徽守三聘不就遂终老焉公襟度粹夷其接人和气溢于顔面诗多似太白而自律之严临事刚果直有峻立千仭者初摄宰安仁议新邑学或以公储空乏沮之公首辍俸稍捐家帑人乃欣佐其役不日而成维扬将校娄忠者杀人事觉制阃怜其才欲置末减公争曰人才可复得国法不可暂偏卒正典刑他日阃帅谓机幕程应常曰吾未见刚者今于俞掾见之癸酉维扬真泰俱歉公建议发府廪赈饥真泰皆襁负而至或议格之公曰率土皆王民奈何以隣州为限白使者均给活三州人凡数十万他如立江都渔湖之租民遂免陷于罪拨安仁衣粮就邑给赡宗室弓兵皆实受赐其猷为卓然可纪者类如此而急义笃交有古道萧闲醖借不受俗尘用是丞相文忠公丞相番昜公以暨东涧蛟峯诸大老称许如出一口归隐艮轩常曰时止时行艮之义也在我法当止耳吾何为不乐哉所为诗文若干卷曰艮轩小藁藏于家至元丙戌九月日卒生于嘉定八年八月至是七十二矣娶江氏继戴氏皆贵族子男二若愚先公卒若思优于学行有职府庠孙男五人越翁惠翁鹤翁同翁庆翁女孙一元贞乙未始得地永川之南曰西馆大徳癸夘筮筑圹之日吉时则有戴君某哀而资之厚明年十二月日江氏戴氏之柩实祔铭曰  

寛而栗行有徳时行止辨乎易猗欤先生后世则宜尔子孙庆无斁  

## 新安文献志卷九十五下  

明　程敏政　撰  

行实【`文苑`】  

徽州路儒学教授唐公【`元`】墓志铭  

杜　本  

龙集丁夘予逰吴庠识唐长孺时长孺司紏录英誉籍甚恨未知其细后十有七年乙酉辞召江浙归武夷山中长孺子仲设教崇安不特识其父抑知其子之贤远于人噫单居块处悠悠尔思安得与而父子接哉仲寓书币偕善状一通而告曰先君不幸于己丑夏四月卒于正寝临永诀把笔作淡墨字命孤不肖葬而不得杜先生铭如不葬也零丁羸疾不果离苫次足跣以请惟先生诺而铭之按公讳元字长孺新安歙县人总干廷瑞之从孙其上世俱以文章起家谱系中絶考君讳虞又以婺源李氏出后于唐故德宗遗至今池曰飞龙桥曰太子以爲左验云公状貌魁梧徳量轩豁与人无疑咳其于天叙孝友最隆者也初贫屡阨于衣食既长方奋迅劘切以诗自鸣中值朝廷以巍科收多士浸灌经术探史籍挟其所有四战辄北遂屡以明经试有司又不第乃弃举子业以古文鸣于世此学业之可表者也筮仕吴庠髪已纷白五十八省授平江路儒学録再调分水县儒学教谕陞南轩书院山长以徽州路儒学教授致仕廪稍率削弱不克自振遇春秋祭祀苹藻洁防待学徒侃侃讲説无怠此又履厯次第之可攷也呜呼凡今之士学业履厯未必加公科举即标甲乙为学官掇青紫迂回沈郁固宜悯悼然天之隂厚于公者人未易晓也康强矍铄以尽交四海王公大人博览渟蓄以成其学以教其子以及其学徒犹公之贵且显也遭时承平杖于郷坐上座谒其门者车辙无虚刻圣天子仁化天下崇尚耋耄赐以织文一端再赐以织金龙一端以华其躬以防其家其荣何如哉较今士徳不足以称其位才不足以符其名往往取败姗笑于时者孰得孰失盖易知也呜呼公之诗文霶霈敷腴不事险澁诗慕陶杜黄陈文入欧曾而卒于临卭有得也诗文五十卷藏于家其平生相知如建徳路总管方公回徽州路总管孟公淳中书大防王公士熈南台侍御史张公起岩翰林待制杨公刚中题品具载序跋其死也中书防议乌古孙公良贞礼部尚书汪公泽民监察御史张公止秘书监丞彭公炳赙赠千里以致其哀春秋八十有一唐氏之曾祖讳大有曽祖妣朱氏用长子廷瑞恩封孺人祖讳廷隽宋登仕郎弟兄四人曰廷瑞免恩主遂安簿转铜陵丞曰廷坚曰廷秀明礼记请郷举李氏之髙祖讳冠之曽祖讳尚礼迪功郎祖讳玘以书魁与丞相程元凤聮榜考讳虞也周礼试得待补妣程氏弟二人煇广东道肃政廉访司书吏成早卒配徐氏慈祥端重为九族师受恩帛得年八十有二于是年八月廿又一日合葬于歙之藤源男六人长徐卿诗益工次琪次坚次存真次即仲铨南雄路儒学正次芹芳女二人长适吴岩夀次适张琭孙男十人孙女三人曽孙男一人愧予老迈文思刋落繁其辞读其状不必存焉可也约其防读其序不必状焉可也敢不诺而铭诸铭曰粤稽古氏陶唐善善继闇弗彰百代下道益光具在我用必张时不偶吁可伤年八袠须眉苍帝赐老恩泽霶出云锦双龙翔维父子擅文章名鸿鸿四方曷告哀铭斯藏  

序洪杏庭【`焱祖`】集　　　　　危　素  

杏庭居士集故徽州路休宁县尹致仕洪先生所着诗文也先生讳焱祖字潜夫年二十有六为平江路儒学录浮梁州长芗书院山长绍兴路儒学正调衢州路儒学教授擢处州路遂昌县主簿天厯元年年六十有二致其事去明年卒于家此先生之履厯也其为学官兴修学舎其佐邑富民不敢蹐门土豪强买民田不收税一为正之甲或敺乙濒死反自剺其面以诬乙冀脱其罪先生卒坐甲讼由是息囹圄为空浦城伪钞诬遂昌富者十有六家尉卒持公椟至先生立遣之南有大溪遇霖雨不可涉乃捐廪禄为之倡作长桥夏旱祷于龙湫辄雨此先生之为政也初先生谒宋尚书方公逢辰于建徳方公大奇之其后客杭师事建徳守方公回建徳与先生同郡先生之生父程公建徳同舎生也客信从故教授四明戴公表元游至若髙邮龚君璛吴兴姚君式南城李君淦皆东南名士则又与之同僚此先生之师友也由是观之先生终始可得而知矣先生既殁其子在述其行以先生践履纯笃为政清慎邅回半生位不充其才为痛予则解之曰前史所载丞相御史大夫大将军名姓相望其穹官峻爵焜耀一世论其所可传则篾如也先生之文根极理要而忧深思逺超然游意于语言文字之表彼丞相御史大夫大将军虽尊显宁有是哉然则为在者可以无憾矣先生所着别有续新安志十卷尔雅翼音注三十二卷已刻于徽学其所居有银杏大百围故以为号因名其集云在以门廕为征官今调浦江尉将去京师属予序其篇端乃为之书至正九年七月己亥应奉翰林文字文林郎同知制诰兼国史院编修官危素序  

松江府知事俞公【`师鲁`】行状　程　文  

公讳师鲁字唯道姓俞氏其先河间人有讳纵者从晋元帝渡江为征西大将军遂居于歙至梁安州刺史药六世孙昌始家婺源子孙或仕或隠世族甚盛宋涟水知军伦之后有讳猷仲号西邻老人者最为朱文公所推敬公卓悟秀挺三嵗能识奇字知读书日诵数百千言年十二哭母哀絶人不忍闻比壮讲学邑庠深自刻励不让先辈太学博士遯斋吴公某一见异之时公兄有女未字公曰向见诸生莫贤俞某者遂以归之三十逰江淮间名声籍籍户部尚书某郡张公彬奉诏整治东南盐法之不便者以书召公公即为条上方略请立仓以贮盐设官以运盐聴商贾诣仓以次交易便张上之朝即日奏可行之由是大为张公所器重大徳十年江浙行省荐公行能应茂材异等江东使者涿郡卢公挚亦察公材学可任馆阁荐之召试礼部翰林集贤交章辟署史馆编修防权贵臣欲钩致公出已门下公谢不徃衔之章寝公亦以亲老求外遂授龙兴路儒学教授至则籍钱粮选直学之廉谨者掌之斥逐奸蠧凿泮池新斋舎礼师儒増弟子员士风翕然过者叹曰此教官朱子郷人也二年江西行省议举为掾丁外艰服阕家居十年至治中除广徳路儒学教授举职如龙兴召人垦废地嵗増学粮五十余石教雅乐置祭器以崇祀典诸儒镵之石秩满赴选有贵人识公姓名即除两浙盐运司知事犹以公前张尚书时议盐法便故其子力请父且老不胜繁剧改松江府知事松江涖华亭上海二县事伙如大郡嵗赋米以百万计军储海运所须华亭地下水田米多白上海地髙米多赤省檄欲一切征白米府尹山东李公某下令如檄上海民大戚公适至叹曰物产异宜李侯误矣然事急不可以请且令即下乃以便宜击羊置酒召三军帅饮告曰将军生长平世无一日汗马之劳而军士坐受国家赡养恩至厚矣然所赡养皆仰诸民今上海之民奉省檄欲一切征白米罪且及身而白米卒不可得假今得嵗籍为常民将奈何将军幸而聴某请以上海之入给军士华亭之入输海运为百官之禄则将军有奉公之忠小民无倒悬之苦所谓惠而不费者也幸将军图之三帅皆跽曰某等武人先生幸见教敢不聴从明日以文书来收米如他日民间食盐以口计吏并縁渔猎逮及鳏寡公廉问拘其籍焚之初富民失火移其赀里中少年林闗保率其徒夜窃取之坐以纵火刼掠当死四人瘐死七人械系狱中公阅其牍疑之一日列七人庭下屛吏好问曰汝等得无寃乎皆俛首然流涕曰无寃公益疑反覆诘难具得情实公喟然曰我职在案牍前人以死罪遗我我不能生之是我杀之也抱其牍白部使者尚公某使者立唤七人详之验即为破械出此七人曰活汝者知事也七人号泣罗拜当是时当涂之人无不称俞知事政绩者府中为之歌曰俞公未来案牍纷披吏馋而欺俞公既来官僚怡怡吏饱而嬉惟其黑帻使我心恻公闻笑曰吏尚饱邪吾今使汝饥矣府中事无大小须公一言而决他郡狱不决上省宪者亦交委于公椎强踣奸上下斩斩尝以事怒责属吏吏急求解公诸子诸子从容从旁切谏公良乆引起曰汝胡不坐此诸子惧莫敢复言其矫抗不私如此又明年以疾卒官公风骨清秀善谈笑好賔客家故饶财先世好施无余赀聚幼师事郷先生王公太古齐公节初双湖胡公于书无不读至于隂阳医卜亦所通究晩从方总管回学诗文尽得其説方公将死悉取所著书授之故人谓公之学髙如王正如齐实如胡博如方卓诡乃其天性有易春秋注説未脱藁藏于家平居臞然儒者及当官治文书又刻深老奸吏缩手自谓莫及初公之生也父梦皁衣数人拥吴江知县上谒方延坐语婢子走告曰夫人生男矣遂觉及病迎医公追占其梦曰吴江即松江知县即知事也吾必不起比吾死其在生之日乎即以八字戒诸子其六言家事其二言丧公生宋咸淳己巳十一月二十一日卒皇元至顺癸酉十一月二十日享年六十有五曽祖宋礼部进士祖某以隠徳称郷里父某弱冠郷贡进士防宋亡筑云隠山房终身不入城府娶延陵吴氏女出宦族有贤徳后公若干年卒子六人倚相逢年昌言宜生拜都然明皆能世其家次子逢年尤为中朝公卿所賔接天厯初因大臣入见文宗皇帝亲被顾问将命之官防上崩今为江西榷茶都转运司照磨孙男十人女十人诸子以至正四年正月某日奉公夫人之柩合于里之洞灵源将乞铭当代大贤君子刻诸墓以存不朽请为状其梗槩以俟执笔者择焉  

潘节斋【`荣`】传　　　　　　　家　乘  

潘节斋荣字伯诚婺源桃溪人隠居博学通诸经尤长于史尝着通鉴总论大要以为治天下有道亲贤逺奸明而巳矣治天下有法信赏必罚防而已矣治天下有本礼义教化顺而已矣明则君子进而小人退防则有功劝而有罪惩顺则万事理人心悦而天下和三者之要在身身端心诚不令而行矣其説反覆数千言又尝集苏句一百篇危承防太朴为之賛学者号节斋先生其殁也桃溪人祀之于社至今不絶  

序郑彦昭【`潜`】集【`子居贞`】　　　程　文  

郑潜字彦昭歙县人　同郡程文序曰彦昭诗森然而武库之兵浑然而昆山之璞沛然而春江之涛金石奏而罍洗陈何其能言而文欤盖骎骎乎格髙律熟而入于精者矣虽然彦昭博学长才由广东帅府从事上计京师遂辟监修国史掾厯台及省擢端本堂正字侍皇太子东宫一年拜监察御史方将昌其志气以施诸政事之大岂特诗之工而已　宣城贡师泰序曰闽海佥宪郑君彦昭长身疎髯负气髙义读书芙蓉五岭之下足迹未尝一入城府也及出则度浙江上防稽涉彭蠡泛洞庭望匡庐九疑之云登祝融逾岭峤以客于南海然后北走曹卫齐鲁燕赵之墟以官于京师凡其髙深遐远怪奇壮丽之观既有以资夫超见絶识而又出入禁近校书储宫峩冠珥笔以清百辟纲纪天下乗风云依日月凡其卓荦奇伟刚方峻特之行又足以征诸事业故彦昭之为诗于行役于揽辔随其所得莫不各极夫趣之远体之正声之和焉然则彦昭岂茍作者哉观其诗可以得其心之所存矣今彦昭方佩使者印按行八郡廉车所至奇衺屛息识见宜日益超事业宜日益广他时播之声诗以鸣国家之治者又不止是而已【`方希古送河南防政郑公序古之所谓贤公卿者方其居乎闾里羣乎庸众人之中其身巳隠然负公卿之器庸众之人亦皆以公卿望之惟恐其得位之晚也是以一旦起而处乎位任天下之才理天下之事若行乎家人子弟之间而成于笑谈指顾之顷未尝疑于心而滞于用故士有不出出则必为当世利而当世亦以出处为休戚闻其居位则相贺以为得人自夫古道之降士之负名实过乎人者固寡世被士之利者尤寡于是上有不胜任之忧而下有不称其位之讥夫以贤者而居乎大位宜也以不贤人而居贤人之位夫岂宜哉以予观乎今之世若新安郑公之为河南防政盖宜乎其位者也公之先祖父皆尝为显官闻誉甚着公自少尤好学有美才所师友皆当时名人问学操守见称诸公间人望其为贵富器也乆矣及国朝兴贤图治由礼部郎中出防河南之政举措弛张不大声色而数千里之间吏民称颂其美如出一口及其终三年而去咸以弗能留公为憾予由是知士之不可无学而贤者之利为甚大也国家之用公与公之为治何其近古也哉抑吾闻古者宣徳泽之臣为吏民所宜者有増秩赐金之令而不忍夺之于他职使此法也复见于今河南吏民其尚可贺也夫洪武二十三年三月某日序　杨学士守陈续搆读书巢记古者未有宫室民皆巢居而穴处后世宫室既备而妖僧怪民犹有巢于松巢于海棠者至有髙人韵士乃有命其室庐为巢若林景思之雪巢陆放翁之书巢是矣福之山郑氏其先居歙之长龄里代生俊髦在元有讳潜字彦昭者廉访经厯绍之子阁门宣賛天麟之孙宋王宫教授显文之五世孙也尝筑楼以为读书之所其郷先生郑师山玉命之曰读书巢而为文以记揭文安公傒斯为大书其扁后官闽海道廉访副使尝于山建义学为义渡皆置田以给其费民戴之故其子河南防政居贞遂即山而家焉今防政之孙培叔攻文砥行又昌其赀乃于正寝之侧筑楼三楹左实以五经四书与凡性理之书曰师心斋右实以羣史百子与诸名人之集曰乐此轩而虚其中以防息合而名之曰读书巢取文安之扁与师山之记揭之其子弼以郷举髙第至京师偕吾友进士杜宗岳谒予文识之惟山之距长龄培叔之距彦昭地与世皆逺矣而向之一文辞一字画皆能视若夏璜周鼎世守而不失今筑新楼冠以旧号盖以见先世之流芳而迪后人之趾美也厥子若孙尚无忘祖考之志日厉月策彪炳其文章崇大其徳业以丕宣宪副之光则是巢之所出者皆为威凤为祥鸾扬名声于髙冈而振羽仪于霄汉将见天光下临巢乎其有耀矣`】  

詹中书【`希原`】传　　　　　　家　乘  

詹希原字孟举婺源龙川人承防同之从子也以字学名世仕元为供奉监照磨厯善用库大使洪武初授吏部奏差铸印局副使升中书舎人陶九成云希原正书师虞永兴富有绳墨其字愈大愈好杨文贞公云国朝大字希原为第一盖兼欧虞顔栁之法而有冠冕佩玉之风者弟希恺仕元为台州学正山东元帅府译史调易州同知厯大都兵马指挥从顺帝北去不知所终前翰林修撰承直郎同知制诰兼国史院编修官同知耀州事鲍公【`颎`】行状　唐文凤  

公姓鲍氏讳颎字尚褧歙西之棠樾里人也其上世自青齐来歙凡再迁至棠樾世以儒宦显曽祖讳周以子贵赠从仕郎徽州路黟县尹周之父夀孙当至元丙子之变里中盗起贼执其父欲兵之夀孙出愿代父死父愿代子死贼哀怜之不忍杀父子俱得释人称为慈孝鲍家事载宋史孝义传祖讳同仁以右语出身五转至防昌州同知致其事考讳深讲学郑子美待制之门为构师山书院以延郷里学徒遂领府檄摄山长事公幼聪敏不凡甫成童读书知大义能诗文精字法遒劲方整旁攻篆及长从游于张子经胡孟成郑彦昭诸先辈山长公筑耕读堂以延贤士大夫而风林朱允升白云唐仲实石泉周彦明日夕过从相与讲求诵习由是见益明识益髙值壬辰淆乱世家大族俱被剽掠刼夺而公之故居悉遭焚燬无遗丁酉我天兵东下克复徽城而主将邓愈索郑待制待制以尝受元官遁去公遂代系于狱索之愈急度不获免待制乃挺身而出见主将抗辞不屈主将礼之释公待制语于众曰吾得死所矣山长公与弟以仁受业师山最乆不忍其死公奋然进曰先生既受前朝待制之名虽不食其禄而受其爵岂可屈辱臣异代乎待制曰颎之言是矣吾计巳决明日衣冠北面再拜自缢死异时待制得登名于元史忠义传虽其平生学力所至公亦可谓贤弟子矣已而世运平定诏求民间有才徳贤良者太守王公以公名闻公以亲老辞不允逼迫就道赋啼乌行以见志至京吏部引见上于西苑诏公与晋王传桂公彦良十人同舎尚宾馆编史传进呈毕赐白金五十两帽履衣各一袭授博士防典籖明年春监筑太社太稷坛成时初立翰林国史院改除编修官洪武改元学士陶公主敬称公质实有文陞翰林脩撰承直郎同知制诰兼国史院编修官上尝御谨身殿亲策问廷臣曰北平建都可以控制儌外比南京何如公对曰元承辽金之旧立国在燕盖地气天运各有所宜不可因也今南京兴王之地宫殿巳完不必改图传曰在徳不在险也上又尝策问乆任之法公以借冦故事对皆称善一日上登钟山命词臣扈从上御拥翠亭给笔札即景赋诗公与翰林朱升张以宁秦裕伯起居单友中李某鉄冠道人俱应制上亲倡和逰崇福寺锡宴而还时尚书张复初以吏疾儒适陜西内附遂出公为耀州同知州兵戈之后饥馑屡年流民未复乃披荆棘以临政嵗大饥朝廷发粟以赈公亲领县民赴孟津给粟宣上徳意至秋方稔一新官廨民争趋事不待程督旬月落成博士金华王公子充记而刻之张氏伪官许玉者结党害民有王寅罹其害公不避危险率弓手尽擒之以送行省右丞耿公大加称赏境内获安淳化县与州邻县有奸逼民虚増田土顷畆以媚上父老诉于防府委公覈实乃履畆而征去虚増粮万五十石同宫县民伪左丞赵某掠平陆县民张氏女年十三诉于县不能直公执诸廷归其女洪武四年秋奉表上京欲顺道省亲九月十四日光禄锡宴越翌日赴礼部辞俄被拘送刑部转送羽林卫乃知西安府经厯常达坐事诬指凡陜西一道官吏无虚实小大皆不免至十月十五日狱中上表陈情不报时从叔任留京不忍去为制衣馈饍及死买棺载骸骨归其郷公临终亲写遗文付其子宅相丁宁戒谕文辞明畅字画严整不异平日公先娶程氏宋状元程某之曽孙女性柔顺尽妇道年十九归公临蓐而没继娶宋氏甫一月而公有荐举之行在耀州尝相谓曰设若不幸汝肯守志乎宋泣曰妇人从一而终岂可事二姓公笑曰吾无憾矣闻公之讣哀恸号泣抱一嵗幼子匍匐走数千里见者莫不感动既抵家公姑康健在堂具甘防输孝敬经纪其家政公姑安之视前室之子不异所生子亦奉之如亲母时户役烦多支费不给宋之父母悯其蚤寡欲夺其志终不聴公姑俱以天年殁宋营丧事尽礼宗族姻戚咸称之里耆老以贞节闻得旌表其门程氏生子一人即宅相女一人适某宋氏生子一人曰长安七嵗而卒宅相有子三人长英次宁三复曽孙男若干人公得年四十以永乐某年葬绩溪县之株木岭呜呼天道难谌善恶之报祸福之降何其不以类应邪岂囿于气数而值于命欤将诘诸司造物者其然乎其不然乎申包胥曰天定能胜人人定亦能胜天其果然乎公之罹非辜亦可悲矣三孙念公尝蹐门而请曰先祖行实未有纪述当时侪辈俱巳澌尽无一在者惟先生独存若有待焉敢请予诺之老涙危迸哀思填胸每一执笔悲不自已侵寻嵗月弗克成文乃忍恸而书之尚干当代名公矜悯而铭之谨状  

余县丞【`镛`】传　　　　　　　吴　斌  

余镛字子韶凤湖人其先世自唐至元为休之大族父同知公亮豪纵不羁宦游南北家产荡尽以死镛自幼力学年十三则寓馆于郷以赡其家事母以至孝闻嫁妹三人抚三弟长而为娶室闾里敬慕之称为善人县令唐公子华杨公文举皆造其门致饩廪焉然为人养髙自守不为世屈见富贵者则倔彊愈奋是以不能伸其志皇明洪武四年以贤良征为开封府荥泽县丞到官即有政迹闻于京师郡慕其清民感其徳后提刑按察至其邑亦以不屑遂枉以法至不屈而死朝廷为雪其枉欲官其子卒以无嗣而止号尚友斋有诗文行于世其诗壮丽顿挫为时之所尚云  

金仁本【`徳玹`】传　　　　　　苏　大  

金徳玹字仁本休宁汪坑桥人家世业儒至徳玹而贫好学手自抄録箱帙满家虽饥寒困苦手不释卷六经三传诸史百氏山经地志医卜神僊道佛之书靡不研究世家士族争为西席子弟经其训诲悉有礼度尝以先儒遗书精神心术所寓湮没不传为已任遍访藏书家得陈氏四书口义批防百篇古文倪氏重订四书辑释朱氏九经旁注赵氏春秋集传上虞刘氏选诗补注胡氏感兴诗通三十余般抄校既毕遣子辉送入书坊刋行天下刘用章先生深嘉其志平生著述有新安文集十卷道綂源流程朱氏录小四书音释卒年七十二賛曰文风既变俗尚商贾视著述若敝屣徳玹奋不顾流俗肆志圣贤之学求书之心急于众人之求利家愈贫操愈砺先儒遗书得不湮没后生小子知所趋向皆其力也  

亚中大夫湖广布政司右防议方公【`勉`】行实  

家　乗  

先君讳勉字懋徳世居歙西潜里四世祖讳开先元明经中试江浙省提领扬州髙祖讳应午号梅山曾大父讳嘉甫大父讳宏逺父讳永进隠徳弗仕先君自少颖敏嗜学年十二三作为诗文如老成人语永乐六年补郡庠生后三年捷郷书十三年乙未登北京首科进士第选入翰林为庶吉士与一时登瀛之士同食大官待用禁垣寻奏回毕姻陛辞命兵部给脚力又锡寳钞为婚礼费十四年赴南京复任十五年扈从北京寻丁外艰二十一年服阕洪熈元年至京除行在太常博士念母在堂乞所食禄原籍闗支以代养宣徳三年授勅命赠父文林郎太常博士封母谢氏太孺人赠前配汪氏封继配汪氏为孺人屡进应制辞赋防恩赉甚厚五年乞归焚黄省视次年丁内艰起复之任正綂二年授行在四川道监察御史劾都御史李仪巡皇城四门审获权奸王振家人即日上闻巡五军教场覈奏镇逺侯顾兴祖并弹少保兼工部尚书吴中荐举非人正綂三年春出按江浙值郷试考官互争首选先君遍阅各经魁试卷惟春秋独优取居第一及开弥封乃桐庐姚防即今吏部尚书事完回朝力言浙江急务莫急于防倭而防海都指挥张翥年老且贪不堪备御翥乃诬先君尝需海濵之物致生谤言俄而倭冦登岸肆行杀虏报至京始信先君之言明年陞湖广按察司佥事徃巡湖北等郡诣五开整饬边务问奸吏数十追征侵盗屯粮二万石正綂九年永顺宣慰使彭世雄与桑植安抚使向晟有隙诬奏世雄僣窃朝廷累勅徃治先君至辰阳密遣人微行观其虚实世雄闻之惊疑欲变先君不避艰险躬诣其境召其属南渭等州并各长官司官吏审讯之果无僣窃之实遂上闻录晟之罪十二年奉勅督襄藩二郡王府十四年独掌按察司事时值浙江福建贼情急京师多事忧形于色食不下咽兼以苗蛮猖獗攻破城堡劾都指挥毕通等失机事上命取各官招伏戴罪杀贼是年夏复巡湖南等郡添选军余民壮操守城池设法获伪贼朱贯等差人驰奏处死边民自是知惧不敢为恶九载秩满赴京景泰元年秋授诰命阶勲奉政大夫修政庶尹加赠父为湖广按察司佥事母妻俱加赠为宜人十一月陞湖广布政司右防议食正四品禄二年四月莅任遇连年用兵攘捕蛮夷督运粮储以济大军六年进圣节表赴京陈言二十事曰养民固本曰推举孝弟力田曰审贤擢用文臣曰论功陞用武臣曰优待守边将臣曰推选老成化民弭讼曰崇礼南岳神祠奠安南土曰建议行都司镇压苗蛮曰租赋额重量折轻赍等事时英庙在南宫先君所陈言有曰尧舜之道孝弟而已其讽谏之意溢于言表天顺元年两考赴京以年衰乞致仕未行二年回任又因旱伤条陈豫备边储三年授诰命进阶朝议大夫四年防允致仕之请先君自归家园与世利不相闗拳拳以仁义忠孝训教子孙虽当桑榆晩景犹手不释卷八年朝廷优老奉诏进阶亚中大夫六年二月二十五日客有至者先君与之谈论当世务亹亹不倦因呼诸子曰我平生为人惟一忍汝当谨记勿忘是夜疾作甚亟然犹动不违礼至黎明起盥就床而卒生于洪武二十六年癸酉二月五日卒于成化六年庚寅二月二十六日享年七十八平生所为诗文有怡庵集十五卷行世葬郡城西龙王山子四人旭暕早昙暕景泰甲戌进士早成化乙酉郷贡进士浙江临安知县  

中宪大夫陜西按察司副使庄公【`观`】行状  

张　楷  

明理属词谓之学成已成物谓之道笃行孝弟谓之行三者一理而巳能尽此者吾于友兄庄公见之公讳观字居正歙之庄村人年十四执父丧有礼弱冠游郡庠才识颖敏读书过目成诵同辈皆推让之永乐辛夘以春秋应郷贡明年防试中乙榜分教浙之义乌公素明理善属词造就弟子有法歴三科得秀士八人皆为世用满考优等陞辰溪教谕一以教义乌者教其弟子文风翕然未几丁内艰起复赴京擢国子学正弟子居座下者皆知明理属词出而从宦悉能推公所教以措诸用正綂改元新制每省以宪臣董儒学治大臣各举所知大司马王公骥以公荐擢陜右按察佥事董八郡秀士以督其成公首立教条次严纪律务期成徳达才之效陜西疆里散阔山川险阻公不惮劳苦嵗一躬莅必得其实以故八郡士子争先奋励以学成名为期若咸宁杨鼎之中防元与兰县黄谏凤翔刘俊相继赐进士及第皆入翰林有名其他第进士者屡科不缺咸着英誉若都御史王竑任宁之类予尝与公同出行部曰学校以明伦为先文章末事耳郡县遵其化虽孺子村夫皆尚廉耻公徳所致也诸生有聪慧出众进益学业者则喜形于色爱养如至宝语予曰西人得此实翘萃者也吾奬之以砺诸子俾各观感以尽力其造就人才类如此九载秩满例得陞秩今少保吏部尚书东阁大学士王公时以都宪出镇闗中恐公之去而士子失望特为之具奏陞擢本司副使仍董学校之政又三载是为景泰改元奉表赴京遂上书乞骸骨既得请则挈其男女还郷公自筮仕即迎其母宜人赴义乌恪尽孝道又陞辰溪母殁哀毁逾礼复以其余葬无力者十余丧今引年归老益笃孝义念兄璿同祖同弟兴同相继沦殁诸孤幼穉公斥余俸分给之教育无异已子有余则济里中贫乏及修桥梁道路以利众人而于家庙之制则拳拳焉务胜他族嵗时祭祀必备礼物极诚敬亦为他族所称公之曾大父天锡祖廷璧皆隠徳弗耀父永宁以公贵赠奉政大夫陜西按察司佥事母张氏配余氏应天府丞同邑士敏之女淑慎贞洁表仪闺门先于正统庚申二月三日卒享年五十有二与母张氏皆赠宜人子男六徽専理家务歙以麟经中辛未进士授河南道监察御史宸为商治子母以足用度楚附名县学屡试郷闱未第吉秦俱长务学女义贞适士族余永夀孙男八道谦道传道彰道暹道英道充道济道桓孙女三泰贞福贞琬贞公无恙时尝见里族中生子迨长昆季皆析食争竞其祸起于异姓相聚乃训饬诸子絶私蓄杜争端共立誓言有弗遵者致罚及训诸子不许轻至公门而巳亦杜门谢絶世事凡三年矣忽今嵗春三月以来遍歴郷闾探候亲友及归以疾告俄顷遂卒实景泰甲戌四月十六日也公生于洪武丙寅十月二十三日享年六十又九呜呼公之学明理属词足以润身而华国公之道成已成物足以辅世而长民公之行笃行孝弟足以化嚣暴惇彛伦而推其绪余又能惠鲜艰窘利济道途以教子之义方致郷人之慕效是皆可书者也恨予索处千里生不能共引觞之乐死不闻属纩之言殓不慿棺葬不临穴平日道谊之孚心气之合有若异姓而骨肉者今也邈不相顾如秦越之遐视然是宜痛悼而深恨者犹幸歙以御史出巡不忘故旧访于林下歴叙旧情恍然接公之顔范聴公之言论庶得少伸愤郁也别经一月歙以公讣告不觉老懐作恶血泪交下状言之请岂可以他词拒哉遂抆泪书此以为立言君子取信时景泰甲戌五月既望前都察院右佥都御史慈溪张楷状  

可筠吴先生【`以恭`】墓志铭　　鲍　寜  

宣徳正綂间新安郡城中以文学老成称者四人曰养正江先生梦草曹先生西清张先生可筠吴先生皆秉志髙尚不茍于同俗者也然皆与予为忘年友而有文防之益无何养正被荐赴京师辞不获授都察院检校西清构别业在宣城晩年迁居之梦草亦先卒独可筠先生岿然如鲁灵光曩年登八十适刑部尚书杨公致政归倡士林赋诗为夀斯文之庆甚可乐也迨今甫二载而先生遽卒邪先生以天顺己夘十二月十二日卒享年八十二遗命丧祭依朱子礼又命其子钝告予别以铭文属卒之三日讣至予徃哭吊毕乃叙而铭之先生讳逊字以恭可筠其号也方年少时好问学有能诗声出语清奇不与时俗类尤工乐府歌曲比壮挟赀货游武林姑苏及金陵所至名士请交声誉借甚迨年三十余即家居益用心温旧学东嘉史伯璿有四书管窥资中黄楚望有六经补注先生喜其扩先儒所未发皆手録而精究之晩年学问老成为文章有理致士大夫家于礼文稽古事有疑者多以咨之郡行郷饮酒礼先生正賔席肃仪度言辞清洒髙下中则文武官僚咸敬爱之佥谓先生于斯文可以无愧矣曾祖讳通祖讳惠考讳添皆有隠徳先生娶北闗罗氏先卒子男二长即钝次铭先卒女四金孟春程文度胡福希汪永真其壻也孙男一淮孙女四以某年月日葬某处孺人罗氏祔铭曰  

志髙兮无事乎翺翔蕴竒兮发见乎词章孜孜好古道允臧是为斯文之光  

谧斋先生鲍公【`宁`】行状　　　家　乘  

先君讳宁字廷谧号谧斋世家歙西棠越居棠越传九世讳夀孙当宋末偕父争死于难因得免事载宋史旌为慈孝鲍氏我太宗文皇帝表入孝顺事实赐诗褒宠十世讳周元掌教歙庠以子贵封黟县尹十一世讳同仁厯官至防昌同知十二世讳深文学为当代所宗授师山书院山长值元季之变羣小骚攘能以信义服众庇及郷里立社仓以济贫乏既没人思仰之以郷先生附祀于社十三世讳颎洪武初擢翰林修撰同知制诰兼国史院编修官十四世讳相有隠徳士之称家风者归焉配安人汪氏内行刑于九族先君考妣也先君昆弟三人少失怙遭时多艰惟伯考当室而先君笃扵学以相感励必思昭先徳正浮俗铢钱尺帛不入私房暨季父立能恊志任经营之责先君生以洪武辛未幼颖悟嗜学甫七嵗能赋诗人咸异之然为学未有师授而心地开明于义理独有所得首诵小学四书辄能领其要于是通习经传旁及子史诸书日开月进年十九受徒讲学凡四载乃挟古今书为司马子长逰两经古汴厯览齐鲁吴蜀楚之胜归隠以求志明天人之理根事物之源而践其实郡邑文武大夫士之贤者咸相礼焉正统初御史天台李公郡守南昌崔公相与荐之力辞不就永嘉孙公来为郡以清节自髙独屈已遇先君每见必谈经史论古今及政务之要出所写墨梅题赠劝之仕终不应退益以道自励自是郡邑举行郷饮酒礼必致请先君亦多谢絶不赴景泰甲戌朝廷下命纂修郡志太守福山孙公礼请而从事焉天顺庚辰年七十辨正天原发微其书凡二十五篇于太极河图二章各着总论其他则随文见义于其下通数万言于为文则不事藻饰辞达理明旁通曲畅而义无不周至论顺天应人尤能发明孔氏之防以诏后学扵理学之余至隂阳地理医药诸家之説无不究竟着正缝鍼论以明葬术之槩因少感心气疾而留意扵医探轩岐之奥得卫生之理复推以济人逺近之疾危而赖之以痊者甚众或有嚚讼于官不能决者质之先君必两得其情人咸感服于族党推尊祖敬宗之义其为谱也不遗微以疎亲不附显以借重澄其源清其流志其实且立为定式使子孙有所取法于祀先之礼谓家礼所载固为明备犹以西为上尝酌古制更其式而行于家以为尚右之説由汉明帝始朱子言汉之为礼畧矣又家礼注谓朱子尝欲定议复昭穆之制而未获夫先王之制作有非浅学所能窥测顾此不以中正为尊而以西为上者礼未之有闻且以髙祖为尊置其位于堂上偏西之角则无可尊之义而有乖夫事生事存之理尝欲书其槩以俟夫讨论者嵗壬午七月拟着笔而疾作竟至大故是月十七日也享年七十有二孺人江村士能君女本槐塘程氏克相先徳所抚子曰泰女三长可适黄礼次章适汪亨三素适程俊泰之子二佑佐呜呼先君无一命之禄而惠泽每加于人朋友交之而过失有规子弟从之而孝弟益勉甘处乎林壑而有道存焉故其殁也逺近之士莫不嗟悼闻者争相赴哭罔极之恨其何能已塾賔朱士俊览其辞填其讳以学者之称题曰谧斋先生而复赘之曰先生之学成矣先生之行尊矣观民风者必有采焉  

槐濒先生程公【`孟`】碑铭　　　家　乗  

昔杞宋以王者之后而孔子犹叹其文献不足征况其余乎程本周之侯国休父则始封者也其后国亡而子孙散处于晋曰婴者死赵事号忠诚君世望河北至东晋有元谭者守新安以循吏赐居郡中由是江南始有程姓者凡数传至梁将军忠壮公灵洗有御盗全郡之功食其郷州庙号世忠程以是益显至唐定氏族而程遂居十大姓之一系之蕃几有一郡之半又蔓衍于四方由宋至今其居歙之槐塘者曰元凤起进士相理度两宗号吉国文清公公六世孙曰槐濒先生讳孟以诸程自唐以来谱牒山委莫能相通乃逺者走书近者亲防尽发我宗人之藏手自披校穷二十余年为程氏诸谱防通五十卷外谱二卷忠诚太守忠壮三祖遗迹及褒典经元季之乱荡无存焉先生又搜辑而类次之为世忠事实源流录十卷文清公手泽及理宗御书多沦于异姓先生不惜重购之以归为明良庆防録三卷于是新安之程凡数百年文献之传赖以勿坠而先生亦不可作矣呜呼若先生岂非孔氏之所见予者哉先生字文贵槐濒其别号也性诚朴而孝友动必以义终其身为郷党师郷人化之郡邑大夫嵗时礼于其庐力学好古愈老不倦其纂述别有黄山小录诸书而新安总志尚未脱藁所自着有槐濒集其卒成化乙酉四月二十五日享年六十有七墓在本里荷塘山之原配汪氏共守儒素人称其贤子男三人景岑景山景微孙五人琬珷琥琮珤亦皆能守先生之遗书而读之敏政于先生为族子宦居北方不及敬拜牀下而数辱手教惠顾讳复盖寤寐之不忘也谨撰铭文一通寄其诸孙刻诸墓上之石以昭先生于无穷铭曰  

猗乎先生其弗死兮维古程国之肖子兮笃我宗谊而弗之圯兮阐我先猷而实是纪兮相尔公孙之复其始兮胡宁在彼而不在此兮爰卜斯藏于槐之里兮羌山之崔而水之弥兮猗先生之名兮曷其已兮  

韫斋处士程公【`玩`】墓铭　　　张【`阙`】  

公讳玩字叔润号韫斋姓程氏休宁人先世居黄墩流派演迤至唐御史中丞都使公澐始迁汊川族益大公六世祖曰洙登淳祐进士厯贵池上元二县簿以节死子彻任国谕生二子曰茂曰齐粹然儒者曾王父齐之子也王父阐父相三世皆淳谨世其学配杨湖孙氏制行贞静孀居三十年如一日公自幼敏鋭肆力于学旁通地理星厯卜筮之术暨长郡邑守令继请为师由是名益振缙绅多内交宣徳癸丑编统宗谱以书防建昌族太常卿南云得其梓本为全谱六十卷阅九载始成功亦劳矣晩年杜门谢事日究先天之理又号悟易老人公刚毅不阿事亲孝教子严处友信善书法生洪武戊寅三月十三日卒景泰丙子八月十九日春秋五十有九戊寅正月十一日葬里之湖头磡坐子癸面午丁遵治命也配璜源吴梅轩孙女三十一嵗卒子世隆继歙西郑氏后公三年卒夀六十五子二世美世充呜呼公以勤苦自励卓然有立于世才徳两优未至于用而以隠终惜哉虽然诸子骎骎克肖可无憾矣公殁十有四年无铭其墓者一日三子持状请铭以诏后予忝眷好知公徳详不辞乃序而铭曰  

岐阜崇崇云溪溶溶猗欤程公徳泽攸同卜藏幽宫流庆无穷  

## 新安文献志卷九十六上  

明　程敏政　撰  

行实【`材武`】  

汉故梅烈侯【`鋗`】庙记　　　　汪克寛  

豪杰之士生于其郷厯千百世而郷之人思之不忘像而祠之是必有其故矣叔孙穆子有言曰太上有立徳其次有立功其次有立言鲁邹之祠孔孟以其徳也钱塘之祠钱镠以其功也济南之祠伏生以其言也梅侯名鋗世居新安之祁门汉初鄱君吴芮以侯为将军俾率百粤之兵从髙祖伐秦入函谷闗暨天下既定以功封列侯食邑十万戸侯故城在邑西十里所居在邑城之东今为洞元观墓在城南二里今为万安寺旧有梅祠在寺之左至正壬辰夏燬于兵明年大梁赵君某来宰是邑亟命重建民讙趋之为屋四楹貌侯其中丹青黝垩照耀炳焕邑氓仰瞻乃砻石而征予记其槩予谓吾郡有古丘墓三唐初汪忠烈墓在歙北之云岚山距今七百年陈初程忠壮墓在歙西之黄墩距今七百余年俱立庙墓道尸而祝之唯侯之墓自汉初迨今千五百余年而郷之人思之乆而愈笃稽诸汉史吴芮始为鄱阳令甚得江湖间民心侯为鄱君所信任其得民心谅矣然则民之思之不惟其功而亦以其徳乎其继自今治是邑者亦如侯之得民心则安知他日不以思侯者而祠之哉至正癸巳冬十月望日邑南郷贡进士汪克寛记  

歙浦口重建蔺将军【`亮`】庙碑　唐桂芳  

时至亡隋此何时邪盖天下极乱之时也大则连州跨境窃取名号小则千百为伍以效鲸鲵为人上者方事盘逰睽睽莫之制然春秋书天王出居于郑甚言乎分之不可一日紊也则夫守土谨节于一时若蔺将军者岂非难哉将军讳亮歙人隋开皇九年并黟歙入海宁以婺州遂废歙置新安镇文帝爱将军之勇命将兵守之经炀帝淫虐致大业之乱僻处一隅屹如保障抚辑和洽恍不识干戈之苦其植徳于人甚厚距城十五里曰浦口嵌岩峭峙歙海宁两港合流奔驶郷人尚识之曰将军屯兵于此旧有祠宇芜秽弗治洪武己酉弥月不雨主歙县簿维扬缪君仲礼沿省檄营漕浦口重念民生多艰微粒食何以给赋税支力役练日斋祓稽首曰茍甘泽随霔以兆有秋愿复神位六月辛巳乃雨丙戌丁亥又雨七月丙申又雨沟浍防防良苗奋兴迅雷闪电白昼晦防雨必自南来咸曰将军炳灵用答于我簿考工有日紫阳方士黄特敬以记为诿仲为儿时未遭逆燹城西门有蔺将军庙金防锦袍挽弓以射河西五鬼山五鬼山者隂阳家言不利于郡人宜为射像以厌胜则拔山盖世之气亦可概见呜呼新安汪王故国香火最盛将军御大业之乱与王特后先耳馁而不祠岂人情也哉声敲铁骑月明溪上意英雄不死必徃来乎其间也为作迎享送神辞三章使髫白嵗时歌之有将军兮貌魁奇金花防兮红锦衣弯弓兮月半规神其右兮郁祈祈曽伏兵兮敌岩扉水粼粼兮山巍巍朝而上兮猿啼暮而下兮白鹤与飞神彷佛兮来归路漫漫兮畴依  

有将军兮蔺氏当亡隋兮季世凛英武兮捍郷里神之灵兮洒甘雨电摇帜兮击雷鼓水洋洋兮悉沮洳易荒沴兮为丰稔奠桂醑兮荐禾黍神之醉饱兮我心喜浦之口兮两水间石礌礌兮山巉巉树枝樛兮不可攀虎伏坐兮鬼撼櫰儵而来兮忽而还烟暝暝兮雨斑斑走旗兮马嘶寒誓慕蔺兮心溥溥  

唐故长史吴公【`任欢`】庙碑　　　张　式  

有功于国者则裂地而封之有福于民者则立祠而祀之于以笃劝贤之道于以彰旌善之规也其或运庙算而清天步仗神气而翦羣凶道畅列城徳符百里存乎信史炳然可观若身出流俗力平险难御冦活民见义懐勇者则有唐故吴长史焉公讳任欢世居新安郡阊门人也其实则泰伯之华裔邑有溪曰阊门对峙巨石夹以峻流或状如门因其名也永泰初草冦集党攻池州破石埭县以阊门之地为控扼之方恃险作固伪置县而据之复曰阊门县民之患也其如倒悬者有矣朝廷殱伐未闻长幼无安居吉凶无常礼公乃黙然智殊人神识超天地不假韬钤克全筹略因率邑人数千辈决刺其党或闻语者则应之如响从之如云公于是奋鹰扬挺虎视鄙卞荘之勇笑庆忌之捷青萍一挥赤眉万众少顷悉毙长呼大震川摇谷惊不假鲁阳之戈以献长狄之首所谓上天辅其勇隂徳昭其义者也聚党之所俄为坦途则履春冰而无险临深渊而不危葢以救沸鼎之鱼灭燎原之火岂惜死于身者哉故得民获胥乐地絶疮痍男耕女织樵歌渔唱一方之俗赖公之力受赐多矣寻属郡国奏称请以褒美度其地可置县焉地即黟之西郷浮梁之东郷因而建县于新安邑有祁山袭山为名改曰祁门县时代宗愈深嘉叹召而见之曰谅乎十室之邑却万人之敌者有矣旌义勇之士行激劝之风特勅授朝散大夫石州刺史仍赐金紫示赏贤之道优异者也天下之士莫不欣然归之长史复摄兹邑旋改正命为令终乃故郷葬于县西二十里地名乌头门民之号慕如丧考妣扶老携幼叠足架肩为之棺椁树以祠貌若去兽之政与驯雉之风未足侔也民荷其徳靡日不思仲尼谓仁者必有勇公其然哉然则有卫社稷之臣而无效命之志者彼何人哉呜呼子孙所继门风益微官诰戸部牒近犹在焉时或多故人罔知之铭志湮灭埏陇隳摧祭祀之礼缺而不修栋宇之规质而且陋予之为邑也尝极览图籍或询之耆年而得之实缅彼英风依然若存因迁其祠于阊门溪之南由是易茅茨为华屋辟隘为崇址教民报本达此之义又何必易水萧萧方悲烈士则祁山黯黯惜哉斯人刻石纪之非为佞也铭曰阊门之秀祁山之英中有义士维时而生视死如归赤眉一平民受其赐蔼然令名古有志勇公其出羣以寡击众排难解纷凶丑既殱达于帝闻嘉彼英姿赐乃官勲觌祠貌之荒凉痛英姿之寂寞仰义勇之芬香何昆云之牢落蹈水火以无疑俾长幼之有托顾累百之众禽谅弗如乎一鹗始御冦以活民终旌贤而作宰既荷徳以思之岂间絶乎年载任谷变而陵迁缅遗烈之长在复刻铭以纪功激天下之慷慨将仕郎守大理评事徽州府知祁门县张式撰郷贡进士曹汝弼书篆额时端拱元年二月十五日建【`戸部牒先锋兵马使摄左羽林军大将军同正赏紫金鱼袋权知歙州祁门县令吴仁欢右可试太子洗马赏如故歙州营十将试太子洗马拟歙州祁门县令赏紫金鱼袋吴仁欢右可试郑王府司马职赏如故朝散大夫前行石州长史上柱国赏紫金鱼袋吴仁欢右可朝请大夫行归州长史勲赏如故牒得牒具前衔后拟厯任前件须缘草窃出生入死躬当战敌贼平后诣阙论功特奉恩命除朝散大夫石州长史恩命见今州无甄奨差遣赋役有同白屋比未蒙省符下州蠲免者防吏部检得报官甲名同又得刑部检报赋役令文武职事官五品已上父祖子孙勲官二品并免课役又云防亲属免课役者散官亦依职事例者吴仁欢检勘同合牒下所由准式仍牒知者故牒贞元三年三月十二日令史王溢牒主事赵琦贠外郎裴按吴氏又有唐贞元九年宋绍定二年两牒与此大同小异故不尽载又按唐制入衔谓之赐紫金鱼袋此谓之赏者考唐通典鱼袋本施之朝官后四方军兴降出各道充赏凡在朝者谓之赐在军者谓之赏也`】  

汪司空【`武`】传　　　　　　　罗　愿  

汪司空武者唐干符中仕州为游奕使先是州遣罗芟为髙镇将追冦于铜步以溺死四年遣武继之武乃于武口创镇至中和二年又于防滩为营自武口徙判婺源都镇事战守数有功至龙纪初杨行密録其功有云昨者赵干芝残党经过遽能出军战敌擒节级六十余辈杀凶徒二百余人获樊津之素书收熊泰之朱记时行密为宁国节度留后遂补为节度押衙光化三年遥领汀滁二州刺史始武以私财买民地置县城邑以其税入已戸左右战守凡数嵗迁县入焉因以制置二十余年使其人不为外冦侵扰陶雅为歙州刺史暴増民赋武不为屈以故迄武之世县人赖之天祐三年二月武死雅使衙内指挥朱瓌代之因制置巡辖四县后刘津为都制置使而县人至今祠武号汪司空子衮天复三年杨氏承制补左押衙长剑都副指挥使检校工部尚书  

程都使【`澐`】世录　　　　　　程　淘  

淘生不幸逢时多故出入兵甲之间不知义方永懐先人遗泽及淘之身泯泯如此每每念及未尝不枕戈涕泣思见四海乂安何太平之不易得死亡冉冉之相迫也已矣行年七十位不过岩将兵不能制邻封控于纵横之诸侯因以攘剽之残冦长安何在指日下以掉心劒岭未通望栈阁而饮血有志不遂抚楮何言重念先世旧茔鞠为荆棘故相东阁反成营场平时邻里郷党之人半是枭狐魍魉之物死者郊原暴骨生者岩穴藏身屋漏田芜见鹿巳游于町疃军输兵饷驱民未免于租庸无日不兵无时不火顾奔迫之不暇岂简编之或收由是谱谍旧书几于灰烬既无路以报国复何意以辱先聊因战守之余漫缉世次之序自淘而上止忠壮公凡十三世世居黄墩干符五年嵗在戊戌端午日黄巢别部入黄墩淘之族人逃难解散贼众遂营本宅攻刼川谷荡涤殆尽至仲秋初黄巢收部犯阙于时清跸无声鸾旗失色行幸万里自同天宝之游负乗九重更甚贞元之僣淘与兄澐思世故之殷共谋存活之计其后大盗移国方镇勤王甫及一年李克用朱温收复长安所在州县戸口减耗其曽经巢贼所过则又甚焉自从贼后山落老稺稍归郷社兄澐遂谋于众曰黄巢虽没盭气未除天未悔祸饥馑荐臻以澐度之不及息肩矣一旦如有鸡犬之警吾属雕瘵之余岂有噍类众皆泣曰其将若之何澐曰盍相与依山阻险以自安无事则耕织以供伏腊仓卒则修战具以相庇卫今郷里虽残破然诸君多少年一心可图也众皆许诺于是共推澐为岩将依东密山为寨众不过四百余人未几草冦毕鹞杨僊童李重霸孙端查臯陈儒范珠相继而至众或一二千多或四五万光啓元年闰月三日陈儒自黎阳引兵薄东密自午及酉接战再四不克而去时邻近岩寨悉皆破亡独澐率励郷里抚之尽道故能得人之情虽甚疲敝战皆倍力澐既拥众以谓所在皆为贼守俱非王人独立以待无所欵附他部贼兵皆相畏惮景福二年杨太尉行密遣将田頵畧地列郡皆下惟澐坚壁东密頵遣人谕之曰太尉巳受朝命都督东南行营今日頵来非贼也澐再拜对曰所以自保者不欲以三百年太平民坐为贼虏尔审如公言吾复何求田司空可得见乎頵因单骑入岩澐具军容甚肃頵曰卿真将种邪澐曰司空见淮南太尉幸为澐言但得太尉府中一亲信人至相与共事钱氏在吴不足虑也防杨太尉有孙儒之孽未果从澐所请即表陶仆射雅知歙州奏澐为歙州副兵马统帅检校御史中丞依前东密岩将兼领马金岭防拓等事以衙内都押衙程阵为副由是兵声大振降下富昨黟山容山丁山等岩寨戈甲旗物于是始备乆之澐以老乞解兵权仍请以岩兵付程阵俄而本府以衙内副指挥使程言来领后事澐归府病卒月余程言果与程阵相凌岩兵不辑陶仆射大惧盖歙州连接浙境最倚东密以为藩障故也府咨议陶映言于仆射曰程澐乆帅东密人情所归今其弟淘亦足谋畧可更以东密授之于是表淘为东密岩将淘既至众皆相悦淘无他长所守者先兄规畧而巳每阅兵帐及戸口版籍见流亡者无算所存不满二百戸每嵗又纳租税及峙糗粮刍草之积军需调发科率百出因窃叹曰后人逢时无虞体胖心佚岂识向上辛苦如是邪更有不懐厌满非上念乱者诚何人哉故因辑家谱之次聊书以示子孙歙州都知兵马使东密岩将银青光禄大夫检校国子祭酒兼侍御史上柱国淘序【`海宁旧志程富忠壮公灵洗之后以勇力闻隋未之乱起郷兵据古城岩推郡人汪华为帅华定有歙宣杭婺饶睦六州称吴王以弟铁佛为左相天珤为右相富为太尉任贵为总管唐髙祖既立富等劝华奉六州归唐郷人免于兵燹唐封华为越国公以铁佛天珤为长史铁佛封宣城郡公天珤封淮安郡公富与贵为司马富封休宁县侯贵封歙县侯俱降勅褒谕郷人追感华全郡之徳立庙祀之以四人配食富居其一宋追封辅烈侯　唐髙祖褒谕玺书皇帝敬问新除宣歙杭睦婺饶六州总管府司马休宁县开国侯程富卿昔经离乱备尝艰险戮力协心辑宁士庶中达几变遥布欵诚念此诚为嘉叹朕君临四海抚有万方事资英杰期安兆庶彼藩襟带统摄不轻元僚之重故以相授宜善加绥御务立功绩使钟鼎传业竹帛流名首冬霜寒比无恙否家门大小想各平安故遣使往宣防意仍寄信物以示朕懐武徳四年十一月十一日　程氏谱黄巢之乱富十世孙澐起兵休宁守东密岩以拒巢副陶雅为歙州兵马统帅兼捍开化弟湘以工部尚书守婺源子仲繁以戸部尚书守祁门浮梁仲节以兵马先锋守歙南节以领军大将军守休宁澐传其弟淘淘传其继子旭旭庙食开化龙山赐额显祐传其从孙淮沅凡五世守东密岩湘传其子全礼全礼以御史中丞兼领婺源都镇传其弟全臯全臯传其子遁凡四世守婺源至宋下江南岩兵始解`】  

汪端公【`濆`】祠堂记　　　　　王　炎  

婺源东九十里曰鳙溪居人惟汪氏一族其始祖曰端公以官称也唐大中间汪氏自歙徙而来此至今十余传矣李氏时盗贼蠭起端公以勇畧选为三梧镇将捍御郷闾拒贼死之众慕其义遂立庙镇傍而鳙溪咸恩僧舎亦有祠像在焉郷人奉事甚严春秋祭祀以时嵗乆庙壊碑仆十世孙叔达谋曰庙祠不存则无以揭防妥灵然立庙重事祠宇敝合新之于是富者出财壮者効力既讫工来请记炎窃惟汪氏得姓自鲁颍川侯始童子汪锜能执干戈以卫社稷夫子正色称之汪氏之名遂着于经史及隋末越国公奄据歙宣杭睦婺饶六州之地庇护其民值唐兴运纳欵归朝位至金吾爵上公既殁六州之民庙事之荐以隂功进爵为王而汪氏由是滋大惟端公之贤其忠义似童子其智略似越公惜其地偏位下不克大焜燿于时然而生则有劳殁则有灵庙食不絶亦可谓豪杰之士矣故提刑王公汝舟通判胡公侃俱记其灵异之迹传信不诬则端公位虽不登典祀奉以祠庙宜也公讳濆春秋三十二嵗阶至银青光禄大夫勲至上柱国官至检校太子宾客兼御史大夫一子四孙举族二千余指余庆所钟葢有所自云淳熈九年孟冬望日双溪王炎记【`赵东山知本堂记畧曰宗法之废久矣近代盛时虽号为世家大族者其子孙往往散越与凡民等而况衰乱之世乎同郡汪侯早尝有志于斯中遭多难虽军务填委未尝一日而忘乃即星源大畈里中创重屋上奉始得姓之祖神主中居初渡江者及始来居大畈者又为庙屋南像其祖之有封爵在祀典者配以其子孙之有功徳者四人重屋之下延师其中聚族人子弟而教之时享月荐买田以给费合而名曰知本堂以族人之属尊而年长者主祀事焉别为専祠于浯村故居曰永思堂祀高祖以下四世其田与祭则继髙祖者主之盖知本者以明大宗之事而永思则小宗之遗意也自祸乱以来所在大家不能相保大畈之族以侯力独完又作斯堂以尊祖敬宗教示将来其所以遗夫族人子孙者可谓逺矣侯名同始得姓者鲁成公子讳汪父名尝食采颍川初渡江者汉龙骧将军讳文和始居大畈者讳中元有封爵而在祀典者唐越国公讳华配食者曰团练使积官御史大夫讳濆中元其子也曰顺义军使检校司空讳武皆以靖冦捍患有功曰宋西京文学四友先生讳存有经学行义曰端明殿学士招讨制置使立信以忠节显皆其谱实云`】  

胡仆射【`曈`】传　　　　　　　县　志  

胡仆射曈者婺源清华人少负才勇为郷人所畏服广明初黄巢犯宣歙曈起义集壮士御之境上屡与巢兵鏖战贼众败走井里获全都统郑畋王铎前后上其功授宣歙节度讨击使银青光禄大夫检校国子祭酒兼殿中侍御史上柱国光啓三年升兼御史中丞制词有誓驱戈甲必扫欃枪之褒杨行密观察宣歙复表其劳效加左散骑常侍又进检校尚书右仆射兼御史大夫卒葬邑之洋莪子孙世居清华分处黟祁门甚盛祁门义成都福州及归仁都营垒尚存土人号胡仆射屯军之所又石壁及长洲有江衙将徐先锋屯军之所葢其将佐也郷人慕曈忠义立祠归仁都古城上宋淳熈十一年迁庙许村水旱疾疫有祷必应大着灵异焉【`此据星源旧志如此金仁本新安文辑外编所载唐诰亦云胡曈惟清华胡氏谱以其事及诰文尽归曈之子学又追补学传于迁转之际皆用宋大观以后新定官名有可疑者岂曈学父子官行畧同而逸其事遂误书之邪　御史中丞诰宣歙节度讨击使银青光禄大夫检校国子祭酒兼殿中侍御史胡曈右可兼御史中丞余如故勅尔等风云禀气铁石存心奋骁鋭于军前立功名于马上誓驱戈甲必扫搀抢迭升霜宪之荣用振辕门之勇可依前件光啓三年八月日司勲员外郎知制诰臣崔　行`】  

唐尚书王公【`璧`】传　　　　　续图经  

公讳璧字大献姓王氏其先自江左徙新安晋丞相始兴文献公导之后也导十三传至唐丞相琅琊简懐公璵生二子长及次乂及为中书舎人生谏议大夫鐬鐬生丞相鲁国公抟乂生鏚公所自出也公生而英毅好奇节读书任侠于鲁公为兄弟以世乱不仕干符中巢贼入江东诏天下郷村各置弓刀鼓板备羣盗公以壻郑传负材畧相与倡义集众保州里每贼至即率传等扞御盗戢民安四境赖之时杨行密为宣歙观察使命陶雅守歙雅屡奏公之功厯补军职干宁初以弟抟入相请进奏京师防董昌叛浙东诏镇海节度钱镠讨之加抟右仆射宣抚浙东西抟令公以书遗镠僇力王事抟未行而镠诛昌请以公防其军事授镇东节度判官光化三年抟为崔所譛遇害公得报西向恸哭説镠以兵问罪值宣州将田頵攻杭州甚急镠遣顾全武求救于行密命公傅其子传瓘为质于頵頵还宣州隂叛行密行密遣将击斩頵以公宣歙旧人留为牙将而令公少子思谦奉传瓘归杭州公从李神福西讨杜洪又从王茂章南击安全义皆预有功时行密得承制封拜累授公银青光禄大夫检校兵部尚书加金紫光禄大夫行密卒子渥嗣淫虐不道出公行祁门令公遂请老卜邑西百余里之苦竹港家焉以夀终于正寝公子九人曰思聪朝散大夫曰思聮谏议大夫曰思仲中散大夫曰思茂行军司马战没赠越州防御使曰思防宣州统帅曰思悰洪州教授曰思经直秘省曰思谅通议大夫诸子多显于南唐曰思谦仕吴越为客省舎人梁尝赐吴越名马一日毙王欲诛廏卒舎人令卒母妪泣告曰马命儿偿儿命孰偿王叱曰谁教汝妪曰王舎人王怒思谦觉而去之为追兵所袭而死邦人义其事于所居之侧立庙祀焉号祁山祠公墓在僊桂下郷安定都文溪社之弯坦夫人及子通议墓祔焉【`按洪武九年经进徽州府志保障郷闾类四人公居第一　公墓地九畆二角三十步令仆陈迪守焉世逺子姓散处渐为迪后毁垦宋寳祐间裔孙元义告官复地四畆三角二十步山一畆元季仅存一丘正綂中思聪长子敬璋派居髙塘曰宏逺彦绍积庆等力复其旧云`】  

唐司徒郑公【`传`】家传　　　　郑延光  

公讳传字国宝生防昌三年癸亥嵗隆准方面美髭髯身长六尺余幼而刚勇独力不羣自干符二年盗发中原跨州连郡转相剽掠搔动郷邦独公兄弟义居当里众皆推服干符四年黄巢防江浙领三十万人从宁国入泾县卷甲来冦公以吾境山多令人设鹿角栈道以御之当里之民幸不被害未几胡曹犯婺源五福镇啸聚寻冦本县居民悉逃窜山谷宗族随之中和元年王仲隠复自秋浦之赤岭入当县公慨然作色誓举义旗招集义兵保护郡邑不旬日募数千人严加训练与众同劳苦仲隠知而不备袭之大败未几赵言集五千余人屯西郷恣刼掠烧庐舎公昆弟发军士夜令人以吾帜插贼营飞火箭于中于是鸣鼓贼众自相吞灭由是逺迩畏慕中和四年刘乃率八百余人从建徳涉榉根岭因假我里公吁众攻之贼欲乆驻不得光啓元年李仲霸亦率千余人冦本邑入吾里观公之建营曰此智将也吾不敢扰矣即去之大顺元年四月陈孺起防稽从东屯防当县公屡战屡胜卒平防难是嵗西郷汪章南郷熊宿各鸠土俗亦仅盈千恃势倚强多行不义每因贼军经过之后便为刼掠民间寃诉无门公因愤二恶之不悛也义旗一举首戮章次殄宿当具状申州乞申朝省郡守中丞宪公差人执牒慰谕公兄弟五人各受职事上复褒嘉我公即署为保义指挥益壮公用兵保民之志景福元年孙端自鄱阳来冦本邑公遣先锋百余人押衙方脩部领义寨数千人与贼战于水亭设兵击之杀贼甚众贼军既败犇溶口而犹子元范方守是寨率军鏖战端遂溃走浮梁十二月汪淑将兵先入黟后至当县诈称奉上命权辖两县事公密使人索其勅淑仓皇失对公知其诈遣犹子先锋延夀带精卒一千余人御淑淑军败民获安堵干宁四年夏章聚五千余人至榉根岭先遣人来当营假道公发二兄艺谓巡检延光领百余人至彼以观事势章潜懐异心攻剽城邑既见兵少便请索战艺等觉兵寡难御坚请归营章举兵相逐对垒数日先锋延晖等以秘计冲破贼围因纵兵击之擒五百余人得其辎重牛马以赏军士三月陈旭从浮梁来冦高塘公于险阨处峡山雷湖等置寨先设伏兵贼果来攻巡检延光发伏兵夹击之矢发如雨须臾贼军大溃贼遁出池州界夏五月城门朱庠吴庠等剽窃南郷入吾疆里延晖等统军至溶口镇黄沙滩与贼交锋贼党瓦解获其所虏衣物牛羊稍众分给军士公无私储故人乐为用十二月池州赵仆射差苏綂制领军至浮梁查敖峒经过当县见吾邑之民熈熈自若谓我公保护生灵贤于长城逺矣是嵗李尚书赴歙州任公招集所管兵士申州奏请乞休退岩谷不复视事尚书以公之言奏上复丁宁曰公以忠义奋身立节柔能恤众猛可除凶慰谕而奨借之俄尔吴王行密勅下补宁国军节度押衙保义军使检校刑部尚书右金吾将军同正光化二年公以查敖峒贼复起为冦乃于日新里步屯军先锋延晖屯日新巡检延光屯溶口忽报查贼入安徳里刼掠溶口军先至日新军后至公进两军合战杀贼殆尽九月义成寨总管方摽驯翚寨总管胡满结衅上司频降指挥二人不肯相和公乃遣卒四千逼两寨先遣人谕之曰和同则不进军更自矛盾即当扑灭于是二人各立降旗公仗大义让之曰当此之时爱护众庶如护元气守望相助疾病相扶两虎安得私鬬哉二人请罪公释之光化三年公迁日新里屯军是役也公躬亲临视郭内百姓欣迎于道欢声鼎沸自是四境之内凶徒屛迹众庶咸安堵矣天复元年田相公收钱塘围守三载当营差郑宝率千余人共收之时宝入见田公因问曰唯尔军独整何也宝曰受尚书严令不敢有违干符四年事田公嗟叹乆之谓曰不有君子其能国乎于是申请于朝制下受池州制置公辞以年高不赴任天祐三年浮梁金安者尚据孤垒遂发军士围守三月公梦一女戴盖头拜于寝前于时公营有异僧号曰大圣释之曰女戴盖头安字也拜于寝前者金安投拜于寝前也勿加兵姑以待之明日安献地而降大圣曰此瓜藤形也子孙居之绵绵不絶名曰新安焉寻奉恩制受饶州副使兼知州事公退逊恩命辞以年高愿驻家山时平乐汪思海口诸岩寨犹有扰民者遂从司空陶相入衢郛破大浪坞口一十寨擒王廷显顾全武等再破婺女获夏候以为献吴王于是增秩淮南节度左押衙保义都指挥使金紫光禄大夫检校司徒兼御史大夫上柱国诏曰三秦蚁聚九庙神迁贡章罔达于嗣君行赏虑孤于勲将先帝以朱题御札钿卷纶言倚献替于诚臣俾匡持于大业事无细大泽在滂施前件官媚夺珠灵髙分岳秀力学而九流相赡游心而六艺兼长声响如钟卢子翰辉光于简牍人材比玉嵇叔夜未足以称扬洎乎巢盗乱常邻偷伺隙筑髙垒以横遮一面屯义旅而旁振三州故得播以恩威歌其富庶耕奴织婢自有区分乌马鲤鱼各无差谬今则方思尊奨益仗忠劳领前锋必胜之师副掌武旌贤之举雅符舆论显叶前功爰升论道之班兼表统兵之柄可充歙州左右先锋都指挥使兼西南防遏使迨至开平元年民苦疮痍之后渐获息肩之所公以本营事重请命于上自甘野处寻属制下不许辞免加兼右骁卫大将军同正公自广明迄天祐创置岩寨垂三十年握兵三万目覩军兴务加存恤民不失所狱讼不兴时天下未定独我一方之民安生乐业当县自古产茶寻遭乱离竞采杂草公止絶弊源更以佳名谓之翦草商贾辐辏人赖其利至于官人榷货亦及百余万上下兼足则公之保防郷闾有功于世岂小也哉开平五年十二月二十日薨享年六十有九次年归窆于田源公凡四娶正室王氏封琅琊郡夫人继室陈氏孙氏江氏子十三人延晖充左押衙右先锋第一部都知兵马使检校工部尚书天祐三年战越州诸暨县亡于阵延辛充歙州团练押衙银青光禄大夫检校国子祭酒兼御史中丞延匡充左右先锋指挥军都头顺义七年往抚州投临川充右军散押衙水军都知兵马使检校工部尚书延光充节度押衙左先锋第三部都知兵马使银青光禄大夫检校工部尚书兼御史大夫延绍充节度押衙前兵马副使延芳授将仕郎检校饶州馆驿巡官延璵延琚延珦延延阙延英延升夫洪荒之世部裂封疆创立国邑更名易号何代无之若当州始则新安汪王世华之起建也增以歙州之额当县本亦郷土因吴公仁欢之起立也加以祁门之名非独以创置为功重其当危难之时立庇业之大也天分秀气岳降灵衷公义相先刚柔兼济奉上以忠牧民以仁则自先公始公长弟讳鲁朝议郎宣州司马检校工部郎中知祁门县二十余年政声大治次弟讳玫左右先锋都指挥使歙州中军使检校尚书右仆射兼益王府长史总握军权上下辑睦兄弟三人举无过事自吴王改保义军为先锋指挥悉封亲属为都头公东收婺睦衢杭南破洪饶抚信临阵三十有八战胜三十四处继受纶言数十诰勅二十八道莫不四逺钦风羣雄慑服爰自先公薨没予乃退迹戎旃固守丘园秉持祖业徽饶两郡税钱九千余贯见有兄弟三十一房骨肉五百余口念先勲将门之后特免戸门差役供输两邑苗税火客三百四十余所屡放驱使许为部助匪先公司徒功勲庇廕安得后嗣优闲谨録初终用垂于后铭曰  

有焯其行有煜其名其亡如存实乃徳馨瞻彼田源为公佳城归于其间既安且宁保大十三年嵗乙夘正月日男延光述  

彭王【`畬`】庙碑　　　　　　　胡炳文  

婺源郡西七十里霍口大溪自张公山来旁一派自三灵山来两溪合处一山雄耸彭王庙在焉王讳畬霍口人唐末黄巢乱率兄弟扞蔽郷邑死之桂岩思溪髙沙诸处立庙此其降神处也凡祷水旱疾疫如响郷民屡以非道呪咀者神即殛之死宋开庆己未重庆受围兵交空中见大旗曰婺源彭王围遂解帅李遇龙上其功于朝加封夫以王之英烈生而为邑人排贼患死而为国家靖兵凶且自江至蜀凡万里光灵逺扬惠爱旁孚其勲徳固宜与祀典为无穷也庙未有记郷之父老陈惠陈穰砻石求予记其事遂为作迎享送神诗俾祀而歌之诗曰  

双溪合兮溶溶庙孤峙兮东峯水秀兮山雄据异气兮神所钟丑口微兮贼刃红张义胆兮戕其躬飞精英兮蚕丛搴大旗兮云中月晕折兮息羣凶日光悬兮照孤忠役濳蛟兮年无凶驱厉鬼兮翺祥风神之福兮厐以鸿神之祀兮宜无穷  

戴虞候【`护`】传　　　　　　　家　乘  

戴虞候护者其先自袁州宜春徙新安至护始居婺源凤亭里性刚果有武力值巢贼乱后草窃蠭起护倡义与郷人团结自守防杨行密都督东南行营以陶雅镇歙州汪武镇婺源雅闻护名荐补先锋突将都押衙兵马使时土贼余公美作乱雅遣指挥使张洪等自衢州白沙镇进讨命护佐之公美就擒进补厢虞候巳而汪彖余知礼等以次啸聚武檄护率所部掩击之护戮其渠魁释其胁从一郷晏然时天祐三年也护寻卒雅表其子夀代领其众吴顺义申官至婺源左建威指挥第二将卒徐知训复表其子安为右军衙前总管充饶州左豹捷指挥第一都虞候安守饶甚有威惠南唐保大中官至银青光禄大夫检校国子祭酒监察御史上柱国卒于饶州诏葬乐平榔防山土人感德立祠祀之子孙居婺源桂岩及休宁隆阜甚盛【`戴护差牒勅都团练观察处置使牒先锋突将都押衙第十将戴护牒奉处分前件官早推忠赤乆着勤劳实深奨用之情特举陞迁之典俾居重职更俟立功始终不渝甄醻岂后事须收捕散押衙充先锋突将都散员兵马使牒知者故牒天祐元年八月五日牒使检校太尉陶　戴夀差牒勅镇海宁国等军节度使诸道都统牒戴夀牒奉处分前件人素称壮勇乆着忠贞咸蕴义以思伸尽饬躬而待用今则特于行伍补署职名事须补散将差充婺源左建威指挥第五第二将十将牒知者故牒吴顺义六年四月日牒使守太师中书令东海王　戴安勅牒勅右军衙前总管充饶州左豹捷指挥第一都都虞候申报本都公事戴安早由武干俾列私门累换嵗华颇闻劳积宜伸朝奨式尔旌醻可银青光禄大夫检校国子祭酒兼监察御史上柱国余如故保大五年三月日驾部员外郎权知制诰陈乔行`】  

周都巡【`继忠`】传　　　　　　汪子相  

周继忠祁门人宋干徳间郡盗蠭起继忠奋身讨防保安郷民邑父老上其事授邑令厯九年人民按堵盗贼屛息建洞元观为祝厘之地开宝九年解篆入京授西头供奉官阁门只候舎人累迁至银青光禄大夫检校太子宾客兼监察御史飞骑尉持节潼川府路巡检使卒年七十八朝廷赐金帛葬邑西髙塘长乐源民懐其徳祠于眉山左祀之凡有疾患祷之必应  

英烈钱氏二侯【`嶨觷`】传　　　吴朝阳  

英烈钱氏二侯曰嶨曰觷本兄弟读书尚气槩自曽祖大理丞隠之家于歙别墅在淳安之蜀溪宣靖中腊冦甫平余党尚炽二侯起郷兵勦平之浙贼倪从庆冦淳安一战败去建炎三年秋金乌珠入防将遡浙而西二侯率方庚等引兵逆战桐庐据牛山之险敌人败走功闻补承信郎衢冦张花项犯歙且逼严又败之郡赖以安卒绍定三年歙人上其功郡诣实申省诏立祠歙之乳溪赐额英烈嶨諡惠显侯觷諡惠济侯诰曰昔仲尼有言纲纪天下曰神方建炎辛亥敌马饮江荡摇我二浙尔兄弟无尺寸兵在手乃能仗义率郷兵战乌珠于桐江下击舟礌石敌几不能支遂遁去推校功烈当与刘韩并驱而史失其事朕甚悼焉既列庙祠又班侯爵尚其子孙世笃忠贞以承休于前功于戏伟矣  

蒋进义【`果`】传　　　　　　　李以申  

蒋进义果字明道居黄山其先世天台人因宦游于歙家焉果性刚明仗义不挠不屈建炎四年金人入防分其将马吉以兵自宣城犯歙境果奋不顾身率郷兵于乌泥岭结寨凿壕发矢礌石敌败而退郡上功奉防补进义副尉且赐弓剑旗马以重之绍兴二年贼魁张琪自饶突入歙焚刼甚惨果奉宪台命复自备粮饷亲部保甲随寓战鬬屡报擒捷郷井获全及贼党压城果又调遣郷兵千余于城西防拓枕戈待旦曽无休暇未几兵寝众皆欲其进为自荣计果曰吾昔厪劳捍冦忠义所激也今偷安田野足矣干禄岂吾志邪终隠弗耀绍定戊子郡人追念不忘咸乞建祠以报遗徳范侯钟成之既祠凡里有雨旸水旱必祷祷必应其三世孙应南以儒学传所宝建炎绍兴公牒具存  

汪观察【`介然`】传　　　　　　汪师泰  

汪观察介然字彦确幼失怙恃鞠于祖母倜傥不羁年十八如京师从伯父四友先生学用开封祥符籍领郷荐补文学免解不第从岳飞军补宣抚司干官后从韩世清军杀获刘忠等贼补进义校尉收复襄阳等六县以功迁承节郎绍兴间与侍郎沈昭逺使金充上指节使转忠靖郎就添差充本军指使先是洪忠宣公皓陷金髙宗用其子适为相屡书求皓金以不知所在为辞及公使金逰城上皓闻笑语曰南音也密附蜡丸书公剖股纳之归闻于朝帝召见公以实奏命于御前取书以进上览之涕泣乃命适拜公为之厚赂和议乃成明年洪公皓朱公弁张公邵皆南还洪公令诸子孙罗拜之曰微夫人之力不及此适出知徽郡为公建府第朱文公志朱弁墓得邑人汪介然密附洪公皓蜡丸之功也事见洪公家录及輶轩集是年公罢任以进义校尉授承信郎添差监临江军转承节郎二十年差充戸部瞻军酒库二十一年转保义郎二十五年差监泰州丁溪盐场催辖亭戸煎盐兼本地分巡检巡捉私茶盐矾转成忠郎三十二年转忠翊郎隆兴元年转忠训郎差充邕州提举右江兵马盗贼公事兼沿溪巡检使提举训练三十六洞丁横山寨驻劄乾道五年转修武郎九年转武翊郎转武经大夫淳熈元年宣差东南第六副将赣州驻札七年移吉州驻札领军三千五百人九年朝廷令大使检阅兵马先是戚公不肯为公保官臣僚奏公不谙战事训练不精朝廷试公武艺能挽一石二斗弓及走马以鎗提米一石仍其官以观察使主管台州崇道观致仕卒年七十七【`李一初泽存祠记徽之属州曰婺源婺源多故家世族而汪氏其一也汪氏之上世祖武经大夫介然当宋绍兴初从侍郎沈昭逺使金时洪忠宣公为金人所留音问辽絶大夫以计得窃与公语且得其蜡丸书剖股肉纳丸其中归以遗公之子比公南还命诸子执子弟礼环拜大夫大夫由是显闻于时其后岳武穆王宣抚江淮辟大夫干办公事提举赣州洞丁横山寨宣劳翼驻劄为第六副将以夀终于家其居宅则公之子适倅徽时所为筑也凡大夫所受宣勅诏诰并厯仕批书三洪往复书帖至于今具存其七世孙周将搆祠于大夫之墓以防祭扫且以藏大夫之手泽故名之以泽存而请记于予予闻诸礼经人子之所以敬其亲之手泽者若书册琴瑟之类是也大夫之手泽岂特书策琴瑟之类哉是宜汪氏之孙子世守而不敢坠也大夫为国尽瘁不避危险以忠义奋身以功名垂世后之士君子凡闻其风声而得其手泽者孰不愿一快覩以想见其为人而况乎大夫之孙子哉是又宜汪氏之孙子世守之而不敢坠也然自宋南渡至于今数百年中间凡几变故簮缨圭组之家鲜克自守至有不能保其身者而况乎先世之手泽哉一世二世之手泽且不能保而况六世七世哉世代有迁革而大夫之手泽具完人事有废兴而大夫之手泽无恙谓非汪氏有贤子孙不可也或有疑君子之泽五世而斩者则将应之曰五世而斩者君子之遗风余泽至五世则泯矣若其手泽之存虽数十世可保也顾其子孙贤不肖何如尔周才学兼着不屑用于时而独拳拳于大夫之手泽若此可谓无忝尔祖者不贤能如是乎后之来者益加谨焉庶乎其不替也`】  

武翼郎差监泉州市舶务朱公【`由义`】墓志铭  

章　琰  

公讳由义字宜之姓朱氏世居歙之黄墩十世祖制置公古寮唐天祐中以陶雅命戍婺源因家焉而长子拱卫上将军歙州团练使云遂居休阳即晦庵先生七世伯祖也公曽祖瑺潜徳不耀祖逢时中大夫父晞孟武略郎母童氏岳之官裔封安人公生而岐嶷长而敏练伯父侍郎晞顔心甚爱之每游宦必与俱丞相周益公一见加重特奏补公右阶调平江昆山醴曹天台港头镇官三山兴化都巡使上饶银铜场与夫福清戎官泉南市舶公之仕其次第可攷也方公之仕也市骏瘴郷备尝艰阻公一以恩遇部下皆为之谨牧养时水刍马数无耗朝廷屡加赏迨巡使瓜期至母安人疾迓吏感公平夷惟恐失公至焚臂以祈安者及任铜场中明利害或压伤部役畀汤药棺具此其恻隠一念发于性真人莫不感慨其他善政未易枚举官泉南仅嵗余以疾卒时番商闻者皆流涕嗟惜此公之忠信笃敬足以行蛮貊抑于是可觇矣初侍郎公尹京兆公之考武畧在焉武畧殁于府治朝绅吊者冠盖充斥公护柩归葬长弟蕲州判官由道次弟将仕郎由信极力襄事慈亲在堂定省奉养内外无间言此其孝以事亲立身之大节也公嗜书史每潜玩有所得辄书黏壁间乆而满室诗得唐体有集以秀轩名公尝训其子惟贤曰弃文即戎非我素志学以志道汝其勉旃惟贤书绅不忘千里从师皆当世闻人厯游庠序文声颇振侍公泉南尝以文贽仓部刘侯炜叔侯深器之谓公曰真千里驹公有后矣丁酉捧郷书癸夘预亚选寻任安东州涟水县丞知县事孙焘早以文学着绰有祖父风积善有素所以流芳锡庆未艾也公生于乾道癸已四月卒于嘉熈已亥三月积阶至武翼郎娶曹继刘并封孺人惟贤以淳祐已酉十二月辛酉奉葬于古塘之原其山丁离其向子癸元配曹氏葬前山密迩公墓今惟贤状公之实逺来乞铭谨第其本末为之铭曰  

惟公徳人文武弛张厥施未竟必有余光埋玉于兹长发其祥施于孙子千古流芳【`泉州市舶诰修武郎朱由义右奉圣防宜差监泉州市舶务替伊宗尹将来到任成资阙劄付朱由义准此绍定六年十月日　涟水县丞省劄淮东安抚制置大使尚书省劄子两淮安抚制置使司状照对县吏之长曰丞所以佐理一同也况在边徼尤当择人窃见从事郎安东州涟水县丞赵希桥行将书满下次未曽辟官今踏逐到廸功郎新宜差蕲州蕲春县丞朱惟贤老于儒学绰有吏能再转为丞尚需逺次欲辟充前件差遣庶称官使邑人是宜除已将本官脚色家状送委特改差充夀春府下蔡县主簿权扬州司法王迪功立中防对即无违碍今遵依近降指挥取索本府所授真本付身文字见至欲望公朝特赐敷奏将朱惟贤差充安东涟水县丞填赵希桥将来书满阙仍乞给降付身发下本司给付施行状候指挥閠六月六日奉圣防特依付本司须至指挥右劄付新特差充安东州涟水县丞朱迪功仰恭依前项省劄内备奉圣防指挥施行准此咸淳九年十二月日　右宋训武郎朱公由义及其子涟水县丞惟贤勅劄二通公八世孙处士彦荣之所藏也考朱氏谱其先与文公先生实同所出盖其上世在唐有讳古寮者号制置茶院府君生三子长云为歙州团练使居休宁北街次令滔居休宁首村季廷隽居婺源云传八世为晞顔宋隆兴二年进士工部侍郎封休宁县开国男由义之从父也廷隽传七世为文公宋绍兴十八年进士华文阁待制封婺源县开国男由义之从祖也两派皆开国故郷而文公道徳之学实被乎天下后世可谓盛矣县丞孙永锡尝编録侍郎公诸房勅牒共九十三通为一帙以传而此二通则出于彦荣者间出相示求识之而前帙有先髙祖春坊公之跋不待赘也郷先达尚书襄毅程公长孙壎为予之壻次孙垲为处士孙壻故获相还往而得考见故家文献之详为题其后诗曰孝子不匮永锡尔类传曰公侯子孙必复其始朱氏后人尚勗之哉治壬子秋九月望日浯溪后学汪奎书`】  

统领程公【`安节`】传　　　　　家　乘  

公讳安节字元亨姓程氏梁将军忠壮公之后也忠壮十二世都使公澐以御巢贼有功居休宁澐四世廸为本县簿子孙定居邑之山斗公则县簿十世孙也少喜读武经好驰马习射以功名自许嘉定四年有诏募雄边义士公出应募屡随主将御金人有功帐前总辖王徳和上言程某忠勤宜加奨擢诏授京西招抚司游击义士军副将兼统领时江淮京湖制置使李珏赵方以与金人絶好传檄招谕进讨公每在行恩赏有加卒于军归葬山斗排岭泰塘原子四人长崇补太学上舎次岑早卒次峒为司省掌书次崧从父军中以功补进武校尉进授承信郎诸孙曰寔湖南潭州路分曰传新淦知县曰华郴州判官曰真行院都事曰荣曰英俱太学上舎曰云曰汉俱宣教郎【`补进武校尉牒行在尚书吏部三日奉圣防第一等功特补转四官资第二等功特转补三官资第三等功特转补两官资今劄付吏兵部施行准在数内立到第一等功特转四官资并普例三官资通共七官资白身効用淮西义士左军程崧从前项指挥共特转亡官资合补进武校尉年四十六本贯徽州休宁县千秋郷和化里父名安节准勅补充进武校尉右程崧准勅补充进武校尉故牒宝祐四年九月日给　授承信郎勅进武校尉程崧右可特授承信郎朕嗣膺大厯聿新文命之敷施及小臣亦俾武阶之陟既逮事于先帝复钦承于眇躬宜涣异恩各増一秩严惟邦庆既均海宇之欢若序嵗勤则有铨曹之格可依前件奉勅如右牒到奉行咸淳三年十一月十三日`】  

程武魁【`鸣凤`】传　　　　　　汪子相  

程鸣凤字朝阳号梧冈祁门善禾人少颖异博学洽闻宋淳祐丙午应武举宝祐癸丑射策居第一乙夘戊午以经学两请漕举初授殿前司同正将除閤门宣賛舎人改知徳庆府陛辞指陈时事剀切无所囘避上嘉纳之将官适部内山猺猖獗或止其行乃正色曰方天下多事之秋正臣子奋忠之日仗马木鴈吾不忍为也毅然前进未及境奉檄促令赴郡至则条事宜上于帅出奇掩击磔大憝而尸之余党悉平士民咸咏之及代主管建昌军僊都观以归治亭榭于山谷间扁曰盘隠若将终身焉未几起知南雄州朝辞进无逸説上奨谕再三比至州常赋外有折银钱嵗输六千缗亟请复之三年解组而归终于盘隠焉公精草书工墨戏有读史发微三十卷诗文二集子美授进武校尉侄克柔任本县主簿【`封父母妻勅尚书吏部景定四年九月十四日明堂大礼赦书节文应文武陞朝官父母妻并与封赠训武郎程鸣凤故父赠从义郎梦衡右拟赠训武郎准以申闻准奏景定五年四月日`】  

帅干程公【`骧`】传　　　　　　程　恕  

公讳骧字师孟一字季龙梁将军忠壮公后十七传至讳炳者始居休宁富溪又七传至学正公以明经起家公髙祖也曽祖卓祖汝砺父思礼皆克世其学公生而器局宏逺伟姿容望之若神人性极聪悟凡诸经子史律厯之书一览辄尽其义时元冦日迫公慨然思为国致力遂与诸义士日出习武事兼治七书端平三年勅充武学生寻陞上舎开庆元年登周震炎榜进士赴御射勅赐武举出身赐玉轴绫诰锦囊授承节郎分鄂州驻劄御前诸军统制司同准备差遣以亲老乞就近改差建康府侍卫马军行司同准备差遣未几丁内艰服阕补旧任考满转保义郎除权中书舍人时贾似道崇奸误国知事不可为遂乞祠主管建昌军仙都观乆之得请致仕于所居傍凿池引泉搆亭为游息之所榜曰林泉风月日与名胜吟啸其间不复染指世味也尝书座右曰无毁之谓誉无忧之谓乐无求于人之谓富无屈于人之谓贵人以为名言宋亡元访求旧臣甚急公益屛絶自号松轩以见志年七十三而卒娶西路倪氏侧室罗氏子男三曰文豹文虎文陞葬里之和睦干所着有松轩集若干卷【`补武学生勅牒行在国子监学生程骧本贯徽州休宁县和睦郷轻财里祖学正为戸曽祖卓故不仕祖汝砺故不仕父思礼未仕习七书绍定五年补中当年年二十一嵗牒程骧文武二道有国之常经不可偏废尚矣国家自中兴以来宏建太学以育羣材济济相率既底于成复设武学丕承祖宗旧制士之来游日益滋众尔其孜孜汲汲无忘教养之意尚勉之哉准勅牒补武学生故牒端平三年十二月日牒　右宋帅干程公骧所授武学生勅牒一通大抵宋患在兵弱故南渡后名士多喜谈兵然当开景之际似道柄国所谓名士者亦多无以自试盖不乆而宋社屋矣若公其一也然公之曾孙伯顺能葺其池亭以还旧观六世孙尚质能续其谱系及编流芳集以昭先烈八世孙太珍能建保训楼藏其遗书而又作祠于墓以奉时祀则公之英抱义槩虽不获少见于时登名史册顾其诗礼之业慈孝之规所以施诸家而裕后人者亦不可及矣治乙夘夏六月既望休宁陪郭宗后学敏政书`】  

## 新安文献志卷九十六下  

明　程敏政　撰  

行实【`材武`】  

元巩昌总帅陇右汪义武王【`世显`】传【`子徳臣良臣　孙  

惟正`】　　　　　　　　　　宋　濂  

汪世显字仲明巩昌盐川人系出旺古族【`按汪氏谱越国公第三子达袭封上柱国越国公征贺鲁兹髙昌有功世守巩昌唐季没于李氏号曰汪古族犹曰汪氏旧家云尔西人方言或误称汪为旺或误称古为骨故元史以为旺古碑文以为汪骨云　婺源大坂谱元至正中礼部尚书泽民尝防王之孙袭总帅者于燕京相与通谱`】仕金屡立战功官至镇逺军节度使巩昌便宜总帅金平郡县望风欵附世显独城守及皇子库腾驻兵城下始率众降皇子曰吾征四方所至皆下汝独固守何也对曰臣不敢背主失节耳又问曰金亡巳久汝不降果谁为邪对曰大军迭至莫知适从惟殿下仁武不杀窃意必能保全阖城军民是以降也皇子大悦承制锡世显章服官从其旧即从南征断嘉陵大安田杨诸蛮结阵迎敌世显以轻骑驰挠之宋曹将军潜兵相为掎角世显单骑突之杀数十人黎明大军四合杀其主将入武信遂进逼资普军葭萌宋将依山为栅世显以数骑往夺之乗胜定资州略嘉定蛾眉进次开州时方霖潦由间道攀縁以达宋军屯万州南岸世显即水次造船以疑之夜从上游鼓革舟袭破之宋师大扰追奔至防峡过巫山与宋援军遇斩首三千余级明年师还攻重庆防大暑乃罢归觐太宗锡金符易其名曰中山且厯数其功世显拜谢曰此皆圣明福徳所致臣何预焉辛丑蜀帅陈隆之贻书请战声言有众百万皇子集诸将议之咸谓隆之可生擒也世显曰顾临敌何如无庸夸辞为军薄成都隆之战屡却坚壁不出其部曲田显约夜降隆之觉之世显曰事急矣亟梯城入救显得与从者七十余人出获隆之斩之世显复简精锐五百人汉州州兵三千出战城闭尽没三日大军薄其城又三日克之癸夘春皇子第功承制拜便宜总帅秦巩等二十余州事皆聴裁决赐虎符锦衣玉带世显先已遘疾至是加剧皇子遣医络绎往疗竟不起年四十九中统三年论功追封陇西公諡义武延祐七年加封陇右王子七人忠臣巩昌便宜副总帅次徳臣次直臣巩昌中路都总领殁于王事次良臣次翰臣鄂勒兵马都元帅佐臣巩昌左翼都总领殁于王事清臣四川行枢密院副使  

徳臣赐名田哥字舜辅年十四侍太子游猎矢无虚发袭爵巩昌等二十四路便宜都总帅从征四川军出忠涪所向克获进攻运山率麾下先所乗马中飞石死步战拔外城宋将余玠攻汉中徳臣驰赴之玠闻遁去宪宗素闻其名及入觐所陈悉嘉纳赐印符命城沔州沔据嘉陵要路徳臣缮治室庐部署官属数日而集进攻嘉定敌潜军夜出徳臣迎战杀百人还至左绵云顶宋军乗夜斫营觉之杀千人生擒百人进次隆庆宋军仍夜出与力战尽杀之及马漕沟遇伏兵与战获其统制罗廷鹗又诏徳臣城益昌诸戍皆聴节制世祖以皇弟有事西南徳臣入见乞免益昌赋税及徭役漕粮屯田为长久计并从之即命置行部于巩立漕司于沔通贩鬻给餽饷奏乞以兄忠臣摄府事使已得専事益昌益昌为蜀喉襟蜀人惮其威名诸郡环视莫敢出鬭甲寅春旱嘉陵漕舟水澁议者欲弃去徳臣曰国家以蜀事托我有死而已奈何弃之尽杀所乗马飨士袭嘉川得粮二千余石云顶吕逺将兵五千邀战即阵擒之复得粮五千石既而鱼闗金牛水陆运偕至屯田麦亦登食用遂给夏获宋提辖崔忠郑再立纵令持檄谕苦竹守将南清以城降所俘城中民悉归之东南戍卒数百有去志徳臣揣知之给劵纵去皆泣谢未几山寨相继输欵宋将余晦遣都统甘闰以兵数万城紫金山徳臣即选精卒衔枚夜进大破之闰仅以身免南清北觐其下杀清妻子以叛蜀将焦逺领兵饷之徳臣击败逺尽获所饷资粮冬蜀兵二万复至又败之获粮百余艘鱼关至沔水迂回为渡百有八至是悉为桥梁戊午嵗帝亲征次汉中徳臣朝行在所初诸路军成都猝为宋兵所围徳臣遣将赴之约曰先破敌者奏领此城围遂解诏候江南事定如约以城与之帝幸益昌驻北山谓徳臣曰来者言汝立利州之功今见汝身甚小而胆甚大不知敌曾薄汝城否徳臣对曰赖陛下洪福未尝一来帝曰彼惮卿威名耳赐金带且俾立石纪功嘉陵白水交防势汹急帝问船几何可济徳臣曰大军百万非可淹延当别为方略即命系舟为梁一夕而成如履坦途帝顾诸王曰汪徳臣言不虚发赐白金三十斤仍命刻石纪功苦竹既逆命至是攻之岩壁峭絶或请建天桥帝以问徳臣曰臣知先登陷阵而已建桥非所知也既而桥果无功乃率将士鱼贯而进帝望见叹曰人言其胆勇岂虚誉邪宋将赵仲武纳欵而杨礼犹拒战奋击尽杀之徳臣微疾帝劳之曰汝疾皆为我家饮以葡萄酒解玉带赐之曰饮我酒服我带疾其有瘳乎徳臣泣谢宋龙州守将王徳新遣所亲愿効顺以郡民为祈奏如其请进攻长宁拔之斩守将王佐帝东下徳臣为先锋扺大获山夺水门宋将杨大渊遣子乞活数万人命引至帝前为请旦日大渊率众降已而运山青居大梁皆降攻钓鱼山守臣王坚负险五月不下徳臣单骑至城下大呼曰王坚我来活汝一城军民宜早降语未既几为飞石所中遂感疾帝遣使问劳俾还益昌奏曰陛下尊为天子犹冒寒暑服劳于外臣待罪行伍死其分也又遣丞相乌珍赐汤剂卒不起年三十有六中统三年追封陇西公諡忠烈子六人长惟正次惟贤大司徒惟和昭文馆大学士惟明以质子为元帅惟能征西都元帅惟纯权便宜都总帅  

良臣年十六七即从兄徳臣出征每战辄当前锋以功权禆帅兼便宜都府防议癸丑嵗以徳臣荐为巩昌帅领所部兵屯田白水蜀边寨不敢复出钞略宪宗亲征军至六盘良臣还巩昌供亿所须事集而民不扰诏权便宜总帅府事良臣奏愿与兄徳臣効力攻四川帝曰行军餽饷所系不轻汝任其责自可立功良臣既奉命治桥梁平道路营舟车水陆无壅储积充轫有防赐黄金弓矢旌其能世祖即位阿勒达尔珲塔罕逆命刼六盘府库西垂骚动诏良臣讨之驰至山丹置营按兵不战者凡二月俄大举至耀碑山两军相当良臣慷慨誓诸将曰今日之事系国安危胜则富贵可保败则身戮家亡茍能用命纵死行阵不失忠孝之名众闻踊跃而前防大风扬沙昼晦良臣手刃数十人贼势沮众军乘胜之贼大溃获阿勒达尔珲塔罕杀之西鄙辑宁捷闻赐金虎符权便宜都总帅中统二年和哩叛复讨平之入觐赐燕屡称其功良臣拜谢曰臣奉诸王成算何功之有世祖嘉其能让复赐金鞍甲胄弓矢转同签巩昌路便宜都总帅宋将昝万夀帅战船二百泝江而上欲掩青居良臣伏甲数十艘其后身先逆战万夀败走伏发几获之三年授阆蓬广安顺庆等路征南都元帅良臣以钓鱼山险絶不可攻奏请就近地筑城曰武胜以扼其往来四年春良臣攻重庆命元帅康图多先驱与宋将朱禩孙兵交良臣塞其归路引兵横击之防敌兵为二敌败走趋城不得入尽杀之至元六年授东川副统军八年兄子惟正请于朝谓良臣久劳戎行乞身代之九年复授良臣昭勇大将军巩昌等二十四处便宜都总帅兼本路诸军鄂勒总管明年召入帝曰成都被兵乆须卿安集之授镇国上将军枢密副使西川行枢密院事蜀人安之十一年进攻嘉定昝万夀坚守不出良臣度有伏兵大搜山谷果得而杀之进垒薄城万夀悉军出战大破之伏尸蔽江万夀乞降良臣奏免其死居民安堵良臣统兵顺流而下紫云泸叙相继欵附还围重庆十三年宋涪州安抚杨立帅兵救重庆者再良臣皆败走之宋安抚张珏遣将乗虚袭据泸州良臣还军平之复攻重庆十五年春张珏悉众鏖战良臣奋击大破之身中四矢明日督战益急珏所部赵安开门纳降珏潜遯良臣禁俘掠发粟赈饥民大悦四川悉平捷闻世祖喜甚召良臣入觐授资善大夫中书左丞行四川中书省事赐白貂裘良臣陈治蜀十五事世祖喜纳良臣至成都以蜀疮痍之余极意循抚行省罢改授安西王相不赴十八年夏疾卒年五十一赠仪同三司諡忠惠加赠推诚保徳宣力功臣仪同三司陜西等处行中书省平章政事柱国追封梁国公子七人惟勤云南诸路行省平章政事惟简保宁万户惟某同知屯田总管府事惟永征西都元帅惟恭阶州同知惟仁人匠总管达噜噶齐惟新汉军千户  

惟正字公理幼颖悟藏书二万卷喜从文士论议古今治乱尤喜谈兵时出游猎则勒从骑为攻守状父卒于军皇侄夀王俾权袭父爵守青居山世祖即位遂真授焉初宪宗遣珲塔罕以骑兵二万守六盘又遣竒塔特布哈守青居至是珲塔罕叛竒塔特布哈发兵为应惟正即命力士缚竒塔特布哈杀之世祖嘉其功诏东川军事悉聴处分中统二年入朝赐甲胄宝鞍三年诏还巩昌部长呼都克叛民大扰惟正谓将吏曰呼都克今若猘犬方肆狂齧茍一战不利则城邑为墟当胜以不战乃发兵踵之贼欲战不得休则挠之若是者两月知其粮尽势蹙曰可矣与战屡捷呼都克遣三十人来约降即遣其十人还俾呼都克自来因潜兵摄其后出其不意擒杀之至元七年宋人修合州诏立武胜军以拒之惟正临嘉陵江作栅扼其水道夜悬灯栅间编竹为笼中置火炬顺地势转走照百步外以防不虞宋人知有备不敢近九年帅兵掠忠涪获令簿各一破寨七擒守将六降戸千六百有奇捕虏五百防丞相巴延克襄阳议取宋惟正奏曰蜀未下者数城耳宜并力攻余杭本根既拔此将焉往愿以本兵由嘉陵下防峡与巴延防钱塘帝优诏答曰四川事重舍卿谁托异日蜀平功岂巴延下邪未几两川枢密院合兵围重庆命益兵助之惟正夺其洪崖门获宋将何统制皇子安西王出镇秦蜀召惟正还十四年冬皇子北伐而藩王图噜叛于六盘王相府命布色台领兵进讨惟正为副布色台不习兵师行无纪惟正为正部曲肃行陈严斥候凡军政一倚重焉进次平凉简巩兵鋭者八十人与俱至六盘图噜据西山惟正分安西兵为左右翼巩兵独居中去图噜一里许皆下马手弓图噜遣百骑突陈惟正令引满毋发将及又命曰视必中而发于是矢下如雨突骑中者三之一余尽驰还图噜军遂走惟正麾兵逐之三逾山至萧河擒叛将扬珠格尔复进兵图噜亦就擒安西王至惟正迎谒王厯称其功明日大燕赏以金尊杯貂裘王妃赐其母珠络帽衣且曰吾皇家儿妇也为汝母制衣汝母真福人也诏惟正入朝世祖推玉食食之赐白金五千两锦衣一袭授金吾上将军开城路宣慰使十七年迁龙虎卫上将军中书左丞行秦蜀中书省事赐玉带以省治在长安去蜀逺乃命惟正分省于蜀蜀土荐罹兵革民无完居一闻马嘶辄奔窜避匿惟正留意抚循人便安之二十年进阶资徳大夫二十二年改授陜西行中书省左丞入觐上都得腹疾还至华州卒年四十四諡贞肃二子嗣昌武略将军成都管军副万戸夀昌资徳大夫江南行御史台中丞【`学士雍郡虞文靖公汪氏世家勲徳録序国家龙兴朔漠威行万方金源日蹙吏士守者或降或死且尽不能成军山东西之间豪杰并起据保城壁大扺非金署置之旧陇右巩昌汪氏据髙制逺统郡县数十胜兵数万号曰便宜都总帅栅石门为金守者二世及我兵攻巩昌则金亡巳三世矣汪氏犹不忍降其士大夫皆曰君死国亡民将安归乃缟素为金发丧登陴哭三日因皇子库腾以自归太宗皇帝察其诚仍以为便宜都总帅镇故地取蜀之役资粮甲兵之赋终始毕给功多之纪他将鲜俪焉此讳世显者所以封陇右王也王有子八人孙十九人多居将相官封公者巳八人传五世兄弟子孙百八十余人总军巩昌者既世其职余多大官尤显者今御史中丞夀昌也其兄成都万戸嗣昌曰世荷国恩功业在盟府褒防有制诏世次具谱牒行事嵗月则先茔家庙之碑文在请辑録刻模以传于世谂诸太史太史虞某曰予观于功臣之家以世业显荣固多得统其军世守其地者惟汪氏或曰道家忌三世为将汪氏之徳必有大过人者其言信欤予固以为汪氏先人事故主无憾见信国家非他人所得而及也欤`】  

便宜副总帅汪忠让公【`忠臣`】神道碑  

姚　燧  

便宜副都总帅忠让公讳忠臣字汉辅便宜都总帅陇西义武公之冢嗣便宜都总帅忠烈公徳臣中书左丞忠惠公良臣四川行枢密副使清臣之兄故副都总帅惟益之考中书左丞贞肃公惟正今平章政事惟贤中书右丞惟孝防知政事惟勤宣慰使便宜都总帅惟和同知宣慰权总帅惟纯屯田万户上万户惟简惟允上千戸惟弼知阶西和州惟敬惟恭之伯考今懐逺大将军便宜都总帅安昌为质永昌王必昌之祖宣慰使元昌副万戸朝昌便宜都总帅夀昌之伯祖也卒以至元丙寅四月五日受諡于元贞二年丙申推至义武卒年癸夘实五十四年祖孙一门三世五公又许连姻王室自余将相使牧为质犹十八人此吾元有国而来所无者呜呼不曰世臣之家谓之何哉公王姓由大父彦忠世汪骨族故汪姓金主以甲午正月死蔡义武时即险移巩治石门山犹行天兴正朔明年乙未始下太宗义为其主后来仍金官官以便宜都总帅俾从皇子库腾征蜀公留质帝所忠烈质皇子所制后令公从征蜀以管军总领从破文阶州大安军从攻成都入其郛义武陷伏中急公疾战杀伤数十人竟卫翼而出壬寅以破土番叠州功赐银符明年义武卒有子七人皇子择宜世帅者意在忠烈谓公曰汝宜世吾欲帅汝弟而得无后其心乎公曰王未有言臣欲推授为之与兄有异邪王髙其行授公巩昌元帅知府事丙午以前茅忠南功授金符故事祖宗宾天取符节悉收还之故公金符亦归之官宪宗二年壬子偿赐之俾权都总帅事明年癸丑世祖以大弟总天下兵既移忠烈一军戍利州防将军南诏祃牙临洮公来趋觐俾督漕嘉陵继利州餽公造舟栈涂水陆兼行足缺兵籍而恤乏民力始益昌不以饥告戊午宪宗自将讨蜀忠烈集诸将问计楼上曰吾州凋伤之余玉帛无所于得一旦乗舆至左右近贵之臣需求何以为资公则曰吾曹拔身健儿惟有能奨率士众効死前驱何至为是媚人定死前驱公惟恤吾妻子其责忠烈然灌酒地曰兄与诸将薰心誓是徳臣何言所孤兄诸将托者有如此酒大驾至利巡所治楼壁桥隍叹曰使吾非戍此敌先之则四川领喉之地可必能嵗月平哉遂移师西南攻劔闗之西隘曰苦竹隆庆府治其上西北东三面崭絶深可千尺猿猱不能縁以上下者也其南一涂一人侧足可登不可并行敌尽鋭御者惟此而帝勅诸军攻未至某地无张汝帜自伐鼓督之公前登帝望帜张倡为歌呼六军和之声动天地隘之兵民飞崖如蝶前是获敌张都统仗为蜀导反绐帝曰吾能诱此栅令降遣入行则反为敌用且泄吾军何地强弱何仓丰馁教使勿下帝为书系筒箭三射入栅令必生致获之磔以徇赉银为两四百五十潼川府治长宁山攻复先登赉银如苦竹数加以金币为匹二十七复移军东即嘉陵为舟行计舆礟竿巨絙以从公奏无所事此此前涂所不乏者不若载粟数千石盖此去多稻而求粟无有宜豫以廪病者时蓬州壁运山阆州壁大获顺庆壁青居广安壁大梁平破竹皆下东南扺合壁钓鱼山渠江水防其下石邑入云其帅王坚据不即下礮矢不可及也梯冲不可接也帝欲乗拉槁势不弃去而必拔之故乆跸此时暑我师疫矣忠烈卒于军公泣集将佐议曰吾季卒军马革裹尸与国责塞子惟正虽未弱冠宜世众曰公言是公言是愿奉以代为帅其秋帝崩中统之元制以公为副都总帅从所志贰贞肃同戍青居去顺庆平土二十里西北东三面环江北江殊回逺不可为池南依山而壁平可马上无大艰崎其南即合敌出入吾界无时于兵法为交地公又子身受之开屯田练军实遥候斥詷强邻入必摧壊其军木令弃去后诏贞肃还巩昌公独保戍三年玺书褒大之又换金符三年秋抄防府获其团练使鲜恭知府张甲及路分二人斩刈千馘获遣甲仗宝币不可赀计入觐赉以虎符银章银币如长宁之数而加金为两五十副以鞍勒弓矢衰其从者且以乆劳于边代以忠惠还之巩昌俾副都总帅由行省受命还得疾秦亭归至古漳故第而卒年止四十八其年六月从葬古漳先域为性安恬出言质直如其心事陇西郡夫人母包以孝闻友诸季终其身竭力与才羽翼之人无可间总帅府属郡二十四事至殷也身自为与从父副弟副犹子三世时得専杀未尝妄笞杀一吏一人然至临敌决战上马挺枪离陈先次巧捷若神当者纷披莫有我御其弓矢奇中可方古人宪庙出畋遇虎命射之一发防其吭帝喜至解所御金鞍为赐夫人故金兰定西防徳顺五州帅张云之女惟益才世副都总帅二年而卒一女适镇抚帅府张文焕老将之从公者每曰公为人信厚安昌必昌复信厚可曰善世其家者由安昌求铭公碑燧思于公与贞肃所戍之地无不至焉青居之不可恃为固者前所以言杨氏张氏蒲氏皆行帅府大获运山大梁平故地与便宜其时目曰四帅府青居南迫合独受敌锋为三帅扞蔽他日专刘帅戍移贞肃南九十里夹嘉陵东西筑武胜军武徳军两城距合为里亦然昼则出逻设伏尝待进战夜则画地分守传警鼓柝篝火照城达曙以防窃入一话一言敌尽知之况敢抽兵邀利他求为哉惟是军当其坚重故三帅反得嵗以拔敌栅垒掠敌府库刘其人民逞志于忠涪防黔万施云安之间上功朝廷用事之臣苐知三帅立劳之多而是府独寥寥也终未有能明其然者又贞肃云青居敌夜大至火民居缚刘帅去鉴夫人之失如此则两公戍而克完者功不大哉凡此或者贞肃碑所逸故发之此铭曰椒聊逺条求今之世方汉金张才有汪氏陇西开国义武肇之义武之为不怍伦彞忠让忠烈忠惠贞肃逓芟川凉力恊谋一继继其来将相之多不符垂躬必斧手柯归觐私庙庭笏骈罗公以其序太宗义武于弟以子宜不降俯乃推儁功潜不自张等翊吾家闻命即行安流洋洋如水就防所由不年其尽瘁致子而夭阏归以何戾彼苍者穹监下而公惟我皇上心靡不同畴徳未报未隆何功三纪后公一朝哀崇公有令孙人曰公似虽华其年巳践公位古者大宗合族恃之祭求其膰尊祖之思胥是冢旁可万家邑表阡有碑车过者式【`大学士建安杨文敏公陇西汪氏世谱序世之所谓世臣旧家多矣其能使勲业之盛愈逺而有耀子孙之传愈隆而不替继继绳绳厯数百年如一日者又岂多见哉予观陇西汪氏之谱而深有羡焉盖其作于前者既克有功徳于民承于后者又莫不励忠孝建勲业有光厥祖宜其垂声振华厯金元而逮于今日也然则论世臣旧家之盛者孰有越于汪氏哉汪之先连世为陇右古族都总管传三世曰世显元拜便宜总帅専制秦巩等二十余州事世显子七人长忠臣巩昌便宜副总帅次徳臣直臣良臣翰臣佐臣清臣俱有功至大官而徳臣良臣尤显孙十有九人多居将相而惟正尤着自其身以及孙曽终元之世百八十余人追封王者三封公者七尚主者二其他列朝着典藩方分符建节聮珪叠组为时显人者不可胜纪于何其胜哉忠臣之后曰庸者别讳灵真保元季袭都总帅资善大夫陜西行中书省左丞洪武初以其所守故地版图来归太祖皇帝嘉之授昭勇大将军巩昌等处都总府都总帅后罢总帅府改授安逺将军巩昌卫世袭指挥同知迨今又四世矣庸传义义二子长福字伯升调守滁州卫尝修辑其宗谱次夀字永年今任陜西都指挥佥事掌巩昌卫事俱克绍先绪者也永年间以伯升所辑宗谱来请予序予重其意不获有辞夫谱非但以推本原之逺聮族属之众而夸阀阅之华也盖将以昭先徳示后人思所景仰而绍续之也始举其显著者为汪氏子孙言之世显当元太宗时金亡郡县望风纳欵独世显为金城守者三年已而度势不可支欲全活一道之民乃为金发丧登陴哭三日始率众归附元帅平蜀功居诸将右卒赠推忠恊力佐运功臣太师陇西公谥义武追封陇右王此其作于前者至若徳臣之事宪宗良臣惟正之事世祖或胆畧威名敌不敢近或所过禁俘掠发粟赈饥或治蜀留意抚循人民便安其卒諡赠封爵俱不减其祖父是皆资兼文武世笃忠贞丰功盛烈烺烺炳炳播诸史传而家乗所载者又不可殚録入我国朝则庸之保境恤民勲迹尤伟此其承于后者也嗟夫莫为于前虽美弗彰莫继于后虽盛弗传汪氏子孙数世以勲业相承愈逺有耀愈隆不替如此为其后人者乌可不思景仰而绍续之邪若然则为斯谱之荣为世臣旧家之光虽累数十百世讵有涯哉此伯升永年惓惓修谱之意而予之所乐告者也是为序`】  

## 新安文献志卷九十七  

明　程敏政　撰  

行实【`材武`】  

新安节士俞君【`士英`】墓志铭　李　祁  

俞氏为新安世族其初由黄墩徙婺源之长田原凡三徙不出婺源其后自婺源徙休宁之宏冲坦凡再徙乃居溪西是为溪西俞氏俞氏之先自唐三府君而下世有令人有擢进士科登显仕者有以武举得宠秩者又有以聮姻贵戚领三镇节度使者其他或以世赏膺爵或以异等入官或丰赀厚产或肥遯髙蹈累累具载家乗至节士盖二十有四世矣节士名士英字服膺以大徳癸夘正月六日生幼知读书稍长能为诗赋性谨厚事父母以孝闻处郷党宗族称为善良平居终日言不及生产势利惟务教子习学业事耕稼遇姻戚友朋至则欵曲谈笑吟咏至夜不倦家事悉付阃内一不以介于懐至正壬辰四方兵事竞起羣盗合党攻陷城邑婺源诸县郷井遭蹂躏荡覆无遗独溪西处深阻得不相及者四年男耕女织晏然如承平时至乙未冬十有二月二十有六日蕲黄冦再陷婺源势且旦暮相及节士攘袂奋臂而起曰事急矣吾可以坐受毙乎于时徽州路府判兼佥浙东帅府事汪同领义兵驻开化节士遂裹粮诣其军陈贼形势请亟遣兵来杀贼救郷里且谋复婺源于是汪帅兵以丙申正月十一日度白济岭抵婺源之中平遇贼乗胜肆暴横戾不可支遂卷甲还开化民大失望节士乃率子侄结郷曲募义勇屯于马金岭期以杜贼障郷里十六日贼至马岭与贼交战大捷明日贼复大至凡四战力不敌众遂溃节士仍力战以死时年五十有四以辛丑秋八月婺源考川青莲寺之后葬后又五年其仲子荣来镇永新乃请予为铭其墓予观节士当太平盛时逸居而僻处无所营于世恂恂以善良称此固他人所可能者及其攘袂奋臂而起志在杀贼竟蹈白刃以死忠愤激烈见义勇为夫岂小丈夫所能哉况当时之为守为令以莅民者为军帅以司备御者为方伯连率以身任藩阃之重者皆受国厚恩宜有以为报而率不能死战以捍贼至有望风奔溃不能与贼交一锋者视节士何如哉节士起布衣无一民一社之责特以忠义愤发欲杀贼以保障其郷里且欲因是以复婺源事虽不就而志则可称吾故谓使节士得守一城専一职则必能捍御无有贰志一有不幸犹当骂贼而死必不肯含糊淟涊以茍其生而巳也节士娶同县山斗程知县传之女孙生三男长天保仲曰荣季曰华天保华皆谨重能世其业荣尤慷慨达事变以材识见用于时尝别建青莲寺于节士之墓左而买田以供祠祀为之铭曰  

惟皇降衷若有恒性见义忘躯见危授命嗟嗟节士遭时孔艰邑里震荡烟尘浩漫其来蜂喧其聚蚁集如狼斯贪如虺斯螫腾山踔空孰窥其踪侃侃节士挺戈与从扼其要冲据我巇阻率我子弟郷曲邻伍战既大捷贼疲困休旦复来集亘弥陵丘以我孤羸敌彼羣丑虽有智能莫措其手嗟嗟节士竟捐其躯功虽不足义则有余古之君子所徇者义成功在天死亦何愧匪爵曷諡匪徳曷铭我作铭诗用昭徳馨【`新安志俞荣字子茂更名茂元末领父众从院判汪同辑宁郡邑后附国朝累从征伐授永新千戸洪武初赐诰曰朕用武以定四方建卫以司戎政必选智勇之士以领千兵俞茂早以文名深通武畧新安来附从取婺源即戍其地既收敌寨复严陵尝録其功授之以职及靖三衢定徳兴克乐平其绩遂着继而江右列郡以次廓清还守南昌力却外侮击鄱阳平章贡连营俱拔安福亦宁十年之间功効为多朕甚嘉焉维此永新重地尔尝宣战守之劳是用晋陞俾之往镇尔其均劳佚以抚众士严戍守以賛列营益展勤能以期来效可武徳将军守御永新千户所正千户`】  

程义民【`兼善`】录　　　　　　陈　俨  

程兼善字士达徽之休宁人篠堂道人其自号也兼善少有大志去家二里许篠堂山上有兰若幽门可为藏修地率同志十人读书于此有疑难则质问老儒朱升至正十二年壬辰四月蕲黄红巾攻陷郡县是年六月有孙普哲者其父事元为县尹嫉愤为冦所掳策无所出兼善乃相与起义得里中敢死者数百人直抵徽城击贼不胜死焉兼善幼颖悟事亲孝交友信凡遇宗亲郷里有疾病患难者援之惟恐后善谈论古人成败聴者忘倦诗词清新脍炙人口遇害时年二十六有一子仁发方四嵗母徐氏抚育之国朝洪武四年邑令礼罗充邑庠训导每得父之遗墨只字则恸哭不能正视尤痛父遭时不造莫遂卒业于篠堂抱恨终天请友人吴和作篠堂图复惧嵗乆泯没无闻属老友陈新述其颠末以贻后裔按程氏自晋元帝时元谭守新安有功徳于民代还百姓请留遂赐田宅于歙居黄墩十三世孙灵洗諡忠壮庙食兹土忠壮公十四世孙澐当黄巢乱郷里推为岩将依东密为岩恊力战守吴王杨行密表澐为副兵马綂帅检校御史中丞兼领马金岭防拓等事号都使澐八世孙珌登绍兴四年进士第累官端明殿学士致仕兼善内翰五世孙歙之师山处士郑玉元季以节死尝欲为兼善辈撰义民録未及脱藁惜哉賛曰程为着姓子孙蕃衍作郡立祠源深流逺桓桓岩将保障州里内翰利民世济其美伟哉士达奋义而死其名孔彰实由贤子绘画为图志同刻木崇祀篠堂有光宗族  

吴万戸【`讷`】传　　　　　　朱　同  

吴万戸讷字克敏休宁忠孝郷人父礼至正末为廉州推官濒海隣郡兵起礼独署事团练义卒保障一州以功陞钦州总管海南海北道元帅守钦州十年卒讷不便于言而才略倜傥不肯下人从父五溪洞蛮学兵法习骑射至正末蕲黄盗破徽州待制郑玉前进士杨维桢荐其才于浙省授建徳路判官兼义兵万户与元帅李克鲁防诸军于昱岭闗复徽州维桢以文送之勉以张睢阳事嵗丁酉天兵临郡元帅邓愈胡大海等自绩溪进兵徽州守巴尔斯布哈及讷拒战为大海所败讷与元帅阿勒呼木退屯遂安札溪源巡逻至界首白际岭复与大海遇战败不屈自刎死时年二十七讷诗豪迈不羁与维桢相出入有集五卷【`送万户吴克敏綂兵复徽城序予读唐张巡传未尝不奇巡之才勇忠义得于天性非一时流辈所能及也当安史之乱天下承平日久士之习文墨议论者不知有名节风尚哥舒翰以潼闗降房琯以陈涛败巡以一书生不胜其愤率罢散之卒保丈尺之城屹然砥柱中流以截滔天之势非其才勇忠义得于天性者能尔乎至今英风盛烈万古犹一日也方今红巾起淮泗蔓延江淛不啻安史之乱也所过郡县城邑无不披靡任阃外之寄者往往囬挠颠顿知翰如琯者不少也忠义勇烈如巡者果独无其人哉新安吴克敏氏去年冬谒予七者寮出其所为书诗凡若干首知其有志当世者予奇其人犹未识其善武事适垣府相臣招致名士讲及三闗之事克敏闻之慨然有击楫中流之志无几当路者以名荐相臣素闻其人遂命綂士若干防诸军于昱闗予闻而益奇之其才勇忠义实有得于天性如巡者则知向所为诗皆笔牍之余耳以克敏之文武才勇而又遇知已如相臣者克敏当以古人自期以古人自期舎巡奚属哉于其别予而去予以巡事告之至正十四年三月十有一日李黼榜老进士会稽杨维桢在钱唐之抱遗阁写`】  

元忠翊校尉十字路万户府镇抚金公【`震祖`】行  

状　　　　　　　　　　金符午  

呜呼先公之行人无所不知而知之深者莫翰林朱公允升若也尝以公之行实自任顾当洞之秋东西奔窜显殊途莫之遂耳今朋传凋落已尽无可复诿谨以耳目之所睹记者摭拾一二以幸不泯焉吾金氏自亡府君而至显祖总管公四百余年潜徳幽光则有前进士斋曹先生东阜陈先生师山郑先生所为先世志铭行实在公总管长子讳震祖字宾赐晚号柴扉幼颖悟母夫人汪氏江南诸道行台监察御史良臣女家法严肃教公必循规矩甫七嵗从东阜先生受小学即成诵十三治尚书十五习举业又受易于云峰胡先生继晷焚膏弗得弗措公以讲学居宿于外忽见妖祟逼近牀帏公叱而拒之因失声丧志良医莫治乃移寝朝阳楼调治数载一夕梦羽衣道士谓曰子疾非世剂可疗吾以还丹相遗可拜服之又长吟三十六年如梦觉百千万里得官归之句而去既觉举身流汗声巳清而神巳爽矣至元二年乃思梦中之句幡然走上都朝之贤士一见器荐之太史院从丞相太师秦王达尔罕深入朔漠屡奏奇勲宣授忠翊校尉平江十字路万戸府镇抚既领戎枢勤于职事正身率物不雷同不阿比于是廉者敬之贪者忌矣是时元运将隳纪纲渐紊嵗入芦柴三万议隠三之一焉公俛首不言退而叹曰窃位茍禄欺君辱身吾不为也委疾东归后同僚皆以是获谴朝廷以大庆覃恩加赠父武略将军江浙等处行中书省副都镇抚飞骑尉休宁县男母汪氏休宁县君于时季父太保府防军亦以疾留家朱紫满门黄夫人年巳八十尚康强武略公曰山居无以为养杭有第宅亦犹家也乃与防军奉太夫人游武林居小清河坊又营别墅于西山一日宴湖舫与浙西廉副九圣努酒后有言公告武略曰视彼辞色必有后忧未几果被中伤愤郁成疾而卒公不遑宁处欲即往直而以襄事未终乃走书故友闻于上随加窜殛而下制褒扬武略之诬公遂无禄仕心以柴扉自号礼聘婺源贡士王伯宣州判朱克正下帷以教子孙汪伯防朱风林郑师山赵东山诸老儒则相与谭礼乐説诗书以师表后进无何兵起蕲黄蔓延郡县故家大族不能自存公曰太平日乆民不知兵若望风逃窜适为贼资甚非保全身家之道乃率郷人教以捍御之法贼至二十八次皆赖公谋画以济又有贼帅项奴儿势尤猖獗所过残灭胁降公子申纠率义旅为官军耳目生擒项奴儿及渠魁数十人献辕门公避兵石门山中后往严陵晦迹安处者五年及平章萨木丹巴勒统大军克复聘公守本郡治中总管郑传翼等保章有云器识宏逺智略渊深如准所言相与咨询讲究其于治政之方抚绥之道必有所禆又云练达时宜深谙韬略若令复亲戎务必能展其雄才公虽奉命固辞不就及论申前获贼功授七品秩公曰儿年少暴得大名不祥辞之再三平章嘉之达于朝奉诏命江西行省宣使巴尔斯巴哈旌表金氏忠义之门寻防优恤云金镇抚父子捐生报国殄贼安民既施忠义于一时安忍流移于旁郡如将本官常加优恤庶几激劝于将来其见重于时若此后入汪源虎跑之谷引泉为池依岩为屋扁曰樵隠因以为号若将终身焉壬寅二月十一日忽整衣冠仆御以出厯故居由石田抵阳干凡在亲族乍见公至惊喜相迎至暮乃归犹弄孙嬉戏端坐寝榻奄然而逝呜呼公初娶考水胡同知槃溪女资贿甚盛而未有出赠休宁县君葬与姑汪氏同穴再张氏杜氏徐氏三男长符午张氏生袭公爵授千户次符申杜氏生以讨贼功授宁国等处榷茶副提举三符丑徐氏生以贤良孝悌举授山西大同府同知五女长适元贡士句容县教谕戴尚文次适县南朱州判孙彦修三适婺源元财赋总管汪某孙士占四适黟萧县知县汪成徳季子思杰五适市南汪文达孙三人赏延楚府典仪庆延可延公生大徳已亥九月十五日没至正壬寅二月十一日夀六十四以洪武七年甲寅倪干松林下山惟公雄才大略丰功盛徳孤不能形容万一但次第其所见者于右以求大手笔而发扬之耳孤子符午泣血拜书【`赵东山赠金彦直授官序至正十二年江浙行省平章荣禄公总大兵羣盗于常湖进复广徳转定徽州而吾邑人前镇守平江路万户府镇抚金侯宾旸之子申彦直以生得渠帅功授官宁国等处榷茶副提举人皆曰彦直少年不出郷里取七品官一时莫及可谓荣矣而不知悬于天者有自非深`】【`究夫本末恶可一言蔽哉国家乆承平吏民不识兵革徽治万山间一闻盗至长幼相视不知死所侯方家居`】【`发郷丁从县令守亭障又募间逺行觇贼虚实而上下巳无固志矣不可为也乃遣其二子托于逺山而独与`】【`中子申微服懐入官符牒与推恩宣命宵逝惟留诫家人子弟善亡匿无为盗所污而已俄而盗熸郡县刼持`】【`戮辱之变不可胜言独不得侯所在其最后拥众来所过不掠民财惟索丁壮为军即盗中呼项明威既对吏`】【`自言名奴儿残郡邑四十余所者也奴儿至休宁遣其徒求金镇抚甚急侯不为动潜以告予曰吾义不辱有`】【`如万一不可脱当以计覆之祸福非所虑余时亦信其有可为者奴儿知侯终不为屈且惧动众心乃舎之而`】【`侯之虑患愈深矣从奴儿来有孙哲者收兵邑南里中为里人吴相言家实残于盗所以不死者欲得其当为`】【`父兄报讐尔相入其言以告所善同邑诸故名家子弟及歙一大姓得壮士可二千人期以夜掩盗不备获项`】【`奴儿以迎官军既而事不效诸弟子壮士殱焉相哲皆死之始相有谋告人曰金镇抚许我千夫矣故从之者`】【`众时事起仓卒侯初不知也于是项奴儿者遂以其众长驱犯防府转陷广徳掠常湖而东俄为官军所败弃`】【`其众逃来彦直方以义士领丁壮从军因率其郷人起而执之夫以彦直奉亲避冦间闗万状忠义之训久着`】【`于心其乗时一奋以摅家庭积愤固宜而余乃以为有天意者诚念此贼不授首于浙西不亡躯于广徳而率`】【`陨命于吾休宁小邑又生获于彦直之手岂非天欲以此昭金侯父子始终志节之固而谢邑人死义者俾释`】【`恨于九原乎盗始蠭起不相服属惟奴儿稍杰黠为乌合所推使不见获于斯则为诸郡之害未有巳也既送官大吏夺其功以畀所私不旬日盗复攻陷郡邑遂即侯郷里而甘心焉侯挈家逃难建徳城中而平章公之兵亦至矣平章公按堕功失策之由尽得军簿悖谬踪迹复以功归金氏而彦直始有榷茶之命盖首尾一嵗而事始白夫幕府书劳势贿交黩此后世用武通患也茍非平章公明防不惑则彦直之事将闇抑不着而并时宣力者宁不解心于效命之日乎是果非人力之所能为矣恶可谓非天也哉彦直思其先所积甚逺不以一时功多贤于人人自足当益树勲猷以报国家而继亲志异时名誉日起爵秩愈崇则清朝赉功之典大着于天下而世之为忠义者将不惑于天人之际有所观而劝矣`】  

萧县令汪公【`致道`】墓志铭　　汪　叡  

呜呼时哉出处之难也惟萧县令汪公当兵革扰攘之际从容周旋克保其家安全郷里之民以归于天朝终又不失禄仕归老于家是盖人所甚难而能优为之岂非操心制行之有素造物者亦隂有以相之与故人陈自新状其行来为请墓道之铭故不辞而志之曰公名致道字成徳吾徽之黟人也曾祖讳一龙祖讳元号传岩居士考讳太初俱有厚徳隠不仕志其祖墓者休宁陈定宇先生栎志其考墓者前进士祁门汪克寛也母吴氏文献故家公自幼倜傥不羣厥考延倪仲先生毅笃义方之训与弟存心成性亦知劝勉元綂甲戌公年十六弟年十二即丧其考率先将事哀毁尽礼治丧葬祭禀承倪先生一遵文公家礼事母尽孝道总理家务植立户门郷闾称善越十年甲辰丧其母一循故典壬辰兵变所在剽掠乃捐家赀以保郷里继募义兵从官军复郡邑主帅李克鲁上其功署黟县簿嵗丁酉天兵南下宁河王时佥枢密院事总兵克定吾徽公即以所部义兵散归田里而籍其名数于有司邑令贤公之为人具书币礼请至仍牒委以县簿率吏民往筑郡城昼夜尽瘁民忘其劳嵗癸夘郡守李纳荐于朝授滁州全椒县簿之官未逾年改监安庆湖池规画有方锡报优异中书省以才干委覈镇江之丹徒丹阳金坛民兵单骑而往躬循村落召集隣戚防询互考实情无隠休役而家居者谕令还戌逃亡而户絶者官録其产鳏寡废疾者削籍为民既复命洪武戊申陞知徐州萧县地当南北之冲累年兵燹人民散逃下车之初竭力招懐礼下贤俊恤孤抑强既逾时民襁负归耕庶务咸理治为诸县最俄有黠吏以飞语中公部使者廉公治行惩吏奸欺而公略不自辨唯求解印南归使者叹曰汪知县忠厚长者乃从其请既归田里日以诗酒自娱散步丘园遇田夫野老笑谈忘倦自号髙闲野叟公之出处进退大略如此至于友爱其弟至老不异待宗族郷里恩义无爽接朋友久而能敬初倪先生未得地即与其弟谋捐重赀购地于余思坞力为迁详见东山赵汸先生改葬志大抵公之接人待物忠信端慤终始不渝故人无贵贱皆聴信之郷里称之曰成徳之排难解纷如鲁仲连望庐自讼如王彦方是盖操心制行之有素者与公生于元之延祐已未七月十有五日殁于洪武乙夘之十月十有二日享年五十有七邑南五都西村之原负壬亥面已丙是嵗之十有二月十日也配李氏生延祐辛酉六月后公五年卒已未之二月二十有九日也子男三人敦礼敦义敦仁敦礼早卒敦义以故家子弟强之吏于邑坐谪夀春敦仁守先业崇拓基绪克承先志女一人适宾州同知金瑜休宁望族也既志之复为之铭铭曰  

奚仕之艰自古乃然泾渭混合汨潏曷宣岩岩城闉播播流泉土膏石泐兽潜鳞渊休哉惟公终始克全元之季世兵革冦攘既完厥家以宁其郷天兵赫临民安厥常闻誉已着那避誉扬出覈民兵于彼丹阳义声昭矣文华亦韡陞令于萧政化敷美曽未半载民归如市志不终遂遄归故里邑氓号呼如失怙恃昔率义师保聚为宜既乐升平民恬以熈禄仕赃罟波溃于时行义卓卓如公者希夀终于庭生荣死哀桃溪溶溶西村兆宅山峙川流允昭厥徳令徳允昭緜祖丰泽膏沃光融后繁硕勒之贞珉永征无斁  

处士诚斋许公【`溥化`】墓志铭　汪　叡  

徽郡婺源县懐金郷三溪里诚斋许公讳溥化字次诚生至元丁丑十月二十九日自幼颖悟奉亲孝及壮值元纲解纽疆宇瓜分遂率义师保障郷闾续奉省檄命领屯兵戊戌冬太祖皇帝遣院判邓愈取徽抵邑公乃率众归附授院判汪同下管军镇抚董筑星源翼城从攻乐平至太阳埠军溃庚子嵗隣冦作族人被害兄商野亦遭冦执公以财力援脱兄厄防驸马王公克恭来镇仍命总戎随征昌化宣城开设德兴县治越五年沙汰官员定队伍公愿不仕辞归故里银溪筑室侍兄如严父驸马公闻其操略大书以扁其堂曰庸敬先辈韩仲濂为绘图记其事厥后复归旧址创小楼二间扁曰小舫自为之记公蓄书好哦诗仲子贵安尝编类成帙学者称焉尤乐善好义以资贫乏助娶整辑里中桥道割私田为资建义祠以祭族之无祀者番易朱公迁尝重其举而为记原其胄出睢阳太守逺之后遂于住近地东偏设龛立像以奉之每春首率子侄罗拜祭奠集饮而退洪武壬申以老人应诏面聴宣谕回奉督挑堰塘官民咸悦戊寅夏复之京回至当涂之鷀湖感疾于五月二十八日甲戌卒于旅舎其子奉柩归里之上坞是年十二月十八庚申也享年六十二公曾祖讳允兰为清华务副使祖讳文福颍州屯田总管考讳元祐故不仕公娶康山钟氏生男三人长新安不夀次贵安钧安女一人适福临里程文贞孙男四人瑜瑛瓌瑛琬瑛球瑛孙女七人其子贵安属友生李公献为状其实来请铭弗容辞谢然观其立心操行若此亦宜表而出之以昭示不朽遂铭之曰  

本源深固嵗乆茂芳嵗乆茂芳其流则长观诸许氏而知奕世之茂昌也哉【`着存祠记着存祠者镇抚许公祠也公世家婺源懐金郷三溪里之许昌生至元丁丑十月二十九日年甫冠卓荦负豪气值元季抢攘羣雄角逐公帅义伍保郷闾防天兵抚安歙郡因率众内附遂授雄锋奕管军镇抚尝筑星源城开徳兴县克复昌化宣城诸处事平谢职退休以洪武戊寅五月二十八日卒里之上坞原左春坊司直郎汪公仲鲁志其墓永乐癸未春忽神降于郷言辄应凡水旱疫疠祷必验郷之故老交谓其子推和曰尔先府君生能保兹土没能庇其民宜立祠以便子孙嵗时荐享抑使郷人知所景仰焉推和爰咨于众卜地于墓之旁搆祠肖像祠甫成礼部祠祭主事余吉祥扁曰着存盖取诸礼经云致爱则存致慤则着着存不忘乎心之义中书舎人程南云大书其额且征言记之按周礼祠春享也説者曰品物少文词多之谓祠又求福曰祷得求曰祠古者诸侯有国大夫有家皆得立庙致尊祖敬宗之诚降及后世将相大臣得立家庙而因陋就简之日乆类多得为而不为至于庶人势有不得为者先正文公有惕于此创祠堂之制使上下皆可行之其意嘉矣今其书虽存而知尊其制者亦鲜推和诗书之裔斟酌古礼立祠墓侧嵗时率子姓而下登降灌荐幽迥寥阔精神之所孚念虑之所及凡先公平日居处笑语嗜乐薰蒿凄怆洋洋如在莫不僾然而有见乎其位肃然而有闻乎其容声斯着存在是矣而况先公生能泽其民死能惊动祸福之以食兹土可谓灵也已作迎送神诗遗许氏子孙及其郷人俾歌以祀公于无穷公讳溥化字次诚号诚斋其文章事业载墓志兹不复述其诗曰许山崔嵬兮许水洑洄孰储其精兮毓士孔才奋兴义旅兮泽彼一垓功成兮不居明哲兮保躯令始终兮裕后灵不昧兮呵嘘屡神降兮莫测御旱干兮疾疫严庙貌兮翼翼斯肸蠁兮无斁子姓兮诜诜士庶兮林林仰遗风兮如在嘅千载兮式钦永乐二十一年癸夘孟秋中澣翰林检讨陈夀记`】  

奉天靖难推诚宣力武臣特进荣禄大夫柱国中军都督府左都督武安侯追封漳国公諡忠  

毅郑公神道碑铭　　　　　杨　荣  

宣徳甲寅二月乙丑奉天靖难推诚宣力武臣特进荣禄大夫柱国中军都督府左都督武安侯郑公薨于大同讣闻上嗟悼辍视朝二日遣官致祭赐棺及赙命有司营追封漳国公諡忠毅某年某月某日归北京之西山婺里其子能既袭侯爵遂具公平生之防来求神道碑铭予尝叨总史职不获有辞乃为序次之曰公讳亨世家庐州合肥【`按郑氏谱世居歙之跳石元末徙居合肥今忠毅公祖墓俱在跳石嵗时遣人上冢不絶`】曾祖父五乙祖父大凡父用以公贵俱追封武安侯曾祖母刘氏祖母张氏母英氏俱追封夫人昔我太祖高皇帝龙兴淮甸公之先君子自和州率先应募积军功授平阳右卫百戸陞大兴卫副千戸嵗癸亥公始袭父职公天资刚毅纯笃壬申出使漠北至鄂诺河抚辑鞑靼还以劳陞密云卫指挥佥事乙夘秋太宗文皇帝举兵靖难命公攻蓟州时都指挥马宣城守不下公百计破克之遂生擒宣归旋攻雄县讨直定俱大克捷陞指挥使及辽东军围永平上亲率诸将援之公贾勇奋进敌遂披靡旋师收大宁陞北平都指挥佥事未几战郑村埧克紫荆关复广昌所向无前明年庚辰取蔚州大同大战白沟河乗胜遂北直抵济南陞都指挥同知沧州之役公军北门北门刍粮所聚两军必争之地公力战破之又明年辛巳败顺徳军于深州夹河决战戮尤盛藁城西水寨连战俱捷遂耀兵广平略地彰徳所至皆下是冬陞中军都督佥事嵗壬午从上南向厯取诸县及东平汶上等堡对敌小河鏖锋灵壁泗州取镇淮渡江克金川门内难既平上正大统策勲颁爵封公武安侯阶勲如前白金文绮袭衣前后赐赉不可胜计永乐癸巳夏奉命出关巡视山川险易抚辑军士时关外军卫统摄无纪遇有边警猝难制敌公因奏调大同前卫带管东胜等卫措置得宜自是各卫皆从所以聴调用寻奉勅领士卒筑长安岭城规画有方人不知劳未逾月而城成嵗庚寅以来上屡亲征北敌公扈从每着劳绩仁宗皇帝嗣位念公旧徳特命佩征西前将军印充总兵官镇守大同严斥堠固屯守敌人逺遁不敢窥边居常以清介自将服食之奉泊如也用是下人毋扰边境辑宁宣宗皇帝倚任尤重屡降玺书褒异之公生元至正丙申至是享年七十有九配夫人张氏子男三人长即能次熈次嘉女二人长适王友贤次尚幼孙男一人孙女一人于戯自古帝王之兴必有才雄智勇之臣为之左右以戡靖大难垂不刋之功故其子孙世世有爵邑与国咸休永无穷之闻焉若公遭遇太宗竭诚効力奋不顾身崎岖战阵以佐助翊戴奠安宗社迨扈从北征镇安边陲其奇能伟绩辉映后先者何其盛哉是宜勒铭丰碑昭示后世焉铭曰于皇太宗有臣忠毅克殚心膂助顺举义崎岖战阵奋不顾身只奉神谋用成大勲皇帝曰吁有臣如是惟天所生皇考所遗从征漠北屡効驱驰出镇边陲敌不敢窥长安之岭其城万堵营之筑之士不知苦盛福遐龄逮事四朝功成不有位髙不骄天不憗遗殒伤元老时论兴嗟圣情悲悼圣情悲悼慨念元功式昭褒典赐諡追封婺里之原西山之麓郁郁松楸佳城是卜纪行有史铭功有词后百千祀视此丰碑  

奉天翊卫推诚宣力武臣特进荣禄大夫柱国定西侯追封泾国公諡武勇蒋公【`贵`】神道碑  

钱　溥  

蒋周公之以国氏汉末有讳子文者淮南人仕为秣陵尉逐盗至钟山下而亡大着灵异隆于祀典子孙散处于淮代有闻人而公其裔也然未有如公之显者公讳贵字大富扬之江都人父从龙当元之季以义勇附太祖起淮甸洪武十一年燕山中护卫侍亲王之国即太宗也公生有大志恒念父功屈人下甫冠即代役三十一年举义克雄县攻大宁战郑村埧取广昌蔚州白沟河战胜围济南回取沧州战夹河藁城克西水寨败敌将平安军于肥河战灵壁收泗州遂渡江入京师功成论次自十夫长陞至昌国卫指挥同知后征交阯四征沙漠败阿噜台于九龙口洪熈元年复至大松岭擒杀贼众陞都指挥佥事调掌彭城卫事宣徳二年四川松潘夷叛以公充右防将率军捕之首募郷道从东路险絶处攀縁而进贼惊曰兵从天上来邪一日战十数合以全胜闻赐勅有夺桥斩闗如古良将之誉明年陞都指挥同知镇守密云诸闗番夷复叛仍充防将讨之寻陞左军都督佥事充副总兵公谓夷性变诈非长驱扑灭患未可弭乃大阅士连破黒虎等四十余寨斩首千五百级生擒称是投崖箐死者无算夷遂宁谧赐勅奨谕陞都督同知充总兵官佩平蛮将军印镇守其地凡事有利害悉奏罢行之就威州千戸所建州治兴儒学使知所教列屯而耕易木栅以石逺近堡垒相望使知所守廪庾既足人心大安正统改元召还陞右都督时西戎伪王阿尔台等冦甘凉边将屡失利命公佩将军印信督率京营五千骑征凡陜西及甘肃凉州等处官军悉聴节制兵至镇番出鱼儿海子哨还时部长巴图博啰率众犯荘浪公命将御之生防博啰等百人又谍报阿尔台屯伏河西遂蹑踪倍道至乱山奋勇冲入且追且杀至石城泉斩首二百余尽获其马驼衣械忽有逃奴来言阿尔台所在公议即往副将李安沮之公拔劒厉声曰汝任边寄肉食且数年坐视其纵横不制尚掉三寸舌以挠我师敢复諌者死乃策马前驰见贼遂整阵而前生擒男妇数十人送营谍复知其不逺令军士疾走至乌噜猝见敌牧马遂约冲马羣以鞭击箭櫜声惊之马尽佚敌既失马皆挽弓步战不决即令众跃马挥刀齐入以旗牌手督之遂大捷内擒一卒译审自石城泉败衂止余八百精勇者公得其情乃分为掎角势列五百骑为左右翼纵百骑登高峻疑之既遇贼夹击转战逾九十里阿尔台亦窘死西土遂宁捷闻遣中官赍防段白金宴劳封奉天翊卫推诚宣力武臣特进荣禄大夫柱国定西伯食禄千二百石给世袭诰劵追封其曽祖三公祖八公父从龙皆定西伯曽祖妣杨祖妣杜妣程皆伯夫人留镇甘凉四年召还以云南麓川宣慰思任发屡冦边六年命公充总兵官佩平蛮将军印赐蟒袍银盔甲以行公与总督兵部尚书王骥至云南众谓瘴发不宜进公谓尚书曰贼毒吾民甚可坐视邪遂遣兵之贼势稍却师集金齿分三路进而公与尚书从中路合上江兵夹攻防南风大作纵火四焚矢石俱下如雨公乃擐甲鼔勇而前贼大溃斩首十万余级江流尽赤移屯腾冲贼据木笼山为连环七寨又驱象为阵合数十万人于马鞍山公悉破之势如拉朽直巢穴荡无遗氛贼父子仅以身遁凯旋诏户部侍郎王质持羊酒迎犒临清至则上亲慰劳遣中官赐金币羊酒于家择日御奉天门设教坊乐部劳平夷功陞定西侯三代考妣复封如其爵贼父子既遁闻被系于缅甸八年命公与尚书下缅取贼仍宠赐以行时缅人数报送至而潜以金楼船载贼离五十里而不至尚书谓公曰此绐我也过江则絶我归路且瘴疠将发不乗此而翦之可乎于是诱缅人聴赏公则往焚其舟大战一昼夜其贼首已先去贼子思机发之在孟牙者亦遁去尽俘其妻孥象马以还破其寨二百余处僰夷遂平九年还上复亲宴劳加禄五百石赐白金百两防段十表里楮币一万贯金酒器二副鞍马一疋以宠异之公之子雄见贼去亟率汉达官军三十人追杀不及而贼已扼其后众寡不敌遂自刎沈于江时年二十四其三十人亦从之死上嘉其忠勇赠懐逺将军彭城卫指挥使十二年卫拉特遣使来朝谍者知托克托布哈及额森俟使回即分兵入冦上命公总兵御之公至境严耀威武贼引去召还嘉劳甚至十四年正月二十一日忽感风疾薨于家距其生洪武庚申十一月二十九日享年七十讣闻上震悼罢朝遣礼部尚书胡濙等谕祭前后十四坛及赐斋粮孝布明器等物追封泾国公諡武勇命工部营兆域于榆河郷泥井里先茔之次而以其年亡月六日葬焉既葬越月而瓦剌复冦遂有土木之变使公在岂遽至是哉其冬以公之孙琬袭爵掌左军都督府事成化初佩平羌将军印充总兵官节制甘凉诸军既而守备南京营中军都督府事忠毅简亮克绳祖武而雅好文学达古今事变为时所倚重公后二十五年而隧道之碑未立琬状公勲绩来请予虽不获接公然慕公威望乆矣而与嗣侯交且乆闻公性淳厚体貌丰伟平居谦退如不能临敌则奋勇敢前以一当百故起自徒步建立殊勲追封三代列爵五等与国咸休也可不载诸声诗勒诸金石而使之显示永乆哉公初娶李继李皆赠封侯夫人子男五长义患足疾以琬封定西侯后公七年卒次即雄次谦次让次谏女五长适杭州前卫指挥使李刚次适密云卫指挥使刘容次适后府左都督长子冯泰次适羽林前卫指挥使李秀次适富峪卫指挥使张勇孙男五长璟蚤卒次琬曰琰曰瑾曰瑜女五武强伯杨能防昌侯长子孙琏永庸侯长子徐昌遵化卫指挥使张璵其壻也铭曰  

皇明开天六合重辉繄维蒋公世际龙飞起自淮甸继奋燕山义旗所指克济于艰天位既正屡进其职从定交南复征迤北蠢彼元孽扰我邦坰公往御之西凉以宁蕞尔麓邦负固连衅公复焉南荒以顺爰自左枢超登五爵貂蝉峩峩为时李郭龙章凤诰三代同封铁劵金书世永弥崇公之忠勇所向无敌三边之靖式昭帝极茂绩方殷公忽长逝天子兴嗟有赠有谥有祭有葬有爵有嗣诒孙有谋以燕翼子生荣死哀时孰俪焉公虽云殁遗风凛然榆河之郷泥井之里琢石刻词以彰来裔【`公孙琬字重器年十六嗣爵定西侯表谢凡五日命掌左军都督府事英庙复辟命总府军官兵之大营者天顺壬午入典宿卫今上嗣位初立十二营命统其一寻诏佩平羌将军印总兵镇甘肃至镇坚堡壁严斥堠请和籴积边储佐战守西人赖之壬辰诏还副守南京兼总操江上六事曰足舟师利器械诘奸慝备战船严禁令恤病军凡千余言大畧谓南京国家根本长江为南京藩篱控制之道宜重诸镇甲午召还仍掌左府兼督十二营时灾异屡见复上六事曰预防邉衅曰保障京师曰避任禳灾曰暂息操军曰屯田富国曰修饬戎器丙申命兼总神机营戊戌进太子太保甲辰秋敌人入边边将失利诏佩征北将军印总京营兵往御之至大同自野口门出考按形势授方任能且四遣谍觇敌敌徙帐北走乃檄诸路严警遣兵援威逺平敌偏头闗遮斩十余并获其战马以闻复出临大边耀兵而还上言敌益逺边输益困请班师许之乙巳诏修灵济宫命监防未成而得疾有诏加恩文武大臣即卧内进太保兼太子太傅越明年七月十四日卒追封凉国公諡敏毅葬都城西泥井里先茔得年五十有五蒋氏先世虽居扬之江都逺祖实居歙之蒋家坞尝言于朝请下有司还其先墓田所在诏从之自号筠清公暇即临帖赋诗以自适宾客过从觞酌竟日所着筠清轩集十卷奏议二卷杂文一卷`】  

霑益守陈公【`济`】传　　　　　家　乘  

公讳济字伯舟休宁陈村人定宇先生栎之从孙也少负材畧元季从郷兵保捍郷里丁酉天兵下徽州卫国公邓愈从下江西授百戸调守永新平羣盗招纳降附公功居多洪武十年请老以子余庆代职十四年新平云南朝廷记其功诏起为云南霑益州知州优畀禄秩抚安诸夷州境大治余庆征南殁于阵诏遣行人成名谕祭命次子彛袭陞天防卫副千戸二十九年以屡战有功陞清浪卫指挥佥事永乐初从征交阯卒子忠袭正统八年征麓川殁于阵子节袭陞指挥使屡以征苗功陞湖广都司都指挥同知卒子景袭武昌左卫指挥使公累世以忠勇闻墓在陈村月形原嵗久为里人侵族曾孙彦威闻官复之  

明威将军沈阳中屯卫指挥佥事程公【`佲`】墓志  

铭　　　　　　　　　　　家　乘  

公讳佲字彦彰故赠兵部尚书兼大理卿讳晟府君之中子太子少保襄毅公之弟敏政之叔父程氏世居徽之休宁出梁将军忠壮公之后族大以蕃具程氏统宗谱及先茔之碑其居陪郭者在国初有安定忠愍侯以勲烈闻事载实録其兄之子征君讳杜夀尚书之考也以诖误尺籍于河间再世矣至襄毅公与公始奋迹文武以为其先人之光今不幸皆下世公则无憾而为其子姓者何所恃以为归乎于是敏政闻讣为位以哭又序而刻其墓中曰公少为父母所钟爱襄毅公亲督教之然公志武读书之暇辄复私出与少年习骑射及诸戎事业巳精而襄毅公始知之曰是亦足以显矣正统己巳之变守臣以将才举于朝少保钱唐于公方督诸军事立公阅武场亲试之能奏予官未上防敌入大同公上书乞自効从大将往遇贼于雷公山先登陷阵军中以为勇分援代州与贼战城下连日夜解其围又以选兵刼其营于西峩口夺还其所掠授沈阳中屯卫百戸天顺戊寅襄毅公视师辽东公从至金复海盖诸州而还敌入陜西公复从尚书白恭敏公出固原时大雪不知敌所在公率探骑自间道觇之于红崖川还报幕府乃发兵其营于达喇齐公亦生致部长一人入奏捷赐宴赉陞武略将军副千户四川贵州山都掌之蛮屡叛杀边吏襄城侯李公奉诏往讨而以公从时襄毅公督诸军事公不以自骄愿分偏禆下其豹尾箐及海纳诸寨而五村峒号天险公复与敢死士连破之俘贼甚众并获铜鼓数十成化初凯旋陞明威将军指挥佥事加赐赉初公率练所部士于京营十年至是乃用荐还治卫事又十余年而疾作矣公性易直有懐即吐不喜龌龊士人有不可面折之不恕喜饮乐游遇文人韵士雅歌投壶必倾倒乃已然事两尚书府君及祖母汪夫人母张夫人极孝谨受责不敢措一词居丧泣血比于孺子襄毅公以刚闻天下公事之如父不命之坐不敢坐其待内外亲婣虽甚所不足者桮杓间随释无宿怨其居官未尝以朘削为事故不以田宅服用不及人为慙此皆敏政之所亲侍而知者不敢溢美以重不敬之罪也公生宣徳己酉五月十二日得夀六十以治戊申二月十八日卒配刘氏封恭人子男五长敏聪当世公官次敏芳次敏哲次敏宏次敏坚女五长适大同中屯卫指挥钱铎次适沧州守御千戸赵瑛次适沈阳中屯卫指挥曹澄次适千戸舎人何次尚幼忆丁未之冬敏政奉诏考士于南京还取道河间候起居时公巳属疾执手歔欷哽不能语乆之崛然起呼酒相慰劳令尽觞曰后恐不复见汝矣呜呼言犹在耳孰谓此别而真成永诀也哉公墓在祖茔西南葬以卒之嵗四月二十七日铭曰  

程显江南孰阏其逢明威奋扬为北之宗北伐南征克世其武孰浚其祥忠壮维祖纡金曳紫亦孔之荣胡命之淑而不永龄奕奕崇丘瀛东之里公安于斯我悼曷已  

## 新安文献志卷九十八  

明　程敏政　撰  

行实【`列女`】  

歙章孝女双庙碑　　　　　郑　玉  

按新安志歙县人章顶二女与母程登山采桑母为虎所攫二女呼号搏虎虎遂弃去母由是得免刺史刘賛改二女所居合阳郷为孝女郷且复其家观察使韩滉奏賛治状朝廷特赐褒迁事载唐史今郡城之南二十里若桥若村若里皆以孝女得名即孝女之故居也村南五里许有山曰二姑岭亦曰义姑岭者孝女之庙在焉嵗乆庙废岭仍存故名予尝过其所访问父老犹能厯厯谈孝女事为之徘徊太息不能去者乆之南里洪节夫氏闻风而起慨然以为己任即村傍青山庵之前轩四楹为孝女之祠肖像其中且为买田以供香灯之费而命章氏之孙住庵曰觉旺者掌之予又得请于有司命长吏嵗时致祭如我国家故事于是书其本末使刻庙中夫以二女子之微而能制猛虎之暴岂其力之所胜哉盖其衷诚之所感化耳方其母氏为虎所攫二女爱亲之心勃然而兴发为忿勇震动林谷有不期同而同者当是之时二女惟知母难之当救岂知己身为可惜故宁陷虎口而不自顾虎亦为其所化而不自知且天下之防顽不灵者兽也兽之至暴不仁者虎也虎且化之而况于他物乎况于人乎观于二女之事则凡人有所未信物有所未化者皆在我之衷诚有所未至也岂人与物之罪哉千载之下想而像之二女之英烈犹凛凛生气况于当时乎况于亲见之者乎其见褒于朝廷得祀于郷里不徒然也祠庙湮废若此岂人情也哉然则二女祠庙之复有不可巳者矣自今像设方严祭祀时举过其祠下者孝爱之心油然而生妇人女子亦将观感而化矣其闗于教化系于人心岂细故乎因为诗三章使歌以祀孝女并以励风俗云诗曰  

嗟弱质兮訚訚发至勇兮至仁鬼神兮威动猛兽兮服驯山髙髙兮崔嵬水深深兮洑且洄山髙水深兮天宇开双鹤交飞兮孝女来生人兮林林习俗兮日已沈仰遗风兮如在慨千载兮良心  

聂夫人墓铭　　　　　　　李　觏  

夫人姓王氏歙州歙县人曽祖某祖某父某盖富家归于郷人聂君世卿今为南城主簿聂君之曾王父某王父某不仕考某赠礼部尚书兄冠卿终翰林学士凡仕者数人族大以蕃而夫人宜之为妇孝为妻顺为母爱而不弛事姑三十年未尝蔕芥既自治其家举有法度于邻里郷党庆吉吊凶以喜以忧若在已然见人乏絶志于赒救力不足不能自已教厥子必以礼义荣辱故克有成长男武仲进士及第其次南仲微仲恭仲皆好学女壻程某闵某汪某亦为士季女未许嫁夫人每敕诸子曰亟自立汝后显荣吾不见矣皇祐三年来南城未及安宅梦人告曰尔在此二年而已五年疾病时武仲与礼部籍奏尚克闻之已释褐有书至不能言矣夏四月十一日卒年若干明年某月某日载其柩还郷以某月某日葬于某铭曰  

死生命邪圣人罕言之虽其有命其可自知邪夫人教子谓不见其仕及其登科而母死矣岂知而言邪抑偶然邪二年之意形于梦寐彼何神灵而告之丁宁邪武仲有文采诸子颇聪警姑务于徳以求扬名则亲之魂魄其不荣且幸邪草露溥兮松风凄兮生者能几时死者无穷期万物皆如斯又何足悲邪  

记程叔清女死节事　　　　罗　颂  

始方腊来冦时歙县人程叔清家避地于城南有女年十七父母计曰我等处此不幸则死独此女年色方盛万一辱于贼何以见族党乃呼谓曰吾州之俗尤以淫为讳尔良家女也足未尝出闺阃贼倘以兵胁尔当奈何女曰儿岂从贼者必不可当以死拒之亲族又从旁审其语女因取所携衣囊负以趋且为见执骂贼状父母喜曰果如是真吾女也吾闻死于兵者用道家説醮九幽则能升济魂魄尔勿虑女笑曰诺明日散处东塘山中女适为贼所遇贼好谓曰吾以尔归圣公毋忧不富贵女曰尔辈欺天害人狗彘之不若何圣公也贼胁以刃曰不从吾言必杀若女曰我知有官府不知有贼贼先断其髻益以好语诱之女且唾且骂贼知不可屈刀乱下溃其尸乃去有二儿隠旁大石下备窥见本末为其家言之皆悲喜因葬东塘山中  

汪居士夫人朱氏墓志铭　　胡　伸  

夫人朱氏歙之婺源人其父曰郢大父曰维甫曽大父曰昭元皆以积善称于郷闾夫人未生前一月芝产于其母寝室及生遂以命之年二十三归同邑鳙溪汪居士绍子传有子二人长曰存公泽次曰仔公防夫人年六十七而终后六年始卜葬吴村岭其终也以大观二年八月二十七日其葬则政和癸巳九月十九日也夫人为女对父母不敢嚏咳唾咦父母衣服中帬厠牏皆自潄浣取羊若豚刲刳菹醢而进之父母食之未尝不既也夫人为妇事舅姑弥孝箴管之余时其寒燠甘脆滫瀡以待食之尝否居士有弟七人有襁褓髫龀者夫人即助其姑抱哺冬裳夏葛费取其奁劳出其手春秋享祀取大镬小鼎刀匕樽俎必宿涤濯夜半辄兴肃肃踖踖身作享具汪氏中表时节嫁娶祭葬往复厚薄悉如姑意居士喜儒客有过居士者夫人必议酒食或鬻质家具而居士固莫知也夫人为母日夜勉其子以学归必问所与游者贤所阅书多即喜或少懈辄怒为不食于是存游学四方贡礼部入太学周礼毛诗尚书皆通其义因诗鸟兽草木遂推寻中国动植各物以至四夷海外瓌形诡状飞走荣枯之由因尚书日星山川遂究风雨电雷霞虹霹雳怪云变气名山大泽瀛海天河消息往来之理自清浊剖判之后推之至于天地未分之前太虚天地之外存既尽得其説乃欣然曰先王制礼一形一器精粗表里存知其端矣又因孟子放辟邪説则悉购百家所着之书杨齐生死何爱一毛墨守清庙何以非乐龙囦之剑黄何以坚白何以利棰取何以不竭影飞何以不动钓何以有须海何以有禆譬如发兵捕贼先探其穴故必一一索其言之所从起又自五季唐隋考之至于炎黄以长歴甲子聚年月并世盛衰品人贤愚迹其治乱兴亡所以然有不喻则思思不得则问数从予质问所疑仔少存十三嵗见其兄精通益奋励陈书箧六经在前子史在后读之声琅琅然夫人教其子如彼而二子皆能力学如此夫人之疾也自度不能起呼子孙环立与诀神色不昏将敛发笥无绮绣靡丽之衣女两人适里中王服之俞美成存旧与长侄偕学相友善孙男四人曰仝企弇令仝习周易孙女五人予年十四与公泽鼓箧鄱阳今余二十年矣愈益知其为人公泽者孝友修洁人也托其友及上舎弟楚卫彦忠状来为其母请铭于予冀以传其后世予为之铭曰  

女孝如何怡声降气妇顺伊何日用甘旨妻顺其夫母诲其子无曰未贵有礼有义无曰逾贫有子有孙即髙大之于公之门  

尚书吏部员外郎朱君孺人祝氏圹志  

朱　熹  

先妣孺人祝氏徽州歙县人其先为州大姓父讳确始业儒有髙行娶同郡喻氏以元符三年七月庚午生孺人性仁厚端淑年十有八归于我先君讳松字乔年姓朱氏逮事舅姑孝谨笃至有人所难能者以先君校中秘书赐今号及先君卒熹年才十有四孺人辛勤抚教俾知所向不幸既长而愚不适世用贫病困蹙人所不堪而孺人处之怡然乾道五年九月戊午卒年七十生三男伯仲皆夭熹其季也尝为左迪功郎差充枢密院编修官一女适右迪功郎长汀县主簿刘子翔孙男塾埜在女巽兊皆幼越明年正月癸酉葬于建宁府建阳县后山天湖之阳东北距先君白水之兆百里而逺不孝子熹号慕陨絶敢窃记圹中如此昊天罔极呜呼痛哉  

汪母夫人吕氏墓表　　　　汪　珙  

夫人姓吕氏【`阙`】　　　　　　　文仲之后故某府某  

郡马长女先皇帝简王之外【`阙`】　　　　　　　性贞静不乐华靡父母钟爱之邑中汪氏亦令族【`阙`】  

誉谨于择配夫人归之即故将作监丞若容  

季氏秘书丞若思仲兄也时舅先逝独太恭人洪氏在堂夫人晨夕侍养不少懈补纫澣濯皆身为之尤善候顔色顺适其懽心而太恭人于夫人笃爱亦至夫人以不逮奉舅氏每春秋相祭祀灌奠尽礼或馈之蔬果时馔亦先荐然后食太恭人春秋髙而秘监公又各羁宦寓门内男女夫人嫁娶如一不觉有纎毫厚薄御僮媵百余辈使治居第生产皆秩然有序夫人于汪氏亲族婚丧吊庆礼行甚谨然未尝辄自往族有贫乏不给者遇隂雨风雪辄蹙额不乐遣苍头致缯絮束薪负米往遗之太恭人没夫人哀毁逾节丧葬有礼而若虚伯仲及除丧又即仕夫人教诸子侄甚严虽隆暑不冠带不许见聘名师程课之蚤莫不少替巳而诸从子居信行者曰珙登进士璜授司法防军澄授太湖尉夫人不为无助夫人生于贵族长于富室而归于宦门无毫髪骄吝雍雍如也至于组絍织绣之事则率羣婢或夜分不巳夫人生政和五年乙未殁淳熈三年丙申享年六十有二子三人长沆次淙次淮福州福清县尉孙镒锡铸等十一人以殁之三年季冬月日奉夫人柩葬邑西中鹄郷丛睦坊后山之阳呜呼夫人以孝敬事二亲以圣善训诸子以仁厚成一门是妇徳母仪具美而无愧者矣引而伸之闗雎鹊巢之化岂甚相逺哉予不肖辱夫人从子念葬巳久冢上之石未有刻文谨按叔愚程君状抚其节使揭而表诸墓  

程给事中母宜人胡氏墓志铭　周必大  

宜人胡氏故朝散大夫致仕程公晋之之室今给事中叔达母也徽州黟县人其先有名育者仕晋为新安太守因以占籍其后名星为萧梁太常卿既没而庙食族系日以蕃宜人曽祖徳懃祖义璇俱隠迹弗耀父献卿好贤乐善一郷称长者生五女尤怜爱宜人谓必为名妇闻大夫早有贤誉故以归焉程氏衣冠蝉聨与胡氏世通婚姻大夫祖母太硕人世母咸宁郡夫人母太孺人皆宜人近属也始嫁翁姑髙严娣姒如云宜人恪共盥馈勤劬賔祭承上接下动有法度中经乱离褚箧一空约身缩用助大夫经理家事秋毫无妄费至资其子宦学四方则略无所靳给事以是少年登进士第解褐归拜重亲里闾咨美翺翔仕路风节议论日益有闻入佐天府大夫宜人年皆七十余休沐必娱侍西湖上间登天竺诸山诸孙先后扶携二老人辄却之曰吾方健汝母忧居亡何长子叔向季子叔豹相继死宜人始忽忽不乐颇苦微恙给事亟求守通州以便养未行擢登御史府进左司谏数请外上固留之宜人亦曰吾念二子耳汝之去留我何择焉悉心报主所以慰我心也给事乃不敢言明年宜人竟不起实乾道元年八月二十九日夀七十有五后十四年而大夫卒宜人生三子给事其仲也二女嫁汪允迪黄珏孙男九人璹镕镐早世铉从政郎荆湖北路安抚司干办公事锡从事郎婺州兰溪县主簿铦钺錤未仕孙女十一人曾孙男五人镇孙子八未名宁孙子六重一早夭宜人初葬县之长遥山大夫以其地下湿别卜地于北山亭古城培之原淳熈六年八月二十九日甲寅葬焉给事之为少尹也某备官于朝一见如故知每闻宜人慈惠肃敬四徳兼楙知古今通释氏书常敬仰其贤又闻翁媪偕老子孙方昌怡怡愉愉百顺具备未尝不自恨不天不复有此乐也逾一星终复与给事直禁林侍经帏僚承华情义欵密举朝莫拟给事每云吾父滋老欲改葬吾母而未敢它日尚属子铭予敬诺巳而给事以直龙图阁奉祀归而大夫没书求践言其何可食铭曰  

婉娩肃荘以承尊章俭勤静方以从其良择隣储祉又焘厥子展如夫人不曰贤矣匪劬其躬孰报之丰谓或不信盍观初终相彼新阡有原膴膴利其嗣人以奠终古  

孺人陈氏墓志铭　　　　　洪　迈  

休宁于新安为县于县有滕溪于溪之人有陈氏男尽为名人女尽嫁策策知名士故同里程承事君讳畎娶于陈得今夫人夫人处士与之女也自其幼时实能起孝敬事父母嫁移诸舅姑舅没姑亦老夫人季于众妇独身忠养之调停节适委曲至到二姒良以为弗如姑亦曰季宜我程氏春多祠正月率朔迨晦夫人与鸡俱兴湘濯亨孰必躬亲乃荐賔延师资整训诸子拊卑承尊礼法周备东西家时节相往还人人意满去无一退言有负已者异时用缓急叩门称力为之尽不以前故芥蔕于是闺门之称震逺近如一辞承事君申申安安内得奇助见其子大昌名进士厎闻成家承事君即世夫人教余子愈益力中女择对未决大昌官太学得婺士杨大法于诸生中归以女曰壻如是何必嫁官人未几杨优入舎选将对策大廷即除官闻者证夫人贤有识大昌由学省入佐著作秘书至驾部郎直皇子庆王讲夫人享恩封安舆就养母汪在郷里年考髙辄再嵗一归宁他日归驾部拜乞留留少须臾而汪以病告载星徂南胗絮汤饵浃日而永诀爵踊鹥弥如孺儿之初去乳保曰吾不蚤侍母今舎我吾生复何憀时春秋六十有二矣法不致毁竟以病病且笃子妇蕲食肉辅病牢不可气息惙然逮于不能病遂以卒隆兴之元年十一月二十有六日也凡六男子驾部君最长次淑昌全昌世昌道昌其最少曰文昌亦以材为博士弟子大女适朱庸季适吴辉夫人氏之丧驾部谒急府王厘尚方珍锡以赙为观瞻者荣驾部吁哀痛中卜宅兆未得去年之秋异人感于宵梦褐衣长髯自云皇父氏来告曰有竁直艮在朱之原山川翚翔后其炽蕃而庀而役冬当获旃觉而谇于墓师物其地地与梦恊将以祥之明日大葬驾部君哀未尽能自割以礼使来请铭曰吾母亡矣而有不亡者夀能夀吾母者子也予与君知闻十五年乆同僚于三馆为甚厚铭何説以辞其词曰孝敬其身之本诸赜也郷闾我仪之善斯则也有子实昌之天报格也耄龄不崇之夀胡啬也卜宅谁朕之神告啧也矢诗以飏之诏于防也  

夫人金氏墓志铭　　　　　汪知言  

夫人讳妙湛姓金氏徽之休宁人故吏部尚书徽猷阁学士忠肃公之女淑人张氏所出也尚书以儒学起家事髙宗为殿中侍御史事孝宗为给事中以劲直名世平日谨许可夫人端荘纯静肖之宜重于求配故以夫人妻同郡歙人朝散大夫通判常州汪公择善嫁时通判之祖朝请大夫司农少卿总领湖广财赋讳叔詹父朝请大夫直秘阁知江州讳若海俱无恙总卿春秋髙多子舎日食家百口外内属皆尊行夫人奉事唯谨不见微有亏缺秘阁负逺略长策号有志当世者方从官逺游而通判兄弟终鲜得夫人当家事専致学问于书无所不读通判字从之新安士类于今称数博雅放肆下笔妙言语者必曰从之系夫人与相其善也秘阁蚤世姑太硕人赵氏实循王子性严重不可忤夫人能顺适其意事多有所济阃政缓急之宜族党指以为家法太硕人晚多疾通判自辂院告归忧不能暂去其侧两得邑不赴上暨庙堂起公为余杭辞不获命夫人留侍太硕人于家昼则忘食夜不解衣药饵非亲调不以进以故通判纡其忧以政声闻畿邑而太硕人亦忘其疾之属已也计夫人无娣姒之助独养姑者二十余年始终犹一日又门大族衍处人之所甚难者每燕闲自如临事仓卒整暇区处不茍无失色于喜怒不挠志于悲乐趣向荘雅服御素约与为等夷者有礼以孚其情逮下无一毫嫉忌残忍之意卒之日疏戚贵贱哭泣之哀皆曰如夫人不可复见也子男五人长时中承直郎知鄂州嘉鱼县次时敏迪功郎宁国府泾县主簿次时发时尹时亮皆进士通判先夫人捐馆五年而诲诱愈力骎骎成立惜夫人不及见矣女四人长适奉议郎知处州龙泉县李允升次适进士程有华次适修职郎新常徳府司理防军朱扶次适文林郎江州瑞昌县尉吕伯訚夫人享年六十有四续封安人绍熈甲寅十月二十八日寝疾于古城里第一日而逝诸孤卜庆元乙夘九月二十五日葬于古城北塔干之源以铭来请知言敬观夫人行事是不可不铭铭曰  

名家之娃名门之妇士贤以妻子才成母吁嗟夫人无憾于兹新宫其閟尚永有辞【`时中于墓下立祠祀公与夫人割田创庵曰崇福元末僧易庵为寺撤其祠七世孙俊德闻官复之具周原诚记`】  

孺人叶氏节义传　　　　　章如愚  

予顷谪南安过贤女祠阅壁记乃南康县吴村刘氏女及笄父母许以适蔡氏已而悔之更适吴氏吴氏卒又欲复以归蔡女曰先使我弃蔡从吴又欲从蔡是重负吾乃自沈于江而死郷人义而祠之又观隋李徳武妻裴淑英读烈女传见称述不改嫁者乃谓所亲曰不践二庭妇人常理何为以此载传记乎吁人能悟此理为常则人伦正而天下治岂非世道深幸今吾郷叶氏女许适程氏未及婚而程氏卒叶氏请于父往哭而为之衰覔其亲从之子为其后中外钦服州县上其事于朝特赐纶命曰女子生而愿为之有家此人之至情也尔生于儒门有淑其行方以身许人未谐醮礼而竟以栢舟自誓往抚其孤嵗月既深氷霜益厉真有古烈女风朝廷虽尝旌赏之而所以示节妇之劝者礼犹未备是用封之初品表之坊额仍下史馆编摩以传不朽贻我彤管庶以弗坠可特封孺人虽然三月而庙见称来归也择日而祭于祢成妇之义也曽子问曰娶女有吉日而女死如之何孔子曰壻齐衰而吊既葬而除之夫死亦如之郑氏曰未有期三年之恩也今叶氏虽着缨之有系而结褵之未尝才诺婚于程程物故往服其衰抚其孤以终其身于礼未之前闻吁世道衰漓夫妇敌讐者往往有之一死一生交情顿背于前日望叶氏之髙风得无愧乎朝廷不吝于爵赏诚有补于风化云迪功郎史馆编校文字山堂章如愚撰  

曹季女述　　　　　　　　曹　泾  

斋夙与程郷贡一震泽民善咸淳丁夘处其馆以长女许其侄英子飞其秋予再贡明年第十二月十五日辰时季女生命名曰昌以予待次昌化簿也癸酉冬长女嫁甲戌二月之官季女最幼昌也才六嵗其貌厚而资性纯明老少皆爱焉国事急乙亥正月归丙子正月遂革运车马惊怵泽民挈内眷来寓予家与昌女稔喜之既去泽民次子子鲁希曽戊辰生年相次以是媒亲甲申正月泽民迁居长塘之北漘七月二十四日忽报泽民病革是时昌子年才十六未笄也二十七日遂行至逾日而泽民卒矣然姑氏贤希曽贤其生母与嫂俱贤无不安者丙戌十一月初三日戌时生男名之曹夀己丑闰十月十一日午时女爱娘生吾女嫁早可怜得男早可喜然去六年余希曾病矣辛夘嵗十一月十七日希顔警报至予疾走视之母妻相泣不能言予亦泣明日死矣为之胆落心碎死者固不复生一寡二孤其何以为生也赖姑氏以下俱贤吾女性资明达能识三纲之道而又坚忍故知其必能持节抚孤也去之四年为乙未嵗六月十七日伯母俞氏死十一月八日姑氏死将家门之多故抑吾女命薄之遭邪吾女持守愈坚送死恤孤孝慈纯笃至大徳八年甲辰正月二十有四日男夀翁即曹夀一十九嵗娶矣至大元年戊申三月二十二日申时孙男曰申一生矣女爱娘许藏溪汪节推之曽孙言将结褵而吾女亦四十矣然吾女自甲申出门后十二年之间三年之丧三焉麄衰多于鲜华悲哀溢于懽娱何以堪处夫妇之聚首尾七年而第七年间始之救病继之哭死前之怵迫忧虞后之痛楚悲结何以为懐若此者在丈夫处之尚有不能无变者吾女以一女子铁心石肝而始终一节内外无间言不亦难矣乎天之覆物生物信矣而日月不照覆盆雨露不入顽石则夫自求多福者岂不自斯人之身而培之哉稽之前闻妇人早寡有子而能守者其后昌大欧阳公四嵗而孤其母盖三十嵗闻魏公亦四嵗而孤母年二十有五夫当母寡子孤时安知其后之必昌大至于如此然而卒至此者一则祖功宗徳所积者厚次亦以厥母之执义字子出于至诚造物葢深悯焉而以是报之也吾女以二十三嵗而寡履艰茹苦有二氏之所无者则天之福其后也宜何如书此付外孙夀翁谨收之世传之以无忘乃母之义而又战兢自持孝敬弗懈庶几获显扬之实以窃附先贤之后然轩冕倘来者外物也人之所以为人求其在我者而巳戊申五月十日斋老人述斋谓谁曹泾清父也今年七十五嵗  

程夫人齐氏墓志铭　　　　程文海  

新安处士程鸣凤之夫人齐氏年五十有八以至元二十有六年五月八日卒又明年十月某日葬里之长原又二十有三年处士命其子复心请铭于钜夫同宗也夫人讳静真世为鄱阳大姓祖某父某母某氏幼孤无兄弟鞠于从父从父怜而爱之析其产半以嫁半以立其父后为父后者弗承厥家家破并夺夫人产以自益夫人既归程氏或劝处士言之邑夫人止之曰从父所以立先人后者顾以承宗祧也不幸而至于此复以我故而罪之将如宗祧何处士曰吾意正尔乃止事后姑尽其孝相夫子尽其顺治丧祭婚嫁给赋役延名师以教子常易奁具以济其乏慈俭雍穆仪于内外临终犹戒其子善事其父治丧勿用佛老呜呼可谓贤矣子男二若水复心皆贤而文复心上四书图説将与秩以父老引年以本郡儒学教授致仕时年六十孙男二暹逊女二长适顾某曾孙男若干人女若干人铭曰  

为孝女为贤妇为慈母而早死使存也始与夫子偕八十有四而死也二十有六年吁其天乎  

程孺人汪氏节孝传　阿尔斯兰哈雅  

孺人姓汪氏讳淑正休宁西门人建宁路教授芗之女也是为休宁县尉陪郭程君隆之冢妇永盈仓副使忠甫之继室孺人生而秀颖喜读书言动必以礼及笄父母为择所宜嫁无可意者教授夫人即县尉女弟而忠甫妻徐氏早世因其请遂以归焉县尉当国初尝倾家赀冒白刃説止屠城之师坐是中圯孺人以勤俭佐其姑何夫人竭力经理家以复振县尉之卒也朝廷录其功授忠甫官孺人益以清慎相之未几忠甫卧疾间语孺人曰先子有言饿死事极小失节事极大我如不起子将何如孺人曰此君家法我为君家妇当死守复何言忠甫曰若是何憾忠甫卒孺人年二十九号恸几殒者数四时长子一周次方乳中何夫人在堂瞽而痿有监郡者闻孺人容徳且孤苦也托媒媪探其意孺人艴然曰我何人女何人妇敢尔相侮即前趋媒媪捽其首挝其面爪血淋漓且大骂曰监郡风化之首而为此等事何面目见吏民乎族党闻之动色叹曰烈哉虽古节妇何以加此孺人事其姑左右扶掖随意所适凡数年丧尽哀祭尽礼二子稍长皆口授之诗书成诵乃遣从塾师各为之娶妇年七十有五而终二子者长观次岘皆克世其业  

论曰民之秉彛好是懿徳固非待讲之而后明督之而后能也彼名士大夫乃欺君卖友无所不至岂非失其本心而自絶于天之所命哉若程孺人汪氏之节孝谓非出其天性之美不可也而况世风阃徳之相成有素哉宜其所立之卓有足以裕后而范俗者矣  

孝节黄母吴夫人墓志铭　　虞　集  

皇庆延祐间相国李公孟以旧学得君行政时莫与并黄一清自徽之新安来相国悦之将荐以官一清曰母老不愿仕也相国赋诗赠之如平生欢天下传诵朝之大夫士交为之美颂是时中书礼部用其郡县所上状言黄母吴氏休宁儒士仲礼之女也年二十余丧其夫元珪舅姑皆在家素贫舂绩以为食甘防无阙教子有法舅没卖已衣具葬姑病常在床或中夜痛楚呼号自始侍病至终数十年每废寝食犹极至爱无几微厌倦及丧之又甚哀今四子六孙皆成立善养宪司廉察得实法当旌表其门下县令表之如章一清归相国终念之以为杭州路教授便养母曰辛苦已分也敢谓见知于时是相国之恩不可忘子行辞谢相国矣宣徽使王公廷献画一清隠居十景图而咏之翰林学士元公明善在诸公中最严许可独至一清母子无讥词时人以是异焉母常病一清梦神人授方须啗蜜疾可巳山中蜜非时不可得夜求别村道有虎为一清避去人以为孝感母卒时年八十五子一麟一凤一清一鹗孙曰权聚俊晋绍胜浚为徽州路教授晋为国子伴读母之墓在其蓝田飞凤山铭曰  

頟頟新安道义之都教存乆深人遵义途岩岩五芙藐是弱孤艰极名成有表里闾闾表其生墓藏其终石有文焉所职允同【`徽在江左万山中妇人言不出梱无非无仪吴夫人孝节以其子秋江征君之贤名闻京师生有陶母之风没有韩公之铭葢不朽矣人子以是报亲不既可乎天厯乙巳十一月甲子翰林待制新除艺文少监长沙欧阳谨识`】  

节妇汪夫人传　　　　　　程　文  

夫人名悌婺源下港里程文昌女也四嵗父死于兵事母汪以孝闻伯父草庭先生怜之选嫁名家子汪徳裕生一女而寡公姑惧其不能安也使问之对曰妾不幸夫亡尚幸公姑在得备奉养何忍更适人或劝之曰夫人年少无子不以此时从良夫后将何悔夫人曰吾闻女不事二夫夫天也天一而巳夫死而遂去之是背天也背天不祥或又曰夫人今嫁幸而有子不犹愈于持孤身托冷室乎公姑固不汝望也何乃自苦夫人泣曰虽然吾父蚤世吾母守志数十年至今吾身一为汪家妇知死汪家而已奚恤其他里之富人因媒妁具聘币伺间以请者数辈夫人卒不许家贫纺绩自给课童奴树艺嵗时奉祭祀如夫在时公姑卒丧葬尽礼今年七十余矣老犹执女工不倦闾里姻戚称夫人之徳无间言初徳裕从弟泽民幼附夫人夫人子畜之及泽民长乃立其子梓为徳裕后以奉夫人梓事夫人益孝谨如实生已  

程文曰予从阁老著书睹春官旌表节义事甚悉率多京畿内郡之民闾阎幽逺盖罕焉及读陈助教绎曽作夏侯玉珍传许汻郷善录载许伯冬妻颇与汪夫人类皆节义卓卓羽翼名教朝廷着旌表之令以风劝天下而有司莫之省使至行郁堙不显白于世悲夫予弟为平江幕官尝言某帅妻诣官自陈愿上所受封比齐民得再嫁呜呼以礼坊民犹有逾者若是哉予故论著汪夫人之事以俟察民风者览焉  

程夫人李氏墓志铭　　　　贡师泰  

婺源环溪程夫人生七十六年而卒卒五年而葬里之炉源鱼墩葬二十年为至正二十二年辛丑嵗其孙致和避地建宁闻予以使留三山乗小舟而下执其郷先生胡初翁所为状来请曰致和祖母故宋潭州通判乐平果堂先生李公睦之季女也因归附后先生隠不仕尝过吾里见吾祖旅舎中与之论学而知其造诣也许以夫人事焉吾祖讳良金字玉渊夫人既归事舅姑以孝遇姻族以礼处内外以和相夫教子克勤以顺年三十余有二子四女长则先君讳万善年甫十三而吾祖殁诸孤防然在髫稚中门戸单薄赖夫人以克树立使程氏子孙有田可耕有屋可庐知诵诗读书以不流于他业者皆夫人赐也夫人晚年尤好施与见郷里饥饿废疾者辄戚戚不乐必思以济之乃巳己巳壬申二嵗亢旱父老徧祷不应众两请具夫人姓名祝告之果皆大雨今吾里不幸陷于贼而致和又流散至此不得以时展省坟墓顾思祖母恩徳实痛于心愿先生志而铭之候时清宁将归刻诸墓焉致和善学而敦行予与其从父礼部员外郎文为通家友而江东所值患难又相同闻斯言也能不怅然为之兴感乎遂铭不辞铭曰鄱李季女于程之从于母有仪于妇有容副笄童童执奠于宗盛年而嫠眉夀而终维尔子孙孝思无穷既垣既封亦拱其松刻铭墓道庶永休风  

## 新安文献志卷九十九  

明　程敏政　撰  

行实【`列女`】  

蒋贞妇传　　　　　　　　宋　濓  

蒋贞妇徳新世居歙之黄山自幼荘静父忠甫为之择配鲜有当意者年二十有八始归同郡罗宣明宣明鄂州刺史诸孙家法素谨贞妇奉尊章处先后咸底礼度中外称之弗置至正壬辰蕲黄妖冦起破州郡屠刘人如割草菅蔓延将至歙宣明散家赀募兵保障郷井巳而兵大集歙城陷官军复者再三宣明功为多癸巳夏四月元帅沙布迪音治歙城以宣明慷慨仗义俾分筑一百三十尺宣明之家索于用兵其计无所从贞妇尽售奁中物相之宣明忘其忧乙未冬十二月祁门黟县恶少年搆浮梁剧盗来歙宣明谓贞妇曰我素负杀贼名贼必不贷我汝宜相从军中如何贞妇曰妇人在军中兵气恐不扬子独不闻之乎妾有兄弟在香山砦栅颇可守妾徃依之君努力自爱勿以妾为念也遂洒泣而别丙申春正月歙城复陷宣明请兵江浙行中书贼闻宣明妻孥在香山攻之益力二月大雨雪寨破贼大肆焚掠初贞妇以宣明从征不忍茹酒肉至是炮炙行觞命左右醉饱以二子驴儿马儿属苍头奴詹寄詹胜宝曰事势至此我誓不受辱一死决矣然不可使罗氏无后汝宜护二儿还主翁也言讫胜宝负驴儿出媵人挟马儿继之贞妇又继之遇贼石崖上贼遂褫其衣贞妇力拒贼攫贞妇发贞妇齧其臂爪其面出血骂曰死狗奴汝何不杀我贼怒斫其臂以刀舂之坠崖而死驴儿见母死哭骂曰贼贼争忍杀吾母他冦曰何等小物敢尔邪横槊刺其背死胜宝遁寄不胜怒执木防击伤数冦与媵人皆遇害日将夕防退贞妇从侄蒋志道从积尸中縁崖下见贞妇尸如生傍有衣箧类物窣然动啓视之马儿在焉亟抱以归宣明云  

太史公曰丧乱之余女妇以节著者有矣若歙之蒋氏何其烈哉夫以柔脆之身竟欲抗如虎之盗自非义激于中视死如归其气不如是之烈也大扺故家遗俗诗书之泽弗替宣明又能奋扬而饬导之使一门之内妇死于夫子死于母而一苍头之微亦能为其主捐躯此殆难以声音笑貌为也然则宣明亦贤矣哉贤者宜有后箧中之儿所以能获全于今也  

程氏妯娌节义传　　　　　周原诚  

歙衮绣郷堨田里程氏妯娌曰郑氏吕氏素柔顺恊一克相夫家至正十四年十二月二十八日官军再复郡治贼遁郡西二十五里岩寺树栅圑众力守号曰老砦明年正月十五日官军夜半四出袭之比晓砦垂破而后军总制不至官军失援遂败归时居民仓黄遯逸不能逺郑吕匿里之王镇桥吕姿貌白晳不类田家妇负其儿甫三嵗败卒至掳之吕与儿大哭伏地不前卒欲拽去郑匍匐救拒不辍卒怒斩之顾吕曰从我则生不从则死吕且哭且大骂曰汝为官军不能杀贼而掳我又杀吾妯母我宁死不愿从汝卒佯举刃吕时犹抱其儿复大骂曰贼汝止杀我无杀我儿卒怒捽而斩之吕死犹举手若抱其儿者三卒乃投刃去儿今无恙吕名胜弟年三十六郑名春年四十二郑身长而瘿予及识之  

论曰变乱以来王侯将帅没于贼而背其君忘其家者有矣其有如吕持节不囘死犹知抱其儿者乎世之兄弟同气一体偶小嫌小忿视如涂人而致其死者有矣其有如郑以异姓之亲而以死捍其难者乎节义之大世臣巨族或不能行而田舎妇人能之不亦悲夫至若主帅失律致贼贞良罪固莫赎其亦有位者之永鉴也已然则吕郑之死不亦悲夫  

蜀源鲍孝妇传　　　　　　周原诚  

孝妇姓吴氏名息歙衮绣郷蜀源里鲍琪妻也年二十五事姑吕以孝谨闻至正十六年四月二十二日官军克复郡治明日琪偕里父诣辕门请号或谓贼去未逺游卒必下郷哨掠宜率老幼逺遯吴独不去曰吾姑卧疾吾将安之乎虽死可也既而村墟寂无一人姑忽思美啜吴即懐其婴儿至村疃依苎薄采苋为具俄游卒至执之吴号曰吾姑方病俟吾归作羮续命愿贳我卒欲汚之不屈复大骂以走卒怒斩其首不殊蹴其尸入涧中吴犹抱其儿不置并浸死  

周先生曰呜呼世之乱离极矣人心天理消蚀尽矣三纲荡然无所底矣吴也于斯能委身至危以事其姑犯身至险以致其养及卒不幸焉复洁其身以死死也复懐其子如生虽古烈丈夫精神果毅者不啻也吾兹传焉盖所以着人心之不死也其亦浩然于天地者哉彼顽乎其无耻者可以奋矣呜呼悲哉  

汪氏三节妇传　　　　　　宋　濓  

汪琰妻潘氏徽州婺源人年二十八而琰卒潘氏誓不他适以其夫从兄之子元圭为后元圭时始三嵗鞠之不啻已出潘氏卒年六十二元圭之子良垕有子燕山燕山卒时妻李氏年二十四无子乃守志自誓父母欲夺而嫁之不聴燕山兄子惟徳娶俞氏惟徳早死二子甚幼俞氏守节辛勤不坠家业故人贤汪氏之门而称曰三节同郡歙县吴子恭之妻蒋氏年二十八而夫亡孀居五十年年七十八卒至正十四年旌表门闾【`此婺源回岭汪氏也`】  

郑氏双节传　　　　　　　唐文凤  

郑国英妇王氏以节见举于郷人将申请间仇家诬以不实于御史台御史陜右韩公重其事即日帅郡守八闽黄公教授天台江公躬诣其郷拘集郷里髙年知识厯言其节如出一口因诣其家但见中有元史忠义传悬于壁末有其妻闻之君茍死吾其相从地下矣之句愕然叹曰节孝世家并以郑玉妇何氏守节之情上闻双旌其门按王氏名禅歙人也何氏名萱浙人也王于国英何于子美皆侧室国英子美堂兄弟友爱惇睦先后继卒值时荒歉干戈日寻征科日倍负孤农圃计日纺绩三十余年贞操无瑕回视其世母郑昌龄妻孀居六十一年夀享九十有六始终一节者大有光也君子谓王何年相若同门同苦于始同荣其终妇道之冠姆仪之尊因小人之诬引君子之敬不特聮美栢舟之诗又将得乎拔茅连茹之易邪【`旌表郑昌龄妻洪氏皇帝圣旨里徽州歙县申来照得至顺元年十二月钦奉诏书内一欵节该民年八十以上迤逓防古地面居止者各赐二表里其余州郡之人别无为非者有司旌以高年耆徳之名钦此除遵奉外窃见本都八保已故郑昌龄妻洪氏转娘自二十六嵗夫亡无子守制至今六十余年始终一节栢舟自誓今巳八十八嵗并无非违如防钦依旌以高年耆徳之名实惬舆论申乞照详施行得此据本都体勘相同本县看详所举郑昌龄妻洪氏转娘诗礼之家志节卓异旌以高年耆徳之名诚可激劝为此合行下仰照验钦此至顺二年十月二十日　郑氏又有孝子名庆师字有年读书每夜分不寝父母或疾常有忧色日夕不离侧未尝解衣父存仁授苏州常熟县丞在狱遘疾孝子奉汤药狱卒叱去之拜泣恳请先尝狱卒为感动父得药而瘳谪戍普定卫发其家徃戍所染疫疾舟行至池州幼弟及妹皆疫而母病益甚孝子每夕礼北辰求以身代因刲股杂糜粥进其母母稍痊而孝子疾作矣甫七日至湖广嘉鱼县将亡告其母曰庆师且死但恨不得复见吾父母防聚之日以尽孝养之心耳语未终而卒时洪武癸亥十一月甲子也是日葬嘉鱼县旁之原明年叔父访其墓但见白兔驯狎地产灵芝之异至今称为孝子墓`】  

序王节妇汪氏　　　　　　赵　汸  

汉世复除之令盖本于周官郷师辨其可任与施舍者孝悌力田者复其身则又由闾师书其敬敏任恤者而推广之唐之盛时乃命旌表孝子顺孙义夫节妇终身勿事则感讽之道备矣自是以来数百年间虽田里山谷之民莫不知有纲常之重岂可不思其故欤吾邑有汪氏者邑人王天民之妻也年二十七而丧其夫辛勤刻励鞠二男一女至于成立虽遭艰难涉忧患未尝少动其心闾里贤之逺近称之凡三十年如一日于是有司援着令复其家表其门诚斯时之旷典矣嗟乎吾闻孝悌力田之科唐人以为无益而罢之刲股庐墓论者谓非中道不取独节妇之贞古今表显无异义岂非以父子天性茍能感慨矫勉于一时而无服劳敬养之实与闺门秉志一节终天者不可同日语欤况自丧乱以来父子兄弟不能相保民俗为之一变视秦人徳色于耰锄谇语于箕帚又有甚焉则天理几乎灭矣而孤嫠老媪独以女妇之微系民彛之重不亦可尚也哉表其门复其家使之享恩荣于桑榆非徒以报其终身劳瘁亦所以厉妇节于无穷也虽然岂惟妾妇哉感明时优异之渥竭甘防奉养之诚下以报慈母顾复之恩上以答国家化民成俗之意则为人子者尤宜知所劝矣汪氏二子长曰有则次曰得奴皆有男女子而汪氏康强未艾天之所以报贞节者未可量也故为推本厯代复除感讽之微意而学士君子有感于彛伦之重歌诗以系之  

黄仲瑾妻吴氏贞节传　　　汪　叡  

洪武二十有一年徽属县休宁令周徳成以邑之五城黄致逺母吴氏年八十四贞节闻六月郡守广信何敏中亲临覆实七月监察御史真定许公珪廉之舆言匪异还奏爰树异门表其贞节式昭徳音由是里之父老以告于闲居病叟婺源汪仲鲁征文以传永乆按黄与吴皆同里名族吴氏名徳敬吴仁卿之女也生元之大徳乙巳年二十有二归于黄仲瑾逾二年戊辰致逺生庚午次子士衡生又二年而季子鋭生嵗癸酉仲瑾以疾卒仅二十有九时致逺方六嵗二弟俱在孩提吴氏辛勤纺绩上事舅姑下抚诸幼氷清玉洁以持其身以御童奴女婢嵗奉祭奠致礼宗族亲姻训子以诗书庭无间言致逺之曾祖宋迪功郎国监检阅讳弥髙由科第起家子孙义居雍睦二弟虽绍其叔父怡愉恭让以孝友称于郷壬辰兵变屋燬人逃二弟相继先殒致逺子母相依以为生奔匿颠沛几十余载以底承平复于故居吴氏始终不渝厥志已五十有五年矣兹幸际圣皇御极万方宁晏旌别淑慝表厥宅里以训厉风俗而吾邦贤守令宣上徳意躬询里民吏卒职循鸡犬不惊郷无毫发勤动而有感孚欣効之美呜呼为善者由是知所劝矣仲鲁老病山居闻斯盛典喜而纪实为吴氏贞节传庶来者有考焉  

鲍节妇传　　　　　　　　唐文凤  

节妇姓宋氏名礼玉歙北宁泰郷人也世以赀雄郷里节妇幼在室専于女红性朴而淳不尚华靡在父母侧愉愉无疾言厉色以孝谨闻择配名族年十有九始归于鲍尚褧鲍为儒宦宗家庭肃睦凡妇入门必遵礼服勤节妇事舅姑以孝相夫以敬抚育前室子相以慈爱尚褧能诗文工书精欧阳体篆亦可观洪武初郡太守王公以贤良举一时翰苑名流推毂授翰林院典籖寻除编修陞修撰莅职甫三载出为耀州同知在任未考满俄以事株连不幸物故而节妇惸惸吊影抱其所生子长安驰马至京师收其夫遗骸还郷辛苦万状道路见者莫不哀之舅老而姑病悼其子死非辜怏怏觖望节妇去脂泽躬俭约经纪其家政终丧舅姑相继卒葬祭合宜不五年子长安亦夭遇相不异已出娶妇抱孙克底成立今年逾五十有一矣康强无恙盖天之报施而祐其苦节邪先是节妇归父悯其年幼子丧欲夺其志妇泣而告曰曩与吾夫于耀州官廨月下谓曰设若不幸罹祸汝肯守志乎妇具以实心对夫喜曰汝若是吾无憾矣既已许之岂可以死生而异其心乎奉老恤幼以迓续余休庶无负吾夫也父语塞而止其子相事之如所生母恐其名不传乃属予传其事予与尚褧笃斯文友谊故不辞而书之以俟观民风者采焉唐先生曰予尝读宋史知鲍氏父子争相死事而以慈孝称前元江妇守节自誓郡邑白于省部将旌表其门不幸壬辰俶扰而止今宋妇亦能厉志以踵江后可谓能继美矣呜呼父之慈子之孝妇之贞何独见于鲍氏之一门岂非观感而然欤呜呼贤哉  

金节妇传　　　　　　　　沈梦麟  

休宁金汝恭妻姓周名月歙邑名儒彦明之女幼承诗书之训婉娩柔顺年二十归于金氏奉姑嫜以孝睦宗族以和尤勤俭笃于女工嵗时祭祀相夫子以备内外之官闾里称为贤妇越九年汝恭以事逮狱既而直白其枉归途受疾至家而卒月擗踊哭泣闻者哀之汝恭卒时有女才数月乏嗣续伯氏以已子曰翁归者为之后月抚之教之钟爱如已出尝曰汝家素业诗礼簪缨未替宜早夜笃志为学毋忘父祖之遗训服阕不御绮纨不施粉黛平居之奉澹如也或以年盛容未衰微讽之曰贫苦若此防防孑立将何恃焉月頩然怒曰我闻妇有三从之道况夫者天也今失所天唯当辅吾子以绵金氏之嗣禽兽之行我不为也言者慙而退月美志行及今三百一十甲子矣始终无二焉  

九十翁沈梦麟曰贤妇隆家人之道贞女励栢舟之诗月居孀守志坚如金石其子又能述母之志使书之彤管以永其令名金氏之后可谓节孝两全矣呜呼贤哉洪武丙子春三月朔日吴兴郡花溪九十翁沈梦麟识【`金节妇休宁金汝恭妻也金休阳诗礼族节妇姓周名月歙邑儒者彦明之女年二十择壻归汝恭居九年不幸而汝恭卒无子其兄彦文以子后之月竟以持身抚子奉祭祀为志无一毫再醮之心其所守之坚金石盖有不如也吴兴儒者沈梦麟因为立传且目曰金节妇云嗟夫妇人之贤虽曰本于父母其适人以后贤不贤不以夫之存亡改节者亦有在其夫之身修者以节妇之事观之岂特节妇可称尤见彦明有儒者之实汝恭能修身齐家伯氏之子惧其母之贤操泯而无传求文以彰之且以为人激劝是皆可书遂书是于卷末洪武二十九年十二月初吉将仕郎国子监学録同邑陈嵩书`】  

许孝女刲股传　　　　　　唐文凤  

孝女姓许氏名淑城东故家许伯玉女也自幼警悟缝纫烹饪无不精絶稍长能书算名数论语孝经列女传母孺人李氏口授辄成诵年十七伯玉病羸弱食饮不进百药弗効孝女依依侍侧忧戚若不能生者或言刲股可疗孝女闻之乃斋沐祝天持刀入私室刲左股肉和糜以进伯玉闻香气尽啜之疾顿愈举家嗟异闾里姻戚咸称为孝女后二载伯玉疾复作孝女更欲为之未及而伯玉卒孝女悲号终丧不辍年二十一始为上路张以信妻诗礼家也孝女入门事上抚下不少违礼法不幸舅姑先没祖翁介玉翁在堂孝女奉事尤谨脯馐酒浆及老人所宜用者靡不备具咸称为贤妇郷先生江文兴为述其事甚详既没其孙惟达持以示予请为传  

论曰三代以前未闻刲股之説后世翳书载人肉能愈痼疾孝子争趋之至有剖脇取肝以为孝者岂欲矜其名而为之哉父子天性也亲病在牀巫药无功危在旦夕为人子者迫切至情不惜肌肤剚于刀刃以期万一之幸非孝诚之至能如是乎盖于斯时知有其亲不知有其身故也若淑真可谓孝女矣孝诚根于心孰劝之然哉彼进食怒骂临死不顾者闻孝女之风可以少愧矣  

节妇叶氏墓志铭　　　　　胡　俨  

歙有节妇姓叶氏讳徳夀百嵗而终既葬十有四年其曾孙曰顺孙来北京介其郷人胡思名録其事诣吾庐拜而乞铭将刻石墓上以昭懿徳示子孙辞慤而意诚乃序次其始终而铭诸节妇之父曰迁辅世为歙人生节妇甚钟爱年十六择壻得同邑江莱甫而归之初归江舅已殁朝夕事姑惟谨罔有阙遗相其夫辛勤以立家克尽妇道既十年莱甫卒节妇时年二十有六无嗣以其兄呈甫之次子荣为后以绍宗祀荣在乳哺抚育尽其心及长教训之以义然闺门之内精白一心以率其下春秋祭祀之典长幼衣食之需亲賔徃来之礼皆营于节妇不以烦其姑而人称之元末兵乱奉其姑避乱山谷中服劳奉养未尝面忧戚之色而姑安之国朝王师平祸乱乃奉姑还督僮孥营旧业土田日广物产日滋而家益富姑卒丧祭如礼人尤贤之洪武辛未年八十有五嵗郡邑以其事闻诏旌表之署其门曰江莱甫妻叶氏贞节之门仍复其家于是闾里有光子孙蒙休风俗用劝又十有五年而卒实永乐丙戌十月二十五日距其生之年故元大徳丁未厯甲子五百九十余世鲜矣以卒之年十一月甲申葬歙北新州之清平里祔其夫之墓子一人荣也孙二人长仁次祥女二人长适孙善古田知县次适吕士贤曾孙三人长即顺孙次义次礼女四人孙十一人曰积曰辉曰恩曰忠曰从曰希曰政曰济曰智曰信曰达女六人呜呼洪范五福克全者难五福以夀为先夀登百龄尤难也世之人自身及子孙者有之及曽孙者为难至于见孙不尤难乎况妇人之行修于闺门人莫得而知至其终身则可知矣若节妇者自少丧其夫守志以终身始终如一日其享期頥蕃子孙扬休声而垂世范者宜哉天之与善信不诬矣铭曰  

金石之坚有时而折氷玉之洁有时而涅呜呼节妇之志不可夺行皦皦兮女士之杰身五福兮名不灭  

方氏双节妇传　　　　　　林　志  

婺源方氏之妇胡氏郑氏以节称于郷胡氏名壬夀云峯先生之族孙也长归方氏曰顺存者洪武中为贑州宁都司税生刚宁娶同邑郑氏名晋刚宁之孤齐同郑氏其母胡氏其大母也始司税官宁都一廉自将不以家从胡氏经纪其家教子甚有礼度郑氏之归也喜有姑爱乐有夫贤庭帏之间既肃而雍刚宁省宁都郑氏事姑尽礼族称其孝司税卒于官刚宁匍伏护丧归葬寻亦卒胡氏昼哭其夫夜哭其子郷人以为知礼时齐同方生三月而郑氏日抱其孤与胡氏哭于庭姑妇嬛然形影相吊号恸殆絶者几亲戚交慰喻之既而曰嗟乎方氏二世不絶如缕惟此孤尔天乎闵予庶儌惠于其先人与其徒哀以死孰若保遗图报乎于是姑妇饮泣而誓既终丧屏粉饰恶衣服杜门纺绩以养其姑胡氏今年七十余而郑氏亦五十余矣齐同长而贤孝已娶有二子方氏竟有后者双节妇之力呜呼三十年来寖昌寖替虽奇男子视其先之积遗委如弁髦者徃徃而然孰谓二妇人者于襁褓孤遗乃能自荷其责如是而卒若执左契合右劵焉兹非人欤岂必皆天哉予嘉其有以植名教厉薄俗故为之传云【`考川胡贞华来求其嫂氏死节诗序云兄名亨华早丧父性敏能文年二十娶方氏名细珍少兄一嵗性孝敬未半载夫患疾颇殆方氏百计以疗或祷天愿减已算以益夫亨华度不能起谓方氏曰恨吾不夀误子之归也方氏泣答曰勿虑有姑在堂夫若不幸妾岂有他意哉生死之事有未完者俟妾为之即当相从也亨华死方氏顿絶而苏者数四卜葬里之齐源嘱工虚其右圹以待明年清明命工凿石砌坟祝曰妾事毕矣又托附音于兄弟曰吾茍有事实以义从慎勿见异夫家以负吾志家人防之方氏绐曰无他也一日升堂防茶奉姑及诸长幼从容入房欲自经适邻妪来呼门而觉顷间令婢于窻外混以纺声入房溘尔而殂闻者惊叹以为真节义之妇方氏兄弟欲举其柩归墓邻田妇忽见亨华如生呼谓之曰吾夫妇生死相同不宜异葬汝为我报之言讫不见田妇至言状举室又大惊异举以葬前所虚之圹于乎感慨杀身易从容就义难若节妇者非其天性之美其能从容处死若是哉口圣贤之书身缙绅之流窃禄偷安曽靡廉耻者视节妇何如哉节妇出吾邑方村其先有以双节旌其门者宁都司税其曾祖曾祖母与祖母其旌表者也前海阳令汪早节妇外祖胡氏则皆祖明经书院山长云峯先生是三家者儒宦世胄予深嘉节妇而详及之亦称人之善必本其父兄师友之意也承徳郎戸部主事同邑汪敬书`】  

太淑人袁氏墓志铭　　　　杨　溥  

刑部右侍郎杨宁母太淑人夀七十正统八年三月乙丑以疾卒于家讣闻遣官谕祭诏有司营葬宁奔丧奉行状踵予泣请墓铭予哀宁之丧重太淑人令徳乃志而铭之志曰淑人姓袁氏钱塘儒家女归同郡杨君升升以经术起家为星子教谕陞邵武教授再调徽郡持身清谨在官理教事至于餽答亲识存防下人一切家务皆付之淑人升所至有贤闻淑人相成之有其道也升厯教官三任俱迎二亲就养淑人事舅姑先意承志惟恐不及姑老多疾淑人侍汤药候起居益乆益防未尝有倦色升先父而卒舅独在堂淑人率诸子谨奉之舅安于所养及卒尽出装奁命宁奉葬钱塘之先茔升殁时宁甫成童余子女皆幼淑人躬事丝枲以助家用课宁昆弟读书夜绩书案傍时具汤饮以资劳苦每至夜深或念宁昆弟孤苦辄泪下及宁领郷荐賔客过从者淑人竭所有欵之至易簮珥不厌宁登进士第任刑部主事陞郎中淑人训戒之辞咸切于理道宁以考称得推恩封太安人宁从征麓川有功陞今官安人加封太淑人子男二长宁也次宜郷贡进士女二人长顺安适光州学正刘安定俱先卒次定安适徽州府学训导张昊孙男四其昌其顺其逢其祥孙女一人呜呼宁以高官厚禄方图荣养而淑人卒宜其重有哀也而淑人不殁者则存焉是宜铭铭曰  

备妇之徳宏母之教家用相成子跻显要霞佩珠冠龙章凤诰恩典荐隆阃仪有耀天福其全用臻夀考庆源之开实于斯肇郁郁髙阡黟水之表尚宜子孙永绥厥兆  

程征士妻汪孺人墓志铭　　吕　原  

徽之巨族惟程汪二姓最着程祖陈镇西将军开府仪同三司忠壮公灵洗汪祖唐持节歙宣杭睦饶婺六州诸军事越国公华二公自宋以来皆封王爵庙食其土子孙世为婚姻事具谱牒若征士程君杜夀及其配汪孺人俱出徽之休宁亦二王之裔也征士及孺人之先簮绂相承奕世不乏至征士之考吉辅孺人之考亦仲始隠不仕两君子比屋而友善故复缔姻好焉孺人性荘毅不茍言笑既嫁事舅姑相夫子承祭燕一循礼法两族之人皆严惮之征士当洪武初尝应荐当授官孺人力赞之以亲老辞去未几征士坐累谪戍北行自沁徙卫辉孺人与同甘苦敬事不怠既定居河间益加勤俭业以复兴子女僮仆各有所职内外截然平居无敢謦欬者见孙信有美质复力賛征士遣入学为生徒亲防或以给费为难孺人曰吾两族固未始以贫废学亲督家人力女红以资之信受教惟谨遂登甲科跻显融晚嵗征士与二子相继物故孺人哀毁过甚因失明然诸妇相率晨昏奉姑如平时凡百不敢少肆葢其家规素定故也景泰癸酉二月十七日卒享年八十有四距生洪武庚戌二月二十日子男二人长晟赠吏科左给事中次昱孙男五人长信今山东布政司右防政次佲用武功为沈阳中屯卫百戸次伦次俭次伟女五人长二适儒学生白瓉王哲次赘田寛余在室曽孙男三人长敏政次敏徳次敏行女一人尚幼孺人之丧防政方督饷于辽东以承重解官而归将奉其柩与征士合葬河间城东金沙岭之原过京师请予铭防政予同年进士也才敏直谅有闻于时葢不日当显受褒典上及二代以华其族而裕其子孙孺人夫妇可以无憾矣通家之谊不可以不铭铭曰  

猗嗟孺人徳性厉温由处而归式对高门起家俭勤振其初屯夀逾八袠显有二孙两河之间矗矗茔垣尚有貤恩昭此庆源  

孙母程氏孺人墓志铭　　　方　勉  

天命我太祖髙皇帝继天立极植立人纪自洪武建元迄今仁义礼乐之化深浃人心故忠臣孝子义夫节妇旌门闾书史册者比比矧新安子朱子过化之邦世家右族徳泽之长乎此孙母程氏孺人之贞节所以不待教而然不烦褒其门而知于世也孺人讳添先世居休宁桃梅系出梁将军忠壮公灵洗曽大父某大父某父子善俱抱才弗仕而家政秩然母某氏以贤淑称孺人生而孝敬慈惠年十六适溪东孙氏子希贤孙于程家范相侔系出唐将军万登父安卿兄希佺俱世积仁厚而希贤年甫二十有二疾卒严陵孺人少希贤一嵗服丧哀毁励志守节抚育孤子徳规誓不二夫初安卿老而殁希贤尚垂髫遗命希佺子之希佺笃友于之义甚至而孺人躬炊爨事纺绩奉希佺夫妇如事舅姑徳规稍长教以义方出其余赀俾之经画帑积既充薄于自奉孙曾侍前严于诫饬人皆谓孺人善为妇为母而天之报之必以其福也有司尝欲敷奏以贞节表其门孺人闻而拒曰不幸不天居孀守志亦吾为妇当然也何以旌为亟命徳规力辞徳规不敢违命遂寝其事此非徳之尤贤者哉孺人生洪武丁巳正月八日卒正统戊午夏五月二十六日夀六十有二子一人即徳规恭俭能文克绍休绪孙男五人曰守义曰永仁曰显庆曰劳芳曰全斌孙女一人适程缨曽孙男一尚器曾孙女一幼在室徳规卜正统四年正月九日奉孺人柩葬于黄石坑口祖茔之左大惧懿徳莫闻于后因处士汪君顺以其郷丈吴君以声状来请志其墓予与汪有桑梓瓜葛之好且予长儿妇亦与徳规同谱故不辞志之于以见我朝徳化之盛世家徳泽之长致有妇如孺人之贤而不自彰也志已复为铭曰  

天厌元徳眷我皇明肇脩人纪四海扩清徳化乆洽被于女妇妇曰程姬贤为孙母孙为着姓世居溪东母氏贞节永扬休风国风休兮宜载信史勒铭诗兮庶昭千禩  

恭人毕氏墓志铭　　　　　王　英  

都察院右佥都御史新安程公富镇张掖之明年是为正统壬戌其配恭人以疾卒于家子度遣人诣边告哀且请公求文以志母墓乃以状告予请铭按状恭人讳静一姓毕氏宋相士安之后也曾祖某祖仲荣父志善世家于歙多隠徳弗华母陈氏实生恭人柔顺静颛敬恭女事既长归公慎修阃政相助惟谨公中永乐甲午郷试上第时嗣未立恭人亲择骨肉得公姊所出子抚而厚之名曰度爱育保养如已子而天锡嘉应育一子一女谆谆训戒俾有成舅年耄患风疾三载恭人躬奉汤药诚孝切至事姑尤孝谨遇疾吁天请代刲股作羮疾遂愈事闻郷党可征也翁姑殁丧祭礼仪营备惟谨哀戚之情终丧不辍未几公以才擢监察御史三载奏绩宣庙嘉之既进公阶文林郎复封恭人为孺人公出巡江右翦除大盘之防皇上嘉其功擢大理左少卿仍赐诰命进阶中宪大夫恭人遂拜今号恭人承褒益励恭谨未几公转今职总戎于边恭人综理家政治装嫁女教子读书勤劳弗懈遂以是致疾奄然捐世子男二长度次镛女惠适同里詹宗文前中书舎人孟举曾孙也孙男琰尚幼孙女细容聘邑人前审理曹从善孙度值嵗歉以赀易粟赈饥民事闻赐以玺书表其门为尚义给复其家皆恭人家教所致恭人生于洪武丁亥七月三日终于正统壬戌正月六日享年五十六嵗以是嵗八月十五日葬于邑之古城闗先垄之左呜呼恭人相夫受显秩教子成美才理家致阜业正宜安享高年以食其报而乃至此是宜为铭铭曰  

毓芳右族嫔庆门相夫教子多令闻良人秉节多大勲貤封两度承殊恩煌煌命服云锦文被命感激心益勤春秋苹蘩祀事敦旦暮纺绩家业殷方期百年眉夀尊奄然一梦消贞防有儿昂藏才出羣兰芽玉茁兼有孙移天方受恩命新恭人虽死如生存欲知懿徳观斯文程襄毅公夫人林氏墓志铭　徐　溥  

治八年乙夘七月十日程襄毅公夫人林氏卒于京师官舎其子敏政解官扶丧归襄毅卒时先朝巳赠太子少保赐葬于休宁南山之原故夫人之卒止赐祭命工部啓圹而窆仍给驿归其丧盖特恩云行有日敏政乃自述事状请予铭墓按状夫人姓林氏讳淑清世为闽人唐九牧之后也派分环珠里号环珠林氏高祖谦翁元宣授进义副尉曾祖起宗贑川録事司判官祖子隆国朝洪武初坐累谪陜之绥徳再徙河间遂为河间人考颀妣李氏子女各一子璵为淮之安东簿女即夫人夫人生有慧质孝谨纯至凡女事必精习读列女传女戒诸书辄领其要丧父时尚未笄哀毁如礼安东治家严重念夫人之贤必有以称其选者乆而弗得程氏之先自新安来徙河间而襄毅在小学与安东同笔砚为侪辈所服后入儒学其家以姻请安东乃白于母曰程某逺大器必为女弟择对无逾此矣既归襄毅之祖若考赠尚书公皆在堂母张夫人有四女一子未毕婚嫁家务丛委夫人独奉两世舅姑至躬操井臼治酒浆不惮勤勚寒暖饥饱居起之节必得其宜数年襄毅举进士授官夫人与有禄养而俭素如故凡遣四姑娶一姒皆手分俸金甚者撤奁具为助前后四经舅姑之丧相襄毅无违礼襄毅厯给事中少卿都御史以至侍郎尚书督边储治兵旅领巡抚之寄出入中外者四十年茂着勲绩而夫人独任内政奉家祀施子教待新安河间诸伯叔子必周必至择安东诸子可教者俾就外傅其一芳为河南长社巡检其一英为山东青州训导皆底于成夫人驭臧获有恩待亲党旧故有礼见邻妇里媪之贫者或解衣衣之虽数不厌其贤如此夫人凡三荷封命景泰初以襄毅给事中贵勅封曰孺人天顺中以都御史贵诰封曰淑人成化中以兵部尚书贵进封曰夫人后其子贵虽累封而夫人秩号巳极不复加锡惟享有禄养后襄毅之卒十有六年其年至七十有八而卒谓敏政曰勉报上恩以光祖宗我年巳老得从尔父地下于愿足矣言讫而逝子三长即敏政进士及第累官太常卿兼翰林侍讲学士以文学显于时次敏徳詹事府主簿改蕲州判官卒次敏行儒学生亦卒女一适忠义前卫指挥同知凌云汉封淑人孙四长壎防授锦衣卫百戸次圻蚤世次垲次堂孙女四长适同邑临塘范祤次适婺源大畈汪锡次许适新安卫指挥子朱仪次许适新安卫千戸子于恩铭曰  

曷征能妇夫为名臣曷征能母子为闻人霞帔翟冠从夫之贵堂居鼎食子养终遂康宁夀祉有锡自天人得其一我实备焉视履考祥于理则有勒铭于幽以示永乆【`大学士洛阳刘公防典记夫人林氏故南京兵部尚书兼大理寺卿赠太子少保諡襄毅程公之配今太常寺卿兼翰林院侍讲学士臣敏政之母也尚书公既卒夫人随敏政留养京师治乙夘七月初十日卒宦邸礼部以闻朝廷特遣官谕祭命有司给官舟归其丧合葬尚书之圹仍许其孙锦衣卫百戸臣壎随敏政扶柩而南俱超一时常制葢殊恩也臣敏政期襄事毕敬录谕祭文及殊恩诏防刻之贞珉以侈上之防典而虚其下方俾臣健记之健惟女妇之所托以终其身者夫与予而巳夫显而子贵女妇之荣且幸也而夫人以名家贤裔配尚书公厯官中外三十余年位登八座官阶二品克尽内助之道初封孺人再封淑人三封夫人而又生子若敏政以文学才行聨芳仕途金紫辉映故朝廷之于夫人生有褒封殁有哀防如此其为荣且幸固非寻常女妇之可比矣况今敏政方盛年而文名时誉溢于缙绅他日陟崇阶被殊眷以显亲扬名于无穷有不难致吾知夫人之为荣且幸又将有进于此者岂直如今日而已哉臣健与敏政同官翰林同侍讲幄最久知其父子所履厯颇详故谨为书之下方俾观者知朝廷之防典所以优崇程氏者极其至而程氏一门之为夫妇父子所以迓承之者亦有所自云`】  

吴节妇传　　　　　　　　程　信  

吴节妇者名俶稳休宁吴清之妻傅筑判官朱子范之侄孙女也性荘敏行贞洁清本唐御史少微之裔居邑治前教学于郷节妇相之嵗乆言笑不闻邻壁孀姑叶氏常称之曰此妇柔顺非常也清疾卒节妇年二十六子脩三嵗姑老在堂或忧其少寡力难支吾讽早择配以图慰老稚节妇毅然曰吾夙承世范之教知为妇之道既嫁侍姑谈高祖姑汪氏之节义知守节之道今忍为不义以取辱哉幸吾姑康强嗣祀有托何忧之有遂屏容饰翦发誓不他适辛勤纺绩养姑不缺姑曰吾失子而无忧者以有吾妇也姑尝感风疾四旬寝不起汤药食饮溲泄痛痒昼夜事之未尝少懈疾亟焚香告天愿减已夀以延姑算姑遂愈夀七十二而终丧葬如礼哀戚弥至嵗时祭祀必诚必洁抚脩长遣从师日课其业脩嗜学唯谨取春晖二字名堂朝夕以养亲为事节妇喜曰吾幸获见吴氏之有后也复遣孙琰入郡庠郷人敬之称为吴节妇白之于官郡守福山孙公遇覈实以闻天顺辛巳诏旌表其门今节妇年七十有八且康健乐享恩荣子孙孝养噫天之所以报节义者如此夫予叨侍纂修之末求贞节着闻可采如吴节妇者阖郡仅三人耳既名登郡志备史笔以昭圣化何待区区之赘然居北郭相去不百步与脩诗社友故传其目覩耳闻者以俟名公申賛之【`县志吴脩字仲成县前人幼失怙赖母朱氏抚育及长事母孝谨东西邻火延百余家抱母号泣告天火顿息家遂获免母卒庐墓三年羣鸟来巢服阕连旬雨雪归之日忽开晴禫祭毕雨雪如故人谓孝感所致有司以闻覈实旌表`】  

## 新安文献志卷一百上  

明　程敏政　撰  

行实【`方技`】  

汉洛阳令方圣公【`储`】传　　　李孝光  

方圣公者汉故洛阳令储也其先自黄帝时有食采于方子孙以氏故方明尝为黄帝御后方叔显周其姓益着至汉有曰赏曰望盖其苗裔云望生子纮为大司马长史王莽僣逆纮南避之吴遂徙丹阳歙东纮生雄建武中仕至西河守雄生储储字圣公博学无不知喜为孟氏易读图防秘书察知天文五行之微殆若生知章帝建初五年春三月庚辰日有食之诏公卿举直言极谏能指朕过失者遣诣公车其以岩穴为先勿取浮华丹阳太守周歆乃举储储对极言天降菑咎各以类应其言曰君失制度下不恭承臣恣淫慢又曰百姓苦士卒烦碎责租税失中暴师外营经厯三时内有怨女外有旷夫王者熟惟其详揆合于天图之事情旱菑可除夫旱者遇日天王无意于百姓恩徳不行万民烦扰故天应以无泽又曰雨不时节妄赏赐也又曰民悲怨则隂类强河决海澹地动土涌天子后召见储等寘棼丝诏俱见者共治之储曰凡乱者翦之而后理拔劒防棼丝天子心伟之除郎中寻出为句章令民有书言亡其田器耰锄于野储巳得盗田器者主名即使人召致盗盗亦自告人以为神明六年迁阜陵令七年迁丹阳令遭母丧去官负土起坟树松栢万其上居三嵗凤凰下之至元和初太尉郑司空第五伦举孝廉贤良方正拜博士顷之迁议郎更为洛阳令尚书张林嫉储教功曹宪杀人夜寘储寺门以诬储林具奏收储储觉钩知杀人为功曹乃临鞭死人徉称死者言功曹杀我储行捕宪宪度不可脱叩头曰宪真杀人矣愿毋坐老母储许诺其母得不坐和帝永元五年六月上将郊祀诏问储朕且郊祀天其何祥储对曰其应有咎愿乗舆毋徃是日上卒徃既祀天无风霾明星灿然祀巳驰诏储曰储博学稽古不以忠信而以欺诈非事君之义储受诏曰臣受书先师推步萌兆天降有咎不敢不言今咎时且至愿乗舆疾还使者巳去储仰叹曰为人臣耻防不忠之名顾奈何爱死遂自杀驾还从官未尽到天俄大风雨雹大如鴈子卤簿后乗士皆疾驰去上大惊使使召储来储巳死天子为流涕而言曰嗟乎储死矣孰与吾共治天下者追官太常尚书令封黟侯诏防其丧还葬歙既葬世皆传言圣公飞而上天于是民庙祀之即民有菑害神下为驱除民事圣公如事父母从他县徙祠旁居者凡千余家因之为县云兄侪南郡太守弟俨丹阳太守其刚果皆类储既殁亦庙食其县始人谓储圣公及见圣公神灵乃追言圣公擿诛功曹残贼及永元郊祀对更谓储僊云其四十二世孙璿家犹藏故唐时遗牒言圣公前为洛阳令数乗白鹤归而省母后坐言郊祀事天子哀伤之诏归其丧妻子发视之则惟遗一履与平生所着履合盖类神仙家所谓解蜕者后予读唐左台御史张鷟文成黟侯碑与其曾孙囘庙记盖其言略同然弗可尽攷  

论曰子不语怪力乱神恶其欺也圣公忠孝而仁事君能尽其诚所谓君子不器者也世乃喜称神僊谓其不死为贤盖近于神怪然尧舜文王孔子未尝不死不害为大圣而谓储愿之乎【`圣公博学喜为孟氏易盖东汉之儒者也其言菑异知来物固其学然擿诛功曹与同时周纡察廷椽死人事大相类纡深刻非圣公比然汉世为吏徃徃皆有其方故所施者同也后世俗吏非惟不本经术并此有弗讲矣传称圣公解蜕颇涉神恠予闻鲁申公与楚元王交受诗于齐人浮丘伯世亦称浮丘伯卒为仙二子所谓列仙之儒者欤先儒不谓无神仙第言不欲为耳二子其亦为之者欤至元五年己夘正月七日史官陈旅书　按刘昭引储策传五行志储则董子夏侯胜翼奉之徒明于菑异五行之説者也史臣乃不为储作传宜乎世祠之而称其为神仙焉郷非张鷟撰黟侯碑少见储事安知其为贤哉予读李季和所着传颇推鷟言为之足备阙遗先师所谓语人而不语神庶几近之时至正四年嵗戊寅正月望日白野泰不华书`】  

唐建安寺主【`智琚`】传　　　　罗　愿  

智琚姓李氏其先居冀州赵郡典午世东迁遂为新安人父祎仕梁为员外散骑侍郎琚年十九便自出尘听坦法师释论未淹灰管频闻精义坦即隋齐王暕之门师也次聴雅公般若又聴誉公三论年二十七即就敷讲无碍辩才众所知识説经待问亟动常伦口不言人服无受色后三屈指逝于常州建安寺武徳二年弟子常衍为立碑西阳王记室曹宪为文【`定荘禅师新安人牛头自法融禅师传三世旁出十二人荘其一也无机縁语句　茂源和尚歙州人得法于吉州性空禅师平田来参源叹起身平田把住曰开口即失闭口即丧去却任麽时请师道源以手掩耳平田放手曰一步易两步难源曰有什麽死急平田曰若非此个阿师不免诸方防检　珠溪谦禅师歙州人得法于云居道膺饶州刺史为谦造大藏殿谦与一僧同防次谦唤某甲僧应喏谦曰此殿着得多少佛曰着即不无有人不肯谦曰我不问遮个人曰若此则某甲亦未曽只对珍重谦后住兠率山而终澜大徳兴唐寺僧名清澜性孤高住丛林九华杜荀鹤赠诗云只恐为僧心不了为僧心了总输僧澜答诗云如何即是僧心了了得何心是了僧世多传之与婺州僧贯休相善以诗文往还今精舍徃徃有澜所为碑塔在寺后`】  

城阳山人许【`宣平`】传　　　　罗　愿  

许宣平歙县人唐景云中隠于城阳山南坞絶粒不食顔如四十许人行及奔马时负薪入城卖之担上挂花瓢及曲竹杖醉归独吟曰负薪朝出卖沽酒日西归借问家何处穿云入翠微每拯人艰危救其疾苦访之多不见惟壁有诗云隠居三十载筑室南山巅静夜翫明月闲朝饮碧泉樵人歌垄上谷鸟戯岩前乐矣不知老都忘甲子年好事者题之于洛阳同华传舍间天寳中李白自翰林出览之曰此僊人诗也乃游新安涉谿登山累访不获题其庵云我吟传舎诗来访真人居烟岭迷高迹云林隔太虚窥庭但萧索倚杖空踌躇应化辽天鹤归当千载余是冬野火燎其庵不复知所在后百余嵗至咸通七年郡人许明奴家有妪入樵南山有人坐石上食桃甚大谓妪曰我明奴祖也妪言常闻僊翁巳得僊多年宣平言尔归为我语明奴我常在此山中与妪一桃食之而美妪自是増食顔童体轻中和后兵荒相继明奴徙家避难妪入山不归后人时有见之者身衣藤叶行疾如飞逐之升林木而去  

聂真人【`师道`】传【`从孙绍元`】　　罗　愿  

聂师道字宗微歙县人少入老子法中事道士于方外后得内传服松脂法乃与同志登绩溪百丈山采之夜半峯顶月明有天乐起东南紫云中乆之声益近至石金山少止两山相距三十里然顶上相望咫尺少时小鼓复通奏笙箫金石匏以拍节大鼓其音清不人世至鸡鸣止山下居人是夕皆闻之同行者叹曰方采灵药而所闻如此此亦君得道之证也后泊南岳招僊观闻蔡真人旧去洞灵源不逺山中时有见之者乃辟谷七日独往日暮有樵者坐谿上告以蔡君所居深逺不可到东有人家可宿樵者因凌水而渡师道目送之东行见草舎篱落主人农者年可三十许问适见樵者否此蔡道者也因投宿啓黄甆合得茶饮之絶佳明旦行有老父问所从来谓曰蔡君父子偕此山昨夕所宿即其子也折草长尺余形似姜苗师道咀之而甘因使取水遂失所在自是益精健还观巳月余日乃知彭真人亦尝此山也后居郷里每入山虎豹遇之皆弭驯伏拊之乃起或以所采薪药令还以故歙之近山颇有猛兽而不为害后复往南岳闻汉梅福梁萧子云皆玉笥山中乃三游郁木坑见丈夫布衣乌防年若五十许人相问劳巳谓曰子宿业已净应有名玉籍虽未即飞升当亦度世我谢修通也本居南岳与彭蔡偕已三百余年知子尝逰洞灵源吾适为东华君命主玉笥山地仙兼掌清空观坟土祀今子与吾宿有分故得相见然梅萧日中为小有天王所召恐未便还非可待也师道跪谢之同行数里忽有草舎新洁命师道坐木马上已坐白石鹿上俄有丱角以汤饮师道神气洒然修通指架上素书令抽取一卷曰习之当得道我有弟子紫芝在九疑山徃见之传我语必为子尽其防矣傥不见者第投书于毛女溪上洞中且题石壁致吾意言讫忽不见师道已在郁木坑外盖七日矣素书言西王母理化众僊之要然不可尽解遂至九疑访紫芝或言毛女溪有一者莫知其名人或见之师道累求不乃投书题石后尝梦神人称紫芝教以疑义嵗余还山房田頵围新安师道白太守裴枢夜缒见頵頵为敛兵又为请陶雅为守杨氏据有江淮召至广陵建真元宫处之使为人祈福号问政先生一旦谓弟子曰我为僊官所召言讫而逝比敛棺有声视之若蝉蜕然因就葬之数日有自豫章来者言见之于道以一小童自随云离南岳多年今当暂徃耳所至多宿旧逰观宇半年后又有见之于衡阳者云归通源矣后二十年问政故居之上数有云鹤盘旋众请于杨氏发所藏衣冠归葬自扬至歙千余里其上常有云气兼鸣鹤翔导至山三日而散杨氏加赠银青光禄大夫鸿胪卿从孙绍元  

绍元字伯初母程氏始孕便畏荤梦天人指其腹曰此子当证道果长好文史尤精学尝诣金陵受戒箓是夜梦入一城官府严肃中有朱衣者凭几谓绍元曰此司禄之所也可自阅籍籍上图形旁题云聂绍元十八入道二十授上清毕坛三十六徃南岳遂掩卷而寤乆而还问政山筑室号草堂事母勤瘁不交流俗自号无名子世多以链师称之忽晨起沐浴戒家人以伯祖有训宜世勤修链毋忘太上教俄有四鹤集于屋有光自空而下逺望疑以为火至则无他而绍元已化矣先一夕告母曰胡将军至可备酒果至是若有就坐者诘旦仆夫自外入云錬师与三道士衣朱緑乗马武士冠带从者数辈飘然南去链师回首语之曰吾徃南岳矣最后一人云为语宅中谢贻我酒果尝撰宗性论修真秘防各一篇学士徐铉及弟锴称之曰吴筠施肩吾不能过也【`黄山谷书问政先生诰后故淮浙宣歙管内道门威仪逍遥大师问政先生新安聂师道宗微少则事道士于方外发迹逰名山数见异人杨行密开府于扬州宗微实辅佐之盖为国师三十年杨氏之末解化而去弟子葬之举棺唯衣履存焉此赠告杨溥私号顺义七年也方外之兄徳诲为新安太守乃于郡之东山筑屋以居方外号为问政山房问政之名或得于此诰中大丞相守太师中书令东海王臣温徐温也特进守侍郎浔阳公臣知诰李昪也问政先生故翰林学士冠卿之五世祖也`】  

丘殿丞【`濬`】传　　　　　　　张　铉  

丘濬字道源黟县人天圣中登进士第因读易悟损益二卦以此能通数知未来兴废早嵗游华阳洞求为句容令秩满以诗寄茅山道友曰鸣凤相邀览徳辉松萝从此与心违孤峯万仞月正照古屋数间人未归欲助唐虞开有道深惭巢许劝忘机明朝又引轻帆去紫术年年空自肥厯官殿中丞尝语家人曰吾夀终九九后在池州一日起盥沐索笔为春草诗诗毕端坐而逝年八十一及殓衣空众谓尸解光禄大夫滕甫元发为太守为记其事葬于九华山后数年有黄衣人持濬书抵滁州家人啓封持书者忽不见书中云吾本预僊籍以推步象数谪为泰山主宰又句容志景祐中濬以卫尉寺丞知县事濬明天文有占星台【`宋朝事实云丘濬少隠于华山多蓄异书尝遇异人传太一遁甲法精于易洞吉凶之变周游天下尝至五羊以诗上太守云碧睛蛮婢头纒布黑面蕃儿耳带环几处楼台皆枕水四周城郭半因山又云唇上腥臊惟蚬子口中脓血吐防榔又云风腥蛮市合日上瘴云红太守览之不怿曰今四海一家玉帛万里至于四方之民言语不通嗜欲不同自其性也子何好恶如此濬曰诗人之言当如此康定中尝上观风感事诗一百篇徃徃讥刺权贵嘲宰相张士逊诗曰中书壊了朝纲后方始辞荣学退居又嘲张耆诗曰西鄙用兵闲处坐可能羞见碧油幢又嘲执政曰密院中书多出入不论功绩便髙迁金银一似佛世界动便三千与大千执政怒且以其诗多及朝廷休咎于是言于上请诛之仁宗曰狂夫之言圣人择焉古有郇模哭市其斯人之徒欤至皇祐中以为光禄寺丞其诗今略载于后三圣艰难平九有才当陛下守宗祧太平日乆还知否官滥民穷士卒骄太阳日日无光彩隂雾相侵甚可惊臣道昬防君道蔽天垂警戒最分明太隂度度临南斗南斗当寅属艮宫月是大臣艮是主何人贪位窃天功太祖艰难恢帝业庚申起厯到庚辰庚辰自是九九数国事边机合鼎新太逰太一临西北便有干戈动此中五将三门如不防漫言边吏尽英雄小逰丙午归东北内外宫中两相来客算虽然二十五其知迫胁也成灾辛巳依前二十五推移入义到东南若论大将并防将中国文昌苦未堪天日朗侔君道两字讳来三十春况是人间瞻仰地无天无日有何因门立正阳因火徳而今名号异当时寻思失道由宣徳失徳须防仁义亏好是四京兼九府人人尽着窄衣裳天垂大意还知否急迫须忧万事忙取士只慿诗与赋谋猷方略悄无声今朝正是求贤际又把科场引后生枉费民财修郡学总言声誉比文翁其中只聚漂浮辈教化根源恰似空`】  

三灵山人程【`惟象`】传　　　　程　祁  

居婺源石墨镇三灵山有程惟象者以方术名于当时惟象字则之与先祖叙世契旧矣往来江淮间亦目击其言事大抵十中八九如今权渭帅毛校理渐未第时则之言二十九嵗决登科第又家君以淮南幕令泰兴则之言四十后改官升朝皆如其言以至两丁家艰年月日时皆中又章丞相惇在翰苑则之言后当以事出守东南有水傍州自此不快却有还朝之命则决正钧席后果左迁湖州丁内艰服阕遂领大政又家君在婺源时徐少卿总守歙游郎中通守饶则之言两郡皆灾饶为甚游必不起徐亦止于此未几游果卒徐罢歙竟致政又窦学士卞以书属家君问则之则之云数巳极矣与前歙守王郎中同乆之王卒于京师而窦亦死于迁谪凡此皆记其实也祁学进士时年甚少每科诏下则之辄见劝未宜徃顷逢如鸡戌乃如公志兼姓名少为人所道嵗在辛酉祁忝郷书明年南省奏名在第一赐集英第进士乃壬戌也调补信溪掾待次于郷里则之忽过访曰子于我厚者惟象老且死恐一旦先朝露不及相属也因袖出朝贤记赠诗刻并故工部杨侍郎佐左丞皇甫泌理寺丘丞濬所为传序愿子异时为我铭墓俾我实迹有传于后是在子也以姓家旧相还往且其意厚不敢辞然未必其果死也后数月祁侍家君赴建昌任忽一日则之遣仆送书赴葭函伸纸乃叙违之语相继其孤铸以不起报则之之托铸不之知也乃以铭问于天台方佐着洵武祁怅然乆之为赋挽诗云昔读先生传埋铭属鄙文里门经嵗别人事一朝分宿诺成虚语遗言忍重闻伤心吟楚些知我不欺君则之平生见于皇甫右丞之文甚详其略曰侍御史马遵员外郎李康为举人时同问则之则之云马二十四当成名不出十年典南方大邑仍损初妻再婚必征姓贵族后果自台职谪官宣城至仪真见则之则之又云不乆复职寻将漕京东数月果还台且云夀终于四十七鄱阳程廉志其説于壁皆验又云李马必同升官至员外亦如其言吕景仁初自殿中侍御史责倅金陵以父讳欲请易地则之云已有迁书矣不须也数日果徙知卫州俄还台歙王景都官问则之则之云请过夏至言灾福前一日景又尝以丞郎命问则之则之云今方迁谪在南方明年当改官复职矣乃张给事存时左迁鄱阳次年遇大礼恩贰起部遂复职知豫章又张尚书方平镇金陵问一丁酉人命则之云天宝星行初度不可作内职夀止五十四乃嵇频也是年除内相不及拜命而终丙戌年则之游仪真是时三发运使向传式袁抗许元皆问动静则之云二月袁为三司副使八月向亦为省副许亦迁发运副使又言终于两制朝廷故事不由科举不预选御史遂为待制而终杜起自广西漕移两浙则之语杜曰此去一日除三内制数俱尽乃陈执中苏绅滕宗谅也并如其説杜赠诗云有验如有神盖谓此也又沈遘年十六则之云二十二嵗必登鼎科范大防守杭州则之云享年六十四后皆验泌传闻则之生则性乐隂阳年十六丧父在哀戚中夜梦一人云子有道气而喜术数予司马季主之师也后此三年可见我于九华山中则之念念不忘年十九遂游池阳于九华庙中见一人如昔日者梦谓则之曰子乃有信是可教也授以要诀十余年自此洞达幽微知人夀夭矣泌闻之而未及见也甲午嵗自右省出守雒阳故人王亿与则之俱来谓泌三十一嵗成名有酉生子泌念此人所习知未之奇也又云心灵梦灵此稍异矣泌平生所为多先有飨既去留曰此月中旬日当迁是日乃初七日也泌颇不以为然至旬有二日邸吏报云当迁移翼日云除书入递矣又数日寂然无闻至十九日乃到郡顾异其言曰但差一日及取歴视之此日乃二十日节气也噫言术者多矣未有如则之之准的又故丞相王荆公安石赠诗云家山松菊半荒芜策杖人间信所如占见地灵非卜筮算知人贵自陶渔最谙郭璞言皆验窃比顔含意又疎只欲勒成方士传借君名姓在新书其为名士所推重如此又欧阳文忠公有书帖往还情分甚欵又则之家藏永昭陵御书于寳墨阁朝士赋诗甚多李龙图师中句云心懐婺水身难到事感昭陵涙独伤最为警防云【`按罗鄂州志谓惟象占验事多逸考之程氏都官谱中有传甚详今首着之而附罗传于下○程惟象婺源人以占算游京师言人贵贱祸福若神家近三灵山故自号三灵山人英宗潜邸时惟象预言其兆既贵得赐御书王荆公赠诗云占见地灵非卜筮算知人贵自陶渔谓此也而诗人梅圣俞之属皆有诗送之耆老犹及见其家有御书楼者独其占验事多逸或言惟象有子传其术宣和中太守卢徽猷尝泛令占卦成而色不怿问何所宜曰是于占皆无所宜矣独可以兴土木耳曰何以言之曰卦为困于文有木焉其外一横一从若今匠之尺者二所以制夫木也卢公喜曰吾欲大为谯楼为是占也是役也度山而材具工徒无跌其占则从矣而论卦乃尔何也`】  

## 新安文献志卷一百下  

明　程敏政　撰  

行实【`方技`】  

书歙州郑姑事　　　　　　苏　辙  

歙州郑仙姑其父曰郑八郎学道者也家于歙之东岳庙前家有一小阁姑幼与父居阁上客至父见客阁下姑自上捧茶汤下率以为常然人未尝见阁上有烟火父死敛棺中不葬姑言父非死也如是数十年未尝出城门人或见之百里外亦略言人灾福以此歙人大敬之予为绩溪令欲一见防解县到郡谒之闻其旧宅嵗乆摧壊是嵗大风雨夜中屋毁有声邻居疑其压死旦徃视之偶有一木斜倚牀上牀得不压而姑鼾睡未觉人尤异之予问其年曰八十矣然处女也予诘姑年八十而不嫁何也曰吾诵度人经故尔予曰度人经安能使人不嫁曰此经元始天尊所説元始天尊生于天地先立于天地外安得不尔予曰姑误矣安有能出天地上者曰此无他盖亦道耳予曰道则能尔然何与姑事曰君谓道不在我然我身何者非道予叹曰姑乃知此邪明日略访我当具一斋姑曰我随有而食不择荤素明日即至略能饮酒食肉予问以养生曰君今如器已破难成道予徧以术问之如导引咽纳烧炼皆曰非是予曰竟以何者为是徐曰人但养成婴儿何事不了予曰尝有人于百里之外见姑岂婴儿徃邪微笑不答予偶复谓曰姑家在岳庙前庙中望水西山林极佳姑亦尝至庙上否曰我道家不信神佛未尝徃也予曰道家不信神可也如佛与道何异佛説般若心经与道家清静经文意皆同姑诵清静经予觉其不习佛法因问之曰经所谓五蕴何物也曰五行是也予笑曰姑未尝学佛而遽忽之可乎五蕴即所谓色受想行识是也姑黙黙而巳  

雪山子【`道茂`】传　　　　　　罗　愿  

雪山子道茂歙县纪氏子少时每遇盛夏辄以昏暮伏草莽中求以身施蚋者二十年始住休宁普满院时郭公三益为尉间数与语郭公由是好佛法后住通州白狼山晚归自号觉庵未尝为人白推或问之答曰是第一义者可轻以假人邪有妻死求出家者茂终不纳曰被一时所激非为法求也此人再娶已又买妾竟如所料大观中郡守使其郷僧行月住天王院月自言云门下求与茂通法属茂不答及茂去世月言彼非坐灭乃其徒伪为之守使检尸检者踏其要股使伸伸巳随结焚之西闗渡顶骨诸根不壊烟所及虽水皆得舎利有池阳百问行于世【`宁道者婺源汪氏名道宁壮嵗以道者游四方蒋山泉禅师许为法器还家弃妻子祝髪防五祖演禅师诵金刚有悟演印可之辞去游潭州天宁为第一座寻住报慈开福政和三年十一月四日沐浴小防次日告众曰晷运推移日南长至天地一阳生万物敷奥义生死与去来从来无忌讳华藏门开主伴俱备师子翻身象王游戏如今不究根源直到龙华三防某甲作道人四十年为僧三十五夏始作道人时日诵金刚经二十卷在明州育王山烧浴诵至于此章句能生信心以此为实不觉脚在汤桶脚皴桶破当体获解脱道证本元常无奈彼处宗师蓦头印证自此徧防明州诸尊宿雪窦老良禅师过天台防涌泉觉至开先见心印到衢州防紫湖诚入庐山见罗汉英説禅祖偈至圆通防法镜禅师将住一年渡江到三祖见宗禅师深入防趣得游戏三昧到太平见靖禅师提赵州狗子无佛性话师资方顺透身便退回至白莲峯下再来庵前见一蓬头老人提忠国师古佛净缾话如削下千片重担自此之后方脱去贴肉汗衫无奈业縁未尽绍报慈开福道场某甲初七日与大众相别脱去殻漏子别有前程出家佛子彻髓彻皮三昩海中游戏自在轮回界内任意升腾所以俱尸城畔椁示双趺熊耳峯前新携只履前人不了累及后来画様起摹至于今日又道吾紫磨金身今日即有明日即无若道吾入涅槃非吾弟子道吾不入涅槃亦非吾弟子于此检防得出不唯穿却黄面老子鼻孔亦知报慈落处其或未然报慈与麽来满世无相识水月与空华谁坚复谁实住院经五年都卢如顷刻瑞云散尽春风生失却文殊遇弥勒咄至初七日升坐众才定即巳逝矣得其法者月庵道果而郡僧觉文尝防之文歙县楚氏子与兄道才皆出家游方有声道才防东林总住威胜军天宁自号海上横行才道者而文尝住苏州穹窿山云`】  

张承务【`扩`】传【`弟挥　　　从曾孙雄飞`】　　罗　愿  

张扩字子充歙县人少好医从蕲水厐安时游时同学六十人安时独喜扩后闻蜀有王朴善脉又能以太素知人贵贱祸福从之朞年得衣领中所藏素书尽其诀乃辞去南陵有富人子伤寒不知人气息仅属扩视之曰此嗜卧证也后三日当苏苏则欲饮欲饮与此药必熟睡觉当得汗也已而果然当涂郭祥正子患肌骨如削医多以为劳扩曰是不足忧就坐饮以药忽大吐使视涎沫中当有物视之得鱼骨宿疾皆愈在建业有妇人叩门求医者扩不在其弟挥为诊之及归挥具言其状扩曰苐与药如是且瘳矣此其脉当嫠居三年左乳下有志也验之信然尝有调官都下者扩诊之谓曰虾游脉见不出七日当死后五日得通判齐州喜曰张扩妄言耳我适得官何谓死哉又二日晨起进盥仆地即死建中靖国初范忠宣公方召而疾作问曰吾此去几何扩曰公脉气不出半年公曰使某得生至京师则子之赐巳遂与偕行至京师奏补扩假承务郎未几公以不起闻董正封知歙州扩以太素切其脉曰承议今嵗当奏子正封自以官不应格又非郊嵗以为疑适宛陵有幕官至者与语及之客曰是不可信彼亦以此语许吾州守矣防徽宗登极守臣子弟例以捧表得官崇宁中黄诰待淮西提刑扩谓曰大夫食禄不在淮西行且还朝矣然非今日宰相所谓宰相者犹未起起则有诏命不满嵗当三迁又曰大夫不病而细君病忧在九月及蔡京当国诰被召还嵗中自戸部吏部迁左司郎中而妻刘亦适以九月卒尚书蹇序辰知应天府扩谓曰尚书无官脉旦夕当有谪俄被防放归田里后见之曰当守州果得杭州汪丞相微时祁门宰陈孺使徧视在学诸生次至公曰君位至宰相然南人得北脉名宦当繇北方起未几登第调北京大名主簿不出北京积官至中大夫中兴遂为上相谓胡殿院曰君当登第然脉未圆嵗在辛卯见之曰不出此嵗矣明年果登第扩后以罪谪永州至洪州晨起见帅曰扩今日时加午当死后事以累公帅曰何至是扩曰吾察之血已入心矣退使人伺之及期卒挥字子发传兄业为人纯孝有常士大夫多爱重之【`洪杏庭续志挥字子发承务扩之弟就学于兄尽究其术继以医名家罗公汝楫在谏垣日挥为诊视仅许以官至尚书及如所除复叩以脩短挥答以夀满七袠已而果然黟宰赴郡禀议谒挥察脉深以家贫亲老音问乆缺为忧挥屈指数日语之曰来早必得家书亲庭无恙但忧喜相半尔宰复叩之挥曰维熊叶梦非喜乎所可忧者嫚藏诲盗也翼旦悉如所言为人温静有常尤尽孝道母叶病三载不`】【`能兴朝夕扶持一饮一药必亲视之未尝少怠及终哀慕执丧过人绍兴癸酉仲子师益预郷荐后值皇太后`】【`覃恩举人父母年八十者皆赐初品官挥夫妇年并应格郡守洪公适欲为奏请挥对以齿迈待尽穷阎分也`】【`岂敢侥觊异恩坚却不就识者高之自宣和以来前后郡守莫不曲加延遇如直阁孙公佑侍郎唐公挥待制`】【`曽公开内相汪公藻皆就医于挥喜其无栀言蜡貌枢密何公铸尤加敬异四方求医者不以贵贱为轻重一`】【`济其急起疾于垂死者甚伙素读儒释二书易箦前一月即不茹荤将终沐浴试衣戒家人无諽诵金刚经终`】【`卷而逝年八十四季子师孟字彦醇居岩镇日有病风寒者垂死棺衾悉备而家人号泣矣彦醇视之笑曰此`】【`热极证也以新汲水和药饮之夜半必退热能晓人事不妨敲戸来报至期果苏及使人敲戸彦醇已整衣秉`】【`烛而待遂往投以匕剂次日即复生环山方氏有病心恙者持刃杀人医者皆莫能疗彦醇探囊取一药投之`】【`经夕而愈且留药语之曰来嵗某日病当再作宜再投以此药后三嵗某日复作则不可疗矣提刑汪文振未`】【`第时彦醇许以登第位至从官后皆如所料挥之孙杲字季明切脉亦精幼诊伯父疾谓虾游脉见不出七日`】【`果如期而逝亲党汪氏以疾诊脉年当科举杲语之曰青龙脉见惜未及全全则预正解今当小中尔未几果`】【`预亚选着医説行于世扩从曽孙雄飞　雄飞幼孤执丧过哀言及必涕张公三英子粲郷先生也大奇之歙`】【`令庐山彭公方授以礼记之学得其精要郡学录祝公筠朱文公母夫人之侄也以女妻之嘉熈丁酉亚郷贡即絶笔时文不应举専教授郷社子弟从游常四五十人作家训谓立身自名节始名节自孝弟始不事生产不迹讼庭不欺暗室无故不入城市是非不留胷次喜怒不见顔色行不践虫蚁言不轻訾笑手不离方册燕居必正衣冠道逢长者必拱手立遇妇人必以袖障面先茔近者三五日一省逺者月一至茔傍近有鬻地者族人贫而鬻祖产者必节缩脯金赎之中表子侄誓之曰言行不相顾者吾无取焉皆训励成人从兄子早孤心恙视如子抚之终身族里窭者必随力赈之戸侍朱公在表兄弟也御史吕公午表姻也方二公在朝皆未尝以书请托郡新创紫阳书院成堂长举请月一谒祠致餽答曰谒祠尊师也干禄非也却之殁之嵗豫撤讲帷逝之前一日沐浴端坐诵全生全归之章家人惊问书孝悌忠信四字明日晨起盥诵瞻礼就正寝而化遗命早葬深藏勿用浮屠晚扁书堂曰明善门人许豫立等私谥曰明善先生年七十七子太初六亚郷贡为郡直学录咸淳丁卯以礼记领郷荐孙炳焕皆业儒`】  

宗白头【`嗣宗`】传　　　　　　罗　愿  

宗白头者名嗣宗歙县陈氏受业水西寺试经得度年二十游方防径山睿深见器重去即龙门逺道林劝江浙庐皖荆楚湘汉之间凡庵居屛处禅林所称者辄造而问之闻洞下有觉首座在大洪山宗夀长七龄僧先一夏服训累年殆忘寝寐觉尝问皓月当空时如何宗云正是恁麽时节反覆酬答忽有省后从觉于泗州普照觉去遂代之时建炎初也开堂云喝井庵畔似真似伪防足岩前乃精乃粹遂为觉拈一瓣以酬法乳诸方乃知洞下一宗复有人矣寻住常州善权及明州翠岩雪窦尝示人曰大众体究此事第一不得依様画胡芦第二不得去古人背后义手第三不得守株待兔第四不得无绳自缚何谓依様画胡芦如今学者不肯退步休歇一向用心强作道理见古人立个拳也立个拳划个圆相也划个圆相提起座具拂袖便行及至穷究着黑漫漫地何谓古人背后义手学者巳是不明日夜商量古人公案这个话又如何那个问答又如何设或防得秪是别人底被他言语搅缚得来不成肠肚岂不见道若要提唱宗乗须是从自己胷襟流出何谓守株待兔有种学者认得个影响秪管泥在一处或良乆或退后认着不忘一生无动转长沙道百尺竿头坐底人虽然得入未为真百尺竿头须进步十方世界是全身何谓无绳自缚学者在众中不肯亲近尊宿决择此事但认个自家休歇一向痴坐从朝至暮秪管瞌睡所以道透网金鳞犹滞水回涂石马出沙笼若是本分坐禅人孜孜念念未尝暂时与此事有丝毫隔行住坐卧常在其中不见洞山在方丈坐有賛叹者云僧家好终日无事山云莫如此説僧有僧事俗有俗事山僧在此无翦指爪底工夫且道洞山在方丈中作个什麽见得僧堂里亦不是闲坐处若不恁麽见去尽是虚度光隂直须念念无间防步步无间防时时无间防处处无间防有僧问曹山如何是无间防底人山曰曹山今日伤杯僧曰某甲不防山曰东西不辨即是到这里作麽生体悉乆防髙士相证明后学初心各自努力将终书偈全心自照无佛无人诸縁不共时至便行其全身建塔于雪窦而翠岩取其大衣藏于无际庵阅世六十九坐夏五十四宗貌清癯气韵平淡慈忍无嗔恚径山杲少所许可尝賛之曰太湖三万六千顷之渺茫即师之口也洞庭七十二峯之峭峻即师之舌也不动口不饶舌已説今説当説也大奇也大奇此是吾家真白眉  

南薫老人吴【`源`】传　　　　　洪焱祖  

吴源字徳信休宁人号神医自其上世有名谅者本嗜学遇异人于郊授以异书忽不见视之乃金匮玉函之秘遂造活人之妙再传至豫号松萝居士长于诗亦得是秘豫子源以枢密汪公勃保奏引试医之七经百人中独冠其首授入内内宿稍迁至翰林医官疗劳瘵疾奇中邑宰黄法奭妻病剧祷于北斗以祈应梦一少年衣紫长裾戴逍遥巾一人指曰此神医也能起汝疾黄遂遍召诸医独源衣冠与梦符一见谓饥中伏暑三日而愈诊一妊妇曰是儿左手多一指又诊一妊妇曰是当生三男已而皆验尝遇一人仆地诊之谓为虫证鍼其腹曰巳中其头矣病者果吐痰中有虫如蜥蜴头有细窍其人即起谢去神效不可数纪每曰医虽十全不过一艺官至和安不过一医遂弃官隠于儒号南薰老人有南薰集诗词千篇与竹洲二吴先生游作诗训诸子警句云五世活人功已积一经教子意难忘尔曹好展摩云翮伴我黄花晚节香尝谓功名非必身享当在子孙也乾道癸巳冬建康留守洪枢密抱病招中都旁郡医集皆束手相视时漕程公叔达以同郷之好强致之诊视即曰由惊气入心而得洪惊问曰何其神也因言捄焚而得疾服药即瘳留以待春源曰吾无春脉归甫旬摄衣而逝【`程约字孟博婺源人世工医其先有号种徳居士者邑宰许胁部因改其所居之坊为种徳坊约精鍼法同邑马荀仲自许齐名约不然也太守掌爰尝有疾马为左胁下鍼之半入而鍼折马失色曰是非程孟博不可约至乃为左胁下一鍼须臾而折鍼出疾亦随愈由是优劣始定马亦名医为辛稼轩客尝赠之词见集中又有程汝清字正子亦居士之后善太素脉豫言人祸福生死神验闻金国归正人郭统领得魏城武师岐防补过注法往师焉自是疾无乆近应鍼辄愈着医方图説行于世云`】  

江先生嚞传　　　　　　　洪焱祖  

江嚞字明逺婺源人以医名家十五世嚞益通儒书务以其术活人则大所居为施药室抗层楼扁以登云逺近病者集其下一剂辄差邑尝大疫以大器煑散巡疫家遍饮之邑宰季君子思梦神告曰吾谨避江君病者愈矣既而果然理宗乆不豫前郡守范钟当国荐之召至一再进药上遂安自是五日一朝常从容赐坐屡欲官之不愿也禁中但呼江先生丁贾擅权嚞于上前言之无隠罢实田及太乙宫役嚞力居多居京师十年一旦称疾丐归赐宅一区无何理宗晏驾嚞盖豫知之矣子世良浙西帅干孙靁字矢泽登第授兰溪县主簿初娶甲路张氏甚富劵拨田若干畆张后浸微靁至妇家谒谢其家惧不能如约靁潜使人归取劵对妇众焚之曰吾岂为此者哉性冲澹嗜酒晚自号陶陶翁今年七十九从子世臣母疾两刲股以进辄愈嚞嘉其诚孝俾居登云董和剂忠厚悃幅未尝疾言遽色病者至皆亲视之虽疮疡秽恶手按抑箴砭无难色世臣有子雯读书博学至今居登云比城东三失火延烧民居楼独不燬人以为隂徳之报云  

金野僊【`梁之`】传　　　　　　洪焱祖  

金野僊梁之字彦隆休宁人野僊其自号也两浙提刑受长子以防为奉新尉一旦若狂惑者不满秩弃归自是袒跣垢污走歙之墟落动旬月不食夜卧往往有光枢密朱公朴以谪来一见则曰是八百僊之一也直以金丹动荡故有此态度尔起城南道堂以处之防政周公葵守东阳以书币招焉报以青山白云等语竟不徃好事者庄色辞以问多为防语答之当涂宋惠畴始授厯阳别驾过新安盛酒肴与相对盖逾月野僊醉辄告以兵来甚众慎勿妄书准字宋后摄郡事淮壖倥偬不轻戮一人乾道间吾州取科名者野僊多豫言其兆市人密语野僊忽来有所云云皆惊顾以为尽得吾意晚节多求大黄食之栖止无常处每云我当以八月死幸毋焚我淳熈元年八月十二日夜半起坐挥扇而逝年六十有一葬于城阳山立坛其上后有自蜀中见之为携家问归即其殁之嵗或谓之尸解同郡有士人朱南一字徳修潇洒闲逸至老不娶喜画山水梅兰竹石野僊曽有诗赠之云寄语月溪朱逸士他年同赏水仙花野僊殁后二纪南一下世士友相率葬之城阳山正在野僊墓后时山中水仙花正开其前知类如此南一自号月溪真逸今郡城水西兴国寺吕侍郎祠有罗公颂淳熈间所为记南一题额  

游君务徳【`克敬`】墓志铭　　　曹　泾  

古者学无不通而业必以世壹是以儒为命尧典厯象禹贡水经诗相隂阳诰卜瀍涧通也岐黄医宗后防乐祖重黎羲和代为天文巫史星厯卜祝乃有司马氏父子世也何以通何以世儒也儒无所不知此大学所以首致知格物而斯文与天地竝也于戏尚矣道散学絶斯人寖稀予犹于婺源游君务徳见之而于其曽孙太冲冲古所为家传读之而三叹焉南唐李氏之将亡也国师何令通先知之曰在甲戌嵗忤防怵诛遁迹来婺源依于妹壻佥判游公潜稍行旁县始定休宁县治为县择葬地奇验遂尽以其学授其甥提干公翔至十二世为务徳君渐源逺矣游氏家故青社佥判之父仕南唐为侍卫上将军出戍荆湖至婺源道卒佥判以葬济口金家段庐于墓家焉是以提干公传舅氏之学日诣益邃种有闻人君名克敬早慧伯父伯珍曰是不凡子吾将以家学试之随疑即问语皆俊警时方竞科举崇理学君励其业而于周程诸老之书熟复深惟必索其至屡战秋闱辄北移其铦鋭于青囊来山逝川贤传先集足目所到心思赴之于常得新以奇用正至其妙处如解牛削鐻人不能窥而口亦不能自言也谓狐首经为地理之祖十元之中包涵大备肆笔笺释十年而成海宁端明洺水程公珌银峯侍郎韦轩王公与权歙左史竹坡吕公午见之称善为引为跋使刋布之同邑梁县尉事天江公润身博洽重许可谓其书于厯学数学易学皆精而神即气之云深得紫阳之旨盖天地间即物皆理而莫备于文字君得于经史深于易辨此固宜然犹耻以一艺名家课儿暨孙趋庭而闻皆性命之奥负笈而出必先达名辈之从也君性耿介不为软媚孝友天至盎然春如递而推之遇长为恭在幼而慈无失色者财不求羡以俭而足交不附势惟贤是与藏书之所植桂环之扁曰生桂竹坡公所命也夀藏之所义取退藏扁曰于密君所自名也晚惟以诸曽孙自随吟康节击壤集为日课于人间事若将忘之一夕恍惚间如乐声自空二青衣腰铃而至奄然化矣至元己夘十月十五日也生以庆元乙夘三月十五日夀八十有五配俞氏嫓徳成家先两纪卒葬三浯岭道子坞君曽祖上达妣张氏祖玑妣李氏考若圭妣曹氏子男三人炳梦龙灿炳质直好义学博词工凡五上桥门不偶士论郁之夀八十二孙男五人嗣建起鳯麟嗣负才识有气节于地理精诣其用奇出人意表得年仅五十六曾孙男八人太冲太和太初藻一初天俊芝椿君未卒时尝效傅奕自为墓志卒之七十二日丁酉之吉襄事方泰原其所【`阙`】　二十二年当大徳庚子冲古来乞铭泾惟近世朱晦庵先生喜谈地理而杨诚斋颇讥郭景纯葬书夷攷景纯传其所注尔雅三苍方言【`阙`】　经楚辞等皆大儒事既儒矣于葬书何讥其子仕至太守贵矣未知其学之必传与否若务徳君承家也逺著书也独为儒也的恨予笔弱言不足耳然先世四墓定于何国师之手前尝书遗冲古昌言之而冲古又世其学儒者也何氏世世有弥甥务徳君之后宜益大乃铭之曰三才一致百世一世一之以儒元命斯寄伊人嗜学绪于髙曾韦编欲絶况狐首经平子赋京洛纸既贵白云青山复自为志瞻彼泰原不朽者存儒为専门子子孙孙  

## 新安文献志后跋

右新安文献志分甲乙两集共一百卷文凡一千八十七篇诗凡一千三十四篇今太常学士篁墩先生旧所编也先生编意肇自齐梁而讫于我大明永乐此后则嗣续编者宗植盖尝在校勘之列窃谓宜少引而伸之否则近世名卿若亚防方公宪副荘公都宪程公大司冦杨公少司马吴公大司马程公及郷先生鲍谧斋吴可筠诸硕儒皆不及登载矣既而郡侯下令俾六邑先贤之子孙助刋书之费乐从者甚众众乃以为是编也既公其事于人则先生亦有不得専者宗植乃与髙明尹张君旭上舎郑君鹏庠生李君泛程君曽辈僣取宣徳以来诸先达之文五十一篇诗五十九篇以类増入用以满愿见者之心而一郡之文献益备虽然先生有功于新安若山海然不可尚已宗植辈乃以篑土涓流助之诚不自量而与人为善之美则先生素心天下所共知者不可以不白也治十年丁巳秋九月望歙南后学王宗植谨识  

初予编新安文献志成今少宰郓城佀公适以谪来知郡事许为刋布既而公被征入朝不乆复受诏巡抚南畿遂下令于郡俾置文梓以俟而缮写未竟也乙夘冬予以忧还里嗣嵗春始复葺旧书而佀公所置文梓故无恙因言于同守浏阳彭君哲航至休宁寘南山僧舎召工从事而工钜役繁费无从出值太守山隂祁君司员至乃与彭君各捐俸金为倡且用儒学生汪祚等言求助于先贤之有后者既而侍御三山李君晔以谪来知休宁事益用作兴务厎于成继守武城王君问通守南海王君惟节郡推栁城王君经暨歙令丰城熊君信祁门令江夏韩君伯清婺源令宁陵乔君恕黟令长乐髙君伯龄绩溪令鄱阳胡君汉休宁丞丽水李君文主簿商丘侯君晟典史宣平朱君盛各以其所劝助者来相成之工以克完盖是书之编以字计者一百二十万有竒以板计者一千六百有竒非诸君子垂意斯文固不能致此而兴道善俗之功实盛于斯不可泯也谨书以识治十年丁巳夏五月敏政书  
