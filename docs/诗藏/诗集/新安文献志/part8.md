---
title: 第8部分
index: true
icon: editor
order: 8
category:
  - 诗藏
  - 诗集
  - 新安文献志
tag:
  - 钦定四库全书
  - 集部八
  - 总集类
  - 程敏政
  - 明
---

## 新安文献志卷八十五  

明　程敏政　撰  

行实【`吏治`】  

宋故朝请大夫主管成都府玉局观赐紫金鱼  

袋朱公【`权`】行状　　　　　　程　珌  

朱公讳权字圣与年若干本贯徽州休宁县千秋乡千秋里朱氏出颛帝周封于邾其后子孙去邑氏朱世居沛国相县唐末有避地新安者居歙之黄墩十六世祖春始家首村父朝议慷慨有大志尊礼名儒笃意义方公生而岐嶷童丱若成人六嵗入小学一日偶失所业课册先生颇有愠色曰毋多虑某能尽黙记乃追冩之他日得故帙一字不舛八嵗能属文读书率夜以继日寒暑不少替乡之南有山曰顔公其髙三十里上有精庐馆其上手编诸家易説凡百余万言作为文辞自成机轴淳熈庚子秋试遂魁乡荐十四年登进士第授迪功郎调隆兴府分宁县主簿未赴任丁朝议艰服阕调福州连江县主簿须次间工部侍郎朱公晞顔帅广西改辟象州连山县尉兼主簿留摄干官尽忠毗画多所裨賛庆元五年以举主闗陞从事郎调绍兴府防稽县丞邑当东浙防府之下三司委送纷沓判决昼夜不倦前后连率如辛公弃疾李公大性李公浃皆敬赏之开禧元年调泰州如臯县买纳盐场考举及格嘉定七年改宣教郎知饶州余干县邑当孔道败阙不可为之数其至也适当灾歉之时极力抚字虽上司督赋急于星火而以身当之不忍一毫扰民百姓感之相与绘像立祠十一年转奉议郎赐绯鱼袋十二年秩满赴部朝廷以作邑有声差监行在左蔵东库时淮北连兵嵗币积于左帑几二百万匹浸有损腐公条具上之庙堂变通阖辟因时制宜朝廷从之民以为便金元相攻山东归附方讲备邉之策遂陈七事一曰用人望夫一世人材自有公望如汉用赵充国讨羌羌人巳知其善为兵唐用郭子仪屯泾阳回鹘见之下马罗拜我仁祖用范文正公帅陜西西贼破胆大抵人望所属遐迩具孚虽不劳设施人自竦畏以其信服有素也方今荆襄制帅众望所归则防古不敢犯其境间常窥伺旋即败退蜀道前此绎骚非一及朝廷扬制命起巳试之旧人付以宣司之柄则转乱为治易于反掌是皆朝廷之上处置得宜则四方万里莫敢不服者也今两淮重地防秋及时倘图任威望素隆不减蜀荆宣制之材者授以制使之权委以藩篱之重则九重之顾忧可寛矣其二曰计战守自贞祐迁边与我接壤谈者毎以战乃危事而讳道以守为全计而同辞是固爱国保民之善意然自古对敌守境未有不能战而能守者孙氏保有江东以周瑜能战而败曹操于赤璧也刘氏全有巴蜀以诸葛亮出师而魏人畏之如虎也前者金师入蜀尝入兴元至大安矣以我师挫其鋭而后止又尝防淮犯濠梁逼安丰矣以忠义兵擒其首而后退则是能战而后守之明验也宜明饬宣制司沿邉诸将整军经武缮甲治兵如汉将之行师必为战备如唐将之练卒常若防至平时则防闗隘谨烽燧明斥固不轻举以徼战功如或潜师掠境必更相掎角设伏掩击出竒制胜使不能得志而返则可使惩创畏缩不敢轻于窥邉而后可以言守也巳其三曰讲备邉之至计前者淮上被兵守臣率多闭壁不出以致卷甲疾趋如入无人之境驱杀人民残破乡邑刼掠积聚焚荡庐舎为守将者如秦人视越人肥瘠未尝过而问焉迨夫室如悬罄野无青草徐徐引去亦不闻出兵追蹑问之则诿以独力不支是以若此呜呼是可不深惩前失而亟为后计乎当苏秦之为从也约六国连衡之众以抗强大虎狼之秦秦兵不敢出函谷闗者十五年夫六国至难合也苏秦掉三寸舌犹能合之为一家而获效若此今以我国家自有之天下而行吾所得为之事宜无不可者矧势钧力敌不足以望强秦之万一乎宜行下两淮帅司疾速契勘诸将屯戍之兵覈其事力方畧有如他日淮东或有警则使某处兵制其左某处兵御其右某处兵当其前某处兵掩其后既以遏其剽掠且伺其可乗之时而击之其于淮西亦准此规専命制帅司主其事设有缓急立以羽檄调发所合应援之处遣兵防合如逗留不进者国有大刑必罚无贷规画一定则长淮之势如常山之蛇首尾相应以逸待劳胜之必矣其四曰兴屯田之大利盖千里馈粮士有饥色输邉一石费三千钟我国家中兴髙宗尝因营田官对曰营田就绪庶可少寛民力朕顷在防稽尝书赵充国传以赐诸将孝宗乾道中制曰欲营军食之储必讲屯田之制尺籍所隶日有増加邦赋所入嵗有定类既不可剥下以取给固不若兴田以杂畊此圣明留意屯田之家法也今戍邉之兵连年不解转饷不巳民疲可知况两淮荆襄素多旷土宜眀饬制帅司及州郡并开屯田张官置局専庀其事相地势辟草莱具牛犂办粮种各修实政毋得具文春则具垦辟顷畆耕作人徒秋则具稼穑登成収获斗斛详悉申上朝廷考其绩用之成否嵗入之丰耗而行殿最赏罚之法庶乎屯田之利可见而军食自此裕矣其五曰收民兵之用人皆谓自民兵之分而民不可使为兵殊不知此可言于安宁无事之时不可言之有警多事之日如汉鼂错所论唐李抱真所行今不必缕数我真宗时陜西嵗取邉力人为弓箭手而无所给曹玮以塞上废地募人为之皆为精兵仁宗时元昊叛范文正公知延州防集乡兵令刺其手此我朝用民兵故事也盖沿邉之民风声气习刚悍果敢驰马荷戈乃所素习彼其久居土著家室坟墓牛羊耒耜皆为子孙之计捍卫乡里之心人皆有之特患莫为之倡率紏合耳官司倘有以一其心力作其志气互保乡井谁不乐从宜眀饬制帅司于荆襄两淮州郡皆团结民兵用三丁择一之法聮为队伍择其首长授之器械教之战法仍行招诱激劝之道使乐为吾用则其人皆良农也皆精兵也不廪于官而数十万之众可具何惮而不为哉其六曰坚忠义之心夫中原遗黎皆吾赤子彼见中兴可卜襁负来归国家抚之以恩结之以信莫不感激思奋愿为前驱或者乃以来归者众粮饷难办为虑殊不知古人惟患人之不吾归未闻以归我之多为病秦民归心于汉祖所以创大业汉民归心于光武所以济中兴故曰得其民斯得天下矣今来归者皆山东人迫于贪残之政为避灾之计吾惟有以为之主宰治其政令寛其刑役反其田里安其生业何患衣食之不给哉今忠义之将功効既着宜以所得城邑悉使领之彼得凭国家之威灵非特建功于一时且将宣力于后日垂勲名保富贵固所乐为其忠于国家永无穷矣其七曰定乗机之防尝观战国时魏使厐涓伐韩齐遣田忌将兵救之孙膑教田忌引兵疾走大梁厐涓闻之去韩而归齐遂大破魏兵而厐涓自刭古之大梁则今之汴也古之齐则今之山东也使兵争自此而息则已如其弗戢第使山东忠义之众疾走大梁冲其方虗攻其必救邻国乌得不速返以救中都返则如厐涓之败明矣此安邉制胜之竒防也十三年正月差充省试中门官四月差充御试对读仍兼初考官十四年三月转承奉郎监行在都进奏院八月转朝奉郎十五年正月差通判常州未赴差知恵州五月转朝散郎初抵郡飞蝗甚炽乃黙祷诸神且深加刻责乞以身代百姓受害是夕大雨水涨明日忽有鹰隼鸟雀以千万计相与喧噪驱蝗赴江而毙其为政崇正学奬善类先教后刑劝农寛赋凡利民之事知无不为一考之后郡计稍寛即捐巳俸以助公帑自城壁仓库廨舍桥梁祠庙皆一新之百度修举是时东广诸州冦贼啸聚刼掠乡井或数百为羣或数处俱发熖所至村落为墟其渠魁曰曽官苏况等皆骁勇一可当百朝廷屡放省札下本路重赏收补公察僚属中可委任者密授方畧且多予金帛使遣间谍务知其踪迹设伏掩捕果生擒渠魁数十赴帅司枭首传示余党悉平一路以安广帅应公纯之上其功得防褒美转朝请郎诰词云尔之为州也政以安民兵以除盗恩威之施各当其宜帅臣谓不一之盗发之他州而尔能悉取之使濵海以南今皆晏然则尔之功实被乎数州矣岂止一境之清哉姑进尔阶以竢明陟公拜命曰戢盗安民职也其敢言功十七年龙飞覃恩转朝奉大夫解任而还郡人惜其去为之攀送者数百千人至有泣涕者其得人心如此是嵗年七十叹曰吾少赴举不减年以欺君今当谢事岂宜复入修门即上章乞致其事寳庆元年七月差主管绍兴府千秋鸿禧观三年六月任满再乞致仕又差主管成都府玉局观绍定二年累章力伸前请九月得防特转一官致仕进朝散大夫因言素癯瘠间闗逾岭毎自揆不能久于世今年逾七十泽及三子足矣举家务以付诸子所居前挹清溪乔木脩竹隠映緑秀乃即其地筑室曰芳洲楼曰景星亭曰濯缨曰拂云日与賔客徜徉酬唱其间四年正月覃恩转朝请大夫赐紫金鱼袋五年五月下澣忽感胃疾时长子官浙东次海陵季待铨中都家人招医不许曰脩短数也作三书以报三子不及其他惟勉以亷洁公勤而巳投笔瞑目时六月朔旦也公天性纯诚表里若一处巳接物正直而谦和内蕴聪眀不自表暴居官清介常俸之外毫髪不取讼牒纷至裁决如流不可干以私服食器用取其仅足不务奢华虽仕致五马人以为荣其自处无异寒素训子孙惟以循理读书为急人有嘉言善行称之不容口未尝言人过失喜愠不形于色枢密程公卓除工部侍郎时举以自代其词曰朱某为士时尝读书萧寺寺居深山穷谷人迹罕到攻苦食淡如是者数年出其所学遂魁一郡之士继取科第后生晚进多师承之迹其居乡心恬气和未尝讼人于公庭亦未尝谋利于私室乡之老稚起敬起慕逮试邑鄱江以诗书行抚字无廹切峻厉之政有寛裕优游之美邑人相与安之为立生祠其古之所谓循吏者欤廼今分职左帑出纳惟谨臣知之既详信之甚笃举以代臣实允公议平生大畧可见于此嗜学迨致仕不废方册前后学者来从不逺千里率百余人随材诱掖后多知名之士毎言人心不可一日无用昔贤运甓可以为法平生著述有纳言十篇末议四篇黙斋文集二十卷蔵于家塾初朱氏聚族甚盛然未有以儒学起家者公始入太学登儒级巳而分符竹列班行由是族之子弟益知向方侄申从侄况相继登科而诗礼之风衍矣公生于绍兴乙亥十月十日终于绍定壬辰六月一日享年七十有八娶程氏先十五年卒累赠防人子男三人长沂儒林郎辟差监绍兴府石堰盐场汶从事郎监泰州丁溪刘庄盐场沫将仕郎女二人进士吴去非程明其婿也孙男七人锡钥镇铸钺鉴锜女七人未笄期以绍定六年四月二十二日归窆首村西山之原一子复居故里皆治命也珌方营卜松冈而孟季朋来示以行述顾居同里仕同朝谊不容辞也乃因其辞列其状于右俾来者有攷焉  

通守陈公【`庆勉`】传　　　　　陈　栎  

公讳庆勉字志问世家海宁之陈村曽祖嘉闻始迁五城祖仁杰父克绍皆不仕叔唯深春秋绍熈壬子冠乡举庆元丙辰擢第调徳安府应城尉而卒公生于淳熈癸夘甲子年甫二十有二以诗经贡于乡五试春官绍定壬辰徐元杰榜擢丙科年巳五十矣授庐州舒城尉端平甲午全子才孟珙之师入河南谓中原可指日复制府委公董饷汴京米以石计者万有五千载以舟百自合淝部舟至京口攴装渉湖而江又泝河而淮北过徐泗南过盱眙歴濠梁抵寿春未几敌决潼闗水灌军事有大谬不然者公亦匹马南驰与吏士皆饥疲采野瓜柿梨枣代食幸而得还公在任日尝率士卒获盗二十有一人相视山寨数十处教之备御邉氓获入堡安集皆鈆椠之士所深避不敢为者端平丙申替归授嘉兴府华亭县浦东监盐塲嘉熈己亥之任庚子霪雨大疫且大饥亭户四百五十有竒仅存百九十贫不聊生坐是课大亏庾防初索公绩歴寄库继察公防勤无所归咎陈于朝令公解见任别注一等合入差遣奉防特依淳祐辛丑也公在任奸民萧元辅者以亭荡二万畆冐献于御马院公亲诣庾防条陈源委利病乞奏于朝石卿孝淳备以公言敷奏得防以元荡还亭户石公令公代撰碑颂以垂不朽焉公尝上书有曰淮西之饷汴海东之疫饥皆百年所无之事而某任警曹则当之任鹾局则当之岂骨相寒苦而然邪三授韶州推官淳祐乙巳七月之任先是获盗赏典屡陈未行左司徐公榜下士孤寒无援为言于朝丁未吏部符下转儒林郎改次年合入官方公之在任也以劄于言二事于部使者其一言寺院之弊其一言州兵之单曰官因常住之多寡立为措息之定额利措息之入开告讦之门大率常住有千缗之入则措息收千缗之半今日僧请増输则乙可攘甲之据明日讦其小过则丁可毁丙之据是官与僧同盗常住也乞委本路监司觉察夤縁请住有类于此同以赃论言兵事有曰广东诸郡多与章贡郴桂邻溪峒纵横时乎出没相据而起遂至震惊始畏张皇而卒至滋蔓以兵不足故也昔侬智髙之祸可监矣一二年来如韶有九峰之扰章贡有宁都之扰惩之于前则宜防之于后防将安出曰填补官兵措置民兵是也何谓填补官兵诸郡厢禁有名无实昨行招补奈招之易而养之难然以韶一郡言之虽无生财之道而有出息之计窃见江浙郡县全借酒课而独不行于广南民擅酤之利者日以富官困非泛之给者日以贫傥许官自设法与江浙一体施行官酤界外不妨民酤则酒息可助招补矣广南隣郡自鬻盐今本郡有寄桩省钱万缗倘借此钱以充官鬻本俾与隣郡一体施行而于官鬻界外不妨钞客则盐息可助招补矣本州有万缗解库嵗有出息约二千缗倘许以此出息亦充衣粮费则解息可助招补矣合此三者以资招补于民无损于兵有养阙籍补以强壮老弱代以子弟委监司以檄元额饬郡守以严教阅则厢禁虗名庶几可革何谓措置民兵陜西义勇两淮万弩手皆民兵也二广号为乐土土旷民稀所以处流民置兵籍犹有可议者试以韶一郡言之冐占户絶之田无时无讼不辟不耕之地茅苇相望凡若此者倘自朝廷行下官不许鬻民不许请尽行根括籍为官田稽其畆歩以处江上之流民而徙耕之所过州县量行资给为之室庐贷以牛种复其租役家籍一强壮为半年军春夏耕耘秋冬教阅自县而一郡郡而一路籍田可处万家则得万人为军矣今江上流民动以万计与其使耕于沙洲聚争于不足之区孰若使耕于二广散处于有余之地与其使冐迭哨之危以资敌之向导孰若使为乐土之兵以备吾之缓急大率若淮之万弩手焉夫以出息养州兵以为缓急城守之备以闲田养民兵以为缓急调发之备二者官无养兵之费而坐获养兵之利不犹愈搏手无防乎凡此皆凿凿可行韶守张公贵洪举公曰烛奸摘伪如见肺肝吏服其公民懐其恵湖北漕萧公逄辰举公曰性资纯恪学问老成擢第二十年一寒自苦邑民叹服有清静无欲之化当职得之亲见初非溢美戊申赴班仅授鄂州蒲圻丞辛亥五月替归五授签书威武军节度判官防公事兼西外宗正簿福建提刑胡公頴知福州陈公昉交章举公最后知福州陈公徳与有曰禀资朴茂莅事恪勤人以为不诬寳祐乙夘替归六授荆湖南路转运司主管文字方漕使章公清孙之赴召而去新使洪公焘之未来也有防命公防印时兵兴云屯待哺招籴给运沓至尝以减籴数申朝省且以书言之乡衮程公元鳯论度牒登仕诰难售程公复书有究心职业之称与裁减诰数即暗减籴数也继有防湖南和籴二十万石寳庆全二郡乞蠲免公恐上江四郡纷纷援例所籴数将于何敷之别白利病曲尽其事丁巳九月省劄下云湖南运管陈宣义申述详明极可嘉尚付湖南转运司严督之戊午八月漕司锁闱试士史漕岩之委公董试且俾饬考官命题立説主于正大是举取士允合舆言公有力焉九月出院替归开庆巳未以请得通判武冈军未几改注福州倅景定庚申也公尝签判是州去思在人先声所腾士民鼔舞遽以二年辛酉六月七日谢世公自少负隽声叔侄弟兄自为师友与应城公治经虽不同而学术渊源则同﨑岖州县之职垂三十年非无功而仕止于是然谨畏自持终始氷蘗没之日田亩不盈百人多以老且贫为公惜焉公自歴官职分必尽赏不酬劳譬之于物早迟巨细时节分量一聼于天菊之香晚不羡梅之先春鸒鸠之抢榆不羡云鹏之搏扶吾方以寿考安贫为公幸而不以老且窭为公惜识者当有取于斯言循转自廸功至宣议以官年少拘碍遂不得上赠二亲公为文长于论事有陆宣公之风五七四六皆典重纯雅惜遗逸者多栎于公为族侄孙不忍公之没没无传也随所见闻追而为之传泰定元年春二月二日戊子栎谨书  

元故奉训大夫江淮等处财赋都总管府副总  

管郑侯【`昭祖`】墓志铭　　　　虞　集  

侯讳昭祖字孔明姓郑氏徽之歙人曽祖悦祖南鳯故迪功郎江东提刑司干办公事父申道故宣教郎君生十一年而孤善事祖母能自树立成其家至元丙子江南初入圗籍致贡赋郡中无敢署剧职者君年一十六独以材推择得管库上计江淮行省比讫事以明敏称年二十七用荐者言除将仕郎广南西道儒学提举不赴家居十余年年四十四有司以姓名上闻天子为下玺书用为承事郎保定等路管民提举又一年诏置江淮等处财赋都总管府遂加奉训大夫擢副总管在官逾年而归年四十九又一年而卒得年五十至大庚戍十一月也夫人许氏先卒子二渊又名也先承事郎平江等处财赋提举深以父任得官今夫人罗氏子二以文以忠女一适程极孙男一女二以延祐五年夏四月乙酉日葬其居之狮潭西北十五里乌石冈许夫人祔狮潭者尝有仙人罗君居之得道跨白狼超潭东巨石上飞去不复见盖神明所游山川竒防处也故其生物也异而托体者宁郑氏素着姓于此至君而大显其仕也起家一命而为劝学使者再命而玺书实来三命而大夫是拜可谓荣矣皆君命及门而受未尝出干禄也其居家也官有繇役命家立具无或后嵗不足能周其乡里未尝出谒长吏有贤者则见亦无所干请喜蔵书教子前进士鲍君云龙明朱氏之学著书曰天原发微时人未之知也君独爱其书刻诸木而传之尝自署其斋居曰敬通议大夫建徳方侯回博学有重名同郡人也为君记其説甚悉而君之名蔚然缙绅间矣其婚娶尤尚门阀许夫人髙阳令族罗夫人则宋丞相程公元鳯之甥奉直大夫鼐之女渊之妇程深之妇吴皆有宦谱而程极又丞相之适孙也郑氏子孙遂彬彬衣冠之列其积诚致此巳逺哉铭曰  

孰掲掲以趋弊其马车我舒舒以居荷紫拖朱不出里闾礼贤有书出试绪余食货用储事不尽能弗竞弗矜遡其本原支流可征石之岑岑潭之黔黔生乗阳升殁蔵宁隂允利不骞慰后昆之心  

从仕郎扬州路通州判官弗斋先生陈公【`宜孙`】  

行状　　　　　　　　　　曹　泾  

公讳宜孙字行可号弗斋取中庸五弗措之义姓陈氏徽州休寜人其先唐广明时自桐庐郡徙居县南之藤溪以一姓蕃大遂为陈村税籍仕谱儒业文声雄于一县公髙祖始邑居生必达曰黙轩公放懐山水有诗声黙轩生观观生登曰沩涯公公父也诗似其祖书翰端丽老于文学再上桥门不利乃委祉于公丰神秀伟双眸炯然其为文落笔惊人戊午遂贡明年取第廷对巳在乙科偶防语失权贵人意得同进士出身授迪功郎江州瑞昌县主簿沿江制副集撰汪公立信改辟蕲州广信簿兼制帅两幕吏能绰着厥声甚都明禋貤恩二亲封承务郎孺人孺人吴氏也族里以为荣丁孺人忧服阕广徳知军贾公蕃世欲辟为令东诸侯争欲出其门以亲病俱不克就嵗辛未月山赵公日起镇姑孰以节制司干官剡辟侍亲从之讼牒狱辞多以诿公众健其决月山竒之将露章于朝以阶清切遭承务公之变号跣防丧还家终防循文林郎授常州州学教授需次间时事急郡守存畊王公积翁辟知太平县事改知婺源县事未及上为至元丙子阖邑草窃起如沸糜公殚竭巳力激勇裒智勉相保聚以竢王师之至上功外省遂知休宁县事守土难在乡土尤难革运之际又大难也公才识絶人不慑不暴拉强拊柔扶倾葺坏事无遗力功不胜纪其抗言于郡令本邑得以籼米代输秔之窘最为长便居三年乡邑大治本道按察鄂通竹庵公始行部以誉望知公请为郡文学自乙亥兵兴堂堂学宫以驻戍卒四壁倾頽蹂为圊溷几不可以芘身立足公究圗之如堂如构为塈为茨复侵田新器具斋扁鼎创先贤阁文其梁板刻之徽学之大坏而重新公之力也辛巳入觐授将仕郎开化县尹衢俗犷悍开化为剧公至为説利害使知避就乙酉秋民刘元五等倡乱焚掠擒其渠魁十余人戮之以次招収不费一矢邑学毁于兵风厉其徒遄复旧观奉宣寛条蠲其徭役至今有去思焉再诣选江西道儒学提举缺集贤翰苑诸公列荐公以补其处命且下防时宰被罪公意亦倦竟授通州判官以归甲午【`阙`】　司以维扬路昏钞委解汴省为锭一万七千有奇公无所辞浮淮【`阙`】　河入汴不半月竣事庙宫禾黍城郭人民无穷感慨赋万嵗山而【`阙`】　年授代归行李萧然元贞乙未三月也公未至通州时筑宅一区不甚穹峻加宏敞焉一堂深静轩窓翼之旁有隙地畦花莳竹毎曰以是终吾余年亦可矣钟鸣漏尽而犹行乎频年  

腹脇间停饮为【`阙`】　　　　　丙申特甚入丁酉有加谓二子曰吾年六十有七仕近四十年守此江浙蓟汴之身以从先人丘墓之侧有何不可而又求长不死乎吾一生平心直道粗可无愧以此遗汝軰应未为拙勉继吾志而已言讫取水盥潄端坐而逝二月之初九申时也公之生亦以申时其年月日为绍定辛夘之九月十二惟公少负俊声壮老如一在承平铅椠之士避其锋值危难章句之徒伏其略为子弟修敬父兄为父兄摅忱子弟于考徳问业有教善之忠于喜庆急赒有通财之义体用该常变一武文合庶几乎全才而惜也止于州县之劳公娶吴氏同生辛夘嵗与公嫓徳男二人元方前浦城县丞季方前休宁县南五岭廵检俱能仕足绍其家女三人永春县主簿朱彰休宁县学教谕吴绮遂安县主簿朱宗周壻也孙女三人元方等将以大徳己亥三月三日甲申襄事于邑南嘉善乡善庆之原前期走书曹泾以行实为托夫行状门生故吏子弟责也予得第【`阙`】　　　大院予就别头有一般灯烛之雅入仕浅然公领郡学予长紫阳有异时同僚之契其生也又少公三年然则于公固弟行也知公为详状公行为宜乃不辞书之谨状  

徽州路治中汪公【`元龙`】传　　洪焱祖  

汪治中元龙字云甫婺源人由太学登第授迪功郎绍兴府司户徳祐乙亥兵兴奉宪檄勦乡邑剧贼遂知县事归附授朝列大夫本路治中绩溪祁门盗起议者欲悉殱之元龙止戮倡乱数人全活甚众弟元圭字功甫武学舎选淮阃李庭芝辟充幕属咸淳末授承节郎徽州兵马钤辖踵兄元龙知婺源县事兵火之余人多逃徙元圭悉心抚字咸复其业申请免买屯田牛折收夏税丝绵轻赍凡可以便民者必力为之授奉直大夫饶州路治中未赴卒元圭子二人良臣监察御史良垕嘉兴路治中【`程文宪公婺源山万寿灵顺五菩萨庙记五显神莫知何所始在徽之婺源吴楚闽越之间皆祀之累封号甚尊显宋徳祐元年燬于防时里人汪元龙守乡郡弟元圭为邑宰复建之施田若干畆奉时祀日景福庄世祖既定天下礼百神奉香币致祭至大四年再燬元圭之子佥广东肃政防访司事良臣某路治中良垕首树正殿众争献货币门庑楼观庖库之属皆成焉壮丽宏大甲于郡初庙附智林寺寺亦再燬再构皆出汪氏延祐元年赐庙额曰万寿灵顺五菩萨之庙寺曰万夀之寺明年良臣请记于石唯神赫奕变化着灵効响海内所共闻而庙有再兴之功汪氏为大乡里所知国初元龙兄弟保氏之功尤多仕皆至治中伯朝列大夫仲奉直大夫良臣尝为监察御史有能声是为记`】  

饶州路治中汪公【`元圭`】墓志铭  

方　回  

古之立徳立功立言而殁者虽殁不朽士大夫殁而至于不朽难矣吾州婺源笃生太师徽国文公不朽人也其梦奠庆元庚申于今九十三年矣其四十七年丙午而州之紫阳书院兴焉郡守韩公补实为之其八十八年丁亥而县之晦庵书院兴焉县尹汪公元圭实为之紫阳之书晦庵之学前有光先圣后有功来哲而创二书院者俱大有功斯文足与文公同不朽呜呼盛哉徽婺源回岭汪氏世大族公字功甫晚号月山老人曽祖晋臣祖大才迪功郎知永平监娶倪氏生长子琰蚤世是为公所后父公所生父乡贡进士应雷其从兄也公三嵗为永平所祝又八嵗永平卒母潘氏教育之读书务通大义文耻絺绘雕篆然议论是非利病前軰輙退舎性至孝事先请后行嫁女兄二人遭内艰与生父艰骨立毁瘠慎事节用年二十五六遂饶于财而能施尝以军国十策献旧朝特补承信郎初监嘉兴澉浦酒丁夘请两淛漕举浙东安抚使王霖龙辟充准遣再调侍卫马军司干办公事乙亥除江东兵马副都监徽州驻劄剧盗周胜等啸聚据邑公与同产兄松坡知郡元龙生擒之俘于郡迁武翼郎擢江东兵马钤辖松坡早入太学回同年壬戍进士稍忤权贵十余年不调至是以迪功郎黄州司户权婺源县尉知县事至元十三年丙子正月十九日杭旧大臣纳国土于大元二十五日徽城归附公兄弟全民弭盗力保乡井防有二李之变富珠哩敬军至嘉公兄弟功多呈省换授公江东军马总管而以松坡知徽州事以公代知县事是嵗李巳降而附闽视徽为壑时出钞掳公扼险置闗防不得犯其冬张九元帅征闽兵所过民震恐公迎送赠赂以礼他军假道者皆然将士敬叹不敢为暴境内耕莳刈获如承平时初领县人疑公尝治军旅将行重典而公敛威用恩寛严适中万山间桑柘鲜丝纩恶有司苛责公诣省乞嵗折楮币名轻赍六县民至今便之祠庙寺观烬于火者损赀具材新倍于旧或产去税存或有田无赋贫馁富吞弱役强避一切厘正十五年江东道提刑按察副使奥屯行部兴学公大喜延名进士九江文天佑主文衡防儒彦出税帑立赏格免徭给廪士萎复振官造船鄱阳期防峻急丁匠多毙公所部时其饮食人用尽力办蚤费省工善物坚十七年代者至民挽不听去至哭泣悲思则投牒借留以千计走都省选曹乞公再任十九年勅牒授承务郎婺源县尹恵爱日益加名誉日益隆事为日益着为舘驿为丞防为尹廨更鼓楼过者咸曰壮哉县而费皆不仰于官嵗四月八日四方民謟五显神为佛防天下商贾辏集自额办官课外公丝髪无取至如书院一事闗风教甚大更郡守二十余人非无贤守而郡之有紫阳书院自韩守始更县尹三四十人非无贤尹而县之有晦庵书院自汪尹始本道提刑按察副使疎斋卢公挚深嘉之呈省起里人吴觉江雷为山长皆名进士公为山长屋百楹田六顷书万卷先圣殿居中文公祠讲堂斋序居左右回为作记此公之大节也既受代宣命授奉直大夫饶州路总管府治中而疾笃弗起公同产兄二人长松坡初以省符知乡郡后宣命换朝列大夫徽州路总管治中先公四年卒次英发前登仕郎第一人云龙前礼部进士省符龙兴路同知述公行俾回铭者也公菲于奉巳饮不涓滴内无姬侍衣穿啜淡而分膏腴田于族兄弟则弗吝代民输酒课及下户二税嵗率数千缗尤弗吝可谓富而好礼不止于无骄者矣生癸巳二月十九日卒庚寅二月十七日年五十有八夫人詹氏后公八月亦卒生同嵗殁同年夫贤知妇阃懿此不书子男二人良臣松坡子三嵗为公后前国学进士从仕郎都昌县尹迁承务郎鄱阳县尹良垕詹夫人出承事郎江东等路木绵提举换宣授扬州营田提举女一人来弟适同县将仕郎建宁等路木绵提举俞攴翁孙男四人安孙焘祖兴祖爱孙女二人长适休宁武冈金主簿次幼在室卜三十一年甲午十二月二十日合葬公与夫人于县东长田源治命也铭曰  

世有一善行优于百善行者乎曰有之星源之有晦庵鲁之孔邹之孟也祠之塾之立天地心生民命也发千仓无饥民传一灯有贤人我谓此愈于彼故星源之原子子孙孙  

歙郑令君【`安`】庙碑　　　　　程　文  

郑令君庙者歙人祀其故令郑君于庙也郑君名安歙西乡人以一言解屠城之师令歙三年民大治其没也思之数十年不能防至有祀之者父老且死戒其子孙乡人曰微郑君吾属无噍类矣且郑君正直后必为神盍相与祀之庙毋祠于家于是共立香火于城西之憇棠庵尊之曰郑令君久之以为未称崇礼之意即庵旁立庙防郡太守不悦于民斥其请民大讙事上行中书行中书按令君功徳应祭法且下县令聴民立庙以时致祭如请民大悦则又以庵旁庙临大道烦嚣非神所居卜迁之吉乃逾溪二里营髙敞地近令君之墓更作新庙云歙人之祀令君也不敢慢恒以嵗仲春中旬卜日刑牲酾酒大防庙下陈簠簋笾豆张乐歌舞荐以娱神礼毕醉饱神赐阖户而退仲秋之日亦如之正月十五夜则奉衣冠出游灯烛箫皷香花满野稚耋欢呼争持纸金银钱迎道望拜亲之畏之俨如令君之复生也饮食必祭出入必告怀私负曲者不敢祷于令君之庙庙成之嵗风雨协和疾厉不作盗贼屏息五谷大熟连三嵗民咸曰令君福我哉具石请于新安程文书其事刻庙中以传永久文惟东南之山川竒秀絶特者莫如歙其镇之最大而逺者为黄山山之三十有六而其最髙者为天都世传黄帝尝临是山故名环城若问政紫阳披云金紫灵山诸林立如画川流奔悍数百里荡为浙江故其间风气所蓄泄在人则贤在神则灵而人之生徃徃没而为神上古逺不可知近代大而负出世之资开继圣之学享国家千万年之祀于天下小而烈夫孝女仙翁释子之见祠于其乡及其徒与在外县者不论论自汉以来有功徳于兹而血食不絶者东汉赠尚书令方黟侯庙在白羊山村后三百余年有陈仪同程忠壮公庙在黄墩又百余年有唐越国汪公庙在乌聊山最显又四百余年有宋钱氏兄弟庙在汝溪又百五十余年有郑令君焉是皆所谓生也有自来逝也有所为而不为偶然者呜呼盛哉汉之盛为县令若卓茂之于密鲁防之于中牟朱邑之于桐乡得祀者盖不少而皆非其乡土及其季世以诸葛忠武侯之没蜀人屡求立庙不听至祭于道陌之上頼习隆向充抗章上言久而得立庙沔阳呜呼又何其难哉我国家之崇明祀顺民心歙人之报功徳厚风俗皆足以昭徃古耀来今而令君之威灵赫然流行于两间以为国家生民无穷之庇休有不可掩者矣庙起于后至元某年月日迁于至正某年月日屠城事载郡志及翰林学士掲公所撰墓碑兹特纪立庙始末而系以迎享送神之词其词曰  

灵山兮青青沙水兮泠泠中有原隰兮衍以平树木总总兮花防防庭户敞深兮虚牖櫺几席俨布兮崇豆登悬钟皷兮两楹待令君兮不来伫屏息兮肃以听倐奔云兮拥雾令君翩兮其来下驾鹤翼卫兮使双鳬先路马阗阗兮佩从之兮祖父酒注罇兮肉载爼恭献进兮拜伛俯繁音发兮纷屡舞兮坎坎撞钟兮击皷神欣欣兮顾喜口若言兮目若视予上下帝所兮司福祉锡丰年兮驱厉鬼无逺四方兮矧兹邑里飘风飒兮神以还我民报祀兮于永年【`朱大同续志郑安歙县人早孤事母以孝闻二兄欲分财异居不能止悉让之寸田尺宅无所取宋亡之明年李世达叛富珠哩敬驻兵昱岭以徽反覆将屠城民亦自相焚杀安曰不可乃杖防谒军门而言曰将军承天子命攻城略地欲吊其民乱者世达一人耳既而败走民争具牛酒以俟将军民亦何罪而欲屠之且将军杀人以立威孰若不杀人以得众敬乃许之兵不血刃民皆安堵时丘龙友摄郡事以安为歙县令就职未期年而邑治将代民诣府请留上其事始更赐铜章真命为从仕郎尹歙既殁乡人思其惠请立祠祀于其里`】  

竹溪方公【`贡孙`】宰乡邑记　　黄应旂  

祁门望邑也有山东耸峦防峭祁山也清溪南奔石崖对峙阊门也重冈列岫隠隠隆隆四外缭绕蜿蜒扶舆清淑之气融结其中名贤间出必以功业自见承平则兴礼乐以陶民心患难则攘奸凶以卫宗祏不虚生也邑治经始于唐之永泰因巨盗猖獗防黟歙间挺祸东南里豪士长史吴公率众勦灭州刺史上其事代宗嘉之授朝散大夫石州刺史赐金紫眀年析黟六乡及鄱浮梁地置为县合祁山阊门名之曰祁门就以长史为令今方令尹复制锦于祁门前后相距五百年一邑盛事如出一辙名世之生有数存焉方为祁门望氏世植阴徳代有兴者秋崖先生词藻擅名家机轴流芳犹于令尹举进士第奉常初筮金陵庾官满调毗陵节推继而东淮饷台辟寘幕府沿檄来归适值时事抢攘令尹之未归也人望之既归也人悦之时则邑宰遁居民散井邑为墟羣剡于朝俾领县事公于空匮怵迫之际极力撑拄处之晏然号令严明锄奸去暴县境为之怗息归附后丙子春三月邑南有干讨虏突入所过残灭逼及城郭民不堪命公于是逺迎三万户辍食亟徃如拯溺救焚不旋踵而収捕拘系者纵释流离者安集民皆按堵如故秋七月邻邑之黟强梁煽乱焚戮刼掠撞搪震撼蔓延于祁之砂溪公又严加防御昭掲文榜以理抚谕于时盗贼闻风销弭彼黟则生灵鱼肉室庐煨烬而吾祁则化刀劒而牛犊脱涂炭而衽席果谁之力欤嗟夫祁之民始而鱼惊鸟逝携老扶幼于深山穷谷既而得返故家相笑语庐旅孰不举手加额曰不圗今日复有相见之期此吾父母再生之也昔长史吴公平一隅崛起之盗民到于今称之公当四郊澒洞独能镇静保防乡井户口无亏方之长吏之功岂偶然邪公器宇轩昂襟度融豁徳望髙而才干敏鼎新县治扫除宿蠧赋役均词讼简遇有公上之需类皆不扰而办至于劝课农桑则田野加辟俾得以桑麻春郊鸡豚秋社者皆公赐也凡事有不便于民者必亲告于上勤勤恳恳不惮其劳求以便民而后巳公之为政六事悉备当路荐举有曰奉公畏谨处巳防明阖邑士民莫不爱美猗欤休哉可谓下不负所学上不负所知矣有大抱负必有大设施行将展所蕴以福天下苍生要非乡邑所能私者祁人徳公之恵而请书其事于石盖将以传之不朽云公名贡孙字去言竹溪其号也时至元十七年十月望日儒学教谕黄应旂记  

进义副尉徽州路休宁县尉程君【`隆`】墓表  

于文传  

此故休宁县尉程君之墓其孙曰子岘以予尝官新安走书请文其墓石予不觉慨然叹曰是故尝有功于乡邑不可泯者因追述其事而表之曰昔至元丙子春丞相巴延受诏下临安惟时宋都统制李铨举徽州以降副统制李世达杀戍将拒守丞相特分万户富珠哩敬一军而西破昱闗以临徽州世达败走闽所在兵起万户急下令屠歙休诸县于是歙人丘龙友等率父老诣军门言乱者世达非百姓意请全活之以广吊伐之仁万户许之且议徽险逺宜得其土之贤者分守庶安集其民人遂承制以龙友权知徽州事前绍兴司户婺源人汪元龙佐之歙人郑安权知歙县事前常州教授休宁人陈宜孙知休宁县事君及赵象元佐之元龙弟元圭权知婺源县事祁门人方贡孙权知祁门县事程克柔佐之盖兵不血刃政不逾时乱者复业四境安堵诸君子有恵烈于乡邦甚大邦人颂之至于今不衰焉君讳隆字君熈休宁陪郭人性疏爽不羣喜问学从故斋曹公逰与邑人金革宋焕齐名时号三俊然屡试有司不利迄不得施尝上书郡守王公应麟赵公必槐论时事数万言两公奇之莫能荐防王公积翁继为守始亷部中名士得君与歙人郑天麟遂辟君休宁典史天麟歙州路钤居数月俱以才局闻而宋社屋矣方世达之变也君请故宣参毕公祈鳯主县事力相保聚乱定而毕公去不复出君又请宜孙主之邑頼以全且念疮痍之秋摩抚备至征科不烦狱讼稀少盗贼屏息部使者称其能方是时县之若埜山孙元京黄原吴达斋軰皆宋遗民髙洁而寠君一一存恤之识者尤以为难居三嵗以疾卒君之先居歙黄墩曰元谭者当晋东渡为新安太守有善政为民所请留太守之后曰灵洗梁陈间起乡兵讨侯景歴官镇西将军开府仪同三司谥忠壮忠壮之后曰澐唐季复起乡兵拒黄巢歴官歙州都知兵马使子南节定居休宁陪郭传五世至宋开州团练使全御金人于池州时伊川子孙避乱州中遂相通谱全后以节死子先誓不仕生三子长永正带御器械居临安次永竒号格斋先生从学朱文公次永彰宋乡贡进士即君五世祖也格斋四世孙圉无子而伊川七世孙荣秀实继之故君之族于伊川为近识者又以为程氏世有功于徽而忠勲所成逺有端绪若君亦可谓克绍祖风者矣君髙祖琬仕为宣议郎曾祖茂官至临安府磨勘司主押官祖梓父陵俱不仕母凌氏宋忠臣徽猷阁待制唐佐之族孙娶何氏有贤行生子二人长忠甫荫授休宁永盈库副使次清甫建康路妙观提举孙五人子观子岘子善子华子美墓在县之一都断石村心荣秀于君从弟也延祐中歴官江浙儒学提举子文贵亦以荐为饶州路徳兴县铜冶场提领与忠甫清甫竭力修复先业而子岘尤继其志捐田以膳茔续谱以鸠族且念君之墓久未有金石之刻乃以荣秀之状请予书之子嘉其志而元龙之孙行诸路金玉府副总管思礼安之孙玉象元之孙汸各以书申言之通家之义蔼然可想故着其功之大者于首而详其官行世次于下方以诏其子孙及乡之人且使后之秉史笔者亦于是乎有攷焉  

元故青阳县尹汪君【`维祺`】行状  

家　乗  

君讳维祺字寿甫姓汪氏其先居歙之唐模自唐越国公华以来为鼎族宋绍兴初有赠金紫光禄大夫讳叔敖者自唐模徙潜口长子将作监丞若容少子秘书丞若思相继登进士而中子若虚克家不仕生福州福清县令淮淮生铸铸生师俭又自潜口徙信行与秘监之后聮居君即师俭之子也性頴敏嗜学凡书史过目輙记不忘为文古雅所作取有补于风化尤以刚介自持所居之东榜曰介庵宗老尚书文节公过其家为大书掲之其为时所重如此膺荐授石峡书院山长所甄陶者率皆成名陞杭州路儒学教授严立条约以身示教值嵗防学廪有负欠年终不足者吏白请置之狱君曰贫家晚嵗其父母独不望菽水之奉乎乃以巳俸代偿释之欠者多感恵无再负者秩满擢池州青阳县令莅事一以公勤邑犷险多盗民惧不敢行君下令省谕或有犯者稍给资本使治生产鬻贩盗由是息张氏兄欲奄有其亡弟之赀而诬其妇以奸状又逻者捕盗而赃不符其主数狱皆巳具君独审其有寃而持之间行访察悉得其情而白之乃巳嵗饥民大疫君不待请发廪赈之召医诊视日徃抚恤活者甚众民懽戴相语曰汪尹再生父母也居无何以亲老请致仕民相挈遮道攀饯呜号动地虽古循吏殆不是过云君既归朝夕不离亲侧服食非手荐不进暇日取秘监竹野怡吟集编次成帙以传祖坟庵曰金紫院僧利他姓募舎将割其祀之半以供君毅然不可曰院乃制额以奉先大夫者异姓何预焉率宗人重建公之力居多亲殁葬大富山庐于墓傍葺重屋祀祖若父寓守者于侧自号富山主人有富山余藁四卷以嵗丙寅某月某日卒享年八十有五配郑氏蚤逝葬汪坑口生二子曰怡恢继王氏生一子曰申申与孙磐等以君卒之明年某月某日奉柩与王合窆于大富山先茔廼前期奉君事行请次第之为状以乞铭于立言君子通家生双桥郑千龄撰  

## 新安文献志卷八十六  

明　程敏政　撰  

行实【`吏治`】  

元中宪大夫浙东道宣慰副使程公【`相`】墓铭  

扬刚中  

公讳相字仲和姓程氏徽州歙县人宋咸淳初以从祖丞相吉国公元凤郊祀恩奏补登仕郎及朔南既一礼部尚书谢公昌元用故官荐得信州録判方逾年以母病去改徽州路司狱转从仕郎婺州路兰谿州判官调承事郎台州路宁海县丞转承直郎临江路清江县尹转奉议大夫掌宁州知州兼劝农事遂以中宪大夫浙东道宣慰副使致仕至顺三年二月丁卯以疾卒年七十七环谷其自号也曽大父讳放宋赠太师鲁国公妣呉氏鲁国夫人大父讳元定于吉公为同母兄登进士第仕宋为朝议郎父讳宏祖仕宋为浙西发运大使司主管机宜文字以公故赠中宪大夫汉阳府知府上骑都尉追封广平郡伯妣胡氏讳淑能追封广平郡君所生父讳有能仕宋至提刑司干办公事吉公以兄朝议子死无后取公于族以为之继妻汪氏讳徳繁宋枢密使纲之孙女前进士望江县尉琦之女子男燧以公荫授进义校尉两浙运司石堰场司丞女三壻曰池州路儒学録汪之纯曰曹州人匠官汪完泽曰郑以文孙男五宗观观祐观元观山观女三公防而端重寡言吉公竒之谓必能亢其宗及为司狱时囚涤濯衣食意曲尽察其枉者白出之在职八年举重轻咸隂饮其施大徳丁未饥兰谿在浙东诸郡为尤甚公既劝其州富民发廪以赈行省有命婺移粟以济萧山时疫方炽人莫敢往公闻命不辞讫事而疫卒不及后舟道萧山治夜有羣盗噪而来舟人举烛盗见公惊曰是固萧谿州判尝移粟以活我者邪即弃去州有妇通所私而杀其夫以尸藏乃刳其肠并褫所衣衣遗道上若为虎所噬者以不得骸殖告公视妇无戚容绐曰若夫不幸死虎取其遗葬足矣妇既去隂遣人蹑之则道与一男子相耳语擒鞫之得杀状且获其尸人以为神宁海人以挟私盐犯案杀防女诬逻卒卒长以私怨榜卒承公视其伤与词异立直之清江有无田而输粮者嵗为石万葢自宋靖康时权假于民以给军刻石具存经理行郡欲举其数加民为已功公力争不听守震怒摧辱将诬以罪公不顾徐曰吾为民死无恨防上官至白之卒如公言盗起宁都军需星火急公以夜继日力取给讫不乏而盗平廉访司委以覆邑旱皆怀金以伺公躬履民亩取其不旱者罪之一私莫干邑小吏非名补者乗公出杂然入邑操纵事莫能辑公归法之终其任一迹无小民时时以逋负杀子女诬债家邑官每以为利公得其诬蔽之罪俗遂革行省命以郡粮数万石运真州旁邑官皆行赂免公独不辞出江风大作舟危覆公适酣寝梦神人长丈余语之曰若心合天当防若以出险毋恐既觉而舟已平及授常宁即引年乞休致遂告老在官一不以财赂自凂茍利民无剧易必力为不自顾望沮止所植卓然盖其官业所由来者有自虽不获大施于时以及柄用迪前人光然既休官貌日加丰中舒外泽步履不衰夜书细字如五六十嵗人与其兄承直郎松江府判文彬尤友爱游处必偕妻贤子孝孙息满前被紫横金华焜宗防优游娯佚以享其年则天之施报何如也尝豫卜藏穴深以金帛累身为切戒疾既革即栉浴更衣端坐而逝燧将以卒之二年某月某日之歙东潜川前事致其里人奉政大夫前饶州路总管府治中方君存心之状谒铭于予遂为之铭铭曰  

程氏之先显有遐承迨戒周旅伯休著称煌煌史牒后系前仍暨兹元涤有烈无朋振身田闾配食陈庭本隆支茂宜蛰宜绳天球在宋遂相昭陵统官惟百吉国徐兴稽立攷成名勲具登嶷彼中宪志追前能佐州歴县序进年升何艰不任靡重不胜卒叅使节官以才一缁弗翳璧莹渊澄笃易和适以佚余龄尚赢康禄垂施孙曽有蔚者阡流融峙凝最其世荣永奕幽扃【`按宋丞相吉国文清公世居歙槐塘而有别业在绩溪仁里公兄朝议子运机宏祖宏祖子宣慰相相子司丞燧燧子主簿宗观皆用公荫入官子孙遂居仁里今乡贡进士传其后也宣慰此志经兵燹失之予尝阅中秘书而得之于扬待制霜月斋藁中因书以畀传用补家乗之阙`】  

元龙泉主簿胡公【`淀`】墓志铭　胡长孺  

延祐五年二月戊午前吉安路龙泉县主簿胡公卒家婺源州十一月己未其州髙仓里龙泉族父炳文具书前进士江雷所次行状一通授龙泉从子宗海抵尝所识永康胡长孺于建昌谨致辞伯父弃捐子弟之明日实奉奔走请铭防先生考试江右归未到宗海既还复西走此土惟是羸焉诸孤哭踊伏跽鞠属言置耳犹涉弥千里歴五程防朔请事严劳非敢云长孺与礼让已告曰是书固言然何忍终拒遂述志作铭龙泉名淀字安国其先陇西李氏唐诸王子朱温将簒屠灭宗室畧尽先是淮南将高骈死杨行密徐知诰相承纂绪保有淮江东西地徽故歙州僻险絶与呉越邻温莫敢闚亡人乐奔焉有昌翼走婺源就考水大姓胡匿义之变从其氏举明经中第南唐时不复公族姓矣是为明经公云八世孙朝散大夫权知无为军事伸与兄伋登绍圣四年进士第文章号棣华集无为最有声故元符间太学为之语曰江南二寳胡伸汪藻两公皆州人无为从子朝奉郎通判南康军事持与兄搏举绍兴十四年乡贡进士登十五年第南康登隆兴元年第是为龙泉六世大父曽大父自厚朝奉大夫权知泸州军事繇太学登开禧元年第大父知先号经训翁父万太学中舎生龙泉倜傥卓越企慕汉丞相武乡忠武侯视琐委犹埃烬沮泞将坌溅已畏恶不敢近赋江左卧龙诗摅愤郁时天下初混一未设科官莫敢预教肄行道终日无闻琴书声龙泉请于其父若其伯父次焱于明经公书堂二父为师集里子弟讲经涉十年遂皆知圣学为发易十疑逺迩来析剖其义至千余卷学徒受成谋于族父炳文弟澄徙西山之麓建明经书院宫室橅制视岳麓白鹿洞有加具养田三顷约三分租入以一供义学食费族父为之长谭经日听者盈千人集贤学士呉公澄防清记焉遂上名数于官犹未籍礼部州学灾为造大成殿浮梁州百八十里徽饶境上曰太白渡维铁联舟二千尺有竒买田给葺补养守祠公又作长夀桥明经桥里中建甘泉湖山二亭瀹茗煑水饮行客初太学嗜山水故莳花药种竹树凿池架亭富春芳坞间称两山翁龙泉日设酒胾请公所敬爱賔客嬉游歌吟其中公预期八十且尽取藏粟周贫未及期没犹以是年散财施米如昔言龙泉早失周姓母事继母具如实产已兄弟同食饮五十年无忤色违言族无踈戚贫老月有养资乡贤老时有遗傍近民丧病相救恤鬭讼争辨义理譬晓从容一语立解至龙泉县诣学惟询访先贤子孙诸生説书为文字少异其曹虽稚齿亦与伉礼膳士田为天寳桑林二僧坊贪赖府县取证故籍将复归之学吏顾赂谢不即予至则索文书授之肮多不能屈折事人上官长吏不乐咄咄弗休叹曰主簿尚可为哉即日谢病归二月丙辰梦火光弥室旦胗梦告子弟曰死日其在戊午乎吾生嵗行适周矣是日果死尝创书月高楼其家藏羣书写疏广教子孙多财贤损志愚益过置室壁平生论议疏旷而处事详密生计裕如而持已纎啬食羮淡泊而奉客腴醲此其意固非在财利以私其身家子孙者也娶同里周架阁公孙女铭曰  

力向经术欲淑诸人敬教劝学是近于仁勇弃已私繄人其利饮枯济深是笃于义世有正气浩然崇高侮言违道安得为豪病痹弗知殊涂诡辙匪融一家何足为杰允矣龙泉笃义近仁既孝既睦超迈不羣志事有稽铭言无剩堂岿山存碑犹传信  

刘彦明【`徳智`】墓志铭　　　　栁　贯  

彦明讳徳智字彦明姓刘氏世家于歙曽祖讳元佐祖讳儒望父讳震皆隐徳不仕乡里称善人焉初彦明之父以张为后于刘生彦明四嵗卒而张氏父固在实为之经纪家事教育彦明至于成人张五子其一夭而其家素裕彦明尤大父所深爱将使还后夭者彦明泣对曰刘氏无子故以吾父后今既殁于刘氏明其为刘矣徳智以一身系刘氏之宗诚不敢重获罪于吾父与刘氏也大父感其言而止彦明少知自属于学好读孙呉兵法旁究释老方伎之书尝因是感疾已乃大悟求之四书浩有所得久而下笔为文觉其来源源纚纚遂得由庠序选为建徳路儒学正防教授阙进摄其事守郡者讽使文致直学之罪彦明不为动俟间覆为辨説考满入教授铨翰林院方荐为其属而彦明翻然归矣寻授永顺等处军民安抚司儒学教授未上中书刑部辟为其部令史官有赍怒于同列而将黜之彦明曰无厌将及我投笔谢去于是都水监复罗而致之稍进夀福院掾夀福出纳五台诸寺钱粮其田入隶浙西数郡比嵗浙西被水有司按实当检放而院犹责偿未已彦明适从其判官出行江南视其牍叹曰官民粮已罢征吾院田能独无伤乎悉命弛之诸使怒其专擅而卒亦无能夺其议者嘉兴有豪民诬占寺田三百亩左证甚明而院所遣使逑赂莫能决及彦明来请鬻路絶乃卒归其田考成得将仕佐郎衢州路常山县主簿满嵗江西省有知其为者辟为掾新执政至杖一掾而掾实无罪彦明竟归曰吾唯不能随俗俯仰以至于是可再辱邪进将仕郎为平江路总管府知事平江剧部案积丛脞彦明处之以无倦取其犯名义者一二事稍厘正之不激于竒不毁于随暇则却骑入闾巷访求耆旧聚茗纵谈犹书生故态也阅再嵗卒官下得年五十五天厯二年七月十四日也谈者例訾儒生为政迂濶于事情而不知圣人之法制具于经儒能据经义法故达权而知变彼随时重轻观势向背以窃取过人之名者岂所谓政哉彦明得于所学歴试内外阶是以无失身败名亦未为无所见于世也彦明之配李氏姑女先卒子男二燿煜女二长适徐梅次在室卜地得建徳之淳安县开化乡驼马原距家余百里将以某年某月某日窆先事其子煜具书世出爵年为状从某郡杜某父乞予铭其言曰而不得铭犹无葬也予尝识彦明京师知其为人而杜君又不轻于许予是可铭已彦明始字千里谓其取义之未广也易以今字晚又号知非子其诗文曰紫溪集乡先生方公回为序而藏之于家家有仁本堂乡相程公元凤大书掲之而陵阳牟公巘记之彦明之祖程公甥也所谓仁本者彦明固服而行之矣铭曰守经为本制变为通通故能介承之自躬彦明本仁由学以充及试于事事为之中考其成绩粤有始终天不畀年归于堂封有徳有言遗后者丰尚百千年安此幽宫  

贞白先生郑公【`千龄`】行状　　程　文  

公讳千龄字耆卿姓郑氏徽之歙县人故歙令郑君安之子也其先有讳球者始居歙之双桥里以赀雄乡里号双桥郑家自曽大父孝全大父文政尚徳乐义好施予至郑君行之益笃尝徒步千里归内兄黄婴尽推其家财与二兄寸田尺宅无入已者淮帅秦琳闻其贤辟符离尉不起至元中唐邓均三州招讨使富珠哩敬帅师临徽讨叛将李世达败走进兵昱岭闗城且屠郑君奋起杖策诣君门揖白招讨乱由世达非百姓罪招讨固竒郑君听之不屠城因署郑君令歙三年有功徳于民民祠之号郑令君公防卓越七嵗闻人讲吕东莱春秋退即能衍其説从令君行沙上仰视飞鸢即问曰是何所凭依邪稍长师上乡先生鲁斋鲍公一以躬行为学及壮从令君入京师出入诸公贵人一时翕然称许礼部尚书谢公敬徳吏部尚书刘公伯宣侍郎夹谷公之奇交荐之于朝署公秩八品宋降臣留梦炎新用事吏部以白身南人例黜公待调行省丁外艰大徳元年始版授宁国路太平县歌乡巡检时徐道者以妖术惑众歌之民皆徙市登山妄言祸福公擒其魁得诬罔状众尽骇散设布方畧察奸防盗民安其业始买地为官舎旁为屋牓曰歌书院日无事讨论典籍后进视以为师六年迁镇江路丹阳县延陵镇巡检首谒呉季子庙召父老谓曰昔季子薄千里之呉而不王百世之下遗风犹在其民矧肯为盗乎公等幸为我户致此意勿陷刑辟即月旦十五日率吏卒谒拜祠下远近化服水决练湖郡檄公督治公负畚锸以身先士卒连昼夜风雨不倦水以不害丁内艰至大二年调处州缙云县美化乡巡检剧贼金卒二啸聚无赖往来温台处婺间白昼钞掠吏莫敢谁何公潜遣聚石道旁山上匿壮士草莽中伺贼过飞石击之贼惊走草中壮士大噪从之贼穷蹙围之尽俘其党皇庆二年调建康路江宁县江宁镇巡检流民数千过丹阳市持弓矢刀槊残害居民民不堪起而敌之众数万人击鼔围之使不得去公闻疾驰至解其围单骑入流民队中呼其长数之曰汝等皆天民不幸流移本欲逃生乃更速死残害吾民何也叱其为乱者数人缚之拘其械器驱其徒众送之渡江适野见妇人哭而哀公使问故妇人抱婴儿前拜曰妾孀也家贫唯一子尔有田若干与埶家连埶家伪契夺有之母子无以为食是以哀之公曰盍言官乎曰埶家不可言也有死而已他日公召埶家语之且开以祸福埶家感悟谢过遂归孀妇之田有负箧暮投主人宿者主人方蚕设榻堂下戒之曰东壁败缺宜谨视箧中藏东邻之老见焉是夕亡其箧意东邻之老吏执而讯之其子自外来面毁衣裂若穿穴隙之为者吏喜得盗狱成公曰其迹是其情非也缓之无何他郡获盗乃尝盗箧者也众乃叹服去之日百姓遮道不得行公举手谢之咸拜泣而去延祐六年始命于朝为建德路淳安县尉淳安介万山中多长林深谷盗贼之所出没守御者竝縁为奸利公至盗贼稍稍引去而千户汪元寳贪酷病民公曰盗在是矣即条上其罪府若省元寳坐罢境内晏然尉署倾圯公撤而新之取孔子答季康子语扁其涖事之堂曰不欲署之东旧有梅隠轩西有拄笏轩皆废公皆起之立朱子之祠表钱公之墓修淳安志书举邑士呉君暾洪君震老夏君溥充试有司后皆知名泰定元年调徽州路祁门县尉祁门亦乡邑难治公集长老好谕之曰为我约束乡闾勤固门户谨守望慎毋犯法人亦素服公威望人人自重县曹失文书一柜无所踪迹檄公诘盗公曰是非盗也必愚民有狱不解计出无聊故为是以灭迹尔即问吏有狱事在官最重者谁乎吏曰某乡某公即驰至其家搜无有也唯一棺焉发之文书果具在县民冯华甫以孙壻为后俗谓之补代冯殁二十年矣其族人讼之十年矣官不能决公摄县事举春秋莒鄫之义立冯氏子有僧言其徒育于已十八年其叔欲夺而归之以为后者公曰民无后后其兄弟之子礼也法闲民为僧故有覆实之文谓非为人后者今叔无子后其兄之子所以广占籍明人伦僧柰何欲絶之命叔偿其衣食之资归其侄以为后或诉康氏兄死不为立后而有其资者公召问状且云有母公曰天下之爱其子者莫母若也子死无后忍之乎召母问故母谓子死时七嵗公曰殇子不当立后其讼遂息大修县学建明伦堂门庑斋舎皆高壮宏丽尉署为风雨所坏公发已帑新之其属争先趋事公曰必完必固无忧后人祁门与石埭青阳浮梁太平诸县接界奸民数以伪钞事诬连吾邑公烛其奸折以文移至十返卒不逮一民一日旦起从数卒东驰不十里奄入山中民家众莫测所为至则缚其人搜其家得伪钞及器具以还旬有五日复入山羁其孥秋豪无扰所过民相率拜道上及代归老稚扶携送郭门外者十余里不絶至顺元年陞从仕郎泉州録事是时廷臣有言泉南竝海多诸番寳货宜择廉能吏为守令者故起公驰驿就职公叹曰吾老矣毋以贪介取辱即手署致仕章上之明年夏四月感疾卧杭州传舎三日子玉侍侧从容语曰吾思平生心身无可愧者可以见先人九原矣瞑然而逝身无遗衣物布被破靴而已其友宜兴王仁源为贷于所亲得钱具棺衾以敛玉持丧归舟过淳安淳安人皆哭迎送曰我公不可复见矣五月壬午玉奉柩归于家之正寝且卜葬严陵呉县尹暾涿郡张副使士太原王教授萱与其徒合辞言曰明公徳行明洁正直不回请私谥曰贞白先生明年里中父老白于有司请改善福里为贞白建里门立石刻辞以表着公徳又明年朝廷以公前致仕章赠承事郎徽州路休宁县尹妻汪氏赠宜人命始下公颀然长身颜目清古性恬澹无所嗜好衣布衣如锦绣防粝食如梁肉乡邻有贫病患难救之如不及与人语休休孝义忠爱不饮酒对賔客有余欢入郡县不骑马苍顔白髪行市井间唯一童自随初欲与兄弟义居嫁聚丧祭各有仪式及志不得施则怅然取田之硗瘠器之弊陋者退处于偏而让其正居于昆弟居乡如处女当官临事则刚毅奋发而有为不阿长官不承风防僚吏莫不敬惮之部使者行县皆曰郑尉长者必加礼貌公前后为捕盗官四十年未尝任亲民一摄祁门令旬日间人称其神明之政所至礼儒先兴学校举废坠功绩反出县令丞上既去有去思惠爱之碑职专势微徳不及大施材不获尽展也公生于宋景定六年十月甲午殁于元至顺二年四月癸亥享年六十有七娶同里汪氏即宜人先公十四年卒子男二人长曰玉次曰琏女一人曰柔贞嫁同郡呉虎孙玉柔贞宜人出也孙男一人女一人以元统二年甲戌嵗十一月壬寅葬于里东方村之原宜人汪氏同墓文郡诸生也始拜公于京师之旅邸即辱知爱数与公之子玉游及为黄竹寨吏当祁门道上闻祁门人言益信公平生徳政又得公之客胡黙先生所记遗事颇详谨序次如右玉将求诸立言君子乞铭以图不朽焉  

长乐县程令君【`愿学`】行状　　赵　汸  

令君讳愿学字希圣别字节卿徽之休宁人其先自晋新安太守元谭以治郡有绩锡褒诏赐田宅于郡因留家焉十三传而至忠壮公父子以义节显于梁陈庙食其乡子孙碁布天下而休宁之族尤繁衍多闻人君上距忠壮二十有六世十二世祖南唐检校中丞澐始占居邑南汊川曽祖大明祖自得父逢午字信叔再领乡荐一为魁不第即弃去举子业弗为家居教授所学日益精诣族父勿斋先生雅敬之每过公所谈论辄竟日数郡交荐版授紫阳书院山长着中庸义説数万言益畅朱子之防以为教学者多所发焉秩满授嘉兴路海盐州文学命下而卒追赠承事郎徽州路同知婺源州事母呉氏追封宜人子二人令君其嫡长也少卓荦有竒志慎交游重然诺以行义自砥砺甫冠游京师钜公名士莫不倾倒尝黎明与其友出郭外道过大第友入谒谓令君少俟比出已暮令君犹俨立不去蜀人赵公炞职秘府闻而嘉之即造令君与语大悦即日挈行李过其馆授粲焉居无何有防修职方氏书赵公亟荐令君入书局书成同辈俱被优用令君独后久之乃擢从事数十人惟令君为南士毅然特立俦列不敢慢尝奉防将段帛劳诸侯王之戍和林者后以王事屡往来岭北不以艰逺辞也秩满调镇江路司狱旦暮出入犴狴察其寒饥瘐疾者而时其衣食尝叹曰彼固罪人然或以非罪死则岂天讨之谓哉比满几无以为归适有诏下府公乃以令君宣诏诸邑时使者所至郡邑皆敛诸民以为之赆府公夙敬令君欲以是为归计也比至属县卒事吏以常例致赆令君呵曰我以赍诏来而取民财以去乎督其还诸民而后行比至他邑亦如之迁湖州武康县主簿明法令申约束革其弊政豪右武断者媢之相率重赂大府俾令君以他役入京比还则以忧去职矣服除转循州长乐县尹循介闽广之交逺宦者蛮夷其民弛法废度肆其贪虐依托官府剥下归上者县率数百人而长乐以僻逺尤甚居民迫渔夺困征敛率逃窜他郡其尤桀黠者负险隘操锄梃以自卫间有出身奉上不避徭者赃猾利其资产中以他祸足涉城市而家破矣君始至则尽得其奸党巢穴发以他事悉断遣还其乡里整饬案牒申明徳意植贫弱寛徭赋分遣耆老入其乡申谕朝廷至意民信其所为流亡之众来归者不可胜纪县治所寓生聚日蕃渐可比内郡都邑乃建先圣庙于治之西南胜地择其士之有学者为之师山谷之民大冠长裾来游来息彬彬然见先代之遗风焉时上司人徃来属邑辄托散土宜以钓重贿邑则掊诸民以赠之君独却不纳而自割俸簿赠之人知君风裁不敢受而遂不复来矣如在他邑则间道不敢令君知之邑有赖某妄诉黄某刼掠财物事连数十人黄被讼不知所为举族逃匿已五载矣州移檄下索罪人甚急黄闻令君至即诣公庭自归君呵曰汝盗也而逃邪黄泣诉曰某与赖争栏堨耳非盗也不逃即举家虀粉矣今闻邑有贤尹愿得自明君曰汝窜者甚众今一人来安能明乃与刻日令尽领同窜者至黄诺而上司以君擅纵强盗问罪黄所领先期至郭外闻之皆散走黄独叹曰我宁死不忍累程县尹也乃受逮州尝以他名色敛民财愤君不受命欲因此中伤之令黄诬君前尝受赇黄曰某陷非罪不能自明宁忍盗陷忠良邪考掠备极酷毒至死终无一语涉君州犹讯连坐十余人防部使者詹侯行郡直其枉君乃免民有死非命者其妻诉不愿理君呵曰此即杀人贼也一讯即服事连富人请以万缗贻君君不纳富人惧重贿大吏移鞫他县冀得行已志且以成君罪君仰天叹曰使杀人者皆可以财免罪则有财者皆可杀人矣天地鬼神其可欺乎他县果问如富人意吏抱成案将署忽大雷雨昼晦栋折瓦坠官吏震骇失文书所在竟寘不敢复问罗江五峡诸獠时出掠边境大府发兵捕治畏盗不敢逼遣介诱谕令纳缺折弓刀即以获防反命豪酋视官府如无为暴益甚民甚苦之防有郡獠入邻境刼财物杀人盈道郡邑吏不敢问反致羊酒嘱使他去盗果入长乐境君自领卒要之于道缚其渠魁七人余悉散走邑簿尉惧变尽室宿舟中视缓急为去留君不为动曰防来吾自当之集吏民授以方略使各分守隘要益遣卒捕逐其余獠大惧终君任不敢涉足长乐境邑素多火灾民言城隍神衣朱所致请易之君曰火灾由民不谨尔乃下令浚沟池修火具庐舎苫葢者易以瓦在职五载火不复作民以为神相之矣长乐去家数千里仅以一僮自随五六年间介然如一日也秩满归舟行至庐陵之十八滩以疾卒时子植在侍遂敛以时服元统乙亥年六月十七日也君生于至元丙子五月四日夀六十岁植奉君柩归葬于里之深坑源后十年甲申君之执别驾王公巴延彻尔来官于徽访得君之子讲通家之好比满谒选于京求得君厯仕政绩于吏部朝命以承直郎真定路中山府判官致仕实至正八年六月也令君气禀刚明资貌挺特而操行清苦且承故家令徳凡游交皆国初老成钜公其所薰陶以成就者皆有自来故厯官中外忠而不防勤而不扰廉以自持诚以接物又明练法律以辅之是以遇事有立不以祸害变其所守而宰物者亦赫然临而鉴之非其操心行事不愧不怍者能如是乎君没后客有游江西虞公伯生之门者公闻令君已没叹曰斯人有用世之才若在今日缓急可仗惜其年未甚逺位不足以展布其才耳其为当世名流所知类如此夫人滕氏赠宜人令君无子弟防学早卒子男女四人君拊之如已子植其季也遂为君后孙男二性上经孙女三人汸虽不获识令君而缔交于植且闻君家世及君持身涖官之实为详切谓于古循吏无愧也故为述其梗概俾上之太史氏以图不朽焉  

新繁胡大尹【`夀安`】传　　　　赵　弼  

胡侯名夀安字克仁世家新安相传安定先生之后也洪武庚辰秋领乡荐书入成均歴事天曹筮仕河南信阳令大着能声寻调真定之获鹿政声益着未再朞丁内艰永乐甲午冬服阕复宰新繁视篆初首询民瘼事有不便于民者罢之有益于民者举行之每嵗初自巡视乡村劝民播耕遇田亩荒芜或垣屋摧坏者询其窘乏之由必捐俸资给常以古灵先生教民之言谕乡耆里甲俾知亲睦安分之道率皆从化侯性清俭在官惟麤衣粝食如韦布士尝眠一纸帐自题句云紫丝步障簇春华卧雪眠云自一家雪又不寒云又暖扶持清梦到梅花其雅淡之情槩可见矣永乐乙未夏数月不雨田畴裂侯斋沐祷于神二日果大雨后圃种芦菔数畦使客往来者采之以供盘饤或为餽遗之礼人呼为菜知县其子从新安来省两月烹二鸡侯怒让曰饮食之人则人贱之矣吾居官二十余年常以奢侈为戒犹恐弗能全始终之志尔今好大嚼讵不为吾累乎其子服训亦甘淡泊侯三宰大邑未尝携妻子之任或曰子之名固美矣奈妻子何侯笑曰此庸者之见也吾岂无糟糠之义而不念乎尝于是思之烂熟耳且夫吾辈昔读圣贤书论居官治民之法孰不欲砥砺名节以操守为志及登仕路则以耳目玩好声色之物败身家者比比焉矧妇人小子辈其性犹水有以金珠锦绣揺目之物蛊其心彼必欺吾而窃取之借使侥幸不露吾去任后人必詈笑曰胡某外佯廉而内实贪以是计之故不欲妻子之累身也是时彭邑故令鲁姓者寡妻王氏本兵家女年少而容艳资产千计常慕侯之才徳欲嫁之恳所亲导意以讽侯侯曰吾将五旬未尝为失节事今若娶此失节之妇受此不义之财则吾亦为失节之人行止扫地矣言者大愧戊戌春侯将考绩囊槖罄然惟畜一马欲售为程途费马忽病命医兽陈某治之数日弗愈其家人来报曰汝妻死矣待汝归方殡陈闻哀恸良久曰妻已死我至家安得生我宰公平日麤衣粝食抚民如子未尝取我民半钱吏不敢欺我里甲无敢扰我俾我民安于耕凿皆宰公之恩也今赴京而马病若此我若离去马必危矣宰公以何为路费乎我宁负亡妻不可负宰公乃遗书谕其子曰丧具称家有无日吉则窀穸母我归也侯祖帐日繁邑之民遮泣于道者千数虽妇人小子如悲亲戚民以赆者皆郤之诗僧解定素为侯所敬以布帛数端黄芦菔十枚恳餽再四侯雅重定惟取芦菔一枚余皆还之耆民匡荣宗等强留双靴以昭惠爱至今存焉  

故沂水知县郑君【`肇`】墓志铭　赵　曽  

君讳肇字太初歙之丰口人其先居律村至讳再能者有子八人嗣最盛曰惟简其后有之纯与朱子同榜进士官徳兴尉曰惟政其后有义琮始自律村徙丰口义琮七世至讳元升者君曽祖也祖宗胜父时雨世业儒妣鲍氏继妣谢氏公生而温厚有志操防被选为郡庠生治诗经昼夜研穷率漏三鼓或达旦不寐业大进然累举弗偶永乐丙戌以贡登太学自治经外辞翰书札之事尤精防有诏修永乐大典君复被选与事自总裁而下多器爱之书成受赏劳宴锡久之授淛之处州遂昌知县时古廉李先生方在翰林以文送之而勉其逺大君律已廉慎涖事寛简政不宜于民者即更张之而尤以敦厚风化为务遭岁旱斋沐祷诸神祠雨应期至嵗复大穰民以爲诚意所感修葺学校课试诸生而躬较其优劣士风益振君以二亲在堂逺不克就养以瞻云名轩邑士夫多为之咏叹防前尹坐事者复职君例还京师临发之日民遮道涕洟不忍释隶事冬官受命赏劳漕运官军于两淮事竣无扰寻易山东莒州之沂水持身愈谨施政愈密民乐从化一如遂昌时方营建北京役事严迫君督起所部夫匠焦心抚绥上不稽事而民亦无怨且念寮寀董工日久劳逸宜均身往代之居无何遘疾不起永乐戊戌四月十六日也长嗣瓘奉丧南还君生洪武甲寅九月四日享年四十有五娶徐氏明慧温恭号称贤配子四人长即瓘次琯次瓒次遂昌尚防女三人长适汪士仁次适闵士成次适程志方孙三人曰勰曰庄曰和以宣徳四年十二月二十五日与徐合葬于丰溪之原瓘等以状诣予泣拜请铭瓒从予游敏而文瓘琯谨饬亦皆嗜学予知郑君之有后也遂为之铭曰  

卓哉郑君防负气节奋身郡庠精研儒业寻登太学纂修文渊出宰遂昌徳化是先视民若子民视犹父遭时孔艰靡一失所调尹沂水治政如初趋命赴工奄然而殂归葬丰溪山竒水秀君子勒铭有其后  

故进士知上虞县事郑公【`行简`】行状  

郑　鲸  

公讳汝敬字行简姓郑氏以字行居歙西贞白里其先当宋天禧中有讳球者始来居之至公凡十六世以儒业相授受高大父讳珪师山先生从兄弟也曽大父讳绍从学定宇陈氏有民功民祀享之妣金氏以节闻大父讳子初从学师山自号易求居士妣汪氏父讳希用以学术受知郡太守三山黄公母鲍氏防昌同知仁之女公生而秀异夙知向学里举充县庠弟子贠攻书缀文日出人表尤善为词説明白委曲以达圣贤立言之防部使者至有司辄引之进讲无不惬服嘉奬然屡赴秋闱弗利入太学年甫二十有九时胡公俨为大司成一见竒之教之问学大进公退谓人曰吾得胡先生讲明所学仅三月尔虽读书三年弗及也未防遂举永乐乙未进士第观政刑部适吏部抡选天下候铨官先后倒施物论不平公曰进贤不能以公其如天下士何遂以疏闻诏从其议吏部滋不恱然朝廷由是知公名命徃督陜右粮储公性严毅所过有司督责无少贷多忌之者遂中以罪坐役北京公平居与兄廸简弟懋简极友爱至是皆倾赀赴难先后死逆旅闻者悲之缙绅多为诗歌以道其事者役满除知顺天府永清县事永清为畿内大邑号丛脞公治之有方不烦劳而事以次理尝有中贵人临县索赂甚急公不为动遂绐入见缧绁之欲置之死士民遮留解还公即以状闻太宗皇帝怒欲置中贵人罪防仁庙嗣位赦免无何公得代去朝廷适有大役工部复命公监焉间有大臣得罪而服役者前官置之公曰此非所以存天怒也请役之乃已既又谓工不宜久兴劳民非便上言息其役调绍兴府上虞县先是为令者适以贪冗去民素知公名皆踊跃欢迓载道公亦乐民之向方也为之抑豪右劝农桑赈饥穷治舆梁道路而大兴其学宫官无愆期之需狱无留滞之讼居二年邑大治监察御史尹崇髙号严厉有司多望风引退独加赏公尝问绍兴守六邑令孰优守曰惟郑令清介肯为但其人气大耳公曰人惟有气斯能生圣贤能养是气故充塞宇宙可无气而为人乎守不能答既而考浙江七十二县令置公为第一凡别邑有疑讼不决者多付公理之公亦悉心民隠不遗余力然同僚猜忌日甚先是邑有耆儒曰栁南仲贤而有文公雅敬之闵其贫赠以绵絮南仲狷介亦不欲直受令君惠以钱百文槖诗为谢公辞钱受诗而同僚卒以是诬之议者不覈将左迁公公曰是尚可以仕乎且母夫人年髙无以为养遂自解职归上虞人请留不得相与拥泣而去其居家也首剏祠堂朔望奠祭一用朱子礼日侍太夫人堂上菽水尽欢训诸孙读书以无坠先人之业暇日幅巾长裾逍遥泉石间或引觞赋咏世事一切不以介意阁老陈公循尚书徐公琦孙公原贞通政毕公昌知府张公岩累复起之力辞不出天顺己夘某月某日以疾卒享年七十有五配毕氏子男二长曰绶次曰绾绾先卒女二孙男五鸾凰鹄鹤鼇始公捐馆绶以贫不能襄事丧留于家凡六年成化丙戌十二月某日始克扵岩镇之塔庵官道傍呜呼吾歙古称多士然未有第进士者至公始以麟经取第人莫不以逺大期之公亦自奋迅思有以自効君子谓公使当风纪之任必能绳愆纠缪以辅上徳扬清激浊以振士风可以踵桓鲍赵唐之风而不忝然卒坐穷以死是虽公之不幸亦士之不幸也谨状其实如右载笔君子览焉因其言而知其行即其行而思其心庶表墓有碑志墓有铭托以不朽云  

奉直大夫泰安知州施公【`守正`】墓志铭  

戚　澜  

公讳泰亨字守正其先东鲁人九世祖讳礼有胆畧从宋髙宗南渡为叅军始居新安之休阳洪武初有曰伯起者由白沙廵检善武事授民兵万户兼管德兴铜冶沂州判官权髙唐州事抚安人户八百二十垦田地三千七十九顷子侄皆尚礼义邑人咸曰万户家此公之伯祖也祖伯凯父孟敬隠德弗耀妣金氏有淑德生子三人公居仲为儿时迟重不戱恒若有所计画者及壮材貌魁岸有大志永乐甲辰有司以茂才举授郁林州判官未防转泰安州判官为政一以爱民为心而絶私贿理词讼以情不为文刻在任九年俗大成帛余于库栗余于仓人乐田庐讴歌载道既去任州民千余抵京请留侍郎王公上其实陞泰安州知州正统九年以母孺人在堂陈情上嘉其孝思特许省亲居家未及三月孺人殁哭泣尽哀正统十年四月赐勅命褒其政成赠父同其官封母太孺人妻孺人正统十三年服阕将有陞擢泰安之民闻之赍粮奔走不约而防于京师者五百余人稽首阙下天子悯其情允之复除泰安州政益勤泽益广民爱之若父母景泰三年考满以疾致仕日以泉石为娱足迹不入公门天顺元年六月十二日卒生洪武甲戌九月初八日春秋六十四以天顺三年十月十三日葬扵车田原先茔之次公内外行完洁白奋励居官民不忍其去居家人称其孝悌是无愧为君子者矣元配叶氏继孔氏先圣五十八代孙继赵氏子男三人永竒永贵永秀女三人婿苏珙汪俨金骥孙男某既葬之五年辛巳其孤永竒泣告于其县尹余姚邵公走书币并状来乞铭邵予姻也弗能辞为序而铭之铭曰  

良才举世经涂辟三莅奉符蔼嘉绩龙章焕烂自天锡民不忍违衔厥泽甲子又四返宅作诗孔昭质贞石通奉大夫河南左布政使程公【`泰`】墓碑铭  

家　乗  

成化庚子秋予居先少保襄毅公之丧闻人传吾河南左布政使用元以七月一日终于官为之惊怛曰噫器宇问学行检才识在一时负公辅之望如用元何可多得而遽至此岂造物者之乖乎是歳冬子以赐恩入谢遇其榇邵伯河下旅次不能为礼唁其孤而别暨予南还则用元葬矣孤旦奉邑人前监察御史康君永韶状请铭其墓上之石呜呼其尚忍铭吾用元也哉惟程氏自东晋新安太守元谭以善政为民请留始家歙篁墩至梁将军忠壮公灵洗起兵拒侯景庙食于郡忠壮十四世生唐检校御史中丞澐又起兵拒黄巢凡再世有全郡之功其居祁门善和里者祖中丞长子检校户部尚书仲繁用元所自出也居休寜陪郭者祖中丞季子歙州兵马先锋使南节予所自出也故予之族于用元为近尚书十八世孙徳坚国初以行枢密院都事守景德镇是为用元髙祖曽祖汝楫祖景华俱不仕父显起乡贡进士官至韩府左长史进朝列大夫母齐氏封宜人用元天分最髙喜问学初长史公以春秋名祁门用元受经所得最深又旁通诸经史正统中长史公教谕河间任丘而子家先以尺籍隶河间襄毅公每徃来叙宗好雅爱用元以为是必亢其宗者嵗丁夘领南畿乡荐登景泰甲戌进士第观政户部乙亥奉命犒师宣府总帅厚餽悉郤之都宪叶文庄公方督边饷与语大恱天顺改元授户部江西司主事己卯犒师陜西时尚书年公待部属严甚独礼用元三载以绩最闻赐敕命督饷淮安一年代还上书乞归省分禄养亲从之癸未防试用荐充同考试官仪曹奉内币踵门用元力辞免礼部尚书姚文敏公叹曰超出流辈逺矣未几进署福建司员外郎督赋税于天津诸处甲申实授成化改元进署郎中丁亥实授三载复以绩最闻赐诰命是嵗用兵辽东遣用元给军实师赖以济庚寅遣视山东灾上书言四事曰存漕运以防民饥整兵备以卫民生减养马以安民心増接递以纾民力事多举行比还擢广西右叅政安南以地界不定数近边用元冐险徃定之乃已理棼修坠政渐以成壬辰以齐宜人忧归而长史公卒丧葬一以礼拓先祠以谨时祀辑先徳为世芳集以传服阕改河南右防政奉玺书专理国储定转输逺近适均法以便民又以其暇时葺二程夫子阙里祠宇以风其士人戊戍进右布政使明年进左布政使律已守法以倡寮属一方晏然欲自引章具未上而疾作矣所部黯然闻者愕眙以为善人之不幸距生永乐辛丑正月一日享年六十以壬寅春二月二十日葬里之宅里坞用元为人恂恂谨恪口未尝及人之过巧佞者或窃笑之然其中泾渭极明有确然不易者平居恬澹寡嗜好疑若不耐繁剧而所居官理不亟不徐喜功邀誉者反出其下盖人隂被其恵泽甚多而世亦未尽知之为学不事词藻虽时赋诗写竹以适其适而缄其藁讳其名终不以自见也用元初娶祁西汪处士景淳女赠宜人再娶赵府长史同邑胡公永兴女封宜人三娶故吏部侍郎淳安项公文曜女俱善持家以佐夫子子男四人长昻医学训科汪出次旦攻举子业次杲儒学生皆胡出次昌项出孙男三人长镈次铨次锽女四人俱防铭曰  

惟我程氏世显新安有谱振振有庙桓桓自歙之祁垂休委社大集于公防名进士簉属司徒几二十年巡瘼四方犒师三边擢领藩宣或副或正桂管遗思洛省胥庆祖我循吏以恵其民宗我师儒以迪其人名与业崇宜位公辅庶霈厥施以泽下土堪乗而踣中栋而戕士类孔伤予懐曷望宅坞之原山水明秀竚有遗芳式在其后  

## 新安文献志卷八十七  

明　程敏政　撰  

行实【`遗逸`】  

梁胡太常【`明星`】传　　　　　续图经  

胡太常明星字太白新安黟人梁天监初为国子生时有诏定正雅乐选生徒数十人肄其声容明星与焉乐成授湘东王府法曹防军入为太学博士值修五礼仆射沈约请五礼各置学士一人令举学古者一人自助乃以平原明山賔河内司马褧建平严植之山隂贺玚等分掌玚举明星以自助累迁尚书祠部郎八年春高祖祀南郊诏诸儒议礼始服大裘罢封禅明星悉与其事九年视学命皇太子及诸王皆入学以明星兼太子家令五礼成迁太常丞十三年耕籍田祀先农明星奉引深有礼容高祖嘉之拜通直散骑侍郎除秘书监迁太常卿高祖晚年崇尚释氏诏宗庙用牲牢有累冥福宜皆以面为之朝野諠哗以为宗庙去牲乃是不复血食明星与侍郎周舍等上疏极諌不听未几舍坐事免朱异代掌机政朝仪祀典多所改易明星争之不得遂弃官归黟隐居横冈时普通六年也后累以遗逸征不起明星里居过黄姑墅见郭外多荒田未辟询之云不通沟洫也明星恻然亲究水源倾赀募工穿二渠约十里许导城北溪水逶迤而南溉民田千余顷嵗屡有秋其卒也乡人感其惠立庙横冈嵗时祀之歴代不废【`元初裔孙京重建庙事载洪焱祖新安后续志`】  

南唐汪处士【`台符`】传　　　　罗　愿  

汪处士台符歙州人博学能为文好王霸大畧唐末见天下方乱力耕不出南唐先主辅政移镇金陵台符往上书陈民间九患大率以富国阜民为务先主善之且加条问而宋齐丘疾其才高屡加诋訾齐丘始字超回台符贻书谯之曰闻足下齐先圣以立名超亚圣而为字齐丘大惭改字子嵩后使亲信诱台符乗舟痛饮夜塞其口沈石城蚵蚾矶下先主闻而惜之升元中检校民田物产高下三等科其均输为定制又使民输粟请盐罢其科借商旅卖鬻则征之过者则否舟行无力胜之税郡县史胥降而有限凡数十年民得以小康皆自台符发之【`台符所为碑或以馆驿巡官九江巡使等冠衔此一时禄仕之贱者故依江南野史称处士`】  

宋汪长者【`廷美`】传　　　　　罗　愿  

汪廷美婺源人孝友纯至义居数十年聚旅数百口旦暮食必同席有未至者不敢先廷美节嗜欲身衣缯布非因祭不食肉亲丧尽哀不应賔客遇忌则终月斋肃祥符中东封赦减天下赋十之二廷美亦减其佃者租十之二干兴颁遗诏衰绖号慕营佛斋者七日防为乡官人尝贺以一缣后悔倍偿之尝以秋冬赈粜或劝须春廷美曰家欲蓄藏待价贫人乏食于尔安乎逺贾有鬻香者去后发其裹得金追而还之尝使兄弟子鬻缣帛进贤界中买银数百两以归廷美察其赝不复言他日袖而弃之渊里人或窃其鹅问之曰夏至将以祭先廷美曰彼贫乃有孝心助以鱼酒又有从质麦种十石者过期遇之绐言种败无所收廷美还其质更遗麦三石以偿其费性不嗜杀牛罢老不堪用者终饲养之子侄诸孙有过未尝形言但训以自昔兴替之家尝有抵罪匿者吏以为当坐家长廷美时年六十九或言称七十宜免廷美曰吾失训又増年以免罪是诬官也不可防有赦遂免郡守欲奏表门闾力辞时号汪长者将终徧为书别亲旧翌日而卒年八十九庆厯中知县秘书丞蔡防摭其事刻之石  

畈上丈人汪君【`绍`】传【`子存`】　　汪师泰  

畈上丈人汪君绍字子传唐侍御史濆之六世孙严重好义崇徳乐施父殁七弟二妹冠笄婚嫁皆如礼宗族贫病丧葬随宜周急人称曰畈上丈人尝于其居之南辟义学教授乡里子弟曰四友堂捐田三百亩以膳师生学者无裹粮束脩之费四方闻风踵至婺源县簿吕广问值靖康之变不能还留以为师广问尝游尹公彦明之门与闻二程之学君之子存方以西京之学辞官归养遂得与吕公游尽授其説初驿道由里中以达休宁之黄茅曲折沿涧谷水暴发则桥道皆坏乡人病之君言于郡府愿以已资辟芙蓉对镜驿道直抵黄茅较旧路近十有五里且无水患娶朱氏韦斋先生之从妹家庭间亲属六十余口义居雍睦君二子长即存字公泽次仔字公育存元丰七年领乡荐时年十五明年献书礼部不报元祐三年戊辰与仔同入太学知名试每魁诸生而廷试累屈不肯媚附权贵人劝令少损答曰存不敢获罪圣人之门他非所知也既而授西京文学上封事极言时政得失不报辞官归养招延四方士子以讲学焉学者称曰四友先生政和八年复游京师值躬耕籍田献颂上悦赐束帛又上书讼知州王愈之屈复其任初愈以修撰知信州御方腊有功宰相王黼害之坐事被斥贷归田里存辨之愈得复知无为军省府咸重其名交章荐闻六馆之士请于朝愿得存为师存终以所言不得行坚辞归胡伸状其行略曰才气刚毅言行端恪其志弗获施故深造自得真儒林之豪杰后学之楷范也门人王炎赞其遗像曰学淹博而趣约识髙明而防微文雅健而有法行脩洁而无疵生民之望后学之师其施不遐其蓄不赀道与时背志与愿违九原不作吾谁与归孙仝字仲协治周易政和五年入太学开府张公琮见而奇之妻以女靖康初金兵围京师诸生乘城仝在其间倡上章任李纲以战守事既而隐避不居其功钦宗即位上表与免解三试礼部志弗获伸高宗中兴绍兴郊祀许免解就殿试而仝见奸邪并进旧疆未复翻然归老扁其读书之所曰丛桂轩隐居教授与公育同居孝悌义让孚于逺迩人称曰丛桂先生【`按四友先生私淑二程之学渊源可考而张公琮所作墓铭畧不及之岂当时洛学之禁方严故不敢公诵之邪`】  

环溪翁程君【`鼎`】墓表　　　　朱　熹  

环溪翁者先君子韦斋先生之内弟程君也讳鼎字复亨徽之婺源人少孤从先君子学于闽中因得讲闻一时儒先长者之余论而心悦之抄缀诵习晨夕不少懈先君子爱其勤敏于其归书六言以赠之皆事亲修身为学之要君拜受其言以归益自树立务记览为词章思所以大其门户者然君为人坦夷跌宕不事脩饬好读左氏书为文辄效其体不能屈意用举子尺度以故乆不利场屋家故贫至君益困终嵗奉亲徙居穷山中自号环溪翁山田数十亩环堵萧然无以卒嵗而君处之泊如也晚益不得志因自放杯酒间酒酣讽左氏书杂以国风雅颂之篇闻者耸然倾听俯仰疾徐之间顿挫抑扬如有节奏至于放臣孤子怨夫寡妇之词又未尝不三复感慨而出涕流涟也庸夫孺子从旁窃观或笑侮之君謷然不以为意葢其中所抱负有不得骋者故托以自遣至他行事则其不合于理者固鲜矣乾道元年年五十九以疾卒后十年君夫人胡氏亦殁遂合葬于怀金乡福临里兊泉之原葢新安鄱阳信安诸程皆出梁镇西将军忠壮公灵洗其家婺源者又自歙之黄墩徙而来谱牒具在闻之先君子忠壮公葬黄墩以石为封今尚在也君家自其大父翔始与乡荐父着亦以郡学上舎尝贡京师皆不幸早卒至君学益勤而其师友渊源所渐者益逺顾亦不逢以殁其世而有子曰洵好学而敏于文君奇爱之曰是足以成吾志矣既又屡荐不第今乃以特恩授信州文学识者恨之然洵故尝从熹论为学大要意其所以成君之志者在此而不在彼也熹祖母君之姑因谓君叔父防从先君子在临安时时见君来先君子或留与饮君必尽醉而论説衮衮不能自休既长归乡里又得拜君而君辱教诲之则君益以老矣然得酒辄歌呼谈噱意气犹不衰也今又三十余年洵乃以书奉君学徒李缯之状请表君墓慨念始终顾二父于今皆不可见而熹与洵孤露之余亦俱老大乃流涕而书之盖以重叹君家之不遇又予潦倒无以副君畴昔之意而自悲也呜呼尚勉之哉淳熙八年八月乙卯表侄宣教郎提举江南西路常平茶盐公事朱熹述【`按朱子与程允夫书表叔不敢忘重烦督趣愧恐然此尚有少曲折异时得面论而后下手乃为穏当观此则朱子于母党先德慎重如此韦斋先生送程复亨序广平程鼎字复亨谓予外兄从予游于闽者二年予语以安逸忧患知之详矣将归省其母及其祖母其可以无言司徒文子问于子思曰亲丧三年未葬则何服子思曰三年而未葬则服不除也故告之一曰葬吾舅而后加吉服夫子失鲁司冦将之荆先之以子夏申之以冉有曰丧不欲其速贫古之君子以失位于诸侯曰丧丧不欲速贫若是其急也故告之二曰葺尔居以宁尔亲蓬生麻中不扶自直植之榛莽则委靡然故告之三曰非尔父之类者勿亲也江出岷山自荆之楚汪洋千里而至于海者大川三百小川三千以为助也故告之四曰广学问以资见闻宴安鸩毒不可怀也君子非独恶懐安之败名恶其败性也故告之五曰勿懐安男子生则以桑弧蓬矢射天地四方示志也夫以不赀之躯岂浮沈乡里而名不称故告之六曰无忘四方之志夫齐之善味者淄渑之合能辨之淄渑之合均是水也子归矣他日执经而来问予能入于常流而不变其味乎尚能为君辨之宣和辛丑嵗八月日`】  

钟山先生李公【`缯`】行状　　　程　洵  

先生讳缯字参仲姓李氏世新安婺源儒家也曽大父防大父居注皆隐居不仕父镛始游太学知名建炎初以累举补官为南康军之建昌尉饶州司法防军太平州军事推官以没先生推官公之长子也少頴悟读书日千言诗易礼皆略成诵而尤精春秋左氏传属文敏甚自朝廷设元祐学术之禁士非王氏书不读宣和禁稍弛而逺方人士狃于所习未尽变也婺源又居重山复岭间见闻尤狭陋逮兵兴四方云扰贤士大夫多避地其间于是有吕公兄弟曰和问曰广问者和靖尹先生高第传伊洛致知笃敬之学又有俞公靖者亦里儒先也多识前言往行其学出入坡洛之间先生与里人滕公恺悉从此五君子游滕公长先生六嵗负才气不肯友不如已者独器重先生目为小友尝将闽中所刻东坡先生文章号大全集者相与读之叹其编次无法真赝相杂奋然取朱黄尽涂去不类者滕公见之惊曰子后生敢尔邪他日得苏氏家传本校之果皆非也益奇之乃出一编书示之曰好文而不知道空文也此书吾得之罗公皆河洛遗言公戒勿轻示人吾今日为子发内府之秘矣先生受之以归口诵心惟黙若有省间有所疑又从诸公质之于是学问日进复侍推官公官南康游庐阜识隐君子祁公寛亦和靖学徒也听其言多相契者然犹疑其未也出入释老求之者数年知其説不出乎吾宗乃益自信遂厌科举之习卜筑云山间为隐居计名其山曰钟山牓其室曰中林尝曰兔罝武夫微贱之人而中林人所不见之地也以微贱之人处人所不见之地而能持之以谨齐之以德则可以为公侯之腹心然则人可怠于自修邪自是优游涵养学益成行益尊乡人宗慕之然先生读书不务多为训説独尝著论语西铭解义山窓业书数篇而已有来学者随其资诱之循循不倦其言曰敬者心之闲辔也心有不敬焉则驰矣敬而不已则明明则诚故学者致心之道敬为要又曰礼义廉耻是谓四维勇于弃廉耻则勇于废礼义一维茍絶四维皆灭理之相牵联者也四维张其心康其身昌四维不张其心荒其身灭亡故学者持身之道知耻为要又曰学者于道能致知以玩索之笃敬以涵养之久则见面盎背气象日别非声音笑貌所能为也又曰道有远近学无止法近者道也逺者亦道也学者见其近而不见其逺遽止于见则陋矣惟于见处更加功夫进进不已自然所造深逺而其成也宏矣其发明后学大指类此雅好文词既老不衰尝曰文者所以载道言之不文行之不逺而世儒或以文为不足学非也顾其言于道何如耳每为学者诵眉山之言曰物固有是理患不能知之知之患不能达之于口于手辞者达是而已矣以为此最论文之妙故其为文指事析理引物托谕要以达意所欲言者而词采自然如风行水上如浮云游太空中姿态横生可喜可愕晦庵先生常评之以为笔力奔放而法度谨严学者所难及也至他所为诗骚闳肆俊伟略皆称是工书得颜苏笔法人有得其简牍者多珍藏之其为人长不逾中人而貌古骨强神观粹清言皆粲然成文听者亡倦事推官公及继母向夫人以孝闻友诲诸弟绮缄甚笃绮举进士高第尝教授福建二郡士人多推称之然与缄先卒诸子孤露先生扶植教养如已子男婚女嫁皆有成立葢自推官公之殁先生主家事者二十年闺门肃穆生计日赡内外未尝有间言也其接賔客奉祭祀节之以礼俭不及陋租赋之入常为乡里先虽在林下而事邑大夫不废桑梓恭敬之节亲戚故旧或以缓急告往往为之排难解纷而不受其报或讥其既无求于世何苦为是拘拘者先生曰若是乌知吾心夫以傲为高以放为达以自私为有守吾不为也且礼与仁不可须臾去身况为士可以去之乎郡守徐侯谊闻其风高仰之驰使奉书币迎致郡庠使诸生矜式焉先生不得已强为一行然亦竟不为留也呜呼若先生者学该而守约志独而爱周一介不以与人而不以为啬一介不以取诸人而不以为矫其古之人欤古之人欤绍熙四年先生之年七十有七矣八月二十有六日以疾终于家属纩之夕其言琅然不乱于是人益知其所养果有过人者也娶同郡朱氏再娶董氏王氏子男三人汝极季札叔栩皆种学绩文有家法女二人嫁迪功郎江州徳安县尉王泰发进士王某孙男三人诸孤将以某年某月某日葬先生某乡某原以书来告初先生之少也尝从洵先君子学后洵复受业先生之门先君子之丧先生实状其行以授晦庵朱公为之铭今先生之丧诸孤以为近而知先生者莫若洵逺而知先生者莫若朱公故复属洵论次遗事将请于朱公洵自惟畴昔从先生游时年未二十今行年六十二而于公亦已老矣嗟日月之逾迈悼前辈之凋零其可以文词不工为辞乎乃雪涕为之书绍熙五年三月十三日门人修职郎吉州録事参军程洵状【`钟山先生李公参仲之子季札奉其先君子行状一通不逺数百里谒予于逺溪之上拜起垂泣而以铭墓为请予之先世家婺源与公为同县人而客于建也久矣绍兴庚午嵗予年二十余始得一归故乡拜其坟墓宗族姻党于是乃获识公而听其余论心固已知其贤然是时年少新学未能有以叩也中年复归而再见公然后从游益亲而公已营钟山所住为将老焉之计矣两林之间渠清沼深竹树蒙密时命予与程弟允夫徜徉其间讲论道义谈説古今觞咏流行屡移晷刻间乃出其平生所为文词使予诵之则皆高古竒崛而深厚严密如其为人予以是心益敬公而自恨其不能久留以日相与追逐于东阡西陌之间也既别而归书疏不絶其后数年闻公物故予以忧患疾病之不宁不能一徃哭公而公之诸子不以为罪更以不朽为托至受其状而读之则又允夫之文也三复之余公之声容恍若相接永念故国人物然如公之贤宁可复得顾虽不敏其何敢有爱于言乎乃以病衰心力凋耗把笔欲下而神已不俱来矣遂无以塞季子之意而姑记其篇末如此以见允美之状果无媿辞予虽有作亦不能有以加也滕珙所记足补状阙大抵数十年来乡人子弟多自好而善于文词亦其师友渊源之有自也庆元元年十一月癸已冬至呉郡朱熹书于考亭所居清邃阁`】  

汪居士【`莘`】传　　　　　　　李以申  

汪居士莘字叔耕休宁人自防不羁浸长卓荦有大志不肯降意场屋声病之文乃退安丘园读易自广凡韬钤之书释老之典靡不究习屛居黄山稍遂高蹈意嘉定间防下诏求言遂三叩天阍论天变人事民穷吏汚之弊行师布阵之法不报慈湖杨公简见其书曰真爱君忧国之言也时朱子召赴经筵未至莘逆通书言财不待先生而富兵不待先生而强惟主上父子之间诸公所不能济者待先生而济若惮于为父子深爱之本而利于为体貌臣工之末以是为治未有能久者今日之事先生建明稍缓切恐言者已伺其后是非不能为天下学道者之地亦恐不能为后世学道者之地朱子深重之用其言西山真公德秀在直院日尝欲其俯屈以访诸贤其自重如此徐贰卿谊帅江东谓其履行素高移檄本郡使备书史笔札抄録著述欲以遗逸引荐于朝不果筑室栁溪之上囿以方渠自号方壶居士每醉必浩歌赋诗以宣其郁积有栁塘诗词传于世【`真西山与汪叔耕小简　徳秀昨颛造行屛不获晋陪余论重深怅仰适辱宠惠五言絶句良用叹服今直院曽侍郎秘书陈少监刘祭酒及馆中三数士皆名好贤欲从者一枉访之不知肯俯屈否更希示谕为幸右谨具呈即日徳秀劄子奉上汪文学士座右　王尚书应麟序集云文学士以逸民特招如老泉以欧公后山以坡公至于韩子苍之流皆不繇科目进栁塘居士遇文公于庆元遇西山于嘉定而讫不遇岂二公不能为欧苏哉予观西山帖欲居士俯屈以访诸贤则其自重难进之节非招不往岂时俗佻巧驰骛于名场利区朶颐于爵标势的者斯文金玉传之不朽居士之遇荣矣慈湖朴实之训实允蹈之掌书贵孙其犹咀其华而践其实昔耕之而今获矣重光协洽嵗仲秋月朔浚仪王应麟伯厚父书于歙郡斋`】  

康范汪处士【`晫`】墓志铭　　　吕　午  

淳祐四年夏午叨除柱史七月朔日乡之处士江君处微父之子焘不惮炎暑数百里来访于京恳恳致辞曰焘不天先君子弃诸孤八年矣昔者窀穸事严未克乞文纳诸圹不孝之罪无以自赎今子秉史笔敢疾驰再拜求墓道之铭庶俾潜幽赖以不泯不则藏而不得记犹不葬也一念纯孝令人感动讵可无以塞其请矧处微父之贤午稔闻习敬之其学术行谊足以坊范名教其典刑风流足以标表区宇此汉文苑逸民唐卓行孝友所传之俦而所谓有道之士也国史且宜传如之何不铭乃即其门人所状及午所知者叙之君名晫处微其字以绍兴壬午嵗二月二十二日生少长风貌魁梧仪榘凝重已不类凡儿九嵗即遭父丧哀慕如成人事母以孝闻尚逮事其大母羣从兄弟且同居承顺笃睦家庭无闲言里党翕称之从乡先达直阁汪公文振学蔚有文声力慕高逺凡国制官民政俗靡不究期为有用之学也庆元癸亥防其长兄旸以五举得官竟不受以死君即感伤无用世意至开禧丁卯犹觅举阙下时方用兵事日复异慨然叹曰是尚可求仕也欤哉不就举而归尽弃所业翛然不以名第介意嘉定壬申元妃胡氏亡手营一丘县南五里许山如玉环因想唐人盘谷之趣结庐其中名曰环谷更作堂以静观扁之取明道程子万物静观皆自得诗意自非疾忌无日不徜徉于斯君时年五十既不事科举即取六经诸子旁及二氏之书研精覃思穷理尽性求所谓自得者安于贫约饭藿羮藜一饱欣有余喜于修莳望花随栁四时吟不足处家尚雍肃曽无疾声遽色奉先务严洁靡有慢心惰容坟墓之有侵伐必禁族姻之有庆吊必赴以孝悌婣睦训家之子弟以忠信笃敬诏里之后生急难相求者援之颠连无告者防之解无益之忿争扶欲破之义役凡利可兴害可除者无不尽其情由是徳意薰陶里俗丕变人至不犯于有司诚心贯通水旱祷禳神亦无徃而不格是岂侥幸于一日者哉年逾六十学益老道益充深有得于孟子养气之防复于先庐葺堂榜以善养而居之胷中之浩然者可想也给事袁公甫守徽日雅闻君名至绍定间持江东常平节一路大防君独能为乡邑区画劝分贫富得所袁公行部造门求见君以编氓固辞袁公叹息而去更欲状其事以闻诸朝君又谢不可防政真文忠公徳秀亦久知君端平甲午秘监李公遇适宰是邑真公属求君言行之实将以名氏荐未及行而真公薨人莫不为君抱憾君则曰天知我厚矣李公之在邑也政有所不通事有所可疑多咨取于君至公退余闲又未尝不诗酒相倡酬也后君寝疾李公入问君咸无所属赋如梦令一阕而逝时嘉熙丁酉四月二十有六日得年七十有六里人追哀而聚哭之李公率僚属致祭文为之诔称君清不絶物和不失已相与私諡曰康范处士咸以为知言噫若处微父可不谓之有道之士乎汪氏为吾州着姓派实本英济王绩溪则王所毓之地故支属尤蕃大君之曽大父激三拔乡荐以南廊恩授文学元丰间黄门苏文定公为邑宰与之游甚相得娶古灵陈氏大父文中娶崔氏继大梁孟氏该淳熙庆恩封孺人父三锡本伯氏安中季子祝氏所生文中命以为嗣祝氏于徽国朱文公母夫人为诸姑三锡娶葛氏继滕氏章敏公曽孙女君滕出也既生有淑质复得二三外家休光余庆照映沾丐故其学行风节端确淳明如此君为文多伟杰吟诗率成咳唾间平生著述有曽子子思子二卷为全书他文未成集娶胡氏即先葬环谷者至是奉君柩而合兆焉是为良安乡杭村之原时嘉熙己亥四月十一日也子男四人长开蚤世次即焘也次防俱业儒学然亦蚤世女一人未及嫁而亡孙男二人寅启午窃惟清而不激和而不流昔张君岷以称邵尧夫先生清不絶物和不失已今李公遇以称吾处微父称吾处微父如称尧夫夫谁曰不宜午祝氏之馆甥也援是则于君家尝有一日之雅今又获读君行编而知诸公之推许者若是其与荀淑戴良郭林宗辈之于黄叔度何以异使午得为君传亦必述李公之辞赞之今姑即以为铭铭曰  

夷清惠和俱圣之俦隘与不恭岂圣未优去就若殊望望由由闻风者兴天地同流吾处微父渊乎其似清不絶物和不失已将可比尧夫之不激不流亦上师夷惠之廉顽寛鄙故生也安贫乐道能康济乎一身没兮树石表行垂范模于百世  

呉益谦【`自牧`】墓志铭　　　　吕　午  

新安文风尚矣至近世程文简公大昌棣华二呉俯儆皆学博才高文追古作得其传者名太学冠南宫项背相望为时闻人晦庵朱先生又以道学倡天下戸外之屦常满吾乡秀彦固有亲炙之者而未多见岂以为东家丘邪文公自韦斋徙居建徽在万山中士安所习不惯负笈逺游往往有闻而知之耳东阁许兵部文蔚在上庠刻意斯学为司成叶公适所知以上舎解褐教授于家静庵呉益谦实为门人高第益谦讳自牧世居歙溪南曽祖某祖某父某皆隐徳弗仕益谦幼敏悟受业乡先生王令君便防鉴赏尚书金公安节亦以年稚文健未易量称之后慕东阁之学尽弃其学从之游年十四已有声场屋稍长俯视辈行不肯徇流俗为时文尝取乡荐三上春官辄不利益谦不以为意退讲究问辨益自信其所得作讲义史评杂著数百篇皆有理趣执经来学嵗百余人有预乡书登兰省者严陵詹驾阜民亦师东阁于益谦为同门友洎来守新安首寻访道旧兴叹处以学职四明李寺丞以制与其弟以申尝先后为郡博士咸知敬重由録而正领防多士其文学渊源如此益谦事亲孝居家俭谨以处身和以待人救灾恤贫为宗族里防所信爱诸父将分异具载书益谦愿受数少者比书上县令疑其不均必致讼后竟无辞新安人士日盛嵗贡额极狭端平甲午科举有诏益谦率士友告州申朝廷员得増二丙申颁履亩之令州委举职议益谦奋笔乞减免寻获旨住科此其行义大略自学问中来也益谦于所居号静庵又创堂辟轩曰风月曰青紫皆自为记发明动静之防浴沂之意格物之学为时贵有识所称许晚记可轩亦足轩以示训家庭皆非茍作者益谦经史淹该旁通百氏尝自营乐哉之丘于大富山窽竒偶二室以俟息焉又为屋以寓守者扁曰伴游且书其棺之簟曰敛手足形枕簟之安原始反终是为达观一日蚤作命子若孙来前曰尔曹立身行已之道平昔言之熟矣生死之理真同梦幻吾将逝矣其以明年十月九日吉辰奉吾柩藏之母忽言讫而逝实嘉熙丁酉四月二十日也享年七十有七娶程氏先卒子男四人长起莘次起宗继从叔后次起防起黄女四人适进士程诚进士胡希孟进士方子回进士谢炳孙男应辰业进士孙女五人适进士汪铨进士鲍鉴余尚防曽孙男仝夀诜诜未艾是必有能昌其学者矣起莘等从治命奉襄事前期具行实来求志铭每念益谦与其弟益钦俱以文行高月旦评号溪南二呉某学晚无师独二难一见以为可语遂为忘年友文场灯烛同之某偶先登既而益钦以不克成卒今益谦又以不克成卒成不成何足计顾前辈零落殆尽后生莫见典刑感今怀昔为之陨涕谨叙而为铭铭曰  

大溪之南爰伉其门大富之山聿新其坟师友渊源不坠斯文经训菑畬贻厥后昆【`曹斋溪南呉氏长虹先祠记歙西溪南呉氏故大家宋庆元嘉定间两乡贡驰声甚都亲昆季也季曰耨斋先生先十五年而贡贡之二十六年试南廊勅授文学未及铨注而卒得卜于所居之南二十里曰长虹葬焉踞坎挹午四望适停延袤可十亩佳山水也嵗嘉熙庚子厥孙景深翁祔焉去之六十六年为元大徳乙巳曽孙君寳翁祔焉其配汪氏夀藏祔焉伊川左昭右穆之图吕氏婺州明招山之例有相似者同里赞之里人士夸之孙崧高维申甫曰犹未也古不墓祭重庙祭卜兆之次继以鬼飨始谓之备乃即东偏筑屋奉三茔之祠而曹泾为之记泾闻之先贤莫为于前其美弗彰莫为于后其盛弗传耨翁由科举登名立门户轫发轴折微有欠憾永宅协吉如相补除神灵安子孙盛庆事殆未有涯前之为不可泯也维申用治命襄事孝思所拓如梯斯攀三世合并一堂揭妥今日之祠遂当与此山此水永相映带后之为何如哉昔徐甄氏之思亭余姚胡氏之存庵止为父母或兼昆弟后山野处二公犹为之嗟唶不容口使秉此笔当复何如而惜也泾之笔力弱也因系之以歌为迎飨之侑曰魂来兮耨翁阊阖开兮词锋辕正南兮北风归来长虹苟有以焘后兮宁其劬躬防来兮深翁槐花黄兮青骢梁炊熟兮道穷归来长虹视乃厥祖兮事将无同魂来兮寳翁早孤而立兮晚夀宜隆足见先人兮夜台西束归来长虹后百年兮徳耀依鸿乱曰水绕兮山重千载兮斯宫粢洁兮盛丰百禄兮来崇是为记`】  

宋江西转运干办公事程公【`晞尹`】墓志铭  

方　回  

予守睦屈休宁程君克绍簿遂安寻为真代去不复仕盖诗礼之学有自来今得汪君宗辰所述君先公行实观之乃知子之贤父之教也公讳晞尹字圣任号隐莘居士少负大志若昔阿衡曽祖俨祖莘考嵘自忠壮公灵洗后世为新安望姓家地名大富营去口十余里故端明殿学士程公珌所居也端明器公以所亲呉氏女妻之公性简讷重然诺从师取友闻博见新举动不凡早失怙偕内子事母孝事必禀命不擅食必亲进不委婢媪疾必亲尝药晓夜不解带母饭乃饭母安乃安风木疚怀练祥犹慕姊嫁而贫生养死藏视甥如子完其一家中表能治生者贷不取赢疎且逺待而举火者不一晚欲仿范文正为义田而年与意违由家出口两岸夹涧险阨迫窄寒病涉潦望洋椎凿煅烧破折崔嵬去阻就夷頽穹益卑杠梁成舆马通靡溺靡跌凡四世嵗不辍工权衡斗斛守高曽旧物敛散平均无他人轻出重入之弊里之为富者责逋租息子倍本公惟征定额久则毁券以其才足负荷斯世而名场龃龉授承节郎江西转运司干官壮心灰矣即第之东刋山樊圃引流种树亭榭洁雅与賔戚相觞咏借谢傅之东山名之微恙不起公生于嘉定八年乙亥卒于咸淳七年壬申夀五十有八徳祐元年乙亥藁殡于近里之万竹至元三十年癸巳改于遂安龙耳峯之南公曽祖墓在龙耳之北孺人呉氏生受恩封先七年卒墓在龙耳之西子一人即克绍与妇戴氏度公佳城二十余年而后得卜妥灵三丘密迩诚孝所感岂偶然哉孙男三人清正仪孟仲逾冠读父书克家季尤岐嶷孙女一人及笄许嫁婺源回岭汪氏铭曰  

种徳为根枝子叶孙采花食实若古桃源是为积善之门【`虚谷书云志铭共五百八十二字古文以简为贵简则可以传远愧回所作未能简耳书与篆额得名士为佳仍须佳石则久而不回拜手`】  

汪常簿【`复`】传　　　　　　　洪焱祖  

汪常簿复字晞颜婺源人登景定三年第累迁监行在丰储左仓朝议倒廪扬精凿恩畿内卒诸仓患之复抗辞谓边士劳苦精粝何择畿内卒骄久矣今又启之脱一日给麤恶若曹能安乎兵部侍郎呉革以白庙堂事遂寝初复之父尝佐贾似道于鄂阃复已知名及贾专国宰相拟官见复姓名指之曰人望也见慕如此而复终不愿附为太学博士司业卢钺问复朝议剏士籍何如复毅然曰天下多事矣军民业业皆有离心可又为此以失士心邪贾闻甚憾咸淳庚午除太常寺簿数月以台论去仕至朝奉郎通判扬州至元甲申行台访求耆徳江东得九人以复为首复潜使辞焉后部使者卢公挚至邑强请见因劝以仕复愀然曰亡国之大夫犹踽踽为世用公何取焉卒年六十八先是徳祐末家居兵至正坐不去兵欲执之子槱以刃拒一兵蔽左右负复以走众遂杀槱丞相马廷鸾以书唁曰能执干弋卫父母世不乏童踦矣槱时年十四云【`马碧梧丞相回汪晞顔常簿书　予十年与稚友所厯者何变邪梦邪幻邪念通前刼抱此防终咎塞两仪末由自诡平生读元次山化説自道徳为嗜欲所化以至顔容为风俗所化吾见其人矣吾闻其语矣自天地化为鐡锧以至乌鸢化为君子吾闻其语矣未见其时也而乃今见之虽然吾见次山之所见而次山又未见吾之所见次山之説亦有不足信者谓朋友为市利所化化为市儿此语殊不足信何者某平生交游影灭烟散而浮溪之上有前太常书价在门于是以次山之説为不足信矣晞顔有野民之学表圣之节防安之知今遂为天之逸民使减某当年非据之处为执事今日则吾目矣何尤熏炬肴羞与访问死生之幅粲然夺目将为我赋十月之交以为夀是何言与某偷生而不愿生祈死而未得死者也最是造物留此区区朝呻暮吟与二竪寻于无涯久已厌之矣亦既不足当此但呼儿拜手占答祝以善藏珍题之缄而识之曰此某年某官父执之所贶非辛未壬申锦标玉轴者比也其何敢忘`】  

胡主簿【`次焱`】传　　　　　　洪焱祖  

胡主簿次焱字济鼎婺源人少孤家贫母氏策励以学劬书不辍博览强识魁江东漕补在上庠公私试辄占高等登第授迪功郎湖口县主簿以道逺禄养非便改授贵池县尉既任签宪郡幕録五县囚人称平允有鬼物愬殴死者获伸于公徳祐乙亥微服归乡或以宦进招之赋媒问答诗以见志金华胡公长孺跋其诗曰宋疆于淮重兵在山阳盱眙合肥池岸江城恶渠隘浅荷戈不满千人兵未及境都统制张林已纳欵降附与异意辄收杀之当是时济鼎为附城县尉贵池羸尫弓手数十百人势不得独婴城家寒亲耋无壮子弟供养伺张出迎托公事过东流县作冢其道周书木为表识曰贵池尉死葬此下用杜张猜疑令不相寻迹归婺源以易教授乡里往来从学者常百许人昔人称慷慨杀身易从容就义难济鼎盖从容就义者欤  

紫岩先生汪公【`宗臣`】行状　　汪　斌  

公讳宗臣字公辅号紫岩唐端公十一代孙也曽大父讳梦弼号适安逸人晚年更号友鹿居士年十四父丧奋然自克务学愈力六中亚选补国学内舍免解屡试礼闱不第遂无仕进意乃游江淮歴嵩岱走关洛以归因贾茗于常不事产业绍定壬辰自荆溪息踵宁居于是辟东冈筑亭上曰友鹿下曰侣鱼娶俞氏生二子长曰居安次即公之大父也讳居易卓荦有材干科举不利复修常之别业増至千五百余户于所居之东偏辟池建书堂延族巨儒梅涧先生训导亲族子弟扁曰信斋因以自号晚授迪功郎两浙运司干官未任而卒娶胡氏无子觅胡氏防弟为嗣侍妾数人时氏生有尚父讳有闻号坦翁尝以书见阃帅立信公合宗谱为之留欵给榜晓示复卜居于祖屋之左名睦肥堂子孙同居六世矣享年八十嵗娶江氏享年七十七嵗二男五女公其长也次曰季洲公生嘉熙己亥十月二日为人端慤好读书赋质虽钝励志自修防学于梅涧先生先生学于毅斋沈先生其学渊源实自考亭咸淳二年丁卯六年庚午两中亚选遭宋末造引身不仕乃游乡校与海宁程运干希尹父子交四十余年无间自扁其游息之所曰寓所命族侄孙炎昶作记因与虚谷方使君甚善公为撰运干行状请铭于方公回缄乞紫岩先生商略公为删改三十余字方公叹伏父母有疾即命医检方亲制药饵精诚所感服之良愈及卒哭之过哀三日而食一以礼自遵亲友交相慰晓爰攷诸史籍着为世乘窥斑一书辨论精明文思高古云峰胡先生定宇陈先生深叹美之又集畴昔诗文为四卷自序其始末以遗子孙泰定三年恩加父老锡以帛缕至顺元年诏民间九十以上者有司无役其子孙故云峰先生书中言公之耆年硕徳为不可及其略曰老先生年将百嵗而有七十嵗之子五十嵗之孙曽孙年近三十且又见孙书声满家防衣五世祖见孙而及见孙之孙孙养祖而逮养祖之祖端为吾新安盛事庚午九月十二日忽感疾至晚屏退家人命诸子亲与沭浴振衣正冠居于牖下谓曰吾学不名家何功于世吾没之后治丧则称家有无切不可过礼不可作道佛二家斋醮亦莫为隂阳拘忌汝等切不可违命视吾死为无知也吾亥时当长往与亲厚决别至是遂终焉夀高九十有二嵗葬后村娶游氏壬寅五月三十日生年八十六与府君同受恩帛后至乙亥又受表里两缣子孙得免户役者十余年殁于乙亥六月十七日夀高九十有四嵗葬后村子男五人长曰胜娶游氏次曰同能读父书娶程氏三曰元垕时大三帅干有常寓行在屡书觅而为孙有诗名世勅授平江路教授娶相府谢氏今居昆山赵家庄四曰定娶游氏五曰顺继六弟为嗣乃父命也女来弟适里中游梅岩存徳孙男八人曰泰夀娶游氏曰朋夀娶江氏曰眉夀娶游氏曰祖夀娶俞氏曰柏夀娶江氏曰临夀娶詹氏曰元夀娶程氏曰翼夀娶游氏曽男孙十二人天褀天禧延安崧生修老仪生天全天贵汉老梧生皆公命名公殁后而震生鲁生生焉实祖宗厚徳所致也斌防覩公之行实为审谨叙其大概以托立言之君子图不朽云时至正八年嵗在戊子七月丙申侄孙斌谨状  

程义士【`楚翁`】传　　　　　　家　乘  

程义士楚翁婺源彰睦人忠壮公之后也性倜傥喜问学豪于诗尝防请于湏溪湏溪称其逸才必当名世徳祐末元兵入临安江东列郡皆下楚翁愤愤散家赀阴结敢死士将复郡城因以举事事泄被执搒掠几死夜以金赂守者得脱去之鄱阳时碧梧马丞相廷鸾隐居不仕楚翁往投之碧梧义其为人遂客丞相所久之闻叠山谢提刑枋得在闽又去之闽客叠山所防时事稍定潜归婺源人有虞之者复走闽凡十年间关险阻一寓于诗有黍离麦秀之感读之令人涕下叠山被执北去楚翁伥伥无所依亦死逆旅中其所著述经兵燹后片纸只字无复存者惜哉　碧梧赠楚翁诗曰汗竹丹铅侧空花粉黛中尚懐丞相亮肯署大夫雄有客来今雨夸予迈古风幽情倾不竭碧云东  

## 新安文献志卷八十八  

明　程敏政　撰  

行实【`遗逸`】  

故宋逸民草亭先生程公【`徳萃`】述  

程文渊  

自古介行之士或遭世变或不合于时必晦迹山林隐于岩穴富贵不以动其心宁没齿而不怨呜呼世降罕闻其人若吾草亭先生其庶几乎先生生宋之季居楚郢之墟再世雄于赀家蓄巨艘往来贸迁嵗靡虚旷产业绵亘储积盈溢先生视之泊如一不介意惟悼世泽之微折节为学从师取友不远千里与宗人徽庵先生若庸同游双峯饶先生之门经史百氏洞彻微奥识趣超迈师友称焉独于科举之学未尝经于心口曰是义与利之辨尔间侍父避兵泛舟汉阳父没逆旅丧葬尽礼从兄来居洪徽庵适长临汝书院先生负笈往访之益相切磋慨然以斯道自任期于力行以造乎极未几炎祚告终兄子拥旌旄盱上先生乃挟仲子退居临川长安乡之池头距城不百里乐其山水明秀峯岫环翠搆数椽以居父子日率僮奴畊凿灌溉获采以自给暇则幅巾杖履与田夫野叟杂坐陇亩互相问答登临翺翔觞咏自适或谈时事笑而不应士子来学谢以无闻诸侯交辟辞病不起剪茅作亭于室之右偃息估毕逺近式其仪范咸称草亭先生自号宋室逸民为诗文多不留藁逍遥林下夀七十余以终呜呼若先生者其古人之徒欤岂没世而名不称者邪先生之长子来承大宗世称雪楼先生者也宠命虽不加于先生而先生隐徳益光大矣爵禄云乎哉先生讳徳萃系出新安忠壮公之裔前代迭有显人祖宥兴自新安休宁迁于郢之京山父子明卒于沔葬于鄂配严氏有贤行克相先生终着令名次子文涣读书博闻行敦古谊自号愚庄至元大徳中再仕而归不俯仰于时雪楼尝曰吾弟愚庄真愚也年七十五卒孙男六人曽孙若干人悉书于谱先生既卒子孙奉柩返葬呉城后迁池头所居之后士友表曰雪楼生父之墓云从孙承务郎衡州路衡阳县尹兼劝农事文渊拜述【`按建昌之程自宣慰飞卿当宋季以城附元由是父子兄弟悉拥节旄至雪楼文宪公复大振之遂赫然为一时之望先生独当其时退居池头自号宋室遗民视富贵若将凂焉高风峻节邈不可及而传宋史者乃不列之笃行隐逸中使与两龚渊明为伍非大阙欤考先生实与徽庵同事双峯得考亭之学而益修明之其所立卓然如此故表而出之以谂观者云`】  

知县权州宣防毕公【`祈鳯`】墓志铭  

方　回  

梧山先生毕公讳祈凤字景韶以大徳四年庚子十一月十五日卒以宋嘉定十七年甲申闰八月五日生享年七十有七宋孝庙重武举上三人及前名率数年可得边郡公入武学阅礼斋即升内舎咸淳元年乙丑省试第五人廷试亦第五赐紫袍金带象笏进士及第授承节郎建康府驻劄御前诸军都统司干辨公事循修武郎公精通经学年十七亚乡荐偶用七书游右庠寳祐四年丙辰也公之先唐末自永州徙歙州歙县再徙休宁千秋乡碧溪族益大以姓名村三迁藤溪曽祖徳妣巴氏祖璘迪功郎妣杨氏父梦和学者称晋斋先生旧临安府学免解进士妣徐氏封孺人晋斋经赋兼通尤精春秋左氏当擢高第不幸卒年四十六在公入学十年前而迪功夀八十五见公得隽桥门迪功知名当世郡太守县令下车必字而问毕良之士大夫乡父老儿童走卒无不知有毕良之隂行善事勇为义举掩疵扬美曲成后进平两造两剂之竞代束矢钩金至粥田弗吝用是钟秀于公公初仕见知沿江制置使马公光祖入其幕兼建康府学训导欲厚其禄俾摄令溧阳固辞两任六考制置使呉公革亦见知外射知澧州石门县实荣登之八稔京湖四川宣抚大使朱公禩孙熟公才名属幕客章公应子招公兼宣防权辰州俟至闻奏为真公以亲老一再辞亥子之间李铨戌吾州虎哮狼噬公潜调柔销其暴民艰食赖公无饥李铨纳土北觐未还其部曲李世达挟其子为变溃入闽草窃乘间屠燬黟歙世宦高赀祸惨甚公镇以静独休宁无患婺源汪公元龙起知州事偕总管赵公谦挽公一出至欲携具叩门公皆谢之慈闱早寡多病公夜必燃香告天愿减算夀母侍药次欲酒毉难之公恍惚若见神人诵诗有何惜一杯之句急进酒病立愈夀至九十有三而公年近从心茹哀几毁列像事之每祭必恸公早师两科杜公禾尝肄业顔山佛庐嗜书如饴晚喜陶渊明诗教子及孙惟责之读书而不责之仕诸公贵人屡请不许子元老与回笔砚交诸孙能诗时与回书论诗法取友待士良谨塾客陈君栎十年不易一日出集英殿命服周视之寻衣一新道服呼诸孙夹侍出揖客而入若诀别者明日稍怯寒食少减夜半丑时语诸孙曰吾去矣恬然而逝子一人即元老在杭闻讣徒跣奔丧回寄诗哭公谓与回同生丁亥乃进士官年今读前进士乡达曹公泾所为行状乃知公长回三嵗元老已得曹公状似不必回赘为志铭然不敢固却公夫人汪氏长公三年今八十一贤淑康健女一人嫁将仕郎平江路长洲县主簿汪次焱孙男五人昭祖祖正祖从祖夀祖曽孙女二人将以今大徳五年四月四日癸酉遵治命葬于其里绮滩之源铭曰  

相种将种世常有闻不如书种源源高门家世奥学诗礼典坟集英甲科佐彼虎贲作县守郡视如浮云师表于家一子五孙既皆能诗又各能文何必万金以肥后昆  

孙上舎【`元京`】传　　　　　　朱　同  

孙上舎嵩字元京埜山人貌怪竒趣尚幽洁以荐入太学宋亡归隐海宁山中自号良山示不复仕杜门赋咏凄断沦絶以寄其没世无涯之悲时婺源有制干许月卿先生者亦宋进士宋亡归隐制齐衰服之以居月卿婿江凯及婺源人汪炎昶皆絶意当世俱从嵩游其诗悲壮激烈读者可知其为人方回得嵩诗叹曰持此以见朱文公可无愧矣嵩弟岩字次臯亦以诗名  

滕星崖【`塛`】传　　　　　　　汪幼鳯  

滕星崖名塛字仲塞质貌清古性度高逺不事产业财有赢余即以济穷困为文不蹈袭古人自成一家草书有晋人风度常命兄子舜夫求文丞相遗墨舜夫得所书过金陵驿诗以归塛日悬于堂焚香拜泣又过西湖拜岳将军墓赋诗以伸其郁有相对含悲石翁仲老衰无泪落秋风之句其忠义葢天性也黄文宪公溍志李君与廉云闻滕先生塛防朱陆之学而得其同与廉率朋徒徃就讲学其见重如此及卒王茂伯为文祭之略云才高明而不自有气刚大而不自屈片言只字散在斯世殆家藏而人诵之在先生则土苴耳  

学賔菊存郑公【`天麟`】墓志铭　陈宜孙  

公讳天麟字德甫自号菊存志隠也昔周宣王母弟友封于郑子孙氏以国至汉髙密有郑公乡通德门史册尚之摭吾郡英济王传王少育舅郑家则歙有郑自隋唐始而长龄有郑自友山始公曽大父拱辰曰此儿与吾同命之曰同公颀然魁硕事亲以孝闻平居履正葆醇恂恂然里闬有寛厚长者风不特同友山翁而已凡掞藻含章皆自洽博贯穿百氏出人曰此同郑广文也凡剖疑论事所诹定如契龟好客过门翔栖浃日无倦容人曰此同郑当时也凡劝隄防精祷祀序长幼有仪赈贫乏有廪人曰此同郑次公也嵗乙亥人訹兵戎农释耒耜民色若菜公匍匐救助遐迩毕粟以故人无揺心徳之者万喙郡侯寺丞王公积翁以其事闻累授职本路钤阶至武节谢曰吾安用此防本道提刑察使竹庵鄂通先生希鲁初行部淬勉多士于耆俊尤重予时分教乡校亟奉命礼公作宾公曰乃吾志矣益屏藂务覧名胜义方之外与骚人课以诗有小藁曰梅竹拾遗方将继处士于松庭寻子真于谷口俄婴寒疾以果熟辞木自遣翛然而逝时年六十有七公以丁丑十二月四日生以癸未四月二十七日没以已丑正月五日卜竁葢歙县中鹄乡醴泉里頴源也公娶汪氏男孟孙世儒借益大其家声尝踵书学预一选充永盈库官娶汪氏女三人次男可孙娶鲍氏三男岳出继孙男二人绍暨孙女五人其孤以其先人之善予也愿铭焉予思芹泮旧逰叹菊存一生劬学而奋艺场屋仅三亚乡书器其才而不柄于用其所安者天也铭曰  

醴泉之里泽渟兮同颖之源实茀芬兮岩窔夷龙连蜷兮松苍菊晚防迡兮是惟徳甫之宅孔成孔安裕来昆兮  

鲍鲁斋【`云龙`】传　　　　　　洪焱祖  

鲍云龙字景翔歙县人幼嗜书至忘寝食义有未解即家塞窓户静坐黙思比长博通经史易学尤精母病革夜半陟西山层颠焚香祝天愿以身代母病寻愈从师闵俊甫试郡庠逾年积分格当陞职云龙乞以让其师郡博士嘉之遂同陞焉乡试中亚选偕同里郑芭待试国庠将入棘闱郑疾卒云龙不就试倾赀防芭丧以归闻者义之次举乃领乡荐已酉省试不利因絶意科场居乡教授生徒潜心理学有天原发微若干卷行世又有大月令筮草研几未传【`方虚谷天原发微序大江之南紫阳山之北黄山之下有隐君子鲁斋鲍公精于易学无书不观妙年冠计偕选年七十一长回一嵗与回兄弟交终其身客于同里广西道儒学副提举敬斋郑公之家交友相得资之著书其书曰天原发微五卷二十五篇天果有原乎曰有所谓形而上之道也汉儒曰道之大原出于天如此则是先有天而后有道原本也宜当曰道者天之原而天之形象气数万物道之末也器也公之书首太极隂阳未生先有此道故孔子曰太极隂阳既生道在隂阳既有天地道在天地既有万物道在万物故朱子曰一物各具一太极次二曰动静次三曰静动人皆知对待流行之动静而不知天与圣人主静实为动之君动静自元起静动自贞起故也后二篇明造化之鬼神非老释之鬼神述造化之变化及学问之变化皆有功斯道徃圣先贤前作后述搜猎防防以已见天原之微备矣是书也往复难问将十年敬斋梓其书行世回宿诺鲁斋以序文序文成以今年十一月十七日日南至而鲁斋前十日以疾不起家仅有一孙呜呼痛哉牖下尚有一卷未刻敬斋为竟其事回闻之辄増书鲁斋生谢本末并就书敬斋乐善尚义之美能尽师友之义而回所书亦庶乎不负兄弟之义云鲁斋名云龙字景翔敬斋名昭祖字孔明与回皆古歙州歙县人元贞二年丙申十二月十五日已酉里友弟方回万里序`】  

肯堂程公【`心宇`】墓志铭　　　曹　泾  

论文于科举之时匪野则腐论人于世变之后匪庸则猾其以清文得隽以吉人擅誉兹非所谓深林之兰而嵗寒之松栢矣乎予于肯堂程公有感矣公天孕不凡落笔成文自然清雅嵗乙卯戊午伯叔父连贡公与学圣公同生已亥者也有遗贤之叹谩曰输君一筹遂踵得之亦复奚憾迟之迟仅一入亚选又以陟屺之戚不成试太学命之不犹如此自是应举之冗折而从俗经畬之世惟柔惟顺副以俭勤公纂承之滋益谨丙子之夏冦稔于乡再剽掠无怼焉戊寅而后科差特繁公费百出无靳焉采金之初自歙入升逾七百里力疾而往竣事乃回艰辛何可殚述则亦怡然顺之迨甲申始有干蛊之子入癸巳始毕尚平之债奄至甲辰抚漆园子无生之感稍以吟篇遣怀旧与亲知往来赓倡至是成帙每曰世味熟矣吟自在诗以是学尧夫可也庚戍春晚始患痢入夏寖剧延医祷神邈不见效犹欣然奋笔为诸孙治姻书甚谨至六月二十九日晨起呼子孙至前曰吾今日脉絶矣申初据床东向而坐须臾而化公于死生际了达如此得年七十有二生之年已亥八月十六日也公襟怀粹夷与物无竞于仲氏定宇友于笃至其生也不诿以事极拊存之其殁也携扶诲导其子孙至于有立无几微徳色也平生喜谈地理宅后踡园母夫人之葬既谐佥论于经畬公卜兆凡三不惜重费卒用闵口筑屋买田以具祠事赡守人既备也又勇捐龙富已地以迁大父母塘坑之葬崇孝急义族党夸之辛丑嵗得地頴源隶歙县二十九都于至大已酉十二月庚申以潘夫人竝遂合兆庚戍十一月十一日也筑屋买田亦如闵口其地又巧与五世祖三山府君墓为一山之隔乐哉斯丘祖考其安之矣谨按率溪之族派自黄墩迁于冶山念二府君始迁者也三世为郡司马讳询四世为公之祖讳励励生经畬公讳一麟公父也母夫人柯氏公讳心宇字天怀自号肯堂娶潘氏生以甲寅五月二十四日殁以甲辰八月二十二日男三人渴忠相孙男十人眉夀椿夀榆夀山夀箕夀赵夀延夀仁夀嵩夀昶夀铭曰  

不偶于时公也有文不悖于时公亦有闻展也此坟其蛰璵璠是有余芬有子有孙【`按心宇五世祖敦临在宋以殷硕行实重其乡而族益繁有祠在栢山寺子孙本其功而不忘也敦临四世孙梦阙尝遵伊川先生之説立宗防斋序之而又铭心宇之墓葢曹程世族斋钜儒馆于程氏最久也国朝正统中敦临九世孙玩道和等倡立忠壮行祠以展宗防之礼治初十世孙鼐又合族人修复栢山故祠以重始迁之祀两祠祭规悉用家礼参以时制而鼐之子曽编订刻梓以传葢敬宗睦族之举在诸程中多称率口而其讲授渊源亦有所自云治壬子仲秋一日晓起因阅率溪程氏世泽编题心宇志后如此路郭族人敏政书`】  

李隐君【`森`】墓志铭　　　　　掲徯斯  

新安李宗奕以元统元年十月之望合葬其考妣于婺源之北泰紫桥之东至元二年宗奕至京师以书谒予铭其墓辞甚高而意甚悲也属予未暇明年春乃按其乡先生胡公炳文所为状序而铭之君初讳辰祖后易名森字森高其先世有讳徳鸾者始迁婺源之严田里是为唐徳宗七世孙曽大父讳玘宋绍定间尝贡于乡大父讳洪父讳霆发世以明经闻君事亲孝事长弟丧祭賔客必尽礼遇下有常喜怒不妄施同居七百指无违言与族子弟言必及其祖父艰难之状而申以读书为善之劝有善称之有过训之有庆吊必先焉国家治田赋滥或劝分之他户宁受之不忍为火起其隣惟号泣求保先祠环祠皆火而祠独不及乃徙居市市人夜风暑于门喧杂嘲笑见君皆肃然起意不便之又徙故宅之西近其母之墓居之盖厚徳君子也以延祐五年十有二月十九日卒年四十一配俞氏讳辛字柔新其在室有巨室求婚辄不乐年三十四始归李氏慈俭贞懿不尚珠玉华采服勤敬养谨身节用化行一家宗族称其孝娣侄服其训臧获怀其惠夫妇相敬如賔其父母家在城北朝夕望祷祈二亲之夀及居其丧哀毁如在室夫子既殁反筑故宅以居教二子宗奕宗庆皆为士故于俞氏为孝女于李氏为贤妇天厯二年秋九月九日以疾卒年五十九时宗奕试艺钱唐还及门而母方属纩竟不得一语而诀此宗奕终天之痛无涯之悲也胡先生曰易家人之彖称严君象称交相爱李君夫妇有焉夫以李君得修齐之道俞氏有内助之美宜能交相爱也李君早殁俞氏能教其二子以世其家非严而能之乎可谓知言矣铭曰  

有唐诸孙有其文宅朱子之乡为盛族徳门夫义妇顺贻于后昆百世其敦  

处士鲍公【`椿`】行状　　　　　郑　忠  

公讳椿字夀夫歙之永丰乡人也曽祖讳祎童祖讳子仪世以赀雄不乐仕迨宋末朝廷括富家以充军实家减于初父讳璨从学鲁斋鲍先生见义勇为年十八九时闻宋靖康主和事心不平之恒以胡忠简张忠献为山斗宋鼎既移自放于山水间絶口不谈世务郡中名士若许山屋汪古逸滕星厓江雪矼里人郑贞白呉古梅咸推为后进第一人邑宰郑君安累荐之誓不仕公母亦出双桥郑氏公生九年而母亡鞠于祖母潘三年而潘亡继母向杲呉氏也居七年而父疾作公奉汤药日夕不离侧及卒葬祭一遵礼度事继母惟恐或缺母慈子孝人不知为前子后母也居家勤俭而厚于賔客自奉麤粝乐施贫先业恐弗克负荷宗族恐不克敦睦终身忍让有犯不校娶寒山方氏有两子曰怡曰逺师未娶而亡妻亦继卒五年三丧不堪其忧而公益力于善不辍有女不轻许配闻双桥郑胜徳贤赘于家公安其养尝泣语之曰吾祖兄弟十五房子宏景定中任无为军教授子发子宠再世而絶子文子大子夀子震子衡子龙子麟子麒一世而絶惟吾祖子仪伯祖子肃两房尔今吾两子又亡何天祸吾族之惨邪子肃传五世有孙十四人矣非择贤而继其何以振吾先业遂以弦侄之次子镇杰篪侄之次子朋笈侄之次子神保鼎继怡后由是三孙日侍公侧乐甚不数年而旱荒继作红巾倡乱祖孙避兵濒死者十七八年国朝龙兴天下一而公七十矣步归田园倡兴水利告戒宗族守法奉公故村落之中无一人身犯徒配号为良民公之力也先是公卜地于平园山葬妻方氏虚椁于左洪武九年丙辰七月十三日无疾而卒去所生大徳丁酉十月廿九日春秋八十择以明年某月某日毕其事胜徳与镇杰踵门请予状其行予其婿之族子虽不及拜公而闻其徳善熟矣用敢摭述如右以为求铭之张本云洪武十年嵗在丁巳十二月朔里人郑忠状【`鲍屯鲍氏族谱序予家自迁沙溪始祖球三世祖阖五世祖元珍咸娶鲍屯鲍氏去今七世嵗访死吊礼不坠先君令君与君玉鲍先生尤善国初先君尹歙荐君玉为教谕予从鲁斋鲍先生游君玉与其弟已先在门下予以父执事之彼以世戚称予为叔一无所挟一日先师语君玉兄弟曰故老相传鲍屯棠越并予丰口同自郡西门奈何厄于五季世系无传焉君玉得其言旁询博访由叔牙为齐桓公相功成九合业着一匡食邑于鲍世为齐大夫鲍牵摅忠齐灵公而刖其足鲍牧见逐于悼公子孙散居于齐齐即古青州永嘉迁江南再迁于新安郡之西门隋废郡为州治于黟继迁于郡西十五里牌大业中始以十五里牌为墓即今帘前墓再迁今居以姓名地曰鲍屯盖屯即聚也村亦聚也加邑为邨如云鲍村也其祖自安国始以下二十余世坟墓生卒悉为条注本图之下用心密矣而或无所考据者宁缺之慎矣哉谱成请予序之予家十一世生卒葬娶尚或有缺况倍世者乎尝见郡中大家程必祖忠壮汪必祖越国方必祖鉴湖呉必祖少微疑其太泛今直序鲍屯一枝疑其太拘因质于先师曰与其泛也宁拘呜呼拘岂中道哉顾人力量如交一乡一国天下之善士茍亲亲弗能及五服泛何益于事哉详而味之即盈科后进拘岂徒拘哉于是述父师之意以为序夫又何辞延祐五年丙辰长至日里人郑千龄序`】南山处士戴君【`杞`】墓志铭　　贡　奎  

士之卓然有志于成立者多出于忧患之余有以见理之故其所行遂足以称世茍能是岂待爵禄之贵然后以为荣哉君讳杞子字南山姓戴氏其世有可攷者始居亳之谯国后徙袁之宜春至南唐保大间银青光禄大夫检校国子祭酒监察御史上柱国讳安迁徽之休宁邑由山乡遂为休宁人于君为十四世祖曽祖讳一得建康府録事防军祖讳杼江东提举司干官考讳登庸妣呉氏君年二十而卒生以至元甲申卒以大徳癸卯葬于乡之遐富源娶金氏卒之后三十有五日生子曰兰金氏邑士桐冈公讳凤之女为徽世家归戴氏二年而寡年二十有一抱其孤越三年舅姑相继卒一室嬛然桐冈公挈其母子以来保抱鞠育稍长延名师教之经纪其家政无不至十三年而公卒诸舅氏抚爱犹已子金氏茹苦自厉尽出奁具买田于戴氏非旦夕谋兰年十八归故居克自树立事叔父尽敬一日舅氏手君诗一编示之兰得诗泣拜起哽咽不能读泣不已请其师陈君栎曰先人葬久未得铭先生状其事乞铭当世以托荣焉孤也忍言之其可哀也夫君生而頴悟年十二能诗文事父母以孝极力奉甘防父晚嵗多疾君尝药于内干蛊于外曲顺其意尝言二亲未六十某方几冠或者返哺之日尚长也其言岂谓止此乎孙男二人虎兕武康县主簿程愿学君之乡人也以泰定丙寅春受其孤状请铭于予予交金氏昆季陈君又予所取乡进士义不得辞予闻杜祁公生于父卒之后朱文公学资外家其所成皆若是兰能知所本以思荣其亲庶几有志者欤若夫爵禄之贵其来未量乃为之铭铭曰硕果之义其中则全求本而木探源而泉吁嗟戴君缀祀复延后有昌者盍仿其先我铭诸幽以俟表阡  

青可墓表　　　　　　　　陈　栎  

葬书非惟无益于人乃深贻祸于人葬书非惟不灵于人亦未尝灵于已郭景纯以后之人迷于其説何其重不幸也景纯忠于晋朝为王敦所杀然初焉曷不逆善其祖父之葬地而庇子孙免斫头之祸乎自卜葬地后竟沦殁于大江心自谋如此何灵于人使葬书果可信也葬师纷纷曽无兴其家者不过栖栖人门以祸福怵人诱人肆为欺诳而已葬也者藏也欲人之不得见也昔之贤者谓死不害于人择不食之地而葬焉盖欲择无用不毛之地以不妨人之耕植未始欲择吉地为后人富贵利达计也愚人惑于葬师见某家富贵某家宦达必推其先某地出之此地遂有名于时名之以某美形盛之久必衰其衰也子孙挟此地以售于人贪者捐重资图之图之未得讼而废者何限幸而得之奉以葬焉此有名之地遂如传舎更代寄宿不保其家之久而不衰也衰则子孙又以售于人而后之寄宿者又来居于斯矣然后知不食之地果为朽骨之永宅而有名之地不保其不为贵势所夺也葬有中道如杨王孙之祼固非矣过之者埋金自殉标所有以示盗或记之籍以示子孙又过为计以防之子孙贫而自发者不少为盗所发者尤多发之必鬻之未有不败者败者卖者必受祸夫始买者亦或遭诬厚葬之不特为身祸其贻祸于人若此反不如祼葬之不及者为无祸也昔之帝王厚葬莫如秦皇过于牢固极矣始不免项籍之发末不免求羊之焚薄葬莫如五季周太祖惩唐十八陵之无不发掘也遂纸衣瓦器以孰为自全乎泥书以求福而不观子孙之衰微而卖之以取祸与厚以自取发掘之祸者其为愚蔽一也苏文忠公诗有曰是处青山可埋骨达哉言乎吾女兄适古墩呉氏其舅执敬公慕义好古君子也姊婿讳惟深字子静与先姊同生于淳祐已酉三子长曰昌先卒次乳名冕定名彬不惟无力可图风水亦雅不信风水葬其父母兄于所居之后山既扳当世先生君子各为志铭复诿母舅表其墓其家世之详履行之懿志铭具矣今惟纪生殁之嵗月昌生于咸淳壬申殁于至大辛亥享年四十嵗子静没于延祐甲寅享年六十有六嵗泰定乙丑六月父子同穴先姊没于泰定丙寅享年七十有八嵗昌以是年八月谢世墓冢相去一二尺许皆坐申向寅将取坡诗青可二字扁小亭于旁先取溪濵白石砌其冢择石之梢大而匀者成青可二字于其上焉若稽古先贤之不信风水者伙矣章章者前有司马文正公次有澹庵胡公继有诚斋杨公胡杨二公之言比之司马公尤为深切着明杨公之説见于答朱侍讲书答罗必先省干书与春雨亭记阅其文集可知不假详述愚尤于胡公之言有感焉胡公乞斩秦桧逺贬海外其配没于家公书祝罗甥尚志令与子咏同择地只于水北一带家山取其土厚水深足矣世人未有不死死未有不何患无地九经十七史老舅皆涉猎并不説富贵由地俗儒不读书不见古人议论溺于隂阳家説背孔孟之学戒之慎之若不从吾言勿践吾门勿受吾教澹庵之于罗甥戒其泥风水尚恐其信风水不免危言痛鍼砭之岂如予之呉甥能自不信风水与予之定见脗合无间不待戒谕之费辞岂不加于澹庵之罗甥一等乎遂喜而为之书第前之云云高见远识者宁几人见而怒之者必多矣其慎无泛出之也哉  

秋江黄君【`一清`】墓志铭　　　黄　溍  

君姓黄氏讳一清字清夫徽之休宁人初李韩公以中书平章政事知贡举溍用门生礼拜公里第君在焉别去二十有五年而君之子晋踵门泣且言君已没持黄竹巡检程君之状以铭为请按状君曽大父拱大父振逺竝能施惠其里中见谓长者父元珪蚤卒母呉氏守节自誓内事舅姑外资诸子使为学君亦痛自饬励期无愧于古人年逾四十始游京师久之无所知名洎李公以旧学相仁宗贤才彚进而君以母老不忍去母告之曰汝父夙有志四方而今已矣汝其忘之乎君乃幡然复入京师谒李公君古貌长身须髯如防寛衣高冠容止简率又作呉语左右多目笑之公望见大惊异即下执其手延之上座时公门下皆名人显士而君以布衣居其间恒与公亢礼坐客莫出其右隐然名动京师君以秋江自号而李公自号秋谷遗君诗有君钓秋江月我耕秋谷云逃名君笑我伴食我惭君之句朝野传诵满口内翰赵文敏公既冩以为图且谓不宜使清时有遗才力荐之当路诸公以君深于易通隂阳家言欲用为杭州教授君笑曰吾以布衣缔交相国荣孰大焉持此足以复吾亲矣竟辞归筑山房摘李公诗语为扁名以见志公欣然遣以钱助之宣徽王公奉使江东过君山房因图其隠居十景以去其为当世所重如此君尝以母病吁天愿减已年益母夀夜梦人语之曰有老妪来当得药明日果有老妪来授以防蜜法而无从得蜜君往乞诸旁近村民家还遇虎君骇曰我死不足惜如母何虎熟视逡巡而去集贤大学士陈公言是家母为节妇子为孝子宜旌表以风四方事下有司署其家及里门皆曰节孝国朝徽人得旌表者自君母子始其后君有母之丧走京师乞铭于阁学虞公以葬张蔡公时当国问士于韩公式以君对且要与俱诣公恨相见之晚即欲擢寘馆阁君以母辞公知不可夺则为诗以送之终丧复至京师遍谢前为铭及哀挽者赵鲁公在中书素善君卒欲用之集贤亦举君为儒学提举君叹曰吾亲在且不仕今尚须禄仕邪遂去入玉莲山中构精舎将老焉故人完顔君守赣奉币马迎致郡斋居嵗余俄思归舣舟未发适值始生之日饮而欢抵暮疾作旦起奄然而逝至元三年八月九日也享年七十有五赣守为具衣衾买棺以敛而二子从行者奉柩以还卜某年某月某日葬蓝田山之原娶张氏前十三年卒子男五人曰俊淮安屯田副提举亦已卒曰晋有家学今为徽州教授曰绍为仲氏一鹗后曰胜曰芳女二人长适行金玉总管府知事汪洪次适俞荣孙男五人女三人君性疎旷好客不厌处乡邻有恩不喜言人短而常推祸福成败之几开人为善其在京师所主皆朝廷重臣每有所谘访未尝出一语人所荐士亦不以为已徳累朝元老台阁名公至于卑官下僚新进之士无不与之交其死也无不悲之溍窃观昔人去就之际出者或未能无累于物处者或专务使影响昧昧不闻于人此二者皆过也若夫进不狥人退不絶物如君者葢鲜矣而溍安足以知之姑摭状所述为之铭以纾其嗣人之哀思云尔铭曰  

士之怀才难得者时逢时之来患莫已知亦既有时又有知已胡有不为而止于此处非吾介出非吾通自信不疑卒蹈厥中发扬在上其藏在下铭以昭之用慰来者  

张隐君【`桂`】墓志铭　　　　　掲徯斯  

宋南渡时有婺源张珏先生天下之孝友人也尝有邻人无故醉骂于门其异母弟怒逐去之是夕邻人死明日有司捕弟急母号泣不食曰必杀吾子张珏先生虑母之伤也以身代弟就逮韩蕲王闻之辟幕府而去其籍后人名其所居曰昭义坊朱文公所称四君子之一也其后百数十年有隐君子焉名桂字南荣自昭义徙居东溪之濵好读书鼓琴善生产力作数应进士举不中曰进士犹博尔博之胜负何足为多少遂弃不为事重亲以孝闻尤善事继母如事其母涿郡卢摰按察江东南康燕公楠参政江浙皆折节下之每欲论荐以母老辞行省辟杭教官亦不赴唯日与賔客坐兰坡之上援琴而歌音泠泠裴回于苍松翠竹之间倚墙而听者不知有人世也遇棃枣橘柚之属熟则就树取以啖客客或笑而自取虽多曽无恡情有军帅者思欲一见君使数至君不得已而往见之及门帅方疟作闻君至急延入卧室语良久为忘其疟明日疟复作延入曰愿一闻蓬莱妙音君为一鼔作飞僊佩环之音再鼓为秋风亭臯之曲帅醒然作而谢曰吾病去矣自是疟不复作大徳十一年正月朔梦行旷野中见一道士危坐石上意必异人也前揖而问曰吾夀几何道士曰汝夀七十逆数一十一觉而曰后六年吾其死乎盖是嵗君年六十一皇庆二年十月君果卒某年月日葬于丹阳乡深坑之原其外弟王仪邑之贤士也数欲状君行弗忍也既状而死仪之友王壎致君之子之意求予铭乃次序其事而为之铭铭曰  

惟南荣氏士之球琳曽大父黙大父继歆父曰应发世表儒林配江子焘徳盛家肥程梧汪琏二女攸归子复有子伯曰文在武仲季斌三凤哕哕亦有朱洪实为孙婿琴在人亡宁不兴喟伯牙絶弦伤无钟期伯牙死矣期在何为【`右掲文安公为此铭时文适自乡里入京在坐公问先生何如文为具道平生徳望之美公欣然明日藁成至正壬午之春三月也后十有五年文奉诏来江南防先生之孙文在之子呉于钱唐泣告曰不幸乡里被兵先人没先曽祖墓碣亦毁无存者矣犹幸记忆其词乞书之将重刻诸石文哀其志如其口授而书之按此志文安公但据状而作而状之作则在至治壬戌之嵗呉葢未生也呉才行俱美能世其家至正已亥春三月日同邑程文识`】  

蒋市监【`宗元`】传　　　　　　程　文  

蒋宗元字善卿徽歙县人唐歙州通判莘之裔也父世选蚤卒事母至孝魁梧木强有志气从兄熹甫入京师懋迁为业时年尚少心计颛敏能辨物精麤相时利便贱入贵辄出中机防往往大获虽老于市者莫能与之校然执义慷慨好施予贫负逋者不深责市人非理相干小者让大者抗正色直言无所回互而中心恳恻忠厚不讦人之短不报人之怨与诸昆弟族人同财无纤毫私以是益见信重诸公贵人多折节与交若前戸部尚书廉公亮今尚书丁敬可故河南防政焦孝先淮南防政赵伯器今司农少卿贾得新刑部刘仲素诸有名士皆其知已也兄熹甫从子淮卿已得官去诸公引宗元使仕不可防京师嵗大祲宗元发粟以赈饿者朝廷嘉之强畀之官宗元曰吾厌世人皆欲做好官不守廉节即官我愿得一下职众所不欲者以自试乃授羊市监宗元欣然就职羣少年贾胡宿蠧以宗元南人卑之蠭起为奸利宗元防其渠诣戸部戸部直宗元械渠狥诸市杖而遣之令宗元曰凡若是者其执以来郡少年大骇敛迹不敢窥羊市潜伺宗元所为皆公无私相告曰是监不可犯也竟三年无陆梁者代满之日市民商旅以顶戴斗焚香而拜于门者相属父老叹曰自有市监未尝见也迁泰州务使以隐疾不赴至正中家居京师日与故人长者相过从弹碁饮酒为驩无复仕进之意矣又筑立本堂于江南故居黄山之下将以归老焉翰林侍讲学士揭文安公为文以记之朝之士大夫播之咏歌四方传诵宗元次于诸族人亲戚为长顾左右皆其从子孙行受约束严惮莫敢自纵治货殖率以宗元为师嵗时燕集宗元必至坐上坐长幼更起奉觞跪拜为夀尽欢极醉乃罢然以疾故闭门卧不多出子一人初蒋氏大族多富家宗元独孤贫小屋数间茅茨母子几无以为生夜邻舎火宗元度不能自救决邻舎牖出其二女子火大炽房屋皆焚燬四围竹木尽焦而宗元之居独无害若有鬼神遮防然乡人惊异以为宗元事母孝故得天之佑后必昌达果如其言  

程生曰善卿在诸蒋中最后出而卒居其上观其所成立天性孝义岂繇学力哉不卑小官以能自见一时名卿大夫士亦自以为不可及世言新安地势絶高俯视杭宣池饶诸郡有崇山深泉峭清多竒士秦汉间数称列仙梁程忠壮唐汪越公皆死为神至今血食宋朱氏道学冐天下国朝汪良臣号铁面御史布衣郑玉隐师山今天子备纁遣使聘之下此者磊落不可胜数岂非风气所都邪  

许处士【`汻`】墓志铭　　　　　揭徯斯  

至顺元年予以奎章阁授经郎与修皇朝经世大典新安程文实为史属尝言所亲许氏有贤子出后于汪汪氏育之有恩教之有道许氏子亦事之有礼父慈子孝一不知父汪子许也及汪氏父母死汪氏之族立其同姓子为后许氏子曰立同姓礼也吾其归奉许祠乎乃归许汪氏寸田尺宅无所幸遂以字取汪之右许之左合而名之曰汻而字元思既奉许祠又别祠汪氏父母以报之徳且以许出睢阳太守逺复建睢阳祠嵗立春率五世以下子孙敬祭以始迁之祖配仍割田以奉祀事予与欧阳少监陈助教旅皆为文以述其事后十年予以集贤直学士家居程君以黄竹巡检秩满驰数百里防予里中问许元思何如则程君之行政以为许请铭故相对于邑乃发书读之许新安婺源人也故盛徳之后宋绍兴时其高祖琳尝活饥民万余众朝廷旌之曰长者长者生赠朝奉郎大宁与魏文靖公为友朝奉生日卿月卿皆擢进士第月卿初授濠州司戸辟吕文焕幕以刚直忤吕吕欲杀之不得而杀其仆遂不复仕晚乃起为江西运干以文章气节闻天下有百官箴行世日卿扬州六合尉六合生允芳娶程氏皆以徳行仪于乡是生元思元思之学宗伯祖而敦重守法度元思之行本长者而力所及无不为延祐宾兴贤能乃大治毛郑及朱子之説以继先业有司举进士试则以经未明行未修谢不敢出七年而仁宗崩遂辍其学葢伤之也既不取进士乃大筑室长者故基中为晋德堂以绳祖武左为琴碁轩以复五世祖之旧盖朱文公内弟程允夫所为作记者右为经学斋以诸葛武侯自厉日危坐其中诸家政虽妻子不敢关説人莫知其意然自元思之归许也子弟有终身之师賔客有忘归之馆隣里乡党无馁死之民无不举之丧无后时之婚嫁陆无危道水无病涉人之戴之若父兄然后至元五年八月十有五日竟以疾卒年五十五自元思之丧也人皆曰君子死必有可法吾于是观焉自元思之丧也夫人虽哀痛不夜哭子延夀延年面黒骨立行若思坐若遗哭泣无时孙师范嗣文蒙正礼降父一等而哀戚亦如之人皆曰君葢能以身教者矣呜呼元思庶几有始终哉有季子一人曰延龄早卒女一人嫁张荣祖孙女二其也以至正二年十一月十有六日兆在沈村之原铭曰  

惟许受氏泰岳之后循源之流有堂必构睢阳之忠长者之惠运干之节元思之义前既本之后复濬之惟其训之是以顺之我思元思蹈徳执礼匪伊人只曷伊懐只  

见山居士程君【`岘`】墓志铭　　管　瑾  

至正甲午仲夏之五日休宁程君和卿觞客于所居之见山楼距君始生不一旬甚乐后五日君以疾卒众为之骇惜吊哭甚哀君之子思齐奉其塾师金伯明先生所为状泣拜请铭予不佞司教休宁所往还若君葢不数人而君已矣义恶可辞邪按状君讳岘和卿其字也所居曰陪郭故休宁县尉讳隆之孙永盈库副使讳忠甫之子方乳而孤母汪孺人以节自励躬教育之然君亦闿爽秀发知自立以副母志稍长从学赵可斋先生及叔祖提举孟敷读书史务究知防趣为文亦纯雅不事雕饰尝一上秋试弗利遂弃去不复学曰亢宗岂在禄仕哉日具滫瀡率妻孥以奉母母安其养事兄仁卿如父每事必咨而行怡怡之风盭者愧服县尉公当国初尝倾赀以解屠县之祸家以中否而副使君早世君竭力经营十余年家道载兴凡田之被敓与先墓之见侵者悉追复之乃置祭田合族人建亭始祖墓下题曰永思具条约定仪则为久计朱允升先生实记其成君以本宗出梁将军忠壮公后且与伊川先生南渡子孙通谱互继而谱未之续也防宗人歙西教授傅岩闵川宣使槃斋及防里孝隐翁天经汊口处士可大参考订定为程氏世谱三十卷又约为程谱提要二十篇其末论治家之道本奢俭以为兴衰由妇言而生和竞谆谆恳切读者倾竦君为人喜交游敦信义呉兴唐君棣金陵杨君翮为令簿率礼君或以疑政相委君每辞不应于所居作楼甚壮丽题曰见山日与名流吟眺其上自号见山居士而人亦以是称之其中扃清旷内行醇谨真无愧古所谓遗逸之士者欤君生至元庚寅仲夏之十四日享年六十有五配戴氏先卒继呉氏皆有贤行子男三曰思齐曰思诚曰思礼孙男八曰光曰文曰高曰胜曰章曰同曰龙曰安君墓在县二十五都西源金石塘铭曰  

早孤而振厥家为肖子终隐而善厥乡为吉士孰豢以倾孰显弗齿君蓄孔多尚利其嗣  

## 新安文献志卷八十九  

明　程敏政　撰  

行实【`遗逸`】  

祁门李君【`与廉`】墓志铭　　　黄　溍  

君讳与廉字子常姓李氏其先唐宗室广明之乱避地东南至歙之黄墩兄弟三人析为三族居祁门孚谿之槃田者曰鸿君始祖也十世祖秀有子六人六子而下两世合百有二人后益蕃衍遂为其乡之望君曾祖讳俊祖讳圣任父讳如深因所居以为号曰槃隠宋末干戈未定之际里人皆赖以安母熊氏君于兄弟五人中最防熊氏出也生而秀异既长躬行孝悌侍父疾衣不解带者三年父没四年而母亦没居二亲之防动必以礼俚俗诞妄不经之説悉屏去之葺先庐以奉其长兄而别为诸兄筑室乃依山结屋而居焉长兄官池之青阳徃省其疾越翌日兄卒其长子甫四嵗次未晬奉寡嫂扶防其防以归次兄继卒而两庶兄亦卒为经纪其家事曾无彼此之间祖墓世逺多芜废率族人访求而表树之割已田若干亩立祠于十世祖墓而刻其谱系防寘壁间族人有子孙贫乏徙他郡而人窃卖其墓地者有夫妇俱死子防而人窃卖其土田者悉为出力尽复其旧外舅姑没抚其二子至于成人又皆死为立后而葬焉诸姊来宁而没者则为治防而育其子嫁其女从夫逺宦而老且病者则迎归而为其子纳妇俾职奉养夫与子俱亡而无依者生则养之死则焉其笃于伦理类如此君与人交无亲踈各尽其情然刚直尚气节临事果敢嵗饥民相率盗取人粟长吏庸孱畏惮托故避去君以为稍缓将滋蔓而为乱奋身勇徃擒其首恶余党皆骇散因出所储以赈其不能自食者人尤以是称之所居有涧水出两山间架石梁其上以便行者暇日则治东园莳花卉作亭其中而于其外疏泉为池构屋其上乃日与賔客以觞咏相娱乐不知老之将至也君平生最留意于大学衍义之书盖有志于致君泽民之事矣慨念兄弟惟已独存不忍逺去其亲暨亲终服阕遂无复仕进意将终前一嵗语其子曰为人子者孰无雨露之思我旦夕且死其割田二十亩嵗取所入给汝祖墓祭自汝祖而上嵗时展省不可废也越明年春分家祭君沐浴更衣馈荐拜跪如礼祭毕而饮福至三爵即命彻去若有不乐之色坐至夜分左右请少休乃入就寝席未温而形神已离君生于至元二十九年正月甲寅卒于至正七年二月某甲子享年五十有六娶吴氏有贤行后君五月卒子男一人曰元孙男三人纉绰总女四人以某年某月某日葬于同里石壁心田之原君初延致赵先生王先生而与为师友既又闻滕先生防朱陆之学而得其同时君年已四十率朋从徃就讲习焉建阁藏书将増广以为义塾志虽弗遂然与君防而接闻其师友之绪论者处则以善其身出则能以才自见君未始有德色也君既葬宿昔朋游之士念之不忘于是王君壎以状来谒铭予衰病之余久去笔砚顾念其举也以义请也以礼不得卒辞铭曰李氏在唐国之近属散处东南为三大族君生盛时不行而藏仁兴于家善迁于乡诗书之泽覃及士类是亦为政岂必在位不居其功以遗后人孰为可徴石有刻文  

草庭程先生【`鼎新`】墓志铭　　曾　防  

婺源北七十里有山防崌其下为三溪里清源程氏之族世居之讳鼎新字晞説者笃行君子也是为草庭先生予同守是州到官日浅其风土人物徃徃未甚知而独君之名日闻比至其乡见所谓防崌之山峯峦崒盘踞数十里是宜有异材秀士出于其间者虽不及识君盖已知其人矣居无何而君卒其家以君行之足书者乞予铭新安程氏自忠壮公以勲业显于陈十三世孙湘为唐检校尚书始迁婺源之三溪里里之程氏皆其裔也君曾祖天益号友于祖中宏号肃轩父时震号南溪君娶张氏二子元端元理君尝以二程夫子之先实出新安倡乡人祠之学宫以风学者所着有随笔藁复藁学藁读书管见讲义二十篇呜呼若君其古所谓乡先生殁而可祭于社者欤铭曰  

生贵达达由命式究其行死贵名名已传其或未贤行既笃贤有誉晞説父何嗟乎不遇崌之阳封若堂吾铭其藏视万古其茫茫  

伯防先生汪君【`防`】行述　　　程　文  

君讳防字伯防姓汪氏徽之婺源苻村里人世业儒徽在隋唐间为歙州其先有讳华者以才武知歙宣杭睦婺饶六州军事隋乱籍其地与民归之唐封越国公死而为神至今庙食不絶子孙最繁盛居人汪氏十望八九始居苻村里者讳集距君十三世矣代有显人君之曾祖讳之和祖讳梦得父讳彦卿连世不仕宦而彦卿以儒大有名于时学者称为雨舟先生云君生而頴敏读书一覧即暗记十五六时出与里中少年才子结交皆指目异之君亦意气自许是时国家定江南未久士失其业而君家故贫里中又当孔道数经兵火雨舟先生性淡泊雅不事产业至无赀借屋以居又好賔客君百讣经营以奉菽水不使其亲有一毫不足之忧雨舟先生晚多病客屡及门延话每移日修治药物具酒馔酬应无虗刻皆自君手或竟夕衣不解带雨舟先生与夫人鲍氏甚安之亦自慰以为有子也壮尝买舟与商人出鄱阳过九江望荆湖之墟怅然思亲而返遂専意于文学学益肆尤长于诗里之大家争相延致使子弟师事焉君亦不屑茍得意乐其人则一就之意不乐非其人即舍去虽厚币不顾也方科举之未行也学者以辞章相高君与同里许小山及滕叔野同祖汪又善先生俱擅名当时时人目为四隽及科举行始欲奋笔以取功名连试连不得志有司乃曰吾志岂不如古人吾命乃不如今人遂潜心经术稍变其旧业而一趋于周程张朱之学不切切于章句亦不汲汲于场屋有自得之趣焉见世儒好著述者病之谓其剥塞穴道反使先儒正大髙明之説郁而不彰曰周公以后难言礼朱子之前可注书论者以为虽有所激亦名言也君既卜筑浯溪之上颇治田园以自娱赋隠居诗九章四方传诵之家有横经之堂林木蔚然人号横经林尝与许飞许汻九日登牛丘山遡风长啸人更号其山为三子山其见慕如此集庆南台所涖郡学六斋生徒尤盛非才德重硕莫宜为之师君在吴中有以书币迎君君至坐上斋从容为诸生敷绎经义申规更约以类授业未数月六斋翕然尊信之御史郡县长吏里巷老人寓公过客莫不称其善是时君之子防鳯先以进士贡春官出为采石书院山长固迎养君君亦念诸孙欲归教之遂如采石留久之题诗壁间以示志遂归至正七年某月也明年七月八日年六十有九以疾卒于正寝君方疾而召医医数辈投药不効既而挥药去不饮曰年老求活何鄙也因正席而卧越六日日正昼或见有白气如练自身腾上须臾卒君倜傥夷旷遇人恒疏目简节而笃于大义母弟二人季弟弱冠得心疾君尽力视疗躬抱扶盥沐不懈尝舟过饶之德兴因省某氏姑适姑家疫邻人戒勿入君曰亲亲之义不可弃也即访医求药以进之信宿而返姑家疫寻愈君亦无恙从兄无子而弟有子留淮且死属君曰必以淮侄后我既而利其赀者强起为之后君不听卒迎淮侄归以成从兄之托外家鲍府君无后君求为立后不得嵗上其冢墓时节设位以祭之賔客至不问家有无倾倒欵洽极欢尽礼乃罢与人处嘻嘻善谈谑无町畦或有过面责之不恕人服其平徃徃有鬬争是非者皆来求君自直解去无所恨其卒也虽疏逺哭之如至亲平生为诗文至多辄弃其藁裒诸朋友中得散逸若干卷藏于家君娶同邑戴氏女有淑行先君二十六年卒子男四人皆有才学长伯麟次仲虎次防鳯次无斁无斁出为舅氏后女二人长适同邑程顗次适俞福夀孙男八人大有少有东有天有舜有找有西有太有女三人以其年月日卜葬于乡之环珠里环坑源子与君先世故有连君弟视予予尝共君读书许氏之见云庵是时君之子未学也予入京师数年归而君魁然为儒先长者诸子有以进士举者矣予尝谓君才气磊落当见大用不恨迟暮而竟委弃如是耶抑将大其后耶君卒之二年诸孤因里人吕君诚举进士来京师请述君之行将乞铭刻墓上以石且曰诸孤寒防方自念何以得当代名公大贤一言以为先君重有胡黙先生者来言一夕梦先君求笔问何笔先君以朱书廷心北笔四字于壁觉而莫晓其故盖先君尝遇今浙东佥宪余公于采石舟中辱与论诗先君未尝忘先君有知其启诸孤以是乎问之胡君而信呜呼生而学不得用于世死而神通于人亦异矣哉乃为叙次梗槩如右以俟立言君子择焉  

洪府君【`味卿`】墓志铭　　　　程　文  

歙之南有大族洪氏予所铭者味卿府君之墓府君讳洋字味卿世居王干里其先十八代祖政自睦之遂安徙来至今环里中数百家皆洪氏无他姓府君之父讳雷轰以擒绩溪山民之首为乱者为黄竹慈湖两镇廵检比改官卒祖讳儒当至元初王师讨叛将李世达儒以家财具牛酒迎军昱岭关主将嘉之辟令歙辞优防以夀终称长者曾祖讳范宋处士府君生有大志倜傥好学为羣儿豪稍长能饬敛代父廵检君持家凡调度酬应官府乡闾出内钱谷之事具有条绪廵检君赖之隠然为一族之望矣廵检君卒事母吴夫人益谨嵗时节序杯酒堂上率妇子弟侄拜舞为夀莫夜悬帘张灯笑语欵洽吴夫人欢或至夜分不寐亲党传相劝美黜隂阳家言举两世四防费皆自已出还仲弟复之出为伯父后而生产素薄者于家同食与衣约与均财抚季弟英寡妻弱子使有所成立聘名师教子斌闻婺源胡君黙之贤即迎至家躬率子侄师事之胡君者跌宕不羇竒士也或夜半燃松明登山听泉或祁寒着屐临溪上玩雪少不如意辄求去人指以为怪诞府君愈益礼敬不敢以主賔故与钧故胡君乐为之留斌学之成胡君力也素好賔客东西行过其庐者一以礼意倾之人人自以为得所欲常养廐马数匹以给迎送客至如归初避宋末兵乱移居覆船山下逮府君始奉亲还宅故址邻大道云年四十又于宅东数百歩规园一区决泉开泾手莳名花美竹槐柳果蔬杂树其中休则诵诗读书以咏歌圣贤之道曰用世非吾事也吾将老是焉已天厯元年四月十有五日以疾卒年四十有六府君平居辞气严毅少许可人有是非曲直一处以公乡闾讼争者多诣府君求直其有私为不善者輙相语曰洪公闻之宁无媿乎自府君之没里中讼争纷然强暴相陵弱寡不能伸一喙人始叹曰安得复见洪公以白吾心也府君没事有所欲为与为而未竟者子斌皆能成其志卒为之娶同邑郑氏女生男一人斌也女二人长适绩溪髙若泉次适郑夫人兄弟之子元秀孙男四人莘生善师萱庆慈夀生以至元二十年正月十六日葬以后至元元年闰卞二月十九日墓在里东之慈溪乌山后十有三年斌以郑先生玉所为状来请铭予固辞斌固请拜且曰久愿有待也予悲其志读郑先生状谓曰子之先君子才足以用世局于山林之下无能知而起之者得郑先生而益彰郑先生状约而文质而信予不能易郑先生一辞乃缀之以铭铭曰  

一石之美逺或致之一木之良小或噐之士懐竒抱异而世有不及用人有不及知赤兎在野驽鞭而驰萧敷艾叶委彼兰芝天者断可识而人者诚可悲呜呼百世之下慈溪之上有式车下马而过者非府君墓猗我铭其碑  

处士黄公【`孝则`】行状　　　　赵若惺  

公黄氏讳孝则字诚夫号德庵歙之衮绣乡人十六世祖璋自祁门左田徙歙西九里号黄屯曾孙芮唐孝子名见史传后黄巢之乱举族避兵渡溪北墓侧居焉至公髙祖邦俊曾祖庆长祖渊世有隠德父大受母程氏公自防聪敏噐业过人初就塾师大竒之长观书悉能通大防十有七嵗父卒兄孝善亦蚤世独奉母抚其侄金声不幸又防抚其侄孙泰俾成立俊声日起由是乡之事无巨细咸推公主维有讼者必先质之公正其曲直或相责而退或望庐而返里有父言子不孝者公告戒警谕父子感泣慈孝终身宋末李铨为徽州招讨使公素与善欲辟从仕不起丙子天朝兵至城附铨急遁女防不能负以托公诺之抚训成嫁之与已女同至元庚寅歙潜口松源等处盗贼并起居民骇散公抚谕一乡独安避冦者多依焉监郡玛苏库公总兵来讨公酾酒劳军力言玉石不可俱焚遂留军中擒其渠魁淩六乙而返余党复肆猖獗议进兵屠之公复谏曰残冦未悛当谕之恩信示之祸福使其来降不降诛之未晚监郡感其言遂给招安旗帜命公单车入其营贼见之以为官军至擂鼓进兵欲刃之公下车正色自道姓名曰汝元恶伏诛更复何为吾念汝良民不得已而从逆今领将军命至招汝来归汝若改过当全汝父母妻子安业如故汝若不悛官军复至无噍类矣贼知公名德皆罗拜曰更生之赐敢不听命遂投戈感泣率其党三千二百人各携妻子来降拘其噐械数千纳之官各乡之避冦而他者皆复田里赖以安全监郡公议以功授廵检使抚降民公笑曰吾岂屑屑为此者辞不受时江淮行省委前徽州路总管许楫宁国茶使司茂巴尔提举到郡招谕歙境已平上功都省除命未下而公卒元贞乙未闰四月二十三日也年六十一男天麟有才德后公十五年卒孙儒夀观夀长者署乌程县校官次从师曾孙塾亦防慧类能世其家者公尝营莬裘于所居之西北曰叶干以大德丁未二月奉匶藏焉其右以公之室陈孺人祔孺人进士梦松女儒家也既归公事舅姑惟谨抚男女有恩待物寛和持身慎约后公十八年以皇庆癸丑正月二十一日即世女名友弟适许鹏南亦儒家子儒夀兄弟将乞铭于世之大手笔以若惺知公为详俾状其行自惟凉薄语言不足动人文辞不足孚众屡谢不置叙其梗槩以慰称扬光美之盛心而实不足以尽之立言君子更询里中耆旧则庶防矣延祐五年十月吉日里生赵若惺状  

鲍仲安【`元康`】墓表　　　　　郑　玉  

仲安讳元康予友鲍景曾之子也予与景曾交时仲安方读书家塾未尝与人接予又以负薪之役奔走四方不遑家居故仲安未予识也仲安勤于读书自经籍外诸子诸史以及山经地志岐黄医书孙吴兵法与夫佛氏经典神仙家延年长生之説无不研究而尤以修饬行义为先及予终飬优游林壑以故人子弟来从问学一见即曰前所学者皆误也吾今而后得闻圣贤之正学矣于是月从事于五经四书而尤尽心于易日读一卦周而复始玩索有得輙笔记之且曰上下系辞夫子所以翼易程朱之説严谨简畧盖引而不发学者宜尽心玩索使与六十四卦三百八十四爻相出入字字有所归宿方为有得尝语人曰自吾从先生游于体认道理识所谓活泼泼者于应事处变得经权之説焉景曾晚年仲安尚在防冲已能出其智谋佐其家政及景曾大故仲安既除防即曰先人勤苦起家盖欲积有余以及人况聚而能散礼经之善教也元康敢不力廼以其嵗所入十分为率三分以膳老防与凡家用三分以供公上贡赋及官府百费二分积蓄以待水旱一分赈恤族党姻戚乡隣自亲及疏各有等差又一分贮之别所以待亲友之有患难者随其轻重量力周之遣嫁孤女収养孤子义之所在知无不为休宁有务官以亏课鬻二女防倡家百计求赎之使复为良设立社仓时其出内以济里社之贫乏弛其息不取又尝欲置坊局储善药以救疾病为不乐善者所沮朱文公旧有祭田百亩为族人之无借者所盗卖朝廷既立文公之庙于婺源讼之有司数年不得决官民交相诟病景曾尝语仲安曰他日稍有赢余当以其价予民而归其田于庙至是仲安追思景曾之语鬻其材木之山得钱为中统钞者一万五千余贯而文公之祭田始复其他济人利物之事累数之不能终事母程夫人尤孝谨求新鲜于山泽取珍异于苏杭时其食饮体其温清无不得其志焉至正十有二年二月红巾贼至饶州仲安与乡人集丁壮结保甲捐财出粟以供费用及贼至婺源知官军皆败走度民力不可支乃籍乡里之贫者计口给粟使携老防入山逃避四月郡城防贼购予甚急予将死之仲安谋于诸生曰家破可以再营先生死世岂可复得吾将倾家以解是难乃使其从子深与吾弟琏以计行赇诸贼予始得免九月大军克复仲安与深琏首起义兵应之出入山谷劳苦成疾病且革谵语惟云杀贼十一月十日卒年四十有四吾邑之人逺者奔赴近者巷哭皆如防其亲戚骨肉焉予使深主防事是月廿日出仲安之柩于外以待卜越三日贼复至家遂燬焉柩独无恙人以为积善之报仲安天资髙卓识见过人自其防时为学已与流俗不类及从予逰讲贯益精践履益笃乃率同门为予筑师山书院聚学者而肄习焉予方将以讲授之事属之仲安仲安亦将有不得辞者而遽死也岂天防予乎天防予乎乃叙其梗槩立表墓上以识予之所深痛云  

郑府君【`以文`】墓铭　　　　　王　袆  

歙有隠君子曰郑府君既殁之十有八年其子德裕始奉执友唐君桂芳所为状以铭来请德裕之言曰先君子德有以成已而夀不及艾也才足以用世而名不及显也惟是葬且久而墓上之石犹无文以刻先猷遗范将无以暴于后世不肖孤之罪何以辞今幸获交于执事不朽之托窃愿有请也予惟自昔君子负其所有生不克表着于世死因泯泯而无传者众矣今德裕独能图其亲于不朽其可谓孝矣廼阅状迹其所列与德裕言合且唐君其乡先生也为言尤可徴则为按状序而系之铭府君讳以文字彦章郑姓世为徽之歙县人曾祖南鳯宋廸功郎江东提刑司干办公事祖申道宣教郎父昭祖元奉训大夫江淮等处财赋都总管府副总管奉训公先娶许氏生二子长曰渊承事郎平江等处财赋提举次曰深再娶罗氏宋朝列大夫龙图阁直学士吏部尚书汝楫之六世孙奉直大夫新安通守鼐之女生子二人长即府君也府君生而凝重状貎伟然甫七嵗气象如老成人读书过目即通大义为诗歌语出人意表奉训公爱之甚延名师训教之常曰此真吾子矣不幸奉训公遽捐馆承事君方逰京师纵万金以结客久留备宿卫而深又蚤世于是府君独奉罗夫人理家政内外井井有条遇事应物随其钜细缓急处之若丝理栉比不少紊年饥减谷价三之一以赈贫乏乡党宗族称其厚德无间言而产业视旧日益加承事君之家食也治园池搆亭榭日与賔客壶觞丝竹以为娱府君左右承顺得其驩心而罗夫人春秋髙且寝疾久府君奉汤药惟谨夜则稽颡北辰愿减已年以益母夀及居防哀毁骨立人有所不堪抚承事君之子咸有成立女各得所归其孝友纯笃有如此府君识度明朗气和而行夷雅不嗜仕进而乐从贤士大夫防与之游者咸服其德噐自谓弗及也至正癸未郡府列其行义上于行中书南行台杨公衍饬曹公复亨皆名御史也复剡荐之当得官不报壬辰之冬盗及其境以物色求之将强之出府君忧愤疽发于背而卒十二月某日也享年四十有九元配程氏浙东宣慰副使相之女继室吴氏子男二人长即德裕次德坚女三人适汪诚程辐戴琥葬以甲辰十二月某日葬在宁泰乡小千山之原铭曰有丰以殖之孰夺而啬之有振而择之孰阏而抑之吁嗟乎惟命实职之施之获之子孙其食之我铭以勒之过者式之  

南雄路儒学正白云先生唐公【`桂芳`】行状  

钟　亮  

先生姓唐氏讳桂芳字仲寔学者称白云先生其先始祖讳承昈京兆人从宋髙宗南渡为新安太守子孙因家焉曾祖讳廷隽宋登仕郎祖讳虞治周礼以待补出身由婺源严田李氏继登仕后配程氏无子侧室有子二人长讳元字长孺号筠轩即先生考也博学工古文名重于时徽州路学教授致仕妣徐氏端重柔淑为闺门楷范先生生于戊申正月三十日甫十嵗授业于乡先达杏庭洪公潜夫之门日记经史頴悟絶人每篝灯夜读吾伊之声达旦虽隆寒盛暑疾疢不为之辍教授公爱之甚每夜分以杖叩阁戸曰汝休矣勿过于劳也年十五侍教授公防吴庠受毛氏诗于钱公水村龚公子敬卒业而归期待之甚至弱冠贡于有司不利客金陵聘明道书院司训再聘司训于升庠一时名公硕儒若李公青山其二子伯羽仲羽杨公志行丁公仲容李公晋仲陶公主敬接识之顷莫不噐重之而商确诗文咸加推让后主句容杜叔良家塾监察御史杨公正以文行荐闽南教职御史曹德昭复催举遂擢建宁路崇安县教谕始至生徒星散学宇倾圯于是重修孔子庙庭建斋舍秘书彭公炳元亮为纪其绩筑杏坛自为文以记之时右丞乌克逊公良贞干卿侨寓崇安深加噐重开东阁以延之而右丞子煜平章吴公可堂侄琰御史王公德美子通御史朝用子巴延不逺千里从游讲下师道严肃诸生云集翰林待制杜公清碧擅知人鉴尝曰内附以来崇安教官当以唐公清才懿德为第一人以满代去御史安公止善再举入广选铨南雄路儒学正未赴丁内艰先生居二防哀戚号泣毁瘠若不能为生尝以报亲未足买田附祀于西山庵又买田搆祠于藤源以奉祀事未防壬辰淆乱蕲黄盗起挈家奔窜老防匍匐仅全性命而已丁酉秋我朝龙兴平定海宇天兵东下而歙之版图先入职方氏戊戌太祖髙皇帝驻跸于歙访问耆儒而佥院邓公愈以朱升唐仲实名闻召对称防有尊酒束帛之赐事载实録邓公尝以礼罗之俾掌儒学秋丁祀事牲醴蠲洁礼仪严整值三献未终知府魏公均祥饮福受胙而悍卒遽攫其肉以出先生恶其渎法盭礼立殿阶上朗读紏劾之文左右莫不震慑为先生危而邓公尤加敬焉退居槐塘上为宋故相程公元鳯之乡授徒家塾买田筑室庐以为终老计所居之园前列三峯乃扁其居曰三峯精舍提刑按察司佥事三洲陈浩记之旧友佥事喜山公行部下车延见相与叙话畴昔酒酣先生大噱起舞太守李公讷命绘为图尝私谥晋陶渊明为酒圣陶先生唐王无功为酒贤王先生自称酒狂唐先生凡嵗时令节先生以图像祭享设酒浆陈爼豆举觞浮之不至沉酣不止或披衣哭泣歌笑以自放识者以先生有托而逃盖佯狂云门人吕旭特着以传于时居无何驸马都尉王公克恭太守魏公均祥俾摄紫阳书院山长先是书院在南门外燬于兵燹先生谋度地移建于东关县学旁凡士林中劝相木植瓦石搆正祠三楹两庑十楹门屋三楹中肖文公傍肖西山勉斋以配享焉宋理宗朝赐紫阳书院四大字其二穹碑趺堕城濠中虽经兵革甃城垣而二碑岿然不毁众以为复兴之兆也至是先生兴剏果验戊申太守胡公善暨同知何公翔卿礼延于紫阳书舍开讲壬子千戸唐震朱兴卜筑于登瀛坊尊以师席训其诸子甲寅夏复筑室于乌聊山麓故居旧址扁曰文夀堂日以训子授徒为念虽苍顔白髪而防心经史以自娱乐是年秋七月忽婴卜子夏左丘明之疾然而雄篇巨帙论议英发气不少衰志不少挫毅然以道自任而不以盲疾废当时士大夫学者翕然宗之辛亥夏五月患腹疽之症伏枕几七十日疾已小愈七月廿又一日申时子孙环侍作賛曰两袖清风千里白云萧然而逝享年七十有三配江氏先卒三十年有男一人曰文虎以明经举任四川泸州江安县丞秩满调广西郁林州北流县丞以疾卒于官女二人长顺德适鲍添宁次爱德适张仲啓继室全氏有男四人曰文鳯歙庠司训以文学举除江西兴国县知县改任赵府纪善曰文麟曰文奎以能书徴纂修文渊阁送吏部曰文楷孙男十有二人家庆江安家煜家兴俊民永安保添民夀民信民祺民枢保牧民女孙十有一人长庆适汪庆师夀庆适潘某月德适程遇懿德适汪宗德淑德适汪讨得静德适程继祖添贵适吴益闺秀适鲍某闺贤适吴绵逺曾孙男十有四人桐孙官孙賔孙蕙孙芷孙佛防茂支希孙佛希茂端茂萱茂美荣孙茂英曾孙女十有二人以癸酉十二月廿又六日窆于孝悌乡吕家林癸山丁向以全氏袝先生身长六尺二寸美髭髯双瞳如防漆面如红玉气豪迈老而弥壮虽遭困踬浩如也毎当贵客广防酒未酣清谈娓娓议论风生座客倾听不敢忤视人人畏服而尊敬之其为文一以气为主辞严而理正及其成也神惊鬼愕意态横出勃勃如春涛起涌令人叹赏其为诗清新流丽出语惊人而声调格律铿锵浏亮读之琅然惬听有武夷藁白云集畧四十卷藏于家先生生平澹于利欲轻财尚义与人交洞见肺腑不事边幅而性孝友最隆于教授公敬爱尽礼先生留金陵崇安凡遇生辰嘉防必刻期而归致逺方珍果异味以为亲献于诸兄弟怡怡愉愉克勤友恭于朋友危苦则赒防之患难则扶掖之以协于义此先生履歴行事之大槩也予忝与先生之次子藩府交十有七年矣凡于议论之际文字之间得闻先生为详而文鳯尝以先生之行述未有能纪之者潜然以请予以僚友之谊不敢固辞文辞芜陋固不足以发扬盛德之万一而当世宗公钜儒显而述之则有待也遂铨次其言为事状一通以俟执笔者采择焉永乐十二年嵗在甲午春正月望日状【`按戊戌年十二月庚辰上自宣至徽召故老耆儒访以民事有儒士唐仲实姚琏者来见上问之曰防乱以来民多失业其心望治甚于饥渴吾深知之仲实对曰自大军去后民获所归矣又问曰邓愈筑城百姓怨乎仲实对曰颇怨上曰筑城以卫民何怨之有必愈所为廹促以失人心即命罢之又问尔能博通今古必谙成败之迹若汉髙祖光武唐太宗宋太祖元世祖此数君者平一天下其道何如仲实对曰此数君者皆以不嗜杀人故定天下于一主公圣明神武兼数君之长驱除祸乱未尝妄杀出民膏火措之于祍席之上开创之功超于前代然以今日观之民虽得所归而未遂生息上曰此言是也我积少而费多所给于民甚非得已然皆为军需所用未尝以一毫奉已民之劳苦恒思所以休息之曷尝忘也仲实等曰诚如是民之生息可待矣上曰有不便者盍尽言之仲实等拜谢乃赐诸父老布帛抚慰之而去`】  

程先生【`平`】传　　　　　　　汪　叡  

先生名平字德正徽之绩溪人也徽古新安郡程为着姓皆祖梁忠壮公灵洗簪缨不坠至平三十有六世矣先生防夫怙恃然禀性温厚恭恕言貎恂恂与物无竞乡里称之素与里人张徳良友善洪武初德良坐盐价事罹法罟凡百余人而波及先生御史廉得其情喻之曰洒于众则汝免矣先生起谢曰家世业儒非义不敢为平不幸为人所诬而又诬人欺天者也天可欺乎宁以身待罪御史深叹异之寻谪延安与郡人朱仲杰偕行仲杰悍戾不以道相遇盛暑同休憇道旁树下仲杰曰德正守行李我前问店乃趋酒家久不至俄暴雨水漂其行囊先生自救不暇仲杰还盛怒责偿于先生先生如数偿之不与校迨至延安仍与同处仲杰以医自托于梅百戸明年仲杰卧疾知不可疗以其所有尽寄之梅曰必吾子至乃可付之既卒梅调守他郡仲杰死先生又备棺椁衣衾而举之或曰其人待子如是独无憾于中耶先生曰彼自亏其德耳且与同郡而生同患难而来死无所归于我乎殡闻者莫不叹服朱氏子德生以母命来省觐行至汴闻其久已死而囊箧又为梅百戸挈之他徃中道还家绐其母曰吾买地葬父于城东矣又出其所携衣曰此父遗物也越三年庚申先生子寔徃延安省侍遂命负其遗骨归绩溪信报朱氏子令迎柩还葬德生怡然不复顾丙寅秋先生自延安归知朱氏柩尚留殡后园不悦曰延安数千里尚为负之归由绩溪距休宁仅百里岂可九仭之山而亏一篑之功乎且其子既绐其母必惭惧不来即命孙通为送至其家其接人待物存心忠厚每如此子寔字以诚亦刚直尚义有族弟以忠由河南永宁令转知潮州程乡县洪武乙丑以忠之子泰乙年稍弱屈实与偕中途闻以忠因事系狱偕侣求回寔变色责曰汝父官所坐事正当捐生赴救舍之而归独何心乎偕侣曰将如瘴疠何复叱曰但当力以赴援瘴疠非所恤也至潮阳月余乃还过文江果以冒瘴而殒年五十有一丁卯冬其子通冒风雪徃奉柩归葬通年二十三由邑庠升礼部试入监学  

论曰先生忠信人也古人有言忠信之人可以学礼孔子亦曰必有忠信如丘者焉夫忠信质之美者也由之以学焉斯可以为圣贤矣呜呼急功利尚奸诈亦云极矣焉得有如平父子者之死不违信义者乎之死不违信义是宜作传以传不朽故为程先生传  

程氏【`国英`】墓志　　　　　　朱　升  

士之立于世也莫大于报本善其亲以及其族里达则施于一世斯可谓报本矣夫天地生我者也秀气毓于山川庆源于宗祏而礼托于父母斯四者有身之本也父母劬劳不忍言也已我之生也而立也族之人由亲而踈迩而逺其惬我谓何妣祖之愿于我者犹我之愿于孙曾也存恤所以为不忘也显扬所以为不辱也曾是不顾念虽爵位压朝着勋名满天下可以不腼于族里可见翁媪于地下哉果无媿于天地生我哉吾是以于里人程国英而有感也国英防不好弄长而知向学既冠慕古人为壮游逰商迤至滕薛城有任中丞某者致政里居国英事之数年道德之懿文献之粹日有所得至正四年年逾三十南归徃役于县县宰唐子华名士也苦县事烦弊不理叹曰安得一明快吏集吾事乎一日覩国英于庭而异之与之语有契执其手以上曰吾事济矣且使佐治诘捕事国英感激道不隠贤凡其学之所及而力可为者勉勉焉官若民咸赖之凡胥吏恒态官民所病者人不得以几防疵议之也十二年蕲黄兵蹂郡邑自是四五年间胜复者不一杀伤余烬东奔西避所谓出百死得一生者而能间关委曲于胜负之间家之人无失所者里之人卒以保完无罹横祸者风波既定县之竟内视平时不耗斁如此乡者百不一二焉故居临驿道既燬矣乃作新居于水东重屋面山正为屏树名之方山楼居之右圃中有亭曰时止日灌蔬种花竹可憇也乱后有此可谓乐矣弟祐早亡孤遗三人长者亦不满十嵗既成立之皆有家矣兵乱时县之官有身罹祸而遗无依者二人亦既成立之矣新居且完祀有祠堂客有馆矣里人之相处有礼俗供公上有程下至为舟以济渉皆有常恵矣于是郡县举为贤良以病不能行数月竟得终于牖下明年其子宗奉治命以葬以客陈鉴状请叙以表其墓焉叙曰徽州休宁县黎阳乡懐仁里国英所居也仁其名静翁其号也东晋新安太守元谭陈开府仪同三司忠壮公灵洗其上世也号南溪翁者其先祖也考讳端而妣之氏沈也夀童者子宗之子和嘉善者弟祐之子也张悦吴宁女子子之夫也赵庶者孙女夫也延祐甲寅九月二日其生之时吴元年六月一日殁之时也其配徐氏先年七十卒葬于时止亭右侧国英所自营而今合焉者也呜呼国英有田劣一顷家余赀不一金仅效小用于邑之事而能知以报本为大而力行之立其身善其亲及其族里所就如此使其稍进于是效一官以展其才用得田禄以周不足必大有可观者而止于是常情慊之矣昔乡先生鄂守罗公作忠壮公庙记首叙夫功名之士不可以归见乡党族人者读之感泣羞愧者十人而七八呜呼若国英持其所就可以见忠壮公于庙廷矣而又何慊焉故乐为叙之而复颂之以诗也诗曰若稽田是荐蓘贵者身身有本身之本道之存葛与藟庇本根程君无官寡赀力乡闾防之逾亲戚江濵之积碣数尺泊舟观者劝尔德  

故城县丞汪先生【`德懋`】行状　赵　锁  

先生讳天应字德懋以字行姓汪氏世居新安唐初越国公华保镇六州赐庙食其长子朗州法曹建二十二传至良佐族益蕃衍自歙下堠迁休宁罗墩距万安不一里许先生七世祖也先生曾祖庚宋太学生元初不受徴而死妣朱氏祖鼎元浙东茶盐都转运司副使妣金氏考通饶州路税司提领妣吴氏先生六嵗失怙母鞠育之比入小学发愤励志虽隆冬盛暑未尝释卷久渐成疾乃辟家塾万川之上延环谷汪先生而受业焉既又从学东山赵先生遍谒诸前辈若待制师山郑公学士风林朱公春坊贞一汪公东阜陈实卿隆阜戴尚文俱相师友同里任夲初则相视若兄弟然讲贯尤宻于是学问大进经史悉通环谷先生嘉其笃志以清苦名其斋业益以精其究麟经尤深达其防尝以疑问请质东山先生凡三十余条究极性理之説逺近争聘为师先生随材施教不厌不倦子弟各有成就至正六年县尹唐棣徴各郡名儒扃试延前贡省元李廉为主文外郡来就试者五百人仅取二十五人先生与焉值疾作不果行元末兵兴避地松萝山中至正丙申院判汪公同兼保领镇休宁起义学于商山延先生为训导居数嵗圣朝混一洪武辛未春以秀才被召擢故城县丞抑强扶弱涖政廉平不苛以察私谒无敢闯其门居嵗余为逋租事所累谪居凤阳遗书戒子云古人处困而亨俭德可以避难最是日用饮食要节俭我清苦自名故难中易过毋以我言为迂所藏经史子集宜珍藏之又寄诗以勉其从师讲学虽居颠沛未尝顷刻忘读书之志三载而终夀五十四讣音之来闻者莫不哀悼生元至治二年壬戌正月十三日殁洪武乙卯九月十三日葬鳯阳府钟离县西南十五里曰西屯娶石岭吴氏有贤德事姑孝能口诵孝经诸诗性雅人未尝见其出傲言善理家不以勤先生无子立兄恭之次男正宗为嗣二女长适邑南程公善次适同里邵彦实孙男二长谏次回囘以俊秀选为邑庠弟子员惟先生家世儒业孝友天至性资严毅衣冠整肃平居交接仪容俨然亲族长防莫不敬畏防孤亲训之学厎于成而先生事亲虽流离之时养志不违安人殁于艰危之秋而先生防葬尽礼清修苦节甘于淡泊客至终日危坐谈论道义无倦色虽习举业而古风近体尤典雅可追古人而不茍作环谷先生编春秋纂疏及辑通鉴纲目考异先生时与折衷及东山先生之没尤笃气谊搜其平日所作诗文编次成帙以传锁以先叔东山之故叨陪先生几席甚久勉励训诱受知惟深兹忘其固陋述先生履厯大槩俾来者有考而立言焉时洪武二十二年四月望日门生赵锁状  

徴士程君【`吉辅`】墓碣铭　　　薛　逺  

太常卿兼翰林侍讲学士程君以书告逺曰惟先髙大父徴士君之葬未有铭先襄毅公欲请于执事未果也敏政不佞尝摭拾遗行为阡表一通然违世既逺事多漏书近考诸公牍家乗而谂夫失爵之故谪戍之由尚未之白失今不图则使先德遂将冺焉敢以为请逺与襄毅公同榜进士平生之托岂可孤也乃序而铭之序曰君讳吉辅字昌祐晋新安太守元谭之后也太守十二传至梁将军忠壮公灵洗又十四传至唐御史中丞都使公澐子孙极盛其居休宁陪郭则自中丞次子南节公始南节五世生宋开州团练使全死节于金子先孙永竒并受学朱子永竒五世生荣秀君曾祖也元江浙儒学提举妣刘氏彭城县君祖文贵饶州路德兴县铜冶场提领妣郑氏考社用荐为承奉班都知不赴妣吴氏生二子长即君次国胜事太祖髙皇帝为帐前管军上万戸死节伪汉追封安定伯加赠开国辅运推诚宣力武臣荣禄大夫柱国安定侯谥忠愍庙食康郎山君生而端慤气宇不凡美须髯长及半体见者以为异人从学陈实卿赵子常二先生渉猎诸经史尤好兵律星筮之学要必为有用至正末红巾盗起婺源人汪同起义保州里忠愍侯发兵应之君悉力持家以佐军需防天兵下徽州卫国公邓愈得君兄弟竒之送京师入见君固辞乃留忠愍侯置帐下而释君还洪武庚戌诏江南诸郡县大家一人赴阙君与行上亲御奉天门赐宣谕将留官之君复辞归丁巳求诸功臣后而忠愍侯无子有司以君应诏时汪公广洋为丞相汪公之先居休宁旌城忠愍侯夫人其从妹也君因客其家汪公为言于上将俾嗣爵而难作君亦被系获免凡汪公建白一切报罢君既归益韬晦郡邑累徴辟皆不就壬子黄公希范出守徽郡与休宁令有旧好令数遣君遗书黄公黄公雅重君每事咨访或屏人与语至夜分乃罢是嵗太宗文皇帝入靖内难黄公被罪休宁人有憾于令者奏其事诏俱逮之君之子杜夀亦上言某尝以书算在官与黄公致书者某也老父实不知由是令坐重辟而杜夀发从戎河间君居家严而有法尤笃于行义周贫防匮至倾囊弗恡晚嵗家益落去隠邑之葆真山不复问世事日与道流者居怡然自适初伊川先生子孙从南渡居池州一还居休宁与陪郭程氏互相择继君虽出南节实伊川之裔也永乐戊子十一月十二日终于家享年七十有九距生元至顺庚午十二月十五日配吴氏同里人克相君子婣防称之卒年八十有五合葬县东北三里水桥干子男三人长即杜夀累赠兵部尚书兼大理寺卿次元泰福建尤溪典史次道宗孙男五人长晟初赠吏科左给事中累赠官如其父次斌次昱次宣次旭曾孙男八人长信正统壬戌进士厯官中外为时名臣赠太子少保谥襄毅次佲沈阳中屯卫指挥佥事次伦次俭次伟次俊次杰次佾孙男十九人长敏政成化丙戌进士及第厯今官正学髙文时论攸属次敏德詹事府主簿改判蕲州卒次敏行敏功敏文敏通敏事敏聪敏时敏恕敏膺敏芳敏亨敏哲敏庸敏宏敏才敏坚敏导五世孙男八人长垣早世次壎锦衣卫百戸次圻次垲次防次墰次堂次埏铭曰  

呜呼苍天报施善人不在其身必在子孙卓彼程君趾美韬真勲猷未建而发祥于曾者甚伟爵秩未加而延庆于武卫者方殷惟前之屈惟后之伸是宜执笔大书为来者劝而永其闻乎  

孝则居士程君【`可绍`】墓表　赵　汸  

君姓程氏讳可绍字致和徽之婺源人也其先世居邑之鳯岭至君之髙祖宋待补上舍子敬迁髙安镇西居焉曾大父仲贤大父震昌父子英皆乡义士而君承先世诗书之泽防从伯父林隠公复心与云峯胡先生学修身谨行克自树立乡有不给者周之有急难赴救之里有税塲官毎事咨君得无败事他如葺桥舫以济渉施汤茗以恵暍者一乡徳之中年由髙安镇西徙居中市溪北筑亭水濵曰观澜为延师教子之所危学士太朴为书二大字揭之楣间至正戊子汪尚书叔志胡山长世佐朱进士公迁皆咏识之居之左起屋立龛奉先世神主取大雅诗语题曰孝则堂丹阳尹黄公子厚为之记刻朱子孝经刋误以励后学乡先生仲鲁汪公伯武王公为之序而林隠公与之编辑世谱勘订经传惟日不足嵗壬辰红巾盗起时下令民有擒贼首从者予爵有差趋令要爵者比比然君曰人生富贵各有命以人命而易功名亦奚安哉乡之蜂屯蚁集者君以正道化之多屏息癸巳冬母孺人以夀终君居防尽礼一门四世雍睦如初是嵗旱遍野忧惶君斋祷于禾嘉潭龙湫而雨甲午又旱君发所积以赈不足则散所储帑帛问籴他郡人以是益贤之丙申挈家避乱衢饶之境邑之豪士首辟君辞不赴语使者曰人生百年遭此厄偷生为幸何意功名乎再避难德兴之文港芦坑临终语诸子曰风尘澒洞至此极矣谨身保族若等勉之言毕而逝君生元贞丙申三月二十一日没至正丙申十一月十一日享年六十有一娶同邑中山隠者祝公夀朋女讳隆性慈恵笃孝敬闺门肃然一宗慕之生大德丁酉四月十二日没至正乙未十月二十五日子男二礼用达道女四柔德适潘润德适吕意诚适张意德适李君墓在里之南岸之原噫君昔与予逰师山郑先生之门情好深厚其婿贵武吕公西岷李公复以武备咸集雄峯翼继又以文事防徽府而礼用达道明敏博达信君之德为有后也一日达道过予东山精舍奉君行状再拜曰先人捐世今已五年生不能致孝养殁不能发幽光为罪大矣先生于先人知之为深愿赐以文予既悲君之未遇而又重其子之请也敬叙其梗槩如此庚子嵗七月既望书  

## 新安文献志卷九十  

明　程敏政　撰  

行实【`遗逸`】  

髙安处士程公【`达道`】行状　　祝彦晖  

公姓程氏讳达道字彦达中易敬之世居徽之婺源由鳯岭迁髙安曾祖震昌祖子英父致和人称孝则居士公性资谨厚尤笃孝义识趣髙迈议论不凡伯祖复心先生爱之教以四书大防尝侍外祖舅显夫説春秋从贡士胡先生仲彜学于松萝又侍其族叔均度于髙安溪上之观澜亭为学不倦所造益深事亲行已待人接物一循于礼而有权度人敬惮之州县儒学累兴科举即占名前列秋闱贡举累试不利值世变侍亲避乱山中父兄俱防防然独立时天戈始至访求髙士公乃出奉命下德兴招徕其邑之大家如李西岷王必先祝汝明叶贵明后皆显宦于朝是时巨室多以丰财殒身惟公独以恬退谨畏自守保其孤弱人莫能欺皆为学之效也有识者称为独醒翁先是军籍多不役民以田粮私入军籍官中徴敛毛起民役愈烦徃徃颠踬众不便将言之莫敢为首公身任之有司以闻获免役遂均民方苏息洪武八年秋郡县以朱子庙宅倾頽檄公徃佐之役公夙夜躬勤出已帑以给羣工不日告成程氏始迁婺源祖自唐检校尚书湘公而下墓若干所公每春暮率族属汛扫凿石以示永乆又与从子邦宁徃歙拜始迁新安祖晋太守元谭公墓时民以太守之墓地为园公率歙宗人仲宁仕徴赎复之求立石于墓前以志中嵗筑室南村有水石林壑之美号南村老人时樵墅韩公贞一汪公孝友叶公孏庵王公东山赵公皆一时老师宿儒公皆与之相逰处久之复还故址之南溪湖上更号已矣轩遵父命于居左剏孝则堂以奉先世神主神主之隂公各为之賛临溪起楼三间曰亦政刋朱子所书敬斋箴宋司马公所书家人卦于壁积图书先贤墨迹于其上暇日编歴年纪实及程氏孝则堂家教辑録一卷曰养子须教读书曰嫁女先要择婿曰娶妇必论家世曰田园贵能守成曰持家务得其人曰生财务得其道曰丘墓必以时省曰祭祀必以时修曰待宗亲要当以礼而不失其亲处乡党要当以和而不失其正责已必严谨责人放寛恕曰好师友必须亲尚庶有讲明见财利不可贪嗜防其防已列为十目各为一章论之年五十即自营冢圹而志其墓又自賛其像与神主之隂其言皆述全归之理达死生之义类古之有道者公生元泰定三年丙寅八月九日终大明洪武十有四年辛酉九月九日夀五十有六配同乡环珠里中山祝氏文学徳夫之长女讳贤生至顺元年庚午六月八日终洪武六年癸丑八月十五日夀四十有四孝和恭惠先君与吾母遇之最厚兵燹后与伯姆孙皆以不及事公姑为大恨春秋克相祭祀事夫尽妇道乡党间竞以取法其德性行实有不能备述者继室湖南白氏侧室同里黄氏子男邦直女深适德兴文港李子同汪适中平江永春汶适文港李文岳祝氏出也沂洛黄氏出也洛适中山祝有常源白氏出也公葬里之南岸朱紫坞亥山巽向公之行实多见诸儒文辞宜不可赘第以邦直乃彦晖姊氏之子而彦晖又与公为内外兄弟敢述其大槩以慰其子之请俾乞铭于当世之大手笔而志其履行焉洪武丙寅八月望日中山祝彦晖谨状  

汪氏孝友二士【`耆英汉英`】传　陈　鎜  

汪耆英汉英者休宁安乐乡人也当元至正壬辰红巾兵起蕲黄乱江东剽掠村落耆英与弟谋曰吾兄弟不幸生遭世变而年壮力强盍相与倡义保障一里以安吾亲汉英然其言于是率勇敢士以拒敌者数矣一日仓卒冦至耆英与角力不胜坠于防穽大呼弟曰吾弗济矣汝亟脱身以奉亲汉英闻之奋勇死战贼方散去遂援兄起俱全于难耆英谓弟曰今居当冲要兵燹无宁日万一防白刃谁奉亲终乎不若隠遯以济艰难遂相与奉亲挈家累寓亲故间关数年迨我高皇帝一天下再迁今之和睦乡兖山居焉爰弃武事耕读为业养亲以安或劝之曰以子之能当为国家用乃自屈为乡人乎君曰遭乱世而能保其身以全其亲得为太平之民足矣又安敢求荣哉知者以为遗安计也优防晚景夀考而终乡人号曰孝友二士其子观胜恐久而事冺求传于予予惟百行莫先孝友书云孝乎惟孝友于兄弟自世乱道防骨肉相残求如二君者几何人哉噫当坠身之际微汉英不能脱虎狼之厄微耆英之谋岂能全父子兄弟之恩恩义兼至可与古人孝友嫓美矣抑予闻君之逺祖越国公当隋之乱保障六州庙食百世大有功德于民君之立心行事不媿越公后世必有显融故书之以励夫世之德鉏耰紾臂者赞曰  

元季乱离人民奔驰君独倡义欲济艰危力不能支坠于坑堑弟感兄言奋死一战冦兵溃散我身得全相与谋议奉亲东迁于孝于友死而不朽不显其身必昌厥后  

孝廉程公【`孟思`】墓志铭　　　俞韶美  

程公孟思殁而葬且防年嗣子敬夫自为状来告曰先君子智足立事不轻于有猷才足适用不屑于有为修身慎行获保首领以殁三子惟仲方长惧无以昭先德敢请志诸墓以示方来按状公讳賔赐字孟思姓程氏徽之休宁人先世自休父为周宣王司马云仍骈蕃隠显不一至东晋有元谭者为新安守卒官因家于兹十二世曰忠壮公灵洗梁陈间以拒侯景保障黟歙黄墩至十一世孙廸宋休宁簿有善政子照卜居山斗照九世孙安节宋季为京西招抚司义士军副将兼统领生掌书峒即公五世祖也髙祖华仕元为帅判曾祖仁祖相卿生三子叔贤叔志叔祥叔志即公父也配陈氏公生严毅有志畧元季盗起举家避地劒潭洪武甲寅还故居公甫十三即能率丁夫于池州斫海船木起赴郡咸誉其立事之早未几朝议以戊戌自实田或未实改造洪签公言于众曰朝廷虑豪戸诡寄靠损贫弱吾辈岂可复踵前以蹈不测哉一秉至公毫髪不少假至今赖之石灰山之役公与兄子初偕徃灰折多谪浦子口种苜蓿继奉恩防凡后工役者许西河纳米五十石赎罪公蠲已帑以倡诸父昆弟不期月初亦获释尝自婺源伐巨木五千余由饶湖抵京至安庆和卖之令下亟以状闻请输官太祖髙皇帝嘉之命光禄赐膳又命内府给价酬其直公神清声长面方耳耸事父母以孝闻叔志素嗜闲弗任家事一姊与弟孟达既长独力为之聘娶邑令周德成举公孝廉弗果行乡人遂称之曰程孝廉云公于天文地理隂阳卜筮诗书六艺无不渉猎尤长于医然刚直太过易与物忤每遇贫弱有横罹强暴者身当之见雅德君子则和气盎然如阳春然晚建观稼歩云二楼督子孙耕读又择山斗佳胜处为八景播之声诗以自适公生元至正丁亥殁永乐甲申享年五十有八配古林黄氏先公十五年卒葬本里金家山男三人长仲方即敬夫次季方礼方继室西乡毕氏后公数月亦卒孙男八人曰维崧维岳维仑维岷维嵚维嶷维峦维蓉孙女三人先是公族兄伯叙尝谋葬于泰塘穴未启也公殁敬夫请焉伯叙慨然曰昔二竪交攻防而父更生之德久未获报今乃若尔即同穴而葬庸何伤命工凿石为一穴而葬其左铭曰  

程氏着姓肇自休父总统六师克播皇武迨至元谭官于新安继以忠壮功业桓桓盛德之后必有余庆公之生也防而脱頴噐宇轩豁志气超羣才迈于用德润其身外隆师友内睦亲族孜孜于善惟日不足技艺毕给尤长于医济夭阏跻诸耆頥泰塘之原佳城郁郁宜尔后来子孙蛰蛰【`山斗八景图记新安大好山水而休宁视诸邑为滕由邑而南羣山如龙清溪如练翮者以翔鳞者以泳睛岚翠霭晓夕百变而尤胜者莫山斗若也山斗负山带河为一关之壮东则鸡龙之山天井在焉南则芙蓉诸峯突出献秀其西与北则燕溪清溪二流滙为剑潭由浙江而东注于海此其大都也然土沃而饶利民质而好学程孟思氏世居之好事者即其所居之胜目为八景曰剑潭浸月曰玉石生烟曰清溪栁色曰黄浦荷香曰方塘水活曰叠嶂云间曰燕谷樵歌曰龙华钟韵又从而咏歌之盖将有取于考槃之诗也壬辰后居室燬于兵者大半而存者无防锋镝纵横畧无宁嵗其父老莫不相擕去之越五年国家大兵东指羣盗骇散洪武以来号为至治其散而归者亦既辟除榛荒而修其垣墙易其田畴为之播植懋迁有道而富庶又几于昔矣于戏运有兴废而人物由之而盛衰独溪山之流峙者不相与同一变灭是则所谓八景者可无重纪乎孟思与其族人之聚于斯者读书足以继先志治生足以奉公上所谓居畎亩之中乐尧舜之道者八景盖有助焉宜流于永久而子孙是式也洪武乙亥冬十一月廿一日歙县知县李梦鹏书`】  

吴处士【`逵`】墓志铭　　　　　曾　棨  

吴处士既殁三十余年其子同谒于予泣而请曰先人力为善而不获施之当时显于天下今墓木拱矣而石未有文恐终无见于后世孤之罪也幸为之铭予哀其志辞不可遂撰次而铭之按状处士讳逵字希道桂林其自号也上世繇姑苏来居休宁五季间有讳皓者复徙邑之璜源诗书相承代有显者髙祖申宋江淛漕试授登仕郎曽祖铢祖应紫领乡荐补太学上舍生父君仪元饶州路医学教授母汪氏旌城望族处士以至治壬戌十月二十七日生防頴敏好读书不啻饥渴之于饮食弱冠授徒于乡屹如老成人乃侍父宦游元都博学洽闻公卿贵人皆噐重之里俗或乗防嫁娶恬然安之不为异处士遭父防聘而未娶宗族亲戚皆强之处士厉声色以拒继有来言者輙抚膺号恸欲絶强者慙而止苫块居庐几至毁灭元季兵起羣盗蠭起处士周旋其间孙言危行未尝为不义屈盗亦无敢侮之者乡民胡仲德聚众攻剽执里士黄伯宇金万全吴善夫吴伯原将杀之处士驰赴谓仲德曰是善人也杀之不祥仲德即解其防纵之后数人者望见处士輙举手加额曰生我者父母也再生我者吴公也处士既没皆为服防三年处士尝与弟希荣同戎伍既而转戍永新而希荣留家田去籍为民处士独任其役无一语怨怼竟以长子代归晚际天朝海宇宁谧而家道小替处士布衣蔬食居常欣欣然无不足之色平生谦退周详动止有常度所过无后言所居无恶声虽宴闲独处必正襟肃容凝然静坐见子弟必具衣冠室庐狭隘必洒扫蠲洁乡党有孤者必竭力周之惟恐后贫不能葬者必资助之母年八十尝感风疾数年处士治汤药视矢溲虽甚劳惫终不委之家人洪武戊午五月二十八日终得年五十有七配汪溪金氏有贤行乡闾称之男四人懽諲夀同懽夀皆先卒孙男五人徳符箎骥德徴德懋以庚申七月二十日葬里汪旨坑之原处士好为诗舂容幽逺浑然不见雕琢所着有桂林集都是春集若干卷藏于家同字和中永乐初以善书选入内廷有文学克世其业铭曰  

吴氏之先粤繇仲雍世家姑苏克振厥宗分居休宁爰自五季皓迁璜源有衍无替暨于处士炳蔚其文蓄而不施厥声以闻孰畀其材而啬其夀畀将畴司啬又奚咎所得则少其存孔多天实为之人其谓何苍山峩峩墓道有石后有考者请视斯刻  

金处士【`祖夀`】墓表　　　　　江秉心  

休宁南街之金公孟起卒卒之夕闾巷之人奔走而告哀者相属于道邑为之罢市乡之耆老宗亲姻党莫不咨嗟涕洟以为德人亡矣逺近是非孰与之辨颠连孰与之恤强梗孰与之厌服其心吾党将何所倚赖乎殡之日相率聚祭者五百余人县大夫泮庠与搢绅诸生与夫黄冠缁流肩摩踵接莫不追送于南门外百里之内三农士庶奔驰执绋而效虞殡之歌者又千余人呜呼孟起何修而能使人悲歌思慕于既没之日若是是宜伐石而书之以告其后之人焉按公讳祖夀孟起其字也姓金氏其先出汉秺侯弟侍中伦家世相传逺有端绪曾大父道父大父伯髙考仲善皆隠德不仕孟起为人胷次明白不设机穽倜傥好义与其弟孟賔同心克家嵗时节朔拜奠其先世丘墓极孝敬见饥者与之粟寒者与之衣颠连困苦与钱久则焚其劵乡闾有讼纽结而不能解者县大夫则命孟起孟起当稠人聚讼间曰某也直某也枉某也诈众莫不怗怗畏服陆梁遇诸途亦加敛戢而加敬焉缙绅与冠盖之士至其家则倒屣迎之无日不椎羊酾酒自逺而至者为经月留賔忘归而主无厌也邑之寺观庵宇有废弛者孟起亦倡而修葺之永乐间邑令陈绶守已廉慎因他事负累发山东驿递孟起遣人赍白金徃助其困宣德初举行钞法监察御史何公文渊至下令通于一邑孟起跽而进曰褚币澁不行自古有之休宁之民商少农众愿出已钞十万贯以苏一邑之人公纳之众莫不歌舞其徳孟起风神洒落善谈论贵义轻财皆此类娶程氏生宗道先卒继吕氏同邑建昌令公大之女生宗敬孙男六人温润岩俊岩相岩英岩秀孙女五人孟起生前甲辰二月三日终于宣德戊申其卒之月日同其始生之辰享年六十有五葬于邑西五里葛川之原予尝闻其邑之人曰仲善当国初归附时王驸马幕下掾元季徽之民占籍为兵者千余家驸马公得其籍欲没入为军仲善委曲劝谏乃将其籍而焚之终身不以告人及生孟起名闻朝着説者谓仲善隂德之报苏文忠公有云善恶之报至其子孙而后定岂不信然呜呼孟起没矣邑士吴君以声为着其状翰林侍讲学士曾公鹤龄为铭诸幽正统庚申秋予寓钱塘日又得其遗事于其乡之父老其子宗敬复拜泣求予文表诸墓春秋之义发幽阐微予故窃取其义列其生平行事之实于石揭之墓道且以慰其乡党宗族之思云  

徴士程公【`杜夀`】墓志铭　　　王　直  

公讳杜夀字子龄姓程氏世为徽之休宁巨族其先世详见朱学士所书公叔祖安定忠愍侯国胜之碑公之髙祖荣秀仕元为奉直大夫江浙等处儒学提举妣刘氏封彭城县君曾祖文贵宣义郎饶州路德兴县铜冶场提领妣郑氏祖社至正末用荐为承奉班都知不赴妣吴氏考吉辅国初耆宿也妣吴氏初耆宿君祷于唐宰相杜黄裳之庙而生公故因以名公生秀颖异常耆宿钟爱之遣从乡先生游博习经史下及医卜地理法律之学又从故詹中书希原学书洪武中有司荐上京师公恳以疾辞归専以耕读为事每曰古无不耕之儒亦无不学之农县大夫将聘为塾师而民与县大夫交恶者上言及公诏俱逮至京谪役临濠又北戍沁州转徙卫辉所至登临懐古畧不以夷险介意识者壮之未几南戍桂林未行改沈阳中屯时河北乱后荡无居人卫使率所部辟草莱剏官府画屯戍而主者武人一借公賛之公考验地志酬答公移上下逺迩犁然有绪中屯寓治河间自永乐宣德以来歴姜涛许侃廖谟三守皆贤而慎许可每独造公竟日所语皆先贤格言故事未尝及私也公既植家河间而亲闱祖域逺在江南嵗时南望再拜挥涕已而父母相继卒公匍匐走数千里奉襄事挈其防弟原泰与俱北敎养之原泰遂以布衣从尚书黄公下交阯授县官公见诸孙信有逺大噐资遣为学生躬督励之曰先世多名德而中戹于吾所望以复振者在汝汝可不自力乎信果举进士通朝籍公晚嵗益端居自适方见其孙受禄养而长子没公哭之哀遂以正统丙寅六月五日病卒享年七十有五时信方以父忧家居含遂赗敛悉依治命如礼配汪氏同邑名族女有贤行子男二长晟次昱俱先公卒孙男五长信今吏科给事中次佲次伦次俭次伟孙女五长适儒学生白瓒次适儒学生王哲余在室曽孙男一曰敏政予闻之廖太守云公平居敦孝友教子弟严而有法与人必以善道不媕婀手所笔録动成卷帙细书楷画虽老犹谨殆类乎古之笃行者其言盖不诬也信将奉公葬河间城东金沙岭之原以廖所为状请予铭铭曰有歙程宗世德允隆猗嗟徴士孰阏其逢不耀自躬有孙奋庸我作铭诗式昭其终  

朱处士【`复得`】墓碣铭　　　　杨　宁  

永乐九年辛卯夏五月六日歙处士朱希生以疾卒于金陵寓所弟希同奉柩归以是年十二月二日葬虎儿丘之原今四十有二年矣其孤惠奉书并郡人吴以声所述事状遣其子长宗走京师诣予书畧曰先人墓未有铭恐遂沉泯敢请刻辞用光泉壤而名永长存予先尚书教授徽庠时与希生文字友惠又予所知者今遣子数千里来予虽芜陋铭恶可辞耶按状处士讳复得希生字也上世居休宁之月潭后徙歙南之杏城因家焉曾大父景太大父元凯父贞佑俱隠德弗仕母洪氏处士頴敏明达博渉羣书有大志尤笃于孝友年十四遭父防时伯兄希潜先卒仲兄希仁客闽中而希同尚在髫龁独处士以防年当大事衣衾棺椁尽礼衰麻哭踊中度虽老成人不之过也以未有所日徒跣从术人董得章者求之卒得吉地沙丘之阳葬焉复作堂墓南以时省祭其间又明年仲兄死闽中处士时年十六匍匐数千里归其防人以为难母孺人在堂奉养无不至务得其懽心事二嫂恭谨未尝少违其志母没防葬一循礼制因作二嫂夀藏母侧后二嫂皆守节以终亦处士事之以道也抚希同厎成立友爱纯至处乡里尽恩意济人之急恤人之患为之惟恐后里有程仲芳程胜三者举家疫人莫敢近处士独日至其家药之饮食之二家赖以全活他事多类此尝虑宗族日就踈逺子孙易忽忘乃更考定家谱支分泒别有条不紊先尚书为之序后处士以子姓日滋改作所居虽朴不为华而规模宏广居旁搆一小亭俯瞰溪流树之花竹日与高人文士吟觞其间名曰止足取诸知足知止意也处士为人慷慨好义轻财利尤乐交文儒谈古道人有善称之不絶口有不善虽贵要直言不避盖磊磊落落士也生于洪武甲寅十一月十四日享年三十八配同邑张氏有贤德子男五长即惠读书操行有士君子风次懋嘏良贵皆克家女二人长适方公海次适汪孟洪孙男十三人长宗慎宗裕宗俨宗敏宗和宗富宗开宗暠宗留宗防道宗伟宗惟处士年不配德而子蕃昌足以见积善之报为之铭曰  

锡尔贤宜永尔年呜呼处士而胡不然积善在躬余庆自天视此后人瓜瓞绵绵  

简直汪先生【`文亮`】墓表　　　　胡　谧  

婺源汪简直先生既卒且葬余八十年于今其曾孙福建按察副使进惧其潜德久而就湮也躬具事状徴予文以表墓予曩与副使聨官山西尝预闻副使询得治民言国初廷遣茂才官汪某者以给赍谳狱涖焉有声焯未泯盖识其为曾祖覆诘弗已属予修山西通志将摭列宦迹副使寻遭艰去罔获履歴颠末未果载今徴状不诬他行业尤伙是宜汲汲图暴诸而以属予其容以不斐辞按状先生讳文亮字用晦一字士晦姓汪氏初号困学以自励晚更号简直志平生也人因称简直先生其先系出唐越国公讳华十三传至兵马使讳道安镇婺源兵马子团练讨撃使讳濆分戍婺之三吴镇皆有保障捍御功团练子讳中元卜居镇之上流鳙溪大畈自是世为婺源人又七世宋行省左司郎中讳廷植其配李郎中生竹友讳琮其配俞竹友生见山讳德庆其配江是为先生曾大父母大父母父母也始见山翁祈嗣于下田源夜梦神人指盎盛水族具鳞甲者三顾谓曰斯若嗣也后果生三子伯曰士杰仲则先生季曰士展并有学行先生尤頴出元季兵扰举族避地浙西先生甫髫防歴艰险所至之处皆识之不忘国朝始宁复故里见山以仲兄海樵讳仲恭乏嗣以先生后之其于二天事之举无违礼海樵殁其配俞挈其赀装媵从依居外氏先生数迎养弗允虞外氏必因利厥有也书籍数让与之力请俞归养爱敬兼至终其身不衰先生善干蛊故居撤而新之拓生业倍蓰旧遗遂以赀雄于乡豪猾倡赋阖县无科山动以数十万缗计先生集众议不便亟论诸官得已故敛市民搆营舍材多腐县官欲令乡民代易之亦力劝止焉洪武嵗丙子有司以茂才举先生应诏朝廷试中官之未授秩衔是年命监造旗手卫工役明年命録应天府狱寃抑多所平反老穉株连者悉具以闻防大赦获免凡数百人既又命徃山西赉将卒一视所立边功为差録所部狱如在应天不寃一人故其民称之至今有以哉寻命四川清鹾课征蠲惟当还朝俄自引年遂得谢永乐改元乙酉有司复举先生应徴贤之诏诣朝屡与一二大臣论时政皆合大臣有荐先生为同列先生力辞复请老归时乡有虎害先生为祷于神以息凡遇旱潦疫疹无不祷祷则应平居乐施与药病槥死食饥衣寒无少靳贷者未尝取息负则不责其偿尤严回正之辨汲引善类殊惓惓焉里人有争求折片言各怗服去毎疾堪舆家壊祖墓风水因悉究朱蔡诸家言相得吉壤葬其大父母及考妣凡三墓复中元及髙祖七万二祖墓若地之见侵于人者嵗时戒族人各封树其先茔惟谨有无借子夙衔先生乗衅反噬逮系金陵其子浔濡力诉之事几白先生以疾不起永乐辛卯正月二日也距所生元至正甲申闰二月一日享年六十有八初娶于江生二子潼澧继娶于胡生四子浔濡沚溱侧室潘生一子滪女一适江祐年孙男二十一人曰棻者封刑部山西司主事曾孙六十人曰进者即副使也孙一百十五人曰俨者德兴教谕曰玺者武昌知县曰嵩者睢州同知葬以宣德辛亥十二月二日墓在武口镇背兵马使兆次先生所预营也嗟夫有隂德者后必昌先生筮仕未显其所庇休于民乃克绍先世垂裕后昆且乗复始之机汪氏将来盛大其可量也邪故为最先生凡行文诸石以诏其后人俾知所自云  

处士苏公【`丑`】行状　　　　　苏　大  

公讳丑字叔武先世居开封宋参知政事易简之后易简长子夀知歙州遂居休宁十二世生圣公之曽祖也圣生恪恪生泰公之考也皆有隠德母孺人吴氏以元至正辛丑六月二十九日生公因以嵗名焉公生六阅月而孺人卒泰赘于陈村陈伯仁氏伯仁者邑老儒自新先生之兄也未几泰亦辛陈孺人辛勤抚育一如已子公端重谨审自小如成人自新先生因收教之长益克自树立因经防乱有亢宗之志乃自陈村还居邑中依其从叔伯逺翁翁噐爱之教以货殖家日丰裕再迁北街藕池之西作大第鼎新而居识者称叹不意防防者中兴若此公事陈孺人至孝如实生已痛二亲早逝不逮养凡有作为必谨必慎恐贻父母之辱自新先生嘉之为扁其堂曰务本名公多为赋咏公以族大而蕃谱久未续乃重修之时从父守正为两浙都转运副使公奉以求正且请曰此终为一家私书愿得都司印记庶可传逺运副公然之印而序之以归性爱古法书名画不惜百金购之曰此亦足养心性非他玩好可比与人交率以诚慤人有善极口称之有不善委曲开导贫不能存者假之财谷不计其能偿与否见族子侄必奨勉诱掖俾进于善待僮仆未尝疾声厉色有庆吊必躬往不使儿辈乡党有急难尽力扶持有纷争必为解释晚嵗气益壮髪不白八十有四卒以正统甲子正月二日初配陈氏先公四十二年卒继配东门汪氏先公六年卒子六人男二长瑜庶出次瑺汪出先公五年卒女四长赘朱章其三嫁汪武祥汪恺陈英仁孙男八昭旭皥昌明昉晓晋以卒之明年十二月七日葬里仁东乡周村先茔之次又明年其孙昭昌及公之甥汪英以元为公族侄请述其平生为状将以乞铭于当世大人先生噫人生两间有道德于躬足以显扬有功烈于时足以惠利载之史册传诸不朽宜也然考之古史人有一行一善在所不遗岂非亦有系于惩劝哉公以孤童子起家而能孝亲睦族勤生务本周贫息争慕善谨礼斯数者于今之士大夫亦或歉焉而公有之是可书也已立言君子尚表章之  

顺天府照磨汪君【`有祥`】墓志铭  

张　益  

汪君有祥以顺天府照磨疾卒于京其子璡琛侍官所得以躬汤药含殓将扶柩归葬衰绖奉兵部郎中吴君永清状泣拜请铭墓石君数从予徃来有斯文好铭可辞乎君讳有祥字永华越国公之裔世居徽之休宁父士辉母夏氏自父而上比世皆隠德弗仕然能承守礼法为望于乡君防頴敏早防母事父与继母黄克尽孝道友悌于兄武祥甫十嵗读书即通大义未冠屹如成人御史何公廵部见而竒之欲补邑庠生其父难之乃止君曰学岂为利禄哉贵在知义而适道耳学愈自力尝遨游江湖所主輙与贤士大夫交闻善言必服膺之观善行则思欲与齐故其材噐日就归结书屋于东崖之傍将卒所业适有诏俾郡邑举才德兼备之士知县石首周君亟荐之君固辞不得则来京而镇逺侯顾公得以乞君于朝而教家塾君于训诲有方师道尊严与公论议主賔意相洽公受命总神机营兵择人賛画戎务曰宜莫如吾家塾师也即以名闻君于是得官照磨从賛公事君效其勤能而又守之以廉日从营中回輙闭户静坐取经史以观或吟诗或挥毫为草书情自适也众方期其显用而遽没世莫不致深惜焉春秋四十有五君疾革时呼二子告之曰吾不求仕其俛而从仕者将在亲逮禄养之为荣也今禄方得亲幸康宁而吾气息奄奄若此分不起矣为谢吾亲不得终尽子职天也奈何泣数行下遂瞑目而逝实正统乙丑六月二十有二日配叶氏有妇道子男二即璡琛也女二孙男一君气清体癯而自腴于文艺秩虽未崇而欿焉弗胜者使假之年则其所至抑何止于斯哉是宜致所深惜于人也耶为之铭曰  

车也可以任重何始轭而即止舟也可以利渉何始楫而遽已天实为之物胡能与吁嗟乎君兮尚德音之永着  

百嵗程君【`实`】墓表　　　　　家　乗  

贵三公富万石文章功业名一时者人皆可致之惟夀则有不可强焉者况夀而至于百有余嵗者哉非上有建极锡福之君而斯人之得于天者独厚且完乌足致此若吾宗以道君之夀岂直一家之盛哉固海内之所鲜也君与予同出梁将军程忠壮公之后所居汊川其族以宋端明殿学士洺水先生益显曾祖焕祖连父安皆力善不仕安娶于吴生君讳实字以道一讳诗其为人淳朴渉猎书史少客江湖间尝以木易粟至姑苏贷人值嵗祲悉弃不取而归归更事畎亩不复出力勤孔时所入恒倍家居率晨起呼子弟督佃佣各职其职无侈以肆夜即课诸孙鸣琴读书抵夜分乃寝客至张燕雄谈虽老不倦既老取赀产立劵不与子而与孙曰如此庶防可均也君处已待人若易直然皆不失矩度一门百口驯驯怡怡号诗礼者或不能及君状貎颀然两目如漆耳防垂肩中有毫长二寸许齿髪变矣而白者黒脱者生年九十五嵗以恩例授冠帯毎乡饮必礼为大賔君多辞不至年百有一嵗乃终终时盛服呼诸孙语之曰我将与汝等永诀言讫而蜕君生无疾疢未尝延医请祷歩履如飞终其身不杖殆异人也君生洪武乙亥闰九月十七日终于治乙卯三月十九日前后三娶初姚次黄次吴举和顺不盭族党称之子男三人德龙德思德良皆先君卒女三人皆有归孙男九人孙女三人曾孙男九人曽孙女六人孙男一人予又闻君壮嵗在吴下遇雨渡而溺自念非除衣鞾无以获生即伏水中褫衣去鞾一跃而起江行遇盗众潜伏莫敢动君曰如此示弱举将不免矣奋出直前搏之盗披靡散去然则君所禀之厚且完而加以伉健若此宜其夀之过人也因并书之贻其孙俾刻诸墓上之石呜呼我列圣休养涵煦之泽被海内久矣而有人瑞焉乃出于新安之程氏得不谨着之以昭其盛于无穷也哉  

处士李君【`有政`】墓表　　　　钱　溥  

处士讳有政字士忠姓李氏其先唐宗室曰德鸿者徳宗七世孙也居鄱之睦亲院唐季避地新安居祁门夫溪之新田至昭三者又徙溪东五里许乡人以其族钜号李源昭三生全于处士为髙祖曽祖武祖昌伯父宗厚永乐初为刑部主事父宗荣处士生即秀伟不凡喜问学以婺源朱子阙里多名师儒得防彦祥先生者授业焉彦祥语人曰此子虽防言行正大他日必有过人者处士学成不乐仕归莅家务以身先之正色法言内外斩斩且立规约俾男女各职其职率有赏悖有罸未几产拓戸殷甲于一乡然足迹不一至城市宣德末丰城孙曰让主教祁门其弟太史曰恭以事过县闻处士名力致之来与语连日夜恨相见之晚曰孔子谓施于有政是亦为政子真可谓顾名思义者矣处士性至孝宗荣君及生母方氏前后下世防祭一以礼祖居险僻而髙曾祖垅皆在梓木山乃卜地山麓搆新第偕其兄士智弟士成居焉久之兄不自安处士泣相谕且作劵贻子孙共之无异议族党间有不相能而哗者闻处士謦欬即止讼争累年不决得处士一言无不退听曰官府不及也景泰中嵗祲有劝分之令处士曰噫朝廷以义倡民出粟赈饥而因之徼冠帯之荣是利之也何名为义哉于是大发廪助官而辞冠帯不受太守福山孙公甚重之里有虎石岭林深谷幽多猛虎时出伤人处士募人捕之几尽又悬人于絶崖凿其岩为砥道行者无恐处士尤有识鉴内侄叶琦方童稚即异之曰此子不凡助其学费而朂之成琦十八中南畿秋试第一人举天顺甲申进士休宁孙顺早孤而戹处士偶见之曰此福胚也不在其身必在其子赘于家顺果有立而其子怡举成化辛丑进士为刑部主事皆如其言县令每举乡饮必礼为大賔晚自号务本乡人皆以务本翁称之年七十有七以成化七年辛卯十月丁亥卒其生洪武二十八年正月庚申娶叶有贤行琦之姑也子一曰璨女一顺之妻怡之母也孙三曰济汛溥处士墓在里长洲花郭园十年矣予观汉世有乡举里选之法而唐宋以来亦置科以求懐抱材德之士非若近世之専务词章法律而已考李处士之平生持家孝友居乡信厚与夫识虑之明达设施之经逺使之稍见于世治一官效一事虽古所谓一乡之善士岂多让哉予故因怡之请为表其墓以为其乡之劝  

岐隠孙处士【`春殷`】传　　　　家　乗  

处士讳春殷字士和姓孙氏世居休宁雷溪盖唐金吾上将军万登之裔也曾祖良祖兴父忠原皆以行义重其乡忠原尤隽爽负材艺汊川程伯竒氏爱贤之馆于贰室因家焉汊川之程则宋端明殿学士珌之族也处士为忠原第二子忠原既定居汊川余子似续多寡弱独处士有子八人有孙十有九人颀然壮龄角立参耸课耕贸易争先亢宗而汊川之孙遂大以蕃忠原不偶于仕构一轩以泉石自名业未就绪也处士竭心力作大第收腴田以奉亲处兄弟燕賔友列庾贮粟辟塾训子百用所需咸备无阙汊川之人咸啧啧叹异曰克家之子如士和者非耶处士以其先在宋元有霁窓及艮山爽山芝田诸先生皆硕儒注意子弟俾嗣其业而弟春阳士辉质美嗜学一不以家务敓之士辉果以文学名一时盖处士之所立如此处士初甚驯谨持已伈伈不自为表襮遇客谦巽而内渊慤如闺阁处子既壮稍出其长以自见里有急为之解纷或弗率则喻之道义皆服无退言虽大殖有家而忧人之忧扶孱拯困恒患不及又类古之贤豪者里东有岐山极幽胜处士晚筑室山下号岐隠日坐其中读易自适而以家事付诸子则又若幽人逸士与世相忘者处士以永乐丁亥二月八日生夀七十八而终八子者存仁存礼存智存信存英存心存让存泽皆遵遗训共防不私蓄婚丧之费公众给之男妇百口庭无间言  

史官曰棠樾鲍先生言古之人有借隠以为髙有终隠以为洁若孙处士其知所隠而隠者耶昔者成周之盛凤鸣于西岐今圣人在上至治迈古安知无凤鸣于南岐耶吾见处士之子若孙必有文被五采出而大鸣于清朝者岂终隠而已耶鲍先生不妄人也其言固有徴于异日哉  

清隠汪处士【`宁`】墓志铭　　　　魏　骥  

新安清隠汪处士既卒后十六年成化丙戌嵗其子防等持其亲程升所为状来予门泣且拜求铭以着圹中义不得辞因志之处士讳宁字以清号清隠故新安旧族系出唐越国公华越国有功于唐士人祠之其中叶颇以儒振世有闻人多显仕者至宋竹山尹讳体仁七传而至讳仲衡者严毅有才干别号静一乡儒鲍谧斋为作记称其能乐天命处士之父也有讳顺德者处士之大父也讳彦晖者自邑西门移家紫云溪居焉读书明理学若风林朱学士赵东山先生皆与之徃来风林题其斋曰养晦处士之曾大父也母吴氏生处士自防頴敏异众屹如成人既长益聪断董持门户赋敛得宜勤先一邑综理家务克尽其道比壮游江湖荐绅多见噐许家益饶裕勤俭如一既而告其父以所居让伯父别剏室以居后用父命复以新居让诸弟再营室以处亲在堂则备甘防竭诚敬亲有疾则不寝栉躬汤药亲没则极哀毁厚殡殓亲逺则嵗时洁粢盛丰祀事乡闾式之里中有忿争者必以理喻豪横敛容怨者氷释复能出其赢余以周困乏母没事继母刘益恭谨又尝集先世遗翰以贻子孙名传芳録乡儒苏公为之序书成而处士不禄矣时景泰庚午九月十七日也处士生洪武己卯正月二十六日享年五十有二配谢氏子男四长即防次仁存端女四长适程庆祥次适程彦诜次适吴泰初季适程惟本孙男九防子三曰长宗岩宗赐宗仁子三曰德宗厚宗寳宗存子二曰衍宗胜宗端子一曰亢宗孙女八将以明年辛未十二月丙申厝岐山之阳遵治命也呜呼人孰无死死而无闻者多矣处士仁闻一乡富甲井里为善之力而子孙蕃衍且贤可谓无忝先儒之者又能推让其居以笃天伦孝友之爱使后人视效克念天显之美又岂不由处士仪法始耶因为之铭铭曰  

惟先世之德臧俾尔子孙之昌矧躬行之德良宜尔名闻之章生而有益仪法于乡没而吾宁允矣扬其芳勒铭坚璞百世幽光  

## 新安文献志卷九十一  

明　程敏政　撰  

行实【`世德`】  

宋陇城令赠太常博士吕公【`士元`】墓志铭  

欧阳修  

君讳士元字佐尧江宁人也【`按宋史称文仲歙州人罗卾州志称溱为文仲兄孙今此志乃以为江宁人盖吕氏世仕南唐必有籍在江宁而欧公削去转徙之由止书江宁以从简也`】咸平二年举明经为潭州醴陵尉庐州司理参军宁州彭原广州四防县令又为湖州司理泗州録事参军吉州泰和秦州陇城县令以疾卒于官享年六十有五娶阎氏生子四人曰渊曰溱曰淙曰淇阎氏年七十三后君十五年以卒子淙后其母三月卒以庆歴八年十二月二十日以阎氏之防合葬于扬州江都县东兴乡马坊村先茔之次君为人刚介有节长于为政醴陵泰和皆大邑民喜鬬讼徃徃因事中吏以法吏多不免而君日与长吏争曲直下为邑民伺候终无毫髪过失可得而民卒爱思之四防近海俗杂蛮夷君尤知其人之利害事经决后有欲輙更改者民必自言于廷曰此吕君所决岂可动耶后人亦莫能改也君仕三十余年以一县令之禄衣食其族四十余口虽薄而必均夫人阎氏尤能为勤俭子渊溱皆举进士溱有贤材以文学选中第一今渊为秘书丞溱著作郎直集贤院以溱官得封赠赠君太常博士母夫人封天长县太君呜呼吕君官虽卑恵于其民足以为政禄虽薄周于其族足以为仁身虽不显而有子以大其门足以彰为善之效君之皇祖讳裕赠兵部尚书皇考讳文膺官至太子左賛善大夫自宋兴百年间吕姓之族五显于世君之叔父刑部侍郎集贤院学士文仲实为先朝名臣而今君有贤子又将显吕氏之族于后于其葬也是宜铭以志其铭曰善无不报报不必同或在其后或及其躬积久发迟逾逺弥昌如其不信考此铭章  

纯孝笃行程君【`立信`】墓志铭　苏舜钦  

有以纯孝笃行着于吴里中者闻程君焉亲疾斋戒蔬食以祷后因而不茹荤二十余年防喜酒病酲而母戒之自是终身不复饮既老得风痹之疾药剂有以酒荐通行其力者家人白之君叹曰吾虽晚耄敢忘亲言乎呜呼食饮人欲之大君能因亲而絶可谓纯孝也欤里有骆生尝以二寳带密寄于君骆之死君即归之其子不敢取又愿分一以为遗君曰欺死受货非吾所能为也族人离其赀产君悉不受惟收诸女之孤者鞠养之长归士人吴人好鲜食君独戒杀又乐赈人艰急不问疏密凡乡闾冠昏防祭之法多取中焉君必随其丰约而条处其事窭者或为资给之每观书史必择仁厚之言书于门墙以诵服焉卒之日乡老皆为之泣下斯可谓之笃行也已君讳立信于庆歴七年月日终于家夀六十八曾祖新安人仕钱氏为营田使祖徙籍于苏与父皆髙遯不仕夫人刘氏渊静有法则奉承尊嫜接姻旧庄顺之色夙夜不絶于顔内族人称美之君之懿行闻于人夫人有助焉尔庆歴四年郊祀推恩以君为大理评事夫人为彭城县君用子封也夫人享年六十有五先于君百日而终三子长师愈次师旦次师孟太常博士知南康军才敏有闻所歴着治状一女嫁桐庐令乐某孙男女十七人以明年某月某日将合葬于苏之某乡太常君与予同年登科授状丐文以识其窆铭曰  

士大夫可罔以名乡人不可欺以行诚久乃着宜享其盛不在其躬岂不有命夀弗夭阏嗣则淑令族尊理荣乃终有庆刻文于窆后世所证  

贵溪县丞程君【`天民`】墓表　　陆　佃  

尚书都官郎中程公讳廸有子曰天民字行可未冠举进士中甲科后二年始应铨格进所撰诗书论以洪州司法参军充相州州学教授迁瀛州防御推官知衢州西安县事充饶州州学教授丁外艰服除调信州贵溪县丞以疾卒于智亭实元丰九年正月十三日也享年三十二葬以八月二十四日墓在其乡三衢云台大澳之原君防则聪敏不好儿弄日诵数千言成童属文操纸立就及出仕宦恂恂一年少尔然为学官有师法为县有吏治熙宁中予暨行可尝试开封进士是时神考相王文公作成治法初以经术进士其被命考校者至数十人极一时之选予于其间爱行可受才俊迈而造行粹良窃谓异时当为国噐即今虽未备成盖诗所谓金玉其相者也传曰金锡链而精琮璧性有质此卫武公得数九十有五更事阅理既老而益精故诗人歌之道盛德至善民之不能忘也嗟乎行可虽受道之质可谓美矣然阅世未久不幸短命以死诚使黄髪儿齿台背如古之人其所至岂易量哉有文集若干卷亦可以观其志矣夫人尚书左丞邓公讳润甫之女生男曰俱今为假承务郎女二人适太庙斋郎楼彦升婺州东阳县主簿朱耜俱能自树立甚似吾行可其续大前人之光将在于此故乐为之道使归而揭石焉  

右朝散郎致仕王君【`公权`】墓志铭  

汪　藻  

建炎元年朝请大夫秘阁修撰王愈以书走广陵属其邑人汪某曰愈不天不能事亲先人弃诸孤将以明年某月某甲子葬德兴县灵湖之天塘惟先人束髪读书立训故为后学宗抱能不施以不大振耀惟不肖孤材下不能嗣事使其名声显闻今既返九原若不别藏惧日逺日忘终冺冺无诏惟夫子赐之铭以宠绥其殁假王氏无穷之休敢请某曰噫是吾邑老成望其貌如东郭顺子听其言如仲长公理叩其学如皇甫士安者也铭其可辞君讳某字公权其先琅琊王氏晋渡江居江南讫唐有人广明之乱有徙名数于婺源者于君为九世祖以力田遗子孙至君大父始释耒为儒家君儿时頴甚得书敏视若流游太学借借诸生间以父老丐归从乡举州再上其名再不中父防既除即慨然有髙世意或勉之仕泣曰吾所为汲汲者以亲在也今亲逝矣奚仕为廼杜门息交著书数万言言覈而理申要必自已出不借他人一词愈用君学擢绍圣元年进士丙科调建昌令时江南洊饥县无储独经廪厚藏吏守文不敢发君亟以书抵愈曰令活民而黜职也愈禀行之由是建昌之邑居数千里流殍间不知其无嵗已而愈守信防贼方腊寇城危甚君索槖中得白金数千两间道资愈饷军且戒之死闻者无不感奋以故兵焚残十余州惟信屹然无秋毫之失盖君明于事机以成其子者类如此建中靖国初以进士久次得官不赴用愈恩累官朝散郎赐五品服以某年某月某甲子卒于家春秋八十有三曽祖某祖某父某妻余氏封安人先公卒二男子其一愈也次曰慎孙六人德昭廸功郎余尚防而德昭前卒君居乡博施兼容嵗折劵以为常而与人未尝校于治心养性皆得其要盖不读释老之书而闇与之合古所谓耄期称道者如君非邪铭曰  

晋之王姓两族蕃至唐独有琅琊孙公家江南乃其昆以学自表为清门著书上与千古论材虽不施闻则尊遣子出仕乗朱轓叶膏既沃还流根莫年章绂荣诏恩奄蜕夀骨归丘原灵湖有阜如鹄鶱君手自竁非承言我书其实要不烦刻着石期长存  

朝散郎致仕胡君【`咸`】墓志铭　汪　藻  

大江之东以郡名者十而士之慕学新安为最新安之属以县名者六而邑小士多绩溪为最绩溪之民以族名者无虑百余而学传子孙胡氏为最胡氏有隠君子曰诚甫其书满家仰承俯授皆有师法又其族之尤者也君讳咸字诚甫曽祖峤祖筠皆乐里居不求仕至父策始起家为铅山尉诲其子必千里求师长宏登进士科仕至处州司法参军君其次也君少刻意于学自六经司马迁班固范晔陈夀史书皆手钞成诵防熙宁元丰间朝廷以经术新天下人材学者宗王氏君于诸经自得其指归而尤邃于易游太学十余年率杖策往还其精如此方是时士集京师嵗以千计君頴然出其间为之领袖一旦如有不乐者谢病归召诸子出其书授之不数年其子舜陟舜举踵相蹑取髙第而舜陟遂登法从典大州隠然为天子名臣君飨其禄几二十年自承事郎累官至朝散郎舜陟又以所当得之服授君赐绯衣银鱼绩溪固多士如君父子得名称章绂而归者无防而公又慈祥岂弟有以宜之长老称焉方舜陟之为御史也屡击大臣欲寘之死而君不以为忧及守合肥盗环其疆禽制有功州人懐之为肖像以祠而君不以为喜盖君之得于中者又如此建炎四年八月辛亥以疾终于家春秋八十有一娶闵氏封安人前君卒四男子曰舜陟朝请大夫充徽猷阁待制曰舜俞曰舜申皆嶷然有立曰舜举廸功郎二女子适士人叶文仲郑邦彦五孙曰偁仔傅俊其一尚防而仔亦廸功郎诸孤将以绍兴元年五月丁未奉公葬于湖州安吉县管城原来求铭纳之圹中某与君世姻知君非一日者宜铭以诏后铭曰  

君之德纯明谅直懿乡而隆戚修身以亟动而有则为国人之式君之学得之先觉闻尊而见卓不雕其璞遗其子琢有连城之瑴君之荣世以儒名道传而志行有子在廷吾亦彯缨飨耄期之龄卞山之阳维水泱泱虽非其乡与其相望子孙家傍为万世之藏  

先公观察奉议【`谷`】行状　　　　汪　藻  

公讳谷字次元姓汪氏汪氏轩辕皆古国名春秋时童子踦以功显鲁孔子韪之中间谱系不传至五季有自歙之黄墩徙婺源还珠者于公为九世祖子孙因家焉用髙赀为江左着姓至公之父子始以进士继踵起家知名一时如文正范公韩康公王文公雅相知友年位皆不满其徳搢绅悼叹公皇祐五年及第初任抚州宜黄县尉少年明鋭遇事莫为持难盗杀里中民胥惮于捕鞫则为虎伤以闻公一见輙穷其伪曰凡兽食人不容偏齧今则如此谓之虎伤何哉胥不意情得即叩头吐实一邑以为神移泰州泰兴县令防中遣御史按水灾他邑长以裁减民赋不均诉者纷然及被诘莫知所为独泰兴有经式公私交便御史以公为能喜甚召与语大竒之坐公堂上庭折诸邑长指泰兴为法当是时汪泰兴名闻淮东公进曰此未足为御史言也县濒江民依沙为田出租赋嵗久沙溃民抱虗责阅数十吏无告害莫大此愿益得为民除去于是奏可蠲复者亡算讫今泰人诵之丁外内艰以长孙承祖母万年君忧改建康军节度推官知汉阳军汉阳润州金坛县泉州晋江县丞元丰初县官立法期防旁午晋江雅多权右前为丞者熟视彊梗莫敢治以故结纳常殿公至则系执政家吏一人曰咎当归我不诿他人也调太平州军事推官庐州观察推官部使者怒旁郡守谋以危法中伤鞫者莫敢直直者輙以罪去最后讽公公曰祸人自免岂吾心耶攷正于理不为屈使者大怒亟劾公益不能夺则以狱上刑部至刑部则以公言为当乃已闻者壮之有新贵人如京师厚徴从兵之食者众多附之公曰国家之着功令也曰结粮如所结之秩否则有刑费则有偿今日汝何令之有惟吾之所从欲他日刑吏而偿之无乃不可乎且何必剥贱而媚贵不听后果及于败皆以公为知言初公为泰兴以材敏称至荐者一日倍当迁之数人谓公且显矣亡何忧患十年仅得一幕吏汉阳以县省去官金坛以避仇称病免官当公之免也法以朞叙而遽踵新令告满二年其为幕吏法当减举将之半而又以坐免沮格居晋江日有哀公者骤荐于朝皆为公庆防盗起闽中按察者多得罪复报闻罢呜呼可谓穷矣公亦自以直道孤立知者不为无人然动輙防防若隂有柅之者廼益退缩不为表襮欲为地者皆推而不受一旦弃官老于故居龙溪之上治田桑保坟墓客至即酾酒击鲜剧谈计日为温厚长者无纎介隠衷然于亲防曲有礼意各得其欢心虽面刺人过而受者更以为喜与人説理道成败反覆曰后当如是初若阔防事验皆信服间则繙诗书铅椠不释手凡经抄録者无不精审嵗时书问无贵贱必亲治惟谨未尝敕子弟占答故辞翰可师人皆藏之以为珍有诗百篇意深语典因事立诫要不虚发而不以示人其隠德如此家居十有二年以致仕恩转通直郎以覃恩转奉议郎赐五品服盖晚而子孙取科第仍祖孙五世基绪不絶人方以鲜俪为荣而公卒矣享年八十实崇宁乙酉六月某甲子也曽祖某故不仕祖某任司封员外郎赠光禄少卿父某任都官员外郎以公故赠中散大夫妻开封陈氏永嘉县君继室以其娣夀光县君男六人槃棐槩楶藻彚楶先公卒藻从事郎宣州州学教授公清慎刚介出于天资终始完节不以势利豪髪污挠质之神明无愧也乞身彊徤时优游自得常曰吾先世以才短年今竒拙而夀足矣其退居龙溪家日益贫或以贿怵公者曰吾宁贫忍为此耶官闽日僧居嵗熟荔支自守贰而下皆餽焉无虑万计公曰是豢吏也夫独斥还之后有坐是而黜者人方服公之廉王文公于公为父执方用事汲汲于人物诸附离者多贵有劝公以异时所得尺牍为献者公笑而不答虽缘吏事一再造请谆谆道旧故而卒无一语及私建昌李公常治湖公以故人子往依焉常屡以美官勉公公不屑也渤海张公择賔南剑陈公偁一见公于稠人即嗟重论荐公曰不缘介绍而能然真知我者也録其讳日嵗蔬食以报之公尤善摄生至老精神容貌不少衰时与壮者角膂力起歩为笑乐徃徃多不及常诵佛书愿脱疾苦方与亲串命酒如平时神识不谬俄侧身而逝众以为获报诸孤期以某月某日奉公于龙溪源冕木坞永嘉夫人祔焉从公卜也谨録公行事如此以待立言者图不朽焉谨状记外大父祝公【`确`】遗事　　　朱　熹  

外家新安祝氏世以赀力顺善闻于乡州其邸肆生业防有郡城之半因号半州祝家有讳景先者号二翁尤长者元祐黄太史尝賛其画像广幅全身大书百许字词甚瑰玮经乱而逸熹少时见外大父犹能颇诵其语至诸舅则皆已不复记忆矣二翁诸子皆读书外大父其第二子也讳确字永叔特淳厚孝谨少时闻父母将为谋婚逃避累日家人惊索得之犹涕泣不能已问其故则曰审尔则将不得与父母昆弟早夜相亲矣亲防庐墓下手植名木以千数率诵佛书若干过乃植一本日有常课比终制而归则所植郁然成防矣一兄一弟先后死熙河皆亲徃致其防徃返徒歩不啻万里所舍輙悲号上食如礼夜寝柩旁不忍跬歩离去路人皆为叹息诸弟求析其产公为涕泣晓譬不能夺时四妹犹未行而诸弟得财皆散去不复顾公独罄已赀以遣之其一归同郡汪公勃汪公后登二府终身德公不能忘人两贤之嵗大疫亲旧有尽室病卧者人莫敢闯其门公毎清旦輙携粥药遍造饮食之而后反日以为常其他济人利物之事不胜计虽倾赀竭力无吝色乡人髙其行学试又多占上列郡博士请録其学事时三舍法行士子无不由庠序以进公从容其间若无所为而后生得所矜式咸敬服焉熹先君子于时亦为诸生年甚少未为人所知公独噐重以女归之后卒以文章致大名世乃以公为知人方腊之乱郡城为乡人有媚事权贵者挟墨勅徙州治北门外以便其私而所徙窊下潦涨輙平地数尺众皆不以为便将列其事以诉诸朝者余二千人而莫敢为之首公奋然以身任之其人忿疾复取特防坐公以违御笔之罪公为变姓名﨑岖逃遁犹下诸路迹捕不置如是累年时事变更羣小破散然后得免而州治亦还故处乡人至今頼之而公之家赀事力不能复如徃时矣然终不以为悔也比其晚嵗生理益落而好施不少衰年八十三以终娶同郡喻氏亦有贤行生二男一女伯舅萃娶张氏其先以治狱有隂功王宣徽拱辰所传张佛子者也次即先夫人德性特似公其行事自见于家传叔舅峤少敏悟有文长从先君子游闻伊洛之风而悦之然求举輙不利喻夫人及伯舅既先卒叔舅后公十余年亦即世今惟伯舅之子康国居建之崇安叔舅之孙回居劒之尤溪而康国二子已总髪能诵书矣熹惟外大父之淳德髙行先人后已其诚心所格固宜有后而康国母家所积之逺又如是天之报施其将在于此乎窃感陶公作孟府君传及近世眉山苏公亦记程公遗事不胜凯风寒泉之思因书此以遗康国使藏于家时出而训习之厉其子孙又记尝闻先夫人説第四外叔祖豪侠不羁蚤从黄太史游黄公谪黔中因以客从黄公贤之为更名林宗而字之曰有道与之讽咏书札甚多今皆不存独所为书栁如京皇考志世或传其墨本姓字尚可见耳先夫人及叔舅少时犹及见其道説黄公言行甚详酒酣悲歌感慨凄切絶不类世俗音调问其所以则曰黄公之遗声也此事外家兄弟亦少闻者因附记于此云【`熹既序此事将书以遗济之弟未果而济之复以疾不起其二子丙癸相从于建阳因书畀之俯仰今昔为之流涕不能已庆元戊午腊月既望书○吕左史午防祝氏世居江陵自承俊迁于歙曰仁质号半州其子也孙象噐改名用之登儒科为太学博士六世有名筠预乡荐学富而文赡至和甫七世矣和甫名穆即丙也其诸父皆依朱文公遂为建人和甫防孤文公教育于家塾年甫志学命文肃黄公干为行冠礼盖及亲炙当时讲论之益故其气象粹温刻意问学于书无所不读下笔顷刻数千百言将以儒业昌其家所谓光逺而自他有耀者也祝氏复兴其在建乎始太傅有弟景先即黄太史賛其画像者生男若女十有四人其第四女实为黟邑枢密汪公勃之夫人又其第三子硂之女复归枢密子提刑公作砺而侍御公义和寺丞公义荣给事公义端皆其所生也第二子确之女适婺邑吏部朱公松是为文公之母故乡人相传祝氏女位最髙有名尧臣为郡学谕者景先第八子磐之子也男女四人尝竒第三女不肯与凡子未及嫁而学谕公卒亲族咸以属同邑吕午两穷相值遂成姻对越七年而午偶忝末科由是祝氏女位最髙之语复喧传于乡闾贰卿汪公纲之兄弟与贰卿朱公在尤为祝氏喜所以笃叙甚至尝闻外舅徃来朱汪之门文公与侍御诸公皆重渭阳之念深加敬爱此意流传歴世不泯而且施及于午焉乃知前辈髙情曲崇亲谊遗风凛凛可尚矣一日和甫示午以文公所记外大父遗事三复感叹谨百拜书其后时绍定六年五月旦日也`】  

滕君希尹【`洙`】墓志铭　　　　朱　熹  

君姓滕氏讳洙字希尹世家徽之婺源盖莫详其始所自来中间有见故翰林学士达道者扣之乃知与东阳之族同源而亦不能言其迁徙合散之所由也君曾祖谷祖为父恂皆不仕而叔父恺蚤以文学论议有闻于时起进士官信之戸掾以卒士友惜之君防闻家学绪余长从乡先生俞君宋祐及一二知名士游益务记览其蓄甚富为举子文亦精致有程度而数以不偶即弃去不复为独教诸子为学而不专为场屋计平居厉以笃志力行之训甚悉及二子登科从仕则又时时为道平日闾里间所闻见情伪失得之变以开晓风切之以故二子皆以能自树立有声州县间晚得末疾犹手抄孔孟言仁梗槩一编日夕玩诵而又大书躬自厚而薄责于人之语于壁以自警其好学检身虽老不倦如此病革却医药手书死生有命富贵在天两言以示诸子而卒绍熙四年七月二十七日也年六十有五夫人胡氏有贤行前君一年卒五男子璘从政郎鄂州州学教授珙廸功郎宁国府旌德县主簿瓘珵皆业进士琇前卒二女嫁进士程万顷程槱之孙男七女四君为人恭俭质实遇人无少长俛首接语如见大賔凡世所谓少年豪习饶乐放纵事未尝一接于身自奉甚薄终身如一日不以丰约易其度居家事亲诚心孝爱委巷之礼薄俗之态虽欲强之不忍为也两逢庆夀恩或劝増年以应格君不可或问之则曰欺君而受爵亦何荣之有哉有士族女未龀落倡家君谋赎之倡侩知君贫立伪劵髙其直以难之君未有以为策也防璘预荐书郡致金钱若干为劝驾礼尽以予倡得女嫁之不复诘其伪县宰张安中贤之为书牒以表焉君之为人大抵如此呜呼是亦可谓善人君子矣然其志与材既不得少自见于当世其夀命又不得究于髙年独诸子既能顺承其志而又将有以显扬之则人或以是为天之报施果不缪也璘等将以明年五月二十四日合葬君夫人于万安乡龙陂四牡之原使珙奉吉州録事参军程君洵之状以来请铭予以疾病久衰谢不能而珙请益坚予窃哀之乃为次其事而铭之铭曰  

行之躬学之力积之丰施之啬谓天梦梦请视斯刻  

程君公才【`汝能`】墓表　　　朱　熹  

绍熙二年冬畨昜程君正思病且革以书抵予告诀且书其先大父府君之行事而求识其墓予既哀正思之力学任道而不幸蚤死又知其大父之贤如此而无所闻于后世矧其将死深悲之属不在他人是固不可以无言也按正思言府君讳汝能字公才天资纯笃不由学问而孝弟忠信自有以絶人者父性严府君事之顺焉于其行事有未安者必以正谏谏而不入则退而谨伺之意觧复諌卒听从乃已母得末疾三年衣不觧帯居不入室时其起居饮食之节而躬致养焉虽矢溲之役不以累他人也事兄谨甚兄好饮佚游府君惧显兄过以贻亲忧委曲其间弥缝甚至卒以无间言亲没析其产兄欲善田宅恣所取无难色平生口无恶言妄语足迹不渉官府之门居乡接物恂恂谨饬不怒而人敬畏之周人之急必尽其力虽或负之不计也乡人有死而无子者治其防甚饬或欲没入其赀产为告官立后至今不絶处家慈爱而能严子弟不敢为纎芥非理事今没三十年乡人行旅言之犹有思慕出涕者呜呼兹非夫子所谓十室之邑忠信如已者乎是乃三代之遗民而非今世之士所能及也使其得闻圣贤之教而讲学以明之其所至可量哉正思病亟作书其详如此而字画谨细如常时且谓他行之懿犹有不及书者今问其家得其世系则番昜之程皆祖梁忠壮公灵洗干符间有名维者以金紫光禄大夫海州盐铁使将兵讨巢贼不利始居饶州乐平之银城后徙新建而地析为德兴县故今为德兴人自盐铁十二世而生府君之父讳宏亦有乡行娶齐氏生府君府君娶某氏生二子曰晟曰易晟先卒易今以修职郎致其事而又有正思为之子意者程氏其将兴乎今正思虽不幸而二弟亦知为学是固未可知也乃书此刻石墓左以竢墓在某乡某里某处晟之子曰端友曰伯云易之子曰端诚曰端防曰端临曰端夲正思即端防也予亦已别识其墓云绍熙三年秋九月丙子朱熹书  

右朝散大夫汪君【`叔敖`】墓表　曾　几  

有宋建炎四年庚戌右朝散大夫汪君寝疾没于私第绍兴二十七年丁丑子将作监丞暨秘书丞上书阙下言臣父弃养时诸孤尚防且贱葬故有阙而宅兆未吉乞归改葬词甚恳切天子怜其志赐告归因命歙之佳山聼自择襄事已而公予之直恩至渥也秘监以书投予曰先君之行胡待制尝志之矣未有表其墓者愿干大手笔某与秘监辱好同朝因执其咎大夫君讳叔敖字子游歙之唐模人自越国忠显锡命之后世为歙着姓曽祖承吉祖士明父霓皆隠徳弗仕伯兄叔詹以文行官奉常迁司农少卿故霓公得以子贵大夫君公第六子也最晚出父母钟爱之朝夕不离其侧然未尝恣其口腹之欲仁义忠信之训谆谆也大夫君天性頴敏亲言輙记不忘甫髫丱见事确如老成虽赋于天者特异而义方之益居多年少长知好古乐道慷慨有大节诸兄自谓弗及也尤克尽弟道所获皆推让之大得诸兄心既冠娶洪氏同邑承允君女仁而能贤以妇道自力闺门宜之霓公春秋甚髙大夫君喜不胜惧无何父母相继而终哀毁骨立既除防诸兄议析居家之所有悉置不问田庐独取者及收诗书而已后方腊冦歙避地濡须大夫君以笔耕而夫人倾筐以济之颇给衣食然澹泊是甘贫窭未尝动心也比返室庐荡然诸兄欲分给固拒不受曰非其道义伊尹一介不以取予矧兄所有而取之与紾臂而夺之食者殆有甚焉兄辈莫能强宣和五年徙居潜川之东不一里许时监丞才十龄受诲大夫君笃学如成人乡达或忘年而与之交既冠授徒四方来者甚众司农公目曰吾家文举始大夫君自二亲之殁每春雨秋露哀伤靡任久之成疾累药弗瘳建炎二年冬遂伏枕以俟命四年捐馆时监丞甫冠余尚防不任事家且窘仅能薄葬已而诸子相继登第显荣于朝则其力请而归舍旧而新是图从厚道得吉地焉礼也大夫君有子四人长若容将作监丞大夫追赠以之次若泉官承务郎次若虚不仕次若思今秘书丞呜呼若大夫君者可谓为善于生前食报于身后者矣其事亲也孝隆焉其处诸兄也弟至焉其教诸子也爱周焉宜其有蚌珠之贵章命之荣墓地之锡此福善之明验也余特表大夫君之事非直以彰厥美亦欲劝后来者之为善云【`歙黄罗峯之北麓曰金紫院山水秀环竹松蔚胜为歙诸刹之冠有吾汪大夫祠其间盖宋绍兴二十七年将作监丞公若容秘书丞公若思伯仲营度也二公聨仕髙宗朝歴官奎府凡政术奏疏动惬旨意上甚宠遇之因其父叔敖公先逝赠至奉直大夫母夫人洪氏亦屡被恩显浚考终二公奏乞归葬上勅歙名山宜从安厝遂葬大夫公于杏城夫人于黄罗追封至金紫官秩荣锡之至也秘监公暨其仲氏若虗辈欲本先庙制立祠以奉常祀使世着朝廷宠洽之恩廼买地于夫人墓东拓基度材中建梵宇宗防楼其左像大夫祠其右重门修庑以及燕享栖释之处靡不秩然其壮观焉既事奏之朝赐被今额召僧焚典置田以畀之俾供泛卖余以给其食复乞省劄为加防镌石以永其传呜呼二公其善扬先德者哉由宋歴今百五十余载楼宇浸复圯壊而祭田又多为隣院氏有之事殊乖昔院僧某欲募某氏立钟楼有奉二姓神主使给其处之意秘监公裔孙县尹夀甫辈佥谓祠堂祖宗开业传世之本况金紫院惟先君子有功德于朝廷宠赐恩典茍胥为人有是蔑先朝而弃宗祖之地矣其何以嗣世而立于戴履间哉遂率同宗辈经之营之曽不逾三月而昔之圯且壊者以次修举光明瑰丽一复旧观使其先世之烈赫然复振而释氏相绐之意于是乎息矣报本反始之义夀甫盖少慰焉延祐己未冬予官岳州道歙而徃防夀甫托文详其事于石按家谱予先世亦自歙迁婺歴八世而家宣城则于秘监公盖族子也故述其兴修之由以为记俾后观者知夀甫克继克嗣有补于后先尔若宗防之设祭飨之宜有宋枢宻刘公珙记在予复何喙云礼部尚书宣城宗人泽民记`】  

程宣义【`放`】墓志铭　　　　　吕　午  

宣义讳放字季嘉姓程氏自号拙庵程氏系出伯休父魏有昱吴有普皆以勲劳闻晋元谭守新安有功德于民诏赐田宅于歙因家焉至陈灵洗以平侯景功侑食武帝子孙散居海宁黟歙间世有显人曽祖迁祖大圭皆潜德不耀考正横经乡校辈行推服子六人长宣义也自防如成人率诸弟力学执亲防哀毁特甚时祀务极严洁诸弟沦谢抚防其孤备至与人交和而有礼生产素薄不妄取侈费而喜周人之急乡评归重配安人吴氏同邑溪南望族温淑勤俭事舅姑以孝佐君子以顺睦婣族恵臧获无不得其心子男二人元定元鳯皆安人所出也始宣义博学强记工词赋结字有法度杂诸于湖张氏无辨也一时意气视功名可指日取再诣贤关輙不利以命义自安惟笃一经之教嵗在戊子元定魁次榜元鳯亚乡书明年又亚礼闱已而元定一疾弗起宣义能以理自寛明年元鳯迎侍赴江陵教官处官舍如家居晨兴盥栉课诸孙学业甲午还里中丙申元凤迎侍赴江西漕幕在豫章如在江陵既夀且康人皆健羡己亥言归安人病舟至景德镇竟不救享年八十有三方其未病也尝梦徃游于礼庄之原及归卜地于斯果吉遂以庚子十二月十七日奉匶窆焉辛丑元鳯服阕授礼部架阁壬寅归省欲就迎侍居无何元鳯除国子録改京秩抵京至有喜色賔朋奉贺将迎不倦忽一夕寝疾翼日而逝享年七十有八呜呼夫妇俱以夀终而其后且将昌炽未艾天之福善岂不信耶女三人长适刘元佐次适吴潜次适汪应耕皆业进士孙男四人彰祖荣祖宏祖象祖孙女二人长许嫁朱氏次未笄初为安人营兆域宣义命虗其左俟合至是元鳯从治命将以癸卯六月二十八日祗奉襄事前期属其堂兄太学进士元廸叙次宣义安人平生行实来乞铭午与宣义居相近又与国録以诗经相先后取科第契分益厚当宣义过豫章时午适奉老母扶防先大夫归葬获迎拜于岩溪沉厚寡言典型前辈深切敬慕且念其于飞徃就荣养不胜我心陟岵之悲飘忽七年间午犹幸将母窃禄而安人与宣义相继下世矣限以职守无由躬致生刍之敬则其于铭何可辞铭曰  

夫夫妇妇教隆义方礼闱擢桂一枝独芳安车雕轩迎养其庆干将莫邪佳城同藏勒铭于石昭示无疆友仁先生许公【`大宁`】圹记　　许月卿  

许氏姜姓也先君讳大宁字宁之徽州源许昌人故签书枢宻院事鹤山先生魏文靖公尝友其仁曰天下仁人也以小篆匾其堂曰友仁对客称为友仁先生曽祖考讳良故尚书工部侍郎秀岩先生李公题墓道云有宋善士祖考讳安国参知政事凤山先生李公署以淡轩居士墓道考讳琳故左丞相克斋先生游靖献公以长者书墓道之顔先君生而秀頴孝友异常儿左右就养四亲异之十年哭淡轩诚哀如成人厥九年防长者于是大母张母胡两世只影癯于双鹤先君哀防然有以得两母心生其死二昆曰吾有弟矣张夫人没十有五年而胡夫人即世先君哭之若防长者而哀曰予为童子时笔墨洗空畦径诸老先生摩其顶曰希有希有朝廷方以进士科取人予傲兀其间归而读有司所可者皆予始所为后改之者也念吾母欲进士予为之又三年矣今吾终不复有母又奚暇进士哉盖自是不应举先君和平温厚视人犹已过人不欲人誉已济人不欲人德已性于天世于家其用力于求仁深矣有遏籴者先君为之诵西铭曰谒籴者岂获已哉挟金不多人徃徃厌其烦饿者由是众必多金然后得籴得籴者滋寡殍死者山积安乎先君手权衡背汗滂若无秋毫厌射意籴未徧家人云食终不食曰一人籴其家待而食者且十人饥吾一人以食之胡不可人私其私以隣为壑先君不间逺近一之以西铭嵗覈户若干口人予之粟曰籴者西铭理一予者西铭分殊也药其病棺衾其死泉币其穷无告者不必族姻然不幸丽桁杨即衣纩之达径辟之石之川不梁造舟而梁之衣冠佩玉不动声容而悍者神伏狡者心化有不善萌焉畏先君知不敢为者甚多讼不即有司而之先君之庐得片言皆失其所以争而去常曰松栢之下其草不殖为富不仁者未尝学问尔故先君之乡贫富皆得所安急人之急虽犯大寒暑当大患难得疾疢致空乏为世非笑了不顾二昆既逝防孤扶危有人所甚难者平生祭必敬祭已必哀事尊者必尽礼遇少贱必降屈犯之不校淆之不浊性有常度终身如一日家传紫阳夫子之学学者问疑刄解辐辏见其进则喜如已子异时病中读韩退之文杜子美苏子瞻诗终身不遗忘曰吾病未尝无所得晚读黄鲁直诗而説之故暮年诗体一变月卿初能言抱而教之曰段秀实笏击朱泚顔杲卿面折禄山简册有光精爽如在惟尔英烈追配古人此髙宗皇帝追贲李公若水训词也小子识之淳祐四年月卿幸赐对因忧勤逸乐之问极陈时宰以逸乐二字为窃权之本考官惧第为五甲有旨陞第四先君喜曰真吾子也月卿两仕危边人笑其左先君曰吾教之尔好賔客无日不投辖筑羣书楼爱莲阁一觞一咏至者忘归客方贵盛礼不为加其落防穽悉力拯之不倦盘错游刄而沈静如愚使用于世才德之杰也生于绍熙四年十一月二十日癸未没于淳祐九年七月七日丙子得年仅五十有七神明不乱笑语而终知与不知皆为流涕更相唁曰世复有仁人如是乎有双桂堂藳若干卷先君为善不蕲人知其诵言曰隂德如耳鸣人知之者岂隂徳耶娶李氏子男月卿承直郎前差充淮南西路安抚司准备差遣协卿后仲氏日卿时卿业进士女适俞有大张沂季未行嫁孙男允茂允薫允庄允英允芳允葵女五人十有二年冬十有一月甲辰葬北珠潭之上孤月卿泣血记门生国学上舍正奏名李梦科填讳  

## 新安文献志卷九十二上  

明　程敏政　撰  

行实【`世徳`】  

场圃处士吴公【`豫`】墓志铭　　方　回  

孔门曾氏自晳铿瑟言志与三子异説参生元元生西犹羞比管仲吾乡友堂先生吴氏从朱文公游世传其学髙风似之元祐中大梁王立之以诗鸣其父才元舍人髙赀园野甲一时能致苏黄及晁张诸文人陈无已晚为赋顷有亭者立之遂为江西宗泒之一友堂之孙曰处士场圃公公之子曰古梅郡博士见与名胜又似之回生后公获与博士为诗友日幸解郡休官将从是家贤父子搜玉色旧香之句以想像雩沂之咏音而前进士紫阳山长曹君泾驰介以状来则公已厌世而僊矣顾晚后何敢铭长者然平生读文公书见集中称友堂为吴叔夏如滕德粹德章程允夫必求其后纳交而癖习耽吟与博士好亦不啻如无已之于立之是铭也其庸辞按状公讳豫字正甫宋嘉定二年己巳二月二十有二日雷乃发声而生祖友堂喜以坤下震上之卦名之公先居姑苏十世祖徙歙于今为徽州其季徙宣城者为履斋丞相潜家六世祖曰用清以财雄五世祖曰福产益殖门益大曰元礼为公髙祖曰作德为公曾祖业儒有声是生友堂友堂之从兄曰映登淳熙二年进士第皆福之子元珍元珪孙也友堂之从子曰佐王曰德成曰景仁接踵儒科凡五人学施有政而友堂讳昶独终身守其师文公之説意薄进取文公归婺源率先执经至禁伪学徒走寒泉精舍不慑与存斋鄂州狷庵郢州二罗公愿頵内翰野处洪公迈尚书文简程公大昌文字友文简着雍録禹贡圗演繁露等十余书多赖折衷晚以所辑书説史评等授其子讳仪即公之考也公曾祖妣黄氏祖妣胡氏而先太夫人亦胡氏如曹大家通贯经史甫冠失怙呕血弥年世父学行先生锜入上庠为前序文行髙古奉母命就正焉及母防号慕骨立嵗时荐飨家庙神主祭噐制度如古礼壹守学行规训逺逮白首言及二亲犹泣下当壮嵗别业失泉数钜万久乃知为里中子亡移舟左右欲执以诣有司公恐败其名竟絶口不复道东阡西陌故人出服休采传经订律治赋行军疑丞岳牧往往而有以世路之未夷也形役其心尻髙其首危刑辟之防穽汹谗谤之风涛亦岂少哉公曰如以古乡三物賔兴者我亦徃矣我读书不求甚解训诂章句声病帖括非我所谓学也小得者钜防先笑者后号有一人有众人非心悦不诚服有今世有来世非事久不论定倡义役也败名利已者侧目恶淫觋也鬼道诬民者折角是是非非于直枉而面折人过也间有经渎诋澜椎埋悍酗者初亦不便绵时歴嵗以观诸天从降命逆降威然后翕然胥化中年诸子英妙秀发而博士大篇短章儒林丈人行见之惊屈吏部秋崖方公岳眇视四海端明后村刘公克庄六十年専诗钺其赏防如坡于唐子西谷于髙子勉也公谓肯友堂之堂其在子矣取豳七月之诗于禾稼间筑场圃以自老仿陶景为层楼以娱賔客丞相讷斋程公元鳯为书其扁曰与汗漫期为堂曰延芳储书余万卷图画称是许比闾俊彦观摩丽习于兹博士又为堂曰跻夀以为将彻与问之地然处常易处非常难商之孙子其丽不亿侯服于周祼将于京彼山头望廷尉之徒乗隙束緼以焚巨室何廷尉望山头人徼贿诡御暴公弗听众指目主名实负恩反噬者请治公弗忍挈烬余之南山之南幸场圃犹岿然则葺篱落葺墙壁益穿池种树作米家书画船虽向之籖轴不具而官寓叩门无虗日惟饮少輙醉好客不衰博士起布衣典乡校逾四年以文公之道友堂之学复长临容公闻而歌曰养頥之芸人则那我有场圃嵗晚如之何博士勇彻臯比日侍膝下嵗辛巳季夏日己巳曽孙生生之日公之年家人以白大喜名之曰桐老盖取郑小同之义而以其支干所属嫓以木焉博士亦喜弄孙方治具延汤饼客为公夀而明日疾作逾月以至元十八年七月八日卒年七十三公娶胡氏张氏汪氏皆先公卒张之大父曰赟太学内舍水南望族男三人皆张出长龙翰即博士钜公老师字之曰吴式贤后生晚进尊之曰吴古梅次龙光丞相讷斋以其甥刘氏妻之先公二十二年卒年仅二十五次龙翼以后从弟先公二十一年卒年仅二十孙男三人霞举有易学丞相讷斋以其兄之孙妻之次霞蔚尚防龙翼之嗣曰霞尚女一人许适汪祖尹曽孙男一人即桐老于戏原人之行可以愚乡曲而不可与遇一朝之变举子之文可以覇场屋而不可与论百世之逺盗贼兵革数也室庐赀用物也物不能逃乎数之外而公之帝临天隲者不与物囿于数之内攸好德考终命全而生之全而归之其无愧于行已如此博士初应里选深孝弟之根窥性命之奥非以贾青紫也天葩吸月卉烁先秦肩盛唐后子云必好无疑尚书直院王公应麟大卿检正宇文公十朋武魁南雄守程公鸣凤亟称之盖渊源有自也其无愧于教子又如此博士将以十月二十八日庚申奉重窆于郡城之南七里实公所自卜姑识其大者以铭铭曰  

季氏八佾昭公干侯虽孔之忧非孔之羞友堂速肖竹林沧洲韩史之世孰由就求泰山之阳大盗曰虎未闻善人为其所脯刼火不灰存我场圃心焉为苗德也为宇载谋载裕曰典曰坟不诡以获燕及后昆维友堂有孙率舞于韶人而无耳锵其文声柷合敔止维场圃有子此之所有彼无之礼后言诗西河之师此之所无彼有之不才穷竒史挞厥辞梅也实也桐也支也不蚀不糜传不在兹  

存耕处士汪公【`庭桂`】墓志铭　王　球  

大江之南吴楚之区歙西有州婺源婺源有世家汪氏观夫世数之近逺事业之崇卑则前人积累之功有可得而徴者矣传所谓德厚者其流光德薄者其流卑讵不信哉至正十二年春汪氏有德麟者以其大父安南等处行中书省左司郎中庭桂碑石未建介州人王元奉前进士余深状致辞于宗老尚书汪侯侯览状曰真豪杰之士图不朽实予之责属老病命宜兴州判官用敬以余公状俾门生宁国路总管王球为之辞敢不诺且请福建廉使贡师泰书其文中书平章政事张蔡公珪篆其额俾德麟刻焉汪之先出于姬至鲁成公支子汪受封食采颍州至孙都司马诵始以王父名为氏为六十八代祖至今世系皆可考详见世谱録中其始居乌聊者则越国公华奉籍归唐君传在太史氏总戎来镇婺源者兵马司道安徙婺源者御史大夫坟捍御保民占籍鳙溪者则中元也于君为十三世祖曾祖颍州学谕頥生倬则府君之大父也考通母程氏祖父皆以善及人垂休委祉逮于郎中公起而承之公讳庭桂字秋芳别号存耕防有大人志广颡丰下目光如电神采毅然性资睿十三明蔡氏书十八举进士第授紫阳书院山长积阶至廸功郎广德军司户参军善骑射熟孙吴兵法以防干南康知军叶公阊公竒之未防谢太后诏天下立壁垒以自卫愚民幸变公为文谕之闻者敬畏既而宋社屋矣遂絶意仕进元圭兄弟以周胜纳降卒成者公力也防刘国公平安南版授公本省左司郎中辞曰能终养父母足矣不愿乎外也士大夫益以是髙其风公之才之美过絶人逺甚监郡玛蘓库良二千石也公一见侯辄加噐重恨识之晚公言五事凡诛黠吏者十余人平反死狱者二家出伪楮株连者百人侯服明允凡政事有所未达輙咨访由是留置馆舍顾遇日隆府判摩和巴徃赈公预出所储以济流莩其不能自食者倅笑曰诸大家积庾廪乗歉为己利公对曰公私匮乏道馑相望吾能独享所有耶其处心盖如此与倅坐堂上诸孙以次进拜説书倅举觞告公曰能遗子孙以诗礼实中朝希有族子文冐犯先墓出之终身不得与宗族齿有妇早年嫠居自誓靡他舅姑欲夺其志公戒之以全节妇其启廸人多此类能使人化服若是年在髫龀时诸父常等疾之再谓公考曰宜择贤立后羣从诸父兄弟病于征徭公不修宿怨反出私财以佐集事妇舅氏程妻弟李终养其生死葬焉其笃于伦理又如此其于赈乡善族防姻字贫又有推仁之才暑粟之周御寒之纩免利之黍死无治防者给棺衾修川梁径路以济徃来免官驿之病民建法轮以超絶为恵尤大事亲孝亲殁殚力市壤亲卜佳兆振门戸树家声百废具举制节家事严而有恩妻子闻其謦欬皆敛手正容毋敢肆也晚搆楼西山麓以自娱公生宋淳祐戊申二月八日殁于今天子至治元年辛酉六月四日夀七十四徃吊者戸外屦常满如防所亲为当时归重如此夫人李氏与公同年先八年甲寅卒子琰等奉治命葬休宁枫木岭其次子琮以状介处士黄清夫诣京师乞铭于澹翁张公有故得篆额而归焉子男三人长琰次琮次琪孙男九人德馨德礼德聚德麟德和德本德均德美德庆德美夭曾孙男镇祖毅祖焕祖应新继祖光祖英祖康祖文斌棣祖昭祖宣新文伟文亮文启惟公之里居世绪列于家传趋操行事施予恵利播于余公所为状庸敢掇取其大者以为植德之符而表显之窃观自昔草昧之初出其经纶之蕴以翊扶兴运者固已策隽功而建荣名其懐才不试以节行自保而甘老于丘园积久必发亦莫不有以庇頼其子孙表见于后世盖木必其本水必其源本深则末荗源长则流逺岂偶然哉有若郎中公亲享其报年登八袠及见其三子九孙为时俊杰此则世之希有者也且曾蕃衍又能显融以亢其宗岂非积善之报自有不可揜者欤铭曰显允汪公展也全人惟忠惟孝萃于厥身其忠伊何不仕二君其孝伊何归养双亲动人者义泽深者仁咏歌道德为时贞民用能光大厥家而储休委祉于后昆蝉聨五叶弥久益振推述潜德表诸苍珉揭于墓门曰忠孝之子孙  

元赠光禄大夫大司徒柱国追封楚国公諡孝肃  

程公【`翔卿`】行録　　　　　　程伯洺  

公讳翔卿字羽道初名应龙生于郢州之京山自曽祖至公居郢三世矣家富而遵礼义宗婣之指数百戸外之屦常满邦邑称为望族时号长者之家公谨厚明敏读书通大义未冠侍亲奉大父避兵乗舟东下南入彭蠡择吴城山濵湖之地以居公兄弟三人而公居长其父师曰居家理故治可移于官长子克家者也盍自治乎于是一门之政悉咨于公持身御众斩然有法内而奉甘防教子弟外而接賔客馆游从双亲夀考仲季宦成公之力也既而季曰飞卿受命守建昌公侍父母就养郡城南隅有故侍郎曾頴茂兄弟居址公捐金以赎其地筑室奉亲居之孝友之道雍如也先是飞卿以进士佐洪阃即吴城建壕栅集义兵御外冦公散家财鼓士气制驭其中隠然重镇至是宋鼎告迁公审机识变决策全城抚安境内日惟以止杀戮安凋残为劝戒由是存活益众洪旴之民没世頼之而公不以为德也至元丙子中军元帅吕公师防将命来旴江见公而噐重焉大将李公恒表闻于朝特颁玺书授公朝列大夫管军总管佩符绾绶兄弟分任兵民建节一邦金紫辉映时人羡之而公不以为荣也又明年公子入宿卫旋贵干朝公即谢军营别墅城南之绕堆距城可三十里象郢之石城搆屋为逰息之所自号石城居士将终老焉或挽其入燕京公曰吾家积德累世嗣子行显用矣独不闻王氏植槐之事乎吾尚何为哉夀七十五考终于家生宋嘉定辛巳四月七日没元贞乙未十二月四日与夫人李氏俱葬绕堆大盘山之阳子孟一早卒女适建宁路判官曹某赵某同知某路事江某我大父文宪公自防以从弟来后从宋制也公没时文宪公持宪节闽海奔讣归葬藩宪之僚守贰将帅吊祭尽礼所谓生荣死哀者耶至大戊申文宪公以翰学议中书事制特赠公正奉大夫参知政事追封郢国公諡孝肃延祐丙辰加赠光禄大夫大司徒柱国进封楚国公夫人李氏由郢封楚制词畧曰活千人者必封事将有待作三军而谋帅赏未足酬故具官程某毅而孝恭髙明而肃括因心则友早竭力以事亲顺天者存克沈机而先物千里之风尘不耸一方之涂炭获苏并畴昆弟之荣分任兵民之寄顾乃功成不处抗志自髙又曰早躬孝弟之行晚甘恬退之风赏不酬劳遗爱未忘于千里教之能仕移忠遂立于四朝又曰身居公鼎虽不逮于生平手植庭槐尚遹观于世济呜呼尽之矣公没垂六十年而陵谷变迁故老沦谢遗事不传谨采摭行实书于家乗以示子孙无忘可也  

孝善胡先生【`斗元`】墓志铭　　戴表元  

元贞乙未嵗冬十月十有七日徽州婺源乡先生胡公卒闻卒之日自公州里宗党知识若逺外学士大夫皆嗟叹失声以悲其门人子弟俞洪等一百十五人相与攷次公平生言德用古隠君子私諡例尊称之为孝善先生公之世本出大唐李氏五季之乱逃来寄姓于考水之胡因籍焉字昌翼以明经中科八世至国子司业伸与同郡汪内翰藻齐名元符太学所谓江右二寳者也弟侃所著书有胡氏家寳棣华集存于家自是又三世有徙考川居婺源郭东集贤里者以学行推择为乡校正讳允济于公为王父四世有通五经尤精易撰易传史纂号易简居士讳师夔于公为父一门十余叶缃素相传故徽之地胡虽多闻家而独考水之宗号明经胡氏公讳斗元字声逺少孤师朱文公从孙小翁受书説年十四始从小翁闻居士所授易学刻意探述日玩一爻至七日则通六爻循环习之白首以为常亦以此教其徒当贡举法行徽士槖楮笔起山林出与四方英俊争进趋徃徃髙防乡国每三嵗上公成均有司不足以知公至輙闻罢乃径归阖门养志以乐然慕从之游者遐迩如归餐华茹实人可为良儒尝曰干专言善坤兼言善不善干之善世吾无及已坤之积善吾庶防勉之早夜修饬惧辱其先尤以不逮养为终身憾春秋朔望拜祀像涕泣不能已茔垅时躬洒扫老不避劳人谓年弥髙而慕弥深者于公见之噫嘻公诚可为孝善也已年六十时忽语诸子曰吾筋力觉衰逰人间世当可余十稔顾考水吾念之不能一饭忘吾死汝辈必葬我考水至是论诀复属诸子我家明经胡氏子孙汝辈力学积善无辱我享年七十有二诸子以丙申秋九月十有七日葬公考水之髙仓太守涿鹿翟侯大书曰孝善先生之墓娶鱼氏子男三炳文焕文灿文女一孙男四念祖振祖光祖德祖孙女四于是炳文以其乡先生方使君回前进士江雷胡次焱程龙之议与状来丐铭铭曰  

燕其独潜其伏既安既穆是为孝善之卜  

中山处士汪君【`应新`】墓铭　　虞　集  

君讳应新字元美姓汪氏新安之祁门人新安领州邑六民生众而多秀汪氏居十八九又溢出旁郡而处处代有显人君之先自歙之黄墩徙祁门之石山钊自石山徙邑南之韩溪其五传有兄弟七人并以才贤称据县志其弟五人世容之子深分居桃墅之别业四传曰侨于君为曽大父晔其大父灿其父也灿字明夫世治进士业乡里谓桃墅曰儒林矣灿早卒而从弟文华字荣夫有五子明夫之配王夫人请以君为之子初荣夫之夫人程尝以果饵赐诸儿防示予夺以观其志而君弗变也其亲贤之荣夫与羣从昆弟学于乡先生赵永如氏与故中书右丞燕公公柟为同门至元初燕公既贵招汪氏兄弟为禄仕峩冠褒衣以居弗从也而荣夫又尝从双峯饶伯舆氏学而有闻焉者也君之为明夫后年十三嵗事母有孝道时方多故补葺家业以为养处乡里姻戚嵗时无阙礼母不知其艰孤姊妹未嫁者三人竭力营资装嫁之各得所归娶康氏同邑贡士且实之女善事于姑勤俭以相成其家君有賔客延待无勌孤侄未嫁脱簮珥以嫁之一门称其贤君与同产兄弟虽异居而周恤扶持人无间言其教子有过则责之甚严知改则説之如初其子曰义隆义彰克仁克寛克端皆业儒义隆早卒克仁为伯氏后女适同里余友仁友仁卒而守节誓终其身孙男七齐益希景偕均老女四曾孙男三锷镛鉒信乎其为儒林之盛也夫君资干耸特伟然丈夫平居无惰容媟语刚正自任议论忼慨博洽称其家学尝着便民二十条皆民间要务将上之台省而不果是以人信其才之可用也乃不见用其命也夫生宋开庆己未十有二月廿又九日晚逰江淮间雅好山水识其性情之妙而乐之年且八十髪不变白耳聪目明居乡里间舍舆而徒亦弗杖也常如五十许人桃墅之居特起之峯曰中山君搆书堂以处乡里号之曰中山处士云溶口先茔之所在也君少年时或易君而侵其封君力陈有司四年而后得直其人敬服君且老属其子曰吾殁则祔于先茔仍改至元戊寅六月癸酉居室火君夜半率长防出避之家人请还救噐物君曰外物也无伤人足矣怡然迁处别室以居既而得疾诸子治医药甚谨君曰吾生于忧患濒死者屡矣年已八十复何求哉遂以是年九月二日卒康夫人生少于君四年卒后于君一年己夘十月七日也其孤将以至正二年十有二月乙巳奉葬诸溶口克寛以其同郡同姓承直郎南康路总管府判官巽元所着行状徒歩千里来求铭予识巽元于京师克寛方赴南宫在焉今十有五年矣克寛论春秋于胡氏传最习能通其类例以为书泰定丙寅以其经荐于浙省有文声于东南以君夫人之养尝居家今年天子复以进士取士而克寛齐衰未除也企其为学行将有光于儒林也夫故为之铭曰  

新安之汪族徧其邦其贵有加其厚有封鬰郁儒林居十余世含英茹实子孙孙子中峯之隆可出雨云盘礴弗施蓄而弥文溶有先茔冲气所始逺而思复培本之理是用表之别异其宗后人彬彬以承显融【`右中山处士汪公墓铭一通其文则虞文靖公集所造其作古书则南雄守杨君益也处士之子乡贡进士克寛既已勒石墓门今年克寛与濓皆以纂修史事被召来京克寛复出以相示请作小篆书之装潢成轴以传示子孙呜呼处士之殁已三十有二年其藏体魄于墓亦且二十八春秋矣克寛能惓惓弗忘如此非厚之至者乎非欲昭先德于无穷者乎人闻克寛之风可以知劝矣洪武二年六月二十四日前起居注金华后学宋濓谨记`】元江西湖东道肃政廉访司经歴赠嘉议大夫  

中书礼部尚书上轻车都尉追封荥阳郡侯郑公  

【`绍`】墓志铭　　　　　　　　危　素  

公讳绍字仲贤姓郑氏世居徽州歙县之长龄里四世祖显文宋廸功郎诸王宫教授曾祖世卿祖天麟武节郎积善尚义至元十三年大饥发廪粟活数千人乡党称为长者生二子长太学生孟孙赠从事郎信丰县尹次贵孙赠亚中大夫同佥太常院礼仪院事轻车都尉追封荧阳郡侯配汪氏初封宜人继赠荥阳郡夫人次可孙公之父也母鲍氏生二子公其仲也为伯父后资质頴异师前进士曹先生泾既长俶傥尚气谊喜周人之急不计有无推食解衣无吝色兄弟雍睦既分财产公一以让曰吾所知者天伦之重尔家声由此益振从外舅汪公巽元游宦吴楚内翰赵文敏公归老吴兴与语竒之荐为鄮山书院山长书院栋宇倾圯教养久废修治惟谨借注保昌县文黄砦廵检廉介自将境内清肃雒阳杨公益守南雄待以賔礼未几兰河平田上翔等寨缺官郡檄公总摄治效尤着久之民有急难者赴之病者药之俊秀者诱教之未三年顽犷之风遂革广东宣帅用杨荐辟为史漳州民李叛公从军潮州运筹招捕未尝横戮无辜者至正二年调将仕佐郎南安总管府提控案牍兼照磨承发架阁大黄五寨之民闻公始至不逺数百里具鸡黍壶浆罗拜庭下曰明府德化素孚于我我等何敢忘故来为南安贺僚属郡人莫不惊叹公驭吏有方文书清简郡为要冲过客旁午送迎无虚日舟车之资庆饯之礼多竭私帑以供之或家儿从事货殖者公闻輙曰若此虽廉吾所不取贫而能守有余能施乃吾志也至正七年升从事郎贑州路雩都县尹吏或曰公止邑民之讼必以法绳之公曰吾与之相安无事民何能生讼居嵗余部使者以狱空讼息大喜语郡长令公曰雩都治迹甚髙可善遇之时令公下车未久即遣使宴劳仍命询访旁县民瘼兴国县民之寃公为伸之未几冦犯江西贑之属邑皆防独雩都赖公所作新城示以守御之方县卒以安尉冯深招谕葛防平头印山青塘等寨卒无成説郡府申命公行民闻公至皆涕泣缚其首恶五十余人送郡乱由是息近臣祭南海还以公名闻于朝十三年御史台选为江西湖东道肃政廉访司经厯进徴事郎未及赴九月庚申以疾卒于雩都官舍享年六十有六赠奉训大夫大宗正府左右司郎中飞骑尉追封休宁县男加赠嘉议大夫中书礼部尚书上轻车都尉追封荥阳郡侯娶汪氏封宜人赠县君追封荥阳郡夫人子男三人潜泉州路总管灨女三人长适吴鹤次适罗相次未嫁而卒孙男四人权桓梴檵女三人曽孙男三人女二人初潜闻讣奔防至于关道梗不能进廼卜邵武某乡芙蓉坡之源将葬公于此乞予铭之予尝识公于京师以事过歙闻公与夫人贤行汪公方致政家居期待殊厚铭得遽辞哉铭曰  

治世之吏鄙夷遐荒羊狠狼贪久罹其殃公用儒术警逻保攘总摄五寨民物用康宰邑雩都化服有方涕泗归欵免于斧斨邈彼下土政教靡详孰扶尔弱孰击其强稽公之迹惟德之将惟德之将惟后之昌尚被封爵家世用光招魂瘗此闽粤之疆于贑于徽千里相望勒铭芙蓉何必故乡  

歙士吴宁之【`以宁`】墓志铭　　虞　集  

徽吾朱子父母之邦而所封之国也是以多君子不可一二名歙士吴以宁字宁之中郡城以居能处其家而有善人长者之目于一时可谓难能者矣其生以前至元甲申之二月初娶蒋氏生女一人而没再娶于邹生子曰国英广德路建平县儒学教谕曰朝英习进士业女适胡执中次在室宁之年六十作夀藏于郡城北鳯凰山之麓以待其终暇日则擕酒馔賔客而徃乐焉兼有旷达之誉矣年六十三而没则至正丙戌之正月明年八月奉之以葬国英之受业郡庠也里人汪克寛训之有师道焉是以国英等请述其事而来求铭克寛曰宁之居近阛阓而世俗公私之务虽无所不闻而未尝有所干谒辟斋居于门内藏书数千卷勗其子以学非名师良友弗致焉郡县守令有终更不得见其面者而贤人之车辙屦迹多在其门户故翰林待制杨公志行大儒也方严少许可其官于是乡特书汝舟两大字以表其斋居盖知其可用于当时而又有望于后来也徃役于官凡乡邻之民差徭两税力不逮者悉自任之郡邑四交羣岭峻阻任荷负担不絶少壮罢病每共周防以惠之贫且贱者感其恵之有常也天歴戊辰蛮獠叛于广南郡将尽发其属卒以征兵狃素安弗堪也其悍者钟乙等十余人持挺入大家刼取私藏相捍拒莫之能制宁之之家独随所有予之不竞也事闻有司当卒以强盗之罪狱成九年后至元丙子朝廷命五大府遣官虑囚天下其至徽也坐狱者皆在而被害讼于官者已前死召宁之问状及所以独不告官之故曰兵兴卒求贿耳无杀人意非强盗也官用宁之言破械出久囚者则长者之名所由得焉至正辛巳郡灾火至宁之家而止其室独完以为隂德明年官寺稍完复而又灾乡人待宁之而食者百余人钩防绳锯及致水之具以卫其家宁之谓之曰吾闻有灾患当先公后私即率其众诣府撤其西庑火路絶而官舍免明日郡长吏大为酒食以谢宁之弗受也又出楮币索捄者名而劳之宁之又曰亲其上而死其长民之义也劳之则不见义矣郡人甚韪之晚为别室于居左尚恬淡以怡精神不以家务自累名之曰一斋而人亦以是名之盖逸乐以终其身焉克寛又曰歙之故乗在李唐时有监察御史少防而吴之宗皆出焉嵗逺谱逸宋末自乡而徙居郡城者曰彦珍乡人犹识其为御史之族云生子松无子而郡有汪氏大族闻于四方生其门者多材艺有名实松求诸其宗得道荣焉尤俊伟祝以为子而国初逺郡未有以自试稍推择郡史已而去之优游养生之学着医书曰去病简要者二十七卷并近体诗若干卷藏于家生二子曰安尝征商于县之松原其次宁也安长无子道荣命安子宁宁所以事其兄如父事嫂如母任子职而弗辞也他日安有子曰以润九嵗曰以德甫一嵗而安没宁鞠育抚养尤尽其慈爱卒之日又语以润以不能尽防母之礼也初宁母金生宁而去适于他有同母弟妹矣宁求归养之不可终身以不得申其情事为慊也其亦善处人事之难也矣铭曰  

长者好恵常善救人奋梃为强犹完其身反风灭灾报以安宅赫赫郡庭仰以无慝隂德之门善继其存恻怛逸休以遗子孙山鳯扬彩乐丘斯在神气旋通余庆垂代  

## 新安文献志卷九十二下  

明　程敏政　撰  

行实【`世徳`】  

呉处士【`伯冈`】墓志铭　　　　解　缙  

新安齐国文公阙里也遗风余韵奕世犹存自宋亡元兴时则有若程勿斋呉义夫汪古逸赵子常郑彦昭汪悳辅倪士毅朱允升郑师山唐三峯传至国初以性命义理之学讲淑诸人皆不失为文公之徒也予甞闻而为之羡慕焉今戸科给事中兼司经局校书呉君彦守新安之世家也同官多暇因考论其师友渊源而君为予以泣奉唐君子仪所为其父呉处士伯冈行状求铭勒于其墓按状伯冈从学于子常彦昭而讲于悳辅以下诸君子仪三峯之子也文公之泽岂不长哉考呉氏系出汉长沙王芮四男分居新安休宁歙县其后有讳少微者仕唐为御史曾孙瑶自休宁徙居歙之富饶瑶生叔臻叔臻生明明生超兴元甲子迁居海宁超生春春生天推天推生琇为令休宁因劝农歴诸乡爱金竹山之胜复徙家焉第四子依舒通守阆州者分居呉田依舒生子志子志生泉涌泉涌生士隽士隽生积积生道传道传生琬琬生逄辰逄辰生梓荣宋廸功郎吉州泰和县主簿梓荣生彦松彦松生邦吕歴官成忠郎年九十余乃卒邦吕生柔遇柔遇生贲龙元承直郎太平路繁昌县尹号屏山先生生之泰之泰生渊字万顷号白云先生是为伯冈之父其配某氏伯冈之母也伯冈讳玉林甫六歳日记数千百言皆通大义成童有诗名习举子业齐軰推服试有司不利未甞恨父子师友之间讲明学问甚自乐也天兵下歙辟为防军未几弃去竟以隐终方元季兵兴时伯冈緫其家政内外整肃事亲极孝飬尤克友其弟祖瑶遭横一身当之而弟与亲不知也妻之先宋丞相元鳯诸孙盗乗乱欲刼其家其家逃匿盗纵迹之欲加害伯冈尽出其私财与盗以免之其里人有疾众谓不治求良医竟活之其收飬孤遗赈恤穷乏如将不及里中土宜稼而常以旱为忧出其私本凿山引水为渠既成而旱不为之灾民咸利之建义庄积粟以备祀先上冡聚族人宴会分给之里人咸服其义有争竞求直者或得一言而止呜呼仲尼云施于有政是亦为政非伯冈之谓欤伯冈平生所寓意多见于诗有松萝吟藳二十卷藏于家生于元延祐丙辰五月十有七日殁于洪武庚戌十有一月四日享年五十五后十五年于某山之原配程氏宜于家族后二年卒年五十一子男二人长樵早世牧即彦守初为县学生以劳积擢纪善至今官女一人适江仕翔孙男果善功逺孙女适江彦华铭曰  

显允呉君笃实之学良贵既荣岂慕人爵拂衣辕门白驹空谷义倡于乡仁恒其族鄙夫吝财剖身藏珠矧曰众旱私资筑渠矧曰冦至求金求璧我竭我藏庇其亲戚其生也荣其没攸宁其后宜昌不爽于铭  

赠嘉议大夫都察院右副都御史程公【`顺道`】神  

道碑　　　　　　　　　　杨　溥  

公殁之四十八年朝廷以其孙贵推恩褒赠制得立碑孙富奉刑部侍郎杨宁所述状请予文予与富有斯文之谊许之公讳徳字顺道以字行其先出重黎之后自伯符封广平累传至元谭仕东晋为新安守有善政赐田宅于歙因家焉传十三世有讳灵洗者以武功显于萧梁卒諡忠壮立庙歙之黄墩歴代崇祀其他以诗书显宦者后先相望公承绪惟谨夫孝友百行之魁公事二亲得懽心亲殁哀毁逾礼兄弟六人自防至长友爱无间言此其孝友也道之所进必始于家公以礼义为教每旦坐堂上诸子偕妇序立堂下聼训告不命之退不敢退一门之内长防肃然少有过輙诘责之此其刑于家者也三物之教贵能防人公见饥寒困苦不啻在已济之惟恐不及隣里丧嫁娶有不能成礼者乐为之助假其赀者久不能偿则焚其劵近居河水泛溢为渉者病乃捐金为桥恤人之心惓惓如也起家之道莫先教子教子莫先诗书公甞曰家之贵显増光先世者皆由子孙读书知为善以富器宇超伟乃遣充郡庠弟子员命诸子歳资衣食之用使专心问学复益以一防为后日飬廉之资其教子孙之意至矣富永乐甲申以乡贡进士起家卒业成均授监察御史廵按江西以平贼功陞大理少卿累陞至副都御史歴官三十余年荷国家推恩先世赠公嘉议大夫都察院右副都御史龙章鳯诰光贲泉壤人咸谓公积徳为善天固报之非幸也寿六十九洪武己卯七月二十四日以疾卒是年十一月邑之仙人岩祖三益考雷甫世有善闻俱隐终母殷氏族里称贤娶呉氏继室汪氏皆名家女俱赠淑人子男八人长仲仁副都公之父呉出次仲义仲礼仲智仲信仲友仲文仲武汪出女三人长适项以忠次适毕宗頥季适巴以文孙男二十四人长曰喜次即富也曰彦通曰彦珉曰学可曰学进曰彦器曰彦杰曰彦举曰彦鹏曰学初曰学贤曰学能曰志学由乡贡进士令弋阳以廉勤见称曰彦清曰彦荣曰彦升曰彦祥曰彦昭曰允防曰允俭曰允让曰文彬曰文耀俱知力学承家孙女一十六人曾孙养中养诚养耕等五十三人后嗣之盛皆积徳所致也呜呼以公存心制行使其出用于时必大有为以广利泽而乃敛器弗施终于家食人孰不为公惜邪及其孙洊膺显任国家推恩于既殁之余人孰不谓天之福善不于其身必于其子孙也况富为时名臣能声伟绩振耀当世骎骎未已易曰积善之家必有余庆诗曰孝子不匮永锡尔类后之人尚体念之哉铭曰  

孰约其躬孰显其终约以俟命显以善功紫阳奕奕黟水融融山环水绕君子之封惟后之振惟前之光宜尔子孙笃念无忘  

赠承徳郎行在兵部主事呉公【`发`】行状  

方　勉  

赠承徳郎行在兵部武库司主事呉公仕仁十有九年子宁始防恩以已官赠公谓勉同里俾状行实将求文以表诸墓按谱呉之先出延陵季子至汉则长沙王呉芮唐则御史呉少微公之族盖少微后也世居歙之澄潭几六百禩曾大父讳祖大父讳关父讳森秀咸隐居弗耀母汪氏有淑徳公之父兄皆蚤世而族伯父明善自澄潭出主莘墟宗叔雷应祀雷应者文英子也明善家虽饶裕乏嗣人择公继之宗祊佥允公既后明善曲尽孝养事母许孺人与庶母杨氏一如所生抚季弟士安俾克成立其笃于孝友盖本天性公讳发仕仁其字颀然其躬美乎其髯风度凝重雅尚俭朴不事侈靡暇则披览羣书沉潜性理至于阴阳医卜堪舆诸家之学亦旁搜逺攷各极厥防公生质美学术富乡邻有争必质公门断以片言悦服而退匮者求济患者请恤公咸应之莫有吝色宜宗族于公而和好戚里于公而敦睦人徒知其存心济物如是而不知其治身理家有道也明善当元季产税甲里中役防赋重乆而困约皇明抚运始获休息所存者屋百间田百亩岁用或不给公竭力以持门户不惮勤苦茔域第宇咸修葺之资产寖丰遄复其旧配许氏赠安人有内助之力子男三伯曰安仲曰寿季即主事宁也英秀卓杰未童丱公遣入郡庠中永乐庚子乡举第庚戌进士筮仕兵部褒赠二亲人皆谓公善教女四适岩镇方永诚琶塘胡士亨朱坊徐汝庭许村许蕴孙男七曰绍曰纶曰继曰纲曰经曰缙曰绅孙女六公生元至正甲辰冬十二月二十七日卒永乐丁酉春正月三日享年五十有四越辛丑十一月朔三子公于歙北通德乡龙溪之阳然未有志者盖有待也于戏吾歙吴氏着姓莫过澄潭观公之孝友利物如是宜其大濬庆源以承休祉而隐处终身弗跻上寿非囿于命与数邪是知公之获褒赠非幸也宜也宁之仕实发轫之始其跻陟显颙盖未艾勉故备録公之潜徳并述其族系爲状庶防作表志者有所采焉赠亚中大夫太仆寺卿程公【`晟`】墓碑铭  

李　贤  

刑部右侍郎程君以天顺甲申五月七日合其父亚中公母太淑人于河间城东金沙岭之原乃奉其世谱事状请予铭其墓上之碑予受而读之叹曰于戏天下着姓若程氏者无防盖程系出重黎在周休父封程伯子孙遂以为氏其后婴立赵孤望着广平至东晋新安太守元谭始家于徽传十三世曰灵洗仕陈至开府仪同三司谥忠壮土人庙祀之宋元累封忠烈王王十四世孙澐唐御史中丞歙州都知兵马使子南节居休宁陪郭公之所自出也初忠烈五世孙大辨北徙中山博野再迁河南九世曰琳宋太师中书令谥文简曰珦太中大夫生子是为明道伊川二先生靖康末子孙从渡江居池州曰祉仕终休宁尉遂与陪郭同居故休宁之程于二先生为近族南节十二世孙曰荣秀仕元为奉直大夫江浙等处儒学提举公之五世祖也髙祖文贵宣义郎徳兴县铜冶场提领曾祖社至正末用荐为承奉班都知不赴祖吉辅叔祖国胜事髙庙为统军万户死节南昌追封安定侯谥忠愍考杜寿尝应聘不受官赠亚中大夫太仆寺卿妣汪氏赠淑人公字士明讳晟天性孝友洪武中聘君坐累谪戍北方公在髫龀侍行即慨然有亢宗志比徙于沁再徙卫辉三徙河间虽徧经险阻家业不坠父母安公之养如平时汪夫人有恒疾汤药必亲调齐每夜露祷求以身代者二十年未尝以风雨急廹一日废焉疾良愈弟昱公友于甚至弟爱城中里舍日估之利即举以之乃自督家人农未防土沃田腴所得反胜城市弟又欲之公复以相付无吝色既而昱丧抚其子女如已出侍郎生有伟质公每抚其首曰吾家本世族不幸播迁于兹穷戹乆矣振吾宗者其在汝乎因遣入学亲课其业底于成公襟宇阔略美须髯防谦雅饬郡中名士多愿内交虽家不甚裕逢人急难宁自损以济之性尤子谅见者知为善人尝如京师有二盗尾其后数日将抵都城二人者忽相去之曰某等盗也见公长者不忍刼以相惧其言动感人如此既疾革犹强起拜于祠堂惟以亲老不克终养为恨公生洪武庚午十二月十一日卒正统丙寅二月六日享年五十有七以侍郎贵景泰中赠徴仕郎吏科左给事中天顺初赠亚中大夫太仆寺卿配张氏鳯阳五河人父政洪武中为元城县簿亦以诖误谪戍河间母蔚氏时聘君与元城同患难而相好闻淑人有懿行因求为子妇盖凡公孝亲友弟教子处家之善淑人相成之力居多舅喜賔客淑人躬任烹饪之劳能先事承顺其所欲酒殽有或匮者即脱簮珥市以继汪夫人晚岁失明淑人亦年六十矣起居服食之奉皆身亲之已而舅姑相继没亚中公早已下世二子皆仕在外淑人竭力营二丧无违礼岁时相祀必务恭洁如事生者尤有识鉴毎侍郎有委擢之荣亲党入贺淑人不色喜曰是重其负荷者敢以为荣邪晚就养京师禄入虽饶而自奉俭素尤不喜僧尼巫觋毎曰此辈能隳人家范闯诸门者必令家僮麾去之寿登七袠髪不改初淑人生五年县簿公得罪逺配凡所厯如宛城青冢李陵台岢岚城之类淑人率能道其时与事毎对家人语及之辄然曰吾惧汝曹不知起家之难有自肆以取败者淑人生洪武癸酉十月八日卒天顺甲申正月二十九日享年七十有二初封太孺人再封太淑人子男二长信即侍郎也起进士敡厯中外清誉着闻次佲以武功至沈阳中屯衞千户女四长适教谕白瓉次适王哲次赘田寛次适百户江春孙男五长敏政以童子举召入翰林读书中京闱乡试经魁次敏徳敏行敏功敏中孙女三许适指挥子钱铎千户子赵瑛指挥子凌云汉先是公没藁河间城西淑人之丧今上遣官赐祭复命有司营事子孙名存没有耀人谓公夫妇积善之报盖不爽云铭曰  

程氏之泽逺且长前有贞君后循良阴功孕此忠烈王奕世金紫传其芳朅从江南居北方温温亚中徳允臧上承下啓流声光淑人系出清河张妇功母道仪闺房一文一武侍两旁文尤显赫居岩廊呜呼二老真不亡存没之宠逈寻常锡有制命奠有章瀛城之东金沙冈守臣奉诏营此藏乔木宰树纷苍苍太史刻铭表堂后千百年殊未央【`学士永新刘公定之程氏义田记兵部尚书兼大理寺卿程公彦实其考亚中府君妣太淑人于河间郡城东金沙岭之原环其茔墙田五百亩皆公所有者公以已禄赐既足赡其私无頼乎是田矣于是仰告祖祢旁防宗戚俯召佃佣而言曰是田吾不复私之也画塍垄沟浍三分之其所収一以供吾祖祢之祭荐祠墓一以供吾宗戚之婚婣丧一以给尔佃佣之事畜饔飱偿其勤俾勿怠庶收入有常焉既言之复着簿厯开条目示仪则坚约束俾主祀事者司之择干用者析理之公屡与予道其事乃命长嗣翰林编修克勤来谒记垂乆逺夫事之创端由已志然非与时遇合弗成也成而非有贤继之其乆逺讵可必乎昔范希文义田其志盖谓吾先世积徳百余年而始发于吾若独享富贵何顔入家庙向使希文不出将入辅此志固无由遂抑非有主器善继若纯仁虽遂矣虑或隳马搜库绢以惠邻党捐舟麦以赙故旧纯仁之心与父同符故希文中秋先夕诗有来日如登霁清风不负期之句若防其子之将光大也而果然焉噫岂茍然哉徳厚而昌也国之功业且箕裘是似家之义田其菑畬是永奚难哉公欲乆逺义田尚益厚厥徳且期克勤图之予记不克若钱公辅然事闗义文宜无靳矧克勤予较艺丙戌春闱所得士又簉属在院亦宜为公期焉公之先家徽郡忠壮公灵洗蔓延厥系于海内明道伊川实祖之其自徽来河间则近在皇朝初载云`】  

窦山处士程公【`景华`】墓志铭　丘　濬  

程以国氏出周大司马程休父汉魏以前盛于广平至东晋始盛江南而新安尤其著者其来也自元谭为新安太守始数传至忠壮公灵洗居歙之黄墩又数传至户部尚书仲繁居饶之浮梁其子令洭徙祁门之善和里又数传至窦山翁翁讳新春字景华以字行上遡忠壮公三十一世所居地有五山里人以翁家世积善比燕山窦氏因以窦姓山翁遂以自号人亦以是称之环所居十数里之人无少长惟翁言是听出入兴作惟翁行是视事有疑难者辄相语曰盍质之翁乎翁必有处此者矣行有悖理者輙相戒曰翁得无知之乎知之必不吾容矣欲赴诉于有司者辄相谓曰何事劳有司乎得翁一言则是非曲直有所归矣惰于治生者輙相訾曰翁之法不如是盍质之翁乎或不幸而遇患难有死丧及困乏者辄喁喁望且呼曰无有以我事语翁者乎翁庶防一来来则吾事济矣用是一乡人惰者以勤匮者以足不善者以良风俗翕然以和及翁卒咸哭之恸且走相报曰吾翁弃吾去矣天乎奈何家祭而羣临之者无虚日发引之日空一里之人毕防焉时景泰壬申闰九月也距其生洪武己未得年七十有四以癸酉岁于本里百花园曾祖仕荣祖德坚父汝楫母蒋氏翁生九岁即孤事母及祖父母克尽孝道居丧不御酒肉祭一本古礼以行念兄庭春戍辽阳终身不预燕乐闻音律辄走避甞率族人搆堂祀先以合其同修谱明系以收其异其孝友睦婣之行盖天性然也翁初配汪氏继刘氏子男五人盛显达懋譲女二人长适谢景春次适郑克已孙男十六人泰贯通容宻复宪宿宣文云迪腾循栗度女九人曽孙男八人呜呼乡有善人一乡之福使凡天下郡邑每乡中皆得如翁者一二人以为斯民率先三代之治不可复吾不之信也翁之次子显仕为韩王府长史得请致仕命其子户部主事泰以其乡亲工部郎中李君友闻状来乞铭予与主事君同年进士也义不容辞谨次序而铭之铭曰  

周大司马曰程休父程之有氏盖此焉祖始望广平后盛新安惟忠壮公云仍实蕃县曰祁门里曰善和比族环居窦山峩峩窦山何有有贤一翁乡邦是望族属攸宗恶者以善醨者以醇翁匪今人三代之民三代之民絶无而有铭发其潜永昭不朽  

明威将军神防卫指挥佥事致仕黄公【`琮`】墓志  

铭　　　　　　　　　　　家　乗  

公讳琮字进贤世居徽之休宁其先多隐徳至考彦斌甫妻徐氏女生丈夫子七人家始殷里之识者防黄氏必大贵既而仁宗昭皇帝临御册公女弟为贵妃特遣二中贵人驿召彦斌甫至京授神防卫指挥佥事赐第一区赉予恩数甚渥七人者公最长实侍北行上召见喜其重厚亦授锦衣卫百户未防彦斌甫捐馆嗣为神防卫指挥佥事公雅不以贵戚自盈年六十即以官授诸孙惟日端居自适而已成化初今上皇帝复册公长孙女为秀懐王妃公之女适王氏者有甥曰增亦选尚嘉善长公主为驸马都尉公夫妇尚无恙惟时以手加额曰吾家借先世之灵迭被宠光飞香椒畹恨无德以将之闻者嘉叹成化癸巳九月十二日忽一疾不起享寿八十距生洪武甲戌二月七日上闻讣遣使者赐祭盖特恩云公配桂氏南京锦衣卫百户福之女以慈贤重戚里封恭人子男三长昱以亲藩恩授中兵马指挥次晟嗣锦衣卫百户次杲为义官女二长适锦衣卫百户韩俊次适锦衣卫指挥佥事王珩孙男九长钦后公数日卒次鉴次钟嗣神防卫指挥佥事次铭次铎次钺次镛次钢次鋭女五长即秀懐王妃亦先公卒次适伏羌伯毛鋭余未行曾孙男一曰彭年女四俱幼公平生孝友事二亲存养终慕如一日诸弟处江南岁时问遗不絶贵妃从景陵毎时祀北望挥涕不已与人交不蓄中对賔客恂恂执谦如弟子虽贵富而服食俭素惟好善乐施予不厌子孙满前佳辰令节奉觞称寿恒谆谆以盛腆为戒敏政尝与乡人造公公欵之竟日其貎温醇其言简而不夸有类乎古之仁人长者窃意其享福有自也昱等将以是岁十一月十五日奉顺天府懐柔县银洞里赐地之原以敏政与公同乡来请铭敏政闻徽之镇曰黄山山之下在唐有黄芮者尝刲股以愈母疾又庐父之墓以致连理木芝之祥见于史而爵位不闻岂天欲锡报于数百载之后而得公乎铭曰黄山崇崇毓彼黄氏懿其前芳有唐孝子爰锡尔类繄天孔仁不食其报以啓后人猗神防公崛然中起嫔我仁庙维公之娣岂惟皇嫔庆迭斯臻妃我懐园维公之孙亦有公甥玉立在旁帝姬娟娟厘降于堂羌孰如公维齿禄位越显孙子维徳不匮奕奕几筵宸章奠之肃肃冠裳赐地窆之史臣刻铭置此窀穸中有耿光百世无斁【`公没后一孙女复选为徽王妃孙男镛亦选尚嘉祥公主为驸马都尉贵戚之盛盖近世所未有也`】赠文林郎浙江道监察御史汪公【`宗煴`】墓表  

周洪谟  

公讳宗煴字叔泰姓汪氏汪氏徽郡钜姓皆祖唐忠武将军越国公华华当隋末保有六州厯代奉以王爵而祀之华十二传至唐兵马使道安以兵镇婺源家焉道安生濆唐季为三梧镇将银青光禄大夫检校太子賔客兼殿中侍御史上柱国死于巢贼庙食三梧三梧之地曰大畈子孙又迁居之濆曾孙延贵延之延贵九传至宋端明殿学士江淮制置使赠太傅立信以忠显延之曾孙绍与其子四友先生存竝以行义文学名其乡存曾孙坻又自大畈迁浯溪公盖浯溪之汪也坻五传至南山先生徳润生二子曰叡同同当元季起义保州里厯官淮南行省左丞死于伪吴赠推诚效节辅国功臣荣禄大夫江浙行省平章政事追封平阳郡公叡仕国朝洪武中为承务郎左春坊左司直郎学者号贞一先生公曾祖也祖渊父栌皆隐居不仕伯父梁举永乐甲申进士知虞城县事簮绂蝉聫奕世不絶公生有至性六岁丧母九岁丧父即哀慕如成人继母江氏来归甫一年即孀居以保节抚孤自誓而公亦能以亢宗为志然幼孱弱羣从父兄数侵之公曲志奉承不与之角恒自道其茕茕孑立之苦言与涕下闻者感动羣从父兄卒善视之贞一先生于六经诸史皆有著述公朝夕讽诵务究其防义将以嗣其宦业而独任家政不能出也公祖父两世居鸿村鸿村者先垅在焉公以其地非便乃节缩浮费返于浯村旧址辟基考室视昔有加岁时供祀必极丰腆哀感凄恻终身以不逮养为恨奉继母如生已凡事务得其欢心见其子奎幼负才器方六岁即遣入县庠奎果登名用成父志公为人刚介而襟度坦夷无绮言媚色汪氏自国朝来充万石长公独以取足官赋为事未尝有所朘削里人頼之享年七十有二以成化戊戌十月十七日终于正寝配江氏邑湔源人处士庸礼女也贤明慈惠克相夫子卒年六十有七奎以内台考绩获赐勅赠公文林郎浙江道监察御史江氏赠孺人公子男四长奎也成化丙戌进士除秀水知县擢监察御史以抗疏论事出为防州通判治初进叙州同知再进成都知府屡受旌异次坦次圻次坤女二长适江时英次适詹希昌孙男十二长铭次铎次钊次钦次镗次锡次镔次铠次鋂次镀次镮次镜女九长适儒学生孙格次适滕梅次适江溥次适江杞皆邑之故家次适锦衣卫百户休宁程壎故大司马襄毅公之孙今学士克勤子也余多未行公墓在大容梨树坑之原乆未有表奎以克勤所序事行致书属洪谟洪谟叙人也昔在春官见奎之纳忠敢言尝伟其人既归里居又目击其为郡惠民有古循良之风而无忝崇阶峻秩不占可知则所以恢其显扬之地发其幽潜之徳将有进于此者是用述其家世履行之槩俾镵诸石以俟他日之大书焉  

## 新安文献志卷九十三  

明　程敏政　撰  

行实【`寓公`】  

孔右司【`端木`】传　　　　　　李以申  

孔右司端木字子与旧名端朝先圣四十八世孙昭陵朝为中执法名道辅其曾祖也未冠能属文賔兴贤关借借有声宣和四年徽庙幸学访先圣后以行艺俱优特赐上舍出身觧褐除太学正建炎南渡走行朝注黟令因卜筑焉分教宣城除正字迁小着慨然以杀青为己任建言唐以韩愈为史官当时各致所闻乞召中外如唐故事厯都官司封郎虽在省曹犹兼著作建炎初移礼部贡院于诸路命漕臣领其事奸百出公请复祖宗旧制从之擢右司郎知袁州累奉祠起知临江军一新校舍拨黄冠私田益学粮既去诸生祠之道感疾卒公自幼以文知名至老益髙古有南渡集二十卷孔氏子孙聚居阙里防二千年自中防传及公五位随驾而南散居衢徽湖抚四州今四世矣子四徳兴簿璅监左藏库瓅江都令石埭簿国朝尊礼先圣具有彛章令监司保举孔氏有行义人教谕本家子弟依学正例供给此元祐元年也诏免孔氏税租此太平兴国三年也端平乙未三月教授李以申到学之初首访右司之后谓先圣以六经四书师表万世而子孙欲肄业庠序者乃拘以春秋二补之法甚非尊师之意江都令之子悊徳齿俱尊乡评推重所居乃学之旧址而岁输养士钱遂援祖宗故事申言于郡以礼崇请处之学正俾其子弟来游并与地钱除之刘侯炳悉从其请【`宣圣子孙若谷授官録黄尚书吏部前相州司户叅军孔若谷年三十六本贯兖州仙源县长府乡阙里至圣文宣王为户曾祖自牧祖道辅父舜亮前任得用曾经试中后有合该收使举主二人以上免叅选入判司簿尉准令指入一得路分防本人乞入近地及乞注澶州清丰县尉系重法县分选阙准条依名次路分逺近不注曾犯赃罪私罪情重人又条先注曾捕盗被赏不注年五十已上勘防别无捕盗被赏人愿就合该差注前任绍圣二年九月内授申头王协无出身前任三考合一任三考右壹又拟澶州清丰县尉兼管勾黄河埽岸填见阙令阙左仆射臣惇右仆射阙左丞臣卞右丞臣履尚书臣祖治侍郎臣铎等言谨件钟祖猷等十二人拟官如右谨以申闻谨奏元符二年七月二十七日郎中臣胡宗炎上给事中臣赵挺之读尚书左仆射兼门下侍郎臣惇省审侍中阙闻闰九月十一日午时都事张真卿受右司郎中徐彦孚付吏部吏部尚书祖洽侍郎铎告澶州清丰县尉兼管勾黄河埽岸孔若谷计奏被如右符到奉行主事杨仲通郎中宗炎元符二年闰九月十一日下南宋録用孔端朝敕牒尚书吏部迪功郎孔端朝右奉圣防宣差徽州黟县令替万直夫到任成资阙劄付`】  

【`孔端朝准此建炎三年八月四日　敕右迪功郎孔端朝昔在汉祖以干戈之际过鲁而祀孔子崇儒之意后世称焉朕览史书而太息頋瞻曲阜之庙越在境外于兹累年矣惟时裔孙文学行义名在冕笏召而访对克告我猷俾更官秩以示予意呜呼尔益勉之可特授左丞事郎奉敕如右牒到奉行绍兴二年十月二十七日侍中阙令阙尚书左仆射同中书门下平章事頥浩尚书右仆射同中书门下平章事胜非叅知政事庾签知抠宻院兼权叅知政事邦彦给事中安宅中书舍人与义十月二十七日戌时都事胡洞受权右司员外郎周耸付吏部令阙尚书左仆射同中书门下平章事頥浩尚书右仆射同中书门下平章事胜非叅知政事庾签书枢宻院权叅知政事邦彦吏部尚书与求侍郎益告左承事郎孔端朝奉敕如右符到奉行主事王渭员外郎兼权异绍兴二年十一月一日下　尚书省牒右宣教郎孔端朝奉敕宣差权发遣袁州军州兼管内劝农营田事替樊賔到任成资阙仍借绯逥日却依旧服色牒至准敕故服绍兴七年十月日牒叅知政事陈张左仆射同中书门下平章事　录用孔敕牒敕文宣王四十九代孙孔传曰子文无后何以劝善而况先世之后乎故本朝自崇宁间取族长一人官之世世勿絶所以褒崇先圣至矣今汝于次当官爰初秩尚克好修以毋忝于尔祖可特授迪功郎奉敕如右牒到奉行庆元二年七月十八日右丞相镗叅知政事深甫澹给事中义端中书舍人七月二十一日午时任老申受左司郎中郑显付吏部右丞相阙叅知政事深甫澹权吏部尚书及之侍郎阙告迪功郎孔奉勅如右符到奉行主事孙思明权员外郎议之　元给孔氏子孙逰学文凭皇帝圣防里嘉议大夫袭封衍圣公防族人孔克焕状呈系宣圣五十五代孙同弟孔克炜等欲行前往迤南等处逰学寻师问道以广见闻収买书借诚恐各处学院不行依例应付养膳钱粮告乞施行得此照得元奉集贤院咨承奉中书省札付送防礼部呈照得钦奉圣防节该孔子之道垂宪万世有国家者所当崇奉钦此除钦遵外孔氏子孙逰学去处理合优恤所在学院毎名支给白米二石中统钞二十两及行供宿顿应付脚力庶不负圣朝崇重宣圣优异后人之美意具呈照详得此咨请依例施行奉此又照得近奉江南诸道行御史台札付今后除孔顔孟三氏子孙游学去处仰所在学院依例应付施行承此今防见呈仰经过路府州县庙学书院騐此文凭毎名依例支给钱粮应付施行所有文凭须议出给者一行四名克焕克炜克新克文右付孔克焕等収执准此至正某年月日　国初优免孔氏子孙差役帖皇帝圣防吴王令防兴安府歙县承奉兴安府指挥为孔舜夫等差役事仰更为从实照勘别无诈冐依上优免施行奉此照得先准本府儒学关该防儒人孔舜夫明夫和夫连名状呈系先圣五十五代嫡孙寓居歙县西南隅南门内建立先圣孔子家庙住籍为因兵戈废毁前项基地见蒙筑砌城墙起盖城楼及坟山税产毎岁依例输纳税粮外防杂泛差役有本隅里甲不行优免将各户一防排充小甲等项呈乞施行得此关请优免施行准此照得孔舜夫等委系先圣后裔贫窭孤寒家道消乏除各户毎岁依例输纳官赋外杂泛差役理宜优免已经行下本隅依上优免及申覆兴安府照验施行去后今奉前因合下仰照验依奉兴安府指挥内事理依上优免施行须至指挥右下西南隅里甲准此`】  

赵刑部【`善璙`】传【`从曾孙必賛从孙良金`】　朱　同  

赵刑部善璙字德纯祖士禬从南渡居歙叔父不俄登乾道丙戌进士第积官正议大夫知郴州靖州终淮西安抚司叅议涖官临民有惠爱善璙以父武节泽授承信郎少有大志刻苦问学魁南官登嘉定元年进士第换修职郎主湖州德清簿尝谓士大夫涖官临民不明九官无以断疑于是精熟中法科除大理评事改宣教郎知隆兴府武宁县置贡庄造浮梁士民徳之通判广徳军值大饥借仓司米解钱数千缗为籴本民頼以活知兴国军有能名改知江州时水涝米价腾踊转于诸路籴米三万余斛分拨诸邑米价减半阖郡得更生上嘉其绩增秩因任控辞弗获乞以中大夫泽囬赠父母召为刑部郎上意向用寻以疾畀祠数月卒官至中奉大夫有自警编行世　必赞髙祖不刿从南渡居休宁必赞应右科累阶忠训郎登端平二年进士第换文授承奉郎调南陵丞丁母艰孝慕尽哀服满除余干丞兼宪幕迁吉水令邑近蛮獠民顽悍难治令多不终任必赞清明刚毅不畏强御得士民心五年方满授福建路转运司机宜漕使頼之画诺而已缙绅交荐就任除通判建宁府卒侄良倧良陋同年登进士第良倧终司户良陋性孝友居官以廉平称先尉石门兼宪司准遣迁淮东路总分司改京官出宰浦城不愿仕隐居墓侧以终　良金祖崇忠官提举崇福宫载父丧从南渡至婺源太子桥卜北亭山下因居焉良金登寳祐四年进士授无锡知县文天祥陆秀夫皆称其人尝移书责贾似道误国不报遂隐居不出所着诗文号随隐集【`按世系表太宗长子汉恭宪王元佐生汉懿恭王允升允升第九子平阳王宗彦生饶阳侯仲均仲均生朝奉郎士禬士禬生不佊不俄不佊生善璙不俄生善瑁为石埭令允升第四子汉束侯宗楷生髙宻侯仲侔仲侔生北海侯士鳣士鳣次子武训不刿　太宗第四子商恭靖王元份生信安僖简王允宁崇忠七世孙也`】赵司法【`希衢`】传【`子与防孙孟櫄从孙孟燧`】朱　同  

赵司法希衢祖伯固从南渡居婺源父师臤累迁至忠翊郎希衢以防补将仕郎铨试补迪功郎授福州侯官主簿临政多平宪司郡守交荐不就从常调转真州司法及而终自号可山有可山集子与防年十八暨弟与惩同登嘉定十七年武举授承信郎本郡酒官仕岳鄂见知运使宪使监饶之浮梁景徳摄邑事有寃狱乆未明与防受委不六日而决丞相嘉之超迁不就从常调至秉义郎后五领文解遇覃恩廷对转京官都护新班承事郎而终子孟櫄咸淳元年暨从弟孟括孟颒同登进士第孟櫄授修职郎吉州安福主簿升承信郎致仕自号古春有古春集【`按世系表太祖长子燕懿王徳昭徳昭第二子舒国公惟忠生二子长束莱侯从恪次博陵侯从质从恪四世孙伯总从南渡居黟四世生孟燧举进士从质生房国公世疆伯固其曾孙也`】  

赵提干【`时埅`】传　　　　　　洪焱祖  

赵提干时埅字徳范祖彦翮从南渡居歙父煃夫防右职入官两请国子监解为襄阳尉入京湖制幕时埅早孤母吴氏守志朂之学年十七请浙漕解继请国子监解补宗学丁大全董宋臣用事与同舍生伏阙上书斥言其奸景定三年由魁舍试免省登第授兴国军教授秩满辟浙东提刑司干官改浙西卒其教兴国修富川志人称其精博赴浙西道抗柄国者令所亲来言当相处以掌故力辞以是卒淹常调浙之狱讼猥剧时埅酌情引法以平恕称【`按世系表魏悼王廷美生髙宻慈惠王徳恭彦翮六世孙也`】  

吕待制【`广问`】传　　　　　　李以申  

吕待制名广问字仁甫丞相文穆公之裔尚书刑部员外郎行简之曾孙也世家开封随髙宗南渡初居宁国再寓新安公自幼隽防能文词事亲孝年二十贡太学登宣和七年乙科调徽州婺源簿召试馆职辞教授宣学江西羣盗蠭起李侍郎防发帅豫章辟入幕多所禆賛泰发入参大政上命从臣各荐二人公在荐中言者指为党罢知江州徳化县招辑流亡建学舍息狱讼既去邑人祠于学除礼部员外郎言者又诋为周葵党罢除江东提举移浙西路入对上嘉纳迁提刑兼权湖州除直秘阁两浙运副因奏事上嘉其通晓除右司员外郎充接伴金国贺生辰使得体拜起居郎一日上喜其练达不沽激亲擢御史以宰相陈康伯有连不就权礼部侍郎凡内外典礼多所订正且密定建储之议孝宗即位首疏二事以献其言深切请外除集英殿修撰知池州以病移徽州岁饥损常平米价以赈民而自任所损之数时州郡多献羡余公不肯曰无以使上知民之贫也岁余召对内殿极论方今举事当守一定之论以治内为先以收人心为急上屡称善除敷文阁待制兼侍讲疆事甫定金再通好上问议成否因上章备论思患豫防之意朝论伟之未防病五上祠请上对宰相问病状曰是老成有学问者进龙图阁待制提举江州太平兴国宫卒官至太中大夫年七十三子得中自中【`按朱子跋吕仁甫帖云靖康之乱汴京不守衣冠人物萃于东南吕公广问仁甫来主婺源簿而奉其兄和问节父以俱观此则文穆公子孙亦有居婺源者旧志广问尝逰和静尹公之门婺源大畈汪存师之获闻河洛之学所谓四友先生者也`】  

宋尚书【`贶`】传　　　　　　　李以申  

宋尚书贶字益谦其祖自开封徙当涂建炎中父少师奉使金国殁于王事补公将仕郎尉新安乐山水明秀因家焉知上元县监左藏库除军器监簿奏言慈宁既还阙诚千载庆事愿令有司举行天申节上寿之礼锡燕自此始迁司农丞金部郎进右司言陛下亲洒宸翰刋正孝经训迪元元可谓至矣乞诏守令因劝农延见父老告以圣孝之诚庶防人知爱亲上嘉纳之兼权给事中厯户部侍郎兼枢密院都承防后以权吏部尚书知临安府时有母讼子不孝者欲坐以徒母祈免甚哀即与寛假或言其临事无断乃尔非京尹才公曰治一不孝子何难所以优容之者欲全其母子之恩尔上闻之以公言为是提举台州崇道观起镇金陵兼总饷以言者谪居梅州孝庙登极召赴行在因奏制敌便民理财三事防万言上颂可者数四除集英殿修撰知京口未防奉祠复官职致仕转光禄大夫卒赠开府仪同三司年七十九子宗説终霅川倅【`竹洲吴儆撰宋氏山居三十咏序新安郡治南其所属邑皆凭山瞰江映带林壑山皆秀抜竒伟多佳木葱蒨蕃蔚贯四时而不变江流激烈纡余澄清与山相称士大夫生于其间而立于朝者多自谏坡御史府以进于卿相立功名著风节视通都大邑无媿或过之然率多贫难或寓于他郡不能植生业饬逰观为归老故乡之计尚书宋公当涂人世宦于新安乐其山川之胜而家焉郡治之北有山磐而南与西北山川相賔主竒峯逺岫苍顔秀色罗列于几席之上平沙漫流风樯烟艇出没于履舄之下逺近隠见朝暮晦防虽巧绘妙言语者莫能穷其状尽其变也山之有石有泉有昻霄耸壑千章之木万竿之竹名花杂果综错其间公夷荒斸险结屋于西崇堂杰阁呑吐风月红轩碧甃照映阛阓者足以称江山之丽又倚石之竒壮而层出为岩疏泉之余委为池因茂林之可芘修竹之可径华实纎妍之可玩髙下夷险之异趣者为堂为池为台为榭为斋房为射圃布置施设曲折窈窕虽穷足力不能遍也某尝从公举太白于云端歌金缕于木末公出其所赋山居三十咏命某属和某不能为诗而为之序公自绍兴中入朝为省府其所建置规画后之能者不能易退居三十余年今年七十余康强如五十许人步上下山如飞尊酒笑谈穷画夜不倦日从賔客按丝竹以与景物相周旋虽承平盛时仕通显享安乐者不能过南渡士夫所罕及也`】  

休宁知县周【`徳成`】墓志铭　　刘如孙  

洪武二十有七年徽之休宁邑丞甘以声以其邑教官所状故令周徳成在官治绩有系去后之思者勒诸石与议宜得翰林制文因请于予予以在官毋树徳政碑已着禁令辞不肯为乆之以声谓非颂其徳也为其志铭尔学士宜毋辞按状徳成姓周世广东雷州宦族父讳政前元钦州路判官德成随侍家法崭然不敢为子弟豪放事日惟杜门读书洪武庚申春用乡邑荐授闽之邵武防宁邑税务大使规画有才月课增羡满除山东莱州逓运官恪勤所职供亿无乏往来便之十有七年有官未入流品者得以明经举之令用知潍州张友直荐学通经术以年未及五十授前职下车值时艰袪除民害邑乏员孤身喧嚣倥偬之间裁剸如流晨兴秉烛视事严立信牌之禁发遣销缴必于其前来者不得一迹六房蹊关罅节吏无所容其薫良莸奸题帖无贷邑四履东歙西黟南遂安北太平籍民三万余户里长二百四十有七每里一图户口赋税悉疏其间徭役三等九甲周而复始吏不敢欺民从其令无田者验之以丁丁一岁庸止五日在所乐业先是里甲勾军无问虚实为费不訾则庭审之有无与决而请托不行和买病民籍其时直对物支付人得实惠恒曰官无侈用则民无妄费故一切俭以律下无借游食乡井曰野牢子者得其渠魁二十七人痛防之余屏迹各卫勾军补役余丁更名异籍转相为奸审得其实立发遣之十有九年始设粮长察有害民者立除之余悉震慑府毎帖下勾稽无问事完与不惟货黩否则毛举细事为罪事至立决有所拘阂诣府与辨竟柅不行千户所有卒丁蛮儿者强犷无頼人畏之若狼虎格杀小旗屡问不屈移委防问至则俛首伏罪曰周相公来我尚何词十七都民有牛在山被割其舌者踪迹勿得则语之以曾有人来买否曰有之酬价不及而去曰即其人矣第杀此牛必有来买肉告私宰者已而果然推问得实其舌尚在未食人神其事可方包孝肃云邻邑歙民有诉杀人者初检诬勘平民当其覆检察得其人一讯即伏而平之寃蔑获伸邑民吴姓者任广东知事赃盈巨万徴之属邑不足滥及本县所不巳宻缄上闻抵罪本府而诬指之患遂息邑在万山间不通舟楫往来使客必以轿民病之思革其谓同寅官置一轿在防待彼不应索而索者吾属当自舁之闻者为之不敢啓齿五城黄瑾妻吴氏在邑朱原轻妻李氏皆嫠居四十余年抚子若孙特表其志节得防旌其门闾俾阖邑之妇知所劝其为政务崇大体敦尚风俗尝于防事后堂扁曰正巳以重端本在任七年屡以旁累赴逮法曹而耆民范续卿朱巽斋等不难重趼愿以家产保其无他迄得赐宥还署耆民受赏而归二十二年秩满之京例当调用邑之耆民老稚遮道扳留耆民方徳茂等还举再任后因本府其亷能诬以他事令亦上其奸事府获罪已仍还职二十四年春以军事错迕再取至兵曹耆民朱良弼等复诣阙举留悉允所请不幸婴病卒于客邸是年三月二十日也邑民闻讣无不恸哭曰是父母乎我者今已矣天故不寿若人使得终惠我民也邪街衖至为之罢市则相与择地邑之城南邑民朱昆之所献也既更相率买田置宅为之代耕输税终养其妻子嫓蘓氏子一人益清女一人奴奴享年五十有一呜呼何地不生贤何贤不世用何郡邑无良民以雷阳海濵之地而杰出徳成其人出宰休宁为时麟鳯以亷能结主之知慈祥恺弟得民之心在邑防二考而秉心一致临事不惑字民如子是故民懐其徳一有所事赴逮即奋力往捄如子弟之卫父兄至愿没入田产以赎其罪盖惟其心切乎民民亦心切乎官官民以心相感朝廷以心相应且其在任未去犹诿曰有所觊望而为之者今也身没奚以而尤惓惓其妻子必使生者得遂其生死者得安其所而其民报徳之诚举无所憾矣抑民心之公不容泯固也恒情于其民之徳乎吾同官惼心狭量者不能忘乎媢忌之私今以声视徳成为同寅不惟听其民之为买田庐抑且代为请文铭之金石足以见其能不拂民心之公而永为后来官此邑者之劝是皆可书也已为之铭曰  

在官不求名去官而民懐思其休宁之何武也邪视民如子没身而民益亲爱其休宁之召杜也邪是豆是爼既香火之妥灵有田有序复妻子之得所我铭其阡有目咸睹其于激昻讵曰小补  

中允赵先生【`文`】传　　　　　家　乘  

先生讳文字焕然世为山东齐河旧族宋元时有官峡州夷陵及淮东运司者代逺谱逸莫得而详父处士钦母王氏生二子先生其仲也性极聪慧九岁充邑庠生年十三食廪二十二以贡入太学季考率占上列洪武癸亥诏选堪为人师者吏部得先生若干人太祖皇帝面谕诸生若不耻下问三年来朝皆为老儒矣遂注四川重庆府巴县学教谕授符一勅一奉二亲遵陆由汉中以往抵任正身示教而于课试训饬之条亦备且严诸生化服三载考绩复任仍奉二亲泝荆江而上间关万里孝养愈笃厯九年所教士取科第甚众乙亥陞徽州府学教授防处士君卒哀毁逾礼不用浮屠法赁地安厝于歙东关服阕赴京上书自陈母老乞一资于邻郡以便养遂授江西饶州府鄱阳县学教谕食教授禄永乐元年以例赴京复除徽州府学教授母卒日夕悲泣以亲丧在浅土乃竭力定卜于星洲马尾山祈雨奉二亲焉服阕还齐河祭扫祖墓至京师厯事刑科叅驳一年授湖广岳州府学教授先生凡厯三学恪守教法蜀楚之士多所造就其在新安若都宪程公富辈皆弟子也辛夘诏吏部选老学之士能讲説者尚书蹇公义以先生名上太宗皇帝召至御前面谕授左春坊左中允赐宴俾辅仁宗皇帝于东宫先生被知遇夙夜惓惓惟惧弗称进讲经史敷绎明尽应制有作悉寓箴规睿防嘉奨癸巳正月二十日卒于南京年五十有四子孙奉丧还新安乆之遂占籍于歙先生娶马氏四子玉璧瑛琮玉六子仁义礼智信伦智为郴州兴宁县学训导智四子曰昶易冕昺昶中应天府乡试先生在永乐间实与庶子黄公淮谕德杨公士竒金公幼孜賛善王公汝玉同官宫僚其后诸公从龙悉登显要皆膺赠典而先生早世又乏里言遂至沦落无复知者爰撮其大畧如右以俟考摭云  

明故徽州府儒学教授赠嘉议大夫刑部右侍  

郎杨君【`升`】墓碑铭　　　　　杨士竒  

杭有君子曰杨孟潜没三十年其子刑部右侍郎宁以前翰林侍讲匡南余鼎所志墓文告予曰先君子受追赠恩至三品法得立碑于墓敢请刻辞予闻孟潜之行于士君子矣又与宁同朝厚善为之序曰杨本沈氏世家杭之钱塘业儒元杭州路儒学教授世隆生寿之寿之生徳文生而父卒鞠于舅氏遂防舅姓孟潜之曾祖祖考也母傅孟潜讳升自幼凝重不凡天性孝友髫龀已立志学问而旦暮侍养不去亲侧得亲之欢一弟笃爱之终身洪武丙子以春秋中乡试明年防试中副榜授教谕星子县年甫二十余惇持师道端威仪明讲説自旦达夕躬勤弗懈举动虽防不茍屹然类老成人学者翕然服从前庶子庐陵邹缉方正不茍许可时佐教星子独加礼孟潜道誉之不置口星子学贤科累岁不荐士郡邑及学官惑于地理家言学地不利谋徙置孟潜适至毅然曰学业至未有不荐者竟不徙其于学者诱掖奨劝忠爱恳到乆而弥笃三年学荐二人又四年荐四人皆登第自是科不乏升九载考绩陞邵武府学教授无防调徽州府学施教一如星子所至诸生皆从授春秋大比而升者比比善教之效有闻于时其为人纯实和易服用俭素非道之言未尝出口与人交悃欵言出而信其去也皆思之乆不忘平生以事亲为切要得禄必迎就养有欲以理民荐之者力谢却曰今幸在散地旦夕获侍亲侧而奈何欲夺之乃止永乐甲午留北京以疾卒卒时老亲及妻子皆在徽甚贫惟以不获终养为憾徽人闻之为筑室学宫之侧以处其家非积行之诚有以致之乎卒于是年十一月晦享年四十有三钱塘之花家原以宁贵累赠至嘉议大夫刑部右侍郎嗜为文章诗雅淡近古所着有拙斋藁春秋正义藏于家配袁氏封太淑人子男二长即宁举进士擢官刑部主事陞郎中用佐武功陞刑部右侍郎次宜乡贡进士女二长嫁监察御史刘安定次嫁徽州府学训导张昊孙男四其昌其顺其逢其祥铭曰  

行莫先孝颛颛厥诚道贵善教羣才以成忠厚之存平直之行天有报施身后洊荣有赫嗣兴峩冠在廷振华履亨既崇以闳钱塘之原归展先茔贻后树碑太史之铭【`尚书防和王公直撰杨先生祠堂记景防二年三月徽州府新修前教授杨先生祠堂成其徒右副都御史程君富等所为也先生讳升字孟潜钱塘人其学于书无不读而尤邃于春秋其所以教必本于圣贤而不惑于异説洪武丙子领乡荐得星子教谕星子之士前此无与荐书者众皆言学地不利谋徙马先生适来力止之曰为士者不得与荐书此学未至耳非地之过也乃与诸生日夜讲学求所以治已治人者俾身体力行之以其余日肆力于文章诸生感先生之教己益自淬砺既三年荐二人又四年荐四人皆登上第自是相继有显者先生秩满陞邵武教授无防调徽州徽州人士闻先生善教皆乐从先生亦乐以圣经贤传为之讲説三纲五典日用事物常行之道剖析精防于义利之间曰如是而王如是而伯诸生晓然知天理人欲之辨而奋志于学十余年门人弟子领荐而升者亦十数人时先生有亲在堂居贫守约而笃于孝养当路者知先生有治理才将荐起之先生力辞曰奈何夺人父母之养而茍欲荣贵其身乎诸公乃止岁辛夘先生以内艰去诸生援范文正故事于学宫之傍别作一斋留先生居之而受学焉永乐甲午先生捐馆而老亲妻子皆在徽遗言痛不得终养徽之士思先生不忘充广旧宅以居之所以待之者亦如先生时先生之子宁宜亦以家学相继登第徽人爱厚之如累世亲戚之家今复广旧斋故址作堂以奉先生像凡诸弟子与先生子孙得以岁时修祀焉非先生之徳及于人者深恶能若是哉人之大伦有五君臣父子夫妇长幼朋友而师不与焉然道之所以明且行者师之教也不然则君臣之义父子之亲夫妇之别长幼之序朋友之信有不悖焉者鲜矣是故师者道之所系也任道之重以厚人伦美教化奚可忘报哉古所谓乡先生没而可祭于社者盖此之谓矣新安子朱子之阙里也子朱子之道天下后世之所仰頼而师法者先生之教亦率是而已而居于斯防于斯门人在是子孙亦在是声音笑貌志意乐嗜皆可以想见精神血气之感通昭明焄蒿之发见当必有慨乎心者循先生之教以上泝子朱子而笃不忘修己治人之道皆驯至其极则可谓善学者矣此固先生之志而后人之所当务也宁累官至南京刑部尚书先生亦累赠至礼部尚书君子谓先生之生虽力辞显荣而卒享褒赠以为有徳之应祠堂之作赀力多出程君其次则侍郎吴宁郎中金宗善按察司副使荘观佥事程志学叅议方勉御史张昊许上达知府江浩训导康懐今徽州府学教授罗伦训导钟振皆仰慕先生亦相与助成之既完刑部君告予曰先君子之教授徽州一时英才皆愿学因得以奨励成就之今其心惓惓如此诚可谓厚矣不可以不书故敢以记为请且将示宁之子孙俾知祠堂之所以作而思洒扫于无穷予嘉其意乃为书之而使镵诸石`】  

武畧于公【`聦`】传　　　　　　夏时正  

公讳聦字公达姓于氏其先徐州丰县人曾大父而上率有隐德大父海当髙庙龙兴仗剑从戎入补羽林出戍新安卒以战没父兴代之以功为什伍长文庙初从下交趾授新安卫百户再往征交趾叛者没柳州公时方九岁闻讣即哀恸不自胜观者感叹少长知自立读书史务通其大义而识度宏逺奉母吴氏孝养备至人预防其不凡永乐壬寅以父没王事进袭副千户洪熈初领屯田百废并举啓筑泾县潘村赛公诸陂坝畜水灌田万顷人利之至今宣徳中督运京储立法刬粮不耗而军无私逋上官取为漕规正统癸亥赐诰授武畧将军管军千户公年益荗事益核尚书周文襄公及诸巡抚者雅知公能有军事必见委公亦悉心经画举错得宜时屯田杂民耕有不便者下公覈之公辨正疆畎彼此适均众大感説官僚间有孤弱者必扶持之沈郁被搆防者力拯之得自申乃已声称然而公不自为足居常语曰治家与治官一也家之不淑其如官何乃节缩浮费以治生为事男女各职其职而责之成所积遂以万计置荘二十有二跨徽池宁国三郡斥其赢以振贫窭贷而不能偿者焚其劵遂作祠堂置祭田教其子明入郡学遍遣从明师朂之成歙县学圣贤像乆敝紫阳朱子祠亦就圯公乐助而新之徽孔道新岭箬岭号极险而三溪桥口当水之冲行者告病公或募工甃之或协力为桥虽重费不惜道宫佛舍有以敝告者亦捐金助之部卒壮无室者为之娶凡数百人又买负郭地为义阡瘗死而暴露者下至施槥以济急制药以拯病者活冻馁之婴而访还其家盖有愿役其门而从其姓者延接寓公过客无虚日于名士尤注意刑部李主事泰左迁卫经厯客死公具棺殓还其家山东歙学生江左与明友死而贫公许以孙女妻其子经纪周至其笃于义类如此公年六十即言于朝以职授明端居自适不复问家事然官司有疑难必咨决动中事防乡人乆讼者必求质晓以利害或代出金偿使两罢去成化甲辰九月十八日卒卒之前一日衣冠危坐悉召子女前语以大事且谕明曰谨守法度积德以振家风吾无憾矣复召亲友与诀无疾而逝年八十有二逺近闻讣吊送者防三千人  

论曰此程内翰所志公墓云尔予不及识公识公之子明于吾少保于肃愍公家耳其言亮哉其有爼豆之习而非纯于櫜鞬者也岂公之教然邪肃愍公社稷臣顾其子京尹君乏嗣乃择明之子元忠来继士夫驩然以为忠勲之有后宜也然则公之所积将复因肃愍公而益显于后世哉  
