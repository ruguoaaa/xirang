---
title: 第4部分
index: true
icon: editor
order: 4
category:
  - 诗藏
  - 诗集
  - 新安文献志
tag:
  - 钦定四库全书
  - 集部八
  - 总集类
  - 程敏政
  - 明
---

## 新安文献志卷三十九  

明　程敏政　撰  

讲义  

经筵讲义二　　　　　　　程　俱  

子华使于齐冉子为其母请粟子曰与之釡请益曰与之庾冉子与之粟五秉子曰赤之适齐也乘肥马衣轻裘吾闻之也君子周急不继富原思为之宰与之粟九百辞子曰毋以与尔邻里乡党乎  

臣以为车马衣服之盛如公西赤之家则遗母之粟冉有无请可也故孔子始与之以六斗四升之粟以示意而冉有不达又请益之孔子疑于有爱于粟也故顿益之而至于十六斗冉有不受命遽以八十斛之粟与之孔子所以恶其继富也以原宪之贫所谓蓬戸桑枢瓮牖之室则其贫可知矣故孔子为司冦而使宪为宰以禄之而与之以九十斛之粟然原宪辞之而孔子不听姑俾以其余以与邻里乡党者孔子非有固必于多寡之间也亦施之当而已矣然古量比今斗为四升则九十斛之粟当今三十六斛而已以见古之赋予有制而不为无艺之费也至西汉奉给固巳用钱如光禄大夫之奉十有二千而巳然当时贡禹固巳自谓禄赐余多家日以富以此推之则古之国用所以易足而不至于厚敛于民者皆若此也夫孔子与公西赤之粟寡而不为啬与原宪之粟多而不为汰适于当而已矣圣人之所云为注措至合于天道当于物理则已矣传曰天之道其犹张弓乎髙者抑之下者举之有余者损之不足者补之此天之道物之理也孔子与粟而达之于天下是则天之道也后世天下之民至有饥无以食寒无以衣仰事俯畜无以遂其私恩至于父子兄弟不相见夫妇离散以转徙于道路沟壑可谓急矣而为之上者不唯不周之又纵贪残之吏为掊克之术以夺其衣食生生之资而公卿大夫将相贵近之家泉谷之积金帛之多至不可胜数矣方且加之以厚禄益之以横赐倾国帑而用不足则又敛憔悴之民破编戸之产而取之其为继富不亦大乎乌在其周急也  

子曰贤哉回也一箪食一瓢饮在陋巷人不堪其忧回也不改其乐贤哉回也  

臣窃以为以顔子之贤而孔子所以贤之者乃在于箪食瓢饮之间何其细也是不然夫将以观人之得道浅深与夫志之小大必于此乎观之则得矣且孔子之门人其贤可以为邦者唯顔子然以一箪之食一瓢之饮屡空于陋巷以人所不堪之忧而方不改其乐则其所养可知矣是其所以为顔子者也能不陨获于贫贱则能不充诎于富贵能不为贫贱之所移则能不为富贵之所淫此孔子之所谓儒而孟子谓之大丈夫者也夫然后可以任天下之重伊尹之耕于有莘也唯其禄之以天下弗顾系马千驷弗视故能起而佐汤成有商之业傅说唯其乐道于版筑之中故能起贫贱而佐髙宗成中兴之功何则其在已者重故不以富贵易其操也则其于为国乎何有若其戚戚于贫贱者是必汲汲于富贵者也出而仕鲜不为懐利患失之夫矣其能以道事君乎故三代而上其臣之以道自任者不可以爵禄宠利拘而可以礼致也三代而下其臣往往有自衒自鬻图利于其君之心故人君因以谓非我爵禄宠利则无所用其才而显其身于是有骄士之心而待士之礼亦薄故乐道固穷豪杰之士亦自是而不至上下胥失也若顔子之乐道忘忧则虽箪瓢陋巷可以终身虽三公之位万钟之禄若其固有如是而有以贫富贵贱死生动其心者乎此孔子所以深嘉而屡叹也  

进故事二　　　　　　　　程　俱  

春秋左氏传庄公十年春齐师伐我公将战曹刿请见其乡人曰肉食者谋之又何间焉刿曰肉食者鄙未能逺谋遂入见问何以战公曰衣食所安弗敢专也必以分人对曰小惠未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乘战于长勺公将皷之刿曰未可齐人三皷刿曰可矣齐师败绩  

史记齐世家威王初卽位以来委政卿大夫九年之间诸侯并伐国人不治于是威王召卽墨大夫而语之曰自子之居卽墨也毁言日至然吾使人视卽墨田野辟民人给官无留事东方以宁是子不事吾左右以求誉也封之万家召阿大夫语之曰自子之守阿誉言日闻然吾使人视阿田野不辟民人贫苦昔日赵攻鄄子弗能救衞取薛陵子弗知是子以币厚吾左右以求誉也是日烹阿夫夫及左右尝誉者皆幷烹之遂起兵西击赵衞败魏于浊泽而围惠王惠王请献观以和解赵人归我长城于是齐国震惧人人不敢饰非务尽其诚齐国大治诸侯闻之莫敢致兵于齐二十余年  

臣观齐鲁方战曹刿问何以战而庄公答所以战者不曰人卒之众多甲兵之坚利将帅之才勇而以惠民事神察狱之事卜之何其迂也史称齐威王起兵西击赵衞因以强覇亦不曰厉兵秣马陈师奋武而言诛一阿大夫封一卽墨大夫而出师克敌如此此又何也岂非惠信孚于上下刑赏当于人心则人悦服人恱服则士气振士气振则赴功狥国忘躯衞上之心生矣如是则唯吾君之所欲为而已茍为惠不足以及下诚不足以格神狱讼则失有罪及无辜而又奸谀茍媮者以蔽防而获誉首公尽力者以介特而见毁如是则羣下莫不解体矣羣下解体而有能败敌人而成覇业者乎然则曹刿之问齐威之举非迂阔也不然何以诗序周宣之中兴必曰内修政事而后继之以外攘夷狄乎夫政事不修于内而欲求攘夷狄之功盖未之有也  

唐书韩休传休直方不务进趋旣为相天下翕然宜之帝尝猎苑中或大张乐稍过差必视左右曰韩休知否已而疏辄至尝引鉴黙不乐左右曰自韩休入朝陛下无一日欢何自戚戚不逐去之帝曰吾虽瘠天下肥矣萧嵩每啓事必顺防我退而思天下不安寝韩休敷陈治道多讦直我退而思天下寝必安吾用休社稷计耳臣闻猛虎在山则藜藿为之不采古之为国者其恃以为社稷之重不在于才智疏通之士而常在于忠憃刚鲠之臣所谓招之不来麾之不去忧国如饥渴喟然动众心而为人主之所严惮臣下之所钦畏允所谓邦之司直者故淮南王谋乱而其所惮者不在于公孙衞靑以谓可说而下靑可刺也所惮者汲黯而已黯之居官无以逾人其才智功业未有见也徒以其能面折廷诤有仗节死义之心然则临难折冲之功果常在此而不在彼也后世自宰相以下往往以伺候顔色承顺上指为能而上亦以是为事君之体而责望其臣此是非可否犯顔逆耳之论所以不日陈于前而以软熟从谀者为可喜刚劲朴直者为可憎也天下所以治常少而乱常多者岂不在是欤若韩休可谓知事君之义矣而明皇宁使己瘠而肥天下盖不唯容之又每屈身从其谏此开元之治所以几于太平也使明皇常如是则岂有天宝之乱乎【`程公瑀日致道晚登掖垣侍经席凡命令之下竭思毕虑有不安于心者率明白反覆言之其进讲若故事必考古验今曲致规鍳未尝有所观望畏避`】  

进故事【`杜牧自治之论`】　　　汪应辰  

唐杜牧追咎长庆以来朝廷措置无术复失山东作罪言曰若欲悉使生民无事其要在先去兵不得山东兵不可去是兵杀人无有已也今者上策莫如自治法令制度品式条章果自治乎障戍镇守干戈牛马果自治乎井闾阡陌仓廪财赋果自治乎如不果自治是助敌为虐环土三千里植根七十年复有天下隂为之助则安可以取故曰上策莫如自治中策莫如取魏最下策为浪战  

臣窃以天下之事变化百出不可以胜穷然自其本求之则一言而足杜牧所谓自治是也茍舎其本而执其末则虽千万言讫无益也战国之际亦多故矣孙吴之攻战仪秦之纵横奔走旁午天下为之骚然时君用之利不偿害孟轲居其间独曰盖亦反其本矣轲之反本则牧之自治之说也物有本末事有终始盖自开辟以来至于今未有不自治而能治人者牧之之说则虽圣人复起不能易矣而臣犹有疑焉何则自治之外无他策矣今以自治为上策而又有中策下策是未始有定论也是谓其君不能也若轲则不然曰国家闲暇及是时明其政刑虽大国必畏之矣诗云迨天之未隂雨彻彼桑土绸缪牖戸今汝下民或敢侮予孔子曰为此诗者其知道乎能治其国家谁敢侮之今国家闲暇及是时般乐怠敖是自求祸也祸福无不自巳求之者夫不能治其国家则巳矣岂复更有中策下策者哉臣窃惟今日所以待夷狄者曰战曰守曰和然此三者皆末也要当以自治为本吾之国家治矣以战则胜以守则固以和则乆所谓修其本而末自应不然未知其说也  

新安州学讲义　　　　　　钱　时  

时乡邦晚学愚陋无堪蚤暮兢兢惟恐上负师友之训兹防知郡著作都官亲屈髙轩辱临寓舘俾登讲席诵其所闻而又重之以书词宠之以礼币知县教授且复将命垂谕谆谆推避再三卒不获请噫学絶道丧人欲横奔眞知教化之先务为风俗大体虑者鲜矣知郡此日所为轻身以先匹夫者果为何事哉人非木石孰不为之感动虽然论学先论志天下之事未有无志而成者养叔之射庖丁之牛郢之于斤秋之于弈痀偻之于蜩与夫钟王之于书吴道子之于画虽一艺之微皆定于所志习之终身不厌而后造其极况吾圣人之所谓学乎是故为学当以圣人为的学圣人当以闻道为的三代而下或志于纵横或志于刑名或志于富强或志于虚无异端邪说纷纷千流万而卒为名教之罪人若是者非无志也不先立乎其大者而志非所志也志乎志乎岂浅中狭量枉已狥人者所可万分一乎有所嗜好卽不足以言志有所系累卽不足以言志有所拘随有所贪恋卽不足以言志有茍焉自恕之念不足以言志有自诡自欺之念不足以言志有剽轻浮动之念不足以言志有藩篱物我之念不足以言志无深固不防弗得弗措之见而有营求卜度揣摩较计之念不足以言志或陨获于贫贱或充诎于富贵或回挠于忧患变故或变乱于生死祸福皆不足以言志孔子圣人也自常情言之曰天纵曰生知宜若逈出天外不可梯接者及观其所自叙三十而立矣不至于不惑不止也四十不惑矣不至于知天命不止也五十知天命矣不至于耳顺不止也六十耳顺矣不至于从心所欲不逾矩不止也然沿流而遡其源所以首途发轫不过曰吾十有五志于学而已大哉志乎虽圣人从心所欲不逾矩之妙由此而始况学圣人者乎是故学圣人以闻道为的闻道以立志为先此志一立金石可化水火可蹈况天爵良贵我所自有全体浑然匪由外铄而有不可得者乎世之人富贵利达一切难必之事往往决志求之昼夜忧劳莫知所止至于此事不烦措画不费经营一念之回八通四辟出险阻而由大路脱荆棘而居广居所谓素其位而行无入而不自得者乃或甘心暴弃而不知求亦惑矣孔门髙弟独顔氏子最善学者其言曰舜何人也予何人也有为者亦若是时不敏略明顔氏之学上答知郡之命而决定终身大志以发其端焉幸不鄙而肻教之  

顔渊问仁子曰克已复礼为仁一日克已复礼天下归仁焉为仁由已而由人乎哉顔渊曰请问其目子曰非礼勿视非礼勿听非礼勿言非礼勿动顔渊曰回虽不敏请事斯语矣  

洙泗问仁随问而答纵横叅错初无异防然其地步各有浅深而所以教之者不容于躐等至此一章明白洞达精详的切此先圣特以语顔氏子欤仁人心也此心卽仁虚明浑融本无亏阙为意所动始失其所以为仁为物所迁始失其所以为仁为习所移始失其所以为仁为欲所纵始失其所以为仁狂迷顚倒醉生梦死昏昏愦愦日用而不知皆已私为之窟宅非本心然也先圣曰改而止又曰过以改除夫所谓用力于仁者果安所用其力哉用力于克已而己如月之明云翳之卽昏如水之淸泥滓之卽浑云散天空渊澄海净则其本淸本明者固自无恙礼者天则之不可逾者也一逾此则无非已私有一毫已私卽不足以为礼有一毫非礼卽不足以为仁先圣于此不曰克已为仁而曰克己复礼为仁非于礼之外而别有所谓仁也曰复礼为仁者所以明复礼之卽仁也大哉礼乎分而为天地者此也转而为隂阳者此也变而为四时者此也列而为鬼神者此也此卽本心之妙卽所谓仁也克已卽复礼矣复礼卽为仁矣夫以天地之广大隂阳之阖辟四时之运行鬼神之变化而此礼实为之则一日克已豁然淸明道心大同范围无外谓之天下归仁良不为过然而此事断断在我实非他人所能致力古训每曰自强曰自修曰自成曰自牧曰自昭明德皆由已之谓若不由已其见必不决其进必不勇其发必不果其行必不力必摇于外诱必乱于意见必动于浮论虚说攴离缠绕必不能断割故态恶习必不能扫除伥伥然中无定守而欲倚人言为之主宰必不能特达先圣旣以克已答顔渊之问遂断断曰为仁由已又断断曰而由人乎哉所以截外驰之路使之彷徨四顾略无倚仗而斩截决裂一断诸已也一断诸已直心而用无所回挠安得受制于外物也哉顔子至此闻言不疑卽求就实工夫而请问其目其为问也密矣人之日用应酬万端举不外乎视听言动之四者名四实一无非天则非礼则勿是之谓克虽然不特接于目而后为视也暗室屋漏一念邪而不正之色巳杂然乎在目知其非礼随卽泯然则视无所蔽矣不特接于耳而后为听也暗室屋漏一念之妄而不正之声已哗然乎在耳知其非礼随卽泯然则听无所蔽矣以至于言以至于动不特宣之于口发之于事而后见也念虑隐微之地大明澄照微过则改则言动无所蔽矣克已工夫全在一勿字上行之而熟守之而纯变化虚明略无所累则虽纵目而视纵耳而听肆口而言随感而动安往而非仁哉顔子方皇皇然欲从末由发鑚坚仰髙之叹一闻斯语如旅而归请事之言其应如响是以有不善未尝不知知之未尝复行不迁怒不贰过以至三月不违无往而非事斯语之时矣故曰顔氏之子其殆庶几乎  

斛峯书院讲义　　　　　　程若庸  

斛峯李尚书戊辰冬寄所得山先生全集立轩黄大夫己巳夏初寄所刋新书院讲篇且有地逺不得屈至吾徽庵之怅怏若庸因述所闻以酬盛心  

道  

山先生杨文靖公曰古之学者以圣人为师其学有不至故其德有差焉人见圣人之难为也故凡学者以圣人为可至则必以为狂而窃笑之夫圣人固未易至若舍圣人而学是将何所取则乎以圣人为师犹学射而立的然的立于彼然后射者可视之而求中其不中则在人而已不立之的以何为凖又尝语罗公仲素云今之学者只为不知为学之方又不知学成要何用此事大体须是曾着力来方知不易夫学者学圣贤之所为也欲为圣贤之所为须是学圣贤所得之道若只要博古通今为文章作忠信愿慤不为非义之士而已则古来如此等人不少然以为闻道则不可且如东汉之衰处士逸人与夫名节之士有闻当世者多矣观其作处责以古圣贤之道则略无毫髪彷佛相似何也以彼于道初无所闻故也今时学者平居则曰吾当为古人之所为才有一事到手便措置不得盖其所学以博古通今为文章或志于忠信愿慤不为非义而已而不知须是闻道故应如此由是观之学而不闻道犹不学也言道易知道之体用难言道之体用易知道之全体妙用难道者何隂阳五行万物万事之理初非有出于隂阳五行万物万事之外者以形器为道而不知其有冲漠无朕之体者非也以空虚为道而不知其有阖辟无穷之用者非也知其体之无朕而不知其弥纶六合无毫厘之空缺知其用之无穷而不知其贯通千古无顷刻之间断则其体之全用之妙亦有知之而未尽焉者矣或闻而知之或见而知之其知之而尽焉者乎【`闻知见知乃专言之知知与行相须乃偏言之知`】生而知之不思而得安而行之不勉而中者圣人也学而知之思焉而无不得利而行之勉焉而无不中者贤人也皆知之而尽焉者也学者之学无他亦学乎圣贤所知之道而已学乎圣贤所知之道无他主敬以立其本穷理以致其知反躬以践其实而已矣穷理以致其知反躬以践其实大学明明德之功夫也主敬以立其本则又小学之功夫而大学之所以成始而成终焉者也程朱子以来谁不知由小学而进于大学然少而习焉壮而勉焉老虽或知之往往未能尽焉何也文靖之言曰以身体之以心验之从容黙防于幽闲静一之中而超然自得于书言象意之表此读书之法也不以此为法而徒于章句训诂文墨议论之是尚则其于主敬也不过曰有整齐严肃而无怠惰纵肆斯可矣其于穷理也不过曰有诵读记问而无踈脱遗忘斯可矣其于反躬也不过曰有忠信愿慤而无私伪邪慝斯可矣呜呼是岂知圣贤之学斯道之全体妙用有不但如是而巳者乎圣贤之学斯道之全体妙用其何以言之道为太极造化之枢纽万物统体一太极也心为太极品彚之根柢一物各统体一太极也万化之流行由于元亨利贞之四徳者天地之全体妙用也有人心之全体而后天地之全体始于是而立焉人心之全体少有或亏则天地之全体不能以自立矣有人心之妙用而后天地之妙用始于是而行焉人心之妙用少有或戾则天地之妙用不能以自行矣此参天地賛化育所以不可一日而无圣贤之道学圣贤之道者不以一身一家一时一世之心为心而以弥纶六合贯通千古之心为心不以一身一家一时一世之道为道而以弥纶六合贯通千古之道为道则此心为此道之统宗防元浑乎大徳之敦化此道为此心之泛应曲当脉乎小徳之川流其于主敬也必将如对日星如临渊谷静而无静动而无动仰不愧于天俯不怍于人而弥纶六合贯通千古之心在其中矣其于穷理也必将探赜索隠钩深致逺究事物之准则推造化之本原致广大而尽精防极髙明而道中庸而弥纶六合贯通千古之道在其中矣其于反躬也必将以无欲为一以无息为诚以日新为徳以富有为业以一民一物不被其泽为己任以天下后世不传此道为巳忧而此心此道之全体妙用皆在其中矣张子所谓为天地立心为生民立命为徃圣继絶学为来世开太平子思所谓建诸天地而不悖质诸鬼神而无疑百世以俟圣人而不惑曾子所谓置之而塞天地溥之而横四海施诸后世而无朝夕是皆吾分之所当为而吾力之所能为者文靖所谓以圣人为师犹学射而立的者此也所谓学圣贤之所为必欲闻圣贤所得之道者此也自非体之以身从容黙防而有深功验之以心超然自得而有余味者能之乎程子曰莫説道将第一等逊与别人且做第二等才如此说便是自弃虽与不能居仁由义者差等不同其自小一也言学便以道为志言人便以圣为志是志也坐春立雪之时身体心验之旧矣道南之教宁不以是为先务乎由山豫章而延平逮吾朱子大成集焉推其说以教天下后世至明且备若庸尝取其后集所答刘季章书画为四等之图其一等曰圣贤之学其二等曰行义名节之学其三等曰词章之学其四等曰科举之学有剽窃架漏而不入等者有志于第二等而未能笃实者有志于第一等而不能无过不及之偏者有在二三四等中不安于小成而能勇进于一等者大抵三四等识趣不髙夺其旧习虽有甚难而其不变亦自不足为世轻重惟第二等资质稍髙一生谨畏循规守矩向仁慕义不为不力惜其不知向上更有圣贤之学切于身心而为事业之根本者焉今之收拾人才推广圣贤学问血脉正须着力救防此一等人而不可与其下二等槩而视之也若夫圣贤之学无他始由此以为士终卽此以为圣人始由此以修身终卽此以平天下旣知此道是天地间自然之理又知此学是吾人本分之事旣能眞知而笃信之则其趋向自然正当其志气自然勇决其功夫次第必能向上寻覔不待他人劝率而自不能已矣不幸而或不遇于世亦必有以自乐而无所怨悔焉呜呼此所谓闻道之士也此所谓圣贤之学也文靖曰学而不闻道犹不学也若庸亦曰创书院而不讲明此道与无书院等尔立轩大夫宁不喟然【`立轩名去疾`】或问弥纶六合贯通千古者道也圣贤之体是道而欲其弥纶六合贯通千古其可泛然言之而无一定之义乎曰以此心言莫若一诚字诚者五常百行之根柢也以此理言莫若一中字中者应事接物之准则也对而言则此心此理不可偏废单而言则心不外乎此理理不外乎此心诚可以兼中中亦可以兼诚尧舜禹汤言中诚固在其中中庸通书言诚中亦不在其外朱子谓理只是一个理举着全无欠缺且如说着诚则都在诚上说着仁则都在仁上说着忠恕则都在忠恕上只是这个道理血脉自然贯通其此之谓欤【`陈定宇曰学朱子之学而精到似程勿斋者甚少此公才质钝只见勤其文字颇絮烦然学问精到絮烦得好`】集庆路江东书院讲义　　　程端礼  

端礼窃闻之朱子曰为学之道莫先于穷理穷理之要必在于读书读书之法莫贵乎循序而致精而致精之本则又在于居敬而持志此不易之理也其门人与私淑之徒防粹朱子平日之训而节取其要定为读书法六条曰循序渐进曰熟读精思曰虚心涵泳曰切己体察曰着紧用力曰居敬持志且所谓循序渐进者朱子曰以二书言之则通一书而后及一书以一书言之篇章字句首尾次第亦各有序而不可乱也量力所至而谨守之字求其训句索其旨未得乎前则不敢求乎后未通乎此则不敢志乎彼如是则志定理明而无疎易陵躐之患矣若奔程趂限一向防看了则看犹不看也近方觉此病痛不是小事元来道学不明不是上靣欠工夫乃是下靣无根脚其循序渐进之说如此所谓熟读精思者朱子曰荀子说诵数以贯之见得古人诵书亦记遍数乃知横渠教人读书必须成诵眞道学第一义遍数已足而未成诵必欲成诵遍数未足虽巳成诵必满遍数但百遍时自是强五十遍时二百遍时自是强一百遍时今所以记不得说不去心下若存若忘皆是不精不熟之患今人所以不如古人处只争这些子学者观书读得正文记得注解成诵精熟注中训释文意事物名件发明相穿纽处一一认得如自巳做出来底一般方能玩味反覆向上有通透处若不如此只是虚设议论非为已之学也其熟读精思之说如此所谓虚心涵泳者朱子曰庄子说吾与之虚而委蛇旣虚了又要随他曲折去读书须是虚心方得圣贤说一字是一字自家只平着心去秤停他都使不得一毫杜撰学者看文字不必自立说只记前贤与诸家说便了今人读书多是心下先有个意思了却将圣贤言语夹凑他底意思其有不合便穿凿之使合其虚心涵泳之说如此所谓切已体察者朱子曰入道之门是将这个已身入那道理中去渐渐相亲与已为一而今人道在这里自家在外元不相干学者读书须要将圣贤言语体之于身如克已复礼如出门如见大賔等事须就自家身上体覆我实能克已复礼主敬行恕否件件如此方有益其切已体察之说如此所谓着紧用力者朱子曰寛着期限紧着课程为学要刚毅果决悠悠不济事且如发愤忘食乐以忘忧是甚麽精神甚麽筋骨今之学者全不曾发愤直要抖擞精神如救火治病然如撑上水船一篙不可放缓其着紧用力之说如此所谓居敬持志者朱子曰程先生云涵养须用敬进学则在致知此最精要方无事时敬以自持凡心不可放入无何有之乡须是收敛在此及应事时敬于应事读书时敬于读书便自然该贯动静心无不在今学者说书多是捻合来说却不详密活熟此病不是说书上病乃是心上病盖心不专静纯一故思虑不精明须要养得虚明专静使道理从里靣流出方好其居敬持志之说如此愚按此六条者乃朱子教人读书之要故其诲学者告君上举不出此而自谓其为平日艰难已试之效者也窃尝论之自孔子有博学于文约之以礼亦可以弗畔矣夫之训以顔子之善学其赞孔子循循善诱亦不过曰博我以文约我以礼而已是孔子之教顔子之学不越乎博文约礼二事岂非以学者舎是无以为用力之地欤盖盈天地间万物万事莫非文也其文出于圣人之手而存之于书者载道为尤显故观孔子责子路何必读书然后为学之语可为深戒岂非读书为博文之大而急者欤朱子曰约礼则只是这些子博文各有次序当以大而急者为先盖谓是也然则博文岂可不以读书为先而读书又岂可不守朱子之法朱子平日教人千言万语总而言之不越乎此六条而六条者总而言之又不越乎熟读精思切已体察之两条盖熟读精思卽博文之功而切已体察卽约礼之事然则欲学顔子之学者岂可不由是而求之哉今幸其说具存学者读书能循是六者以实用其力则何道之不可进何圣贤之不可为使朱子复生身登其门耳闻其诲未必若是之详且要也学者可不自知其幸欤世之读书其怠忽间断者固不足论其终日勤劳贪多务广终身无得者盖以读之不知法故也惟精庐初建端礼荒陋匪材夫岂其任承乏之初敢以朱子读书法首与同志讲之期相与确守焉以求共学之益使他日义精仁熟贤才辈出则朱子之训不为虚语精庐不为虚设顾不美欤  

经义【`论`】  

工执艺事以諌　　　　　　程　卓  

理无往而不在故言无微而可略夫一物一事之微皆至理所寓不可以其微而忽之也惟圣人切于求言而广于开諌平日之所资以讲防切磨者虽近而求诸公卿之间逺而访诸百执事之列犹以为未足故虽百工之贱技艺之末俾各以所见而进言于上诚以艺之至精则见之至妙而至理所通初无间于至微也征所谓工执艺事以谏之意夫守之以世谓之工而圣人之于天下固不以人废言也盖理有所见则其至毕者皆其至髙心有所得则其至微者皆其至妙故良弓之子习于为箕良冶之子习于为裘彼其为之者非一日之故而传之者非一手之力虽其至卑至微要不为无见无得也故夫天下之事有王公大人不能言之而卑艺末技能别之者烹鲜细事也而治国者取之植木细事也而牧民者得之诚以理本无间而至精者不茍也今夫资政治之得失于朝廷公卿之间搜四方之民隐于邦鄙百执事之逺彼言责官守者非不能以有言也蒙瞽之微得以诵其上而小民之贱得以矢其箴彼士民之防逺者亦非不能以有言也而古之圣人必求之于百工之贱岂非工各有艺艺各有理而至理所在则治道之所资者邪吾观泠州鸠之于景王而谓匮财罢民是乐工得以有言也医和之于赵文子而论六气五声是医工得以有言也丹楹刻桷匠庆言于鲁庄饮酒非时宰夫言于晋平凡是数者以匹夫而忧天下以末艺而关风俗得非工极于至精则理造于至妙不可忽欤诗曰采葑采菲无以下体葑菲且不可以下体弃人言其可以贱而弃之哉当仲康之时羲和废职而天戒莫察辰不集房而不先期以告瞽奏鼓啬夫驰而犹罔闻知其罪不容诛矣先王之时每岁谨孟春之始设遒人之官使官师相规以兴于上而百工之贱犹得执艺事以言其失盖恐天威之来而省已修德之不逮也吾观尧典之书于天人之际至备一篇数百言而命羲和之说居其半诚以所职至大而所关至重不可慢也而仲康之时羲和之职废弛若此其缄黙不言之罪反有愧于古所谓百工之职侯安得不正典刑而征之哉呜呼世降愈下不惟羲和之职废于仲康之时而后世所谓百工者其罪不可逭矣盖后世之工违制越雅极其巧伪于艺事之末非惟无以箴上之缺遗而反有以滋其伪冕弁毁而锦绣御笾豆废而盘盂用大韶大夏之器不陈而郑卫继作管磬柷敔之制不传而箜篌迭奏大抵制为邪僻纵欲滋伪以啓人君之私而益其惑况敢望其执艺事以谏哉吾于是深有感于上世之百工非后世艺事之得比而先王求言之广为不可及也夫【`傅公伯成云公纯静无他好惟潜心经术遂冠南宫四方学子一经师承其所得必粹其文必有体制可观`】圣人道出乎一【`荀子儒效篇如是则可谓圣人矣此其道出乎一曷谓一曰执  

神而固神固之谓圣人`】　　　　　　　方　岳  

圣人之为斯世也天而巳矣【`破有含蓄天字是道出乎一`】夫茍至于天【`粘上天字`】则至神而无迹【`神则无方之可指○张子正防一故神两故化`】至化而难名【`化则无形之可名○天字化字是一篇主意`】盖有物物而不物于物者【`能物万物而不物于万物○用前辈语`】故凡天下之事变其森乎吾前者千岐万辙而未艾也【`言事物之不一卽后靣自其变者观之则其分殊意`】而吾方与之交战于酬酢之境【`交战是不一`】而相应接于争驰竞逐之中【`争驰竞逐是不一`】则吾心亦扰扰矣【`旣与之交战与之争驰竞逐心安得而不扰扰扰扰便是不出于一○胶胶扰扰字出荀子`】以吾心之扰扰者【`粘上文○以吾不一之心`】而应天下之无穷【`应天下不一之事物`】则人者胜而天者微而乌乎化【`语老○应主意天字化字`】是何也【`唤下文`】天下之事自其变者观之则其分殊【`事物之不一`】自其不变者观之则其理一【`吾心之至一○用东坡赤壁赋文法○程子云理一分殊`】至于一则所谓殊者化矣【`应主意化字`】盖道之所在一则眞二则变一则纯二则杂【`用前辈语`】圣人之一其圣人之天乎【`语老○应破题天字`】荀卿子曰圣人道出乎一一者何也【`便从一字说起`】一元之气浑沦磅礴于天地间【`先说天之一`】其滋而萌【`三五厯纪蒙鸿滋萌`】其芽而甲【`易觧卦百果草木皆甲坼`】其生而息【`张横渠云物之初生气日至而滋息`】其荣而悴【`万物荣于夏而悴于秋`】何啻什百千亿之不齐也【`言万物之不一`】使天而无以应之邪则造物之功防乎息矣【`无以应之则是无化`】使天而求以应之邪则物矣而非化迹矣而非妙也【`求以应之则不能化○以上一段以天之一比圣心之一`】天下之理一而万万而一者也【`周子通书是万为一一实万分万一各正`】然则圣人之一其圣人之天乎【`应冒头结处○假合得好`】故动而无静静而无动物也动而无动静而无静化也【`周子通书动而无静静而无动物也动而无动静而无静神也物则不通神妙万物`】天则一矣一则化矣【`好议论`】而何事物之能累【`化则神妙万物`】是何也【`唤下文`】人惟此心耳天下惟此道耳【`有此心则有此道`】心外无道【`道在心`】外心而求之者非也【`反说`】故凡事物在吾道中太仓一稊米耳【`设譬○万物卽吾道中之一物`】何事乎纷纷为也【`何必与万物争驰竞逐`】虚静之天云气出没【`天为云气之所出没○与下句比并`】灵明之府尘土障固【`如心为物欲之所掩蔽○如此便是心不一了`】则一而二二而三而天下始多事矣【`何以一天下之万物○老子一生二二生三三生万物`】圣人之为天下也【`以下数句说圣人之道是学韩原道文法`】其具则礼乐刑政典章文物其伦则君臣父子夫妇昆弟朋友其教则仁义礼乐孝慈友悌其位则宗庙朝廷州闾乡党其所酬酢其所经纶盖有万之不齐【`应前万字亦应冒头千歧万辙而未艾也`】而圣人者以一心而普万物【`程子云天地之常以其心普万物而无心圣人之常以其心顺万物而无情`】虚灵无际冲漠无朕【`程子语`】贯通混融意虑不作澄然其静洞然其空一而已矣【`四句形容心之一处`】呜呼兹其所以为圣人之天乎【`应冒头缴处`】舜禹之精一【`书大禹谟`】汤尹之一德【`商书`】吾夫子之一贯【`论语`】皆天也【`应主意天字`】则凡不出于一者不足以言道【`反说道出于一字不一则不足谓之道`】寂然非静感通非动【`易系辞`】一乾道之变化而已【`易乾卦`】所谓一者固自若也而或者胶胶扰扰与天下相驰于万物之中相将役于物之不暇而道安在哉【`荀天论圣人淸其天君正其天官云云则天地官而万物役矣`】申韩以刑名而惨此一庄老以虚无而眇此一苏秦张仪以纵横而乱此一而天下始纷纷矣【`应原题纷纷字纷纷便是不一了`】荀卿子其知道乎【`引本出处`】而君子犹不能无憾焉何也【`略贬荀子`】吾道之一【`说一字之原`】在易为元在书为极而在中庸则为诚【`以上三句亦是关洛诸儒议论`】一者诚而已矣【`周子通书圣诚而已矣`】诚则静虚动直静虚则明明则通动直则公公则溥明通公溥其庶乎【`同上`】而曰执神而固【`见题注`】则非所谓觉【`朱文公云此心之灵其觉于理者道心也其觉于欲者人心也`】则非所谓无意【`语子絶四毋意毋必毋固毋我`】则非所谓心之精神是谓圣【`此句出孔丛子而陆象山与朱文公辨无极二字取此一句○批云笔力老苍可逼前辈其议论得之通书其主意本之西铭`】  

圣王制御常道如何　　　　许月卿  

治外之道而律诸古儒者之意逺矣夫乍臣乍叛外邦之常本不足为中国轻重也自昔圣人之所以处之者恃吾有一定之规于其来则薄其惩于其去则固其守于其慕义则姑惟以礼羁縻之操纵阖辟其权在我曷尝舎是以为制御之道哉后世不知出此动有外邦难制之忧而外求为控御之术倚战者威或至于黩恃守者备或至于踈而屈已以为和者恩又失于防在我者无常道往往随时而为之迁就不知古人制御之道不如是也此班孟坚之賛匈奴歴叙汉家制御之失深有感于圣王之常道也欤圣王制御常道如何请释其说甚矣待外邦之不可无常道也无常道而待外邦则方其强也冀其不吾挠必屈体以徇其欲逮其弱也幸其不吾敌必穷兵以快其忿至其当敌情去来靡定之时则又玩岁愒日借口于备守之一说上之朝思夕惟下之献谋奏虑其所以为控制驾御之策皆不出于斯三者而不知适所以为自弊耳于国家乎何补然则外邦不可得而制御之乎吁天下之事惟常者可以应变彼虽变诈不胜而吾惟以常待之则其去也吾得以释然无后日之虞而其来也亦不能以得志于我制御之规隐然素具卒之国势尊安外变消弭何莫非常道之功用哉其视夫用威者徒逞于干戈相寻之际守备者求详于邉慎固之间和亲者又不过金缯赂遗行李往来求之末后宁不大有间邪吾以是知圣王以不制制之乃所以为深制以不御御之乃所以为深御欤昔盛时太原薄伐尽境而还此来则御之常也岂若后世禽获兽狝犂庭扫穴之谓乎采薇遣戍止卫中国此去则备之常也岂若后世戈朽鈇钝老师费财之谓乎四方君长执其寳玉咸造以展觐礼馆次处之国门之外此接之以礼之常也岂若后世防之以子女玉帛要之以盟誓质约之谓乎乃知备御绥怀之三者诚先王待境外一定之谋歴万代而下不容易也奈何汉世则不然盖自髙帝以来平城之衂未防嫚书之辱继至含垢忍耻亦旣太甚传至文帝虽知积粟务农守邉备塞然斥堠望烽火将吏披甲胄悠悠岁月其可乆乎至于孝武一不胜其忿则命将出师震威沙漠若足以雪前人之耻而士马失亡海内虚耗竟何如哉逮夫淸渭之朝屈膝詟首奉珍来贺宜思何道以待之而宣帝君臣方且待以殊礼客而不臣是何待外邦之乖如此邪故终汉之世其备御绥怀之道胥失之矣宜乎孟坚有感于此其传匈奴也旣叙其约誓攻守之非宜而终则言来惩去备覊縻不絶为圣王常道乃昔人之所常行而汉人终不复用宁不为之深憾而重其思古之意欤虽然有苖逆命急于徂征可也而伯益賛禹乃曰惟德动天无逺弗届淮夷旣平晏然弛备可也而吉甫作歌且曰矢其文德洽此四国西旅献獒谓不必深拒可也而召公作诰必曰明王慎德四夷咸賔不以区区外邦强弱叛服为轻重而每以修德为言先王之所谓常道者毋乃在此而不在彼欤使孟坚而果知此则推原古人待外邦之道宜无大于此者矣何修析其言曾不出备御绥怀之事而已哉刘珖所谓班固之言详而未尽良有以欤【`此篇出宋论会省解之作也`】  

## 新安文献志卷四十  

明　程敏政　撰  

檄  

与仆射郑畋告诸鎭讨黄巢檄  

程宗楚  

夫屯亨有数否泰相防如日月之蔽亏似隂阳之愆伏是以汉朝方盛则莽卓肆其奸凶夏道未衰而羿浇骋其残酷不无僭越寻亦诛夷妖孽之生古今难免代有忠贞之士力为匡复之谋我国家应五运以乘干蹑三王之垂统绵区饮化西宇归仁十八帝之鸿猷铭于神鼎三百年之睿泽播在人谣加以政尚寛刑无枉滥翼翼勤行于王道孜孜务恤于生灵足可传寳祚于无穷御瑶图于不朽近岁螟蝗作害旱暵延灾因令无赖之徒遽起乱常之暴虽加讨逐犹肆猖狂草贼黄巢奴仆下才豺狼丑类寒耕热耨不厉力于田畴媮食靡衣务偷生于剽夺结连凶党驱迫平人始扰害于里闾遂侵陵于郡邑属以藩臣不武戎士贪财徒加讨逐之名竟作迁延之役致令滋蔓累有邀求圣上爱育情深含道广指万方而罪已用百姓以为心假以节旄委之藩鎭冀其悛革免困疲羸而殊无犬马之诚但恣虫蛇之毒防刘我征鎭覆没我京都凌辱我衣冠屠残我士庶视人命有同于草芥谓大寳易取如奕棋而乃窃据宫闱伪称名号烂羊头而拜爵续狗尾以命官燕巢幕以夸安鱼在鼎而犹戯殊不知五侯拗怒期分项羽之尸四冢旣成待葬蚩尤之骨犹复广侵田宅滥蓄货财比溪壑以难盈类乌鸢而纵攫茫茫赤县仅同瓯骆之乡惴惴黔黎若在狴牢之内人神共怒行路伤心畋谬领藩垣荣兼将相每枕戈而待旦常泣血以忘飱誓与义士忠臣共剪狐鸣狗盗近承诏命防合诸军皇帝亲御六师卽离三蜀霜戈万队铁马千羣雕虎啸以风生应龙骧而云起淮南髙相公防关东诸道百万雄师计以夏初防于关内畋与宗楚曁同盟秦州节度使仇公遇鄜延节度使李孝昌夏州节度使拓防思恭等已驱组练大集关畿争麾垄上之蛇矛待扫关中之蚁聚而吐蕃党项以乆濡皇化深愤国讐愿以沙漠之军共献荡平之防此际华戎合势藩鎭连衡旌旗焕烂于云霞劔防晶荧于霜雪莫不持绳待试贾勇争先思垂竹帛之功誓雪朝廷之耻矧兹残孽不足殄除况诸道世受国恩身縻好爵皆贮兴邦之畧咸倾致主之诚自函洛造氛銮舆避狄莫不指铜驼而眦裂望玉垒以魂消闻此勤王固宜投袂更希愤激速殄冦讐永图社稷之勲以报君亲之德迎銮反正岂不休哉【`广明元年三月甲子`】  

为晋王李存勗谕邢洺卫博诸州讨朱温檄  

程　岩  

王室遇屯七庙被陵夷之酷昊天不吊万民罹涂炭之灾必有英主奋庸忠臣仗顺斩长鲸而淸四海靖祅祲以泰三灵予位忝维城任当分阃念兹顚覆讵可晏安故仗桓文辅合之规问羿浞凶狂之罪逆温砀山庸巢孽余凶当僖宗奔播之初先大王扫平之际束身泥首请命牙门苞藏奸诈之心惟示妇人之态先大王俯怜穷鸟曲为开怀特发表章请帅梁汴才出苇蒲之泽便居茅社之尊殊不感恩遽行猜忍我国家祚隆周汉迹盛伊唐二十圣之镃基三百年之文物外则五侯九伯内则百辟千官或代袭簮缨或门传忠孝皆遭毒害永抱沉寃且鎭定两藩国家巨鎭冀安民而保族咸屈节以称藩逆温唯仗隂谋专行不义欲全吞噬先据属州赵州特发使车来求援助予情惟荡冦义切亲仁躬率赋舆赴兹盟约贼将王景仁将兵十万屯据栢乡遂驱三鎭之师授以七擒之畧鹳鵞才列枭獍大奔易如走坂之丸势若燎原之火僵尸仆地流血成川组甲雕戈皆投草莾谋夫猛将尽作俘囚羣凶旣快于天诛大憝须垂于鬼録今则选搜兵甲简练车徒乘胜长驱翦除元恶凡尔卫博邢洺之众感恩懐义之人乃祖乃孙为圣唐赤子岂狥虎狼之党遂忘覆载之恩益以封豕长蛇慿陵荐食无方逃难遂被胁从空尝胆以衔寃竟无门而雪愤旣闻告防想所慰怀今义旅徂征止于招抚昔耿纯焚庐而向顺萧何举族以从军皆审兴亡能图富贵殊勲茂业翼子贻孙转祸见机决在今日若能诣辕门而效顺开城堡以迎降长官则改补官资百姓则优加赏赐所经诖误更不推穷三鎭诸军巳申严令不得焚烧庐舎剽掠马牛但仰所在生灵各安耕织予恭行天伐罪止元凶已外归明一切不问凡尔士众咸谅予怀【`天祐八年正月`】  

代岳制使飞移河南郡县讨刘豫檄  

胡闳休  

契勘刘豫窃据汴都僭称伪号旧防任使累黍台臣是宜图报国家执节效死乃敢背弃君父无夭而行以祖宗涵养之恩翻为仇怨昧臣子忠贞之义甘作渠魁紫色余分拟乱正统想其靣目何以临人方且妄图襄汉之行欲窥川蜀之路专犯不韪自速诛夷我圣朝厄运已销中兴在即天时旣顺人意悉谐所在皆贾勇之夫思共快不平之忿今王师已尽压淮泗东过海沂驿骑交驰羽檄叠至故我得兼收南阳智谋之士提大河忠孝之人仗义以行乘时而动金洋之兵出其西荆湖之师继其后虽同心一德足以吞彼圉之枭羣然三令五申岂忍残吾宋之赤子尔应防没州县官吏兵民等元非本意谅皆胁从屈于贼威归逃无路我今奉辞伐罪拯溺苏枯惟务辑安秋毫无犯傥能开门纳欵肉袒迎降或愿倒戈以前驱或列壶浆而在道自应悉仍旧章不改职业尽除苛政咸用汉条如或执迷不悟甘为叛人嗾跖犬以吠尧詈猎师而哭虎议当躬行天罚迅扫凶顽祸并宗亲辱及父祖挂今日之逆党遗千载之恶名顺逆二途蚤宜择处兵戈旣逼虽悔何追谨连黄牓在前各令知悉【`绍兴六年二月日○按胡制机闳休在岳王幕下最乆凡表奏军书多出闳休此檄与金陀稡编所载小异`】  

表【`笺奏附`】  

代幷州长史张仁亶进九鼎铭表  

吴【`缺`】  

臣闻鼎者夏后氏作羣牧贡金逺方图物备诸山泽以御魑魅厥后嗣德昏乱鼎迁于商夏之寳也杞不足徴殷旣有之又终失之周之休明神寳不坠百代可继伏惟陛下光大而当之若乃崇贵之器金玉之鼎镕首山发睢上列太庙序明堂克明灵命以奉上帝非愚臣所敢议臣闻礼之兴也始诸饮食故先王之制曰举九鼎盖筠药淳熬澄潴膏饵御九州之美顺四时之和臣所以征缮北金敢贡新鼎夫有器必有名臣窃见九州同乃述九号夫永昌天中所以基皇周也长安及岐所以纪灵瑞也武兴建都所以光帝闬也礼曰观禅云云所以美升中也少阳载靑所以冀储德也东原底平所以广封植也江都淮海所以肆朝宗也江陵作鎭所以制荆蛮也成都奥区所以通珍贡也夫此九者诚不足揄衍鸿休昭振方统庶覩者美其所称知有由作微臣朽老不达有慙歌颂厪八命之宠章负中军之重任匪躬厥献伏表流汗其九鼎铭谨敢列上遣某官某奉鼎以闻  

谢罢符寳郎通判宣州表　　汪　藻  

众恶必察宜卽严诛罪疑惟轻止从薄责衮衮误登于台省漂漂复返于江湖伏念臣家世故寒材能极陋窃慕古人之力学偶陪多士以进身编蠧简之十年最为椎钝鸾台之一月俄致顚隮繇非才冐处于必争故公论不容而交击猥烦简札有玷簮绅尚依鱼稻之乡获近枌榆之壤若非洪造岂有余生兹盖伏遇皇帝陛下博采智能防观情实谓虚船触舟而褊心不怒虽若无他然彊弩射市而薄命先遭莫非自取姑捐稍廪使活妻孥臣敢不仰佩训惩俯深循省日婴簿领甘为俗吏之沉迷坐置铭诗誓复平生之玷缺  

谢进书特授左中大夫表　　汪　藻  

臣某言伏奉告命以臣再修到元符庚辰所编诏旨等特授臣左中大夫者国史补亡虽日勤于采获君恩驭幸乃岁冐于迁除矧方抱于遗弓忍独荣于载笔上还不获退省为忧恭以太上皇帝圣学髙明天资仁厚承熈洽百年之后享安荣两纪之余凡今言动之所传视古诗书而无愧祗縁误国之相继循致陟方而不还旣海隅皆服于尧丧宜柱下一新于汉注夙防垂付适幸纂成岂谓皇帝陛下明发有怀兼收罔弃嗟夏时之旣失于杞莫稽幸商颂之复全以那为首特懋存书之赏猥霑承学之臣敢不仰奉殊私俯殚緜力裒中朝副墨之要俟良史杀靑之求穆王御骏以来归已孤此望孔子感麟而有作尚见其人  

谢封新安郡侯表　　　　　汪　藻  

臣某言准告命伏防圣恩以宗祀赦文授臣新安郡开国侯加食邑三百戸者礼洽中天庆覃外服猥奉十行之诏就加五等之封伏念臣积冐恩私浸逾分愿昨投闲于异县防起废于偏城乆客还家方憇南飞之鹊通侯授印忽成左顾之虽渗漉以惟均何遭逄之独异兹盖伏遇皇帝陛下调和万类藩餙羣工属宣室之受厘罄寰区而蒙福臣适临本郡仍胙乡州宋人洴澼以得封望胡及此汉将银黄而夸里荣乃过之宠旣逮于子孙忠敢移于生死  

泉州到任谢表　　　　　　汪　藻  

恭承休命就易名藩去父母之邦接淅敢同于他国问蛮夷之俗褰帷如在于中州责重扪心恩深陨涕伏念臣昨从祠馆叨领守符素号迂踈无问马及羊之智乃蒙安便得维桑与梓之州二年而劳力劳心一身而畏首畏尾力祈罢免反冐迁除虽卖劔买牛老犹堪于渤海然举头见日身益逺于长安兹盖伏遇皇帝陛下总覈百工照临万国眷方隅之濒海须师帅之得人故遣近臣往绥遐俗况今闽徼莫盛泉山旣旁接书文之同当尤惩狱市之扰臣敢不仰遵寛大俯厉衰残讲求百粤之宜叅诸禹贡奉上三年之计对以春秋  

秀州谢上表　　　　　　　程　俱  

准勅除臣直秘阁权发遣秀州军州事臣巳于今月十五日到任上讫初布条纲具宣德意所忧绵薄莫副使令伏念臣防而奇孤长益顽钝上书论事空怀报国之心窃禄代耕每尽守官之义挂名邪籍为世僇人晚陪英俊之躔浸冒典章之选再游东观愧刘郎之复来三至南宫知冯生之已老遭时之变振古未闻穷独余生忧愤不死卧家请急投劾丐归敢于臲卼不安之时而当绵蕞草创之事旣遂颛愚之守复瞻天日之中喜不自胜死无所恨顾惟敝邑实介大邦征赋之入有经而不时之须沓至盗贼之忧方炽而即戎之备未修念偾骄凋敝之余莫若利其衔勒而匮竭疮痍之后又当事于抚摩靖言以思宁免于咎收此桑榆之景终繄覆载之仁此盖伏遇皇帝陛下尝胆济时厉精图治辟至公之路方因任于羣材念无竞维人故兼收于片善致兹疵贱亦不弃遗臣敢不行其所知施于有政使公绰为赵魏之老于用或优而阳城躬抚字之劳自知甚拙唯当竭力少谢素餐  

除徽猷阁待制谢表　　　　程　俱  

臣某言伏奉告命授臣依前左朝奉大夫充徽猷阁待制差遣余如故臣寻具奏辞免准尚书省劄子奉圣旨不允臣已望阙祗受讫者窃禄眞祠乆慙素食升华延阁复玷淸班仰戴圣恩俯慙非据伏念臣才非康济性实戆迂仕则慕君不自量其愚贱学思为已期无玷于操修不敢枉尺以直寻率常进寸而退尺名书邪籍知芹献之巳踈力尽陈编愧管窥之时见晚逄睿哲骤辱奬知拯之水火之中召自渔樵之野冠蓬山之众俊巳媿无堪陟凤阁之华资深知不称仍持末学入侍淸光尘飞何益于泰山萤照难施于赫日曽微补报自取谴诃庇身俾托于殊庭就食卽安于故里感恩念咎却扫杜门想魏阙以驰神卧漳滨而永叹何图洪造曲记孤踪不遗簮履之余复置论思之列恳辞不遂成命莫回昔张敞以罪废屛居卒见收于后效刘毅虽年耆偏疾亦不弃于公朝顾臣何人有此厚幸此盖伏遇皇帝陛下乾坤侔大日月并明沛然雨露之施涣若风雷之发春生秋肃莫非成物之仁赏庆刑威咸出至公之造求贤用吉士方逺迹于周王嘉善矜不能每同符于古训市骨冀来于驵骏采葑无间于卑微有如愞愚弗忍遐弃臣敢不永思报称仰服恩荣顾虽顚沛之间无忘素守茍有捐糜之防敢爱余生臣无任  

谢转一官致仕赐对衣金带鞍马表  

金安节  

仕合引年亟上还于官政恩深优老重蕃锡于宠章伏念臣名玷儒科迹尘官簿夙际中天之运首蒙太上之知一去台纲七更岁闰和归来之赋将了余生哦覊宦之诗已如隔世迄更张于大化遄收召于孤踪曾靡贤劳更陞法从矧英主大有为之日实能臣勉出力之时而臣晼晚凋龄婆娑余防虽耿耿之尚在顾畨畨之益愆爰布腹心愿丐骸骨谢事而犹加以职辞荣而反陟其官逮进谢于明廷复倂叨于殊锡俾耀服乘之餙归为闾里之荣臣虽老丘樊敢忘魏阙长举头于圣日冀没齿于恩波帝所归来莫续钧天之梦田间息偃尚赓击壤之歌  

遗表　　　　　　　　　　汪大猷  

引经告老粗适余龄养疾防生倐遗圣世夙喻有涯之理敢输垂絶之言伏念臣素守朴忠谨传淸白思陵防士由延赏而踵世科孝庙应期自冗僚而登朝籍骤膺睿简屡玷亲除郎省麟台安有服勤之誉经帷鹤禁初何劝讲之功进职秋官滥居铨部代匮六卿之长坐叨五使之华深惧满盈力祈闲防班聮次对暂安祠馆之居诏趣起家叠拥泉麾之命峻西淸而寓直畀南纪以分符偶督捕之有愆致谪居之寖乆皇恩洪施稍刋丹籍之名慈极宠光尽复靑氊之旧桑榆旣迫蒲柳先零爰稽陈力之文冒遂乞骸之请年逾五袠仕歴四朝颁茗剂于上方锡饩羊于乡国耸闻未央宫之庆又叨大学士之除荷宠疏之沓来徒抚躬而増愧俄有采薪之疾遂怀过隙之嗟定数莫逃遗忠未泯伏愿皇帝陛下宪章列圣兢业万机收英俊以图治功奬忠谊以作士气问安侍膳崇孝养以有加图大宅中巩丕基于不防葆頥闲燕冲毓粹和臣期逼盖棺志存结草魂游岱岳将先朝露之晞目断神京徒枉明时之恋  

辞免江东运副奏状　　　　朱　熹  

右熹见任主管西京嵩山崇福宫忽于今月九日准尚书省劄子奉圣旨朱熹除江东转运副使填见阙不候受告疾速之任任满前来奏事熹闻命震惊不知所措伏念熹空疎无取疾病早衰入仕四十余年止是循常窃禄本无奇节可以逾人徒以屡蒙恩私横加除用间有非其分之所当得非其力之所能堪者不得不控辞以干朝听而传闻不察指目多端独荷夀皇天日之照临许全素守又辱圣主云章之藻餙误借宠褒遂得偷安里闾毕愿香火在于愚分已极叨逾不谓圣恩记怜遂加任使仰惟始初淸明之日正是贤智驰骛之秋顾虽残废之余岂不愿效尺寸实以积衰旣乆百恙交攻心勚形疲视昏听重窃自揣度决然不堪一路耳目之寄若不祈哀丐免必致自取顚隮兼熹祖乡徽州正属本路见有坟墓宗族田产在婺源窃虑在法亦合回避欲望朝廷洞照本末曲为敷奏特与追寝新命令熹复还故官庶防少安愚贱之迹则熹不胜千万幸甚  

落职罢宫祠谢表　　　　　朱　熹  

臣熹言臣前任秘阁修撰提举南京鸿庆宫今年五月十三日已该满罢至二十七日伏准尚书省庆元二年十一月劄子节文臣寮论臣罪恶乞赐睿断褫职罢祠奉圣旨依臣已于当日谢恩祗受讫者罪多擢发分甘两观之诛量极包荒姑示片言之贬逮复寻于白简始知丽于丹书镌延阁论撰之名辍眞祠香火之奉兹为轻典允頼洪私捧戴奚胜感藏曷喻伏念臣草茅贱品江海孤生蚤値明时已误三朝之眷奬晚逄兴运复叨上圣之深知召自藩维擢参帷幄略无可纪足称所蒙曁逺去于朝行卽永归于农亩然犹赋之秩禄使庇身于卜祝之间寘在淸流容厠迹于图书之府所宜恭恪或逭悔尤乃弗谨于彛章致自投于寛网果烦台劾尽发隂私上渎宸严交骇闻听凡厥大谴大诃之目已皆不忠不孝之科至于众恶之交归亦乃羣情之共弃而臣愦眊初罔闻知及此省循甫深疑惧岂谓乾坤之造独回日月之光略首从之常规旣俾但书于薄罚稽眚终之明训傥许卒遂其余生是宜衰涕之易零已觉大恩之难报此盖伏遇皇帝陛下尧仁广覆舜哲周知谓表正于万邦已极忠邪之判则曲全于一物未伤黜陟之公遂使防顽获逃窜殛臣敢不涵濡圣泽刻厉愚虽补过以修身无及桑榆之暮景然在家而忧国未忘葵藿之初心  

落秘阁修撰依前官谢表　　朱　熹  

臣熹言臣昨于庆元三年正月二十七日准尚书省劄子节文臣寮奏臣罪恶乞与褫职罢祠奉圣旨依劄臣照防臣即于当日望阙谢恩解罢职名仍奉表称谢去讫今于某月某日复准都进奏院逓到某月某日告命一道付臣落秘阁修撰依前官者弹文上彻已幸免于严诛诏墨下颁复宠加于明训阅时旣乆祗命惟新感极涕零惧深首陨伏念臣草茅贱士章句腐儒唯知伪学之传岂适明时之用顷叨任使已屡奏于罔功旋卽便安复未能于寡过致烦重劾尽掎宿愆谓其习魔外之妖言履市防之污行有母而尝小人之食可騐恩衰为臣而髙不事之心足明礼阙以至私故人之财而纳其尼女规学官之地而改为僧坊谅皆考覈以非诬政使窜投而奚憾不虞恩贷乃误保全第令少避于淸班尚许仍居于防秩憗玺书之来下恍岁律之还周视要囚讵止于旬时盖存迁就逮数恶难从于末减犹听省循口诵以还心铭敢坠此盖伏遇皇帝陛下仁兼覆载明极照临作福作威总大权而在已曰贤曰佞付公论于得人谓罚刑固足以惩奸而播告岂容于匿指式敷显号徧警具寮臣敢不深省昨非细寻今是年龄晼晚虽悲后效之无期肝胆轮囷尚喜孤忠之有在誓坚死守觊答生成  

靖州谢赐厯日表　　　　　朱晞颜  

鱼符摄守念正逺于天顔凤厯明时适肇新于岁首恭颁正朔丕变蛮风恭惟皇帝陛下继圣凝资法天行化在玑衡而取则解琴瑟以更张协气周流天连珠而合璧华风逺曁民奠枕以安盂岂惟邉儌之心归已觉丰年之气应臣暂承寄委职在承宣化国之日舒长敢忽民时之授诸福之物毕至益知国祚之昌  

静江府谢赐手诏墨本表　　朱晞顔  

云汉为章于天岂特尧言之诞布皇极其训惟帝固将洛画以同藏凡预听闻悉知砥砺恭惟皇帝陛下光膺大寳规恢逺图道术作新于人才云为不徒于文具振茍简诞谩之俗张礼义廉耻之维聪明睿知足以有临方躬行于当宁号令文章焕焉可述宜风动于寰区臣仰服训词讵忘奋厉炳然圣作如瞻咫尺之天威逖尔蛮方敢不咨询于民瘼  

鄂州到任谢表　　　　　　罗　愿  

奏事之官幸天威之密迩承恩易守惊地望之过优徒积感蔵未知报称伏念臣早縁世绪叨奉官箴自怜断断之愚第有惓惓之志兹輙行于双劔蒙改畀于一麾张敞汉世之能臣初淹闲郡西华孔门之髙弟仅愿小邦深愧往贤骤当剧使眷荆州之内壤推鄂渚之上流星萃使华云屯禁旅武昌夏口传夸三国之地形汉广江沱均被二南之风化矧皇明之所曁兼岁事之旣升士马饱腾稻鱼丰贱惟是五方之杂错或假幷容加以四野之平寛更宜劝相非夙怀于长虑曷少副于鸿私恭惟皇帝陛下盛德日新至仁天覆不以内外重轻而略千里之寄不以国家闲暇而忘一日之虞益求循茂之才同遵法度之治岂期緜薄亦与选除臣当恭听训词明宣德意遐不谓矣永坚爱上之忠心诚求之当得字人之术  

进易解表　　　　　　　　王　炎  

韦编渊永非浅识之能通斧扆天髙觊迩言之致察妄陈末学上渎圣聪窃以道载于经易为之祖马图示象牺画成文首开天地之秘藏微显帝王之妙用六爻以变乃分西伯之二篇八索旣除迭有东家之十翼发挥不隐垂示无穷幽至于行乎鬼神显足以措诸事业遭秦虐政仅为卜筮之书在汉诸儒未达乾坤之蕴末流浸甚本旨俱亡虽竭心思各持臆见京孟失之谲诡是生谶纬之端王韩矫以淸虚偏杂老庄之说纷纷如是泯泯至今欲扶正学以示人亦有儒先之名世然系辞精矣可信而翻疑且互体昭然当详而反略或说明而义浅或语约而理偏通于数者不及玩辞释其辞者又迷立象自出新意乃捭阖以为奇兼拾旧闻复攴离而多凿微臣何者独学无师念先人老死于穷阎以经术窃传于诸子因斯愤悱晚益鑚研味微言于六十四卦之中望先圣于数千百年之上参之众说折良难断以已私颛门何取阅朝华之易谢叹春木之方芚卦有画则其象具存象有意则非辞莫达是谓以蠡而测海乌能得兎而忘蹄幸世道之交兴逄圣明之有造微如爝火何禆日出之轮动以震风亦发地鸣之籁兹盖伏遇皇帝陛下体干精粹用贲文明比附得民鼎新凝命恱亲有道率由豫顺之和接下思恭务尽谦光之美升羣贤而交泰育万物以由頥节不伤财旅无留狱饬法于丰亨之后除戎于萃聚之时善皆出于中孚动不闻于小过以成大有之盛而消未济之忧行三圣之所传莫非自得笑九师之甚陋安用多谈尚蕲盛德之日新不恃成能之天纵亹亹政机之少暇孜孜经幄之多闻旣知矣而重知故圣焉而益圣仰望虎生而文焕学兼极于髙明俯惟马老则智专见终惭于精博第大道或存于稊稗而先民亦采于蒭荛成篇颇极于辛勤敷奏觊尘于乙览持周璞而过郑贾本自堪嗤用燕说而谈郢书或能偶中  

## 新安文献志卷四十一　　明　程敏政撰  

表【`笺奏附`】  

代峡州守臣谢赐厯日表　　汪雄图  

统正朔于一王式彰无外执玉帛者万国畴敢不祗课端自于淸台颁靡遗于逺服望虎阍而拜赐啓凤卷以遵行恭惟陛下建极福民对时育物如舜之齐七政辰克抚凝嗣禹而叙九畴纪爰协用定郏鄏之鼎而厯逾周卜分羲和之宅而命谨尧咨岁八千为一春为一秋各从其类朞三百有六旬有六日皆聚此书欲令承流宣化之臣咸究作事厚生之本宠形寳轴辉动山城敢不嘉与黔黎恪循淸问岁月日时无易邦家用庆于平康水火金木惟修土谷益勤于劝课  

代贺平吴曦表　　　　　　程　珌  

残寇浸平方讲内修之政狂童忽横輙干自殄之诛宗社叶休人神共快臣仰思列圣积累之盛实基万世延洪之休率土承有截之风含生知向内之义畴谓元恶敢包祸心忘公朝亭育之恩陨私门忠孝之绪三灵愤怒九牧嚣腾果在须臾悉就摧剪兹盖恭遇皇帝陛下圣武不杀至仁好生虽神戈不至于坤维而皇灵如赫于天际仍俾胁从之类咸染荡涤之恩洒然汚染之区熈若淸宁之地臣肃将明指幸防熈辰此日藁街已正鲸鲵之戮他年渭上更来毡毳之朝  

南康军到任谢表　　　　　方　岳  

戍期偶缩请从置散之宜诏旨弗俞并下趣行之令聿临邦域已布教条臣尝按舆图歴观郡国非不枵然大也莫若庐山之髙其斯宜若小然徒得臣熹而重故凡五老之山水妙天下正以四书之义理在人心双朱轮奚所道哉一白鹿足为重矣何俗吏念不到此使是邦为之薾焉而臣少不如人晚未闻道必恭敬梓无亦曰互乡之童于乐采芹要曽是文学之掾夫何忧患未遂瞻仪于今十八稔而与世风波终以二千石而识山靣目幸哉承学主此藏书兹盖恭遇皇帝陛下表章六经厉精庶政意儒先所至犹庶几邹鲁之遗凡防式之垂皆发挥河洛之秘以故顿増于地望谅惟简在于天心乃者慨拊髀而思之盖有不旋踵而屏去使承其乏见谓非材臣敢不师仰仁贤奉行寛大岂曰前车覆后车戒固无健决之能将使懦夫立贪夫廉则有典刑之在【`洪潜夫曰方吏部气貌清古音如钟诗文与四六不同古律令以意为之语或天出`】  

代赵直阁【`范`】谢父忠肃公赐諡表　方　岳  

星霜代谢未忘没世之忠云汉昭囘遄举易名之典感恩之渥有涕其滂伏念臣先臣某起自诸生乆膺繁使誓欲捐縻于昭代实繇遭际于先皇凡阃外制将军曽防掣肘傥舟中为敌国安所容身以故十年无游骑之盗邉四境谓老罴之当道乃莫返长沙之舍已懐鵩赋之忧至今登岘山之巅或堕羊碑之泪痛营屯于细栁共尸祝于亢桑于赫旌题聿严庙貌木其拱矣尚兴当馈之思諡而诔之肆及漏泉之泽此盖恭遇皇帝陛下厉精新政拊髀旧臣永惟华衮之褒荣甚凌烟之画臣教忠之言在耳移孝之志填膺北过涿鹿而西空同常负前茅之恨生走仲达而死诸葛尚邀横草之知代太府赵寺丞【`葵`】辞免恩命表　方　岳  

提师西援偶退贼于孤城赐诏东来骤进丞于外府虽懋赏者国家之典然尽忠者臣子之常何有劳能先承奬赉臣曽防他技实起诸生间尝闻儒先长者之绪余亦羞与武夫健将而等伍迫于师友其义在三愤此强邻有死无二廼者敌窥淮甸兵震江流切忧丙枕之莫遑况复庚牌之甚遽譬之奉漏瓮而沃焦釜敢姑徐徐恨不殪封豕而斩长蛇至今郁郁所幸文城之雪夜大惊淝水之风声迄解重围尽奔羣众此盖将士三军之力与夫守臣百战之功臣则奚为而冐斯宠伏望圣慈深念君臣之谊殆将父子之间干蛊者职分之当然能家者勲劳之焉取亟赐转圜之聴毋抱反汗之嫌代范丞相【`钟`】罢政谢表　　　方　岳  

嗟维大耋宜咈岩瞻啧有烦言尚均祠秩清峻紫宸之直光华白髪之归恩与天同涕其雨若伏念臣顷承乏使遂误登庸老世故而三折肱何敢试瞑之药陈治安而六太息讵能施髋髀之斤揆衰残则罔然祈退闲之乆矣念奏牍未多于造膝而控情几至于犯顔谅犹简在圣心奚以解于物论风其漂女甚槁箨之易危清斯浊缨固沧浪之自取人言不恕帝力何加而乃尽掩疵瑕曲成终始上丞相之印不从册免之规置散吏之员更假禁严之宠洪惟涵育自愧冥顽兹盖伏遇皇帝陛下仁及股肱事存体貌知臣山林清苦之素恐亦无他念臣嵗时荏苒之间失于不勇用矜衰朽但与归休臣来日无多大恩难报逾七望八既佚老于幸民咸五登三惟祝厘于圣世  

御札训谕知举以下谢表　　方　岳  

思皇多士俾呈甲乙之科遐不作人诞布丁宁之训昭囘云汉飞跃天渊臣等洪惟国家有道之长进士得人为盛崇雅正黜浮诞率繇鍳裁之精先器识后艺文岂但度程之合故以忠厚之论则有若臣轼以混成之赋则有若臣曾盖有司旣择于名儒宜贡部不孤于隆指岂伊臣等可称上心此盖恭遇皇帝陛下思格丕平敷求哲乂方政化更而贤路辟遹观厥成欲俊良登而治具张无竞维烈用勤肆笔申饬持衡臣等敢不仰揆宸旁搜众彦凿凿乎如谷粟之用斯谓实材炳炳焉若日星之垂敢忘明诏  

进百官箴表　　　　　　　许月卿  

臣月卿言伏以一饭不忘夙抱少陵之志六箴具列逺慙德裕之勲敢以愚彻干睿听惟周武建万邦之极有辛甲献百官之箴安不自安圣而益圣忧国爱君父之念谓吾独知全躯保妻子之臣虑不及此故东西两汉之盛舎杨崔数子而谁仰视虞箴仅堪仆命魏晋以降文章可知言虽尊主而庇民意则狥华而逐末于修辞立诚之学类欠实工视正君定国之言殆为虚语本源旣浅气象自卑并与古韵而失之其于文体何如也作者驰声之不乏胡为嗣响之独难正坐摹规为圆拟矩为方不知自源而流由本而末宜世道之不古顾民彛之幸存臣孤寒惓惓忠爱臣于君子于父难忘恳恻之天史为书瞽为诗莫匪箴规之地念庶人之可谏矧英主之兼容輙尔刍言庶防芹献兹盖恭遇皇帝陛下舜聪四达汤德又新退而铭于几焉席而铭于端焉持以小心之翼翼立则见于前也舆则见于衡也凛然大训之明明未尝一善之遐遗盖欲庶僚之交辅恢洪圣德兴起治功臣幸际昌期冐陈宿蕴谏行言听俾膏泽之下于民君明臣良惟时防以康厥事可传于后永孚于休【`洪杏庭曰山屋肆意为文章不可绳墨独所进百官箴髙古粹密恻然有爱君之心`】  

赐武举第一谢恩表　　　　程鸣凤  

臣鸣凤上言伏蒙圣恩赐臣等闻喜宴于礼部贡院谨奉表称谢者集英唱等仰瞻离照之辉闻喜赐筵旋拜需云之宴仰承优渥俯极懽愉伏念臣等蚤以诗书淹于场屋假途黄石剽余论以求伸赐策丹墀偶强言而见取猥叨列仍忝鹿鸣挈彼控地之踪畀以登天之路荣矣甚矣恩斯勤斯兹盖伏遇皇帝陛下淸问如尧好言若禹谓饮食以将厚意匪侈外观俾忠嘉然后尽心使知内省致兹驽蹇例受宠光臣等敢不誓殚小忠力酬大造头颅已换岂徒温饱之恩心口自期庶竭防埃之报  

进曾祖【`儆`】竹洲文集表　　　吴资深  

裒辑陈编怅祖风之悠邈遭逄圣世希宸渥之褒扬进渎阙庭退忘鄙野臣窃以唐宗覩故笏犹思魏征之贤孝庙序遗文诞锡苏轼之谥或睠求于数世或褒表于再传伊人之怀惟道所在臣伏念臣曽祖臣儆生而坎志则激昻抱膝长吟以伊吕而自许著书垂世非孔孟则不谈才狭垓纮气吞罴虎请终军之组视表饵之策非防寝淮南之谋于社稷之臣为近挺若伟节着于当时载观干淳之间实号人物之盛朱熹鸣于古歙张栻显于长沙浙左二吕之典刑江西两陆之标致靡不相友咸与齐声故在胶庠则其行尊歴州县则其用显府台论荐交章公车旒扆叹嘉兴思当宁虽怀才之甚逺竟赍志以莫施然礼乐彬彬尚多河汾之弟子而日月炳炳犹存屈氏之离骚傥待时而获彰庶流芳之不泯恭惟皇帝陛下纲维治统寤寐英贤闻钜鹿良将之名思得复用读上林子虚之赋恨不同时盖尝振发潜光褒録往哲凡曰先臣之雅旧皆防諡典之徽称忍令太阳之华尚遗枯骨独使九泉之恨空结营魂臣陨涕澘然缄书惕若敢冀燕闲之赐览特昭鸿霈以易名起地下之修文死犹可作效身后之结草义其敢忘臣所缮写曾祖臣儆文集总为一十册谨囊封随表上进以闻  

让官表　　　　　　　　　郑　玉  

臣闻髙祖开汉不屈四皓之心光武中兴终全子陵之志夫所谓隐士者或因忿世疾邪或欲廉顽立懦故以恬退为事髙尚为风未必皆有康济之才经纶之学也从昔贤圣之君所以特加宠异者盖欲养成廉耻激厉风俗为天下劝耳臣防以樗栎之资深爱山林之趣躬耕垅亩留情著述初无过人之才忘世之意也兹者伏遇皇帝陛下以天地为心亿兆为念求贤不及从谏如流谓臣遯迹丘园特赐尊酒束帛以翰林待制召臣闻命恐悚神识飞扬循墙扣天趋避无所臣窃惟迩年以来士大夫贪得患失尸位素飱廉耻日丧风俗日坏养成今日之祸以致盗贼蠭起生民涂炭遂使陛下宵衣旰食忧形辞色累下哀痛之诏布寛大之恩而天下犹未定也今臣复蹈前辙贪冐恩荣不知退避岂惟负陛下知人之明抑亦有妨朝廷进贤之路非臣所以报陛下亦非陛下所以望于臣也盖臣学问之浅深德量之大小非他人之所能知而臣自知之所谓吾斯之未信者岂敢炫石为玉以自欺其心哉然酒与帛天下所以奉陛下者陛下得以私与人臣不敢辞也名与器祖宗所以遗陛下使与天下之贤者共之陛下不得私与人臣不敢受也伏望天慈特赐俞允收回恩命容臣以布衣赴阙入觐清光摅其一得之愚以为防埃之助然后退处山林咏歌尧舜以乐太平实臣至幸也而使者坐驿有司临门迫臣就道必欲令臣亲诣辞免臣累更忧患素抱羸疾道路劳役至于海上复感风痹不能前进谨奉表以闻  

乙巳年千秋节贺牋　　　　朱　模  

五百年有王者兴适当今日千万岁愿圣人寿茂对昌辰天地协祥臣民交庆【`中贺`】继天立极敛福锡民应祷而生弥诞神光之室乘时而起肇基王气之都是皆天眷之所隆夫岂人谋之可致故十载克成乎大业而四方益阐于丕图江汉既已朝宗闽广固宜职贡余浙正须秉麾而顺邉淮岂待仗钺而从盖将北定乎中原抑宜入承乎正统一人有庆万福攸同某等逺牧虎藩遥瞻象魏莫克对紫宸而拜益深抱丹悃之诚航海梯山重译悉圗于王防普天率土三呼咸比于华封  

洪武戊申贺即位表【`此下三篇代镇徽刘总制作`】  

陈　光  

开亿万年之洪基丕昭干运履九五爻之尊位茂对泰交海宇同风人民胥庆钦惟皇帝陛下由舜仁义兼尧武文好生格上天之心创业溥圣人之智驻跸江左黔黎先被于来苏直指中原黄圗即覩于无外肇登大寳俯徇舆情臣猥以凡才忝司戎寄爵位有守莫陪冠冕之聨班虎拜惟寅遥庆车书之混一  

贺中宫笺　　　　　　　　陈　光  

帝同干运兼资内治之功后恊坤仪茂正中宫之位九重有庆四海腾欢恭惟中宫殿下稽时为春自天作配柔嘉维则式歌正始之音溥博无疆特着顺承之德膺临轩而发册专主壸以齐家光啓椒房益绵瓜瓞臣忝司外镇阻奉中朝覩日月齐光之辰曷胜鼇忭衍寿富多男之庆长迓鸿禧  

贺东宫牋　　　　　　　　陈　光  

正月维新茂建震宫之长前星増耀肇开泰运之隆一人元良万方欢庆恭惟皇太子殿下式膺储贰宻领抚监整鹤驾而有严大符民望聴鸡声而问寝上悦天顔邦本崇磐石之安皇圗益维城之固臣忝镇练水莫造笋班职守是拘惟仰日月重熈之运颂歌有永逺同海岳戴徳之诚  

乞恩归老奏　　　　　　　程　信  

兵部尚书兼大理寺卿臣程信谨题为乞恩归老事切惟古者天变垂象为大臣者或上赐策免或自劾罢归载在史书以明示戒兹者彗星为灾圣情忧惧正君臣交修之日而犬马之心非不自念仰承天地之恩圗効防埃之报奈何老病侵寻有加于往昔才识短浅无补于圣明迩来言官以御史方汉与臣争坐造言传诬交章论列俱防圣鉴孔昭臣不更析但其言臣妨贤一事诚为至当臣巳三防恳乞休致圣慈眷勉至于再三感恩抚躬不能自己况近世以来士风委靡公议混淆致灾之由或出于此使臣不知去就之机犹致是非之辨则巳渉于固位保禄之嫌益非皇上弭灾消变之意是以不避罪愆披露悃虽皇上诏防以大臣轻去为恤以人才难得为念自臣观之凡今列职庶位有爱君上惜国体能不为人頥指气使者皆可用也何惜臣一人而不上念天变下恤人言矧臣犬马之齿巳迫衰朽风湿之疾动逾嵗年眼目昏花精神减少家居之时一惟凝坐趋朝之际必借人扶力已殚于一身心徒存乎报主理宜恳乞骸骨归老田园伏望皇上怜臣情将臣放归闲住以荅上天之谴以完老病之躯且以见朝廷于大臣全进退之礼防始终之恩出于前古万万也臣不胜激切恳祈之至  

南京叅賛机务谢恩奏　　　程　信  

南京叅賛机务兵部尚书兼大理寺卿臣程信谨题为谢恩事先奉勅谕命臣南京叅賛机务兼理部事臣巳于成化六年十一月二十八日至南京防同守备太监安宁李秉唐慎成国公朱仪等到任管事讫臣本一介书生仰荷累朝知遇虽数叨于任使曽无补于圣明往者滥督王师出征蛮徼因犯瘴疠之毒寝成痿痹之躯荷防皇上俯从廷议起臣于在告之余特下纶音授臣以机宜之任夫南京乃祖宗根本之地而叅賛实古者留后之臣必得老成之人庶副保厘之寄如臣驽钝岂克胜堪既免其入谢于朝以逭奔趋之苦复赐之玺书而徃以重机务之权加之面谕叮咛恩赉优厚顾才弗称抚已深惭窃念唐韩以末疾而宪宗特命肩舆护军宋富弼以足疾而神宗特许子扶入对微臣才劣实愧先贤圣主恩深有加前代臣敢不益坚素节固守愚忠操理兵戎恪遵圣训潜消防变绥辑邦畿务收微效于防埃仰答大恩于天地逺瞻枫陛更献荛言伏望皇上兴文事修武备永垂宗社之规亲君子逺小人协副天人之愿臣不胜惓惓感恩激切之至  

## 新安文献志卷四十二  

明　程敏政　撰  

啓  

贺李右丞纲啓　　　　　　汪　藻  

伏审恭被防书进居丞弼精忠贯日正二仪倾侧之中凛气横秋挥万骑笑谈之顷国须贤立天为时生恭以某官厚德镇浮英材经逺得文武弛张之枢要独运胷中明古今治乱之渊源不专纸上爰自践扬之始每勤献纳之忠老成尚有于典刑天下想闻其风采昨属强邻之扰上贻当宁之忧夕烽既彻于甘泉清跸将逰于汾水惟公夙夜与国存亡挺身六品之卑抗议九重之邃留家誓死镵血书词销大变于胚胎转危机于呼吸洎干戈之指阙授桴鼔以登陴义动三军人皆奋死威行万里敌巳请盟身虽九殒以一生国则崇朝而再造既名髙而众媢乃谗就而身危士讼公寃亟举幡而集阙下帝从民望令免胄而见国人洊经艰难益见竒伟方主上清明之今日实邦家希濶之昌期欲众贤同建于事功非雅望孰为之师表将万世维持之是赖何一时康济之足言某久托余光欣闻盛事虽无縁进旅退旅陪宾客之后尘岂不能大书特书续山林之野史岩廊多暇嵗律方春愿精寝寐之调用副苍生之望【`陈定宇曰李公公忠文武硕徳全材靖康之难极力扶持建炎之初沮于谗口太学生陈东诣阙乞罢汪黄用李纲士民不期而集阙下者数万未几有此除浮溪以啓贺之事词俱妙`】  

徽州到任谢执政啓　　　　汪　藻  

误膺明诏擢领偏城地接行朝盖今日股肱之郡世聨编籍乃平生父母之邦起废恩深叨荣愧甚盖念某一从去国十见周星投迹异州谁复过门而问字疲精断简徒知仰屋以著书敢图三锡之余乃假一麾之便遵途浃日入境班春城郭重来疑千载去家之鹤交游半在或一时同队之鱼退省悯然曷为臻此惟蟠木离竒之为器自大钧坱轧以无垠兹盖伏遇某官间世眞儒中兴名相坐筹帷幄收四方人物之英端委庙堂复万里舆图之旧俯怜衰朽久遂退藏爰力挽于江湖俾再临于民社寻童子钓游之处虽就榛芜望先人丘墓之墟已寛梦寐幸士思之粗慰宜民瘼之深求某敢不专务抚循仰分忧顾褰帷问俗姑荣衣锦之归上印还家终冀挥金之乐【`黄氏东发曰城郭交游一聨此潇洒出尘之语`】  

贺韩枢密【`肖胄`】啓　　　　　汪　藻  

伏审光膺诏册进陟机廷既廊庙之得人知朝廷之能国恭以某官清名借甚雅望岿然四世五公门阀独髙于天下十事九律计谋有补于国家徧扬清近之班深结圣神之眷回翔滋久佥属实劳惟豪杰之士无待而兴难稽经济况公侯之家必复其始果被简求某蚤辱误知欣闻休命属拘挛于印绂阻趋造于门墙暑令清微政涂丰暇冀慎鼎茵之节永为宗社之休  

贺张韩岳三帅加枢密使副啓　汪　藻  

伏审诞告明廷延登近弼运筹决胜久分疆场之忧当轴处中遂正庙堂之位折冲虽旧注意惟新恭以某官禀气雄刚受材英特任心膂爪牙之寄积旂常鼎鼐之勲惟文武以兼资故君臣而黙契昨属羽书之急亲烦幕府之行军容一陈士气百倍殄万里慿陵之敌安两淮震扰之民累嵗贤劳虮虱几生于甲胄一朝醲赏貂蝉果出于兠鍪某早托余光欣闻异数偶左符之拘缀阻东阁之进趋暑气方新政涂多暇冀慎寝饔之节用承旒扆之休【`金陀稡编云三帅之拜以啓贺者甚众惟汪公虮虱貂蝉一聨人亟称之`】  

贺毛察院啓　　　　　　　汪　藻  

伏审亲奉诏除进居言责开众正之路立太平之基结知方深有识相庆朝廷以数闻直声为盛治之世君子以得行已志为光亨之时然下或依违而不能充上所求上或忌讳而不能穷下所学嵗月忽焉已至功烈如此其卑求一举而两全旷百年而几见若处尽言之朝而叅风宪之任当正色之地而得人材之英举世所推非公谁可恭惟某官阁下性合天道材周世资经术自为名家文章不随人后杰立千百辈上一时争慕于风流漂泊十五年间万口皆为之叹息起自江湖之逺归从鹓鹭之游广廷才望于清光即日立登于要路付柱后惠文之事观胷中云梦之竒盖尝闻议论之峥嵘知能救风俗之頽靡当令藜藿之不采无致玉石之俱焚张胆明目于数步之间收功立名于万世之后虽行藏岂不在我恐弹击非以处公行被褒嘉别跻禁近某离羣甫尔闻问欣然知公道之得人虽懦夫而増气春律晼晚台纲静深愿为清望以自持当有神明之隂相  

复待制谢宰执啓　　　　　程　俱  

毁瓦画墁久窃眞祠之禄簪笔持橐再尘法从之班误膺纶綍之恩仰愧陶镕之赐伏念某生而孤蹇老益钝顽操心也危每谨枢机之发临事而惧不逾绳墨之间洎忝备于论思益勉图于报塞断断之愚曷有区区之意已疎省咎空山惊五年于过隙嘘枯寒谷与万木以皆春怵惕靡宁帡幪有在此盖伏遇仆射相公忠嘉致主勲畧济时八柄诏王毕协至公之道百工熈绩率由亮采之功既乐善以达人每弃瑕而观过致兹拙戆亦预甄收病马已疲岂有腾骧之意老樗无用庶全拥肿之生过此巳还未知所措  

贺程待制【`迈`】知温州啓　　　朱　松  

伏审甫趋召节亟拜纶恩延对西清虽竭嘉猷之告偃藩东道重违荣养之求谅惟物望之佥谐岂独私悰之欣属恭惟某官材髙国栋望重耆英践履纯明凛奉身之一节风猷强济歴尽瘁之百为越从记注之严出总委输之寄被恩言于三锡素简清衷席峻望以九迁待周华贯丐便亲舆之养就分帅阃之符俘大海之鲸鲵出遗民于涂炭果膺号召益见推明陟降殊庭副仄席辍飱之叹藩宣外服有击鲜戯防之欢度少愒于名邦即进婴于密务某门防下列乡党晚生凿枘不谋了无心于经世斗升自役方茍禄以逮亲谬蒙收録之恩因有攀援之意隂虬自跃傥密防于风云朽木难雕或蒸成于芝菌永言欣怿莫罄敷宣  

与赵经干啓　　　　　　　汪应辰  

伏审既被辟书即奉俞防辕门増重桂岭有辉伏惟某官蔚以卿材生于公族信厚皆如麟趾夙着清芬弦歌焉用牛刀亟登最课属南邦之开镇虚右席以招贤锥之处于囊中昔已知其特异罗而置之幕下今岂待于先容姑借佐戎之谋实为储帅之地应辰失德云久窃禄于兹将承謦欬之音更托帡幪之庇其为忻忭岂易敷陈  

与李提刑啓　　　　　　　汪应辰  

伏审钦奉诏书洊持宪节先声云洎舆论交欣恭惟提刑敷文识虑精明才猷宏博仙李之根逺矣世德弥芳棠棣之萼粲然相门未艾视彼黄阁实吾青氊而乃俯就外官坐成遗老郡守监司之寄几徧厯于四方门生故吏之余或先登于要路矧兹防峡亦辱使轺庶狱纠纷幸平反之无害疲民凋瘵赖赈恤之有方茍种德之可为岂屈身之足问顾惟懒拙久幸依承兹复同寅庶几防益枉诲音之良厚知眷意之特隆感愧之懐敷陈罔既  

上虞宣抚【`允文`】啓　　　　　汪应辰  

伏以经武斗枢之庭宣风井络之野安危所寄内外惟均注意特隆具瞻胥庆恭惟宣抚枢密知院受才闳博蕴德纯全以孝为事君之忠以仁为救物之勇我战则克盖传心于圣门匪夷所思独取必于天理经画世故调和政几无施不宜有本如是虽举身而逺引亟承命以遄归惟蜀僻在一隅惟帝明见万里当宁太息命公往厘靡惮暑行之勤以寛旰食之虑制胜堂上即坐收于全功拜相军中当复见于盛事益沛为霖之润永扶置器之安某拙疎无庸知照有素免于罪戾悉繄庇冐之然奉以周旋兹复趋承之幸其为欣忭实倍等夷  

还乡谢人惠书啓　　　　　朱　熹  

逺勤车盖巳欣获奉于清标宠被函书复喜与闻于雅趣苐慙衰陋莫称揄扬虽请诵其所闻盖尝自竭尚敬修其可愿式副深期过是以还未知所报  

代贺张魏公除枢密使督军啓　吴　儆  

光膺策命进长枢臣兼太公九伯之征督安石诸军之事士气百倍舆论一新某官命世竒才应期硕辅尽防诸将威名素震于边邮再造皇家勲烈独髙于今古属太上兼南北之变而宗臣更内外之除二纪山林益系四方之望同时将相独遗一老之尊盖天心有悔祸之期留人杰为兴王之用果亟还于湖海畀专付于江淮人心恃为长城国势重于大吕将成功于不世复出命于非常防羣后以徂征当无待七旬之格至太原而薄伐期立成六月之功某顷守留司深虞边锁颇丰府库以备师徒逮兹幕府之开乃在海隅之逺莫预功名之防徒深倾属之私羽檄交驰筹帷良勚愿谨饔飱之节永孚家国之休  

与桂帅张南轩先生啓　　　吴　儆  

大纛髙牙想制阃威容之盛属鞬戎服望辕门兵卫之严欣悸交怀夙宵假寐某官渊源圣学师表儒林惟有之是以似之太戊赞于伊陟在贤者识其大者孔子传之孟轲凡开物成务之殊功皆养气存诚之余事用能济于艰难之日而雍容于进退之间虽素位而行不愿乎外然当今之世舎我其谁徒以交广要冲朝廷最逺蛮貊赖威懐之畧兵民须镇抚之宜官守恃逺而或媮边防循习而或弛久资舆望肃付戎昭宅南交秩南讹时重羲和之命觉斯民以斯道况当尧舜之时我公其归天子有诏某州县下列庠序陈人章句诵习之虽勤尘埃奔走之亦久退不能为一身之计进不能取当世之资嗟壮志之几何已隣衰境抗尘容之若此敢意荣途顾以罪戾之余宜置蛮荒之表故虽逺戍敢叹遐遗不图流落之余获托照临之下以身受察引领自归虽仰视堕水之鸢不堪上骛幸南飞绕树之鹊未叹无枝  

谢洪徽州适撰休宁县学记并书啓  

吴　儆  

木铎振文已新羣聼银钩备法更伟遐观凡与承学之流实佩宣风之赐窃以十室之间必有学盖党庠塾序之遗凡学之立皆可书实鲁颂頖宫之意茍学之不讲则德之不修而言之不文亦行之不逺惟休宁右儒之化自颍川筮仕之初载新黉宇之卑用振文风之陋衡湘为进士皆以子厚为师齐鲁言春秋悉本胡母之说积二纪渐摩之久号一时人物之蕃伐石冶金未有无穷之托思人爱树空懐勿翦之心岂期名世之贤乃假陋邦之守爰抠衣而愿纪蒙泚笔以颁成炳若丹青既不渝于悠久冩之琬琰当有补于将来恭惟某官道德髙古人言语妙天下声蜚实茂岂碌碌琐琐余子之为事信辞严得是是非非圣人之意坐令穷僻寳此瑰竒奉以周旋敢怠书绅之戒更相告语庶消弭笔之风  

谢辛大卿【`防安`】啓　　　　　罗　愿  

受察公朝本由推毂防恩列郡亦既懐章退省孱庸惟深盛荷伏念某顷为别驾得近行台表于属吏之中期以古人之事万乗之器乃取蟠木以为容千石之钟至为寸筳而发响遂关渊听旋被明扬揆以生平知我莫如于鲍子闻之道路逢人更说于项斯意朝廷诸公之贤多门墙一日之雅傥非慿借曷有超逾兹盖伏遇某官文武兼资公忠自许胷次九流之不杂目中万马之皆空见輙开心不假趦趄嗫嚅之请称之极口率皆沈着痛快之词褒衮甚荣梦刀既叶季布河东之召誉偶出于一人袁安楚郡之除选第因于三府至如羇迹全赖公言慙非共理之良曷称同升之谊某敢不勤宣上意毋负已知荐长史而称宰相之才事无近比期国士而用众人之报人谓斯何抱此愚心要之晚节  

回通判刘寺簿【`子澄`】啓　　　罗　愿  

登门甚宠夙依君子之光仪得郡鼎来首见故人之姓字况以一时之雅望摄行千里之化权方托交承预深欣忭恭惟某官行无瑕玷学有本原表乔木于百年盖遵故物器蟠木于万乗非假先容顷前说于诗书遂入司于礼乐兹屈题舆之寄不辞越爼之劳度今日之事为力求其故既后来之善继兆足以行傥非其人恐孤此意顾厯官何算执事所知属恭对于天顔荷晋迁于地望武昌夏口人知三国之战争汉广江沱古有二南之风化皆吾人之所诵与圣世之宜先幸尝交伯仲之间况其寄吏民之上方资警诲小效施为益招耒耜之民庶当有补稍弛锥刀之利兹固无难嵗序峥嵘风威栗烈祈谨卫生之节即谐请益之私赞咏之悰敷宣罔既  

登第后谢舅汪公【`仲和`】啓　　王　炎  

才知丁字讵能起于儒家滥玷乙科实借辉于母党未及造门而谢遽勤飞翰之颁静言思之得罪多矣重念炎天资陋甚生计萧然无负郭五十亩之收乌能糊口虽插架三万轴之富何足谋身自伤偃蹇之踪敢有飞鸣之望偶縁天幸获厠时髦兹盖伏遇舅长学探根源识精藻鉴谓生子必过其父固误深知然非舅安有此甥亦由余庇炎敢不铭心自励衔德无忘题进士科名已觉儌荣于此日成外家宅相敢期振迹于他时过此以还未知攸措  

代张帅撰除直阁谢宰执啓　朱　权  

边庭息警曽微服逺之功内阁陞华亟被陟明之典辞荣靡获拜命自惭顾惟叨忝之优知有遭逢之幸伏念某材拘近用识昧通方偶际遇于明时洊驰驱于烦使乘轺而逾五岭曷着能名授钺而总十连复叨重寄盖自虎符之始合遽闻羽檄之交驰潢池弄兵青海传箭虽守边兆衅之有自而制阃任责以何辞詟之以诛讨之威开之以懐徕之意粗能集事茍逭乏兴温纶显播于汉庭异宠就加于尧阁循墙退避莫囘天聼之髙望阙祗承未觉日边之逺靖言儌冐端有夤縁兹盖恭遇某官公议权衡盛时冠冕振平章之道治具毕张居董正之司人材允赖致斯茂渥下逮微劳某敢不仰戴恩荣力图报效抚绥殊俗毋求赫赫之功告语后人尚守平平之防  

上刑部李尚书啓　　　　　朱　权  

召以十行跻于八座元戎治最久说礼乐而敦诗书司寇位尊乃诘奸慝而刑暴乱正人居要善类交欣恭惟某官伟识际天宏猷经世材雄梁栋克胜任于明堂器重璠璵雅凝珍于清庙早由人望亲结主知献纳于日月之间持荷地禁步武于星辰之上听履班髙自分帅阃之严兼领制垣之重雅歌投壶折冲万里纶巾羽扇指麾三军上促衮衣之归公秉介圭之觐从容赐对宻勿告猷择乎人材景周公之立政张其纲纪契扬子之法言见几察微而消患于未形深防预备而保治于已定此皆济时之上计无非爱君之至言犹北斗之在天既司喉舌之要率东方而居左即拜股肱之良显册非賖奋庸可必伏念某黟山穷学璧水陈人两举而玷儒科粗偿力学之苦六考之为邑掾茍逭旷官之虞曩以一介而负丞尝叨二天之巨庇与义檄于告行之际赐谷札于报书之间深感隆私敢忘髙义兹获聆于盛事喜倍切于卑悰拾级西阶阻莫陪于簪履曵裾东阁愿终托于陶钧颂咏惟深敷宣曷既  

与钱教授啓　　　　　　　朱　权  

振藻上庠旧识文章之宗伯哦松下邑兹逢贤道之师儒谅同舎之不遗幸为寮之有托将趋丈席敢贡尺缄恭惟教授大中学探艺源行髙人表瑰词华国锵掷地之金声清节冠伦耸叅天之黛色早蜚英于学省巍擢第于宸廷来游鹅墨之邦姑庀鳣堂之教青芹在泮岂久驻于谈经红药翻堦即迅登于掌诰某迀疎末学蹭蹬畸人予不负丞而丞负予以为不胜其任也我匪求防而防求我方就有道而正焉祈向之私敷揄莫罄  

贺赵徽州啓　　　　　　　程　珌  

晓朝丹阙尝随冠劒之尘春入黄山近望旌旗之影方念拂缣而自贽顾防蜚翰以相先有懐恭梓之言宁免负芒之愧某官家承懿学天予长才唯能沈浸于古今是用发挥于事业早膺妙简亟造周行鸡舌含香佥共期于得路虎符分竹乃自请于为州惟是新安今为屏辅洞深云紫昔贤尝慕于空仙人悴烟青近嵗不知其生聚自听显除之命咸兴来暮之歌今者卜日开牙诹辰布政澄光拖练顿清门外之溪喜色映人更好城头之栁某无从望履徒切摇旌与田野之氓虽切倾于善状选郡国之表谅难久于偏州赞颂惟勤形容莫既囘五城黄制干【`雷利`】贺生啓　程元鳯  

寻盟洛社惊蓬门六矢之垂寄兴郢歌辱梅驿一枝之贶如咸之感佩谦之光恭惟某官罗星斗胸抉云汉手非丝非竹宛然五十弦之锵如松如椿侈以八千嵗之祝揆情则过仞意良勤崖约一笺莫敌黄绢幼妇之作珍藏十袭顿増白髪老人之华  

周礼得举谢啓　　　　　　方　岳  

圣天子新治平之政饬士习者再三乡大夫登贤能之书推礼经于第一凛有卢前之愧喜无牛后之嘲何德堪之为幸多矣试尝谓士生尧舜之世谁不欲身致晁董之科矧惟琴瑟之更张岂复笙竽之杂袭风飞雷厉汉札十行地辟天开唐文一变乃酌计偕之愿聿囘儒学之心于然而来卓乎其杰犹共逐中原之鹿人人自谓得之至独为前列之区区只有惭耳顾如某者仅若而人结发从诸公之逰切攷太平之典束书有四方之志愿为君子之儒虽极知文举之才踈未易诋洛阳之年少一灯夜雪两载秋风思昔故家起鱼龙而沐日翳我季父犹雕鹗之在天寥乎相业之无传幸而书种之不絶贾予余勇与众先登孰云扬粃之前或叹穿杨之巧邑有故事人多诵言谓畴昔当甲午之元尝魁北斗以春秋无己亥之误遄冠南宫意其气数之循环有此功名之故的兹盖伏遇某官蜀文翁之教化今韩愈之声光抉云汉分天章涵浸诗书之泽呈琅玕呌阊阖浓薰翰墨之香言观才屈宋而道羲皇将使家臯防而人稷契玉我文明之治锵然熈治之朝有嘉燕凝不知螽跃迄致辽东之献亦空冀北之羣某敢不连抜茅之征乘破竹之势鸟之鸷累百数而不如鹗巳先雌伏之卑鲲之大几千里而化为鹏遄借乘风之便丹衷所属尺牍奚殚  

代贺袁大监【`甫`】啓　　　　　方　岳  

恭审涣发纶函晋陞缮监帝曰兹惟师匠入防金匮之书时则有若儒宗无负玉墀之对夫以海内寡二之学蚤收天下第一之科十年而到凤池窃以为晚五工之居雉正其谓斯何独喜端人之登可为清朝而贺恭惟某官绪守挈斋之训亲得慈湖之传吾之心即周孔之心曽何求于纸上所谓道非尧舜之道不以陈于王前方其发诸词章初无意于科目九万里而风在下奚计修程三千字而日未斜特其余事出用于世欲行所言第观使指之将明夫岂儒效之迂濶乘轺而讲荒政溺由已溺饥由已饥驻车而谈圣经仁者谓仁智者谓智洪惟箕翼之魁宿端是青齐之福星盖其所懐之春或者不言而化人皆惮汲黯此声在江之东上不见贾生有诏自天而下若曰咸五登三欲帝万世卿其袭六为七作宋一经不然营缮之劳曷究弥纶之蕴某不量其戆敢诵所闻窃惟古之共工皆有关于世变如制度之先朴将风俗之再淳作大匠箴而献诸朝尚何容喙读梓人传而知为相所愿留情  

代贺赵大资【`葵`】啓　　　　　方　岳  

恭审诞播制函峻班书殿眞儒无敌于天下帝其寛北顾之忧此属巳在吾目中时则有东归之喜于皇王佐允穆宗工恭惟某官识际天人勲在社稷蜚声轇轕于五纬有管夷吾则何患为著书羽翼乎六经皆孔安国所未到者惟其平生不为纸上之学以故仓卒能吐胸中之奇属烽燧之障天鼔貔貅而略地顾何负于汉贼折尺棰而笞之所未下者聊城不遗镞而归我方为宗国无穷之计尽复宁人有指之疆誓将挽九河以洗氛埃讵曰画一江而限南北皇灵斯赫儒效岂虚言观畴昔之所成奚至今日而未相翳股肱之寄在忠力当摅坐论之谟然道德之威成安强正赖折冲之畧特异优崇之典陞华禁邃之庭増重麟符眡仪防阁词掖下丝纶之制盖一命再命三命而益恭太常兼钟鼎之铭其大书特书屡书而未已丕视功载厥有彜章灵夏未服而韩相行共倚雕戈之重贝州既平而潞公入遄观几舄之还某嘉与斯人铺张伟绩藏在盟府夫谁曰彭越之同功讯之司宗抑岂比汾阳之异姓式徯介圭之觐具隆岩石之瞻闻边吏之戒余氛洗甲兵而不用谓中国之相司马读制册而可知仰斗之私与江俱下  

代贺髙运使啓　　　　　　方　岳  

伏审辍自鹓墀诞分虎节引星辰于碧落有开蜀道之天将礼乐之皇华不逺长安之日窃窥帝意深有庙谟若曰当宁思古名臣其维武侯为时王佐每读出师之表无慙伊训之书虽吴魏自裂而三分岂汉贼可岐而两立草庐所蕴竹简莫传盖卧龙之蛰匪徒然翳流马之运其小者乃睠西土而凛有遗迹寛予北顾者讵无若人幸今天道之好还大快人情之共愤何止扼吭而拊其背已焚老上之庭恨不食肉而寝其皮爰戮防风之骨然灭夏之未几方隣敌之可忧试尝以唐书与五代史而攷之其见于中国亦三百年而余矣既怀残而相防防肆欲之无厌如使驰突于封域之间奚啻鼾睡于卧榻之侧吾恐患方深耳见谓一秦之复生公其起而图之纵无百参而何缺若然则朝家之委寄夫岂惟使者之将输闻之缙绅伟哉纶綍恭惟某官道山蓬莱之胸次楚泽云梦之笔端当其排阊阖而呈琅玕信已跨昆仑而餐沆瀣廼烦视草出董飞刍意者复周土宇而兴六月之师其必张汉天声而决千里之胜饱吾貔虎取彼鲸鲵折尺棰而笞之不留敌以遗君父无只轮之返者迄安边而立功名使鼎湖弓剑之藏与渭上衣冠之庙王气开而天地辟边尘靖而河洛清则多多益办之勋皆陈陈相因之助以使诵言于诸葛不复比数于萧何某布所闻匪为之佞逢此盛举未尝不叹曰江左之有夷吾迟之几何将亦相戒以中国之相司马惟抵掌而谈天下之事敢折腰而及吾身之私其若翘瞻莫殚忻颂  

## 新安文献志卷四十三  

明　程敏政　撰  

啓  

代谢陞啓　　　　　　　　方　岳  

伏以十室必有忠信锦制何功一字严于春秋衮褒甚宠不图今日复见古风每观世道之波流窃叹人情之澜倒一雕挟兎则必子公帝成之书五羊易牛猥曰孔融通家之契势利之合习俗所同故天下无公是非惟视缄縢之巨力虽常情有私好恶难絶绨袍之故人矧如虮虱之官旁乏蚍蜉之援未及识荆之半靣且微蟠木之先容傥然取之猗欤盛矣顾某碌碌徒抱区区盖尝从诸老以游未甘为俗吏之事簿书耳狱讼耳固已在七不堪之间保障乎茧丝乎直付之六太息而已曾何材谞而有声称岂闻堂下之言遂取沟中之断剡驰雄墨绅佩雌黄月明而乌鹊依岂待绕枝之三匝水击而鲲鹏化是为运海于一飞此盖恭遇某官如古人之特达而急于贤慨公道之寂寥而立于独耻胁肩而进者宁取吕毉山人以为髙市骏骨以先之不縁谏议书信而后予恭惟盛徳有激懦某敢不自庆所遭勉思其至一经品题便作佳士敢辱巳知毋失名誉善事上官不为私谢第持家训仰报师门  

两易邵武军谢庙堂啓　　　方　岳  

同舟遇风其敢视人之溺邻国为壑不虞按吏之遥脱非覆帱以如天谁与转移而易地某知自矣请具陈之伏念某穷且益坚愚而自用当汲黯之妄发不能为性命而忍湏臾虽李广之数竒未尝以屈辱而遽摧沮故知有是非不知有利害毋得罪防独宁得罪髙明平生所为每坐如此会守庐山之荒垒正临汇泽之重湖飞扬舳舻惟餫舟之凑集隳突阛阓甚羣盗之歗呼每挺刃以骇吾民至杀人而尸诸市可为太息莫敢孰何岂图雄覇之风乃见清平之世此而不戢乱亦非难痛绳治之真是驱龙蛇而搏虎豹稍惩艾矣幸无舞鳅鳝而号狐狸独有湖广之纲梢敢据康庐之石闸薄人于险竟致漂沦吁天何辜有来赴愬然则为之长者得不追而杖之夫奚桀黠吏之单辞已触权贵人之盛怒冠虽敝不以苴履人谓斯何水之激可使在山虑不及此其所谓之体统实可骇于文移纵自卧上牀使客卧下牀未除豪气然君处北海寡人处南海胡渉吾疆骤腾劾奏之章重费并包之度此盖伏遇某官以皇极容受以大明照临谓尔湖广谓我江东了然汉地理之志劾此邻邦劾彼朝士岌乎唐藩镇之忧于其不得巳之中示以聊复尔之意蔽自宻运薄言对移失一老兵得一老兵似无伤于毫髪待以国士报以国士敢敬布其腹心尚念某草茅之习固然萍梗之踪方定若曰统临之部本无界限之分恐郡国难而朝廷处之亦难既江东可则福建奚其不可畏首畏尾吾身余几谁云天地之寛何簑何笠尔牧来思孰与山林之密敢因摧谢并以恳祈【`按湖广纲卒过南康肆虐居民公榜之湖阃贾似道劾公无体统朝廷为易郡然南康不湖阃实似道之横云`】  

谢吴侍郎举著述科啓　　　汪仪鳯  

持囊簮笔荐扬匪轻弄翰操觚典丽过许不由媒介之请可谓特达之知尝闻春秋褒贬之公定于一字游夏文学之取列在四科盖简厥修简厥不修者激劝之微机而观所主观所为主者考覈之要法揆以宗臣十科之建叅诸冢宰八柄之司虽索骏未必按图然存羊尚能爱礼况夫著述至重尤非踈浅所宜必有本本原原殚洽之胸始擅表表伟伟雄巨之手传作毛颖犹议类俳经续孔麟或讥失僭顾惟庸妄曷副品题伏念某出言无甘刻志徒苦习场屋之破碎安得风行之涟漪事笔砚之雕锼颇识霜降之涯涘每叹潄芳无润几回结栁送穷间于饮墨之余尝效抽黄之对自惭骫骳窃鄙喧啾过防蒸菌以出芝陡觉引萝而附栢以端凝而旌其资禀以敏赡而励其词章调八音于哑钟粲八珍于陋簋若为称塞但切凌兢此盖恭遇某官秀孕于台望髙乎斗论思密勿龙墀引听履之星师表尊严鹤禁导重离之日为善类立绳准为人材开罏锤雅在防茅遂叨采菲某敢不激昂自力增益未能仰佩淑私撷文章之小技俯殚誓报守节谊之大闲皈倚之忱铺棻其防  

与曹徽州啓　　　　　　　许月卿  

趣装曹参巳歌来暮受防许子敢缺恭先【`云云`】既激西江以苏涸辙之鳞盍运南溟以展垂天之翼可以乆则乆可以速则速时止时行莫之致而致莫之为而为有义有命丹墀眷渥雄阁任隆亲水地之侯仍木天之阁以昔绣衣之霜凛为今皂盖之春温惟花屏山练带水之竒遭焚林田竭泽渔之后欲回生意必得真亷彼贵职之卿囊帛匮金而已矣此名世之士渊珠山玉如是哉欢迎西屿之儒英快覩东嘉之文献唐之壮郡今则漏巵守令牧民不损犹应言损水旱仍嵗有闻更不以闻既无思溺犹已之心安得遗利在民之意传舍而又传舍富州那复富州近因三准金银之闗殊觉十室茧丝之苦折帛乆例忽增一斤茶租凿空骤盈五百他可以类推矣其何以堪此哉拯溺救焚帝遣慈祥之父母兴滞补弊公行寛大之诏书民其瘳乎人所欲也因念歙黟之地旧为财利之区近观婺女之范公逺考盘洲之文恵凡而相业一自吾州典举今年尚忆细侯之竹马运筹他日却观诸葛之木牛驾熟路之轻车添新安之故事某三秋萧葛千里婵姢风西淮交承托云仍之乆地寒东野覆庇谢天幸之多  

补中谢魏守【`克愚`】啓一　　　汪　复  

伏以侯邦贡士莫能决胜于兰宫帝学储贤偶获叨升于槐市虽抱中眉之愧幸乗奋翼之机复取青氊咸由洪造切谓成均才之囿撷其秀而艺其苗君子邦之基南有杞而北有李是以累朝之化迭崇造士之科或颁湖学教条或立辟雍选法奎画洒圣贤之賛珉刻昭垂王纶演忠孝之言玉音诞布栽培有道润泽无穷学校自数年来议论为一时重排云阊阖争台谏之是非披腹琅玕与庙堂之可否恢恢公道凛凛清飚盖礼义亷耻之维既张而徳行道艺之教素熟不负所学是隠然有益于邦家所好非名岂蕞尔争雄于禄仕必有囊中之颖方堪舘下之生如某者材劣穿杨命穷嗜歜世系分龙溪之泒素亲经训以当菑畬严君登虎榜之名亦由贤闗而纡簮笏慨念箕裘末绪益研屋壁遗编幸因二千石之作成遂偕十五名而充赋固尝志其大者徒嗟竽瑟之非抑又思其次焉自叹虀盐之分眷此日圜桥之试惟吾邦中的之多敬义夹持虽渊源于朱子诗书宗主端倚仗于黄堂恭惟某官某秀毓岷峨清涵江汉鹤山正印接周程诸老之传龙首名家有晁董公孙之对声猷借甚地望巍然白水黄山暂屈尧阶之歩武朱轓皂盖首崇鲁泮之涵容聚五魁于奎宿之临掲一邦为天下之最肆令鲁钝两入钧陶某敢不乗此梯阶益加砥砺鞭驽为骥附鳯攀龙圈守约之红喜见父名而起敬解校优之褐愿霑师训以成功过此以还未知所措  

二　　　　　　　　　　　　江　恺  

言念申泮水之颂夙列诸生诵豳风之诗冒魁多士过厪拂拭自愧荒唐伏念某簮绂家声菑畬经训匪有江淹之笔夣防稍异于羣儿滥入许劭之乡评长获承于诸老遂滋狂妄輙昧揣量痴守壁中科斗之书期对殿上龙蛇之影仅有一筹之失尝射目而中其眉谓收再战之功将抗吭而夺之气事出不料机每难逢苍狗浮云斯湏改变黄鸡白日荏苒推迁倐过强仕之年竟入无闻之境抱遗经而浩叹抚流运以兴悲承家箕裘与世竽瑟旧传不之药期以取封今擅屠龙之能竟成无用未甘终弃犹复沉思尝闻前太史之官奏奎星防二十年而不见自信吾夫子之心如皦日歴千万世而常明诞告万方飞龙利见思皇多士屈蠖求伸方快大旱望霓之心又作宻云不雨之叹政懐抑郁乃值作兴突入词锋笔阵之场叵深伎痒唤囘桂花桃浪之夣又觉情伤然成吾党小子之斐然亦事是邦大夫之贤者兹盖恭遇某官地灵佳丽天产英豪侨寓芝山屈临星渚有宋处士仲光之清徳追汉宰相弱翁之风猷弹单父之琴宣流徳化兴文翁之学主领儒宗化洽一同政成三异由知兵而知国因铸金以铸人乆矣花城植盈门之桃李兹焉药笼求医国之参苓于敝帚而享以千金使驽马而价增十倍惊人盛事咸观接翅于鴈行及我嘉宾并羡受徒之马帐虽云画地为饼不可疗饥亦是空谷闻音孰能无喜某敢不益加淬砺无负甄陶江总妙文章既幸受知于今日魏徴劝仁义尚备选举于他时  

迓邓佥事【`文原`】啓　　　　　江　恺  

言念月令云夏録断簿囚刑官为秋潜消酷暑恭闻叱驭敬迓鸣驺伏惟绣使相公先生产自蜀珍传于曼系髙才硕学昭代宗师欲广厦屋而寒士大庇以欢顔儒台出典说古战场而日色不迷于过眼文阵纵观矧思河洛之水功圣朝新崇于庙貌而续岣嵝之碑字明公独被于纶言上已识为行之秘书人亦望其坐而论道必居清切不负文章是何露冕以行春尚未结絇而侍禁为骞有节操忠信而称长者亦彪为聪明康强以号老成夙有家声允孚邦宪故举平反之责爰属慈恵之师已见澄清晏若全闽之峤又烦诹度来此大江之东绰着外庸趣归中直某在士林乆叨于宏庇瞻使节冀覩于末光惟徃秋闻分篆以出司已计日扬旌之入境固知望白玉署而少却是必为朱徽公而一来无何问俗遽辍于轩车乃讯校文有资于衡鉴未见善人得见君子尚切私心惟可大受不可小知斯为慰望秖饮吴郡水恨挽邓公之不来幸种都花还在刘郎之去后神灵诃殿南斗亦避文星岭峤炎蒸西山致有爽气讙传骑竹亟起扶藜集衿佩以群趋撤襜帷而快覩修辞以贽事小夫竿牍之为恭仰首以瞻见大巫神气而已索人为嗤防鬼更揶揄夣笔江淹顿焉才思尽矣笑人邓禹为尔声气寂然惟是强顔倘防流盼其诸悃愊罔究敷陈  

谢徐则山增紫阳月廪啓　　曹　泾  

伏以梁炊夣断可能糊口于四方芹水春囘不待折腰而五斗见闻为竦被受知慙恭惟路教翰学清气玉山太宗楳埜魏公之笏故在还乃祖风子防之文最佳源于外氏九万鲲鹏而天路一防鹤以璜宫舂容讲篇深抉先儒之防纵横笔阵尽降余子之心方鼎新苹故以尊明伦之瞻亟养老钦贤以奉扬庭之意事闗风教光照云山已分蕉鹿之成空忽似辙鱼之得沫接也以礼受之矣宁湏通乞米之书无所用心难矣哉尚堪为炳烛之学是名称塞敢昧皈依  

谢唐长孺和元日十诗啓　　曹　泾  

伏以不类而诗巳分曹墙之短倚歌而和忽惊唐律之工况侑专书具陈世契赐诚出于望表感固溢于情涯恭惟某官遥冑比阳髙流练水六典家学尊翁之臞似梅大雅宗风仙人之谪姓李认自渥洼之种知为梁栋之材闪倐萍云逡巡角弁别三日刮目相待故非吴下之防读万卷下笔有神一似少陵之甫慨此江空而嵗晚居然色正以芒寒尚念吾衰犹为父党飞鸿之遗泥爪徃迹虽陈骅骝之起霜蹄脩程自驶何许得永元之赋于焉洒赓载之题泉不择地而流谅同游戯玉乃无胫而至奚以称防既昭佩嵗寒之古心且穏挹天葩之竒馥十重斯袭万谢为宜某不恨数竒颇怜才尽无青玉南金之报姑循骈俪之遗有风泉云壑之逢定究轮囷之蕴  

贺胡云峯先生归教星源啓　胡初翁  

恭审命颁省闼位正儒宫芹泮生香独为守礼义之国杏坛振响奚必去父母之邦龙象筵开鸢鱼机变窃以天下道为最大涣若日星古人学必有师岿然山斗矧表仪乎学校尤闗系于纲常能百川回强澜韩愈始无惭于博士徒清夜动春酌郑防亦奚取于广文就兹去取之是在左右也恭惟某官气涵刚大学造本源夏云多竒峯舒卷满懐之乐意秋月照寒水光芒千古之道心洛下林泉日惟玩易城南灯火夜尚读书伯鱼常自适于过庭渊明每不轻于出岫属者锦屛转晓绣斧行秋谓紫阳夫子之乡岂无遗老仰安定先生之裔喜有闻孙敬攀孔席之春风希沛周庠之化雨狐狸号鳅鳝舞宫墙方厄于羣隂虎鳯跃蛟龙翔宇宙划流于正气六籍天开而地辟诸生雾滃以云蒸观听维新氛埃一洗然而尚有管蠡之见以陈琴瑟之间非曰大言不无过计泛观人物厌耆旧如家鸡但喜功名视教化如刍狗欲敦末俗先籍多人丕宣宗防之精微尽扫异端之凡陋盖天理之昭终古不朽而人心之放有时而收大学中庸发知行之厎蕴经义治事全体用之工夫遡周程有继徃圣之功会朱陆而成一家之懿非特掲斯文之日月庶几回太古之乾坤作新之余指顾可俟此日周公仲尼之道咸使北方以推尊他时龄如晦之勲端自河汾而选出愿坚晚节式副舆情某徒有斐狂不知讳避少也未闻大道粗加鞭辟近里之功长而懒逐浮名惟抱周流忧世之志节逢振铎殊重弹冠欣虎座之有宗顾蝇鸣之敢后他人不如同姓公无苜蓿盘之吟得贤能立太平将促薇花省之召其诸依向防既敷宣  

上陈定宇先生啓　　　　　金梦岩  

伏以学必有师本传道而解惑贤则希圣思入室而升堂盖将欲溯性理之源流岂徒专习科举之事业玉必琢而成器木须揉而中轮物且如斯人胡不尔窃有请也能勿诲乎恭惟某人学究天人名薫宇宙二帝三王之道融会于心一圣九贤之书贯通其防学不厌而教不倦折中矩而周中规衍济南伏生之年地行不老髙少室山人之价天爵自荣昔尝取重于乡闱后乃宏开于家塾广纳四方之学子乐育天下之英才著述流行施君子之教雨薫陶渐染偃小人之徳风如某者虽以至愚亦幸私淑切瞻山斗恨药石之未承每对灯牕喜诗书之窃诵秋风槐棘托交高第之二三浙水舟篷共讲斯文之万一亟欲拜于丈席庶少见于寸诚羁绊百端稽迟数月輙抱竞辰之课上滓耀星之芒疾在膏肓药惟求于瞑心同蹊径第有赖于开通生我者父成我者师敢冀传于心法博我以文约我以礼尚勉竭于吾才眷恋之懐敷宣罔既谨奉啓事恭诣席下以陈伏惟尊慈俯垂鉴纳  

谢掲学士撰陈定宇先生墓铭啓【`代先生子明卿作`】  

倪士毅  

伏以学师朱子先美未彰文配韩公丰碑有耀存亡均感逺迩咸称窃闻心无古今迹有隠显故虽心乎古学岂能使今人之悉知盖由迹本隠居正湏待显者之提掇况在深山之寒士尤资名世之钜儒伯牙皷琴非钟子期之听而孰察左思作赋必皇甫谧之序而始传固宜奏流水之音因可贵洛阳之纸斯仅长于一技尤不泯于千年矧惟先子之存实竭终身之力耕经猎史人皆推后进之范模著书立言志欲作先儒之羽翼虽已流传而刋布孰能特达而品题恐嘉禾稊稗之同生则美玉碔砆其曷辨既殁世不无遗恨在嗣子未获良图遂集同门博询志墓【`此下元作佥谓才能若昌黎伯既善为铭且闻严毅类眉山翁不轻着笔其师朱敬舆改云`】佥谓苏长公之在宋不轻泛于铭文又谓栁公权之居唐尤贵重其书字【`此文亦掲公书之故用此事`】是惟具美独在我公【`此下元作乃越千里以忱求果挽万钧而慨许朱敬舆改`】乃凭良友之逺行特走京师而恳请此盖伏遇监丞学士曼硕先生西江泒逺北斗望隆一字衮褒灿若分辉于五纬片言鼎重粹乎致意于诸经【`此下朱敬舆添四句`】抉云汉以成章驱波涛而入笔遂托万钧之力特荣一介之微不谀匪刘义之敢讥无愧岂蔡邕之可比推其余润表此新阡足发幽光永传不朽某恭承嘉惠无忝所生逝者欣然端可慰还家之鹤谢诚率尔譬如存告朔之羊徒知伏楮以懐慙未果诣门而展敬其为感佩莫究敷陈  

答枢判汪公【`同`】请主商山义学啓  

赵　汸  

伏以学由义建兴文右武之时士以礼罗折简捐书之日靖惟寡陋过欲称扬恭惟某官雅望人归雄资天赋持节有光于昼绣镇重三吴过家无间于春晖堂髙四友拯乡邦于既溺慨学校之乆隳当伤痍汩乱思重叙于彛偷况板荡劻勷既克全于我里事有至难而济之若易时非所急而断以弗疑招学士于骇散之余爰中国而受室求亡书于煨烬之末虽一卷而立师谓晦庵夫子之述作幸存而紫源先生之风猷不逺当及典刑之未坠庶几文献之足徴茍至徳要言能恪遵于先正则良才善俗庶可见于清时岂期束帛之将不弃遗簮之旧自非髙谊孰念陈人某朴学无成半生多难疾病空余于皮骨乱离乆废于简编惭始隗以何堪念依刘之有自受飱反璧敢逃越雪之讥充栋汗牛奚取郢书之谬尚图良晤以究欲言  

上梁文  

秋崖新居上梁文　　　　　方　岳  

折腰五斗米未寒鸥鹭之盟盖头一把茅聊作鱼之主浩然小筑雅矣倦逰秋崖老子本自犂锄误亲笔砚朋友相过而问字劝趋文石之班君王颇说其能诗每与儒臣之选正尔防书于册府谁令賛画于军门如彼同僚可羞哙伍退而问舍孰与仲多引归袖而拂天星擕束书而卧云壑百十年相公碑下乆矣寂寥数月间工部眼前忽焉突兀山林有味花栁无私钟山之英草堂之灵当识秋崖此意太虚为室明月为烛未问康庐主人咨尔工师听予謡颂  

抛梁东朝暮祈山望眼中霜韭雪菘供夜话砖炉石鼎煑春风  

抛梁西弥勒同龛石路低自挹长庚吟皓月曾经太乙照青藜  

抛梁南白石尖如白玉簮小小浣花工部屋粼粼吹緑相公潭  

抛梁北正与乃翁松槚直山雪行鞭竹子孙溪烟破蕾梅消息  

抛梁上心与太虚同一様良辰乐事不难并明月清风无尽藏  

抛梁下不用风亭连月榭行春布袜厎湏忙耕雨乌犍尽堪借  

伏愿上梁之后青山无恙白日舒长早韭晚菘不欠园官菜把左花右竹兼添工部草堂牛衣之暖难防蚁瓮之春易熟物外乾坤广大胷中星斗光芒  

乐斯抛砖文　　　　　　　江　恺  

伏以矼上之雪飞六月既因以为遯迹之区草头之露陨一朝岂可无藏骸之所非云早计实是长图雪矼主人赋性甚踈遭时不偶冉其老矣尚嗟为鱼而蠧书若将终焉甚欲效蚕而成茧治亦进乱亦进元无济世之才歌于斯哭于斯尽了浮生之事土规三尺砖卷一蓬生无益人宜自取不食之地死便埋我更何烦荷锸之夫既非是天啓滕公佳城亦何用自为司马石椁鬼以其归之谓谁能分晨暝燕雀蝙蝠之是非葬也者藏之云曾何计上下乌鸢蝼蚁之予夺爰举抛砖胜典式烦振木长歌  

东　晹昕山顶彩霞浓晓日初升开万象山城佳气鬰葱葱  

西　华盖苍屏迤逦低屈曲盘旋仪彩鳯回头自理羽毛齐  

南　银河泻瀑落潺湲惊起翔鸾冲碧落望中防翮影  

北　门外峰回防马匹固知曾亦到阶除石上留痕深足迹  

上　出嶂穿心山展様莫将微倚便为偏后有好峰来拥仗  

下　明堂尽自容车马他日归来展墓人或有纡金拖紫者  

右伏愿抛砖之后神为守防人自平安落木无边长江不尽坐阅天机之自然前山可数后骑勿驱固知此老之未死眷焉兹土虽百嵗之后复化鹤以来归乐哉斯丘尽暇日之间必领客而吟啸或表贞曜先生之墓且哦石湖处士之诗  

徽州府儒学大成殿上梁文　唐　元  

伏以夏曰校殷曰序周曰庠司徒掌邦之教夷之清恵之和尹之任孔子为圣之时巍巍号帝王之师浩浩配天地之大睠兹新安藩屛之国是为文公父母之乡宗庙百官大备其笾豆有践之礼宫墙数仞凛压于风雨震凌之秋南渡始创经二百年前守增修又三四老惟声教渐被于承平之日适事会将迎于起仆之机齧蠧扫除良工踊跃恭惟嘉议贤侯太守作民师帅为国蓍乐育游歌学子遂菁莪之咏躬先劝相篙师来楠梓之材勇猛承当非常事业载惟广文静逺博士甫里苗裔东吴儒英掣电奔霆立诺不停于顷刻挥金如土成功岂让于他人光前絶后继于浮溪舎旧图新书于乐石执斧者右执锯者左方勤指使之劳如鸟斯革如翚斯飞甚使观瞻之侈合榱桷栋梁而山积兼冶陶瓴甓以云屯俨临七十子于前楹逺续三千嵗之正统盖文王既没宁不在兹乎自生民以来实所未有也匪兕何贬于吾道鳯兮宜复于东周斯人庶知邹鲁之风来者不忘河洛之绩昭昭乎王者之服衮冕有严潭潭乎圣人之居溪山巨镇间架旁增于殿陛规模逺献于伻图玉振金声拱竢大成之雅奏春祠秋享只言惟徳之馨香蓍策司祥虹梁肇举黙助神明之力式闻轮奂之歌抛梁东赫日当天圣教同鹰爪水分趋歙浦花屛山逺护儒宫  

抛梁西檐牙上与斗杓齐郭东门外瞻竒颡乡党篇中记执圭  

抛梁南香火専祠祀晦庵濓洛真传元的的紫阳髙耸尚潭潭  

抛梁北九五干刚奠皇极车书混一古来无礼乐薰陶民作则  

抛梁上万里青天堪仰望文昌芒色正分明永属圣师尊素王  

抛梁下孰使乾坤长不夜道心炳焕如日星文运流行贯华夏  

右伏愿上梁之后经学通明士志高上真知实践由仁义以正人心立孝移忠卑功利而崇王道体认贤侯之劝学懐思郡博之输赀罔极恩深追慕绥来动和之妙化行俗美丕变风声气习之殊侯度增荣贤良辈出兆民頼而一人有庆大道行而天下为公  

明经书院上梁文　　　　　戴晋翁  

伏以圣经如行天之日月亘万古以光明书堂辟胜地之山川来群英而教育此大学也岂小补哉盖吾儒之一脉自羲农来而斯文之元气与天地并或异端或百家众技匪仁义正大之涂如功利如记诵词章乏道徳深长之味恐入于彼出于此合揣其本澄其源九流儒之最髙其书用之不弊取之不竭万物理之最大惟经綂之有宗会之有原浚昆仑之河而流长垂中天之极而星拱子史集皆其余耳后今昔何以加诸稽古圣贤之传上下三千余载惟兹文献之盛本支四五百年初中大唐取士之科已扫西汉专门之习功名几叶必有先也道义深根惟其有之亦既茂诗书之林益将丽朋友之泽当天下之混一车同轨书同文行同伦宜学者之众多家有塾党有庠术有序爰从两山之间剏此亦岂六艺之外求之徃哲有待于来今春花湏敛于秋实天光半亩源头之活水自来云出太虚雨后之青山更好倘皆明胡氏体用之学真不负文公父母之邦立志要髙穷理要密要屏除客气要収敛放心要通今而不流要博古而不腐要以醇古慤实之风而镇浮薄要自髙明正大之域而入奥深要知之行之不在多言要始是终是常如一日必如是明经之志幸有此读书之人惟我提学知州朝列野水横舟巨川作楫朝行三十载如今皂盖朱轓人物六一翁独未苍顔白髪极知簿书期会之末无如礼乐教化之深一念惟在斯民真是拊我畜我顾我复我大书以集羣彦于焉饮之食之教之诲之而我书堂主人安国材猷传家诗礼大丈夫肯为寻常事业新精舍能立悠乆规模诚心自捐于膏田扁额不忘于鼻祖尊经为尚诸子百家之不书义学宏开一株五桂之齐美训养无逺无近经营必躬必亲渉其流探其原采其实咀其膏传李氏读书之脉中为堂旁为斋髙为亭深为室仿武夷筑室之规溪演迤以奫澄山回环而秀防千万间广厦能容多士第一等好事肯让他人方当云集于青衿相与日研于黄卷岂独抱遗经而究终始俱期继絶学而开太平气象一新歌声六伟  

东　拓开芳躅旧家风理义我心四书里乾坤元气六经中  

西　湏认明经是本题歴歴羣书探阃奥明明万象问端倪  

南　六经实学匪虚谈知仁勇湏行者一天地人可立为三  

北　六经毕竟先周易至前梅放悟先天水厎月圆参太极  

上　诗文为末经为尚周程道统接千龄李杜文章光万丈  

下　玉归磨琢金归冶造极其如古圣贤明经方是真儒者  

伏愿上梁之后人材日富道化春长集深衣大带以徐趋言准防行规矩明经义诸子之急务小榱桷大栋梁収学问之竒功而归一原提文章之正印以贻万世于以彰六经四书有用之学于以佐万国一綂无穷之基【`书院经至正壬辰兵火国朝成化庚子云峯八世孙乡贡进士睿重建`】  

## 新安文献志卷四十四  

明　程敏政　撰  

碑  

信州二堂碑　　　　　　　汪　藻  

宣和二年十月盗发青溪入睦入歙入杭蹂十州之地间以兵围信不克天子为出禁旅付大臣讨平之初青溪民阻山为暴吏不时制浸剧部使者不以闻益放兵无所忌至攻府寺畧人民由是东南皆警时守州令邑者疆比壤连无一人奉尺书为朝廷言者独信州王君曰贼兴篁竹间不旬日其锋如此势非可以朝夕破者今不百里俯吾境万一不戒如吾民何即斥金帛募士増陴浚隍脩战鬬具按蹊隧所通者二十余所悉以兵戍之用通守王侯策起其属髙志临付以军政条便宜章十余上且以计策告当路之用事及城守者十二月贼覆浙东军张甚顷之焚婺源开化屡以兵偪信知有备引去正月攻江山常山残之于是缭信境数百里皆为贼区君居其中部勒诸将益严与王髙二侯戮力缔谋屯韩岩以扞开化屯馆头以扞常山屯竹巘以扞江山率深沟固垒日扬兵境上为不可测者独栁家都不为备匿精甲数里间志临以亲兵仆旗皷踵其后贼果虞三戍之众不敢犯二月既入衢则皷行宼栁家都营险峙粻益敺人为兵欲必举信初以偏师尝我克之已而尽锐攻号十万志临出竒兵鏖击贼大败防营去追奔数十里焚荡俘馘至不可胜计防其伪綂军以献因分其兵为三一自韩岩复开化一自馆头复常山一自栁家都复江山长驱迅卷遂复衢州贼之在他境者皆望风遁去东南以平于是天子下诏曰信州守斩虏有功其进职若官殊等通守舜举亦禆賛之良也增秩次之而以志临为衢州君与王侯既相与侈上之赐而喜释于守城之劳也乃筑室二曰示喜曰后乐而书其本末来请某曰天下之事所贵于智者以审于祸福成败之机而圗其大者区区一时胜负之功不足议也方盗奋于承平百年之余民不知兵吏不知守独君察于几微慨然以书抵在位者或非笑或怒且排妒之卒之无一不如君策及情见势屈而向之为吏者方狃于故常曰吾知谨簿书期会而已吾书生也何以兵为选愞诪张争为完躯保妻子之计视刈其民如草菅然而无以善之曾未有奉一州六县无秋毫之失归报天子如君者而余顾以为区区一时胜负之功者诚以信于江南为四塞地使狺然吞噬之心西揺抚南闚建北扰宣饶则虽磨以嵗月未能遽下也唯信以方千里之地屹然于横流奔沸之中扼其吭笞其背使气夺力殚不能尺寸进卒歼其众当是时竝江循海三路三十余州皆坚壁清野倚君为重则君之建立为何如哉是宜天子差功第赏书君令甲而信州之名一日暴于天下则斯堂之以喜乐名者君与信人果得而私哉君通经术长于吏治所至皆可纪始君之至州无十日之赢既二年而镪腐粒陈以之赏功募士调兵食皆出于此可谓为政知所先后而非偶然立功者可歌也巳乃作歌曰惟帝奠治以天为区藐彼南服大江之隅八圣休养狃于丕平有不能训啸呼以惊奋厥蝡敢仇王师帝顾在列孰予徃笞矫矫禁旅统之公侯春祃于野旋师麦秋囚献刑得第勲策劳孰固吾圉予其汝褒在列咸啓信为偏城曰守臣愈实能弭兵惟昔首孽众为不闻曰此猘者吾疆惧纷乃理隍壁乃裒选锋爰按走集严兵待攻贼屡闯境引师环之一遇鏖击崩奔不支坐以支堞扼其三方隣国仰首如川得防帝曰愈哉惟汝予力锡之命书光宠而国愈拜稽首敢扬王休乃作华屋睇山俯流君在斯堂寄适云杪里民户歌杂以嬉笑君在斯堂宾客粥粥间于忧虞起舞相属民祝君夀长为父师母或去我阽于垫危士曰君材维试之仂如何此州私我贤伯凡厥本末载之民謡来者是式君将在朝我为颂诗繄史之订匪民之私天子之庆【`按愈婺源人舜举祁门人见后传`】  

太傅庐陵谢文靖公碑　　　程　俱  

太元八年秋秦苻坚举国来寇众号百万八月度淮十月陷夀春又陷项城声揺京师甲子诏以征讨都督石冠军将军辅国将军琰等帅师距之而卫将军征讨大都督谢公实总其事乙亥师及秦人战于肥水大破之坚脱身走十一月庚子诏公劳旋师于金城车驾遂幸金城锡燕诏尚书亟论功封赏焉十二月庚午大赦天下初坚之来寇也军势张甚上下懔懔不自保大臣老于军旅如宣穆桓太尉亦岌然有左衽之忧方是时无疆艰恤实大投于公身而公泊然泰定若无事时徐而内辑外御搜军谋帅若石画然于是人始有固志盖倚之如泰山用能以八万之师殄百万之冦如石投宁近威逺繄公之休昔祁奚内举其子而不闻髙世之勲萧何举宗从军盖以杜疑间之萌未有一举三亲而不自以为嫌一门三帅而人不忌其泰谈笑之下变危即安者公之功徳莫大焉公讳安字安石陈国阳夏人曾祖讳某某官祖讳某某官父讳裒故太常卿公生而颖异年四嵗时桓宣穆见而叹曰此儿风神秀彻后当不减王东海总角沈旷宏敏遂有当世重名全才毓徳器益以大时世道屯塞国家多故公乐道丘壑悠然有终焉之志司徒府扬州刺史再辟朝廷以佐著作尚书郎琅琊王友吏部郎四徴皆不就士大夫叹曰安石不起当如苍生何乆之幡然有经世意盖于是年余四十矣防大司马桓温请为司马寻为吴兴太守静一无所事去而人思之徴拜侍中选吏部尚书咸安末入受顾命迁尚书仆射领吏部加后将军总闗中书事又领扬州刺史诏以甲仗百人入殿上始亲万机进中书监骠骑将军録尚书事辞骠骑将军録尚书事顷之加司徒侍中都督扬豫徐兖青五州幽州之燕国诸军事假节拜卫将军开府仪同三司封建昌县公苻坚败进拜太保公遂欲平一华夏乃上疏曰自运遭阳九二帝北狩文华之区委于敌国故宗庙宫室丘墟百年前日苻坚送死邉陲狼狈奔越今兹哀嘂请命天其或者将以一天下降休于国家臣请竭驽末帅师北征湏经置畧定臣则乞骸还东誓毕素志于是诏以公为大都督扬州江荆司豫徐兖青冀幽并梁益雍凉十五州诸军事假黄钺余如故置从事中郎二人公辞太保县公诏不听十年夏四月公北征戊午上饯公于西池八月公遇疾手疏请旋师且以龙骧将军朱序进据洛阳前锋都督谢屯彭沛伺间一举诏遣侍中慰劳还公京师疾遂笃丁酉公薨于位享年六十六讣闻上震悼临于朝堂三日赐东园秘器朝服袭衣钱百万布千疋赠太傅谥曰文靖粤某甲子塟公于某郡县某原制加殊礼又録肥水之勲更封庐陵郡公既窆门生故吏若干人相与泣而言曰公之名徳垂天下后世如日星决不没则是隧道之碑无刻可也然否则无以慰人思惟公性体道奥不迎不随出处之际动与理会方其栖迟东土未始出其绪余而天下固已延首托命于公及在朝廷独以盛徳逺度坐镇危疑上以弼亮一人下以咸和万民惟深惟几济物成务王者之佐蔑以加焉自海西公废桓温逆节萌起及髙平因山同轨毕至温来赴塟大陈兵新亭以公与王文度朝之大臣将杀二公遂迁鼎使召公等文度惶骇流汗不知所出公既见温神色不变从容就席徐语温曰某闻诸侯有道守在四隣明公何湏壁后置人耶温茫然不能测则大笑曰正自不得不尔不敢加害王室以宁窃尝议之夫气足以藐天下然后可以任天下气足以藐一国然后足以任一国公起隠约一旦处端揆身负大器而不为重执天下安危之几临死生祸福之变而不栗功全邦社而无喜色彼其气诚足以藐之道大故也其视举天下措诸安何异有力者之视一羽哉某既揆公之大节叙次如此又系之以铭云公夫人刘氏明识贤行为世妇则有子曰瑶官至琅琊王友早卒曰琰为征北将军望蔡公孙若干人铭曰  

皇有重器惟神惟几有陧孰定有倾孰持必有元佐力能负之其力维何非贲育获包以洪度镇以鸿徳手挈二枋在所措画释而置之泊若无适显允谢公实维其人天祚晋徳锡之大臣公在东山世挽莫来幡然赴之不迓不违因理王度不吴不尸有暴如温有冦如坚处之谈笑大沮以颠覃覃镐京延首思复六合垂一斯人无禄公初北征镇于新城释权去位尽室以行湏此畧定逝言东山有岩东山斯人所瞻西州之门有仡其墉斯人永懐有敉公功公功匪居惟徳之余东山或夷徳风不渝【`按金陵志谢太傅墓前有白碑无字相传以为勲髙难名也北山此文岂拟而作之者耶`】  

休宁顔公山碑　　　　　　罗　颂  

顔公山在休宁为着九域志及新安志皆云昔有顔公尝隠于此后乘风而去因是得名山有瀑泉流出山之东曲折而为溪故又谓之顔溪溪之畔居民多故又谓之顔溪村山气寒花晚而雪早视平地常较一月凭髙以望可见黄山而其所延袤南接婺源界此其大槩也旧云山在县南九十里今才去县五十里地之逺非可缩而近正使指故县而言所增亦无几考之殊不合又旧云上有池方圆五亩多鲤鱼今山行十五里则为山之半又稍前则四旁隆起而其窊处有平地无类五亩许有龙池二在焉各不过寻丈窃意凡窊处旧皆蓄湖水后人堙之而仅为二池其旁有余地若欲留一庵基以有所待盖此山多风自是而上愈髙愈凄紧故谋始者不能舍是而他求也抑尝考礼经所载凡山川出云雨见怪物皆曰神是山之髙且大宜必有神矣特以顔公栖迹人人敬爱之用防其山之有神而但知有公遂以至于今公既洒然洁清故来游者未尝携脯醢而有祷于龙者义不击鲜于山中牛奔马走一稍不谨则相惊以蛇虺之变其最异者龙本以行雨为职用力劳今乃有不忍其血食者凡诸乡来请水先白公遇其请于外池迎而置之其乡则用牲如其常乡之人饮食无禁及其请于内池迎而置之其乡则以麫代牲人无敢茹荤奉之之礼殊而皆以得雨计龙池嗜欲非公莫能知则所以从事旧矣但当公之时人知其为鲤未知其为龙后人既别之以二池故龙之意显而公之道益尊又凡田里之人或得子差暮輙夫妇黙祷公徃徃赐之兆朕比其应则曰公实使然问之羣儿中以顔为小字者所在有之公之博大而能泛应又如此山旧无公像建炎庚戌嵗浮屠人慧圆来结庵则曰顔公云者犹言逺公志公尔非必指其姓于是塑其像如泗州僧伽之像而其称谓亦如世之所以尊僧伽者道之所在诚无僊释之间而野史失其名或者终以为恨慧圆持律严甚金部郎髙邮吴幵素重之为以全真名其庵嵗在戊寅圆坐脱如宗继之众人赏其质直凡殿及钟楼皆其所为今年过七十不少衰昔圆之无恙也邑之士有吴师礼者尝寓其庵以肄业而登第数年来朱权寓焉亦登第于是权之侄申及其从侄况效其叔之为者申以丁未嵗入太学况以己酉秋预鹿鸣因相与称公之徳予谓数君既名族乃能安苦澹精思文字间山初不即人人有志而后即此山也志立而事成公何预焉虽然藐姑射之神人其陶铸当世固有足大者士之权舆正在一科第公果成就之何假多力耶子既因权之请为作碑且为诗以美公有龙之徳俾好事者歌之曰  

顔公至人以天为宗有渊有湖豢此羣龙嗟龙之徳与公实同在人能人在虫能虫上下八极从公西东公示厌世忽然乘风龙今异池精神则通嵗时游戯作此年丰曰谁命之必归于公勉之学列匪其力农立志读书即此山中烝然而来尚其或逢  

歙黄墩程忠壮公庙碑　　　罗　愿  

壮士之出身用武以立功显名于时者世常有之然能使其乡百世思之者鲜矣中古以来相矜以权利有啮臂而去其亲为间而焚其孥临阵而欺其友茍取一切不愿所厚其威则伸于敌矣而不见信于族党其位则列于朝矣而不见誉于州里激扬人主之前矜视同列得志富贵矣而不可以见故乡之父老先世之丘墓徃往官留止不能复还使其子孙为覊人于四方数世之后燕秦楚越矣而况能使其乡百世思之者哉若吾州程公则不然公讳灵洗始梁侯景之乱公以布衣起义奉太守萧隠以捍州里元帝因命以郡事以故此邦之人得免于乱陈髙祖名号既着公晚而后屈犹及为佐命上将当时论其功烈固以定配髙祖之庙而乡人追思其义亦相与祠之不防今距州三十里有地名黄墩者墓与宅在焉宅既汇为湖其清可鉴时有巨鱼出防渔者莫敢取相传天气清晏徃徃见宫室其下云又即其墓旁为坛而祀之如是古矣水旱必求求必应比近祈报常八十余社于是有方氏者以为古之祭用坛降及后世肖像以栖神设牀以安像非栋宇无以拒旁风上雨之入故自郊社之外古百辟卿士在今者例皆庙事矧神出三代后乃独用古之坛无益于实若庙而严之庶于时为称乃以某年月为屋若干楹呜呼吾乃今知有功烈者之不防也古之见祭于人者当时则祀过则舍之梁陈氏之去今六百余年矣其恩及我者耳与目不接矣不接则宜懈以废然益相与崇奉以坛为未足昉于此乎立庙是非其道有可懐者乎由此观之虽百世可知也于是方氏之进士曰必东因愿所善张师顔以请乃为之诗曰  

士生立朝终始于乡一有可称没而不防有用其力勤于卫上钟鸣魏氏以从大飨有厚其党而薄其躬燕齐相率社彼栾公赳赳仪同义烈两出节扞父邦功书帝室于穆髙庙龙姿日容冠劒侑旁俨如在宫其在于乡坛壝是饬羔豚毋薄亦人之力伟哉如公神明之特优游祀典进退血食载祀六百物有废兴慨思昔贤庙食是矜古今异时器非豆登虚设坛陛榛莽易陵随时称物亦神所凭乃作新庙邦人所瞻物乆则替我乆益严坎其击鼓黄牢之下牲升于堂乐作于庑以齐以肃以拜以俯我公比隣公我父母追惟平生勿忘吾土时节请帝以相风雨配食一代有汚暨隆不如乡人与其始终始吾莫原终则未巳铭诗于石维庙之始  

鄂州张烈女祠堂碑　　　　罗　愿  

嘉祐三年春正月甲申有诏封江夏民妻张氏为旌徳县君表其墓曰烈女勑州县致奠且赐其家酒帛谨按张氏鄂州江夏县人嫁为民妻里中少年有谢师乞者过其家欲通之脇以白刃张氏大骂曰庸奴我宁死岂从汝耶师乞割其咽未即死犹捽师乞以告事闻有是命后百余年愿来为州访问故所表烈女处中更兵火吏民无知者距城东十里有黄鹤山州人之葬者多在焉嵗时拜扫必至所谓胜縁僧舍者乃与通判刘君谋立祠其中以称明诏之遗意夫男女之际圣人严之尊其冠婚而定其配偶限其内外而别其氏出粲然有伦不相凌越斯人之所以范乎礼义中国之所以贵于外邦率是道也乱之生也起于逸居之小人诱于耳目不胜血气舍其良心而慢其遗体甚则侵寻于非礼如夜行之犯露有不能胜则易爱为忍至于杀人以求之譬如当昼狂走抵株枿而蹈水火礼不能止法不能禁祸多倡于阳而成于隂以失身丧偶乱伦灭类亦何可胜数而妇人女子乃有能明一定之分不倍其夫不辱其亲身可危而志不可折者是岂不系于其人也哉夫杀身成仁舍生取义此学者之志而大丈夫之事也顾家人女子乃能之用心如日月厉操如霜雪信如寒暑之不迁坚如金石之不化故以匹妇之微而齿于封君之贵生百代之后而拟于上世之烈处穷阎之下而扬于天子之庭其家有赐其位有奠其藏有表精神凛凛人益可敬而彼一时狂子固巳戮之有司淫昏之魄泯漠不灵夷考其初则生相迩也死相踵也然或荣如升于天或辱如坠于渊系于念虑操舍之间尔虽然是女者非特以一时能死为谅也彼其平居服从君上之教而安受父母之训动静専一中志定矣故虽遇仓卒之际而不乱夫鄂通逵之州江汉防焉周之兴也此方之男女先被其化其诗曰南有乔木不可休息汉有游女不可求思汉之广矣不可泳思江之永矣不可方思盖女虽闲暇而使人退听不敢存觊觎之念男虽感悦而随即自克以能复思虑之正故系之周南是女虽不幸遭变然能自洁清不屈于强暴亦又出于风诗江汉之域惜其不得如汉女之从容而徒为召南贞信之颂是可叹也自顷嵗以来五民侨处为吏者思择令典以示民深维国家每三嵗常诏有司崇古丘墓而显孝子顺孙贞妇此祠之设一动而二义附焉使方来之人过而问其故察彼柔弱之质犹能以礼自终况为男子何忍触情纵欲自弃于不义而妇人女子观而化者思彼当事之变独为其所难则凡平居脩饬毋失身于茍贱乃事之易者皆可以自警云尔【`郑师山曰予观张烈女庙碑及陶令祠堂记理严辞畅读之如登轩陛而闻钟吕之音`】  

开化龙山显祐庙碑　　　　方澄孙  

程之先有大功于赵国朝圣圣神神传绪无极究厥所元微夫人力不及是于是庙于绛爵诚信侯自元丰始有曰灵洗者仕梁为相国谥忠壮墓祠于歙邦人神之于是庙于黄墩赐号世忠自嘉定始淳祐二年七月诏衢州开化县立程岩将之庙于龙山额曰显祐从其邦人之请也按程谱曰岩将讳旭字明甫国初人诚信忠壮之裔尝出畋而遇虎骑以归呼家人语之曰吾死当为明神后塟龙山嵗适苦旱见梦父老曰吾为祈于帝得防矣厥明早雨嵗以大熟自是乡有困厄必祷于墓疫疠而饮土以愈冦盗而见旗以捕蝗飞而倐灭苗槁而后苏此其灵响之大畧也闻诸典礼有功于民则祀能捍患御灾则祀谓忠臣烈士也自淫巫史之说起蜿蜒虺蜴之微皆加以像设豕蹄巵酒之奉率寄之祸福诡异诬圣浮怪失经朝家徒以民故影响附会随其建请而加封崇焉于是礼典厐而民志乱矣若神之世牒有功于开国之先神之英灵肇迹于建国之时与国同一气脉则为国捍患御灾于以迓续民命万年无疆列圣在天克有九有之师神其与飨之巍然庙食三方相望岂他祀比哉都显号极封品其谁曰不宜乃为祀神之歌以侑牲爼焉其词曰  

猗鼻祖兮造皇基微一孩兮蕴而毓之歴千余年兮始大分玉叶兮金枝宋灵徳兮在天伯休父兮裔亦绵血食兮宜与飨况轩冕兮蝉聨伟尔孙兮特起捋虎头兮鞭虎之尾虎逝焉兮安归俨英烈兮巳不死顾力重兮游帝居请于帝兮愿为国郛匪郛国兮民实司命凶祸沴灾兮其苏块土兮扁仓神旗指兮蚩尤遁藏疠鬼兮避三舍何忧畏兮旱蝗渺晋绛兮谁封六龙移御兮东南为宫祖拱扈兮跸所孙率职兮焉从歙衢兮近尸岿防庙兮雄峙与国兮同休永相我民兮自今以始  

## 新安文献志卷四十五  

明　程敏政　撰  

碑  

婺源朱塘晦庵亭祠堂碑　　许月卿  

孔子庙终汉世不岀阙里婺源朱文公之阙里也上即位之十有八年始以公从祀孔子则天下皆得祀况婺源乎二十有三年滕和叔以书来曰先君从游于朱塘之上钲兄弟子侄既防文公昨梦之语作晦翁亭又立祠其西为屋若干楹文公南乡坐先父溪斋先生告院君季父蒙斋先生合肥君东西乡以侑焉秋九月庚申告成将彻田聘士以掌扄钥庶几仲丁之祀勿替引之谨伐石请书其事月卿发书叹曰不亦善乎今佛老之宫神怪之祠布满宇内而吾党之于儒先颂其诗读其书顾不得朝夕望其仪型以自振厉则兹举也不亦善乎尝考之二滕公近闻于朱子者曰孟子道性善言必称尧舜人性无不善则无不可为尧舜者要不可以一乡之善士为足也呜呼祠宇崇崇像设严严恍然当时师友之函丈也学者可以自勉矣立志以定其本居敬以持其志穷理以致其知反躬以践其实虽地之相逺世之相后如防一堂况世若此其未逺居若此其近哉虽然为己为人界限之大者也汉唐之儒以闻道之难而学无本近世之儒以闻道之易而学无实窃道徳性命之说以为哗众取宠之资俗日以益薄治日以益卑职此之故欤嘉定以来士大夫専以朱氏之学为仕途防径二滕公当是时退然如未尝升紫阳之堂者人为之莞而莫或顾之也陵阳李文惠公持节江东旁收朱门记录答问之语得之如获拱璧待其人以殊礼溪斋独不以儌利焉闻其风者鄙夫寛薄夫厚矣溪斋讳璘字徳粹蒙斋讳珙字徳章夀不兄若也月卿既善兹举不敢以固陋辞遂书其事如左又为迎飨送神乐章以遗之其词曰  

游子悲兮故乡驾予行兮朱塘山深兮水静荷华澹其自芳昔吾梦兮斯境羌一笑兮徜徉宜为亭兮水上以领畧兮风光去之兮几何季子子兮肯堂亭既峙兮翼翼庙载作兮崇崇蕙殽烝兮兰借寒泉碧兮秋菊芗以奉兮以尝以拜兮以飨谁配之兮二滕俨师友兮弟兄超忽兮来八荒髣髴兮纷语降若起兮吾思惠我兮光明对越兮屋漏保之兮无疆扶宏纲兮勿之坠万子孙兮余庆  

晋新安太守程公墓碑　　　方　回  

东晋元帝肇兴江左在位六载三改元建武一大兴四永昌一初以周玘为防稽都尉顾荣为豫章都尉分兵定东土新定东阳信安等六郡既平以镇东军谋襄州刺史程公讳元谭为假持节新安太守大兴二年己夘也良二千石民爱怀之受代请留竟不得去卒于郡永昌元年壬午也墓在今郡城西十里驿路之旁歙之程氏自此始墓前有防石人至今无恙土人因名其地曰双石程氏自黄唐三代迄于汉魏世有名人蕃衍硕大而居于洺水者最盛故天下之程皆出于广平歙之程氏号黄墩程自洺水徙东晋而后歙程氏又独盛于天下萧梁时有仪同忠壮公灵洗以武勲显南史有传太守十三世孙也至唐有检校御史中丞都使公澐检校祭酒岩将公淘兄弟八房愈盛硕茂又忠壮公十三世孙也都使巗将两房居休宁汊口都使房又十世而端明殿学士赠少师珌为嘉定宝庆名词臣有洺水集行于世尝按古迹得太守双石之墓获视之四世矣大徳改元丁酉秋巗将房十三世孙深甫归自北方汛扫汊口先茔上及忠壮墓而太守双石之墓卒难物色或者伪为契劵相贸易矣访求久之风雨不辍冬十二月十有七日始至其地求墓道弗能得越十日赖毗隣父老于深雪中微得其处又十日过其处见浮土覆双石上麦苗芃芃然深甫以金币赎之乃防集亲宾刬除耕植自晋壬午至今戊戌一千三百三十七年晋新安贤太守神道始复归于程氏噫嘻岂不伟哉双石既归而深甫宗人崧克绍锐意树表作祠且给守冢者食极其心力用成深甫之志抑尝思之古之葬者藏而巳矣自有棺椁以来一抔之土愈富贵者愈不能保其藏曲阜孔林以圣人而后能久吾歙虽小有古墓四回之先方氏仙翁墓在歙之东乡后割为睦邑在今淳安县学前自汉至今忠烈庙汪王墓在今郡北七里云岚桥自隋唐迄今然皆不若程氏有晋太守墓又有梁忠壮公墓居古迹之二而深甫于兹不惟能克复其先墓又能辑睦其宗而礼遇之凡程姓者不问其为阁学迈之后尚书大昌之后丞相元鳯之后一切与进饮食教诲无疎逺卑贱之分则何其用心之笃实忠厚至此极也哉是皆可书以为后来为人裔孙者之劝故特为之书  

洛西书院碑　　　　　　　程文海  

洛水出京兆讙举山东流至熊耳禹导之又东至今河南永宁之长渊相传即出书之地地居洛邑之西故又为洛西韩岳乌喙明月金门诸峯列其前嶕峣鹿迹鳯翼诸峯拥其后国初贾尚书损之辛徴君愿元员外好问杨转运奂陈叅议赓兄弟姚少傅枢诸儒皆讲学其间下邽庸斋薛先生继至风教大行诵之声交于州里孝友之行被乎刍牧诸老既谢薛公云没学者伥伥莫知攸归公之冡嗣翰林直学士友谅思缵前志式承遗则割嵗入之竒仿书院之制爰建义塾用廸教事乃经乃营甫涉寒暑上则先圣先师堂陛有崇像设有严下则师承有养讲肄有序学者彬彬粲然复兴又购司马氏独乐园故址创五贤堂以祀伊洛诸儒以广教养之所延祐元年春国子监以闻陟义塾为洛西书院五贤堂为伊洛精舎书院置山长一人领之秋九月以从集贤大学士陈颢之请诏翰林学士承防刘赓书其额以赐于是山川澄鲜日星浮动绅佩翔舞稚耋嗟叹若神之文始出熊耳之源载涤若诸儒先复生而亲炙之噫上之化下其易如此然自三代以来庠序学校之制不废后世又推其意为之书院精舎教养之术备矣而学者濶疎圣人之道寖逺寖微何哉人情役于所利风俗变乎所尚有非圣人莫能制者皇上践阼赫然发愤诞修圣人之政广厉学官之路将俾阙里之俗达于海表矧河洛奥区乎薛氏之举忠孝兼之矣初薛公以郡教授为检察使督衞辉河南饷迁转运使寻谢病讲学洛西中统中王文统用事以平阳太原宣抚使召不起以河南提举学校官印绶即家授之亦不拜着易中庸解皇极经世圗圣贤心学编诸书以终友谅居官几五十年所至兴学崇教以致其治尝请升周程诸儒从祀孔子既建书院精舎又构禹庙长渊之上以箕子配薛氏之学可识巳书院之成摭洪范语名其堂曰彛训东西序四斋曰好徳遵道叙伦明义尊洛书所自出也呜呼是五者圣人所以建皇极参天地立民命学于斯者可徒以决科射防为学哉友谅既多上赐属刻辞于词臣某谨作诗曰  

遵彼洛汭瞻言禹迹洋洋其渊其沚湜湜九源既涤九法攸锡于皇时命作我民极惟极之建哲王所务惟建之艰惟斁之惧譬彼流水必东其注湮之汨之洪流四骛神禹不作仲尼素王辙环天下我心忧伤孟氏无言予墨予杨倬矣周程烂兮景光我皇聿兴天地与侔时夏辂殷乐虞冕周有洛之西羣儒所游翼翼薛公其音孔休人逺言存谁纉谁嗣词林之老天子之史爰抗儒宫于洛之里教之食之烝我髦士大臣上言天子命之其名孔嘉惟其称之彼愚彼顽此砭订之永恊于极神其听之  

婺源州新建韦斋先生専祠  

江　濬  

朱文公于婺源犹孔子之于鲁也孔子没而异端炽经籍熄道之不明不行甚矣然孔之宅在鲁坏之而不坏者唐虞夏商周之道统寓焉千五百载而下吾朱子得有所据著书立言以惠后学帝王之道由是以明国初左丞鲁斋许公首得四书而表敬之朱子之道学由是大明延祐初圣天子崇尚经术以乡举里选取士壹是以朱子为宗于是二帝三王之道靡所不明靡所不行朱子之功大矣前吏部韦斋先生于文公为父于乡土为师夫何文公没未百年祖垄之乡都者夫人得而侵之韦斋故宅在婺源燬于火析为民舎幸以韦斋之名其井者不改不眢渊乎其甘文公之子孙厯告有司州里不以道脉兴念更四政而不克复士君子之心为何如今知州干侯文传下车公牒交至公稽首曰某承朱子之学辱来是邦朱子先庐祖垄之当复其何敢不肃且闻宋太守韩公补建书院于紫阳前江东道按察使卢公挚前县尹汪公元圭建书院于婺源俱事文公以専祠尚淹韦斋于羣祀子不先父食礼得无歉乎乃集诸老覈韦斋之故址议韦斋以専祠闻风服义愿归旧疆者不令而行汪君景周以前令尹之孙起乡祠之念慨捐巳帑资以迁复故地从其履为步若干鸠工搆祠庭室门庑楹若干买田以给祠事为亩若干经始于元统甲戌月日告成于乙亥月日其为祠也北枕州市南面重冈周其垣以属于门尽官地以拓其衢升斯庭也眺仰之间川流山峙鸢飞鱼跃无非道体之昭著书院祖垄相继以复一总诸祠伟矣惟邦君干侯得奉宣之要务汪君景周袭故武之当为道所以明所以行又如此文公而神游乎乡土宁不为之怃然邪汉文翁卓为循史传首者起学宫招子弟除更徭尔今干侯为州吏民畏服甫及期年治绩巳着而憔悴之民所望于侯者又宁止于此哉刻石篆记固有大手笔在然见而知者未若吾徒之悉大道之行故老雕谢后死者何幸身亲见之不揆昏髦僣述舆诵以为口碑云  

婺源三梧镇汪端公祠堂碑汪泽民  

婺源芙蓉岭之东麓古有三梧镇镇立汪端公祠公歙着姓越国公十三世孙也唐季公父以兵马使守婺源公其次子分戍三梧逆巢肄虐所在为盗区公以勲臣子胆勇过人练兵击贼捍御掩捕莫敢闯境众頼以安自中和迄景福歴官银青光禄大夫检校太子賔客兼御史大夫上柱国既没镇人追思不忘构祠报祀署曰端公从官称也凡兵戎雨旸疵疠之虞被祉免焉宋至和中欧阳文忠公行部欵谒有感植双杉志之缮葺惟谨乡先达王公汝舟王公炎江公事天皆有记泽民之先环珠使君于公为兄居五镇兄弟墓俱在大田昭穆有谱甚详至正戊子冬展墓防宗道三梧憇鳙溪峯峦列秀冈阜四合萦以流泉衍以膏壤族处丰裕文献可徴祠当岩险之口负坎面离萃竒畜灵敬飨宣延宜矣公裔孙神秀寄迹浮屠氏取资于医孜孜根本倡出缗钱偕族之人新之明年己丑十月工告毕工栋宇深广灵栖允宁众割田若干亩以奉烝尝而某夙夜董役效劳徳本具石徴记田之区畔勒诸石后用垂永久泽民羣从子姓也曷敢以无文让乎先王之制祭法有五公能捍大患以死勤事功徳在民乡里祠之子孙保之宜在祀典惜乎当时无能陈其忠烈锡命爵号阙焉顾位卑职微不能信既徃之堙塞材薄辞鄙复无以发不朽之幽濳祗自恧焉尔虽然厯唐迄宋遗黎遐壤悉归职方其闻家显胄承续不延者有之我汪氏诗书忠孝文武勲庸彰灼简牒非前人积累之厚安能致庆若此噫嘻嗣孙继今以徃尚思克肖克励克光克昌庙食百世冯冯翼翼其可以无憾也夫谨述兴修之由系之以诗并刻之具家乗者不书其辞曰  

姿英烈兮不諐贾吾勇兮无前时孔艰兮兵相挻折冲捜捕兮枌榆以全流矢坠兮奋威怒没为神兮灵益着幽防一理兮永垂休祜枝叶硕茂兮安乐我土五岭耸兮鸦峯迎表独立兮新庙成彼淫祠兮何福之凭公精忠兮报则未盈鳯笙兮鼍鼓蕙殽兮椒醑文运昌兮偃武灵馨徳兮终古  

歙潜口张许二将军庙碑　　程　文  

徽州治万山中地气髙寒其神多灵去歙西三十里曰潜口有张许二将军祠莫知其建立所始居民数百家依神以为安水旱疾疫患难之不期出入谋望必祷焉无不响应每以嵗三月二十八日羣集祠下割牲沥酒张乐荐献以娱神用答天贶父老相传其来久矣至正十一年夏红巾贼犯郡县大肆焚掠祠亦随燬明年贼平逃匿山谷之民咸归复业营葺垣屋复建祠故址以栖神事之如初潜口之山川本之黄山盘礴深秀张许二将军又唐世忠臣守睢阳以抗安史之兵誓死犹为厉以击贼其英风义气凛凛如在宜其流行天地血食万世岂独睢阳有双庙哉韩文公称其以千百就尽之卒战百万日滋之师蔽遮江淮则江淮以南尸而祝之亦其所也况徽歙地灵神所慿借民所归向祭则受福有必然者祠之复建也某人出钱以倡之里中子弟起而和之常乞灵于神而客京师者某人率其党共归财以助之祠成视旧壮丽有加蒋岳伯申述其事请记予素服神之烈又喜歙人事神之勤故为书之因系以乐神之祠三章俾井镵诸石其词曰坎坎鼓潜山下云为车轮风为马两两霞旌啓前路神之来兮谁敢侮潜之水钟镗镗瓶香照几鑪吹香蕙殽兰借奠桂浆精意翕合神顾享钟皷希丝管奏山川深奇耀华构我民事神无间旧神无我遗锡我福夀黟横冈重修汪王庙碑　　　汪克寛  

古者盛徳必百世祀有功于民恒在祭法矧御灾捍患能福其民者乎忠烈汪王当隋之乱以布衣倡义募集骁勇扞御一方暨唐髙祖削平区宇遣使送欵朝廷嘉之授以方牧封之越国是时四海鼎沸羣雄蜂起防数州之土窃名字者不可胜计争地争城昼夜战鬭斩艾苍生若薙草菅然惟王保有六州奉隋正朔以待真主俾其境内之民得逭锋镝如处承平之世邦人追思其义在在立庙祀之不忘水旱疫疠有祷輙应盖七百年于此矣自宋迨我朝申锡王爵徽号八字崇于海渎恩秩寖隆盖王之功徳在民者无穷故民报之亦遐久而不怠也黟县横冈故有庙嵗久隤圯至正四年甲申春二月里人程仪鳯兄弟捐赀改作秋七月落成堂寝门庑为屋一十六楹栋宇丽丹漆辉耀肖像尊严轩牖疎达复构四楹于庙之西偏命祝史某居之以职熏修之役仪鳯割田十亩俾某世食其入而缮葺其庙宇焉十年庚寅夏四月仪鳯请予文勒诸丽牲之碑乃叙其嵗月而系以迎飨送神之诗厥田疆亩列之碑阴诗曰桃源之山兮黟之水民思神徳兮万世无巳庙成奕奕兮有寝有堂觚棱翚飞兮丹碧焜煌神之来兮骖两蚪旌旗若云兮灵风萧飕黍稷馨兮芼苹牲牢肥腯兮沈齐清醇福我夀我兮俾耆而艾五风十雨兮物无疵疠我民报祀兮弥勤被神之泽兮光无垠【`环谷又为越国公论曰仁足以救生民之死而义有所不为此事之至难而不可以两全者也白起破赵兵于长平坑降卒四十万又前后杀敌四十五万其杀人若艾草菅然王莽以外戚受封新都遂窃国柄视弃君如土梗弁髦而因以毙之他日赐劔杜邮传首宛城天道好还无毫髪爽后之誖仁违义可为永鉴矣隋大业之乱天下豪杰竝起各为长雄互相吞噬杀戮无虚日惟越国汪公集果毅保州里遂兼歙宣杭睦婺饶六州之地救生民于涂炭逮天下既定奉表于唐髙祖赐诏褒嘉命为方牧保全始终子侄显荣盖其仁足以救生民之死而义有所不为者也予独怪唐臣编史比于王薄张金称辈以贼名之窃考髙祖起兵太原既巳私幸晋阳宫人又杀留守取长安阳尊代王侑而假禅受之礼其与宇文化及王世充李轨刘武周薛举梁师都之流直五十步笑百步耳不省巳过而以恶名加之他人亦独何哉欧阳公唐书及司马公资治通鉴并因旧史本文未之有改善乎吾邦朱子着通鉴纲目凡例凡起兵以义曰起兵其起虽不义而所与敌者不得以盗贼名之则曰兵起故隋末白瑜婆王薄之类人微而事未成则书曰兵起凡建国立号者皆书起兵盖深恶秦隋之暴谓人人得而诛之故唐汉之初书法不异乃立论之至公也惜乎越国公之始末史不立传是以纲目不获特书以表之耳予故辨而论之以告后之修史者当以纲目为法`】  

## 新安文献志卷四十六  

明　程敏政　撰  

祭文  

祭河渎文　　　　　　　　汪　藻  

惟神以海为宗主百谷也雾雹风雷气停蓄也曰雨曰旸相民欲也鞭笞羣龙起潜伏也方春敷荣俟嘉沐也胡为阴阳戾盈缩也冰澌既融潮未复也戢然千艘尾衔属也圣人中天世司牧也一夫阻饥为嚬顣也貔貅万屯惧枵腹也神宁忍予倦挥沃也虚呵起难费升匊也诏恩临祠奉牲玉也尚驱云师贶霑足也繄邦是圗匪私渎也  

陆宣公祠堂祭文　　　　　程　俱  

维建炎三年嵗次己酉十一月乙巳朔二十一日乙丑具位程某谨以清酌果殽之奠恭荐于唐丞相陆宣公之祠呜呼在唐中微再偾再起至于徳宗四海疮痏休之养之手抚摩之犹恐不济胡宁贼之而割而赘而浚而膏腹心内离手足外摇蹠盭不治上下无交一夫奋呼鱼服以跳公丁此时为国亲臣乱之未生也固巳察齐公之将病乱之既生也则又起虢君于既昏方其安危之机间不容穟仓皇莫振忧辱孔炽而其所陈未尝从权谲而废仁义然直而不讦刚而能济据正而不迁陈古而不泥至于料敌之情揣事之隠钩深中防物莫能遁允所谓足以谋王体而断国论者矣而其王佐之才之学盖施之未之尽也某也不佞忝兹守符实公故乡里既芜始掲公像为此世模英风凛然过者必趋仰髙山其安放岂斯世之可诬盖事有旷百世而相感者岂为公而欷歔尚飨  

五国城奉送徽宗梓宫文　　朱　弁  

臣等猥以凡庸误蒙选择茂林丰草被雨露于当年絶党殊隣犯风霜于将老节上之旄既落口中之舌徒存叹马角之未生魂销雪窖攀龙髯而莫逮泪洒冰天【`朱文公曰太上读奉送大行文感涕诏官公亲属五人如故事别赐吴兴田五顷`】  

代郑徳与祭山先生文　　朱　松  

道防千载圣逺言湮矧曰国家莫善其身三川之郊笃生至人公甫筮仕抠衣其门圣有遗训俗学所霾手搴层云日星昭回六十余年学者有师斯文所寄天亦耆之靖康初元天子侧席擢从史氏来长谏列国势安危廷议中忒有怀必献曰此予责帝在淮海始初清明日御诗书渴见老成白髪苍顔归侍迩英如周武王丹书是承得谢言旋田里燕息有言有行四海是式谓当期頥难老永锡执餽乞言福我王国云何一卧遽告易箦邦人涕洟朝野太息嗟我防顽多难所婴避影趋风久愧未能越自世父执经师庭徳义之契施及晚生惟先君子谋谟密勿天啬之年勲着王室公畀铭章黼黻金石幽竁是藏以诏无极盛徳之赐曷酬万一祖祭有期来从执绋帝怀元老天不憗遗奠觞一哀岂独吾私  

祭故相赵忠简公文　　　　汪应辰  

维公两登上宰俱值阽危之时一斥南荒遂为生死之别莫非命也岂有他哉事既定于盖棺恩特荣于归骨仅脱鲸波之险获至于斯孰为马鬛之封未知所向昔任昉无渍酒之彦而刘峻广絶交之书吁嗟此风何独今日念尝游于幕府忍自比于路人奠以告哀言不尽意【`按史传赵相死朱崖防过郡公为文祭之遣三卒相送道出衢州章杰希秦桧意劾公阿附死党符移讯鞫徧収行槖求祭文巳付之火事乃寝`】  

归新安祭墓文　　　　　　朱熹  

一去乡井二十七年乔木兴怀实劳梦想兹焉展扫悲悼増深所愿宗盟共加严防神灵安止余庆下流凡在云仍毕霑兹荫酒殽之奠惟告其精爽如存尚祈鉴飨  

祭告逺祖墓文　　　　　　朱　熹  

维年月日逺孙熹谨率侄某侄孙某等以酒果告于逺祖二十一公制置府君祖妣杜氏夫人之墓惟昔显祖作镇兹邦开我后人载祀久逺封茔所寄奉守弗防他人有之莫克伸理兹用震怛吁于有司乡评亦公遂复其旧伐石崇土俾后弗迷即事之初敢谢其谴谨告  

祭内弟程允夫文　　　　　朱熹  

维庆元二年十一月乙巳晦外兄具位谨以香茶酒果奠于内弟吉州録事程允夫之灵此月之初得吾弟九月六日书于便中首言滥得美名恐为师门之辱次言老不解事愧贻老兄之忧予盖深有味乎其言如接笑谈之适也既又视其字画谨好词气安闲且言受代有日骨肉俱安则又深以为喜盖初不闻其有所疾痛也及二十有九日曽君无疑使以书来乃言吾弟比以此月八日不幸死矣呜呼痛哉以吾允夫之才之志而止于此且以何疾而遽然邪予生多艰今复老病中外兄弟盖亡几人有如允夫尤号同志而学与时背仕皆不逢犹冀莫年卒其旧业更相勉励以毕余生何意允夫而遽止此缄词徃酹悲不能文君其有知尚识此意呜呼哀哉  

祭张梦锡文　　　　　　　罗　愿  

顷者州里俊造缺微士保所闻不相告语迨子之出溢于文词周礼春秋最先賔贡自兹秀异继兴者多抱其艺能更取科第子名最早未着青衫颇欲出奇命輙不偶平生谠论思对枫庭云何四十自絶昭代夜静琴冷月明思清岂伊羽人与子徴逐追惟平日负才寡与于愿兄弟信为有情我来之官子出就馆惠我百纸先以七言相期之心固在晚莫忽得乡信清泪满颊是夕夣子过我如生城角悲鸣忽悟隔世天髙浪濶将子实来岂吾精神自为变呜呼夣锡与子同里知相爱慕才及十年俯仰之间便复一世延陵未反徐君先没心虽相许时不待人解劔墓树古人所咤临风浩叹送此一觞死者有知犹吾夣锡遂无知也岂不悲哉  

祭张南轩先生文　　　　　吴　儆  

呜呼先生其果终邪道路置邮之传果可信邪报国遗言惓惓于君子小人之际忍复诵邪呜呼先生忠孝之节世有家法渊源之学心契圣传今其巳矣呜呼苍天某生不肖为世所弃先生误知见谓忠义相期许国志同生死呜呼苍天负我知己岂惟知己一世所恸士失范模国防梁栋呜呼苍天窈防黙呼之而莫予闻抚之而莫予测惟圣贤之生世几相逢而或失顾所施之不究匪斯今其自昔呜呼先生其又何慼慼某负薪膝下久去行席啓手易箦痛巳无及抚棺执绋尚期有日千里寓哀惟泣尽继之以血  

祭枢密程正惠公文　　　　程　珌  

呜呼分祝融之派有墨领之峯兮欝千仞之孤苍峙一气于两仪既分之后兮钟异人于山之阳余数千载以来兮盖法从之相望独玉枢之一星兮甫再见于黟宁之二邦惟公早嵗兮颉颃于词场于蕃于宣兮嘉绩多于阜康归侍玉皇之香案兮簮笔而持嚢乃一朝贰本兵兮盖将登庸乎賛襄胡海宁天荒之既耕兮乃弗竟乎千载之明良呜呼畴昔之夜瞻乎紫垣之旁云曶合兮飞扬掩瑶魁兮失光太史占之曰是何祥呜呼允怀平时谱牒维桑言论所及家国遑遑里社数条谋之孔臧曰立忠壮之庙徙闵口之屯兮言而未偿惟望牛之奇伟兮盖参订之甚详曽浃侍之逾旬兮乃变起于杳茫羞蒲供之萧萧诵真谛之琅琅魄之降兮佘山之冈魂之升兮白莲之方泝浙江之波上严君之濑以达于练溪之浦兮此心盖随之而南翔然耿耿兮终莫降徒清泪兮洒涛江  

祭丞相程文清公文　　　　汪　枢  

惟公符半千间世之运防二五淑气之中扶吾道之统正斯文之宗当其登庸之奋也明良相得声色不动跻乎太平之熈雍及其经纶之倦也从容引退宠利弗居独全乎坤徳之成终是故论其身在黄阁则事业之光明纶綍之褒宠前掩乎十三相之隽功论其身在緑野则九重问晋公之安否四裔询君实之出处乃乐乎十二载之春风虽趣归再柄厪紫宸之睠睠而髙卧不起宁拂苍生之颙颙盖公之位虽极乎槐棘而守之以谦抑公之贵虽荣乎衮绣而处之以温防胡厌弃兮浊世遽骑箕尾于天汉之东某幼被私淑长荷帡幪顾顶踵乎恩造沥肝胆而难穷嗟殄瘁之永痛不胜泪血以哀恫輙一觞之酹尚鉴其惨怛之尚飨  

英烈庙告文　　　　　　　钱时  

维皇宋绍定四年嵗在辛夘七月乙酉朔十九日癸夘孝孙芑等谨具清酌庶羞昭告于勅赐英烈庙二大父之神窃惟非常事业必有非常之人而后立亦必有非常之文而后显芑等琐琐何能铺张向在祖孙有言即伐姑采江东当路书词之所称賛者而诵之先世英烈着在人心天开日明事久论定因庙赐额摭实定名岂徒子孙之私荣抑亦风教之大幸提刑提举宝章秘着郎中袁公甫之言也英风伟烈百载如存敌使之所发扬清庙之所崇奬新安太守开国郎中谢公采伯之言也散家赀鼓乡兵水陆竝进奋击边塞以寡摧众全防一方百世闻风为之兴起露章朝奏褒宠夕颁真足以激頽风作义气奉使总领都运侍郎杨公绍云之言也虽然久蛰而霆久晦而耀巍巍庙食行且追封名列太常功宣寰宇垂休后裔与国无疆而贤使者之徳不朽矣可易忘哉始卜汝滩距族一舎嵗时月朔咸谓非便使者从请改卜于淳之富才栋宇恢山川雄抱光明伟特益盛而昌未可量也勅黄荣降庙像崇成涓吉奉安防伸奠献尚飨  

祭工部侍郎程公元岳文　　方　回  

呜呼公之面不可得而见矣公之所以为人犹可得而言是尝处山林而有台阁之气游场屋而有缙绅之风者乎有衞玠之丰神而不为西晋之清旷者乎有黄宪之襟度而不尚东都之岸异者乎孝弟两全而内行无遗憾者乎忠恕一视而外交无间言者乎风俗之下久矣落落者不可与圗今峣峣者不可与谋全抑士以此出而不遇也非特风俗之敝亦气质之偏有以召之盖士方奋然欲为所为棱角耸撑光芒发露未形论谏巳闻强直之声未试经纶巳见激昂之意于是乎不羁之谤难御之疑推不去矣然或有鉴于此折而从彼者则未免梏于物欲之蔽以枉取直以屈求伸小则熟烂衰頽大则依阿附和利其同己者稍喜之而心鄙之者亦不胜其众则士亦何便于此由是二人而观之与其蔽也宁偏虽然又孰若蔽与偏俱无如我公者哉和风庆云盎然春生大圭拱璧浑然天成此上之人所以乐于汲引而下之人所以不至于旁观而严惮者也一旦为学省官蹈虎尾防鲸牙去宰相所不能去之巨珰谏行身黜浩然赋归而后天下知公非终于柔者景咸之间骞翔言路霆轰电击风拉霜摧怪魅妖魈缩舌破胆鼎贵矣未尝有丝毫嫪恋名位意未几丐郡奉亲回尝谓公其禀也粹故人不得以所忌者病巳其学也醇故人不得以所喜者诱己不偏于气质而又不蔽于物欲斯近世之人豪也吾意公将为泰卦之九二包天下之荒而回也亦不遐遗岂谓命不可测而变为离九三鼔缶之歌人物雕残世道狭阨公则巳矣近乃有一种卑污浅陋之士敢以霸心雄气行之乡党而不敢以直辞正色行之朝廷能以深机险穽施之朋友而不能以忠肝义胆施之君父頥指气使足髙气扬可以狂其仆妾子弟而色厉内荏外强中干不可以诳天下士大夫呜呼此等人不死而公乃死邪回赋姿甚戆蒙赏特深説项之言犹存依刘之念永巳阖门跧伏闻讣惊号几筵在陈空言寓奠惟公神爽鉴此血忱  

祭吕西城文　　　　　　　曹　泾  

呜呼歙大好山水佳气磅礴知几何年岩溪之上始有竹坡西城两翁父子一时西城翁生八十一嵗矣聪明强健不异五十许人其夀考宜未艾也而遽止于斯今则已矣音容不可复接而平生大槩犹可得而言之竹坡翁之入仕也公生巳七嵗丰姿标格潇洒出尘则公之宜贵盖天分之素有而非乡誉之独私在宋端嘉号为诸贤之一防公之得于天者既卓而家庭闻见师友摩切又交发而互资如台九层穹土基如木百围硕本蔓枝其文如万斛之泉其学如五总之其清如无瑕之玉其润如入室之芝备是四者既巳度越诸子而浩然之气介然之节不为利害得防而輙移尊翁峨豸公也趋庭暮夜金来吾畏四知賛幕湖阴才俊竝驰为霹手为出嚢锥然是特谓发硎而不见其及物之施于潜之政牛刀割鸡大姓强宗不得以挠吾健而天目之神精通诚格甘雨连为之应祈婺女之戌有崇题舆郡印曽烦于卧防邦人尚切于去思其最可仰者一时寓公多从橐諌垣之贵而三年公事无旁蹊左腹之窥然是犹止见其州县之政而未见其立朝之奇偃月之堂舞鳅号貍炙手者利于由径畏威者甘于啜醨公为蹇谔不为喔咿谓宰相大臣不当筑湖山之馆谓公田闗子必将阶后日之危匪但移书之私责居然抗疏以显讥彼腹如劔而口如饴连畀竹符之宠輙惊白简之随士大夫识与不识为公咋舌短气而甘贫肥遯出于天性终自信而不疑虽然是承平时也而未见其坎窞之易跋防之诗桑田海水周宫黍离南柯蚁之王侯夣幻奄忽太行谷之宫稼鬼神防持淡无长物和以天倪兰蕙伏于深林芳馨溢于九逵或贵为四辅而愿通尚父鹰扬之谱或威行一道而亲洒鲁公眉夀之词四海风尘十年林壑而不害其为一家之三代一身之怡愉夫然后知吉人之有相知至诚之动物而忠信笃敬之行先圣之言良不我欺兰亭之帖荐福之碑有求輙应虽耄不衰而明道春风之座尧夫花外之车抚时怀旧下贱勤小又几无一物之可遗年年生旦子孙罗列賔客遨嬉箫鼓嘲喧醉舞屡僛今年此日意其复然曽谓开笼之鸽化为呜座之驴入门升堂竟拜公于灵帏呜呼哀哉某之视公年晚位卑公折行辈与共襟期一自戊秋之漕贡幸依飞羽以差池式偕苹燕同上兰闱暨戊辰之尘忝晋程艺于中书公又察案银绯委蛇寻主江乡之防实聨姓字之题是皆青云道上之攀附岂但桑梓阴中之栖迟厥既还里尤切倚毗两地无一长亭之隔而东阁郎君之姻好又偶尔出乎邢姨音起筳篿报隆琼琚梭掷乎诗筒辔聨兮葱裾不自意失路之仇香环堵之陋室而得此五马之贵公当代之人师也江空嵗晚前途崄巇老成雕落文献其谁幸即温而听厉仰抽闗而啓迷山頽木坏哲人竟萎呜呼九月之初尝造台墀公倒屣迎欵以巵匜覼缕乎文章之教缱绻乎腹心之辞盖比年造门蒙爱类如此而此为迎欵之终也自今入门而公安在乎重九之前公车载脂下顾蓬荜容欵扊扅偶僧庐之陪饮忽夕阳之分携盖比年之承访其谦光如此而此为公来访之终也自今欲一见公来可复得乎天地全人如公是稀有子有孙其庆必余顾旧感之难忘抚新愁而孔悲北风惨凄雪涕淋漓已而已而酹此一巵尚飨  

祭胡双湖先生文　　　　　陈栎  

呜呼儒者明经莫难于易先生家学易乃世习易百十家不轻所宗啓蒙夲义独宗晦翁晦翁十八以易荐鹗先生亦然可觇家学晦翁著书以身之退先生著书以耳之瞆大归其力几絶韦编附録纂注海内广传玉斋为父双湖为子啓蒙通释竝传济美又以余力明晦翁诗虽未拜读以易可知晦翁忠臣先生其一以儒明经功孰与匹方夀斯文栋孔子堂讣音忽传有涕其滂呜呼我侍先生自嵗丁酉迩年以来罕得聚首泰山北斗心常仰悬自京南归书问屡传近者秋孟先生赐访留仅七日莫淹归鞅期以秋季为我再来许一月留方赋归哉仅辱遣赐一经堂记匆匆奉答尚邀再至十月下旬董君走伻报公捐馆临没寄声欲托以孙来我家塾平生于人诺无敢宿盖恐来春之官古荆尚俟商畧方报刍灵髹漆之语兹用挂劒表平生好将以薄奠呜呼先生之夀垂及古稀先生之书千古昭垂乾坤若毁大易方巳名与易俱可无憾矣吾文不文写先生心先生如生褎如来歆尚飨  

祭曹斋先生文　　　　　陈　栎  

延祐二年嵗次乙夘五月戊申朔越十日丁巳契家侄陈栎谨以絮鸡之奠致祭于判簿斋先生曹公之灵呜呼吾郡钜儒方公万里畴其亚之曰曹夫子三百余年沚莪丰芑长育涵濡式克有此止斋之文晦庵之理万选万中刃游肯綮戊辰髙科筮仕方始更早十年明堂杞梓岂期鼎革勾稽而止此何足言言聊尔尔倦仕养亲兰膳嘉防仅长紫阳爰淑多士元祐全人无瑕可指方之方公节尤奇伟不为公惜翻为公喜学者宗师斯文统纪永栋孔堂愿何穷己忽乃风传公疾不起惊呼失声吾愿已矣年开九袠夀算谁比孙枝六人家声演迤立言不朽名垂千祀知足不辱公无憾只栎也仰公昉自稚齿四十有五始获望履一见赏识极辞褒美昔人每恨无一知己知己有公一焉已侈奉书必答答书盈几仅仅去年疎奉尺纸一再留劄疎此之以念欲哭公香袅一缕羁絷未前愧汗如洗除防来前越人可耻徐稚絮鸡诚哀其菲公乎如生奠觞斯举呜呼尚飨祭郑师山先生文【`代金震祖作`】　　朱　升  

嵗屠维大渊献兮日南斗之初躔郑先生庙岭兮在既殁之二年来防而侍事兮老契生金震祖牢牲厠乎苞箾兮清酒酹乎坟土曰人灵于庶物兮贵无忝于厥初彼庸碌之待尽兮与万类而奚殊繄先生之超卓兮在童年惟好学议论髙出古人兮大鸣警乎后觉纷世荣与俗学兮虽信美非所求式据槁而瞑目兮惟世道之是忧天不早吾柄用兮晚币聘焉奚补国鱼烂而棼分兮命书返乎天府上非有大暴政兮第弗振于宴安材良愚恶而弗分兮民生敝于贪残倘改辕而易弦兮削吏文而摧豪武诏哀痛以感人兮庶支倾于一柱亟趋召以前迈兮乃道梗而无从吐孤忠于一语兮孰梯蹬乎九重初忍死以侨寓兮终逃匿之无所天日逺而云防防兮知臣心之酸苦美女妬予之盼倩兮致逮捕之纷纭岂予身之惮殃兮尚解系夫亲隣昔禅寂以缄辞兮今湼槃而出世匪感激以捐躯兮实从容而就义夫人心之有此仁兮咸防手而血泣孰受教而读其书兮弗顽防而懦立生两间而不怍兮死吉壤之是归介弟敬乎治命兮知魂气之焉依坟嵯峨于道侧兮刻文章于溪石舟车过而瞻仰兮垂千载之名徳嗟予少公一嵗兮公吾考之所尊治先人之遗经兮隔生死而情弥真厯频年之患难兮嗟同县如千里不能相从以终老兮惊葬期之已至今兹桑梓有几人兮知先生之独悲写苦心而致辞兮尚饮食而飨之  

祭婺源汪王庙文【`代总制王克恭奉使汪广洋作`】  

赵　汸  

惟王鄣山之英黟水之灵生为人豪殁为神明保障六州不为己荣识机慕化克全民生庙祀邈绵足以表其忠烈之盛子孙千亿足以彰其恵爱之诚回视当时如世充建徳辈不知天命困犹力争残民毒众卒为顽防飘风逰尘徒污汗青昔王生存尝以殄冦道出星源邑人留像千载犹传则夫一时六郡之内蒙其福泽者又岂可名言也哉克恭钦承朝命来镇于兹抚军字民匪绅曷依广洋世迁髙邮奉命出使水木本源敢忘所自惟王诞辰实在兹日防率宫僚即祀庙宅薄奠斯陈神其来格  

祭学士朱允升先生文　　　黄鳯仪  

诸生黄枢等谨以香茶酒果之奠百拜致祭于先师翰林侍讲学士隆隠朱先生之灵呜呼先生之聪明卓絶天下之人皆知之大而天人之道逺而造化之防精穷阃奥妙析毫厘不雷同而是是不崖异而非非取六经与百氏之书籍悉标题而旁注使后生小子一读则了然而无疑是以萤牕雪案俛焉惟日以孜孜先生于圣贤之学真有功于百世不但表章于一时昔之未逹则拟隆中之隐及其贡于有司而起也遽遭奇运之流离然维新之朝虽三聘而进宠以玉堂之华要顾退修之志终固辞而归理乎青嚢之秘奇不立产业如疏太傅之説不入城府如厐徳公之为先生之业不但为一时之矜式真可作百世之宗师俾当世之士势焰薫天闻此令终于牖下亦钦羡而歔欷特可共恨者晨星霜木遗老殆尽帡幪领防晚进畴依不肖弟兄以先君托斯文之契五十余载故懒钝之质但蒙陶冶而扶持迩者驱于贫而痼于疾于先生门卞迹虽慢而心不违客嵗之腊忽讣音之惊听义当奔哭适丁家祸于据藜今兹之来也惟梅花初月浦思山悲先生之音容邈乎其不可见矣如之何其不苦泪之交頥尊魂不昧鉴此芹私  

## 新安文献志卷四十七  

明　程敏政　撰  

铭  

尊徳性斋铭　　　　　　　朱　熹  

内弟程允夫以道问学名斋予谓当以尊徳性易之允夫请铭因为作此  

维皇上帝降此下民何以予之曰义与仁维义与仁维帝之则钦斯承斯犹惧弗克孰昏且狂茍贱汚卑淫视倾听惰其四肢防天之明慢人之纪甘此下流众恶之委我其鉴此祗栗厥心有幽其室有赫其临执玉奉盈须臾颠沛任重道逺其敢或怠  

求放心斋铭　　　　　　　朱　熹  

鄱阳程正思作求放心斋汪子卿祝汝玉既为之铭新安朱熹掇其遗意复为作此  

天地变化其心孔仁成之在我则主于身其主伊何神明不测发挥万变立此人极晷刻放之千里其奔非诚曷有非敬曷存孰放孰求孰亡孰有屈伸在臂反覆惟手防微谨独兹守之常切问近思曰惟以相  

紫阳琴铭　　　　　　　　朱　熹  

养君中和之正性禁尔忿欲之邪心乾坤无言物有则我独与子钩其深  

淳安县学斋堂六铭　　　　罗　颂  

实焉而若虗有焉而弗恃一谦四益光亦大矣若夫当仁不避见义敢为则舎我其谁【`谦光斋`】  

汤之新文之纯师圣王善吾身蒙果行蛊振民学而仕两相因【`有徳斋`】  

行有玉居有琴散堙鬰之积防非僻之侵今皆无此具矣独大经大法之可寻维孝弟之真乐在涵养之日深充徳性之纯和象祈招之愔愔毁誉不能动富贵不能淫然后见士之常心【`养心斋`】  

发轫诗书问津贤智游翰墨塲处居教地既窥圣域亦上天衢英贤所志万古同途致逺斋  

壮哉县非十室选其英为士率答问者教之一善诱人亦多术【`待问堂`】  

肃羣贤之蔼蔼为从容之文防刮造化其铺张包古今其淘汰厌流俗之论卑喜吾儒之道大无轩冕而体胖不鼓钟而心泰幸朋友之相渐故説言乎泽兑悟天地之两间惟乐此之为最【`兑轩`】  

艮斋铭　　　　　　　　　许文蔚  

心不可挠事感而情情牵则扰如蔓斯萦心不可淫物诱而欲欲动而驰如马斯逐降惟帝体则寂然情牵欲动乃防其天心匪由人念亦自我御情制欲谁曰不可大学之道先于致知格物穷理彼不我欺君子有言王于持敬内严外庄我乃自定知至敬立靡虑靡思屼然不动乃山之为行止以时条理不紊匪曰无心斯易之艮【`洪杏庭曰许公文蔚早嵗从东莱晦庵讲学发为文词皆根原道谊粹然自胷中流出`】  

野航铭　　　　　　　　　方　岳  

雪乎子猷剡溪也月乎子瞻赤壁也有入其中者则告之曰虚舟尔请无自为敌国也  

古铜小鼎砚滴铭　　　　　汪炎昶  

泗水没宝鼎此岂其云仍煆顽炼钝凝赤精小瓠断防枵以盛篆细麻霞疑古铭如虫囓余渗枯青石液迸云吸绀清溉我毛頴波陶豕腹仰呀外膨亨而不注闻戞羮量函合龠三趾狞入屡出继常如盈  

紫石端砚铭　　　　　　　鲍子寿  

至元癸巳冬予备员乡校越明年友人蒋君贶予一砚墨渍不涤砚池尘满予心甚忽之一日郡侯恒斋侍其公来见谓予曰此端砚也亟以水涤之所谓猪肝色鸲鹆眼皆具焉予切怪蒋君甚贫家徒四壁立何从得此试叩之乃故丞相范公钟守新安时蒋之从父为其牋奏吏及事公政府公以此砚畀之如此则信乎其为范公故物矣嗟乎一砚之难知如此微侍其公一言予几失之献璞得刖明珠暗投自古以来然矣岂惟一砚哉此予之所以重有感也蒋君名天赋今别去三载书此铭以遗之时大徳三年己亥十月铭曰  

五岭之南瘴雨蛮烟端溪佳哉紫云摩天其下为石金声玉质贮水如渊运墨如漆万里南来际遇公台中道舎旃流落尘埃石眼阅人肓夫莫识知我者希珍哉斯石  

藏室铭　　　　　　　　　程文海  

藏书名山古人之事也三岛之藏室老氏之藏也三谷之藏室程氏之书之藏也藏之云乎亦读之云乎铭曰前数千载在方防如见其人后数千载有方防此心此身孰不灵于物乃谓席珍孰匪秉彛而曰觉斯民吾爱吾庐岂以専壑读书名山尚友先觉方丈瀛洲玉室金堂逺莫致之吾有华冈挿架非藏占毕非读咨尔朋来问津三谷大徳甲辰暮春之初华冈子程文海书  

瘗梳铭　　　　　　　　　郑　玉  

予一木梳用之甚久既坏不忍弃之乃为埋之后园乱兮汝理执兮汝通寒暑十易兮出处汝同肤裂齿脱兮汝职之供啓土瘗汝兮以慰我之  

立波石铭　　　　　　　　程　文  

郑正字家庭有立石奇甚若水波之涌者因名立波程文为之铭曰  

海水怒立髙峥嵘天风下吹夜冻凝千载化石敌玖琼鲛人窃售来东瀛防云纷披元气蒸喷沫尚带蛟龙腥疑含珠光蕴玉英势若千仭不可陵米侯起拜牛相惊郑君爱之如弟兄嵗在鹑首月宝瓶谁作铭者黟南生  

自警铭　　　　　　　　　汪九成  

仆蚤嵗受学于乡先生云峰胡公粗闻绪论一日读子朱子告君为学之格言忽悟曰此与延平先生所传实相表里为学之要尽于此矣又奚以他求为哉因自思后进为学之病由于不先立诚敬以为基盖不诚则虚假不敬则昏杂质之钝者常畏之以为难不知循序渐进积少成多初不难也质之美者又忽之以为易不知妙道精义不潜心积虑优游厌饫终不足以得之至其用工非頽惰茍且则力取强探或免于二者之病而读书不循其序成法不守其常亦同归于无成而后已尝为韵语铭之坐右以自警  

勿畏勿忽必敬必诚毋亟毋怠有序有恒  

汪山长【`师鲁`】善复堂铭　　　朱　升  

复还也徃而返谓之复书廵守卒乃复诗复我邦族是也失而得之谓之复盘庚绍复先王大业鲁僖复周公之宇是也不能不徃也而思其返不能不失也而求其得复也者学者之大机欤汪君师鲁读书之堂扁不曰复而曰善复何居复虚辞也则有善有不善焉易震下坤上之卦其名为复阳上往而喜其返也卦六爻辞所谓复悉主初爻潜阳为言皆复于善者也泰九三之无徃不复上六之城复于隍泰极而返复于不善矣春秋褒贬尤谨严于一字一衞侯郑也前之归书复归后书归不言复何也诸侯嗣故出而归也继之则称复絶之则不称复复犹善辞也衞元咺归也书复归宋鱼石晋栾盈入也书复入非此族也虽楚比之归书归而巳矣何也大夫不世故奔而归也与之则称归絶之则称复恶辞也同是复也自阴而阳为喜自泰而否为戒在诸侯为予在大夫为讥此善彼否天地斯隔不宁惟是公孙敖如京师不至而复圣人以其复为邪公子遂如齐至黄乃复圣人以其复为私鲁昭三如晋至河乃复圣人以其复为耻徃也失也不可以苟非返也得也不可以茍賛是以君子不徒于其复而必欲善其复善也者又复之要道欤汪氏世业儒至某尤精笃仅领乙荐防名称实藏书传家以清为贵孙师鲁资明识敏宜能承以发然自年三十以来希乎无益于得者炙相门之热当宪府之凛以儒以吏靡所不迹前既失而徃矣乃今厯世故也久揽荣愿也饱于是身复所居之堂口复所读之书心复所学之理返于外而得其故其复也不谓善复矣乎身允蹈之堂徒名诸汪氏实升母族且屡登斯堂而师鲁以作文属甥升也谨述四十八字以为之铭而序其防如右铭曰  

有极其湾有嵌其山公善兹复昭哉堂顔新功弗缉孟母断织故习弗除冯妇下车我铭斯堂将曷来谂克己复礼善复之准  

大学正心四戒铭　　　　　汪克寛  

君子之学孳孳不息欲尽理融中心说怿世俗之喜玩物适情娱于嗜好酖毒心酲小子戒之非喜勿喜窒欲闲邪乐善而已【`戒喜`】  

圣贤之怒锄奸拨乱去彼凶顽拯兹涂炭世人妄怒焦火斯炎面頳髪竪蹈祸而癫小子戒之必惩其忿中扄湛然不知不愠【`戒怒`】  

圣上达乐以忘忧禹稷忧民橇锄耰与忧俱生世俗所溺患得患失逐利惟剧小子戒之讲学徙义忧之如舜志轲之志【`戒忧`】  

圣贤之心至理熈熈浩气配道砥柱弗移世人徇欲内省多愧其气欿然惟恐惟怖小子戒之惧所不闻自反而缩勇夺三军【`戒惧`】  

箴  

勉学箴　　　　　　　　　朱　熹  

百圣在目千古在心妙者躬践儌者口吟【`读好书`】莠言虚蔓兰言实荄九兰一莠驷追不回【`説好话`】圣狂路口义利闗头择行若游急行若邮【`行好事`】孔称成人孟戒非人小人穷冬钜人盛春【`作好人`】  

复斋六箴　　　　　　　　方　岳  

适燕南辕尔迷尔岐尚尔未逺跂予改之【`不逺复`】休者止也既复则止拳拳服膺顔氏之子【`休复`】  

而既得之则又失之曽几如是而不踣为【`频复`】  

万物皆流止者金石众狂一迷惟君子特【`独复`】  

为复有道患不自觉君子以厚小人以薄【`敦复`】  

小有广居曷其勿归惟圣作狂差之忽微【`迷复`】  

友敬堂箴　　　　　　　　程文海  

长乐亦山陈公请予扁其所居之堂曰友敬申友敬之义作为家训以儆诸孙古今言行有闗于天典民彛者尽在是矣且求予言予何言作友敬堂箴  

兄弟之身初则一体疴痒疾痛孰彼孰己兄弟其弟匪曰恩斯弟兄其兄乃分之宜是惟人伦是惟天命非自外来惟友惟敬分财取少纎悉之惠食果取小直让之细然而性善于此着形一家和顺千世典刑为兄克友弗敬非弟干戈琴弤何有于悌为弟克敬弗友非兄煑豆燃萁靡念厥生嗟嗟手足友敬惟心其和愔愔其肃钦钦反是不思为犊为禽尔堂曷名敢告司箴  

果斋箴　　　　　　　　　胡炳文  

友人髙彦道性嗜学其父甚乐而予未有以教之也彦道读书之室请名于予予书一果字与之且为箴箴曰坎水之流始于蒙泉不果其行曷至于川贤必希圣圣必希天果能此者人十已千孰为凡民孰为豪杰万里之程一念之烈迁善而果雷惊电掣克己而果矢去川决干为木果艮为草蓏果刚在上蓏柔而堕最戒悠悠亦忌琐琐志髙力强果庶其可  

刚柔箴　　　　　　　　　汪石田  

予天性刚直不觉忤物视防如辱见恶若讐人是己非人弃已取以是动招愆谤今年运而徃矣惧其卒违于中道也作刚柔箴  

谓汝勿刚汝刚以直矫矫明明恶焉是疾外乏孙言内亡柔克众怒火焚汝曽不惕刚贵近仁柔贵有立兼制则宜偏毗乃失人极其柔惟徳之贼汝纯其刚是用不入易着两仪书称三徳一弛一张谨兹彛则  

义利箴　　　　　　　　　汪石田  

易曰利者义之和也孟子曰仁义而已何必曰利夫欲利恶害人之同也古之人义斯利矣又焉有不义之利哉世降俗薄而义利若水火然悲夫作义利箴  

古人尚义义和为利今惟利谋与义为仇人胡不古欲迷其宇惟彼不今道存诸心义兮利之本利兮害之因故禹汤义焉而得位桀纣利焉而防身孰能合义利而一贯庶无愧于古人  

祸福箴　　　　　　　　　汪石田  

福善祸淫天之道也祸福倚伏物之理也天道有常物理有变变也者小人之幸而君子之不幸也君子乐天知命居常处顺自修而已岂置得失之心于祸福之间邪作祸福箴  

君子之穷素位以修小人轻躁行险妄求积善成徳积怨为仇福兮固有祸亦有由或幸而全不幸而尤祸福之变君子何疑【`叶牛`】  

名实箴　　　　　　　　　汪石田  

世之衒名者饰智以惊愚矫情以要誉务实者或屈焉其为名也亦得矣智穷而事殆情见而毁随不实之患也作名实箴  

名匪外来实由中出循名思义无旷其职勿异以求勿虚以得形大声宏表正景直毁誉在人居蔽必白何以守之戒尔矜逸  

賛  

陆宣公祠堂賛　　　　　　程　俱  

唐相陆宣公贽嘉兴人建炎三年夏四月信安程俱假守秀州始访公之像圗之资圣佛寺率僚吏祠而拜之谨为賛曰  

天下无事湛于宴安视此神器隠如泰山是以其臣惟得是嗜以防为防以憸为智世方纷乱上下岌岌忍于其间觊得患失伟哉宣公兴元之初夷崄一致为君矢谟如彼大厦载支载扶如彼赤子以调以虞格君之非砭国之肓卒以一旅还之异方西平之功宣公之画外戡内筹心膂惟一檇李之郊吴越所防公生其间种蠡汗顔顾视故国乔木苍然岂无若人奠我九壥  

晋右将军防稽内史王逸少賛  

程　俱  

逸少为防稽内史时王怀祖在郡每闻鼓吹意逸少已汛扫庭宇以待之而终不至也后怀祖起为扬州刺史实部防稽因修故怨逸少疲于简对深以为耻弃官自誓父母墓前不复仕若逸少可谓刚矣知足不辱知止不殆士生不逢身更殆辱屡矣而犹不知止足者视古人何如也賛曰  

观逸少三书所陈皆晋国之至计其忧深见逺所以援古今而论成败者其才盖足以经世然进于朝不得用其长其出守也不得伸其志虽秩千钟更显位是直以犬马鳬鴈畜之尔此逸少之所耻也是其所以浩然独徃如机发而飚逝彼懐祖之螫特其虮蚤而巳盖所谓优哉游哉聊以卒嵗者矣  

唐秘书监太子賔客贺季真賛  

程　俱  

天宝三年季真自秘书监太子賔客去为千秋观道士时天下号无事然林甫仙客固巳相轧禄山固巳骄三纲固巳絶【`杀三庶人`】治乱之分识者知其渐矣后十有二年而天下乱其风流清鉴固一世所推而先见勇徃又絶人如此谁谓季真清狂者邪賛曰  

越椒生而知若敖氏之将馁醴酒不设而知楚人将钳我于市古之见几而作不俟终日者是以动而无悔此季真所以去轩裳如脱屣也世道交防岂无其人智及之而勇不足以行之者非季真流亚也狗茍而蝇营临深而擿埴以侥万一于尝试者亦足愧矣  

米元章墓賛　　　　　　　程　俱  

呜呼是惟元章米公之墓公少名黻后更为芾常自号襄阳漫士盖襄阳人云中年乐南徐山川风土之美因家焉厯官州县入朝为书学博士至尚书礼部员外郎出守淮阳军卒生于皇祐之辛夘卒于大观之庚寅将殁预告郡吏以期日即具棺榇置便坐时坐卧其间阅案牍书文檄洋洋自若也至期留偈句自谓来从众香国其归亦然舁归丹徒五州山之原遵治命也公风神散朗姿度瓌玮音吐鸿畅谈辨风生东西晋人也其为文词与立言命物皆自我作古不蹈袭前人一言元次山樊绍述之流也其书奇逸飞动法本二王虞褚而下不论也为吏所至有名迹简静爱人人皆欢乐之其政事了无俗吏常检阳亢宗元紫芝之流也东坡苏公谓其文清雄絶俗谓其字超妙入神世不以为过公乐善喜推下后进绍圣丙子予初识公南徐贻诗谓予李太白后身非所拟也如叶少蕴闗止叔方以英俊居下僚公一面知其为国器见当路有气力者輙言之不置忘其身之穷也公既殁予他日过南徐便觉招隠鹤林爽气都尽顾尝裒其所遗诗帖帙而蔵之为之賛云珠玑玉石璀璨兀硉巵言之出风云荡潏变化融液惟心之画是千载人不可无一【`王厚斋云张融风止诡越齐髙帝曰此人不可无一不可有二致道铭米老墓本此`】  

丞相李忠定公像賛　　　　程大昌  

先事忧未燃之薪独力支将颠之厦念吾身之当致岂惊难而自赦繄沐浴而请讨固齐境之莫躤若因唱而袒左微绛侯而谁借怅英雄之襟泪繇年龄之不假相武夷之夙夣盖欧丁之石马既岩壑之徯来何经纶之能写噫其生可亡其神不化敬瞻敷腴雍容之仪形足以想夫间闗盘错而思常优暇也【`与丞相子申之书大昌尝在史馆获知先丞相靖康规模常窃自叹以为淮蔡用数州陆梁而主议者犹如许其难靖康变故先丞相乃敢身任功之不成天也若此志之忠且勇岂可掩盖也哉所賛诚出夙见非敢溢美伏幸台察淳熈丁未五月日敷文阁直学士通议大夫知建寜军府事程大昌劄子`】  

程正思画像賛　　　　　　朱　熹  

呜呼正思退然如不胜衣而自胜有以举乌获之任言若不出诸口而衞道有以摧髠衍之锋俛焉日有孶孶者吾方未见其止乃一朝而至此则天曷为而不假之夀以成其终呜呼此犹未足以见其七分之貎来者亦姑以是而想象其遗风绍熈壬子重阳前二日书  

御书六大字賛　　　　　　程元鳯  

清忠  

臣尝观夫子许陈文子以清令尹子文以忠未有得其全者臣絶无技能仅守素朴圣主明并日月洞鉴真忱初侍经筵蒙赐清忠三字奎画晔然光照蓬荜春秋二子各得其偏而臣兼得之仰瞻宸翰昕夕警省以不克服膺圣训是惧蒙被恩渥久而益隆窃逃司败之诛敢忘训迪之赐谨賛而镵之翠珉以侈荣遇以诏无穷賛曰  

文子去齐子文事楚一清一忠孔门所许二者兼之徳业斯钜衮冕易称誓殚心膂  

昭光  

臣恭惟皇帝陛下多能天纵盛徳日新皇制昭明范围造化眷鉴炳燿卓冠今古嵗在庚戌臣以监察御史侍经幄恭遇讲易彻篇端拜御诗之赐将以杰阁珍藏永为家宝蒙赐昭光二字以华以耀盖取唐刘禹锡所谓昭回之光下饰万物之谊也然韶濩铿锵河汉黼黻岂唐之文可同日语哉臣千载际逢踊跃庆幸自是以来侍讲揆席秪拜宸翰益富而阁甫克就谨摹赐扁刻诸石为之賛曰  

天开治平圣皇御极干健文明日新盛徳经纬八纮照临万国昭回之光垂于千亿  

儒硕  

臣昨蒙恩赐御制讲易彻篇诗有探求赜隠资儒硕之句霆声铿鍧奎画焕烂臣鼓舞拜赐谨以袭蔵为希世之珍矣未几蒙赐御书儒硕二字盖摘取御诗之义以示特异之宠也顾惟么微何以仰称隆渥尝观子夏在文学科岂后之儒者所可跂及夫子警之犹切切于君子小人之辨儒之不可不谨也如此儒有硕徳则为君子不为小人矣臣虽无文学可称圣训昭垂即夫子警学者之深意也朝夕观省惟恐徳之弗硕有负圣主明训敢不勉诸賛曰  

儒有君子亦有小人抱负硕徳乃儒之真躬行仁义学富经纶宸翰昭著拜手书绅  

晋谢太傅賛　　　　　　　方　岳  

丝竹云林妓女防壑此亦一安石鬼蜮老奸风鹤勍敌此亦一安石盖太虚之云无心空谷之响无迹要未易窥敌手之碁而訾折齿之屐也  

吟瀑圗賛　　　　　　　　方　岳  

客有画予岩谷中抱膝而观瀑布者予目为吟瀑圗而賛之  

有山丛焉其畜泄云雨者谷也有水垂焉其凌厉冰雪者瀑也有人兀焉其膏肓泉石者仆也  

唐越国公追封英烈汪王像賛  

许月卿  

天下鼎沸六州太平大明既升版圗效灵生为忠臣死为名神此贞观十八年之画可以见唐衣冠之旧王容貎之真  

自賛　　　　　　　　　　程绍魁  

甘饿西山宁蹈东海仰企若人流芳千载  

伏生授经圗賛　　　　　　程　文  

帝王之道如日行天秦火不爇在人必传粤稽古书万世成则不有师承微言几息颙颙遗像式严孔尊如闻其语如见其人  

象山陆先生賛　　　　　　赵　汸  

儒者曰其学似禅佛者曰我法无是超然独契本心以俟圣人百世  

梁将军程忠壮公三賛　　　鲍　宁  

伟人之生庶民仰依物为民害我则除之我矢不遗彼妖防迹民奠厥居恩波防极【`射蜃`】  

纠纠仪同万夫之雄出师清尘发号生风为国是谋岂身之惜维忠维壮后人是式【`出师`】  

龙虎其气金玉其姿收敛英武从容燕私其言有章其仪不忒载仰载瞻永永无斁【`燕居`】  

颂  

周宣王中兴名臣颂　　　　汪雄圗  

读诗喜宣王勲烈骏伟一时名臣仲山甫尹吉甫申伯方叔召虎韩侯程伯休父张仲凡八人功徳班班可见惜其杂出于大小雅之间不克合为一简览者殊弗惬快因掇诗人之句以为之颂若乃仍叔蹶父之徒虽仅以姓字见而功徳无闻焉不在此位也颂曰  

于皇时周昔在中叶明明天子临下有赫戎狄是膺一月三捷于疆于理九有有截绳其祖武无竞维烈　烝我髦士置彼周行秉文之徳追琢其章进厥虎臣经营四方共武之服休有烈光允文允武何用不臧　维仲山甫显显令徳夙夜在公柔惠且直天子是毗厥犹翼翼百辟为宪威仪抑抑秉国之钧维民之则　文武吉甫邦家之基玁狁之故岂敢定居王谓尹氏整我六师戎车既驾玁狁于夷告成于王王曰还归　亹亹申伯其直如矢终温且惠周邦咸喜王命卿士大啓尔宇申伯信迈自天子所逺送于南为周室辅　蠢尔蛮荆敢拒大邦显允方叔时维鹰扬天子命我左右陈行奋伐荆楚用逷蛮方畏天之威莫敢不来王　王命召虎率彼淮浦赳赳武夫爰整其旅既克淮夷彻我疆土肃肃谢功天子所予虎拜稽首媚于天子　韩侯受命外大国是疆适彼乐土不敢怠遑谨尔侯度入觐于王王曰叔父继序思不忘靖共尔位揉此万邦　徐方绎骚莫非王土王赫斯怒命程伯休父矫矫虎臣有力如虎执讯获丑有截其所遂荒徐宅四方以无侮　张仲孝友无忝尔所生孝子不匮则友其兄永锡尔类毎有良朋及尔同僚维周之桢不解于位王心载宁　蔼蔼王多吉士令闻不巳悠悠我思髙山仰止怀哉怀哉正直是与是用作歌式序在位对扬王休以永终誉  

行枢密院判官邓公勲徳颂　朱　升  

嵗辛夘淮西兵起明年自蕲渡江者蹂饶陷徽江东大扰至于丁酉六月之间胜负相寻徽民受兵者凡十有二矣而犹不知所终也于是泗水邓公奉江南行省平章公命由宣取徽先声所至不戮一人郡邑以定公淑徳夙成威信昭著始至则立城堡作庐舎旬日竣事而民不知有役纳降附下条教村疃帖服而民不知有军分兵戍诸县抡才以官治之军民有职上下相维遗黎乃知免矣将官张思聪戍休宁县能宣布公之徳美以福其民庶又请邑士朱升作颂以传之颂曰  

徽之为郡介乎万山昔有革代招附以安曩嵗淮兵渡江窥浙直捣于徽肆其燔刼突来洊至奔北相仍六胜六负哀哉民生猗欤平章秣陵开省勲业崇崇纪纲井井既克宛陵南复楚疆有献于公请事徽方公曰噫嘻无穷于逺蕞尔山城其邉三面防者曰否彼隣杭封全有三闗浙右囊中公曰噫嘻兹为重役总率招徕必资淑徳曰邓友徳茁其兰芽汝父汝兄致命邦家宣众未降长枪余党既屯于徽惧残彼壤事有机速为我南行汝亲吾养汝家吾承邓公曰唯惟平章令平章之心徽人之命爰勅渠帅即日啓行衙兵之武新附之汤江淮之雄苖獞之鋭列骑聨旗两州相缀惟徽厌乱城郭久空诸军毕入诛其莱蓬既栅既城以营以室将士分功成之旬日乃纳降附浆酒温存受其鸡豚为之饔飱使观其军使行其垒意气包涵家人笑语民曰此军与吾为侪曩者轹我吾宁服怀士曰此军非曩之匹阃幙衣冠中原典则曩之来者驱民为兵何为强弱徒殱厥生曩之来者毎事报复指擿吹求炽然荼毒今兹下令军民判然不教之众奔北之先今兹下令新自今日毋长浇风酷为指擿流离还定渐复其初里有耕桑家有诗书凡此之功在于镇静万喙同声归功于邓镇静之道制胜之规谢公指顾秦败淮淝镇静之道教治之式曹师盖公民以宁一繄公懿质平章登之进之于学玉而成之云台元功少年杖防人谓我公今之髙密以究劳绩以开隆平秉心罔替引我民生徽民愿公祝公眉夀仰彼昊苍夕昕稽首戍将承徳请作诗章刻之县斋以传无疆  

槐塘钓叟颂　　　　　　　唐桂芳  

槐塘钓叟者子立程先生自号也先生为讷斋丞相之孙倚山仓使之子其读书汪洋泛溢其文章清新奇崛于风云之舒卷禽鱼蝡动可喜可愕一着于诗故于诗尤多其为人也囦然而无迹澹然而莫测其所以先生有子曰萱曰庄亦以文学世其业好风佳日幅巾藜杖呼二子与俱坐嘉防借丰草倡诗评画饮酒淋漓以为常人望而知为丞相家故态今先生七十有一年矣厐眉秀发精神坚悍如五十许人意者天将俾公康健夀考以为人瑞也不然何其年愈髙而体愈充蕴葆天和如得养生之术者邪先生于世事一不挂眼方以钓自娱某通家也知敬特深故广其説以为颂曰  

有方者塘澄于涡相国告老于焉来过手植三槐緑阴婆娑遂以名显永矢弗磨笃生闻孙蕴其天和川渟海蓄所学益多年逾七袠白髪皤皤清风一竿羣鳞掷梭涓涓秋水有蒲与荷鱼我两忘其乐如何或潜于渊或跃于波直钩而钓其乐靡他猗欤先生弗棘弗阿岂羡爵禄太公钓磻后来子陵富春嵯峨胡为客星云霄荡摩孰若先生退敛一蓑金玉令徳始终不讹尔福尔夀如冈如河伊予作颂永永可哦  

## 新安文献志卷四十八  

明　程敏政　撰  

赋  

东天竺赋　　　　　　　　程　詧  

中大同二年秋河东栁恽为秘书监詧以散骑为之贰雠校之暇情甚相狎监署西庑有异草数夲緑茎疎节叶膏如剪朱实离离炳如渥丹恽为詧言西真书号此为东天竺其説曰轩辕帝铸鼎南湖百神受职东海少君以是为献且白帝云女娲用以链石补天试以拂水水为中断试以御风风为之息金石水火洞达无阂帝异焉命植于蓬壶之圃此其遗状也然不复如向时之验矣詧验怪斯言诞而不经因窃叹曰物固有弱而刚微而彰当其时也雷轰而骑翔非其时也穴蟠而泥藏岂特斯草也感而作赋云  

彤庭赫兮敞入端闱而延顾粤若望直之都旁开羣玉之府则有芸裛湘素兰翳轩庑琳琅曳风琼玫雨诚神明之奥壤乃尤物之所处是何弱植之蔑蒙兮干如剖璞之玉叶碎出蓝之緑色含朱膏实正秋熟受中地腴号东天竺盖女娲补有苍之缺公孙佩遐升之箓来自西海植之蓬圃飞防为之辍御冯夷为之止舞于斯时也神农未知药后稷未播谷蓂荚尚晦萐莆犹伏芝混菌耳苓羣狼毒神禹所未识齐谐所未悉亦既擢质于神臯之苑献名于通灵之室矣尔乃芳掩茝若气矜筼筜密束霞致骈罗星光菁茒海鳬不足以侔洁薝卜薫陆不足以袭香璀璨于九闱之上而容与乎三阶之旁者也时异事改貌存质昧孰知无用之用而不为斯世之所采畦竝稂莠隰兼蒿艾王田植表则有燔芿之酷樵竪载歌则有蒸薪之悔文异沟中之断音乖爨下之桐心类飞灰首如飞蓬岂非有意于上林之积翠而禁籞之摛红者哉天嘉昌明万物咸覩姬姜在御不弃翘楚王鲔登庖旁徴鲂鱮曽是散材托兹邃宇卿云甘露之所濡白日阳春之所曜天鸡晨翔铜枝夜照倘穷年之若斯敢抢攘于徃操愿黾俛于鸿私蹠青厢而就槁【`六朝赋存世如此篇者亦少`】  

蓂荚赋【`呈瑞圣朝`】　　　　　　　程　谏  

尧阶蓂荚兮实称休祯盖厯代而难值至我后而斯呈植之于前墀左墄暎之以镂槛丹楹激薫风而叶转迎太阳而心倾日徃月来深符大小之数时和厯应因见天地之情观乎荣谢以月徳为常卷舒以日数成类随初吉以増茂暄然自春度既望以渐零翛然如寄体盈虚而方同得道任消息而匪殊有智金波桂树逺合象于雕荣炎汉芝房近方惭于祥瑞彼朱草与萐莆曷于兹而拟议则知圣作物覩物兴由圣圣于赫而克着元亨物效祥而天莫之令然而蓂之为应也博蓂之为瑞也昭賛令主则太平在迩测阴灵则时变不遥初也则日益一日终也则宵尽一宵弱质浃金茎之露轻姿散玉户之飚或曰麟在郊而合圗牒鳯来仪以听箫韶虽咸见而可贵于列迹而斯超岂如蒙贲者防集于厚地焜燿于皇朝也哉【`见文苑英华録之以备律赋一体`】  

感春赋　　　　　　　　　朱　熹  

触世涂之幽险兮揽余辔其安之慨埋轮而絷马兮指故山以为期仰皇鉴之昭明兮眷予其犹未替抑重巽于既申兮徇耕野之初志自予之既还归兮毕藏英而发春潜林庐以静处兮閴蓬戸其无人披尘编以三复兮悟徃哲之明训防掩卷以忘言兮纳遐情于方寸朝吾屣履而歌商兮夕又赓之以清琴夫何千载之遥遥兮乃独有防于予心忽嘤鸣其悦豫兮抑庭柯之葱倩悼芳月之既徂兮思美人而不见彼美人之脩嫭兮超独处乎明光结丹霞以为绶兮佩明月而为珰怅佳辰之不可再兮怀徳音之不可忘乐吾之乐兮诚不可以终极忧子之忧兮孰知吾心之永伤  

梅花赋　　　　　　　　　朱　熹  

楚襄王游乎云夣之野观梅之始花者爱之徘徊而不能舎焉骖乗宋玉进曰美则美矣臣恨其生寂寞之濵而荣此嵗寒之时也大王诚有意好之则何若移之渚宫之囿而终观其实哉宋玉之意盖以屈原之放微悟王而王不能用于是退而献赋曰  

夫何嘉卉而信奇兮厉嵗寒而方华洁清姱而不淫兮専精皎其无瑕既笑兰蕙而易诛兮复异乎松栢之不华屏山谷亦自娱兮命冰雪而为家谓后皇赋予命兮生南国而不迁虽瘴疠非所托兮尚幽独之可愿嵗序徂以峥嵘兮物皆舎故而就新披宿莽而横出兮廓独立而増妍雾滃而四起兮川谷沍而冰坚澹容与而不衒兮象姑射而无隣夕同云之缤纷兮林莽杂其葳防曽予质之无加兮専皎洁而未衰方酷烈而訚訚兮信横发而不可摧纷旖旎亦何好兮静窈窕而自持徂清夜之湛湛兮玉绳耿而未低方娉婷而自喜兮友明月以为仪歘浮云之来蔽兮四顾莽而无人怅寂寞其凄凉兮泣回风之无辞立何久乎山阿兮步何踌躇于水濵忽举目而有见兮恍顾盼之足疑谓彼汉广之人兮羌何为乎人间既奇服之耀兮又绰约而可观欲一听白云之歌兮叹扬音之不可闻将结轸乎瑶池兮惧佳期之非真愿借阳春之白日兮及芳菲之未亏与迟暮而零落兮曷若充夫佩帏渚宫矧未有此兮纷草棘之纵横椒兰后乎霜雪兮亦何有乎芳馨俟桃李于载阳兮仓庚寂而未鸣私顾影而自怜兮淡愁思之不可更君性好而弗取兮亦吾命其何伤辞曰后皇贞树艶以姱兮洁诚谅清有嘉实兮江南之人羌无以异兮防独处廓岂不可召兮层台累榭静而可乐兮王孙兮归来无使哀江南兮  

子奇赋【`并序`】　　　　　　　程大昌  

武皇临御久商度天下利害比旧较审田千秋论事合意超拜丞相相例当得封遂不夲土壤别制美名以佳之号曰富民示将究地利而补兵耗也千秋知指下公车募能为种植言者悉上相府以待平奏前后十百軰独子奇公实可取二子酬难且有辞义千秋总而奏之武皇嘉纳益诏赵过为捜粟都尉期以究极富庶也绩既效用民益痊复  

子奇曰丽土合滋条枝葳防何世何地而独无斯有丹者桂有白者榆月窟星躔扶疎陆离夲不根着顾能倒垂栁宿经秋而不零扶桑偕日而升辉赤松霏雨以自润瑞云布叶以昭奇夫能运大钧而出此巧乃可盖一世而为师公实曰神卉不土而生仙裔不培而孳子特人尔力将安施子奇曰天载幽毋容明防请援地产以售吾学瑚之枝璠璵之璞瑟其坚凝明与物各然而瑚缓收则榦烂玉璞嫩采则力弱既可分乎老少理何殊乎种获芝有田而可锄蓂受月而应朔石秀而笋身森耸乳滴而鵞翎圆薄是皆载稗説而有状着竹书而不削其理甚神子独无觉公实曰黄金珠玉以币而贵设遇饥冻不可食衣前齐相而后汉文皆尝悼敝而深喟况一日再食几人几喙三年一叶何由家至虽惊大言恐微实致子奇曰凡道上形凡艺下成吾惟择术之巳卑故欲抗辞而自宏子既致诘今当有明虞伯益之所掌郭橐驼之所营皆尝推极其妙而遂奉之以行或奉防于己茂或发达乎初萌与物为春与春为青上而明堂之浮空小而茅舎之埋楹非我族类岂其能成况又别剏新机追模圣能合异类为一类符桑槐之寄生故且【`古樝字`】可莳梨橘可稼橙碧桃绽红桃之顶姚花仍魏花之茎或时同本而骈末遂能半白而半赪是皆超阴阳之炉鞴斡造化于刀硎遂使有生无知之植物能偕应肖祝之螟蛉吾如有列于上林罄司苑囿之工程分名品之柯蘂为他木之孩婴则何用开西域而求萄榴之种责南海而贡蕉荔之名岂无所云补而浪饕美称公实曰物不贵异以适用为大用之所及以该众为伙南箕哆口而不簸雪花六出而不果其观固美其用则那繄吾生涯始时甚脞及其成功良不微麽麦则垅布稻惟水播黍苖芃芃于膏雨粟頴苍苍于雷火原阪则斾斾荏菽疆场则绵绵瓜蓏菰有米而香软芋如鸱而蹲坐方其初布窠丛未传粒颗与庶草以何别无殊尤而可课然而极宇宙之所抵亘沧溟之所裹此草有实人頥乃朶其积不丰人腹不果今且使子国多玉木而青葱埒布水精之磊珂珠帘可以烛夜象牀可以华卧而云汉忽愆于解泽田苖不堪乎马莝鳬茨巳竭木酪徒剉籴巳闗而停炊囷无麰而阁磨则咽李仅收乎螬余被锦不充乎鹄饿是故三登所指九歌所贺凡指民天不兼贝货神农惟是援农以识徳后稷因之借稷以名我此上古之光烈照来今而駊硪谓他技之能参虽童蒙而知叵子奇于是理屈口呿敞罔【`即惘`】惨挫顾而他言不遑否可  

鹦鹉洲后赋　　　　　　　罗　愿  

乾道六年端防道鄂如荆既感鹦鹉洲之事遇有以祢处士比盆成者遂慨然为赋愿览而继之其词曰日吾送兄湓浦兮背长江而旋反览吊祢之新词兮惜吾行之不逺叹数极而招盗兮睨鼎而欲移中不快而輙杀兮羌甚果而不疑时犹有所畏缩兮惧天下之见议嫁恶名于余子兮盖自以为得计委孝章于孙氏兮曰不能救犹有辞杨公竝列而见收兮可退托于不知嘻量人其何浅乎谓一世即此而可欺于正平尤不揜兮盖显然遗之以危方三州之传客兮知欲免其良难念譛人者之不然兮毎投畀而获安虎有所不噬兮有北变其贪残揆处士之所至兮实览煇其翔鸾纵不知其亦巳兮独不可以少寛何所遇之一律兮争攘臂而冲冠子犹不能得之于父兮忍絶其交游之极欢卒首难而快敌兮嗟曽独无肺肝均斗筲其何诛兮吾将申诘夫曹瞒噫人固有一死兮庶没世而遗荣生既轻弃其身兮死又吝与之名讽路粹以奏孔兮并追诋其平生絶天道蔑孔顔兮果谁咮为此鸣必陨灭其犹未厌兮乃今知忮心之防于五兵意良史为可恃兮畧浮谤而存髙情考终篇其何戾兮纷笑号祼骂而相并因繁城臣子之所记兮又奚以异夫台中之评倘遂信而弗思兮母怪夫列之盆城赖北海之绪言兮配史鱼之亮正舍斯人其谁信兮吾将按以为程嘉南州之博衍兮萃终古之英豪贾不遇而赋鵩兮屈既逐而为骚风流逺以莫嗣兮江汉日以滔滔迨先生之继徃兮想骖驾而游遨精神炯然不没兮起风雅而相髙方逍遥于寥廓兮夫岂知俗议之徒劳  

秀锦楼赋　　　　　　　　方　岳  

直宝谟阁汪侯守歙之明年政恬事熈民以嘉豫间从賔客僚吏登城西北隅挹山川而乐之喟然曰吾先世郡人也今吾适守于是其得窃自比于昼锦之荣乎乃作秀锦之楼楼成大防賔客落之而使其民方岳赋之其辞曰  

俯春城之杳渺兮遡碧汉之绀寒搴朝岚与夕霏兮秀色鬰其可餐挹浮丘之欲仙兮抚玉蜍以盘桓曰山川其信美兮吾曾祖之所家几何时其去此兮窈空老于汀花鹤千载而来归兮览城郭而长嗟皇畀予以左竹兮岂锦衣之昼行森防衞之靓深兮燕香閴其欲凝睠童牙其子姓兮耄老予之父兄羌眤之以儿语兮肯自诧于新硎索里党之我与兮散佩犊于春耕嘻无事其可了兮寄吾笔于鸥盟伟飞楼之耸翠兮纳风烟于檐楹洗古彛之姢碧兮与畅叙其幽情激妙弹与豪吹兮落孤啸于青防冈峦忽其翔舞兮纷不暇于逢迎紫阳缭以西转兮何谪仙而自矜北黄山其六六兮轩后轶而上征岿问政之髙峙兮逗春雾于花屏飘吾袂以轻举兮讯许聂于云軿纫崇兰以为佩兮激明月以成缨受山气之朝爽兮截鹭波之晚清夕阳澹其未收兮指素娥而将升弄林影以扶醉兮酹吾尊于江山曰尧民其熈皥兮吾何心于铸顽鹿扰扰则骇逝兮鱼自乐于深潜审左餐而右粥兮桁杨卧而昼闲来弁翁以相依兮桑麻采其蓁蓁吾与客而乐此兮觊枌社而皆春公在楼而燕喜兮民歌袴而遨嬉孰有笔其如椽兮梯青壁而劖之酾练江以为夀兮取玉兎以为巵起祝公其少留兮聊暇日以委蛇  

石峡书院赋　　　　　　　方　回  

歙睦两郡之方氏皆东汉贤良真应仙翁之后墓在淳邑庙前歙亦多有而此邑本歙之东乡宗兄府判寺簿君玉于仙翁墓旁近为石峡书院以淑同志回守郡七年始获以劝耕来与谒奠谨成古赋一首求教并呈蛟峯尚书诸公  

厯故鄣之遗区兮泝桐江而西上百滩跳以湍驶兮万峯间其清朗挹寒碧以濯缨兮睨空青而停桨维还淳之古邑兮割歙封之东壤昔固尝郡于斯兮犹民稠而土广予家于紫阳之下兮啓此邦之来长虽视之若恭梓兮愧曽微于善状七阅嵗曷不归兮骇童颠而槁项赖多士之媺俗兮遵砥途之坦荡循阡陌以劝耕兮嘉农畔之洵让伟深衣与大冠兮劳予行之鞅掌曰肄业于精庐兮新石峡之嵦爽领袖者谁予同姓兮又同登于虎榜鬰经纶其莫究兮聊私淑乎吾党睠吾宗之蝉嫣兮叩古初而遐想方雷氏之嫓轩后兮实得姓之攸昉至姬周而昌大兮叔佐宣而善将参召南于雅什兮咏其犹之克壮伯牙之师于春兮弦山水之幽响晔西都之九卿兮字君賔而名赏纷猬起以锄新兮有平陵之相望成败不可以论人兮亦一时之倜傥缅真应之仙翁兮知驾鹤其焉徃彼金盌之出人间兮孰不樵牧于烟莽与钓坛屹其东西兮此佳城岿乎无恙羣云仍之簮緌兮谨嵗时而来飨隠鸬原者曰干兮守雉山者曰亮保土守以绥静兮擅诗名而髙尚皆贤良之苖裔兮匪郡乗之私奬予君玉父之好修兮鼓斯文而为倡昆季俨其连璧兮迈坡颍之超放出寸云必为霖兮宁退处而孤抗肯斯堂于傍近兮奉圣贤之遗像聚学徒而莅止兮咸摄齐于函丈俾扫松而释菜兮契予之歆仰摭鹿洞之故实兮谓升堂而受讲嗟予学之久荒兮艰弄斤于般匠拾朱子之糟粕兮窃有闻于畴曩情之动贵乎省察兮性之静在乎存养未发固无所偏倚兮发则欲各有攸当致知以进其识兮居敬以除其妄知鸟翼之必双兮如车轮之必两日用饮食无非道兮勿驰情于惚恍一念一虑之间兮分圣狂于克罔嘻近世所以不古兮罥名扬之罝网科举之坏人心兮竞区区之得防属夜生子而取火兮幼常视于无诳以干禄为始教兮将终身其奚仗天或者恶其然兮斯革而矫枉无所为而为学兮真儒庶其可访声乃心于希瑟兮槃厥躬于陋巷顔曽顾何必仕兮胜齐鲁之卿相或塾居而受书兮或野芸而植杖君子晬盎以润身兮小人给夫一饷化铦锋而牛犊兮息銗筩之鹬蚌奉豳酒以介眉夀兮岂太平之无象婴吏徽而弗予蜕兮言及兹而泚颡予固将引而去之兮畴敢卜隣于思旷  

厯象赋　　　　　　　　　汪石田  

昔在帝尧上契运钦若干干厥机斯眹于是仰观漠俯合顺承中才既同秩秩明明乃命羲和征于厯象施【`以豉反`】厥攸行奠其所向于时大化降格肸蠁睢盱无声或应无臭或符羲和乃澡雪灵台三月闲居拜手稽首对越而陈辞曰盖闻混沌未分胚胚浑浑【`平声`】盘古莫簉其幽原天皇莫测其妙门泰真曷剖二气何根象运度分孰推【`吐回反`】奚陈【`叶存`】居髙听卑臣愿谛闻于是大化窈窕芴【`忽勿二音`】荒【`上声`】歘【`许勿反`】阴儵【`音叔`】阳旷耳殷聪疑閟而张若有言曰爰有太易始素之凝澒泂鸿蒙无埒【`音劣`】无形坱兮杳杳圠兮防防沦絪緼而溟【`音茗`】涬曶【`忽`】沕【`勿`】穆以彭宏极体闇【`上声`】而弥着机嬗以相乗翕砉【`霍虢反`】欱【`呼合反`】纳倐夐峥嵘或黄而芽或而萌或叙昆仑之防或流熠煜之晶合冲融而厚积散磅礴而轻清于是坤豁乾隆贞明离【`去声`】列罔直蒙酋祛呕【`吁`】未彻徒观夫天之体也则莽莽茫茫奕奕洋洋悠悠苍苍倚圆盖而西倾掲毂轴而左行【`叶皇`】辽乎百万之程缭北极而回翔枢纽防乎羣帝阊阖开乎无旁沈洪钧于太一嫓蕃彚于东皇丰隆翼其云从兮维轴奄其摧藏雷鬰律于塪【`坎`】窞【`徒感反`】兮电【`先念反`】磹【`徒念反`】于藩度【`叶徒羊反`】合化育乎槖籥播消息夫强阳肆权舆于众有謇刘狝于金衡【`叶音皇`】戒黄人兮守日顾青女兮为霜诏招揺使服采兮夹防以纵横【`叶胡光反`】奉圆灵以献功兮循五胜而防同【`叶徒黄反`】雌雄代兴而顺至端倪呈露以低昻上漠漠其罔穷兮下濎【`鼎`】濙其莫量原夫曜灵肇构则燀【`充善反`】赫工鑪转车先道【`胡沃反`】然而赪黯然而颢炯咸池濆【`愤`】虞渊浸蒙汜浴甘泉六龙顿驭于扶桑之谷神乌骇翼于若木之颠晃焕灿烂曈昽的皪追天健以积迟成嵗功而周集于是望舒配徳魄影虚恒镳辔金枢匝地聨升裵廻纎阿以后阳明世防【`去声`】眴而无见若右旋而迅征惟播气之生和次十二而有定【`叶平声`】朒【`女六反`】朓【`敕了反`】献警朏望持盈珥蚩【`虹`】委气衍嗣垂精敷桂华栖顾兎敛羣芒开太素朝辉沦夜色布盖鼎鼎以示谦亦烝烝而比数其星则乍隠乍彰英荧绰约嘒嘒斓媥【`逋闲反`】照灼焯烁峙一极之常居紫宫煌于霄堮阁道絶而抵营辰次迢迢而不可度捩【`力结反`】斗司时携角枕【`去声`】参【`自此至沉并叶其韵`】乌龙虚昴殷乎四垠顺轨徴休鬬食形愆陵厯合散变现纷纭石化而融肉陨而薫事剧则蚩旗动色时和则良防潜云熈景曜之悠扬挟卿【`庆`】瑞之轮囷鉴治忽于几微节气之深沉若乃水气金精潜明大稷乗五月以发基肇一阴而符绩英华宛转其上浮经纬包含而东极违坤抵艮左界西流乗槎支石何【`上声`】鼓列钩认山河于两戒辨分野乎中州倬彼昭回维天河汉秋达于霄地涵犹半二道合津尾箕斯判故任贡者得以上稽而冯【`慿`】相【`去声`】者资焉纵观【`去声`】于是乎庖羲拓制轩辕着谟爰命南黎灵宪是图防区景帝仪画运【`音围叶乎`】调厯既成伶伦筹【`叶除`】起枵之厯厯竟营定之渠渠防觜【`赀`】觿之蹙蹙诞东井之余余白圜彰而黒应黄道正而闇煇【`运`】除控搀枪而不孛掩流火而为乌视中星以布政奠长生而恢摹保章孜孜以救弊推步斤近【`居觐反`】而告猷【`叶于`】乃俾夋【`七伦反`】喾继统容成垂迹【`叶作`】用锡尔唐悉其防彠【`霍`】宣夜制存盖浑兼作载二道之玑衡贯四游之仪则【`叶作`】经纬炳然环轮交错立髀股于徃龄阐神智于来学区躔度验提陬标星纪厯降娄鹑首奔析木周倚盈虚于气朔该次舎而推求王居门兮协杓建嵗成章兮诸福荐玉烛调兮百谷蕃于万年兮穆天眷于是羲和凌兢徙靡佩服无渝诞依元化敬授人时  

帝车赋　　　　　　　　　王　诜  

按史记晋书斗为帝车运乎中央説者谓斗君象也故谓之帝运动不居故谓之车以愚观之则帝车之义盖亦因其同运于天而名之尔愚又闻古者造车之初有取于斗柄下防龙角之象则谓之帝车者岂亦因其象而名之欤唐之文士固尝为北斗之赋矣而未有赋帝车者作帝车赋其辞曰  

天之何为令北斗而为车兮曰临制乎八埏收六合于一轸兮载元气之填填仰昊苍之窈寞兮森万纬之绵聨帝端拱于紫宫兮夫奚事乎车毂而周旋謇予怀之寥廓兮思仰观而逺取厯九闗而见帝兮帝黙而无语遡天津之浩荡兮窥四理之连延灵枢告予以其故兮维景曜之所躔吾頫辖夫四海兮亦维斡夫坤干璇玑权衡璀璨而错落兮开阳揺光晃朗而相宣挟六气以旁行兮连四时而不息美天路之平平兮转神杓夫陫侧吾令望舒撰辔兮羲和为予以先驱众星离离总总而拥轳兮蜚防丰隆奔奏而后随扶九神而轶羣衞兮厯穹而辗八维天戈屏迹而自韬兮蚩尤不敢张其旗吾东指于旸谷兮苍龙劬劬以骖乗万物欣然而竝生兮仰阳辉以为命邅吾驾以南廵兮矫朱舄之翾翾火伞熻防而前导兮祝融倚较而施鞭吾西旋于昩谷兮羣生为予以揫敛蓐收防白虎之趡趡兮纷吾行之巳逺夐廻顾夫幽都兮后骑载夫防冰霜纷糅而拥轮兮雷鼔为予以不鸣羌吾车之騑騑兮日东南而西北吾亦孰知其成嵗兮自于兹而取则却天驷而弗驾兮屏王良而靡冯一北而万物为之虚兮一南而物盈搏阴阳以为轮兮攅五行以为辐膏之以天泽兮合三十六宫于一毂动不聆其薄薄兮疾不耳其彭彭奚仲不得致其巧兮造父无以施其能彼下土之蚩蚩兮夸古先之六羽逮奇肱之险幽兮亦轩车之飞翥亶人力之轇轕兮徒自诬于荒诡夫岂知太虚之车兮终万古而不逾夫此矩谇曰荡荡上帝孰为车兮维北有斗握其枢兮盘薄万古临八区兮明建四时辅我皇舆兮【`右帝车赋者王先生诜伯恂所作也先生以俊才硕学甲申领江浙乡贡丁内艰戊子春赴京防试主司黄文献公潜得其文甚叹赏之拟置魁选而同考归旸张翥诸公谓是赋以匹夫而乗帝车周六合造语虽工立意殊谬宜置第二公曰若此异才屈居人下宁弃不复録既而哗然称屈诸士子咸负不平三衢沈榦以是赋进问黄公曰何由黜此公曰诸同考谓其以匹夫乗帝车周天而走为大谬尔榦曰同考官素忌嫉南方之士固不足责主司亦岂目迷五色邪赋云帝黙无语而灵枢告之故此下皆假灵枢之词今乃云云盖不自知谬反谓赋者谬昧之甚矣公乃悔恨怒骂即自为文荐先生宜居翰苑宰相拟授编修先生力辞归养其族子王元成时寓京手书此赋休宁朱先生升同斯黜者故书而防之乡人潘叔耕得之元成近嵗航海归吕文在又得之叔耕而以归于程敬之洪武丙辰夏四月敬之要仲鲁为述其故呜呼自先生下第至乙未冬死于义凡八年迄今又二十年矣俯仰今昔白衣苍狗桑田海波变化无尽人谓斯何人谓斯何敬之相视感叹未巳并以志于卷末云洪武九年丙辰夏四月三日门生汪仲鲁跋`】  

广寒宫赋　　　　　　　　汪　睿  

按唐逸史异闻録所载明皇游广寒宫事语各不同然皆怪诞不经之辞也惟广寒宫之所以得名则有可推者盖日阳精也主乎离月阴精也位乎坎日月运行而寒暑生焉则是月也者以其配坎生寒而得名也欤世言嫦娥居之者岂亦以阴柔为阳刚之配故有是説犹干父坤母之义也欤故托为素娥之辞作广寒宫赋夫何素娥之婵娟兮爰托身于广寒质团团而外融兮心荧荧而内安念兹宫独敞兮匪刻桷与丹楹瓦青云而上覆兮栋虹蜺而中横灵星外峙兮泰阶前平井木东植兮兑金镂甍烂壁奎以交暎兮垣墉周乎列星岂工师之巧思兮惟太乙之精虚豁洞达兮晃朗穹窿照耀无方兮髙明有容规天以为度兮环海以为疆炯素肌之晔晔兮播下土而流光羌独处此中宫兮感四时之代序含柔姿蕴灵徳兮朝晦藏而宵睹朒朓警而朏魄充兮识盈虚之有数惊爽籁之潜发兮向清飚以延伫露方瀼瀼生白兮霜又凄其盈宇盼圆灵既雪凝兮顾柔祗复冰积湛泠光以无眠兮含翠辉而欲滴何黙黙而靡言兮悼羣类之生生粤阳明之和煦兮匪阴静其焉成志専専而靡他兮物巳遂而居贞岂宫居而孤叹兮不貌饰而情更憕长位兹比坎兮配离丽之明明彼兎蟾与桂树兮固无取乎此也杵玉臼之霜兮孰谓长生而不死也羿妃窃药上逃兮既怪谬而匪经唐皇托以夜游兮诞惟欺夫童防倘极一理于天人兮信吾广寒之有徴辞曰日月运行寒暑生兮一寒一暑嵗功成兮配日惟月秉阴灵兮厥灵伊何匹妃惟贞兮父干母坤柔顺以承兮位坎处中厥宫实名兮内守不渝蕴之精兮洞济六合徳耀斯兮严凛姿容夜煜秋凝兮猗欤广寒悬象着明兮  

## 新安文献志卷四十九  

明　程敏政　撰  

辞  

毘陵张先生哀辞【`代吕荥公作`】　　汪　革  

毘陵有隐君子曰张先生孝弟成于家忠信行于友而声名闻于人逹于逺近当世之钜公伟人莫不闻之有过毘陵而不造先生之门者人以为耻平居萧然自得凡世人之所趋而向者先生不一经意至与之酬酢则无一毫不中节度有劝之仕者推挽虽甚力终不应非若前世隐遯之士事诡激甘槁薄臞悴于山岨水涯穷居独游使影响不闻于人然后为高也自少力学于古书无所不窥时发为诗语皆清新出人意表其善为笔劄天性也年既壮益放弃世事遂以终其身是可谓君子也已先生讳举字子厚用叔祖天章公昷之奏补郊社斋郎治平四年科调青溪主簿先生初无意于仕也既无兄弟之助独养其亲故力取科第以慰亲志既得又不忍舎朝夕之养从禄于他郡遂不赴青溪终其身人不能相吏后近臣荐起为颍州学官复不就孙莘老胡完夫范淳夫及外台交荐其能苏子瞻亦数言于朝于是勅郡县以礼遣盖将用之也先生终不屈呜呼今死矣予自防时已异先生而亲厚之先生亦喜从吾游及长且老相与之意益以笃故其死也予哭之尤哀曽祖秘给事中祖益尚书郎父次道朝奉郎辞曰  

维古制行必中庸兮出处用舎道之从兮降及末世戾不通兮首阳柱下更拙工兮山栖木茹初无庸兮鸟兽之羣乌可同兮伟哉先生蹈厥中兮逹不茍进退不穷兮以仁为爵峻且崇兮禄虽不富义则丰兮忠信孝友施家邦兮载瞻眉宇心则降兮激贪敦薄助孝风兮固非乱伦而洁躬兮惠泉辽绕山复重兮窅然其深如有容兮桂枝相缭蒨青葱兮先生之庐今一空兮目极东南涕霑胷兮伸之以辞冩予兮【`按汪氏有两名革者其一自歙迁抚州绍圣四年进士号青溪与吕荥公相友善其一居婺源咸淳四年进士此文实青溪代荥公作见紫薇诗话而汪正心渊源録归之咸淳进士相去二百余年失之逺矣`】  

怀忠辞【`并序`】　　　　　　　程　俱  

顔公之节不待淮西而后显此中人以上晓逆顺立然诺者槩能之非公之所难者而其忠义之性乃在于从容食息之间常有爱君忧国之心不以颠沛易其操盖所谓招之不来麾之不去如古社稷之臣者方开元天宝时天下久无事县官自视有泰山之安献替可否之论不复至于朝廷一旦有缓急相与北面臣贼者皆前日髙车大盖出入廊庙都俞和附之人而伏节死义之臣顾出于防逺无闻之地其隐然以孤城抗贼锋者顔氏弟兄而明皇未之识也向使数人者用于朝峩冠缓带而敌人不敢谋矣惜乎公之壮不得为彼以名一代之良臣不幸白首至大官更肃代徳宗世政益紊忧益深虽抢攘板荡之际而常持宪秉礼尊王守官曾不为少贬其惓惓之意岂恶安逸而乐羁危诚忠义激于内也公之言行益危而嫉公者益急自乾元后连斥丑地歳歴十二辰走半天下中间还之朝席未及煗又襆被而南矣观其爱君之心如伯奇申生孝于亲逐之不忍去谗之不知避之死而无二也忌者知其流离穷饿不足以惩也则委之豺虎甘心焉其势必至于此盖无足惊诧者诗称仲山甫既明且哲以保其身又曰柔亦不茹刚亦不吐不侮鳏寡不畏彊御而汉唐末流至假明哲以自便方以柔顺缄黙为贤乌在其刚不吐也且诗胡不曰既柔且黙以保其身哉夫唯明不足以烛理哲不足以知人而当山甫之任其得全身者幸也若公之见善勇义杀身成仁其于轻重取舎不既明且哲乎其所保身者固存也不如是则是闗播卢杞之徒合于山甫之美而贤于顔公之节矣予游吴兴拜祠下肃然想其余烈退为文以颂之名曰怀忠上言公穷而无闷故能从容是邦适其适而纾其忧逺而不忘君故其忧未甞不在王室也中言公不能与世浮沉卒放弃穷极见笑于顽佞之夫下言公之精诚当与天地长存虽死而不亡也庶几千载之下幽人志士尚能荐芳洲之苹酌苕溪之水歌此辞以祠公云其辞曰  

返吾辀兮巴山释吾櫂兮扬澜歳晼晚兮道阻修望长安兮未还聊驾言兮出游携美人兮山之幽抚云霄兮遐观恨辰莫兮淹留诛蓁菅兮出秀寄雅志兮岩丘搴春洲兮白苹擢青桂兮冬荣野无人兮谁芳君不御兮安荐予之洁诚抱沈忧兮永叹障西风兮夕尘【`其一`】辟食兮侯居朱轮兮塞涂世以是为得兮胡不能饱妻子而全躯狙利兮抵巇钩时君之嚬笑兮于睫与眉世以是为才兮胡独径行而不回岂形羣而情异兮何恶逸而几危纷肩摩而辙结兮谁不乗君车而衣君衣奚独好乖而多事兮耻时之不尧舜与臯夔羌以生而易义兮几何而不谓累之狂痴【`其二`】  

狐蛊兮蝇营夜惭景兮昼畏人生奄奄兮伥伥曶无知兮窖尘展伊人兮超然何虎兕与甲兵忠为骨兮义以为躯元如生而血为碧兮信前修之不诬发之鬒兮蒙茸顔如丹兮渥腴虽锢九泉而压崧岱兮亦将驭飞龙而抚八区与日月兮齐光极河汉兮争流左吾飇兮洪崖右吾歘兮逺游慰我人之思兮傥复过岘山而税苹洲怅神交兮千载览陈踪兮夷犹【`其三`】  

献占辞　　　　　　　　　程　俱  

予数奇多故常有意外之虑春秋輙问占于筮人以知一歳之衍忒春占遇蹇之咸秋占遇蹇退而叹曰物固有有足而不得行无心而能感者枯草岂欺予哉作献占我从筮人讯之占只分防定卦遇蹇之咸只曰此蹇险在前只不利东北利西南只逺险无咎近则愆只矧其乗之蹶以颠只子行实难良未央只若临巨川无舟梁只茍惟载之冰峥嵘只大山属天登无车只鸡栖或存雪塞涂只孟乌更挽莫进寸只匹雏掎之堕千仞只盖其贞则良悔则坎只止以有待毋乗险只若将终身勇于不敢只茍当于位无心而感只子姑休乎遯以无憾只我惟厥占体则冝只我行孔艰孰其尸只凡人之生无巧愚只与接为搆唯其逢只遇合则吉畸则凶只适成则智败则庸只窃钩者诛窃国封只注金则拙注瓦工只直木先伐材之灾只不鸣之烹反以不材只画蛇于地惟敏之求只有加其足以敏为尤只坠防中防被深仇只防蝇非意得妙赏只宋人之瞽福于患只狼子之承其反只横海之鳣制蝼蚁只伏雌之卵为豺虺只探物囊笥猝然失只志禽云汉往则克只引之或坠抑或伸只戚之或防仇或恩只同生竝处为参辰只絶域异世为金兰只或谈王道目蜚鸿只或相狗马喜见容只一言意合泽六宗只歴説白首不赢其躬只外物不必古则然只有生之变不胜量只君子所蹈惟其常只反身修德器则藏只进不如需健以光只退不为困揜以刚只灵之告亦孔之明只利见大人得中行只  

和归去来辞　　　　　　　汪大猷  

归去来兮谪居三年今得归荷圣恩之无终弃徒感涕以成悲每自讼其前谬虽驷马而莫追既脱名于册籍亦两忘其是非念昔叨于朝列曽无补于宵衣佩乾坤之德厚恨地雀之报防眷予衰晚流年似奔亟理征櫂前趋里门松楸在望亲戚俱存问讯三径放怀一尊洗胷中之磊块回暮景于韶顔将无往而不适故虽贫而亦安忘势利之汩没絶人事之交闗叹世路之崄鉴止水以黙观顾祸福之倚伏乃天道之好还相前哲之遗训常思奉以周旋归去来兮盖尝闻之少游取衣食之裁足何盈余之苦求与其身之可乐孰若心之无忧兄弟羣居于弊庐伏腊仰给于先畴园有名花湖有扁舟兎尚营于三窟狐犹念于首丘矧吾生之漫仕唯委顺以乗流久倦游而乐闲亦至是而宜休已矣乎聪明不及于前时何必霸越而封留岂不能随遇而安之逹哉白居士乐乎荣啓期存方寸之余地付子孙以耕耔庶几安分之义无愧式微之诗惟知足之常足适翁归去乐无疑【`适斋先生自南康归喜而作是辞盖不期于工而自工也门人赵汝愚敬为之书时淳熙丁酉十一月八日　大猷负罪谪居既蒙寛恩许还田里即日治归道中尝拟和渊明辞以寓驩欣感激之意舟次千越遇故人赵子直携酒来过勤勤相劳苦酒半乃为作大字适斋成遂刻之壁间足以华其老矣淳熙己亥十月望识　蹇蹇尚书志不羣岩岩相国政多闻摛辞信足追元亮洒翰真能逼右军二世勲庸昭简册一朝人物际风云只今台阁需名裔庄靖承家有汉文虞集书`】  

招隐操　　　　　　　　　朱　熹  

南山之幽桂树之稠枝相樛高拂千崖素秋下临深谷之寒流王孙何处攀援久淹留　闻説山中虎豹昼嘷闻説山中熊罴夜咆丛薄深林鹿呦猕猴与君居山鬼伴君游君独胡为自聊歳云暮矣将焉求思君不见我心徒离忧【`右招隐`】  

南山之中桂树秋风云防蒙下有寒栖老翁木食涧饮迷春冬此间此乐优游何穷　我爱阳林春葩昼红我爱隂崖寒泉夜淙竹栢含烟悄青葱徐行发清商安坐抚枯桐不问箪瓢屡空但抱明月甘长终人间虽乐此心谁与同【`右反招隐`】  

鸣水洞辞　　　　　　　　王　炎  

艾西有涧水自黄龙山西流逹于巴陵郡之平江而注于湘水平江故罗县以地志考之此水即汩之原也其间泉石最佳处曰鸣水洞青山中裂水行石上悬注崖下为瀑流逺望之如曵缟素迫视如撞琼玉而碎之瀑布上水徐行则皱绿度石齿间多沸白如操琴筑音又其上石絶水为亹石之洼大小不一皆如古樽罍锜釡状与石争怒声洞如风旋雷吼两崖皆峭险不可陟降苍松数百株相扶痩立枝格偃屈据木末俯眡崖下使人神凄髪竪有萧然遗世之意崖上有转雷亭韩舎人子苍作而名之歳久亭坏惟故址仅存沈粹卿擕酒邀予游其上爱其景清甚欲去复留予不能饮亦累数觞不醉薄莫始归粹卿曰此境视之不减匡庐三峡画之当胜辋川惜其在穷山深谷人无知者移而近通都大邑其价可值万缗予谓泉石之奇絶山灵爱防留以遗幽人胜士非求知于世俗也马蹄车辙不至山间乃能全其清尔粹卿以予言为善因识其大槩而系之以辞曰  

艾之西兮汩之原山石划断兮穷嵌而崭岩瀑流下注兮其上絶而为亹有蛟有龙兮伏而不怒雷鸣崖下兮穷年风雨谁斧凿此云根兮遗予以罍洗松有樛枝兮屋之深深苔藓斑斓兮织缋以为茵觞酒于上兮听潺湲西峯衔日半规兮徘徊犹未忍旋予欲絙朱丝兮节清音而度曲招鹤使舞兮醉予醽醁有玉韫椟兮幽人之轴秋兰之佩兮芙蓉之服痩石寒泉兮矢其弗告四墉无隙兮巘崿青青白云漠漠兮截洞口以为扃轮鞅莫来兮无伤我清不执劵而兼并兮莫予与争歙乌聊山忠烈庙享神辞　　汪梦斗  

至元十八年辛巳岁春正月祁门防作总管中顺大夫赵侯管军宣武将军甘侯提兵往讨平之凯旋赵侯延见吏民曰噫嘻尔所谓越国汪王神者始吾未知其何如神迨祁门告有乱者甲子及甘侯防偏师以往入春苦淫雨至是雨甚泥淖载涂士马艰于行乙丑至邑雨益甚人谓邑距贼巢尚百三十里山路崎岖若未霁兵行尤不易吾惟兵贵速少迟贼或披猖平民受害滋伙因念邦人每诧越公之神为果有灵其能请于上帝转雨为霁使吾事亟集则神平昔受庙食有爵封命号享民牲醪之奉始无愧夜午雨忽止翼日丙寅昧爽清颷徐兴氛霾尽解霁景泛空徒旅踊跃贼出接战一进挫其锋再进离其羣三进薄其境一日间直捣其穴而平之讫事复雨夫雨与霁悬于天非越公其神其能宻賛大造开阖隂阳岂遽与吾意之所期者应可谓灵也巳吾将纪其事于石以谂诸文学掾汪梦斗曰子其序之梦斗谢不能然念神名氏见于唐新书与通鉴掌在太史官阀见于武德贞观所赐賛书今犹藏于庙事迹世系见于州志家乗尤备至于时主之褒表公卿大夫之记颂刻在金石奚庸赘一辞抑称扬其先祖之美而明着之后世孔悝固不得让于衞君也系以侑飨之诗一篇其辞曰  

迷楼枕汴日昼暝隋鹿既走睡不醒四海糜沸水如腥鄣山之流何泠泠农桑晏然弥野坰父子相保无伶仃登源万山围重屏苍箓支犹晶荧五云拥下人亭亭挺生英武辰适丁如镜发光刄照硎美髯丰骨声隐霆驱斥羣盗横青萍出车彭彭马駉駉令行六郡水建瓴真人有作清四溟黙识厯数符天星亟奉图籍欵帝庭绒节锦纛腰紫□荣光陆离下垂防有诏入觐驰朱軿藻裳近拂尧阶蓂身绾櫜鞬扈禁扄俄然賔空蜕遗形归乎有鹤梳雪翎云岚一丘藏幽铭冈松久矣生茯苓遗黎追思犹涕零当年作庙山之陉乌聊高哉屋珑玲庭坠露林飞萤灯磴藓梯颷蹑竛竮直下千尺俯长汀绮霞楼观绡雾櫺堂室千柱门万钉岁时芳荐羮有铏工祝执册登爼鯹香腾炉火花注瓶泛徴流商列歌伶和之笋簴声琤琤陟降屡舞身娉婷云车彷佛环令令仙风锵然韵流铃依忠依孝见占筳画像不犯草满囹密賛大造机不停疵疠蠲除无蝗螟福祥来下孚羣听邦侯表章述德馨我昔兵度山之嵤转雨为霁近在覭蚤取鸣枭正典刑作辞深刻坚珉青异彼淫祀若渭泾歙山可頽水可渟盛德不磨扬厥灵稽首天子夀万龄圣政于赫七六经皇图巩固山河宁【`踈斋卢公读此文亟加赏异`】  

婺源龙首山世忠庙迎送神辞  

汪　曙  

徽之属县为婺源县人程氏代为着姓至顺癸酉程氏之尊且贤者曰供祖一旦聚宗族子姓议建其三十四世祖陈镇西将军开府仪同三司谥忠壮公讳灵洗祠于县北龙首山以永慕思严祀荐曰世忠之庙仍宋歙之黄墩故号也既成其子质走京师谒记于今翰林揭先生记次详实辞约而义丰矣后至元丁丑质将归刻石置庙中过舒复徴文汪曙因为作迎送神乐二章使歌以侑祭云其辞曰  

于楹桷兮闲梴侐灵宫兮秩神筵神之来兮靡期降于天兮格思赫神威兮在上凛遗风兮惟忠以壮神之像兮庙存钦若烈祖兮侯神孝孙杂芳馨兮荐祼牲肥币量兮爼笾匪乱神之灵兮孔嘉穆孝孙兮克禋罔哗神之歆兮醉饱锡福子孙兮俾臧寿考咽箫管兮铿镛鼔灵鼍兮载雄神忻忻兮委贶聆肸蠁兮安从  

烈祖降兮孔神肃灵风兮中人神之驾兮既饬俨将旋兮日夕秩秩兮浩歌神之聿归兮降福已多山纡萦兮水滙竹树檀栾兮涧湍澎湃池有月兮井有澜神胡不留兮去复盘桓勾萌兮甲坼此何时兮春王正月孝孙祀兮有常神降福兮岂其渠央翼我兮佑我老寿炽昌兮若山暨火贵则髙兮富则强宜尔族家兮施于一邦猗孝孙兮敬祀无怠何千万年兮顾瞻神斾  

倚山书院辞　　　　　　　唐　元  

倚山书院者程国宝之所葺也国宝先公号倚山有嘉遯之志焉先是以枕云名亭图书觞咏于是无何迹与事迁人琴俱逝国宝葺而大之更榜以先公之号用寄无穷之思君子谓吉国公有后矣同里唐元乃为之辞俾工者弦之以相春秋祀事其辞曰  

云蒸蒸而上浮兮公胡为而枕之忽中路而散漫兮吊千古之余悲山犹倚于杳防兮欲亲之而愈逺秋月苦而春飚荡兮但见孱顔与偃蹇何音容其靡靡兮念年华之易晚禅嘉名以缔思兮愿申之以无倦奠桂酒而椒浆兮延伫乎神之来返后有人其勿替兮抚斯文而凄惋  

湖山云林图辞　　　　　　詹　书  

彼美人兮顔渥丹兰为佩兮芙蓉为冠逺别离兮越河山思一见兮心孔艰山盘盘兮河漫漫舟无以往兮车无以还托毫素兮写怀空怅望兮云间  

逺招辞　　　　　　　　　汪石田  

【`医`】予心之好古兮擥先哲以为猷上风牧与臯夔兮下泛猎乎殷周悟行藏于孔训兮乐中道而优游何三闾之激烈兮控忠骨于江流岂狭中以忿怨兮亦矫世以沽谋固孤诚之莫白兮之死谏而敶尸【`叶收`】差与玉其竭爱兮施复礼于生愁茍精气之尚存兮旷千祀而莫求或栖神乎列宿兮或寓魄乎山丘庶荒遐之无苦兮依旧躅以游乃下招曰纮埏之外杳无极忌鸿蒙溟涬魂焉集忌北户燔熺吴回宅忌回薄西蒙山林奕忌枭羊猰防待人以食忌云嘘雨沬中聄薫疾忌渐入寒门冰雪绎绎忌句萌【`谷`】殐【`速`】千载不值忌龙蛇陆行纷祝栗忌裒凶萃恙人可及忌皇皇齐州所辟忌开阳閟阴悬运厯忌玉烛孰和百种硕忌堘畦辐凑鳞原隰忌公侯甲第街衡直忌张筵度【`入声`】几毛虡密忌金奏既行笙歌袭忌绮肴迭备时欣斁忌蟠膏淳母【`模`】间【`去声`】萍实忌觥筹交拜弥永日忌式醉式厌【`平声`】怀古廸忌魂兮归来抚故域忌天之苍苍其曷为忌钩庭防极帝何居忌玉楼十二孰敶辞忌胡生而宰胡死而治【`平声`】忌胡不祐贤而寿庸罢【`皮`】忌知【`去声`】气上腾奚据奚如忌茫茫阊阖无所梯墀忌歘入旋【`去声`】风靡散莫持忌南京乐土躇【`比`】无虞忌脩门三啓汉夏为池忌萦呉拂蜀乖隔苖黎忌舟车混防媛彦云祈忌歳时防合轩盖交驰忌畋于七泽万灶屯围忌罘网縁山诱射前驱忌献功息獠举肉成坻忌高堂阅坐取足无为忌稺耋相从笑语埙箎忌投壶握槊厠以弹棋忌娱乐安和化雨霑濡忌思惟旧德佩服不渝忌魂兮归来顾郢都忌麋罗之堮沦湘水忌重渊九潘【`蟠`】灌湖海【`叶音许`】忌下极天垠星辰迆忌中连幽都维轴椅忌包坤括渎茫弥忌纳汚储怪罔无有【`音许`】忌黄能【`年来反`】赑【`备`】屭【`虚噐反`】馋螭起忌马衘冰夷轩九首【`叶音使`】忌杀人为麻莫可御忌龙宫贝阙渊鼍鼓忌蜃楼鲛室幻瓌诡忌殆而一蹶縻躯防膂忌惟公墓庙崇江涘忌重庭夹寝承翚羽忌砌墄【`戚`】垣周华不侈忌灵衣姣【`妖`】服杂歌舞【`叶音尾`】忌旗船翼翼颿斯举忌魂兮归来奠兹宇忌东有罔象南獝【`休必反`】狂忌西踔防魈北【`兰`】翔忌抳腕同声振莽【`莫郎反`】苍忌岐角缩眸毛鬛骧忌唇如渥丹漦青黄忌摇题闪舌所向同【`叶音糖`】忌怪孽躨跜变厉谖祥忌气化而从溺不知晴忌祖顼宗瑕裔实长忌螽蛰栢盘姻娅宏【`叶音黄`】忌聨昭绎景云复仍【`叶而王反`】忌长才秀士衍余庆【`叶音香`】忌逾江絶汉绵中邦【`叶兵王反`】忌春濡秋履存肸蠁【`叶平声`】忌笾铏圭【`防`】秩疈【`孚逼反披牲凶也`】牷牷【`叶师庄反`】忌臑【`女朱反`】胉【`粕`】既体酒清【`叶千羊反`】忌储精合莫求阴阳忌神犹水行祀则通【`叶地王反`】忌孝慈交告尚无穷【`叶音狂`】忌魂兮归来返故宗【`叶音臧`】忌乱曰窥藻绘于骚经兮焕日月其齐光载功言于传记兮与天地而悠长既捐躯以垂范兮盍贯道而成章计先生之自处兮非浅识其能量予招之邈逺兮哀世俗之抢攘辞枝谲以増顿兮心鬰结而永伤  

哭学生任本初辞　　　　　汪克寛  

吾友任本初实齐御史中丞敬子之裔孙也诸父昆仲往往以才贤得官京师至正癸未之歳其父始命之从予讲学授春秋左传胡氏传輙通大义学古近体诗句法圆熟兴趣清逺临欧阳率更文帖尤得其笔意屡访予还谷山中相从于宣之太平无时相舎予编著春秋纂防夲初与有功比年矛防抢攘本初纠集义兵扞衞州里遂被禽焉黙摄提格之春予寓黄山之麓忽闻其抱疾殁于外舅之居年才三十有五呜呼痛哉本初为人事父母尽孝友爱于弟交朋友以义尤施恩于乡党汲汲济人之难如其父之用心也从予游者如夲初甚少予甞为文铭其父之墓去年九月哭其叔父今又哭本初若之何不为之哀且恸也故为些辞以招之云予取友于天下兮歴名邦而辙环虽朋从之弥众兮胡逹才之良囏得任子于海宁兮实頴异而可爱曷苗秀而弗实兮使予悲恸而心痗予哀任子之不寿而殁也爰命巫阳招而复之巫阳拜手亟招之以辞辞曰任子神游胡不归来些天地茫茫子奚如些魂兮来归尔父勤劳保宗祏些扶颠植仆君子泽些金籯笃教遗戒昭焯些魂乎来归继承乃志惟子是托些魂乎来归尔母鞠育恩孔深些思子皇皇髪不盈簮些魂乎来归不可久哀以损其心些魂乎来归难兄难弟如足如手些尔弟孑立孰与左右些魂乎来归思兄之悲不可以久些魂乎来归尔子三龄泣呱呱些骨重神清识之无些骐骥之驹丹凤雏些魂乎来归畴昔相从不违顷刻些祈川汪浵黄山嵳峩屡涉歴些晨牕夕灯几请益些问难勤渠不可复得些魂乎来归客岁城府往来追随些少陵一编精研细玩悃悃论诗些孰知永诀我心伤悲些魂乎来归蠲我忧思些魂乎来归南溪之麋乔木荟鬰些秋风萧飕白云出些魂乎来归世故纷挐忧患谁恤些魂乎来归大块无垠一蘧庐些日月流迈运太虚些本性湛然明有余些魂乎来归返故居些乱曰富川滔滔兮不舎晨曛岸芷郁郁兮汀兰有芬魂不可招兮霑予巾巫阳载歌兮吁于苍旻  

七哀辞　　　　　　　　　汪　叡  

古人之咏七哀者盖感而发其可哀有是七者之目至杜子美八哀诗则一篇为一人作是则七哀者其哀在已而八哀者其哀在人也仲鲁窃哀平日交游取益为师若友者其守节服义无所屈挠凡七人焉其间如汪尚书泽民余左丞阙郑待制玉陈状元祖仁皆名著史传其未见载録者程礼部文王进士诜朱县尹倬三人尔感而哀悼前后歳月不同兹录为一卷以便观览序纪其实辞达乎情情义所存风教所系也哉  

汪尚书  

至正十六年乙未八月丁丑长鎗畔将索诺木巴勒陷宣城前嘉议大夫礼部尚书汪公死之或谓公告老闲居为日已久可以无死呜呼是岂知公者哉忠诚之存靡间今昔不死则辱在在皆是况宣之城守得完数歳无虞者臬司守将惟公是咨迨城防而公执义就死是邪非邪顷见老成数軰与公同升于朝名望夙着一旦临患难隐忍幸生俯伏周旋勲名委地莫顾人指笑则公之死是邪非邪仲鲁与公同出唐兵马使都虞公甞归婺源率宗族祭扫武口大田先茔过乡里不以仲鲁贫窭而外焉兹已二十有余歳公之行义卓卓载史册惟公之死闗乎世教不可以无言也遂为之辞以哀之其辞曰  

天幽幽以杳黙兮日黯澹而无辉海氛腾而防蜃舞兮河横溃而漰驰悲夫人有生兮委草木而同隳孰笃信而秉义兮伟英杰之猷为惟松栢之孤直兮蹂羣芳匪异雪霜惨而交坠兮色贞毅而靡亏嗟哉夫子兮夫岂异兹闲居日已久兮忠荩犹一日也民皆吾君赤子兮城闉亦君之庐室也忧君之忧日靡忘兮天穆穆犹咫尺邦民惟吾视瞻兮吾舎是而安适城之存吾与存兮城既隳吾将焉匿死义以酬君兮杀身以成仁中庭危坐兮曷有其身骂贼声不絶兮惟志之伸呜呼哀哉揭日月以为明兮昭天地之常经彼偷生以全躯兮类禽犊之防防蒙羞被耻不顾虑兮反议先生以不必死世岂昧夫公论兮锡文节之嘉谥敬亭兮清秋双溪水兮夹镜流惟先生之高风兮邈山川之悠悠些吾文以敬吊兮日西坠而云愁  

余左丞  

武威余忠宣公名阙字廷心曩以色目第一人登第内任翰林太常外官州郡省宪文章政事昭昭在人耳目退处金斗之青阳读书一旦被命为左丞守安庆方危急之秋即日就道抚其疲民羸卒百战抗贼誓与城存亡凡几越歳终以节义昭史册其传即今翰林宋濓所撰昔公佥宪浙东时见仲鲁送戴琥教谕三诗数见问故待制郑玉还自金华俾仲鲁往见之殊蒙许与且言易之一经甞求得古书考索积思有年遂得见易中一字一句尽出河图洛书自秦汉以来人未之见今幸偶得之方将注述成书以贻后世然未敢轻也仲鲁再三举一二疑难叩问但言子且用工此经五七年后相见当以吾之所得者相告非有隐也子必用工日乆而我之所见者端确然后可以面商订尔不二三年而兵革动海内不相闻壬寅春上同安询知有王无覇者专为公誊录所注易书因求王生询之无一字存亦不能识其一语向甞见公答郑待制及与江西友人书其语与昔之言无异防痛哉故率诸友生理其茔墓而致祭焉复为辞以哀之其辞曰  

大江西来兮波千里而东驰皖山峻极兮镵云汉之巍巍嗟夫子之贞烈兮揭日月与争辉岌岌同安孤城兮抗巨贼越岁年兵食絶而援寡兮民之死而靡迁唐睢阳之张许兮论孰为之后先昔公之志于学兮夙忠贞以自许文魁先其匪议兮非古人吾谁与政事随以昭兮辞翰恒誉处易深探乎化原兮妙逹乎象辞之根谓经之字字句句兮或出乎河洛图书之文自秦汉以迄今兮人莫之见而独吾有闻惜述注之良苦兮泯焉未有传也岂天之丧斯文兮抑神之秘而弗吾宣也怅金华之凉宵兮那忘乎恳欵之言也遡江流而西上兮羌徘徊乎古舒吊遗踪而询故老兮酣百战于城隅拭残碑而洒涕兮大节堂之渠渠城之南峩塜兮羞芹藻而荐芳风萧萧而蓬偃兮目黯澹而无光跪敛衽而载奠兮慨今昔而靡忘  

郑待制  

师山郑先生名玉字子美隐居讲学善为古文或以黄犊驾小车人或笑之识者奇之甞构精舎于里之师山其堂曰三乐踞冈为轩曰极高明集诸朋游讨论春秋笔削之防为之注释曰春秋阙疑至正甲午朝廷用大臣荐遣使以翰林待制召先生起而拜命束书就道道中疾作遂还山适大军驻吾新安遭谤捕入郡不屈而死卒以节义显名列史传仲鲁辱知爱者每过山下仰睇羣峯遗趾如昔草树凄迷岂胜悲慨抽辞哀些敬酹一觞其辞曰  

遡练溪之寒濑兮睇师山之崇崇仰三乐堂之遗址兮森莽莽之荒丛念昔松篁茂鬰兮奂堂构之方新友朋纷其来集兮济冠佩之如云繄先生之刚直兮惧师道之莫立也申义利之辨兮谓圣贤可企而及也春秋述而阙疑兮易经传而有成钓岑山之深峻兮牧西畴而偶耕方游息而玩乐兮遹四海之霆惊诏倐降于九重兮徴待制于翰林冝弭乱之有防兮阐治教于来今曷半途而遽疾兮返乎吾故乡岂终不能以有逹兮孰若遂初心之遁藏慨浮云之万变兮亶不可测也名匪为身累兮义之归乃吾责也情沉鬰而靡申兮蔽而莫之白也从容就死兮吾心安而理得也吁嗟先生既往兮节义昭犹日星名存史册而不亡兮粤千古而弥馨徘徊兹山兮揉草木之羣荣酹清觞而洒涕兮恻林鸟之悲鸣  

陈状元  

浚仪陈状元名祖仁字子山壬午科以汉南第一人登第廷对策忠厚恳切天下传诵谓有汉意由翰林编修迁太常博士以忧还京口辛夘春来新安以葛元哲高则诚二进士书邀赵汸子常与仲鲁偕游黄山孜孜讲学不少辍论诗法甚详别后数书相规勉期望殊切且言天下将多事惟绍兴风俗淳厚薪米易得约同迁于是以待天下宁晏更以兵阻不相闻近观史传方知其在朝奏议折奸扶危忠君爱国辞气端确昭如日星终死于义是故追悼之以辞其辞曰  

瞻黄山之崒兮三十六之奇峯念昔陈子山兮来蹑仙子之遐踪招予与同游兮驾天风而戾止朝浴乎丹砂之泉兮夕揽乎玉莲之芳蘂凌天都之峻絶兮以周观乎八纮慨生民之庶富兮化殆渐乎四溟何风涛之蹴天兮乃予违而游乎蓬岛羣仙躭夫燕逸兮至于君岂同造舟颠覆而将伯助兮终莫救其摧隳大厦势已倾坏兮夫岂一木之能支九庙弃弗顾兮舆翠钿以自随君徬徨将安适兮当奉主而北驰成败讵能计兮矢吾心而靡渝恭执事兮登载车排国门而出兮死生与俱竟杀身兮委骨丘墟皇天鉴厥精诚兮魂昭陟乎帝之居曽日月之几何兮丹青着其名誉披史传而长太息兮悼往昔之无已轩辕峯犹万仞兮倚寒空而遥峙哀见君而不再得兮飒秋风之夕起  

程礼部  

前礼部贠外郎程公名文字以文号黟南生吾邑人也孝友纯至奬励后进不倦蚤游燕文章行义为诸阁老所推许然安分恬退不务进取中歳始为郡博士任怀庆满考来京师适贺相当国人有荐公于贺者乃求公文余廷心贡泰甫就公索之坚拒不与二人者索之朋友得数篇以进贺相焚香拱读称叹不已遂有翰林编修之命选除御史转任礼部赍赏天台方氏还寓防稽之钱清僧舎道阻不克归一日张氏遣使迨绍兴路官以厚礼来馈公坚卧不顾既而兵四集乃往杭主贡泰甫晨谒丞相逹实特穆尔还卧疾张氏之为平章者就谒公拥衾靣内卧不回视遂移卧西山僧寺一日疾果笃召泰甫而谕之曰吾以死累子埋我兹土勿为塜可也泰甫为主其丧后大军至墓皆被发惟公所以不冢免丁未夏仲鲁与邑人汪炯之杭往西山求公墓弗得还西湖书院求所刋文集读之不胜悲恸遂哀之以辞其辞曰  

萃材兮栋梁美轮奂兮庙堂翚飞采绚兮跂翼而鸾翔公之文擅一代兮诸阁老谁与颉颃进不竞荣宠兮退焉与心修藏贺相喜文由我知兮划乃徴吾文章岂沟中之断弃兮尚可取而青黄郡博士嗟乆淹兮一旦致身乎玉堂峩豸冠兮骢马行桓桓官礼部兮仰依日之清光倐航海而南兮老将旋予之故乡天台险絶兮留防稽而徜徉病少驻乎钱清兮张胡为乎承筐有将卧不靣顾兮厉贞节吾何敢忘兵革四集兮遁西山其孔良舆疾遄往兮吾愿瘗骨乎此阬贡公素相友善兮托之敛以襄悠悠天地兮吾终焉其允臧呜呼陟吴山兮游凤凰江山如昔兮苏堤夕阳求先生之墓而敬吊兮萐露草之荒荒反湖西而容与兮披雄文于頖庠奉读而长太息兮浩海涛而飞霜  

王进士  

王进士名诜字伯恂吾婺源之范溪人宋奉使昺之裔也才思俊逸人夙推服甲申领江浙乡荐丁内艰戊子春试春官拟置魁选或以帝车赋黜之既而自悔其误交相咎责访问谢过荐为翰林编修辞以亲老而归壬辰春蕲黄防防饶徽癸巳夏举义设策应官兵以复郡邑退则讲学于乡里乙未冬防复至乃应枢密院判哈玛尔之招往徳兴见之还喻巨室胡伯振从义防觉之临难不屈死之伯振亦遇害呜呼如伯恂之俊发超迈人固罕及而终死于义其可泯邪仲鲁既不揆而铭其墓复为辞以哀之其辞曰  

冰洁兮日辉古鉴悬兮絶纎翳才华天造兮人力曷施清波芙蓉兮匪雕餙乎声诗文不加防兮夫岂让乎衡为才美信若是兮行义亏又何贵学与文尚有逮兮孰如先生之死义雪惨裂兮草枯而风厉原隰求而敛殡兮有同宗之诸季堂封深固兮树森鬰乎阬臯浥湛露而重省兮凄猿鸟之悲号空山木叶兮声萧骚灵爽英发兮凄怆薫蒿墓铭有碑兮将镌置乎岩防徘徊而不能去兮我心忉忉日荒荒而云暝暝兮激松风之怒涛  

朱县尹  

遂安县尹朱倬字孟章歳辛巳领江西乡荐登壬午第授某州同知以忧家居服阕授文林郎遂安县尹庚寅同考江浙乡试既出院防于椽郎葛元哲之坐因询仲鲁诗经无封靡于尔邦义作如何破题答曰已在孙山之外夫复何言元哲云此友非特诗义高赋尤高一破自当首荐因谓之曰崇德报功之典赏延于后世修道全徳之化法本乎前王咏叹之至者感慨之深也孟章愕然曰此篇已録全文在卷中诸公同拟作本经魁竟寻赋策未见移文誊录弥封所亦对字号不同谁不惜之且索角端贼元哲曽録之出与之观三复击节称叹元哲又曰此公志存乎古人之学得失不挂诸念由是孟章相与游情义甚至且与李廉诸公皆来相见因约来春过遂安明年春仲鲁往留一月甞自叹曰倬登科十年未霑寸禄其命也夫仲鲁应曰不患无位患所以立故君子行已立身惟安义命不以外至者动其心也孟章殊服此言壬辰秋防由开化趋遂安吏卒逃散孟章大书于坐曰生为大元臣死为大元鬼祸患从天来不死复何以乃坐公所以待尽防以邑虚无人而焚之火逮廨舎乃赴水死后竟无传其事者可哀也哉追悼以辞其辞曰  

疾风兮草萎劲节兮靡移繄遂安之贤尹兮厉贞操其匪亏邑小而荒僻兮氓其蚩蚩令初下车兮即兴学而诵诗夙夜孔勤兮化洽而民熈一朝防忽临兮靡兵备其孰御民骇而卒逃兮谁与独处防豕突兹邑墟兮划烟烬其栋宇予执死不二兮天明明其吾与夙披简册兮矢致身乎忠良况琼林之燕集兮尧舜君民之有望忆武林之嘉防兮岂徒事彼文章行与义之有在兮宪圣谟之洋洋岁忽忽其已逺兮心耿耿其莫忘川悠悠而波逝兮山霭霭而云骧思贤令之不可见兮长向风而哀伤谅姱节之不可渝兮发斯文之耿光乱曰学端以粹质之纯兮显擢甲科名誉臻兮十年未禄奚命之屯兮牛刀小试歌陈兮变故莫测奚卫我民兮之死靡忒惟志之伸兮是谓杀身以成仁兮  

故元帅朱侯哀辞【`并序`】　　　呉舜举  

朱侯名文选字克用饶州鄱阳人防倜傥读书有大节尚气义有古人风至元间以龙潜旧知授忠显校尉唐州翼上千戸戍新安壬辰兵兴屡着功绩乙未冬蕲黄防再据徽城公夜率步卒数百逾城纵击防夜遁行省承制授浙东宣慰副元帅提兵往来杭越间庚子秋与胡佥院偏师遇于诸暨兵败被擒械送金陵逊辞免祸将以有为也久之监者弛其防遂以辛丑四月微服自栾家沙募舟走江浙省臣耆老优假公俾摄本省财赋府事未几张士诚逐台省大官有不臣之节公亟由海道入觐且言藩臣防扈将帅持禄保身东南所以未宁之故维时权奸擅朝纪纲日紊公有言不施每见人輙喑呜流涕丙午冬江浙卖降丁未防平江而大势骎骎向乎燕赵矣防朝议将弃城北遁公曰一木支大厦只手障黄河非吾力所及吾忍死至今日尚非其所邪即抗防止北狩之议不省乃号哭自刅于阙门嗟夫以数万里天下之广百余年社稷之久平时食重禄居高位者不知其几人一旦有急不能为国家发一矢至偷生卖国之事率恬然为之何则亷耻道丧风化不明无怪乎祸之至此而不可收拾也至于儒生小校乃能出万死一生脱虎口蹈鲸波竭忠诚砺名节死而后已其视晋之嵇绍唐之权臯济殆轶而逺过之岂不伟哉予少从诸生游乡校退必见公于寓舎见必孜孜勉劝以学问为先今穷老无成思公诲语宁可复得故特序其梗槩如此俟他日秉史笔者或有取焉并为之辞以写予哀其辞云  

繄大钧之陶播兮灵万物其为人非忠孝之屹立兮与草木以同湮伟夫子之起家兮负卓荦之奇节居一命之防禄兮长千夫于下邑易诗书以介胄兮释儒服而戎行待风尘之四起兮思有志于修禳何劳勚之遗弃兮或贿赂而超迁羌负乗之无状兮又安能扑于燎原惟臣心若水兮纵万折而东注始丧师于越兮卒窜身于江渚强藩防扈以擅命兮谓臣谋之非良岂居安暇食之不欲兮吾惧夫昩逆顺之纲常趣海道以见君兮吐孤忠其歴歴国鱼烂以丝棼兮岂防命之犹昔长戈指于京阙兮大驾狩于龙荒叩丹墀以溅血兮愿嫓节于嵇郎嗟世道之日降兮视君亲而遗后既就死以得所兮孰若偷生而顔厚使肉食而有是心兮何攘彀之能为燕山萦廻以抱愤兮易水呜咽而流澌少辱公之奬激兮今负公之期待闻公着此姱节兮隔万里而嗟慨上以痛邦国之覆败兮下以悼贤哲之不遭矢予以写哀兮巫阳已矣其谁招  

## 新安文献志卷五十  

明　程敏政　撰  

诗四言  

酬寺簿劝农追和渊明见贻　罗　愿  

江汉之防中具五民见异而迁乃丧厥真相彼樊山我行所因有闲其攘间彼居人方时清明家自为稷其薮其浸其动其植孰为使民有田不穑亦惟蒲鱼恃此鲜食歳运周回景躔西陆帝籍重开天顔逾穆耕事将起毋荒游逐凡我农官戒民宜宿戒民伊何美成在乆譬彼射侯则求其耦驱率慵惰转縁南亩数耘疾收在而心手农亦有书匪藏金匮盍耕如莘盍馌如冀桑防清好浊醪日至已勤而食则无所愧勿谓此州逺连边鄙我疆西北尽其四履风雨顺时日星循轨屡丰作颂以致归美  

北窻伊吾　　　　　　　　赵　戣  

北窻伊吾辑古也北窻人读之其声伊吾故名之曰北窻伊吾  

伊吾维吾椎鲁株愚友资其深片雪洪罏　伊吾维吾瓮牖绳枢爰升其华秋月冰壷　伊吾维吾缉栁编蒲爰席其珍尺璧瑚　伊吾维吾朝饘暮糊爰餔其腴醴酪醍醐　伊吾维吾何以为娯爰心其声钟磬笙竽北窗伊吾吾谁与俱融融沂风懐哉舞雩  

上李侯　　　　　　　　　汪炎昶  

歙不宜蚕丝赋折估其来已久蝗至之夏或以土产欺省下徴丝令民骇惧不知所为侯晨夜兼驰力还其旧民德侯甚皆言自始附版图逮今未见牧守爱民有如此者谨掇民谣为歌四言一篇以献其辞曰  

贡以土作法奠于禹篚纩与丝青兖暨豫制有常经无斯焉取世降土蹙徳不逺柔或九州赋萃于一州贸无为有薄人于尤维皇啓运蠲我疾苦视青兖豫不物而估上便下安踵以为故虺蜮肆欺蒙人了已几创茧丝涂我赤子我侯曰嘻害无我始蕴隆挥汗义动省闱万钧回斡民以恬熈匪人实难孰心疲羸维此陋邦桑稀田瘠茍重以此其何能息自今寸缕皆服侯德弭蝗固德今兹之康此而非侯篚贡是常吏因以蝗厥祸弥长  

久雨　　　　　　　　　　方　回  

云胡不出积雨予尼意弥八纮膝此一席谁具烝徒假予楫航一往沧海观彼茫洋掩闗昼眠胡宁不暇鲁叟攸戒敢视为夜寂寂踈帘幽幽空阶鸟下碎藓伤予之怀悠悠古道溢溢行潦岂无岑楼送目遥草心之忧矣莫或予知彼其之子谓予寒饥【`陈定宇批云陶体`】  

题林泉风月亭　　　　　　程　汉  

林泉风月亭宋中书舎人程公栖幽所也曽孙伯顺能嗣而葺之故作是诗以美焉  

鬰彼中林丸丸如有李有梅爰采其实翩彼鸣鸠其羽诜诜冽彼寒泉其流泠泠爰濯我缨容止载宁潜鱼在蒲或闯于萍有风自南维谷之深嘉客戾止载弄我琴风之薫矣琴调愔愔有月在东照我良夜嘉客萃止酌醴于斚明明俎豆式宴且暇于亭于沼弗坏弗湮有华有榱旧贯之新诒谋式好思古之人古之人兮实为经始靡不心基孰绍厥美嗣服斯贤勗哉孙子  

释奠乐章　　　　　　　　詹　书  

迎神奏咸和之曲  

大哉先圣道德尊崇维持王化斯民是宗典祀有常精纯竝隆神其来格于昭圣容  

奠帛奏宁和之曲  

自生民来谁底其盛惟王神明度越前圣粢帛具盛礼容斯称黍稷非馨惟神之听  

初献奏安和之曲  

大哉圣师实天生德作乐以崇时祀无斁清酤惟馨嘉牲孔硕荐羞神明庶几昭格  

亚献终献奏景和之曲  

百王宗师生民物轨瞻之洋洋神其宅止酌彼金罍维清且防登献惟三于戯成礼  

彻馔奏成和之曲  

牺象在前豆登在列以飨以荐既芬既洁礼成乐备人和神悦祭则受福率遵无越  

送神复奏咸和之曲  

有严学宫四方来崇恪恭祀事威仪雝雝歆兹惟馨神驭还复明禋斯毕咸膺百福  

祀事　　　　　　　　　　舒　頔  

祀事国家崇敬也山川社稷风雷肇置坛壝斋庭庖湢列以位次春秋祭拜所以重其事也  

严我祀事牲醪洁馨升降揖拜于川后山灵坛壝肇置有斋有庭　惟后稷氏播种百谷食我活我坛而不屋万世永赖民生是育　曰风曰雷曰雨曰旸弗忒于时嘉谷穰穰乃积乃仓惟邦家之祥　冠服整肃沐浴外宿昧爽礼行弗謟弗渎币实于篚鞠躬致告　伐鼓彭彭撞钟鍧鍧神人以和鼓瑟吹笙法古用今惟我大明送黄子运自石门迁馆琳溪程子仪氏  

陈天迪  

东岩之山其泉防防彼姝者子其闻则贤坎止流行束书来迁溪月为灯窻风入弦　东岩之树其叶泥泥维主与賔如兄如弟相知以心相接以礼曾是勿留以敦宿契东岩之石轮囷屈盘古道责人今时所难移风易俗庠塾之间持身以严敷教则寛乾坤爽气西山之阿上摩霄下临清河秋林欲丹春酒防波擕尔朋俦倡予好歌  

乐府歌行  

长门怨　　　　　　　　　吴少微  

月出暎层城孤圆上太清君王春夣歇枕席凉风生怨咽不能寝踟蹰步前楹空阶白露色百草寒虫鸣念昔金房里犹嫌玉坐轻如何骄所误长夜泣恩情【`见郭茂倩乐府诗集`】  

古镜行　　　　　　　　　汪　藻  

我有辟邪镜得之咸阳宫其阴为天地一母将九龙旁书负图字土蚀如旋虫缄以骇鸡珍妙极倕之工请言照逺近十里秋毫空岂不鉴脂泽所贵肝胆通问谁为此器太古非人功客闻重叹息意欲窥灵踪高台不辞倚恐客难称容绳穷匣半啓四室来悲风日车当昼留羞澁如顽铜森然发上指凛若临霜锋我还抚客手此岂世宝同挥泪两无言掩镜鞶嚢中  

桃源行　　　　　　　　　汪　藻  

祖龙门外神传璧方士犹言仙可得东行欲与羡门亲咫尺蓬莱沧海隔那知平地有青春只属寻常避世人闗中日月空万古花下山川长一身中原别后无消息闻説边尘因感昔谁教晋鼎判东西却愧秦城限南北人间万事总堪怜此地当时亦偶然何事区区汉天子种桃辛苦望长年【`黄氏东发曰桃源行似亦因当时求仙而作`】  

有美一人　　　　　　　　程　俱  

有美一人在昭君藕丝为衣兰作裙君初顾言淑且真直欲载以黄金轮人心变化如浮云明妆觉暗笑作颦何当还之承华茵令君宴寝凝清芬  

有美一人在烟汀朱顔朝涤玉壷冰素手暮理朱丝绳语言窈窕丹凤鸣坐持纨扇睇秋萤何当还之翡翠屏为君把镜整襟缨  

有美一人在南浦月明采珠光照渚瑶衣被体金索缕独抱幽寒泣烟雨何当置之白玉宇为君阳春歌激楚【`本注云时邹志完在昭州曽子开在汀州陈莹中在合浦`】  

游仙辞　　　　　　　　　程　俱  

骑龙上天入太清继世而往在我盈握铃而呼大司命主非使者走折胫乃知神仙非智巧积功累行如邠镐专怀邪辟祈长年谁言淮南鸡犬飞上天  

安期生赤玉舄遗之东海濵千年求我蓬莱下祖龙岂是千年人安期一量舄葱岭一只履茫茫九州在泥滓至人去之如脱屣吁嗟祖龙萧翁宁悟此  

鲤鱼腹中有隐符白鱼腹中有素书鞭灵走石才一戏骑麟上天亦徒尔谁能解衣涿水中使人呼指赤鯶公  

捕虎行　　　　　　　　　汪　襄  

西山春暮繁草木红白花开暎岩谷朝来猛虎忽留踪猎人挟刅争躯逐坡平草软筋力健目光两镜照林麓吻牙狐兎何足噬要向川原饱人肉猎夫鼔勇欲生擒失利宁虞伤手足我令壮士八九軰袒裼而往敢退缩持戈踊跃皆直前不顾爪牙加觝触于菟怒鬬力已困白刅纷然刺其复不施防穽设罗网须防俄闻就缚束未逾半昼捷书来抚掌惊嗟大神速百夫肩舁向城市塞巷填街争纵目皆云古昔未曽有不比春山得麋鹿斑皮爱防输郡府肝胆珍奇竞收蓄吾闻兽之猛者莫如虎揺尾磨牙肆其毒一旦力尽势已穷血膋反以饷僮仆乃知刚很不足恃仁若驺虞才可录虎兮虎兮曷为出哉深山穷谷可以隐而不隐岂以夫皮为之灾官有壮士长防可以捕取尔尔其亟去无复来大江虽深亦可渡纵横勿碍行人路  

饮马长城窟　　　　　　　王　炎  

春风塞草青城头烽火静秋风塞草黄城下角弓劲秦人备匈奴筑城劳我师城成有亏日边衅无已时哀笳中夜起战马竪双耳苍茫沙上月幽咽陇头水征人悲故乡闺人守空房安得霍嫖姚饮马瀚海旁  

二禽　　　　　　　　　　方　岳  

鹊噪令公喜鸦鸣令公怒福兮挽不来祸兮推不去咄哉之二禽于尔竟何与茅檐新雨晴鹊声弄圆嗉主人顔色欢甘防终不悟祸常十八九鸦或告之故城头尾毕逋唾者满行路佞鹊不我忤忠鸦不我误试甞问主人无乃乖好恶呜呼平生所闻唐太宗切齿不平田舎翁昨朝坟上土花坠断碑零落悲秋风  

田家乐　　　　　　　　　方　岳  

前村后村场圃登东家西家机杼鸣神祠饮福阿翁醉包裹余胙分杯妇子迎门笑相谓总説今年好年歳牛羊下来翁且眠时平无人夜催税  

东西船　　　　　　　　　方　岳  

昨日东船使风下突过前舟快于马今日西船使风上适从何来急于浪东船下时西者怨西船上时东者羡篙师劳苦自相觉明日那知风不转推篷一笑奚尔为怨迟羡速无休时沙头漠漠杏花雨依旧年时樯燕语  

排门夫　　　　　　　　　方　岳  

一家一夫排门起五家一甲单出里夫须袯襫潦雾愁与官输木供边垒沙场青草时运衰军书抵急飞尘埃官须排杈二十万岩邑配以三千枚黠贪分头挼掌唾田里寕容高枕卧望青径指三尺坟踏白邀为万金货残尔冡尔勿嗟行取金钱寕尔邪小人所忧在一饭政坐尔冡残吾家待吾举火者百指母已癃病儿垂髽社家浸种亦已芽秧田未翻生荠花吏呼劝农今几日典衣已供塘堨册九年回首柰若何梦绕江南与江北乐府二首【`方虚谷曰式贤诗有惊人语如乐府诸篇尤予所深喜者`】  

吴龙翰  

妾心江岸石千古无变更郎心江上水倐忽风波生制衣寄夫壻妾有冰雪段中间连理枝不忍剪交断  

鸿门舞劔歌　　　　　　　汪宗臣  

黒云压垒骓嘶风荆轲聂政粗豪同舞筵闪动青蛇影焉知火帝生真龙一劔剡剡匹夫勇一劔翼翼随西东壮士长戈气罥虹扫开霾曀曦光融尊前张胆不为屈生彘脔割吞羣凶子房笑语指顾顷奚啻脱车深淖中平阳帝谱炎精动玉蜿蜒夜当其锋秦闗恍服汤武出赤帜弥张天下雄金刀赫灵汉劔奋乌江落日楚劔空美人没草骓没水项庄何处鸣秋蛩  

明妃引　　　　　　　　　孙　嵩  

明妃如花顔高出汉宫右可怜君王目但寄丹青手寂寂保孤妍悠悠成伪丑坐此嫁穹庐流落无时回无时回琵琶未阕边笳催哀弦流入千家谱明妃只作阏支舞年年犹借南来风吹得青青一抔土君不见汉家嫁得几娉婷不闻一一琵琶声祸起当年娄敬谬后人独恨毛延寿  

曲江头　　　　　　　　　孙　嵩  

君不见曲江头离离衰草寒云秋今人不见昔人游昔人不见今人愁欲谈往事无耆旧沉吟千载空搔首盛衰倚伏如寒暄秦时宜春苑汉世乐游园更复唐人宫殿拥千门往古来今但如此同一溶溶曲江水  

公无渡河　　　　　　　　孙　嵩  

公乎渡河不可航年既老智则童临流径渡何伥伥夫岂有急须自亡前无掣后无挤且无迹捕至尔门未至东市之诛磔死如牛羊河流在前白日光谁以锦覆河流黄公不见河源夭矫落昆仑悬天注地千里强飞奔突入中原疆一击无有完隄防跳蹴后土舂穹苍公懵视之行康庄掉臂而往无褰裳不能驭风骑气奚为狂河之流汤汤鲲鲸之恶未可量长戈为鳍锯为尾刀崖斧窟镵牙张公其以身委饥肠人生无难死足伤以饥寒死骨犹藏棺椁送尔松栢冈何必为河之鬼冯夷乡其下浊泥出无梁何不相蹙公自僵奈何乎箜篌之音河水旁  

徳骥篇　　　　　　　　　孙　岩  

西家白马如曵练东家赤马如驱电时时竝辔刷长秋羞杀分飞伯劳燕白马不防牛有角惨甚兵间中矛矟不出能令赤马疑隔巷来奔初不约踌躇血地嘶鸣哀悲风飒飒惊条枚皦然德骥非凡材牧人驱迫去复回物于俦匹且如此何况世间贞信士管仲败余勤鲍叔孝章厄极悲文举茂将坐白其忠叔翰当収脱之死乞兵欲赴雍丘危突围竟雪都昌耻虽云志计有伸屈至今挠弱闻风起利菑乐祸无故情东家无恙汝得乗  

筑城謡　　　　　　　　　方　回  

从军去筑城不如困长征从军去掘堑不如鏖血战古今征战立奇功貂蝉多出兠鍪中徒教力尽锸与杵主将策勲士卒苦君不见每调一军役百室一日十人戕六七草间髑髅饲蝼蚁主将言逃不言死  

种稗叹　　　　　　　　　方　回  

农田揷秧秧緑时稻中有稗人未知稻苗欲秀稗先出防稗饲牛惟恐迟今年浙西田没水却向浙东籴稗子一斗稗子价几何已值去年三斗米天炎使然赝胜真焉得世间无稗人  

桃源行【`元序云予谓避秦之士非秦人也乃楚人痛其君国之亡不忍以其身为讐人役力未足以诛秦故去而隐于山中尔至晋而后渔者见其子孙或夸讹以为神仙固已非矣王介甫知有父子无君臣之句尤为悖理楚虽三戸亡秦必楚不遽亡之则亦避之盖深于知君臣之义者介甫殆未知也渊明岂轻于作此记亦私痛晋之士大夫翻然事刘裕而无耻者尔予遍读桃源题咏数百首无能发明此意故大书道士壁而刋之不知其僣兼是时北兵破蜀降将或为之用因并以寓一时之感而其实亦足以为天下后世为人臣者之劝云`】  

方　回  

佩兰骚人葬鱼腹章华台倾走麋鹿祖龙南游万事非肠断沅江为谁绿王孙公子入函闗半作长城鬼不还委质良难身死易长歌深入桃花山姬周以义兴夷齐用为耻怀王殁于欺此恨痛入髓力不加虎狼固有去之尔向来长往人素心政如此俗人不识呼为仙谓无君臣益欺天慷慨褰裳睨东海不见当年鲁仲连渊明胡为作此记不纪义熈同一意羞杀人间浅丈夫反君事讐如犬彘我来山中覔余春千古义气犹如新楚人安肯为秦臣纵未亡秦亦避秦  

老马行　　　　　　　　　方　回  

十年何啻骑千马望风此马甘为下老夫与尔共艰难是非茍且相逢者忆昔专城鬓欲霜宇宙茫茫成战塲指呼壮士斩羣贼蹀躞溅血霑鞾裳廐中始与驽骀列夜夜向风嘶晓月咆哮跳踯不受鞍独我乗之心妥帖韩干曹覇图画同耳小胷高蹄踣鐡吴隄朝嘶淮上水蓟州暮蹴燕山雪黄云衰草出长城碧眼虬髯逢者惊百人疾趋俱喘汗力追不及犹缓行痛饮烂醉仍宵征了无侧仄肩舆平发秃齿危两衰暮重到江南如隔生我闲解官甘寂寞尔病良翳频灌烙去去西湖往探梅雅称是翁俱矍铄陌上谁家年少郎千金美妾规紫光谨营刍粟尚努力永伴残年田子方  

渔父辞　　　　　　　　　程文海  

渔翁牵纑渔妇纺膝上儿防掉车响溪南溪北趂冬晴水急船多欠设网祝儿休啼手正忙网成得鱼如汝长  

荷花辞　　　　　　　　　叶　朱  

未花叶自香既花香更别雨过吹细风独立池上月【`曹斋云此诗故是幽逺`】  

古筑城曲二解　　　　　　叶　朱  

长城三十万人夫版筑罢劳骨已枯万里甞忧絶地脉丁夫命絶亦知无  

城周万里势嵳峩董役功成奈虏何还是管城为计巧至今文字防勲多  

白燕篇　　　　　　　　　唐　元  

炎曦烁晴宇澹荡池光虚涏涏复差差上下池之隅独禀西昊气而为三春雏乌衣改故号素质明且都岂非众黒中能以白自殊珍禽効嘉瑞适与昌运符犂牛产骍角宗庙之所须凡马偶天骥子流汗血珠愿君振高翮慎勿趋平芜逺随鹄摩霄不作雉罹罦韩公羡二乌铩羽嗟囚拘何如息危机保此冰雪肤  

踏车行　　　　　　　　　唐　元  

吴天不雨日光赭桔橰逓响遍原野秪消三日雨滂沱水云万顷揺新禾君不见前年苦雨圩堘破败屋斜穿小舟过至今怕听雨声长防防滴滴刳人肠街头二千得斗米红妆洗米官河水不愁圩破雨翻多奈此白粲珠玑何  

青玉坛歌【`乃魏夫人得道处`】　　　　胡初翁  

岳云满地緑花晓古窦閟春琪树小仙坛传者魏夫人雄颷驾海骑朱鸟海波烧日鳌足红三山飞櫂愁天公帝嘉神绩奠南服勅龙先后颁瑶穹坛前月铺六月雪明镜芙蓉冻不折丹经深鏁山中天玉鸾啼走三湘烟  

春寒謡　　　　　　　　　胡初翁  

江南鸣寒风破碎江浪倾奔上沙背虚舲眺逺不见春芦芽欲殱栁痕退黄帽剪纸拜孟婆樯竿挿堤避蛟鼍客愁万斛倘无酒如此千里长沙何  

蚕妇辞　　　　　　　　　洪焱相  

贫家桑地狭买叶疗蚕饥叶价贵如金卖钗仍典衣所得弗偿费况乃筋力疲萧条镜中顔伊轧窻下机都将寸心苦织入千万丝帛成不敢裁支梧廹公私端居被文绣愧尔西家施  

吴姬十四五　　　　　　　程　文  

吴姬十四五荡漾采莲船罗衣耀鸣珰自好还自怜贞心抱冰雪皓齿明贝编临风歌一曲和者皆靡然谁当聘良媒白首同所天投以玉镜台报之金臂纒  

君马黄　　　　　　　　　程　文  

君马黄我马苍骨骼硉兀騣尾长前年逐防出凤翔去年杀贼过武昌追风抺电势莫当力穷气乏一日委道傍委道傍君莫叹将军战死白骨枯春草茫茫满江岸  

村社吟　　　　　　　　　马　肃  

一春雨五戊晴乡人齐説社公灵社公灵兮蚕麦熟五谷丰登应可卜官家今年复免徴村村社社歌升平人人浣衣换穿着尽向祠前保安乐杀鸡具黍仍烹猪喧呼旋捉池中鱼防诚祭赛神人喜咚咚擂鼔髙烧纸祠前狎坐分尊卑社平分胙无髙低痛饮狂歌不知夜家家月下扶人归老翁但愿身长健岁岁年年来祭奠【`唐白云序曰叔敬诗格稳律熟歌行杂体迫近古人`】  

借君乐【`都事叶伯顔初来婺源伯武作阙里乐及去乐平再来婺源輙用前韵更为借  

君乐汪以质见和因复次韵`】　　　王　偁  

由来浮世风波恶出险方知平地乐既安莫惜饮无何醉来抚缶乌乌歌试防蜂蚁与狼虎尚有君臣知子父鷃鹏虽异各安翔枭獍莫怜终自苦君家鳙溪四友堂金削芙蓉照门庑几思杖屦谒清崇短翮悠悠竟尘土当年戎监托世姻安用告身衔褎妪文章有神信苏薛端友直锋知尹庾君能朅与尚书来鼓角危楼气重鼓又能和我借君篇使我听鸡中夜舞君不见高山流水夕荒凉不是知音真不与又不见闲歌下管才三终箫韶九奏方未穷  

扑灯蛾　　　　　　　　　吕　谅  

飞蛾爱毛羽栖息露草枝虽无霄汉翼翩翻适其时青灯尔何与乃欲扑防之焦头不知戒既去还复来防躯抗烈熖薄命终阽危不虞中奇祸自取非人为燃脐润郿坞燎冢翻秦尸膏液散煨烬糜烂已无遗嗟哉尔何求防身至于斯生死了不悟昏愚良可悲  

程孝子行【`灵山程璲父珙夀诉祖坟为人所平县官反罪珙寿璲求代县官愧释之`】  

张文在  

古坟为田栢为薪道傍草卧双石人家家剪纸挂寒食鸟乌衔作窠巢新新坟翻侵旧坟土髑髅夜戴狐狸舞百年无主使人哀有主那堪转危苦程郎当年阿婆六世四世孙多富豪平磨立栋宇贫者诉词罹网罗我问其名曰珙寿囊澁无钱空有口官长摸棱吏舞文反坐鞭笞谁汝救有子能为句读儒不忍郎罢遭非辜当庭请以身自代再拜以诗投大夫大夫读诗色为动慰遣温言与寛纵当时好事竞传夸遂有文人为歌讽君不见汉时仓公遭重刑上书代罪闻缇萦锦袍仙人歌乐府五男不如一女婴莫道男儿不如女璲也于今有斯举假令代死亦不辞孝行勉旃天相汝  

李将军歌　　　　　　　　呉　讷  

太仓积粟皆红腐羣猫昼眠防变虎前锋不见李将军何人为发千钧弩去年我从昱岭来匹马驰突三闗开北平未入衞青幙郭隗独上燕昭台近闻西府罗俊彦人人自谓能酣战谁似当年背水军赤帜才临赵城变英雄报国如等闲马革裹尸铜柱间明朝按劔收中山谤书慎勿回天顔  

鐡崖仙人歌为杨廉夫先生作  

呉　讷  

鐡崖山中鐡笛仙落花满身花底眠两龙擕来东西语蟠桃一醉三千年偷桃更有东方子拍天一笑天门里眼中九防齐州烟案上小儿不如蚁归来跳入壶中天鐡仙亦在蓬莱颠回首楼船问瑶草水弱云深秋月老【`先生有防铁笛名之曰大鐡龙君小鐡龙君`】  

东门栁送休宁丁县尹　　　胡公留  

东门栁不忍把相送不是不肯折栁条令尹来时侬手种溪上船滔滔日东注前时载尹来今日迎尹去去时船似来时船肯学山隂选一钱松萝下今五年儿童读书父老耕田船去不用悲船来不用喜竹马梢梢揺緑尾便向东门迎御史  

从军乐　　　　　　　　　汪广洋  

从军乐右揷忘归左握槊天子有诏征不廷重选前锋扫幽朔出门万里不足平宛驹照耀黄金络去年鏖战葱岭东今年分戍蓬婆中蓬婆城外一丈雪半夜紫驼号北风少年忽忆慷慨事便起酌酒浇心胷酒酣耳热声摩空手舞三尺青芙蓉前将军右都护壮士在荣不在冨一朝手格楼兰归人拥都门防驰骛朝承恩暮承顾出入三军称独步都门富儿空万数人生岂被从军误  

前有尊酒行　　　　　　詹　书  

前有一尊酒后有三尺坟坟前两树花坟中不知春分明记得坟中鬼曽共当年饮酒人  

狭路相逢行　　　　　　　詹　书  

上有千丈之崖古鐡色下有无底之潭水俱黒中间小道石艰澁君马南我车北狭路相逢何偪仄安得来往如康庄两贤相让无相阨  

伯劳叹　　　　　　　　　赵　汸  

伯劳食母母不育生子他巢逺其毒所生不免所养悲五日枭还赤族人言子不孝良由母不仁何不遗卵清溪濵不能辨非类禽鸟亦不智何不啄杀徒辛勤嗟人至灵异禽鸟以义断恩非防亲生子良由不自处鞠育无术空尤人君不见若敖一朝为馁鬼秺侯千载称宗臣  

秋后雨　　　　　　　　　汪克寛  

楚东五月天无云日光流金百草焚南风吹山彭蠡涸稻畦灼灼占文木郎无神龙不起牲牢熏燎徒纷纭梧桐一叶炎官老雷车辘辘天瓢倒陂池泛溢失高低万穟青黄发枯槁白发田翁半忧喜却怜久雨禾生耳磨鎌欲获泥溅胷累日隂霾黒千里何时木德守三星五风十雨歌升平  

骊山老姥赐李密火星劔图歌  

汪克寛  

蒲山鋭额千年客蒲鞯跨犊行无迹挂角青编一束书夣对重瞳意相得昆吾宝匣三尺水火星烱烱精光起花冠仙姥授神奇拜起仓皇惊更喜巩南防血盟玉槃龙舟锦缆诛疵瘢折简唐公结昆弟威棱六月严霜寒岂知不学万人敌雄才空觉乾坤窄九卿裂地藏雕亐稠桑土蚀铜花碧岧嶤古树苍玉林丹崖惨淡霾轻阴龙津风云歘尔化未须感慨荆轲心  

续催送日鼓謡【`邓侍郎崖山作催送日鼓謡文丞相为书`】  

汪德钧  

咚咚晨鼓催目注东方白日华欲动月无辉杀气冲天云血色坎坎暮鼔击日没崦嵫黒朔风吹海毒波翻旄头错落光芒出日复夜夜复日日夜相催鼓声急枕戈不寐食忘飱力不能支仰天泣主辱臣死古义存弟妹飘零敢遑恤整旗收队决雌雄黄龙孰遣横江中风雷昼晦天地变君臣不见崖山空至今涛声吼朝夕半为猿鹤为沙虫当时豪杰能几子千载不泯惟孤忠催日鼓送日鼓调短意长歌愈苦鲛人闻得泪成珠踯躅白鹇惊堕浦侍郎丞相家国同当时戮力无尔汝补天炼石竟无功空余五色神光吐斯人斯作世岂多合入青编照今古  

越城謡　　　　　　　　　程国儒  

越州城城何高四十五里之周遭洼地填为基坡坨凿成濠白昼鞭笞夜击櫜石民之骨灰民膏越城虽高越民劳越民劳劳未巳我田未耕又科米忙忙筑城归种禾又恐无米供官科禾苗未青得秋雨城吏打门夜如虎为言雨后新城摧要我荷锸城上来城泥不干不敢回又恐夜半闻春雷城头一雨城一动越民登城向天恸民心似与雨有讐天意实谓城无用当年当年天下平天下无贼越无城乃知在德不在兵愿无修城愿修德使民复覩无城日  

信州粮謡　　　　　　　　程国儒  

信州粮粮何艰十钟一石万里间朝发钱王隄暮过严子滩拖尾白浪如银山朝度兰溪州暮泊龙丘湾峻如牵车上鬼闗督吏持檄夜如箭布防无风河水干去年粮船未及岸今年又运八百万只知彼地荒不知浙东天亦旱只知彼地饥不知役戸家无饭家无饭侬莫愁愿化鐡骑为耕牛愿销锋镝为锄耰战场辟作畎与沟壮士负戈荷甲归西畴风雨时调禾黍秋禾黍不秋饭不足浙东又移何郡粟  

枯鱼过河泣　　　　　　　范　准  

长江之水万里趋海门潮头如山雪浪喷川珍水怪千万状长鲸率领朝龙君一鳞失水枯已久犹想江波緑于酒枯鱼已枯何用泣岂贪钓饵遭罗絷大船击鼓网截流蛰虬惊飞腥雾湿况此区区鲂鱮軰那能圉圉常同队鱼兮鱼兮可奈何百川何处无惊波不如鲲鹏变化辞溟涨九万扶揺在风上  

偶书李翰林箜引即韵成一曲  

曹　迁  

仗劔欲屠龙张罗思捕虎男儿设心固有为文也非文武非武调铅傅村媪皱靣成冶容唱筹夜量沙晨炊何可春安知蜥蜴举亦有风雷从物理不可测平地为高峯我非女萝丝安得附长松愿持贞一志黙黙藏其踪  

祷神词　　　　　　　　　吕　旭  

霜飞玉钱草痕紫蟾蜍啼秋月明死银缸堕花愁夜色佳人含愁诉郎伯为招神巫晨趣装鸳鸯带绾罗襦裳结束刍人词下去汝代奴身奴送汝万斛黄金贱如土不惜神前诉奴苦乞灵愿归与阿郎齐眉偕老天年长  

苍鹰叹　　　　　　　　　倪尚谊  

苍鹰养子巢树巅绸缪牖戸完且坚日捕鸡雏供子食羽翮将成图万全山家少年不胜愤悬空百尺能扳援巢倾子覆莫能保雄飞雌呼空盘旋君不见楚灵谓多杀人子吾儿及祸理则然今观鸷鸟情更苦搏击奈何终不悛  

量田謡　　　　　　　　　吴　斌  

朝量水田雪暮量山田月青山白水人如云朝暮量田几时歇尺田寸地须尽量丝毫増入毋留藏时旸时雨欣时康我民欲报心未央年年増赋输太仓但愿山积垂无疆安得长风天外起吹倒昆仑填海水更出桑田千万里  

观打栗行　　　　　　　　吴　斌  

两夫如飞猿攀条绕树惊人防长竿披霄拂烟雾纷纷栗子坠若云大栗已尽小栗空空遗孤树号秋风我今于此感万事愁叹踯躅何由终  

长相思　　　　　　　　　吴　驽  

长相思深闺幽梨花风冷春若秋夜防明月悬西楼嫦娥相对增离忧别时初种庭前栁叶已成阴榦如斗明朝愿折相思条便风寄与云中守  

东屯吏　　　　　　　　　江敬  

东屯吏老更贫鹄形带索衣悬鹑官督开田背负薪妻子拨置戸役频去家万里囊无银天寒日暮愁杀人死者大半逐淮尘少者名良苦辛后至擢用披云津不至保得骨肉亲皇天无私賛经纶率土何莫非王臣临濠大尹防且仁白马御史上奏陈七年一半住寿春圣泽霶霈丞相嗔丞相嗔圣泽霶霈何时匀【`甲寅三月七日放免六十者丞相胡惟庸请放免六十五者`】  

游子吟　　　　　　　　　唐文凤  

朝为游子吟暮怀游子悲游子去日逺慈母将畴依母发白如雪子心皎如月但得子心如月圆照母白髪高堂前  

上东门行　　　　　　　　唐文凤  

上东门在何所河阳城南瀍水浒旧时豪华今已空惟有当年一抔土闻説汉家全盛秋门前列第皆王侯朱轮翠毂日来往凝笳叠鼓长喧啾画栱雕檐接宫观十里香尘飞不断天上频颁丹诏过民间屡免田租半白髪老人不识兵闾阎小儿歌太平鬬鸡走马寻常事岂有纷纷愁叹声乞归二傅章初上曾见公卿盛供帐道傍观者如云屯杂防从车凡几辆韶华转眼流星过倐忽荆棘埋铜驼逢萌挂冠固已矣石勒倚啸将如何往事伤心难自保惆怅东门不能道君不见北邙山头四五陵玉匣珠襦委荒草  

谒潭謡　　　　　　　　　苏　大  

谒潭古龙窟絶壁暎澄龙去潭水浊龙来潭水清潭水无风波龙居谁敢惊愿龙常向此中住岁旱为民作霖雨  
