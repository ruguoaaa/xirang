---
title: 御览诗
index: true
icon: editor
order: 364
category:
  - 诗藏
  - 诗集
  - 御览诗
tag:
  - 令狐楚
  - 唐
---

**御览诗** 唐 令狐楚  
  
## 提要  
  
《御览诗》一卷，一名《唐歌诗》，一名《选进集》，一名《元和御览》，唐令狐楚编。楚字谷士，宜州华原人，贞元七年登进士第，桂管观察使王拱辟入幕，后历辟太原节度判官，召授右拾遗，官至吏部尚书，检校尚书左仆射，出为山南西道节度使，卒于官，事迹具《唐书》本传。是书乃宪宗时奉敕编进，其结衔题“翰林学士、朝议郎、守中书舍人”，考楚本传，称皇甫钅尃与楚厚善，荐为翰林学士，进中书舍人，元和十二年，裴度以宰相领彰义节度使，楚草制，其词有所不合，停楚学士，但为中书舍人，则此书之进在元和十二年以前也。陆游《渭南文集》有是书《跋》曰：“右《唐御览诗》一卷，凡三十人，二百八十九首，元和学士令狐楚所集也。”案：卢纶《墓碑》云：“元和中章武皇帝命侍臣采诗，第名家得三百十一篇，公之章句奏御者居十之一。”今《御览》所载纶诗三十二篇，正所谓居十之一者也。据此，则《御览》为唐旧本不疑。然碑云“三百十一篇”，而此才二百八十九首，盖散佚多矣，云云。此本人数、诗数均与游所《跋》相合，盖犹古本，所录惟韦应物为天宝旧人，其馀李端、司空曙等皆大历以下人；张籍、杨巨源并及于同时之人，去取凡例，不甚可解。其诗惟取近体，无一古体，即《巫山高》等，之用乐府题者，亦皆律诗。盖中唐以后，世务以声病谐婉相尚，其奋起而追古调者，不过韩愈等数人。楚亦限于风气，不能自异也。本传称楚于笺奏制令尤善，每一篇成，人皆传讽，《旧唐书李商隐传》亦称楚能章奏，以其道授商隐，均不称其诗。《刘禹锡集》和楚诗，虽有“风情不似四登坛”句，而今所传诗一卷，惟《宫中乐》五首，《从军词》五首，《年少行》四首，差为可观，气格色泽，皆与此集相同。盖取其性之所近，其它如《郡斋咏怀诗》之“何时羾阊阖”，《九日言怀诗》之“二九即重阳”，《立秋日悲怀诗》之“泉终闭不开”，《秋怀寄钱侍郎诗》之“燕鸿一声叫”，《和严司空落帽台宴诗》之“马奔流电妓奔车”，《郡斋栽竹诗》之“退公闲坐对婵娟”，《青云干吕诗》之“瑞容惊不散”，《讥刘白赏春不及》之“下马贪趋广运门”，皆时作鄙句；而《赠毛仙翁》一首，尤为拙钝，盖不甚避俚俗者。故此集所录如卢纶《送道士诗》，《驸马花烛诗》，《郑鏦邯郸侠少年诗》，《杨凌阁前双槿诗》，皆颇涉俗格，亦其素习然也。然大致雍容谐雅，不失风格，上比《箧中集》则不足，下方《才调集》则有馀，亦不以一二疵累，弃其全书矣。  

## 御览诗  
  
### ○刘方平【十三首】  
  
秋夜思  
  
旅梦何时尽，征途望每賖。晩秋淮上水，新月楚人家。■〈犭员〉啸空山近，鸿飞极浦斜。明朝南岸去，言折桂枝花。  
  
泛舟  
  
林塘夜发舟，虫响荻飕飕。万影皆因月，千声各为秋。岁华空复晩，乡思不堪愁。西北浮云外，伊川何处流。  
  
折杨枝  
  
官渡初杨栁，风来亦动摇。武昌行路好，应为最长条。叶暎黄鹂夕，花繁白雪朝。年年攀折意，流恨入纎腰。  
  
班媫妤  
  
夕殿别君王，深宫月似霜。人幽在长信，萤出向昭阳。露浥红兰湿，秋凋碧树伤。惟留合欢扇，从此箧中藏。  
  
新春  
  
南陌春风早，东邻曙色斜。一花开楚国，双燕入卢家。眠罢梳云髻，妆成上锦车。谁知如昔日，更浣越溪纱。  
  
采莲  
  
落日晴江里，荆歌艶楚腰。采莲从小惯，十五即乗潮。  
  
京兆眉  
  
新作蛾眉样，谁将月里同。有来凡几日，相效满城中。  
  
春雪  
  
飞雪带春风，徘徊乱绕空。君看似花处，偏在洛阳东。  
  
望夫石  
  
佳人成古石，藓驳覆花黄。犹有春山杏，枝枝似薄妆。  
  
送别  
  
华亭霁色满今朝，云里樯竿去转遥。莫怪山前深复浅，清淮一日两回潮。  
  
夜月  
  
更深月色半人家，北斗阑干南斗斜。今夜偏知春气暖，虫声新透緑窗纱。  
  
春怨  
  
纱窗日落渐黄昏，金屋无人见泪痕。寂寞空庭春欲晩，梨花满地不开门。  
  
代春怨  
  
朝日残莺伴妾啼，开帘只见草萋萋。庭前时有东风入，杨栁千条尽向西。  
  
### ○皇甫冉【十六首】  
  
江山留别【原题润州南郭留别】  
  
萦逥枫叶岸，留滞木兰桡。呉岫新经雨，江天正落潮。故人劳见爱，行客自无聊。君问前程事，孤云入剡遥。  
  
巫山髙  
  
巫峡见巴东，迢迢出半空。云藏神女馆，雨到楚王宫。朝暮泉声落，寒暄树色同。清猿不可听，偏在九秋中。  
  
长安路  
  
长安九城路，戚里五侯家。结束趋平乐，联翩抵狭斜。髙楼临积水，复道出繁花。惟有相如宅，蓬门度岁华。  
  
送客  
  
旗鼔军威重，闗山客路赊。待封甘度陇，回首不思家。城上春风晩，营中瀚海沙。河源虽万里，音信寄来查。  
  
温汤即事  
  
天仗星辰转，霜风景气和。树含温液润，山入缭垣多。丞相金钱赐，平阳玉辇过。鲁儒求一谒，无路独如何。  
  
送节度赴朔方【原题作送常大夫加散骑常侍赴朔方】  
  
故垒烟尘后，新军河塞间。金貂宠汉将，玉节度萧闗。散漫沙中雪，依稀汉口山。人知窦车骑，计曰勒铭还。  
  
归渡洛水  
  
暝色赴春愁，归人南渡头。渚烟空翠合，滩月碎光流。澧浦饶芳草，沧浪有钓舟。谁知放歌客，此意正悠悠。  
  
赋得海边树  
  
歴歴缘荒岸，冥冥入逺天。每同莎草发，长共水云连。摇落潮风早，离披海雨偏。故伤游子意，多在客舟前。  
  
婕妤怨  
  
由来咏团扇，今已值秋风。事逐人皆徃，恩无日再中。早鸿闻上苑，寒露下深宫。颜色年年谢，相如赋岂工。  
  
雨雪  
  
风沙悲久戍，雨雪更劳师。絶漠无人境，将军苦战时。山川迷向背，氛雾失旌旗。徒念天涯事，年年芳草期。  
  
送客  
  
西塞云山逺，东风道路长。人心胜潮水，相送过浔阳。  
  
班媫妤  
  
花枝出建章，凤管发昭阳。借问承恩者，双蛾几许长。  
  
秋怨  
  
长信多秋气，昭阳借月华。那堪闭永巷，闻道选良家。  
  
赠别【原题赠寄权三客舎】  
  
南桥春日暮，杨栁带青渠。不得同携手，空成意有余。  
  
禁省梨花咏  
  
巧解迎人笑，偏能乱蝶飞。春风时入户，几片落朝衣。  
  
春思【本集不载】  
  
莺啼燕语报新年，马邑龙堆路几千。家住秦城邻汉苑，心随明月到胡天。机中锦字论长恨，楼上花枝笑独眠。为问元戎窦车骑，何时反斾勒燕然。  
  
### ○刘复【四首】  
  
春逰曲  
  
春风戏狭斜，相见莫愁家。细酌蒲桃酒，娇歌玉树花。裁衫催白纻，迎客走朱车。不觉重城暮，争栖栁上鸦。  
  
春雨  
  
细雨度深闺，莺愁欲懒啼。如烟飞漠漠，似露湿萋萋。草色行看靡，花枝暮欲低。晓听钟鼔动，早送锦障泥。  
  
杂曲  
  
寳劔饰文犀，当风似切泥。逢君感意气，贳酒杜陵西。赵女颜虽少，宛驹齿正齐。娇多不肯别，更待夜乌啼。  
  
夏日  
  
暎日纱窗深且闲，含桃红日石榴殷。银瓶绠转桐花井，沉水烟销金博山。文簟象床娇倚瑟，彩奁铜镜懒拈环。明朝戏去谁相伴，年少相逢狭路间。  
  
### ○郑锡【十首】  
  
邯郸少年行  
  
霞鞍金口骝，豹袖紫貂裘。家住丛台近，门前漳水流。唤人呈楚舞，借客试呉钩。见说秦兵至，甘心赴国雠。  
  
陇头别  
  
秋尽初移幙，沾裳一送君。据鞍窥古堠，开灶爇寒云。登陇人逥首，临闗马顾羣。从来断肠处，皆向此中分。  
  
度闗山  
  
象弭插文犀，鱼肠莹鸊鹈。水声分陇咽，马色度闗迷。晓幕胡沙惨，危烽汉月低。仍闻数骑将，更欲出辽西。  
  
千里思  
  
渭水通胡宛，轮台望汉闗。帛书秋海断，锦字夜机闲。旅梦虫催晓，邉心雁带还。惟余两乡思，一夕度闗山。  
  
襄阳乐  
  
春生岘首东，先暖习池风。拂水初含緑，惊林未吐红。渚邉逰汉女，桑下问龎公。磨灭怀中刺，曽将示孔融。  
  
出塞  
  
闗山落叶秋，掩泪望营州。辽海云沙暮，幽燕旌斾愁。战余能送阵，身老未封侯。去国三千里，归心红粉楼。  
  
玉阶怨  
  
长门寒水流，髙殿晓风秋。昨夜鸳鸯梦，还陪豹尾逰。前鱼不解泣，共辇岂闗羞。那及轻身燕，双飞上玉楼。  
  
送客之江西  
  
乘轺奉紫泥，泽国渺天涯。九派春潮满，孤帆暮雨低。草深莺断续，花落水东西。更有髙堂处，知君路不迷。  
  
望月  
  
髙堂新月明，虚殿夕风清。素影纱窗霁，浮凉羽扇轻。稍随微露滴，渐逐晓参横。遥忆云中咏，萧条空复情。  
  
出塞曲  
  
校尉征兵出塞西，别营分骑过龙溪。沙平虏迹风吹尽，雾失烽烟道易迷。玉靶半开鸿已落，金河欲渡马连嘶。会当系取天骄入，不使军书夜刺闺。  
  
### ○栁中庸【九首】  
  
秋怨  
  
玉树起凉烟，凝情一叶前。别离伤晓镜，摇落思秋弦。汉垒闗山月，胡笳塞北天。不知肠断梦，空遶几山川。  
  
春思赠人  
  
红粉当三五，青娥艳一双。绮罗逥锦陌，弦管入花江。落雁惊金弹，抛杯泻玉缸。谁知褐衣客，顦顇在书窗。  
  
幽院早春  
  
草短花初拆，苔青栁半黄。隔帘春雨细，髙枕晓莺长。无事含闲梦，多情识异香。欲寻苏小小，何处觅钱塘。  
  
寒食戏赠  
  
春暮越江邉，春阴寒食天。杏花香麦粥，栁絮伴秋千。酒是芳菲节，人当桃李年。不知何处恨，已解入筝弦。  
  
听筝  
  
抽弦促柱听秦筝，无限秦人悲怨声。似逐春风知栁态，如随啼鸟识花情。谁家独夜愁灯影，何处空楼思月明。更入几重离别恨，江南岐路洛阳城。  
  
河阳桥送别  
  
黄河流出有浮桥，晋国归人此路遥。若傍阑干千里望，北风驱马雨萧萧。  
  
征怨  
  
岁岁金河复玉闗，朝朝马策与刀环。三春白雪归青塜，万里黄河遶黒山。  
  
凉州曲  
  
闗山万里逺征人，一望闗山泪满巾。青海戍头空有月，黄沙碛里本无春。  
  
又  
  
髙槛连天望武威，穷阴拂地戍金微。九城弦管声遥发，一夜闗山雪满飞。  
  
### ○李嘉佑【二首】  
  
鄱阳暮秋  
  
宋玉悲三秋，张衡复四愁。思乡雁北至，叹别水东流。倚树看黄叶，逢人话白头。佳期不可见，落日自登楼。  
  
汉口春【原题春日淇上】  
  
淇水春来涨，鸳鸯逆浪飞。清明桑叶小，度雨杏花稀。卫女红妆薄，王孙白马肥。相将踏青去，不解惜罗衣。  
  
### ○李端【八首】  
  
山下泉  
  
碧水暎丹霞，溅溅露浅沙。暗通山下草，流出洞中花。浄色和云落，喧声遶石斜。明朝更寻去，应到阮郎家。  
  
闗山月  
  
露湿月苍苍，闗头榆叶黄。逥轮照海逺，分彩上楼长。水冻频移幕，兵疲数望乡。只应城影外，万里共胡霜。  
  
巫山髙  
  
巫山十二峰，皆在碧虚中。逥合云藏月，霏微雨带风。猿声寒过涧，树色暮连空。愁向髙唐去，清秋见楚宫。  
  
送客赴洪州  
  
草色随骢马，悠悠共出秦。水传云梦晓，山接洞庭春。帆影连三峡，猿声在四邻。青门一分手，难见杜陵人。  
  
江上逢司空曙  
  
共有髫年故，相逢万里余。新春两行泪，故国一封书。夏口帆初泊，浔阳雁已踈。唯当执杯酒，暂食汉江鱼。  
  
与郑锡逰春  
  
东门垂栁长，逥首独心伤。日暖临芳草，天晴忆故乡。暎花莺上下，过水蝶飞扬。借问同行客，今朝泪几行。  
  
送友人  
  
闻说湘川路，年年吊古多。猿啼巫峡夜，月照洞庭波。穷海人还去，孤城雁与过。青山不同赏，来往自蹉跎。  
  
闺情  
  
月落星稀天欲明，孤灯未灭梦难成。披衣更向门前望，不忿朝来鹊喜声。  
  
### ○卢纶【三十二首】  
  
皇帝感词  
  
提劎风雷动，垂衣日月明。禁花呈瑞色，国老见星精。发棹鱼先跃，窥巢鸟不惊。山呼一万岁，直入九重城。  
  
又  
  
天衣五凤彩，御马六龙文。雨露清驰道，风雷翊上军。髙旍花外转，行漏乐前闻。时见金鞭举，空中指瑞云。  
  
又  
  
妙算干戈止，神谋宇宙清。两阶文物盛，七德武功成。校猎长杨赋，屯军细栁营。归来献明主，歌舞满春城。  
  
又  
  
天乐下天中，云軿俨在空。鈆黄艶河汉，笑语合笙镛。已见长随凤，仍闻不避熊。君王亲试舞，阊阖静无风。  
  
邉思【原题送郭判官赴振武】  
  
黄河九曲流，缭绕古邉州。鸿雁初飞夜，羌胡正早秋。凄清金管思，迢逓玉人愁。七叶虽多庆，湏懐杀敌忧。  
  
送都护归邉  
  
好勇知名早，争雄上将间。战多春入塞，猎惯夜烧山。阵合龙蛇动，军移草木闲。今来部曲尽，白首过萧闗。  
  
送道士  
  
梦别一仙人，霞衣满鹤身。旌幢天路逺，梅杏海山春。种玉非求稔，烧金不为贫。自怜头向白，谁与葛洪亲。  
  
送刘判官赴天德军  
  
衔杯吹急管，满眼起风沙。大漠山沉雪，长城草发花。策行湏耻战，虏在敢言家。余亦求勲者，如何别左车。  
  
七夕  
  
凉风吹玉露，河汉有幽期。星彩光仍隐，云容掩复离。长天愁曙早，闰岁怨秋迟。何事金闺子，空传得网丝。  
  
东斋花树  
  
緑砌红花树，狂风独未吹。光中如有熖，宻处似无枝。鸟动香轻发，人愁影屡移。今朝数片落，为报汉郎知。  
  
塞下曲  
  
鹫翎金仆姑，燕尾绣蝥孤。独立扬新令，千营共一呼。  
  
又  
  
林暗草惊风，将军夜引弓。平明寻白羽，没在石棱中。  
  
又  
  
月黑雁飞髙，单于夜遯逃。欲将轻骑逐，大雪满弓刀。  
  
又  
  
野幕敞琼筵，羌夷贺劳旋。醉和金甲舞，雪鼔动山川。  
  
又  
  
调箭又呼鹰，俱闻百中能。奔猿将迸雉，埽尽古丘陵。  
  
又  
  
亭亭七叶贵，荡荡一隅清。他日题麟阁，唯应独不名。  
  
天长久词  
  
玉砌红花树，香风不敢吹。春光解人意，偏发殿南枝。【天长久万年昌】  
  
又  
  
虹桥千步廊，半在水中央。天子方清署，宫娃起晓妆。【天长久万歳昌】  
  
又  
  
辞辇复当熊，倾心奉六宫。君王若看貌，甘在众妃中。【天长久万岁昌】  
  
赠李果毅  
  
向日磨金镞，当风着锦衣。上城邀贼语，走马截鵰飞。  
  
春夜对月  
  
露如轻雨月如霜，不见星河见雁行。虚晕入池波自泛，满轮当苑桂偏长。春台几望黄龙阙，云路宁分白玉郎。是夜巴歌应金石，岂殊衫影对清光。  
  
长安春望  
  
东风吹雨过青山，却望千门草色闲。家在梦中何日到，春来江上几人还。川原缭绕浮云外，宫阙参差落照间。谁念为儒逢世难，独将衰鬓客秦闗。  
  
宫中乐  
  
云日呈祥礼物殊，彤庭生献五单于。塞垣万里无飞鸟，可在边城用郅都。  
  
又  
  
台殿云凉秋色微，君王初赐六宫衣。楼船泛罢归犹早，行遣才人斗射飞。  
  
春日有怀  
  
桃李风多日欲阴，伯劳飞处落花深。贫居静久难逢信，知隔春山不可寻。  
  
驸马花烛  
  
万条银烛引天人，十月长安半夜春。步障三千隘将断，几多珠翠落香尘。  
  
又  
  
比翼和鸣双凤皇，玉梅金帐满城香。平明却入甘泉里，日气曈曈五色光。  
  
曲江看花  
  
红枝欲折紫枝繁，隔水连宫不用攀。会待长风吹落尽，始能开眼向青山。  
  
春日登楼  
  
花正浓时人正愁，逢花却欲替花羞。年来笑伴皆归去，今日春风欲上楼。  
  
曲江春望  
  
菖蒲翻叶栁交枝，暗上莲舟鸟不知。更到无花最深处，玉楼金殿影参差。  
  
又  
  
翠黛红妆畵鹢中，共惊云色带微风。箫管曲长吹未尽，花南水北雨蒙蒙。  
  
又  
  
泉声遍野入芳洲，拥沬吹花上碧流。落日行人渐无路，巢蜂乳燕满髙楼。  
  
### ○李何【一首### ○旧刻和非】  
  
观妓  
  
向晩小乘逰，朝来新上头。从来许长袖，未有客难留。  
  
### ○张起【一首】  
  
春情  
  
畵阁余寒在，新年旧燕飞。梅花犹带雪，未得试春衣。  
  
### ○郑鏦【四首】  
  
邯郸侠少年  
  
夜渡浊河津，衣中劔满身。兵符刼晋鄙，七首刺秦人。执事非无胆，髙堂念有亲。昨縁秦苦赵，来往大梁频。  
  
玉阶怨  
  
昔日同飞燕，今朝似伯劳。情深争掷果，宠罢怨残桃。别殿春心断，长门夜树髙。虽能不自悔，谁见旧衣褒。  
  
媫妤怨  
  
南国承欢日，东方候晓时。那能妬褒姒，祗爱笑唐儿。寳叶随云髻，珠丝鍜履綦。不知飞燕意，何事苦相疑。  
  
入塞曲  
  
留滞邉庭久，归思岁月賖。黄云同入塞，白首独还家。宛马随秦草，胡人问汉花。还伤李都尉，独自没黄沙。  
  
### ○司空曙【五首】  
  
翫花  
  
衰鬓千茎雪，他乡一树花。今朝与君醉，忘却在长沙。  
  
别卢纶【本集不载### ○见《卢允言集》，原题赠别司空文明】  
  
有月多同赏，无秋不共悲。如何与君别，又是菊黄时。  
  
登秦岭  
  
南登秦岭头，逥首始堪忧。汉阙青门逺，商山蓝水流。三湘迁客去，九陌故人逰。从此思乡泪，双垂不复收。  
  
江湖秋思【原题训崔峒见寄】  
  
趋陪禁掖雁行稀，迁放江潭寉发垂。素浪遥疑太液水，清枫忽似万年枝。嵩南春遍伤魂梦，湖口云深隔路岐。共望汉朝多霈泽，苍蝇早晩得先知。  
  
登岘亭  
  
岘山逥首望秦闗，南向荆州几日还。今日登临唯有泪，不知风景在何山。  
  
### ○于鹄【三首】  
  
送客逰邉【原题送张司直入单于】  
  
若到并州北，谁人不忆家。塞深无伴侣，路尽有平沙。碛冷唯逢雁，天春不见花。莫随邉将意，垂老事轻车。  
  
江南意  
  
偶向江邉采白苹，还随女伴赛江神。众中不得分明语，暗掷金钱卜逺人。  
  
寓意【原题襄阳看花### ○时因小蛮作】  
  
自小看花情不足，江邉寻得一株红。黄昏人散春风起，吹落谁家明月中。  
  
### ○顾况【十首】  
  
白苹洲送客  
  
莫信梅花发，由来谩报春。不才充野客，扶病送朝臣。阙下摇青佩，洲邉采白苹。临流不痛饮，鸥鸟也欺人。  
  
洛阳早春  
  
何地避春愁，终年忆旧逰。一家千里外，百舌五更头。客路偏逢雨，乡山不入楼。故园桃李月，伊水向东流。  
  
送张卫尉  
  
春色依依惜解携，月卿今夜泊隋堤。白沙洲上江蓠长，緑树村邉谢豹啼。迁客比来无倚仗，故人相去隔云泥。越禽唯有南枝分，自送孤鸿飞向西。  
  
佳人赠别  
  
万里行人欲渡溪，千行珠泪滴为泥。已成残梦随君去，犹有惊乌半夜啼。  
  
忆故园  
  
惆怅多山人复稀，杜鹃啼处泪沾衣。故园此去千余里，春梦犹能夜夜归。  
  
题叶道士山房  
  
水邉垂栁赤栏桥，洞里仙人碧玉箫。近得麻姑音信否，浔阳江上不通潮。  
  
送李秀才入京  
  
五湖秋叶满行船，八月灵槎欲上天。君向长安余适越，独登秦岭望秦川。  
  
越中席上看弄老人  
  
不到山阴十二春，镜中相见白头新。此生不复为年少，今日从他弄老人。  
  
听刘安唱歌  
  
子夜新声何处传，悲翁更忆太平年。即今法曲无人唱，已逐霓裳飞上天。  
  
樱桃曲  
  
百舌犹来上苑花，逰人独自忆京华。遥知寝庙尝新后，勅赐樱桃向几家。  
  
### ○韦应物【六首】  
  
咏露珠  
  
秋河一滴露，清夜堕玄天。将来玉盘上，不定始知圎。  
  
登楼  
  
兹楼日登眺，流岁暗蹉跎。坐厌淮南守，秋山红树多。  
  
答王卿送别  
  
去马嘶春草，归人立夕阳。元知数日别，要使两情伤。  
  
登楼寄王卿  
  
踏阁攀枝恨不同，楚云沧海思无穷。数家砧杵秋山下，一郡荆榛寒雨中。  
  
西涧  
  
独怜幽草涧邉生，上有黄鹂深树鸣。春潮带雨晩来急，野渡无人舟自横。  
  
寒食寄诸弟  
  
雨中禁火空斋冷，江上流莺独坐听。把酒看花想诸弟，杜陵寒食草青青。  
  
### ○纥干着【四首】  
  
赏残花  
  
零落多依草，芳香散着人。低檐一枝在，犹占满堂春。  
  
灞上  
  
鸣鞭晩日禁城东，渭水晴烟灞岸风。都傍栁阴逥首望，春天楼阁五云中。  
  
古仙词  
  
珠幡绛节晩霞中，汉武清斋待少翁。不向人间恋春色，桃花自满紫阳宫。  
  
感春词  
  
未得鸣珂谒汉宫，江头寂寞向春风。悲歌一曲心应醉，万叶千花泪眼中。  
  
### ○杨凌【十七首】  
  
梅里旅夕  
  
沧洲东望路，旅棹怆羁逰。枫浦蝉随岸，沙汀鸥转流。露天星上月，水国夜生秋。谁忍持相忆，南归一叶舟。  
  
锺陵雪夜詶友人  
  
穷腊催年急，阳春怯和歌。残灯闪壁尽，夜雪透窗多。归路山川险，逰人梦寐过。龙洲不可泊，岁晩足惊波。  
  
润州水楼  
  
归心不可留，雪桂一丛秋。叶雨空江月，萤飞白露洲。野蝉依独树，水郭带孤楼。遥望山川路，相思万里逰。  
  
江上秋月  
  
陇雁送乡心，羁情属岁阴。惊秋黄叶遍，愁暮碧云深。月色呉江上，风声楚木林。交亲几重别，归梦并愁侵。  
  
阁前双槿  
  
羣玉开双槿，丹荣对绛纱。含烟疑出火，隔雨怪舒霞。向晩争辞蘂，迎朝斗发花。非闗后桃李，为欲继年华。  
  
送客往睦州  
  
水阔尽南天，孤舟去渺然。惊秋路傍客，日暮数声蝉。  
  
送客之蜀  
  
西蜀三千里，巴南水一方。晓云天际断，夜月峡中长。  
  
剡溪看花  
  
花落千逥舞，莺声百啭歌。还同异方乐，不奈客愁多。  
  
江中风  
  
白浪暗江中，南泠路不通。髙樯帆自满，出浦莫呼风。  
  
咏破扇  
  
粉落空床弃，尘生故箧留。先来无一半，情断不胜愁。  
  
贾客愁  
  
山水路悠悠，逢滩即殢留。西江风未便，何日到荆州。  
  
即事寄人  
  
中禁鸣钟日欲髙，北窗欹枕望频搔。相思寂寞青苔合，唯有春风啼伯劳。  
  
早春雪中  
  
新年雨雪少晴时，屡失寻梅看栁期。乡信忆随回雁早，江春寒带故阴迟。  
  
北行留别  
  
日日山川烽火频，山河重起旧烟尘。一生孤负龙泉剑，羞把诗书问故人。  
  
秋原晩望  
  
客雁秋来次第逢，家书频寄两三封。夕阳天外云归尽，乱见青山无数峰。  
  
春霁花蕚楼南闻宫莺  
  
祥烟瑞气晓来轻，栁变花开共作晴。黄鸟逺啼鳷鹊观，春风流出鳯皇城。  
  
明妃曲  
  
汉国明妃去不还，马駄弦管向阴山。匣中虽有菱花镜，羞对单于照旧颜。  
  
### ○杨凝【二十九首】  
  
送别  
  
罇酒邮亭暮，云帆驿使归。野鸥寒不起，川雨冻难飞。呉会家移遍，轩辕梦去稀。姓杨皆足泪，非是强沾衣。  
  
送客东归  
  
君向古营州，邉风战地愁。草青缦别路，栁亚拂孤楼。人意伤难醉，莺啼咽不流。芳菲只合乐，离思返如秋。  
  
送客归湖南  
  
湖南树色尽，了了辨潭州。雨散今为别，云飞何处逰。情来偏似醉，泪迸不成流。那向萧条路，縁湘篁竹愁。  
  
送客归淮南  
  
畵舫照河堤，暄风百草齐。行丝直网蝶，去燕旋遗泥。都向髙天近，人从别路迷。非闗御沟上，今日各东西。  
  
春情  
  
旧宅洛川阳，曽逰逰侠场。水添杨栁色，花绊绮罗香。赵瑟多愁曲，秦家足艳妆。江潭逺相忆，春梦不胜长。  
  
秋夜听捣衣  
  
砧杵闻秋夜，裁缝寄逺方。声微渐湿露，响细未经霜。兰牖唯遮树，风帘不碍凉。云中望何处，听此断人肠。  
  
从军行  
  
都尉出居延，强兵集五千。还将张博望，直救范祁连。汉卒悲箫鼔，胡姬湿采旃。如今意气尽，流泪挹流泉。  
  
和直禁省  
  
宵直丹宫近，风传碧树凉。漏稀银箭滴，月度网轩光。凤诏裁多暇，兰灯梦更长。此时颜范贵，十歩旧连行。  
  
留别  
  
玉节随东阁，金闺别旧僚。若为花满寺，跃马上河桥。  
  
送客往洞庭  
  
九江归路逺，万里客舟还。若过巴江水，湘东满碧烟。  
  
别友人  
  
倦客惊危路，伤禽遶树枝。非逢暴公子，不敢涕流离。  
  
初渡淮北岸  
  
别梦虽难觉，悲魂最易销。殷勤淮北岸，乡近去家遥。  
  
咏雨  
  
尘浥多人路，泥归足燕家。可怜缭乱点，湿尽满宫花。  
  
栁絮  
  
河畔多杨栁，追逰尽狭斜。春风一回送，乱入莫愁家。  
  
花枕  
  
席上沉香枕，楼中荡子妻。那堪一夜里，长湿两行啼。  
  
送客往鄜州  
  
新叅将相事营平，锦带骍弓结束轻。晓上闗城吟画角，暗驰羌马发支兵。回中地近风常急，鄜畤年多草自生。近喜扶阳系戎相，从来卫霍笑长缨。  
  
送客往夏州  
  
怜君此去过居延，古塞黄云共渺然。沙阔独行寻马迹，路迷遥指戍楼烟。夜投孤店愁吹笛，朝望行尘避控弦。闻有故交今从骑，何须着论更言钱。  
  
春霁晓望  
  
细雨晴深小苑东，春云开气逐光风。雄儿走马神光上，静女看花佛寺中。书劔学多心欲懒，田园荒废望频空。南归路极天连海，惟有相思明月同。  
  
唐昌观玉蕋花  
  
瑶华琼蕋种何年，萧史秦嬴向紫烟。时控彩鸾过旧邸，摘花持献玉皇前。  
  
别李协  
  
江邉日暮不胜愁，送客沾衣江上楼。明月峡添明月照，蛾睂峰似两眉愁。  
  
初次巴陵  
  
西江浪接洞庭波，积水遥连天上河。乡信为慿谁寄去，汀洲燕雁渐来多。  
  
上已  
  
帝京元已足繁华，细管清弦七贵家。此日风光谁不共，纷纷皆是掖垣花。  
  
春怨  
  
花满帘栊欲度春，此时夫壻在咸秦。緑窗孤寝难成寐，紫燕双飞似弄人。  
  
送客归常州  
  
行到河邉从此辞，寒天日逺暮帆迟。可怜芳草成衰草，公子归时过緑时。  
  
送别  
  
春愁不尽别愁来，旧泪犹长新泪催。相思倘寄相思字，君到扬州扬子逥。  
  
送客入蜀  
  
剑阁迢迢梦想间，行人归路遶梁山。明朝骑马摇鞭去，秋雨槐花子午闗。  
  
送别  
  
仙花笑尽石门中，石室重重掩緑空。蹔下云峰能几日，却逥烟驾驭春风。  
  
残花  
  
五马踟蹰在路岐，南来只为看花枝。莺衔蝶弄红芳尽，此日深闺那得知。  
  
戏赠友人  
  
湘阴直与地阴连，此日相逢忆醉年。美酒非如平乐贵，十升不用一千钱。  
  
### ○李宣逺【一首】  
  
塞下作【原题并州路】  
  
秋日并州路，黄榆落故闗。孤城吹角罢，数骑射鵰还。帐幕遥连水，牛羊自下山。行人正垂泪，烽火出云间。  
  
### ○卢殷【十四首### ○别本俱刻卢隐】  
  
七夕  
  
河耿月凉时，牵牛织女期。欢娯方在此，漏刻竟由谁。定不嫌秋驶，唯当乞夜迟。全胜客子媍，十载泣生离。  
  
金灯  
  
疎茎秋拥翠，幽艳夕添红。有月长灯在，无烟烬火同。香浓初受露，势庳不知风。应笑金台上，先随晓漏终。  
  
妾换马  
  
伴凤楼中妾，如龙枥上宛。同年辞旧宠，异地受新恩。香阁更衣处，尘蒙喷草痕。连嘶将忍泪，俱恋主人门。  
  
欲销云  
  
欲隐从龙质，仍余触石文。霏微依碧落，髣髴悞非云。度月光无隔，倾河影不分。如逢作霖处，当为起氤氲。  
  
仲夏寄江南  
  
五月行将近，三年客未逥。梦成千里去，酒醒百忧来。晩暮时看槿，悲酸不食梅。空将白团扇，从寄复徘徊。  
  
月夜  
  
露下凉生簟，无人月满庭。难闻逆河浪，徒望白榆星。树遶孤栖鹊，窗飞就暗萤。移时宿兰影，思共习芳馨。  
  
遇邉使  
  
累年无的信，毎夜梦邉城。袖掩千行泪，书封一尺情。  
  
移住别居  
  
自到西川住，唯君别有情。常逢对门逺，又隔一重城。  
  
堋口逢友人  
  
艰难别离久，中外往还深。已改当时法，空余旧日心。  
  
雨霁登北岸寄友人  
  
稻黄扑扑黍油油，野树连山涧自流。忆得年时冯翊部，谢郎相引上楼头。  
  
长安亲故  
  
楚兰不佩佩呉钩，带酒城头别旧逰。年事已多筋力在，试将弓箭到并州。  
  
悲秋  
  
秋空雁度青天逺，疎树蝉嘶白露寒。阶下败兰犹有气，手中团扇渐无端。  
  
晩蝉  
  
深藏髙栁背斜晖，能轸孤愁减昔围。犹畏旅人头不白，再三移树带声飞。  
  
维扬郡西亭赠友人  
  
萍飒风池香满船，杨花漠漠暮春天。玉人此日心中事，何似乘羊入市年。  
  
### ○姚系【一首】  
  
古别离  
  
凉风已袅袅，霜重木兰枝。独上髙楼望，行人逺不知。轻寒入洞户，明月满秋池。燕去鸿方至，年年是别离。  
  
### ○马逢【五首】  
  
新乐府  
  
温谷春生至，宸逰近甸荣。云随天仗转，风入御筵轻。翠盖浮佳气，朱楼依太清。朝臣冠剑退，宫女管弦迎。  
  
部落曲  
  
蕃军傍塞逰，代马喷风秋。老将垂金甲，阏支着锦裘。琱戈蒙豹尾，红斾插狼头。日暮天山下，鸣笳汉使愁。  
  
从军  
  
汉马千蹄合一羣，单于鼔角隔山闻。沙塠风起红楼下，飞上胡天作阵云。  
  
宫词  
  
金吾持戟护轩檐，天乐传教万姓瞻。楼上美人相倚看，红妆透出水晶帘。  
  
又  
  
玉楼天半起笙歌，风送宫人笑语和。月影殿开闻晓漏，水晶帘卷近秋河。  
  
### ○刘皁【四首】  
  
邉城栁  
  
一株新栁色，十里断孤城。为感东西路，长悬离别情。  
  
旅次朔方向【见贾阆仙集原题渡桑干】  
  
客舎并州数十霜，归心日夜忆咸阳。无端又隔桑干水，却望并州似故乡。  
  
长门怨【刘皁原有二首逸去其一反入女郎刘媛作今姑仍旧本附载原诗辨误】  
  
蝉鬓慵梳倚帐门，蛾眉不扫惯承恩。傍人未必知心事，一面残妆空泪痕。  
  
又【皁原诗云宫殿沉沉月欲分昭阳更漏不堪闻珊瑚枕上千行泪不是思君是恨君】  
  
雨滴长门秋夜长，新愁和雨到昭阳。泪痕不共君恩断，拭尽千行与万行。【此首刘媛作】  
  
### ○李益【三十六首】  
  
送客归振武  
  
骏马事轻车，军行万里沙。胡山通嗢落，汉节绕浑邪。桂满天西月，芦吹塞北笳。别离俱报主，路极不为赊。  
  
赋得垣上衣  
  
漠漠复霏霏，为君垣上衣。昭阳辇下草，应笑此时非。庵蔼青春暮，苍黄白露晞。犹胜萍逐水，流浪不相依。  
  
观逥军三韵  
  
行行上陇头，陇月暗悠悠。万里将军至，逥旌陇树秋。谁令呜咽水，重入故营流。  
  
题太原落漠驿西堠  
  
征戍在桑干，年年蓟北寒。殷勤驿西堠，此路到长安。  
  
金吾子  
  
绣帐博山炉，银鞍冯子都。黄昏莫攀折，惊起欲栖乌。  
  
鹧鸪词  
  
湘江斑竹枝，锦翅鹧鸪飞。处处湘云合，郎从何处归。  
  
立秋前一日览镜  
  
万事销身外，生涯在镜中。惟将满鬓雪，明日对秋风。  
  
代人乞花  
  
绣户朝眠起，开帘满地花。春风解人意，吹落妾西家。  
  
宿青山石楼  
  
紫塞经年别，黄龙碛路穷。故山今夜宿，明月在楼中。  
  
上洛  
  
金谷园中栁，春来似舞腰。何堪好风景，独上洛阳桥。  
  
扬州怀古  
  
故国歌钟地，长桥车马尘。彭城阁邉栁，偏似不胜春。  
  
水宿闻雁  
  
早雁忽为双，惊秋风水窗。夜长人自起，星月满空江。  
  
扬州早雁  
  
江上三千雁，年年过故宫。可怜江上月，偏照断根蓬。  
  
下楼  
  
话旧全应老，逢春喜又悲。看花行拭泪，倍觉下楼迟。  
  
过五原胡儿饮马泉  
  
緑阳着水草如烟，旧是胡儿饮马泉。几处吹笳明月夜，何时倚劔白云天。从来冻合闗山路，今日分流汉使前。莫遣行人照容鬓，恐惊顦顇入新年。  
  
临滹沱见入蕃使列名  
  
漠南春暮到滹沱，邉栁青青塞马过。万里闗山今不闭，汉家频许郅支和。  
  
过降户至统汉峰  
  
统汉峰西降户营，黄沙白骨拥长城。只今已勒燕然石，北地无人空月明。  
  
避暑女冠  
  
雾袖烟裾云母冠，碧花瑶簟井氷寒。焚香欲降三青鸟，静扫桐阴上玉坛。  
  
题宫苑花【原题宫怨】  
  
露湿暗花春殿香，月明歌吹在昭阳。似将海水添宫漏，共滴长门一夜长。  
  
送客归幽州  
  
惆怅秦城送独归，蓟门云树逺依依。秋来莫射南飞雁，从遣乘春更北飞。  
  
拂云堆  
  
汉将新从虏地来，旌旗半上拂云堆。单于毎向沙场猎，南望阴山哭几逥。  
  
暮过逥乐峰  
  
烽火髙飞百尺台，黄昏遥自碛南来。昔年征战逥应乐，今日从军乐未逥。  
  
夜宴观石将军舞  
  
微月东南上戍楼，琵琶起舞锦纒头。更闻横笛闗山逺，白草胡沙西塞秋。  
  
扬州万里送客【原题栁杨送客】  
  
青枫天半白苹洲，楚客伤离不待秋。君见隋朝更何事，栁杨南渡水悠悠。  
  
春夜闻笛  
  
寒山吹笛唤春归，迁客相逢泪落衣。洞庭一夜无穷雁，不待天明向北飞。  
  
度破讷沙  
  
眼见风来沙旋移，经年不见草生时。无论塞北无春色，纵有春来何处知。  
  
上隋堤  
  
碧水东流无限春，隋家宫苑尽成尘。行时莫上长堤望，吹起杨花愁杀人。  
  
舟行  
  
栁花吹入正行舟，卧引菱花信碧流。闻道风光满杨子，天晴共上望乡楼。  
  
隋宫燕  
  
燕语如伤旧国春，宫花旋落已成尘。自从一别风光后，几度飞来不见人。  
  
送人归岳阳  
  
烟草连天枫树齐，岳阳归路子规啼。春江万里巴陵戍，落日看沉碧水西。  
  
古瑟怨  
  
破瑟悲秋已减弦，湘灵沉怨不知年。感君拂拭遗音在，更奏新声明月天。  
  
咏牡丹赠从兄正封  
  
紫蕋丛开未到家，却教逰客赏繁华。始知年少求名处，满眼空中别有花。  
  
邉思  
  
腰垂锦带佩呉钩，走马曽防玉塞秋。莫笑闗西将家子，只将诗思入凉州。  
  
蜀川听莺  
  
蜀道山川心易惊，緑窗残梦晓闻莺。分明似冩文君恨，万怨千愁弦上声。  
  
暖川  
  
胡风冻合鸊鹈泉，牧马千羣逐暖川。塞外征行无尽日，年年移帐雪中天。  
  
逢归信偶寄  
  
无事将心寄栁条，等闲书字满芭蕉。乡闗若有东流信，遣送扬州近驿桥。  
  
### ○李愿【二首】  
  
观翟玉妓  
  
女郎闺阁春，抱瑟坐花茵。艳粉宜斜烛，羞蛾惨向人。寄情摇玉柱，流眄整罗巾。幸以芳香袖，承君宛转尘。  
  
思妇  
  
良人久不至，惟恨锦屏孤。顦顇衣寛日，空房问女巫。  
  
### ○张籍【一首】  
  
送蜀客  
  
蜀客南行祭碧鸡，木绵花发锦江西。山桥日晩行人少，时有猩猩上树啼。  
  
### ○霍揔【六首】  
  
塞下曲  
  
曽当一面战，频出九重围。但见争锋处，长须得胜归。雪沾旗尾落，风断节毛稀。岂要铭燕石，平生重武威。  
  
闗山月  
  
珠珑翡翠床，白晳侍中郎。五日来花下，双童问道傍。到门车马狭，连夜管弦长。毎笑东家子，窥他宋玉墙。  
  
骢马  
  
青骊八尺髙，侠客倚雄豪。踏雪生珠汗，障泥护锦袍。路傍看骤影，鞍底巻旋毛。岂独连钱贵，酬恩更代劳。  
  
雉朝飞  
  
五色有名翚，清晨挟两雌。羣羣飞自乐，步步饮相随。觇叶逢人处，惊媒妬宠时。緑毛春斗尽，强敌愿君知。  
  
采莲女  
  
舟中采莲女，两两催妆梳。闻早渡江去，日髙来起居。  
  
木芙蓉  
  
本自江湖逺，常开霜露余。争春候秾李，得水异红蕖。孤秀曽无过，当门幸不锄。谁能政摇落，繁彩照阶除。  
  
### ○杨凭【十八首】  
  
长安春夜宿开元观  
  
霓裳下晩烟，留客杏花前。徧问人寰事，新从洞府天。长松皆扫月，老鹤不知年。为说蓬灜路，云涛几处连。  
  
晩泊江戍  
  
旅棹依遥戍，清湘急晩流。若为南浦宿，逢此北风秋。云月孤鸿晩，闗山几路愁。年年不得意，零落对沧洲。  
  
巴江雨夜  
  
五岭天无雁，三巴客问津。纷纷轻汉暮，漠漠暗江春。青草连湖岸，繁花忆楚人。芳菲无限路，几夜月明新。  
  
邉塞行  
  
九原临得水，双足是重城。独许为儒老，相怜从骑行。细丛榆塞迥，髙点雁山晴。圣主嗤炎汉，无心自勒兵。  
  
乐逰园望月  
  
炎灵全盛地，明月半秋时。今古人同望，盈亏节暗移。彩凝双月迥，轮度八川迟。共惜鸣珂去，金波送酒巵。  
  
千叶桃花  
  
千叶桃花胜百花，孤荣春晩驻年华。若教避俗秦人见，知向河源旧侣夸。  
  
春中泛舟  
  
仙郎归奏过湘东，正值三湘二月中。惆怅满川桃杏醉，醉看还与曲江同。  
  
雨中怨秋  
  
辞家逺客怆秋风，千里寒云与断蓬。日暮隔山投古寺，钟声何处雨蒙蒙。  
  
秋日独逰曲江  
  
信马闲过忆所亲，秋山行尽路无尘。主人莫惜松阴醉，还有千钱沽酒人。  
  
寄别  
  
晩烟洲雾共苍苍，河雁惊飞不作行。逥斾转舟行数里，歌声犹自逐清湘。  
  
邉情  
  
新种如今屡请和，玉闗邉上幸无他。欲知北海苦辛处，看取节毛余几多。  
  
早发湘中  
  
按节鸣笳中贵催，红旌白斾满船开。迎愁湓浦登城望，西见荆门积水来。  
  
海榴  
  
海榴殷色透帘栊，看盛看衰意欲同。若许三英随五马，便将浓艶鬬繁红。  
  
春情  
  
暮雨朝云几日归，如丝如雾湿人衣。三湘二月春光早，莫逐狂风缭乱飞。  
  
送客往荆州  
  
巴丘过日又登城，云水湘东一日平。若爱春秋繁露学，正逢元凯镇南荆。  
  
赠马錬师  
  
心嫌碧落更何从，月帔花冠氷雪容。行雨若迷归处路，近南惟见祝融峰。  
  
湘江泛舟  
  
湘川洛浦三千里，地角天涯南北遥。除却同倾百壶外，不愁谁奈两魂销。  
  
送别  
  
江岸梅花雪不如，看君驿驭向南徐。相闻不必因来雁，云里飞軿落素书。  
  
### ○扬巨源【十四首】  
  
胡姬词  
  
妍艶照江头，春风好客留。当垆知妾惯，送酒为郎羞。香渡传蕉扇，妆成上竹楼。数钱怜皓腕，非是不能留。  
  
春日有赠  
  
堤暖栁丝斜，风光属谢家。晩心应恋水，春恨定因花。步逺怜芳草，归迟见绮霞。由来感情思，独自惜年华。  
  
襄阳乐  
  
闲随少年去，试上大堤逰。画角栖乌起，清弦过客愁。碑沉楚山石，珠彻汉江秋。处处风情好，卢家更上楼。  
  
闗山月  
  
苍茫临故闗，迢递照秋山。万里平芜静，孤城落叶闲。露浓栖雁起，天逺戍兵还。复暎征西府，光深组练间。  
  
长城闻笛  
  
孤城笛满林，断续共霜砧。夜月降羌泪，秋风老将心。静过寒垒遍，暗入故闗深。惆怅梅花落，山川不可寻。  
  
宫燕词  
  
毛衣似锦语如弦，日暖争髙绮陌天。几处野花留不得，双双飞向御炉前。  
  
赋得灞岸栁送客  
  
杨栁含烟灞岸春，年年攀折为行人。好风倘借低枝便，莫遣青丝扫路尘。  
  
赠崔驸马  
  
百尺梧桐画阁齐，箫声落处翠云低。平阳不惜黄金埓，细雨花骢踏作泥。  
  
临水看花  
  
一树红花暎緑波，清明骑马好经过。今朝几许风吹落，闻道萧郎最惜多。  
  
折杨栁  
  
水邉杨栁曲尘丝，立马烦君折一枝。惟有春风最相惜，殷勤更向手中吹。  
  
观妓人入道  
  
荀令歌钟北里亭，翠娥红粉敞云屏。舞衣施尽余香在，今日花前学诵经。  
  
又  
  
碧玉芳年事冠军，清歌空得隔花闻。春来削发芙蓉寺，蝉鬓临风堕緑云。  
  
听李慿弹箜篌  
  
听奏繁弦玉殿清，风传曲度禁林明。君王听乐梨园暖，翻到云门第几声。  
  
又  
  
花咽娇莺玉潄泉，名髙半在御筵前。汉皇欲助人间乐，从遣新声坠九天。  
  
### ○梁锽【十首】  
  
天长节  
  
日月生天久，年年庆一逥。时平祥不去，寿逺节长来。连吹千家笛，同朝百郡杯。愿持金殿镜，处处照遗才。  
  
崔驸马宅赋咏画山水扇  
  
画扇出秦楼，谁家赠列侯。小含呉剡县，轻带楚扬州。揜作山云暮，摇成陇树秋。坐来传与客，汉水又逥流。  
  
观王美人海图障子  
  
宋玉东家女，常怀物外多。自从图渤海，谁为觅湘娥。白鹭栖脂粉，頳鲂跃绮罗。仍怜转娇眼，别恨一横波。  
  
闻百舌鸟  
  
百舌闻他郡，间闗媚物华。敛形藏一叶，分响出千花。坐爱时褰幌，行藏或驻车。不须应独感，三载已辞家。  
  
美人春怨【原题美人春卧】  
  
妾家巫峡阳，罗幌寝兰堂。晓日临窗久，春风引夣长。落钗仍挂鬓，微汗欲消黄。纵使朦胧觉，魂犹逐楚王。  
  
狷氏子  
  
杏梁初照日，碧玉后堂开。忆事临妆笑，春娇满镜台。含声歌扇举，顾影舞腰逥。别有佳期处，青楼客夜来。  
  
长门怨  
  
妾命何偏薄，君王去不归。欲令遥见悔，楼上试春衣。空殿看人入，深宫羡鸟飞。翻悲因买赋，索镜照空辉。  
  
名姝咏  
  
阿娇年未多，弱体性能和。怕重愁拈镜，怜轻喜曵罗。临津双洛浦，对月两嫦娥。独有荆王殿，时时暮雨过。  
  
艶女词  
  
露井桃花发，双双燕并飞。美人姿态里，春色上罗衣。自爱频开镜，时羞欲掩扉。不知行路客，遥惹五香归。  
  
戏赠歌者  
  
白晳歌童子，哀音絶又连。楚妃临扇学，卢女隔帘传。晓燕喧喉里，春莺啭舌邉。若逢汉武帝，还是李延年。  
