---
title: 第5部分
index: true
icon: editor
order: 5
category:
  - 诗藏
  - 诗集
  - 十八家诗抄
tag:
  - 曾国藩
  - 清
---

## 十八家诗抄·卷二十一  

### 苏东坡七律上二百五十八首  

和子由渑池怀旧  
人生到处知何似，应似飞鸿踏雪泥。泥上偶然留指爪，鸿飞那复计东西。  
老僧已死成新塔，坏壁无由见旧题。往日崎岖还记否，路长人困蹇驴嘶。  

留题延生观后山上小堂  
溪山愈好意无厌，上到巉巉第几尖。深谷野禽毛羽怪，上方仙子鬓眉纤。  
不惭弄玉骑丹凤，应逐嫦娥驾老蟾。涧草岩花自无主，晚来胡蝶入疏帘。  

留题仙游潭中兴寺东有玉女洞洞南有马融读书石室过潭而南山石益奇潭上有桥畏其险不敢渡  
清潭百尺皎无泥，山木阴阴谷鸟啼。蜀客曾游明月峡，秦人今在武陵溪。  
独攀书室窥岩窦，还访仙姝款石闺。犹有爱山心未至，不将双脚踏飞梯。  

石鼻城  
平时战国今何在，陌上征夫自不闲。北客初来试新险，蜀人从此送残山。  
独穿暗月朦胧里，愁渡奔河苍茫间。渐入西南风景变，道边修竹水潺潺。  

楼观  
门前古碣卧斜阳，阅世如流事可伤。长有幽人悲晋惠，强修遗庙学秦皇。  
丹砂久窖井水赤，白术谁烧厨灶香。闻道神仙亦相过，只疑田叟是庚桑。  

九月二十日微雪怀子由弟二首  
岐阳九月天微雪，已作萧条岁暮心。短日送寒砧杵急，冷官无事屋庐深。  
愁肠别后能消酒，白发秋来已上簪。近买貂裘堪出塞，忽思乘传问西琛。  
江上同舟诗满箧，郑西分马涕垂膺。未成报国惭书剑，岂不怀归畏友朋。  
官舍度秋惊岁晚，寺楼见雪与谁登。遥知读易东窗下，车马敲门定不禜。  

病中闻子由得告不赴商州三首  
病中闻汝免来商，旅雁何时更著行。远别不知官爵好，思归苦觉岁年长。  
著书多暇真良计，从宦无功谩去乡。惟有王城最堪隐，万人如海一身藏。  
近从章子闻渠说，苦道商人望汝来。说客有灵惭直道，逋翁久没厌凡才。  
夷音仅可通名姓，瘿俗无由辨颈思页。答策不堪宜落此，上书求免亦何哉。  
辞官不出意谁知，敢向清时怨位卑。万事悠悠付杯酒，流年冉冉入霜髭。  
策曾忤世人嫌汝，易可忘忧家有师。此外知心更谁是，梦魂相觅苦参差。  

和子由寒食  
寒食今年二月晦，树林深翠已生烟。绕城骏马谁能借，到处名园意尽便。  
但挂酒壶那计盏，偶题诗句不须编。忽闻啼贝鸟惊羁旅，江上何人治废田。  

七月二十四日以久不雨出祷磻溪是日宿虢县二十五日晚自虢县渡渭宿于僧舍曾阁阁故曾氏所建也夜久不寐见壁有前县令赵荐留名有怀其人  
龛灯明灭欲三更，欹枕无人梦自惊。深谷留风终夜响，乱山衔月半床明。  
故人渐远无消息，古寺空来看姓名。欲向磻溪问姜叟。仆夫屡报斗杓倾。  

二十六日五更起行至磻溪未明  
夜入磻溪如入峡，照山炬火落惊猿。山头孤月耿犹在，石上寒波晓更喧。  
至人旧隐白云合，神物已化遗踪蜿。安得梦随霹雳驾，马上倾倒天瓢翻。  

周公庙庙在岐山西北七八里庙后百许步有泉依山涌洌异常国史所谓润德泉世乱则竭者也  
吾今那复梦周公，尚喜秋来过故宫。翠凤旧依山硉兀，清泉长与世穷通。  
至今游客伤离黍，故国诸生咏雨濛。牛酒不来乌鸟散，白杨无数暮号风。  

楼观  
鸟噪猿呼昼闭门，寂寥谁识古皇尊。青牛久已辞辕轭，白鹤时来访子孙。  
山近朔风吹积雪，天寒落日淡孤村。道人应怪游人众，汲尽阶前井水浑。  

五郡  
古观正依林麓断，居民来就水泉甘。乱溪赴渭争趋北，飞鸟迎山不复南。  
羽客衣冠朝上象，野人香火祝春蚕。汝师岂解言符命，山鬼何知托老聃。  

十二月十四日夜微雪明日早往南溪小酌至晚  
南溪得雪真无价，走马来看及未消。独自披榛寻履迹，最先犯晓过朱桥。  
谁怜破屋眠无处，坐觉村饥语不嚣。惟有暮鸦知客意，惊飞千片落寒条。  

和子由木山引水二首  
蜀江久不见沧浪，江上枯槎远可将。去国尚能三犊载，汲泉何爱一夫忙。  
崎岖好事人应笑，冷淡为欢意自长。遥想纳凉清夜永，窗前微月照汪汪。  
千年古木卧无梢，浪卷沙翻去似瓢。几度过秋生藓晕，至今流润应江潮。  
泫然疑有蛟龙吐，断处人言霹雳焦。材大古来无适用，不须郁郁慕山苗。  

寄题兴州晁太守新开古东池  
百亩新池傍郭斜，居人行乐路人夸。自言官长如灵运，能使江山似永嘉。  
纵饮座中遗白帢，幽寻尽处见桃花。不堪山鸟号归去，长遣王孙苦忆家。  

华阴寄子由  
三年无日不思归，梦里还家旋觉非。腊酒送寒催去国，东风吹雪满征衣。  
三峰已过天浮翠，四扇行看日照扉。里堠消磨不禁尽，速携家饷劳骖马非。  

和董传留别  
粗缯大布裹生涯，腹有诗书气自华。厌伴老儒烹瓠叶，强随举子踏槐花。  
囊空不办寻春马，眼乱行看择婿车。得意犹堪夸世俗，诏黄新湿字如鸦。  

次韵柳子玉见寄  
薄雷轻雨晓晴初，陌上春泥未溅裾。行乐及时虽有酒，出门无侣谩看书。  
遥知寒食催归骑，定把鸱夷载后车。他日见邀须强起，不应辞病似相如。  

次韵王诲夜坐  
爱君东阁能延客，顾我闲官不计员。策杖频过知未厌，卜居相近岂辞迁。  
莫将诗句惊摇落，渐喜樽鸱省仆缘。待约月明池上宿，夜深同看水中天。  

傅尧俞济源草堂  
微官共有田园兴，老罢方寻隐退庐。栽种成阴十年事，仓黄欲买百金无。  
先生卜筑临清济，乔木如今似画图。邻里亦知偏爱竹，春来相与护龙雏。  

陆龙图诜挽诗  
挺然直节庇峨岷，谋道从来不计身。属纩家无十金产，过车巷哭六州民。  
尘埃辇寺三年别，樽俎岐阳一梦新。他日思贤见遗像，不论宿草更沾巾。  

胡完夫母周夫人挽词  
柏舟高节冠乡邻，绛帐清风耸搢绅。岂似凡人但慈母，能令孝子作忠臣。  
当年织屦随方进，晚节称觞见伯仁。回首悲凉便陈迹，凯风吹尽棘成薪。  

次韵柳子玉过陈绝粮二首  
风雨萧萧夜晦迷，不须鸣叫强知时。多才久被天公怪，阙食惟应爨妇知。  
杜叟挽衣那及胫，颜公食粥敢言炊。诗人情味真尝遍，试问于今底处亏。  
如我自观犹可厌，非君谁复肯相寻。图书跌宕悲年老，灯火青荧语夜深。  
早岁便怀齐物意，微官敢有济时心。南行千里成何事，一听秋涛万鼓音。  

出颍口初见淮山是日至寿州  
我行日夜向江海，枫叶芦花秋兴长。长淮忽迷天远近，青山久与船低昂。  
寿州已见白石塔，短棹未转黄茅冈。波平风软望不到，故人久立烟苍茫。  

寿州李定少卿出饯城东龙潭上  
山鸦噪处古灵湫，乱沫浮涎绕客舟。未暇然犀照奇鬼，欲将烧燕出潜虯。  
使君惜别催歌管，村巷惊呼聚玃猴。此地他年颂遗爱，观鱼并记老庄周。  

龟山  
我生飘荡去何求，再过龟山岁五周。身行万里半天下，僧卧一庵初白头。  
地隔中原劳北望，潮连沧海欲东游。元嘉旧事无人记，故垒摧颓今在不。  

次韵柳子玉二首  

地炉  
细声蚯蚓发银瓶，拥褐横眠天未明。衰鬓镊残欹雪领，壮心降尽倒风旌。  
自称丹灶锱铢火，倦听山城长短更。闻道床头惟竹几，夫人应不解卿卿。  

纸帐  
乱文龟壳细相连，惯卧青绫恐未便。洁似僧巾白叠布，暖于蛮帐紫茸毡。  
锦衾速卷持还客，破屋那愁仰见天。但恐娇儿还恶睡，夜深踏裂不成眠。  

姚屯田挽词  
京口年来耆旧衰，高人沦丧路人悲。空闻韦叟一经在，不见恬侯万石时。  
贫病只知为善乐，逍遥却恨弃官迟。七年一别真如梦，犹记萧然瘦鹤姿。  

和刘道原见寄  
敢向清时怨不容，直嗟吾道与君东。坐谈足使淮南惧，归去方知冀北空。  
独鹤不须惊夜旦，群乌未可辨雌雄。庐山自古不到处，得与幽人仔细穷。  

和刘道原咏史  
仲尼忧世接舆狂，臧穀虽殊竟两亡。吴客漫陈豪士赋，桓侯初笑越人方。  
名高不朽终安用，日饮无何计亦良。独掩陈编吊兴废，窗前山雨夜浪浪。  

和子由柳湖久涸忽有水开元寺山茶旧无花今岁盛开二首  
太昊祠东铁墓西，一樽曾与子同携。回瞻郡阁遥飞槛，北望樯竿半隐堤。  
饭豆羹藜思两鹄，饮河噀水赖长蜺。如今胜事无人共，花下壶卢鸟劝提。  
长明灯下石栏干，长共松杉斗岁寒。叶厚有稜犀甲健，花深少态鹤头丹，  
久陪方丈曼陀雨，羞对先生苜蓿盘。雪里盛开知有意，明年开后更谁看。  

是日宿水陆寺寄北山清顺僧二首  
草没河堤雨暗村，寺藏修竹不知门。拾薪煮药怜僧病，扫地焚香净客魂。  
农事未休侵小雪，佛灯初上报黄昏。年来渐识幽居味，思与高人对榻论。  
长嫌钟鼓聒湖山，此境萧条却自然。乞食绕村真为饱，无言对客本非禅。  
披榛觅路冲泥入，洗足关门听雨眠。遥想后身穷贾岛，夜寒应耸作诗肩。  

送张轩民寺丞赴省试  
龙飞甲子尽豪英，尝喜吾犹及老成。人竞春兰笑秋菊，天教明月伴长庚。  
传家各自闻诗礼，与子相逢亦弟兄。洗眼上林看跃马，贺诗先到古宣城。  

和邵同年戏赠贾收秀才三首  
倾盖相欢一笑中，从来未省马牛风。卜邻尚可容三径，投社终当作两翁。  
古意已将兰缉佩，招词闲咏桂生丛。此身自断天休问，白发年来渐不公。  
朝见新荑出旧槎，骚人孤愤苦思家。五噫处士大穷约，三赋先生多诞夸。  
帐外鹤鸣奁有镜，筒中钱尽案无鲑。玉川何日朝金阙，白昼关门守夜叉。  
生涯到处似樯乌，科第无心摘颔须。黄帽刺船忘岁月，白衣担酒慰鳏孤。  
狙公欺病来分栗，水伯知馋为出鲈。莫向洞庭歌楚曲，烟波渺渺正愁予。  

莘老葺天庆观小园有亭北向道士山宗说乞名与诗  
春风欲动北风微，归雁亭边送雁归。蜀客南游家最远，吴山寒尽雪先晞。  
扁舟去后花絮乱，五马来时宾从非。惟有道人应不忘，抱琴无语立斜晖。  

秀州报本禅院乡僧文长老方丈  
万里家山一梦中，吴音渐已变儿童。每逢蜀叟谈终日，便觉峨眉翠扫空。  
师已忘言真有道，我除搜句百无功。明年采药天台去，更欲题诗满浙东。  

宋叔达家听琵琶  
数弦已品龙香拨，半面犹遮凤尾槽。新曲翻从玉连锁，旧声终爱郁轮袍。  
梦回只记归舟字，赋罢双垂紫锦绦。何异乌孙送公主，碧天无际雁行高。  

祥符寺九曲观灯  
纱笼擎烛迎门入，银叶烧香见客邀。金鼎转丹光吐夜，宝珠穿蚁闹连宵。  
波翻焰里元相激，鱼舞汤中不畏焦。明日酒醒空想像，清吟半逐梦魂销。  

正月二十一日病后述古邀往城外寻春  
屋上山禽苦唤人，槛前冰沼忽生鳞。老来厌伴红裙醉，病起空惊白发新。  
卧听使君鸣鼓角，试呼稚子整冠巾。曲栏幽榭终寒窘，一看郊原浩荡春。  

有以官法酒见饷者因用前韵求述古为移厨饮湖上  
喜逢门外白衣人，欲脍湖中赤玉鳞。游舫已妆吴榜稳，舞衫初试越罗新。  
欲将渔钓追黄帽。未要靴刀抹绛巾。芳意十分强半在，为君先踏水边春。  

新城道中二首  
东风知我欲山行，吹断檐间积雨声。岭上晴云披絮帽，树头初日挂铜钲。  
野桃含笑竹篱短，溪柳自摇沙水清。西崦人家应最乐，煮葵烧笋饷春耕。  
身世悠悠我此行，溪边委辔听溪声。散材畏见搜林斧，疲马思闻卷旆钲。  
细雨足时茶户喜，乱山深处长官清。人间歧路知多少，试向桑田问耦耕。  

寒食未明至湖上太守未来两县令先在  
城头月落尚啼乌，乌榜红舷早满湖。鼓吹未容迎五马，水云先已飏双凫。  
映山黄帽螭头舫，夹道青烟鹊尾炉。老病逢春只思睡，独求僧榻寄须臾。  

次韵孙莘老见赠时莘老移庐州因以别之  
炉锤一手赋形殊，造物无心敢望渠。我本疏顽固当尔，子犹沦落况其馀。  
龚黄侧畔难言政，罗赵前头且炫书。惟有阳关一杯酒，殷勤重唱赠离居。  

李钤辖坐上分题戴花  
二八佳人细马驮，十千美酒渭城歌。帘前柳絮惊春晚，头上花枝奈老何。  
露湿醉巾香掩冉，月明归路影婆娑。绿珠吹笛何时见，欲把斜红插皂罗。  

自昌化双溪馆下步寻溪源至治平寺二首  
乱山滴翠衣裘重，双涧响空窗户摇。饱食不嫌溪笋瘦，穿林闲觅野芎苗。  
却愁县令知游寺，尚喜渔人争渡桥。正似醴泉山下路，桑枝刺眼麦齐腰。  
每见田园辄自招，倦飞不拟控扶摇。共疑杨恽非锄豆，谁信刘章解立苗。  
老去尚飧彭泽米，梦归时到锦江桥。宦游莫作无家客，举族长悬似细腰。  

会客有美堂周邠长官与数僧同泛湖往北山湖中闻堂上歌笑声以诗见寄因和二首时周有服  
蔼蔼君诗似岭云，从来不许醉红裙。不知野屐穿山翠，惟见轻桡破浪纹。  
颇忆呼卢袁彦道，难邀骂坐灌将军。晚风落日元无主，不惜清凉与子分。  
载酒无人过子云，掩关昼卧客书裙。歌喉不共听珠贯，醉面何因作缬纹。  
僧侣且陪香火社，诗坛欲敛鹳鹅军。凭君遍绕湖边寺，涨渌晴来已十分。  

立秋日祷雨宿灵隐寺同周徐二令  
百重堆案掣身闲，一叶秋声对榻眠。床下雪霜侵户月，枕中琴筑落阶泉。  
崎岖世味尝应遍，寂寞山栖老渐便，惟有问农心尚在，起占云汉更茫然。  

病中独游净慈谒本长老周长官以诗见寄仍邀游灵隐因次韵答之  
卧闻禅老入南山，净扫清风五百间。我与世疏宜独往，君缘诗好不容攀。  
自知乐事年年减，难得高人日日闲。欲问云公觅心地，要知何处是无还。  

病中游祖塔院  
紫李黄瓜村路香，乌纱白葛道衣凉。闭门野寺松阴转，欹枕风轩客梦长。  
因病得闲殊不恶，安心是药更无方。道人不惜阶前水，借与匏樽自在尝。  

癸丑春分后雪  
雪入春分省见稀，半开桃李不胜威。应惭落地梅花识，却作漫天柳絮飞。  
不分东君专节物，故将新巧发阴机。从今造物尤难料，更暖须留御腊衣。  

孤山二咏并序  
孤山有陈时柏二株，其一为人所薪。山下老人自为儿已见其枯矣，然坚悍如金石，愈于未枯者。僧志诠作堂于其侧，名之曰柏堂。堂与白公居易竹阁相连。属余作二诗以记之。  

柏堂  
道人手种几生前，鹤骨龙姿尚宛然。双干一先神物化，九朝三见太平年。  
忽惊华构依岩出，乞与佳名到处传。此柏未枯君记取，灰心聊伴小乘禅。  

竹阁  
海山兜率两茫然，古寺无人竹满轩。白鹤不留归后语，苍龙犹是种时孙。  
两丛恰似萧郎笔，千亩空怀渭上村。欲把新诗问遗像，病维摩诘更无言。  

与述古自有美堂乘月夜归  
娟娟云月稍侵轩，潋潋星河半隐山。鱼钥未收清夜永，凤箫犹在翠微间。  
凄风瑟缩经弦柱，香雾凄迷著髻鬟。共喜使君能鼓乐，万人争看火城还。  

有美堂暴雨  
游人脚底一声雷，满坐顽云拨不开。天外黑风吹海立，浙东飞雨过江来。  
十分潋滟金樽凸，千丈敲铿羯鼓催。唤起谪仙泉洒面，倒倾鲛室泻琼瑰。  

登玲珑山  
何年僵立两苍龙，瘦脊盘盘尚倚空。翠浪舞翻红罢亚，白云穿破碧玲珑。  
三休亭上工延月，九折岩前巧贮风。脚力尽时山更好，莫将有限趁无穷。  

宿九仙山  
风流王谢古仙真，一去空山五百春。玉室金堂馀汉士，桃花流水失秦人。  
困眠一榻香凝帐，梦绕千岩冷逼身。夜半老僧呼客起，云峰缺处涌冰轮。  

海会寺清心堂  
南郭子綦初丧我，西来达磨尚求心。此堂不说有清浊，游客自观随浅深。  
两岁频为山水役，一溪长照雪霜侵。纷纷无补竟何事，惭愧高人闭户吟。  

汪覃秀才久留山中以诗见寄次其韵  
季子应瞋不下机，弃家来伴碧云师。中秋冷坐无因醉，半月长斋未肯辞。  
掷简摇毫无忤色，投名入社有新诗。飞腾桂籍他年事，莫忘山中采药时。  

洞霄宫  
上帝高居愍世顽，故留琼馆在凡间。青山九锁不易到，作者七人相对闲，  
庭下流泉翠蛟舞，洞中飞鼠白鸦翻。长松怪石宜霜鬓，不用金丹苦驻颜。  

初自径山归述古召饮介亭以病不赴  
西风初作十分凉，喜见新橙透甲香。迟暮赏心惊节物，登临病眼怯秋光。  
惯眠处士云庵里，倦醉佳人锦瑟旁。犹有梦回清兴在，卧闻归路乐声长。  

明日重九亦以病不赴述古会再用前韵  
月入秋帷病枕凉，霜飞夜簟故衾香。可怜吹帽狂司马，空对亲舂老孟光。  
不作雍容倾坐上，翻成肮脏倚门旁。人间此会论今古，细看茱萸感叹长。  

九日寻臻阇梨遂泛小舟至勤师院二首  
白发长嫌岁月侵，病眸兼怕酒杯深。南屏老宿闲相过，东礔郎君懒重寻。  
试碾露芽烹白雪，休拈霜蕊嚼黄金。扁舟又截平湖去，欲访孤山支道林。  
湖上青山翠作堆，葱葱郁郁气佳哉。笙歌丛里抽身出，云水光中洗眼来。  
白足赤髭迎我笑，拒霜黄菊为谁开。明年桑苎煎茶处，忆著衰翁首重回。  

次韵周长官寿星院同饯鲁少卿  
琉璃百顷水仙家，风静湖平响钓车。寂历疏松欹晚照，伶俜寒蝶抱秋花。  
困眠不觉依蒲褐，归路相将踏桂华。更著纶巾披鹤氅，他年应作画图夸。  

次韵述古过周长官夜饮  
二更铙鼓动诸邻，百首新诗间八珍。已遣乱蛙成两部，更邀明月作三人。  
云烟湖寺家家境，灯火沙河夜夜春。曷不劝公勤秉烛，老来光景似奔轮。  

述古以诗见责屡不赴会复次前韵  
我生孤僻本无邻，老病年来益自珍。肯对红裙辞白酒，但愁新进笑陈人。  
北山怨鹤休惊夜，南亩巾车欲及春。多谢清诗屡推毂，狶膏那解转方轮。  

贺陈述古弟章生子  
郁葱佳气夜充闾，始见徐卿第二雏。甚欲去为汤饼客，惟愁错写弄獐书。  
参军新妇贤相敌，阿大中郎喜有馀。我亦从来识英物，试教啼看定何如。  

赠治易僧智周  
寒窗孤坐冻生瓶，尚把遗编照露萤。阁束九师新得妙，梦吞三画旧通灵。  
断弦挂壁知音丧，挥尘空山乱石听。斋罢何须更临水，胸中自有洗心经。  

张子野年八十五尚闻买妾述古令作诗  
锦里先生自笑狂，莫欺九尺鬓眉苍。诗人老去莺莺在，公子归来燕燕忙。  
柱下相君犹有齿，江南刺史已无肠。平生谬作安昌客，略遣彭宣到后堂。  

宝山新开径  
藤梢橘刺元无路，竹杖棕鞋不用扶。风自远来闻笑语，水分流处见江湖。  
回观佛骨青螺髻，踏遍仙人碧玉壶。野客归时山月上，棠梨叶战暝禽呼。  

李颀秀才善画山以两轴见寄仍有诗次韵答之  
平生自是个中人，欲向渔舟便写真。诗句对君难出手，云泉劝我早抽身。  
年来白发惊秋速，长恐青山与世新。从此北归休怅望，囊中收得武陵春。  

夜至永乐文长老院文时卧病退院  
夜闻巴叟卧荒村，来打三更月下门。往事过年如昨日，此身未死得重论。  
老非怀土情相得，病不开堂道益尊。惟有孤栖旧时鹤，举头见客似长言。  

钱安道席上令歌者道服  
乌府先生铁用肝，霜风卷地不知寒。犹嫌白发年前少，故点红灯雪里看。  
他日卜邻先有约，待君投绂我休官。如今且作华阳服，醉唱侬家七返丹。  

除夜野宿常州城外二首  
行歌野哭两堪悲，远火低星渐向微。病眼不眠非守岁，乡音无伴苦思归。  
重衾脚冷知霜重，新沐头轻感发稀。多谢残灯不嫌客，孤舟一夜许相依。  
南来三见岁云徂，直恐终身走道涂。老去怕看新历日，退归拟学旧桃符。  
烟花已作青春意，霜雪偏寻病客须。但把穷愁博长健，不辞最后饮屠酥。  

元日过丹阳明日立春寄鲁元翰  
堆盘红缕细茵陈，巧与椒花两斗新。竹马异时宁信老，土牛明日莫辞春。  
西湖弄水犹应早，北寺观灯欲及辰。白发苍颜谁肯记，晓来频嚏为何人。  

刁同年草堂  
不用长竿矫绣衣，南园北第两参差。青山有约长当户，流水无情自入池。  
岁久酴酉縻浑欲合，春来杨柳不胜垂。主人不用匆匆去，正是红梅著子时。  

惠山谒钱道人烹小龙团登绝顶望太湖  
踏遍江南南岸山，逢山未免更留连。独携天上小团月，来试人间第二泉。  
石路萦回九龙脊，水光翻动五湖天。孙登无语空归去，半岭松声万壑传。  

和苏州太守王规父侍太夫人观灯之什余时以刘道原见访滞留京口不及赴此会二首  
不觉朱车番辗后尘，争看绣巾宪锦缠轮。洛滨侍从三人贵，京兆平反一笑春。  
但逐东山携妓女，那知后礔走穷宾。滞留不见荣华事，空作赓诗第七人。  
翻翻缇骑走香尘，激激飞涛射火轮。美酒留连三夜月，丰年倾倒五州春。  
安排诗律追强对，蹭蹬归期为恶宾。堕珥遗簪想无限，华胥犹见梦回人。  

常润道中有怀钱塘寄述古五首  
从来直道不辜身，得向西湖两过春。沂上已成曾点服，泮宫初采鲁侯芹。  
休惊岁岁年年貌，且对朝朝暮暮人。细雨晴时一百六，画船鼍鼓莫违民。  
草长江南莺乱飞，年来事事与心违。花开后院还空落，燕入华堂怪未归。  
世上功名何日是，樽前点检几人非。去年柳絮飞时节，记得金笼放雪衣。  
浮玉山头日日风，涌金门外已春融。二年鱼鸟浑相识，三月莺花付与公。  
剩看新翻眉倒晕，未应泣别脸消红。何人织得相思字，寄与江边北向鸿。  
国艳夭娆酒半酣，去年同赏寄僧檐。但知扑扑晴香软，谁见森森晓态严。  
穀雨共惊无几日，蜜蜂未许辄先甜。应须火急回征棹，一片辞枝可得粘。  
惠泉山下土如濡，阳羡溪头米胜珠。卖剑买牛吾欲老，杀鸡为黍子来无。  
地偏不信容高盖，俗俭真堪著腐儒。莫怪江南苦留滞，经营身计一生迂。  

刁景纯赏瑞香花忆先朝侍宴次韵  
上苑夭桃自作行，刘郎去后几回芳。厌从年少追新赏，闲对宫花识旧香。  
欲赠佳人非泛洧，好纫幽佩吊沉湘。鹤林神女无消息，为问何年返帝乡。  

同柳子玉游鹤林招隐醉归呈景纯  
花时腊酒照人光，归路春风洒面凉。刘氏宅边霜竹老，戴公山下野桃香。  
岩头匹练兼天净，泉底真珠溅客忙。安得道人携笛去，一声吹裂翠崖冈。  

景纯见和复次韵赠之二首  
解组归来道益光，坐看百物自炎凉。卷帘堂上檀槽闹，送客林间桦烛香。  
浅量已愁当酒怯，非才尤觉和诗忙。何人贪佩黄金印，千柱眈眈琐北冈。  
人间膏火正争光，每到藏春得暂凉。多事始知田舍好，凶年偏觉野蔬香。  
溪山胜画徒能说，来往如梭为底忙。老去此身无处著，为翁裁插万松冈。  

柳子玉亦见和因以送之兼寄其兄子璋道人  
不羡腰金照地光，暂时假面弄西凉。晴窗咽日肝肠暖，古殿朝真屦袖香。  
说静故知犹有动，无闲底处更求忙。先生官罢乘风去，何用区区赋陟冈。  

子玉家宴用前韵见寄复答之  
自酌金尊劝孟光，更教长笛奏伊凉。牵衣男女绕太白，扇枕郎君烦阿香。  
诗病逢春转深锢，愁魔得酒暂奔忙。醒时情味吾能说，日在西南白草冈。  

景纯复以二篇一言其亡兄与伯父同年之契一言今者唱酬之意仍次其韵  
灵寿扶来似孔光，感时怀旧一悲凉。蟾枝不独同攀桂，鸡舌还应共赐香。  
等是浮休无得丧，粗分忧乐有闲忙。年来世事如波浪，郁郁谁知柏在冈。  
屡把铅刀齿步光，更遭华衮照厖凉。苏门山上莫长啸，薝蔔林中无别香。  
烛烬已残终夜刻，槐花还似昔年忙。背城借一吾何敢#慎莫樽前替戾冈。  

书普慈长老壁  
普慈寺后千竿竹，醉里曾看碧玉椽。倦客再游行老矣，高僧一笑故依然。  
久参白足知禅味，苦厌黄公聒昼眠。惟有两株红百叶，晚来犹得向人妍。  

刁景纯席上和谢生二首  
误入仙人碧玉壶，一欢那复间亲疏。杯盘狼藉吾何敢，车骑雍容子甚都。  
此夜新声闻北里，他年故事纪南徐。欲穷风月三千界，愿化天人百亿躯。  
纵饮谁能问挈壶，不知门外晓星疏。绮罗胜事齐三阁，宾主谈锋敌两都。  
榻畔烟花尝叹杜，海中童卯尚追徐。无多酌我公须听，醉后粗狂胆满躯。  

留别金山宝觉圆通二长老  
沐罢巾冠快晚凉，睡馀齿颊带茶香。舣舟北岸何时渡，晞发东轩未肯忙。  
康济此身殊有道，医治外物本无方。风流二老长还往，顾我归期尚渺茫。  

杭州牡丹开时仆犹在常润周令作诗见寄次其韵复次一首送赴阙  
羞归应为负花期，已见成阴结子时。与物寡情怜我老，遣春无恨赖君诗。  
玉台不见朝酣酒，金缕犹歌空折枝。从此年年定相见，欲师老圃问樊迟。  
莫负黄花九日期，人生穷达可无时。十年且就三都赋，万户终轻千首诗。  
天静伤鸿犹戢翼，月明惊鹊未安枝。君看六月河无水，万斛龙骧到自迟。  

苏州闾丘江君二家雨中饮酒二首  
小圃阴阴偏洒尘，方塘潋潋欲生纹。已烦仙袂来行雨，莫遣歌声便驻云。  
肯对绮罗辞白酒，试将文字恼红裙。今宵记取醒时节，点滴空阶独自闻。  
五纪归来鬓未霜，十眉环列坐生光。唤船渡口迎秋女，驻马桥边问泰娘。  
曾把四弦娱白傅，敢将百草斗吴王。从今却笑风流守，画戟空凝宴寝香。  

过永乐文长老已卒  
初惊鹤瘦不可识，旋觉云归无处寻。三过门间老病死，一弹指顷去来今。  
存亡惯见浑无泪，乡井难忘尚有心。欲向钱塘访圆泽，葛洪川畔待秋深。  

赠张刁二老  
两邦山水未凄凉，二老风流总健强。共成一百七十岁，各饮三万六千觞。  
藏春坞里莺花闹，仁寿桥边日月长。惟有诗人被磨折，金钗零落不成行。  

八月十七日天竺山送桂花分赠元素  
月缺霜浓细蕊干，此花原属桂堂仙。鹫峰子落惊前夜，蟾窟枝空记昔年。  
破衤戒山僧怜耿介，练裙溪女斗清研。愿公采撷纫幽佩，莫遣孤芳老涧边。  

捕蝗至浮云岭山行疲苦有怀子由弟二首  
西来烟阵塞空虚，洒遍秋田雨不如。新法清平那有此，老身穷苦自招渠。  
无人可诉乌衔肉，忆弟难凭犬寄书。自笑迂疏皆此类，区区犹欲理蝗馀。  
霜风渐欲作重阳，熠熠溪边野菊黄。久废山行疲荦确，尚能村醉舞淋浪。  
独眠林下梦魂好，回首人间忧患长。杀马毁车从此逝，子来何处问行藏。  

与毛令方尉游西菩提寺二首  
推挤不去已三年，鱼鸟依然笑我顽。人未放归江北路，天教看尽浙西山。  
尚书清节衣冠后，处士风流水石间。一笑相逢那易得，数诗狂语不须删。  
路转山腰足未移，水清石瘦便能奇。白云自占东西岭，明月谁分上下池。  
黑黍黄粱初熟后，朱柑绿橘半甜时。人生此乐须天赋，莫遣儿郎取次知。  

平山堂次王居卿祠部韵  
高会日陪山简醉，狂言屡发次公醒。酒如人面天然白，山向吾曹分外青。  
江上飞云来北固，槛前修竹忆南屏。六朝兴废馀丘陇，空使奸雄笑宁馨。  

次韵陈海州书怀  
郁郁苍梧海上山，蓬莱方丈有无间。旧闻草木皆仙药，欲弃妻孥守市阛。  
雅志未成空自叹，故人相对若为颜。酒醒却忆儿童事，长恨双凫去莫攀。  

次韵陈海州乘槎亭  
人事无涯生有涯，逝将归钓汉江槎。乘桴我欲从安石，遁世谁能识子嗟。  
日上红波浮翠山献，潮来白浪卷青沙。清谈美景双奇绝，不觉归鞍带月华。  

次韵孙职方苍梧山  
苍梧奇事岂虚传，荒怪还须问子年。远托鳌头转沧海，来依鹏背负青天。  
或云灵境归贤者，又恐神功亦偶然。闻道新春恣远览，羡君平地作飞仙。  

雪后书北台壁二首  
黄昏犹作雨纤纤，夜静无风势转严。但觉衾裯如泼水，不知庭院已堆盐。  
五更晓色来书幌，半夜寒声落画檐。试扫北台看马耳，未随埋没有双尖。  
城头初日始翻鸦，陌上晴泥已没车。冻合玉楼寒起粟，光摇银海眩生花。  
遗蝗入地应千尺，宿麦连云有几家。老病自嗟诗力退，空吟冰柱忆刘叉。  

谢人见和前篇二首  
已分杯酒欺浅懦，敢将诗力斗深严。渔蓑句好真堪画，柳絮才高不道盐。  
败履尚存东郭足，飞花又舞谪仙檐。书生事业真堪笑，忍冻孤吟笔退尖。  
九陌凄风战齿牙，银杯逐马带随车。也知不作坚牢玉，无奈能开顷刻花。  
得酒强欢愁底事，闭门高卧定谁家。台前日暖君须爱，冰下寒鱼渐可叉。  

游庐山次韵章传道  
尘容已似服辕驹，野性犹同纵壑鱼。出入岩峦千仞表，较量筋力十年初。  
虽无窈窕驱前马，还有鸱夷挂后车。莫笑吟诗淡生活，当令阿买为君书。  

和子由四首  

韩太祝送游太山  
偶作郊原十日游，未应回首厌笼囚。但教尘土驱驰足，终把云山烂漫酬。  
闻道逢春思濯锦，便须到处觅菟裘。恨君不上东封顶，夜看金轮出九幽。  

送春  
梦里青春可得追，欲将诗句绊馀晖。酒阑病客惟思睡，蜜熟黄蜂亦懒飞。  
芍药樱桃俱扫地，鬓丝禅榻两忘机。凭君借取法界观，一洗人间万事非。  

首夏官舍即事  
安石榴花开最迟，绛裙深树出幽菲。吾庐想见无限好，客子倦游胡不归。  
坐上一樽虽得满，古来四事巧相违。令人却忆湖边寺，垂柳阴阴昼掩扉。  

送李供备席上和李诗  
家声赫奕盖并凉，也解微吟锦瑟旁。擘水取鱼湖起浪，引杯看剑坐生光。  
风流别后人人忆，才器归来种种长。不用更贪穷事业，风骚分付与沉湘。  

孔长源挽诗二首  
少年才气冠当时，晚节孤风益自奇。君胜宜为夫子后，林宗不愧蔡邕碑。  
南荒尚记诛元恶，东越谁能事细儿。耆旧如今几人在，为君无憾为时悲。  
小堰门头柳系船，吴山堂上月侵筵。潮声半夜千岩响，诗句明朝万口传。  
岂意日斜庚子后，忽惊岁在巳辰年。佳城一闭无穷事，南望题诗泪洒笺。  

寄吕穆仲寺丞  
孤山寺下水侵门，每到先看醉墨痕。楚相未亡谈笑是，中郎不见典刑存。  
君先去踏尘埃陌，我亦来寻桑枣村。回首西湖真一梦，灰心霜鬓更休论。  

余主簿母挽诗  
闺庭兰玉照乡闾，自昔虽贫乐有馀。岂独家人在中馈，却因麟趾识关雎。  
云车并忽已归仙府，乔木依然拥旧庐。忍把还乡千斛泪，一时洒向老莱裾。  

张文裕挽词  
高才本出朝廷右，能事空推德业馀。每见便闻曹植句，至今传宝魏华书。  
济南名士新凋丧，剑外生祠已洁除。欲寄西风两行泪，依然乔木郑公庐。  

和梅户曹会猎铁沟  
山西从古说三明，谁信儒冠也捍城。竿上鲸鲵犹未掩，草中狐兔不须惊。  
东州赵叟饮无敌，南国梅仙诗有声。不向如皋闲射雉，归来何以得卿卿。  

祭常山回小猎  
青盖前头点皂旗，黄茅冈下出长围。弄风骄马跑空立，趁兔苍鹰掠地飞。  
回望白云生翠山献，归来红叶满征衣。圣明若用西凉簿，白羽犹能效一挥。  

和章七出守湖州二首  
方丈仙人出渺茫，高情犹爱水云乡。功名谁使连三捷，身世何缘得两忘。  
早岁归休心共在，他年相见话偏长。只应未报君恩重，清梦时时到玉堂。  
绛阙云台总有名，应须极贵又长生。鼎中龙虎黄金贱，松下龟蛇绿骨轻。  
霅水未浑缨可濯，弁峰初见眼应明。两卮春酒真堪羡，独占人间分外荣。  

寄题刁景纯藏春坞  
白首归来种万松，待看千尺舞霜风。年抛造物陶甄外，春在先生杖屦中。  
杨柳长齐低户暗，樱桃烂熟滴阶红。何时却与徐元直，共访襄阳庞德公。  

玉盘盂二首并叙  
东武旧俗，每岁四月，大会于南禅#资福两寺。以芍药供佛，而今岁最盛。凡七千馀朵，皆重跗累萼，繁丽丰硕。中有白花，正圆如覆盂，其下十馀叶，稍大，承之如盘，姿格艳异，独出于七千朵之上。云\$得之于城北苏氏园中，周宰相莒公之别业也。而其名俚甚，乃为易之。  
杂花狼籍占春馀，芍药开时扫地无。两寺妆成宝璎珞，一枝争看玉盘盂。  
佳名会作新翻曲，绝品难寻旧画图。从此定知年谷熟，姑山亲见雪肌肤。  
花不能言意可知，令君痛饮更无疑。但持白酒劝嘉客，直待琼舟覆玉彝。  
负郭相君初择地，看羊属国首吟诗。吾家岂与花相厚，更问残芳有几枝。  

闻乔太博换左藏知钦州以诗招饮  
今年果起故将军，幽梦清诗信有神。马革裹尸真细事，虎头食肉更何人。  
阵云冷压黄茅瘴，羽扇斜挥白葛巾。痛饮从今有几日，西轩月色夜来新。  

乔将行烹鹅鹿出刀剑以饮客以诗戏之  
破匣哀鸣出素虯，倦看禝禝听呦呦。明朝只恐兼烹鹤，此去还须却佩牛。  
便可先呼报恩子，不妨仍带醉乡侯。他年万骑归应好，奈有移文在故丘。  

次韵刘贡父李公择见寄二首  
白发相望两故人，眼看时事几番新。曲无和者应思郢，论少卑之且借秦。  
岁恶诗人无好语，夜长鳏守向谁亲。少思多睡无如我，鼻息雷鸣撼四邻。  
何人劝我此间来，弦管生衣甑有埃。绿蚁濡唇无百斛，蝗虫扑面已三回。  
磨刀入谷追穷寇，洒涕循城拾弃孩。为郡鲜欢君莫叹，犹胜尘土走章台。  

寄黎眉州  
胶西高处望西川，应在孤云落照边。瓦屋寒堆春后雪，峨眉翠扫雨馀天。  
治经方笑春秋学，好士今无六一贤。且待渊明赋归去，共将诗酒趁流年。  

同年王中甫挽词  
先帝亲收十五人，四方争看击鹏昆鸟。如君事业真堪用，顾我衰迟不足论。  
出处升沉十年后，死生契阔几人存。他时京口寻遗迹，宿草犹应有泪痕。  

次韵周邠寄雁荡山图二首  
指点先凭采药翁，丹青化出大槐宫。眼明小阁浮烟翠，齿冷新诗嚼雪风。  
二华行观雄陕右，九仙今已压京东。此生的有寻山分，已觉温台落手中。  
西湖三载与君同，马入尘埃鹤入笼。东海独来看出日。石桥先去踏长虹。  
遥知别后添华发，时向樽前说病翁。所恨蜀山君未见，他年携手醉郫筒。  

苏潜圣挽词  
妙龄驰誉百夫雄，晚节忘怀大隐中。悃愊无华真汉吏，文章尔雅称吾宗。  
趋时肯负平生志，有子还应不死同。惟我闲思十年事，数行老泪寄西风。  

和晁同年九日见寄  
仰看鸾鹄刺天飞，富贵功名老不思。病马已无千里志，骚人长负一秋悲。  
古来重九皆如此，别后西湖付与谁。遣子穷愁天有意，吴中山水要清诗。  

送乔施州  
恨无负郭田二顷，空有载行书五车。江上青山横绝壁，云间细路蹑飞蛇。  
鸡号黑暗通蛮货，蜂闹黄连采蜜花。共怪河南门下客，不应万里向长沙。  

雪夜独宿柏仙庵  
晚雨纤纤变王霙，小庵高卧有馀清。梦惊忽有穿窗片，夜静惟闻泻竹声。  
稍压冬温聊得健，未濡秋旱若为耕。天公用意真难会，又作春风烂漫晴。  

董储郎中尝知眉州与先人游过安丘访其故居见其子希甫留诗屋壁  
白发郎潜旧使君，至今人道最能文。只鸡敢忘桥公语，下马来寻董相坟。  
冬月负薪虽得免，邻人吹笛不堪闻。死生契阔君休问，洒泪西南向白云。  

刘贡父见余歌词数首以诗见戏聊次其韵  
十载飘然未可期，那堪重作看花诗。门前恶语谁传去，醉后狂歌自不知。  
刺舌君今犹未戒，灸眉吾亦更何辞。相从痛饮无馀事，正是春容最好时。  

至济南李公择以诗相迎次其韵二首  
敝裘羸马古河滨，野阔天低糁玉尘。自笑餐毡典属国，来看换酒谪仙人。  
宦游到处身如寄，农事何时手自亲。剩作新诗与君和，莫因风雨废鸣晨。  
夜拥笙歌霅水滨，回头乐事总成尘。今年送汝作太守，到处逢君是主人。  
聚散细思都是梦，身名渐觉两非亲。相从继烛何须问，蝙蝠飞时日正晨。  

和孔君亮郎中见赠  
偶对先生尽一樽，醉看万物汹崩奔。优游共我聊卒岁，肮脏如君合倚门。  
只恐掉头难久住，应须倾盖便深论。固知严胜风流在，又见长身十世孙。  

次韵子由送蒋夔赴代州学官  
功利争先变法初，典刑独守老成馀。穷人未信诗能尔，倚市悬知绣不如。  
代北诸生渐狂简，床头杂说为爬梳。归来问雁吾何敢，疾世王符解著书。  

宿州次韵刘泾  
我欲归休瑟渐希，舞雩何日著春衣。多情白发三千丈，无用苍皮四十围。  
晚觉文章真小伎，早知富贵有危机。为君垂涕君知否，千古华亭鹤自飞。  

次韵李邦直感旧  
驺骑传呼出跨坊，簿书填委入充堂。谁教按部如何武，只许清樽对孟光。  
婉娩有时来入梦，温柔何日听还乡。酸寒病守尤堪笑，千步空馀仆射场。  

次韵答邦直子由四首  
簿书颠倒梦魂间，知我疏慵肯见原。闲作闭门僧舍冷，病闻吹枕海涛喧。  
忘怀杯酒逢人共，引睡文书信手翻。欲吐狂言喙三尺，怕君瞋我却须吞。  
城南短李好交游，箕踞狂歌总自由。尊主庇民君有道，乐天知命我无忧。  
醉呼妙舞留连夜，闲作清诗断送秋。萧洒使君殊不俗，樽前容我揽须不。  
老弟东来殊寂寞，故人留饮慰酸寒。草荒城角开新径，雨入河洪失旧滩。  
车马追陪迹未扫，唱酬往复字应漫。此诗更欲凭君改，待与江南子布看。  
君虽为我此迟留，别后凄凉我已忧。不见便同千里远，退归终作十年游。  
恨无扬子一区宅，懒卧元龙百尺楼。闻道鹓鸿满台阁，网罗应不到沙鸥。  

次韵吕梁仲屯田  
雨叶风花日夜稀，一杯相属竟何时。空虚岂敢酬琼玉，枯朽犹能出菌芝。  
门外吕梁从迅急，胸中云梦自逶迟。待君笔力追灵运，莫负南台九日期。  

王巩累约重九见访既而不至以诗送将官梁交且见寄次韵答之交颇文雅不类武人家有侍者甚惠丽  
知君月下见倾城，破恨悬知酒有兵。老守亡何惟日饮，将军竞病自诗鸣。  
花枝不共秋欹帽，笔阵空来夜斫营。爱惜微官将底用，他年只好写铭旌。  

台头寺雨中送李邦直赴史馆分韵得忆字人字兼寄孙巨源二首  
霜林日夜西风急，老送君归百忧集。清歌窈眇入行云，云为不行天为泣。  
红叶黄花秋正乱，白鱼紫蟹君须忆。凭君说向髯将军，衰鬓相逢应不识。  
珥笔西归近紫宸，太平典册不缘麟。付君此事宁论晋，载我当时旧过秦。  
门外想无千斛米，墓中知有百年人。看君两眼明如镜，休把春秋坐素臣。  

九日邀仲屯田为大水所隔以诗见寄次其韵  
无复龙山对孟嘉，西来河伯意雄夸。霜风可使吹黄帽，樽酒那能泛浪花。  
漫遣鲤鱼传尺素，却将燕石报琼华。何时得见悲秋老，醉里题诗字半斜。  

有言郡东北荆山下可以沟畎积水因与吴正字王户曹同往相视以地多乱石不果还游圣女山山有石室如墓而无棺椁或云宋司马桓魋墓二子有诗次其韵二首  
侧手区区未易遮，奔流一瞬卷千家。共疑智伯初围赵，犹有张汤欲漕斜。  
已坐迂疏来此地，分将劳苦送生涯。使君下策真堪笑，隐隐惊雷响踏车。  
茫茫清泗绕孤岑，归路相将得暂临。试著芒鞋穿荦确，更然松炬照幽深。  
纵令司马能镵石，奈有中郎解摸金。强写苍崖留岁月，他年谁识此时心。  

送郑户曹  
游遍钱塘湖上山，归来文字带芳鲜。羸僮瘦马从吾饮，陋巷何人似子贤。  
公业有田常乏食，广文好客竟无毡。东归不趁花时节，开尽春风谁与妍。  

坐上赋戴花得天字  
清明初过酒阑珊，折得奇葩晚更妍。春色岂关吾辈事，老狂聊作坐中先。  
醉吟不耐欹纱帽，起舞从教落酒船。结习渐消留不住，却须还与散花天。  

夜饮次韵毕推官  
簿书丛里过春风，酒圣时时且复中。红烛照庭嘶马要袅，黄鸡催晓唱玲珑。  
老来渐减金钗兴，醉后空惊玉箸工。月未上时应蚤散，免教壑谷问吾公。  

和孙莘老次韵  
去国光阴暮雪消，还家踪迹野云飘。功名正自妨行乐，迎送才堪博早朝。  
虽去友朋亲吏卒，却辞谗谤得风谣。今年我亦江南去，不问繁雄与寂寥。  

游张山人园  
壁间一轴烟萝子，盆里千枝锦被堆。惯与先生为酒伴，不嫌刺史亦颜开。  
纤纤入麦黄花乱，飒飒催诗白雨来。闻道君家好井水，归轩乞得满瓶回。  

杜介熙熙堂  
崎岖世路最先回，窈窕华堂手自开。咄咄何曾书怪事，熙熙长觉似春台。  
白砂碧玉味方永，黄纸红旗心已灰。遥想闭门投辖饮，昆鸟弦铁拨响如雷。  

答仲屯田次韵  
秋来不见氵美陂岑，千里诗盟忽重寻。大木百围生远籁，朱弦三叹有遗音。  
清风卷地收残暑，素月流天扫积阴。欲遣何人赓绝唱，满阶桐叶候虫吟。  

次韵王定国马上见寄  
昨夜霜风入衤夹衣，晓来病骨更支离。疏狂似我人谁顾，坎坷怜君志未移。  
但恨不携桃叶女，尚能来趁菊花时。南台二谢人无继，直恐君诗胜义熙。  

次韵答顿起二首  
挽袖推腰踏破绅，旧闻携手上天门。相逢应觉声容似，欲话先惊岁月奔。  
新学已皆从许子，诸生犹自畏何蕃。殿庐直宿真如梦，犹记忧时策万言。  
十二东秦比汉京，去年古寺共题名。早衰怪我遽如许，苦学怜君太瘦生。  
茅屋拟归田二顷，金丹终扫雪千茎。何人更似苏司业，和遍新诗满洛城。  

九日次韵王巩  
我醉欲眠君罢休，已教从事到青州。鬓霜饶我三千丈，诗律输君一百筹。  
闻道郎君闭东阖，且容老子上南楼。相逢不用忙归去，明日黄花蝶也愁。  

次韵王巩颜复同泛舟  
沈郎清瘦不胜衣，边老便便带十围。躞蹀身轻山上走，欢呼船重醉中归。  
舞腰似雪金钗落，谈辩如云玉麈挥。忆在钱塘正如此，回头四十二年非。  

次韵张十七九日赠子由  
干戈万槊拥笓篱，九日清樽岂复持。官事无穷何日了，菊花有信不吾欺。  
逍遥琼馆真堪羡，取次尘缨未可縻。迨此暇时须痛饮，他年长剑拄君颐。  

与舒教授张山人参寥师同游戏马台书西轩壁兼简颜长道二首  
古寺长廊院院行，此轩偏慰旅人情。楚山西断如迎客，汴水南来故绕城。  
路失玉钩芳草合，林亡白鹤古泉清。淡游何以娱庠老，坐听郊原琢磬声。  
竹杖芒鞋取次行，下临官道见人情。天寒菽粟犹栖亩，日暮牛羊自入城。  
沽酒独教陶令醉，题诗谁似皎公清。更寻陋巷颜夫子，乞取微言继此声。  

次韵王庭老和张十七九日见寄  
霜叶投空雀啅篱，上楼筋力强扶持。对花把酒未甘老，膏面染须聊自欺。  
无事亦知君好饮，多才终恐世相縻。请看平日衔杯口，会有金椎为控颐。  

与参寥师行园中得黄耳蕈  
遣化何时取众香，法筵斋钵久凄凉。寒蔬病甲谁能采，落叶空畦半已荒。  
老楮忽生黄耳菌，故人兼致白芽姜。萧然放箸东南去，又入春山笋蕨乡。  

十月十五日观月黄楼席上次韵  
中秋天气未应殊，不用红纱照坐隅。山下白云横匹素，水中明月卧浮图。  
未成短棹还三峡，已约轻舟泛五湖。为问登临好风景，明年还忆使君无。  

答王定民  
开缄奕奕满银钩，书尾题诗语更遒。八法旧闻宗长史，五言今复拟苏州。  
笔踪好在留台寺，旗队遥知到石沟。欲寄鼠须并茧纸，请君章草赋黄楼。  

次韵王廷老退居见寄二首  
浪蕊浮花不辨春，归来方识岁寒人。回头自笑风波地，闭眼聊观梦幻身。  
北牖已安陶令榻，西风还避庾公尘。更搔短发东南望，试问今谁裹旧巾。  
接果移花看补篱，腰镰手斧不妨持。上都新事长先到，老圃闲谈未易欺。  
酿酒闭门开社瓮。杀牛留客解耕縻。何时得见纤纤玉，右手持杯左捧颐。  

次韵颜长道送傅倅  
两次黄花扫落英，南山山寺遍题名。宗成不独依岑范，鲁卫终当似弟兄。  
去岁云涛浮汗泗，与君泥土满衣缨。如今别酒休辞醉，试听双洪落后声。  

台头寺步月得人字  
风吹河汉扫微云，步屧中庭月趁人。浥浥炉香初泛夜，离离花影欲摇春。  
遥知金阙同清景，想见毡车碾暗尘。回首旧游真是梦，一簪华发岸纶巾。  

台头寺送宋希元  
相从倾盖只今年，送别南台便黯然。入夜更歌金缕曲，他时莫忘角弓篇。  
三年不顾东邻女，二顷方求负郭田。我欲归休君未可，茂先方议属斤龙泉。  

次韵曹九章见赠  
蘧瑗知非我所师，流年已似手中蓍。正平独肯从文举，中散何曾靳孝尼。  
卖剑买牛真欲老，得钱沽酒更无疑。鸡禞异日为同社，应有千篇唱和诗。  

余去金山五年而复至次旧诗韵赠宝觉长老  
谁能斗酒博西凉，但爱斋厨法豉香。旧事真成一梦过，高谭为洗五年忙。  
清风偶与山阿曲，明月聊随屋角方。稽首愿师怜久客，直将归路指茫茫。  

赠惠山僧惠表  
行遍天涯意未阑，将心到处遣人安。山中老宿依然在，案上楞严已不看。  
欹枕落花馀几片，闭门新竹自千竿。客来茶罢空无有，卢橘杨梅尚带酸。  

与秦太虚参寥会于松江而关产长徐安中适至分韵得风字二首  
吴越溪山兴未穷，又扶衰病过垂虹。浮天自古东南水，送客今朝西北风。  
绝境自忘千里远，胜游难复五人同。舟师不会留连意，拟看斜阳万顷红。  
二子缘诗老更穷，人间无处吐长虹。平生睡足连江雨，尽日舟横擘岸风。  
人笑年来三黜惯，天教我辈一樽同。知君欲写长相忆，更送银盘尾鬣红。  

次韵孙秘丞见赠  
感概清哀似变风，老于诗句耳偏聪。迂疏自笑成何事，冷淡谁能用许功。  
不怕飞蚊如立豹，肯随白鸟过垂虹。吟哦相对忘三伏，拟泛冰溪入雪宫。  

仆去杭五年吴中仍岁大饥疫故人往往逝去闻湖上僧舍不复往日繁丽独净慈本长老学者益盛作诗寄之  
来往三吴一梦间，故人半作冢纍然。独依旧社传真法，要与遗民度厄年。  
赵叟近闻还印绶，竺翁先已反林泉。何时策杖相随去，任性逍遥不学禅。  

舶趠风并序  

吴中梅雨既过，飒然清风弥旬，岁岁如此，湖人谓之舶趠风。是时，海舶初回，云此风自海上与舶俱至云尔  
三旬已过黄梅雨，万里初来舶趠风。几处萦回度山曲，一时清驶满江东。  
惊飘蔌蔌先秋叶，唤醒昏昏嗜睡翁。欲作兰台快哉赋，却嫌分别问雌雄。  

丁公默送蝤蛑  
溪边石蟹小如钱，喜见轮囷赤玉盘。半壳含黄宜点酒，两螯斫雪劝加餐。  
蛮珍海错闻名久，怪雨腥风入坐寒。堪笑吴兴馋太守，一诗换得两尖团。  

泛舟城南会者五人分韵赋诗得人皆苦炎字四首  
城中楼阁似鱼鳞，不见清风起白□。试选苕溪最深处，仍呼我辈不羁人。  
窥舶野鹤何曾下，见烛飞虫空自驯。绕郭荷花一千顷，谁知六月下塘春。  
苦热诚知处处皆，何当危坐学心斋。海螯要共诗人把，溪月行遭雾雨霾。  
乡国飘零断书信，弟兄流落隔江淮。便应筑室苕溪上，荷叶遮门水浸阶。  
紫蟹鲈鱼贱如土，得钱相付何曾数。碧筒时作象鼻弯，白酒微带荷心苦。  
运肘风生看斫鲙，随刀雪落惊飞缕。不将醉语作新诗，饱食应惭腹如鼓。  
桥上游人夜未厌，共依水槛立风檐。楼中煮酒初尝芡，月夜新妆半出帘。  
南郭清游继颜谢，北窗归卧等羲炎。人间寒热无穷事，自笑疏顽不受痁。  

送表忠观钱道士归杭并引  
通教自杭来，见余于吴兴。问：“观亦卒工乎？”曰：“未也。杭人比岁不登，莫有助我者。”余曰：“‘异哉’杭人重施轻财，是不独为福田，今岁成矣，其行乎？”及还，作诗送之。  
先王旧德在民心，著令称忠上意深。堕泪行看会祠下，挂名争欲刻碑阴。  
凄凉破屋尘凝坐，憔悴云孙雪满簪。未信诸豪容郭解，却从他县施千金。  

次韵答孙侔  
十年身不到朝廷，欲伴骚人赋落英。但得低头拜东野，不辞中路伺渊明。  
舣舟苕霅人安在，卜筑江淮计已成。千里论交一言足，与君盖亦不须倾。  

重寄  
凛然高节照时人，不信微官解冫免君。蒋济谓能来阮籍，薛宣真欲吏朱云。  
好诗冲口谁能择，俗子疑人未遣闻。乞取千篇看俊逸，不将轻比鲍参军。  

陈州与文郎逸民饮别携手河堤上作此诗  
白酒无声滑泻油，醉行堤上散吾愁。春风料峭羊角转，河水渺绵瓜蔓流。  
君已思归梦巴峡，我能未到说黄州。此生聚散何穷已，未忍悲歌学楚囚。  

万松亭并引  
麻城县令张毅，植万松于道周，以芘行者，且以名其亭。去未十年，而松之存者，十不及三四。伤来者之不嗣其意也，故作是诗。  
十年栽种百年规，好德无人助我仪。县令若同仓庾氏，亭松应长子孙枝。  
天公不救斧斤厄，野火解怜冰雪姿。为问几株能合抱，殷勤记取角弓诗。  

张先生并序  
先生不知其名，黄州故县人，本姓卢，为张氏所养。阳狂垢污，寒暑不能侵。常独行市中，夜或不知其所止。往来者欲见之，多不能致。余试使人召之，欣然而来。既至，立而不言。与之言，不应#使之坐，不可#但俯仰熟视传舍堂中，久之而去。夫孰非传舍者，是中竟何有乎\$然余以有思惟心追蹑其意，盖未得也。  
熟视空堂竟不言，故应知我未天全。肯来传舍人皆悦，能致先生子亦贤。  
脱屣不妨眠粪屋，流澌争看浴冰川。士廉岂识桃椎妙，妄意称量未必然。  

初到黄州  
自笑平生为口忙，老来事业转荒唐。长江绕郭知鱼美，好竹连山觉笋香。  
逐客不妨员外置，诗人例作水曹郎。只惭无补丝毫事，尚费官家压酒囊。  

今年正月十四日与子由别于陈州五月子由复至齐安以诗迎之  
惊尘急雪满貂裘，泪洒东风别宛丘。又向邯郸枕中见，却来云梦泽南州。  
暌离动作三年计，牵挽当为十日留。早晚青山映黄发，相看万事一时休。  

次韵答子由  
平生弱羽寄冲风，此去归飞识所从。好语似珠穿一一，妄心如膜退重重。  
山僧有味宁知子，泷吏无言只笑侬。尚有读书清净业，未容春睡敌千钟。  

观张师正所蓄辰砂  
将军结发战蛮溪，箧有殊珍胜象犀。漫说玉床收箭镞。何曾金鼎识刀圭。  
近闻猛士收丹穴，欲助君王铸□蹄。多少空岩人不见，自随初日吐虹蜺。  

正月廿日往岐亭郡人潘古郭三人送余于女王城东禅庄院  
十日春寒不出门，不知江柳已摇村。稍闻决决流冰谷，尽放青春没烧痕。  
数亩荒园留我住，半瓶浊酒待君温。去年今日关山路，细雨梅花正断魂。  

与潘三失解后饮酒  
千金敝帚人谁买，半额蛾眉世所妍。顾我自为都眊矂，怜君欲斗小婵娟。  
青云岂易量他日，黄菊犹应似去年。醉里未知谁得丧，满江风月不论钱。  

侄安节远来夜坐三首  
南来不觉岁峥嵘，坐拨寒灰听雨声。遮眼文书元不读，伴人灯火亦多情。  
嗟予潦倒无归日，今汝蹉跎已半生。免使韩公悲世事，白头还对短灯檠。  
心衰面改瘦峥嵘，相见惟应识旧声。永夜思家在何处，残年知汝远来情。  
畏人默坐成痴钝，问旧惊呼半死生。梦断酒醒山雨绝，笑看饥鼠上灯檠。  
落第汝为中酒味，吟诗我作忍饥声。便思绝粒真无策，苦说归田似不情。  
腰下牛闲方解佩，洲中奴长足为生。大弨一禟何缘彀，已觉翻翻不受檠。  

乐全先生生日以铁拄杖为寿二首  
先生真是地行仙，住世因循五百年。每向铜人话畴昔，故教铁杖斗清坚。  
入怀冰雪生秋思，倚壁蛟龙护昼眠。遥想人天会方丈，众中惊倒野狐禅。  
二年相伴影随身，踏遍江湖草木春。擿石旧痕犹作眼，闭门高节欲生鳞。  
畏涂自卫真无敌，捷径争先却累人。远寄知公不嫌重，笔端犹自斡千钧。  

送牛尾狸与徐使君  
风卷飞花自入帷，一樽遥想破愁眉。泥深厌听鸡头鹘，酒浅欣尝牛尾狸。  
通印子鱼犹带骨，披绵黄雀漫多脂。殷勤送去烦纤手，为我磨刀削玉肌。  

太守徐君猷通守孟亨之皆不饮酒以诗戏之  
孟嘉嗜酒桓温笑，徐邈狂言孟德疑。公独未知其趣尔，臣今时复一中之。  
风流自有高人识，通介宁随薄俗移。二子有灵应抚掌，吾孙还有独醒时。  

雪后到乾明寺遂宿  
门外山光马亦惊，阶前屐齿我先行。风花误入长春苑，云月长临不夜城。  
未许牛羊伤至洁，且看鸦鹊弄新晴。更须携被留僧榻，待听摧檐泻竹声。  

三朵花并引  
房州通判许安世以书遗予，言吾州有异人，常戴三朵花，莫知其姓名，郡人因以三朵花名之。能作诗，皆神仙意。又能自写真，人有得之者。许欲以一本见惠，乃为作此诗。  
学道无成鬓已华，不劳千劫漫禠砂。归来且看一宿觉，未暇远寻三朵花。  
两手欲遮瓶里雀，四条深怕井中蛇。画图要识先生面，试问房陵好事家。  

正月二十日与潘郭二生出郊寻春忽记去年是日同至女王城作诗乃和前韵  
东风未肯入东门，走马还寻去岁村。人似秋鸿来有信，事如春梦了无痕。  
江城白酒三杯酽，野老苍颜一笑温。已约年年为此会，故人不用赋招魂。  

是日偶至野人汪氏之居有神降于其室自称天人李全字德通善篆字用笔奇妙而字不可识云天篆也与余言有所会者复作一篇仍用前韵  
酒渴思茶漫扣门，那知竹里是仙村。已闻龟策通神语，更看龙蛇落笔痕。  
色瘁形枯应笑屈，道存目击岂非温。归来独扫空斋卧，犹恐微言入梦魂。  

红梅三首  
怕愁贪睡独开迟，自恐冰容不入时。故作小红桃杏色，尚馀孤瘦雪霜姿。  
寒心未肯随春态，酒晕无端上玉肌。诗老不知梅格在，更看绿叶与青枝。  
雪里开花却是迟，何如独占上春时。也知造物含深意，故与施朱发妙姿。  
细雨裛残千颗泪，轻寒瘦损一分肌。不应便杂夭桃否，数点微酸已著枝。  
幽人自恨探春迟，不见檀心未吐时。丹鼎夺胎那是宝，玉人并页颊更多姿。  
抱丛暗蕊初含子，落盏秾香已透肌。乞与徐熙新画样，竹间璀璨出斜枝。  

和子由寄题孔平仲草庵  
逢人欲觅安心法，到处先为问道庵。卢子不须从若士，盖公当自过曹参。  
羡君美玉经三火，笑我枯桑困八蚕。犹喜大江同一味，故应千里共清甘。  

次韵答元素并引  
余旧有赠元素词云：“天涯同是伤流落。”元素以为今日之先兆，且悲当时六客之存亡。六客，盖张子野、刘孝叔、陈令举、李公择，及元素与余也。  
不愁春尽絮随风，但喜丹砂入颊红。流落天涯先有谶，摩挲金狄会当同。  
蘧蘧未必都非梦，了了方知不落空。莫把存亡悲六客，已将地狱等天宫。  

谢陈季常惠一揞巾  
夫子胸中万斛宽，此巾何事小团团。半升仅漉渊明酒，二寸才容子夏冠。  
好戴黄金双得胜，休教白苎一生酸。臂弓腰箭何时去，直上阴山取可汗。  

赠黄山人  
面颊照人元自赤，眉毛覆眼见来乌。倦游不拟谈玄牝，示病何妨出白须。  
绝学已生真定慧，说禅长笑老浮屠。东坡若肯三年住，亲与先生看药炉。  

六年正月二十日复出东门仍用前韵  
乱山环合水侵门，身在淮南尽处村。五亩渐成终老计，九重新扫旧巢痕。  
岂惟见惯沙鸥熟，已觉来多钓石温。长与东风约今日，暗香先返玉梅魂。  

食甘  
一双罗帕未分珍，林下先尝愧逐臣。露叶霜枝剪寒碧，金盘玉指破芳辛。  
清泉蔌蔌先流齿，香雾霏霏欲噀人。坐客殷勤为收子，千奴一掬奈吾贫。  

二月三日点灯会客  
江上东风浪接天，苦寒无赖破春妍。试开云梦羔儿酒，快泻钱塘药玉船。  
蚕市光阴非故国，马行灯火记当年。冷烟湿雪梅花在，留得新春作上元。  

次韵子由种杉竹  
吏散庭空雀噪檐，闭门独宿夜厌厌。似闻梨枣同时种，应与杉篁刻日添。  
糟曲有神熏不醉，雪霜夸健巧相沾。先生坐待清阴满，空使人人叹滞淹。  

徐君猷挽词  
一舸南游遂不归，清江赤壁照人悲。请看行路无从涕，尽是当年不忍欺。  
雪后独来栽柳处，竹间行复采茶时。山城散尽樽前客，旧恨新愁只自知。  

别黄州  
病疮老马不任革几，犹向君王得敝帏。桑下岂无三宿恋，樽前聊与一身归。  
长腰尚载撑肠米，阔领先裁盖瘿衣。投老江湖终不失，来时莫遣故人非。  

圆通禅院先君旧游也四月二十日晚至宿焉明日忌日也乃手写宝积献盖颂佛一偈以赠长老仙公仙抚掌笑曰昨夜梦宝盖飞下著处辄出火岂此祥乎乃作是诗院有蜀僧宣逮事讷长老识先君云  
石耳峰头路接天，梵音堂下月临泉。此生初饮庐山水，他日徒参雪窦禅。  
袖里宝书犹未出，梦中飞盖已先传。何人更识嵇中散，野鹤昂藏未是仙。  

次韵道潜留别  
为闻庐岳多真隐，故就高人断宿攀。已喜禅心无别话，尚嫌剃发有诗斑。  
异同更莫疑三语，物我终当付八还。到后与君开北户，举头三十六青山。  

次韵叶致远见赠  
欲求五亩寄樵苏，所至迟留似贾胡。信命不须歌去汝，逢人未免叹犹吾。  
人皆劝我杯中物，我独怜君屋上乌。一伎文章何足道，要言摩诘是文殊。  

次韵杭人裴维甫  
馀杭门外叶飞秋，尚记居人挽去舟。一别临平山上塔，五年云梦泽南州。  
凄凉楚些缘吾发，邂逅秦淮为子留。寄谢西湖旧风月，故应时许梦中游。  

次韵段缝见赠  
季子东周负郭田，须知力穑是家传。细思种薤五十本，大胜取禾三百廛。  
若得与君连北巷，故应终老忘西川。短衣匹马非吾事，只拟关门不问天。  

次韵滕元发许仲途秦少游  
二公诗格老弥新，醉后狂吟许野人。坐看青丘吞泽芥，自惭黄潦荐溪苹。  
两邦旌纛光相照，十亩锄犁手自亲。何似秦郎妙天下，明年献颂请东巡。  

次韵蒋颖叔  
月明惊鹊未安枝，一棹飘然影自随。江上秋风无限浪，枕中春梦不多时。  
琼林花草闻前语。罨画溪山指后期。岂敢便为鸡黍约，玉堂金殿要论思。  

王仲父哀辞并引  
仁宗朝以制策登科者十五人，轼忝冒时，尚有富彦国。张安道。钱子飞。吴长文。  
夏公酉。陈令举。钱醇老。王中父。并轼与家弟辙九人存焉。  
其后十有五年，哭中父于密州，作诗吊之，则子飞。长文。  
令举殁矣，又八年，轼自黄州量移汝海，与中父之子沇之相遇于京口，  
相持而泣，则十五人者，独三人存耳，盖安道及轼与家弟而已  

呜呼悲夫，乃复次前韵，以遗沇之，时沇之亦以罪谪家于钱塘云  
生刍不独比前人，束藁端能废谢鲲#子达想无身后念，吾衰不复梦中论。  
已知毅豹为均死，未识荆凡定孰存#堪笑东坡痴钝老，区区犹记刻舟痕。  

## 十八家诗抄·卷二十二  

### 苏东坡七律下二百八十二首  

和王斿二首  
异时长怪谪仙人，舌有风雷笔有神。闻道骑鲸游汗漫，忆尝扪虱话悲辛。  
气吞馀子无全目，诗到诸郎尚绝伦。白发故交空掩卷，泪河东注问苍旻。  
袅袅春风送度关，娟娟霜月照生还。迟留岁暮江淮上，来往君家伯仲间。  
未厌冰滩吼新洛，且看松雪媚南山。野梅官柳何时动，飞盖长桥待子闲。  

次韵张琬  
新洛霜馀两岸隆，尘埃举袂识西风。临淮自古多名士，樽酒相连乐寓公。  
半日偷闲歌啸里，百年暗尽往来中。知君不向穷愁老，尚有清诗气吐虹。  

赠梁道人  
采药壶公处处过，笑看金狄手摩挲。老人大父识君久，造物小儿如子何。  
寒尽山中无历日，雨斜江上一渔蓑。神仙护短多官府，未厌人间醉踏歌。  

泗州南山监仓萧渊东轩二首  
偶随樵父采都梁，竹屋松扉试乞浆。但见东轩堪隐几，不知公子是监仓。  
溪中乱石墙垣古，山下寒蔬匕箸香。我是江南旧游客，挂冠知有老萧郎。  
北望飞尘苦昼霾，洗心聊复寄东斋。珍禽声好犹思越，野橘香清未过淮。  
有信微泉来远岭，无心明月转空阶。一官仓庾真堪老，坐看松根落断崖。  

泗州除夜雪中黄师是送酥酒二首  
暮雪纷纷投碎米，春流活活走黄沙。旧游似梦徒能说，迁客如僧岂有家。  
冷砚欲书先自冻，孤灯何事独成花。使君半夜分酥酒，惊起妻孥一笑哗。  
关右土酥黄似酒，扬州云液却如酥。欲从元放觅拄杖，忽有麴生来坐隅。  
对雪不堪令饱暖，隔船应已厌歌呼。明朝积玉深三尺，高枕床头尚一壶。  

章钱二君见和复次韵答之二首  
黄昏已作风翻絮，半夜犹惊月在沙。照汴玉峰明佛刹，隔淮云海暗人家。  
来牟有信迎三白，薝蔔无香散六花。欲唤阿咸来守岁，林乌枥马斗欢哗。  
分无纤手裁春胜，更有新诗点蜀酥。醉里冰髭失缨络，梦回布被起廉隅。  
君应旅睫寒生晕，我亦饥肠夜自呼。明日南山春色动，不知谁佩紫微壶。  

书刘君射堂  
兰玉当年刺史家，双鞬驰射笑穿花。而今白首闲骢马，只有清樽照画蛇。  
寂寂小轩蛛网遍，阴阴垂柳雁行斜。手柔弓燥春风后，置酒看君中戟牙。  

留题兰皋亭  
雪夜东风未肯和，叩门迁客夜经过。不知旧竹生新笋，但见清伊换浊河。  
无复往来乘下泽，聊同笑语说东坡。明年我亦开三径，寂寂兼无雀可罗。  

和人见赠  
只写东坡不著名，此身已是一长亭。壮心无复春流起，衰鬓从教病叶零。  
知有雪儿供笔砚，应嗤灶妇洗盆瓶。回来索酒公应厌，京口新传作客经。  

和田仲宣见赠  
头白江南醉司马，宽心时复唤殷兄。寒潮不应淮无信，客路相随月有情。  
未许低头拜东野，徒言共饮胜公荣。好诗恶韵那容和，刻烛应须便置觥。  

记梦并序  
乐全先生梦人以诗三篇示之，字皆旁行而不可识。旁有人道衣古貌，为读其中一篇云：“人事且常在，留质悟圆间。”凡四句，觉而忘其二，以告其客苏轼。轼以私意广之云。  
圆间有物物间空，岂有圆空入井中。不信天形真个样，故应眼力自先穷。  
连环易解如神手，万竅犹号未济风。稽首问公公大笑，本来谁碍更求通。  

与欧育等六人饮酒  
忽惊春色二分空，且看樽前半丈红。苦战知君便白羽，倦游怜我忆黄封。  
年来齿发老未老，此去江淮东复东。记取六人相会处，引杯看剑坐生风。  

和仲伯达  
归山岁月苦无多，尚有丹砂奈老何。绣谷只应花自染，镜潭长与月相磨。  
君方傍海看初日，我已横江击素波。人不我知斯我贵，不须雷雨起龙梭。  

送竹几与谢秀才  
平生长物扰天真，老去归田只此身。留我同行木上座，赠君无语竹夫人。  
但随秋扇年年在，莫斗琼枝夜夜新。堪笑荒唐玉川子，暮年家口若为亲。  

次韵许遵  
蒜山渡口挽归艎，朱雀桥边看道装。供帐已应烦百两，击鲜无久溷诸郎。  
问禅时到长干寺，载酒闲过绿野堂。此味只忧儿辈觉，逢人休道北窗凉。  

送穆越州  
江海相忘十五年，羡公松柏蔚苍颜。四朝耆旧冰霜后，两郡风流水石间。  
旧政犹传蜀父老，先声已振越溪山。樽前俱是蓬莱守，莫放高楼雪月闲。  

赠葛苇  
竹椽茅屋半摧倾，肯向蜂窠寄此生。长恐波头卷室去，欲将船尾载君行。  
小诗试拟孟东野，大草闲临张伯英。消遣百年须底物，故应怜我不归耕。  

次韵送徐大正  
别时酒盏照灯花，知我归期渐有涯。去岁渡江萍似斗，今年并海枣如瓜。  
多情明月邀君共，无价青山为我赊。千首新诗一竿竹，不应空钓汉江槎。  

次韵徐积  
杀鸡未肯邀季路，裹饭先须问子来。但见中年隐槐市，岂知平日赋兰台。  
海山入梦方东去，风雨留人得暂陪。若说峨眉眼前事，故乡何处不堪回。  

过密州次韵赵明叔乔禹功  
先生依旧广文贫，老守时遭醉尉瞋。汝辈何曾堪一笑，吾侪相对复三人。  
黄鸡唱晓凄凉曲，白发惊秋见在身。一别胶西旧朋友，扁舟归钓五湖春。  

登州孙氏松堂  
万松谁种已扌从扌从，半岭苍云映此邦。露重珠璎蒙翠盖，风来石齿碎寒江。  
浮空两竹横南阁，倒景扶桑射北窗。坐待夕烽传海峤，重城归去踏逢逢。  

次韵赵令铄  
东坡已报六年穰，惆怅红尘白首郎。枕上溪山犹可见，门前冠盖已相望。  
故人年少真琼树，落笔风生战堵墙。端向瓮间寻吏部，老来专以醉为乡。  

次韵王定国得颍倅二首  
仙风入骨已凌云，秋水为文不受尘。一噫固应号地籁，馀波犹足挂天绅。  
买牛但自捐三尺，射鼠何劳挽六钧。莫向百花潭上去，醉翁不见与谁亲。  
滔滔四海我知津，每愧先生植杖耘。自少多言晚闻道，从今闭口不论文。  
滟翻白兽樽中酒，归煮青泥坊底芹。要识老僧无尽处，床前牛蚁不曾闻。  

次韵王震  
携文过我治平间，雾豹当时始一班。闻道吹嘘借馀论，故教流落得生还。  
清篇带月来霜夜，妙语先春发病颜。诗酒暮年犹足用，竹林高会许时攀。  

次韵周邠  
南迁欲举力田科，三径初成乐事多。岂意残年踏朝市，有如疲马畏陵坡。  
羡君同甲心方壮，笑我无聊鬓已皤。何日西湖寻旧赏，淡烟疏雨暗渔蓑。  

次韵胡完夫  
青衫别泪尚斓斑，十载江湖困抱关。老去上书还北阙，朝来拄笏看西山。  
相从杯酒形骸外，笑说平生醉梦间。万事会须咨伯始，白头容我占清闲。  

次韵钱穆父  
老入明光踏旧班，染须那复唱阳关。故人飞上金銮殿，病客来从饮裹山。  
大笔推君西汉手，一言置我老刘间。便须置酒呼同舍，看赐飞龙出帝闲。  

次韵穆父舍人再赠之什  
诏语春温昨夜班，屋头鸣□便关关。游仙梦觉月临幌，贺雨诗成云满山。  
怜我白头来仗下，看君黄气发眉间。凤池故事同机务，火急开樽及尚闲。  

再次韵答完夫穆父  
掖垣老吏识郎君，并辔天街两绝尘。汗血固应生有种，夜光那复困无因。  
岂知西省深严地，也著东坡病瘦身。免使谪仙明月下，狂歌对影只三人。  

次歆答满思复  
自甘茅屋老三间，岂意彤廷缀两班。纸落云烟供醉后，诗成珠玉看朝还。  
谁言载酒山无贺，记取啼乌巷有颜。但恐跛□随赤骥，青云飞步不容攀。  

和人假山  
上党搀天碧玉环，绝河千里抱商颜。试观烟雨三峰外，都在灵仙一掌间。  
造物何如童子戏，写真聊发使君闲。何当挈取西征去，画作围床六曲山。  

次韵子由送千之侄  
江上松楠深复深，满山风雨作龙吟。年来老干都生菌，下有孙枝欲出林。  
白发未成归隐计，青山傥有济时心。闭门试草三千牍，仄席求人少似今。  

次韵钱舍人病起  
床下龟寒且耐支，杯中蛇去未应衰。殿门明日逢王傅，櫑具争先看不疑。  
坐觉香烟携袖少，独愁花影上廊迟。何妨一笑千疴散，绝胜仓公饮上池。  

次韵朱光庭初夏  
朝罢人人识郑崇，直声如在覆声中。卧闻疏响梧桐雨，独咏微凉殿阁风。  
谏苑君方续承业，醉乡我欲访无功。陶然一枕谁呼觉，牛蚁初除病后聪。  

送贾讷倅眉二首  
当年入蜀叹空回，未见峨眉肯再来。童子遥知颂襦衤夸，使君先已洗樽罍。  
鹿头北望应逢雁，人日东郊尚有梅。我老不堪歌乐职，后生试觅子渊才。  
老翁山下玉渊回，手植青松三万栽。父老得书知我在，蓬蒿亲手为君开。  
试看一一龙蛇舞，更听萧萧风雨哀。便与甘棠同不剪，苍髯白甲待归来。  

次韵李修孺留别二首  
十年流落敢言归，鱼鸟江湖只自知。岂意青天扫云雾，尽呼黄发寄安危。  
风流吾子真前辈，人物他年记一时。我欲折纟需留此老，缁衣谁作好贤诗。  
此生别袖几回麾，梦里黄州空自疑。何处青山不堪老，当年明月巧相随。  
穷通等是思家意，衰病难堪送客悲。好去江鱼煮江水，剑南归路有姜诗。  

和周正孺坠马伤手  
平生学道已神完，岂复儿童私自怜。醉坠何曾伤内守，色忧当为念先传。  
书空渐觉新诗健，把蟹行看乐事全。卖却老骢为酒直，大呼乡友作新年。  

潘推官母李氏挽辞  
南浦凄凉老逐臣，东坡还往尽幽人。杯柈惯作陶家客，弦诵尝叨孟母邻。  
尚有升堂他日约，岂知负土一阡新。今年我欲江湖去，暮雨连山宰树春。  

玉堂栽花周正孺有诗次韵  
故山桃李半荒榛，粗报君恩便乞身。竹簟暑风招我老，玉堂花蕊为谁春。  
纤纤翠蔓诗催发，皎皎霜葩发斗新。只有来禽青李帖，他年留与学书人。  

杜介送鱼  
新年已赐黄封酒，旧老仍分赤贞尾鱼。陋巷关门负朝日，小园除雪得春蔬。  
病妻起斫银丝鲙，稚子欢寻尺素书。醉眼朦胧觅归路，松江烟雨晚疏疏。  

送杜介归扬州  
再入都门万事空，闲看清洛漾东风。当年帷幄几人在，回首觚棱一梦中。  
采药会须逢蓟子，问禅何处识庞翁。归来邻里应迎笑，新长淮南旧桂从。  

次韵张昌言给事省宿  
冯颠久已欹残雪，戎眼何曾眩落晖。朔野按行犹爵跃，东台暝坐觉乌飞。  
谩夸年少容吾在，若斗樽前举世稀。待向嵩阳求水竹，一犁烟雨伴公归。  

送钱承制赴广西路分都监  
当年我作表忠碑，坐觉江山气未衰。舞凤尚从天目下，收驹时有渥洼姿。  
踞床到处堪吹笛，横槊何人解赋诗。知是丹霞烧佛手，先声应已慑群夷。  

次韵曾子开从驾二首  
槐街绿暗雨初匀，瑞雾香风满后尘。清庙幸同观济济，丰年喜复接陈陈。  
雍容已饜天庖赐，俯伏初尝贡茗新。辇路归来闻好语，共惊尧颡类高辛。  
入仗魂惊愧草莱，一声清跸九门开。晖晖日傍金舆转，习习风从玉宇来。  
流落生还真一芥，周章危立近三槐。道旁傥有山中旧，问我收身蚤晚回。  

再和二首  
眼花错莫鬓霜习，病马羸驺只自尘。奉引拾遗叨侍从，思归少傅羡朱陈。  
衰年壮观空惊目，险韵清诗苦斗新。最后数篇君莫厌，捣残椒桂有馀辛。  
忆观沧海过东莱，日照三山迤逦开。桂观飞楼凌雾起，仙幢宝盖拂天来。  
不闻宫漏催晨箭，但觉檐阴转古槐。供奉清班非老处，会稽何日乞方回。  

次韵贡父省上  
密云今日破郊西，疏雨翛翛未作泥。要及清闲同笑语，行看衰病费扶携。  
花前白酒倾云液，户外青骢响月题。不用临风苦挥泪，君家自与竹林齐。  

再和  
当年曹守我胶西，共厌餔糟与汩泥。自古赤丸成习俗，因公黄犊免提携。  
生还各有青山兴，病起犹能小字题。莫怪歌呼数相和，曾将狱市寄全齐。  

和张昌言喜雨  
二圣忧勤忘寝食，百神奔走会风云。禁林夜直鸣江濑，清洛朝回起纹。  
梦觉酒醒闻好语，帐空簟冷发馀薰。秋来定有丰年喜，剩作新诗准备君。  

次韵刘贡父西省种竹  
要知西掖承平事，记取刘郎种竹初。旧德终呼名字外，后生谁续笑谈馀。  
成阴障日行当见，取笋供庖计已疏。白首林间望天上，平安时报故人书。  

次韵刘贡父独直省中  
明窗畏日晓先暾，高柳鸣蜩午更喧。笔老新诗疑有物，心空客疾本无根。  
隔墙我亦眠风榻，上马君先琐月轩。共喜蚤归三伏近，解衣盘礴亦君恩。  

次韵张昌言喜雨  
千里黄流失故居，年来赤地到青徐。遥闻争诵十行诏，无异亲巡六尺舆。  
精贯天人一言足，云兴岳渎万灵趋。爱君谁似元和老，贺雨诗成即谏书。  

次韵孔常父送张天觉河东提刑  
送君应典肃鸟霜鸟裘，凭仗千钟洗别愁。脱帽风流馀长史，埋轮家世本留侯。  
子河骏马方争出，昭义疲兵得少休。定向秋山得佳句，故关黄叶满行舟。  

次韵王定国倅扬州  
此身江海寄天游，一落红尘不易收。未许相如还蜀道，空教何逊在扬州。  
又惊白酒催黄菊，尚喜朱颜映黑头。火急著书千古事，虞卿应未厌穷愁。  

次韵张舜民自御史出倅虢州留别  
玉堂给札气如云，初起湘累复佩银。樊口凄凉已陈迹，班心突兀见长身。  
江湖前日真成梦，鄠杜他年恐卜邻。此去若容陪坐啸，故应客主尽诗人。  

次韵刘贡父所和韩康公忆持国二首  
梦觉真同鹿覆焦，相君脱屣自参寥。颜红底事发先白，室迩何妨人自遥。  
狂似次公应未怪，醉推东阁不须招。援毫欲作衣冠表，盛事终当继八萧。  
闭户端居念独深，小轩朱槛忆同临。燎须谁识英公意，黄发聊知子建心。  
已托西风传绝唱，且邀明月伴孤斟。他时内集应呼我，下客先拚醉堕簪。  

次韵刘贡父叔侄扈驾  
玉堂孤坐不胜清，长羡枚邹接长卿。只许隔墙闻置酒，时因议事得联名。  
机云似我多遗俗，广受如君不治生。共托属车尘土后，钧天一饷梦中荣。  

次韵韩康公置酒见留  
庭下黄花一醉同，重来雪山献已穹窿。不应屡费讥安石，但使无多酌次公。  
钟乳金钗人似玉，昆鸟弦铁拨坐生风。少卿尚有车茵在，颇觉宽容胜弱翁。  

次韵王都尉偶得耳疾  
君知六凿皆为赘，我有一言能决疣。病客巧闻床下蚁，痴人强觑棘端猴。  
聪明不在根尘里，药饵空为仆婢忧。但试周郎看聋否，曲音小误已回头。  

和宋肇游西池次韵  
汉皇慈俭不开边，尚教千艘下濑船。贪看艨艟飞斗槛，不知赑□舞钧天。  
故山西望三千里，往事回思二十年。自笑区区足官府，不如公子散神仙。  

仆领贡举未出钱穆父雪中作诗见及三月二十日同游金明池始见其诗次韵为答  
雪知我出已全消，花待君来未敢飘。行避门生时小饮，忽逢骑史有嘉招。  
鱼龙绝技来千里，斑白遗民数四朝。知有黄公酒垆在，苍颜华发自相遥。  

次韵子由五月一日同转对  
跪奉新书笏在腰，谈王正欲伴耕樵。晋阳岂为一门事，宣政聊同五月朝。  
忧患半生联出处，归休上策蚤招要。后生可畏吾衰矣，刀笔从来错料尧。  

次韵许冲元送成都高士敦钤辖  
栘中老监本虚名，懒作燕山万里行。坐看飞鸿迎使节，归来骏马换倾城。  
高才本不缘勋阀，馀力还思治蜀兵。西望雪山烽火尽，不妨樽酒寄平生。  

卧病逾月请郡不许复直玉堂十一月一日锁院是日苦寒诏赐官烛法酒书呈同院  
微霰疏疏点玉堂，词头夜下揽衣忙。分光玉烛星辰烂，拜赐宫壶雨露香。  
醉眼有花书字大，老人无睡漏声长。何时却逐桑榆暧，社酒寒灯乐未央。  

次韵王定国会饮清虚堂  
何逊扬州又几年，官梅诗兴故依然。何人可复间季孟，与子不妨中圣贤。  
卜筑君方淮上郡，归心我已剑南川。此身正似蚕将老，更尽春光一再眠。  

夜直玉堂携李之仪端叔诗百馀首读至夜半书其后  
玉堂清冷不成眠，伴直难呼孟浩然。暂借好诗消永夜，每逢佳处辄参禅。  
愁侵砚滴初含冻，喜入灯花欲斗妍。寄语君家小儿子，他时此句一时编。  

范景仁和赐酒烛诗复次韵谢之  
笙磬分均上下堂，游鱼舞兽自奔忙。朱弦初识孤桐韵，玉琯犹闻秬黍香。  
万事今方咨伯始，一斑我亦愧真长。此生会见三雍就，无复辽辽叹未央。  

次韵刘贡父春日赐幡胜  
宽诏随春出内朝，三军喜气挟狐貂。镂银错落翻斜月，剪彩缤纷舞庆霄。  
腊雪强飞才到地，晓风偷转不惊条。脱冠径醉应归卧，便腹从人笑老韶。  

再和  
与君流落偶还朝，过眼纷纶七叶貂。莫笑华颠飘彩胜，几人黄壤隔青霄。  
行吟未许穷骚雅，坐啸犹能出教条。记取明年江上郡，五更春枕梦春韶。  

叶公秉王仲至见和次韵答之  
袗纟希方暑亦堪朝，岁晚凄风忆皂貂。共喜鹓鸾归禁礪，心知日月在重霄。  
君如老骥初遭络，我似枯桑不受条。强镊霜须簪彩胜，苍颜得酒尚能韶。  

再和  
衰迟何幸得同朝，温劲如君合珥貂。谁惜异材蒙径寸，自惭枯睻借凌霄。  
光风泛泛初浮水，红糁离离欲缀条。后日一樽何处共，奉常端冕作咸韶。  

王郑州挽词  
羡君华发起琳宫，右辅初还鼓角雄。千里农桑歌子产，一时冠盖慕萧嵩。  
那知聚散舂粮外，便有悲欢过隙中。京兆同僚几人在，犹思对案笔生风。  

送吕昌朝知嘉州  
不羡三刀梦蜀都，聊将八咏寄东吴。卧看古佛凌云阁，敕赐诗人明月湖。  
得句会应缘竹鹤，思归宁复为莼鲈。横空好在修眉色，头白犹堪乞左符。  

次韵黄鲁直寄题郭明父府推颍州西斋二首  
树头啄木常疑客，客去而瞋定不然。脱辖已应生井沫，解衣聊复起疱烟。  
平生诗酒真相汙，此去文书恐独贤。蚤晚西湖日英华发，小舟翻动水中天。  
寂寞东京月旦州，德星无复缀珠旒。莫嗟平舆空神物，尚有西斋接胜流。  
春梦屡寻湖十顷，家书新报橘千头。雪堂亦有思归曲，为谢平生马少游。  

次韵秦少章和钱蒙仲  
碧畦黄陇稻如京，岁美人和易得情。鉴里移舟天外思，地中鸣角古来声。  
山围故国城空在，潮打西陵意未平。二子有如双白鹭，隔江相照雪衣明。  

次韵钱越州  
髯尹超然定逸群，南游端为访云门。谪仙归侍玉皇案，老鹤来乘刺史车番。  
已觉簿书哀老子，故知笾豆有司存。年来齿颊生荆棘，习气因君又一言。  

去杭州十五年复游西湖用欧阳察判韵  
我识南屏金鲫鱼，重来拊槛散斋馀。还从旧社得心印，似省前身觅手书。  
葑合平湖久芜没，人经丰岁尚凋疏。谁怜寂寞高常侍，老去狂歌忆孟诸。  

送子由使契丹  
云海相望寄此身，那因远适更沾巾。不辞驿骑凌风雪，要使天骄识凤麟。  
沙漠回看清禁月，湖山应梦武林春。单于若问君家世，莫道中朝第一人。  

次韵答刘景文左藏  
我老诗坛仆鼓旗，借君佳句发良时。但空贺监杯中物，莫示孙郎帐下儿。  
夜烛催诗金烬落，秋芳压帽露华滋。故应好语如爬痒，有味难名只自知。  

坐上复借韵送岢岚军通判叶朝奉  
云间蹋白看缠旗，莫忘西湖把酒时。梦里吴山连越峤，樽前羌妇杂胡儿。  
夕烽过后人初醉，春雁来时雪未滋。为问从军真乐否，书来粗遣故人知。  

始于文登海上得白石数升如芡实可作枕闻梅丈嗜石故以遗其子子明学士子明有诗次其韵  
海隅荒怪有谁珍，零落珊瑚泣季伦。法供坐令微物重，色难归致孝心纯。  
只疑薏苡来交趾，未信虫宾珠出泗滨。愿子聚为江夏枕，不劳挥扇自宁亲。  

次韵钱越州见寄  
莫将牛弩射羊群，卧治何妨昼掩门。稍喜使君无疾病，时因送客见车车番。  
搔头白发秋无数，闭眼丹田夜自存。欲息波澜须引去，吾侪岂独坐多言。  

次韵刘景文周次元寒食同游西湖  
絮飞春减不成年，老境同乘下濑船。蓝尾忽惊新火后，遨头要及浣花前。  
山西老将诗无敌，洛下书生语更妍。共向北山寻二士，画桡鼍鼓聒清眠。  

新茶送签判程朝奉以馈其母有诗相谢次韵答之  
缝衣付与溧阳尉，舍肉怀归颖谷封。闻道平反供一笑，会须难老待千钟。  
火前试焙分新胯，雪里头纲辍赐龙。从此升堂是兄弟，一瓯林下记相逢。  

次韵送张山人归彭城  
羡君飘荡一虚舟，来作钱塘十日游。水洗禅心都眼净，山供诗笔总眉愁。  
雪中乘兴真聊尔，春尽思归却罢休。何日五湖从范蠡，种鱼万尾橘千头。  

次韵林子中王彦祖唱酬  
蚤知身寄一沤中，晚节尤惊落木风。昨梦已论三世事，岁寒犹喜五人同。  
雨馀北固山围坐，春尽西湖水映空。差胜四明狂监在，更将老眼犯红尘。  

寿星院寒碧轩  
清风肃肃摇窗扉，窗前修竹一尺围。纷纷苍雪落夏簟，冉冉绿雾沾人衣。  
日高山蝉抱叶响，人静翠羽穿林飞。道人绝粒对寒碧，为问鹤骨何缘肥。  

赠善相程杰  
心传异学不谋身，自要清时阅搢绅。火色上腾虽有数，急流勇退岂无人。  
书中苦觅原非诀，醉里微言却近真。我似乐天君记取，华颠赏遍洛阳春。  

次韵林子中蒜山亭见寄  
奇逸多闻老敬通，何人慷慨解怜翁。十年簿领催衰白，一笑江山发醉红。  
闻道赋诗临北固，未应举扇向西风。叩头莫唤无家客，归扫岷峨一亩宫。  

再和并答杨次公  
毗卢海上妙高峰，二老遥知说此翁。聊复舣舟寻紫翠，不妨持节散陈红。  
高怀却有云门兴，好句真传雪窦风。唱我三人无谱曲，冯夷亦合舞幽宫。  

次韵曹辅寄壑源试焙新芽  
仙山灵草湿行云，洗遍香肌粉未匀。明月来投玉川子，清风吹破武林春。  
要知玉雪心肠好，不是膏油首面新。戏作小诗君勿笑，从来佳茗似佳人。  

次韵袁公济谢芎椒  
燥吻时时著酒濡，要令卧疾致文殊。河鱼溃腹空号楚，汗水流骨交始信吴。  
自笑方求三岁艾，不如长作独眠夫。羡君清瘦真仙骨，更助飘飘鹤背躯。  

次韵杨次公惠径山龙井水  
漏尽鸡号厌夜行，年来小器溢瓶罂。弃官纵未归东海，罢郡犹堪作水衡。  
幻色将空眼先暗，胜游无碍脚殊轻。空烦远致龙渊水，宁复临池似伯英。  

次韵林子中见寄  
飘零洛社数遗民，诗酒当年困恶宾。元亮本无适俗韵，孝章要是有名人。  
蒜山小隐虽为客，江水西来亦带岷。卷却西湖千顷葑，笑看鱼尾更莘莘。  

次韵苏伯固主簿重九  
云间朱袖拂云和，知是长松挂女萝。髻重不嫌黄菊满，手香新喜绿橙搓。  
墨翻衫袖吾方醉，纸落云烟子患多。只有黄鸡与白日，玲珑应识使君歌。  

送李陶通直赴清溪  
忠文文正二大老，苏李广平三舍人。喜见通家贤子弟，自言得邑少风尘。  
从来势利关心薄，此去溪山琢句新。肯向西湖留数月，钱塘初识小麒麟。  

闻钱道士与越守穆父饮酒送一壶  
龙根为脯玉为浆，下界寒醅亦漫尝。一纸鹅经逸少醉，他年鹏赋谪仙狂。  
金丹自足留衰鬓，苦泪何须点别肠。吴越旧邦遗泽在，定应符竹付诸郎。  

次韵刘景文西湖席上  
二老长身屹两峰，常撞大吕应黄钟，将辞邺下刘公干，却见云间陆士龙。  
白发怜君略相似，青山许我定相从，吾今官已六百石，惭愧当年邴曼容。  

次韵答马忠玉  
坡陀巨麓起连峰，积累当年庆自钟。灵运子孙俱得凤，慈明兄弟孰非龙。  
河梁会作看云别，诗社何妨载酒从。只有西湖似西子，故应宛转为君容。  

次韵答黄安中兼简林子中  
老去心灰不复然，一麾江海意方坚。那堪黄散付子度，空羡苏杭养乐天。  
病肺一春难白酒，别肠三夜绕朱弦。群仙政欲吾归处，共把清风借玉川。  

次韵子由书王晋卿画山水一首而晋卿和二首  
误点故教同子敬，杂篇真欲拟汤休。垅云寄我山中信，雪月追君溪上舟。  
会看飞仙虎头箧，却来颠倒拾遗裘。王孙办作玄真子，细雨斜风不湿鸥。  
此境眼前聊妄想，几人林下是真休。我今心似一潭月，君已身如万斛舟。  
看画题诗双鹤鬓，归田送老一羊裘。明年兼与士龙去，万顷苍波没两鸥。  

和刘景文见赠  
元龙本志陋曹吴，豪气峥嵘老不除。失路今为哙等伍，作诗犹似建安初。  
西来为我风黧面，独卧无人雪缟庐。留子非为十日饮，要令安世诵亡书。  

次歆陈履常  
可怜扰扰雪中人，饥饱终同寓一尘。老桧作花真强项，冻鸢储肉巧谋身。  
忍寒吟咏君堪笑，得暖欢呼我未贫。坐听屐声知有路，拥裘来看玉梅春。  

和陈传道雪中观灯  
新年乐事叹何曾，闭礔烧香一病僧。未忍便倾浇别酒，且来同看照愁灯。  
颍鱼跃处新亭近，湖雪消时画舫升。只恐樽前无此客，清诗还有士龙能。  

次韵林子中春日新堤书事见寄  
东都寄食似浮云，袱被真成一宿宾。收得玉堂挥翰手，却为淮月弄舟人。  
羡君湖上斋摇碧，笑我花时甑有尘。为报年来杀风景，连江梦雨不知春。  

双石并引  
至扬州，获二石。其一绿色，冈峦迤逦，有穴达于背。其一玉白可鉴。渍以盆水，置几案间。忽忆在颍州日，梦人请住一官府，榜曰仇池。觉而诵杜子美诗曰：“万古仇池穴，潜通小有天。”乃戏作小诗，为僚友一笑。  
梦时良是觉时非，汲井埋盆故自痴。但见玉峰横太白，便从鸟道绝峨眉。  
秋风与作烟云意，晓日令涵草木姿。一点空明是何处，老人真欲住仇池。  

王文玉挽辞  
才名谁似广文寒，月斧云斤琢肺肝。玄晏一生都卧病，子云三世不迁官。  
幽兰空觉香风在，宿草何曾泪叶干。犹喜诸郎有曹志，文章还复富波澜。  

行宿泗间见徐州张天骥次旧韵  
二年三蹑过淮舟，款段还逢马少游。无事不妨长好饮，著书自要且穷愁。  
孤松早偃原非病，倦鸟虽还岂是休。更欲河边几来往，只今霜雪已蒙头。  

次韵刘景文赠傅羲秀才  
幼眇文章宜和寡，峥嵘肝肺亦交难。未能飞瓦弹清角，肯便投泥戏泼寒。  
忽见秋风吹洛水，遥知霜叶满长安。诗成送与刘夫子，莫遣孙郎帐下看。  

在彭城日与定国为九日黄楼之会今复以是日相遇于宋凡十五年忧乐出处有不可胜言者而定国学道有得百念灰冷而颜益壮顾予衰病心形俱瘁感之作诗  
菊盏萸囊自古传，长房宁复是臞仙。应从汉武横汾日，数到刘公戏马年。  
对玉山人今老矣，见恒河性故依然。王郎九日诗千首，今赋黄楼第二篇。  

次韵蒋颖叔钱穆父从驾景灵宫二首  
归来病鹤记城瞛，旧踏松枝雨露新。半百不羞垂领发，软红犹恋属车尘。  
雨收九陌丰登后，日丽三元下降辰。粗识君王为民意，不才何以助精禋。  
与君并直记初元，白首还同入禁门。玉殿齐班容小语，霜廷稽首泫微温。  
病贪赐茗浮铜叶，老怯秋泉滟宝樽。回首鹓行有人杰，坐知羌卤是游魂。  

次韵穆父尚书侍祠郊丘瞻望天光退而相庆引满醉吟  
千章杞梓荫云天，樗散谁收老郑虔。喜气到君浮白里，丰年及我挂冠前。  
令严钟鼓三更月，野宿貔貅万灶烟。太息何人知帝力，归来金帛看赤贞肩。  

钱穆父蒋颖叔王仲至见和仇池诗复次韵答之  
上穷非想亦非非，下与风轮共一痴。翠羽若知牛有角，空瓶何必井之湄。  
还朝暂接鹓鸾翼，谢病行收麋鹿姿。记取和诗三益友，他年弭节过仇池。  

玉津园  
承平苑囿杂耕桑，六圣勤民计虑长。碧水东流还旧派，紫坛南峙表连冈。  
不逢迟日莺花乱，空想疏林雪月光。千亩何时躬帝耤，斜阳寂历锁云庄。  

次韵王仲至喜雪御筵  
三军喜气铄飞花，睡起空惊月在沙。未集骅骝金腰□，故残支鸟鹊玉横斜。  
偶还仗内身如寄，尚忆江南酒可赊。宣劝不多心自醉，强扶衰白拜君嘉。  

次天字韵答岑岩起  
一声清跸雾开天，百辟心庄岂貌虔。回顾惊君珠玉侧，同升愧我粃糠前。  
徘回月色留坛影，缥缈松香泛蜡烟，莫叹郎潜生白发，圣朝求旧鄙鸢肩。  

次韵蒋颖叔扈从景灵宫  
道人幽梦晓初还，已觉笙箫下月坛。风伯前驱清宿雾，祝融参乘破朝寒。  
英姿连璧从多士，妙句锵金和八銮。已向词臣得颇牧，路人莫作老儒看。  

程德孺惠海中柏石兼辱佳篇辄复和谢  
岚薰瘴染却敷腴，笑饮贪泉独继吴。未欲连车收薏苡，肯教沉网取珊瑚。  
不知庾岭三年别，收得曹溪一滴无。但指庭前双柏石，要予临老识方壶。  

次秦少游韵赠姚安世  
帝城如海欲寻难，肯舍渔舟到杏坛。剥啄扣君容膝户，巍峨笑我切云冠。  
问羊独怪初平在，牧豕应同德曜看。肯把参同较同异，小窗相对为研丹。  

次韵颖叔观灯  
安西老守是禅僧，到处应然无尽灯。永夜出游从万骑，诸羌入看拥千层。  
便因行乐令投甲，不用防秋更打冰。振旅归来还侍宴，十分宣劝恐难胜。  

次韵王晋卿奉诏押高丽燕射  
北院传呼陛楯郎，东夷初识令君香。天山自可三箭取，海国何劳一苇航。  
宣劝不辞金碗侧，醉归争看玉鞭长。锦囊诗草勤收拾，莫遣鸡林得夜光。  

吕与叔学士挽词  
言中谋猷行中经，关西人物数清英。欲过叔度留终日，未识鲁山空此生。  
议论凋零三益友，功名分付二难兄。老来尚有忧时叹，此涕无从何处倾。  

表弟程德孺生日  
仗下千官散紫庭，微闻偶语说苏程。长身自昔传甥舅，寿骨遥知是弟兄。  
曾活万人宁望报，只求五亩却归耕。四朝遗老凋零尽，鹤发他年几个迎。  

次韵曾正锡承议食蜜渍生荔支  
代北寒齑捣韭萍，奇苞零落似辰星，逢盐久已成枯腊。得蜜犹应是薄刑。  
欲就左慈求拄杖。便随李白跨沧溟，攀条与立新名字。儿女称呼恐不经。  

再和曾仲锡荔支  
柳花著水万浮萍。荔实周天两岁星，本自玉肌非鹄浴。至今丹壳似猩刑。  
侍郎赋咏穷三峡。妃子烟尘动四溟，莫遣诗人说功过。且随香草附骚经。  

次韵滕大夫雪浪石  
我顷三章乞越州。欲寻万壑看交流，且凭造物开山骨。已见天吴出浪头。  
履道凿池虽可致。玉川卷地若为收，洛阳泉石今谁主。莫学痴人李与牛。  

次韵滕大夫沉香石  
壁立孤峰倚砚长。共疑沉水得顽苍，欲随楚客纫兰佩。谁信吴儿是木肠。  
山下曾逢化松石。玉中还有辟邪香，早知百和俱灰烬。未信人间弱胜刚。  

和钱穆父送别并求顿递酒  
联镳接武两长身。鹓鹭行中语笑亲，九子羡君门户壮。八州怜我往来频。  
伫闻东府开宾阁。便乞西湖洗塞尘，更向青齐觅消息。要知从事是何人。  

寄馏合刷瓶与子由  
老人心事日摧颓。宿火通红手自焙，小甑短瓶良具足。稚儿娇女共燔煨。  
寄君东阁闲烝栗。知我空堂坐画灰，约束家僮好收拾。故山梨枣待翁来。  

次韵刘焘抚句蜜渍荔支  
时新满座闻名字。别久何人记色香，叶似杨梅烝雾雨。花如卢橘傲风霜。  
每怜莼菜下盐豉。肯与蒲萄压酒浆，回首惊尘卷飞雪。诗情真合与君尝。  

次韵曾仲锡元日见寄  
萧索东风两鬓华。年年幡胜剪宫花，愁闻塞曲吹芦管。喜见春盘得蓼芽。  
吾国旧供云泽米，君家新致雪坑茶。燕南异事真堪纪，三寸黄甘擘永嘉。  

次韵李端叔送保倅翟安常赴阙兼寄子由  
中山保塞两穷边，卧治雍容已百年。顾我迂愚分竹使，与君谈笑用蒲鞭。  
松荒三径思元亮，草合平池忆惠连。白发归心凭说与，古来谁似两疏贤。  

中山松醪寄雄守王引进  
郁郁苍髯千岁姿，肯来杯酒作儿嬉。流芳不待龟巢叶，扫白聊烦鹤踏枝。  
醉里便成欹雪舞，醒时与作啸风辞。马军走送非无意，玉帐人闲合有诗。  

次韵王雄州还朝留别  
老李威名八十年，壁间精悍见遗颜。自闻出守风流似，稍觉承平气象还。  
但遣诗人歌杕杜，不妨侍女唱阳关。内朝接武知何日，白发羞归供奉班。  

次韵王雄州送侍其泾州  
威声又数中兴年，二卤行当一矢联。闻道名城得真将，故应惊羽落空弦。  
追锋归去雄三卫，授钺重来定十连。别酒回头便陈迹，号呶端合发初筵。  

赠清凉寺和长老  
代北初辞没马尘，江南来见卧云人。问禅不契前三语，施佛空留丈六身。  
老去山林徒梦想，雨馀钟鼓更清新。会须一洗黄茅瘴，未用深藏白礵巾。  

壶中九华诗并序  
湖口人李正臣，蓄异石九峰，玲珑宛转，若窗棂然。予欲以百金买之，与仇池石为偶，方南迁，未暇也。名之曰壶中九华，且以诗记之。  
清溪电转失云峰，梦里犹惊翠扫空。五岭莫愁千嶂外，九华今在一壶中。  
天池水落层层见，玉女窗明处处通。念我仇池太孤绝，百金归买碧玲珑。  

八月七日初入赣过惶恐滩  
七千里外二毛人，十八滩头一叶身。山忆喜欢劳远梦，地名惶恐泣孤臣。  
长风送客添帆腹，积雨浮舟减石鳞。便合与官充水手，此生何止略知津。  

天竺寺并引  

予年十二，先君自虔州归，谓予言。近城山中天竺寺，有乐天亲书诗云。一山门作两山门，两寺元从一寺分%东涧水流西涧水，南山云起北山云%前台花发后台见。上界钟清下界闻%遥想吾师行道处，天香桂子落纷纷。&笔势奇逸，墨迹如新。’今四十七年，予来访之，则诗已亡，有刻石存尔，感涕不已，而作是诗。  
香山居士留遗迹，天竺禅师有故家。空咏连珠吟叠璧，已亡飞鸟失惊蛇。  
林深野桂寒无子，雨浥山姜病有花。四十七年真一梦，天涯流落泪横斜。  

舟行至清远县见顾秀才极谈惠州风物之美  
到处聚观香案吏，此邦宜著玉堂仙。江云漠漠桂花湿，梅雨翛翛荔子然。  
闻道黄柑常抵鹊，不容朱橘更论钱。恰从神武来弘景，便向罗浮觅稚川。  

广州蒲涧寺  
不用山僧导我前，自寻云外出山泉。千章古木临无地，百尺飞涛泻漏天。  
昔日菖蒲方士宅，后来薝蔔祖师禅。而今只有花含笑，笑道秦皇欲学仙。  

赠蒲涧长老  
优缶本昙花岂有花，问师此曲唱谁家。已从子美得桃竹，不向安期觅枣瓜。  
燕坐林间时有虎，高眠粥后不闻鸦。胜游自古兼支许，为采松肪寄一车。  

浴日亭  
剑气峥嵘夜插天，瑞光明灭到黄湾。坐看旸谷浮金晕，遥想钱塘涌雪山。  
已觉沧凉苏病骨，更烦沆瀣洗衰颜。忽惊鸟动行人起，飞上千峰紫翠间。  

十月二日初到惠州  
彷彿曾游岂梦中，欣然鸡犬识新丰。吏民惊怪坐何事，父老相携迎此翁。  
苏武岂知还漠北，管宁自欲老辽东。岭南万户皆春色，会有幽人客寓公。  

朝云诗并引  
世谓乐天有鬻骆马放杨柳枝词，嘉其主老病，不忍去也。然梦得有诗云：“春尽絮飞留不得，随风好去落谁家。”乐天亦云：“病与乐天相伴住，春随樊子一时归。”则是樊素竟去也。予家有数妾，四五年相继辞去，独朝云者，随予南迁。因读乐天集，戏作此诗。朝云姓王氏，钱塘人，尝有子曰干儿，未期而夭云。  
不似杨枝别乐天，恰如通德伴伶玄。阿奴络秀不同老，天女维摩总解禅。  
经卷药炉新活计，舞衫歌扇旧因缘。丹成逐我三山去，不作巫阳云雨仙。  

新酿桂酒  
捣香筛辣入瓶盆，盎盎春溪带雨浑。收拾小山藏社瓮，招呼明月到芳樽。  
酒材已遣门生致，菜把仍叨地主恩。烂煮葵羹斟桂醑，风流可惜在蛮村。  

惠守詹君见和复次韵  
已破谁能惜甑盆，颓然醉里得全浑。欲求公瑾一仓米，试满庄生五石樽。  
三杯卯困忘家事，万户春浓感国恩。刺史不须要半道，篮舆未暇走山村。  

詹守携酒见过用前韵作诗聊复和之  
箕踞狂歌老瓦盆，燎毛燔肉似羌浑。传呼草市来携客，洒扫渔矶共置樽。  
山下黄童争看舞，江干白骨已衔恩。孤云落日西南望，长羡归鸦自识村。  

正月二十六日偶与数客野步嘉祐僧舍东南野人家杂花盛开扣门求观主人林氏媪出应白发青裙少寡独居三十年矣感叹之馀作诗记之  
缥艹带缃枝出绛房，绿阴青子送春忙。涓涓泣露紫含笑。焰焰烧空红拂桑。  
落日孤烟知客恨，短篱破屋为谁香。主人白发青裙袂，子美诗中黄四娘。  

赠王子直秀才  
万里云山一破裘，杖端闲挂百钱游。五车书已留儿读，二顷田应为鹤谋。  
水底笙歌蛙两部，山中奴婢橘千头。幅巾我欲相随去，海上何人识故侯。  

真一酒并引  
米、麦、水，三一而已，此东坡先生真一酒也。  
拨雪披云得乳泓，蜜蜂又欲醉先生。稻垂麦仰阴阳足，器洁泉新表里清。  
晓日著颜红有晕，春风入髓散无声。人间真一东坡老，与作青州从事名。  

二月十九日携白酒鲈鱼过詹使君食槐叶冷淘  
枇杷已熟粲金珠，桑落初尝滟玉蛆。暂借垂莲十分盏，一浇空腹五车书。  
青浮卵碗槐芽饼，红点冰盘藿叶鱼。醉饱高眠真事业，此生有味在三馀。  

连雨涨江二首  
越井冈头云出山，牂牁江上水如天。床床避漏幽人屋，浦浦移家蜑子船。  
龙卷鱼虾并雨落，人随鸡犬上墙眠。只应楼下平阶水，长记先生过岭年。  
急雨萧萧作晚凉，卧闻榕叶响长廊。微明烟火耿残梦，半湿帘帷浥旧香。  
高浪隐床吹瓮盎，暗风惊树摆琳琅。先生不出晴无用，留向空阶滴夜长。  

桄榔杖寄张文潜一首时初闻黄鲁直迁黔南范淳父九疑也  
睡起风清酒在亡，身随残梦两茫茫。江边曳杖桄榔瘦，林下寻苗筚拨香。  
独步倘逢勾漏令，远来莫恨曲江张。遥知鲁国真男子，独忆平生盛孝章。  

答周循州  
蔬饭藜床破衲衣，扫除习气不吟诗。前生自是卢行者，后学过呼韩退之。  
未敢叩门求夜话，时叨送米续晨炊。知君清俸难多辍，且觅黄精与疗饥。  

六月十二日酒醒步月理发而寝  
羽虫见月争翾翻，我亦散发虚明轩。千梳冷快肌骨醒，风露气入霜蓬根。  
起舞三人谩相属，停杯一问终无言。曲肱薤簟有佳处，梦觉琼楼空断魂。  

十一月九日夜梦与人论神仙道术因作一诗八句既觉  

颇记其语录呈子由弟后四句不甚明了今足成之耳  
析尘妙质本来空，更积微阳一线功。照夜一灯长耿耿，闭门千息自濛濛。  
养成丹灶无烟火，点尽人间有晕铜。寄语山神停伎俩，不闻不见我何穷。  

章质夫送酒六壶书至而酒不达戏作小诗问之  
白衣送酒舞渊明，急扫风轩洗破觥。岂意青州六从事，化为乌有一先生。  
空烦左手持新蟹，漫绕东篱嗅落英。南海使君今北海，定分百榼饷春耕。  

和子由盆中石菖蒲忽生九花  
春荑秋荚两须臾，神药人间果有无。无鼻何由识薝蔔，有花今始信菖蒲。  
芳心未饱两蛱蝶，寒意知鸣几蟪蛄。记取明年十二节，小儿休更禡霜须。  

悼朝云并引  
绍圣元年十一月，戏作朝云诗。三年七月五日，朝云病亡于惠州，葬之栖禅寺松林中东南，直大圣塔。予既铭其墓，且和前诗以自解。朝云始不识字，晚忽学书。粗有楷法。盖尝从泗上比丘尼义冲学佛，亦略闻大义。且死，诵《金刚经》四句偈而绝。  
苗而不秀岂其天，不使童乌与我玄。驻景恨无千岁药，赠行惟有小乘禅。  
伤心一念偿前债，弹指三生断后缘。归卧竹根无远近，夜灯勤礼塔中仙。  

白鹤峰新居欲成夜过西邻翟秀才二首  
林行婆家初闭户，翟夫子舍尚留关。连娟缺月黄昏后，缥缈新居紫翠间。  
系闷岂无罗带水，割愁还有剑铓山。中原北望无归日，邻火村舂自往还。  
瓮间毕卓防偷酒，壁后匡衡不点灯。待凿平江百尺井，要分清署一壶冰。  
佐卿恐是归来鹤，次律宁非过去僧。他日莫寻王粲宅，梦中来往本何曾。  

吴子野绝粒不睡过作诗戏之芝上人陆道士皆和予亦次其韵  
聊为不死五通仙，终了无生一大缘。独鹤有声知半夜，老蚕不食已三眠。  
怜君解比人间梦，许我时逃醉后禅。会与江山成故事，不妨诗酒乐新年。  

次韵惠循二守相会  
共惜相从一寸阴，酒杯虽浅意殊深。且同月下三人影，莫作天涯万里心。  
东岭近闻松菊径，南堂初绝斧斤音。知君善颂如张老，犹望携壶更一临。  

又次韵二守许过新居  
数亩蓬蒿古县阴，晓窗明快夜堂深。也知卜筑非真宅，聊欲跏趺看此心。  
闻道携壶问奇字，更因登木助微音。相娱北户江千顷，直下都无地可临。  

又次韵二守同访新居  
此生真欲老墙阴，却扫都忘岁月深。拔薤已观贤守政，折蔬聊慰故人心。  
风流贺监常吴语，憔悴钟仪独楚音。治状两邦俱第一，颍川归去肯重临。  

循守临行出小鬟复用前韵  
学语雏莺在柳阴，临行呼出翠帷深。通家不隔同年面，得路方知异日心。  
趁著春衫游上苑，要求国手教新音。岭梅不用催归骑，截革登须防旧所临。  

客俎经旬无肉又子由劝不读书萧然清坐乃无一事  
病怯腥咸不买鱼，尔来心腹一时虚。使君不复怜乌攫，属国方将掘鼠馀。  
老去独收人所弃，游哉时到物之初。从今免被孙郎笑，绛帕蒙头读道书。  

次韵子由三首  

东亭  
仙山佛国本同归，世路玄关两背驰。到处不妨闲卜筑，流年自可数期颐。  
遥知小槛临廛市，定有新松长棘茨。谁道茅檐劣容膝，海天风雨看纷披。  

东楼  
白发苍颜自照盆，董生端合是前身。独栖高阁多词客，为著新书未绝麟。  
小醉易醒风力软，安眠无梦雨声新。长歌自讠罔真堪笑，底处人间是所欣。  

椰子冠  
天教日饮欲全丝，美酒生林不待仪。自漉疏巾邀醉客，更将空壳付冠师。  
规摹简古人争看，簪导轻安发不知。更著短薝高屋帽，东坡何事不违时。  

十二月十七日夜坐达晓寄子由  
灯烬不挑垂暗蕊，炉灰重拨尚馀薰。清风欲发鸦翻树，缺月初升犬吠云。  
闭眼此心新活计，随身孤影旧知闻。雷州别驾应危坐，跨海幽光与子分。  

上元夜过赴儋守召独坐有感  
使君置酒莫相违，守舍何妨独掩扉。静看月窗盘蜥蜴，卧闻风幔落蛜蝛。  
灯花结尽吾犹梦，香篆消时汝欲归。搔首凄凉十年事，传柑归遗满朝衣。  

海南人不作寒食而以上巳上冢予携一瓢酒寻诸生皆出矣  

独老符秀才在因与饮至醉符盖儋人之安贫守静者也  
老鸦衔肉纸飞灰，万里家山安在哉。苍耳林中太白过，鹿门山下德公回。  
管宁投老终归去，王式当年本不来。记取南城上巳日，木棉花落刺桐开。  

庚辰岁人日作时闻黄河已复北流老臣  

旧数论此今斯言乃验二首  
老去仍栖隔海村，梦中时见作诗孙。天涯已惯逢人日，归路犹欣过鬼门。  
三策已应思贾让，孤忠终未赦虞翻。典衣剩买河源米，屈指新□作上元。  
不用长愁挂月村，槟榔生子竹生孙。新巢语燕还窥砚，旧雨来人不到门。  
春水芦根看鹤立，夕阳枫叶见鸦翻。此生念念随泡影，莫认家山作本元。  

庚辰岁正月二十日天门冬酒熟予  

自漉之且漉且尝遂以大醉二首  
自拨床头一瓮云，幽人先已醉浓芬。天门冬熟新年喜，曲米春香并舍闻。  
菜圃渐疏花漠漠，竹扉斜掩雨纷纷。拥裘睡觉知何处，吹面东风散缬纹。  
载酒无人过子云，年来家酝有奇芬。醉乡杳杳谁同梦，睡息齁齁得自闻。  
口业向诗犹小小，眼花因酒尚纷纷。点灯更试淮南语，泛溢东风有縠纹。  

追和戊寅岁上元  
春鸿社燕巧相违，白鹤峰头白板扉。石建方欣洗牏厕，姜庞不解叹虫萧蝛。  
一龛京口嗟春梦，万炬钱塘忆夜归。合浦卖珠无复有，当年笑我泣牛衣。  

汲江煎茶  
活水还须活火烹，自临钓石取深清。大瓢贮月归春瓮，小杓分江入夜瓶。  
茶雨已翻煎处脚，松风忽作泻时声。枯肠未易禁三碗，坐听荒城长短更。  

六月二十日夜渡海  
参横斗转欲三更，苦雨终风也解晴。云散月明谁点缀，天容海色本澄清。  
空馀鲁叟乘桴意，粗识轩辕奏乐声。九死南荒吾不恨，兹游奇绝冠平生。  

次韵王郁林  
晚涂流落不堪言，巾上春泥手自翻。汉使节空馀皓首，故侯瓜在有颓垣。  
平生多难非天意，此去残年尽主恩。误辱使君相抆拭，宁闻老鹤更乘轩。  

送鲜于都曹归蜀灌口旧居  
禡尽霜须照碧铜，依然春雪在长松。朝行犀浦催收芋，夜渡绳桥看伏龙。  
莫叹倦游无驷马，要将老健敌千钟。子云三世惟身在，为向西南说病容。  

送邵道士彦肃还都峤  
乞得纷纷扰扰身，结茅都峤与仙邻。少而寡欲颜常好，老不求名语益真。  
许迈有妻还学道，陶潜无酒亦从人。相随十日还归去，万劫清游结此因。  

题冯通直明月湖诗后  
老衍清篇墨未枯，小冯新作语尤姝。呼儿净洗涵星砚，为子赓歌堕月湖。  
闻道牂江空抱珥，年来合浦自还珠。请君多酿莲花酒，准拟王乔下履凫。  

次韵郑介夫二首  
一落泥涂迹愈深，尺薪如桂米如金。长庚到晓空陪月，太岁今年合守心。  
相与啮毡持汉节，何妨振履出商音。孤云倦鸟空来往，自要闲飞不作霖。  
一生忧患萃残年，心似惊蚕未易眠。海上偶来期汗漫，苇间犹得见延缘。  
良医自要经三折，老将何妨败两甄。收取桑榆种梨枣，祝君眉寿似增川。  

昔在九江与苏伯固唱和其略曰我梦扁舟浮震泽雪浪横江  

千顷白觉来满眼是庐山倚天无数开青壁盖实梦也昨  

日又梦伯固手持乳香婴儿示予觉而思之盖南华  

赐物也岂复与伯固相见于此邪今得来书知  

已在南华相待数日矣感叹不已故先寄此诗  
扁舟震泽定何时，满眼庐山觉又非。春草池塘惠连梦，上林鸿雁子卿归。  
水香知是曹溪口，眼净同看古佛衣。不向南华结香火，此生何处是真依。  

次韵韶守狄大夫见赠二首  
华发萧萧老遂良，一身萍挂海中央。无钱种菜为家业，有病安心是药方。  
才疏正类孔文举，痴绝还同顾长康。万里归来空泣血，七年供奉殿西廊。  
森森画戟拥朱轮，坐咏梁公觉有神。白傅闲游空诵句，拾遗穷老敢论亲。  
东海莫怀疏受意，西风幸免庾公尘。为公过岭传新唱，催发寒梅一信春。  

次韵韶倅李通直二首  
一篇泷吏可书绅，莫向长沮更问津。老去常忧伴新鬼，归来且喜是陈人。  
曾陪令尹苍髯古，又见郎君白发新。回首天涯一惆怅，却登梅岭望枫宸。  
青山只在古城隅，万里归来卜筑初。会见四山朝鹤驾，更看二李跨鲸鱼。  
欲从抱朴传家学，应怪中郎得异书。待我丹成驭风去，借君琼佩与霞裙。  

李伯时画其弟亮功旧隐宅图  
乐天早退今安有，摩诘长闲古亦无。五亩自栽池上竹，十年空看辋川图。  
近闻陶令开三径，应许扬雄寄一区。晚岁与君同活计，如云鹅鸭散平湖。  

过岭二首  
暂著南冠不到头，却随北雁与归休。平生不作兔三窟，今古何殊貉一丘。  
当日无人送临贺，至今有庙祀潮州。剑关西望七千里，乘兴真为玉局游。  
七年来往我何堪，又试曹溪一勺甘。梦里似曾迁海外，醉中不觉到江南。  
波生濯足鸣空涧，雾绕征衣滴翠岚。谁遣山鸡忽惊起，半岩花雨落毵毵。  

留题显圣寺  
渺渺疏林集晚鸦，孤村烟火梵王家。幽人自种千头橘，远客来寻百结花。  
浮石已干霜后水，焦坑闲试雨前茶。只疑归梦西南去，翠竹江村绕白沙。  

赠虔州术士谢晋臣  
属国新从海外归，君平且莫下帘帷。前生恐是卢行者，后学过呼韩退之。  
死后人传戒定慧，生时宿直斗牛箕。凭君为算行年看，便数生时到死时。  

王子直去岁送子由北归往返百舍今  

又相逢赣上戏用旧韵作诗留别  
米尽无人典破裘，送行万里一邹游。解舟又欲携君去，归舍聊须与妇谋。  
闻道年来丹伏火，不愁老去雪蒙头。剩买山田添鹤口，庙堂新拜富民侯。  

次韵江晦叔兼呈器之  
横空初不跨鹏鳌，但觉胡床步步高。一枕昼眠春有梦，扁舟夜渡海无涛。  
归来又见颠茶陆，多病仍逢止酒陶。笑说南荒底处所，只今榕叶下庭皋。  

寒食与器之游南塔寺寂照堂  
城南钟鼓斗清新，端为投荒洗瘴尘。总是镜空堂上客，谁为寂照境中人。  
红英扫地风惊晓，绿叶成阴雨洗春。记取明年作寒食，杏花曾与此翁邻。  

永和清都观道士童颜鬒发问其年  

生于丙子盖与予同求此诗  
镜湖敕赐老江东，未似西归玉局翁。羁枕未容春梦断，清都宛在默存中。  
每逢佳境携儿去，试问行年与我同。自笑馀生消底物，半篙清涨百滩空。  

赠诗僧道通  
雄豪而迈苦而腴，只有琴聪与蜜殊。语带烟霞从古少，气含蔬笋到公无。  
香林乍喜闻薝蔔，古井惟惭断辘轳。为报韩公莫轻许，从今岛可是诗奴。  

予昔作壶中九华诗其后八年复过湖口则石已  

为好事者取去乃和前韵以自解云  
江边阵马走千峰，问讯方知冀北空。尤物已随清梦断，真形犹在画图中。  
归来晚岁同元亮，却扫何人伴敬通。赖有铜盆修石供，仇池玉色自璁珑。  

次旧韵赠清凉长老  
过淮入洛地多尘，举扇西风欲污人。但怪云山不改色，岂知江月解分身。  
安心有道年颜好，遇物无情句法新。送我长芦舟一叶，笑看雪浪满衣巾。  

予以事系御史台狱狱吏稍见侵自度不能堪死狱中  

不得一别子由故作二诗授狱卒梁成以遗子由  
圣主如天万物春，小臣愚暗自亡身。百年未满先偿债，十口无归更累人。  
是处青山可埋骨，他年夜雨独伤神。与君世世为兄弟，又结来生未了因。  
柏台霜气夜凄凄，风动琅珰月向低。梦绕云山心似鹿，魂飞汤火命如鸡。  
眼中犀角真吾子，身后牛衣愧老妻。百岁神游定何处，桐乡知葬浙江西。  

十二月二十八日蒙恩责授检校水部员  

外郎黄州团练副使复用前韵二首  
百日归期恰及春，馀年乐事最关身。出门便旋风吹面，走马联翩鹊啅人。  
却对酒杯浑是梦，试拈诗笔已如神。此灾何必深追咎，窃禄从来岂有因。  
平生文字为吾累，此去声名不厌低。塞上纵归他日马，城东不斗少年鸡。  
休官彭泽贫无酒，隐几维摩病有妻。堪笑睢阳老从事，为予投檄向江西。  

十二月二十日恭闻太皇太后升遐以轼罪人不许  

承服欲哭则不敢欲泣则不可故作挽词二章  
巍然开济两朝勋，信矣才难十乱臣。原庙故应祠百世，先王何止活千人。  
和熹未圣犹贪位，明德虽贤不及民。月落风悲天雨泣，谁将椽笔写光尘。  
未报山陵国士知，绕林松柏已猗猗。一声恸哭犹无所，万死酬恩更有时。  
梦里天衢隘云仗，人间雨泪变彤帷。关雎卷耳平生事，白首累臣正坐诗。  

赵成伯家有丽人仆忝乡人不肯  

开樽徒吟春雪美句次韵一笑  
绣帘朱户未曾开，谁见梅花落镜台。试问高吟三十韵，何如低唱两三杯。  
莫言衰鬓聊相映，须得纤腰与共回。知道文君隔青琐，梁园赋客肯言才。  

赠虔州慈云寺鉴老  
居士无尘堪洗沐，道人有句借宣扬。窗间但见蝇钻纸，门外惟闻佛放光。  
遍界难藏真薄相，一丝不挂且逢场。却须重说圆通偈，千眼薰笼是法王。  

观开西湖次吴左丞韵  
伟人谋议不求多，事定纷纷自唯阿。尽放龟鱼还绿净，肯容萧苇障前坡。  
一朝美事谁能纪，百尺苍崖尚可磨。天上列星当亦喜，月明时下浴明波。  

渝州寄王道祖  
曾闻五月到渝州，水泊长亭砌下流。唯有梦魂长缭绕，共论唐史更绸缪。  
舟经故国岁时改，霜落寒江波浪收。归梦不成冬夜永，厌闻船上报更筹。  

闻洮西捷报  
汉家将军一丈佛，诏赐天池八尺龙。露布朝驰玉关塞，捷书夜到甘泉宫。  
似闻指挥筑上郡，已觉谈笑无西戎。牧臣不见天颜喜，但惊草木放春容。  

己未十月十五日狱中恭闻太皇太后不豫有赦作诗  
庭柏阴阴昼掩门，乌知有赦闹黄昏。汉宫自种三生福，楚客还招九死魂。  
纵有锄犁及田亩，已无面目见丘园。只应圣主如尧舜，犹许先生作正言。  

谢人惠云巾方舄二首  
燕尾称呼理未便，剪裁云叶却天然。无心只是青山物，覆顶宜归紫府仙。  
转觉周家新样俗，未容陶令旧名传。鹿门佳士勤相赠，黑雾玄霜合比肩。  
胡靴短靿格粗疏，古雅无如此样殊。妙手不劳盘作凤，轻身只欲化为凫。  
魏风褊俭堪羞葛，楚客豪华可笑珠。拟学梁家名解脱，便于禅坐作跏趺。  

被命南迁涂中寄定武同僚  
人事千头及万头，得时何喜失时忧。只知紫绶三公贵，不觉黄梁一梦游。  
适见恩纶临定武，忽遭分职赴英州。南行若到江干侧，休宿浔阳旧酒楼。  

次韵王定国得晋卿酒相留夜饮  
短衫压手气横秋，更著仙人紫绮裘。使我有名全是酒，从他作病且忘忧。  
诗无定律君应将，醉有真乡我可侯。且倒馀樽尽今夕，睡蛇已死不须钩。  

秋晚客兴  
草满池塘霜送梅，疏林野色近楼台。天围故越侵云尽，潮上孤城带月回。  
客梦冷随枫叶断，愁心低逐雁声来。流年又喜经重九，可意黄花是处开。  

陈伯比和回字复次韵  
百里冯生宁屑去，湖海陈侯犹肯来。诗书好在家四壁，蒲柳蓊然城一隈。  
骑上下山亦疏矣。□从容出何为哉。市桥十步即尘土，晚雨潇潇殊未回。  

留别登州举人  
身世相忘久自知，此行闲看古黄腄。自非北海孔文举，谁识东莱太史慈。  
落笔已吞云梦客，抱寒欲访水仙师。莫嫌五日匆匆守，归去先传乐职诗。  

过岭寄子由二首  
投章献策谩多谈，能雪冤忠死亦甘。一片丹心天日下，数行清泪岭云南。  
光荣归佩呈佳瑞，瘴疠幽居弄晓岚。从此西风庾梅谢，却迎谁与马毵毵。  
山林瘴雾老难堪，归去中原荼亦甘。有命谁怜终反北，无心却笑亦巢南。  
蛮音惯习疑伧语，脾病萦缠带岭岚。赖有祖师清净水，尘埃一洗落毵毵。  

歇白塔铺  
甘山庐阜郁长望，林隙依稀漏日光。吴国晚蚕初断叶，占城蚤稻欲移秧。  
迢迢涧水随人急，冉冉岩花扑马香。望眼尽从飞鸟远，白云深处是吾乡。  

西蜀杨耆二十年前见之甚贫今见之亦贫所异于昔者苍  

颜华发耳女无美恶富者妍士无贤不肖贫者鄙使其逢  

时遇合岂减当世之士哉顷宿长安驿舍闻泣者甚  

怨问之乃昔富而今贫者乃作一诗今以赠杨君  
孤村渐雨逐秋凉，逆旅愁人怨夜长。不寐相看唯枥马，愁吟互答有寒将虫。  
天寒滞穗犹横亩，晚岁空机尚倚墙。劝尔一杯聊复睡，人间贫富海茫茫。  

赠人  
别后休论信息疏，仙凡自古亦殊途。蓬山路远人难到，霜柏威高道转孤。  
旧赏未应忘楚国，新诗闻已满皇都。谁怜泽畔行吟者，目断长安貌欲枯。  

观湖二首  
乘槎远引神仙客，万里清风上海涛。回首不知沙界小，飘衣犹觉色尘高。  
须弥有顶低垂日，兜率无根下戴鳌。释梵茫然齐劫火，飞云不觉醉陶陶。  
朝阳照水红光开，玉涛银浪相徘徊。山分宿雾尽宽远，云驾高风驰送来。  
升霞影色欹残火，及物气焰明纤埃。可怜极大不知已，浮生野马悠悠哉。  

寄高令  
满地春风扫落花，几番曾醉长官衙。诗成锦绣开胸臆，论极冰霜绕齿牙。  
别后与谁同把酒，客中无日不思家。田园知有儿孙委，蚤晚扁舟到海涯。  

寄子由  
厌暑多应一向慵，银钩秀句益疏通。也知堆案文书满，未暇开轩砚墨中。  
湖面新荷空照水，城头高柳漫摇风。吏曹不是尊贤事，谁把前言语化工。  

诗送交代仲达少卿  
此身无用且东来，赖有江山慰不才。旧尹未嫌衰废久，清樽犹许再三开。  
满城遗爱知谁继，极目扁舟挽不回。归去青云还记否，交游胜绝古城隈。  

次韵马元宾  
流落江湖万里归，相逢自慰已差池。初闻好句惊人倒，悔过东庭识面迟。  
握手宁知无贺监，结交谁复许袁丝。塞鸿正欲摩天去，垂老追攀岂可期。  

第五桥  
白露凄风洗瘴烟，梦回相对两凄然。雀罗廷尉非当日，鸠杖先生愈少年。  
世事饱谙思缩手，主恩未报耻归田。谁怜第五桥东水，独照台州老郑虔。  

次韵完夫再赠之什某已卜居毗陵与完夫有庐里之约云  
柳絮飞时笋箨班，风流二老对开关。雪牙为我求阳羡，乳水君应饷惠山。  
竹簟水风眠昼永，玉堂制草落人间。应容缓急烦闾里，桑柘聊同十亩闲。  

和林子中待制  
两翁留滞各皤然，人笑迂疏老更坚。共把鹅儿一樽酒，相逢柳色五湖天。  
江边遗爱啼斑白，海上先声入管弦。蚤晚渊明赋归去，浩歌长啸老斜川。  

九日袁公济有诗次其韵  
古来静治得清闲，我愧真常也一班。举酒东荣挹江海，回樽落日劝湖山。  
平生倾盖悲欢里，蚤晚抽身簿领间。笑指西南是归路，倦飞弱羽久知还。  

和吴安持使者迎驾  
小雪疏烟杂瑞光，清波寒引御沟长。曈曈日色笼丹禁，杳杳鞭声出建章。  
鹓鹭偶叨陪下列，天阍聊启望中央。归来喜气倾新句，满座疑闻锦绣香。  

鹿鸣宴  
连骑匆匆画鼓喧，喜君新夺锦标还。金罍浮菊催开宴，红蕊将春待入关。  
他日曾陪探禹穴，白头重见赋南山。何时共乐升平事，风月笙箫坐夜闲。  

次韵张甥棠美昼眠  
炎歊五月北窗凉，更觉甘如饭稻梁。宰我粪墙讥敢避，孝先经笥谑兼忘。  
忧虞心谢知时雁，安稳身同挂角羊。要识熙熙不争竞，华胥别是一仙乡。  

真兴寺阁祷雨  
太守亲从千骑祷，神翁远借一杯清。云阴黯黯将嘘遍，雨意昏昏欲酝成。  
已觉微风吹袂冷，不堪残日傍山明。今年秋熟君知否，应向江南饱食梗。  

惠州近城数小山类蜀道春与进士许毅野步会意处饮  

之且醉作诗以记适参寥专使欲归使持此以示  

西湖之上诸友庶使知余未尝一日忘湖山也  
夕阳飞絮乱平芜，万里春前一酒壶。铁化双鱼沉远素，剑分二岭隔中区。  
花曾识面香仍好，鸟不知名声自呼。梦想平生消未尽，满林烟月到西湖。  

送蜀僧去尘  
十年读易费膏火，尽日吟诗愁肺肝。不解丹青追世好，欲将芹芷荐君盘。  
谁为善相宁嫌瘦，复有知音可废弹。拄杖挂经须倍道，故乡春蕨已阑干。  

曾元恕游龙山吕穆仲不至  
青春不觉老朱颜，强半销磨簿领间。愁客倦吟花以酒，佳人休唱日衔山。  
共知寒食明朝过，且赴僧窗半日闲。命驾吕安邀不至，浴沂曾点暮方还。  

黄河  
活活何人见混茫，昆仑气脉本来黄。浊流若解污清济，惊浪应须动太行。  
帝假一源神禹迹，世流三患梗尧乡。灵槎果有仙家事，试问青天路短长。  

壬寅重九不预会独游普门寺僧阁有怀子由  
花开酒美盍不归，来看南山冷翠微。忆弟泪如云不散，望乡心与雁南飞。  
明年纵健人应老，昨日追欢意正违。不问秋风强吹帽，秦人不笑楚人讥。  

小饮公瑾舟中  
青泥赤日午相烘，走访船窗柳影中。辍我东坡无限睡，赏君南浦不赀风。  
坐观邸报谈迂叟，闲说滁山忆醉翁。此去澄江三万顷，只应明月照还空。  

和子由次王巩韵如囊之句可为一噱  
平生未省为人忙，贫贱安闲气味长。粗免趋时头似葆，稍能忍事腹如囊。  
简书见迫身今老，樽酒闻呼首一昂。欲挹天河聊自洗，尘埃满面鬓眉黄。  

儋耳  
霹雳收威暮雨开，独凭栏槛倚崔巍。垂天雌霓云端下，快意雄风海上来。  
野老已歌丰岁语，除书欲放逐臣回。残年饱饭东坡老，一壑能专万事灰。  

答李端叔  
若人如马亦如班，笑履壶头出玉关。已入西羌度沙碛，又来东海看涛山。  
识君小异千人里，慰我长思十载间。西省怜君时邂逅，相逢有味是偷闲。  

立春日病中邀安国仍请率禹功同来仆虽不能饮当请成  

伯主会某当杖策倚几于其间观诸公醉笑以拨滞闷也二首  
孤灯照影夜漫漫，拈得花枝不忍看。白发欹簪羞彩胜，黄耆煮粥荐春盘。  
东方烹狗阳初动，南陌争牛卧作团。老子从来兴不浅，向隅谁有满堂欢。  
斋居卧病禁烟前，辜负名花已一年。此日使君不强喜，青春风物为谁妍。  
青衫公子家千里，白首先生杖百钱。曷不相将来问病，已教呼取散花天。  

和参寥见寄  
黄楼南畔马台东，云月娟娟正点空。欲共幽人洗笔砚，要传流水入丝桐。  
且随侍者寻西谷，莫学山僧老祝融。待我西湖借君去，一杯汤饼泼油葱。  

东园  
岑寂东园可散愁，胶胶扰扰梦神州。万竿苦竹旌旗卷，一部鸣蛙鼓吹收。  
雨后月前天欲冷，身闲心远地偏幽。杜门谢客恐生谤，且作人间鹏晏鸟游。  

奉和陈贤良  
不学孙吴与六韬，敢将驽马并英豪。望穷海表天还远，倾尽葵心日愈高。  
身外浮名休琐琐，梦中归思已滔滔。三山旧是神仙地，引手东来一钓鳌。  

秋兴三首  
野鸟游鱼信往还，此身同寄水云间。谁家晚吹残红叶，一夜归心满旧山。  
可慰摧颓仍健食，此生通脱屡酡颜。年华岂是催人老，双鬓无端只自斑。  
故里依然一梦前，相携重上钓鱼船。尝陪大幕今陈迹，谬忝承明愧昔年。  
报国无成空白首，退耕何处有名田。黄鸡白酒云山约，此计当时已浩然。  
浴凤池边星斗光，宴馀香满上书囊。楼前月夜低韦曲，云里车声出未央。  
去国何年双鬓雪，黄花重见一枝霜。伤心无限厌厌梦，长似秋宵一倍长。  

夜直秘阁呈王敏甫  
蓬瀛宫阙隔埃氛，帝乐天香似许闻。瓦弄寒晖鸳卧月，楼生晴霭凤盘云。  
共谁交臂论今古，只有闲心对此君。大隐本来无境界，北山猿鹤漫移文。  

次韵参寥寄少游  
岩栖木石已皤然，交旧何人慰眼前。素与昼公心印合，每思秦子意珠圆。  
当年步月来幽谷，拄杖穿云冒夕烟。台阁山林本无异，故应文字不离禅。  

谢曹子方惠新茶  
陈植文华斗石高，景公诗句复称豪。数奇不得封龙额，禄仕何妨有马曹。  
囊简久藏科斗字，铦锋新莹辟鸟鹈膏。南州山水能为助，更有英辞胜广骚。  

题潭州徐氏春晖亭  
曈曈晓日上三竿，客向东风竟倚栏。穿竹鸟声惊步武，入檐花影落杯盘。  
勿嫌步月临玄圃，冷笑乘槎向海滩。胜概直应吟不尽，凭君寄与画图看。  

赠仲勉子文  
雨昏南浦曾相对，雪满荆州喜再逢。有子才如不羁马，知君心似后凋松。  
闲看书册应多味，老傍人门想更慵。何日晴轩观笔砚，一杯相属更从容。  

讲武台南有感  
山城九月冒朝寒，讲武台南路屈盘。驺子雨中乘马去，村童烟外倚墙看。  
鸦啼冢木秋风急，鹭立鱼船夜水干。花似去年堪折赠，插花人去泪阑干。  

题宝鸡县斯飞阁  
西南归路远萧条，倚槛魂飞不可招。野阔牛羊同雁鹜，天长草树接云霄。  
昏昏水气浮山麓，泛泛春风弄麦苗。谁使爱官轻去国，此身无计老渔樵。  

重游终南子由以诗见寄次韵  
去年新柳报春回，今日残花覆绿苔。溪上有堂还独宿，谁人无事肯重来。  
古琴弹罢风吹座，山阁醒时月照杯。懒不作诗君错料，旧逋应许过时陪。  

次韵和子由欲得骊山沉泥砚  
举世争称邺瓦坚，一枚不换百金颁。岂知好事王夫子，自采临潼绣领山。  
经火尚含泉脉暖，吊秦应有泪痕潸。封题寄去吾无用，近日从戎拟学班。  

次韵子由弹琴  
琴上遗声久不弹，琴中古义本长存。苦心欲记常迷旧，信指如归自看痕。  
应有仙人依树听，空教瘦鹤舞风骞。谁知千里溪堂夜，时引惊猿撼竹轩。  
  
## 十八家诗抄·卷二十三  

### 黄山谷七律二百八十六首  

赠郑郊  
高居大士是龙象，草堂丈人非熊罴。不逢坏衲乞香饭，唯见白头垂钓丝。  
鸳鸯终日爱水镜，菡萏晚风凋舞衣。开径老禅来煮茗，还寻密竹径中归。  

和游景叔月报三捷  
汉家飞将用庙谋，复我匹夫匹妇隹谁。真成折箠禽胡月，不是黄榆牧马秋。  
幄中已断匈奴臂，军前可饮月氏头。愿见呼韩朝渭上，诸将不用万户侯。  

赠惠洪  
吾年六十子方半，槁项顶螺忘岁年。韵胜不减秦少觌，气爽绝类徐师川。  
不肯低头拾卿相，又能落笔生云烟。脱却衲衫著蓑笠，来佐涪翁刺钓船。  

崇宁二年正月己丑梦东坡先生于寒溪西山之间予诵寄  

元明觞字韵诗数篇东坡笑曰公诗更进于曩时因  

和予一篇语意清奇予击节赏叹东坡亦自  

喜于九曲岭道中连诵数过遂得之  
天教兄弟各异方，不使新年对举觞。作云作雨手翻覆，得马失马心清凉。  
何处胡椒八百斛，谁家金钗十二行。一丘一壑可曳尾，三沐三衅取刳肠。  

王圣美三子补中广文生  
王家人物从来远，今见诸孙总好贤。三级定知鱼尾进，一鸣已作雁行连。  
愧无藻鉴能推毂，愿卷囊书当赠钱。归去雄夸向儿侄，舍中犊子剩狂颠。  

次韵柳通叟寄王文通  
故人昔有凌云赋，何意陆沉黄绶间。头白眼花行作吏，儿婚女嫁望还山。  
心犹未死杯中物，春不能朱镜里颜。寄语诸公肯湔袚，割鸡令得近乡关。  

次韵王定国扬州见寄  
清洛思君昼夜流，北归何日片帆收。未生白发犹堪酒，垂上青云却佐州。  
飞雪堆盘鲙鱼腹，明珠论斗煮鸡头。平生行乐自不恶，岂有竹西歌吹愁。  

寄黄几复  
我居北海君南海，寄雁传书谢不能。桃李春风一杯酒，江湖夜雨十年灯。  
持家但有四立壁，治病不蕲三折肱。想得读书头已白，隔溪猿哭瘴溪藤。  

次韵几复和答所寄  
海南海北梦不到，会合乃非人力能。地褊未堪长袖舞，夜寒空对短檠灯。  
相看鬓发时窥镜，曾共诗书更曲肱。作个生涯终未是，故山松长到天藤。  

同子瞻韵和赵伯充团练  
金玉堂中寂寞人，仙班时得共朝真。两宫无事安磐石，万国归心有老臣。  
家酿可供开口笑，侍儿工作捧心颦。醉乡乃是安身处，付与升平作幸民。  

送顾子敦赴河东三首  
头白书林二十年，印章今领晋山川。紫参可掘宜包贡，青铁无多莫铸钱。  
劝课农桑诚有道，折冲樽俎不临边。要知使者功多少，看取春郊处处田。  
家在江东不系怀，爱民忧国有从来。月斜汾沁催驿马，雪暗岢岚传酒杯。  
塞上金汤唯粟粒，胸中水镜是人才。遥知更解青牛句，一寸功名心已灰。  
揽辔都城风露秋，行台无妾护衣篝。虎头墨妙能频寄，马乳葡萄不待求。  
上党地寒应强饮，两河民病要分忧。犹闻昔在军兴日，一马人间费十牛。  

寄上叔父夷仲三首  
少年有功翰墨林，中岁作吏几陆沉。庖丁解牛妙世故，监市履豨知民心。  
万里书来儿女瘦，十月山行冰雪深。梦魂和月绕秦陇，汉节落毛何处寻。  
艰难闻道有归音，部曲霜行璧月沉。王春正月调玉烛，使星万里朝天心。  
颇令山海藏国用，乃见县官恤民深。经心陇蜀封疆守，必有人材备访寻。  
关寒塞雪欲嗣音，燕雁拂天河鲤沉。百书不如一见面，几日归来两慰心。  
弓刀陌上望行色，儿女灯前语夜深。更怀父子东归得，手种江头柳十寻。  

咏雪奉呈广平公  
连空春雪明如洗，忽忆江清水见沙。夜听疏疏还密密，晓看整整复斜斜。  
风回共作婆娑舞，天乃能开顷刻花。政使尽情寒至骨，不妨桃李用年华。  

次韵宋楙宗僦居甘泉坊雪后怀书  
汉家太史宋公孙，漫逐班行谒帝阍。燕颔封侯空有相，蛾眉倾国自难昏。  
家徒四壁书侵坐，马瘦三山叶拥门。安得风帆随雪水，江南石上对窪尊。  

次韵宋楙宗三月十四日到西池都人盛观翰林公出遨  
金狨系马晓莺边，不比春江上水船。人语车声喧法典，花光楼影倒晴天。  
人间化鹤三千岁，海上看羊十九年。还作遨头惊俗眼，风流文物属苏仙。  

次韵张昌言给事喜雨  
三雨全清六合尘，诗翁喜雨句凌云。垤漂战蚁馀追北，柱击乖龙有裂文。  
减去鲜肥忧玉食，遍宗河岳起炉薰。圣功惠我丰年食，未有涓埃可报君。  

次韵奉酬刘景文河上见寄  
省中岑寂坐云窗，忽有归鸿拂建章。珍重多情惟石友，琢磨佳句问潜郎。  
遥怜部曲风沙里，不废平生翰墨场。想见哦诗煮春茗，向人怀抱去关防。  

和答元明黔南赠别  
万里相看忘逆旅，三声清泪落离肠。朝云往日攀天梦，夜雨何时对榻凉。  
急雪鹡鸰相并影，惊风鸿雁不成行。归舟天际常回首，从此频书慰断肠。  

赠黔南贾使君  
绿发将军领百蛮，横戈得句一开颜。少年圯下传书客，老去崆峒问道山。  
春入莺花空自笑，秋成梨枣为谁攀。何时定作风光主，待得征西鼓吹还。  

次韵黄斌老晚游池亭二首  
路入东园无俗驾，忽逢佳士喜同游。绿荷菡萏稍觉晚，黄菊拒霜殊未秋。  
客位正须悬榻下，主人自爱小塘幽。老夫多病蛮江上，颇忆平生马少游。  
岑寂东园可散愁，胶胶扰扰梦神游。万竿苦竹旌旗卷，一部鸣蛙鼓吹休。  
雨后月前天欲冷，身闲心远地常幽。杜门谢客恐生谤，且作人间鹏晏鸟游。  

次韵杨君全送酒长句  
扶衰却老世无方，唯有君家酒未尝。秋入园林花老眼，茗搜文字响枯肠。  
醡头夜雨排檐滴，杯面春风绕鼻香。不待澄清遣分送，定知佳客对空觞。  

次韵少激甘露降太守居桃叶上  
金茎甘露荐斋房，润及边城草木香。贲实叶间天与味，成蹊枝上月翻光。  
群心爱戴葵倾日，万事驱除叶陨霜。玉烛时和君会否，旧臣重叠起南荒。  

次韵奉答少激纪赠二首  
诗来清吹拂衣中，句法词锋觉有神。今日相看青眼旧，他年肯作白头新。  
文如雾豹容窥管，气似灵犀可辟尘。惭愧相期在台省，无心枯木岂能春。  
文章藻鉴随时去，人物权衡逐势低。杨子墨池春草遍，武侯祠庙晓莺啼。  
书帷寂寞知音少，幕府流连要路迷。顾我何人敢推挽，看君桃李合成蹊。  

次韵文少激推官祈雨有感  
穷儒忧乐与民同，何况朱轮职劝农。终日齑盐供一饭，几时肤寸冒千峰。  
未须丘垤占鸣鹳，只要雷霆起卧龙。从此滂沱遍枯槁，爱民天子似仁宗。  

次韵马荆州  
六年绝域梦刀头，判得南还万事休。谁谓石渠刘校尉，来依绛帐马荆州。  
霜髭雪鬓共看镜，茱糁菊英同送秋。他日江梅腊前破，还从天际望归舟。  

赠李辅圣  
交盖相逢水急流，八年今复会荆州。已回青眼追鸿翼，肯使黄尘没马头。  
旧管新收几妆镜，流行坎止一虚舟。相看绝叹女博士，笔研管弦成古丘。  

和高仲本喜相见  
雨昏南浦曾相对，雪满荆州喜再逢。有子才如不羁马，知公心是后凋松。  
闲寻书册应多味，老傍人门似更慵。何日晴轩观笔砚，一尊相属要从容。  

和中玉使君晚秋开天宁节道场  
江南江北尽云沙，车骑东来风旆斜。倒影楼台开紫府，得霜篱落剩黄花。  
钓溪筑野收多士，航海梯山共一家。想见星坛祝尧寿，步虚声里静无哗。  

自巴陵略平江临湘入通城无日不雨至黄龙奉谒清禅师  

继而晚晴邂逅禅客戴道纯款语作长句呈道纯  
山行十日雨沾衣，幕阜峰前对落晖。野水自添田水满，晴鸠却唤雨鸠归。  
灵源大士人天眼，双塔老师诸佛机。白发苍颜重到此，问君还是昔人非。  

新喻道中寄元明用觞字韵  
中年畏病不举酒，孤负东来数百觞。唤客煎茶山店远，看人获稻午风凉。  
但知家里俱无恙，不用书来细作行。一百八盘携手上，至今犹梦绕羊肠。  

湖口人李正臣蓄异石九峰东坡先生铭曰壶中九华并为作  

诗后八年自海外归过湖口石已为好事者所取乃和前  

篇以为笑实建中靖国元年四月十六日明年当崇  

宁之元五月二十日庭坚系舟湖口李正臣持  

此诗来石既不可复见东坡亦下世矣感  

叹不足因次前韵  
有人夜半持山去，顿觉浮岚暖翠空。试问安排华屋处，何如零落乱云中。  
能回赵璧人安在，已入南柯梦不通。赖有霜钟难席卷，袖椎来听响玲珑。  

追和东坡题李亮功归来图  
今人常恨古人少，今得见之谁谓无。欲学渊明归作赋，先须摩诘画成图。  
小池已筑鱼千里，隙地仍栽芋百区。朝市山林俱有累，不居京洛不江湖。  

次韵雨丝云鹤二首  
烟云杳霭合中稀，雾雨空濛密更微。园客茧丝抽万绪，蛛蝥网面罩群飞。  
风光错综天经纬，草木文章帝杼机。愿染朝霞成五色，为君王补坐朝衣。  
几片云如薛公鹤，精神态度不曾齐。安知陇鸟樊笼密，便觉南鹏飞翼低。  
风散又成千里去，夜寒应上九天栖。坐来改变如苍狗，试欲挥毫意自迷。  

次韵文安国纪梦  
道人偶许俗人知，法喜非妻解养儿。夜久金茎添沆瀣，室虚璧月映琉璃。  
远来醉侠匆匆去，近出诗仙句句奇。独怪区区践绳墨。相逢未省角巾欹。  

次韵德孺五丈惠贶秋字之句  
少日才华接贵游，老来忠义气横秋。未应白发如霜草，不见丹砂似箭头。  
顾我今成丧家狗，期君早作济川舟。汉家宗社英灵在，定是寒儒浪自愁。  

宜阳别元明用觞字韵  
霜须八十期同老，酌我仙人九酝觞。明月湾头松老大，永思堂下草荒凉。  
千林风雨莺求友，万里云天雁断行。别夜不眠听鼠啮，非关春茗搅枯肠。  

廖致平送绿荔支为戎州第一王公权荔支绿酒亦为戎州第一  
王公权家荔支绿，廖致平家绿荔支。试倾一杯重碧色，快剥千颗轻红肌。  
拨醅葡萄未足数，堆盘马乳不同时。谁能同此胜绝味，唯有老杜东楼诗。  

次韵李任道晚饮锁江亭  
西来雪浪如炰烹，两岸一苇乃可横。忽思钟陵江十里，白苹风起縠纹生。  
酒杯未觉浮蚁滑，茶鼎已作苍蝇鸣。归时共须落日尽，亦嫌持盖仆屡更。  

再次韵兼简履中南玉三首  
李侯诗律严且清，诸生赓载笔纵横。句中稍觉道战胜，胸次不使俗尘生。  
山绕楼台钟鼓晚，江属石矶砧杵鸣。锁江主人能致酒，愿渠久住莫终更。  
江津道人心源清，不系虚舟尽日横。道机禅观转万物，文彩风流被诸生。  
与世浮沉惟酒可，随时忧乐以诗鸣。江头一醉岂易得，事如浮云多变更。  
锁江亭上一樽酒，山自白云江自横。李侯裋褐有长处，不与俗物同条生。  
经术貂蝉续狗尾，文章瓦釜作雷鸣。古来寒土但守节，夜夜抱关听五更。  

罢姑熟寄元明用觞字韵  
追随富贵劳牵尾，准拟田园略滥觞。本与江鸥成保社，聊随海燕度炎凉。  
未栽姑熟桃李径，却入江西鸿雁行。别后常同千里月，书来莫寄九回肠。  

胡逸老致虚庵  
藏书万卷可教子，遗金满禢常作灾。能与贫人共年谷，必有明月生蚌胎。  
山随宴坐画图出，水作夜窗风雨来。观山观水皆得妙，更将何物污灵台。  

送刘季展从军雁门二首  
刘郎才力耐百战，苍鹰下睼秋未晚。千里荷戈防犬羊，十年读书厌藜苋。  
试寻北产汗血驹，莫杀南飞寄书雁。人生有禄亲白头，可令一日无甘馔。  
石跌谷中玉子瘦，金刚窟前药草肥。仙家耕耘成白璧，道人煮掘起风痱。  
绛囊璀璨思盈斗，竹畚香甘要百围。到官莫道无来使，日日北风鸿雁归。  

徐孺子祠堂  
乔木幽人三亩宅，生刍一束向谁论。藤萝得意干云日，箫鼓何心进酒樽。  
白屋可能无孺子，黄堂不是欠陈蕃。古人冷淡今人笑，湖水年年到旧痕。  

送徐隐父宰馀干二首  
地方百里身南面，翻于冷霜覆手炎。赘婿得牛庭少讼，长官斋马吏争廉。  
邑中丞掾阴桃李，案上文书略米盐。治状要须问岂弟，此行端为霁威严。  
天上麒麟来不瑞，江南橘柚间生贤。玉台书在犹骚雅，孺子亭荒只草烟。  
半世功名初墨绶，同兄文字敌青钱。割鸡不合庖丁手，家传风流更著鞭。  

答德甫弟  
鸟啼花发独愁思，怜子三章怨慕诗。鸿雁双飞弹射下，鹡鸰同病急难时。  
功名所在犹争死，意气相须尚不移。何况极天无以报，林回投璧负婴儿。  

何造诚作浩然堂陈义甚高然颇喜度世飞升之术筑屋  

饭方士愿乘六气游天地间故作浩然词二章赠之  
公欲轻身上紫霞，琼糜玉馔厌豪奢。百年世路同朝菌，九钥天关守夜叉。  
霜桧左纹空白鹿，金炉同契漫丹砂。要令心地闲如水，万物浮沉共我家。  
万物浮沉共我家，清明心水遍河沙。无钩狂象听人语，露地白牛看月斜。  
小雨呼儿艺桃李，疏帘帏客转琵琶。尘尘三昧开门户，不用丹田养素霞。  

池口风雨留三日  
孤城三日风吹雨，小市人家只菜蔬。水远山长双属玉，身闲心苦一舂锄。  
翁从旁舍来收网，我适临渊不羡鱼。俯仰之间已陈迹，暮窗归了读残书。  

思亲汝州作  
岁晚寒侵游子衣，拘留幕府报官移。五更归梦三千里，一日思亲十二时。  
车上吐茵元不逐，市中有虎竟成疑。秋毫得失关何事，总为平安书到迟。  

次韵戏答彦和  
本不因循老镜春，江湖归去作闲人。天于万物定贫我，智效一官全为亲。  
布袋形骸增碨磊，锦囊诗句愧清新。杜门绝俗无行迹，相忆犹当遣化身。  

冲雪宿新寨忽忽不乐  
县北县南何日了，又来新寨解征鞍。山衔斗柄三星没，雪共月明千里寒。  
小吏忽时须东带，故人颇问不休官。江南长尽捎云竹，归及春风斩钓竿。  

郭明父作西斋于颍尾请予赋诗二首  
食贫自以官为业，闻说西斋意凛然。万卷藏书宜子弟，十年种木长风烟。  
未尝终日不思颍，想见先生多好贤。安得雍容一樽酒，女郎台下水如天。  
东京望重两并州，遂有汾阳整缀旒。翁伯入关倾意气，林宗异世想风流。  
君家旧事皆青史，今日高材未白头。莫倚西斋好风月，长随三径古人游。  

戏咏江南土风  
十月江南未得霜，高林残水下寒塘。饭香猎户分熊白，酒熟渔家擘蟹黄。  
橘摘金苞随驿使，禾舂玉粒送官仓。踏歌夜结田神社，游女多随陌上郎。  

和答孙不愚见赠  
诗比淮南似小山，酒名曲米出云安。且凭诗酒勤春事，莫爱儿郎作好官。  
簿领侵寻台相笔，风埃蓬勃使星鞍。小臣才力堪为掾，敢学前人便挂冠。  

次韵裴仲谋同年  
交盖春风汝水边，客床相对卧僧毡。舞阳去叶才百里，贱子与公俱少年。  
白发齐生如有种，青山好去坐无钱。烟沙篁竹江南岸，输与鸬鹚取次眠。  

次韵寄滑州舅氏  
舫斋闻有小溪山，便是壶公谪处天。想听琐窗深夜雨，似看叶水上江船。  
瞻相白马津亭路，寂寞双凫古县前，舅氏知甥最疏懒，折腰尘土解哀怜。  

病起次韵和稚川进叔倡酬之什  
池塘夜雨听鸣蛙，老境侵寻每忆家。白发生来惊客鬓，黄粱炊熟又春华。  
百年不负胶投漆，万事相依葛与瓜。胜日主人如有酒，犹堪扶病见莺花。  

稚川约晚过进叔次前韵赠稚川并呈进叔  
人骑一马钝如蛙，行向城东小隐家。道上风埃迷皂白，堂前水竹湛清华。  
我归河曲定寒食，公到江南应削瓜。樽酒光阴俱可惜，端须连夜发园花。  

和答登封王晦之登楼见寄  
县楼三十六峰寒，王粲登临独倚栏。清坐一番春雨歇，相思千里夕阳残。  
诗来嗟我不同醉，别后喜君能自宽。举目尽妨人作乐，几时归得钓鲵桓。  

伯氏到济南寄诗颇言太守居有湖山之胜同韵和  
西来黄犬传佳句，知是陆机思陆云。历下楼台追把酒，舅家宾客厌论文。  
山椒欲雨好云气，湖面逆风生水纹。想得争棋飞鸟上，行人不见只听闻。  

同世弼韵作寄伯氏济南兼呈六舅祠部学士  
山光扫黛水挼蓝，闻说樽前惬笑谈。伯氏清修如舅氏，济南萧洒似江南。  
屡陪风月干吟笔，不解笙簧醉舞衫。只恐使君乘传去，拾遗今日是前衔。  

世弼惠诗求舜泉辄欲以长安酥共泛一杯次韵戏答  
寒齑薄饭留佳客，蠹简残编作近邻。避地梁鸿真好学，著书扬子未全贫。  
玉酥炼得三危露，石火烧成一片春。沙鼎探汤供卯饮，不忧问字绝无人。  

次韵盖郎中率郭郎中休官二首  
仕路风波双白发，闲曹笑傲两诗流。故人相见自青眼，新贵即今多黑头。  
桃叶柳花明晓市，荻牙蒲笋上春洲。定知闻健休官去，酒户家园得自由。  
世态已更千变尽，心源不受一尘侵。青春白日无公事，紫燕黄鹂俱好音。  
付与儿孙知伏腊，听教鱼鸟逐飞沉。黄公垆下曾知味，定是逃禅入少林。  

和张沙河招饮  
张侯耕稼不逢年，过午未炊儿女煎。腹里虽盈五车读，囊中能有几钱穿。  
况闻缊素尚黄葛，可怕雪花铺白毡。谁料丹徒布衣得，今朝忽有酒如川。  

闰月访同年李夷伯子真于河上子真以诗谢次韵  
十年不见犹如此，未觉斯人叹滞留。白璧明珠多按剑，浊泾清渭要同流。  
日晴花色自深浅，风软鸟声相应酬。谈笑一樽非俗物，对公无地可言愁。  

次韵郭右曹  
阅世行将老斫轮，那能不朽见仍云。岁中日月又除尽，圣处功夫无半分。  
秋水寒沙鱼得计，南山浓雾豹成文。古心自有著鞭地，尺璧分阴未当勤。  

次韵元日  
会朝四海登图籍，绛阙青都想盛容。春色已知回寸草，霜威从此霁寒松。  
饮如嚼蜡初忘味，事与浮云去绝踪。四十九年蘧伯玉，圣人门户见重重。  

次韵答柳通叟求田问舍之诗  
少日心期转缪悠，蛾眉见妒且障羞。但令有妇如康子，安用生儿似仲谋。  
横笛牛羊归晚径，卷帘瓜芋熟西畴。功名可致犹回首，何况功名不可求。  

过平舆怀李子先时在并州  
前日幽人佐吏曹，我行堤草认青袍。心随汝水春波动，兴与并门夜月高。  
世上岂无千里马，人中难得九方皋。酒船鱼网归来是，花落故溪深一篙。  

谢送宣城笔  
宣城变样蹲鸡距，诸葛名家捋鼠须。一束喜从公处得，千金求买市中无。  
漫持墨客摹科斗，胜与朱门饱蠹鱼。愧我初非草玄手，不将闲写吏文书。  

寄怀公寿  
好赋梁王在日边，重帘复幕锁神仙。莫因酒病疏桃李，且把春愁付管弦。  
愚智相悬三十里，荣枯同有百馀年。及身强健且行乐，一笑端须直万钱。  

读曹公传并序  
曹公自以勋高宰衡，文对西伯，蝉蜕揖让之中，而用汉室于家巷。更党锢之灾，义士忠臣，耘除略尽。献宁之间，北面朝者，拱而观变，汉#魏何择焉\$彼见宗庙社稷之无与也，执太阿而用其颖，以司一世之命，左右无不得意%引后宫于钅夫钺，如刈蒲茅。夫匹妇婢使，得罪家人，犹为谢过%而亲北面受命之君，自以为未知死所。呜呼&厉怜王，其谁曰过言&虽然，终已恭让，腹毒而色取仁，任丕以易汉姓者，何也\$汉之末造，虽得罪于社稷骨鲠之臣，而犹不得罪于民，故犹相与爱其名耳。余闻曰’道揆以上，惠不足而明有馀，不在社稷而数有功粢盛，殆其不继哉&感之，作曹公诗一章。  
南征北伐报功频，刘氏亲为魏国宾。毕竟以丕成霸业，岂能于汉作纯臣。  
两都秋色皆乔木，二祖恩波在细民。驾驭英雄虽有术，力扶宗社可无人。  

楙宗奉议有佳句咏冷庭叟野居庭坚于庭叟有十八年  

之旧故次韵赠之庭叟有佳侍儿因早朝  

而逸去其后乃插椒藩甚严密  
城西冷叟半忙闲，人道王阳得早还。四望楼台皆我有，一原花竹住中间。  
初无狗盗窥篱落，底事蛾眉失锁关。每为朝天三十里，时时惊枕梦催班。  

李濠州挽词二首  
循吏功名两汉中，平生风义最雍容。鱼游濠上方云乐，服鸟在承尘忽告凶。  
挂剑自知吾已许，脱骖不为涕无从。百年穷达都归尽，淮水空围墓上松。  
礼数最优徐孺子，风流不减谢宣城。那知此别成千古，未信斯言隔九京。  
落日松楸阴隧道，西风箫鼓送铭旌。善人报施今如此，陇水长寒呜咽声。  

卫南  
今年畚锸弃春耕，折苇枯荷绕坏城。白鸟自多人自少，污泥终浊水终清。  
沙场旗鼓千人集，渔户风烟一笛横。唯有鸣鸱古祠柏，对人犹是向时情。  

奉送刘君昆仲  
游子归心日夜流，南陔香草可晨羞。平原晓雨半槐夏，汾上午风初麦秋。  
鸿雁要须翔集早，鹡鸰无憾急难求。欲因行李传家信，姑射山前是晋州。  

劝交代张和父酒  
风流五日张京兆，今日诸孙困小官。作尹大都如广汉，画眉仍复近长安。  
三人成虎事多有，众口铄金君自宽。酒兴情亲俱不浅，贱生何取罄交欢。  

次韵寅庵四首  
四诗说尽庵前事，寄远如开水墨图。略有生涯如谷口，非无卜肆在成都。  
傍篱榛栗供宾客，满眼云山奉宴居。闲与老农歌帝力，年丰村落罢追胥。  
兄作新庵接旧居，一原风物萃庭隅。陆机招隐方传洛，张翰思归正在吴。  
五斗折腰惭仆妾，几年合眼梦乡闾。白云行处应垂泪，黄犬归时早寄书。  
大若塘边独网鱼，小桃源口带经锄。诗催孺子成鸡栅，茶约邻翁掘芋区。  
苦楝狂风寒彻骨，黄梅细雨润如酥。此时睡到日三丈，自起开关招酒徒。  
未怪穷山寂寞居，此情常与世情疏。谁家生计无闲地，大半归来已白须。  
不用看云眠永日，会思临水寄双鱼。公私逋负田园薄，未至妨人作乐无。  

附大临诗四首并序  
双井敝庐之东，得胜地一区，长林巨麓，危峰四环，泉甘土肥，可以结茅庵居。是在寅山之颏，命曰#寅庵\$。喜成四诗，远寄鲁直，可同魏都士人共和之。  
一溪婉婉如平篆，四野青青似画图。阮客放船迷洞府，化人携袂到清都。  
山中安用名丞相，天下于今得广居。我即其间构宫室，预愁帝梦有华胥。  
山前有路到华胥，下即乾坤极海隅。西接洞庭开晓楚，东倾彭蠡浸晴吴。  
四时更代观形化，万物推移见尾闾。此世人人少闲暇，每携樽酒自看书。  
手把齐民种莳书，莎衫台笠事耘锄。夏栽醉竹馀千个，春粪辰瓜满百区。  
早秫旋春尝曲蘖，新粱炊熟自樵苏。日西杖屦行山口，招得邻丁作饮徒。  
招得邻丁作饮徒，山家肴蔌盖胥疏。就根煨笋连黄箨，和蒂栽瓜带绿须。  
羹熟泽中亲射雁，脍成溪上自罾鱼。远怀羊仲荒三径，能似林间今日无。  

次韵张秘校喜雪三首  
落月烟沙静渺然，好风吹雪下平田。琼瑶万里酒增价，桂玉一炊人少钱。  
学子已占秋食麦，广文何憾客无毡。睡馀强起还诗债，腊里春初未隔年。  
巷深朋友稀来往，日晏儿童不扫除。雪里正当梅腊尽，民饥可待麦秋无。  
寒生短棹谁乘兴，光入疏棂我读书。官冷无人供美酒，何时却得步兵厨。  
满城楼劝玉阑干，小雪晴时不共寒。润到竹根肥腊笋，暖开蔬甲助春盘。  
眼前多事观游少，胸次无忧酒量宽。闻说压沙梨已动，会须鞭马蹋泥看。  

和师厚郊居示里中诸君  
篱边黄菊关心事，窗外青山不世情。江橘千头供岁计，秋蛙一部洗朝酲。  
归鸿往燕竞时节，宿草新坟多友生。身后功名空自重，眼前樽酒未宜轻。  

和师厚秋半时复官分司西都  
遥知得谢分西洛，无复肯弹冠上尘。园地除瓜犹入市，水田收秫未全贫。  
杜陵白发垂垂老，张翰黄花句句新。还与老农争坐席，青林同社赛田神。  

次韵外舅谢师厚喜王正仲三丈奉诏祷南  

岳回至襄阳舍驿马就舟见过三首  
汉上思见庞德公，别来悲叹事无穷。声名藉甚漫前日，须鬓索然成老翁。  
家酿已随刻漏下，园花更开三四红。相逢不饮未为得，听取百鸟啼匆匆。  
能来问疾好音传，蹇步昏花当日痊。烹鲤得书增目力，呼儿扶立候门前。  
游谈取重惭犀首，居物多羸昧计然。惟有交亲等金石，白头忘义复忘年。  
语言少味无阿堵，冷雪相看有此君。灯火诗书如梦寐，麒麟图画属浮云。  
平章息女能为妇，欢喜儿曹解缀文。忧乐同科惟石友，别离空复数朝曛。  

以十扇送徐天隐  
人贫鹅雁聒邻墙，公贫琢诗声绕梁。坐客有毡吾不爱，暑榻无扇公自凉。  
党锢诸君尊孺子，建安七人先伟长。遣奴送箑非为好，恐有佳客或升堂。  

闻致政胡朝请多藏书以诗借书目  
万事不理问伯始，籍甚声名南郡胡。远孙白头坐郎省，乞身归来犹好书。  
手抄万卷未阁笔，心醉六经还荷锄。愿公借我藏书目，时送一鸱开锁鱼。  

汴岸置酒赠黄十七  
吾宗端居聚百忧，长歌劝之肯出游。黄流不解涴明月，碧树为我生凉秋。  
初平群羊置莫问，叔度千顷醉即休。谁倚舵楼吹玉笛，斗杓寒挂屋山头。  

题落星寺三首  
星官游空何时落，著地亦化为宝坊。诗人昼吟山入座，醉客夜愕江撼床。  
蜜房各自开牖户，蚁穴或梦封侯王。不知青云梯几级，更借瘦藤寻上方。  
岩岩正俗先生庐，其下宫亭水所都。北辰九关隔云雨，南极一星在江湖。  
相粘蠔山作居室，窍凿混沌无完肤。万鼓春撞夜涛涌，骊龙暮睡失明珠。  
落星开士深结屋，龙阁老翁来赋诗。小雨藏山客坐久，长江接天帆到迟。  
宴寝清香与世隔，画图妙绝无人知。蜂房各自开户牖，处处煮茶藤一枝。  

叔父钓亭  
槛外溪风拂面凉，四围春草自锄荒，陆沉霜发为钩直，柳贯锦鳞缘饵香。  
影落华亭千尺月，梦通岐下六州王。麒麟卧笑功名骨，不道山林日月长。  

次韵胡彦明同年羁旅京师寄李子飞三章一章道其困穷二  

章劝之归三章言我亦欲归耳胡李相甥也故有槟榔之句  
看除日月坐中铨，一岁应无官九迁。葱韭盈盘市门食，诗书满枕客床毡。  
留连节物孤朋酒，恼乱邻翁谒子钱。谁料丹徒布衣侣，困穷且忍试新年。  
丁未同升乡里贤，别离寒暑未推迁。萧条羁旅深穷巷，早晚声名上细毡。  
碧嶂清江元有宅，白鱼黄雀不论钱。槟榔一斛何须得，李氏弟兄佳少年。  
畏人重禄难堪忍，阅世浮云易变迁。徐步当车饥当肉，钅且头为枕草为毡。  
元无马上封侯骨，安用人间使鬼钱。不是朱门争底事，清溪白石可忘年。  

元丰癸亥经行石潭寺见旧和栖蟾诗  

甚可笑因削柎灭稿别和一章  
千里追禣两蜗角，百年得意大槐宫。空馀祇夜数行墨，不见伽黎一臂风。  
俗眼只如当日白，我颜非复向来红。浮生不作游丝上，即在尘沙逐转蓬。  

出迎使客质明放船自瓦窑归  
鼓吹喧江雨不开，丹枫落叶放船回。风行水上如云过，地近岭南无雁来。  
楼阁人家卷帘幕，菰蒲鸥鸟乐湾洄。惜无陶谢挥斤手，诗句纵横付酒杯。  

次韵奉寄子由  
半世交亲随逝水，几人图画入凌烟。春风春雨花经眼，江北江南水拍天。  
欲解铜章行问道，定知石友许忘年。脊令各有思归恨，日月相催雪满颠。  

再次韵奉答子由  
虿尾银钩写珠玉，剡藤蜀茧照松烟。似逢海若谈秋水，始觉醯鸡守瓮天。  
何日清扬能觌面，只今黄落又凋年。万钱买酒从公醉，一钵行歌听我颠。  

再次韵寄子由  
想见苏耽携手仙，青山桑柘冒寒烟。麒麟堕地思千里，虎豹憎人上九天。  
风雨极知鸡自晓，雪霜宁与菌争年。何时确论倾樽酒，医得儒生自圣颠。  

附大临奉寄子由元唱  
钟鼎功名淹管库，朝廷翰墨写风烟。遥知道院颇岑寂，定是壶中第几天。  
历下笑谈漫一梦，江南消息又馀年。动心忍性非无意，吏部如今信大颠。  

次韵寄上七兄  
学得屠龙长缩手，炼成五色化苍烟。谁言游刃有馀地，自信无功可补天。  
啼鸟笑歌追暇日，饱牛耕凿望丰年。荷锄端欲相随去，邂逅青云恐疾颠。  

吉老受秋租辄成长句  
黄花事了绿丛霜，蟋蟀催寒夜夜床。爱日捃收如盗至，失时鞭扑奈民疮。  
田夫田妇肩赤贞担，江北江南稼涤场。少忍飞糠眯君眼，要令私廪上公仓。  

再次和韵吉老  
今日仆姑晴自语，愁阴前日雪铺床。三冬一雨禾头湿，百斛几痕牛领疮。  
民欲与翁归作腊，公方无事可开场。相勤冻坐真成恶，愧我偷闲饱太仓。  

寄黄从善  
故人千里隔谈经，想见牛刀刃发硎。渴雨芭蕉心不展，未春杨柳眼先青。  
凫飞叶县郎官宰，虹贯江南处士星。天子文思求逆耳，吾宗一为试雷霆。  

登快阁  
痴儿了却公家事，快阁东西倚晚晴。落木千山天远大，澄江一道月分明。  
朱弦已为佳人绝，青眼聊因美酒横。万里归船弄长笛，此心吾与白鸥盟。  

题息轩  
僧开小槛笼沙界，郁郁参天翠竹丛。万籁参差写明月，一家寥落共清风。  
蒲团禅板无人付，茶鼎薰炉与客同。万水千山寻祖意，归来笑杀旧时翁。  

题安福李令朝华亭  
丹楹刻桷上峥嵘，表里江山路眼平。晓日成霞张绵绮，青林多露缀珠缨。  
人如旋磨观群蚁，田似围棋据一枰。对案昏昏迷簿领，暂来登览见高明。  

寄舒申之户曹  
吉州司户官虽小，曾屈诗人杜审言。今日宣城读书客，还趋手板傍辕门。  
江山依旧岁时改，桃李欲开烟雨昏。公退但呼红袖饮，剩传歌曲教新翻。  

和七兄山蓣汤  
厨人清晓献琼糜，正是相如酒渴时。能解饥寒胜汤饼，略无风味笑蹲鸱。  
打窗急雨知然鼎，乱眼晴云看上匙。已觉尘生双井碗，浊醪从此不须持。  

弈棋二首呈任公渐  
偶无公事负朝暄，三百枯棋共一樽。坐隐不知岩穴乐，手谈胜与俗人言。  
簿书堆积尘生案，车马淹留客在门。战胜将骄疑必败，果然终取敌兵翻。  
偶无公事客休时，席上谈兵校两棋。心似蛛丝游碧落，身如蜩甲化枯枝。  
湘东一目诚甘死，天下中分尚可持。谁谓吾徒犹爱日，参横月落不曾知。  

次韵吉老寄君庸  
何郎生事四立壁，心地高明百不忧。白眼醉来思阮籍，碧云吟罢对汤休。  
诸公著力书交上，尺璧深藏价未酬。空使君如巢幕燕，将雏处处度春秋。  

寄袁守廖献卿  
公移猥甚丛生笋，讼牒纷如蜜分窠。少得曲肱成梦蝶不堪衙吏报鸣鼍。  
已荒里社田园了，可奈春风桃李何。想见宜春贤太守，无书来问病维摩。  

廖袁州次韵见答并寄黄靖国再生传次韵寄之  
春去怀贤感物多，飞花高下罥丝窠。传闻治境无戾虎，更道丰年鸣白鼍。  
史笔纵横窥宝铉，诗才清壮近阴何。寄声千万相劳苦，如倚胡床得按摩。  

袁州刘司法亦和予摩字诗因次韵寄之  
袁州司法多兼局，日暮归来印几窠。诗罢春风荣草木，书成快剑斩蛟鼍。  
遥知吏隐清如此，应问卿曹果是何。颇忆病馀居士否，在家无意食萝摩。  

次韵奉答吉老并寄何君庸  
倾怀相见开城府，取意闲谈没臼窠。但取吏曹无狡兔，任呼舞女伐灵鼍。  
屡中瓮面酒几圣，苦忆樽前人姓何。愿得两公俱助我，不唯朱墨要渐摩。  

次韵奉答廖袁州怀旧隐之诗  
诗题怨鹤与惊猿，一幅溪藤照麝烟。闻道省郎方结绶，可容名士乞归田。  
严安召见天嗟晚，贾谊归来席更前。何况班家有超固，应封定远勒燕然。  

观王主簿家酴酉縻  
肌肤冰雪薰沉水，百草千花莫比芳。露湿何郎试汤饼，日烘荀令炷炉香。  
风流彻骨成春酒，梦寐宜人入枕囊。输与能诗王主簿，瑶台影里据胡床。  

次韵元翁从王夔玉借书  
为吏三年弄文墨，草莱心径失耕锄。常思天下无双祖，得读人间未见书。  
公子藏山真富有，小儒扪腹正空虚。何时管钥入吾手，为理签题扑蠹鱼。  

去岁和元翁重到双涧寺观余兄弟题  

诗之篇总忘收录病中记忆成此诗  
素琴声在时能听，白鸟盟寒久未寻。眼见野僧垂雪发，养亲原不顾朱金。  
开泉浸稻双涧水，煨笋充盘春竹林。安得一廛吾欲老，君听庄舄病时吟。  

登赣上寄余洪范  
二川来集南康郡，气味相似相和流。木落山明数归雁，郁孤栏楯绕深秋。  
胸中淳于吞一石，麈下庖丁解十牛。他日欲言人不解，西风散发棹扁舟。  

同韵和元明兄知命弟九日相忆二首  
革囊南渡传诗句，摹写相思意象真。九日黄花倾寿酒，几回青眼望归尘。  
早为学问文章误，晚作东西南北人。安得田园可温饱，长抛簪绂裹头巾。  
万水千山厌问津，芭蕉林里自观身。邻田鸡黍留熊也，风雨关河走阿秦。  
鸿雁池边照双影，鹡鸰原上忆三人。年年献寿须欢喜，白发黄花映角巾。  

题槐安阁并序  
东禅僧进文，结小阁于寝室东，养生之具，取诸左右而足。彼虽闻中天之台#百常之观，盖无慕嫪之心。予为题曰：槐安阁%而赋诗。夫据功名之会，以嫮姱一世，其与蚁丘亦有辨乎？虽然，陋蚁丘而仰泰山之崇崛，犹未离乎俗观也。  
曲阁深房古屋头，病僧枯几过春秋。垣衣蛛网蒙窗牖，万象纵横不系留。  
白蚁战酣千里血，黄粱炊熟百年休。功成事遂人间世，欲梦槐安向此游。  

子范儌巡诸乡捕逐群盗几尽辄作长句劳苦行李  
白发尉曹能挽弓，著鞭跨马欲生风。乃兄本是文章伯，此老真成矍铄翁。  
桴鼓诸村宵警报，牛羊几处暮牢空。得公万户开门卧，看取三年治最功。  

喜太守毕朝散致政  
膏火煎熬无妄灾，就阴息迹信明哉。功名富贵两蜗角，险阻艰难一酒杯。  
百体观来身是幻，万夫争处首先回。胸中元有不病者，记得陶潜归去来。  

戏赠南安倅柳朝散  
柳侯风味晚相见，衣袂颇薰荀令香。桃李能言妙歌舞，樽前一曲断人肠。  
洞庭归客有佳句，庾岭梅花如小棠。乘兴高帆少相待，淮湖江月要传觞。  

次韵君庸寓慈云寺待韶惠钱不至  
主簿看梅落雪中，闺人应赋首飞蓬。问安儿女音书少，破笑壶觞梦寐同。  
马祖峰前青未了，郁孤台下水如空。江山信美思归去，听我劳歌亦欲东。  

次韵奉答存道主簿  
主簿朝衣如败荷，高怀千尺上松萝。旅人争席方归去，秋水粘天不自多。  
学到会时忘粲可，诗留别后见羊何。向来四海习凿齿，今日期君不啻过。  

题神移仁寿塔  
十二观音无正面，谁令塔户向东开。定知四梵神通力，曾借六丁风雨推。  
蝇说冰霜如梦寐，晏鸟闻钟鼓亦惊猜。从今不信维摩诘，断取三千世界来。  

送高士敦赴成都钤辖  
玉钤金印临参井，控蜀通秦四十州。日下书来望鸿雁，江头花发醉貔貅。  
巴滇有马驹空老，林菁无人叶自秋。能为将军歌此曲，鸣机割锦与缠头。  

次韵汉公招七兄  
白发霏霏雪点斑，朱樱忽忽鸟衔残。公庭休吏进汤饼，语燕无人窥井栏。  
诗句多传知有暇，道人相见不应难。老郎亲屈延处士，风味依稀如姓桓。  

题李十八知常轩  
身心如一是知常，事不惊人味久长。盖世功名棋一局，藏山文字纸千张。  
无心海燕窥金屋，有意江鸥傍草堂。惊破南柯少时梦，新晴鼓角报斜阳。  

次韵奉答吉邻机宜  
黠虏乘秋屡合围，上书公独请偏师。庭中子弟芝兰秀，塞上威名草木知。  
千里折冲深寄此，三衙虚席看除谁。与公相见清班在，仁祖从来筑旧基。  

送曹黔南口号  
摩围山色醉今朝，试问归程指斗杓。荔子阴成棠棣爱，竹枝歌是去思谣。  
阳关一曲悲红袖，巫峡千波怨画桡。归去天心承雨露，双鱼来报旧宾僚。  

清明  
佳节清明桃李笑，野田荒陇只生愁。雷惊天地龙蛇蛰，雨足郊原草木柔。  
人乞祭馀骄妻妾，士甘焚死不公侯。贤愚千载知谁是，满眼蓬蒿共一丘。  

二月丁卯喜雨吴体为北门留守文潞公作  
乘舆斋祭甘泉宫，遣使骏奔河岳中。谁与至尊分旰食，北门卧镇司徒公。  
微风不动天如醉，润物无声春有功。三十馀年霖雨手，淹留河外作时丰。  

渔父二首  
秋风淅淅苍葭老，波浪悠悠白鬓翁。范子几年思狡兔，吕公何处兆非熊。  
天寒两岸识鱼火，日落几家收钓筒。不困田租与王役，一船妻子乐无穷。  
草草生涯事不多，短船身外岂知他。蒹葭浩荡双蓬鬓，风雨飘零一钓蓑。  
春鲔出潜留客鲙，秋蕖遮岸和儿歌。莫言野父无分别，解笑沉江捐汨罗。  

古渔父  
穷秋漫漫蒹葭雨，短褐休休白发翁。范子归来思狡兔，吕公何意兆非熊。  
渔收亥日妻到市，醉卧水痕船信风。四海租庸人草草，太平长在碧波中。  

题杨道人默轩  
炙手权门烈火炎，冷溪寒谷反幽潜。轻尘不动琴横膝，万籁无声月入帘。  
秋后丝钱谁数得，春馀苍竹自知添。客星异日乘槎去，会访成都人姓严。  

用几复韵题伯氏思堂  
夫子勤于蘧伯玉，洗心观道得灵龟。开门择友尽三益，清坐不言行四时。  
风与蛛丝游碧落，日将槐影下隆墀。天空地迥何处觅，岁计有馀心自知。  

赠别几复  
风惊鹿散豫章城，邂逅相逢食楚苹。佳友在门忘燕寝，故人发药见平生。  
只今满坐且樽酒，后此夜堂还月明。契阔愁思已知处，西山影落暮江清。  

赵令许载酒见过  
玉马何时破紫苔，南溪水满绿徘徊。买鱼斫鲙须论网，扑杏供盘不数枚。  
广汉威名知讼少，平原樽俎费诗催。草玄寂寂下帘幕，稍得闲时公合来。  

和答赵令同前韵  
人生政自无闲暇，忙里偷闲得几回。紫燕黄鹂驱日月，朱樱红杏落条枚。  
诗成稍觉嘉宾集，饮少先愁急板催。亲遣小童锄草径，鸣驺早晚出城来。  

赵令答诗约携山妓见访  
晴波磖磗漾潭隈，能使游人判不回。风入园林寒漠漠，日移宫殿影枚枚。  
未尝绿蚁何妨拨，宿戒红妆莫待催。缺月西南光景少，仍须挽取烛笼来。  

次韵赏梅  
安知宋玉在邻墙，笑立春晴照粉光。淡薄似能知我意，幽闲元不为人芳。  
微风拂掠生春思，小雨廉纤洗暗妆。只恐浓而委泥土，谁令解合反魂香。  

次韵答李端叔  
喜接高谈若饮冰，风骚清兴坐来增。重寻伐木君何厚，欲赋骊驹我未能。  
山影北来浮汇泽，松行东望际钟陵。相期烂醉西楼月，缓带凭栏濯郁烝。  

戏题葆真阁  
真常自在如来性，肯綮修持只益劳。十二因缘无妙果，三千世界起秋豪。  
有心便醉声闻酒，空手须磨般若刀。截断众流寻一句，不离兔角与龟毛。  

戏赠惠南禅师  
佛子禅心若苇林，此门无古亦无今。庭前柏树祖师意，竿上风幡仁者心。  
草木同沾甘露味，人天倾听海潮音。胡床默坐不须说，拨尽炉灰劫数深。  

寄别说道  
数行嘉树红张锦，一派春波绿泼油。回望江城见归鸟，乱鸣双橹散轻鸥。  
柳条折赠经年别，芦笛吹成落日愁。双鲤寄书难尽信，有情江水尚回流。  

李大夫招饮  
欲遣吟人对好山，暮天和雨醉凭栏。座中云气侵人湿，砌下泉声逼酒寒。  
红烛围棋生死急，清风挥麈笑谈闲。更筹报尽不成起，车从厌厌夜已阑。  

南康席上赠刘李二君  
伯伦酒德无人敌，太白诗名有古风。浪许薄才酬大雅，长愁小户对洪钟。  
月明如昼九江水，天静无云五老峰。此赏不疏真共喜，登临归兴尚谁同。  

光山道中  
客子空知行路难，中田耕者自高闲。柳条莺啭清阴里，楸树蝉嘶翠带间。  
梦幻百年随逝水，劳歌一曲对青山。出门捧檄羞闲友，归寿吾亲得解颜。  

过方城寻七叔祖旧题  
壮气南山若可排，今为野马与尘埃。清谈落笔一万字，白眼举觞三百杯。  
周鼎不酬康瓠价，豫章元是栋梁材。眷然挥涕方城路，冠盖当年向此来。  

新息渡淮  
京尘无处可轩眉，照面淮滨喜自知。风里麦苗连地起，雨中杨树带烟垂。  
故林归计嗟迟暮，久客平生厌别离。落日江南采苹去，长歌柳恽洞庭诗。  

初望淮山  
风裘雪帽别家林，紫燕黄鹂已夏深。三釜古人干禄意，一年慈母望归心。  
劳生逆旅何休息，病眼看山力不禁。想见夕阳三径里，乱蝉嘶罢柳阴阴。  

宿广惠寺  
鸦啼残照下层城，僧舍初寒夜气清。风乱竹枝垂地影，霜干桐叶落阶声。  
不遑将母伤今日，无以为家笑此生。都下苦无书信到，数行归雁月边横。  

初至叶县  
白鹤去寻王子晋，真龙得慕沈诸梁。千年往事如飞鸟，一日倾愁对夕阳。  
遗老能名唐郡邑，断碑犹是晋文章。浮云不作苞桑计，只有荒山意绪长。  

和答王世□  
文章年少气如虹，肯爱闲曹一秃翁。弦上深知流水意，鼻端不怯运斤风。  
燕堂淡薄无歌舞，鲑菜清贫只韭葱。惭愧伯鸾留步履，好贤应与孟光同。  

陈氏园咏竹  
不问主人来看竹，小溪风物似家林。春供馈妇几番笋，夏与行人百亩阴。  
直气虽冲云汉上，高材终恐斧斤寻。截竿可举北溟钓，欲赠溪翁谁姓任。  

哀逝  
玉堂岑寂网蜘蛛，那复晨妆觐阿姑。绿发朱颜成异物，青天白日闭黄垆。  
人间近别难期信，地下相逢果有无。万化途中能邂逅，可怜风烛不须臾。  

迎醇甫夫妇  
陈甥归约柳青初，麦陇纤纤忽可锄。望子从来非一日，因人略不寄双鱼。  
园中鸟语劝沽酒，窗下日长宜读书。策马得行休更秣，已令僮稚割生刍。  

河舟晚饮呈陈说道  
西风脱叶静林柯，浅水扁舟阁半河。落日游鱼穿镜面，中秋明月涨金波。  
由来白发生无种，岂似青山保不磨。胜事只愁樽酒尽，莫言争奈醉人何。  

次韵任君官舍秋雨  
墙根戢戢数蜗牛，雨长垣衣亭更幽。惊起归鸿不成字，辞柯落叶最知秋。  
菊花莫恨开时晚，谷穟犹思晴后收。独立搔头人不解，南山用取一樽酬。  

题樊侯庙二首  
汉兴丰沛开天下，故旧因依日月明。拔剑一卮戏下酒，剖符千户舞阳城。  
鼓刀屠狗少时事，排闼谏君身后名。异日淮阴倘相见，安能鞅鞅似平生。  
门掩虚堂阴窈窈，风摇枯竹冷萧萧。丘墟馀意谁相问，丰沛英魂我欲招。  
野老无知惟卜岁，神巫何事苦吹箫。人归里社黄云暮，只有哀蝉伴寂寥。  

和答任仲微赠别  
任君洒墨即成诗，万物生愁困品题。清似钓船闻夜雨，壮如军垒动秋鼙。  
寒花篱脚飘金钿，新月天涯挂玉篦。更欲少留观落笔，须判一饮醉如泥。  

和仲谋夜中有感  
纸窗惊吹玉蹀躞，竹砌碎撼金琅珰。兰缸有泪风飘地，遥夜无人月上廊。  
愁思起如独绪茧，归梦不到合欢床。少年多事意易乱，诗律坎坎同寒螿。  

书睢阳事后  
莫道睢阳覆我师，再兴唐祚匪公谁。流离颠沛义不辱，去就死生心自知。  
政使贺兰非长者，岂妨南八是男儿。乾坤震荡风尘晦，愁绝宗臣陷贼诗。  

漫书呈仲谋  
漫来从宦著青衫，秣马何尝解辔衔。眼看人情如格五，心知外物等朝三。  
经时道上冲风雨，几日樽前得笑谈。赖有同僚慰羁旅，不然吾已过江南。  

登南禅寺怀裴仲谋  
茅亭风入葛衣轻，坐见山河表里清。归燕略无三月事，残蝉犹占一枝鸣。  
天高秋树叶公邑，日暮碧云樊相城。别后寄诗能慰我，似逃空谷听人声。  

次韵答任仲微  
邂逅相逢讲世盟，诸任尊行各才名。交情吾子如棠棣，酒碗今秋对菊英。  
高论生风摇麈尾，新诗掷地作金声。文章学问嗟予晚，深信前贤畏后生。  

夏日梦伯兄寄江南  
故园相见略雍容，睡起南窗日射红。诗酒一年谈笑隔，江山千里梦魂通。  
河天月晕鱼分子，槲叶风微鹿养茸。几度白砂青影里，审听嘶马自搘笻。  

同孙不愚过昆阳  
田园恰恰值春忙，驱马悠悠昆水阳。古庙藤萝穿户牖，断碑风雨碎文章。  
真人寂寞神为社，坚垒委蛇女采桑。拂帽村帘夸酒好，为君聊解一瓢尝。  

寄顿二主簿时在县界首部夫凿石塘河  
杨柳青青春向分，遥知河曲万夫屯。侵星部曲随金鼓，带月旌旗宿渚亹。  
畚锸如云声汹汹，风埃成雾气昏昏。已令访问津头路，行约青帘共一樽。  

次韵答蒲元礼病起  
暧律温风何处饶，莫言先上绿杨条。梢头红糁杏花发，瓮面浮蛆酒齐销。  
吏事困人如缚虎，君诗入手似闻韶。直须扶病营春事，老味难将少壮调。  

春祀分得叶公庙双凫观  
春将祠事出门扉，宫殿参差缭翠微。清晓风烟迷部曲，小蹊桃杏挂冠衣。  
叶公在昔真龙去，王令何时白鹤归。糟魄相传漫青史，独怀千古对容徽。  

送陈氏女弟至石塘河  
富贵常多覆族忧，贱贫骨肉不相收。独乘舟去值花雨，寄得书来应麦秋。  
行李淮山三四驿，风波春水一双鸥。人言离别愁难遣，今日真成始欲愁。  

戏赠顿二主簿  
桐植客亭欣款曲，歌倾家酿勿徘徊。百年中半夜分去，一岁无多春暂来。  
落日园林须秉烛，能言桃李听传杯。红疏绿暗明朝是，公事相过得几回。  

孙不愚引开元故事请为移春槛因而赠答  
南陌东城处处春，不须移槛损天真。鬓毛欲白休辞饮，风雨无端只误人。  
鸟语提壶元自好，酒狂惊俗未应瞋。稍寻绿树为诗社，更藉残红作醉茵。  

答和孔常父见寄  
孔氏文章冠古今，君家兄弟况南金。为官落魄人谁问，从骑雍容独见寻。  
旅馆别时无宿酒，邮筒开处得新吟。黄山依旧寒相对，岂有愁思附七林。  

次韵伯氏谢安石塘莲花酒  
花蕊芙蕖拍酒醇，浮蛆相乱菊英新。寒光欲涨红螺面，烂醉从歌白鹭中。  
行乐衔杯常有意，过门问字久无人。王孙欲遣双壶到，如入醉乡三月春。  

题双凫观  
飘萧阅世等虚舟，叹息眼前无此流。满地悲风盘翠竹，半丛寒日破红榴。  
青山空在衣冠古，白鹤不归空殿秋。王令平生樽酒地，千年万岁想来游。  

从陈季张求竹竿引水入厨  
井边分水过寒厅，轩竹南溪仗友生。来酿百壶春酒味，怒流三峡夜泉声。  
能令官舍庖厨洁，未减君家风月清。挥斧直须轻放手，却愁食实凤凰惊。  

呈王明复陈季张  
倦客西来厌马鞍，为予休辔小长安。陈遵投辖情何厚，王粲登楼兴未阑。  
雪压群山晴后白，月临千里夜深寒。少留待我同归去，洛下林中斫钓竿。  

陈季张有蜀芙蓉长饮客至开辄剪去作诗戏之  
剪花莫学韩中令，投辖惟闻陈孟公。客兴不孤春竹叶，年华全属拒霜丛。  
玄子蹙迫三秋尽，青女摧残一夜空。著意留连好风景，非君谁作主人翁。  

再赠陈季张拒霜花二首  
鼓盆庄叟赋情浓，天遣霜华慰此公。想见尚能迷蝶梦，移栽闻说自蚕丛。  
酒倾玉盏垂莲尽，鲙簇金盘下箸空。秉烛栏边连夜饮，全藤折与卖花翁。  
倒著接礠吾素风，当时酩酊似山公。且看小槛新花蕊，休泥他家晚菊丛。  
雇笑千金延客醉，解酲五斗为君空。欢娱尽属少年事，白发欺人作老翁。  

送杜子卿归西淮  
雪意涔涔满面风，杜郎马上若征鸿。樽前谈笑我方惜，天外淮山谁与同。  
行望村帘沽白蚁，醉吟诗句入丹枫。一时真赏无人共，尚忆江南把钓翁。  

雪中连日行役戏书同僚  
简书催出似驱鸡，闻道饥寒满屋啼。炙背宵眠榾柮火，嚼冰晨饭萨波齑。  
风如利剑穿狐腋，雪似流沙饮马啼。官小责轻聊自慰，犹胜擐甲去征西。  

呈李卿  
歌舞如云四散飞，东园篮舆醉归时。细看春色低红烛，仰折花枝坠接吪。  
仙李回风转长袖，野桃侵雨浸燕脂。夜长昼短知行乐，不负君家乐府诗。  

六月闵雨  
汤帝咨嗟惩六事，汉庭灾异劾三公。圣朝罪己恩宽大，时雨愆期早蕴隆。  
东海得无冤死妇，南阳疑有卧云龙。传闻已减太官膳，肉食诸君合奏功。  

既作闵雨诗是夕遂澍雨夜中喜不能寐起作喜雨诗  
南风吹雨下田塍，田父伸眉愿力耕。礽麦明年应解好，帘栊今夜不胜清。  
直须洗尽焦枯意，不厌屡闻飘洒声。黄卷腐儒何所用，惟将歌咏报升平。  

予既不得叶遂过洛滨醉游累日  
瘿民见我亦悠悠，瘿木累累满道周。飞舄已随王令化，真龙宁为叶公留。  
未能洗耳箕山去，且复吹笙洛浦游。舍故趋新归有分，令人何处欲藏舟。  

曹村道中  
嘶马萧萧苍草黄，金天云物弄微凉。瓜田馀蔓有荒陇，梨子压枝铺短墙。  
明月风烟如梦寐，平生亲旧隔湖湘。行行秋兴已孤绝，不忍更临山夕阳。  

秋怀二首  
秋阴细细压茅堂，吟虫啾啾昨夜凉。雨开芭蕉新间旧，风撼劈笃宫应商。  
砧声已急不可缓，檐景既短难为长。狐裘断缝弃墙角，岂念晏岁多繁霜。  
茅堂索索秋风发，行绕空庭紫苔滑。蛙号池上晚来雨，鹊转南枝夜深月。  
翻手覆手不可期，一死一生交道绝。湖水无端浸白云，故人书断孤鸿没。  

次韵伯氏寄赠盖郎中喜学老杜诗  
老杜文章擅一家，国风纯正不欹斜。帝阍悠邈开关键，虎穴深沉样爪牙。  
千古是非存史笔，百年忠义寄江花。潜知有意升堂室，独抱遗编校舛差。  

盖郎中惠诗有二强攻一老不战而胜之嘲次韵解之  
诗翁琢句玉无瑕，淡墨稀行秋雁斜。读罢清风生麈尾，吟馀新月度檐牙。  
自知拙学无师匠，要且强言遮眼花。笔力有馀先示怯，真成勾践胜夫差。  

雨晴过石塘留宿赠大中供奉  
长虹垂地若篆字，晴岫插天如画屏。耕夫荷锄解袯襫，渔父晒网投笭箵。  
子期闻笛正怀旧，车胤当窗方聚萤。独卧萧斋已无月，夜深犹听读书声。  

次韵奉和仲谟夜话唐史  
贞观规模诚远大，开元宗社半存亡。才闻冠盖游西蜀，又见干戈暗洛阳。  
哲妇乘时倾嫡后，大阍当国定储皇。伤心不忍前朝事，愿作元龟献未央。  

答龙门潘秀才见寄  
男儿四十未全老，便入林泉真自豪。明月清风非俗物，轻裘肥马谢儿曹。  
山中是处有黄菊，洛不谁家无白醪。想得秋来常日醉，伊川清浅石楼高。  

寄张仲谋次韵  
风力萧萧吹短衣，茅檐霜日淡晖晖。天寒塞北雁行落，岁晚大梁书信稀。  
湖稻初舂云子臼，家鸡正有藁头肥。割鲜炊黍廋前约，公事可来君不违。  

客自潭府来称明因寺僧作静照堂求予作  
客从潭府渡河梁，藉甚传夸静照堂。正苦穷年对尘土，坐令合眼梦湖湘。  
市门晓日鱼虾白，邻舍秋风橘柚黄。去马来舟争岁月，老僧元不下胡床。  

饮韩三家醉后始知夜雨  
醉卧人家久未曾，偶然樽俎对青灯。兵厨欲罄浮蛆瓮，馈妇初供醒酒冰。  
只见眼前人似月，岂知帘外雨如绳。浮云不负青春色，未觉新诗减杜陵。  

张仲谟许送河鲤未至戏督以诗  
浮蛆琰琰动春醅，张仲临津许鲙材。盐豉欲催莼菜熟，霜鳞未贯柳条来。  
日晴鱼网应曾晒，风软河冰必暂开。莫误小窗占食指，仍须持取报章回。  

和答张仲谟泛舟之诗  
云容天影水中摇，分坐船舷似小桥。联句敏于山吐月，举觞疾甚海吞潮。  
兴来活脔牛心熟，醉罢红炉鸭脚焦。公子翩翩得真意，马蹄尘里有嘉招。  

食瓜有感  
暑轩无物洗烦蒸，百果凡材得我憎。藓井筠笼浸苍玉，金盘碧箸荐寒冰。  
田中谁问不纳履，坐上适来何处蝇。此理一杯分付与，我思明哲在东陵。  

道中寄公寿  
坡陀羸马暮云昏，苦忆兔园高帝孙。子舍芝兰皆可佩，后房桃李总能言。  
秋千门巷火新改，桑柘田园春向分。病酒相如在行役，梁王谁与共清樽。  

去贤斋  
争名朝市鱼千里，观道诗书豹一斑。末俗风波尤浩渺，古人廉陛要跻攀。  
螳螂怒臂当车辙，鹦鹉能言著锁关。顾我安知贤者事，松风永日下帘间。  

粹老家隔帘听琵琶  
马卿劝客且无喧，请以侍儿临酒樽。妆罢黄昏帘隔面，曲终清夜月当轩。  
弦弦不乱拨来往，字字如闻人语言。千古胡沙埋妙手，岂如桃李在中园。  

道中寄景珍兼简庾元镇  
传语濠州贤刺史，隔年诗债几时还。因循樽俎疏相见，弃掷光阴只等闲。  
心在青云故人处，身行红雨乱花间。遥知别后多狂醉，恼杀江南庾子山。  

次韵景珍酴酉縻  
莫惜金钱买玉英，担头春老过清明。天香国艳不著意，诗社酒徒空得名。  
及此一时须痛饮，已拚三日作狂酲。濠州园里都开尽，肠断萧萧雨打声。  

呈马粹老范德孺  
颍上相逢杏始青，尔来瓜垄有新耕。四时为岁已中半，万物得秋将老成。  
日永清风摇麈尾，夜阑飞雹落棋枰。两厅未觉过从数，政以疏顽累友生。  

雨过至城西苏家  
飘然一雨洒青春，九陌净无车马尘。渐散紫烟笼帝阙，稍回晴日丽天津。  
花飞衣袖红香湿，柳拂鞍鞯绿色匀。管领风光唯痛饮，都城谁是得闲人。  

谢仲谋示新诗  
赠我新诗许指瑕，令人失喜更惊嗟。清于夷则初秋律，美似芙蓉八月花。  
采菲直须论下体，炼金犹欲去寒沙。唐朝韩老夸张籍，定有云孙作世家。  

红蕉洞独宿  
南床高卧读逍遥，真感生来不易销。枕落梦魂飞蛱蝶，灯残风雨送芭蕉。  
永怀玉树埋尘土，何异蒙鸠挂苇苕。衣笐妆台蛛结网，可怜无以永今朝。  

春雪呈仲谋  
暮雪霏霏若散盐，须知千陇麦纤纤。梦阑半枕听飘瓦，睡起高堂看入帘。  
剩与月明分夜砌，即成春溜滴晴檐。万金一醉张公子，莫道街头酒价添。  

和答刘太博携家游庐山见寄  
缓辔松阴不起尘，岚光经雨一番新。遥知数夜寻山宿，便是全家避世人。  
落日已迷烟际路，飞花还报洞中春。可怜不更寻源入，若见刘郎想问秦。  

次韵伯氏戏赠韩正翁菊花开时家有美酒  
鬓发斑然潘骑省，腰围瘦尽沈东阳。茶瓯屡煮龙山白，酒碗希逢若下黄。  
乌角巾边簪钿朵，红银杯面冻糖霜。会须著意怜时物，看取年华不久芳。  

答李康文  
才甫经年断来往，逢君车马慰秋思。幽兰被径闻风早，薄雾乘空见月迟。  
每接雍容端自喜，交无早晚在相知。深惭借问谈经地，敢屈康成入绛帏。  

送彭南阳  
南阳令尹振华镳，三月春风困柳条。携手河梁愁欲别，离魂芳草不胜招。  
壶觞调笑平民讼，宾客风流醉舞腰。若见贤如武侯者，为言来仕圣明朝。  

送邓慎思归长沙  
邓侯过我解新革几，潦倒犹能似旧时。西邑初除折腰尉，南陔常咏采兰诗。  
姓名已入飞龙榜，书信新传喜鹊知。何日家庭供一笑，绿衣便是老莱衣。  

景珍太傅见示旧倡和蒲萄诗因而次韵  
映日圆光万颗馀，如观宝藏隔虾须。夜愁风起飘星去，晓喜天晴缀露珠。  
宫女拣枝模锦绣，论师持昧比醍醐。欲收百斛供春酿，放出声名压酪奴。  

喜念四念八至京  
朔雪萧萧映薄帏，梦回空觉泪痕稀。惊闻庭树鸟乌乐，知我江湖鸿雁归。  
拂榻喜开姜季被，上堂先著老莱衣。酒樽烟火长相近，酬劝从今更不迟。  

和吕秘丞  
北海尊中忘日月，南山雾里晦文章。清朝不上九卿列，白发归来三径荒。  
车辙马蹄疏市井，花光竹影照门墙。人间荣辱无来路，万顷风烟一草堂。  

次韵子高即事  
诗礼不忘他日问，文章未觉古人疏。青云自致屠龙学，白首同归种树书。  
绿叶青阴啼鸟下，游丝飞絮落花余。无因常得杯中物，愿作鸱夷载属车。  

次韵寄蓝六在广陵  
圣学相期沧海头，当时各倚富春秋。班扬文字初无意，滕薛功名自不优。  
焦尾朱弦非众听，南山白石使人愁。传声为向扬州问，相忆犹能把酒不。  

再和寄蓝六  
南极一星淮上老，承家令子气横秋。万端只要称心耳，五鼎何如委吏优。  
海燕催归人作社，江花欲动雨含愁。追思二十年前会，棠棣飘零叹鄂不。  

戏书效乐天  
造物生成嵇叔懒，好人容纵接舆狂。鸟飞鱼泳随高下，蚁集蜂衙听典常。  
母惜此儿长道路，兄嗟予弟困冰霜。酒壶自是华胥国，一醉从他四大忙。  

讲武台南有感  
明月犹在搭衣竿，晓蹋台南路屈盘。驺子雨中先马去，村童烟外倚墙看。  
鸦啼宰木秋风急，鹭立渔船野水干。花似去年堪折赠，插花人去泪阑干。  

孙不愚索饮九日酒已尽戏答一篇  
满眼黄花慰索贫，可怜风物逐时新。范舟出后尘生釜，郭泰归来雨垫巾。  
偶有清樽供寿母，遂无余沥及他人。年丰酒价应须贱，为子明年作好春。  

辱粹道兄弟寄书久不作报以长句谢不敏  
病癖无堪吾懒书，交亲情分岂能疏。深惭烟际两鸿雁，遗我罾中双鲤鱼。  
故国青山长极眼，今年白发不胜梳。几时得计休官去，笋叶裹茶同趁虚。  

秋思  
椎牛作社酒新篘，扶老将儿嬉陇头。木落人家见鸡犬，晓寒溪口在汀洲。  
无功可佩水苍玉，卒岁空思狐白裘。身到楚伧非屈宋，顾惭疏懒作悲秋。  

希仲招饮李都尉北园  
晓踏骅骝傍古墙，北园同系紫游韁。主人情厚杯无算，别馆春深日正长。  
杨柳阴斜移坐晚，酴酉縻花暗染衣香。夜深恐触金吾禁，走马天街趁夕阳。  

赠谢敞王博谕  
高哉孔孟如秋月，万古清光仰照临。千里特来求骥马，两生于此敌南金。  
文章最忌随人后，道德无多只本心。废轸断弦尘漠漠，起予惆怅伯牙琴。  

和答郭监簿咏雪  
细学梅花落晚风，忽翻柳絮下春空。家贫无酒愿邻富，官冷有田知岁丰。  
夜听枕边飘屋瓦，梦成江上打船篷。觉来幽鸟语声乐，疑在白鸥寒苇中。  

题司门李文园亭  
白氏草堂元自葺，陶公三径不教荒。青蕉雨后开书卷，黄菊霜前碎鹄裳。  
落日看山凭曲槛，清风谈道据胡床。此来遂得归休意，却莫翻然起相汤。  

南屏山  
襞积蓝光刻削成，主人题作正南屏。身更万事已头白，相经百年终眼青。  
烟雨数峰当隐几，林塘一带是中庭。红尘车马无因到，石壁松门本不扃。  

七台峰  
欲雕佳句累层峦，深愧挥斤斫鼻端。作者七人俱老大，昂藏却立古衣冠。  
千年避世朝市改，万籁入松溪涧寒。我有号钟锁蛛网，何时对汝发清弹。  

叠屏岩  
篁竹参天无人行，来游者多蹊自成。石屏重叠翡翠玉，莲荡宛转芙蓉城。  
世缘遮尽不到眼，幽事相引颇关情。一炉沉水坐终日，唤梦鹁鸪相应鸣。  

灵寿台  
藤树谁知先后生，万年相倚共枯荣。层台定自有天地，鼻祖已来传父兄。  
虎豹文章藏雾雨，龙蛇头角听雷声。何时暂取苍烟策，献与本朝优老成。  

仙桥洞  
横阁晴虹渡石溪，几年钥锁镇瑶扉。洞中日月真长久，世上功名果是非。  
叱石原知牧羊在，烂柯应有看棋归。若逢白鹤来华表，识取当年丁令威。  

灵椿台  
固蒂深根且一丘，少时常恐斧斤求。何人比拟明堂柱，几岁经营江汉洲。  
终以不才名四海，果然无祸阅千秋。空山万籁月明底，安得闲眠石枕头。  

云溪石  
造物成形妙画工，地形咫尺远连空。蛟鼍出没三万顷，云雨纵横十二峰。  
清坐使人无俗气，闲来当暑起清风。诸山落木萧萧夜，醉梦江湖一叶中。  

群玉峰  
洞天名籍知第几，洞口诸峰苍翠堆。雕虎啸风斤斧去，飞廉吹雨晓烟回。  
日晴圭角升虹气，月冷明珠割蚌胎。种玉田中饱春笋，仙人忆得早归来。  

夜观蜀志  
盖世英雄不自知，暮年初志各参差。南阳陇底卧龙日，北固樽前失箸时。  
霸主三分割天下，宗臣十倍胜曹丕。寒炉夜发尘书读，似覆输筹一局棋。  

行役县西喜雨寄任公渐大夫  
行役劳劳望县斋，心如枯井喜尘埃。青灯帘外萧萧雨，破梦山根殷殷雷。  
新麦欲连天际好，浓云犹傍日边来。田歌已有丰年意，令尹眉头想豁开。  

戏题水牯庵  
水牯从来犯稼苗，著绳只要鼻穿牢。行须万里无寸草，卧对十方同一槽。  
租税及时王事了，云山横笛月轮高。华亭浪说吹毛剑，不见全牛可下刀。  

癸亥立春日煮茗于石屯寺见庚戌中盛二十舅中叔  

为县时题名叹此寺不日而成哀县学弊而不能复  
中叔风流映江左，当年桃李自光辉。看成佛屋上云雨，不忍学宫荒蕨薇。  
人物深藏青白眼，官联曾近赭黄衣。蛛丝柱后惠文暗，憔悴今乘别驾归。  

次韵答任仲微  
伯氏文章足起家，雁行唯我乏芳华。不堪黄绶腰铜印，只合清江把钓车。  
缩项鱼肥炊稻饭，扶头酒熟卧芦花。吴儿何敢当伦比，或有离骚似景差。  

何主簿萧斋郎赠诗思家戏和答之  
善吟闺怨断人肠，二妙风流不可当。傅粉未归啼玉箸，吹笙无伴涩银簧。  
睡添乡梦客床冷，瘦尽腰围衣带长。天性少情诗亦少，羡他萧史与何郎。  

南安试院无酒饮周道辅自赣上携一榼时时对酌惟恐  

尽试毕仆夫言尚有余樽木芙蓉盛开戏呈道辅  
闻说君家好弟兄，穷乡相见眼俱青。偶同一饭论三益，颇为诸生醉六经。  
山邑已催乘传马，晓窗犹共读书萤。霜花留得红妆面，酌尽斋中竹叶瓶。  

赠清隐持正禅师  
清隐开山有胜缘，南山松竹上参天。擘开华岳三峰手，参得浮山九带禅。  
水鸟风林成佛事，粥鱼斋鼓到江船。异时折脚铛安稳，更种平湖十顷莲。  

奉答固道  
平生湖海鱼竿手，强学来操制锦刀。末俗相看终眼白，古人不见想山高。  
未乘春水归行李，倘得闲官去坐曹。自是无能欲乐尔，烦君错为叹贤劳。  

奉答圣思讲论语长句  
簿领文书千笔秃，公庭嚣讼百虫鸣。时从退食须臾顷，喜听邻家讽诵声。  
观海诸君知浩渺，学山他日看崇成。暮堂吏退张灯火，抱取鲁论来讲评。  

次韵清虚同访李园  
年来高兴满莼丝，寒薄春风骀荡时。稍见胭脂开杏萼，已闻香雪烂梅枝。  
老逢乐事心犹壮，病得新诗和更迟。何日联镳向金谷，拟追仙翼到瑶池。  

次韵清虚  
地远城东得得来，正如湖畔昔衔杯。眼中故旧青常在，鬓上光阴绿不回。  
归去汴桥三鼓月，相思梁苑一枝梅。我闲时欲从君醉，为备芳醪更满罍。  

次韵清虚喜子瞻得常州  
喜得侵淫动搢绅，俞音下报谪仙人。惊回汝水间关梦，乞与江天自在春。  
罨画初游冰欲泮，浣花何处月还新。凉州不是人间曲，伫见君王按玉宸。  

次韵公秉子由十六夜忆清虚  
九陌无尘夜际天，两都风物各依然。车驰马逐灯方闹，地静人闲月自妍。  
佛馆醉谈怀旧岁，齐宫诗思锁今年。但闻公子微行去，门外骅骝立绣鞯。  

和王明之雪  
金母紫皇开寿域，炼成天地一炉沙。千花乱发春无耐，万井交光月未斜。  
贫巷有人衣不纩，北窗惊我眼飞花。歌楼处处催沽酒，谁念寒生泣白华。  

与黔倅张茂宗  
静居门巷似乌衣，文采风流众所归。别乘来同二千石，化民曾寄十三徽。  
寒香亭下方遗爱，吏隐堂中已息机。暂与计司参姽画，百城官吏借光辉。  

史天休中散挽词  
光禄九男公独秀，赋名几与景仁班。淹留州县看恬默，出入风波笑险艰。  
遗爱蜀中三郡有，退身林下十年闲。山川英气消磨尽，昨日华堂作土山。  

宋夫人挽词  
往岁涂宫暗碧纱，倾城出祖路人嗟。松楠峰下迁华寝，雪月光中咽晓笳。  
有子今为二千石，同州才数两三家。儿孙满地禤衣举，不见归时桃李华。  

四月末天气陡然如秋遂御衤夹衣游北沙亭观江涨  
沙岸人家报急流，船官解缆正夷犹。震雷将雨度绝壑，远水粘天吞钓舟。  
甚欲去挥曲羽箑，可堪更著紫茸裘。平生得意无人会，浩荡舂锄且自由。  
  
## 十八家诗抄·卷二十四  

### 陆放翁七律上三百六十二首  

二月二十四日作  
棠梨花开社酒浓，南村北村鼓冬冬。且祈麦熟得饱饣卞，敢说谷贱复伤农。  
崖州万里窜酷吏，湖南几时起卧龙。但愿诸贤集廊庙，书生穷死胜侯封。  

新夏感事  
百花过尽绿阴成，漠漠炉香睡晚晴。病起兼旬疏把酒，山深四月始闻莺。  
近传下诏通言路，已卜余年见太平。圣主不忘初政美，小儒惟有涕纵横。  

留题云门草堂  
小住初为旬月期，二年留滞未应非。寻碑野寺云生屦，送客溪桥雪满衣。  
亲涤砚池余墨渍，卧看炉面散烟霏。他年游宦应无此，早买渔蓑未老归。  

寄陈鲁山二首  
诸公贵人识面稀，胸中璀璨漫珠玑。即今举手遮西日，应有流尘化素衣。  
旧学极知难少贬，吾侪持此欲安归。夜来风雨空堂静，忽忆灯前语入微。  
天下无虞国论深，书生端合老山林。平生力学所得处，正要如今不动心。  
旧友几年犹短褐，谪官万里少来音。愿公思此宽羁旅，静胜炎曦岂易侵。  

度浮桥至南台  
客中多病废登临，闻说南台试一寻。九轨徐行怒涛上，千艘横系大江心。  
寺楼钟鼓催昏晓，墟落云烟自古今。白发未除豪气在，醉吹横笛坐榕阴。  

出县  
匆匆簿领不堪论，出宿聊宽久客魂。稻垅牛行泥活活，野塘桥坏雨昏昏。  
槿篱护药才通径，竹笕分泉自遍村。归计未成留亦好，愁肠不用绕吴门。  

还县  
霁色清和日已长，纶巾萧散意差强。飞飞鸥鹭陂塘绿，郁郁桑麻风露香。  
南陌东村初过社，轻装小队似还乡。哦诗忘却登车去，枉是人言作吏忙。  

雨晴游洞宫山天庆观坐间复雨  
近水松篁锁翠微，洞天宫殿对清晖。快晴似为酴酉縻计，急雨还妨燕子飞。  
道士昼闲丹灶冷，山童晓出药苗肥。拂床不用勤留客，我困文书自怕归。  

送杜起莘殿院出守遂宁  
羽檄联翩昼夜驰，臣忧顾不在边陲。军容地密宁当议，陛下恩深不忍欺。  
自简万言几恸哭，青编一传可前知。平生所学今无负，未叹还乡两鬓丝。  

闻武均州报已复西京  
白发将军亦壮哉，西京昨夜捷书来。胡儿敢作千年计，天意宁知一日回。  
列圣仁恩深雨露，中兴赦令疾风雷。悬知寒食朝陵使，驿路梨花处处开。  

送七兄赴扬州帅幕  
初报边烽照石头，旋闻胡马集瓜州。诸公谁听刍荛策，吾辈空怀畎亩忧。  
急雪打窗心共碎，危楼望远涕俱流。岂知今日淮南路，乱絮飞花送客舟。  

送梁谏议  
湖海还朝白发生，懒随年少事声名。极知忧国人谁及，细看无心语自平。  
归访乡人忘位重，乍辞言责觉身轻。篮与避暑云门寺，应过幽居听水声。  

出都  
重入修门甫岁余，又携琴剑返江湖。乾坤浩浩何由报，犬马区区正自愚。  
缘熟且为莲社客，伻来喜对草堂图。西厢屋了吾真足，高枕看云一事无。  

晨起偶题  
城远不闻长短更，上方钟鼓自分明。幽居不负秋来睡，末路偏谙世上情。  
大事岂堪重破坏，穷人难与共功名。风炉歙钵生涯在，且试新寒芋糁羹。  

病中简仲弥性唐克明苏训直  
移疾还家暂曲肱，依然耐久北窗灯。心如泽国春归雁，身是云堂早过僧。  
细雨佩壶寻废寺，夕阳下马吊荒陵。小留莫厌时追逐，胜社年来冷欲冰。  

秋夜读书每以二鼓尽为节  
腐儒碌碌叹无奇，独喜遗编不我欺。白发无情侵老境，青灯有味似儿时。  
高梧策策传寒意，叠鼓冬冬迫睡期。秋夜渐长饥作祟，一杯山药进琼糜。  

望江道中  
吾道非邪来旷野，江涛如此去何之。起随乌鹊初翻后，宿及牛羊欲下时。  
风力渐添帆力健，橹声常杂雁声悲。晚来又入淮南路，红树青山合有诗。  

去年余佐京口遇王嘉叟从张魏公督师过焉魏公道  

免相嘉叟亦出守莆阳近辱书报魏公已葬衡山  

感叹不已因用所遗柱颊亭诗韵奉寄  
河亭挈手共徘徊，万事宁非有数哉。黄阁相君三黜去，青云学士一麾来。  
中原故老知谁在，南岳新丘共此哀。火冷夜窗听急雪，相思时取近书开。  

自咏示客  
衰发萧萧老郡丞，洪州又看上元灯。羞将枉直分寻尺，宁走东西就斗升。  
吏进饱谙箝纸尾，客来苦劝摸床棱。归装渐理君知否，笑指庐山古涧藤。  

烧香  
茹芝却粒世无方，随食江湖每自伤。千里一身凫泛泛，十年万事海茫茫。  
春来乡梦凭谁说，归去君恩未敢忘。一寸丹心幸无愧，庭空月白夜烧香。  

寒食临川道中  
百卉千花了不存，堕溪飞絮看无痕。家人自作清明节，老子来穿绿暗村。  
日落啼鸦随野祭，雨余荒蔓上颓垣。道边醉饱休相避，作吏堪羞甚乞土番。  

寄别李德远  
萧萧风雨临川驿，邂逅连床若有期。自起挑灯贪夜话，急呼索饭疗朝饥。  
即今明月共千里，已占深林巢一枝。惜别自嫌儿女态，梦骑羸马度芳陂。  
李侯不恨世卖友，陆子那须钱买山。出牧君当千里去，归耕我判一生闲。  
中原乱后儒风替，党禁兴来士气孱。复古主盟须老手，勉追庆历数公间。  

示儿子  
父子扶携反故乡，欣然击壤咏陶唐。墓前自誓宁非隘，泽畔行吟未免狂。  
雨润北窗看洗竹，霜清南亩课彖刂桑。秋毫何者非君赐，回首修门敢遽忘。  

寄龚实之正言  
台省诸公岁岁新，平生敬慕独斯人。山林不恨音尘远，梦寐时容笑语亲。  
学道皮肤虽脱落，忧时肝胆尚轮囷。至和嘉祐须公了，乞向升平作幸民。  

游山西村  
莫笑农家腊酒浑，丰年留客足鸡豚。山重水复疑无路，柳暗花明又一村。  
箫鼓追随春社近，衣冠简朴古风存。从今若许闲乘月，拄杖无时夜叩门。  

残春  
残春醉著钓鱼庵，花雨娱入落半岩。岂是天公无皂白，独悲世俗异酸咸。  
妄身似梦行当觉，谈口如狂未易缄。已作沉舟君勿叹，年来何止阅千帆。  

家园小酌二首  
旋作园庐指顾成，柳阴已复著啼莺。百年更把几杯酒，一月元无三日晴。  
鸥鹭向人殊耐久，山林与世本无营。小诗漫付儿曹诵，不用韩公说有声。  
满林春笋生无数，竟日鸬鹚来百回。衣上尘埃须一洗，酒边怀抱得频开。  
池鱼往者忧奇祸，社栎终然幸散材。世事纷纷心本懒，闭门岂独畏嫌猜。  

上虞逆旅见旧题岁月感怀  
舴艋为家东复西，今朝破晓下前溪。青山缺处日初上，孤店开时莺乱啼。  
倦枕不成千里梦，坏墙闲觅十年题。漆园傲吏犹非达，物我区区岂足齐。  

舜庙怀古  
云断苍梧竟不归，江边古庙锁朱扉。山川不为兴亡改，风月应怜感慨非。  
孤枕有时莺唤梦，斜风无赖客添衣。千年回首消磨尽，输与渔舟送落晖。  

霜风  
十月霜风吼屋边，布裘未办一铢绵。岂惟饥索邻僧米，真是寒无坐客毡。  
身老啸歌悲永夜，家贫撑拄过凶年。丈夫经此宁非福，破涕灯前一粲然。  

独学  
师友凋零身白首，杜门独学就谁评。秋风弃扇知安命，小炷留灯悟养生。  
踵息无声酣午枕，舌根忘味美晨烹。少年妄起功名念，岂信身闲心太平。  

春日  
老夫一卧三山下，两见城门送土牛。贫舍春盘还草草，暮年心事转悠悠。  
湖光涨绿分烟浦，柳色摇金映市楼。药饵及时身尚健，无风无雨且闲游。  

僧房假榻  
过尽青山唤渡船，晚窗洗脚卧僧毡。剩偿平日清游愿，更结来生熟睡缘。  
吞啄渐稀如老鹤，鸣声已断似寒蝉。旁观莫苦嘲痴钝，此妙吾宗秘不传。  

送芮国器司业二首  
此心知我岂非天，双鬓皤然气浩然。曾见灰寒百僚底，真能山立万夫前。  
洛城霜重听宫漏，霅水云深著钓船。拈起吾宗安乐法，人生何处不随缘。  
往岁淮边虏未归，诸生合疏论危机。人材衰靡方当虑，士气峥嵘未可非。  
万事不如公论久，诸贤莫与众心违。还朝此段宜先及，岂独遗经赖发挥。  

晚泊  
半世无归似转蓬，今年作梦到巴东。身游万死一生地，路入千峰百嶂中。  
邻舫有时来乞火，丛祠无处不祈风。晚潮又泊淮南岸，落日啼鸦戍堞空。  

吊李翰林墓  
饮似长鲸快吸川，思如渴骥勇奔泉。客从县令初何有，醉忤将军亦偶然。  
骏马名姬如昨日，断碑乔木不知年。浮生今古同归此，回首桓公亦故阡。  

黄州  
局促常悲类楚囚，迁流还叹学齐优。江声不尽英雄恨，天意无私草木秋。  
万里羁愁添白发，一帆寒日过黄州。君看赤壁终陈迹，生子何须似仲谋。  

武昌感事  
百万呼卢事已空，新寒拥褐一衰翁。但悲鬓色成枯草，不恨生涯似断蓬。  
烟雨凄迷云梦泽，山川萧瑟武昌宫。西游处处堪流涕，抚枕悲歌兴未穷。  

哀郢  
远接商周祚最长，北盟齐晋势争强。章华歌舞终萧瑟，云梦风烟旧莽苍。  
草合故宫惟雁起，盗穿荒冢有狐藏。离骚未尽灵均恨，志士千秋泪满裳。  
荆州十月早梅春，徂岁真同下阪轮。天地何心穷壮士，江湖从古著羁臣。  
淋漓痛饮长亭暮，慷慨悲歌白发新。欲吊章华无处问，废城霜露湿荆榛。  

塔子矶  
塔子矶前艇子横，一窗秋月为谁明。青山不减年年恨，白发无端日日生。  
七泽苍茫非故国，九歌哀怨有遗声。古来拨乱非无策，夜半潮平意未平。  

水亭有怀  
渔村把酒对丹枫，水驿凭轩送去鸿。道路半年行不到，江山万里看无穷。  
故人草诏九天上，老子题诗三硖中。笑谓毛锥可无恨，书生处处与卿同。  

虾蟆碚  
不肯爬沙桂树边，朵颐千古向岩前。巴东峡里最初峡，天下泉中第四泉。  
啮雪饮冰疑换骨，掬珠弄玉可忘年。清游自笑何曾足，叠鼓冬冬又解船。  

新安驿  
孤驿荒山与虎邻，更堪风雪暗南津。羁游如此真无策，独立凄然默怆神。  
木盎汲江人起早，银钗簇髻女妆新。蛮风敝恶蛟龙横，未敢全夸见在身。  

秭归醉中怀都下诸公示坐客  
长谣为子说天涯，四座听歌且勿哗。蛮俗杀人供鬼祭，败舟触石委江沙。  
此身长是沧浪客，何日能为饱暖家。坐忆故人空有梦，尺书不敢到京华。  

憩归州光孝寺寺后有楚冢近岁或发之得宝玉剑佩之类  
秭归城畔蹋斜阳，古寺无僧昼闭房。残珮断钗陵谷变，苦茅架竹井闾荒。  
虎行欲与人争路，猿啸能令客断肠。寂寞倚楼搔短发，剩题新恨付巴娘。  

巴东令廨白云亭  
寇公壮岁落巴蛮，得意孤亭缥缈间。常倚曲栏贪看水，不安四壁怕遮山。  
遗民虽尽犹能说，老令初来亦爱闲。正使官清贫至骨，未妨留客听潺潺。  

登江楼  
已过瞿唐更少留，小船聊系古夔州。簿书未破三年梦，杖履先寻百尺楼。  
日暮雪云迷峡口，岁穷畬火照关头。野人不解微官缚，尊酒应来此散愁。  

雪晴  
腊尽春生白帝城，俸钱虽薄胜穷耕。眼前但恨亲朋少，身外元知得丧轻。  
日映满窗松竹影，雪消并舍鸟乌声。老来莫道风情减，忆向烟芜信马行。  

玉笈斋书事二首  
莫笑新霜点鬓须，老来却得少工夫。晨占上古连山易，夜对西真五岳图。  
叔夜曾闻高士啸，孔宾岂待异人呼。眉间喜色谁知得，今日新添火四铢。  
雪霁茅堂钟磬清，晨斋枸杞一杯羹。隐书不厌千回读，大药何时九转成。  
孤坐月魂寒彻骨，安眠龟息浩无声。剩分松屑为山信，明日青城有使行。  

山寺  
篮舆送客过江村，小寺无人半掩门。古佛负墙尘漠漠，孤灯照殿雨昏昏。  
喜投禅榻聊寻梦，懒为啼猿更断魂。要识人间盛衰理，岸沙君看去年痕。  

寒食  
峡云烘日欲成霞，瀼水生纹浅见沙。又向蛮方作寒食，强持卮酒对梨花。  
身如巢燕年年客，心羡游僧处处家。赖有春风能领略，一生相伴遍天涯。  

乡中每以寒食立夏之间省坟客夔适逢此时凄然感怀二首  
松阴系马启朱扉，粔籹青红正此时。守墓万家犹有日，及亲三釜永无期。  
诗成谩写天涯感，泪尽何由地下知。富贵贱贫俱有恨，此生长废蓼莪诗。  
手持绿酒酹苍苔，今岁何由匹马来。清泪不随春雨断，孤吟欲和暮猿哀。  
皂貂破敝归心切，白发凄凉老境催。誓墓只思长不出，松门日日手亲开。  

自咏  
朝衣无色如霜叶，将奈云安别驾何。钟鼎山林俱不遂，声名官职两无多。  
低昂未免闻鸡舞，慷慨犹能击筑歌。头白伴人书纸尾，只思归去弄烟波。  

初夏怀故山  
镜湖四月正清和，白塔红桥小艇过。梅雨晴时插秧鼓，苹风生处采菱歌。  
沉迷簿领吟哦少，淹汩蛮荒感慨多。谁谓吾庐六千里，眼中历历见渔蓑。  

晚晴闻角有感  
暑雨初收白帝城，小荷新竹夕阳明。十年尘土青衫色，万里江山画角声。  
零落亲朋劳远梦，凄凉乡社负归耕。议郎博士多新奏，谁致当时鲁二生。  

夜登白帝城楼怀少陵先生  
拾遗白发有谁怜，零落歌诗遍两川。人立飞楼今已矣，浪翻孤月尚依然。  
升沉自古无穷事，愚智同归有限年。此意凄凉谁共语，夜阑鸥鹭起沙边。  

假日书事  
万里西来为一饥，坐曹日日汗沾衣。但嫌忧畏妨人乐，不恨疏慵与世违。  
雕槛迎阳花并发，画梁避雨燕双归。放怀始得闲中趣，下马何人又叩扉。  

追怀曾文清公呈赵教授赵近尝示诗  
忆在茶山听说诗，亲从夜半得玄机。常忧老死无人付，不料穷荒见此奇。  
律令合时方帖妥，工夫深处却平夷。人间可恨知多少，不及同君叩老师。  

初冬野兴  
关北关南霜露寒，瀼东瀼西山谷盘。簟纹细细吹残水，鼋背时时出小滩。  
衰发病来无复绿，寸心老去尚如丹。逆胡未灭时多事，却为无才得少安。  

醉中到白崖而归  
醉眼朦胧万事空，今年痛饮瀼西东。偶呼快马迎新月，却上轻舆御晚风。  
行路八千常是客，丈夫五十未称翁。乱山缺处如横线，遥指孤城翠霭中。  

过广安吊张才叔谏议  
春风匹马过孤城，欲吊先贤涕已倾。许国肺肝知激烈，照人眉宇尚峥嵘。  
中原成败宁非数，后世忠邪自有评。叹息知人真未易，流芳遗臭尽书生。  

柳林酒家小楼  
桃花如烧酒如油，缓辔郊原当出游。微倦放教成午梦，宿酲留得伴春愁。  
远途始悟乾坤大，晚节偏惊岁月遒。记取清明果州路，半天高柳小青楼。  

送刘戒之东归  
去国三年恨未平，东城况复送君行。难凭魂梦寻言笑，空向除书见姓名。  
残日半竿斜谷路，西风万里玉关情。兰台粉署朝回晚，肯记粗官数寄声。  

寄邓公寿  
高标瑶树与琼林，灵府清寒出苦吟。海内十年求识面，江边一见即论心。  
纷纷俗子常成市，亹亹微言孰赏音。闻道南池梅最早，要君携手试同寻。  

简章德茂  
殊方邂逅岂无缘，世事多乖复怅然。造物无情吾辈老，古人不死此心传。  
冷云黯黯朝横栈，红叶萧萧夜满船。个里约君同著句，不应输与灞桥边。  

阆中作二首  
残年作客遍天涯，下马长亭便似家。三叠凄凉渭城曲，数枝闲澹阆中花。  
襞笺授管相逢晚，理鬓熏衣一笑哗。俱是邯郸枕中梦，坠鞭不用忆京华。  
挽住征衣为濯尘，阆州斋酿绝芳醇。莺花旧识非生客，山水曾游是故人。  
遨乐无时冠巴蜀，语音渐正带咸秦。平生剩有寻梅债，作意城南看小春。  

驿亭小憩遣兴  
淡日微云共陆离，曲阑危栈出参差。老松临道阅千载，杜宇号山连四时。  
汉水东流那有极，秦关北望不胜悲。邮亭下马开孤剑，老大功名颇自期。  

自笑  
自笑谋生事事疏，年来锥与地俱无。平章春韭秋菘味，折补天吴紫凤图。  
食肉定知无骨相，珥貂空自诳头颅。惟余数卷残书在，破箧萧然笑獠奴。  

三泉驿舍  
残钟断角度黄昏，小驿孤灯早闭门。霜气峭深摧草木，风声浩荡卷郊原。  
故山有约频回首，末路无归易断魂。短鬓萧萧不禁白，强排幽恨近清樽。  

嘉州铺得檄遂行中夜次小柏  
黄旗传檄趣归程，急服单装破夜行。肃肃霜飞当十月，离离斗转欲三更。  
酒消顿觉衣裘薄，驿近先看炬火迎。渭水函关元不远，着鞭无日涕空横。  

归次汉中境上  
云栈屏山阅月游，马蹄初喜蹋梁州。地连秦雍川原壮，水下荆扬日夜流。  
遗虏孱孱宁远略，孤臣耿耿独私忧。良时恐作他年恨，大散关头又一秋。  

书事  
生长江湖狎钓船，跨鞍塞上亦前缘。云埋废苑呼鹰处，雪暗荒郊射虎天。  
醪酒芳醇偏易醉，胡羊肥美了无膻。扬州虽有东归日，闭置车中定怅然。  

长木晚兴  
沮水嶓山名古今，聊将行役当登临。断桥烟雨梅花瘦，绝石间风霜槲叶深。  
末路清愁常滚滚，残冬急景易骎骎。故巢东望知何处，空羡归鸦解满林。  

赴成都泛舟自三泉至益昌谋以明年下三峡  
诗酒清狂二十年，又摩病眼看西川。心如老骥常千里，身似春蚕已再眠。  
暮雪乌奴停醉帽，秋风白帝放归船。飘零自是关天命，错被人呼作地仙。  

宿武连县驿  
平日功名浪自期，头颅到此不难知。宦情薄似秋蝉翼，乡思多于春茧丝。  
野店风霜俶装早，县桥灯火下程迟。鞭寒熨手戎衣窄，忽忆南山射虎时。  

绵州魏成县驿有罗江东诗云芳草有情皆  

碍马好云无处不遮楼戏用其韵  
老夫乘兴复西游，远跨秦吴万里秋。尊酒登临遍山寺，歌辞散落满江楼。  
孤城木叶萧萧下，古驿滩声氵虢氵虢流。未许诗人夸此地，茂林修竹忆吾州。  

即事  
渭水岐山不出兵，却携琴剑锦官城。醉来身外穷通小，老去人间毁誉轻。  
扪虱雄豪空自许，屠龙工巧竟何成。雅闻岷下多区芋，聊试寒炉玉糁羹。  

登荔枝楼  
平羌江水接天流，凉入帘栊已似秋。唤作主人元是客，知非吾土强登楼。  
闲凭曲槛常忘去，欲下危梯更小留。公事无多厨酿美，此身不负负嘉州。  

独游城西诸僧舍  
我是天公度外人，看山看水自由身。藓崖直上飞双屐，云洞前头岸幅巾。  
万里欲呼牛渚月，一生不受庾公尘。非无好客堪招唤，独往飘然觉更真。  

晚登望云二首  
一出修门又十年，辈流多已珥金蝉。衰如蠹叶秋先觉，愁似鳏鱼夜不眠。  
辇路疏槐迎驾处，苑城残日泛湖天。君恩未报身今老，徙倚危楼一泫然。  
晚来烟雨暗江干，烽火遥传画角残。看镜功名空自许，上楼怀抱若为宽。  
青枫摇落新秋令，白发凄凉旧史官。饱见少年轻宿士，可怜随处强追欢。  

醉中感怀  
早岁君王记姓名，只今憔悴客边城。青衫犹是鹓行旧，白发新从剑外生。  
古戍旌旗秋惨淡，高城刁斗夜分明。壮心未许全消尽，醉听檀槽出塞声。  

送客至江上  
多事经旬不出城，今朝送客此闲行。郊原外带新晴色，人语中含乐岁声。  
天际敛云山尽出，江流收涨水初平。故园社友应惆怅，五岁无端弃耦耕。  

深居  
作吏难堪簿领迷，深居聊复学幽栖。病来酒户何妨小，老去诗名不厌低。  
零落野云寒傍水，霏微山雨晚成泥。自怜甫里家风在，小摘残蔬绕废畦。  

八月二十二日嘉州大阅  
陌上弓刀拥寓公，水边旌旆卷秋风。书生又试戎衣窄，山郡新添画角雄。  
早事枢庭虚画策，晚游幕府愧无功。草间鼠辈何劳磔，要挽天河洗洛嵩。  

晓出城东  
渺渺长江下估船，亭亭孤塔隐苍烟。不堪异县萧条地，更遇初寒惨澹天。  
巾褐已成归有约，箪瓢未足去无缘。包羞强索侏儒米，豪举何人记少年。  

游修觉寺  
上尽苍崖百级梯，诗囊香椀手亲携。山从飞鸟行边出，天向平芜尽处低。  
花落忽惊春事晚，楼高剩觉客魂迷。兴阑扫榻禅房卧，清梦还应到剡溪。  

湖上笋盛出戏作长句  
角戢角戢穿苔玳瑁簪，按行日夜待成林。养渠百尺干霄气，见我平生及物心。  
剩插藩篱忧玉折，豫期风雨听龙吟。明年又徙囊衣去，谁与平安报好音。  

宿杜氏晨起遇雨  
怪藤十围蔽白日，老木千尺干青霄。水泛戛滩竹作舫，陆行跨空绳系桥。  
阴阴古屋精灵语，惨惨江云蛟鳄骄。吾道非邪行至此，诸公正散紫宸朝。  

东湖新竹  
插棘编篱谨护持，养成寒碧映沦漪。清风掠地秋先到，赤日行天午不知。  
解箨时闻声簌簌，放梢初见叶离离。官闲我欲频来此，枕簟仍教到处随。  

读胡基仲旧诗有感  
少日飞腾翰墨场，暮年相见尚昂藏。沉沙舟畔千帆过，剪翮笼边百鸟翔。  
访古每思春并辔，说诗仍记夜连床。匆匆去日多于发，不独悲君亦自伤。  

寓驿舍  
闲坊古驿掩朱扉，又憩空堂绽客衣。九万里中鲲自化，一千年外鹤仍归。  
绕庭数竹饶新笋，解带量松长旧围。惟有壁间诗句在，暗尘残墨两依依。  

宴西楼  
西楼遗迹尚豪雄，锦绣笙箫在半空。万里因循成久客，一年容易又秋风。  
烛光低映珠禥丽，酒晕徐添玉颊红。归路迎凉更堪爱，摩诃池上月方中。  

离成都后却寄公寿子友德称  
萧条常闭爵罗门，点检朋侪几个存。吾道将为天下裂，此心难与俗人言。  
逢时尚可还三代，掩卷何由作九原。寄语龟城旧交道，新凉殊忆共清樽。  

秋思三首  
大面山前秋笛清，细腰宫畔暮滩平。吴樯楚舵动归思，陇月巴云空复情。  
万里风尘旧朝士，百年铅椠老书生。水村渔市从今始，安用区区海内名。  
巢燕成归秋景奇，颇容老子醉哦诗。山晴更觉云含态，风定闲看水弄姿。  
痛饮何由从次道，并游空复忆安期。天涯又作经年客，莫对青铜恨鬓丝。  
西风吹叶满湖边，初换秋衣独慨然。白首有诗悲蜀道，清宵无梦到钧天。  
迂疏早不营三窟，流落今宁直一钱。把酒未妨余兴在，试凭丝管饯流年。  

观长安城图  
许国虽坚鬓已斑，山南经岁望南山。横戈上马嗟心在，穿堑环城笑虏孱。  
日暮风烟传陇上，秋高刁斗落云间。三秦父老应惆怅，不见王师出散关。  

夜读了翁遗文有感  
秋雨萧萧夜不眠，挑灯开卷意凄然。吾曹自欲期千载，世论何曾待百年。  
当日公卿笑迂阔，即今河洛污腥膻。阴阳消长从来事，玩易深知屡绝编。  

蜀州大阅  
晓束戎衣一怅然，五年奔走遍穷边。平生亭障休兵日，惨淡风云阅武天。  
戍陇旧游真一梦，渡辽奇事付他年。刘琨晚抱闻鸡恨，安得英雄共着鞭。  

秋夜怀吴中  
秋夜挑灯读楚辞，昔人句句不吾欺。更堪临水登山处，正是浮家泛宅时。  
巴酒不能消客恨，蜀巫空解报归期。灞桥烟柳知何限，谁念行人寄一枝。  

暮归马上作  
石笋街头日落时，铜壶阁上角声悲。不辞与世终难合，惟恨无人粗见知。  
宝马俊游春浩荡，江楼豪饮夜淋漓。醉来剩欲吟梁父，千古隆中可与期。  

自上清延庆归过丈人观少留  
再到蓬莱路欲平，却吹长笛过青城。空山霜叶无行迹，半岭天风有啸声。  
细栈跨云萦峭绝，危桥飞柱插澄清。玉华更控青鸾在，要倚栏干待月明。  

宿江原县东十里张氏亭子未明而起  
寸廪驱人卒岁劳，一官坐失布衣高。剑南十月霜犹薄，江上五更鸡乱号。  
孤枕拥衾寻短梦，青灯照影着征袍。客愁相续无时断，那得并州快剪刀。  

戍卒说沉黎事有感  
亭障曾无阅岁宁，频闻夷落犯王灵。孤城月落冤魂哭，百里风吹战血腥。  
瘴重厌看茅叶赤，春残不放柳条青。焦头烂额如何补，弭患从来贵未形。  

西楼夕望  
夜郎城里叹途穷，赖有西楼著此翁。溪鸟孤飞寒霭外，野人参语夕阳中。  
苍天可恃何曾老，白发缘愁却未公。俗态十年看烂熟，不如留眼送归鸿。  

晚登横溪阁  
楼鼓声中日又斜，凭高愈觉在天涯。空桑客土生秋草，野渡虚舟集晚鸦。  
瘴雾不开连六诏，俚歌相答带三巴。故乡可望应添泪，莫恨云山万叠遮。  

夏日过摩诃池  
乌帽翩翩白睧轻，摩诃池上试闲行。淙潺野水鸣空苑，寂历斜阳下废城。  
纵辔迎凉看马影，袖鞭寻句听蝉声。白头散吏元无事，却为兴亡一怆情。  

喜雨  
黄尘赤日欲忘生，一夜新凉满锦城。雨急骤增车辙水，泥深渐壮马蹄声。  
蚊蝇敛迹知无地，灯火于人顿有情。市远鸡豚不须问，小畦稀甲已堪烹。  

寓舍书怀  
借得茅斋近筰桥，羁怀病思两无聊。君从豆蔻梢头老，日向樗蒱齿上消。  
丛竹晓兼风力横，高梧夜挟雨声骄。书生莫倚身常健，未画凌烟鬓已凋。  

成都大阅  
千步毬场爽气新，西山遥见碧嶙峋。令传雪岭蓬婆外，声震秦川渭水滨。  
旗脚倚风时弄影，马蹄经雨不沾尘。属櫜缚衤夸无多恨，久矣儒冠误此身。  

书怀  
万里驰驱坐一饥，自怜无计脱尘革几。身留幕府还家少，眼乱文书把酒稀。  
客路更逢秋色晚，故山空有梦魂归。芋羹豆饭元堪饱，错用人言恨子威。  

成都书事二首  
剑南山水尽清晖，濯锦江边天下稀。烟柳不遮楼角断，风花时傍马头飞。  
芼羹笋似稽山美，斫脍鱼如笠泽肥。客报城西有园卖，老夫白首欲忘归。  
大城少城柳已青，东台西台雪正晴。莺花又作新年梦，丝竹常闻静夜声。  
废苑烟芜迎马动，清江春涨拍堤平。尊中酒满身强健，未恨飘零过此生。  

自警  
乳烹佛粥遽如许，菜簇春盘行及时。草木欣欣渠得意，乾坤浩浩我何私。  
怀材所忌多轻用，学道当从不自欺。旦暮置规君勿怪，修身三省自先师。  

马上偶成  
城南城北紫游缰，尽日闲行看似忙。刺水离离葛叶短，连村漠漠豆花香。  
夕阳有信催残角，春草无情上缭墙。我亦人间倦游者，长吟聊复怆兴亡。  

春晚书怀  
万里西游为觅诗，锦城更付一官痴。脱巾漉酒从人笑，拄笏看山颇自奇。  
疏雨池塘鱼避钓，晓莺窗户客争棋。老来怕与春为别，醉过残红满地时。  

春残  
石镜山前送落晖，春残回首倍依依。时平壮士无功老，乡远征人有梦归。  
苜蓿苗侵官道合，芜菁花入麦畦稀。倦游自笑摧颓甚，谁记飞鹰醉打围。  

武担东台晚望  
憔悴西窗已一翁，登高意气尚豪雄。关河霸国兴亡后，风月诗人醉醒中。  
病起顿惊双鬓改，春归一扫万花空。栏边徙倚君知否，直到吴天目未穷。  

行武担西南村落有感  
骑马悠然欲断魂，春愁满眼与谁论。市朝迁变归芜没，石间谷谽谷牙互吐吞。  
一径松楠遥见寺，数家鸡犬自成村。最怜高冢临官道，细细烟莎遍烧痕。  

饭昭觉寺抵暮乃归  
身堕黄尘每慨然，携儿萧散亦前缘。聊凭方外巾盂净，一洗人间匕箸膻。  
静院春风传浴鼓，画廊晚雨湿茶烟。潜光寮里明窗下，借我消摇过十年。  

卜居二首  
历尽人间行路难，老来要觅数年闲。供家米少因添鹤，买宅钱多为见山。  
池面纹生风细细，花根土润雨斑斑。借春乞火依邻里，剩酿村醪约往还。  
南浮七泽吊沉湘，西泝三巴掠夜郎。自信前缘与人薄，每求宽地寄吾狂。  
雪山水作中氵霝味，蒙顶茶如正焙香。倘有把茅端可老，不须辛苦念还乡。  

书叹  
早得虚名翰墨林，谢归忽已岁时侵。春郊射雉朝盘马，秋院焚香夜弄琴。  
病酒闭门常兀兀，哦诗袖手久愔愔。浮沉不是忘经世，后有仁人识此心。  

次韵范文渊  
箪瓢气已压膏粱，不傍朱门味更长。细看高人忘宠辱，始知吾辈可怜伤。  
岩扃勾漏新丹灶，香火匡庐古道场。剩欲与君坚此约，他年八十鬓眉苍。  

过野人家有感  
纵辔江皋送夕晖，谁家井臼映荆扉。隔篱犬吠窥人过，满箔蚕饥待叶归。  
世态十年看烂熟，家山万里梦依稀。躬耕本是英雄事，老死南阳未必非。  

闲中偶题二首  
楚泽巴山岁岁忙，今年睡足向禅房。只知闲味如茶永，不放羁愁似草长。  
架上汉书那复看，床头周易亦相忘。客来拈起清谈尘，且破西窗半篆香。  
久矣云衢敛羽翰，退飞更觉一枝安。七千里外新闲客，十五年前旧史官。  
花底清歌春载酒，江边明月夜投竿。痴顽直为多便事，莫怪胸怀抵死宽。  

病起书怀二首  
病骨支离纱帽宽，孤臣万里客江干。位卑未敢忘忧国，事定犹须待阖棺。  
天地神灵扶庙社，京华父老望和銮。出师一表通今古，夜半挑灯更细看。  
酒酣看剑凛生风，身是天涯一秃翁。扪虱剧谈空自许，闻鸡浩叹与谁同。  
玉关岁晚无来使，沙苑春生有去鸿。人寿定非金石永，可令虚死蜀山中。  

客自凤州来言岐雍间事怅然有感  
表里山河古帝京，逆胡数尽固当平。千门未报甘泉火，万耦方观渭上耕。  
前日已传天狗堕，今年宁许佛貍生。会须一洗儒酸态，猎罢南山夜下营。  

月下醉题  
黄鹄飞鸣未免饥，此身自笑欲何之。闭门种菜英雄老，弹铗思鱼富贵迟。  
生拟入山随李广，死当穿冢近要离。一樽强醉南楼月，感慨长吟恐过悲。  

蒙恩奉祠桐柏  
少年曾缀紫宸班，晚落危途九折艰。罪大初闻收郡印，恩宽俄许领家山。  
羁鸿但自思烟渚，病骥宁容著帝闲。回首觚棱渺何处，从今常寄梦魂间。  

和范待制秋兴三首  
策策桐飘已半空，啼将渐觉近房栊。一生不作牛衣泣，万事从渠马耳风。  
名姓已甘黄纸外，光阴全付绿尊中。门前剥啄谁相觅，贺我今年号放翁。  
睡脸余痕印枕纹，秋衾微润覆炉熏。井梧摇落先霜尽，衣杵凄凉带月闻。  
佛屋纱灯明小像，经奁鱼蠹蚀真文。身如病骥惟思卧，谁许能空万马群。  
山泽沉冥气尚豪，鬓丝未遽叹萧骚。已忘海运鲲鹏化，那计风微燕雀高。  
万里客魂迷楚峡，五更归梦隔胥涛。故知有酒当勤醉，自古宁闻死可逃。  

岁暮感怀  
征尘十载暗戎衣，虚负名山采药期。少日覆毡曾草檄，即今横槊尚能诗。  
昏昏杀气秋登陇，飒飒飞霜夜出师。会有英豪能共此，镜中未用叹吾衰。  

万里桥江上习射  
坡陇如涛东北倾，胡床看射及春晴。风和渐减雕弓力，野迥遥闻羽箭声。  
天上搀枪端可落，草间狐兔不须惊。丈夫未死谁能料，一笴他年下百城。  

和范舍人病后二诗末章兼呈张正字二首  
放衙元不为春酲，澹荡江天气未清。欲赏园花先梦到，忽闻檐雨定心惊。  
香云不动熏笼暖，蜡泪成堆斗帐明。关陇宿兵胡未灭，祝公垂意在尊生。  
士生不及庆历初，下方元珮当勿疏。请看蛟龙得云雨，岂比鸟雀驯阶除。  
舍人起视北门草，学士归著东观书。剑外老农亦吐气，酿酒畦花常晏如。  

登剑南西川门感怀  
自古高楼伤客情，更堪万里望吴京。故人不见暮云合，客子欲归春水生。  
瘴疠连年须药石，退藏无地著柴荆。诸公勉画平戎策，投老深思看太平。  

宿上清宫  
永夜寥寥憩上清，下听万壑度松声。星辰顿觉去人近，风雨何曾败月明。  
早岁文辞妨至道，中年忧患博虚名。一庵倘许西峰住，常就巢仙问养生。  

野步至青羊宫偶怀前年尝剧饮于此  
锦官门外曳枯筇，此地天教著放翁。万事元无工拙处，一官已付有无中。  
拏云柏树瘦蛟立，绕郭江流清镜空。欲把酒杯终觉懒，缓歌曾醉落花风。  

感秋  
西风繁杵捣征衣，客子关情正此时。万事从初聊复尔，百年强半欲何之。  
画堂蟋蟀怨清夜，金井梧桐辞故枝。一枕凄凉眠不得，呼灯起作感秋诗。  

绝胜亭  
蜀汉羁游岁月侵，京华乖隔少来音。登临忽据三江会，飞动从来万里心。  
地胜顿惊诗律壮，气增不怕酒杯深。一琴一剑白云外，挥手下山何处寻。  

猎罢夜饮示独孤生三首  
客途孤愤只君知，不作儿曹怨别离。报国虽思包马革，爱身未忍货羊皮。  
呼鹰小猎新霜后，弹剑长歌夜雨时。感慨却愁伤壮志，倒瓶浊酒洗余悲。  
关辅何时一战收，蜀郊且复猎清秋。洗空狡穴银头鹘，突过重城玉腕骝。  
贼势已衰真大庆，士心未振尚私忧。一樽共讲平戎策，勿为飞鸢念少游。  
白袍如雪宝刀横，醉上银鞍身更轻。帖草角鹰掀兔窟，凭风羽箭作鸱鸣。  
关河可使成南北，豪杰谁堪共死生。欲疏万言投魏阙，灯前揽笔涕先倾。  

秋晚登城北门  
幅巾藜杖北城头，卷地西风满眼愁。一点烽传散关信，两行雁带杜陵秋。  
山河兴废供搔首，身世安危入倚楼。横槊赋诗非复昔，梦魂犹绕古梁州。  

夜饮  
引剑酣歌亦壮哉，要君共覆手中杯。秋鸿阵密横江去，暮角声酣战雨来。  
莫恨皇天无老眼，请看白骨有青苔。中年倍觉流光速，行矣西郊又见梅。  

病酒述怀  
闲处天教著放翁，草庐高卧筰桥东。数茎白发悲秋后，一盏青灯病酒中。  
李广射归关月堕，刘琨啸罢塞云空。古人意气凭君看，不待功成固已雄。  

江楼醉中作  
淋漓百榼宴江楼，秉烛挥毫气尚遒。天上但闻星主酒，人间宁有地埋忧。  
生希李广名飞将，死慕刘伶赠醉侯。戏语佳人频一笑，锦城已是六年留。  

曳策  
慈竹萧森拱废台，醉归曳策一徘徊。纷纷落日牛羊下，黯黯长空霰雪来。  
三峡猿催清泪落，两京梅傍战尘开。客怀已是凄凉甚，更听城头画角哀。  

醉中出西门偶书  
古寺闲房闭寂寥，几年耽酒负公朝。青山是处可埋骨，白发向人羞折腰。  
末路自悲终老蜀，少年常愿从征辽。醉来挟箭西郊去，极目寒芜雉兔骄。  

叹息  
国家图箓合中兴，叹息吾宁粥饭僧。卖剑买牛衰可笑，坏裳为衤夸老犹能。  
晓过射圃云藏垒，夜读兵书雨洒灯。安得龙煤八千骑，要令穷虏畏飞腾。  

客愁  
骑马出门无所诣，端居正尔客愁侵。苍颜白发入衰境，黄卷青灯空苦心。  
天下极知须隽杰，书生何恨死山林。消磨未尽胸中事，梁甫时时尚一吟。  

倚楼  
减尽朱颜白发新，高楼徙倚默伤神。未酬马上功名愿，已是人间老大身。  
太史周南方卧疾，拾遗剑外又逢春。一杯且为江山醉，百万呼卢迹已陈。  

南定楼遇急雨  
行遍梁州到益州，今年又作度泸游。江山重复争供眼，风雨纵横乱入楼。  
人语朱离逢峒獠，棹歌欸乃下吴舟。天涯住稳归心懒，登览茫然却欲愁。  

风顺舟行甚疾戏书  
昔者远戍南山边，军中无事酒如川。呼卢喝雉连暮夜，击兔伐狐穷岁年。  
壮士春芜卧白骨，老夫晨镜悲华颠。可怜使气尚未减，打鼓顺流千斛船。  

峡州东山  
十年不踏东山路，今日重为放浪行。老矣判无黄鹄举，归哉惟有白鸥盟。  
新秧剌水农家乐，修竹环溪客眼明。已驾巾车仍小驻，绿萝亭下听莺声。  

初发夷陵  
雷动江边鼓吹雄，百滩过尽失途穷。山平水远苍茫外，地辟天开指顾中。  
俊鹘横飞遥掠岸，大鱼腾出欲凌空。今朝喜处君知否，三丈黄旗舞便风。  

泊公安县  
秦关蜀道何辽哉，公安渡头今始回。无穷江水与天接，不断海风吹月来。  
船窗帘卷萤火闹，沙渚露下苹花开。少年许国忽衰老，心折舵楼长笛哀。  

南楼  
十年不把武昌酒，此日阑边感慨深。舟楫纷纷南复北，山川莽莽古犹今。  
登临壮士兴怀地，忠义孤臣许国心。倚杖黯然斜照晚，秦吴万里入长吟。  

黄鹤楼  
手把仙人绿玉枝，吾行忽及早秋期。苍龙阙角归何晚，黄鹤楼中醉不知。  
江汉交流波渺渺，晋唐遗迹草离离。平生最喜听长笛，裂石穿云何处吹。  

舟中偶书  
老子西游万里回，江行长夏亦佳哉。昼眠初起报茶熟，宿酒半醒闻雨来。  
汉口船开催叠鼓，淮南帆落亚高桅。四方本是丈夫事，白首自怜心未灰。  

舟行蕲黄间雨霁得便风有感  
天青云白十分晴，帆饱舟轻尽日行。江底鱼龙贪昼睡，淮南草木借秋声。  
好山缥缈何由住，华发萧条只自惊。莫怪时人笑疏懒，宦情元不似诗情。  

初见庐山  
从军忆在梁州日，心拟西征草捷书。铁马但思经太华，布帆何意拂匡庐。  
计谋落落知谁许，功业悠悠定已疏。尚喜东林寻旧社，月明清露湿芙蕖。  

六月十四日宿东林寺  
看尽江湖千万峰，不嫌云梦芥吾胸。戏招西塞山前月，来听东林寺里钟。  
远客岂知今再到，老僧能记昔相逢。虚窗熟睡谁惊觉，野碓无人夜自舂。  

过采石有感  
短衣射虎早霜天，叹息南山又七年。唾手每思双羽箭，快心初见万楼船。  
平波漫漫看浮马，高柳阴阴听乱蝉。明日重寻石头路，醉鞍谁与共联翩。  

登赏心亭  
蜀栈秦关岁月遒，今年乘兴却东游。全家稳下黄牛峡，半醉来寻白鹭洲。  
黯黯江云瓜步雨，萧萧木叶石城秋。孤臣老抱忧时意，欲请迁都涕已流。  

将至京口  
卧听金山古寺钟，三巴昨梦已成空。船头坎坎回帆鼓，旗尾舒舒下水风。  
城角危楼晴霭碧，林间双塔夕阳红。铜瓶愁汲中氵霝水，不见茶山九十翁。  

归云门  
万里归来值岁丰，解装乡墅乐无穷。甑炊饱雨湖菱紫，蔑络迎霜野柿红。  
坏壁尘埃寻醉墨，孤灯饼饵对邻翁。微官行矣闽山去，又寄千岩梦想中。  

湖村秋晓  
剑阁秦山不计年，却寻剡曲故依然。尽收事业渔舟里，全付光阴酒榼边。  
平野晓闻孤唳鹤，澄湖秋浸四垂天。九关虎豹君休问，已向人间得地仙。  

梦至成都怅然有作二首  
春风小陌锦城西，翠箔珠帘客意迷。下尽牙筹闲纵博，刻残画烛戏分题。  
紫氍毹暖帐中醉，红叱拨骄花外嘶。孤梦凄凉身万里，令人憎杀五更鸡。  
宦途元不羡飞腾，锦里豪华压五陵。红袖引行游玉局，华灯围坐醉金绳。  
阶前汗血洮河马，架上霜毛海国鹰。世事转头谁料得，一官南去冷如冰。  

衢州道中作  
耿耿孤忠不自胜，南来清梦绕觚棱。驿门上马千峰雪，寺壁题诗一砚冰。  
疾病时时须药物，衰迟处处少交朋。无情最恨寒沙雁，不为愁人说杜陵。  

宿鱼梁驿五鼓起行有感二首  
忆从南郑客成都，身健官闲一事无。分骑霜天伐狐兔，张灯雪夜掷枭卢。  
百忧忽堕新衰境，一笑难寻旧酒徒。投宿鱼梁溪绕屋，五更听雨拥篝炉。  
少时谈舌坐生风，管葛奇才自许同。闭户著书千古计，变名学剑十年功。  
酒醒顿觉狂堪笑，睡起方知梦本空。他日故人能忆我，葛仙矶畔觅渔翁。  

夜坐偶书  
衰发萧疏雪满簪，暮年光景易骎骎。已甘身作沟中断，不愿人知爨下音。  
病鹤摧颓分薄俸，悲蛩断续和微吟。向来误有功名念，欲挽天河洗此心。  

自咏  
游戏人间岁月多，痴顽将奈此翁何。放开绳箠牛初熟，照破乾坤镜未磨。  
日落苔矶闲把钓，雨余蓬舵乱堆蓑。明朝不见知何处，又向江湖醉踏歌。  

客意  
山行曳杖水拏舟，走遍茫茫禹画州。蝴蝶梦魂常是客，芭蕉身世不禁秋。  
早因食少妨高卧，晚忆茶甘作远游。龙焙一尝端可去，无心更为荔枝留。  

忆山南二首  
貂裘宝马梁州日，盘槊横戈一世雄。怒虎吼山争雪刃，惊鸿出塞避雕弓。  
朝陪策画清油里，暮醉笙歌锦幄中。老去据鞍犹矍铄，君王何日伐辽东。  
醉墨淋漓酒百杯，辕门山色碧崔嵬。打球骏马千金买，切玉名刀万里来。  
结客渔阳时遣简，踏营渭北夜衔枚。十年一梦今谁记，闲置车中只自哀。  

追感梁益旧游有作  
西游万里倚朱颜，肯放尊前一笑悭。蜀苑妓围欺夜雪，梁州猎火满秋山。  
晚途忽堕尘埃里，乐事浑疑梦寐间。浮世变迁君勿叹，剧谈犹足诧乡关。  

奏乞奉祠留衢州皇华馆待命  
世念萧然冷欲冰，更堪衰与病相乘。从来幸有不材木，此去真为无事僧。  
耐辱岂惟容唾面，寡言端拟学铭膺。尚余一事犹豪举，醉后龙蛇满剡藤。  

寓馆晚兴  
随牒人间不自怜，衢州孤驿更萧然。百年细数半行路，万事不如长醉眠。  
发短经秋真种种，腹宽耐事只便便。晚窗商略唯当饮，安得黄花到眼边。  

三月二十一日作  
蹴踘墙东一市哗，秋千楼外两旗斜。及时小雨放桐叶，无赖余寒开楝花。  
明月吹笙思蜀苑，软尘骑马梦京华。欢情减尽朱颜改，节物催人只自嗟。  

与黎道士小饮偶言及曾文清公慨然有感  
临川税驾忽数月，嗜睡爱闲常闭门。君诗始惬病僧意，吾道难为俗人言。  
秋雨凄凄黄叶寺，春风酣酣绿树村。曾公九原不可作，一尊破涕诵招魂。  

夜意  
洒地移床曲槛前，葛衣萧爽接礠偏。庭空秋近露沾草，月落夜阑星满天。  
静待微风停素扇，旋消残酒潄寒泉。翛然自与氛埃远，安用骑鲸学水仙。  

初秋  
湿萤相逐照高栋，又见一年风露秋。流落江湖常踽踽，扫平河洛转悠悠。  
簿书终日了官事，尊酒何时宽客愁。拟倩天风吹梦去，浩歌起舞散花楼。  

别杨秀才  
岁暮江头又语离，淡烟衰草不胜悲。俗人愦愦宁知子，心事悠悠欲语谁。  
灯暗想倾浇闷酒，路长应和赠行诗。人生但要身强健，一笑相从自有时。  

行至严州寿昌县界得请许免入奏仍除外官感恩述怀  
晓传尺一到江村，拜起朝衣渍泪痕。敢憾帝城如日远，喜闻天语似春温。  
翰林惟奉还山诏，湘水空招去国魂。圣主恩深何力报，时从天末望修门。  

新筑山亭戏作  
危槛凌风出半空，怪奇造化欲无功。天垂缭白萦青外，人在纷红骇绿中。  
日月匆匆双转毂，古今杳杳一飞鸿。酒酣独卧林间石，未许尘寰识此翁。  

自咏  
三十年前接俊游，即今身世寄沧洲。俚声不办谐韶頀，暮气宁能彻斗牛。  
绿酒可人消永日，黄鹂多事管闲愁。吹笙跨鹤何时去，剩欲平章太华秋。  

感秋  
南山射虎漫豪雄，投老还乡一秃翁。世味扫除和蜡尽，生涯零落并锥空。  
秋惊蠹叶凋残绿，病著衰颜失旧红。笠泽松陵家世事，一竿惟是待西风。  

冬暖颇有春意追忆成都昔游怅然有作  
濯锦江边罨画楼，金鞭曾护犊车游。纷纷万事反乎覆，落落一身淹此留。  
刻烛赋诗空入梦，倾家酿酒不供愁。探春歌吹应如昨，亦有朋侪记我不。  

冬夜不寐至四鼓起作此诗  
秦吴万里车辙遍，重到故乡如隔生。岁晚酒边身老大，夜阑枕畔书纵横。  
残灯无焰穴鼠出，槁叶有声村犬行。八十将军能灭虏，白头吾欲事功名。  

夜饮示坐中  
胡雁叫群寒夜长，峥嵘北斗天中央。达人大观眇万物，烈士壮心怀四方。  
纵酒长鲸渴吞海，草书瘦蔓饱经霜。付君诗卷好收拾，后五百年无此狂。  

独孤生策字景略河中人工文善射喜击剑一世奇士  

也有自峡中来者言其死于忠涪间感涕赋诗  
忆昨骑驴入蜀关，旗亭邂逅一开颜。气钟太华中条秀，文在先秦两汉间。  
宝剑凭谁占斗气，名驹竟失养天闲。身今老病投空谷，回首东风涕自潸。  

夜泊水村  
腰间羽箭久凋零，太息燕然未勒铭。老子犹堪绝大漠，诸君何至泣新亭。  
一身报国有万死，双鬓向人无再青。记取江湖泊船处，卧闻新雁落寒汀。  

夜步庭下有感  
夜绕庭中百匝行，秋风传漏忽三更。星辰北拱疏还密，河汉西流纵复横。  
惊鹊绕枝栖不稳，冷萤穿竹远犹明。书生老抱平戎志，有泪如江未敢倾。  

题酒家壁  
明主何曾弃不才，书生飘泊自堪哀。烟波东尽江湖远，云栈西从陇蜀回。  
宿雨送寒秋欲晚，积衰成病老初来。酒香菰脆丹枫岸，强遣樽前笑口开。  

幽居感怀  
偶傍枫林结数缘，东归也复度流年。汀洲雁下依残水，墟里人行破夕烟。  
十月风霜欺客枕，五更鼓角满江天。散关清渭应如昨，回首功名一怆然。  

自若耶溪舟行杭镜湖而归  
换马亭前烟火微，斗牛桥畔行人稀。云山惨澹少颜色，霜日青薄无光辉。  
新酒成桑正落，美人信断雁空归。高楼何处吹长笛，清泪无端又湿衣。  

游山归偶赋  
此生本寄一浮沤，归卧茅茨又四秋。习气未除惟痛饮，幻躯偶健且闲游。  
买蓑山县云藏市，横笛江城月满楼。与世沉浮最安乐，莫思将相快恩仇。  

苦寒  
冻砚时能出苦吟，浊醪亦复慰孤斟。谁知冰雪凝严候，自是乾坤爱育心。  
疠鬼尽驱人意乐，遗蝗一洗麦根深。但嫌景短妨书课，栖鸟纷纷又满林。  

冬夜月下作  
造物宁能困此翁，浩歌庭下答松风。煌煌斗柄插天北，焰焰月轮生海东。  
皂纛黄旗都护府，峨冠长剑大明宫。功名晚遂从来事，白首江湖未叹穷。  

感愤  
今皇神武是周宣，谁赋南征北伐篇。四海一家天历数，两河百郡宋山川。  
诸公尚守和亲策，志士虚捐少壮年。京洛雪消春又动，永昌陵上草芊芊。  

塞上  
塞上今年有事宜，将军承诏出全师。精金错落八尺马，刺绣鲜明五丈旗。  
上谷飞弧传号令，萧关积石列城陴。不应幕府无班固，早晚燕然刻颂诗。  

囚山  
垣屋参差绿树边，囚山光景饯华颠。平川极目思秦地，大泽浮空忆楚天。  
刺虎射麋俱已矣，举杯开剑忽凄然。此生终遣英雄笑，棘没铜驼六十年。  

夏日小宴  
横吹铜笛苍龙声，双奏玉笙丹凤鸣。已判百年终醉死，要将一笑压愁生。  
旋移画舫破山影，高卷朱帘延月明。试问炎歊在何许，夜阑翻怯葛衣轻。  

闻虏政衰乱扫荡有期喜成口号二首  
正朔今年被百蛮，遥知喜色动天颜。风雷传号临春水，貔虎移军过玉关。  
博士已成封禅草，单于将就会朝班。孤臣老抱周南憾，壮观空存梦想间。  
遗虏游魂岂足忧，汉家方运幄中筹。天开地辟逢千载，雷动风行遍九州。  
刁斗令严青海夜，旌旗色照铁关秋。功名自是英豪事，不用君王万户侯。  

山寺  
寺门压石危欲崩，槎牙老松挂苍藤。风传上方出定磬，雨暗古殿长明灯。  
宿林野鹘惊复起，争栗山童呼不禜。溪南闻道更幽绝，明日裂布缝行縢。  

野饮  
青山千载老英雄，浊酒三杯失厄穷。访古颓垣荒堑里，觅交屠狗卖浆中。  
平堤渐放春芜绿，细浪遥翻夕照红。已把残年付天地，骑牛吹笛伴村童。  

独酌有怀南郑  
忆从.冢涉南沮，笳鼓声酣醉胆粗。投笔书生古来有，从军乐事世间无。  
秋风逐虎花叱拨，夜雪射熊金仆姑。白首功名元未晚，笑人四十叹头颅。  

夜步  
市人莫笑雪蒙头，北陌南阡信脚游。风递钟声云外寺，水摇灯影酒家楼。  
鹤归辽海逾千岁，枫落吴江又一秋。却掩船扉耿无寐，半窗落月照清愁。  

偶读山谷老境五十六翁之句作六十二翁吟  
三百里湖水接天，六十二翁身刺船。饭足便休慵念禄，丹成不服怕登仙。  
胸中浩浩了无物，世上纷纷徒可怜。但有青钱沽白酒，犹堪醉倒落梅前。  

书愤  
早岁那知世事艰，中原北望气如山。楼船夜雪瓜洲渡，铁马秋风大散关。  
塞上长城空自许，镜中衰鬓已先斑。出师一表真名世，千载谁堪伯仲间。  

临安春雨初霁  
世味年来薄似纱，谁令骑马客京华。小楼一夜听春雨，深巷明朝卖杏花。  
矮纸斜行闲作草，晴窗细乳戏分茶。素衣莫起风尘叹，犹及清明可到家。  

小舟过御园二首  
圣主忧民罢露台，春风别苑昼常开。尽除曼衍鱼龙戏，不禁刍荛雉兔来。  
水鸟避人横翠霭，宫花经雨委苍苔。残年自喜身强健，又作清都梦一回。  
水殿西头起砌台，绿杨闹处杏花开。箫韶本与人同乐，羽卫才闻岁一来。  
益鸟首波生涵藻荇，金铺雨后上莓苔。远臣侍宴应无日，目断尧云到晚回。  

还家二首  
富贵元须早致身，白头岂复市朝人。数声鹎夹鸟呼残梦，一架酴酉縻送晚春。  
叠嶂出云明客眼，澄江涨雨濯京尘。逢人枉道哦诗瘦，下语今年尚未亲。  
天津桥上醉骑驴，一锦囊诗一束书。作客况当多病后，还家已过暮春初。  
泥深村巷人谁顾，草满园畦手自锄。不为衰迟思屏迹，此心元向利名疏。  

夜行玉笥樵风之间宿龙瑞  
野店溪桥供晚饷，吟边醉里弄春风。马行缺月黄昏后，钟下乱山空翠中。  
名宦不辞成寂寂，岁时惟憾去匆匆。颇闻禹穴遗书在，安得高人与细穷。  

题斋壁四首  
二十馀年此结茆，园公溪父日论交。风翻半浦乱荷背，雨放一林新笋梢。  
隔叶晚莺啼谷口，唼花雏鸭聚塘坳。出门行罢还无事，借得丹经手自抄。  
四顾茫茫水接天，幽居真个似乘船。月窗竹影连栖鹊，露井桐声带断蝉。  
甘寝每憎茶作祟，清狂直以酒为仙。形骸那得常羁束，六十年来又二年。  
舴艋为家一老翁，阳狂羞与俗人同。梦回菱曲渔歌里，身寄苹洲蓼浦中。  
断简尘埃存治道，高丘草棘闭英雄。旗亭村酒何劳醉，聊豁平生芥蒂胸。  
稽山千载翠依然，著我山前一钓船。瓜蔓水平芳草岸，鱼鳞云衬夕阳天。  
出从父老观秧马，归伴儿童放纸鸢。君看此翁闲适处，不应便谓世无仙。  

官居戏咏三首  
万里飘然似断蓬，桐庐江上又秋风。判馀牍尾栖鸦湿，衙退庭中立雁空。  
灯火市楼知酒贱，歌呼村里觉年丰。谁言病守无欢意，也与他人一笑同。  
说著功名即自羞，暮年世味转悠悠。一庭落叶楸梧老，万里悲风鼓角秋。  
怀绶不为明日计，登楼且散异乡愁。渔舟大似非凡子，能拣溪山胜处留。  
城头闲倚一枝藤，病起清羸不自胜。衙鼓有期催晚坐，绦铃无赖唤晨兴。  
爱书习气嗟犹在，寡过工夫愧未能。寂寞已无台省梦，诸公衮衮自飞腾。  

登北榭  
绕城山作翠涛倾，底事文书日有程。无溷我为挥吏散，独登楼去看云生。  
香浮鼻观煎茶熟，喜动眉间炼句成。莫笑衰翁淡生活，他年犹得配玄英。  

秋夜闻雨  
香断灯昏小幌深，不堪病里值秋霖。惊回万里关河梦，滴碎孤臣犬马心。  
清似钓船闻急濑，悲于静院听繁砧。玉峰老去情怀恶，稳受千茎雪鬓侵。  

自咏  
钝似窗间十月蝇，淡如世外一孤僧。心劳抚字虽亡补，笔判虚空却粗能。  
厌见文书衔客袖，但思蔬水曲吾肱。何时却宿云门寺，静听霜钟对佛灯。  

醉中戏作  
当年买酒醉新丰，豪士相期意气中。插羽军书立谈办，如山铁骑一麾空。  
玉关久付清宵梦，笠泽今成白发翁。堪笑灯前如意舞，尚将老健压诸公。  

安流亭俟客不至独坐成咏  
忆昔西征鬓未霜，拾遗陈迹吊微茫。蜀江春水千帆落，禹庙空山百草香。  
马影斜阳经剑阁，橹声清晓下瞿唐。酒徒云散无消息，水榭凭栏泪数行。  

秋雨北榭作  
秋风吹雨到江氵贲，小阁疏帘晓色分。津吏报增三尺水，山僧归入万重云。  
飘零露井无桐叶，断续烟汀有雁群。了却文书早寻睡，檐声遍爱枕间闻。  

病起小饮  
病起新霜满鬓蓬，凭高一笑与谁同。酒如渌静春江水，人有鸿荒太古风。  
野寺钟来夕阳外，寒山空插乱云中。一官正尔妨人乐，只合沧浪狎钓翁。  

灯下阅吏牍有感  
老眼今年太负渠，羲经鲁史顿成疏。一为柱后惠文吏，厌读司空城旦书。  
正苦雁行须束缚，不言鼠辈合诛钅且。致君尧舜元无术，黄卷何辞饱蠹鱼。  

纵笔三首  
闲经月下白苹洲，半脱风前紫绮裘。曾值东风谒鸾驾，却因南渡看龙舟。  
年光已付梦腾醉，天宇谁从汗漫游。莫怪又成横笛去，故人期我玉华楼。  
东都宫阙郁嵯峨，忍听胡儿敕勒歌。云隔江淮翔翠凤，露沾荆棘没铜驼。  
丹心自笑依然在，白发将如老去何。安得铁衣三万骑，为君王取旧山河。  
行省当年驻陇头，腐儒随牒亦西游。千艘冲雪鱼关晓，万灶连云骆谷秋。  
天道难知胡更炽，神州未复士堪羞。会须沥血书封事，请报天家九世仇。  

雪夜有感  
狂胆轮囷欲满躯，一麾谁悯滞江湖。青衫曾奏三千牍，白首犹思丈二殳。  
龙虎翔空瞻王气，犬羊度漠避天诛。何时冒雪趋行殿，香案前头进阵图。  

读书  
束发论交一世豪，暮年憔悴困蓬蒿。文辞博士书驴券，职事参军判马曹。  
病里犹须看周易，醉中亦复读离骚。若为可奈功名念，试觅并州快剪刀。  

夜登千峰榭  
夷甫诸人骨作尘，至今黄屋尚东巡。度兵大岘非无策，收泣新亭要有人。  
薄酿不浇胸垒塊，壮图空负胆轮囷。危楼插斗山衔月，徙倚长歌一怆神。  

登千峰榭  
飞观危栏缥缈中，聊将醉眼送归鸿。一生未售屠龙技，万里犹思汗马功。  
王衍诸人宁足责，姜维竖子自应穷。他年吊古凭高处，想见清伊照碧嵩。  

秋夜登千峰榭待晓  
万里秋风夜艾时，剡川孤客不胜悲。读书眼暗定谁许，忧国涕零空自知。  
欲坠高梧先策策，渐低北斗正离离。倚阑不觉鸡号晓，剪烛题诗寄所思。  

严州大阅  
铁骑森森帕首红，角声旗影夕阳中。虽惭江左繁雄郡，且看人间矍铄翁。  
清渭十年真昨梦，玉关万里又秋风。凭鞍撩动功名意，未憾猿惊蕙帐空。  

晓游东园  
药瓢藜杖合施行，独往山林已歃盟。傍水断云含暮色，拂檐高竹借秋声。  
痴人自作浮生梦，腐骨那须后世名。莫笑吟哦无阙日，老来未尽独诗情。  

寓叹二首  
江上霜风透敝袍，区区无奈簿书劳。衰迟始忆壮游乐，仕宦更知归卧高。  
人怪羊裘忘富贵，我从牛僧得贤豪。俗间问讯真成懒，有手惟堪把蟹螯。  
剑外归耕梦不通，公车上疏路何从。有心求缩地万里，无羽可朝天九重。  
狂诵新诗驱疟鬼，醉吹横笛舞神龙。明当采药玉霄去，他日君看冰雪容。  

寒夜移疾二首  
南山北山高嶙峋，朝雨暮雨断江津。时人正作市朝梦，老子已成云水身。  
希世强颜心自愧，闭门谢病客生瞋。天公何日与一饱，短艇湘湖自采莼。  
走遍天涯白发生，晚叨微禄卧山城。知章自识狂供奉，士季那容醉步兵。  
属斤药有时携短镵，奏书无路请长缨。此心拟说还休去，付与空阶夜雨声。  

述怀二首  
尺寸虽无补县官，此心炯炯实如丹。羯胡未灭敢爱死，尊酒在前终鲜欢。  
亚父抱忠撞玉斗，虞人守节待皮冠。纵言老病摧颓甚，壮气犹凭后代看。  
谤誉纷纷笑杀侬，此身本自等虚空。大鹏境界纤尘里，旷劫年光掣电中。  
翻动烟霞长镵在，招呼风月一尊同。是凡是圣谁能测，试问西陵织屦翁。  

到严十五晦朔郡酿不佳求于都下既不时至欲借书  

读之而寓公多秘不肯出无以度日殊惘惘也  
桐君故隐两经秋，小院孤灯夜夜愁。名酒过于求赵璧，异书浑似借荆州。  
溪山胜处身难到，风月佳时事不休。安得连车载郫酿，金鞭重作浣花游。  

北窗闲咏  
阴阴绿树雨馀香，半卷疏帘置一床。得禄仅偿赊酒券，思归新草乞祠章。  
古琴百衲弹清散，名帖双钩榻硬黄。夜出灞亭虽跌宕，也胜归作老冯唐。  

感愤秋夜作  
月昏当户树突兀，风恶满天云往来。太阿匣藏不见用，孤愤书成空自哀。  
吾辈赤心本贯日，昔人白骨今生苔。荣河温洛不可见，青海玉关安在哉。  

反感愤  
膊膊庭树鸡初鸣，嗈嗈天衢雁南征。百年朝露岂长久，万事浮云常变更。  
出处有心终有愧，圣贤无命亦无成。西畴虽薄可自力，双犊且当乘雨耕。  

舟中大醉偶赋长句  
过江何敢号高流，偶与俗人风马牛。画楫新摇严濑月，清尊又醉戴溪秋。  
壮心无复在千里，老气尚能横九州。古寺试求三丈壁，为君驱笔战蛟虬。  

新晴泛舟至近村偶得双鳜而归  
秋风一夜老汀苹，剡曲稽山发兴新。青嶂会为身后冢，扁舟聊作画中人。  
园林摇落知寒早，父老逢迎觉意真。归舍不妨成小醉，眼明细柳贯霜鳞。  

岁晚感怀  
利名争夺两皆非，生世宁殊露易晞。老冉冉来谁独免，冢累累处会同归。  
听歌莫惜终三叠，纵猎何妨更一围。醉卧日高呼不醒，笑人霜晓束朝衣。  

四鼓出嘉会门赴南郊斋宫  
客游梁益半吾生，不死还能见太平。初喜梦魂朝帝所，更惊老眼看都城。  
九重宫阙晨霜冷，十里楼台落月明。白发苍颜君勿笑，少年惯听舜韶声。  

马上作  
三十年前客帝城，城南结骑尽豪英。湖山冷落悲陈迹，文字流传付后生。  
衰老更禁新卧病，尘埃时拂旧题名。马头风卷飞花过，又得残春一日晴。  

送霍监丞出守盱眙  
淮浦鳞鳞浸碧天，即今谁料作穷边。空闻瓯脱嘶胡马，不见浮屠插霁烟。  
亭障久安无檄到，杯觞频举有诗传。长城万里英雄事，应笑穷儒饱昼眠。  

和周元吉右司过敝居追怀南郑相从之作  
梁益东西六十州，大行台出北防秋。阅兵金鼓震河渭，纵猎狐兔平山丘。  
露布捷书天上去，军咨祭酒幄中谋。岂知今日诗来处，日落风生芦荻洲。  

醉中浩歌罢戏书  
处物小儿如我何，还家依旧一渔蓑。穿云逸响苏门啸，卷地悲风易水过。  
老眼阅人真烂熟，壮心得酒旋消磨。旁观虚作穷愁想，点检霜髯却未多。  

故山四首  
功名莫苦怨天悭，一棹归来到死闲。傍水无家无好竹，卷帘是处是青山。  
满篮箭茁瑶簪白，压担棱梅鹤顶殷。野兴尽时尤可乐，小江烟雨趁潮还。  
禹祠行乐盛年年，绣毂争先罨画船。十里烟波明月夜，万人歌吹早莺天。  
花如上苑常成市，酒似新丰不直钱。老子未须悲白发，黄公垆下且闲眠。  
老尉鸿飞隐市门，千年犹有旧巢痕。陆生于此寓棋局，曾丈时来开酒樽。  
渺渺帆樯遥见海，冥冥蒲苇不知村。数僧也复投诗社，零落今无一二存。  
落磵泉奔舞玉虹，护丹松老卧苍龙。霜柑篱角寒初熟，野碓云边夜自舂。  
挈榼人沽村市酒，打包僧趁寺楼钟。幽寻自是年来懒，枉道山灵不见容。  

宿野人家  
避雨来投白板扉，野人怜客不相违。林喧鸟雀栖初定，村近牛羊暮自归。  
土釜煖汤先濯足，豆艹黠吹火旋烘衣。老来世路浑谙尽，露宿风餐未觉非。  

有感  
温洛荣河拱旧京，从来人物富豪英。报仇虽有楚三户，守节得无齐二城。  
胡寇宁能断地脉，王师行复畅天声。凤鳞久伏应争奋，勉为明时颂太平。  

舟过梅坞胡氏居爱其幽邃为赋一诗  
稽山翠入家家窗，此家清绝无与双。丹葩绿树锦绣谷，清波白石玻璃江。  
一堤茂草有眠犊，数掩短篱无吠禨。北轩商略可散发，借与放翁倾酒缸。  

自东泾度小岭闻有地可卜庵喜而有赋  
小岭西南烟水间，颇闻有地百弓宽。谁其云者两黄鹄，何以报之双玉盘。  
竹坞未昏先晻暧，莲汀当暑亦清寒。一庵何日从吾好，会约高人共倚阑。  

王给事饷玉友  
散发萧然蒲苇林，马军送酒慰孤斟。江河不洗古今憾，天地能知忠义心。  
无侣有时邀落月，放狂连夕到横参。玉船湛湛真秋露，却憾鹅儿色尚深。  

晚兴  
白布裙襦退士装，短篱幽径独相羊。莎根蟋蟀催秋候，稗穗蜻蜓立晚凉。  
屈子所悲人尽醉，郦生常谓我非狂。知心赖有青天在，又炷中庭一夕香。  

遣怀  
许国区区不自胜，秋风空羡下睼鹰。青云夜叹初心误，白发朝看一倍增。  
积愤有时歌易水，孤忠无路哭昭陵。头颅自揣今如此，尚欲闲寻紫阁僧。  

新秋感事二首  
江上清秋昨夜回，渔扉正对荻洲开。志存天下食不足，节慕古人谗愈来。  
风际纸鸢那解久，祭馀刍狗会堪哀。萧然散发听秋雨，剩领新凉入酒杯。  
北渚秋风凋白苹，流年冉冉默伤神。强颜未忍乞墦祭，积毁仅逃输鬼薪。  
半榼浮蛆初试酿，两螯斫雪又尝新。受恩自度终无报，聊为清时备隐沦。  

秋思六首  
南郑归来二十霜，背人岁月去堂堂。破裘不补知寒早，倦枕无憀厌夜长。  
年少若为评宿士，狂生曾是说高皇。慨然此夕江湖梦，犹绕天山古战场。  
一生书剑遍天涯，两岁秋风喜在家。烂醉日倾无算酒，高眠时听属私蛙。  
园林夕照明丹柿，篱落初寒蔓碧花。便拟挂冠君会否，耳根不复耐喧哗。  
残暑偏能著此翁，吹襟剩喜得西风。露滋小径兰苕冷，月射高梁燕户空。  
衰病呻吟真一洗，醉歌跌宕与谁同。从今日日增幽兴，水际先丹数叶枫。  
半年闭户废登临，直自春残病至今。帐外昏灯伴孤梦，檐前寒雨滴愁心。  
中原形胜关河在，列圣忧勤德泽深。遥想遗民垂泣处，大梁城阙又秋砧。  
雁阵横空送早寒，白头病叟住江干。风林脱叶山容瘦，霜稻登场野色宽。  
万里关河惊契阔，一尊邻曲话悲欢。书生饿死寻常事，那得重弹挂壁冠。  
药畦蔬陇夕阳中，带落冠欹一病翁。步蹇每妨行药兴，眼昏几废读书功。  
露浓乍警云巢鹤，风劲先凋玉井桐。欲赋悲秋却休去，鬓丝已是满青铜。  

遣怀  
秋风策策冷吹衣，谢病经年昼掩扉。绝世本来希独立，刺天不复计群飞。  
细思万古名何用，太息九原谁与归。葬近要离非素意，富春滩畔有苔矶。  

冬夜读书  
霜雪纷纷满鬓毛，凋年怀抱独萧骚。房栊夜悄孤灯暗，原野风悲万木号。  
病卧极知趋死近，老勤犹欲与书鏖。小儿可付巾箱业，未用逢人叹不遭。  

冬夜读书忽闻鸡唱  
龌龊常谈笑老生，丈夫失意合躬耕。天涯怀友月千里，灯下读书鸡一鸣。  
事去大床空独卧，时来竖子或成名。春芜何限英雄骨，白发萧萧未用惊。  

闭户  
箪瓢虚道不堪忧，闭户方从造物游。安乐本因无事得，功名常忌有心求。  
洗除仇怨忘蛮触，收敛光芒静斗牛。儿报床头春甕熟，人间万事转悠悠。  

落魄  
落魄江湖七十翁，欲持一笑与谁同。萧萧雪鬓难藏老，寂寂蓬门可讳穷。  
好句尚来欹枕处，壮心时在倚楼中。无涯毁誉何劳诘，骨朽人间论自公。  

入城至郡圃及诸家园亭游人甚盛  
老子何曾惯市尘，今朝也复入城瞛。太平有象人人醉，造物无私处处春。  
九陌莺花娱病眼，一竿风月属闲身。不缘兴尽回桡早，要就湖波照角巾。  

蓬莱馆午憩  
驿门系马听蝉吟，翻动平生万里心。桥畔笛声催日落，城边草色带烟深。  
关河历历功名晚，岁月悠悠老病侵。忆戍梁州如昨日，凭栏西望一沾襟。  

梦游散关渭水之间  
平生望眼怯天涯，客里何堪度岁华。但憾征轮无四角，不愁归路有三叉。  
驿窗灯暗传秋柝，关树烟深宿暮鸦。叱犊老翁头似雪，羡渠生死不离家。  

病卧  
病卧东斋怕揽衣，年来真与世相违。横林蠹叶秋先觉，别浦骄云暝不归。  
岁月惟须付樽酒，江山竟是属渔矶。邻翁一夕成今古，愈信人生七十稀。  

晚眺  
秋晚闲愁抵酒浓，试寻高处倚枯筇。云归时带雨数点，木落又添山一峰。  
鸣雁沙边惊客橹，行僧烟际认楼钟。个中诗思来无尽，十手传抄畏不供。  

感旧  
当年书剑揖三公，谈舌如云气吐虹。十丈战尘孤壮志，一簪华发醉秋风。  
梦回松漠榆关外，身老桑村麦野中。奇士久埋巴峡骨，灯前慷慨与谁同。  

睡觉闻儿子读书  
梦回闻汝读书声，如听箫韶奏九成。且要沉酣向文史，未须辛苦慕功名。  
人人本性初何欠，字字微言要力行。老病自怜难预此，夜窗常负短灯檠。  

步至近村  
药物扶持疾渐平，布裘絮帽出柴荆。荒堤经雨多牛迹，村舍无人有碓声。  
数蝶弄香寒菊晚，万鸦回阵夕枫明。老翁随意闲成句，不似刘侯要取名。  

默坐  
巧说安能敌拙修，焚香默坐一窗幽。煌煌炎火常下照，浩浩黄河方逆流。  
气住神仙端可学，心虚造物本同游。绝知此事不相负，荆棘剪除梨栗秋。  

遣兴  
勋业如今莫系怀，开单日日学僧斋。谗深只有天堪问，忧极浑无地可埋。  
看镜已成双白鬓，登山犹费几青鞋。晚来诗兴谁能那，雀噪空囷叶拥阶。  

题老学庵壁  
此生生计愈萧然，架竹苫茅只数椽。万卷古今消永日，一窗昏晓送流年。  
太平民乐无愁叹，衰老形枯少睡眠。唤得南村跛童子，煎茶扫地亦随缘。  

亲旧书来多问近况以诗答之  
耐辱推颓百不能，居然老病住庵僧。流年速似一弹指，更事多于三折肱。  
庭树影中闻夜汲，邻机声里对寒灯。沈诗任笔俱忘尽，酒户新来却少增。  

二子  
两楹梦后少真儒，毁誉徒劳岂识渠。孟子无功如管仲，扬雄有赋似相如。  
敬王事业知谁继，准易工夫故不疏。孤学背时空绝叹，白头穷巷抱遗书。  

感旧  
忆从南郑入成都，气俗豪华海内无。故苑燕开车载酒，名姬舞罢斗量珠。  
浣花江路青螭舫，槎柳毬场白雪驹。回首壮游真昨梦，一竿风月老南湖。  

余年四十六入峡忽复二十三年感怀赋长句  
当年吊古巴东峡，雪洒扁舟见早梅。宋玉宅边新酒美，巫山庙下暮猿哀。  
樵柯烂尽棋方剧，客甑炊成梦未回。已把痴顽敌忧患，不劳团扇念寒灰。  

书叹  
少年志欲扫胡尘，至老宁知不少伸。览镜已悲身潦倒，横戈空觉胆轮囷。  
生无鲍叔能知己，死有要离与卜邻。西望不须揩病眼，长安冠剑几番新。  

醉题  
勿笑山翁病满躯，胸中侠气未全无。双瞳遇醉犹如电，五木随呼尽作卢。  
代北胡儿富羊马，江南奇士出菰芦。何由亲奉平戎诏，蹴踏关中建帝都。  

书愤  
山河自古有乖分，京洛腥膻实未闻。剧盗曾从宗父命，遗民犹望岳家军。  
上天悔祸终平虏，公道何人肯散群。白首自知疏报国，尚凭精意祝炉熏。  

秋兴  
秋风又满会稽城，有客飘然万事轻。久向林间得佳趣，不知身外有浮名。  
蒲萄雨足初全紫，乌桕霜前已半赤贞。欲把一杯终觉懒，老来怀抱为谁倾。  

梦至洛中观牡丹繁丽溢目觉而有赋  
两京初驾小羊车，憔悴江湖岁月赊。老去已忘天下事，梦中犹看洛阳花。  
妖魂艳骨千年在，朱弹金鞭一笑哗。寄语毡裘莫痴绝，祈连还汝旧风沙。  

自嘲  
岁月推迁万事非，放翁可笑白头痴。此生竟出古人下，有志尚如年少时。  
僻学固应知者少，长歌莫问和予谁。自嘲自解君毋怪，老大从人百不宜。  

老怀  
身见高皇再造初，名场流辈略无馀。旧书科斗才存字，薄业蜗牛仅有庐。  
迂士岂堪新贵使，少年自与老人疏。荒园寂寂堆霜叶，抱甕何妨日灌蔬。  

初寒病中有感  
楚水枫林霜露新，白头一叟正吟呻。牛衣未起王章疾，马磨何伤许靖贫。  
治道本来存简册，神州谁与静烟尘。新亭对泣犹稀见，况觅夷吾一辈人。  

寄天封明老  
浪迹天台一梦中，距今四十五秋风。胜游回首似昨日，衰病侵入成老翁。  
圣寺参差石桥外，仙蓬缥缈玉霄东。因君又动青鞋兴，目断千峰翠倚空。  

溪上作二首  
落日溪边杖白头，破裘不补冷飕飕。戆愚酷信纸上语，老病犹先天下忧。  
末俗陵迟稀独立，斯文崩坏欲横流。绍兴人物嗟谁在，空记当年接俊游。  
伛偻溪头白发翁，暮年心事一枝筇。山衔落日青横野，雅起平沙黑蔽空。  
天下可忧非一事，书生无地效孤忠。东山七月犹关念，未忍沉浮酒盏中。  

咏史  
夜雨灯前感慨深，为邦一士重千金。风云未展康时略，天地能知许国心。  
剑忽拄颐都将相，帽曾压耳隐山林。英雄自古常如此，君看隆中梁甫吟。  

春夜读书  
枉是儒冠遇太平，穷人哪许共功名。枯肠不饱三升稷，皓首犹亲二尺檠。  
寓世已为当去客，爱书更付未来生。夜阑抚几愁无奈，起视离离斗柄倾。  

春晚村居  
一事元无可得忙，悠然半醉倚胡床。牡丹枝上青春老，燕子声中白日长。  
身世已如风六益鸟，文章仍似闰黄杨。太平有象无人识，南陌东阡捣禩香。  

书叹  
高庙衣冠月出游，中原父老泪交流。诸公谁效回天力，散吏空怀恤纬忧。  
雨细渔庵晨举网，月明耕陇夜驱牛。神州克复知何日，北望飞蓬万里秋。  

题阳关图  
谁画阳关赠别诗，断肠如在渭桥时。荒城孤驿梦千里，远水斜阳天四垂。  
青史功名常蹭蹬，白头襟抱足乖离。山河未复胡尘暗，一寸孤愁只自知。  

闲中  
闲中高趣傲羲皇，身卧维摩示病床。活眼砚凹宜墨色，长毫瓯小聚茶香。  
门无客至惟风月，案有书存但老庄。问我东归今几日，坐看庭树六番黄。  

晨起  
晨起梳头拂面丝，行年七十岂前期。此身犹著几两屐，长日惟消一局棋。  
空釜生鱼忍贫惯，闲门罗雀与秋宜。区区名义真当勉，正是先师戒得时。  

自咏  
常记当年入洛初，华灯百万掷樗蒱。平生意薄刀笔吏，投老身为山泽臞。  
已罢向空书咄咄，尚能击缶和呜呜。今朝客至无寻处，正伴园丁属斤芋区。  

书室明暖终日婆娑其间倦则扶杖至小园戏作长句二首  
放翁老手竟超然，俗子何由与作缘。百榼旧曾夸席地，一窗今复幻壶天。  
梦回橙在屏风曲，雨霁梅迎拄杖前。吾爱吾庐得安卧，笑人思颍忆平泉。  
美睡宜人胜按摩，江南十月气犹和。重帘不卷留香久，古砚微凹聚墨多。  
月上忽看梅影出，风高时送雁声过。一杯太淡君休笑，牛背吾方扣角歌。  

冬夜独酌  
寒水茫茫浸月明，疏钟杳杳带霜清。一樽浊酒有妙理，十里荒鸡非恶声。  
物外虽增新跌宕，胸中未洗旧峥嵘。颓然坐睡蒲团稳，残火昏灯伴五更。  

郊行夜归书触目  
老翁病起厌端居，随意东西不问途。霜野草枯鹰欲下，江天云湿雁相呼。  
空垣破灶逃租屋，青帽红灯卖酒炉。未畏还家踏泥潦，园丁持炷小儿扶。  

十一月五日夜半偶作  
草径江村人迹绝，白头病卧一书生。窗间月出见梅影，枕上酒醒闻雁声。  
寂寞已甘千古笑，驰驱犹望两河平。后生谁记当年事，泪溅龙床请北征。  

闲中书事二首  
病过新年逐日添，清愁残醉两厌厌。惜花萎去常遮日，待燕归来始下帘。  
堂上清风生玉麈。涧中寒溜注铜蟾。一生留滞君休叹，意望天公本自廉。  
一亩山园半亩池，流年忽逮挂冠期。卖花醉叟彖刂红桂，种药高僧寄玉芝。  
午枕为儿哦旧句，晚窗留客算残棋。登庸策免多新报，老子痴顽总不知。  

感昔二首  
三著朝冠入上都，黄封频醉渴相如。马慵立仗宁辞斥，兰偶当门敢怨锄。  
富贵尚思还此笏，衰残故合爱吾庐。灯前目力依然在，且尽山房万卷书。  
五丈原头秋色新，当时许国欲忘身。长安之西过万里，北斗以南惟一人。  
往事已如辽海鹤，馀年空羡葛天民。腰间白羽凋零尽，却照清溪整角巾。  

登东山  
漆园傲吏养生主，栗里高人归去来。俱作放翁新受用，不妨平地脱尘埃。  
松崖壁立临樵坞，竹径蛇蟠上啸台。送尽夕阳山更好，与君踏月浩歌回。  

记九月三十日夜半梦  
一梦邯郸亦壮哉，沙堤金辔络龙媒。两行画戟森朱户，十丈平桥夹绿槐。  
东阁群英鸣珮集，北庭大战捷旗来。太平事业方施设，谁遣晨鸡苦唤回。  

蜀僧宗杰来乞诗三日不去作长句送之  
看遍东南数十州，寄船却泝蜀江秋。孤云两角山亡恙，斗米三钱路不忧。  
万里得诗长揖去，他年挈笠再来不。放翁烂醉寻常事，莫笑黄花插满头。  

老学庵  
穷冬短景苦匆忙，老学庵中日自长。名誉不如心自肯，文辞终与道相妨。  
吾心本自同天地，俗学何知溺粃糠。已与儿曹相约定，勿为无益费年光。  

枕上偶成  
放臣不复望修门，身寄江头黄叶村。酒渴喜闻疏雨滴，梦回愁对一灯昏。  
河潼形胜宁终弃，周汉规模要细论。自憾不如云际雁，南来犹得过中原。  

雨夜有怀张季长少卿  
放翁虽老未忘情，独卧山村每自惊。鼎鼎百年如电速，寥寥一笑抵河清。  
梅初破藟行江路，灯欲成花听雨声。正用此时思剧饮，故交零落怆馀生。  

忆昔  
忆昔轻装万里行，水邮山驿不论程。屡经汉帝烧馀栈，曾宿唐家雪外城。  
壮志可怜成昨梦，残年惟有事春耕。西窗忽听空阶雨，独对青灯意未平。  

春思  
七十老翁身退耕，可怜未减旧风情。典衣取酒那论价，秉烛看花每到明。  
江浦时时逢画楫，寺楼处处听新莺。此生无复阳关梦，不怕樽前唱渭城。  

六月二十四日夜分梦范致能李知几尤延之同集江亭诸公  

请予赋诗记江湖之乐诗成而觉忘数字而已  
露箬霜筠织短蓬，飘然来往淡烟中。偶经菱市寻溪友，却拣苹汀下钓筒。  
白菡萏香初过雨，红蜻蜓弱不禁风。吴中近事君知否，团扇家家画放翁。  

七月二十四日作  
闲拂青铜一惘然，此生应老海云边。凉颸入袂诗初就，幽鸟呼人梦不全。  
天上鹊归星渚冷，月中桂长露华鲜。射胡羽箭凋零尽，坐负心期四十年。  

秋夜示儿辈  
吴下当时薄阿蒙，岂知垂老叹途穷。秋砧巷陌昏昏月，夜烛帘栊袅袅风。  
缩项鳊鱼收晚钓，长腰粳米出新砻。儿曹幸可团栾语，忧患如山一笑空。  

自嘲  
身见绍兴初改元，百罹敢料至今存。生涯破碎馀龙具，学问荒唐守兔园。  
独立未除还笏气，馀生犹待阖棺论。北窗灯暗霜风恶，且置孤愁近酒樽。  

夜坐  
杳杳霜钟十里声，娟娟江月半窗明。陈编欲绝犹堪读，微火相依更有情。  
九曲烟云新散吏，百年铅椠老诸生。颓然待旦君无笑，尚胜闻鸡赋早行。  

初拜再领祠宫之命有感  
黄纸初开喜可知，追怀平昔却成悲。生当京国承平日，仕及皇家再造时。  
小草出山初已误，断云含雨欲何施。儿孙贺罢仍无事，却赴幽人把钓期。  

书愤二首  
白发萧萧卧泽中，只凭天地鉴孤忠。厄穷苏武餐毡久，忧愤张巡嚼齿空。  
细雨春芜上林苑，颓垣夜月洛阳宫。壮心未与年俱老，死去犹能作鬼雄。  
镜里流年两鬓残，寸心自许尚如丹。衰迟罢试戎衣窄，悲愤犹争宝剑寒。  
远戍十年临的博，壮图万里战皋兰。关河自古无穷事，谁料如今袖手看。  

病中夜赋  
客如病鹤卧还起，灯似孤萤阖复开。苜蓿花催春事去，梧桐叶送雨声来。  
荣河温洛几时复，志士仁人空自哀。但使胡尘一朝静，此身不憾死蒿莱。  

书感  
夺璧元知价不雠，屠龙谁信本无求。哦诗声里岁时速，忧国泪边天地秋。  
已欠谢安俱泛海，况无王粲与登楼。此身著处凭君记，万里烟波没白鸥。  

雪夜感旧  
江月亭前桦烛香，龙门阁上驮声长。乱山古驿经三折，小市孤城宿两当。  
晚岁犹思事鞍马，当时那信老耕桑。绿沈金锁俱尘委，雪洒寒灯泪数行。  

忆昔  
忆昔从戎出渭滨，壶浆马首泣遗民。夜栖高冢占星象，昼上巢车望虏尘。  
共道功名方迫逐，岂知老病只逡巡。灯前抚卷空流涕，何限人间失意人。  
