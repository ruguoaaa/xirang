---
title: 第6部分
index: true
icon: editor
order: 6
category:
  - 诗藏
  - 诗集
  - 十八家诗抄
tag:
  - 曾国藩
  - 清
---

## 十八家诗抄·卷二十五  

### 陆放翁七律下一百九十二首  

自规  
曲肱饮水彼何人，汝独何为厌贱贫。大节勿汙千载史，少时便尽百年身。  
图书幸可传遗业，鸡黍何妨约近邻。今日仲秋还小雨，剩锄麦垄待新春。  

学书  
九月十九柿叶红，闭门学书人笑翁。世间谁许一钱直，窗底自用十年功。  
老蔓缠松饱霜雪，瘦蛟出海挐虚空。即今讥评何足道，后五百年言自公。  

书喜三首  
水际柴荆键不开，野人相觅漫敲推。寒鸦阵黑疑云过，老木声酣认雨来。  
酒价日低常得醉，官租时办不劳催。平生未省如今乐，却笑旁观误见哀。  
今年端的是丰穰，十里家家喜欲狂。俗美农夫知让畔，化行蚕妇不争桑。  
酒坊饮客朝成市，佛庙村伶夜作场。身是闲人新病愈，剩移霜菊待重阳。  
满川秋获重赬肩，拾穗儿童拥道边。夜夜江村无吠犬，家家市步有新船。  
夺攘不复忧山越，安乐浑疑是地仙。惟有衰翁最知达，避胡犹记建炎年。  

病中排闷  
面骨峥嵘鬓雪新，承平版籍有遗民。心虽愿继无传学，力不能支已废身。  
开卷眼昏如隔雾，拥炉肺渴欲生尘。老庞亦有儿孙念，付与天公不问人。  

吴体寄张季长  
九月十月天雨霜，江南剑南途路长。平生故人阻携手，万里一书空断肠。  
人生强健已难恃，世事变迁那可常。两家子孙各长大，他年穷达毋相忘。  

书感  
常记当年赋子虚，公卿交口荐相如。岂知鹤发残年叟，犹读蝇头细字书。  
出处幸逃千载笑，功名从负此心初。荒园落叶纷如积，日暮归来自荷锄。  

舍北晚步  
漠漠炊烟村远近，冬冬傩鼓埭西东。三叉古路残芜里，一曲清江淡霭中。  
外物已忘如弃屣，老身无伴等羁鸿。天寒寂寞篱门晚，又见浮生一岁穷。  

予数年不至城府丁巳火后今始见之  
陈迹关心已自悲，劫灰满眼更增欷。山川壮丽昔无敌，城郭萧条今已非。  
窣堵招提俱昨梦，祝融回禄尚馀威。故交减尽新知少，纵保桑榆谁与归。  

五月七日拜致仕敕口号二首  
剡曲东归日醉眠，冰衔屡忝武夷仙。恩如长假容居里，官似分司不限年。  
一札疏荣驰厩置，两儿扶拜望云天。坐縻半俸犹多愧，月费公朝二万钱。  
黄纸东来墨未干，孤臣恩许挂朝冠。小儿扶出迎门拜，邻舍相呼拥路观。  
白首奉身归畎亩，清宵无梦接鹓鸾。从今剩把花前酒，忧患都空量自宽。  

书懒  
此身不觉老侵寻，残发萧萧雪满簪。那有新诗书触目，亦无闲话问安心。  
塞垣西戍茫如梦，省户东归病至今。一懒便知生世了，午窗酣枕敌千金。  

村东晚眺  
饱食无营过暮年，筇枝到处一萧然。清秋欲近露沾草，新月未高星满天。  
远火微茫沽酒市，丛蒲窸窣钓鱼船。哦诗每憾工夫少，又废西窗半夜眠。  
陈阜卿先生为两浙转运司考试官时秦丞相孙以右文殿修。  
撰来就试直欲首送阜卿得予文卷擢置第一秦氏大怒。  
予明年既显黜先生亦几蹈危机偶秦公薨遂已予。  
晚岁料理故书得先生手帖追感平昔作长。  

句以识其事不知衰涕之集也  
冀北当年浩莫分，斯人一顾每空群。国家科第与风汉，天下英雄惟使君。  
后进何人知大老，横流无地寄斯文。自怜衰钝辜真赏，犹窃虚名海内闻。  

晓赋  
八月江湖风露秋，时闻脱叶下梧楸。离离斗柄西南指，烂烂天河今古流。  
人语正欢过古埭，角声三弄下谯楼。百城已共丰年乐，一老犹怀卒岁忧。  

游近山  
羸病知难赋远游，尚寻好景送悠悠。乱山孤店雁声晚，一马二童溪路秋。  
扫壁有僧求醉墨，倚楼无客话清愁。残年敢望常强健，到处临归为小留。  

示儿子  
禄食无功我自知，汝曹何以报明时。为农为士亦奚异，事国事亲惟不欺。  
道在六经宁有尽，躬耕百亩可无饥。最亲切处今相付，熟读周公七月诗。  

初冬有感二首  
衰发萧萧满镜丝，情怀非复似平时。风霜十月流年感，碪杵三更游子悲。  
闽峤故人消息恶，蜀江遗老素书迟。一箪豆饭休嫌薄，赋分羁穷合自知。  
峨冠本愿致唐虞，白首那知堕腐儒。碌碌不成千载事，骎骎又见一年徂。  
无僧解辍斋厨米，有吏频征瘦地租。要信此翁顽到底，只持一笑了穷途。  

斋中弄笔偶书示子聿  
左右琴樽静不哗，放翁新作老生涯。焚香细读斜川集，候火亲烹顾渚茶。  
书为半酣差近古，诗虽苦思未名家。一窗残日呼愁起，袅袅江城咽暮笳。  

北望感怀  
荣河温洛帝王州，七十年来禾黍秋。大事竟为朋党误，遗民空叹岁时遒。  
乾坤憾入新丰酒，霜露寒侵季子裘。食粟本同天下责，孤臣敢独废深忧。  

白发  
萧萧白发濯沧浪，剡曲西南一草堂。饮水读书贫亦乐，杜门养病老何伤。  
已成五亩扶犁叟，谁记三朝执戟郎。正似篱边数枝菊，岁残犹复耐冰霜。  

病退颇思远游信笔有作  
平日身如不系舟，曾从楚尾客秦头。风生江浦千帆晓，月落山城一笛秋。  
万事只能催白发，百年终是卧荒丘。扶衰强项君休笑，尚忆人间汗漫游。  

自嘲  
少读诗书陋汉唐，暮年身世寄农桑。骑驴两脚欲到地，爱酒一樽常在傍。  
老去形容虽变改，醉来意气尚轩昂。太行王屋何由动，堪笑愚公不自量。  

寄赠湖中隐者  
高标绝世不容亲，识面无由况卜邻。万顷烟波鸥境界，九秋风露鹤精神。  
子推绵上终身隐，叔度颜回一辈人。无地得申床下拜，夜闻吹笛度烟津。  

观画山水  
古北安西志未酬，人间随处送悠悠。骑驴白帝城边雨，挂席黄陵庙外秋。  
大网截江鱼可鲙，高楼临路酒如油。老来无复当年快，聊对丹青作卧游。  

枕上作二首  
无地容锥四壁空，浩然亦未怆途穷。梦回倦枕灯残后，诗在空阶雨滴中。  
徂岁易成双鬓秃，故人难复一樽同。唐安万里音尘绝，谁为寒沙问断鸿。  
萧萧白发卧扁舟，死尽中朝旧辈流。万里关河孤枕梦，五更风雨四山秋。  
郑虔自笑穷耽酒，李广何妨老不侯。犹有少年风味在，吴笺著句写清愁。  

初寒  
逐禄天涯半此生，明时宽大许归耕。山围鱼市寒无色，雨掠蓬窗夜有声。  
白发青灯身潦倒，残芜落叶岁峥嵘。尔来有喜君知否，买得乌犍万事轻。  

早凉熟睡  
灵台虚湛气和平，投枕逡巡梦即成。屋角鸣禽呼不觉，手中书册堕无声。  
百年日月飞双毂，千古山河战一枰。赖有莲峰遗老在，白云深处主齐盟。  

倚楼  
千里江山入倚楼，高吟聊复写吾忧。诗书幸有先人业，贫贱初非学者羞。  
数掩槿篱端可老，一杯藜粥尚何求。东陂未插青秧遍，且与邻翁卜雨鸠。  

村西  
乱山深处小桃源，往岁求浆忆叩门。高柳簇桥初转马，数家临水自成村。  
茂林风送幽禽语，坏壁苔侵醉墨痕。一首清诗记今夕，细云新月耿黄昏。  

闭户  
收身归死镜湖傍，闭户悠悠白日长。巷僻断非容驷路，肠枯那有蹴蔬羊。  
书生正可蹈东海，世事漫思移太行。睡起不知天早暮，坐看萤度篆盘香。  

长饥  
病卧穷阎负圣时，本来吾道合长饥。朝不及夕未妨乐，死何如生行自知。  
早年羞学仗下马，末路幸似泥中龟。烟波一叶会当逝，吹笛高人有素期。  

题斋壁  
镜水西头破茅屋，绍兴初载旧书生。门无车马终年静，身卧云山万事轻。  
三釜昔伤贫藉禄，一廛今幸老为氓。断蓬不是无飞处，莫与飘风抵死争。  

昼卧初起书事  
岁华病思两侵寻，静看槐楸转午阴。待睡不来聊小憩，煅诗未就且长吟。  
还山久洗天涯憾，谢事新谐物外心。忽有故人分禄米，呼儿先议赎雷琴。  

偶作夜雨诗明日读而自笑别赋  
俗情向者未全忘，洗以萦帘一缕香。得失故应常浩浩，是非正可付苍苍。  
残蝉不断知秋近，双燕归来伴昼长。谁识龟堂新力量，东家却笑接舆狂。  

晚凉述怀  
末学常忧堕吝骄，晚知鹏鷃本逍遥。屏医却药疾良已，破械空囹盗自消。  
父子终身美藜藿，交游大半是渔樵。衡门日落西风起，又著藤冠度野桥。  

梅市  
梅市柯山小系船，开篷惊起醉中眠。桥横风柳荒塞外，月堕烟钟缥缈边。  
客思况经孤驿路，诗情又入早秋天。如今老病知何憾，判断江山六十年。  

秋思  
利欲驱人万火牛，江湖浪迹一沙鸥。日长似岁闲方觉，事大如山醉亦休。  
衣杵相望深巷月，井桐摇落故园秋。欲舒老眼无高处，安得元龙百尺楼。  

秋望  
快哉一雨洗浮尘，却喜郊原霁色匀。野火已亡秦相篆，江涛犹托伍胥神。  
登临顿觉清秋早，流落空悲白发新。东望思陵郁葱里，老民犹及见时巡。  

天凉时往来湖山间有作  
万壑千岩自古传，青鞋布袜更谁先。泛舟菰脆鲈肥地，把酒橙黄桔绿天。  
秦篆旧碑荒草棘，禹书遗穴惨风烟。谁知陆子登临日，已近浮生八十年。  

雨夜叹  
秋雨何曾住一滴，老夫危坐欲三更。开元贞观事谁问，温洛荣河尘未清。  
丰年犹有饿死虑，破屋自爱读书声。刺经作制岂不美，无奈人间痛哭生。  

读史  
青灯耿耿夜沉沉，掩卷凄然感独深。恤纬不遑嫠妇叹，美芹欲献野人心。  
孤忠要有天知我，万事当思后视今。君看宣王何似主，一篇庭燎未忘箴。  

客去追记坐间所言  
征西幕罢几经春，叹息儿音尚带秦。每为后生谈旧事，始知老子是陈人。  
建隆乾德开王业，温洛荣河厌虏尘。倘得此生重少壮，临危敢爱不赀身。  

生日子聿作五字诗十首为寿追怀先亲泫然有作  
我生尚及宣和末，颁历频惊岁月移。负米养亲无复日，蓼莪废讲岂胜悲。  
渡江百口今谁在，抱憾终身只自知。文字虚名何足道，樽前愧汝十章诗。  

江上  
禹会桥头江渺然，隔江村店起孤烟。冷云垂野雪方作，断雁叫群人未眠。  
万里漂流归故国，一生蹭蹬付苍天。暮年尚欲师周孔，未遽长斋绣佛前。  

冬朝  
风入园林彻夜鸣，晓看黄叶与阶平。篝炉火著衣初暖，爨釜薪干粥已成。  
洁己功夫先盥颒，正心事业始冠缨。圣贤虽远诗书在，殊胜邻翁击磬声。  

冬暮  
晓角昏钟为底忙，岂容老子更禁当。乘除富贵惟身健，补贴光阴有夜长。  
临水小轩初见月，满庭残叶不禁霜。巴江尺素何时到，剩著新诗寄断肠。  

书喜  
堪笑龟堂老更顽，天教白发看青山。家居禹庙兰亭路，诗在林逋魏野间。  
略计未尝三日醒，细推犹得半生闲。今年况展南湖面，朝借樵风暮可还。  

有道流过门留与之语颇异口占赠之  
万里纵横自在身，偶然来看剡溪春。取将月去闲娱客，携得云归远寄人。  
缩地不妨游汗漫，移山随处对嶙峋。须君更出囊中剑，一为关河洗虏尘。  

小饮梅花下作  
脱巾莫叹发成丝，六十年间万首诗。排日醉过梅落后，通宵吟到雪残时。  
偶容后死宁非幸，自乞归耕已憾迟。青史满前闲即读，几人为我作蓍龟。  

送施武子通判  
初入修门鬓未秋，安期千里接英游。退归久散前三众，迈往欣逢第一流。  
只道升沉方异趣，岂知气类肯相求。龙钟不得临江别，目断西陵烟雨舟。  

散步湖堤上时方浚湖水面稍渺弥矣  
老觉人间万事轻，不妨闲处得闲行。西山鸟没暮云合，南浦波平春水生。  
孤操不渝无鹤怨，淡交耐久有鸥盟。先民幸处吾能胜，生长兵间老太平。  

舍外弥望皆青秧白水喜而有作  
此处天教著放翁，舍旁烟树晚空濛。一无可憾得归老，寸有所长能忍穷。  
东作已趋尧旧俗，南薰方咏舜遗风。谢安勋业能多少，枉是匆匆起剡中。  

雨夜观史  
读书雨夜一灯昏，叹息何由起九原。邪正古来观大节，是非死后有公言。  
未能剧论希扪虱，且复长歌学叩辕。他日安知无志士，经过指点放翁门。  

自局中归马上口占  
幼舆只合著山岩，误被恩光不盖惭。人怪衰翁烦尺一，心知造物赋朝三。  
飞腾岂少摩云鹘，蹙缩方同作茧蚕。安得公朝悯枯朽，早教归卧旧茅庵。  

秋思二首  
乌帽翩翩九陌尘，杖藜谁记岸纶巾。遗簪见取终安用，敝帚虽微亦自珍。  
廊庙似闻怜老病，云山渐欲属闲身。墙隅苜蓿秋风晚，独倚门扉感慨频。  
霜露初侵季子裘，山川空赋仲宣楼。梦回最怯闻衣杵，病起常忧负酒筹。  
日月往来双转毂，乾坤成坏一浮沤。书生事业无多许，二寸毛锥老未休。  

史院晚出  
已乞残骸老故丘，误恩重作道山游。龙津雨过桥如拭，凤阙烟销瓦欲流。  
直舍小眠钟报午，归途微冷叶飞秋。心知伏枥无千里，纵有王良也合休。  

怀故山  
老怯京尘化素衣，无端抛掷钓鱼矶。碧云又见日将暮，芳草不知人念归。  
万事莫论羁枕梦，一身方堕乱书围。岷山学士无消息，空想灯前语入微。  

访客至北门抵暮乃归  
北郭那辞十里遥，上车且用慰无聊。九衢浩浩市声合，四野酣酣雪意骄。  
清镜乍磨临绿浦，长虹横绝度朱桥。归来熟睡明方起，卧听邻墙趁早朝。  

寄题儒荣堂  
军容基祸庙谋疏，尚记文登遣使初。只道大功随指顾，至今遗种费诛锄。  
还朝不遣参麟笔，寓直空闻上石渠。剩办杀青君记取，龙庭焚尽始成书。  

送任夷仲大监  
往者江淮未彻兵，丹阳邂逅识耆英。叩门偶缀诸公后，倒屣曾蒙一笑迎。  
敢意痴顽成后死，相从仿佛若平生。小诗话别初何有，一段清愁伴橹声。  

孤坐无聊每思江湖之适  
世上元无第一筹，此身只合卧沧洲。舻摇渔浦苍茫月，帆带松江浩荡秋。  
有酒人家皆可醉，无僧山寺亦闲游。老来阅尽荣枯事，万变惟应一笑酬。  

武林  
皇舆久驻武林宫，汴雒当时未易同。广陌有风尘不起，长河无冻水常通。  
楼台飞舞祥烟外，鼓笛喧呼明月中。六十年间几来往，都人谁解记衰翁。  

立春后十二日命驾至郊外戏书触目三首  
身兼老病常归卧，天半阴晴偶出游。鹦鹉碧笼当户外，秋千画柱出墙头。  
年华冉冉飞双翼，梦境悠悠寄一沤。旅食都门那可久，少留应为赋春愁。  
宫云缥缈漏声迟，梦里华胥却自疑。春浅风光先盎盎，时平节物共熙熙。  
画帘不卷闻人语，玉勒徐行避酒旗。阅尽辈流身独健，怳如随计入都时。  
丹成不服怕升天，岂料乘风到日边。九陌楼台生细霭，万家弦管送流年。  
香车宝马沿湖路，绣幕金罍出郭船。折简亦思招客醉，不堪春困又成眠。  

出谒晚归  
万卷纵横眼欲盲，偶随尺一起柴荆。渊鱼脱水知难悔，野鹤乘车只自惊。  
苑路落梅轻有态，御沟流水细无声。红尘朝暮何时了，促驾归来洗破觥。  

东轩花时将过感怀二首  
小轩风月得婆娑，尽付流年与啸歌。细数一春今过半，正令百岁亦无多。  
还家常恐难全璧，阅世深疑已烂柯。只欲闭门搘倦枕，晚风无奈落花何。  
社雨晴时燕子飞，园林何许觅芳菲。江山良是人谁在，天地无私春又归。  
残史有期成汗简，修门即日挂朝衣。人生念念皆堪悔，敢效渊明叹昨非。  

舟行钱清柯桥之间  
逾年梦想会稽城，喜挂高帆浩荡行。未见东西双白塔，先经南北两钱清。  
儿童鼓笛迎归舰，父老壶觞叙别情。想到吾庐犹未夜，竹间正看夕阳明。  

子聿至湖上待其归  
舍北犬吠迎归航，老翁待儿据胡床。碧云忽起欲吞日，黄叶自凋非雨霜。  
十风五雨岁则熟，左飧右粥身其康。岂无深谷结茅屋，父子读易消年光。  

对酒示坐中  
绿橙丹柿斗时新，一笑聊夸老健身。大度乾坤容纵酒，多情风月伴垂纶。  
初生京洛逢时泰，幼度江淮避虏尘。八十年间穷不死，犹能涧底束荆薪。  

北窗  
破屋颓垣啸且歌，一窗随处寄婆娑。阅人每叹同侪少，遇事方知去日多。  
云湿沙洲秋下雁，雨来荻浦夜鸣鼍。何时更续扁舟兴，剩载郫筒醉绿萝。  

冬夜对书卷有感  
人生如梦终当觉，世事非天孰可凭。万卷虽多当具眼，一言惟恕可铭膺。  
所闻要足敌忧患，吾道岂其无废兴。白发萧萧年八十，依然父子短檠灯。  

寄题王才臣山居  
王子自少无他娱，求佳山林结草庐。头童齿豁已衰矣，衣敝屡空常晏如。  
出游耻怀祢衡刺，归卧尽读倚相书。他日叩门倾白堕，要看著句到黄初。  

读书有感  
洙泗诸生尊所闻，岂容兀者亦中分。焚经竞欲愚黔首，亡史谁能及阙文。  
吾道固应千古在，几人虚用一生勤。世间倚相何曾乏，会与明时诵典坟。  

春晚雨中作  
冉冉流光不贷人，东园青杏又尝新。方书无药医治老，风雨何心断送春。  
乐事久归孤枕梦，酒痕空伴素衣尘。畏途回首涛澜恶，赖有云山著此身。  

野步至近村  
耳目康宁手足轻，村墟草市遍经行。孝经章里观初学，麦饭香中喜太平。  
妇女相呼同夜绩，比邻竭作事春耕。勿言野饣盍无盐酪，笋蕨何妨淡煮羹。  

遣兴二首  
聒聒鸣鸠莫笑渠，百年我亦旋枝梧。病知药物难为验，老觉人间不足娱。  
茅屋何妨度寒暑，蔬餐且可遣朝晡。钓船一出无寻处，千顷江边雪色芦。  
老荷君恩许醉眠，散人名号愧妨贤。久叨物外清闲福，粗识诗中造化权。  
风月四时随指顾，乾坤一气入陶甄。新秋更欲浮沧海，卧看云帆万里天。  

溪上避暑二首  
暮年事业转悠悠，尽日投竿杜若洲。世上漫言天爱酒，古来宁有地埋忧。  
全家只合云山老，万事空惊岁月遒。褫带脱冠犹病暍，正平颇忆著岑牟。  
短发飕飕彻顶凉，悠哉随处据胡床。但怜鹊影翻残月，不憾蝉声送夕阳。  
门巷阴阴桐叶暗，汀洲漠漠藕花香。寓形宇内终烦促，安得骑鲸下大荒。  

湖上  
石帆山下旧苔矶，回首平生念念非。秋早明河低接地，夜深白露冷侵衣。  
风生古戍笳争发，月过横塘鹊独飞。却看宦途倾夺地，怳然败将脱重围。  

书事  
北征谈笑取关河，盟府何人策战多。扫净烟尘归铁马，剪空荆棘出铜驼。  
史臣历纪平戎策，壮士遥传入塞歌。自笑书生无寸效，十年枉是枕琱戈。  

野兴二首  
早见高皇宇宙新，耄年犹作太平民。虚名仅可欺横目，戆论曾经犯逆鳞。  
原野暮云低欲雨，陂湖秋水浩无津。萧条生计君无笑，一钵藜羹敌八珍。  
饱见人间行路难，暂陪鸳鹭意先阑。集仙院里三题石。神武门前两挂冠。  
饥饿了无千里志，倦飞元怯九霄寒。客来莫笑蓬窗陋，若比巢居已太宽。  

秋兴  
世事元看等一毫，纷纷宠辱陋儿曹。雁行横野月初上，桐叶满庭霜未高。  
细考虫鱼笺尔雅，广收草木续离骚。更馀一事君知否，卧听床头滴小槽。  

风雨夜坐  
寒风凄紧雨空濛，舍北新丹数树枫。欹枕旧游来眼底，掩书馀味在胸中。  
松明对影谈玄客，瞘火围炉采药翁。君看龟堂新境界，固应难与俗人同。  

月夕幽居有感  
五岳名山采药身，可怜骑马踏京尘。浮名本是挺灾物，谢事宁非得道因。  
出岫每招云结伴，巢松仍与鹤为邻。剑南旧隐虽乖隔，依旧柴门月色新。  

寒夜将旦作  
白发垂肩无二毛，胸中消尽少年豪。河倾月没夜将旦，木落草枯秋已高。  
窗下灯残候虫语，墙隅栖冷老鸡号。曲肱不复更成寐，起视寒空如断鳌。  

舟中作  
一叶轻舟一破裘，飘然江海送悠悠。闲知睡味甜如蜜，老觉羁怀淡似秋。  
失侣云间孤雁下，耐寒波面两凫浮。年逾八十真当去，似为云山尚小留。  

元日读易  
伏羲三十馀万岁，传者太山一毫茫。春秋虽自鲁麟绝，礼乐盖先秦火亡。  
孟轲财能道封建，孔子已不言鸿荒。於虖易学幸未泯，安得名山处处藏。  

书叹  
无能自号痴顽老，尚健人称矍铄翁。未向松根藏病骨，尚寻花底醉春风。  
翩翩孤影如归鹤，冉冉流年付断蓬。曾谒高皇识隆准，伤心无复一人同。  

夜兴  
脱冠残发冷飕飕，北斗阑干河汉秋。木末有风栖鹊起，亭皋无月乱萤流。  
酒悭仅得时时醉，诗退难禁夜夜愁。欲睡不妨还小立，一声菱唱起沧洲。  

读赵昌甫诗卷  
蜗庐溽暑不可过，把卷一读赵子诗。如游麻源第三谷，忽见梅花开一枝。  
寄书问讯不可得，握臂晤语应无期。惟当饮水绝火食，海山忽有相逢时。  

醉题  
来往人间今几时，悠悠日月独心知。寻僧共理清宵话，扫壁闲寻往岁诗。  
匹马秋风入条华，孤舟暮雪钓湘漓。只愁又踏关河路，荆棘铜驼使我悲。  

秋望  
千里郊原俯莽苍，三江烟水接微茫。横林虫镂无全叶，新雁风惊有断行。  
神禹祠庭遗剑佩，先秦金石古文章。一樽莫憾盘飧薄，终胜登楼忆故乡。  

秋夜思南郑军中  
五丈原头刁斗声，秋风又到亚夫营。昔如埋剑常思出，今作闲云不计程。  
盛事何由观北伐，后人谁可继西平。眼昏不奈陈编得，挑尽残灯不肯明。  

湖上  
飘然世外更何求，终日桥边弄钓舟。回视老身犹长物，纵无炊米莫闲愁。  
烟生墟落垂垂晚，雁下陂湖处处秋。欲觅高人竟安在，又闻长笛起沧洲。  

自规  
忿欲俱生一念中，圣贤本亦与人同。此心少忍便无事，吾道力行方有功。  
碎首宁闻怨飘瓦，关弓固不慕冥鸿。老翁已落江湖久，分付馀年一短篷。  

枕上作  
一室幽幽梦不成，高城传漏过三更。孤灯无焰穴鼠出，枯叶有声邻犬行。  
壮日自期如孟博，残年但欲慕初平。不然短楫弃家去，万顷松江看月明。  

怀旧  
身是人间一断蓬，半生南北任秋风。琴书昔作天涯客，蓑笠今成泽畔翁。  
梦破江亭山驿外，诗成灯影雨声中。不须强觅前人比，道似香山实不同。  

秋晚书怀二首  
七泽三巴日月长，即今万事付茫茫。结庐穷僻新知少，属疾沈绵旧学荒。  
中夜饭牛初上坂，千年化鹤复还乡。自怜尚觉身为累，剩蓄荆薪待雪霜。  
颓然兀兀复腾腾，万事惟除死未曾。无奈喜欢闲弄水，不胜顽健远寻僧。  
唤船野岸横斜渡，问路云山曲折登。却笑吾儿多事在，夜分未灭读书灯。  

忆昔  
忆昔先皇绌柄臣，招徕贤隽聚朝绅。宁知遗憾忽千载，追数同时无一人。  
薶骨九原应已朽，残书数帙尚如新。此身露电那堪说，也复灯前默怆神。  

蜀汉  
忆昔遨游蜀汉间，骎骎五十尚朱颜。呼鹰雪暗天回路，采药云迷御爱山。  
旧事已无人共说，征途犹与梦相关。夕阳不觉凭阑久，待得林鸦接翅还。  

唐虞  
唐虞虽远愈巍巍，孔氏如天孰得违。大道岂容私学裂，专门常怪世儒非。  
少林尚忌随人转，老氏亦尊知我稀。能尽此心方有得，勿持糟粕议精微。  

望永思陵  
高帝中兴万物春，青衫曾忝缀廷绅。仕为将相却常事，年及耄期能几人。  
早幸执殳观北伐，晚叨秉笔纪东巡。归耕况复苍梧近，郁郁葱葱佳气新。  

闭户  
乞身林下养衰残，闭户宁容外物干。正使有为终淡泊，未能无疾已嫌安。  
寸阴息念如年永，丈室端居抵海宽。老子尔来深达此，却轻儿女话团栾。  

秦皇酒瓮下垂钓偶赋  
酒瓮山边古钓矶，沙鸥与我共斜晖。目前虽有小得丧，天下岂无公是非。  
沧海横流何日定，古人复起欲谁归。道边醉倒君奚憾，岂失风尘一布衣。  

初夏出游三首  
早缘疏拙遂归耕，晚为沈绵得养生。药镵钓竿缘已熟，海村山市眼偏明。  
安西万里人何在，广武千年憾未平。但使莲峰归路稳，亦无闲手揖公卿。  
平生与世旷周旋，惟有清游意独便。小灶炊菰山市口，束刍秣蹇海云边。  
春融憾欠舒长日，秋爽已悲摇落天。首夏清和真妙语，为君诵此一欣然。  
泥黦棕鞋雨垫巾，闲游又送一年春。长歌聊对圣贤酒，羸病极知朝暮人。  
废堞荒郊闲吊古，朱缨青杏正尝新。桃源自爱山川美，未必当时是避秦。  

暑夜泛舟二首  
暑气方然一鼎汤，偶呼舟定子夜追凉。微风忽起发根冷，阙月初升林影长。  
渐近场中闻笑语，却从堤外看帆樯。超然自适君知否，身世从来付两忘。  
烈暑原知不可逃，天将清夜付吾曹。小舟行处浦风急，健鹘归时山月高。  
愚智极知均腐骨，利名何啻一秋毫。等闲分得吴松水，安用并州快剪刀。  

观邸报感怀  
六圣涵濡寿域民，耄年肝胆尚轮囷。难求壮士白羽箭，且岸先生乌角巾。  
幽谷主盟猿鹤社，扁舟自适水云身。却看长剑空三叹，上蔡临淮奏捷频。  

对酒  
断简残编不策勋，东皋犹得肆微勤。荣枯一枕春来梦，聚散千山雨后云。  
烟水幸堪供眼界，世缘何得累心君。床头小瓮今朝熟，拨置闲愁且一欣。  

感事  
曾事高皇接隽游，君恩天地若为酬。济时已负终身愧，谋己常从一笑休。  
在昔风尘驰厩置，即今烟雨暗畊畴。孤愁欲豁宁无地，野店逢僧每小留。  

秋思  
诗人本自易悲伤，何况身更忧患场。乌鹊成桥秋又到，梧桐滴雨夜初凉。  
江南江北堠双只，灯暗灯明更短长。安得平生会心侣，一尊相属送流光。  

闲游  
大冠长剑已焉哉，短褐秃巾归去来。五世业儒书有种，一生任运仕无媒。  
麦经小雨家家下，菊著新霜处处开。自笑闲游心未歇，青鞋踏碎白云堆。  

记梦  
久住人间岂自期，断砧残角助凄悲。征行忽入夜来梦，意气尚如年少时。  
绝塞但惊天似水，流年不记鬓成丝。此身死去诗犹在，未必无人粗见知。  

书几试笔  
鬓毛萧飒齿牙疏，九十侵寻八十馀。屋小苦寒犹省火，窗明新霁倍添书。  
解梁已报偏师入，上谷方看大盗除。药笈箸囊幸无恙，莲峰吾亦葺吾庐。  

幽居遣怀  
习气深知要扫除，时时褊忿独何欤。呼童不应自生火，待饭未来还读书。  
世态讵堪闲处看，俗人自与我曹疏。作诗未必能传后，要是幽怀得小摅。  

湖上晚归  
蓬山再别四经秋，来日翩翩去日遒。无酒可倾殊省事，有诗浑忘亦良筹。  
梅花遮路如撩客，槲叶飘风已满沟。湖上榜舟归薄暮，斜阳红入寺家楼。  

醉中作  
名酝羔儿折密封，香粳玉粒出新舂。披绵珍鲞经旬熟，斫雪双螯洗手供。  
吟罢欲沉江渚月，梦回初动寺楼钟。炉烟袅袅衣篝暖，未觉家风是老农。  

感老  
人生六十已为衰，况我颓龄及耄期。对酒尚如年少日，爱书不减布衣时。  
远游每动辞家兴，大药方从出世师。但向青编观曩事，英雄何代不儿嬉。  

冬夕闲咏  
柳眼梅须漏泄春，江南又见物华新。终年幽兴遗身世，半夜孤吟怆鬼神。  
客有疏亲俱握手，酒无贤圣总濡唇。放翁自命君无笑，家世从来是散人。  

自述  
勃落为衣隐薜萝，扫空尘抱养天和。过期未死更强健，与世不谐犹啸歌。  
野市萧条残叶满，酒家零落废垆多。石帆山下孤舟雨，借问君如此老何。  
十一月二十七日夜分披衣起坐神光自两。  

眦出若初日室中皆明作诗志之  
灵府无思踵息微，神光出眦射窗扉。大冠长剑竟何有，尺宅寸园今始归。  
忧患过前皆梦事，功名自古与心违。三峰二室烟尘静，要试霜天槲叶衣。  

岁暮遣兴  
昔慕骚人赋远游，放怀蜀栈楚山秋。橘中尚可著三老，海外谁云无九州。  
薄酒时须浇舌本，闲愁莫遣上眉头。幅巾短褐吾差便，实厌衣冠裹沐猴。  

冬晴  
岁暮常年雪正豪，今年暄暖减绨袍。春回山圃梅争发，睡足茅檐日已高。  
仓庾家家储旧谷，笙歌店店卖新醪。太平气象方如许，寄语残胡早遁逃。  

幽事  
老大常愁节物催，东皇又挽斗杓回。江天惨惨不成雪，山驿萧萧初见梅。  
隐士寄云从地肺，游僧问路上天台。戏书幽事无时阙，古锦诗囊暮暮开。  

初春幽居二首  
满朳芳醪手自携，陂湖南北埭东西。茂林处处见松鼠，幽圃时时闻竹鸡。  
零落断云斜障日，霏微过雨未成泥。老民不预人间事，但喜春畴渐可犁。  
小筑园林浅凿池，身闲随事得游嬉。幽花折得露犹湿，嘉木移来根不知。  
小蝶弄晴飞不去，珍禽喜静语多时。风光未忍轻抛掷，聊付诗囊与酒卮。  

春游  
梅市移舟过古城，此行亦未阙逢迎。负薪野老无妻子，施药山人隐姓名。  
风雨偏宜宿茅店，盐醯不遣到藜羹。宣和版籍今谁在，似是天教乐太平。  

春感  
老厌纷纷懒入城，长亭小市近清明。陇头下漏初芸草，陌上吹箫正卖饧。  
多病更知生是赘，九原那憾死无名。但馀一事犹关念，万里唐安阙寄声。  

幽居二首  
策府还家又五年，心常无事气常全。平生本不营三窟，此日何须直一钱。  
雨霁桑麻皆沃若，地偏鸡犬亦翛然。闭门便造桃源境，不必秦人始是仙。  
横草无功负主恩，一生强半卧衡门。蠹书身世元无憾，伏枥光阴不更论。  
春雨负薪兰渚市，秋风采药石帆村。更思旋籴场中麦，暖热尘埃老瓦盆。  

五月二十一日风雨大作  
风雨纵横夜彻明，须臾更觉势如倾。出门已绝近村路，对面不闻高语声。  
衔舳江关多蜀估，宿师淮浦饱吴粳。老民愿忍须臾死，传檄方闻下百城。  

即事  
归卧已如狐首丘，不妨解剑换吴牛。扫空身外闲荣辱，阅尽樽前旧辈流。  
学道漫希僧坐夏，忧时常愧士防秋。一年历日开强半，叹息人间岁月遒。  

晚兴  
地荒蓬藋与人齐，局促何曾厌屋低。村市船归闻犬吠，寺楼钟暝送鸦栖。  
山童新斫朱藤杖，伧婢能醃白苣禘。政欲出门寻酒伴，霏霏小雨又成泥。  

闻蜀盗已平献馘庙社喜而有述  
北伐西征尽圣谟，天声万里慰来苏。横戈已见吞封豕，徒手何难取短狐。  
学士谁陈平蔡雅，将军方上取燕图。老生自悯归耕久，无地能捐六尺躯。  

霜风  
霜风近海夜飕飕，敢效庸人念褐裘。关吏虽通西域贡，王师犹护北平秋。  
黄旗驰奏有三捷，金印酬功多列侯。愿补颜行身已老，区区畎亩亦私忧。  

闲游所至少留得长句五首  
画桡艇子短驴鞦，野店山邮每小留。瓜蔓水生初抹岸，梅黄雨细欲遮楼。  
辽东邂逅从归鹤，海上逢迎得狎鸥。岂是人间偏好异，暮年难复作沉浮。  
垣屋参差桑竹繁，意行漫漫不知村。眼明可数远山叠。足健直穷流水源。  
鹭引钓船经荻浦，牛随牧笛入柴门，试寻高处休行李，清绝应须入梦魂。  
太平人物自谐嬉，及我青鞋布袜时。丁壮趁晴收早粟，比邻结伴络新丝。  
圆鼙坎坎迎神社，大字翩翩卖酒旗。晤语岂无黄叔度，欲寻幽径过牛医。  
已过樵坞到渔村，逢著人家即叩门。僧釜藜羹加糁美，市炉黍酒带醅浑。  
颓龄更愧才能薄，故里方知辈行尊。身迫九原儿亦老，一经犹欲教诸孙。  
高僧宴坐雪蒙头，闲牧从来水牯牛。深院阴阴四檐雨，高堂寂寂一帘秋。  
光明本自无馀欠，梦幻何曾有去留。我亦翛然五湖客，不妨相与试茶瓯。  

晓思  
昏昏断梦带馀酲，散发披衣坐待明。城角吹残河渐隐，海氛消尽日初生。  
老农自得当年乐，痴子方争后世名。莫怪闭门常懒出，即今车盖为谁倾。  

秋感  
瘦尽腰围白尽头，悲蛩声里落梧楸。短檠且慰经年别，裋褐犹怀卒岁忧。  
天地无私嗟独困，风霜有信又残秋。顽躯安得常强健，更倚东吴寺寺楼。  
绍兴辛未至丙子六年间予年方壮每遇重九多与一时。  
名士登高于蕺山宇泰阁距开禧丁卯六十年忧患。  
契阔何所不有追数同游诸公乃无一人在者。  

而予犹强健惨怆不能已赋诗识之  
故里登高接隽游，即今不计几番秋。一樽尚与菊花醉，万事不禁江水流。  
薄命虽多死闾巷，逢时亦有至公侯。若论耄岁朱颜在，穷达皆当输一筹。  

哭季长二首  
山旻山剡曲各天涯，死籍前时偶脱遗。三径就荒俱已老，一樽相属永无期。  
寝门哀恸今何及，泉壤从游后不疑。邂逅子孙能记此，交情应似两翁时。  
我荷锄时君赐环，君归我复造清班。无由促席暂握手，每得寄声聊解颜。  
造物不令成老伴，著书犹喜在名山。半年仅得陈莼鲫，白首临风涕自潸。  

戊辰立春日二首  
昨夜风摇斗柄回，典衣也复一传杯。故人久作天涯别，新句空从枕上来。  
清镜岂堪看鬓色，小园剩欲觅桃栽。颓然却憾贪春睡，不尽城头画角哀。  
卧听城门出土牛，罗幡应笑雪蒙头。但须晨起一卮酒，聊洗人间千种愁。  
处处楼台多侠客，家家船舫待春游。梅花未遍枝南北，定为馀寒得小留。  

石帆山下作  
石帆山下古苔矶，回首人间万事非。能饮上池何患死，不营尺宅欲安归。  
寒龟瑟缩搘床老，倦鹤翩跹带箭飞。堪笑年来殊省事，就凭樵女绽春衣。  

书叹  
髧髦承学绍兴前，历看人间七十年。扑满终归弃道侧，鸱夷犹得载车边。  
钓船夜泛吴江月，醉眼秋看楚泽天。造物未容书鬼录，残春又藉落花眠。  
恩封渭南伯唐诗人赵嘏为渭南尉当时谓之。  

赵渭南后来将以予为陆渭南乎戏作长句  
老向人间作倦游，君恩乞与谓川秋。虚名定作陈惊坐，好句真惭赵倚楼。  
栈豆十年沾病马，烟波万里著浮鸥。就封他日轻裘去，应过三峰处处留。  

题苏虞叟岩壑隐居  
苏子飘然古胜流，平生高兴在沧洲。千岩万壑旧卜筑，一马二僮时出游。  
香断钟残僧阁晚，鲸吞鼍作海山秋。极知处处多奇语，肯草吴笺寄我不。  

初夏杂兴  
老子今朝不用扶，雨凉百病一时苏。扇题杜牧故园赋，屏对王维初雪图。  
把钓溪头蹋湍濑，煎茶林下置风炉。个中莫谓无同赏，逋客能从折简呼。  

浴罢闲步门外而归  
两扇荆扉数掩篱，幽人浴罢得娱嬉。南临大泽风来远，东限连山月出迟。  
沙上无泥藤屦健，水边弄影葛巾欹。径归却就东窗卧，要及蝉声未歇时。  

夏夜纳凉  
河汉微茫月渐低，风声正在草堂西。莎根唧唧虫相吊，木末翻翻鹊未栖。  
屯甲近闻如积水，守关不假用丸泥。孤臣报国嗟无地，只有东皋更饱犁。  

初秋骤凉  
我比严光胜一筹，不教俗眼识羊裘。沧波万顷江湖晚，渔唱一声天地秋。  
饮酒何尝能作病，登楼是处可消忧。名山海内知何限，准拟从今更烂游。  

新凉  
家住山阴剡曲傍，一番风雨送新凉。亦知病得新秋健，无奈愁随独夜长。  
日落川原横惨淡，月明洲渚远苍茫。老民无复忧时意，齿豁头童只自伤。  

寓叹二首  
白首还乡厌蕨薇，伥伥自叹欲畴依。门庭不扫稀迎客，砧杵无声未赎衣。  
达士共知生是赘，古人尝谓死为归。耕畴幸可期中熟，又报残蝗接翅飞。  
忆昔建炎南渡时，兵间脱死命如丝。奉亲百口一身在，许国寸心孤剑知。  
坐有客瘖堪共醉，身今病忘莫求医。出门但畏从人事，临水登山却未衰。  

舟中醉题二首  
风吹芦荻声飕飕，晚潮入港浮孤舟。老民已扫市朝迹，造物全付江湖秋。  
项里庙前是鱼市，禹会桥边多酒楼。醉来且复歌此日，莫为砧杵悲无裘。  
鲍郎山前烟雨昏，疏灯小市愁偏门。上船初发十字港，鼓棹忽过三家村。  
孤鸾对镜空自感，老龟搘床何足论。但愿诸公各戮力，上助明主忧元元。  

感旧  
莫笑山翁老欲僵，壮年曾及事高皇。雕戈北出戍穷塞，华表东归悲故乡。  
万事固难轻忖度，百年犹有未更尝。纷纷谤誉何劳问，但觉邯郸一梦长。  

东园  
车马无声客到稀，荷锄终日在园扉。断残地脉疏泉过，穿透天心得句归。  
对镜每悲鸾独舞，绕枝谁见鹊南飞。悠然自遣君无怪，文史如山暂解围。  

秋夜  
局促人间每鲜欢，秋来病骨愈酸寒。夹衣尚典雁声过，断简未收鸡唱残。  
退士鬓毛纷似雪，老臣心事炳如丹。灯前握臂无交旧，聊唤清尊少自宽。  

故里  
漏尽钟鸣有夜行，几人故里得归耕。摧伤自喜消前业，疾恙天教学养生。  
邻曲新传秧马式，房栊静听纬车声。芋魁菰首君无笑，老子看来是大烹。  

访村老  
强健如翁举世稀，夜深容我叩门扉。大儿叱犊戴星出，稚子捕鱼乘月归。  
骨月团栾无远别，比邻假贷不相违。人间可羡惟农亩，又见秋灯照捣衣。  

书感  
衰颜非复昔年朱，几过黄公旧酒垆。成败只堪三太息，是非终付一胡卢。  
连天烟草迷归梦，动地风波历畏途。辛苦一生成底事，躬耕犹得补东隅。  

书剑  
书剑当年遍两川，归来垂钓镜湖边。老皆有死岂独我，士固多贫宁怨天。  
物外胜游携鹤去，琴中绝谱就僧传。莫言白首诗才尽，读罢犹能意爽然。  

暮春龟堂即事  
风日初和昼漏长，萧然巾屦集茅堂。雨馀千叠暮山绿，花落一溪春水香。  
断简椟中尘委积，故人墓上草荒凉。尔来幸有宽怀处，病退床头减药囊。  

书意  
养得山林气粗全，此怀无处不超然。日长琴奕茅檐下，岁晚江湖箬帽前。  
天上本令星主酒，俗间妄谓世无仙。今年茶比常年早，笑试西峰一掬泉。  

即事  
万里山河拱至尊，羽林铁骑若云屯。群公先正不复作，故国世臣谁尚存。  
河洛可令终左衽，刍艹尧何自达修门。王师一日临榆塞，小丑黄头岂足吞。  

渔扉  
蜻蜓浦上一渔扉，回首人间万事非。卖药山城携鹤去，看碑野寺策驴归。  
偶因束带悲腰减，常为梳头感发稀。午睡定知无客搅，曲肱闲看雨霏霏。  

江楼夜望  
江楼百尺倚高寒，上尽危梯宇宙宽。秋近渐看河落角，天回更觉斗阑干。  
茫茫浦口烟帆远，坎坎城头漏鼓残。要得故人同蹑屐，一尊相属话悲欢。  

夏夜泛溪至南庄复回湖桑归  
不求奇骨可封侯，但喜枯肠不贮愁。数点残灯沽酒市，一声柔橹采菱舟。  
元知泽国偏宜夜，已就天公探借秋。归过三更风露重，纱巾剩觉发飕祒。  

雨后殊有秋意  
天地新秋入苦吟，诗书万古付孤斟。爱君忧国孤臣泪，临水登山节士心。  
只叹鼻端无妙斫，岂知弦外有遗音。剡中胜践今犹昔，安得高人支道林。  

晚兴  
并檐幽鸟语璁珑，一榻萧然四面风。客散茶甘留舌本，睡馀书味在胸中。  
浮云变态吾何与，腐骨成尘论自公。剩欲与君谈此事，少须明月出溪东。  

郊行  
凄风吹雨过江城，缓策羸骖并水行。古路初惊秋叶堕，荒郊已放候虫鸣。  
壮心耿耿人谁识，往事悠悠憾未平。斜日半竿羌笛怨，西陵寂寞又潮生。  

圣门  
圣门妙处不容思，千古茫茫欲语谁。晞发庭中新沐后，舞雩沂上咏归时。  
研求岂足窥微指，博约何由遇硕师。小疾扫空身尚健，蓬窗更作数年期。  

病少愈偶作二首  
萧条白发卧蓬庐，虚读人间万卷书。遇事始知闻道晚，抱疴方悔养生疏。  
高门赫赫何关我，薄俗纷纷莫问渠。羸疾少苏思一出，夕阳门巷驾柴车。  
病入秋来不可当，便从此逝亦何伤。百钱布被敛手足，三寸桐棺埋涧冈。  
但憾著书终草草，不嫌徂岁去堂堂。今朝生意才丝发，便拟街头醉放狂。  

书生  
书生事业苦难成，点检常忧害至诚。梦寐未能除小忿，文辞犹欲事虚名。  
圣言甚远当深考，古义虽闻要力行。汉世陋儒吾所斥，若为青紫胜归耕。  

元遗山七律百六十二首  

秋怀  
凉叶萧萧散雨声，虚堂淅淅掩霜清。黄花自与西风约，白发先从远客生。  
吟似候虫秋更苦，梦和寒鹊夜频惊。何时石岭关头路，一望家山眼暂明。  

帝城二首  
帝城西下望孤云，半废晨昏愧此身。世俗但知从仕乐，书生只合在家贫。  
悠悠未了三千牍，碌碌翻随十九人。预遣儿书报归日，安排鸡黍约比邻。  
羁怀郁郁岁骎骎，拥褐南窗坐晚阴。日月难淹京国久，云山惟觉玉华深。  
邻村烂漫鸡黍局，野寺荒凉松竹林。半夜商声入寥廓，北风黄鹄起归心。  

仆射陂醉归即事  
多生曾得江湖乐，每见陂塘觉眼明。诗酒共寻前日约，风阴新自夜来晴。  
春波澹澹沙鸟没，野色荒荒烟树平。醉踏扁舟浩歌起，不须红袖出重城。  

春日  
里社春盘巧欲争，裁红晕碧助春情。忽惊此日仍为客，却想当年似隔生。  
贫里禘盐怜节物，乱来歌吹失欢声。南州剩有还乡伴，戎马何时道路清。  

横波亭  
孤亭突兀插飞流，气压元龙百尺楼。万里风涛接瀛海，千年豪杰壮山丘。  
疏星淡月鱼龙夜，老木清霜鸿雁秋。倚剑长歌一杯酒，浮云西北是神州。  

野菊座主闲闲公命作  
柴桑人去已千年，细菊斑斑也自圆。共爱鲜明照秋色，争教狼藉卧疏烟。  
荒畦断陇新霜后，瘦蝶寒将晚景前。只恐春丛笑迟暮，题诗端为发幽妍。。  

虫度太白岭往昆阳  
断崖绝壁裂苍顽，竟日长林窈窕间。旧许烟霞归白发，悔随尘土出青山。  
饥蚕氵戢氵戢催人老，野鹤昂昂羡汝闲。畏景方隆路方永，南风回首暮云还。  

寄希颜二首  
僵卧嵩丘七见春，商馀归计一廛新。悠悠华屋高赀意，兀兀田夫野老身。  
动色云山如有喜，忘机鸥鸟亦相亲。粗疏潦倒今如此，楼上元龙莫笑人。  
湖海故人仍骑曹，彭门千里入凭高。山头杜甫长年瘦，楼上元龙先日豪。  
水落鱼龙失归宿，天长鸿雁独哀劳。酒船早晚东行办，共举一杯持两螯。  

怀益之兄  
牢落关河雁一声，干戈满眼若为情。三年浪走空皮骨，四海相望只弟兄。  
黄耳定从秋后到，白头新自夜来生。西楼日日西州道，欲赋穷愁竟不成。  

昆阳二首  
古木荒烟集暮鸦，高城落日隐悲笳。并州倦客初投迹，楚泽寒梅又过花。  
满眼旌旗惊世路，闭门风雪羡山家。忘忧只有清樽在，暂为红尘拂鬓华。  
去日黄花半未开，南来忽复见寒梅。淹留岁月无馀物，料理尘埃有此杯。  
老马长途良惫矣，白鸥春水亦悠哉。商馀说有沧洲趣，早晚乾坤入钓台。  

寄西溪相禅师  
青镜流年易掷梭，壮怀从此即蹉跎。门堪罗雀仍未害，釜欲生鱼当奈何。  
万事自知因懒废，一官元不校贫多。拂衣明日西溪去，且放云山入浩歌。  

叶县雨中  
春旱连延入麦秋，今朝一雨散千忧。龙公有力回枯槁，客子何心叹滞留。  
多稼即看连楚泽，归云应亦到嵩丘。兵尘浩荡乾坤满，未厌明河拂地流。  

寄答赵宜之兼简溪南诗老  
窗影胧胧纳暝阴，风声浩浩急霜砧。秋鸿社燕飘零梦，颍水崧山去住心。  
黄菊有情留小饮，青灯无语伴微吟。故人憔悴蓬茅晚，料得老怀如我今。  

颍亭  
颍上风烟天地回，颍亭孤赏亦悠哉。春风碧水双鸥静，落日青山万马来。  
胜概消沉几今昔，中年登览足悲哀。远游拟续骚人赋，所惜匆匆无酒杯。  

山中寒食  
小雨斑斑浥曙烟，平林簇簇点晴川。清明寒食连三月，颍水崧山又一年。  
乐事渐随花共减，归心长与雁相先。平生最有登临兴，百感中来只慨然。  

楚汉战处  
虎掷龙拏不两存，当年曾此赌乾坤。一时豪杰皆行阵，万古山河自壁门。  
原野旧应厌膏血，风云长遣动心魂。成名竖子知谁谓，拟唤狂生与细论。  

怀叔能  
别却杨侯又一年，西风每至辄凄然。酒官未得高安上，诗印空从吏部传。  
三沐三薰知有待，一鸣一息定谁先。黄尘憔悴无人识，今在长安若个边。  

寄辛老子  
草堂西望渺烟霞，梦寐西南一径斜。为羡鸾凰安枳棘，悔将猿鹤入京华。  
百钱卜肆成都市，万古诗坛子美家。后日从翁问奇字，可能逋客侍侯芭。  

后湾别业  
薄云晴日烂烘春，高柳清风便可人。一饱本无华屋念，百年今见老农身。  
童童翠盖桑初合，滟滟苍波麦已匀。便与溪塘作盟约，不应重遣濯缨尘。  

刘丈仲通哀挽  
拙宦深辜远业期，无儿更结下泉悲。温纯如此岂复见，报施言之尤可疑。  
四业名家今日尽，百年潜德几人知。元刘交分平生重，才薄犹堪第二碑。  

李屏山挽章二首  
世法拘人虱处衤军，忽惊龙跳九天门。牧之宏放见文笔，白也风流馀酒樽。  
落落久知难合在，堂堂原有不亡存。中州豪杰今谁望，拟唤巫阳起醉魂。  
谈尘风流二十年，空门名理孔门禅。诸儒久已同坚白，博士真堪补太玄。  
孙况小疵良未害，庄周阴助恐当然。遗编自有名山在，第一诸孤莫浪传。  

内乡县斋书事  
吏散公庭夜已分，寸心牢落百忧薰。催科无政堪书考，出粟何人与佐军。  
饥鼠绕林如欲语，惊乌啼月不堪闻。扁舟未得沧浪去，惭愧舂陵老使君。  

自菊潭丹水还寄崧前故人  
腊雪春泥晚未干，马迎残照入荒寒。初无凫舄将安往，正有牛刀恐亦难。  
倦客不知归路远，孤城唯觉暮山攒。黄金炼出相思句，寄与同声别后看。  

被檄夜赴邓州幕府  
幕府文书鸟羽轻，敝裘羸马月三更。未能免俗私自笑，岂不怀归官有程。  
十里陂塘春鸭闹，一川桑柘晚烟平。此生只合田间老，谁遣春官识姓名。  

除夜  
一灯明暗夜如何，寐梦衡门在涧阿。物外烟霞玉华远，花时车马洛阳多。  
折腰真有陶潜兴，扣角空传宁戚歌。三十七年今日过，可怜出处两蹉跎。  

刘光甫内乡新居  
豸冠平日凛秋霜，老去声名只闭藏。父老渐来同保社，儿童久已爱文章。  
蔬随隙地皆成圃，竹放新梢欲过墙。为向长安旧游道，世间元有北窗凉。  

十月  
十月常年见早梅，今年二月未全开。春寒春暖花如故，年去年来老渐催。  
大药谁传轩后鼎，习仙虚筑汉宫台。凭君拨置人间事，不负浮生只此杯。  

送吴子英之官东桥且为解嘲  
柴车历鹿送君东，万古书生蹭蹬中。良酝暂留王绩醉，新诗无补玉川穷。  
驹阴去我如决骤，蚁垤与谁争长雄。快筑糟丘便归老，世间马耳过春风。  

张主簿草堂赋大雨  
淅树蛙鸣告雨期，忽惊银箭四山飞。长江大浪欲横溃，厚地高天如合围。  
万里风云开伟观，百年毛发凛馀威。长虹一出林光动，寂历村墟空落晖。  

独峰杨氏幽居  
村墟潇洒带新晴，落日千山一片青。世外衣冠存太朴，云间鸡犬亦长生。  
清江两岸多古木，平地数峰如画屏。惆怅朝阳一茅屋，酒船茶灶负生平。  

渡湍水  
悠悠人事眼中新，悄悄孤怀百虑纷。伎俩本宜闲处著，姓名谁遣世间闻。  
秋江澹沱如素练，沙浦空明行暮云。蚤晚扁舟载烟雨，移家来就野鸥群。  

十日登丰山  
十日登高发兴新，丰山孤秀出尘氛。村墟带晚鸦噪合，林壑得霜烟景分。  
芳臭百年随变灭，短长千古只纷纭。诗成一叹无人会，白水悠悠入暮云。  

岐阳三首  
突骑连营鸟不飞，北风浩浩发阴机。三秦形胜无今古，千里传闻果是非。  
偃蹇鲸鲵人海涸，分明蛇犬铁山围。穷途老阮无奇策，空望岐阳泪满衣。  
百二关河草不横，十年戎马暗秦京。岐阳西望无来信，陇水东流闻哭声。  
野蔓有情萦战骨，残阳何意照空城。从谁细向苍苍问，争遣蚩尤作五兵。  
耽耽九虎护秦关，懦楚孱齐机上看。禹贡土田推陆海，汉家封徼尽天山。  
北风猎猎悲笳发，渭水萧萧战骨寒。三十六峰长剑在，倚天仙掌惜空闲。  

围城病中文举相过  
扰扰长衢日往回，病中聊得避喧埃。愁多顿觉无诗思，计拙惟思近酒杯。  
潘岳镜中浑白发，江淹门外即苍苔。生涯若被旁人问，但说经年鼠不来。  

读靖康佥言  
浚郊沙海浩茫茫，河广才堪一苇航。颠沛且当惩景德，规模何必罪朱梁。  
沧溟不掩蛟龙窟，大地同归雀鼠乡。三百年间几降虏，长星无用出光芒。  

雨后丹凤门登眺  
绛阙遥天霁景开，金明高树晚风回。长虹下饮海欲竭，老雁叫群秋更哀。  
劫火有时归变灭，神嵩何计得飞来。穷途自觉无多泪，莫傍残阳望吹台。  

京居辛卯八月六日作  
四壁秋虫夜语低，南窗孤客枕频移。野情自与轩裳隔，旅食难堪日月迟。  
平子归田元有约，魏舒袱被恐无期。一茎白发愁多少，惭愧家人赋扊扅。  

浩然师出围城赋鹤诗为送  
梦寐西山饮鹤泉，羡君归兴渺翩翩。昂藏自有林壑态，饮啄暂随尘土缘。  
辽海故家人几在，华亭清唳世空怜。明年也作江鸥去，水宿云飞共一天。  

追用座主闲闲公韵上致政冯内翰二首  
峻坂平生几疾驱，归休甫及引年初。东门太傅多祖道，北阙诗人休上书。  
皂枥老归千里骥，白云闲钓五溪鱼。非熊有兆公无恙，会近君王六尺舆。  
草堂人物列仙臞，万壑松风酒一壶。少日打门无俗客，老年争席有樵夫。  
巨源不入竹林选，元亮偶成莲社图。野史他年传耆旧，风流一一似公无。  

怀秋林别业  
茅屋萧萧浙水滨，岂知身属洛阳尘。一家风雪何年尽，二顷田园入梦频。  
高树有巢鸠笑拙，空墙无穴鼠嫌贫。西南遥望肠堪断，自古虚名只误人。  

壬辰十二月车驾东狩后即事五首  
翠被匆匆见执鞭，戴盆郁郁梦瞻天。只知河朔归铜马，又说台城堕纸鸢。  
血肉正应皇极数，衣冠不及广明年。何时真得携家去，万里秋风一钓船。  
惨澹龙蛇日斗争，干戈直欲尽生灵。高原水出山河改，战地风来草木腥。  
精卫有冤填瀚海，包胥无泪哭秦庭。并川豪杰知谁在，莫拟分军下井陉。  
郁郁围城度两年，愁肠饥火日相煎。焦头无客知移突，曳足何人与共船。  
白骨又多兵死鬼，青山元有地行仙。西南三月音书绝，落日孤云望眼穿。  
万里荆襄入战尘，汴州门外即荆榛。蛟龙岂是池中物，虮虱空悲地上臣。  
乔木他年怀故国，野烟何处望行人。秋风不用吹华发，沧海横流到此身。  
五云宫阙露盘秋，银汉无声桂树稠。复道渐看连上苑，戈船仍拟下扬州。  
曲中青冢传新怨，梦里华胥失旧游。去去江南庾开府，凤凰楼畔莫回头。  

永宁南原秋望  
浩浩西风入敝衣，茫茫野色动清悲。洗开尘涨雨才足，老尽物华秋不知。  
烽火苦教乡信断，砧声偏与客心期。百年人事登临地，落日飞鸿一线迟。  

癸巳四月二十九日出京  
塞外初捐宴赐金，当时南牧已骎骎。只知灞上真儿戏，谁谓神州遂陆沉。  
华表鹤来应有语，铜槃人去亦何心。兴亡谁识天公意，留著青城阅古今。  

喜李彦深过聊城  
围城十月鬼为邻，异县相逢白发新。恨我不如南去雁，羡君独是北归人。  
言诗匡鼎功名薄，去国虞翻骨相屯。老眼天公只如此，穷途无用说悲辛。  

与张杜饮  
故人寥落晓天星，异县相逢觉眼明。世事且休论向日，酒樽聊喜似承平。  
山公倒载群儿笑，焦遂高谈四座惊。轰醉春风一千日，愁城从此不能兵。  

秋夕  
小簟凉多睡思清，一窗风雨送秋声。频年但觉貂裘敝，万古何曾马角生。  
寄食且依严尹幕，附书谁往邓州城。浇愁欲问东家酒，恨杀寒鸡不肯鸣。  

梦归  
憔悴南冠一楚囚，归心江汉日东流。青山历历乡国梦，黄叶萧萧风雨秋。  
贫里有诗工作祟，乱来无泪可供愁。残年兄弟相逢在，随分禘盐万事休。  

徐威卿相过留二十许日将往高唐同李辅之赠别二首  
衣冠八座文章府，袱被三年同舍郎。荡荡青天非向日，萧萧春色是他乡。  
伤时贾谊频流涕，卧病王章自激昂。保社追随有成约，不应关塞永相望。  
东南人物未凋零，和气春风四座倾。但喜诗章多俊语，岂知谈笑得新名。  
二年阻绝干戈地，百死相逢骨肉情。别后相思重回首，杏花樽酒记聊城。  

即事  
逆竖终当鲙缕分，挥刀今得快三军。然脐易尽嗟何及，遗臭无穷古未闻。  
京观岂当诬翟义，衰衣自合从高勋。秋风一掬孤臣泪，叫断苍梧日暮云。  

秋夜  
九死馀生气息存，萧条门巷似荒村。春雷谩说惊坯户，皎日何曾入覆盆。  
济水有情添别泪，吴云无梦寄归魂。百年世事兼身事，樽酒何人与细论。  

甲午除夜  
暗中人事忽推迁，坐守寒灰望复然。已恨太官馀曲饼，争教汉水入胶船。  
神功圣德三千牍，大定明昌五十年。甲子两周今日尽，空将衰泪洒吴天。  

杏花落后分韵得归字  
獭髓能医病颊肥，鸾胶无那片红飞。残阳澹澹不肯下，流水溶溶何处归。  
煮酒青林寒食过，明妆高烛赏心违。写生正有徐熙在，汉苑招魂果是非。  

送杜子  
洛阳尘土化缁衣，又见孤云著处飞。北渚晓晴山入座，东原春好妓成围。  
来鸿去燕三年别，深谷高陵万事非。轰醉春风有成约，可能容易话东归。  

眼中  
眼中时事益纷然，拥被寒窗夜不眠。骨肉他乡各异县，衣冠今日是何年。  
枯槐聚蚁无多地，秋水鸣蛙自一天。何处青山隔尘土，一庵吾欲送华颠。  

有寄  
飞鸿来处是营平，喜向斜封见姓名。千里吕安思叔夜，五更残月伴长庚。  
关河秋兴风景暮，长路渴心尘土生。南渡诗人吾未老，几时同醉凤凰城。  

镇州与文举百一饮  
翁仲遗墟草棘秋，苍龙双阙记神州。只知终老归唐土，忽漫相看是楚囚。  
日月尽随天北转，古今谁见海西流。眼中二老风流在，一醉从教万事休。  

别王使君丈从之  
谢公每见皆名语，白傅相看只故情。樽酒风流有今夕，玉堂人物记升平。  
泰山北斗千年在，和气春风四座倾。别后殷勤更谁接，只应偏忆老门生。  

寄汴禅师  
白头岁月坐诗穷，止有相逢一笑同。斋粥空疏想君瘦，冠巾收敛定谁公。  
梦魂历历山间路，世事悠悠耳外风。见说悬泉好薇蕨，草堂知我是邻翁。  

卫州感事二首  
神龙失水困蜉蝣，一舸仓皇入宋州。紫气已沉牛斗夜，白云空望帝乡秋。  
劫前宝地三千界，梦里琼枝十二楼。欲就长河问遗事，悠悠东注不还流。  
白塔亭亭古佛祠，往年曾此走京师。不知江令还家日，何似湘累去国时。  
离合兴亡遽如此，栖迟零落竟安之。太行千里青如染，落日栏干有所思。  

怀州子城晚望少室  
河外青山展卧屏，并州孤客倚高城。十年旧隐抛何处，一片伤心画不成。  
谷口暮云知郑重，林梢残照故分明。洛阳见说兵犹满，半夜悲歌意未平。  

别覃怀幕府诸君二首  
王后卢前旧往还，江东渭北此追攀。百年人物存公论，四海虚名只汗颜。  
诗酒聊堪慰华发，衡茅终拟共青山。相思日后并州梦，常住瑶林照映间。  
太行酉农秀在山阳，嵇阮经行旧有乡。林影池烟设清供，物华天宝借馀光。  
承平故事嗟犹在，雅咏风流岂易忘。稍待秋风入凉冷，百壶吾欲醉筹堂。  

羊肠坂  
浩荡云山直北看，凌兢羸马不胜鞍。老来行路先愁远，贫里辞家更觉难。  
衣上风沙叹憔悴，梦中灯火忆团栾。凭谁为报东州信，今在羊肠百八盘。  

太原  
梦里乡关春复秋，眼明今得见并州。古来全晋非无策，乱后清汾空自流。  
南渡衣冠几人在，西山薇蕨此生休。十年弄笔文昌府，争信中朝有楚囚。  

外家南寺  
郁郁楸梧动晚烟，一庭风露觉秋偏。眼中高岸移深谷，愁里残阳更乱蝉。  
去国衣冠有今日，外家梨栗记当年。白头来往人间遍，依旧僧窗借榻眠。  

十二月十六日还冠氏十八日夜雪  
少日骞飞掣臂鹰，只今痴钝似秋蝇。耽书业力贫犹在，涉世筋骸老不胜。  
千里关河高骨马，四更风雪短檠灯。一瓶一钵平生了，惭愧南窗打睡僧。  

别康显之  
玉川文字五千卷，郑监才名四十年。谁谓华高吾岂敢，耻居王后子当然。  
河亭笑语归陈迹，里社追随失后缘。后夜并州月千里，南窗尊酒且留连。  

寄杨飞卿  
客梦悠悠信转蓬，藜床殷殷动晨钟。西风白发三千丈，故国青山一万重。  
沙水有情留过雁，乾坤多事泣秋虫。三间老屋知何处，惭愧云间陆士龙。  

雨夜  
梦里孤篷雨打秋，茅斋元更小于舟。无钱正坐诗作祟，识字重为时所雠。  
千里漫思黄鹄举，六年真作贾胡留。并州北望山无数，一夜砧声人白头。  

出东平  
老马凌兢引席车，高城回首一长嗟。市声浩浩如欲沸，世路悠悠殊未涯。  
潦倒本无明日计，往来空置六年家。东园花柳西湖水，剩著新诗到处夸。  

再到新卫  
蝗旱相仍岁已荒，伶俜十口值还乡。空令姓字喧时辈，不救饥寒趋路傍。  
行帐马嘶尘氵项洞，空村人去雨淋浪。河平千里筋骸尽，更欲驱车上太行。  

四哀诗四首  

李钦叔  
赤县神州坐陆沉，金汤非粟祸侵寻。当官避事平生耻，视死如归社稷心。  
文采是人知子重，交朋无我与君深。悲来不待山阳笛，一忆同衾泪满襟。  

冀京父  
先公藻鉴识终童，曾拔昆山玉一峰。不见连城沽白璧，蚤闻烈火燎黄琮。  
重围急变纷纷口，九地忠魂耿耿胸。欲吊南云无觅处，士林能不泣相逢。  

李长源  
冀都事死东州祸，李翰林亡陕府兵。方为骚人笺楚些，更禁书客堕秦坑。  
石苞本不容孙楚，黄祖安能贷祢衡。同甲四人三横雨员，此身虽在亦堪惊。  

王仲泽  
太学声华弱冠驰，青云歧路九霄飞。上前论事龙颜喜，幕下筹边犬吠稀。  
壮志相如头碎柱，赤心嵇绍血沾衣。从来圣牍褒忠义，谁为幽魂一发辉。  

过诗人李长源故居  
楚些招魂自往年，明珠真见抵深渊。巨鳌有饵虽堪钓，怒虎无情可重编。  
千丈气豪天也妒，七言诗好世空传。伤心鹦鹉洲边泪，却望西山一泫然。  

醉后  
蚤岁披书手不停，中年所得是忘形。天公不禁人间酒，崔瑗虚留座右铭。  
身后山丘几春草，醉来日月两秋萤。柴门苦雨青苔满，一解狂歌且自听。  

禵亭同麻知几赋  
零落栖迟复此游，一樽聊得散羁愁。天围平野莽无际，水绕孤城闲不流。  
柳意渐回淮浦暖，雁声仍带塞门秋。登高望远令人起，欲买烟波无钓舟。  

应州宝宫寺大殿  
缥缈层檐凤翼张，南山相望郁苍苍。七重宝树围金界，十色雯华拥画梁。  
竭国想从辽盛日，阅人真是鲁灵光。请看孔释谁消长，林庙而今草又荒。  

感事  
富贵何曾润髑髅，直须淅米向矛头，血雠此日逢三怨，风鉴生平备九流。  
瓢饮不甘颜巷乐，市钳真有楚人忧。世间安得如川酒，力士铛头醉死休。  

华不注山  
元气遗形老更顽，孤峰直上玉孱颜。龙头突出海波沸，鳌足断来天宇闲。  
齐国伯图残照里，谪仙诗兴冷云间。乾坤一剑无人识，夜夜光芒北斗殷。  

晨起  
灯火青荧语夜阑，柴荆寂寞掩春寒。对悰已向杯中减，老态何堪镜里看。  
多病所须唯药物，一钱不直是儒冠。掣鲸莫倚平生手，只有东溪把钓竿。  

感事  
舐痔归来位望尊，骎骎雷李入平吞。饥蛇不计撑肠裂，老虎争教有齿存。  
神圣定须偿宿业，债家犹足褫惊魂。且看含血曾谁噀，猪觜关头是鬼门。  

春寒  
草木荒城屋数椽，春寒闾巷益萧然。僮奴樵爨头如葆，稚女跳梁履又穿。  
白石鲤鱼空尺半，朱门食客自三千。松枝尘尾山中满，去去南华有内篇。  

即事  
逋客而今不属官，住山盟在未应寒。书生本自无燕颔，造物何尝戏鼠肝。  
会最指天容我懒，鸱夷盛酒尽君欢。到家慈母应相问，为说将军礼数宽。  

出都二首  
汉宫曾动伯鸾歌，事去英雄可奈何。但见觚棱上金爵，岂知荆棘卧铜驼。  
神仙不到秋风客，富贵空悲春梦婆。行过卢沟重回首，凤城平日五云多。  
历历兴亡败局棋，登临疑梦复疑非。断霞落日天无尽，老树遗台秋更悲。  
沧海忽惊龙穴露，广寒犹想凤笙归。从教尽琼华了，留在西山尽泪垂。  

与同年敬鼎臣宿顺天天宁僧舍  
萧萧风雨打僧窗，耿耿青灯对客床。每恨相望隔关塞，岂知连日醉壶觞。  
蓱禘味薄堪长久，茅屋寒多且闭藏。三十馀年老兄弟，此回情话独难忘。  

吕国材家醉饮  
世事悠悠殊未涯，七年回首一长嗟。虚传庾信凌云笔，无复张骞犯斗槎。  
去国衣冠有今日，春风桃李是谁家。螺台剩有如川酒，暂为红尘拂鬓华。  

洛阳  
千年河岳控喉襟，一日神州见陆沉。已为操琴感衰涕，更须同辇梦秋衾。  
城头大匠论蒸土，地底中郎待摸金。拟就天公问翻覆，蒿莱丹碧果何心。  

过三乡望女几村追怀溪南诗老辛敬之二首  
云际虚瞻处士星，案头多负读书萤。笔端有口传三箧，石上无禾养伯龄。  
从昔葛陂终变灭，只今韩岳漫英灵。因君重为前朝惜，枉破青衫买一经。  
万山青绕一川斜，好句真堪字字夸。弃掷泥涂岂天意，折除时命是才华。  
百钱卜肆成都市，万古诗坛子美家。欲就溪南问遗事，不禁衰涕落烟霞。  

寄英上人  
世事都销酒半醺，已将度外置纷纭。乍贤乍佞谁为我，同病同忧只有君。  
白首共伤千里别，青山真得几时分。相思后夜并州月，却为汤休赋碧云。  

追录洛中旧作  
乐府新声绿绮裘，梁州旧曲锦缠头。酒兵易压愁城破，花影长随日脚流。  
万里青云休自负，一茎白发尽堪羞。人间只怨天公了，未便天公得自由。  

十一月五日暂往西张  
城隈细路入沙汀，絮帽冲风日再经。歉岁村墟更荒恶，穷冬人影亦伶俜。  
林烟漠漠鸦边暗，山骨棱棱雪外青。四十年来此寒苦，冻吟犹记陇关亭。  

石岭关书所见  
轧轧旃车转石槽，故关犹复戍弓刀。连营突骑红尘暗，微服行人细路高。  
已化虫沙休自叹，厌逢豺虎欲安逃。青云玉立三千丈，元只东山意气豪。  

晋溪  
石磴云松著色屏，岸花汀草展江亭。青瑶叠甃通悬瓮，白玉双龙掣迅霆。  
地脉何尝间今昔，尾闾真解泄沧溟。乾坤一雨兵尘了，好就川妃问乞灵。  

汴梁除夜  
六街歌鼓待晨钟，四壁寒斋只病翁。鬓雪得年应更白，灯花何喜也能红。  
养生有论人空老，祖道无诗鬼亦穷。数日西园看车马，一番桃李又春风。  

与冯吕饮秋香亭  
庞眉书客感秋蓬，更在京尘氵项洞中。莫对青山谈世事，且将远目送归鸿。  
龙江文采今谁似，凤翼年光梦已空。剩著新诗记今夕，樽前四客一衰翁。  

哀武子告  
生气曾思作九原，迷途争得背南辕。梁鸿故事要离墓，卫国孤儿只树园。  
旧说布衣甘绝脰，今传史笔记归元。知君禄仕无心在，旌孝终当到李源。  

甲辰秋留别丹阳  
疏疏衰柳映金沟，祖道都门复此留。千里关河动归兴，九秋云物发诗愁。  
严城钟鼓月清晓，老马风沙人白头。后夜相思渺何许，西山西畔是并州。  

龙兴寺阁  
全赵堂堂入望宽，九层飞观尽高寒。空闻赤帜疑军垒，真见金人泣露槃。  
桑海几经尘劫坏，江山独恨酒肠干。诗家总道登临好，试就遗台老树看。  

别纬文兄  
玉垒浮云变古今，燕城名酒足浮沉。眼中谁复承平旧，言外惊闻正始音。  
异县他乡千里梦，连枝同气百年心。行期几日休相问，触拨羁愁恐不禁。  

哭樊师  
自倚沉冤有舌存，争教无路叩天阍。装囊已竭千金赐，绝幕谁招万里魂。  
东道漫悲梁苑客，南园多负寿张孙。春风花落歌声在，梦里能来共酒樽。  

寒食  
上苑春风盛物华，天津云锦赤城霞。轻舟矮马追随远，翠幕青旗笑语哗。  
化国楼台隔瀛海，吴儿洲渚记仙家。山斋此日肠堪断，寂寞铜瓶对杏花。  

送樊顺之  
弓刀十驿岳莲洲，渭水秦山得意秋。王粲从军正年少，庾郎入幕更风流。  
寒乡况味真鸡肋，清镜功名属虎头。寄谢溪风亭上月，老夫乘兴欲西游。  

过翠屏口  
鬓须苍白葛衣宽，事外闲身也属官。授简如闻数枚叔，乘车初不少冯。  
沙城雨塌名空在，石峡风来复亦寒。两饱三饥已旬日，虚劳儿女劝加餐。  

追录旧诗二首  
短褐单衣长路尘，十年回首一吟呻。孤居无著竟安往，宿债未偿今更新。  
相马自甘齐客瘦，食鲑谁顾庾郎贫。闻君话我才名在，不道儒冠已误身。  
潦倒聊为陇亩民，一犁分得雨声春。功名何物堪人老，天地无心谁我贫。  
颍上云烟随处好，洛阳桃李几番新。悠悠世事休相问，牟麦今年晚得辛。  

送端甫西行  
瀛洲人物早知名，车骑雍容一座倾。美酒清歌良有味，绿波春草若为情。  
渭城朝雨三年别，平地青云万里程。老我秦游旧曾约，梦中仙掌已相迎。  

读李状元朝宗禅林记  
李守济州，城破，不屈，节死。赠乡郡刺史。  
偶向禅林见旧文，济阳南望为沾巾。张巡许远古亦少，烈日秋霜今更新。  
千字丰碑谁国手，百城降虏尽王臣。知君不假科名重，元是中朝第一人。  

同严公子大用东园赏梅  
东阁官梅要洗妆，青云公子不相忘。翰林风月三千首，乐府金钗十二行。  
佳节屡从愁里过，老夫聊发少年狂。花行更比梳行好，谁道并州是故乡。  

清明日改葬阿辛  
掌上青红记点妆，今朝哀感重难忘。金环去作谁家梦，彩胜空期某氏郎。  
一瞥风花才过眼，百年冰蘖若为肠。孟郊老作枯柴立，可待吟诗哭杏殇。  

寄谢常君卿  
百过新篇卷又披，得君重恨十年迟。文除岭外初无例，诗学江西又一奇。  
杨柳不随春事老，贞松唯有岁寒知。仙乡白凤瀛洲近，洗眼云霄看后期。  

送武诚之往汉陂  
行李中春发晋溪，离筵辞客赋新题。青云有路人看老，秋水无言物自齐。  
杜曲旧游频入梦，兵厨佳酿惜分携。因君为向莲峰道，不待移文我亦西。  

送刘子东游  
刘郎世旧出雄边，生长幽并气质全。阵马风樯见豪举，雪车水柱得真传。  
书空咄咄知谁解，击缶呜呜颇自怜。后日东州饱归载，且休多送酒家钱。  

十日作  
关树萧条返照明，井陉西北算归程。青黄大似沟中断，文字空传海内名。  
平地烟霄遽如许，秋风茅屋可怜生。重阳拟作登高赋，一片伤心画不成。  

赠答普安师  
入座台山景趣新，因君乡国重情亲。金芝三秀诗坛瑞，宝树千花佛界春。  
闻道旧传言外意，忘言今得眼中人。种莲结社风流在，会向篮舆认后身。  

孝纯宛丘迁奉  
鬓毛衰飒面尘埃，孝子牵车古所哀。千里长河限南北，一丘寒土见蒿莱。  
辽东华表何人在，柳氏元堂此日开。十月知君有新喜，小雏先与唤迎来。  

追怀赵介叔  
今古人门各一时，燕南剩有桂林枝，清风明月怀元度，绿水红莲见杲之。  
善政传归遗爱颂，阴功留在称家儿。哀歌不尽平生意，空想翛然瘦鹤姿。  

追怀友生石裕卿  
人物休评第几流，依然豪侠数并州。壮怀歌阕樽为破，连句才多笔不休。  
金马只教聊避世，玉犀谁遣失封侯。酒酣握手今无复，惆怅西园是旧游。  

挽雁门刘克明  
诗骨翛然野鹤孤，两年清坐记围炉。金初宋季闻遗事，草靡波流见古儒。  
已分幽人嗟古柏，争教儒子奠生刍。凤山后日先贤传，再有刘宗祭酒无。  

赠答平阳仇舜臣  
两辱携诗过草堂，曹君师席有辉光。飞腾自是功名具，潦倒何堪翰墨场。  
沧海骊珠能几见，酆城龙剑不终藏。太行残雪春风近，且趁梅花荐寿觞。  

贾漕东城中隐堂  
智水仁山德有邻，柳塘花坞静无尘。家僮解诵闲居赋，田父争持社瓮春。  
安吉总输中隐士，典刑真见老成人。明年恰入非熊运，共看青蒲裹画轮。  

约严侯泛舟  
风物当年小洞庭，西湖此日展江亭。诗贪胜概题难遍，酒怯清秋醉易醒。  
白鸟无心自来去，红蕖照影亦娉婷。仙舟共载平生事，未分枯槎是客星。  

送曹干臣  
和林音驿日怀思，燕市歌欢有此时。老我真成铁炉步，感君时送草堂赀。  
黄杨旧厄三年闰，赤骥非无万里姿。平地烟霄付公等，不妨闲和凤池诗。  

国医王泽民诗卷  
万石君家父事兄，岂知衰俗有王卿。一篇华衮中书笔，满纸清风月旦评。  
鸿雁自分先后序，鹡鸰兼有急难情。闺门雍睦君须记，方伎成名恐未平。  

感寓  
南杨北李闲中老，乐丈张兄病且贫。叔夜吕安谁命驾，牧童田父实为邻。  
功名富贵知何物，风雨尘埃惜此身。歌酒逢场暂陶写，不应嫌我醉时真。  

存殁  
行间杨赵提衡早，老去辛刘入梦频。案上酒杯聊自慰，袖中诗卷欲谁亲。  
两都秋色皆乔木，一代名家不数人。汲冢遗编要完补，可能虚负百年身。  

人日有怀愚斋张兄纬文  
书来聊得慰怀思，清镜平明见白髭。明月高楼燕市酒，梅花人日草堂诗。  
风光流转何多态，儿女青红又一时。涧底孤松二千尺，殷勤留看岁寒枝。  

送仲希兼简大方  
家亡国破此身留，留滞聊城又过秋。老去天公真溃溃，乱来人事转悠悠。  
棋中败局从谁覆，镜里衰容只自羞。方外故人如见问，为言乘兴欲东流。  

送郭大方  
云装烟驾渺翩翩，是处林泉有静缘。存殁共惊初劫后，交游空记十年前。  
忘言秋水聊挥麈，得意高山未绝弦。明月太虚君自了，相思休泛剡溪船。  

送李甫之官青州  
亲朋离燕日相仍，又向扁舟别李膺。晚节浮沉疑未害，中年哀乐自难胜。  
樊笼不畜青田鹤，朔吹初翻白锦鹰。郑重双鱼问消息，故侯瓜圃在东陵。  

答吴天益  
兵中曾共保嵩丘，忽漫相逢在此州。鹅鸭何尝厌喧聒，燕鸿无计得迟留。  
白头亲旧常千里，黄叶关河又一秋，三径他时望羊仲，却应松菊未销忧。  

答郭仲通二首  
白发归来一布衣，东皋春草映柴扉。向时诸老供薰沐，此日孤生足骂讥。  
遁世已甘成远引，刺天何暇计群飞。光芒消缩都无几，惭愧诗人比少微。  
一樽何意复同倾，乱后真疑隔死生。吐气无妨出芒角，忍穷尤喜见工程。  
千年老桧盘根古，十丈寒潭照胆清。凛凛风期望吾子，不成随例只时名。  

送奉先从军  
潦倒书生百战场，功名都属绣衣郎。虎头食肉无不可，鼠目求官空自忙。  
卷月清笳渭城晓，倚天长剑蜀山苍。习池老去风流减，醉后扬鞭愧葛强。  

寿赵益之  
山东诸将拥云台，共许元戎有雅怀。文字谁如祭征虏，威名人识李临淮。  
农郊荆棘连新麦，儒馆丹青映古槐。看取邦人祝君寿，五云多处是三台。  

赠冯内翰二首并序  
内翰冯公，往在京师日，浑源雷渊希颜#太原王渥仲泽#河中李献能钦叔#龙山。  
冀禹锡京父，皆从之问学。某夤缘，亦得俎豆于门下士之末。然自辛卯壬辰以。来，不。  
三四年，而五人者唯不肖在耳。丙申夏六月，公自东平，将展墓于镇阳。以某在冠氏。  
枉驾见过。时公方为髀股所苦，吟呻展转，若非老人之所能堪。然间语及旧事，则危。  
坐终日，往往为之色扬而神跃，以公初挂冠归嵩山时较之，其谈笑风流，固未减也。窃。  
意造物者锡公难老，使后生辈望见眉宇，以知百年文章巨公，敦庞耆艾之士，褒衣博。  
带，坐镇雅俗者，盖如此。横流方靡，而砥柱不移。故国已非，而乔木犹在。幸公之。  

可恃，而哀四子之不见也。作诗二章，以道区区之怀。于公之行，而为之献  
耆旧如公可得亲，争教晚节傍风尘。青毡持去故家尽，白帽归来时事新。  
扶路不妨驴失脚，守关尤觉虎憎人。只应有似松庵日，时醉中山曲米春。  
龙门冠盖日追随，四客翩翩最受知。桃李已随风雨尽，柏松独与雪霜宜。  
元龟华发渠有几，清庙朱弦谁与期。见说常山好归隐，从公未觉十年迟。  

赠李文伯  
凤凰在山天下奇，泰和以来王李倪。承平人物天未绝，耆旧风流今复谁。  
青红自是儿女事，老干宁与春风期。万壑松声一壶酒，从公未觉去年迟。  

赠玉峰魏丈邦彦  
梦想南山掩霭间，眼明惊见玉峰寒。风波旧忆横身过，世事今归袖手看。  
贩妇佣儿识名姓，故乡遗族见衣冠。临流卜筑平生事。会就辽东管幼安。  

赠答赵仁甫  
南冠牢落坐贫居，却为穷愁解著书。但见室中无长物，不闻门外有轩车。  
六朝人物风流在，两月燕城笑语疏。寒士欢颜有他日，晚年留看定何如。  

郁郁  
郁郁羁怀不易开，更堪寥落动凄哀。华胥梦破青山在，梁甫吟成白发催。  
秋意渐随林影薄，晓寒都逐雁声来。并州近日风声恶，怅望乡书早晚回。  

秋日载酒光武庙  
美酒良辰邂逅同，赤眉城北汉王宫。百年星斗归天上，万古旌旗在眼中。  
草木暗随秋气老，河山长为昔人雄。一杯径醉风云地，莫放银盘上海东。  

寄刘光甫  
山泽臞儒亦自豪，尘埃俗吏岂胜劳。陶潜贫里营三径，潘岳秋来见二毛。  
刍狗已陈甘自弃，辕驹未脱欲安逃。因风寄谢刘夫子，极口推称恐太高。  

过皋州寄聂侯  
涧冈重复并湍流，斜日黄榆岭上头。地底宝符临赵国，眼中佛屋见皋州。  
云沙浩浩雁良苦，木叶萧萧风自秋。别后故人应念我，一诗聊与话离忧。  

丙辰九月二十六日挈家游龙泉  
风色澄鲜称野情，居僧闻客喜相迎。藤垂石磴云添润，泉漱山根玉有声。  
庭树老于临济寺，霜林浑是汉家营。明年此日知何处，莫惜题诗记姓名。  

病中感寓赠徐威卿兼简曹益甫高圣举  
读书略破五千卷，下笔须论二百年。正赖天民有先觉，岂容文统落私权。  
东曹椽属冥行废，乡校迂儒自圣癫。不是徐卿与高举，老夫空老欲谁传。  
  
## 十八家诗抄·卷二十六  

### 李太白七绝七十九首  

横江词六首  
人言横江好，侬道横江恶。一风三日吹倒山，白浪高于瓦官阁。  
海潮南去过寻阳，牛渚由来险马当。横江欲渡风波恶，一水牵愁万里长。  
横江西望阻西秦，汉水东连扬子津。白浪如山那可渡，狂风愁杀峭帆人。  
海神来过恶风回，浪打天门石壁开。浙江八月何如此，涛似连山喷雪来。  
横江馆前津吏迎，向余东指海云生。郎今欲渡缘何事，如此风波不可行。  
月晕天风雾不开，海鲸东蹙百川回。惊波一起三山动，公无渡河归去来。  

永王东巡歌十一首  
永王正月东出师，天子遥分龙虎旗。楼船一举风波静，江汉翻为雁鹜池。  
三川北虏乱如麻，四海南奔似永嘉。但用东山谢安石，为君谈笑静胡沙。  
雷鼓嘈嘈喧武昌，云旗猎猎过寻阳。秋毫不犯三吴悦，春日遥看五色光。  
龙盘虎踞帝王州，帝子金陵访古丘，春风试暖昭阳殿，明月还过□鹊楼。  
二帝巡游俱未回，五陵松柏使人哀。诸侯不救河南地，更喜贤王远道来。  
丹阳北固是吴关，画出楼台云水间。千岩烽火连沧海，两岸旌旗绕碧山。  
王出三江按五湖，楼船跨海次扬都。战舰森森罗虎士，征帆一一引龙驹。  
长风挂席势难回，海动山倾古月催。君看帝子浮江日，何似龙骧出峡来。  
祖龙浮海不成桥，汉武寻阳空射蛟。我王楼舰轻秦汉，却似文皇欲渡辽。  
帝宠贤王入楚关，扫清江汉始应还。初从云梦开朱邸，更取金陵作小山。  
试借君王玉马鞭，指麾戎虏坐琼筵。南风一扫胡尘静，西入长安到日边。  

上皇西巡南京歌十首  
胡尘轻拂建章台，圣主西巡蜀道来。剑壁门高五千尺，石为楼阁九天开。  
九天开出一成都，万户千门入画图。草树云山如锦绣，秦川得及此间无。  
德阳春树似新丰，行入新都若旧宫。柳色未饶秦地绿，花光不减上林红。  
谁道君王行路难，六龙西幸万人欢。地转锦江成渭水，天回玉垒作长安。  
万国同风共一时，锦江何谢曲江池。石镜更明天上月，后宫亲得照娥眉。  
濯锦清江万里流，云帆龙舸下扬州。北地虽夸上林苑，南京还有散花楼。  
锦水东流绕锦城，星桥北挂象天星。四海此中朝圣主，峨眉山上列仙庭。  
秦开蜀道置金牛，汉水元通星汉流。天子一行遗圣迹，锦城长作帝王州。  
水绿天青不起尘，风光和暖胜三秦。万国烟花随玉辇，西来添作锦江春。  
剑阁重关蜀北门，上皇归马若云屯。少帝长安开紫极，双悬日月照乾坤。  

峨眉山月歌  
峨眉山月半轮秋，影入平羌江水流。夜发清溪向三峡，思君不见下渝州。  

东鲁见狄博通  
去年别我向何处，有人传道游江东。谓言挂席度沧海，却来应是无长风。  

赠华州王司士  
淮水不绝波澜高，盛德未泯生英髦。知君先负庙堂器，今日还须赠宝刀。  

巴陵赠贾舍人  
贾生西望忆京华，湘浦南迁莫怨嗟。圣主恩深汉文帝，怜君不遣到长沙。  

赠汪伦  
李白乘舟将欲行，忽闻岸上踏歌声。桃花潭水深千尺，不及汪伦送我情。  

闻王昌龄左迁龙标遥有此寄  
扬州花落子规啼，闻道龙标过五溪。我寄愁心与明月，随君直到夜郎西。  

黄鹤楼送孟浩然之广陵  
故人西辞黄鹤楼，烟花三月下扬州。孤帆远影碧山尽，唯见长江天际流。  

送贺宾客归越  
镜湖流水漾清波，狂客归舟逸兴多。山阴道士如相见，应写黄庭换白鹅。  

送外甥郑灌从军三首  
六博争雄好彩来，金盘一掷万人开。丈夫赌命报天子，当斩胡头衣锦回。  
丈八蛇矛出陇西，弯弧拂箭白猿啼。破胡必用龙韬策，积甲应将熊耳齐。  
月蚀西方破敌时，及瓜归日未应迟。斩胡血变黄河水，枭首当悬白鹊旗。  

送韩侍御之广德令  
昔日绣衣何足荣，今宵贳酒与君倾。暂就东山赊月色，酣歌一夜送泉明。  

山中答俗人  
问余何意栖碧山，笑而不答心自闲。桃花流水窅然去，别有天地非人间。  

答湖州迦叶司马问白是何人  
青莲居士谪仙人，酒肆藏名三十春。湖州司马何须问，金粟如来是后身。  

酬崔侍御  
严陵不从万乘游，归卧空山钓碧流。自是客星辞帝坐，元非太白醉扬州。  

鲁东门泛舟二首  
日落沙明天倒开，波摇石动水萦回。轻舟泛月寻溪转，疑是山阴雪后来。  
水作青龙盘石堤，桃花夹岸鲁门西。若教月下乘舟去，何啻风流到剡溪。  

陪族叔刑部侍郎晔及中书贾舍人至游洞庭五首  
洞庭西望楚江分，水尽南天不见云。日落长沙秋色远，不知何处吊湘君。  
南湖秋水夜无烟，耐可乘流直上天。且就洞庭赊月色，将船买酒白云边。  
洛阳才子谪湘川，元礼同舟月下仙。记得长安还欲笑，不知何处是西天。  
洞庭湖西秋月辉，潇湘江北早鸿飞。醉客满船歌白睧，不知霜露入秋衣。  
帝子潇湘去不还，空馀秋草洞庭间。淡扫明湖开玉镜，丹青画出是君山。  

与谢良辅游泾川陵岩寺  
乘君素舸泛泾西，宛似云门对若溪。且从康乐寻山水，何必东游入会稽。  

望庐山五老峰  
庐山东南五老峰，青天削出金芙蓉。九江秀色可揽结，吾将此地巢云松。  

望天门山  
天门中断楚江开，碧水东流直北回。两岸青山相对出，孤帆一片日边来。  

客中作  
兰陵美酒郁金香，玉碗盛来琥珀光。但使主人能醉客，不知何处是他乡。  

早发白帝城  
朝辞白帝彩云间，千里江陵一日还。两岸猿声啼不住，轻舟已过万重山。  

秋下荆门  
霜落荆门江树空，布帆无恙挂秋风。此行不为鲈鱼鲙，自爱名山入剡中。  

苏台览古  
旧苑荒台杨柳新，菱歌春唱不胜春。只今唯有西江月，曾照吴王宫里人。  

越中览古  
越王勾践破吴归，义士还家尽锦衣。宫女如花满春殿，只今唯有鹧鸪飞。  

庐江主人妇  
孔雀东飞何处栖，庐江小吏仲卿妻。为客裁缝石自见，城乌独宿夜空啼。  

山中与幽人对酌  
两人对酌山花开，一杯一杯复一杯。我醉欲眠卿且去，明朝有意抱琴来。  

与史郎中饮听黄鹤楼上吹笛  
一为迁客去长沙，西望长安不见家。黄鹤楼中吹玉笛，江城五月落梅花。  

白胡桃  
红罗袖里分明见，白玉盘中看却无。疑是老僧休念诵，腕前推下水精珠。  

巫山枕障  
巫山枕障画高丘，白帝城边树色秋。朝云夜入无行处，巴水横天更不流。  

庭前晚开花  
西王母桃种我家，三千阳春始一花。结实苦迟为人笑，攀折唧唧长咨嗟。  

军行  
骝马新跨白玉鞍，战罢沙场月色寒。城头铁鼓声犹震，匣里金刀血未干。  

从军行  
百战沙场碎铁衣，城南已合数重围。突营射杀呼延将，独领残兵千骑归。  

春夜洛城闻笛  
谁家玉笛暗飞声，散入春风满洛城。此夜曲中闻折柳，何人不起故园情。  

流夜郎闻酺不预  
北阙圣人歌大康，南冠君子窜遐荒。汉酺闻奏钧天乐，愿得风吹到夜郎。  

宣城见杜鹃花  
蜀国曾闻子规鸟，宣城还见杜鹃花。一叫一回肠一断，三春三月忆三巴。  

长门怨二首  
天回北斗挂西楼，金屋无人萤火流。月光欲到长门殿，别作深宫一段愁。  
桂殿长愁不记春，黄金四屋起秋尘。夜悬明镜青天上，独照长门宫里人。  

春怨  
白马金羁辽海东，罗帷绣被卧春风。落月低轩窥烛尽，飞花入户笑床空。  

陌上赠美人  
骏马骄行踏落花，垂鞭直拂五云车。美人一笑褰珠箔，遥指红楼是妾家。  

口号吴王舞人半醉  
风动荷花水殿香，姑苏台上宴吴王。西施醉舞娇无力，笑倚东窗白玉床。  

赠段七娘  
罗袜凌波生网尘，那能得计访情亲。千杯绿酒何辞醉，一面红妆恼杀人。  

别内赴征三首  
王命三征去未还，明朝离别出吴关。白玉高楼看不见，相思须上望夫山。  
出门妻子强牵衣，问我西行几日归，来时倘佩黄金印，莫见苏秦不下机。  
翡翠为楼金作梯，谁人独宿倚门啼。夜泣寒灯连晓月，行行泪尽楚关西。  

南流夜郎寄内  
夜郎天外怨离居，明月楼中音信疏。北雁春归看欲尽，南来不得豫章书。  

哭晁卿衡  
日本晁卿辞帝都，征帆一片绕蓬壶。明月不归沉碧海，白云愁色满苍梧。  

杜工部七绝一百五首  

赠李白  
秋来相顾尚飘蓬，未就丹砂愧葛洪。痛饮狂歌空度日，飞扬跋扈为谁雄。  

萧八明府实处觅桃栽  
奉乞桃栽一百根，春前为送浣花村。河阳县里虽无数，濯锦江边未满园。  

从韦二明府续处觅绵竹  
华轩蔼蔼他年到，绵竹亭亭出县高。江上舍前无此物，幸分苍翠拂波涛。  

凭何十一少府邕觅桤木栽  
草堂堑西无树林，非子谁复见幽心。饱闻桤木三年大，与致溪边十亩阴。  

诣徐卿觅果栽  
草堂少花今欲栽，不问绿李与黄梅。石笋街中却归去，果园坊里为求来。  

凭韦少府班觅松树子  
落落出群非榉柳，青青不朽岂杨梅。欲存老盖千年意，为觅霜根数寸栽。  

又于韦处乞大邑瓷碗  
大邑烧瓷轻且坚，扣如哀玉锦城传。君家白碗胜霜雪，急送茅斋也可怜。  

绝句漫兴九首  
眼见客愁愁不醒，无赖春色到江亭。即遣花开深造次，便教莺语太丁宁。  
手种桃李非无主，野老墙低还是家。恰似春风相欺得，夜来吹折数枝花。  
熟知茅斋绝低小，江上燕子故来频。衔泥点污琴书内，更接飞虫打著人。  
二月已破三月来，渐老逢春能几回。莫思身外无穷事，且尽生前有限杯。  
肠断江春欲尽头，杖藜徐步立芳洲。颠狂柳絮随风去，轻薄桃花逐水流。  
懒慢无堪不出村，呼儿日在掩柴门。苍苔浊酒林中静，碧水春风野外昏。  
糁径杨花铺白毡，点溪荷叶叠青钱。笋根稚子无人见，沙上凫雏傍母眠。  
舍西柔桑叶可拈，江畔细麦复纤纤。人生几何春已夏，不放香醪如蜜甜。  
隔户杨柳弱袅袅，恰似十五女儿腰。谁谓朝来不作意，狂风挽断最长条。  

春水生二绝  
二月六夜春水生，门前小滩浑欲平。鸬鹚磖磗莫漫喜，吾与汝曹俱眼明。  
一夜水高二尺强，数日不可更禁当。南市津头有船卖，无钱即买系篱旁。  

少年行二首  
莫笑田家老瓦盆，自从盛酒长儿孙。倾银注玉惊人眼，共醉终同卧竹根。  
巢燕养雏浑去尽，江花结子已无多。黄衫年少来宜数，不见堂前东逝波。  

少年行  
马上谁家白面郎，临阶下马踏人床。不通姓字粗豪甚，指点银瓶索酒尝。  

赠花卿  
锦城丝管日纷纷，半入江风半入云。此曲只应天上有，人间能得几回闻。  

李司马桥了承高使君自成都回  
向来江上手纷纷，三日功成事出群。已传童子骑青竹，总拟桥东待使君。  

江畔独步寻花七绝句  
江上被花恼不彻，无处告诉只颠狂。走觅南邻爱酒伴，经旬出饮独空床。  
稠花乱蕊畏江滨，行步欹危实怕春。诗酒尚堪驱使在，未须料理白头人。  
江深竹静两三家，多事红花映白花。报答春光知有处，应须美酒送生涯。  
东望少城花满烟，百花高楼更可怜。谁能载酒开金盏，唤取佳人舞绣筵。  
黄师塔前江水东，春光懒困倚微风。桃花一簇开无主，可爱深红爱浅红。  
黄四娘家花满蹊，千朵万朵压枝低。留连戏蝶时时舞，自在娇莺恰恰啼。  
不是看花即索死，只恐花尽老相催。繁枝容易纷纷落，嫩叶商量细细开。  

重赠郑炼绝句  
郑子将行罢使臣，囊无一物献尊亲。江山路远羁离日，裘马谁为感激人。  

中丞严公雨中垂寄见忆一绝奉答二绝  
雨映行宫辱赠诗，元戎肯赴野人期。江边老病虽无力，强拟晴天理钓丝。  
何日雨晴云出溪，白沙青石先无泥。只须伐竹开荒径，倚杖穿花听马嘶。  

谢严中丞送青城山道士乳酒一瓶  
山瓶乳酒下青云，气味浓香幸见分。鸣鞭走送怜渔父，洗盏开尝对马军。  

三绝句  
楸树馨香倚钓矶，斩新花蕊未应飞。不如醉里风吹尽，可忍醒时雨打稀。  
门外鸬鹚去不来，沙头忽见眼相猜。自今已后知人意，一日须来一百回。  
无数春笋满林生，柴门密掩断人行。会须上番看成竹，客至从瞋不出迎。  

戏为六绝句  
庾信文章老更成，凌云健笔意纵横。今人嗤点流传赋，不觉前贤畏后生。  
杨王卢骆当时体，轻薄为文哂未休。尔曹身与名俱灭，不废江河万古流。  
纵使卢王操翰墨，劣于汉魏近风骚。龙文虎脊皆君驭，历块过都见尔曹。  
才力应难跨数公，凡今谁是出群雄。或看翡翠兰苕上，未掣鲸鱼碧海中。  
不薄今人爱古人，清词丽句必为邻。窃攀屈宋宜方驾，恐与齐梁作后尘。  
未及前贤更勿疑，递相祖述复先谁。别裁伪体亲风雅，转益多师是汝师。  

答杨梓州  
闷到杨公池水头，坐逢杨子镇兼州。却向青溪不相见，回船应载阿戎游。  

得房公池鹅  
房相西池鹅一群，眠沙泛浦白于云。凤凰池上应回首，为报笼随王右军。  

官池春雁二首  
自古稻梁多不足，至今磖磗乱为群。且休怅望看春水，更恐归飞隔暮云。  
青春欲尽急还乡，紫塞宁论尚有霜。翅在云天终不远，力微矢曾缴绝须防。  

投简梓州幕府兼简韦十郎官  
幕下郎官安稳无，从来不奉一行书。固知贫病人须弃，能使韦郎迹也疏。  

戏作寄上汉中王二首  
云里不闻双雁过，掌中贪看一珠新。秋风袅袅吹江汉，只在他乡何处人。  
谢安舟楫风还起，梁苑池台雪欲飞。杳杳东山携妓去，泠泠修竹待王归。  

黄河二首  
黄河北岸海西军，椎鼓鸣钟天下闻。铁马长鸣不知数，胡人高鼻动成群。  
黄河南岸是吾蜀，欲须供给家无粟。愿驱众庶戴君王，混一车书弃金玉。  

绝句四首  
堂西长笋别开门，堑北行椒却背村。梅熟许同朱老吃，松高拟对阮生论。  
欲作鱼梁云覆湍，因惊四月雨声寒。青溪先有蛟龙窟，竹石如山不敢安。  
两个黄鹂鸣翠柳，一行白鹭上青天。窗含西岭千秋雪，门泊东吴万里船。  
药条药甲润青青，色过棕亭入草亭。苗满空山惭取誉，根居隙地怯成形。  

奉和严公军城早秋  
秋风袅袅动高旌，玉帐分弓射虏营。已收滴博云间戍，更夺蓬婆雪外城。  

三绝句  
前年渝州杀刺史，今年开州杀刺史。群盗相随剧虎狼，食人更肯留妻子。  
一十一家同入蜀，惟残一人出骆谷。自说二女啮臂时，回头却向秦云哭。  
殿前兵马虽骁雄，纵暴略与羌浑同。闻道杀人汉水上，妇女多在官军中。  

存没口号二首  
席谦不见近弹棋，毕曜仍传旧小诗。玉局他年无限笑，白杨今日几人悲。  
郑公粉绘随长夜，曹霸丹青已白头。天下何曾有山水，人间不解重骅骝。  

夔州歌十绝句  
中巴之东巴东山，江水开辟流其间。白帝高为三峡镇，瞿塘险过百牢关。  
白帝夔州各异城，蜀江楚峡混殊名。英雄割据非天意，霸主并吞在物情。  
群雄竞起问前朝，王者无外见今朝。比讶渔阳结怨恨，元听舜日旧箫韶。  
赤甲白盐俱刺天，闾阎缭绕接山巅。枫林橘树丹青合，复道重楼锦绣悬。  
瀼东瀼西一万家，江南江北春冬花。背飞鹤子遗琼蕊，相趁凫雏入蒋牙。  
东屯稻畦一百顷，北有涧水通青苗。晴浴狎鸥分处处，雨随神女下朝朝。  
蜀麻吴盐自古通，万斛之舟行若风。长年三老长歌里，白昼摊钱高浪中。  
忆昔咸阳都市合，山水之图张卖时。巫峡曾经宝屏见，楚宫犹对碧峰疑。  
武侯祠堂不可忘，中有松柏参天长。干戈满地客愁破，云日如火炎天凉。  
阆风玄圃与蓬壶，中有高唐天下无。借问夔州压何处，峡门江腹拥城隅。  

解闷十二首  
草阁柴扉星散居，浪翻江黑雨飞初。山禽引子哺红果，溪女得钱留白鱼。  
商胡离别下扬州，忆上西陵故驿楼。为问淮南米贵贱，老夫乘兴欲东游。  
一辞故国十经秋，每见秋瓜忆故丘。今日南湖采薇蕨，何人为觅郑瓜州。  
沈范早知何水部，曹刘不待薛郎中。独当省署开文苑，兼泛沧浪学钓翁。  
李陵苏武是吾师，孟子论文更不疑。一饭未曾留俗客，数篇今见古人诗。  
复忆襄阳孟浩然，清诗句句尽堪传。即今耆旧无新语，漫钓槎头缩项鳊。  
陶冶性灵存底物，新诗改罢自长吟。孰知二谢将能事，颇学阴何苦用心。  
不见高人王右丞，蓝田丘壑漫寒藤。最传秀句寰区满，未绝风流相国能。  
先帝贵妃今寂寞，荔枝还复入长安。炎方每续朱樱献，玉座应悲白露团。  
忆过泸戎摘荔枝，青枫隐映石逶迤。京华应见无颜色，红颗酸甜只自知。  
翠瓜碧李沉玉甃，赤梨葡萄寒露成。可怜先不异枝蔓，此物娟娟长远生。  
侧生野岸及江蒲，不熟丹宫满玉壶。云壑布衣鲐背死，劳人害马翠眉须。  

承闻河北诸道节度入朝欢喜口号绝句十二首  
禄山作逆降天诛，更有思明亦已无。汹汹人寰犹不定，时时战斗欲何须。  
社稷苍生计必安，蛮夷杂种错相干。周宣汉武今王是，孝子忠臣后代看。  
喧喧道路好童谣，河北将军尽入朝。自是乾坤王室正，却教江汉客魂销。  
不道诸公无表来，茫茫庶事遣人猜。拥兵相学干戈锐，使者徒劳百万回。  
鸣玉锵金尽正臣，修文偃武不无人。兴王会静妖氛气，圣寿宜过一万春。  
英雄见事若通神，圣哲为心小一身。燕赵休矜出佳丽，宫闱不拟选才人。  
抱病江天白首郎，空山楼阁暮春光。衣冠是日朝天子，草奏何时入帝乡。  
澶漫山东一百州，削成如桉抱青丘。包茅重入归关内，王祭还供尽海头。  
东逾辽水北滹沲，星象风云喜共和。紫气关临天地阔，黄金台贮俊贤多。  
渔阳突骑邯郸儿，酒酣并辔金鞭垂。意气即归双阙舞，雄豪复遣五陵知。  
李相将军拥蓟门，白头惟有赤心存。竟能尽说诸侯入，知有从来天子尊。  
十二年来多战场，天威已息阵堂堂。神灵汉代中兴主，功业汾阳异姓王。  

上卿翁请修武侯庙遗像缺落时崔卿权夔州  
大贤为政即多闻，刺史真符不必分。尚有西郊诸葛庙，卧龙无首对江氵贲。  

喜闻盗贼总退口号五首  
萧关陇水入官军，青海黄河卷塞云。北极转愁龙虎气，西戎休纵犬羊群。  
赞普多教使入秦，数通和好止烟尘。朝廷忽用哥舒将，杀伐虚悲公主亲。  
崆峒西极过昆仑，驼马由来拥国门。逆气数年吹路断，蕃人闻道渐星奔。  
勃律天西采玉河，坚昆碧碗最来多。旧随汉使千堆宝，少答胡王万匹罗。  
今春喜气满乾坤，南北东西拱至尊。大历三年调玉烛，玄元皇帝圣云孙。  

漫成一绝  
江月去人只数尺，风灯照夜欲三更。沙头宿鹭联拳静，船尾跳鱼拨剌鸣。  

书堂饮既夜复邀李尚书下马月下赋绝句  
湖月林风相与清，残樽下马复同倾。久闻野鹤如霜鬓，遮莫邻鸡下五更。  

江南逢李龟年  
岐王宅里寻常见，崔九堂前几度闻。正是江南好风景，落花时节又逢君。  

苏东坡七绝上二百三首  

郿坞  
衣中甲厚行何惧，坞里金多退足凭。毕竟英雄谁得似，脐脂自照不须灯。  

授经台  
剑舞有神通草圣，海山无事化琴工。此台一览秦川小，不待传经意已空。  

九月中曾题二小诗于南溪竹上既而忘之昨日再游见而录之  
湖上萧萧疏雨过，头关霭霭暮云横。陂塘水落荷将尽，城市人归虎欲行。  

濠州七绝  

涂山  
川锁支祁水尚浑，地埋汪罔骨应存。樵苏已入黄熊庙，乌鹊犹朝禹会村。  

彭祖庙  
跨历商周看盛衰，欲将齿发斗蛇龟。空餐云母连山尽，不见蟠桃著子时。  

逍遥台  
常怪刘伶死便埋，岂伊忘死未忘骸。乌鸢夺得与蝼蚁，谁信先生无此怀。  

观鱼台  
欲将同异较锱铢，肝胆犹能楚越如。若信万殊归一理，子今知我我知鱼。  

虞姬墓  
帐下佳人拭泪痕，门前壮士气如云。仓黄不负君王意，只有虞姬与郑君。  

四望亭  
颓垣破础没柴荆，故老犹言短李亭。敢请使君重起废，落霞孤鹜换新铭。  

浮山洞  
人言洞府是鳌宫，升降随波与海通。共坐船中那得见，乾坤浮水水浮空。  

初到杭州寄子由二绝  
眼看时事力难胜，贪恋君恩退未能。迟钝终须投劾去，使君何日换聋丞。  
圣明宽大许全身，衰病摧颓自畏人。莫上冈头苦相望，吾方祭灶请比邻。  

吉祥寺赏牡丹  
人老簪花不自羞，花应羞上老人头。醉归扶路人应笑，十里珠帘半上钩。  

吉祥寺僧求阁名  
过眼荣枯电与风，久长那得似花红。上人宴坐观空阁，观色观空色即空。  

六月二十七日望湖楼醉书五首  
黑云翻墨未遮山，白雨跳珠乱入船。卷地风来忽吹散，望湖楼下水如天。  
放生鱼鳖逐人来，无主荷花到处开。水枕能令山俯仰，风船解与月徘回。  
乌菱白芡不论钱，乱系青菰裹绿盘。忽忆尝新会灵观，滞留江海得加餐。  
献花游女木兰桡，细雨斜风湿翠翘。无限芳洲生杜若，吴儿不识楚辞招。  
未成小隐聊中隐，可得长闲胜暂闲。我本无家更安往，故乡无此好湖山。  

夜泛西湖五绝  
新月生魄迹未安，才破五六渐盘桓。今夜吐艳如半璧，游人得向三更看。  
三更向阑月渐垂，欲落未落景特奇。明朝人事谁料得，看到苍龙西没时。  
苍龙已没牛斗横，东方芒角升长庚。渔人收筒及未晓，船过惟有菰蒲声。  
菰蒲无边水茫茫，荷花夜开风露香。渐见灯明出远寺，更待月黑看湖光。  
湖光非鬼亦非仙，风恬浪静光满川。须臾两两入寺去，就视不见空茫然。  

沈谏议召游湖不赴明日得双莲于北山下作一绝持献沈既见和又别作一首因用其韵  
湖上棠阴手自栽，问公更得几回来。水仙亦恐公归去，故遣双莲一夜开。  
诏书行捧缕金笺，乐府应歌相府莲。莫忘今年花发处，西湖西畔北山前。  

望海楼晚景五绝  
海上涛头一线来，楼前指顾雪成堆。从今潮上君须上，更看银山二十回。  
横风吹雨入楼斜，壮观应须好句夸。雨过潮平江海碧，电光时掣紫金蛇。  
青山断处塔层层，隔岸人家唤欲禜。江上秋风晚来急，为传钟鼓到西兴。  
楼下谁家烧夜香，玉笙哀怨弄初凉。临风有客吟秋扇，拜月无人见晚妆。  
沙河灯火照山红，歌鼓喧呼语笑中。为问少年心在否，角巾欹侧鬓如蓬。  

八月十七复登望海楼自和前篇是日榜出与试官两人复留五首  
楼上烟云怪不来，楼前飞纸落成堆。非关文字须重看，却被江山未放回。  
眼昏烛暗细行斜，考阅精强外已夸。明日失杯君莫怪，早知安足不成蛇。  
乱山遮晓拥千层，睡美初凉撼不禜。昨夜酒行君屡叹，定知归梦到吴兴。  
天台桂子为谁香，倦听空阶夜点凉。赖有明朝看潮在，万人空巷斗新妆。  
秋花不见眼花红，身在孤舟兀兀中。细雨作寒知有意，未教金菊出蒿蓬。  

和陈述古拒霜花  
千株扫作一番黄，只有芙蓉独自芳。唤作拒霜知未称，细思却是最宜霜。  

和沈立之留别二首  
而今父老千行泪，一似当时初去时。不用镌碑颂遗爱，丈人清德畏人知。  
卧闻铙鼓送归艎，梦里匆匆共一觞。试问别来愁几许，春江万斛若为量。  

盐官绝句四首  

南寺千佛阁  
古邑居民半海涛，师来构筑便能高。千金用尽身无事，坐看香烟绕白豪。  

北寺悟空禅师塔  
已将世界等微尘，空里浮花梦里身。岂为龙颜更分别，只应天眼识天人。  

塔前古桧  
当年双桧是双童，相对无言老更恭。庭雪到腰埋不死，如今化作两苍龙。  

僧爽白鸡  
断尾雄鸡本畏烹，年来听法伴修行。还须却置莲花漏，老怯风霜恐不鸣。  

六和寺冲师闸山溪为水轩  
欲放清溪自在流，忍教冰雪落沙洲。出山定被江潮涴，能为山僧更少留。  

冬至日独游吉祥寺  
井底微阳回未回，萧萧寒雨湿枯荄。何人更似苏夫子，不是花时肯独来。  

后十馀日复至  
东君意浅著寒梅，千朵深红未暇裁。安得道人殷七七，不论时节遣花开。  

戏赠  
惆怅沙河十里春，一番花老一番新。小桥依旧斜阳里，不见楼中垂手人。  

和人求笔迹  
麦光铺几净无瑕，入夜青灯照眼花。从此剡藤真可吊，半纡春蚓绾秋蛇。  

赠孙莘老七绝  
嗟予与子久离群，耳冷心灰百不闻。若对青山谈世事，当须举白便浮君。  
天目山前渌浸裾，碧澜堂下看衔舻。作堤捍水非吾事，闲送苕溪入太湖。  
夜来雨洗碧巑岏，浪涌云屯绕郭寒。闻有弁山河处是，为君四面竟求看。  
夜桥灯火照溪明，欲放扁舟取次行。暂借官奴遣吹笛，明朝新月到三更。  
三年京国厌藜蒿，长羡淮鱼压楚糟。今日骆驼桥下泊，恣看修网出银刀。  
乌程霜稻袭人香，酿作春风霅水光。时复中之徐邈圣，毋多酌我次公狂。  
去年腊日访孤山，曾借僧窗半日闲。不为思归对妻子，道人有约径须还。  

王复秀才所居双桧二首  
吴王池馆遍重城，奇草幽花不记名。青盖一归无觅处，只留双桧待升平。  
凛然相对敢相欺，直干临空未要奇。根到九泉无曲处，世间惟有蛰龙知。  

上元过祥符僧可久房萧然无灯火  
门前歌舞斗分朋，一室清风冷欲冰。不把琉璃闲照佛，始知无尽本无灯。  

饮湖上初晴后雨二首  
朝曦迎客宴重冈，晚雨留人入醉乡。此意自佳君不会，一杯当属水仙王。  
水光潋滟晴方好，山色空濛雨亦奇。欲把西湖比西子，淡妆浓抹总相宜。  

富阳妙庭观董双成故宅发地得丹鼎覆以铜盘承以琉璃盆  

盆既破碎丹亦为人争夺持去今独盘鼎在耳二首  
人去山空鹤不归，丹亡鼎在世徒悲。可怜九转功成后，却把飞升乞内芝。  
琉璃击碎走金丹，无复神光发旧坛。时有世人来舐鼎，欲随鸡犬事刘安。  

山村五绝  
竹篱茅屋趁溪斜，春入山村处处花。无象太平还有象，孤烟起处是人家。  
烟雨濛濛鸡犬声，有生何处不安生。但令黄犊无人佩，布谷何劳也劝耕。  
老翁七十自腰镰，惭愧青山笋蕨甜。岂是闻韶解忘味，尔来三月食无盐。  
杖藜裹藜去匆匆，过眼青钱转手空。赢得儿童语音好，一年强半在城中。  
窃禄忘归我自羞，丰年底事汝忧愁。不须更待飞鸢堕，方念平生马少游。  

赠别  
青鸟衔巾久欲飞，黄莺别主更悲啼。殷勤莫忘分携处，湖水东边凤岭西。  

次韵代留别  
绛蜡烧残玉斝飞，离歌唱彻万行啼。他年一舸鸱夷去，应记侬家旧姓西。  

吉祥寺花将落而述古不至  
今岁东风巧剪裁，含情只待使君来。对花无信花应恨，直恐明年便不开。  

述古闻之明日即来坐上复用前韵同赋  
仙衣不用剪刀裁，国色初含卯酒来。太守问花花有语，为君零落为君开。  

宝山昼睡  
七尺顽躯走世尘，十围便腹贮天真。此中空洞浑无物，何止容君数百人。  

席上代人赠别三首  
凄音怨乱不成歌，纵使重来奈老何。泪眼无穷似梅雨，一番匀了一番多。  
天上麒麟岂混尘，笼中翡翠不由身。那知昨夜香闺里，更有偷啼暗别人。  
莲子擘开须见臆，楸枰著尽更无期。破衫却有重逢处，一饭何曾忘却时。  

唐道人言天目山上俯视雷雨每大雷电但闻云中如婴儿声殊不闻雷震也  
已外浮名更外身，区区雷电若为神。山头只作婴儿看，无限人间失箸人。  

追和子由去岁试举人洛下所寄五首  

暴雨初晴楼上晚景  
秋后风光雨后山，满城流水碧潺潺。烟云好处无多子，及取昏鸦未到间。  
洛邑从来天地中，嵩高苍翠北邙红。风流耆旧消磨尽，只有青山对病翁。  
白汗翻浆午景前，雨馀风物便萧然。应倾半熟鹅黄酒，照见新晴水碧天。  
疾雷破屋雨翻河，一扫清风未觉多。应似画师吴道子，高堂巨壁写降魔。  
客路三年不见山，上楼相对梦魂间。明朝却踏红尘去，羞向清伊照病颜。  

佛日山荣长老方丈五绝  
陶令思归久未成，远公不出但闻名。山中只有苍髯叟，数里萧萧管送迎。  
千株玉槊搀云立，一穗珠旒落镜寒。何处霜眉碧眼客，结为三友冷相看。  
东麓云根露角牙，细泉幽咽走金沙。不堪土肉埋山骨，未放苍龙浴渥洼。  
食罢茶瓯未要深，清风一榻抵千金。腹摇鼻息庭花落，还尽平生未足心。  
日射西廊午枕明，水沉烧尽碧烟横。山人睡觉无人见，只有飞蚊绕鬓鸣。  

八月十五日看潮五绝  
定知玉免十分圆，已作霜风九月寒。寄语重门休上钥，夜潮留向月中看。  
万人鼓噪慑吴侬，犹似浮江老阿童。欲识潮头高几许，越山浑在浪花中。  
江边身世两悠悠，久与沧波共白头。造物亦知人易老，故教江水向西流。  
吴儿生长狎涛渊，冒利轻生不自怜。东海若知明主意，应教斥卤变桑田。  
江神河伯两醯鸡，海若东来气吐蜺。安得夫差水犀手，三千强弩射潮低。  

临安三绝  

将军树  
阿坚泽畔菰蒲节，玄德墙头羽葆桑。不会世间闲草木，与人何事管兴亡。  

锦溪  
楚人休笑沐猴冠，越俗徒夸翁子贤。五百年间异人出，尽将锦绣裹山川。  

石镜  
山鸡舞破半岩云，菱叶开残野水春。应笑武都山下土，枉教明月殉佳人。  

陌上花三首并引  
游九仙山，闻里中儿歌。陌上花#，父老云\$吴越王妃每岁春必归临安，王以书遗妃曰：“陌上花开，可缓缓归矣。”吴人用其语为歌，含思宛转，听之凄然，而其词鄙野，为易之云。  
陌上花开蝴蝶飞，江山犹是昔人非。遗民几度垂垂老，游女长歌缓缓归。  
陌上山花无数开，路人争看翠车并来。若为留得堂堂去，且更从教缓缓回。  
生前富贵草头露，身后风流陌上花。已作迟迟君去鲁，犹歌缓缓妾回家。  

九日舟中望见有美堂上鲁少卿饮以诗戏之二首  
指点云间数点红，笙歌正拥紫髯翁。谁知爱酒龙山客，却在渔舟一叶中。  
西阁珠帘卷落晖，水沉烟断佩声微。遥知通德凄凉甚，拥髻无言怨未归。  

游诸佛舍一日饮酽茶七盏戏书勤师壁  
示病维摩元不病，在家灵运已忘家。何须魏帝一丸药，旦尽卢仝七碗茶。  

金门寺中见李西台与二钱唱和四绝句戏用其韵跋之  
帝城春日帽檐斜，二陆初来尚忆家。未肯将盐下莼菜，已应知雪似杨花。  
平生贺老惯乘舟，骑马风前怕打头，欲问君王乞符竹，但忧无蟹有监州。  
西台妙迹继杨风，无限龙蛇洛寺中。一纸清诗吊兴废，尘埃零落梵王宫。  
五季文章堕劫灰，升平格力未全回。故知前辈宗徐庾，数首风流似玉台。  

书双竹湛师房二首  
我本西湖一钓舟，意嫌高屋冷飕飕。羡师此室才方丈，一炷清香尽日留。  
暮鼓朝钟自击撞，闭门孤枕对残缸。白灰旋拨通红火，卧听萧萧雨打窗。  

和述古冬日牡丹四首  
一朵妖红翠欲流，春光回照雪霜羞。化工只欲呈新巧，不放闲花得少休。  
花开时节雨连风，却向霜馀染烂红。漏泄春光私一物，此心未信出天工。  
当时只道鹤林仙，能遣秋花发杜鹃。谁信诗能回造化，直教霜睻放春妍。  
不分清霜入小园，故将诗律变寒暄。使君欲见蓝关咏，更倩韩郎为染根。  

吊天竺海月辩师三首  
欲寻遗迹强沾裳，本自无生可得亡。今夜生公讲堂月，满庭依旧冷如霜。  
生死犹如臂屈伸，情钟我辈一酸辛。乐天不是蓬莱客，凭仗西方作主人。  
欲访浮云起灭因，无缘却见梦中身。安心好住王文度，此理何须更问人。  

柳氏二外甥求笔迹二首  
退笔如山未足珍，读书万卷始通神。君家自有元和脚，莫厌家鸡更问人。  
一纸行书两绝诗，遂良须鬓已成丝。何当火急传家法，欲见诚悬笔谏时。  

钱道人有诗云直须认取主人翁作两绝戏之  
首断故应无断者，冰销那复有冰知。主人若苦令侬认，认主人人竟是谁。  
有主须还更有宾，不如无镜自无尘。只从半夜安心后，失却当年觉痛人。  

成都进士杜暹伯升出家名法通往来吴中  
欲识当年杜伯升，飘然云水一孤僧。若教俯首随缰锁，料得如今似我能。  

监洞霄宫俞康直郎中所居四咏  

退圃  
百丈休牵上濑船，一钩归钓缩头鳊。园中草木春无数，只有黄杨厄闰年。  

逸堂  
新第谁来作并邻，旧官宁复忆星辰。请君置酒吾当贺，知向江湖拜散人。  

遁轩  
冠盖相望起隐沦，先生那得老江村。古来真遁何曾遁，笑杀逾垣与闭门。  

远楼  
西山烟雨卷疏帘，北户星河落短檐。不独江天解空阔，地偏心远似陶潜。  

次韵沈长官三首  
家山何在两忘归，杯酒相逢慎勿违。不独饭山嘲我瘦，也应糠覈怪君肥。  
男婚已毕女将归，累尽身轻志莫违。闻道山中食无肉，玉池清水自生肥。  
造物知吾久念归，似怜衰病不相违。风来震泽帆初饱，雨入松江水渐肥。  

戏书吴江三贤画像三首  
谁将射御教吴儿，长笑申公为夏姬。却遣姑苏有麋鹿，更怜夫子得西施。  
浮世功劳食与眠，季鹰真得水中仙。不须更说知机早，直为鲈鱼也自贤。  
千首文章二顷田，囊中未有一钱看。却因养得能言鸭，惊破王孙金弹丸。  

回先生过湖州东林沈氏饮醉以石榴皮书其家东老庵之壁  

云西邻已富忧不足东老虽贫乐有馀白酒酿来因好客  

黄金散尽为收书西蜀和仲闻而次其韵三首东老  

沈氏之老自谓也湖人因以名之其子偕作诗有可观者  
世俗何知穷是病，神仙可学道之馀。但知白酒留佳客，不问黄公觅素书。  
符离道士晨兴际，华岳先生尸解馀。忽见黄庭丹篆句，犹传青纸小朱书。  
凄凉雨露三年后，仿佛尘埃数字馀。至用榴皮缘底事，中书君岂不中书。  

李行中醉眠亭三首  
已向闲中作地仙，更于酒里得天全。从教世路风波恶，贺监偏工水底眠。  
君且归休我欲眠，人言此语出天然。醉中对客眠何害，须信陶潜未若贤。  
孝先风味也堪怜，肯为周公昼日眠。枕麹先生犹笑汝，枉将空腹贮遗编。  

单同年求德兴俞氏聚远楼诗三首  
云山烟水苦难亲，野草幽花各自春。赖有高楼能聚远，一时收拾与闲人。  
无限青山散不收，云奔浪卷入帘钩。直将眼力为疆界，何啻人间万户侯。  
闻说楼居似地仙，不知门外有尘寰。幽人隐几寂无语，心在飞鸿灭没间。  

次韵孙巨源寄涟水李盛二著作并以见寄五绝  
南岳诸刘岂易逢，相望无复马牛风。山公虽见无多子，社燕何由恋塞鸿。  
高才晚岁终难进，勇退当年正急流。不独二疏为可慕，他时当有景孙楼。  
潄石先生难可意，啮毡校尉久无朋。应知客路愁无奈，故遣吟诗调李陵。  
云雨休排神女车，忠州老病畏人夸。诗豪正值安仁在，空看河阳满县花。  
胶西未到吾能说，桑柘禾麻不见春。不羡京尘骑马客，羡他淮月弄舟人。  

王莽  
汉家殊未识经纶，入手功名事事新。百尺穿成连夜井，千金购得解飞人。  

董卓  
公业平时劝用儒，诸公何事起相图。只言天下无健者，岂信车中有布乎。  

送赵寺丞寄陈海州  
景疏楼上唤蛾眉，君到应先诵此诗。若见孟公投辖饮，莫忘冲雪送君时。  

答陈述古二首  
漫说山东第二州，枣林桑泊负春游。城西亦有红千叶，人老簪花却自羞。  
小桃破萼未胜春，罗绮丛中第一人。闻道使君归去后，舞衫歌扇总生尘。  

和张子野见寄三绝句  

过旧游  
前生我已到杭州，到处长如到旧游。更欲洞霄为隐吏，一庵闲地且相留。  

见题壁  
狂吟跌宕无风雅，醉墨淋浪不整齐。应为诗人一回顾，山僧未忍扫黄泥。  

竹阁见忆  
柏堂南畔竹如云，此阁何人是主人。但遣先生披鹤氅，不须更画乐天真。  

和文与可洋川园池三十首  

湖桥  
朱阑画柱照湖明，白葛乌纱曳履行。桥下龟鱼晚无数，识君拄杖过桥声。  

横湖  
贪看翠盖拥红妆，不觉湖边一夜霜。卷却天机云锦段，从教匹练写秋光。  

书轩  
雨昏石砚寒云色，风动牙签乱叶声。庭下已生书带草，使君疑是郑康成。  

冰池  
不嫌冰雪绕池看，谁似诗人巧耐寒。记得羲之洗砚处，碧琉璃下黑蛟蟠。  

竹坞  
晚节先生道转孤，岁寒唯有竹相娱。粗才杜牧真堪笑，唤作军中十万夫。  

荻浦  
雨折霜干不耐秋，白花黄叶使人愁。月明小艇湖边宿，便是江南鹦鹉洲。  

蓼屿  
秋归南浦蟪蛄鸣，霜落横湖沙水清。卧雨幽花无限思，抱丛寒蝶不胜情。  

望云楼  
阴晴朝暮几回新，已向虚空付此身。出本无心归亦好，白云还似望云人。  

天汉台  
漾水东流旧见经，银潢左界上通灵。此台试向天文觅，阁道中间第几星。  

待月台  
月与高人本有期，挂檐低户映蛾眉。只从昨夜十分满，渐觉冰轮出海迟。  

二乐榭  
此间真趣岂容谈，二乐并君已是三。仁智更烦诃妄见，坐令鲁叟作瞿昙。  

灙泉亭  
闻道池亭胜两川，应须烂醉答云烟。劝君多拣长腰米，消破亭中万斛泉。  

吏隐亭  
纵横忧患满人间，颇怪先生日日闲。昨夜清风眠北牖，朝来爽气在西山。  

霜筠亭  
解箨新篁不自持，婵娟已有岁寒姿。要看凛凛霜前意，须待秋风粉落时。  

无言亭  
殷勤稽首维摩诘，敢问如何是法门。弹指未终千偈了，向人还道本无言。  

露香亭  
亭下佳人锦绣衣，满身璎珞缀明玑。晚香消歇无寻处，花已飘零露已睎。  

涵虚亭  
水轩花榭两争妍，秋月春风各自偏。惟有此亭无一物，坐观万景得天全。  

溪光亭  
决去湖波尚有情，却随初日动檐楹。奚谷光自古无人画，凭仗新诗与写成。  

过亭  
身轻步稳去忘归，四柱亭前野彴微。忽悟过奚谷还一笑，水禽惊落翠毛衣。  

披锦亭  
烟红露绿晓风香，燕舞莺啼春日长。谁道使君贫且老，绣屏锦帐咽笙簧。  

禊亭  
曲池流水细鳞鳞，高会传觞似洛宾。红粉翠娥应不要，画船来往胜于人。  

菡萏亭  
日日移床趁下风，清香不尽思何穷。若为化作龟千岁，巢向田田乱叶中。  

荼洞  
长忆故山寒食夜，野荼蘼发暗香来。分无素手簪罗髻，且折霜蕤浸玉醅。  

筼筜谷  
汉川修竹贱如蓬，斤斧何曾赦箨龙。料得清贫馋太守，渭川千亩在胸中。  

寒芦港  
溶溶晴港漾春晖，芦笋生时柳絮飞。还有江南风物否，桃花流水鮆鱼肥。  

野人庐  
少年辛苦事犁锄，刚厌青山绕故居。老觉华堂无意味，却须时到野人庐。  

此君庵  
寄语庵前抱节君，与君到处合相亲。写真虽是文夫子，我亦真堂作记人。  

香橙径  
金橙纵复里人知，不见鲈鱼价自低。须是松江烟雨里，小船烧薤捣香虀。  

南园  
不种夭桃与绿杨，使君应欲候农桑。春畦雨过罗纨腻，夏陇风来饼饵香。  

北园  
汉水巴山乐有馀，一麾从此首归涂。北园草木凭君问，许我他年作主无。  

和孔密州五绝  

见邸家园留题  
大旆传闻载酒过，小诗未忍著砖磨。阳关三叠君须秘，除却胶西不解歌。  

春步西园见寄  
岁岁开园成故事，年年行乐不辜春。今年太守尤难继，慈爱聪明惠利人。  

东栏梨花  
梨花淡白柳深青，柳絮飞时花满城。惆怅东栏二株雪，人生看得几清明。  

和流杯石上草书小诗  
蜂腰鹤膝嘲希逸，春蚓秋蛇病子云。醉里自书醒自笑，如今二绝更逢君。  

堂后白牡丹  
城西千叶岂不好，笑舞春风醉脸丹。何似后堂冰玉洁，游蜂非意不相干。  

和赵郎中见戏二首  
燕子人亡三百秋，卷帘那复似扬州。西行未必能胜此，空唱崔徽上白楼。  
我击藤床君唱歌，明年六十奈君何。醉颠只要装风景，莫向人前自洗磨。  

子由将赴南都与余会宿于逍遥堂作两绝句读之殆不可  

为怀因和其诗以自解余观子由自少旷达天资近道  

又得至人养生长年之诀而余亦窃闻其一二以  

为今者宦游相别之日浅而异时退休相从之  

日长既以自解且以慰子由云二首  
别期渐近不堪闻，风雨萧萧已断魂。犹胜相逢不相识，形容变尽语音存。  
但令朱雀长金花，此别还同一转车。五百年间谁复在，会看铜狄两咨嗟。  

阳关词三首  

赠张继愿  
受降城下紫髯郎，戏马台前古战场。恨君不取契丹首，金甲牙旗归故乡。  

答李公择  
济南春好雪初晴，行到龙山马足轻。使君莫忘霅溪女，时作阳关肠断声。  

中秋月  
暮云收尽溢清寒，银汉无声转玉盘。此生此夜不长好，明月明年何处看。  

和孔周翰二绝  

再观邸园留题  
小园香雾晓蒙笼，醉手狂词未必工。鲁叟录诗应有取，曲收彤管邶鄘风。  

观净观堂效韦苏州诗  
弱羽巢林在一枝，幽人蜗舍两相宜。乐天长短三千首，却爱韦郎五字诗。  

登望谼亭  
河涨西来失旧谼，孤城浑在水光中。忽然归壑无寻处，千里禾麻一半空。  

虔州八境图八首并引  
《南康八境图》者，太守孔君之所作也，君既作石城，即其城上楼观台榭之所见而作是图也。东望七闽，南望五岭，览群山之参差，俯章贡之奔流，云烟出没，草木蕃丽，邑屋相望，鸡犬之声相闻。观此图也，可以茫然而思，粲然而笑，嘅然而叹矣。苏子曰：此南康之一境也，何従而八乎？所自观之者异也。且子不见夫日乎，其旦如盘，其中如珠，其夕如破璧，此岂三日也哉。苟知夫境之为八也，则凡寒暑、朝夕、雨旸、晦冥之异，坐作、行立、哀乐、喜怒之变，接于吾目而感于吾心者，有不可胜数者矣，岂特八乎。如知夫八之出乎一也，则夫四海之外，诙诡谲怪，《禹贡》之所书，邹衍之所谈，相如之所赋，虽至千万未有不一者也。后之君子，必将有感于斯焉。乃作诗八章，题之图上。  
坐看奔湍绕石楼，使君高会百无忧。三犀窃鄙秦太守，八咏聊同沈隐侯。  
涛头寂寞打城还，章贡台前暮霭寒。倦客登临无限思，孤云落日是长安。  
白鹊楼前翠作堆，萦云岭路若为开。故人应在千山外，不寄梅花远信来。  
朱楼深处日微明，皂盖归时酒半醒。薄暮樵渔人去尽，碧溪青嶂绕螺亭。  
使君那暇日参禅，一望丛林一怅然。成佛莫教灵运后，著鞭从使祖生先。  
却从尘外望尘中，无限楼台烟雨濛。山水照人迷向背，只寻孤塔认西东。  
烟云缥缈郁孤台，积翠浮空雨半开。想见之罘观海市，绛宫明灭是蓬莱。  
回峰乱嶂郁参差，云外高人世得知。谁向空山弄明月，山中木客解吟诗。  

## 十八家诗抄·卷二十七  

### 苏东城七绝下二百三十五首  

寒食日答李公择三绝次韵  
从来苏李得名双，只恐全齐笑陋邦。诗似悬河供不办，故欺张籍陇头泷。  
簿书鼛鼓不知春，佳句相呼赖故人。寒食德公方上冢，归来谁主复谁宾。  
巡城已困尘埃眯，执扑仍遭虮虱缘。欲脱布衫携素手，试开病眼点黄连。  

闻李公择饮傅国博家大醉二首  
儿童拍手闹黄昏，应笑山公醉习园。纵使先生能一石，主人未肯独留髠。  
不肯惺惺骑马回，玉山知为玉人颓。紫云有语君知否，莫唤分司御史来。  

文与可有诗见寄云待将一段鹅溪绢  

扫取寒梢万尺长次韵答之  
为爱鹅溪白茧光，扫残鸡距紫豪铓。世间那有千寻竹，月落庭空影许长。  

次韵参寥师寄秦太虚三绝句时秦君举进士不得  
秦郎文字固超然，汉武凭虚意欲仙。底事秋来不得解，定中试与问诸天。  
一尾追风抹万蹄，昆仑玄圃谓朝隮。回看世上无伯乐，却道盐车胜月题。  
得丧秋毫久已冥，不须闻此气峥嵘。何妨却伴参寥子，无数新诗咳唾成。  

次韵田国博部夫南京见寄二绝  
岁月翩翩下坂轮，归来杏子已生仁。深红落尽东风恶，柳絮榆钱不当春。  
火冷饧稀杏粥稠，青裙缟袂饷田头。大夫行役家人怨，应羡居乡马少游。  

送蜀人张师厚赴殿试二首  
忘归不觉鬓毛斑，好事乡人尚往还。断岭不遮西望眼，送君直过楚王山。  
云龙山下试春衣，放鹤亭前送落晖。一色杏花三十里，新郎君去马如飞。  

再次韵答田国博部夫还二首  
西郊黄土没车轮，满面风埃笑路人。已放役夫三万指，从教积雨洗残春。  
枝上稀疏地上稠，忍看红糁落墙头。风流别乘多才思，归趁西园秉烛游。  

次韵关令送鱼  
举网惊呼得巨鱼，馋涎不易忍流酥。更烦赤脚长须老，来听西风十幅蒲。  

梅花二首  
春来幽谷水潺潺，的白乐梅花草棘间。一夜东风吹石裂，半随飞雪渡关山。  
何人把酒慰深幽，开自无聊落更愁。幸有清奚谷三百曲，不辞相送到黄州。  

陈季常所蓄朱陈村嫁娶图二首  
何年顾陆丹青手，画作朱陈嫁娶图。闻道一村惟两姓，不将门户买崔卢。  
我是朱陈旧使君，劝耕曾入杏花村。而今风物那堪画，县吏催钱夜打门。  

少年时尝过一村院见壁上有诗云夜凉疑有雨  

院静似无僧不知何人诗也宿黄州禅智寺  

寺僧皆不在夜半雨作偶记此诗故作一绝  
佛灯渐暗饥鼠出，山雨忽来修竹鸣。知是何人旧诗句，已应知我此时情。  

次韵乐著作送酒  
少年多病怯杯觞，老去方知此味长。万斛羁愁都似雪，一壶春酒若为汤。  

次韵乐著作天庆观醮  
浊世纷纷肯下临，梦寻飞步五云深。无因上到通明殿，只许微闻玉佩音。  

南堂五首  
江上西山半隐堤，此邦台馆一时西。南堂独有西南向，卧看千帆落浅奚谷。  
暮年眼力嗟犹在，多病颠毛却未华。故作明窗书小字，更开幽室养丹砂。  
他时夜雨困移床，坐厌愁声点客肠。一听南堂新瓦响，似闻东坞小荷香。  
山家为割千房蜜，稚子新畦五亩蔬。更有南堂堪著客，不忧门外故人车。  
扫地烧香闭阁眠，簟纹如水帐如烟。客来梦觉知何处，挂起西窗浪接天。  

子由作二颂颂石台长老问公手写莲经字如黑蚁  

且诵万遍胁不至席二十馀年予亦作二首  
眼前扰扰黑蚍蜉，口角霏霏白唾珠。要识吾师无碍处，试将烧却看瞋无。  
眼睛心地两虚圆，胁不沾床二十年。谁信吾师非不睡，睡蛇已死得安眠。  

橄榄  
纷纷青子落红盐，正味森森苦且严。待得微甘回齿颊，已输崖蜜十分甜。  

海棠  
东风渺渺泛崇光，香雾空濛月转廊。只恐夜深花睡去，故烧高烛照红妆。  

东坡  
雨洗东坡月色清，市人行尽野人行。莫嫌荦确坡头路，自爱铿然曳杖声。  

子由在筠作东轩记或戏之为东轩长老其婿曹焕往筠余作  

一绝句送曹以戏子由曹过庐山以示圆通慎长老慎欣  

然亦作一绝送客出门归入室趺坐化去子由闻  

之仍作二绝一以答余一以答慎明年余过  

圆通始得其详乃追次慎韵  
君到高安几日回，一时斗擞旧尘埃。赠君一笼牢收取，盛取东轩长老来。  
大士何曾有生死，小儒底处觅穷通。偶留一吷千山上，散作人间万窍风。  

余过温泉壁上有诗云直待众生总无垢我方  

清冷混常流问人云长老可遵作遵已退居圆通亦作一绝  
石龙有口口无根，自在流泉谁吐吞。若信众生本无垢，此泉何处觅寒温。  

世传徐凝瀑布诗云一条界破青山色至为尘陋  

又伪作乐天诗称羡此句有赛不得之语乐  

天虽涉浅易然岂至是哉乃戏作一绝  
帝遣银河一派垂，古来惟有谪仙词。飞流溅沫知多少，不与徐凝洗恶诗。  

书李公择白石山房  
偶寻流水上崔嵬，五老苍颜一笑开。若见谪仙烦寄语，匡山头白早归来。  

赠东林总长老  
溪声便是广长舌，山色岂非清净身。夜来八万四千偈，他日如何举似人。  

题西林壁  
横看成岭侧成峰，远近高低各不同。不识庐山真面目，只缘身在此山中。  

次荆公韵三首  
青李扶疏禽自来，清真逸少手亲栽。深红浅紫从争发，雪白鹅黄也斗开。  
斫竹穿花破绿苔，小诗端为觅桤栽。细看造物初无物，春到江南花自开。  
骑驴渺渺入荒陂，想见先生未病时。劝我试求三亩宅，从公已觉十年迟。  

题孙思邈真  
先生一去五百载，犹在峨眉西崦中。自为天仙足官府，不应尸解坐虻虫。  

戏作鮰鱼一绝  
粉红石首仍无骨，雪白河犭屯不药人。寄语天公与河伯，何妨乞与水精鳞。  

次韵答宝觉  
芒鞋竹杖布行缠，遮莫千山更万山。从来无脚不解滑，谁信石头行路难。  

以玉带施元长老元以衲裙相报次韵二首  
病骨难堪玉带围，钝根仍落箭锋机。欲教乞食歌姬院，故与云山旧衲衣。  
此带阅人如传舍，流传到我亦悠哉。锦袍错落真相称，乞与佯狂老万回。  

金山梦中作  
江东贾客木绵裘，会散金山月满楼。夜半潮来风又熟，卧吹箫管到扬州。  

和王胜之三首  
城上湖光暖欲波，美人唱我踏春歌。鲁公宾客皆诗酒，谁是神仙张志和。  
齐酿如渑涨绿波，公诗句句可弦歌。流觞曲水无多日，更作新诗继永和。  
要知太守怜孤客，不惜阳春和俚歌。坐睡樽前呼不应，为公雕琢损天和。  

春日  
鸣鸠乳燕寂无声，日射西窗泼眼明。午醉醒来无一事，只将春睡赏春晴。  

归宜兴留题竹西寺三首  
十年归梦寄西风，此去真为田舍翁。剩觅蜀冈新井水，要携乡味过江东。  
道人劝饮鸡苏水，童子能煎莺粟汤。暂借藤床与瓦枕，莫教孤负竹风凉。  
此生已觉都无事，今岁仍逢大有年。山寺归来闻好语，野花啼鸟亦欣然。  

孟震同游常州僧舍三首  
年来转觉此生浮，又作三吴浪漫游。忽见东平孟君子，梦中相对说黄州。  
湛湛清池五月寒，小山无数碧山赞山元。稚杉戢戢三千本，且作凌云合抱看。  
知君此去便归耕，笑指孤舟一叶轻。待向三茅乞灵雨，半篙流水送君行。  

赠常州报恩长老二首  
碧玉碗盛红马脑，井花水养石菖薄。也知法供无穷尽，试问禅师得饱无。  
荐福老怀真巧便，净慈两本更尖新。凭师为作铁门限，准备人间请话人。  

溪阴堂  
白水满时双鹭下，绿槐高处一蝉吟。酒醒门外三竿日，卧看溪南十亩阴。  

惠崇春江晚景二首  
竹外桃花三两枝，春江水暖鸭先知。蒌蒿满地芦芽短，正是河豚欲上时。  
两两归鸿欲破群，依依还似北归人。遥知朔漠多风雪，更待江南半月春。  

戏周正孺二绝  
折臂三公未可知，会当千镒访权奇。劝君鬻骆犹闲事，肠断闺中杨柳枝。  
天厩新攽玉鼻马辛，故人共敝亦常情。相如虽老犹能赋，换马还应继二生。  

轼以去岁春夏侍立迩英而秋冬之交子由  

相继入侍次韵绝句四首各述所怀  
曈曈日脚晓犹清，细细槐花暖自零。坐阅诸公半廊庙，时看黄色起天庭。  
上尊初破蚤朝寒，茗碗仍沾讲舌干。陛楯诸郎空雨立，故应惭悔不儒冠。  
两鹤摧颓病不言，年来相继亦乘轩。误闻九奏聊飞舞，可得徘回为啄吞。  
微生偶脱风波地，晚岁犹存铁石心。定似香山老居士，世缘终浅道根深。  

书皇亲扇  
十年江海寄浮沉，梦绕江南黄苇林。谁谓风流贵公子，笔端还有五湖心。  

书李世南所画秋景二首  
野水参差落涨痕，疏林欹倒出霜根。扁舟一棹归何处，家在江南黄叶村。  
人间斤斧日创夷，谁见龙蛇百尺姿。不是溪山曾独往，何人解作挂猿枝。  

次韵宋肇惠澄心纸二首  
诗老囊空一不留，百番曾作百金收。知君也要雕肝肾，分我江南数斛愁。  
君家家学陋相如，宜与诸儒论石渠。古纸无多且分我，自应给札奏新书。  

郭熙秋山平远二首  
目尽孤鸿落照边，遥知风雨不同川。此间有句无人识，送与襄阳孟浩然。  
木落骚人已怨秋，不堪平远发诗愁。要看万壑争流处，他日终烦顾虎头。  

谢王泽州寄长松兼简张天觉二首  
莫道长松浪得名，能教覆额两眉青。便将径寸同千尺，知有奇功似伏苓。  
凭君说与埋轮使，速寄长松作解嘲。无复青粘和漆叶，枉将钟乳敌仙茅。  

和子由除夜元日省宿致斋三首  
江湖流落岂关天，禁省相望亦偶然。等是新年未相见，此身应坐不归田。  
白发苍颜五十三，家人遥遣试春衫。朝回两袖天香满，头上银幡笑阿咸。  
当年踏月走东风，坐看春闱锁醉翁。白发门生几人在，却将新句调儿童。  

次韵答张天觉二首  
车轻马稳辔衔坚，但有蚊虻喜扑缘。截断口前君莫问，人间差乐胜巢仙。  
御风骑气我何劳，且要长松作土毛。亦如诃佛丹霞老，却向清凉礼白豪。  

书艾宣画四首  

竹鹤  
此君何处不相宜，况有能言老令威。谁知长身古君子，犹将缁布缘深衣。  

黄精鹿  
太华西南第几峰，落花流水自重重。幽人只采黄精去，不见春山鹿养茸。  

杏花白鹇  
天工剪刻为谁妍，拘蕊游蜂自作团。把酒惜春都是梦，不如闲客此闲看。  

莲龟  
半脱莲房露压欹，绿荷深处有游龟。只应翡翠兰苕上，独见玄夫曝日时。  

送钱穆父出守越州二首  
簿书常苦百忧集，樽酒今应一笑开。京兆从教思广汉，会稽聊喜得方回。  
若耶溪水云门寺，贺监荷花空自开。我恨今犹在泥滓，劝君莫棹酒船回。  

书林次中所得李伯时归去来阳关二图后二首  
不见何戡唱渭城，旧人空数米嘉荣。龙眠独识殷勤处，画出阳关意外声。  
两本新图宝墨香，樽前独唱小秦王。为君翻作归来引，不学阳关空断肠。  

题李伯时画赵景仁琴鹤图二首  
清献先生无一钱，故应琴鹤是家传。谁知默鼓无弦曲，时向珠宫舞幻仙。  
丑石寒松人易亲，聊将短曲调长人。乘轩故自非明眼，终日僛僛舞爨薪。  

王晋卿所藏著色山二首  
缥缈营丘水墨仙，浮空出没有无间。尔来一变风流尽，谁见将军著色山。  
荦确何人似退之，意行无路欲从谁。宿云解马交晨光漏，独见山红涧碧时。  

次韵王晋卿惠花栽所寓张退傅第中  
坐来念念失前人，共向空中寓一尘。若问此花谁是主，天教闲客管青春。  

书王定国所藏王晋卿画著色山  
君归岭北初逢雪，我亦江南五见春。寄语风流王武子，三人俱是识山人。  

同秦仲二子雨中游宝山  
平明已报百吏散，半日来陪二子闲。立鹤低昂烟雨里，行人出没树林间。  

与莫同年雨中饮湖上  
到处相逢是偶然，梦中相对各华颠。还来一醉西湖雨，不见跳珠十五年。  

次韵王忠玉游虎丘三首  
当年太白此相浮，老守娱宾得二丘。白发重来故人尽，空馀丛桂小山幽。  
青盖红旗映玉山，新诗小草落玄泉。风流使者人争看，知有真娘立道边。  
舞衫歌扇转头空，只有青山杳霭中。若共吴王斗百草，使君未敢借惊鸿。  

和钱四寄其弟和  
再见涛头涌玉轮，烦君久驻浙江春。年来总作维摩病，堪笑东西二老人。  

次韵子由使契丹至涿州见寄四首  
老人痴钝已逃寒，子复辞行理亦难。要到卢龙看古塞，投文易水吊燕丹。  
胡羊代马得安眠，穷发之南共一天。又见子卿持汉节，遥知遗老泣山前。  
毡毳年来亦甚都，时时鴂舌问三苏。那知老病浑无用，欲问君王乞镜湖。  
始忆庚寅降屈原，旋看蜡凤戏僧虔。随翁万里心如铁，此子何劳为买田。  

又和景文韵  
牡丹松桧一时栽，付与春风自在开。试问壁间题字客，几人不为看花来。  

西湖寿星院此君轩  
卧听谡谡碎龙鳞，俯看苍苍立玉身。一舸鸱夷江海去，尚馀君子六千人。  

菩提寺南漪堂杜鹃花  
南漪杜鹃天下无，披香殿上红氍毹。鹤林兵火真一梦，不归阆苑归西湖。  

次韵钱穆父紫薇花二首  
虚白堂前合抱花，秋风落日照横斜。阅人此地知多少，物化无涯生有涯。  
折得芳蕤两眼花，题诗相报字倾斜。箧中尚有丝纶句，坐觉天光照海涯。  

次韵杨公济梅花十首  
梅梢春色弄微和，作意南枝剪刻多。月黑林间逢缟袂，霸陵醉尉误谁何。  
相逢月下是瑶台，藉草清樽连夜开。明日酒醒应满地，空令饥鹤啄莓苔。  
绿发寻春湖畔回，万松岭上一枝开。而今纵老霜根在，得见刘郎又独来。  
月地云阶漫一樽，玉奴终不负东昏，临春结绮荒荆棘，谁信幽香是返魂。  
日出冰湖散水花，野梅官柳渐欹斜。西郊欲就诗人饮，黄四娘东子美家。  
君知早落坐先开，莫著新诗句句催。岭北霜枝最多思，忍寒留待使君来。  
冰盘未荐含酸子，雪岭先看耐冻枝。应笑春风木芍药，丰肌弱骨要人医。  
寒雀喧喧冻不飞，绕林空啅未开枝。多情好与风流伴，不到双双燕语时。  
鲛绡剪碎玉簪轻，檀晕妆成雪月明。肯伴老人春一醉，悬知欲落更多情。  
缟裙练帨玉川家，肝胆清新冷不邪。秾李争春犹办此，更教踏雪看梅花。  

赠刘景文  
荷尽已无擎雨盖，菊残犹有傲霜枝。一年好景君须记，最是橙黄橘绿时。  

谢关景仁送红梅栽二首  
年年芳信负红梅，江畔垂垂又欲开。珍重多情关令尹，直和根拨送春来。  
为君栽向南堂下，记取他年著子时。酸酽不堪谓众口，使君风味好攒眉。  

游宝云寺得唐彦猷为杭州日送客舟中手书一绝句云山  

雨霏微不满空画船来往疾轻鸿谁知独卧朱帘里一榻  

无尘四面风明日送彦猷之子坰赴鄂州舟中遇微雨  

感叹前事因和其韵作两首送之且归其书唐氏  
二妙凋零笔法空，忽惊云海戏群鸿。清诗不敢私囊箧，人道黄门有父风。  
出处荣枯一笑空，十年社燕与秋鸿。谁知白首长河路，还卧当时送客风。  

再和杨公济梅花十绝  
一枝风物便清和，看尽千林未觉多。结习已空从著袂，不须天女问云何。  
天教桃李作舆台，故遣寒梅第一开。凭仗幽人收艾纳，国香和雨入青苔。  
白发思家万里回，小轩临水为花开。故应剩作诗千首，知是多情得得来。  
人云残英满酒尊，不堪细雨湿黄昏。夜寒那得穿花蝶，知是风流楚客魂。  
春入西湖到处花，裙腰芳草抱山斜。盈盈解佩临烟浦，脉脉当垆傍酒家。  
莫向霜晨怨未开，白头朝夕自相催。斩新一朵含风露，恰似西厢待月来。  
洗尽铅华见雪肌，要将真色斗生枝。檀心已作龙涎吐，玉颊何劳獭髓医。  
湖面初惊片片飞，尊前吹折最繁枝。何人会得春风意，怕见梅黄雨细时。  
长恨漫天柳絮轻，只将飞舞占清明。寒梅似与春相避，未解无私造物情。  
北客南来岂是家，醉看参月半横斜。他年欲识吴姬面，秉烛三更对此花。  

次韵参寥同前  
朝来处处白毡铺，楼阁山川尽一如。总是烂银并白玉，不知奇货有谁居。  

书浑令公燕鱼朝恩图  
咸宁英气似汾阳，夜饮军容出红妆。不须缠头万匹锦，知君未办作吕强。  

予去杭十六年而复来留二年而去平生自觉出处老少粗似  

乐天虽才名相远而安分寡求亦庶几焉三月六日来别南  

北山诸道人而下天竺惠净师以丑石赠行作三绝句  
当年衫鬓两青青，强说重临慰别情。衰发只今无可白，故应相对话来生。  
出处依稀似乐天，敢将衰朽较前贤。便从洛社休官去，犹有闲居二十年。  
在郡依前六百日，山中不记几回来。还将天竺一峰去，欲把云根到处栽。  

书王晋卿画四首  

山阴陈迹  
当年不识此清真，强把先生拟季伦。等是人间一陈迹，聚蚊金谷本何人。  

雪溪乘兴  
溪山雪月两佳哉，宾主谈锋夜转雷。犹言不见戴安道，为问适从何处来。  

四明狂客  
毫端偶集一微尘，何处溪山非此身。狂客思归便归去，更求敕赐枉天真。  

西塞风雨  
斜风细雨到来时，我本无家何处归。仰看云天真箬笠，旋收江海入蓑衣。  

题王晋卿画后  
丑石半蹲山下虎，长松倒卧木中龙。试君眼力看多少，数到云峰第几重。  

赠武道士弹贺若  
清风终日自开帘，凉月今宵肯挂檐。琴里若能知贺若，诗中定合爱陶潜。  

元祐六年六月自杭州召还汶公馆我于  

东堂阅旧诗卷次诸公韵三首  
半熟黄梁日未斜，玉堂阴合手栽花。却寻三十年前味，未饭钟时已饭茶。  
梦觉还惊屧响廊，故人来炷影前香。鬓须白尽成何事，一帖空存老遂良。  
尺一东来唤我归，衰年已迫故山期。文章曹植今堪笑，却卷波澜入小诗。  

送欧阳主簿赴官韦城四首  
凤雏骥子日相高，白发苍颜笑我曹。读遍牙签三万轴，欲来小邑试牛刀。  
出处年来恨不齐，一尊临水记分携。江湖咫尺吾将老，汝颍东流子却西。  
白马津头春水来，白鱼犹喜似江淮。使君已复冰堂酒，更劝重新画舫斋。  
道傍垂白定沾巾，正似当年绿发新。故国依然乔木在，典刑复见老成人。  

臂痛谒告作三绝句示四君子  
公退清闲如致仕，酒馀欢适似还乡。不妨更有安心病，卧看萦帘一炷香。  
心有何求遣病安，年来古井不生澜。只愁戏瓦闲童子，却作泠泠一水看。  
小礔低窗卧晏温，了然非默亦非言。维摩示病吾真病，谁识东坡不二门。  

西湖戏作  
一士千金未易偿，我从陈赵两欧阳。举鞭拍手笑山简，只有并州一葛强。  

次韵赵德麟雪中惜梅且饷柑酒三首  
千花未分出梅馀，遣雪摧残计已疏。卧闻点滴如秋雨，知是东风为扫除。  
阆苑千葩映玉宸，人间只有此花新。飞霙要欲先桃李，散作千林火迫春。  
蹀躞娇黄不受革几，东风暗与色香归。偶逢白堕争春手，遣入王孙玉斝飞。  

淮上早发  
澹月倾云晓角哀，小风吹水碧鳞开。此生定向江湖老，默数淮中十往来。  

次韵德麟西湖新成见怀绝句  
壶中春色饮中仙，骑鹤东来独惘然。犹有赵陈同李郭，不妨同泛过湖船。  

予少年颇知种松手植数万株皆中梁柱矣都梁  

山中见杜舆秀才求学其法戏赠二首  
露宿泥行草棘中，十年春雨养髯龙。如今尺五城南杜，欲问东坡学种松。  
君方扫雪收松子，我已开榛得茯苓。为问何如插杨柳，明年飞絮作浮萍。  

次韵秦少游王仲至元日立春三首  
省事天公厌两回，新年春日併相催。殷勤更下山阴雪，要与梅花作伴来。  
己卯嘉辰寿阿同，愿渠无过亦无功。明年春日江湖上，回首觚棱一梦中。  
词锋虽作楚骚寒，德意还同汉诏宽。好遣秦郎供帖子，尽驱春色入毫端。  

上元侍饮楼上三首呈同列  
澹月疏星绕建章，仙风吹下御炉香。侍臣鹄立通明观，一条红云捧玉皇。  
薄云初销野未耕，卖薪买酒看升平。吾君勤俭倡优拙，自是丰年有笑声。  
老病行穿万马群，九衢人散月纷纷。归来一盏残灯在，犹有传柑遗细君。  

再送蒋颖叔帅熙河二首  
使君九万击鹏昆鸟，肯为阳关一断魂。不用宽心九千里，安西都护国西门。  
馀刃西屠横海鲲，应予诗谶是游魂。归来趁别陶弘景，看挂衣冠神武门。  

次韵钱穆父马上寄蒋颖叔二首  
玉关不用一丸泥，自有长城鸟鼠西。剩与故人寻土物，腊糟红曲寄驼蹄。  
多买黄封作洗泥，使君来自陇山西。高才得兔人人羡，争欲寻踪觅旧蹄。  

七年九月自广陵召还复馆于浴室东堂八年六月  

乞会稽将去汶公乞诗乃复用前韵三首  
乞郡三章字半斜，庙堂传笑眼昏花。上人问我迟留意，待赐头纲八饼茶。  
梦绕吴山却月廊，白梅卢橘觉犹香。会稽且作须臾意，从此归田策最良。  
东南此去几时归，倦鸟孤飞岂有期。断送一生消底物，三年光景六篇诗。  

题毛女真  
雾鬓风鬟木叶衣，山川良是昔人非。只应闲过商颜老，独自吹箫月下归。  

三月二十日开园三首  
雪髯霜鬓语伧狞，澹荡园林取次行。要识将军不凡意，从来只啜小人羹。  
西园牡籥夜沉沉，尚有游人卧柳阴。鹤睡觉时风露下，落花飞絮满衣襟。  
郁郁苍髯真道友，丝丝红萼是乡人。何时翠竹江村路，送我柴门月色新。  

临城道中作并引  
予初赴中山，连日风埃，未尝了了见太行也。今将适岭表，颇以是为恨。过临城内丘，天气忽清彻。西望太行，草木可数，冈峦北走，崖谷秀杰。忽悟叹曰：吾南迁其速返乎？退之衡山之祥也。书以付迈使志之。  
逐客何人著眼看，太行千里送征鞍。未应愚谷能留柳，可独衡山解识韩。  

予前后守倅馀杭凡五年夏秋之间蒸热不可过独中和堂  

东南颊下瞰海门洞视万里三伏常萧然也绍圣元年  

六月舟行赴岭外热甚忽忆此处而作是诗  
忠孝王家千柱宫，东坡作吏五年中。中和堂上东南颊，独有人间万里风。  

慈湖夹阻风五首  
捍索桅竿立啸空，篙师酣寝浪花中。故应菅蒯知心腹，弱缆能争万里风。  
此生归路愈茫然，无数青山水拍天。犹有小船来卖饼，喜闻虚落在山前。  
我行都是退之诗，真有人家水半扉。千顷桑麻在船底，空馀石发挂鱼衣。  
日轮亭午汗珠融，谁识南讹长养功。暴雨过云聊一快，未妨明月却当空。  
卧看落月横千丈，起唤清风得半帆。且并水村欹侧过，人间何处不巉岩。  

宿建封寺晓登尽善亭望韶石三首  
双阙浮光照短亭，至今猿鸟啸青荧。君王自此西巡狩，再使鱼龙舞洞庭。  
蜀人文赋楚人辞，尧在崇山舜九疑。圣主若非真得道，南来万里亦何为。  
岭海东南月窟西，功成天已锡元圭。此方定是神仙宅，禹亦东来隐会稽。  

食荔枝二首并引  
惠州太守东堂，祠故相陈文惠公。堂下有公手植荔枝一株，郡人谓之将军树。今岁大熟，赏啖之馀，下逮吏卒。其高不可致者，纵猿取之。罗浮山下四时春，卢橘杨梅次第新。日啖荔枝三百颗，不辞长作岭南人。三月二十九日二首南岭过云开紫翠，北江飞雨送凄凉。酒醒梦回春尽日，闭门隐几坐烧香。  
门外橘花犹的白乐，墙头荔子已斓斑。树暗草深人静处，卷帘欹枕卧看山。  

纵笔三首  
寂寂东坡一病翁，白须萧散满霜风。小儿误喜朱颜在，一笑那知是酒红。  
父老争看乌角巾，应缘曾现宰官身。溪边古路三叉口，独立斜阳数过人。  
北船不到米如珠，醉饱萧条半月无。明日东家当祭灶，只鸡斗酒定膰吾。  

次韵子由赠吴子野先生二绝句  
马迹车轮满四方，若为闭暑小茅堂。仙心欲捉左元放，痴疾还同顾长康。  
江令苍苔围故宅，谢家语燕集华堂。先生笑说江南事，只有青山绕建康。  

被酒独行遍至子云威徽先觉四黎之舍三首  
半醒半醉问诸黎，竹刺藤梢步步迷。但寻牛矢觅归路，家在牛栏西复西。  
总角黎家三四童，口吹葱叶送迎翁。莫作天涯万里意，溪边自有舞雩风。  
符老风情奈老何，朱颜减尽鬓丝多。投梭每困东邻女，换扇唯逢春梦婆。  

题过所画枯木竹石三首  
老可能为竹写真，小坡今与石传神。山僧自觉菩提长，心境都将付卧轮。  
散木支离得自全，交柯蚴蟉欲相缠。不须更说能鸣雁，要以空中得尽年。  
倦看涩勒暗蛮村，乱棘孤藤束瘴根。唯有长身六君子，猗猗犹得似淇园。  

澄迈驿通潮阁二首  
倦客愁闻归路遥，眼明飞阁俯长桥。贪看白鹭横秋浦，不觉青林没晚潮。  
馀生欲老海南村，帝遣巫阳招我魂。杳杳天低鹘没处，青山一发是中原。  

合浦愈上人以诗名岭外将访道南岳留诗壁上云闲伴  

孤云自在飞东坡居士过其精舍戏和其韵  
孤云出岫岂求伴，锡杖凌空自要飞。为问庭松尚西指，不知老奘几年归。  

书韩干二马  
赤髯碧眼老鲜卑，回策如萦独善骑。赤贞白紫骝俱绝世，马中岳湛有妍姿。  

跋王晋叔所藏画  

徐熙杏花  
江左风流王谢家，尽携书画到天涯。却因梅雨丹青曙，洗出徐熙落墨花。  

赵昌四季四首  

芍药  
倚竹佳人翠袖长，天寒犹著薄罗裳。扬州近日红千叶，自是风流时世妆。  

踯躅  
枫林翠壁楚江边，踯躅千层不忍看。开卷便知归路近，剑南樵客为施丹。  

寒菊  
轻肌弱骨散幽葩，真是青裙两髻丫。便有佳名配黄菊，应缘霜后苦无花。  

山茶  
游蜂掠尽粉丝黄，落蕊犹收蜜露香。待得春风几枝在，年来杀菽有飞霜。  

题灵峰寺壁  
灵峰山上宝陀寺，白发东坡又到来。前世德云今我是，依希犹记妙高台。  

赠龙光长老  
斫得龙光竹两竿，持归岭北万人看。竹中一滴曹溪水，涨起西江十八滩。  

赠岭上老人  
鹤骨霜髯心已灰，青松合抱手亲栽。问翁大庾岭头住，曾见南迁几个回。  

赠岭上梅  
梅花开尽百花开，过尽行人君不来。不趁青梅尝煮酒，要看细雨熟黄梅。  

予初谪岭南过田氏水阁东南一峰丰下锐上里人  

谓鸡笼山予更名独秀峰今复过之戏留一绝  
倚天巉绝玉浮屠，肯与彭郎作小姑。独秀江南知有意，要三二别四三壶。  

画车二首  
何人画此只轮车，便是当年欹器图。上易下难须审细，左提右挈免疏虞。  
九衢歌舞颂王明，谁恻寒泉独自清。赖有千车能散福，化为膏雨满重城。  

次韵郭功甫二首  
蚤知臭腐即神奇，海北天南总是归。九万里风安税驾，云鹏今悔不卑飞。  
可怜倦鸟不知时，空羡骑鲸得所归。玉局西南天一角，万人沙苑看孤飞。  

次韵法芝举旧诗  
春来何处不归鸿，非复羸牛踏旧踪。但愿老师真似月，谁家瓮里不相逢。  

睡起闻米元章冒热到东园送麦门冬饮子  
一睡清风直万钱，无人肯买北窗眠。开心暖胃门冬饮，知是东坡手自煎。  

洗儿  
人皆养子望聪明，我被聪明误一生。惟愿孩儿愚且鲁，无灾无难到公卿。  

戏作贾梁道诗并引  
王凌谓贾充曰：“汝非贾梁道之子耶？乃欲以国与人。”由此观之，梁道之忠于魏也久矣。司马景王既执凌而归，过梁道庙，凌大呼曰：“我亦大魏之忠臣也。”及司马景王病，见凌与梁道守而杀之。二人者，可谓忠义之至，精贯于幽明矣，然梁道之灵，独不能已其子充之奸，至使首发成济之事，此又理之不可晓者也。故予戏作小诗云。  
嵇绍似康为有子，郗超叛鉴似无孙。如今更恨贾梁道，不杀公闾杀子元。  

戏孙公素  
披扇当年笑温峤，握刀晚岁战刘郎。不须戚戚如冯衍，便与时时说李阳。  

刘监仓家煎米粉作饼子余云为甚酥潘邠老家造  

逡巡酒余饮之云莫作醋错著水来否后数日  

余携家饮郊外因作小诗戏刘公求之  
野饮花间百物无，杖头惟挂一葫芦。已倾潘子错著水，更觅君家为甚酥。  

元祐元年二月八日朝退独在起居院读汉书  

儒林传感申公故事作小诗一绝  
寂寞申公谢客时，自言已见穆生几。绾臧下吏明堂废，又作龙钟病免归。  

过子忽出新意以山芋作玉糁羹色香味皆奇绝  

天上酥陀则不可知人间决无此味也  
香似龙涎仍酽白，味如牛乳更全清。莫将南海金喆脍，轻比东坡玉糁羹。  

撷菜并序  
吾借王参军地种菜，不及半亩，而吾与过(苏过)子终年饱菜。夜半饮醉，无以解酒，辄撷菜煮之，味含土膏，气饱风露，虽粱肉不能及也。人生须底物而更贪耶？乃作四句。  
秋来霜露满东园，芦菔生儿芥有孙。我与何曾同一饱，不知何苦食鸡豚。  

### 陆放翁七绝上一百七十首  

东阳道中  
风欹乌帽送轻寒，雨点春衫作碎斑。小吏知人当著句，先安笔砚对溪山。  

以石芥送刘韶美礼部刘比酿酒劲甚因以为戏二首  
古人重改阳城驿，吾辈欣闻石芥名。风味可人终骨骨更，尊前真见鲁诸生。  
长安官酒甜如蜜，风月虽佳懒举觞。持送盘蔬还会否，与公新酿斗端方。  

买鱼二首  
卧沙细肋何由得，出水纤鳞却易求。一夏与僧同粥饭，朝来破戒醉新秋。  
两京春荠论斤卖，江上鲈鱼不直钱。斫脍捣齑香满屋，雨窗唤起醉中眠。  

悲秋  
烟草凄迷八月秋，荒村络纬戒衣裘。道人大欠修行力，平地闲生尔许愁。  

七月十四夜观月  
不复微云滓太清，浩然风露欲三更。开帘一寄平生快，万顷空江著月明。  

十月苦蝇二首  
村北村南打稻忙，浮云吹尽见朝阳。不宜便作晴明看，扑面飞蝇未退藏。  
十月江南未拥炉，痴蝇扰扰莫嫌渠。细看岂是坚牢物，付与清霜为扫除。  

重阳  
照江丹叶一林霜，折得黄花更断肠。商略此时须痛饮，细腰宫畔过重阳。  

秋风亭拜寇莱公遗像二首  
江上秋风宋玉悲，长官手自葺茅茨。人生穷达谁能料，蜡泪成堆又一时。  
豪杰何心后世名，材高遇事即峥嵘。巴东诗句澶州策，信手拈来尽可惊。  

倚阑  
故山未敢说归期，十日相随又别离。小雨初收残照晚，阑干西角立多时。  

谢张廷老司理录示山居诗二首  
憔悴经年客瘴乡，把君诗卷意差强。古人三语犹嗟赏，况是珠玑满锦囊。  
老觉人间万事非，但思茅屋映疏篱。秋衾已是饶归梦，更读山居二首诗。  

大安病酒留半日王守复来招不往送酒解酲因小饮江月馆  
江驿春酲半日留，更烦送酒为扶头。柳花漠漠嘉陵岸，别是天涯一段愁。  

和高子长参议道中二绝  
梁州四月晚莺啼，共忆扁舟罨画奚谷。莫作世间儿女态，明年万里驻安西。  
丰年食少厌儿啼，觅得微官落五奚谷。大似无家老禅衲，打包还度栈云西。  

自三泉泛嘉陵至利州  
日日邅途处处诗，书生活计绝堪悲。江云垂地滩风急，一似前年上硖时。  

仙鱼铺得仲高兄书  
病酒今朝载卧舆，秋云漠漠雨疏疏。阆州城北仙鱼铺，忽得山阴万里书。  

剑门道中遇微雨  
衣上征尘杂酒痕，远游无处不消魂。此身合是诗人未，细雨骑驴入剑门。  

剑门城北回望剑关诸峰青入云汉感蜀亡事慨然有赋  
自昔英雄有屈信，危机变化亦逡巡。阴平穷冠非难御，如此江山坐付人。  

越王楼二首  
上尽江边百尺楼，倚栏极目暮江秋。未甘便作衰翁在，两脚犹堪蹋九州。  
蒲萄酒绿似江流，夜燕唐家帝子楼。约住管弦呼羯鼓，要渠打散醉中愁。  

和谭德称送牡丹二首  
洛阳春色擅中州，檀晕革呈红总胜流。憔悴剑南人不管，问渠情味似侬不。  
吾生何拙亦何工，忧患如山一笑空。犹有馀情被花恼，醉搔华发倚屏风。  

思政堂东轩偶题  
羁愁酒病两无聊，小篆吹香已半消。唤起十年闽岭梦，赤贞桐花畔见红蕉。  

荔枝楼小酌二首  
碧瓦朱栏已半摧，强呼歌舞试樽罍。邦人莫讶心情懒，新出莺花海里来。  
病与愁兼怯酒船，巴歌闻罢更凄然。此身未死长为客，回首夔州又二年。  

醉中作四首  
晚途豪气未低摧，一饮犹能三百杯。烂烂目光方似电，齁齁鼻息忽如雷。  
驾鹤孤飞万里风，偶然来憩大峨东。持杯露坐无人会，要看青天入酒中。  
曾赐琳腴白玉京，狂歌起舞蜀人惊。却骑黄鹤横空去，今夕垂虹醉月明。  
画角三终夜未阑，醉凭飞阁喜天宽。月明满地江风急，吹落幽人紫绮冠。  

池上见鱼跃有怀姑熟旧游  
雨过回塘涨碧漪，幽人闲照角巾欹。银刀忽裂圆波出，宛似姑溪晚泊时。  

秋夜读书戏作  
别驾生涯似蠹鱼，简编垂老未相疏。也知赋得寒儒分，五十灯前见细书。  

太平花  
扶床踉跄出京华，头白车书未一家。宵旰至今劳圣主，泪痕空对太平花。  

次韵周辅道中二首  
山灵喜我马蹄声，正用此时秋雨晴。日淡风斜江上路，芦花也似柳花轻。  
从来重九如寒食，天气微阴正自佳。莫问茱萸赐朝士，一尊随处有黄花。  

高秋亭  
三日山中醉复醒，径归回首愧山灵。从今惜取观书眼，长看天西万叠青。  

九日试雾中僧所赠茶  
少逢重九事豪华，南陌雕鞍拥钿车。今日蜀州生白发，瓦炉独试雾中茶。  

花时遍游诸家园十首  
看花南陌复东阡，晓露初干日正妍。走马碧鸡坊里去，市人唤作海棠颠。  
为爱名花抵死狂，只愁风日损红芳。绿章夜奏通明殿，乞借春阴护海棠。  
翩翩马上帽檐斜，尽日寻春不到家。偏爱张园好风景，半天高柳卧溪花。  
花阴扫地置清尊，烂醉归时夜已分。欲睡未成欹倦枕，轮囷帐底见红云。  
宣华无树著蹄莺，惟有摩诃春水生。故老能言当日事，直将宫锦裹宫城。  
枝上猩猩血未晞，尊前红袖醉成围。应须直到三更看，画烛如椽为发辉。  
重萼丹砂品最高，可怜寂寞弃蓬蒿。会当车载金钱去，买取春归亦足豪。  
丝丝红萼弄春柔，不似疏梅只惯愁。常恐夜寒花索寞，锦茵银烛按凉州。  
飞花尽逐五更风，不照先生社酒中。输与新来双燕子，衔泥犹得带残红。  
海棠已过不成春，丝竹凄凉锁暗尘。眼看燕脂吹作雪，不须零落始愁人。  

题直舍壁  
文书那得废哦诗，羞作群儿了事痴。付与后人评此老，一丘一壑过元规。  

观华严阁僧斋  
拂剑当年气吐虹，喑呜坐觉朔庭空。早知壮志成痴绝，悔不藏名万衲中。  

寺楼月夜醉中戏作三首  
素壁徐升天宇闲，连峰积雪苍茫间。楼台是处可见月，无此巉巉群玉山。  
水晶盏映碧琳腴，月下泠泠看似无。此酒定从何处得，判知不是文君垆。  
海山缥缈玉真妃，贪看冰轮不肯归。楼上三更风露冷，旋围步障换罗衣。  

江渎池纳凉  
雨过荒池藻荇香，月明如水浸胡床。天公作意怜羁客，乞与今年一夏凉。  

读书二首  
面骨峥嵘鬓欲疏，退藏只合卧蜗庐。自嫌尚有人间意，射雉归来夜读书。  
归老宁无五亩园，读书本意在元元，灯前目力虽非昔，犹课蝇头二万言。  

寺居睡觉二首  
虚窗寂寂夜三更，灯敛残光避月明。老懒只贪春睡美，愧闻童子诵经声。  
心地安平晓梦长，忽闻鱼鼓动修廊。披衣起坐清羸甚，想像云堂缹粥香。  

海棠二首  
十里迢迢望碧鸡，一城晴雨不曾齐。今朝未得平安报，便恐飞红已作泥。  
蜀地名花擅古今，一枝气可压千林。讥弹更到无香处，常恨人言太刻深。  

杂咏四首  
青羊宫中竹暗天，白马庙畔柏如山。琴尊处处可消日，车马纷纷自欠闲。  
石犀庙土需江已回，陵谷一变吁可哀。即今禾黍连云处，当日帆樯隐映来。  
微风翻翻芋叶白，落日漠漠稻花香。出门纵辔何所诣，万里桥南追晚凉。  
世事盛衰谁得知，惠陵烟草掩柴扉。陵边人家丛竹里，灯火喧呼迎妇归。  

夜坐  
大风横吹斗柄折，迅雷下击山壁裂。放翁闭户寂不闻，楞严卷尽灯花结。  

城北青莲院方丈壁间有画燕子者过客多题诗予亦戏作二绝句  
一双掠水燕来初，万点飞花社雨馀。辛苦成巢君勿笑，从来吾亦爱吾庐。  
明窗短壁拂蛛丝，常是江边送客时。留滞锦城生白发，不如巢燕有归期。  

双流旅舍三首  
孤市人稀冷欲冰，昏昏一盏店家灯。开门拂榻便酣寝，我是江南行脚僧。  
西风黄叶满江村，瘦马来穿渡口云。动地传呼逢醉尉，谁何禁杀故将军。  
每因髀肉叹身闲，聊欲勤劳鞍马间。黑矛肖黄旗端未免，会冲风雪出榆关。  

文君井  
落魄西州泥酒杯，酒酣几度上琴台。青鞋自笑无羁束，又向文君井畔来。  

山中小雨得宇文使君简问尝见张仙翁乎戏作一绝  
张仙挟弹知何往，清啸穿林但可闻。拾得铁丸无处用，为君打散四山云。  

雨中山行至松风亭忽澄霁  
烟雨千峰拥髻鬟，忽看青嶂白云间。卷藏破墨营丘笔，却展将军著色山。  

夜寒二首  
清夜焚香读楚词，寒侵貂褐叹吾衰。轻冰满研风声急，忽记山阴夜雪时。  
斗帐重茵香雾重，膏粱那可共功名。三更骑报河冰合，铁马何人从我行。  

记梦二首  
乌巾白睧忆当年，抵死寻春不自怜。憔悴剑南双鬓改，梦中犹上暗门船。  
团脐霜蟹四腮鲈，樽俎芳鲜十载无。塞月征尘身万里，梦魂也复醉西湖。  

江上散步寻梅偶得三绝句  
小园风月不多宽，一树梅花开未残。剥啄敲门嫌特地，缓拖藤杖隔篱看。  
钟残小院欲消魂，漠漠幽香伴月痕。江上人家应胜此，明朝更出小南门。  
小南门外野人家，短短疏篱缭白沙。红稻不须鹦鹉啄，清霜催放两三花。  

看梅归马上戏作  
平明南出笮桥门，走马归来趁未昏。渐老更知闲有味，一冬强半在梅村。  
江郊车马满斜晖，争趁南城未阖扉。要识梅花无尽藏，人人襟袖带香归。  

叙州三首  
画船冲雨入戎州，缥缈山横杜若洲。须信时平边堠静，传烽夜夜到西楼。  
文章何罪触雷霆，风雨南溪自醉醒。八十年间遗老尽，坏堂无壁草青青。  
楚舵吴樯又远游，浣花行乐梦西州。千寻铁锁还堪恨，空锁长江不锁愁。  

龙兴寺吊少陵先生寓居  
中原草草失承平，戍火胡尘到两京。扈跸老臣身万里，天寒来此听江声。  

归州重五  
斗舸红旗满急湍，船窗睡起亦闲看。屈平乡国逢重五，不比常年角黍盘。  

楚城  
江上荒城猿鸟悲，隔江便是屈原祠。一千五百年间事，只有滩声似旧时。  

小雨极凉舟中熟睡至夕  
舟中一雨扫飞蝇，半脱纶巾卧翠藤。清梦初回窗日晚，数声柔橹下巴陵。  

过灵石三峰二首  
奇峰迎马骇衰翁，蜀岭吴山一洗空。拔地青苍五千仞，劳渠蟠屈小诗中。  
晓日瘈日龙雪未残，三峰杰立插云间。老夫合是征西将，胸次先收一华山。  

梅花绝句六首  
濯锦江边忆旧游，缠头百万醉青楼。如今莫索梅花笑，古驿灯前各自愁。  
蜀王小苑旧池台，江北江南万树梅。只怪朝来歌吹闹，园官已报五分开。  
湖上梅花手自移，小桥风月最相宜。主人岁岁常为客，莫怪幽香怨不知。  
探春岁岁在天涯，醉里题诗字半斜。今日奚谷头还小饮，冷官不禁看梅花。  
池馆登临雪半消，梅花与我两无聊。青羊宫里应如旧，肠断春风万里桥。  
今年真负此花时，醉帽何曾插一枝。渐老情怀多作恶，不堪还作送梅诗。  

建安遣兴二首  
绿沉金锁少时狂，几过秋风古战场。梦里都忘闽峤远，万人鼓吹入平凉。  
刺虎腾身万目前，白袍溅血尚依然。圣时未用征辽将，虚老龙门一少年。  

秋怀二首  
暮年身世转悠悠，又向天涯见早秋。昨夜月明今夜雨，关人何事总成愁。  
星斗阑干河汉流，建州风物更禁秋。年来多病题诗懒，付与鸣蛩替说愁。  

黄亭夜雨  
未到名山梦已新，千峰拔地玉嶙峋。黄亭一夜风吹雨，似为游人洗俗尘。  

紫溪驿二首  
它乡异县老何堪，短发萧萧不满篸。旋买一尊持自贺，病身安稳到江南。  
云外丹青万仞梯，木阴合处子规啼。嘉陵栈道吾能说，略似黄亭到紫溪。  

卧舆  
白首躬耕已有期，凤城归路觉迟迟。卧舆拥被听秋雨，占尽人间好睡时。  

夜坐  
老知世事谩纷纷，纸帐蒲团自策勋。一夜北风吹裂屋，石楼无耳不曾闻。  

月岩  
几年不作月岩游，万里重来已白头。云外连娟何所似，平羌江上半轮秋。  

闻雁  
过尽梅花把酒稀，熏笼香冷换春衣。秦关汉苑无消息，又在江南送雁归。  

灯夕有感  
芙蕖红绿亦参差，睡起烧香强赋诗。万里锦城无梦到，岂惟虚负放灯时。  

感旧绝句七首  
鸭翎堠前山簇马，鸡踪桥下水连天。金丹炼成不肯服，且戏人间五百年。  
鹅黄酒边绿荔枝，摩诃池上纳凉时。冰纨不画骖鸾女，却写江南白睧辞。  
南市夜夜上元灯，西邻日日是清明。青毡犊车碾花去，黄金马鞭穿柳行。  
十月新霜兔正肥，佳人骏马去如飞。纤腰袅袅戎衣窄，学射山前看打围。  
半红半白官池莲，半醒半醉女郎船。鸳鸯惊起何曾管，折得双头喜欲颠。  
红叶琵琶出嘉州，四弦弹尽古今愁。胡沙漫漫紫塞晓，汉月娟娟青冢秋。  
美人传酒清夜阑，欲歌未歌愁远山。蒲萄一斗元无价，换得凉州也是闲。  

昼卧闻百舌  
雨后郊原已遍犁，阴阴帘幕燕分泥。闲眠不作华胥计，说与春乌自在啼。  

观蔬圃  
菘芥可菹芹可羹，晚风咿口轧桔槔声。白头孤宦成何味，悔不畦蔬过此生。  

焚香昼睡比觉香犹未散戏作二首  
小屏烟树远参差，吏散身闲与睡宜。谁似炉香念幽独，伴人直到梦回时。  
燕梁寂寂篆烟残，偷得劳生数刻闲。三叠秋屏护琴枕，卧游忽到瀼西山。  

薙庭草  
露草烟芜与砌平，群蛙得意乱疏更。微凉要作安眠地，放散今宵鼓吹声。  

夏日昼寝梦游一院阒然无人帘影满堂惟燕蹋筝弦  

有声觉而闻铁铎风响璆然殆所梦也邪因得绝句  
桐阴清润雨馀天，檐铎摇风破昼眠。梦到画堂人不见，一双轻燕蹴筝弦。  

书李商叟秀才所藏曾文清诗卷后  
陇蜀归来两鬓丝，茶山已作隔生期。西风落叶秋萧瑟，泪洒行间读旧诗。  

社日小饮  
社日西风吹角巾，一尊强醉汝江滨。杏梁燕子还堪恨，归去匆匆不报人。  

杭头晚兴二首  
山色苍寒野色昏，下程初闭驿亭门。不须更把浇愁酒，行尽天涯惯断魂。  
落叶孤村晚下程，痴云残日半阴晴。篝炉火暖床敷稳，卧听黄鸦谷谷声。  

予欲自严买船下七里滩谒严光祠而归会滩  

浅陆行至桐卢始能泛江因得绝句  
客星祠下渺烟波，欠我扁舟舞短蓑。不为穷冬怕滩恶，正愁此老笑人多。  

渔浦二首  
桐庐处处是新诗，渔浦江山天下稀。安得移家常住此，随潮入县伴潮归。  
渔翁持鱼叩舷卖，炯炯绿瞳双脸丹。我欲从之逝已远，菱歌一曲暮江寒。  

小园四首  
小园烟草接邻家，桑柘阴阴一径斜。卧读陶诗未终卷，又乘微雨去锄瓜。  
历尽危机歇尽狂，残年惟有付耕桑。麦秋天气朝朝变，蚕月人家处处忙。  
村南村北鹁鸪声，水刺新秧漫漫平。行遍天涯千万里，却从邻父学春耕。  
少年壮气吞残虏，晚觉丘樊乐事多。骏马宝刀俱一梦，夕阳闲和饭牛歌。  

夜坐独酌  
玉宇沉沉夜向阑，跨空飞阁倚高寒。一壶清露来云表，聊为幽人洗肺肝。  

湖村月夕四首  
客路风尘化素衣，闲愁冉冉鬓成丝。平生不负月明处，神女庙前闻竹枝。  
锦城曾醉六重阳，回首秋风每断肠。最忆铜壶门外路，满街歌吹月如霜。  
金尊翠杓犹能醉，狐帽貂裘不怕寒。安得骅骝三万匹，月中鼓吹渡桑乾。  
谁持绿酒醉幽人，鹤氅筇枝发兴新。今夜湖边有奇事，青山缺处涌冰轮。  

蔬圃绝句七首  
拟种芜菁已是迟，晚菘早韭恰当时，老夫要作斋盂备，乞得青秧趁雨移。  
百钱新买绿蓑衣，不羡黄金带十围。枯柳坡头风雨急，凭谁画我荷锄归。  
青青蔬甲早寒天，想像登盘已堕涎。更欲锄畦向东去，园丁来报竹行鞭。  
瓦叠浮屠盆作池，池边红蓼两三枝。贪看忘却还家饭，恰似儿童放学时。  
小桥只在槿篱东，沟水穿篱曲折通。烟雨空濛最堪乐，从教打湿败天公。  
冲雨冲风不怕寒，晚来日出短蓑干。绕畦拾块真为乐，莫作陶公运甓看。  
懒随年少爱花狂，且伴群儿斗草忙。行遍山南山北路，归时新月浸横塘。  

蔬园杂咏五首  
菘  
雨送寒声满背蓬，如今真是荷锄翁。可怜遇事常迟钝，九月区区种晚菘。  

芜菁  
往日芜菁不到吴，如今幽圃手亲锄。凭谁为向曹瞒道，彻底无能合种蔬。  

葱  
瓦盆麦饭伴邻翁，黄菌青蔬放箸空。一事尚非贫贱分，芼羹僭用大官葱。  

巢  
昏昏雾雨暗衡茅，儿女随宜治酒肴。便觉此身如在蜀，一盘笼饼是豌巢。  

芋  
陆生昼卧腹便便，叹息何时食万钱。莫诮蹲鸱少风味，赖渠撑拄过凶年。  

秋雨渐凉有怀兴元三首  
八月山中夜渐长，雨声灯影共凄凉。遥知南郑风霜早，已有寒熊犯猎场。  
十年前在古梁州，痛饮无时不惯愁。最忆夜分歌舞歇，卧听秦女擘箜篌。  
清梦初回秋夜阑，床前耿耿一灯残。忽闻雨掠蓬窗过，犹作当时铁马看。  

秋夜观月二首  
梦回残烛耿房栊，杳杳江天叫断鸿。病骨不禁风露重，披衣小立月明中。  
谁琢天边白玉盘，亭亭破雾上高寒。山房无客儿贪睡，常恨清光独自看。  

枕上  
香冷灯昏梦自惊，清愁冉冉带馀酲。夜长谁作幽人伴，惟是蛩声与月明。  

月下  
月白庭空树影稀，鹊栖不稳绕枝飞。老翁也学痴儿女，扑得流萤露湿衣。  

寄题朱元晦武夷精舍五首  
先生结屋绿岩边，读易悬知屡绝编。不用采芝惊世俗，恐人谤道是神仙。  
蝉蜕房间果是无，世人妄想可怜渠。有方为子换凡骨，来读晦庵新著书。  
身闲剩觉溪山好，心静尤知日月长。天下苍生未苏息，忧公遂与世相忘。  
齐民本自乐衡门，水旱那知不自存。圣主忧勤常旰食，烦公一一报曾孙。  
山如嵩少三十六，水似邛来阝九折途。我老正须闲处著，白云一半肯分无。  

无题  
碧玉当年未破瓜，学成歌舞入侯家。如今憔悴篷窗里，飞上青天妒落花。  

游仙五首  
飘飘鸾鹤杳难攀，万里东游海上山。应有世人遥稽首，紫箫馀调落云间。  
凤舞鸾歌宴蕊宫，碧桃花下醉千钟。红尘谪满重归去，花未开残宴未终。  
玄圃春风赐宴时，双成独奏玉参差。侍晨饮釂虚皇喜，一段龙绡索进诗。  
初珥金貂谒紫皇，仙班最近玉炉香。为怜未惯丛霄冷，独赐流霞九酝觞。  
玉殿吹笙第一仙，花前奏罢色凄然。忆曾偷学春愁曲，谪在人间五百年。  

## 十八家诗抄·卷二十八  

### 陆放翁七绝下四百八十二首  

湖村野兴二首  
十里疏钟到野堂，五更残月伴清霜。已知无奈姮娥冷，瘦损梅花更断肠。  
山色空濛雨点微，醉中不觉湿蓑衣。何妨乞与丹青本，一棹横冲翠霭归。  

中秋雨霁月色入户起饮酒一杯作绝句  
吹尽浮云天宇清，城头叠鼓报三更。平生无此一杯酒，玉笥峰头看月生。  

溪上醉吟  
行行不知溪路深，但怪素月生遥岑。不辞醉袖拂花絮，与子更醉青萝阴。  

乡人或病予诗多道蜀中遨乐之盛适春日游镜湖共请赋山  

阴风物遂即杯酒间作四绝句却当持以夸西州故人也四首  
嫩日轻云淡沲天，扑灯过后卖花前。便从水阁杭湖去，卷起朱帘上画船。  
舫子窗扉面面开，金壶桃杏间尊罍。东风忽送笙歌近，一片楼台泛水来。  
湖波绿似鸭头深，一日春晴直万金。好事谁家斗歌舞，方舟齐榜出花阴。  
花光柳色满墙头，病酒今朝懒出游。却就水亭开小宴，绣帘银烛看归舟。  

柯桥客亭二首  
小市初晴已过春，朱樱青杏一番新。灞陵老子无人识，暂借邮亭整角巾。  
梅子生仁燕护雏，绕檐新叶绿扶疏。朝来酒兴不可耐，买得钓船双鳜鱼。  

晓枕  
晓枕莺声带梦听，忽看淡日满窗棂。闲愁谁遣浓如酒，醉过残春不解醒。  

晨起闲步  
飞红掠地送春忙，嫩绿成阴带露香。听彻晓天莺百口转，却随飞蝶度横塘。  

送紫霄女道士四明谢君二首  
一别南充十四年，时时清梦到金泉。山阴道上秋风早，却见神仙小自然。  
道骨仙风凛不群，清秋采药到江村。自言家住云南北，知是遗尘几世孙。  

夜中起读书戏作二首  
发已凋零齿已疏，忍饥白首卧蜗庐。风声忽轹篷窗过，夜半呼灯起读书。  
灭虏区区计本疏，水边乔木拥茅庐。九原定发韩公笑，至老依然一束书。  

初冬杂题六首  
勋业文章意已阑，暮年不足是看山。江南寺寺楼堪倚，安得身如杜甫闲。  
莫嫌风雨作新寒，一树青枫已半丹。身在范宽图画里，小楼西角剩凭栏。  
风横云低雨脚斜，一枝柔舻暮咿哑。昏昏醉卧知何处，推起船篷忽到家。  
五斗安能解醉酲，懵腾睡眼怯窗明。策勋赖有春芽在，卧听山童转磑声。  
荒郊寒雨晚凄凄，四壁穿颓旋补泥。物我元须各安稳，自苫牛屋织鸡栖。  
风雨声豪入梦中，不知身世寄孤篷。狐裘毡帽如龙马，天汉西南小益东。  

题海首座侠客像  
赵魏胡尘千丈黄，遗民膏血饱豺狼。功名不遣斯人了，无奈和戎白面郎。  

曾仲躬见过适遇予出留小诗而去次韵二首  
地僻元无俗客来，蓬门只欲为君开。山横翠黛供诗本，麦卷黄云足酒材。  
数树山花草舍东，想公系马落残红。那知老子耶溪上，正泛朝南暮北风。  

杂兴三首  
鳗井初生一缕云，鲍郎山下雨昏昏。舻声呕轧秋空晓，水际人家尚闭门。  
孤梦初回揭短篷，桥边晓日已曈日龙。太平气象君知否，尽在丰年笑语中。  
古寺高楼暮倚阑，野云不散白漫漫。好山遮尽君无恨，且作沧溟万里看。  

舟中感怀三绝句呈太傅相公兼简岳大用郎中  
浪中革堂鞳雨声寒，孤梦初回烛半残。甲子一周胡未灭，关山还带泪痕看。  
雨打孤篷酒渐消，昏灯与我共无聊。功名本是无凭事，不及寒江日两潮。  
梦笔亭边拥鼻吟，壮图蹭蹬老侵寻。不眠数尽鸡三唱，自笑当年起舞心。  

饮张功父园戏题扇上  
寒食清明数日中，西园春事又匆匆。梅花自避新桃李，不为高楼一笛风。  

宿石帆山下二首  
卷地东风吹钓船，石帆重到又经年。放翁夜半酒初解，落月衔山闻杜鹃。  
系船禹庙醉如泥，投宿渔家月向低。湿翠扑人浓可掬，始知身在石帆西。  

倦眼  
看书涩似上羊肠，得睡甘如饮蜜房。起坐藤床搔短发，数声画角报斜阳。  

拜旦表  
一封驰奏效嵩呼，清跸何时返故都。只道建炎巡狩礼，谁知故事自祥符。  

病中夜半  
萧萧欲脱犹吟叶，耿耿微明未灭灯。夜半不眠闲倚壁，使君清似北山僧。  

即事  
组绣纷纷衒女工，诗家于此欲途穷。语君白日飞升法，正在焚香听雨中。  

园中绝句二首  
梅花重压帽檐偏，曳杖行歌意欲仙。后五百年君记取，断无人似放翁颠。  
溪北溪南飞白鸥，夕阳明处见渔舟。凭谁为剪机中素，画取天涯一片秋。  

雪中忽起从戎之兴戏作四首  
狐裘卧载锦驼车，酒醒冰髭结乱珠。三尺马鞭装白玉，雪中画字草军书。  
铁马渡河风破肉，云梯攻垒雪平壕。兽奔鸟散何劳逐，直斩单于衅宝刀。  
十万貔貅出羽林，横空杀气结层阴。桑乾沙土初飞雪，未到幽州一丈深。  
群胡束手仗天亡，弃甲纵横满战场。雪上急追奔马迹，官军夜半入辽阳。  

余年二十时尝作菊枕诗颇传于人今秋偶  

复采菊缝枕囊凄然有感  
采得黄花作枕囊，曲屏深幌闷幽香。唤回四十三年梦，灯暗无人说断肠。  
少日曾题菊枕诗，蠹编残稿锁蛛丝。人间万事消磨尽，只有清香似旧时。  

寒夜读书二首  
北窗暖焰满炉红，夜半涛翻古桧风。老死爱书心不厌，来生恐堕蠹鱼中。  
忆昨从戎出渭滨，秋风金鼓震咸秦。鸢肩竟欠封侯相，三尺檠边老此身。  

杨庭秀寄南海集二首  
俗子与人隔尘劫，何啻相逢风马牛。夜读杨卿南海句，始知天下有高流。  
飞卿数阕峤南曲，不许刘郎夸竹枝。四百年来无复继，如今始有此翁诗。  

假中闭户终日偶得绝句  
雨声滴滴暮未已，苔晕重重寒更添。知是使君初睡起，清香一线透疏帘。  

雨中独坐  
马目山头雨脚昏，龙津桥下浪花翻。年丰郡僻无公事，一炷清香昼掩门。  

塞上曲四首  
秋风猎猎汉旗黄，晓陌霜清见太行。车载毡庐驼载酒，渔阳城里作重阳。  
将军许国不怀归，又见桑乾木叶飞。要识君王念征戍，新秋已报赐冬衣。  
金鼓轰轰百里声，绣旗宝马照川明。王师仗义从天下，莫道南兵夜斫营。  
老矣犹思万里行，翩然上马始身轻。玉关去路心如铁，把酒何妨听渭城。  

寓蓬莱馆二首  
桐叶吹残蕉叶黄，驿窗微雨送凄凉。长安许史无平素，莫恨栖栖立路旁。  
古驿萧萧独倚阑，角声催晚雨催寒。残年遇合应无日，犹说新丰强自宽。  

拄杖  
放翁拄杖具神通，蜀栈吴山兴未穷。昨夜梦中行万里，莲华峰上听松风。  

北望  
北望中原泪满巾，黄旗空想渡河津。丈夫穷死由来事，要是江南有此人。  

估客有自蔡州来者感怅弥日二首  
洮河马死剑锋摧，绿发成丝每自哀。几岁中原消息断，喜闻人自蔡州来。  
百战元和取蔡州，如今胡马饮淮流。和亲自古非长策，谁与朝家共此忧。  

夜归偶怀故人独孤景略  
买醉村场半夜归，西山落月照柴扉。刘琨死后无奇士，独听荒鸡泪满衣。  

纵笔二首  
一纸除书到海边，紫皇赐号武夷仙。功名敢道浑无意，暂作闲人五百年。  
素月徘徊牛斗间，天风吹鹤度函关。一年似此佳时少，唤起陈抟醉华山。  

练塘  
微风吹颊酒初醒，落日舟横杜若汀。水秀山明何所似，玉人临镜晕螺青。  

五云桥  
若耶北与镜湖通，缥缈飞桥跨半空。陵谷变迁谁复识，我来徙倚暮烟中。  

云门独坐  
山北山南处处行，回头六十七清明。如今老去摧颓甚，独坐焚香听水声。  

东关二首  
天华寺西艇子横，白苹风细浪纹平。移家只欲东关住，夜夜湖中看月生。  
烟水苍茫西复东，扁舟又系柳阴中。三更酒醒残灯在，卧听萧萧雨打篷。  

咏史  
入郢功成赐属镂，削吴计用载厨车。闭门种菜英雄事，莫笑衰翁日荷钅且。  

湖上小阁  
葡萄初紫柿初红，小阁凭阑万里风。莫怪年来增酒量，此中能著太虚空。  

道石三首  
秋风袅袅雨班班，身隐幽窗笔砚间。小试壶公缩地术，数峰闲对道州山。  
林虑灵壁俱尤物，散落人间不复还。投老东归风味在，舂陵小岫伴身闲。  
误因禄米弃莼鲈，一落尘埃底事无。布袜青鞋虽兴尽，此峰聊当卧游图。  

秋晚思梁益旧游三首  
幅巾筇杖立篱门，秋意萧条欲断魂。恰似嘉陵江上路，冷云微雨湿黄昏。  
忆昔西行万里馀，长亭夜夜梦归吴。如今历尽风波恶，飞栈连云是坦途。  
沧波极目江乡恨，衰草连天塞路愁。三十年间行万里，不论南北怯登楼。  

小舟自红桥之南过吉泽归三山二首  
霏霏寒雨数家村，鸡犬萧然昼闭门。它日路迷君勿恨，人间随处有桃源。  
六月芙蕖正盛时，画船长记醉题诗。世间好景元无尽，霜落荷枯又一奇。  

杂题六首  
松肪酿酒石根醉，槲叶作衣云外行。指点人间一长叹，秋风又到洛阳城。  
山家贫甚亦支撑，时抚桐孙一再行。朝甑米空烹芋粥，夜缸油尽点松明。  
羊裘老人只念归，安用星辰动紫微。洛阳城中市儿眼，情知不识钓鱼矶。  
黍醅新压野鸡肥，茅店酣歌送落晖。人道山僧最无事，怜渠犹趁暮钟归。  
钓鱼吹笛本闲身，正坐微官白发新。著屐此生犹几纟两，可令复踏九衢尘。  
山光染黛朝如湿，川气熔银暮不收。诗料满前谁领略，时时来倚水边楼。  

叹俗  
风俗陵夷日可怜，乞土番钳市亦欣然。看渠皮底元无血，那识虞卿鲁仲连。  

观梅至花泾高端叔解元见寻二首  
春晴闲过野僧家，邂逅诗人共晚茶。归见诸公问老子，为言满帽插梅花。  
春暖山中云作堆，放翁艇子出寻梅。不须问讯道旁叟，但觅梅花多处来。  

小市  
小市狂歌醉堕冠，南山山色跨牛看。放翁胸次谁能测，万里秋空未是宽。  

秋夜将晓出篱门迎凉有感二首  
迢迢天汉西南落，喔喔邻鸡一再鸣。壮志病来消欲尽，出门搔首怆平生。  
三万里河东入海，五千仞岳上摩天。遗民泪尽胡尘里，南望王师又一年。  

秋日郊居八首  
山雨霏微鸭头水，溪云细薄鱼鳞天。幽寻自笑本无事，羽扇筇枝上钓船。  
行歌曳杖到新塘，银阙瑶台无此凉。万里秋风菰菜老，一川明月稻花香。  
秋日留连野老家，朱盘鲊脔粲如花。已炊藟散真珠米，更点丁坑白雪茶。  
车荡比邻例馈鱼，流涎对此四腮鲈。北窗雨过凉如水，消得先生一醉无。  
今年斟酌是丰年，社近儿童喜欲颠。半醉半醒村老子，家家门口掠神钱。  
鱼咸满缶酒新篘，处处吴歌起垅头。上客已随新雁到，晚禾犹待薄霜收。  
儿童冬学闹比邻，据案愚儒却自珍。授罢村书闭门睡，终年不著面看人。  
两翁儿女旧论姻，酒担羊腔喜色新。不遣交情隔生死，固应世好等朱陈。  

示儿  
文能换骨馀无法，学到穷源自不疑。齿豁头童方悟此，乃翁见事可怜迟。  

舍北望水乡风物戏作绝句  
西风沙际矫轻鸥，落日桥边系钓舟。乞与画工团扇本，青林红树一川秋。  

昼眠  
困睫懵腾老孝先，粗毡布被早霜天。珥貂碧落应无分，且向人间作睡仙。  

夜读范致能揽辔录言中原父老见使者多挥涕感其事作绝句  
公卿有党排宗泽，帷幄无人用岳飞。遗老不应知此恨，亦逢汉节解沾衣。  

村东  
村西行药到村东，沙路溪流曲折通。莫问梅花开早晚，杖藜到处即春风。  

雨晴  
山川炳焕似开国，风雨退收如解严。老子真成无一事，抱孙负日坐茅檐。  

病起  
少年射虎南山下，恶马强弓看似无。老病即今那可说，出门十步要人扶。  

松下纵笔四首  
自扫松阴寄醉眠，龙吟虎啸满霜天。却思初到人间世，似是唐尧丙子年。  
老不能闲莫笑予，五千言岂世间书。青松折取当麈尾，为子试谈天地初。  
种玉餐芝术不传，金丹下手更茫然。陶公妙诀吾曾受，但听松风自得仙。  
髯龙天矫欲飞去，百尺苍藤罗络之。应笑此翁才不进，故将老气起吾诗。  

山园遣兴  
输逋告籴走比邻，恤患分灾累故人。安得此身无一事，林中数笋过残春。  

雨夕焚香  
芭蕉叶上雨催凉，蟋蟀声中夜渐长。纟番十二经真太漫，与君共此一炉香。  

排闷六首  
丈夫结发志功名，大事真当以死争。我昔驻军筹笔驿，孔明千载尚如生。  
曾携一剑远从戎，秦赵关河顾盼中。老去功名无复梦，凌烟分付黑头公。  
四十从军渭水边，功名无命气犹全。白头烂醉东吴市，自拔长刀割彘肩。  
西塞山前吹笛声，曲终已过雒阳城。君能洗尽世间念，何处楼台无月明。  
万里风中寄断蓬，古来虚死几英雄。拔山力与回天势，不满先生一笑中。  
风霜九月冷飕祒，湖海飘然一布裘。亲见宓羲初画卦，转头三十万春秋。  

系舟二首  
系舟江浦待潮平，叹息无人共月明。历尽世间多少事，飘然依旧老书生。  
地旷月明铺素练，霜寒河浅拂轻绡。手扶万里天坛杖，夜过前村禹会桥。  

连日风雨寒甚夜忽大风明旦遂晴  
万里浮云一扫空，碧天无际日曈日龙。欢声四起春风里，恰似祥符景德中。  

晚兴  
一声天边断雁哀，数蕊篱外早梅开。幽人耐冷倚门久，送月堕湖归去来。  

记梦三首  
黄河衮衮抱潼关，苍翠中条接华山。城郭丘墟人尽老，药炉依旧白云间。  
西岩老宿雪垂肩，白石为粮四百年。喜我未忘山下路，殷勤握手一欣然。  
三髻山童喜欲颠，下山迎我拜溪边。松阴拂罢苍苔石，接竹穿云理旧泉。  

读史  
南言莼菜似羊酪，北说荔枝如石榴。自古论人多类此，简编千载判悠悠。  

夜读吕化光文章抛尽爱功名之句戏作  
玉关西望气横秋，肯信功名不自由。却是文章差得力，至今知有吕衡州。  

泛舟观桃花二首  
花泾二月桃花发，霞照波心锦裹山。说与东风直须惜，莫吹一月落人间。  
桃源只在镜湖中，影落清波十里红。自别西川海棠后，初将烂醉答春风。  

小僧乞诗  
风前掩苒草吹香，溪上霏微雨送凉。万里安西无梦到，却寻僧话破年光。  

看镜二首  
凋尽朱颜白尽头，神仙富贵两悠悠。胡尘遮断阳关路，空听琵琶奏石州。  
七十衰翁卧故山，镜中无复旧朱颜。一联轻甲流尘积，不为君王戍玉关。  

三峡歌九首并序  
乾道庚寅，予始入蜀，上下三峡屡矣。后二十五年，归耕山阴。偶读梁简文《巴东三峡歌》，感之，拟作九首。实绍熙甲寅十月二日也。  
神女庙前秋月明，黄牛峡里暮猿声。危途性命不容恤，百丈牵船侵夜行。  
不怕滩如竹节稠，新滩已过可无忧。古装峨峨一尺髻，木盎银杯邀客舟。  
十二巫山见九峰，船头彩翠满秋空。朝云暮雨浑虚语，一夜猿啼明月中。  
锦绣楼前看卖花，麝香山下摘新茶。长安卿相多忧畏，老向夔州不用嗟。  
险诈沾沾不愧天，交情回首薄如烟。东游万里虽堪乐，滟滪瞿唐要放船。  
蛮江水碧瘴花红，白舫黄旗无便风。涪万四时常避水，棚居高出乱云中。  
乱插山花禪子红，蛮歌相和瀼西东。忽然四散不知处，踏月扪萝归峒中。  
万州溪西花柳多，四邻相应竹枝歌。问君今夕不痛饮，奈此满川明月何。  
我游南宾春暮时，蜀船曾系挂猿枝。云迷江岸屈原塔，花落空山夏禹祠。  

望永思陵二首  
绿衣迎拜属车尘，草木曾沾雨露春。三十五年身未死，却为天下最穷人。  
旰食忧民宴乐疏，太仓几有九年储。贾生未解人间事，北阙犹陈痛哭书。  

霜夜二首  
梅花欲动梦魂狂，橙子闲搓指爪香。莫怪草堂清到骨，一梳残月伴新霜。  
黄甘磊落围三寸，赤蟹轮囷可一斤。更唤东阳麴道士，与君霜夜策奇勋。  

赠道友五首  
凡骨已蜕身自轻，勃落叶上行无声。华阴市楼醉舞罢，却上蓬峰看月明。  
忆在长安烂漫游，大明宫阙与云浮。今朝偶上慈恩塔，北望芒芒禾黍秋。  
当时辛苦学长生，准拟中原看太平。今日醉游心已足，一瓢归去隐青城。  
三杯兀兀复腾腾，服气烧丹总不能。借问生涯在何许，孤舟风雨伴渔灯。  
零落残碑草棘中，北邙萧瑟又秋风。旧时忆在鹓行里，几见宣麻拜相公。  

示子聿  
儒林早岁窃虚名，白首何曾负短檠。堪叹一衰今至此，梦回闻汝读书声。  

纸阁午睡二首  
纸阁砖炉火一杴，断香欲出碍蒲帘。放翁不管人间事，睡味无穷似蜜甜。  
黄绸被暖青毡稳，纸阁油窗晚更妍。一饱无营睡终日，自疑身在结绳前。  

春晚怀山南四首  
梨花堆雪柳吹绵，常记梁州古驿前。二十四年成昨梦，每逢春晚即凄然。  
壮岁从戎不忆家，梁州裘马斗豪华。至今夜夜寻春梦，犹在吴园藉落花。  
梁州一别几清明，常忆西郊信马行。桃李成尘总闲事，梨花杨柳最关情。  
身寄江湖两鬓霜，金鞭朱弹梦犹狂。遥知南郑城西路，月与梨花更断肠。  

初夏八首  
纷纷红紫已成尘，布谷声中夏令新。夹路桑麻行不尽，始知身是太平人。  
剪韭腌虀粟作浆，新炊麦饭满村香。先生醉后骑黄犊，北陌东阡看戏场。  
稻未分秧麦已秋，豚蹄不用祝瓯窭。老翁七十犹强健，没膝春泥夜叱牛。  
买得新船疾似飞，蚕饥遥望采桑归。越罗蜀锦吾何用，且备豳人卒岁衣。  
槐柳成阴雨洗尘，樱桃乳酪并尝新。古来江左多佳句，夏浅胜春最可人。  
隋家古寺郡西南，寺废残僧只二三。藜藿满庭尘暗佛，时闻铙鼓赛春蚕。  
渺渺荒陂古埭东，柳姑小庙柳阴中。放翁老惫扶藜杖，也逐乡人祷岁丰。  
老翁卖卜古城隅，兼写宜蚕保麦符。日日得钱惟买酒，不愁醉倒有儿扶。  

舍北晚眺二首  
红树青林带暮烟，并桥常有卖鱼船。樊川诗句营丘画，尽在先生拄杖边。  
日日津头系小舟，老人自懒出门游。一枝筇杖疏篱外，占断千岩万壑秋。  

小舟游近村舍舟步归四首  
数家茅屋自成村，地碓声中昼掩门。寒日欲沉苍雾合，人间随处有桃源。  
借得渔船溯小溪，系船浦口却扶藜。莫言村落萧条甚，也胜京尘没马蹄。  
不识如何唤作愁，东阡南陌且闲游。儿童共道先生醉，折得黄花插满头。  
斜阳古柳赵家庄，负鼓盲翁正作场。死后是非谁管得，满村听说蔡中郎。  

读易二首  
羸躯抱疾时时剧，白发乘衰日日增。净扫东窗读周易，笑人投老欲依僧。  
老喜杜门常谢客，病惟读易不迎医。冬来更愧乖慵甚，醉过收荞下麦时。  

一壶歌五首  
悠悠日月没根株，常在人间醉一壶。倾倒欲空还潋滟，不曾教化不曾沽。  
先生醉后即高歌，千古英雄奈我何。花底一壶天所破，不曾饮尽不曾多。  
自从轩昊到隋唐，几见中原作战场。三十万年如电掣，不曾记得不曾忘。  
耻从岳牧立尧庭，况见商周战血腥。携得一壶闲处饮，不曾苦醉不曾醒。  
长安市上醉春风，乱插繁花满帽红。看尽人间兴废事，不曾富贵不曾穷。  

怀旧六首  
鹤鸣山下竹连云，凤集城边柳映门。当日不知为客乐，如今回首却消魂。  
骏骡西过雨漫天，千里江山在眼边。二十四年如昨梦，凭谁问讯带枷仙。  
狼烟不举羽书稀，幕府相从日打围。最忆定军山下路，乱飘红叶满戎衣。  
翠崖红栈郁参差，小益初程景最奇。谁向豪端收拾得，李将军画少陵诗。  
回龙寺壁看维摩，最得曹吴笔意多。风雨尘埃昏欲尽，何人更著手摩挲。  
.冢山头是汉源，故祠寂寞掩朱门。击鲜藉草无穷乐，送老那知江上村。  

读杜诗  
千载诗亡不复删，少陵谈笑即追还。常憎晚辈言诗史，清庙生民伯仲间。  

半丈红盛开  
满酌吴中清若空，共赏池边半丈红。老子通神谁得似，短筇到处即春风。  

感事四首  
鸡犬相闻三万里，迁都岂不有关中。广陵南幸雄图尽，泪眼山河夕照红。  
堂堂韩岳两骁将，驾驭可使复中原。庙谋尚出王导下，顾用金陵为北门。  
渭上昼昏吹战尘，横戈慷慨欲忘身。东归却作渔村老，自误青春不怨人。  
扪虱当时颇自奇，功名远付十年期。酒浇不下胸中恨，吐向青天未必知。  

题韩运盐竹隐堂绝句  
尘埃车马日骎骎，谁解从君一散襟。待我清秋有闲日，抱琴来写万龙吟。  

北园杂咏六首  
西村林外起炊烟，南浦桥边系钓船。乐岁家家俱自得，桃源未必是神仙。  
小桥密接西冈路，支径深通北崦村。老子意行无远近，月中时打野人门。  
东吴霜薄富园蔬，紫芥青菘小雨馀。未说春盘供采撷，老夫汤饼亦时须。  
岁残已似早春天，隔水横林一抹烟。闻道埭西梅半吐，携儿闲上钓鱼船。  
白发萧萧病满身，冻云野渡正愁人。扬鞭大散关头日，曾看中原万里春。  
暮年身似一虚舟，付与沧波自在流。垂地雪云吹不散，且倾桑落脍槎头。  

杂感十首  
志士山栖恨不深，人知已是负初心。不须先说严光辈，直自巢由错到今。  
劝君莫识一丁字，此事从来误几人。输与茅檐负暄叟，时时睡觉一频伸。  
世事纷纷无已时，劝君杯到不须辞。但能烂醉三千日，楚汉兴亡总不知。  
百年鼎鼎成何事，寒暑相催即白头。纵得金丹真不死，摩挲铜狄更添愁。  
世间鱼鸟各飞沉，茅屋青山无古今。毕竟替他愁不得，几人虚费一生心。  
一杯浊酒即醺然，自笑闲愁七十年。今日出门天地别，此身如在结绳前。  
山人那信宦途艰，强著朝衣趁晓班。豪气不除狂态作，始知只合死空山。  
老子倾囊得万钱，石帆山下买乌犍。牧童避雨归来晚，一笛春风草满川。  
故旧书来访死生，时闻剥啄叩柴荆。自嗟不及东家老，至死无人识姓名。  
忍穷待死十年闲，老子谁知老更顽。溪友留鱼供晚酌，邻僧送米续朝餐。  

戏作治生绝句  
治生何用学陶朱，少许能悭便有馀。惜酒已停晨服药，省油仍废夜观书。  

龟堂杂题四首  
龟堂端是无能者，妄想元无一事成。最后数年尤可笑，饱餐甘寝送浮生。  
痴顽老子老无能，游惰农夫酒肉僧。闭著庵门终日睡，任人来唤不曾禜。  
长腰玉粒出新春，秋获真成亩一钟。衣食粗供官赋足，何妨世世作耕农。  
冷雨萧萧涩不晴，乱书围坐正纵横。忽闻小瓮新醅熟，急唤儿童洗破觥。  

太息四首  
早岁元于利欲轻，但馀一念在功名。白头不试平戎策，虚向江湖过此生。  
书生忠义与谁论，骨朽犹应此念存。砥柱河流仙掌日，死前恨不见中原。  
自古才高每恨浮，伟人要是出中州。即今未必无房魏，埋没湖沙死即休。  
关辅堂堂堕虏尘，渭城杜曲又逢春。安知今日新丰市，不有悠然独酌人。  

梅花三首  
五十年间万事非，放翁依旧掩柴扉。相从不厌闲风月，只有梅花与钓矶。  
秭归江头烟雨昏，客舟夜系梅花村。相逢万里各羁旅，不待猿啼已断魂。  
青羊宫前锦江路，曾为梅花醉十年。岂知今日寻香处，却是山阴雪夜船。  

沈园二首  
城上斜阳画角哀，沈园非复旧池台。伤心桥下春波绿，曾是惊鸿照影来。  
梦断香消四十年，沈园柳老不吹绵。此身行作稽山土，犹吊遗踪一泫然。  

致仕后即事六首  
休官拜命不胜荣，墨湿黄新照眼明。络绎交亲来作贺，羊腔酒担拥柴荆。  
自发三朝执戟郎，赐骸偶值岁丰穰。村东已种千畦麦，舍北新添百本桑。  
老民一日脱朝衣，回首平生万事非。赤脚婢沽村酿去，平头奴驭草驴归。  
沈绵分已饯馀生，造物苛留未遣行。今日下床还健在，一编来就小窗明。  
一盂麦饭掩柴关，坐久不堪腰脚顽。拖得瘦藤闲信步，小桥东北望螺山。  
多事车前要八驺，老人惟与一藤游。未教变化为龙去，更踏人间万里秋。  

冬晴与子坦子聿游湖上六首  
湖边细霭弄霏微，柳下人家昼掩扉。乘暖冬耕无远近，小舟日晚载犁归。  
村南村北纺车鸣，打豆家家趁快晴。过尽水边牛迹路，岭头猿鸟伴闲行。  
道边白水如牛湩，知是山泉一脉来。会挈风炉并石鼎，桃枝竹里试茶杯。  
海山山下百馀家，垣屋参差一带斜。我欲往寻疑路断，试沿流水觅桃花。  
老僧八十无童子，礼佛看经总不能。双手丫叉出迎客，自称六十六年僧。  
一榼无时可醉吟，一藤随处得幽寻。先须挽取银河水，净洗人间尘雾心。  

龟堂杂兴八首  
朝来地碓玉新舂，鸡蹠豚肩异味重。便腹摩挲更无事，老人又过一年冬。  
曳杖东冈信步行，夕阳偏向竹间明。丹枫吹尽鸦声乐，又得霜天一日晴。  
闽溪纸被软于绵，黎峒花绸暖胜毡。一夜山中三尺雪，未妨老子日高眠。  
三分带苦桧花蜜，一点无尘柏子香。鼻观舌根俱得道，悠悠谁识老龟堂。  
方石斛栽香百合，小盆山养水黄杨。老翁不是童儿态，无奈庵中白日长。  
少年身寄市朝中，俗论纷纷聒耳聋。清绝宁知有今日，高眠终夜听松风。  
蒲团安坐地炉温，无位真人出面门。世上不知何岁月，断钟残角送黄昏。  
散朴浇淳万事新，腐儒空有涕沾巾。唐虞不是终难致，自欠皋夔一辈人。  

庚申元日口号五首  
数行晴日照青鸳，春入屠苏潋滟樽。儿报山僧留刺去，未为无客到吾门。  
黄禫五丈裁衫稳，黑黍三升作饭香。造物要教无愧怍，一身温饱出耕桑。  
南陌东阡自在身，耄年喜见岁华新。洛中九老非吾侣，且作山阴十老人。  
晚涂初入长生运，新岁仍当大有年。剩与乡邻同觅醉，市楼酒贱不论钱。  
仁和馆外列鹓行，忆送龙舟幸建康。舍北老人同甲子，相逢挥泪说高皇。  

枕上口占  
五十年间万事空，懒将白发对青铜。故人只有桃花在，惆怅无情一夜风。  

喜晴  
江湖春暮多风雨，点滴空阶实厌听。剩喜今朝有奇事，一窗晴日写黄庭。  

枕上二首  
残灯熠熠露萤明，落叶萧萧寒雨声。堪笑衰翁睡眠少，小诗常向此时成。  
断香犹在梦初回，灯似孤萤阖复开。怪底诗情清彻骨，数声新雁枕边来。  

对酒戏咏  
浅倾西国葡萄酒，小嚼南州豆蔻花。更拂乌丝写新句，此翁可惜老天涯。  

食晚  
日高得米唤儿舂，苦雨园蔬久阙供。省事家凤君看取，半饥半饱过残冬。  

小舟白竹篷盖保长所乘也偶借至近村戏作二首  
茅檐细雨湿炊烟，江路清寒欲雪天。不爱相公金络马，羡他亭长白篷船。  
雪云无际暗长空，小市孤村禹庙东。一段荒寒端可画，白篷笼底白头翁。  

稻饭  
买得乌犍遇岁穰，此身永免属官仓。塘南塘北九千顷，八月村村稻饭香。  

追感往事五首  
太平翁翁十九年，父子气焰可熏天。不如茅舍醉村酒，日与邻翁相枕眠。  
世事纷纷过眼新，九衢依旧涨红尘。桃花梦破刘郎老，燕麦摇风别是春。  
渡江之初不暇给，诸老文辞今尚传。六十年间日衰靡，此事安可付之天。  
文章光焰伏不起，甚者自谓宗晚唐。欧曾不生二苏死，我欲痛哭天茫茫。  
诸公可叹善谋身，误国当时岂一秦。不望夷吾出江左，新亭对泣亦无人。  

雨晴风日绝佳徙倚门外三首  
一双芒碖伴筇枝，不用儿扶自出嬉。贪看南山云百变，舍西溪上立多时。  
茶酽无端废午眠，杖藜信步到门前。青裙溪女结蚕卦，白发庙巫催社钱。  
章老三年病方死，吴翁一夕呼不醒。独有此身顽似铁，倚门常看暮山青。  

海上作  
厌逐纷纷儿女曹，挂帆江海寄吾豪。鲸吞鼍作浑闲事，要看秋涛天际高。  

夏日杂题二首  
憔悴衡门一秃翁，回头无事不成空。可怜万里平戎志，尽付萧萧暮雨中。  
衰疾沈绵短鬓疏，凄凉圮上一编书。中原久陷身垂老，付与囊中饱蠹鱼。  

出门与邻人笑谈久之戏作  
暮霭昏昏半掩扉，偶逢邻叟荷锄归。且令闲说乡村事，莫问渠言是与非。  

夜归二首  
今年寒到江乡早，未及中秋见雁飞。八十老翁顽似铁，三更风雨采菱归。  
芡浦菱陂夜半时，小舟更著疾风吹。青荧一炬枫林外，鬼火渔灯两不知。  

钱道人不饮酒食肉囊中不畜一钱所须饭及草屦  

二物皆临时乞钱买之非此虽强与不取也二首  
万里飘如不系船，空囊短褐过年年。食时无饭芒鞋破，只向街头旋乞钱。  
误辱君王赐镜湖，身随鸥鹭寄菰蒲。行年八十犹强健，欲伴先生去得无。  

秋日杂咏三首  
都门初出若登仙，弄水穿云喜欲颠。只恐光阴已无几，不知又过十三年。  
五百年前贺季真，再来依旧作闲人。一生看尽佳风月，不负湖山不负身。  
菰蒲风起暮萧萧，烟敛林疏见断桥。白蟹制鱼初上市，轻舟无数去乘潮。  

倚楼  
暮云细细鳞千叠，新月纤纤玉一钩。叹息化工真妙手，冲寒来倚水边楼。  

除夕  
六圣涵濡作幸民，明朝七十八年身。门前西走都城道，卧看无穷来往人。  

梅花绝句六首  
几年不到合江园，说著当时已断魂。只有梅花知此恨，相逢月底却无言。  
当年走马锦城西，曾为梅花醉似泥。二十里中香不断，青羊宫到浣花溪。  
闻道梅花坼晓风，雪堆遍满四山中。何方可化身千亿，一树梅前一放翁。  
小亭终日倚阑干，树树梅花看到残。只怪此翁常谢客，元来不是怕春寒。  
乱篸桐帽花如雪，斜挂驴鞍酒满壶。安得丹青如顾陆，凭渠画我夜归图。  
红梅过后到缃梅，一种春风不并开。造物无心还有意，引教日日放翁来。  

别严和之二首  
器之魂逝已难招，尚有和之慰寂寥。今夜月明空叹息，想君孤棹泊溪桥。  
千里风烟行路难，旅舟应过子陵滩。人间富贵知何物，莫负君家旧钓竿。  

夏初湖村杂题三首  
市远村深客到稀，草堂终日掩柴扉。酿成新蜜蜂儿静，分尽残泥燕子归。  
日落溪南生暮烟，幅巾萧散立桥边。听残赛庙冬冬鼓，数尽归村只只船。  
幽禽两两已成巢，新竹森森渐放梢。稻垅作陂先蓄水，野堂防漏却添茅。  

夜吟二首  
似睡不睡客欹枕，欲落未落月挂檐。诗到此时当得句，羁愁病思恰相兼。  
六十馀年妄学诗，工夫深处独心知。夜来一笑寒灯下，始是金丹换骨时。  

感旧赠超师  
一声清跸出行宫，百尺黄旗绣戏龙。我赴文场君受戒，道边曾共望高宗。  

谢韩实之直阁送灯二首  
玉作华星缀绛绳，楼台交映暮天澄。东都父老今谁在，肠断当时谏浙灯。  
旧友年来不作疏，华灯乃肯寄蜗庐。宁知此老萧条甚，二尺檠前正读书。  

绍兴癸亥余以进士来临安年十九明年上元从舅光州  

通守唐公仲俊招观灯后六十年嘉泰壬戌被命起  

造朝明年癸亥复见灯夕游人之盛感叹有作  
随计当时入帝城，笙歌灯火夜连明。宁知六十馀年后，老眼重来看太平。  

梦游三首  
太华峰头秋气新，醉临绝壁岸纶巾。世间万事惟堪笑，禹迹茫茫九月尘。  
九秋风露洗头盆，万里云烟腰带革呈。小瓮松醪知已熟，与君烂醉不须醒。  
客途幽梦苦凄凄，满眼山川意却迷。条华朝驱云外骑，河潼夜听月中鸡。  

闻蛩二首  
蝉声未断已蛩鸣，徂岁峥嵘得我惊。八十光阴犹几许，勉思忠敬尽馀生。  
稽首周公万世师，小儒命薄不同时。秋虫却是生无憾，名在豳人七月诗。  

湖上秋夜  
湖上山衔落月明，钓筒收罢叶舟横。不知身世在何许，一夜萧萧芦荻声。  

秋思  
乌桕微丹菊渐开，天高风送雁声哀。诗情也似并刀快，剪得秋光入卷来。  

杂兴三首  
灵府宁容一物侵，此身只合老山林。何由挽得银河水，净洗群生忿欲心。  
扁舟夜载石帆月，双屦晓穿天柱云。八十老翁能办此，不须身将渡辽军。  
犀象本安山海远，楩楠岂愿栋梁材。伏波病困壶头日，应有严光入梦来。  

书事四首  
闻道舆图次第还，黄河依旧抱潼关。会当小驻平戎帐，饶益南亭看华山。  
关中父老望王师，想见壶浆满路时。寂寞西溪衰草里，断碑犹有少陵诗。  
鸭绿桑乾尽汉天，传烽自合过祁连。功名在子何殊我，唯恨无人快著鞭。  
九天清跸响春雷，百万貔貅扈驾回。不独雨师先洒道，汴流衮衮入淮来。  

雨后  
雨后凉生病体轻，闲拖拄杖出门行。槐花落尽桐阴薄，时有残蝉一两声。  

甲子秋八月偶思出游往往累日不能归或远至旁县  

凡得绝句十有二首杂录入稿中亦不复诠次也八首  
啮雪犹能活窖中，侩牛亦可隐墙东。来归里社当知幸，万卷书边一老翁。  
早携书剑三随计，晚辱弓旌四造朝。心愧石帆山下叟，一生不识浙江潮。  
蓍囊药笈每随身，问病求占日日新。向道不能渠岂信，随宜酬答免违人。  
药粗野老偏称效，诗浅山僧妄谓工。怀饼裹茶来问讯，不妨一笑寂寥中。  
家居愈老厌拘缠，旅舍僧房意自便。乞菜作羹殊有味，借床小憩即成眠。  
乡闾敬老意常勤，一味甘鲜必见分。大胾在前无箸食，始知富贵本浮云。  
市楼嘈囋知丰岁，驿树轮囷傲早霜。六十年间凡几到，剩沽新酒对斜阳。  
秋风败叶委苍苔，小蹇闲游始此回。溪上风烟争晚渡，县前灯火卖新醅。  

感昔五首  
行年三十忆南游，稳驾沧溟万斛舟。常记早秋雷雨霁，舵师指点说流求。  
马瘦行迟自一奇，溪山佳处看无遗。酒垆强挽人同醉，散去何曾识是谁。  
负琴腰剑成三友，出蜀归吴历百城。最是客途愁绝处，巫山庙下听猿声。  
岳阳三伏正炎蒸，爽气凄风见未曾。白浪蹴天楼欲动，当时恨不到黄陵。  
行遍天涯只漫劳，归来登览兴方豪。云生神禹千年穴，雪卷灵胥八月涛。  

暮秋六首  
多雨今秋水渺然，沟溪无处不通船。山回忽得烟村路，始信桃源是地仙。  
闲倾清圣浊贤酒，稳泛朝南暮北风。射的山前云几片，一秋不散伴渔翁。  
百年大耋龙钟日，九月初寒惨澹天。岭谷高低明野火，村墟远近起炊烟。  
舍前舍后养鱼塘，溪北溪南打稻场。喜事一双黄蛱蝶，随人来往弄秋光。  
九月山村已骤寒，看云殊怯倚阑干，一杯浊酒栽培睡，不觉春雷起鼻端。  
清秋又是一年新，满眼丹枫映白苹。海内故人书断绝，汀洲鸥鹭却心亲。  

晚归  
梅市桥边弄夕霏，菱歌声里棹船归。白鸥去尽还堪恨，不为幽人暖钓矶。  

太息三首  
太息贫家似破船，不容一夕得安眠。春忧水潦秋防旱，左右枝梧且过年。  
祷庙祈神望岁穰，今年中熟更堪伤。百钱斗米无人要，贯朽何时发积藏。  
北陌东阡有故墟，辛勤见汝昔营居。豪吞暗蚀皆逃去，窥户无人草满庐。  

柳桥  
村路初晴雪作泥，经旬不到小桥西。出门顿觉春来早，柳染轻黄已蘸溪。  

鸥  
海上轻鸥何处寻，烟波万里信浮沉。今朝忽向船头见，消尽平生得丧心。  

鹭  
雪霁春回亦乐哉，棋轩正对小滩开。翩翩飞鹭真吾友，肯为幽人一再来。  

梦中作  
华山敷水本闲人，一念无端堕世尘。八十馀年多少事，药炉丹灶尚如新。  

自咏绝句八首  
双鬓萧条失故青，躬耕犹得养馀龄。明时恩大无由报，欲为乡邻讲孝经。  
深村人有结绳风，晚岁身为带索翁。啜粥茹蔬茅屋底，谁知也过百年中。  
不沦鬼录不登仙，游戏杯觞近百年。小市跨驴寒日里，任教人作画图传。  
逆旅门前拨不开，先生醉策蹇驴来。未言乞得囊中药，一见童颜且压灾。  
远游索手不赍粮，薪米临时取道傍。今日晴明行亦好，经旬风雨住何妨。  
一条纸被平生足，半碗藜羹百味全。放下元来总无事，鸡鸣犬吠送残年。  
平生宁独爱吾庐，何处茅檐不可居。昼阙僮奴停接客，夜无膏火罢观书。  
睡著何曾厌夜长，老人少睡坐何伤。无灯无火春寒恶，破絮粗毡即道场。  

新制小冠二首  
浅醉微吟独倚阑，轻云淡月不多寒。悠然顾影成清啸，新制栟榈二寸冠。  
栟榈冠子轻宜发，纟束布单衣爽辟尘。纵不能诗亦堪画，年馀八十水云身。  

秋怀四首  
少年万里度关河，老遇秋风感慨多。草圣诗情元未减，若无明镜奈君何。  
园丁傍架摘黄瓜，村女沿篱采碧花。城市尚馀三伏热，秋光先到野人家。  
迢迢枕上望明河，帐薄帘疏奈冷何。不惜衣篝重换火，却缘微润得香多。  
诗如水淡功差进，身似云孤累转轻。落叶拥篱门巷晚，一枝藤杖且闲行。  

秋思绝句五首  
烟草茫茫楚泽秋，牧童吹笛唤归牛。九衢不是风尘少，一点能来此地不。  
荣悴元知岂有常，纷纷草木占年光。霜风一扫知何在，楚客从来枉断肠。  
一片云生便作阴，东轩草树共萧森。秋风岂必关人事，自是衰翁感慨深。  
枳棘编篱昼掩门，桑麻遮路不知村。平生诗句传天下，白首还家自灌园。  
胸次本来容具区，自私盆盎一何愚。片帆忽逐秋风起，聊试人间万里途。  

老学庵北窗杂书二首  
茅斋遥夜养心君，静处工夫自策勋。正喜残香伴幽独，鸦鸣窗白又纷纷。  
松棚接屋得阴多，石径生苔奈滑何。尽道疏篱宜细雨，晴时最好晒渔蓑。  

秋兴七首  
晨兴秋色已凄凄，咿喔犹闻隔浦鸡。说与禜门谢来客，要乘微雨理蔬畦。  
村酒甜酸市酒浑，犹胜终日对空樽。茅斋不奈秋萧瑟，蹋雨来敲野店门。  
囷储赤米枝梧饭，箧有青毡准拟寒。政使堆金无处用，不须常贮一钱看。  
病起残骸不自支，旋烹藜粥解饥羸。一编蠹简青灯下，恰似吴僧夜讲时。  
淹速从来但信缘，襟怀无日不超然。唤船渡口因闲立，待饭僧床得暂眠。  
放翁老矣欲何之，采药名山更不疑。但入剡中行百里，姓名颜状有谁知。  
樵客高僧两断蓬，偶同烟榜泛秋风。栖贤雪夜匆匆别，岂意相逢在剡中。  

道室即事四首  
看尽吴山看蜀山，归来不减旧朱颜。宣和遗老凋零尽，况说祥符景德间。  
松根茯苓味绝珍，甑中枸杞香动人。劝君下箸不领略，终作邙山一害尘。  
遍游海岳却归秦，除却南山万事新。长剑高车何足道，金人十二也成尘。  
黄金堆屋无处用，甲第连云谁与居。莫笑先生无仆马，风雷万里跨鲸鱼。  

忆昨三首  
入蜀还吴迹已陈，兰亭道上又逢春。诸君试取吾诗看，何异前身与后身。  
当年落魄锦江边，物外常多宿世缘。先主庙中逢市隐，丈人观里识巢仙。  
万里曾为汗漫游，岂知白首弄渔舟。会骑一鹤凌风去，何处人间无酒楼。  

出游归卧得杂诗八首  
江天缺月西南落，村路寒鸡一再鸣。自笑此身羁旅惯，野桥孤店每关情。  
江村何处小茅茨，红杏青蒲雨过时。半幅生绡大年画，一联新句少游诗。  
眼明未了观山债，力在犹能涉水行。莫笑轩然夸老健，身存终胜得浮名。  
壮岁经春在醉乡，老来数酌不禁当。正须独倚蒲团坐，领略明窗半篆香。  
儿扶行饭出柴扉，伛偻方嗟气力微。道侧偶逢耘麦叟，倚锄闲话两忘归。  
久读仙经学养形，未容便应少微星。一枝新锻金雅觜，更向名山属刂茯苓。  
荠花如雪满中庭，乍出芭蕉一寸青。老子掩关常谢客，短蓑锄菜伴园丁。  
晚交数子多才杰，谁肯频来寂寞乡。但寄好诗三四幅，绝胜共笑亿千场。  

烟波即事十首  
短发垂肩不裹巾，世人谁识此翁真。阻风江浦诗成束，卖药山城醉过春。  
烟波深处卧孤篷，宿酒醒时闻断鸿。最是平生会心事，芦花千顷月明中。  
家浮野艇无常处，身是闲人不属官。但有浊醪吾事足，浮名不作一钱看。  
落雁沙边艇子斜，分明清梦上三巴。眼明一点炊烟起，不是渔家即酒家。  
雕胡炊饭芰荷衣，水退浮萍尚半扉。莫为风波羡平地，人间处处是危机。  
梦笔桥边听午钟，无穷烟水似吴松。前年送客曾来此，惟有山僧认得侬。  
浪迹人间数十年，年年散发醉江天。岳阳楼上留三日，聊与潇湘结后缘。  
烟水苍茫绝四邻，幽栖无地著纤尘。萧条鸡犬枫林下，似是无怀太古民。  
归老何须乞镜湖，秋来日日饱莼鲈。正令霖雨称贤佐，未及烟波号钓徒。  
父子团栾到死时，渔家可乐更何疑。高文大策人皆有，且听烟波十绝诗。  

见鹊补巢戏作  
卧看衔枝鹊补巢，方知此老懒堪嘲。山村四十馀年住，未省曾添一把茅。  

春晚即事四首  
桑麻夹道蔽行人，桃李随风旋作尘。煜煜红灯迎妇担，冬冬画鼓祭蚕神。  
小时抵死愿春留，老大逢春去即休。今岁禹祠才一到，安能分日作遨游。  
渔村樵市过残春，八十三年老病身。残虏游魂苗渴雨，杜门忧国复忧民。  
龙骨车鸣水入塘，雨来犹可望丰穰。老农爱犊行泥缓，幼妇忧蚕采叶忙。  

杂咏  
镜中颜状年年改，海内交朋日日疏。一恸寝门生意尽，从今无复季长书。  

夏日杂题五首  
东吴五月黄梅雨，南浦孤舟白发翁。貂插朝冠金络马，多年不入梦魂中。  
午梦初回理旧琴，竹炉重炷海南沈。茅檐三日萧萧雨，又展芭蕉数尺阴。  
新缝细葛作蚊裯，簟展风漪凛欲秋。啼鸟一声呼梦断，依然书卷在床头。  
檐前桐影偏宜夏，吐底蝉声渐报秋。莫道衰翁怯风露，也能觅醉水边楼。  
渚蒲经雨送微馨，野鹤凌风有堕翎。归入衡门天薄暮，清沟浅浸两三星。  

秋晚杂兴十二首  
汀树犹青未著霜，垅间稗穗已先黄。放翁皓首归民籍，烂醉狂歌坐箦床。  
昔遇高皇起众材，姓名曾得厕邹枚。年逾八十犹赊死，却伴邻翁斸芋魁。  
老病侵凌不可当，时时揽镜自悲伤。西风吹散朝来酒，依旧衰颜似叶黄。  
冷落秋风把酒杯，半酣直欲挽春回。今年菰菜尝新晚，正与鲈鱼一并来。  
置酒何由办咄嗟，清言深愧淡生涯。聊将横浦红丝碨，自作蒙山紫笋茶。  
洗耳高人耻见尧，看渠应不受弓招。精神殉物那能久，刀砺君看日日销。  
石帆山下醉清秋，常伴渔翁弄小舟。箬笠照溪吾自喜，貂蝉谁管出兜鍪。  
烟波万顷镜湖秋，清啸虽闻不可求。自是世间知者少，山林何代乏巢由。  
禹巡吾国三千岁，陈迹销沈渺莽中。岂独江山无定主，苔矶知换几渔翁。  
江东谁复识重瞳，遗庙欹斜草棘中。若比咿嘤念如意，乌江战死尚英雄。  
漠漠渔村烟雨中，参差苍桧映丹枫。古来画手知多少，除却范宽无此工。  
渺渺风烟接小江，牛头山色满蓬窗。门前西走钱塘路，也有闲人似老庞。  

二友  
剩诸名酒待梅开，净扫虚窗候月来。老子幽居得二友，人间万事信悠哉。  

岁晚二首  
小岫嶙峋炷宝熏，卷书闲对一窗云。雁声忽向天边过，起立中庭看断群。  
小坞梅开十二三，曲塘冰绽水如蓝。儿童斗采春盘料，蓼茁芹芽欲满篮。  

晓起折梅  
织女斜河漏已残，长庚配月夜将阑。小桥幽径无人见，折得梅花伴晓寒。  

新春感事五首  
九陌风和不起尘，平湖冰解欲生鳞。往来朝暮纷如蚁，得见新春有几人。  
一年最好早春天，风日初和未脱绵。坎坎圆鼙赛神社，翻翻小伞下湖船。  
锦城旧事不堪论，回首繁华欲断魂。绣毂金羁三十里，至今犹梦小东门。  
玻璃江上柳如丝，行乐家家要及时。只怪今朝空巷出，使君人日宴蟆颐。  
乌藤即是碧油幢，百万天魔指顾降。酣枕不知霜缟瓦，下床已见日烘窗。  

记闲  
白云堆里看青山，猿鸟为邻日往还。黄绮后身应我是，再来依旧一生闲。  

春游三首  
方舟冲破湖波绿，联骑蹋残花径红。七十年间人换尽，放翁依旧醉春风。  
兰亭路上换春衣，梅市桥边送夕晖。闻有水仙翁是否，轻舟如叶浆如飞。  
沈家园里花如锦，半是当年识放翁。也信美人终作土，不堪幽梦大匆匆。  

书忧  
时人应怪我何求，白尽从来未白头。磅礴昆仑三万里，不知何地可埋忧。  

门外独立  
朝看出市暮看归，数尽行人尚倚扉。要见先生无尽兴，少须高树挂残晖。  

书感二首  
翟公冷落客散去，萧尹谴死人所怜。输与桐君山下叟，一生散发醉江天。  
驱山不障东逝波，一樽莫惜醉颜酡。斜风细雨苕溪路，我是后身张志和。  

秋暑夜起追凉二首  
漱罢寒泉弄月明，浩然风露欲三更。曲阑干畔踟蹰久，静听空廊络纬声。  
道士矶旁浪蹴天，郎官湖上月侵船。暮年自度无因到，且与沙鸥作后缘。  

秋思八首  
秋云易簇日常阴，西望山村每欲寻。屏掩数峰临峭绝，蛇蟠一径入幽深。  
山步溪桥入早秋，飘然无处不堪游。僧廊偶为题诗入，鱼市常因施药留。  
临海铜灯喜夜长，蕲春笛簟怨秋凉。世间生灭无穷境，尽付山房一炷香。  
才不才间未必全，胸中元自要超然。黄金不博身强健，且醉江湖万里天。  
牙齿漂浮欲半空，此生已付有无中。一杯藜粥枫林下，时与邻翁说岁丰。  
疏泉洗石夸身健，试墨烧香破日长。若得三山安乐法，不须更觅玉函方。  
闲愁正可资诗酒，小疾安能减食眠。一亩旋租畦菜地，千钱新买钓鱼船。  
眼明尚见蝇头字，暑退初亲雁足灯。历历胸中千载事，莫将轻比住庵僧。  

感事  
已醉猩猩犹爱屐，入秋燕燕尚争巢。老夫看尽人间事，欲向山僧学打包。  

仲秋书事八首  
秋风社散日平西，馀胙残壶手自提。赐食敢思烹细项，家庖仍禁擘团脐。  
断云归岫雨初收，茅舍萧条古渡头。短褐老人垂九十，松枯石瘦不禁秋。  
客来深愧里闾情，近为衰残罢送迎。旋置风炉煎顾渚，剧谈犹得慰平生。  
书生习气尽驱除，酒兴诗情亦已无。底怪今朝亲笔砚，村乡来请辟蝗符。  
灵府不摇神泰定，病根已去脉和平。金丹妙处无多子，只要先生两眼明。  
省身要似晨通发，止杀先从莫拍蚊。老负明时无补报，唯将忠敬事心君。  
杖得轻坚馀可略，酒能醇劲更何求。二君最是平生旧，白首相从万事休。  
心明始信元无佛，气住何曾别有仙。领取三山安乐法，蒲团纸帐过年年。  

溪上小雨  
我是人间自在人，江湖处处可垂纶。扫空紫陌红尘梦，收得烟蓑雨笠身。  

闻新雁有感二首  
才本无多老更疏，功名已负此心初。镜湖夜半闻新雁，自起吹灯读汉书。  
新雁南来片影孤，冷云深处宿菰芦。不知湘水巴陵路，曾记渔阳上谷元。  

初冬杂咏五首  
重阳已过二十日，残菊才存三四枝。对酒插花君勿笑，从来不解入时宜。  
微风蹙水靴文浪，薄日烘云卵色天。但恨世间闲客少，江湖底处欠渔船。  
书生本欲辈莘渭，蹭蹬乃去为诗人。囊中略有七千首，不负百年风月身。  
俗缘已断宁容续，幽事虽多不厌增。折简迎医看病鹿，舂粳炊饭供游僧。  
夜窗父子共煎茶，一点青灯冷结花。村落盗清无吠犬，园林月上有啼鸦。  

得子虡书言明春可归  
白首相依饱蕨薇，吾家父子古来稀。春秧出水柔桑绿，正是农时望汝归。  

杂赋二首  
病叟胸中一物无，梦游信脚到华胥。觉来忽见天窗白，短发萧萧起自梳。  
昔人莽莽荒丘里，陈迹纷纷朽简中。毕竟是非谁辨得，举杯吾欲问虚空。  

梅  
三十三年举眼非，锦江乐事只成悲。溪头忽见梅花发，恰似青羊宫里时。  

春日杂兴五首  
方塘盎盎带泥浑，远草青青没烧痕。只道雨晴春昼永，归时不觉已黄昏。  
一枝筇杖一山童，买酒行歌小市中。莫笑摧颓今至此，当年万里看春风。  
四十馀年学养生，谁知所得亦平平。体孱不犯寒时出，路湿常寻干处行。  
搅睡禽声晓傍檐，泥人花气午穿帘。欢情老去年年薄，困思春来日日添。  
阴晴不定春犹浅，困健相兼病未苏。见说市楼新酒美，杖头今日一钱无。  

花下小酌二首  
此  
柳色初深燕子回，猩红千点海棠开。鮆鱼莼菜随宜具，也是花前一醉来。  

鱼  
云开太华插遥空，我是山中采药翁。何日胡尘扫除尽，敷溪道上醉春风。  

夏日七首  
暑雨初晴昼漏迟，江乡乐事有谁知。村村垅麦登场后，户户吴蚕坼簇时。  
竹根断作眠云枕，木瘿刳成贮酒尊。怪怪奇奇非著意，自无俗物到山村。  
谢客捐书日日闲，行穿密竹卧看山。岩前恨欠煎茶地，安得茅茨一小间。  
苹生洲渚微风起，梅熟园林细雨来。咫尺柴门常懒出，不教拄杖损苍苔。  
侧卧横眠百不知，轩窗寂寂雨丝丝。岂无布袜青鞋兴，过却梅天出未迟。  
幽花娅姹开还敛，小蝶翩翾去复留。贪睡畸翁俱不领，被人错唤作闲愁。  
山下柴荆昼不开，苔生古井暗楸槐。新诗哦罢闲无事，移取藤床睡去来。  

即事二首  
烟雨凄迷晚不收，疏帘曲几寄悠悠。一双蛱蝶来何许，点尽青青百草头。  
生来骨相本酸寒，天遣沙头把钓竿。但称山人扌厌耳帽，敢希楚客切云冠。  

嘉定己巳立秋得膈上疾近寒露乃小愈三首  
独立溪桥看落晖，残芜漠漠蝶飞飞。从来泽国秋常晚，叹息衰翁已衲衣。  
小诗闲淡如秋水，病后殊胜未病时。自剪矮笺誊断稿，不嫌墨浅字倾欹。  
八月吴中风露秋，子鹅可炙酒新篘。老人病愈乡闾喜，处处邀迎共献酬。  

梅市书事  
羸马孤愁不可胜，小诗未忍付瞢腾。一声客枕江头雁，数点商船雨外灯。  

示儿  
死去元知万事空，但悲不见九州同。王师北定中原日，家祭无忘告乃翁。（完）  
