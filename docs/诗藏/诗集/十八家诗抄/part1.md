---
title: 第1部分
index: true
icon: editor
order: 1
category:
  - 诗藏
  - 诗集
  - 十八家诗抄
tag:
  - 曾国藩
  - 清
---
## 十八家诗抄·卷一  

### 曹子建五古五十五首  

箜篌引  
置酒高殿上，亲友从我游。中厨办丰膳，烹羊宰肥牛。秦筝何慷慨，齐瑟和且柔。  
阳阿奏奇舞，京洛出名讴。乐饮过三爵，缓带倾庶羞。主称千金寿，宾奉万年酬。  
久要不可忘，薄终义所尤。谦谦君子德，磬折欲何求。惊风飘白日，光景驰西流。  
盛时不可再，百年忽我遒。生存华屋处，零落归山丘。先民谁不死，知命复何忧。  

薤露行  
天地无穷极，阴阳转相因。人居一世间，忽若风吹尘。愿得展功勤，输力于明君。  
怀此王佐才，慷慨独不群。鳞介尊神龙，走兽宗麒麟。虫兽犹知德，何况于士人。  
孔氏删诗书，王业粲已分。骋我径寸翰，流藻垂华芬。  

惟汉行  
太极定二仪，清浊始以形。三光炤极，天道甚著明。为人立君长，欲以遂其生。  
行仁章以瑞，变故诫骄盈。神高而听卑，报若响应声。明主敬细微，三季瞢天经。  
二皇称至化，盛哉唐虞廷。禹汤继厥德，周亦致太平。在昔怀帝京，日昃不敢宁。  
济济在公朝，万载驰其名。  

□□篇  
□□游潢潦，不知江海流。燕雀戏藩柴，安识鸿鹄游。世士此诚明，大德固无俦。  
驾言登五岳，然后小陵丘。俯观上路人，势利惟是谋。雠高念皇家，远怀柔九州。  
抚剑而雷音，猛气纵横浮。汎泊徒嗷嗷，谁知壮士忧。  

吁嗟篇  
吁嗟此转蓬，居世何独然。长去本根逝，宿夜无休闲。东西经七陌，南北越九阡。  
卒遇回风起，吹我入云间。自谓终天路，忽然下沉渊。惊飙接我出，故归彼中田。  
当南而更北，谓东而反西。宕宕当何依，忽亡而复存。飘飘周八泽，连翩历五山。  
流转无恒处，谁知吾苦艰。愿为中林草，秋随野火燔。糜灭岂不痛，愿与根荄连。  

豫章行二首  
穷达难豫图，祸福信亦然。虞舜不逢尧，耕耘处中田。太公未遭文，渔钓终渭川。  
不见鲁孔丘，穷困陈蔡间。周公下白屋，天下称其贤。  

鸳鸯自朋亲，不若比翼连。他人虽同盟，骨肉天性然。周公穆康叔，管蔡则流言。  
子臧让千乘，季札慕其贤。  

蒲生行浮萍篇  
浮萍寄清水，随风东西流。结发辞严亲，来为君子仇。恪勤在朝夕，无端获罪尤。  
在昔蒙恩惠，和乐如瑟琴。何意今摧颓，旷若商与参。茱萸自有芳，不若桂与兰。  
新人虽可爱，无若故所欢。行云有反期，君恩傥中还。慊慊仰天叹，愁心将何愬。  
日月不恒处，人生忽若寓。悲风来入怀，泪下如垂露。发箧造裳衣，裁缝纨与素。  

野田黄雀行  
高树多悲风，海水扬其波。利剑不在掌，结友何须多。不见篱间雀，见鹞自投罗。  
罗家得雀喜，少年见雀悲。拔剑捎罗网，黄雀得飞飞。飞飞摩苍天，来下谢少年。  

门有万里客  
门有万里客，问君何乡人。褰裳起从之，果得心所亲。挽裳对我泣，太息前自陈。  
本是朔方士，今为吴越民。行行将复行，去去适西秦。  

泰山梁甫行  
八方各异气，千里殊风雨。剧哉边海民，寄身于草野。妻子象禽兽，行止依林阻。  
柴门何萧条，狐兔翔我宇。  

怨歌行  
为君既不易，为臣良独难。忠信事不显，乃有见疑患。周公佐成王，金胜功不刊。  
推心辅王室，二叔反流言。待罪居东国，泣涕常流连。皇灵大动变，震雷风且寒。  
拔树偃秋稼，天威不可干。素服开金胜，感悟求其端。公旦事既显，成王乃哀叹。  
吾欲竟此曲，此曲悲且长。今日乐相乐，别后莫相忘。  

名都篇  
名都多妖女，京洛出少年。宝剑值千金，被服丽且鲜。斗鸡东郊道，走马长楸间。  
驰骋未能半，双兔过我前。揽弓揵鸣镝，长驱上南山。左挽因右发，一纵两禽连。  
馀巧未及展，仰手接飞鸢。观者咸称善，众工归我妍。归来宴平乐，美酒斗十千。  
脍鲤臇胎□，炮鳖炙熊蹯。鸣俦啸匹侣，列坐竟长筵。连翩击鞠壤，巧捷惟万端。  
白日西南驰，光景不可攀。云散还城邑，清晨复来还。  

当欲游南山行  
东海广且深，由卑下百川。五岳虽高大，不逆垢与尘。良木不十围，洪条无所因。  
长者能博爱，天下寄其身。大匠无弃材，船车用不均。锥刀各异能，何所独却前。  
嘉善而矜愚，大圣亦同然。仁者各寿考，四坐咸万年。  

美女篇  
美女妖且闲，采桑歧路间。柔条纷冉冉，落叶何翩翩。攘袖见素手，皓腕约金环。  
头上金爵钗，腰佩翠琅玕。明珠交玉体，珊瑚间木难。罗衣何飘□，轻裾随风还。  
顾盼遗光彩，长啸气若兰。行徒用息驾，休者以忘餐。借问女安居，乃在城南端。  
青楼临大路，高门结重关。容华耀朝日，谁不希令颜。媒氏何所营，玉帛不时安。  
佳人慕高义，求贤良独难。众人徒嗷嗷，安知彼所观。盛年处房室，中夜起长叹。  

白马篇  
白马饰金羁，连翩西北驰。借问谁家子，幽并游侠儿。少小去乡邑，扬声沙漠垂。  
宿昔秉良弓，楛矢何参差。按弦破左的，右发摧月支。仰手接飞猱，俯身散马蹄。  
狡捷过猴猿，勇剽若豹螭。边城多警急，胡虏数迁移。羽檄从北来，厉马登高堤。  
长驱蹈匈奴，左顾陵鲜卑。弃身锋刃端，性命安可怀。父母且不顾，何言子与妻。  
名编壮士籍，不得中顾私。捐躯赴国难，视死忽如归。  

升天行二首  
乘□追术士，远之蓬莱山。灵液飞素波，兰桂上参天。玄豹游其下，翔昆鸟戏其颠。  
乘风忽登举，仿佛见众仙。  

扶桑之所出，乃在朝阳奚谷。中心陵苍昊，布叶盖天涯。日出登东干，既夕没西枝。  
愿得纡阳辔，回日使东驰。  

五游篇  
九州不足步，愿得凌云翔。逍遥八磒外，游目历遐荒。披我丹霞衣，袭我素霓裳。  
华盖纷晻霭，六龙仰天骧。曜灵未移景，倏忽造昊苍。阊阖启丹扉，双阙曜朱光。  
徘徊文昌殿，登陟太微堂。上帝休西棂，群后集东厢。带我琼瑶佩，氵敕我沆瀣浆。  
踟蹰玩灵芝，徙倚弄华芳。王子奉仙药，羡门进奇方。服食享遐纪，延寿保无疆。  

远游篇  
远游临四海，俯仰观洪波。大鱼若曲陵，承浪相经过。灵鳌戴方丈，神岳俨嵯峨。  
仙人翔其隅，玉女戏其阿。琼蕊可疗饥，仰首吸朝霞。昆仑本吾宅，中州非我家。  
将归谒东父，一举超流沙。鼓翼舞时风，长啸激清歌。金石固易敝，日月同光华。  
齐年与天地，万乘安足多。  

仙人篇  
仙人揽六著，对博太山隅。湘娥抚琴瑟，秦女吹笙竽。玉樽盈桂酒，河伯献神鱼。  
四海一何局，九州安所如。韩终与王乔，要我于天衢。万里不足步，轻举凌太虚。  
飞腾逾景云，高风吹我躯。回驾观紫微，与帝合灵符。阊阖自嵯峨，双阙万丈馀。  
玉树扶道生，白虎夹门枢。驱风游四海，东过王母庐。俯观五岳间，人生如寄居。  
潜光养羽翼，进趣且徐徐。不见昔轩辕，升龙出鼎湖。徘徊九天下，与尔长相须。  

斗鸡篇  
游目极妙伎，清听厌宫商。主人寂无为，众宾进乐方。长筵坐戏客，斗鸡观闲房。  
群雄正翕赫，双翅自飞扬。挥羽激清风，悍目发朱光。觜落轻毛散，严距往往伤。  
长鸣入青云，扇翼独翱翔。愿蒙狸膏助，常得擅此场。  

盘石篇  
盘石山巅石，飘□涧底蓬。我本太山人，何为客淮东。睞葭弥斥土，林木无分重。  
岸岩若崩缺，湖水何汹汹。蚌蛤被滨涯，光彩如锦虹。高彼凌云霄，浮气象螭龙。  
鲸脊若丘陵，须若山上松。呼吸吞船[木丽]，澎濞戏中鸿。方舟寻高价，珍宝丽以通。  
一举必千里，乘□举帆幢。经危履险阻，未知命所钟。常恐沉黄垆，下与鼋鳖同。  
南极苍梧野，游眄穷九江。中夜指参辰，欲师当定从。仰天长太息，思想怀故邦。  
乘桴何所志，吁嗟我孔公。  

驱车篇  
驱车掸驽马，东到奉高城。神哉彼太山，五岳专其名。隆高贯云霓，嵯峨出太清。  
周流二六堠，间置十二亭。上有涌醴泉，玉石扬华英。东北望吴野，西眺观日精。  
魂神所系属，逝者感斯征。王者以归天，效厥元功成。历代无不遵，礼记有品程。  
探策或长短，唯德享利贞。封者七十帝，轩皇元独灵。飧霞氵敕沆瀣，毛羽被身形。  
发举蹈虚廓，径廷升窈冥。同寿东父年，旷代永长生。  

种葛篇  
种葛南山下，葛藟自成阴。与君初婚时，结发恩义深。欢爱在枕席，夙昔同衣衾。  
窃慕棠棣篇，好乐和瑟琴。行年将晚暮，佳人怀异心。恩纪旷不接，我情遂抑沉。  
出门当何顾，徘徊步北林。下有交颈兽，仰见双栖禽。攀枝长叹息，泪下沾罗襟。  
良马知我悲，延颈代我吟。昔为同池鱼，今为商与参。往古皆欢遇，我独困于今。  
弃置委天命，悠悠安可任。  

弃妇篇  
石榴植前庭，绿叶摇缥青。丹华灼烈烈，璀彩有光荣。光荣晔流离，可以处淑灵。  
有鸟飞来集，拊翼以悲鸣。悲鸣夫何为，丹华实不成。拊心长叹息，无子当归宁。  
有子月经天，无子若流星。天月相终始，流星没无精。栖迟失所宜，下与瓦石并。  
忧怀从中来，叹息通鸡鸣。反侧不能寐，逍遥于前庭。踟蹰还入房，肃肃帷幕声。  
搴帷更摄带，抚弦调鸣筝。慷慨有馀音，要妙悲且清。收泪长叹息，何以负神灵。  
招摇待霜露。何必春夏成。晚获为良实，愿君且安宁。  

公宴诗  
公子敬爱客，终宴不知疲。清夜游西园，飞盖相追随。明月澄清影，列宿正参差。  
秋兰被长坂，朱华冒绿池。潜鱼跃清波，好鸟鸣高枝。神飙接丹毂，轻辇随风移。  
飘□放志意，千古长若斯。  

赠徐干  
惊风飘白日，忽然归西山。圆景光未满，众星灿以繁。志士荣世业，小人亦不闲。  
聊且夜行游，游彼双阙间。文昌郁云兴，迎风高中天。春鸠鸣飞栋，流猋激棂轩。  
顾念蓬室士，贫贱诚足怜。薇藿弗充虚，皮褐犹不全。慷慨有悲心，兴文自成篇。  
宝弃怨何人，和氏有其愆。弹冠俟知己，知己谁不然。良田无晚岁，膏泽多丰年。  
亮怀璠玙美，积久德逾宣。亲交义在敦，申章复何言。  

赠丁仪  
初秋凉气发，庭树微销落。凝霜依玉除，清风飘飞阁。朝云不归山，霖雨成川泽。  
黍稷委畴陇，农夫安所获。在贵多忘贱，为恩谁能博。狐白足御冬，焉念无衣客。  
思慕延陵子，宝剑非所惜。子其宁尔心，亲交义不薄。  

赠王粲  
端坐苦愁思，揽衣起西游。树木发春华，清池激长流。中有孤鸳鸯，哀鸣求匹俦。  
我愿执此鸟，惜哉无轻舟。欲归忘故道，顾望但怀愁。悲风鸣我侧，羲和逝不留。  
重阴润万物，何惧泽不周。谁令君多念，自使怀百忧。  

又赠丁仪王粲  
从军度函谷，驱马过西京。山岑高无极，泾渭扬浊清。壮哉帝王居，佳丽殊百城。  
员阙出浮云，承露概泰清。皇佐扬天惠，四海无交兵。权家虽爱胜，全国为令名。  
君子在末位，不能歌德声。丁生怨在朝，王子欢自营。欢怨非贞则，中和诚可经。  

赠丁翼  
嘉宾填城阙，丰膳出中厨。吾与二三子，曲宴此城隅。秦筝发西气，齐瑟扬东讴。  
肴来不虚归，觞至反无馀。我岂狎异人，朋友与我俱。大国多良材，譬海出明珠。  
君子义休偫，小人德无储。积善有馀庆，荣枯立可须。滔荡固大节，时俗多所拘。  
君子通大道，无愿为世儒。  

赠白马王彪七首并序  
序曰:黄初四年正月，白马王 任城王与余俱朝京师，会节气。到洛阳，任城王薨。至七月，与白马王还国。后有司以二王归蕃，道路宜异宿止，意每恨之。盖以大别在数日，是用自剖，与王辞焉。愤而成篇。  
  
谒帝承明庐，逝将归旧疆。清晨发皇邑，日夕过首阳。伊洛广且深，欲济川无梁。  
泛舟越洪涛，怨彼东路长。顾瞻恋城阙，引领情内伤。  
太谷何寥廓，山树郁苍苍。霖雨泥我涂，流潦浩纵横。中逵绝无轨，改辙登高冈。  
修坂造云日，我马玄以黄。  

玄黄犹能进，我思郁以纡。郁纡将何念，亲爱在离居。本图相与偕，中更不克俱。  
鸱枭鸣衡轭，豺狼当路衢。苍蝇间白黑，谗巧令亲疏。欲还绝无蹊，揽辔止踟蹰。  
踟蹰亦何留，相思无终极。秋风发微凉，寒蝉鸣我侧。原野何萧条，白日忽西匿。  
归鸟赴乔林，翩翩厉羽翼。孤兽走索群，衔草不遑食。感物伤我怀，抚心长太息。  
太息将何为，天命与我违。奈何念同生，一往形不归。孤魂翔故域，灵柩寄京师。  
存者忽复过，亡没身自衰。人生处一世，去若朝露晞。年在桑榆间，影响不能追。  
自顾非金石，咄口昔令心悲。  

心悲动我神，弃置莫复陈。丈夫志四海，万里犹彼邻。恩爱苟不亏，在远分日亲。  
何必同衾帱，然后展殷勤。忧思成疾疹，无乃儿女仁。仓卒骨肉情，能不怀苦辛。  
苦辛何虑思，天命信可疑。虚无求列仙，松子久吾欺。变故在斯须，百年谁能持。  
离别永无会，执手将何时。王其爱玉体，俱享黄发期。收泪即长路，援笔从此辞。  
送应氏诗二首  

步登北邙阪，遥望洛阳山。洛阳何寂寞，宫室尽烧焚。垣墙皆顿擗，荆棘上参天。  
不见旧耆老，但睹新少年。侧足无行径，荒畴不复田。游子久不归，不识陌与阡。  
中野何萧条，千里无人烟。念我平常居，气结不能言。  

清时难屡得，嘉会不可常。天地无终极，人命若朝霜。愿得展燕婉，我友之朔方。  
亲昵并集送，置酒此河阳。中馈岂独薄，宾饮不尽觞。爱至望苦深，岂不愧中肠。  
山川阻且远，别促会日长。愿为比翼鸟，施翮起高翔。  

三良诗  
功名不可为，忠义我所安。秦穆先下世，三臣皆自残。生时等荣乐，既没同忧患。  
谁言捐躯易，杀身诚独难。揽涕登君墓，临穴仰天叹。长夜何冥冥，一往不复还。  
黄鸟为悲鸣，哀哉伤肺肝。  

游仙诗  
人生不满百，戚戚少欢娱。意欲奋六翮，排雾凌紫虚。蝉蜕同松乔，翻迹登鼎湖。  
翱翔九天上，骋辔远行游。东观扶桑曜，西临弱水流。北极玄天渚，南翔陟丹丘。  

杂诗六首  
高台多悲风，朝日照北林。之子在万里，江湖迥且深。方舟安可极，离思故难任。  
孤雁飞南游，过庭长哀吟。翘思慕远人，愿欲托遗音。形影忽不见，翩翩伤我心。  
转蓬离本根，飘□随长风。何意回飙举，吹我入云中。高高上无极，天路安可穷。  
类此游客子，捐躯远从戎。毛褐不掩形，薇藿常不充。去去莫复道，沉忧令人老。  
西北有织妇，绮缟何缤纷。明晨秉机杼，日昃不成文。太息终长夜，悲啸入青云。  
妾身守空闺，良人行从军。自期三年归，今已历九春。飞鸟绕树翔，[口敫] [口敫]鸣索群。  
愿为南流景，驰光见我君。  
南国有佳人，容华若桃李。朝游江北岸，夕宿潇湘沚。时俗薄朱颜，谁为发皓齿。  
俯仰岁将暮，荣耀难久恃。  
仆夫早严驾，吾将远行游。远行欲何之，吴国为我仇。将骋万里途，东路安足由。  
江介多悲风，淮泗驰急流。愿欲一轻济，惜哉无方舟。闲居非吾志，甘心赴国忧。  
飞观百馀尺，临牖御棂轩。远望周千里，朝夕见平原。烈士多悲心，小人偷自闲。  
国雠亮不塞，甘心思丧元。拊剑西南望，思欲赴太山。弦急悲声发，聆我慷慨言。  

闺情  
揽衣出中闺，逍遥步两楹。闲房何寂寞，绿草被阶庭。空室自生风，百鸟翩南征。  
春思安可忘，忧戚与我并。佳人在远道，妾身单且茕。欢会难再遇，芝兰不重荣。  
人皆弃旧爱，君岂若平生。寄松为女萝，依水如浮萍。赍身奉衿带，朝夕不堕倾。  
傥终顾盼恩，永副我中情。  

七哀诗  
明月照高楼，流光正徘徊。上有愁思妇，悲叹有馀哀。借问叹者谁，言是荡子妻。  
君行逾十年，孤妾常独栖。君若清路尘，妾若浊水泥。浮沉各异势，会合何时谐。  
愿为西南风，长逝入君怀。君怀良不开，贱妾当何依。  

情诗  
微阴翳阳景，清风飘我衣。游鱼潜绿水，翔鸟薄天飞。眇眇客行士，遥役不得归。  
始出严霜结，今来白露晞。游子叹黍离，处者歌式微。慷慨对嘉宾，凄怆内伤悲。  

喜雨诗  
天覆何弥广，苞育此群生。弃之必憔悴，惠之则滋荣。庆云从北来，郁述西南征。  
时雨中夜降，长雷周我庭。嘉种盈膏壤，登秋必有成。  

七步诗  
煮豆持作羹，漉豉以为汁。萁向釜中然，豆在釜中泣。本是同根生，相煎何太急。  

失题  
双鹤俱遨游，相失东海旁。雄飞窜北朔，雌惊赴南湘。弃我交颈欢，离别各异方。  
不惜万里道，但恐天网张。  

### 阮嗣宗五古八十一首  

咏怀八十一首  
夜中不能寐，起坐弹鸣琴。薄帷鉴明月，清风吹我衿。孤鸿号外野，翔鸟鸣北林。  
徘徊将何见，忧思独伤心。  

二妃游江滨，逍遥顺风翔。交甫怀环佩，婉娈有芬芳。猗靡情欢爱，千载不相忘。  
倾城迷下蔡，容好结中肠。感激生忧思，萱草树兰房。膏沐为谁施，其雨怨朝阳。  
如何金石交，一旦更离伤。  

嘉树下成蹊，东园桃与李。秋风吹飞藿，零落从此始。繁华有憔悴，堂上生荆杞。  
驱马舍之去，去上西山趾。一身不自保，何况恋妻子。凝霜被野草，岁暮亦云已。  
天马出西北，由来从东道。春秋非有托，富贵焉常保。清露被皋兰，凝霜沾野草。  
朝为媚少年，夕暮成丑老。自非王子晋，谁能常美好。  

平生少年时，轻薄好弦歌。西游咸阳中，赵李相经过。娱乐未终极，白日忽蹉跎。  
驱马复来归，反顾望三河。黄金百镒尽，资用常苦多。北临太行道，失路将如何。  
昔闻东陵瓜，近在青门外。连畛距阡陌，子母相钩带。五色曜朝日，嘉宾四面会。  
膏火自煎熬，多财为患害。布衣可终身，宠禄岂足赖。  

炎暑惟兹夏，三旬将欲移。芳树垂绿叶，青云自逶迤。四时更代谢，日月递参差。  
徘徊空堂上，忉怛莫我知。愿睹卒欢好，不见悲别离。  

灼灼西阝贵日，馀光照我衣。回风吹西壁，寒鸟相因依。周周尚衔羽，蛩蛩亦念饥。  
如何当路子，磬折忘所归。岂为夸誉名，憔悴使心悲。宁与燕雀翔，不随黄鹄飞。  
黄鹄游四海，中路将安归。  

步出上东门，北望首阳岑。下有采薇士，上有嘉树林。良辰在何许，凝霜沾衣襟。  
寒风振山冈，玄云起重阴。鸣雁飞南征，□□发哀音。素质游商声，凄怆伤我心。  
北里多奇舞，濮上有微音。轻薄闲游子，俯仰乍浮沉。捷径从狭路，亻黾俛趋荒淫。  
焉见王子乔，乘云翔邓林。独有延年术，可以慰我心。  

湛湛长江水，上有枫树林。皋兰被径路，青骊逝骎骎。远望令人悲，春气感我心。  
三楚多秀士，朝云进荒淫。朱华振芬芳，高蔡相追寻。一为黄雀哀，泪下谁能禁。  
昔日繁华子，安陵与龙阳。夭夭桃李花，灼灼有辉光。悦怿若九春，磬折似秋霜。  
流眄发姿媚，言笑吐芬芳。携手等欢爱，宿夕同衣裳。愿为双飞鸟，比翼共翱翔。  
丹青著明誓，永世不相忘。  

登高临四野，北望青山阿。松柏翳冈岑，飞鸟鸣相过。感慨怀辛酸，怨毒常苦多。  
李公悲东门，苏子狭三河。求仁自得仁，岂复叹咨嗟。  

开秋兆凉气，蟋蟀鸣床帷。感物怀殷忧，悄悄令心悲。多言焉所告，繁辞将诉谁。  
微风吹罗袂，明月耀清晖。晨鸡鸣高树，命驾起旋归。  

昔年十四五，志尚好书诗。被褐怀珠玉，颜闵相与期。开轩临四野，登高望所思。  
丘墓蔽山冈，万代同一时。千秋万岁后，荣名安所之。乃悟羡门子，口敫口敫令自嗤。  
徘徊蓬池上，还顾望大梁。绿水扬洪波，旷野莽茫茫。走兽交横驰，飞鸟相随翔。  
是时鹑火中，日月正相望。朔风厉严寒，阴气下微霜。羁旅无俦匹，俯仰怀哀伤。  
小人计其功，君子道其常。岂惜终憔悴，咏言著斯章。  

独坐空堂上，谁可与欢者。出门临永路，不见行车马。登高望九州，悠悠分旷野。  
孤鸟西北飞，离兽东南下。日暮思亲友，晤言用自写。  

悬车在西南，羲和将欲倾。流光耀四海，忽忽至夕冥。朝为咸池晖，濛汜受其荣。  
岂知穷达士，一死不再生。视彼桃李花，谁能久荧荧。君子在何许，旷世未合并。  
瞻仰景山松，可以慰吾情。  

西方有佳人，皎若白日光。被服纤罗衣，左右佩双璜。修容耀姿美，顺风振微芳。  
登高眺所思，举袂当朝阳。寄颜云霄间，挥袖凌虚翔。飘□恍惚中，流眄顾我旁。  
悦怿未交接，晤言用感伤。杨朱泣路歧，墨子悲染丝。揖让长离别，飘□难与期。  
岂徒燕婉情，存亡诚有之。萧索人所悲，祸衅不可辞。赵女媚中山，谦柔愈见欺。  
嗟嗟涂上士，何用自保持。  

于心怀寸阴，羲阳将欲冥。挥袂抚长剑，仰观浮云征。云间有玄鹤，抗志扬哀声。  
一飞冲青天，旷世不再鸣。岂与鹑晏鸟游，连翩戏中庭。  

夏后乘灵舆，夸父为邓林。存亡从变化，日月有浮沉。凤凰鸣参差，伶伦发其音。  
王子好箫管，世世相追寻。谁言不可见，青鸟明我心。  

东南有射山，汾水出其阳。六龙服气舆，云盖切天纲。仙者四五人，逍遥晏兰房。  
寝息一纯和，呼吸成露霜。沐浴丹渊中，炤耀日月光。岂安通灵台，游瀁去高翔。  
殷忧令志结，怵惕常若惊。逍遥未终晏，朱阳忽西倾。蟋蟀在户牖，蟪蛄号中庭。  
心肠未相好，谁云谅我情。愿为云间鸟，千里一哀鸣。三芝延瀛洲，远游可长生。  
拔剑临白刃，安能相中伤。但畏工言子，称我三江旁。飞泉流玉山，悬车栖扶桑。  
日月径千里，素风发微霜。势路有穷达，咨嗟安可长。  

朝登洪坡颠，日夕望西山。荆棘被原野，群鸟飞翩翩。鸾睮时栖宿，性命有自然。  
建木谁能近，射干复婵娟。不见林中葛，延蔓相勾连。  

周郑天下交，街术当三河。妖冶闲都子，焕耀何芬葩。玄发发朱颜，睇眄有光华。  
倾城思一顾，遗视来相夸。愿为三春游，朝阳忽蹉跎。盛衰在须臾，离别将如何。  
若花耀西海，扶桑翳瀛洲。日月经天涂，明暗不相雠。穷达自有常，得失又何求。  
岂效路上童，携手共遨游。阴阳有变化，谁云沉不浮。朱鳖跃飞泉，夜飞过吴洲。  
俯仰运天地，再抚四海流。系累名利场，驽骏同一车舟。岂若遗耳目，升遐去殷忧。  
昔余游大梁，登于黄华颠。共工宅玄冥，高台造青天。幽荒邈悠悠，凄怆怀所怜。  
所怜者谁子，明察自照妍。应龙沉冀州，妖女不得眠。肆侈凌世俗，岂云永厥年。  
驱马出门去，意欲远征行。征行安所如，背弃夸与名。夸名不在己，但愿适中情。  
单帷蔽皎日，高榭隔微声。谗邪使交疏，浮云令昼冥。燕婉同衣裳，一顾倾人城。  
从容在一时，繁华不再荣。晨朝奄复暮，不见所欢形。黄鸟东南飞，寄言谢友生。  
驾言发魏都，南向望吹台。箫管有遗音，梁王安在哉。战士食糟糠，贤者处蒿莱。  
歌舞曲未终，秦兵已复来。夹林非吾有，朱宫生尘埃。军败华阳下，身竟为土灰。  
朝阳不再盛，白日忽西幽。去此若俯仰，如何似九秋。人生若尘露，天道邈悠悠。  
齐景升丘山，涕泗纷交流。孔圣临长川，惜逝忽若浮。去者余不及，来者吾不留。  
愿登太华山，上与松子游。渔父知世患，乘流泛轻舟。  

一日复一夕，一夕复一朝。颜色改平常，精神自损消。胸中怀汤火，变化故相招。  
万事无穷极，知谋苦不饶。但恐须臾间，魂气随风飘。终身履薄冰，谁知我心焦。  
一日复一朝，一昏复一晨。容色改平常，精神自飘沦。临觞多哀楚，思我故时人。  
对酒不能言，凄怆怀酸辛。愿耕东皋阳，谁与守其真。愁苦在一时，高行伤微身。  
曲直何所为，龙蛇为我邻。  

世务何缤纷，人道苦不遑。壮年以时逝，朝露待太阳。愿揽羲和辔，白日不移光。  
天阶路殊绝，云汉邈无梁。濯发旸谷滨，远游昆岳旁。登彼列仙岨，采此秋兰芳。  
时路乌足争，太极可翱翔。  

谁言万事□□，逍遥可终生。临堂翳华树，悠悠念无形。彷徨思亲友，倏忽复至冥。  
寄言东飞鸟，可用慰我情。  

嘉时在今辰，零雨洒尘埃。临路望所思，日夕复不来。人情有感慨，荡漾焉能排。  
挥涕怀哀伤，辛酸谁语哉。  

炎光延万里，洪川荡湍濑。弯弓挂扶桑，长剑倚天外。泰山成砥砺，黄河为裳带。  
视彼庄周子，荣枯何足赖。捐身弃中野，乌鸢作患害。岂若雄杰士，功名从此大。  
壮士何慷慨，志欲威八荒。驱车远行役，受命念自忘。良弓挟乌号，明甲有精光。  
临难不顾生，身死魂飞扬。岂为全躯士，效命争战场。忠为百世荣，义使令名彰。  
垂声谢后世，气节故有常。  

混元生两仪，四象运衡玑。曒日布炎精，素月垂景晖。晷度有昭回，哀哉人命微。  
飘若风尘逝，忽若庆云晞。修龄适余愿，光宠非己威。安期步天路，松子与世违。  
焉得凌霄翼，飘□登云湄。嗟哉尼父志，何为居九夷。  

天网弥四野，六翮掩不舒。随波纷纶客，泛泛若浮凫。生命无期度，朝夕有不虞。  
列仙停修龄，养志在冲虚。飘□云日间，邈与世路殊。荣名非己宝，声色焉足娱。  
采药无旋返，神仙志不符。逼此良可惑，令我久踌躇。  

王业须良辅，建功俟英雄。元凯康哉美，多士颂声隆。阴阳有舛错，日月不常融。  
天时有否泰，人事多盈冲。园绮遁南岳，伯阳隐西戎。保身念道真，宠耀焉足崇。  
人谁不善始，鲜能克厥终。休哉上世士，万载垂清风。  

鸿鹄相随飞，飞飞适荒裔。双翮临长风，须臾万里逝。朝餐琅玕实，夕宿丹山际。  
抗身青云中，网罗孰能制。岂与乡曲士，携手共言誓。  

俦物终始殊，修短各异方。琅玕生高山，芝英曜朱堂。荧荧桃李花，成蹊将夭伤。  
焉敢希千术，三春表微光。自非凌风树，憔悴乌有常。  

幽兰不可佩，朱草为谁荣。修竹隐山阴，射干临增城。葛藟延幽谷，绵绵瓜瓞生。  
乐极消灵神，哀深伤人情。竟如忧无益，岂若归太清。  

□鸠飞桑榆，海鸟运天池。岂不识宏大，羽翼不相宜。招摇安可翔，不若栖树枝。  
下集蓬艾间，上游园圃篱。但尔亦自足，用子为追随。  

生命辰安在，忧戚涕沾襟。高鸟翔山冈，燕雀栖下林。青云蔽前庭，素琴凄我心。  
崇山有鸣鹤，岂可相追寻。  

鸣鸠嬉庭树，焦明游浮云。焉见孤翔鸟，翩翩无匹群。死生自然理，消散何缤纷。  
步游三衢旁，惆怅念所思。岂为今朝见，恍惚诚有之。泽中生乔松，万世未可期。  
高鸟摩天飞，凌云共游嬉。岂有孤行士，垂涕悲故时。  

清露为凝霜，华草成蒿莱。谁云君子贤，明达安可能。乘云招松乔，呼噏永矣哉。  
丹心失恩泽，重德丧所宜。善言焉可长，慈惠未易施。不见南飞燕，羽翼正差池。  
高子怨新诗，三闾悼乖离。何为混沌氏，倏忽体貌隳。  

十日出旸谷，弭节驰万里。经天耀四海，倏忽潜濛汜。谁言焱炎久，游没可行俟。  
逝者岂长生，亦去荆与杞。千载犹崇朝，一餐聊自已。是非得失间，焉足相讥理。  
计利知术穷，哀情遽能止。  

自然有成理，生死道无常。智巧万端出，大要不易方。如何夸毘子，作色怀骄肠。  
乘轩驱良马，凭几向膏粱。被服纤罗衣，深榭设闲房。不见日夕华，翩翩飞路旁。  
夸谈快愤懑，情慵发烦心。西北登不周，东南望邓林。旷野弥九州，崇山抗高岑。  
一餐度万世，千岁再浮沉。谁云玉石同，泪下不可禁。  

人言愿延年，延年欲焉之。黄鹄呼子安，千秋未可期。独坐山岩中，恻怆怀所思。  
王子亦何好，猗靡相携持。悦怿犹今辰，计校在一时。置此明朝事，日夕将见欺。  
贵贱在天命，穷达自有时。婉娈邪佞子，随利来相欺。孤恩损惠施，但为谗夫嗤。  
鹡鸰鸣云中，载飞靡所期。焉知倾侧士，一旦不可持。  

惊风振四野，回云荫堂隅。床帷为谁设，几杖为谁扶。虽非明君子，岂暗桑与榆。  
世有此聋目贵，芒芒将焉如。翩翩从风飞，悠悠去故居。离麾玉山下，遗弃毁与誉。  
危冠切浮云，长剑出天外。细故何足虑，高度跨一世。非子为我御，逍遥游荒裔。  
顾谢西王母，吾将从此逝。岂与蓬户士，弹琴诵言誓。  

河上有丈人，纬萧弃明珠。甘彼藜藿食，乐是蓬蒿庐。岂效缤纷子，良马骋龙舆。  
朝生衢路傍，夕瘗横术隅。欢笑不终宴，俯仰复欷歔。鉴兹二三者，愤懑从此舒。  
儒者通六艺，立志不可干。违礼不为动，非法不肯言。渴饮清泉流，饥食天一箪。  
岁时无以祀，衣服常苦寒。屣履咏南风，缊袍笑华轩。信道守诗书，义不受一餐。  
烈烈褒贬辞，老氏用长叹。  

少年学击刺，妙伎过曲城。英风捷云霓，超世发奇声。挥剑临沙漠，饮马九野垌。  
旗帜何翩翩，但闻金鼓鸣。军旅令人悲，烈烈有哀情。念我平常时，悔恨从此生。  
平昼整衣冠，思见客与宾。宾客者谁子，倏忽若飞尘。裳衣佩云气，言语究灵神。  
须臾相背弃，何时见斯人。  

多虑令志散，寂寞使心忧。翱翔观陂泽，抚剑登轻舟。但愿长闲暇，后岁复来游。  
朝出上东门，遥望首阳基。松柏郁森沉，鹂黄相与嬉。逍遥九曲间，徘徊欲何之。  
念我平居时，郁然思妖姬。  

王子十五年，游衍伊洛滨。朱颜茂春华，辩慧怀清真。焉见浮丘公，举手谢诗人。  
轻荡易恍惚，飘□弃其身。飞飞鸣且翔，挥翼且酸辛。  

塞门不可出，海水焉可浮。朱明不相见，奄昧独无侯。持瓜思东陵，黄雀诚独羞。  
失势在须臾，带剑上吾丘。悼彼桑林子，涕下自交流。假乘汧渭间，鞍马去行游。  
洪生资制度，被服正有常。尊卑设次序，事物齐纪纲。容饰整颜色，磬折执圭璋。  
堂上置玄酒，室中盛稻粱。外厉贞素谈，户内灭芬芳。放口从衷出，复说道义方。  
委曲周旋仪，姿态愁我肠。  

北临乾昧溪，西行游少任。遥顾望天津，骀荡乐我心。绮靡存亡门，一游不再寻。  
倘遇晨风鸟，飞驾出南林。漭□瑶光中，忽忽肆荒淫。休息宴清都，超世又谁禁。  
人知结交易，交友诚独难。险路多疑惑，明珠未可干。彼求飨太牢，我欲并一餐。  
损益在怨毒，咄咄复何言。  

有悲则有情，无悲亦无思。苟非婴网罟，何必万里畿。翔风拂重霄，庆云招所晞。  
灰心寄枯宅，曷顾人间姿。始得忘我难，焉知嘿自遗。  

木槿荣丘墓，煌煌有光色。白日颓林中，翩翩零路侧。蟋蟀吟户牖，蟪蛄鸣荆棘。  
蜉蝣玩三朝，采采修羽翼。衣裳为谁施，俯仰自收拭。生命几何时，慷慨各努力。  
修涂驰轩车，长川载轻舟。性命岂自然，势路有所由。高名令志惑，重利使心忧。  
亲昵怀反侧，骨肉还相雠。更希毁珠玉，可用登遨游。  

横术有奇士，黄骏服其箱。朝起瀛洲野，日夕宿明光。再抚四海外，羽翼自飞扬。  
去置世上事，岂足愁我肠。一去长离绝，千岁复相望。  

猗欤上世士，恬淡志安贫。季叶道陵迟，驰鹜纷垢尘。宁子岂不类，扬歌谁肯殉。  
栖栖非我偶，皇皇非己伦。咄嗟荣辱事，去来味道真。道真信可娱，清洁存精神。  
巢由抗高节，从此适河滨。  

梁东有芳草，一朝再三荣。色容艳姿美，光华耀倾城。岂为明哲士，妖蛊谄媚生。  
轻薄在一时，安知百世名。路端便娟子，但恐日月倾。焉见冥灵木，悠悠竟无形。  
秋驾安可学，东野穷路旁。纶深鱼渊潜，矢曾设鸟高翔。泛泛乘轻舟，演漾靡所望。  
吹嘘谁以益，江湖相捐忘。都冶难为颜，修容是我常。兹年在松乔，恍惚诚未央。  
咄嗟行至老，亻黾俛常若忧。临川羡洪波，同始异支流。百年何足忧，但恐怨与雠。  
雠怨者谁子，耳目还相羞。声色为胡越，人情自逼遒。招彼玄通士，去来归羡游。  
昔有神仙士，乃处射山阿。乘云御飞龙，嘘噏叽琼华。可闻不可见，慷慨叹咨嗟。  
自伤非畴类，愁苦来相加。下学而上达，忽忽将如何。  

林中有奇鸟，自言是凤皇。清朝饮醴泉，日夕栖山冈。高鸣彻九州，延颈望八荒。  
适逢商风起，羽翼自摧藏。一去昆仑西，何时复回翔。但恨处非立，怆悢使心伤。  
出门望佳人，佳人岂在兹。三山招松乔，万世谁与期。存亡有长短，慷慨将焉知。  
忽忽朝日阝贵，行行将何之。不见入秋草，摧折在今时。  

昔有神仙者，羡门及松乔。噏习九阳间，升近叽云霄。人生乐长久，百世自言辽。  
白日陨隅谷，一夕不再朝。岂若遗世物，登明遂飘□。  

墓前荧荧者，木槿耀朱华。荣好未终朝，车飙陨其葩。岂若西山草，琅玕与丹禾。  
垂影临增城，馀光照九阿。宁微少年子，日夕难咨嗟。  

## 十八家诗抄·卷二  

### 陶渊明五古一百十四首  

形影神三首并序  
贵贱贤愚，莫不营营以惜生，斯甚惑焉。故极陈形影之苦，言神辨自然以释之。好事君子，其取其心焉。  

形赠影  
天地长不没，山川无改时。草木得常理，霜露荣悴之。谓人最灵智，独复不如兹。  
适见在世中，奄去靡归期。奚觉无一人，亲识岂相思。但馀平生物，举目情凄洏。  
我无腾化术，必尔不复疑。愿君取吾言，得酒莫苟辞。  

影答形  
存生不可言，卫生每苦拙。诚愿游昆华，邈然兹道绝。与子相遇来，未尝异悲悦。  
憩荫若暂乖，止日终不别。此同既难常，黯尔俱时灭。身没名亦尽，念之五情热。  
立善有遗爱，胡为不自竭。酒云能消忧，方此讵不劣。  

神释  
大钧无私力，万理自森著。人为三才中，岂不以我故。与君虽异物，生而相依附。  
结托善恶同，安得不相语。三皇大圣人，今复在何处。彭祖爱永年，欲留不得住。  
老少同一死，贤愚无复数。日醉或能忘，将非促龄具。立善常所欣，谁当为汝誉。  
甚念伤吾生，正宜委运去。纵浪大化中，不喜亦不惧。应尽便须尽，无复独多虑。  

九日闲居并序  
余闲居爱重九之名，秋菊盈园，而持醪靡由，空服九华，寄怀于言。  
世短意常多，斯人乐久生。日月依辰至，举俗爱其名。露凄暄风息，气彻天象明。  
往燕无遗影，来雁有馀声。酒能祛百虑，菊解制颓龄。如何蓬庐士，空视时运倾。  
尘爵耻虚罍，寒华徒自荣。敛襟独闲谣，缅焉起深情。栖迟固多娱，淹留岂无成。  

归园田居五首  
少无适俗韵，性本爱丘山。误落尘网中，一去三十年。羁鸟恋旧林，池鱼思故渊。  
开荒南野际，守拙归园田。方宅十馀亩，草屋八九间。榆柳荫后檐，桃李罗堂前。  
暧暧远人村，依依墟里烟。狗吠深巷中，鸡鸣桑树巅。户庭无尘杂，虚室有馀闲。  
久在樊笼里，复得返自然。  

野外罕人事，穷巷寡轮鞅。白日掩荆扉，虚室绝尘想。时复墟曲中，披草共来往。  
相见无杂言，但道桑麻长。桑麻日已长，我土日已广。常恐霜霰至，零落同草莽。  
种豆南山下，草盛豆苗稀。晨兴理荒秽，带月荷锄归。道狭草木长，夕露沾我衣。  
衣沾不足惜，但使愿无违。  

久去山泽游，浪莽林野娱。试携子侄辈，披榛步荒墟。徘徊丘垅间，依依昔人居。  
井灶有遗处，桑竹残朽株。借问采薪者，此人皆焉如。薪者向我言，死没无复馀。  
一世异朝市，此语真不虚。人生似幻化，终当归空无。  

怅恨独策还，崎岖历榛曲。山涧清且浅，可以濯吾足。漉我新熟酒，只鸡招近属。  
日入空中暗，荆薪代明烛。欢来苦夕短，已复至天旭。  

游斜川并序  
辛丑正月五日，天气澄和，风物闲美，与二三邻曲同游斜川。临长流，望曾城。鲂鲤跃鳞于将夕，水鸥乘和以翻飞。彼南阜者，名实旧矣，不复乃为嗟叹。若夫曾城，旁无依接，独秀中皋。遥想灵山，有爱嘉名。欣对不足，率尔赋诗。悲日月之遂往，悼吾年之不留。各疏年纪乡里，以记其时日。  
  
开岁倏五十，吾生行归休。念之动中怀，及辰为兹游。气和天惟澄，班坐依远流。  
弱湍驰文鲂，闲谷矫鸣鸥。迥泽散游目，缅然睇曾丘。虽微九重秀，顾瞻无匹俦。  
提壶接宾侣，引满更献酬。未知从今去，当复如此不。中肠纵遥情，忘彼千载忧。  
且极今朝乐，明日非所求。  

示周续之祖企谢景夷三郎  
负痾颓檐下，终日无一欣。药石有时闲，念我意中人。相去不寻常，道路邈何因。  
周生述孔业，祖谢响然臻。道丧向千载，今朝复斯闻。马队非讲肄，校书亦已勤。  
老夫有所爱，思与尔为邻。愿言诲诸子，从我颍水滨。  

乞食  
饥来驱我去，不知竟何之。行行至斯里，叩门拙言辞。主人解余意，遗赠岂虚来。  
谈谐终日夕，觞至辄倾杯。情欣新知欢，兴言遂赋诗。感子漂母惠，愧我非韩才。  
衔戢知何谢，冥报以相贻。  

诸人共游周家墓柏下  
今日天气佳，清吹与鸣弹。感彼柏下人，安得不为欢。清歌散新声，绿酒开芳颜。  
未知明日事，余襟良已殚。  

怨诗楚调示庞主簿邓治中  
天道幽且远，鬼神茫昧然。结发念善事，亻黾俛六九年。弱冠逢世阻，始室丧其偏。  
炎火屡焚如，螟蜮恣中田。风雨纵横至，收敛不盈廛。夏日抱长饥，寒夜无被眠。  
造夕思鸡鸣，及晨愿乌迁。在己何怨天，离忧凄目前。吁嗟身后名，于我若浮烟。  
慷慨独悲歌，钟期信为贤。  

答庞参军有序  
三复来贶，欲罢不能。自尔邻曲，冬春再交，款然良对，忽成旧游。俗谚云：数面成亲旧，况情过此者乎！人事好乖，便当语离。杨公所叹，岂惟长悲。吾抱疾多年，  
复为文，本既不丰，复老病继之，辄依周孔往复之义，且为别后相思之资。  
相知何必旧，倾盖定前言。有客赏我趣，每每顾林园。谈谐无俗调，所说圣人篇。  
或有数豆斗酒，闲饮自欢然。我实幽居士，无复东西缘。物新人惟旧，弱毫多所宣。  
情通万里外，形迹滞江山。君其爱体素，来会在何年。  

五月旦作和戴主簿  
虚舟纵逸棹，回复遂无穷。发岁若俯仰，星纪奄将中。明两萃时物，北林荣且丰。  
神渊写时雨，晨色奏景风。既来孰不去，人理固有终。居常待其尽，曲肱岂伤冲。  
迁化或夷险，肆志无窊隆。即事如已高，何必升华嵩。  

连雨独饮  
运生会归尽，终古谓之然。世间有松乔，于今定何闲。故老赠余酒，乃言饮得仙。  
试酌百情远，重觞忽忘天。天岂去此哉，任真无所先。云鹤有奇翼，八表须臾还。  
自我抱兹独，亻黾俛四十年。形骸久已化，心在复何言。  

移居二首  
昔欲居南村，非为卜其宅。闻多素心人，乐与数晨夕。怀此颇有年，今日从兹役。  
敝庐何必广，取足蔽床席。邻曲时时来，抗言谈在昔。奇文共欣赏，疑义相与析。  
春秋多佳日，登高赋新诗。过门更相呼，有酒斟酌之。农务各自归，闲暇辄相思。  
相思则披衣。言笑无厌时。此理将不胜，无为忽去兹。衣食当须几，力耕不吾欺。  

和刘柴桑  
山泽久相招，胡事乃踌躇。直为亲旧故，未忍言索居。良辰入奇怀，絜杖还西庐。  
荒涂无归人，时时见废墟。茅茨已就治，新畴复应畬。谷风转凄薄，春醪解饥劬。  
弱女虽非男，慰情良胜无。栖栖世中事，岁月共相疏。耕织称其用，过此奚所须。  
去去百年外，身名同翳如。  

酬刘柴桑  
穷居寡人用，时忘四运周。空庭多落叶，慨然已知秋。新葵郁北牖，嘉穟眷南畴。  
今我不为乐，知有来岁不。命室携童弱，良日登远游。  

和郭主簿二首  
霭霭堂前林，中夏贮清阴。凯风因时来，回飙开我襟。息交逝开卧，坐起弄书琴。  
园蔬有馀滋，旧谷犹储今。营己良有极，过足非所钦。舂秫作美酒，酒熟吾自斟。  
弱子戏我侧，学语未成音。此事真复乐，聊用忘华簪。遥遥望白云，怀古一何深。  
和泽周三春，清凉素秋节。露凝无游氛，天高风景澈。陵岑耸逸峰，遥瞻皆奇绝。  
芳菊开林耀，青松冠岩列。怀此贞秀姿，卓为霜下杰。衔觞念幽人，千载抚尔诀。  
检素不获展，厌厌竟良月。  

于王抚军座送客  
秋日凄且厉，百卉具已腓。爰以履霜节，登高饯将归。寒气冒山泽，游云倏无依。  
洲渚思缅邈，风水互乖违。瞻夕欣良宴，离言聿云悲。晨鸟暮来还，悬车敛馀辉。  
逝止判殊路，旋驾怅迟迟。目送回舟远，情随万化遗。  

与殷晋安别有序  
殷先作晋安南府长史掾，因居浔阳，后作太尉参军，移家东下，作此以赠。  
游好非久长，一遇尽殷勤。信宿酬清话，益复知为亲。去岁家南里，薄作少时邻。  
负杖肆游从，淹留忘宵晨。语默自殊势，亦知当乖分。未谓事已及，兴言在兹春。  
飘飘西来风，悠悠东去云。山川千里外，言笑难为因。良才不隐世，江湖多贱贫。  
脱有经过便，念来存故人。  

赠羊长史有序  
左军羊长史衔使秦川，作此与之。  
愚生三季后，慨然念黄虞。得知千载上，政赖古人书。贤圣留馀迹，事事在中都。  
岂忘游心目，关河不可逾。九域甫已一，逝将理舟舆。闻君当先迈，负痾不获俱。  
路若经商山，为我少踌躇。多谢绮与角，精爽今何如。紫芝谁复采，深色久应芜。  
驷马无贳患，贫贱有交娱。清谣结心曲，人乖运见疏。拥怀累代下，言尽意不舒。  

岁暮和张常侍  
市朝凄旧人，骤骥感悲泉。明旦非今日，岁暮余何言。素颜敛光润，白发一已繁。  
阔哉秦穆谈，膂力岂未愆。向夕长风起，寒云没西山。冽冽气遂严，纷纷飞鸟还。  
民生鲜常在，矧伊愁苦缠。屡阙清酤至，无以乐当年。穷通靡攸虑，憔悴由化迁。  
抚己有深怀，履运增慨然。  

和胡西曹示顾贼曹  
蕤宾五月中，清朝起南□。不驶亦不迟，飘飘吹我衣。重云蔽白日，间雨纷微微。  
流目视西园，晔晔荣紫葵。于今甚可爱，奈何当复衰。感物愿及时，每恨靡所挥。  
悠悠待秋稼，寥落将赊迟。逸想不可淹，猖狂独长悲。  

悲从弟仲德  
衔哀过旧宅，悲泪应心零。借问为谁悲，怀人在九冥。礼服名群从，恩爱若同生。  
门前执手时，何意尔先倾。在数竟未免，为山不及成。慈母沉哀疚，二胤才数龄。  
双位委空馆，朝夕无哭声。流尘集虚坐，宿草旅前庭。阶除旷游迹，园林独馀情。  
翳然乘化去，终天不复形。迟迟将回步，恻恻悲襟盈。  

始作镇军参军经曲阿  
弱龄寄事外，委怀在琴书。被褐欣自得，屡空常晏如。时来苟冥会，婉娈憩通衢。  
投策命晨装，暂与田园疏。眇眇孤舟逝，绵绵归思纾。我行岂不遥，登陟千里馀。  
目倦川涂异，心念山泽居。望云惭高鸟，临水愧游鱼。真想初在襟，谁谓形迹拘。  
聊且凭化迁，终返班生庐。  

庚子岁五月中从都还阻风于规林二首  
行行循归路，计日望旧居。一欣侍温颜，再喜见友于。鼓棹路崎曲，指景限西隅。  
江山岂不险，归子念前涂。凯风负我心，戢枻守穷湖。高莽眇无界，夏木独森疏。  
谁言客舟远，近瞻百里馀。廷目识南岭，空叹将焉如。  
自古叹行役，我今始知之。山川一何旷，巽坎难与期。崩浪聒天响，长风无息时。  
久游恋所生，如何淹在兹。静念园林好，人间良可辞。当年讵有几，纵心复何疑。  

辛丑岁七月赴假还江陵夜行涂口  
闲居三十载，遂与尘事冥。诗书敦宿好，林园无俗情。如何舍此去，遥遥至南荆。  
叩枻新秋月，临流别友生。凉风起将夕，夜景湛虚明。昭昭天宇阔，皛皛川上平。  
怀役不遑寐，中宵尚孤征。商歌非吾事，依依在耦耕。投冠旋旧墟，不为好爵萦。  
养真衡茅下，庶以善自名。  

癸卯岁始春怀古田舍二首  
在昔闻南亩，当年竟未践。屡空既有人，春兴岂自免。夙晨装吾驾，启涂情已缅。  
鸟弄欢新节，冷风送馀善。寒竹被荒蹊，地为罕人远。是以植杖翁，悠然不复返。  
即理愧通识，所保讵乃浅。  

先师有遗训，忧道不忧贫。瞻望邈难逮，转欲志长勤。秉耒欢时务，解颜劝农人。  
平畴交远风，良苗亦怀新。虽未量岁功，即事多所欣。耕种有时息，行者无问津。  
日入相与归，壶浆劳近邻。长吟掩柴门，聊为陇亩民。  

癸卯岁十二月中作与从弟敬远  
寝迹衡门下，邈与世相绝。顾盼莫谁知，荆扉昼常闭。凄凄岁暮风，翳翳经夕雪。  
倾耳无希声，在目皓已洁。劲气侵襟袖，箪瓢谢屡设。萧索空宇中，了无一可悦。  
历览千载书，时时见遗烈。高操非所攀，谬得固穷节。平津苟不由，栖迟讵为拙。  
寄意一言外，兹契谁能别。  

乙巳岁三月为建威参军使都经钱溪  
我不践斯境，岁月好已积。晨夕看山川，事事悉如昔。微雨洗高林，清飙矫云翮。  
眷彼品物存，义风都未隔。伊余何为者，勉励从兹役。一形似有制，素襟不可易。  
园田日梦想，安得久离析。终怀在归舟，谅哉宜霜柏。  

还旧居  
畴昔家上京，六载去还归。今日始复来，恻怆多所悲。阡陌不移旧，邑屋或时非。  
履历周故居，怜老罕复遗。步步寻往迹，有处特依依。流幻百年中，寒暑日相推。  
常恐大化尽，气力不及衰。拨置且莫念，一觞聊可挥。  

戊申岁六月中遇火  
草庐寄穷巷，甘以辞华轩。正夏长风急，林室顿烧燔。一宅无遗宇，舫舟荫门前。  
迢迢新秋夕，亭亭月将圆。果菜始复生，惊鸟尚未还。中宵伫遥念，一盼周九天。  
总发抱孤介，奄出四十年。形迹凭化往，灵府长独闲。贞刚自有质，玉石乃非坚。  
仰想东户时，馀粮宿中田。鼓腹无所思，朝起暮归眠。既已不遇兹，且遂灌我园。  

己酉岁九月九日  
靡靡秋已夕，凄凄风露交。蔓草不复荣，园木空自凋。清气澄馀滓，杳然天界高。  
哀蝉无留响，丛雁鸣云霄。万化相寻绎，人生岂不劳。从古皆有没，念之中心焦。  
何以称我情，浊酒且自陶。千载非所知，聊以永今朝。  

庚戌岁九月中于西田获早稻  
人生归有道，衣食固其端。孰是都不营，而以求自安。开春理常业，岁功聊可观。  
晨出肆微勤，日入负耒还。山中饶霜露，风气亦先寒。田家岂不苦，弗获辞此难。  
四体诚乃疲，庶无异患干。盥濯息檐下，斗酒散襟颜。遥遥沮溺心，千载乃相关。  
但愿长如此，躬耕非所叹。  

丙辰岁八月中于下潠田舍获  
贫居依稼穑，戮力东林隈。不言春作苦，常恐负所怀。司田眷有秋，寄声与我谐。  
饥者欢初饱，束带候鸣鸡。扬楫越平湖，泛随清壑回。郁郁荒山里，猿声闲且哀。  
悲风爱静夜，林鸟喜晨开。曰余作此来，三四星火颓。姿年逝已老，其事未云乖。  
遥谢荷[艹条]翁，聊得从君栖。  

责子  
白发披两鬓，肌肤不复实。虽有五男儿，总不好纸笔。阿舒已二八，懒惰故无匹。  
阿宣行志学，而不爱文术。雍端年十三，不识六与七。通子垂九龄，但觅梨与栗。  
天运苟如此，且进杯中物。  

有会而作并序  
旧谷既没，新谷未登，颇为老农，而值年灾，日月尚悠，为患未已。登岁之功，既不可希，朝夕所资，烟火裁通。旬日已来，始念饥乏。岁云夕矣，慨然永怀。今我不述，后生何闻哉!  
弱年逢家乏，老至更长饥。菽麦实所羡，孰敢慕甘肥。惄如亚九饭，当暑厌寒衣。  
岁月将欲暮，如何辛苦悲。常善粥者心，深恨蒙袂非。嗟来何足吝，徒没空自遗。  
斯滥岂彼志，固穷夙所归。馁也已矣夫，在昔余多师。  

蜡日  
风雪送馀运，无妨时已和。梅柳夹门植，一条有佳花。我唱尔言得，酒中适何多。  
未能明多少，章山有奇歌。  

饮酒二十首有序  
余闲居寡欢，兼比夜已长，偶有名酒，无夕不饮，顾影独尽，忽焉复醉。既醉之后，辄题数句自娱，纸墨遂多，辞无诠次，聊命故人书之，以为欢笑尔。  
衰荣无定在，彼此更共之。邵生瓜田中，宁似东陵时。寒暑有代谢，人道每如兹。  
达人解其会，逝将不复疑。忽与一觞酒，日夕欢相持。  
积善云有报，夷叔在西山。善恶苟不应，何事空立言。九十行带索，饥寒况当年。  
不赖固穷节，百世当谁传。道丧向千载，人人惜其情。有酒不肯饮，但顾世间名。  
所以贵我身，岂不在一生。一生复能几，倏如流电惊。鼎鼎百年内，持此欲何成。  
栖栖失群鸟，日暮犹独飞。徘徊无定止，夜夜声转悲。厉响思清晨，远去何所依。  
因值孤生松，敛翮遥来归。劲风无荣木，此荫独不衰。托身已得所，千载不相违。  
结庐在人境，而无车马喧。问君何能尔，心远地自偏。采菊东篱下，悠然见南山。  
山气日夕佳，飞鸟相与还。此中有真意，欲辩已忘言。  
行止千万端，谁知非与是。是非苟相形，雷同共誉毁。三季多此事，达士似不尔。  
咄咄俗中愚，且当从黄绮。  
秋菊有佳色，裛露掇其英。泛此忘忧物，远我遗世情。一觞虽独进，杯尽壶自倾。  
日入群动息，归鸟趋林鸣。啸傲东轩下，聊复得此生。  
青松在东园，众草没其姿。凝霜殄异类，卓然见高枝。连林人不觉，独树众乃奇。  
提壶挂寒柯，远望时复为。吾生梦幻间，何事绁尘羁。  
清晨闻叩门，倒裳往自开。问子为谁欤，田父有好怀。壶浆远见候，疑我与时乖。  
褴缕茅檐下，未足为高栖。一世皆尚同，愿君汩其泥。深感父老言，禀气寡所谐。  
纡辔诚可学，违己讵非迷。且共欢此饮，吾驾不可回。  
在昔曾远游，直去东海隅。道路回且长，风波阻中涂。此行谁使然，似为饥所驱。  
倾身营一饱，少许便有馀。恐此非名计，息驾归闲居。  
颜生称为仁，荣公归有道。屡空不获年，长饥至于老。虽留身后名，一生亦枯槁。  
死去何所知，称心固为好。客养千金躯，临化消其宝。裸葬何必恶，人当解意表。  
长公曾一仕，壮节忽失时。杜门不复出，终身与世辞。仲理归大泽，高风始在兹。  
一往便当已，何为复狐疑。去去当奚道，世俗久相欺。摆落悠悠谈，请从余所之。  
有客常同止，取舍邈异境。一士长独醉，一夫终年醒。醒醉还相笑，发言各不领。  
规规一何愚，兀傲差若颖。寄言酣中客，日没独何炳。  
故人赏我趣，挈壶相与至。班荆坐松下，数酌已复醉。父老杂乱言，觞酌失行次。  
不觉知有我，安知物为贵。悠悠迷所留，酒中有深味。  
贫士乏人工，灌木荒余宅。班班有翔鸟，寂寂无行迹。宇宙何悠悠，人生少至百。  
岁月相从过，鬓边早已白。若不委穷达，素抱深可惜。  
少年罕人事，游好在六经。行行向不惑，淹留遂无成。竟抱穷苦节，饥寒饱所更。  
敝庐交悲风，荒草没前庭。披褐守长夜，晨鸡不肯鸣。孟公不在兹，终以翳吾情。  
幽兰生前庭，含薰待清风。清风脱然至，见别萧艾中。行行失故路，任道或能通。  
觉悟当念还，鸟尽废良弓。  
子云性嗜酒，家贫无由得。时赖好事人，载醪袪所惑。觞来为之尽，是咨无不塞。  
有时不肯言，岂不在伐国。仁者用其心，何尝失显默。  
畴昔苦长饥，投耒去学仕。将养不得节，冻馁固缠己。是时向立年，志意多所耻。  
遂尽介然分，拂衣归田里。冉冉星气流，亭亭复一纪。世路廓悠悠，杨朱所以止。  
虽无挥金事，浊酒聊可恃。  
羲农去我久，举世少复真。汲汲鲁中叟，弥缝使其淳。凤鸟虽不至，礼乐暂得新。  
洙泗辍微响，漂流逮狂秦。诗书复何罪，一朝成灰尘。区区诸老翁，为事诚殷勤。  
如何绝世下，六籍无一亲。终日驰车走，不见所问津。若复不快饮，空负头上巾。  
但恨多谬误，君当恕醉人。  

止酒  
居止次城邑，逍遥自闲止。坐止高荫下，步止荜门里。好味止园葵，大欢止稚子。  
平生不止酒，止酒情无喜。暮止不安寝，晨止不能起。日日欲止之，营卫止不理。  
徒知止不乐，未信止利己。始觉止为善，今朝终止矣。从此一止去，将止扶桑涘。  
清颜止宿容，奚止千万祀。  

述酒  
重离照南陆，鸣鸟声相闻。秋草虽未黄，融风火已分。素砾皛修渚，南岳无馀云。  
豫章抗高门，重华固灵坟。流泪抱中叹，倾耳听司晨。神州献佳粟，西灵为我驯。  
诸梁董师旅，芈胜丧其身。山阳归下国，成名犹不勤。卜生善斯牧，安乐不为君。  
平生去旧京，峡口纳遗薰。双陵甫云育，三趾显奇文。王子爱清吹，日中翔河汾。  
朱公练九齿，间居离世纷。峨峨西岭内，偃息常所亲。天容自永固，彭殇非等伦。  

拟古九首  
荣荣窗下兰，密密堂前柳。初与君别时，不谓行当久。出门万里客，中道逢嘉友。  
未言心相醉，不在接杯酒。兰枯柳亦衰，遂令此言负。多谢诸少年，相知不忠厚。  
意气倾人命，离隔复何有。  
辞家夙严驾，当往志无终。问君今何行，非商复非戎。闻有田子泰，节义为士雄。  
斯人久已死，乡里习其风。生有高世名，既没传无穷。不学狂驰子，直在百年中。  
仲春遭时雨，始雷发东隅。众蛰各潜骇，草木从横舒。翩翩新来燕，双双入我庐。  
先巢故尚在，相将还旧居。自从分别来，门庭日荒芜。我心固匪石，君情定何如。  
迢迢百尺楼，分明望四荒。暮作归云宅，朝为飞鸟堂。山河满目中，平原转茫茫。  
古时功名士，慷慨争此场。一旦百岁后，相与还北邙。松柏为人伐，高坟互低昂。  
颓基无遗主，游魂在何方。荣华诚足贵，亦复可怜伤。  
东方有一士，被服常不完。三旬九遇食，十年著一冠。辛苦无此比，常有好容颜。  
我欲观其人，晨去越河关。青松夹路生，白云宿檐端。知我故来意，取琴为我弹。  
上弦惊别鹤，下弦操孤鸾。愿留就君住，从今至岁寒。  
苍苍谷中树，冬夏常如兹。年年见霜雪，谁谓不知时。厌闻世上语，结友到临淄。  
稷下多谈士，指彼决吾疑。装束既有日，已与家人辞。行行停出门，还坐更自思。  
不怨道里长，但畏人我欺。万一不合意，永为世笑嗤。伊怀难具道，为君作此诗。  
日暮天无云，春风扇微和。佳人美清夜，达曙酣且歌。歌竟长叹息，持此感人多。  
皎皎云间月，灼灼叶中华。岂无一时好。不久当如何。  
少时壮且厉，抚剑独行游。谁言行游近，张掖至幽州。饥食首阳薇，渴饮易水流。  
不见相知人，惟见古时丘。路边两高坟，伯牙与庄周。此士难再得，吾行欲何求。  
种桑长江边，三年望当采。枝条始欲茂，忽值山河改。柯叶自摧折，根株浮沧海。  
春蚕既无食，寒衣欲谁待。本不植高原，今日复何悔。  

杂诗十二首  
人生无根蒂，飘如陌上尘。分散逐风转，此已非常身。落地为兄弟，何必骨肉亲。  
得欢当作乐，斗酒聚比邻。盛年不重来，一日难再晨。及时当勉励，岁月不待人。  
白日沦西河，素月出东岭。遥遥万里辉，荡荡空中景。风来入房户，夜中枕席冷。  
气变悟时易，不眠知夕永。欲言无予和，挥杯劝孤影。日月掷人去，有志不获骋。  
念此怀悲凄，终晓不能静。  
荣华难久居，盛衰不可量。昔为三春蕖，今作秋莲房。严霜结野草，枯悴未遽央。  
日月还复周，我去不再阳。眷眷往昔时，忆此断人肠。  
丈夫志四海，我愿不知老。亲戚共一处，子孙还相保。觞弦肆朝日，樽中酒中燥。  
缓带尽欢娱，起晚眠常早。孰若当世士，冰炭满怀抱。百年归丘垄，用此空名道。  
忆我少壮时，无乐自欣豫。猛志逸四海，□翮思远翥。荏苒岁月颓，此心稍已去。  
值欢无复娱，每每多忧虑。气力渐衰损，转觉日不如。壑舟无须臾，引我不得住。  
前途当几许，未知止泊处。古人惜寸阴，念此使人惧。  
昔闻长者言，掩耳每不喜。奈何五十年，忽已亲此事。求我盛年欢，一毫无复意。  
去去转欲远，此生难再值。倾家持作乐，竟此岁月驶。有子不留金，何用身后置。  
日月不肯迟，四时相催迫。寒风拂枯条，落叶掩长陌。弱质与运颓，玄鬓早已白。  
素标插人头，前涂渐就窄。家为逆旅舍，我如当去客。去去欲何之，南山有旧宅。  
代耕本非望，所业在田桑。躬亲未曾替，寒馁常糟糠。岂期过满腹，但愿饱粳粮。  
御冬足大布，粗纟希以应阳。政尔不能得，哀哉亦可伤。人皆尽获宜，拙生失其方。  
理也可奈何，且为陶一觞。  
遥遥从羁役，一心处两端。掩泪泛东逝，顺流追时迁。日没星与昴，势翳西山巅。  
萧条隔天涯，惆怅念常飧。慷慨思南归，路遐无由缘。关梁难亏替，绝音寄斯篇。  
闲居执荡志，时驶不可稽。驱役无停息，轩裳逝东崖。沈阴拟薰麝，寒气激我怀。  
岁月有常御，我来淹已弥。慷慨忆绸缪，此情久已离。荏苒经十载，暂为人所羁。  
庭宇翳馀木，倏忽日月亏。  
我行未云远，回顾惨风凉。春燕应节起，高飞拂尘梁。边雁悲无所，代谢归北乡。  
离昆鸟鸣清池，涉暑经秋霜。愁人难为辞，遥遥春夜长。  
嫋嫋松标岩，婉娈柔童子。年始三五间，乔柯何可倚。养色含津气，粲然有心理。  

咏贫士七首  
万族各有托，孤云独无依。暧暧空中灭，何时见馀晖。朝霞开宿雾，众鸟相与飞。  
迟迟出林翮，未夕复来归。量力守故辙，岂不寒与饥。知音苟不存，已矣何所悲。  
凄厉岁云暮，拥褐曝前轩。南圃无遗秀，枯条盈北园。倾壶绝馀沥，窥灶不见烟。  
诗书塞座外，日昃不遑研。闲居非陈厄，窃有愠见言。何以慰吾怀，赖古多此贤。  
荣叟老带索，欣然方弹琴。原生纳决履，情歌唱商音。重华去我久，贫士世相寻。  
敝襟不掩肘，藜羹常乏斟。岂忘袭轻裘，苟得非所钦。赐也徒能辩，乃不见吾心。  
安贫守贱者，自古有黔娄。好爵吾不荣，厚馈吾不酬。一旦寿命尽，敝服仍不周。  
岂不知其极，非道故无忧。从来将千载，未复见斯俦。朝与仁义生，夕死复何求。  
袁安困积雪，邈然不可干。阮公见钱入，即日弃其官。刍藁有常温，采莒足朝飧。  
岂不实辛苦，所惧非饥寒。贫富常交战，道胜无戚颜。至德冠邦闾，清节映西关。  
仲蔚爱穷居，绕宅生蒿蓬。翳然绝交游，赋诗颇能工。举世无知者，止有一刘龚。  
此士胡独然，实由罕所同。介焉安其业，所乐非穷通。人事固以拙，聊得长相从。  
昔在黄子廉，弹冠佐名州。一朝辞吏归，清贫略难俦。年饥感仁妻，泣涕向我流。  
丈夫虽有志，固为儿女忧。惠孙一晤叹，腆赠竟莫醉。谁云固穷难，邈哉此前修。  

咏二疏  
大象转四时，功成者自去。借问衰周来，几人得其趣。游目汉廷中，二疏复此举。  
高啸返旧居，长揖储君傅。饯送倾皇朝，华轩盈道路。离别情所悲，馀荣何足顾。  
事胜感行人，贤哉岂常誉。厌厌闾里欢，所营非近务。促席延故老，挥觞道平素。  
问金终寄心，清言晓未悟。放意乐馀年，遑惜身后虑。谁云其人亡，久而道弥著。  

咏三良  
弹冠乘通津，但惧时我遗。服勤尽岁月，常恐功愈微。忠情谬获露，遂为君所私。  
出则陪文舆，入必侍丹帷。箴规向已从，计议初无亏。一朝长逝后，愿言同此归。  
厚恩固难忘，君命安可违。临穴罔迟疑，投义志攸希。荆棘笼高坟，黄鸟声正悲。  
良人不可赎，泫然沾我衣。  

咏荆轲  
燕丹善养士，志在报强嬴。招集百夫良，负暮得荆卿。君子死知己，提剑出燕京。  
素骥鸣广陌，慷慨送我行。雄发指危冠，猛气冲长缨。饮饯易水上，四座列群英。  
渐离击悲筑，宋意唱高声。萧萧哀风逝，淡淡寒波生。商音更流涕，羽奏壮士惊。  
心知去不归，且有后世名。登车何时顾，飞盖入秦庭。凌厉越万里，逶迤过千城。  
图穷事自至，豪主正怔营。惜哉剑术疏，奇功遂不成。其人虽已没，千载有馀情。  

读山海经十三首  
孟夏草木长，绕屋树扶疏。众鸟欣有托，吾亦爱吾庐。既耕亦已种，时还读我书。  
穷巷隔深辙，颇回故人车。欢言酌春酒，摘我园中蔬。微雨从东来，好风与之俱。  
泛览周王传，流观山海图。俯仰终宇宙，不乐复何如。  
玉台凌霞秀，王母怡妙颜。天地共俱生，不知几何年。灵化无穷已，馆宇非一山。  
高酣发新谣，宁效俗中言。  
迢递槐江岭，是谓玄圃丘。西南望昆墟，光气难与俦。亭亭明玕照，落落清瑶流。  
恨不及周穆，托乘一来游。  
丹木生何许，乃在峚山阳。黄花复朱实，食之寿命长。白玉凝素液，瑾瑜发奇光。  
岂伊君子宝，见重我轩黄。  
翩翩三青鸟，毛色奇可怜。朝为王母使，暮归三危山。我欲因此鸟，具向王母言。  
在世无所须，惟酒与长年。  
逍遥芜皋上，杳然望扶木。洪柯百万寻，森散覆旸谷。灵人侍丹池，朝朝为日浴。  
神景一登天，何幽不见烛。  
粲粲三珠树，寄生赤水阴。亭亭凌风桂，八干共成林。灵凤抚云舞，神鸾调玉音。  
虽非世上宝，爰得王母心。  
自古皆有没，何人得灵长。不死复不老，万岁如平常。赤泉给我饮，员丘足我粮。  
方与三辰游，寿考岂渠央。  
夸父诞宏志，乃与日竞走。俱至虞渊下，似若无胜负。神力既殊妙，倾河焉足有。  
馀迹寄邓林，功竟在身后。  
精卫衔微木，将以填沧海。刑天舞干戚，猛志故常在。同物既无虑，化去不复悔。  
徒设在昔心，良晨讵可待。  
巨猾肆威暴，钦丕鸟违帝旨。窫窳强能变，祖江遂独死。明明上天鉴，为恶不可履。  
长枯固已剧，□鹗岂足恃。  
舟鸟鹅见城邑，其国有放士。念彼怀王世，当时数来正。青丘有奇鸟，自言独见尔。  
本为迷者生，不以喻君子。  
岩岩显朝市，帝者慎用才。何以废共鲧，重华为之来。仲父献诚言，姜公乃见猜。  
临没告饥渴，当复何及哉。  

拟挽歌辞三首  
有生必有死，早终非命促。昨暮同为人，今旦在鬼录。魂气散何之，枯形寄空木。  
娇儿索父啼，良友抚我哭。得失不复知，是非安能觉。千秋万岁后，谁知荣与辱。  
但恨在世时，饮酒不得足。  
在昔无酒饮，今旦湛空觞。春醪生浮蚁，何时更能尝。肴案盈我前，亲旧哭我旁。  
欲语口无音，欲视眼无光。昔在高堂寝，今宿荒草乡。一朝出门去，归来夜未央。  
荒草何茫茫，白杨亦萧萧。严霜九月中，送我出远郊。四面无人居，高坟正嶕峣。  
马为仰天鸣，风为自萧条。幽室一已闭，千年不复朝。千年不复朝，贤达无奈何。  
向来相送人，各自还其家。亲戚或馀悲，他人亦已歌。死去何所道，托体同山阿。  

桃花源诗并记  
晋太元中，武陵人捕鱼为业。缘溪行，忘路之远近，忽逢桃花林。夹岸数百步，中无杂树，芳草鲜美，落英缤纷。渔人甚异之。复前行，欲穷其林。林尽水源，便得一山。山有小口，仿佛若有光，便舍船，从口入。初极狭，才通人。复行数十步，豁然开朗，土地平旷，屋舍俨然，有良田美池桑竹之属，阡陌相通，鸡犬相闻。其中往来种作，男女衣著，悉如外人。黄发垂髫，并怡然自乐。见渔人，乃大惊。问所从来，具答之。便要还家，设酒杀鸡作食。村中闻有此人，咸来问讯。自云先世避秦时乱，率妻子邑人，来此绝境，不复出焉，遂与外人间隔。问今是何世，乃不知有汉，无论魏晋。此人一一为具言所闻，皆叹惋。馀人各复延至家，皆出洒食。停数日，辞日。此中人语云：“不足为外人道也。”既出，得其船，便扶向路，处处志之。及郡下，诣太守，说如此。太守即遣人随其往。寻向所志，遂迷，不复得路。南阳刘子骥，高尚士也，闻之，欣然规往，未果，寻病终。后遂无问津者。  
嬴氏乱天纪，贤者避其世。黄绮之商山，伊人亦云逝。往迹浸复湮，来径遂芜废。  
相命肄农耕，日入从所憩。桑竹垂馀荫，菽稷随时艺。春蚕收长丝，秋熟靡王税。  
荒路暧交通，鸡犬互鸣吠。俎豆犹古法，衣裳无新制。童孺纵行歌，斑白欢游诣。  
草荣识节和，木衰知风厉。虽无纪历志，四时自成岁。怡然有馀乐，于何劳智慧。  
奇踪隐五百，一朝敞神界。淳薄既异源，旋复还幽蔽。借问游方士，焉测尘嚣外。  
愿言蹑轻风，高举寻吾契。  

### 谢康乐五古六十五首  

述祖德诗二首并序  
序曰：太元中，王父龛定淮南，负荷世业，尊主隆人。逮贤相徂谢，君子道消，拂衣蕃岳，考卜东山。事同乐生之时，志期范蠡之举。  
达人贵自我，高情属天云。兼抱济物性，而不婴垢氛。段生藩魏国，展季救鲁人。  
弦高犒[日晋]师，仲连却秦军。临组乍不□，对珪宁肯分。惠物辞所赏，励志故绝人。  
苕苕历千载，遥遥播清尘。清尘竟谁嗣，明哲垂经纶。委讲缀道论，改服康世屯。  
屯难既云康，尊主隆斯民。  
中原昔丧乱，丧乱岂解已。崩腾永嘉末，逼迫太元始。河外无反正，江介有蹙圯。  
万邦咸震慑，横流赖君子。拯溺由道情，龛暴资神理。秦赵欣来苏，燕魏迟文轨。  
贤相谢世运，远图因事止。高揖七州外，拂衣五湖里。随山疏浚潭，傍岩艺枌梓。  
遗情舍尘物，贞观丘壑美。  

九日从宋公戏马台集送孔令  
季秋边朔苦，旅雁违霜雪。凄凄阳卉腓，皎皎寒潭洁。良辰感圣心，云旗兴暮节。  
鸣葭戾朱宫，兰卮献时哲。饯宴光有孚，和乐隆所缺。在宥天下理，吹万群方悦。  
归客遂海隅，脱冠谢朝列。弭棹薄枉渚，指景待乐阕。河流有急澜，浮骖无缓辙。  
岂伊川途念，宿心愧将别。彼美丘园道，喟焉伤薄劣。  

从游京口北固应诏  
玉玺戒诚信，黄屋示崇高。事为名教用，道以神理超。昔闻汾水游，今见尘外镳。  
鸣笳发春渚，税銮登山椒。张组眺倒景，列筵瞩归潮。远岩映兰薄，白日丽江皋。  
原隰荑绿柳，墟囿散红桃。皇心美阳泽，万象咸光昭。顾己枉维絷，抚志惭场苗。  
工拙各所宜，终以反林巢。曾是萦旧想，览物奏长谣。  

永初三年七月十六日之郡初发都  
述职期阑暑，理棹变金素。秋岸澄夕阴，火旻团朝露。辛苦谁为情，游子值颓暮。  
爱似庄念昔，久敬曾存故。如何怀土心，持此谢远度。李牧愧长袖，郤克惭睶步。  
良时不见遗，丑状不成恶。曰余亦支离，依方早有慕。生幸休明世，亲蒙英达顾。  
空班赵氏璧，徒乖魏王瓠。从来渐二纪，始得傍归路。将穷山海迹，永绝赏心悟。  

邻里相送至方山  
祗役出皇邑，相期憩瓯越。解缆及流潮，怀旧不能发。析析就衰林，皎皎明秋月。  
含情易为盈，遇物难可歇。积痾谢生虑，寡欲罕所阙。资此永幽栖，岂伊年岁别。  
各勉日新志，音尘慰寂蔑。  

过始宁墅  
束发怀耿介，逐物遂推迁。违志似如昨，二纪及兹年。缁磷谢清旷，疲苶惭贞坚。  
拙疾相倚薄，还得静者便。剖竹守沧海，枉帆过旧山。山行穷登顿，水涉尽洄沿。  
岩峭岭稠叠，洲萦渚连绵。白云抱幽石，绿瞘媚清涟。葺宇临回江，筑观基曾巅。  
挥手告乡曲，三载期归旋。且为树枌木贾，无令孤愿言。  

富春渚  
宵济渔浦潭，旦及富春郭。定山缅云雾，赤亭无淹薄。溯流触惊急，临圻阻参错。  
亮乏伯昏分，险过吕梁壑。洊至宜便习，兼山贵止托。平生协幽期，沦踬困微弱。  
久露干禄请，始果远游诺。宿心渐申写，万事俱零落。怀抱既昭旷，外物徒龙蠖。  

七里濑  
羁心积秋晨，晨积展游眺。孤客伤逝湍，徒旅苦奔峭。石浅水潺湲，日落山照曜。  
荒林纷沃若，哀禽相明啸。遭物悼迁斥，存期得要妙。既秉上皇心，岂屑末代诮。  
目睹严子濑，相属任公钓。谁谓古今殊，异代可同调。  

晚出西射堂  
步出西城门。遥望城西岑。连障叠山献崿，青翠杳深沉。晓霜枫叶丹，夕薰岚气阴。  
节往戚不浅，感来念已深。羁雌恋旧侣，迷鸟怀故林。含情尚劳爱，如何离赏心。  
抚镜华缁鬓，揽带缓促衿。安排徒空言，幽独赖鸣琴。  

登池上楼  
潜虬媚幽姿，飞鸿响远音。薄霄愧云浮，栖川怍渊沉。进德智所拙，退耕力不任。  
徇禄反穷海，卧痾对空林。衾枕昧节候，褰开暂窥临。倾耳聆波澜，举目眺岖嵚。  
初景革绪风，新阳改故阴。池塘生春草，园柳变鸣禽。祁祁伤豳歌，萋萋感楚吟。  
索居易永久，离群难处心。持操岂独古，无闷征在今。  

游南亭  
时竟夕澄霁，云归日西驰。密林含馀清，远峰隐半规。久痗昏垫苦，旅馆眺郊岐。  
泽兰渐被径，芙蓉始发池。未厌青春好，已观朱明移。戚戚感物叹，星星白发垂。  
药饵情所止，衰疾忽在斯。逝将候秋水，息景偃旧崖。我志谁与亮，赏心惟良知。  

游赤石进帆海  
首夏犹清和，芳草亦未歇。水宿淹晨暮，阴霞屡兴没。周览倦瀛壖，况乃凌穷发。  
川后时安流，天吴静不发。扬帆采石华，挂席拾海月。溟涨无端倪，虚舟有超越。  
仲连轻齐组，子牟眷魏阙。矜名道不足，适己物可忽。请附任公言，终然谢天伐。  

登江中孤屿  
江南倦历览，江北旷周旋。怀新道转迥，寻异景不延。乱流趋正绝，孤屿媚中川。  
云日相辉映，空水共澄鲜。表灵物莫赏，蕴真谁为传。想像昆山姿，缅邈区中缘。  
始信安期术，得尽养生年。  

登永嘉绿嶂山诗  
裹粮杖轻策，怀迟上幽室。行源径转远，距陆情未毕。澹潋结寒姿，团栾润霜质。  
涧委水屡迷，林迥岩逾密。眷西谓初月，顾东宜落日。践夕奄昏曙，蔽翳皆周悉。  
蛊上贵不事，履二美贞吉。幽人常坦步，高尚邈难匹。颐阿竟何端，寂寂寄抱一。  
恬如既已交，缮性自此出。  

郡东山望溟海诗  
开春献初岁，白日出悠悠。荡志将喻乐，瞰海庶忘忧。策马步兰皋，绁控息椒丘。  
采蕙遵大薄，搴若履长洲。白花皜阳林，紫瞭晔春流。非徒不弭忘，览物情弥遒。  
萱苏始无慰，寂寞终可求。  

游岭门山诗  
西京谁修政，龚汲称良吏。君子岂定所，清尘虑不嗣。早莅建德乡，民怀虞芮意。  
海岸常寥寥，空馆盈清思。协以上冬月，晨游肆所喜。干圻邈不同，万岭状皆异。  
威摧三山峭，氵节汩两江驶。渔舟岂安流，樵拾谢西芘。人生谁云乐，贵不屈所志。  

石室山诗  
清旦索幽异，放舟越坰郊。莓莓兰渚急，藐藐苔岭高。石室冠林陬，飞泉发山椒。  
虚泛径千载，峥嵘非一朝。乡村绝闻见，樵苏限风霄。微戎无远览，总笄羡升乔。  
灵域久韬隐，如与心赏交。合欢不容言，摘芳弄寒条。  

登上戍石鼓山诗  
旅人心长久，忧忧自相接。故乡路遥远，川陆不可涉。汩汩莫与娱，发春托登蹑。  
欢愿既无并，戚虑庶有协。极目睐左阔，回顾眺右狭。日末涧增波，云生岭逾叠。  
白芷竞新苔，绿苹齐初叶。摘芳芳靡谖，愉乐乐不燮。佳期缅无像，骋望谁云惬。  

行田登海口盘屿山  
羁苦孰云慰，观海藉朝风。莫辨洪波极，谁知大壑东。依稀采菱歌，仿佛含口频容。  
遨游碧沙渚，游衍丹山峰。  

白石岩下径行田  
小邑居易贫，灾年民无生。知浅惧不周，爱深忧在情。旧业横海外，芜秽积颓龄。  
饥馑不可久，甘心务经营。千顷带远堤，万里泻长汀。洲流涓浍合，连统塍埒并。  
虽非楚宫化，荒阙亦黎明。虽非郑白渠，每岁望东京。天鉴倘不孤，来兹验微诚。  

斋中读书  
昔余游京华，未尝废丘壑。矧乃归山川，心迹双寂寞。虚馆绝诤讼，空庭来鸟雀。  
卧疾丰暇豫，翰墨时间作。怀抱观古今，寝食展戏谑。既笑沮溺苦，又哂子云阁。  
执戟亦以疲，耕稼岂云乐。万事难并欢，达生幸可托。  

命学士讲书  
卧病同淮阳，宰邑旷武城。弦歌愧言子，清净谢汲生。古人不可攀，何以报恩荣。  
时往岁易周，聿来政无成。曾是展余心，招学讲群经。铄金既云刃，凝土亦能型。  
望尔志尚隆，远嗣竹箭声。敢谓荀氏训，且布兰陵情。待罪岂久期，礼乐俟贤明。  

种桑诗  
诗人陈条柯，亦有美攘剔。前修为谁故，后事资纺绩。赏佩知方诫，愧微富教益。  
浮阳骛嘉月，艺桑迨闲隙。疏栏发近郛，长行达广埸。旷流始毖泉，湎涂犹跬迹。  
俾此将长成，慰我海外役。  

初去郡  
彭薛裁知耻，贡公未遗荣。或可优贪竞，岂足称达生。伊余秉微尚，拙讷谢浮名。  
庐园当栖岩，卑位代躬耕。顾己虽自许，心迹犹未并。无庸方周任，有疾像长卿。  
毕娶类尚子，薄游似邴生。恭承古人意，促装返柴荆。牵丝及元兴，解龟在景平。  
负心二十载，于今废将迎。理棹遄还期，遵渚骛修坰。溯溪终水涉，登岭始山行。  
野旷沙岸净，天高秋月明。憩石挹飞泉，攀林搴落英。战胜臞者肥，鉴止流归停。  
即是羲唐化，获我击壤情。  

田南树园激流植援  
樵隐俱在山，由来事不同。不同非一事，养痾亦园中。中园屏氛杂，清旷招远风。  
卜室倚北阜，启扉面南江。激涧代汲井，插槿当列墉。群木既罗户，众山亦当窗。  
靡迤趋下田，迢递瞰高峰。寡欲不期劳，即事罕人功。唯开蒋生径，永怀求羊踪。  
赏心不可忘，妙善冀能同。  

石壁精舍还湖中作  
昏旦变气候，山水含清晖。清晖能娱人，游子憺忘归。出谷日尚早，入舟阳已微。  
林壑敛暝色，云霞收夕霏。芰荷迭映蔚，蒲稗相因依。披拂趋南径，愉悦偃东扉。  
虑澹物自轻，意惬理无违。寄言摄生客，试用此道推。  

登石门最高顶  
晨策寻绝壁，夕息在山栖。疏峰抗高馆，对岭临回溪。长林罗户穴，积石拥阶基。  
连岩觉路塞，密竹使径迷。来人忘新术，去子惑故蹊。活活夕流驶，口敫口敫夜猿啼。  
沉冥岂别理，守道自不携。心契九秋干，目玩三春荑。居常以待终，处顺故安排。  
惜无同怀客，共登青云梯。  

石门新营所住四面高山回溪石濑茂林修竹  
跻险筑幽居，披云卧石门。苔滑谁能步，葛弱岂可扪。嫋嫋秋风过，萋萋春草繁。  
美人游不还，佳期何由敦。芳尘凝瑶席，清醑满金尊。洞庭空波澜，桂枝徒攀翻。  
结念属霄汉，孤景莫与谖。俯濯石下潭，仰看条上猿。早闻夕飙急，晚见朝日暾。  
岩倾光难保，林深响易奔。感往虑有复，理来情无存。庶持乘日车，得以慰营魂。  
匪为众人说，冀与智者论。  

于南山往北山经湖中瞻眺  
朝旦发阳岩，景落憩阴峰。舍舟眺回渚，停策倚茂松。侧径既窈窕，环舟亦玲珑。  
俯视乔木杪，仰聆大壑瞔。石横水分流，林密蹊绝踪。解作竟何感，升长皆丰容。  
初篁包绿箨，新蒲含紫茸。海鸥戏春岸，天鸡弄和风。抚化心无厌，览物眷弥重。  
不惜去人远，但恨莫与同。孤游非精叹，赏废理谁通。  

从斤竹涧越岭溪行  
猿鸣诚知曙，谷幽光未显。岩下云方合，花上露犹泫。逶迤傍隈隩，迢递陟陉岘。  
过涧既厉急，登栈亦陵缅。川渚屡径复，乘流玩回转。苹萍泛沉深，菰蒲冒清浅。  
企石挹飞泉，攀林摘叶卷。想见山阿人，薜萝若在眼。握兰勤徒结，折麻心莫展。  
情用赏为美，事昧竟难辨。观此遗物虑，一悟得所遣。  

过白岸亭诗  
拂衣遵沙垣，缓步入蓬屋。近涧涓密石，远山映疏木。空翠难强名，渔钓易为曲。  
援萝聆青岩，春心自相属。交交止栩黄，呦呦食苹鹿。伤彼人百哀，嘉尔承筐乐。  
荣悴迭去来，穷通成休戚。未若长疏散，万事恒抱朴。  

夜宿石门诗  
朝搴苑中兰，畏波霜下歇。暝还云际宿，美此石上月。鸟鸣识夜栖，木落知风发。  
异音同至听，殊响俱清越。妙物莫为赏，芳醑谁与伐。美人竟不来，阳阿徒晞发。  

南楼中望所迟客  
杳杳日西颓，漫漫长路迫。登楼为谁思，临江迟来客。与我别所期，期在三五夕。  
圆景早已满，佳人殊未适。即事怨睽携，感物方凄戚。孟夏非长夜，晦明如岁隔。  
瑶华未堪折，兰若已屡摘。路阻莫赠问，云何未离析。搔首访行人，引领冀良觌。  

庐陵王墓下作  
晓月发云阳，落日次朱方。含凄泛广川，洒泪眺连冈。眷言怀君子，沉痛切中肠。  
道消绝愤懑，运开申悲凉。神期恒若存，德音初不忘。徂谢易永久，松柏森已行。  
延州协心许，楚老惜兰芳。解剑竟何及，抚坟徒自伤。平生疑若人，通蔽互相妨。  
理感深情恸，定非识所将。脆促良可哀，夭枉特兼常。一随往化灭，安用空名扬。  
举身泣已沥，长叹不成章。  

还旧园作见颜范二中书  
辞满岂多秩，谢病不待年。偶与张邴合，久欲还东山。圣灵昔回眷，微尚不及宣。  
何意冲飚激，烈火纵炎烟。焚玉发昆峰，馀燎遂见迁。投沙理既迫，如邛愿亦愆。  
长与欢爱别，永绝平生缘。浮舟千仞壑，总辔万寻巅。流沫不足险，石林岂为艰。  
闽中安可处，日夜念归旋。事踬两如直，心惬三避贤。托身青云上，栖岩挹飞泉。  
盛明荡氛昏，贞休康屯邅。殊方感成贷，微物豫采甄。感深操不固，质弱易扳缠。  
曾是反昔园，语往实款然。曩基即先筑，故池不更穿。果木有旧行，壤石无远延。  
虽非休憩地，聊取永日闲。卫生自有经，息阴谢所牵。夫子照清素，投怀授往篇。  

酬从弟惠连五首  
寝瘵谢人徒，灭迹入云峰。岩壑寓耳目，欢爱隔音容。永绝赏心望，长怀莫与同。  
末路值令弟，开颜披心胸。  
心胸既云披，意得咸在兹。凌涧寻我室，散帙问所知。夕虑晓月流，朝忌曛日驰。  
晤对无厌歇，聚散成分离。  
分离别西川，回景归东山。别时悲已甚，别后情更延。倾想迟嘉音，果枉济江篇。  
辛勤风浪事，款曲洲渚言。  
洲渚既淹时，风波子行迟。务协华京想，讵存空谷期。犹复惠来章，祗足揽余思。  
傥若果归言，其陶暮春时。  
暮春虽未交，仲春善游遨。山桃发红萼，野蕨渐紫苞。嘤鸣已悦豫，幽居犹郁陶。  
梦寐伫归舟，释我吝与劳。  

登临海峤初发疆中作与从弟惠连可见羊何其和之四首  
杪秋寻远山，山远行不近。与子别山阿，含酸赴修畛。中流袂就判，欲去情不忍。  
顾望脰未悁，汀曲舟已隐。  
隐汀绝望舟，骛棹逐惊流。欲抑一生欢，并奔千里游。日落当栖薄，系缆临江楼。  
岂惟夕情敛，忆尔共淹留。  
淹留昔时欢，复增今日叹。兹情已分虑，况乃协悲端。秋泉鸣北涧，哀猿响南峦。  
戚戚新别心，凄凄久念攒。  
攒念攻别心，旦发清溪阴。暝投剡中宿，明登天姥岑。高高入云霓，还期那可寻。  
倘遇浮丘公，长绝子徽音。  

初发石首城  
白圭尚可磨，斯言易为缁。虽抱中孚爻，犹劳贝锦诗。寸心若不亮，微命察如丝。  
日月垂光景，成贷遂兼兹。出宿薄京畿，晨装抟曾□。重经平生别，再与朋知辞。  
故山日已远，风波岂还时。迢迢万里帆，茫茫终何之。游当罗浮行，息必庐霍期。  
越海陵三山，游湘历九嶷。钦圣若旦暮，怀贤亦凄其。皎皎明发心，不为岁寒欺。  

入东道路诗  
整驾辞金门，命旅惟诘朝。怀居顾归云，指涂泝行飙。属值清明节，荣华感和韶。  
陵隰繁绿杞，墟囿粲红桃。□□翚方雊，纤纤麦垂苗。隐畛邑里密，缅邈江海辽。  
满目皆古事，心赏贵所高。鲁连谢千金，延州权去朝。行路既经见，愿言寄吟谣。  

道路忆山中  
采菱调易急，江南歌不缓。楚人心音绝，越客肠今断。断绝虽殊念，俱为归虑款。  
存乡尔思积，忆山我愤懑。追寻栖息时，偃卧任纵诞。得性非外求，自己为谁纂。  
不怨秋夕长，常苦夏日短。濯流激浮湍，息阴倚密竿。怀故叵新欢，含悲忘春暖。  
凄凄明月吹，恻恻广陵散。殷勤诉危柱，慷慨命促管。  

入彭蠡湖口  
客游倦水宿，风潮难具论。洲岛骤回合，圻岸屡崩奔。乘月听哀狖，浥露馥芳荪。  
春晚绿野秀，岩高白云屯。千念集日夜，万感盈朝昏。攀岩照石镜，牵叶入松门。  
三江事多往，九派理空存。灵物合珍怪，异人祕精魂。金膏灭明光，水碧缀流温。  
徒作千里曲，弦绝念弥敦。  

入华子冈是麻源第三谷  
南州实炎德，大树陵寒山。铜陵映碧涧，石磴泻红泉。既枉隐沦客，亦栖肥遁贤。  
险径无测度，天路非术阡。遂登群峰首，邈若升云烟。羽人绝仿佛，丹丘徒空筌。  
图牒复磨灭，碑版谁闻传。莫辨百代后，安知千载前。且申独往意，乘月弄潺湲。  
恒充俄顷用，岂为古今然。  

登归□三瀑布望两溪  
我行乘日垂，放舟候月圆。沬江免风涛，涉清弄漪涟。积石竦两溪，飞泉倒三山。  
亦既穷登陟，荒蔼横目前。窥岩不睹景，披林岂见天。阳乌尚倾翰，幽篁未为邅。  
退寻平常时，安知巢穴难。风雨非攸□，拥志谁与宣。傥有同枝条，此日即千年。  

初往新安桐庐口  
絺绤虽凄其，授衣尚未至。感节良已深，怀古亦云思。不有千里棹，孰申百代意。  
远协尚子心，遥得许生计。既及冷风善，又即秋水驶。江山共开旷，云日相照媚。  
景夕群物清，对玩咸可□。  

拟魏太子邺中集诗八首并序  
建安末，余时在邺宫，朝游夕宴，究欢愉之极。天下良辰、美景、赏心、乐事，四者难并，今昆弟友朋，二三诸彦，共尽之矣。古来此娱，书籍未见。何者\$楚襄王时，有宋玉#唐#景，梁孝王时，有邹、枚、严、马，游者美矣，而其主不文。汉武帝徐乐诸才，备应对之能，而雄猜多忌，岂获晤言之适%不诬方将，庶必贤于今日尔。岁月如流，零落将尽，撰文怀人，感往增怆！其辞曰：  

魏太子  
百川赴巨海，众星环北辰。照灼烂清汉，遥裔起长津。天地中横溃，家王拯生民。  
区宇既荡涤，群英必来臻。忝此钦贤性，由来常怀仁。况值众君子，倾心隆日新。  
论物靡浮说，析理实敷陈。罗缕岂阙辞，窈窕究天人。澄觞满金罍，连榻设华茵。  
急弦动飞听，清歌拂梁尘。莫言相遇易，此欢信可珍。  

王粲  
家本秦川贵公子孙，遭乱流寓，自伤情多。  
幽厉昔崩乱，桓灵今板荡。伊洛说燎烟，函崤没无像。整装辞秦川，秣马赴楚壤。  
沮漳自可美，客心非外奖。常叹诗人言，式微何由往。上宰奉皇灵，侯伯咸宗长。  
云骑乱汉南，宛郢皆扫荡。排雾属盛明，披云对清朗。庆泰欲重叠，公子特先赏。  
不谓息肩愿，一旦值明两。并载游邺京，方舟泛河广。绸缪清宴娱，寂寥梁栋响。  
既作长夜饮，岂顾乘日养。  

陈琳  
袁本初书记之士，故述丧乱事多。  
皇汉逢迍邅，天下遭氛慝。董氏沦关西，袁家拥河北。单民易周章，窘身就羁勒。  
岂意事乖己，永怀恋故国。相公实勤王，信能定蝥贼。复睹东郡辉，重见汉朝则。  
馀生幸已多，矧乃值明德。爱客不告疲，馀宴遗景刻。夜听极星烂，朝游穷曛黑。  
哀哇动梁埃，急觞荡幽默。且尽一日娱，莫知古来惑。  

徐干  
少无宦情，有箕颍之心事，故仕世多素辞。  
伊昔家临淄，提携弄齐瑟。置酒饮胶东，淹留憩高密。此欢谓可终，外物始难毕。  
摇荡箕濮情，穷年迫忧慄。末涂幸休明，栖集建薄质。已免负薪苦，仍游椒兰室。  
清论事究万，美话信非一。行觞奏悲歌，永夜系白日。华屋非蓬居，时髦岂余匹。  
中饮顾昔心，怅焉若有失。  

刘桢  
卓荦偏人，而文最有气，所得颇经奇。  
贫居晏里闬，少小长东平。河衮当冲要，沦飘薄许京。广川无逆流，招纳厕群英。  
北渡黎阳津，南登宛郢城。既览古今事，颇得治乱情。欢友相解达，敷奏究平生。  
矧荷明哲顾，知深觉命轻。朝游牛羊下，暮坐括揭鸣。终岁非一日，传卮弄清声。  
辰事既难谐，欢愿如今并。唯羡肃肃翰，缤纷戾高冥。  

应瑒  
汝颍之上，流离世故，颇有飘薄之叹。  
嗷嗷云中雁，举翮自委羽。求凉弱水湄，违寒长沙渚。顾我梁川时，缓步集颍许。  
一旦逢世难，沦薄恒羁旅。天下昔未定，托身早得所。官渡厕一卒，乌林预艰阻。  
晚节值众贤，会同庇天宇。列坐荫华榱，金樽盈清醑。始奏延露曲，继以阑夕语。  
调笑辄酬答，嘲谑无惭沮。倾躯无遗虑，在心良已叙。  

阮瑀  
管书记之任，故有优渥之言。  
河洲多沙尘，风悲黄云起。金羁相驰逐，耿翩何穷已。庆云惠优渥，微薄攀多士。  
念昔渤海时，南皮戏清沚。今夏河曲游，鸣葭泛兰汜。睶步陵丹梯，并坐侍君子。  
妍谈既愉心，哀音信睦耳。倾酤系芳醑，酌言岂终始。自从食萍来，惟见今日美。  

平原侯植  
公子不及世事，但美遨游，然颇有忧生之嗟。  
朝游登凤阁，日暮集华沼。倾柯引弱枝，攀条摘蕙草。徙倚穷骋望，目极尽所讨。  
西顾太行山，北眺邯郸道。平衢修且直，白杨信袅袅。副君命饮宴，欢娱写怀抱。  
良游匪昼夜，岂云晚与早。众宾悉精妙，清辞洒兰藻。哀音下回鹄，馀哇彻清昊。  
中山不知醉，饮德方觉饱。愿以黄发期，养生念将老。  

石壁立招提精舍  
四城有顿踬，三世无极已。浮欢昧眼前，沉照贯终始。壮龄缓前期，颓年迫暮齿。  
挥霍梦幻顷，飘忽风电起。良缘迨未谢，时逝不可俟。敬拟灵鹫山，尚想只洹轨。  
绝溜飞庭前，高林映窗里。禅室栖空观，讲宇析妙理。  

过瞿溪山僧  
迎旭凌绝嶝，映泫归溆浦。钻燧断山木，掩岸瑾石户。结架非丹甍，藉田资宿莽。  
同游息心客，暧然若可睹。清霄飏浮烟，空林响法鼓。忘怀狎鸥鱼攸，摄生驯兕虎。  
望岑眷灵鹫，延心念净土。若乘四等观，永拔三界苦。  

七夕咏牛女  
火逝首秋节，新明弦月夕。月弦光照户，秋首风入隙。凌峰步曾崖，凭云肆遥脉。  
徙倚西北庭，竦踊东南觌。纨绮无报章，河汉有骏轭。  

彭城宫中直感岁暮  
草草眷徂物，契契矜岁殚。楚艳起行戚，吴趋绝归欢。修带缓旧裳，素鬓改朱颜。  
晚暮悲独坐，鸣是鸟歇春兰。  

会吟行  
六引缓清唱，三调伫繁音。列筵皆静寂，咸共聆会吟。会吟自有初，请从文命敷。  
敷绩壶冀始，刊木至江汜。列宿炳天文，负海横地理。连峰竞千仞，背流各百里。  
滮池溉粳稻，轻云暧松杞。两京愧佳丽，三都岂能似。层台指中天，高墉积崇雉。  
飞燕跃广途，益鸟首戏清沚。肆呈窈窕容，路曜便娟子。自来弥年代，贤达不可纪。  
勾践善废兴，越叟识行止。范蠡出江湖，梅福入城市。东方就旅逸!梁鸿去桑梓。  
牵缀书土风！辞殚意未已。  
  
## 十八家诗抄·卷三  

### 鲍明远五古一百三十一首  

采桑  
季春梅始落，工女事蚕作。采桑淇洧间，还戏上宫阁。早蒲时结阴，晚篁初解箨。  
蔼蔼雾满闺，融融景盈幕。乳燕逐草虫，巢蜂拾花萼。是节最暄妍，佳服又新烁。  
绵叹对迥涂，扬歌弄场藿。抽琴试抒思，荐珮果成托。承君郢中美，服义久心诺。  
卫风古愉艳，郑俗旧浮薄。灵愿悲渡湘，宓赋笑瀍洛。盛明难重来，渊意为谁涸。  
君其且调弦，桂酒妾行酌。  

代蒿里行  
同尽无贵贱，殊愿有穷伸。驰波催永夜，零露逼短晨。结我幽山驾，去此满堂亲。  
虚容遗剑佩，实貌戢衣巾。斗酒安可酌，尺书谁复陈。年代稍推远，怀抱日幽沦。  
人生良可剧，无道与何人。赍我长恨意，归为狐兔尘。  

代挽歌  
独处重冥下，忆昔登高台。傲岸平生中，不为物所裁。埏门只复闭，白蚁相将来。  
生时芳兰体，小虫今为灾。玄鬓无复根，枯髅依青苔。忆昔好饮酒，素盘进青梅。  
彭韩及廉蔺，畴昔已成灰。壮士皆死尽，馀人安在哉。  

代东门行  
伤禽恶弦惊，倦客恶离声。离声断客情，宾御皆涕零。涕零心断绝，将去复还诀。  
一息不相知，何况异乡别。遥遥征驾远，杳杳白日晚。居人掩闺卧，行子夜中饭。  
野风吹草木，行子心肠断。食梅常苦酸，衣葛常苦寒。丝竹徒满座，忧人不解颜。  
长歌欲自慰，弥起长恨端。  

代放歌行  
蓼虫避葵堇，习苦不言非。小人自龌龊，安知旷士怀。鸡鸣洛城里，禁门平旦开。  
冠盖纵横至，车骑四方来。素带曳长飙，华缨结远埃。日中安能止，钟鸣犹未归。  
夷世不可逢，贤君信爱才。明虑自天断，不受外嫌猜。一言分珪爵，片善辞草莱。  
岂伊白璧赐，将起黄金台。今君有何疾，临路独迟回。  

代陈思王京洛篇二首  
凤楼十二重，四户八绮窗。绣桷金莲花，桂柱玉盘龙。珠帘无隔露，罗幌不胜风。  
宝帐三千所，为尔一朝容。扬芬紫烟上，垂彩绿云中。春吹回白日，霜高落塞鸿。  
但惧秋尘起，盛爱逐衰蓬。坐视青苔满，卧对锦筵空。琴瑟纵横散，舞衣不复缝。  
古来共歇薄，君意岂独浓。惟见双黄鹄，千里一相从。  
南游偃师县，斜上霸陵东。回瞻龙首堞，遥望德阳宫。重门远照耀，天阁复穹隆。  
城傍疑复道，树里识松风。黄河入洛水，丹泉绕射熊。夜轮悬素魄，朝天荡碧空。  
秋霜晓驱雁，春雨暗成虹。曲阳造甲第，高安还禁中。刘苍归作相，窦宪出临戎。  
此时车马合，兹晨冠盖通。谁知两京盛，欢宴遂无穷。  

代门有车马客行  
门有车马客，问客何乡士。捷步往相讯，果得旧邻里。凄凄声中情，慊慊增下俚。  
语昔有故悲，论今无新喜。清晨相访慰，日暮不能已。欢戚竞寻绪，谈调何终止。  
辞端竟未究，忽唱分途始。前悲尚未弭，后感方复起。嘶声盈我口，谈言在君耳。  
手迹可传心，愿尔笃行李。  

代欋歌行  
羁客离婴时，飘□无定所。昔秋寓江界，兹春客河浒。往戢于役身，愿言无怀楚。  
泠泠□疏潭，邕邕雁循渚。礍戾长风振，摇曳高帆举。惊波无留连，舟人不踌伫。  

代白头吟  
直如朱丝绳，清如玉壶冰。何惭宿昔意，猜恨坐相仍。人情贱恩旧，世议逐衰兴。  
毫发一为瑕，丘山不可胜。食苗实硕鼠，点白信苍蝇。凫鹄远成美，薪刍前见陵。  
申黜褒女进，班去赵姬升。周王日沦惑，汉帝益嗟称。心赏犹难恃，貌恭岂易凭。  
古来共如此，非君独抚膺。  

代东武吟  
主人且勿喧，贱子歌一言。仆本寒乡士，出身蒙汉恩。始随张校尉，占募到河源。  
后逐李轻车，追虏穷塞垣。密涂亘万里，宁岁犹七奔。肌力尽鞍甲，心思历凉温。  
将军既下世，部曲亦罕存。时事一朝异，孤绩谁复论。少壮辞家去，穷老还入门。  
腰钅兼刈葵藿，倚杖牧鸡豚。昔如睼上鹰，今似槛中猿。徒结千载恨，空负百年怨。  
弃席思君幄，疲马恋君轩。愿垂晋主惠，不愧田子魂。  

代别鹤操  
双鹤俱起时，徘徊沧海间。长弄若天汉，轻躯似云悬。幽客时结侣，提携游三山。  
青缴凌瑶台，丹罗笼紫烟。海上悲风急，三山多云雾。散乱一相失，惊孤不得住。  
缅然日月驰，远矣绝音仪。有愿而不遂，无怨以生离。鹿鸣在深草，蝉鸣隐高枝。  
心自有所存，旁人那得知。  

代出自蓟北门行  
羽檄起边亭，烽火入咸阳。征骑屯广武，分兵救朔方。严秋筋竿劲，虏阵精且强。  
天子按剑怒，使者遥相望。雁行缘石径，鱼贯度飞梁。箫鼓流汉□，旌甲被胡霜。  
疾风冲塞起，沙砾自飘扬。马毛缩如蝟，角弓不可张。时危见臣节，世乱识忠良。  
投躯报明主，身死为国殇。  

代陆平原君子有所思行  
西上登雀台，东下望云阙。层阁肃天居，驰道直如发。绣甍结飞霞，璇题纳行月。  
筑山拟蓬壶，穿池类溟渤。选色遍齐岱，征声匝邛越。陈钟陪夕宴，笙歌待明发。  
年貌不可还，身意会盈歇。蚁壤漏山阿，丝泪毁金骨。器恶含满欹，物忌厚生没。  
智哉众多士，服理辨昭晰。  

代悲哉行  
羁人感淑节，缘感欲回辙。我行讵几时，华实骤舒结。睹实情有悲，瞻华意无悦。  
览物怀同志，如何复乖别。翩翩翔禽罗，关关鸣鸟列。翔鸣尚俦偶，所叹独乖绝。  

代陈思王白马篇  
白马马辛角弓，鸣鞭乘北风。要途问边急，杂虏入云中。闭壁自往夏，清野径还冬。  
侨装多阙绝，旅服少裁缝。埋身守汉境，沉命对胡封。薄暮塞云起，飞沙被远松。  
含悲望两都，楚歌登四墉。丈夫设计误，怀恨逐边戎。弃别中国爱，邀冀胡马功。  
去来今何道，卑贱生所钟。但令塞上儿，知我独为雄。  

代升天行  
家世宅关辅，胜带宦王城。备闻十帝事，委曲两都情。倦见物兴衰，骤睹俗屯平。  
翩翻若回掌，恍惚似朝荣。穷途悔短计，晚志重长生。从师入远岳，结友事仙灵。  
五图发金记，九龠隐丹经。风餐委松宿，云卧恣天行。冠霞登彩阁，解玉饮椒庭。  
暂游越万里，少别数千龄。凤台无还驾，箫管有遗声。何当与汝曹，啄腐共吞腥。  

松柏篇并序  
余患脚上气四十馀日。知旧先借《傅玄集》，以余病剧，遂见还。开帙，适见乐府诗《龟鹤篇》，于危病中见长逝词，恻然酸怀。抱如此重病，弥时不差，呼吸乏喘，举目悲矣。火药间阙而拟之。  
  
松柏受命独，历代长不衰。人生浮且脆，鴥若晨风悲。东海迸逝川，西山导落晖。  
南廓悦籍短，蒿里收永归。谅无畴昔时，百病起尽期。志士惜牛刀，忍勉自疗治。  
倾家行药事，颠沛去迎医。徒备火石苦，奄至不得辞。龟龄安可获，岱宗限已迫。  
睿圣不得留，为善何所益。舍此赤县居，就彼黄垆宅。永离九原亲，长与三辰隔。  
属纩生望尽，阖棺世业埋。事痛存人心，恨结亡者怀。祖葬既云及，圹土遂亦已开。  
室族内外哭，亲疏同共哀。外姻远近至，名列通夜台。扶舆出殡宫，低徊恋庭室。  
天地有尽期，我去无还日。居者今已尽，人事从此毕。火歇烟既没，形销声亦灭。  
鬼神来依我，生人永辞诀。大暮杳悠悠，长夜无时节。郁湮重冥下，烦冤难具说。  
安寝委沉寞，恋恋念平生。事业有馀结，刊述未及成。资储无担石，儿女皆孩婴。  
一朝放舍去，万恨缠我情。追忆世上事，束教已自拘。明发靡怡愈，夕归多忧虞。  
辙闲晨径荒，辍宴式酒濡。知今瞑目苦，恨失尔时娱。遥遥远民居，独埋深壤中。  
墓前人迹灭，冢上草日丰。空林响鸣蜩，高松结悲风。长寐无觉期，谁知逝者穷。  
生存处交广，连榻舒华茵。已没一何苦，楛哉不容身。昔日平居时，晨夕对六亲。  
今日奄奈何，一见无谐因。礼席有降杀，三龄速过隙。几筵就收撤，室宇改畴昔。  
行女游归途，仕子复王役。家世本平常，独有亡者剧。时祀望归来，四节静茔丘。  
孝子抚坟号，父兮知来不。欲还心依恋，欲见绝无由。烦冤荒陇侧，肝心尽崩抽。  

代苦热行  
赤阪横西阻，火山赫南威。身热头且痛，马坠魂来归。汤泉发云潭，焦烟起石圻。  
日月有恒昏，雨露未尝晞。丹蛇逾百尺，玄蜂盈十围。含沙射流影，吹蛊病行晖。  
瘴气昼薰体，菵露夜沾衣。饥猿莫下食，晨禽不敢飞。毒泾尚多死，度沪宁具腓。  
生躯蹈死地，昌志登祸机。戈船荣既薄，伏波赏亦微。爵轻君尚惜，士重安可希。  

代朗月行  
朗月出东山，照我绮窗前。窗中多佳人，被服妖且妍。靓妆坐帷里，当户弄清弦。  
鬓夺卫女迅，体绝飞燕先。为君歌一曲，当作朗月篇。酒至颜自解，声和心亦宣。  
千金何足重，所存意气间。  

代堂上歌行  
四坐且莫喧，听我堂上歌。昔仕京洛时，高门临长河。出入重宫里，结友曹与何。  
车马相驰逐，宾朋好容华。阳春孟春月，朝光散流霞。轻步逐芳风，言笑弄丹葩。  
晖晖朱颜酡，纷纷织女梭。满堂皆美人，目成对湘娥。虽谢侍君闲，明妆带绮罗。  
筝笛更谈吹，高唱好相和。万曲不关心，一曲动情多。欲知情厚薄，更听此声过。  

代结客少年场行  
骢马金络头，锦带佩吴钩。失意杯酒间，白刃起相仇。追兵一旦至，负剑远行游。  
去乡三十载，复得还旧丘。升高临四关，表里望皇州。九衢平若水，双阙似云浮。  
扶宫罗将相，夹道列王侯。日中市朝满，车马若川流。击钟陈鼎食，方驾自相求。  
今我独何为，埳礎怀百忧。  

扶风歌  
昨辞金华殿，今次雁门县。寝卧握秦戈，栖息抱越箭。忍悲别亲知，行泣随征传。  
寒烟空徘徊，朝日乍舒卷。  

代少年时至衰老行  
忆昔少年时，驰逐好名晨。结友多贵门，出入富儿邻。绮罗艳华风，车马自扬尘。  
歌唱青齐女，弹筝燕赵人。好酒多芳气，肴味厌时新。今日每相念，此事邈无因。  
寄语后生子，作乐当及春。  

代阳春登荆山行  
旦登荆山头，崎岖道难游。早行犯霜露，苔滑不可留。极眺入云表，穷目尽帝州。  
方都列万室，层城带高楼。奕奕朱轩驰，纷纷缟衣流。日氛映山浦，暄雾逐风收。  
花木乱平原，桑柘绵平畴。攀条弄紫茎，藉露折芳柔。遇物虽成趣，念者不解忧。  
且共倾春酒，长歌登山丘。  

代贫贱苦愁行  
湮没虽死悲，贫苦即生剧。长叹至天晓，愁苦穷日夕。盛颜当少歇，鬓发先老白。  
亲友四面绝，朋知断三益。空庭惭树萱，药饵愧过客。贫年忘日时，黯颜就人惜。  
俄顷不相酬，恧怩面已赤。或以一金恨，便成百年隙。心为千条计，事未见一获。  
运圮津涂塞，遂转死沟洫。以此穷百年，不如还窀穸。  

代边居行  
少年远京阳，遥遥万里行。陋巷绝人径，茅屋摧山冈。不睹车马迹，但见麋鹿场。  
长松何落落，丘陇无复行。边地无高木，萧萧多白杨。盛年日月书，一去万恨长。  
悠悠世中人，争此锥刀忙。不忆贫贱时，富贵辄相忘。纷纷徒满目，何关慨予伤。  
不如一亩中，高会挹清浆。遇乐便作乐，莫使候朝光。  

代邽街行  
伫立出门衢，遥望转蓬飞。蓬去旧根在，连翩逝不归。念我舍乡俗，亲好久乖违。  
慷慨怀长想，惆怅恋音徽。人生随事变，迁化焉可祈。百年难必果，千虑易盈亏。  

萧史曲  
萧史爱长年，嬴女惜童颜。火粒愿排弃，霞雾好登攀。龙飞逸天路，凤起入秦关。  
身去长不返，箫声时往还。  

侍宴覆舟山二首  
息雨清上郊，开云照中县。游轩越丹居，晖烛集凉殿。凌高跻飞楹，追岩起流宴。  
松苑含灵群，岩庭藏物变。明辉烁神都，丽气冠华甸。目远幽情周，醴洽深恩遍。  
繁霜飞玉闼，爱景丽皇州。清跸戒驰路，羽盖伫宣游。神居既崇盛，礏山佥信环周。  
礼俗陶德声，昌会溢民讴。惭无胜化质，谬从云雨游。  

从拜陵登京岘  
孟冬十月交，杀盛阴欲终。风烈无劲草，寒甚有凋松。军井冰昼结，士马毡夜重。  
晨登岘山首，霜雪凝未通。息鞍循陇上，支剑望云峰。表里观地险，升降究天容。  
东岳覆如砺，瀛海安足穷。伤哉长永矣，驰光不再中。衰贱谢远愿，疲老还旧邦。  
深德竟何报，徒令田陌空。  

蒜山被始兴王命作  
暮冬霜朔严，地闭泉不流。玄武藏木阴，丹鸟还养羞。劳农泽既周，役车时亦休。  
高薄符好蒨，藻驾及时游。鹿苑岂淹睇，兔园不足留。升峤眺日轨，临迥望沧洲。  
云生玉堂里，风靡银台陬。陂石类星悬，屿木似烟浮。形胜信天府，珍宝丽皇州。  
白日回清景，芳艳洽欢柔。参差出寒吹，礐戾江上讴。王德爱文雅，飞翰洒鸣球。  
美哉物会昌，衣道服光猷。  

登庐山  
悬装乱水区，薄旅次山楹。千岩盛阻积，万壑势回萦。礑礒(一为巃嵷)高昔貌，纷乱袭前名。  
洞涧窥地脉，耸树隐天经。松磴上迷密，云窦下纵横。阴冰实夏结，炎树信冬荣。  
嘈囋晨昆鸟思，叫啸夜猿清。深崖伏化迹，穷岫□长灵。乘此乐山性，重以远游情。  
方跻羽人途，永与烟雾并。  

登庐山望石门  
访世失隐论，从山异灵士。明发振云冠，升峤远栖趾。高岑隔半天，长崖断千里。  
氛雾承星辰，潭壑洞江汜。崭绝类虎牙，山赞岏象熊耳。埋冰或百年，韬树必千祀。  
鸡鸣清涧中，猿啸白云里。瑶波逐穴开，霞石触峰起。回亘非一形，参差悉相似。  
倾听凤管宾，缅望钓龙子。松桂盈膝前，如何秽城市。  

从登香炉峰  
辞宗盛荆梦，登歌美凫绎。徒收杞梓饶，曾非羽人宅。罗景蔼云扃，沾光扈龙策。  
御风亲列涂，乘山穷禹迹。含啸对雾岑，延萝倚峰壁。青冥摇烟树，穹跨负天石。  
霜崖灭土膏，金涧测泉脉。旋渊抱星汉，乳窦通海碧。谷馆驾鸿人，岩栖咀丹客。  
殊物藏珍怪，奇心隐仙籍。高世伏音华，绵古遁精魄。萧瑟生哀听，参差远惊觌。  
惭无献赋才，洗污奉毫帛。  

从庾中郎游园山石室  
荒涂趣山楹，云崖隐灵室。冈涧纷萦抱，林障杳重密。昏昏磴路深，活活梁水疾。  
幽隅秉昼烛，地牖窥朝日。怪石似龙章，瑕壁丽锦质。洞庭安可穷，漏井终不溢。  
沉空绝景声，崩危坐惊栗。神化岂有方，妙象竟无述。至哉炼玉人，处此长自毕。  

登翻车岘  
高山绝云霓，深谷断无光。昼夜沦雾雨，冬夏结寒霜。淖坂既马领，碛路又羊肠。  
畏冫余疑旅人，忌辙覆行箱。升岑望原陆，四眺极川梁。游子思故居，离客迟新乡。  
新知有客慰，追故游子伤。  

登黄鹤矶  
木叶江渡寒，雁还风送秋。临流断商弦，瞰川悲棹讴。适郢无东辕，还夏有西浮。  
三崖隐丹磴，九派引沧流。泪行感湘别，弄珠怀汉游。岂伊药饵泰，得夺旅人忧。  

登云阳九里埭  
宿心不复归，流年抱衰疾。既成云雨人，悲绪终不一。徒忆江南声，空录齐后瑟。  
方绝萦弦思，岂见绕梁日。  

自砺山东望震泽  
澜漫潭洞波，合沓崿嶂云。涨岛远不测，冈涧近难分。幽篁愁暮见，思鸟伤夕闻。  
以此藉沉痾，栖迹别人群。结言非尽书，有念岂敷文。  

三日游南苑  
采苹及华月，追节逐芳云。腾茜溢林疏，丽日晔山文。清潭圆翠会，花薄绿绮纹。  
合樽遽景斜，折荣吝组芬。  

赠故人马子乔六首  
踯躅城上羊，攀隅食玄草。俱共日月辉，昏明独何早。夕风飘野箨，飞尘被长道。  
亲爱难重陈，怀忧坐空老。  
寒灰灭更然，夕华晨更鲜。春冰虽暂改，冬水复还坚。佳人舍我去，赏爱长绝缘。  
欢至不留日，感物辄伤年。  
松生陇坂上，百尺下无枝。东南望河尾，西北隐昆崖。野风振山籁，朋鸟夜惊离。  
悲凉贯年节，葱翠恒若斯。安得草木心，不怨寒暑移。  
种橘南池上，种杏北池中。池北既少露，池南又多风。早寒逼晚岁，衰恨满秋容。  
湘滨有灵鸟，其字曰鸣鸿。一挹缯缴痛，长别远无双。  
皎如川上鹄，赫似握中丹。宿心谁不欺，明白古所难。凭楹观皓月，洒酒荡忧颜。  
永念生平意，穷光不忍还。淹留徒攀桂，延伫空结兰。  
双剑将离别，先在匣中鸣。烟雨交将夕，从此遂分形。雌沉吴江里，雄飞入楚城。  
吴江深无底，楚关有崇扃。一为天地别，岂直限幽明。神物终不隔，千祀傥还并。  

答客  
幽居属有念，合意未连词。会客从外来，问君何所思。澄神自惆怅，嘿虑久回疑。  
谓宾少安席，方为子陈之。我以荜门士，负学谢前基。爱赏好偏越，放纵少矜持。  
专求遂性乐，不计缉名期。欢至独斟酒，忧来辄赋诗。声交稍希歇，此意更坚滋。  
浮生急驰电，物道险弦丝。深忧寡情谬，进伏两暌时。愿赐卜身要，得免后贤嗤。  

和王丞  
限生归有穷，长意无已年。秋心日迥绝，春思坐连绵。衔协旷古愿，斟酌高代贤。  
遯迹俱浮海，采药共还山。夜听横石波，朝望宿岩烟。明涧子沿越，飞萝予萦牵。  
性好必齐遂，迹幽非妄传。灭志身世表，藏名琴酒间。  

日落望江赠荀丞  
旅人乏愉乐，薄暮增思深。日落岭云归，延颈望江阴。乱流瞔大壑，长雾匝高林。  
林际无穷极，云边不可寻。惟见独飞鸟，千里一扬音。推其感物情，则知游子心。  
君居帝京内，高会日挥金。岂念慕群客，咨嗟恋景沉。  

秋日示休上人  
枯桑叶易零，疲客心易惊。今兹亦何早，已闻络纬鸣。回风灭且起，卷蓬息复征。  
怆怆簟上寒，凄凄帐里清。物色延暮思，霜露逼朝荣。临堂观秋草，东西望楚城。  
百物方萧瑟，坐叹从此生。  

答休上人  
酒出野田稻，菊生高冈草。味貌复何奇，能令君倾倒。玉碗徒自羞，为君慨此秋。  
金盖覆牙柈，何为心独愁。  

吴兴黄浦亭庾中郎别  
风起洲渚寒，云上日无辉。连山眇烟雾，长波迥难依。旅雁方南过，浮客未西归。  
已经江海别，复与亲眷违。奔景易有穷，离袖安可挥。欢觞为悲酌，歌服成泣衣。  
温念终不渝，藻志远存追。役人多牵滞，顾路惭奋飞。昧心附远翰，炯言藏佩韦。  

与伍侍郎别  
民生如野鹿，知爱不知命。饮龁具攒聚，翘陆猋欠惊迸。伤我慕类心，感尔食苹性。  
漫漫鄢郢途，渺渺淮海径。子无金石质，吾有犬马病。忧乐安可言，离会孰能定。  
钦哉慎所宜，砥德乃为盛。贫游不可忘，久交念敦敬。  

送别王宣城  
发郢流楚思，涉淇兴卫情。既逢青春献，复值白苹生。广望周千里，江郊蔼微明。  
举爵自惆怅，歌管为谁清。颍阴腾前藻，淮阳流昔声。树道慕高华，属路伫深馨。  

送从弟道秀别  
参差生密念，踯躅行思悲。悲思恋光景，密念盈岁时。岁时多阻折，光景乏安怡。  
以此苦风情，日夜惊悬旗。登山临朝日，扬袂别所思。浸淫旦潮广，澜漫宿云滋。  
天阴惧先发，路远常早辞。篇诗后相忆，杯酒今无持。游子苦行役，冀会非远期。  

赠傅都曹别  
轻鸿戏江潭，孤雁集洲沚。邂逅两相亲，缘念共无已。风雨好东西，一隔顿万里。  
追忆栖宿时，声容满心耳。落日川渚寒，愁云绕天起。短翮不能翔，徘徊烟雾里。  

和傅大农与僚故别  
绝节无缓响，伤雁有哀音。非同年岁意，谁共别离心。伊昔谬通涂，冠屣预人林。  
浮江望南岳，登潮窥海阴。孰谓游居浅，慕美久相深。萋萋春草秀，嘤嘤喜候禽。  
辰物尽明茂，尊盛独幽沉。之子安所适，我方栖旧岑。坠欢岂更接，明爱邈难寻。  

送盛侍郎饯候亭  
沾霜袭冠带，驱驾越城瞛。北临出塞道，南望入乡津。高墉宿寒雾，平野起秋尘。  
君为坐堂子，我乃负羁人。欣悲岂等志，甘苦诚异身。结涕园中草，憔悴悲此春。  

与荀中书别  
劳舟厌长浪，疲倦□行风。连翩感孤志，契阔伤贱躬。亲交笃离爱，眷恋置酒终。  
敷文勉征念，发藻慰愁容。思君吟涉洧，抚己谣渡江。惭无黄鹤翅，安得久相从。  
愿遂宿知意，不使旧山空。  

从过旧宫  
肃装属云旅，奉靷承末涂。严恭履桑梓，加敬览枌榆。灵命蕴川渎，帝宝伏篇图。  
虎变由石纽，龙翔自鼎湖。功冠生民始，道妙神器初。宫陛留前制，歌思溢今衢。  
馀祥见云物，遗像存陶渔。泉流信清泌，原野实甘荼。岂伊爱酆鄗，天险兼上腴。  
东秦邦北门，非亲谁克居。仁声日月懋，惠泽云雨敷。卢令美何歇，唐风久不渝。  
微臣逢世庆，征赋备人徒。空费行苇德。采束谢生刍。  

从临海王上荆初发新渚  
客行有苦乐，但问客何行。扳龙不待翼，附骥绝尘冥。梁珪分楚牧，羽益鸟指全荆。  
云舻掩江汜，千里被连旌。戾戾旦风遒，嘈嘈晨鼓鸣。收缆辞帝郊，扬棹发皇京。  
狐兔怀窟志，犬马恋主情。抚襟同太息，相顾俱涕零。奉役涂未启，思归思已盈。  

还都道中三首  
悦怿遂还心，踊跃贪至勤。鸣鸡戒征路，暮息落日分。急流腾飞沫，回风起江氵贲。  
孤兽夜啼侣，离鸿噪霜群。物哀心交横，声切思纷纭。叹慨诉同旅，美人无相闻。  
风急讯湾浦，装高偃樯舳。夕听江上波，远极千里目。寒律惊穷蹊，爽气起乔木。  
隐隐日没岫，瑟瑟风发谷。鸟还暮林喧，潮上冰结洑。夜分霜下凄，悲端出遥陆。  
愁来攒入怀，羁心苦独宿。  
久宦迷远川，川广每多惧。薄止闾边亭，关历险程路。霮䨴冥隅岫，濛昧江上雾。  
时凉籁争吹，流洊浪奔趣。恻马增愁起，搔首东南顾。茫然荒野中，举目皆凛素。  
回风扬江泌，寒鸟栖动树。太息终晨漏，企我归飙遇。  

上浔阳还都道中  
昨夜宿南陵，今旦入芦洲。客行惜日月，崩波不可留。侵星赴早路，毕景逐前俦。  
鳞鳞夕云起，猎猎晚风遒。腾沙郁黄雾，翻浪扬白鸥。登舻眺淮甸，掩泣望荆流。  
绝目尽平原，时见远烟浮。倏忽坐还合，俄思甚兼秋。未尝违户庭，安能千里游。  
谁令乏古节，贻此越乡忧。  

还都至三山望石头城  
泉源安首流，川末澄远波。晨光被水族，晓气歇林阿。两江皎平迥，三山郁骈罗。  
南帆望越峤，北榜指齐河。关扃绕天邑，襟带抱尊华。长城非壑山佥，峻岨似荆芽。  
攒楼贯白日，摛堞隐丹霞。征夫喜观国，游子迟见家。流连入京引，踯躅望乡歌。  
弥前叹景促，逾近卷力路多。偕萃犹如兹，弘易将谓何。  

还都口号  
分壤蕃帝华，列正蔼皇宫。礼宴及时暇，朝奏因岁通。维舟歇金景，结棹俟昌风。  
钲歌首寒物，归吹践开冬。阴沉烟塞合，萧瑟凉海空。驰霜急归节，幽云惨天容。  
旌鼓贯玄涂，羽益鸟被长江。君王迟京国，游子思乡邦。恩世共渝洽，身愿两扳逢。  
勉哉河济客，勤尔尺波功。  

行京口至竹里  
高歌危且竦，锋石横复仄。复涧隐松声，重崖伏云色。冰闭寒方壮，风动鸟倾翼。  
斯志逢凋严，孤游值曛逼。兼涂无憩鞍，半菽不遑食。君子树令名，细人效命力。  
不见长河水，清浊俱不息。  

发后渚  
江上气早寒，仲秋始霜雪。从军乏衣粮，方冬与家别。萧条背乡心，凄怆清渚发。  
凉埃晦平皋，飞潮隐修樾。孤光独徘徊，空烟视升灭。涂随前峰远，意逐后云结。  
华志分驰年，韶颜惨惊节。推琴三起叹，声为君断绝。  

岐阳守风  
差池玉绳高，掩蔼瑶井没。广岸屯宿阴，悬岩栖归月。役人喜先驰，军令申早发。  
洲迥风正悲，江寒雾未歇。飞云日东西，别鹤方楚越。尘衣孰挥浣，蓬思乱光发。  

发长松遇雪  
土牛既送寒，冥陆方浃驰。振风摇地局，封雪满空枝。江渠合为陆，天野浩无涯。  
饮泉冻马骨，斫冰伤役疲。昆明岂不惨，黍谷宁可吹。  

咏史  
五都矜财雄，三川养声利。百金不市死，明经有高位。京城十二衢，飞甍各鳞次。  
任子彯华缨，游客竦轻辔。明星晨未晞，轩盖已云至。宾御纷飒沓，鞍马光照地。  
寒暑在一时，繁华及春媚。君平独寂寞，身世两相弃。  

蜀四贤咏  
渤渚水浴凫，春山玉抵鹊。皇汉方盛明，群龙满阶阁。君平因世间，得还守寂寞。  
闭帘注道德，开卦述天爵。相如达生旨，能屯复能跃。陵令无人事，毫墨时洒落。  
褒气有逸伦，雅缋信炳博。如令圣纳贤，金珰易羁络。良遮神明游，岂伊覃思作。  
玄经不期赏，虫篆忧散乐。首路或参差，投驾均远托。身表既非我，生内任丰薄。  

拟古八首  
鲁客事楚王，怀金袭丹素。既荷主人恩，又蒙令尹顾。日晏罢朝归，鞍马塞衢路。  
宗党生光辉，宾仆远倾慕。富贵人所欲，道德亦何惧。南国有儒生，迷方独沦误。  
伐木清江湄，设置守毚兔。  
十五讽诗书，篇翰靡不通。弱冠参多士，飞步游秦宫。侧睹君子论，预见古人风。  
两说穷舌端，五车摧笔锋。羞当白璧贶，耻受聊城功。晚节从世务，乘障远和戎。  
解佩袭犀渠，卷帙奉卢弓。始愿力不及，安知今所终。  
幽并重骑射，少年好驰逐。毡带佩双鞬，象弧插雕服。兽肥春草短，飞鞚越平陆。  
朝游雁门上，暮还楼烦宿。石梁有馀劲，惊雀无全目。汉虏方未和，边城屡翻覆。  
留我一白羽，将以分虎竹。  
凿井北陵隈，百丈不及泉。生事本澜漫，何用独精坚。幼壮重寸阴，衰暮及轻年。  
放驾息朝歌，提爵止中山。日夕登城隅，周回视洛川。街衢积冻草，城郭宿寒烟。  
繁华悉何在，宫阙久崩填。空谤齐景非，徒称夷叔贤。  
伊昔不治业，倦游观五都。海岱饶壮士，蒙泗多宿儒。结发起跃马，垂白对讲书。  
呼我升上席，陈觯发瓢壶。管仲死已久，墓在西北隅。后面崔嵬者，桓公旧冢庐。  
君来诚既晚，不睹崇明初。玉琬徒见传，交友义渐疏。  
束薪幽篁里，刈黍寒涧阴。朔风伤我肌，号鸟惊思心。岁暮井赋讫，程课相追寻。  
田租送函谷，兽藁输上林。河渭冰未开，关陇雪正深。笞击官有罚，呵辱吏见侵。  
不谓乘轩意，伏枥还至今。  
河畔草未黄，胡雁已矫翼。秋萤扶户吟，寒妇成夜织。去岁征人还，流传旧相识。  
闻君上陇时，东望久叹息。宿昔改衣带，朝旦异容色。念此忧如何，夜长愁更多。  
明镜尘匣中，瑶琴生网罗。  
蜀汉多奇山，仰望与云平。阴崖积夏雪，阳谷散秋荣。朝朝见云归，夜夜闻猿鸣。  
忧人本自悲，孤客易伤情。临堂设樽酒，留酌思平生。石以坚为性，君勿轻素诚。  

绍古辞七首  
橘生湘水侧，菲陋人莫传。逢君金华宴，得在玉几前。三川穷名利，京洛富妖妍。  
恩荣难久恃，隆宠易衰偏。观席妾凄怆，睹翰君泫然。徒抱忠孝志，犹为葑菲迁。  
昔与君别时，蚕妾初献丝。何言年月驶，寒衣已捣治。绦绣多废乱，篇帛久尘缁。  
离心壮为剧，飞念如悬旗。石席我不爽，德音君勿欺。  
瑟瑟凉海风，竦竦寒山木。纷纷羁思盈，慊慊夜弦促。访言山海路，千里歌别鹄。  
弦绝空咨嗟，形音谁赏录。辛苦异人状，美貌改如玉。徒畜巧言鸟，不解心款曲。  
孤鸿散江屿，连翩遵渚飞。含嘶衡桂浦，驰顾河朔畿。攒攒劲秋木，昭昭净冬辉。  
窗前涤欢爵，帐里缝舞衣。芳岁犹自可，日夜望君归。  
凭楹玩夜月，迥眺出谷云。还山路已远，往海不及群。徘徊清淮汭，顾慕广江氵贲。  
物情乖喜歇，守操古难闻。三越丰少姿，容态倾动君。  
开黛睹容颜，临镜访遥涂。君子事河源，弥祀阙还书。春风扫地起，飞尘生绮疏。  
文袿为谁设，罗帐空卷舒。不怨身孤寂，但念星隐隅。  
暖岁节物早，万萌迎春达。春风夜女便娟，春雾朝晻霭。软兰叶可采，柔桑条易捋。  
怨咽对风景，闷瞀守闺闼。天赋愁民命，舍生但契阔。忧来无行伍，历乱如覃葛。  

学古  
北风十二月，雪下如乱巾。实是愁苦节，惆怅忆情亲。会以两少妾，同是洛阳人。  
嬛绵好眉目，闲丽美腰身。凝肤皎若雪，明净色如神。骄爱生盼瞩，馨媚起朱唇。  
衿服杂缇缋，首饰乱琼珍。调弦俱起舞，为我唱梁尘。人生贵得意，怀愿待君申。  
幸值严冬暮，幽夜方未晨。齐衿久两设，角枕已双陈。愿君早休息，留歌待三春。  

古辞  
容华不待年，何为客游梁。九月寒阴合，悲风断君肠。叹息空房妇，幽思坐自伤。  
劳心结远路，惆怅独未央。  

拟青青陵上柏  
涓涓乱江泉，绵绵横海烟。浮生旅昭世，空事叹华年。书翰幸闲暇，我酌子萦弦。  
飞镳出荆路，骛服指秦川。渭滨富皇居，鳞馆匝河山。舆童唱秉椒，棹女歌采莲。  
孚愉鸾阁上，窈窕凤楹前。娱生信非谬，安用求多贤。  

学刘公干体五首  
欲宦乏王事，结主远恩私。为身不为名，散书徒满帷。连冰上冬月，披雪拾园葵。  
圣灵烛区外，小臣良见遗。  
曀曀寒野雾，苍苍阴山柏。树迥雾萦集，山寒野风急。岁物尽沦伤，孤贞为谁立。  
赖树自能贞，不计迹幽涩。  
胡风吹朔雪，千里度龙山。集君瑶台上，飞舞两楹前。兹晨自为美，当避艳阳天。  
艳阳桃李节，皎洁不成妍。  
荷生渌泉中，碧叶齐如规。回风荡流雾，珠水逐条垂。彪炳此金塘，藻耀君王池。  
不愁世赏绝，但畏盛明移。  
白日正中时，天下共明光。北园有细草，当昼正含霜。衰荣顿如此，何用独芬芳。  
抽琴为尔歌，弦断不成章。  

拟阮公夜中不能寐  
漏分不能卧，酌酒乱繁忧。惠气凭夜清，素景缘阝巢流。鸣鹤时一闻，千里绝无俦。  
伫立为谁久，寂寞空自愁。  

学陶彭泽体  
长忧非生意，短愿不须多。但使尊酒满，朋旧数相过。秋风七八月，清露润绮罗。  
提瑟当户坐，叹息望天河。保此无倾动，宁复滞风波。  

白云  
探灵喜解骨，测化善腾天。情高不恋俗，厌世乐寻仙。炼金宿明馆，屑玉止瑶渊。  
凤歌出林阙，龙驾戾蓬山。凌岩采三露，攀鸿戏五烟。昭昭景临霞，汤汤风媚泉。  
命娥双月际，要媛两星间。飞虹眺卷河，泛雾弄轻弦。笛声谢广宾，神道不复传。  
一逐白云去。千龄犹未旋。  

临川王服竟还田里  
送旧礼有终，事君惭懦薄。税驾罢朝衣，归志愿巢壑。寻思邈无报，退命愧天爵。  
舍耨将十龄，还得守场藿。道经盈竹笥，农书满尘阁。怆怆秋风生，戚戚寒纬作。  
丰雾粲草华，高月丽云崿。屏迹勤躬稼，衰疾倚芝药。顾此谢人群，岂直止商洛。  

行药至城东桥  
鸡鸣关吏起，伐鼓早通晨。严车临迥陌，延瞰历城瞛。蔓草缘高隅，修杨夹广津。  
迅风首旦发，平路塞飞尘。扰扰游宦子，营营市井人。怀金近从利，抚剑远辞亲。  
争先万里涂，各事百年身。开芳及稚节，含采吝惊春。尊贤永照灼，孤贱长隐沦。  
容华坐销歇，端为谁苦辛。  

园中秋散  
负疾固无豫，晨衿怅已单。气交蓬门疏，风数园草残。荒墟半晚色，幽庭怜夕寒。  
既悲月户清，复切夜虫酸。流枕商声苦，骚杀年志阑。临歌不知调，发兴谁与欢。  
倘结弦上情，岂孤林下弹。  

观圃人艺植  
善贾笑蚕渔，巧宦贱农牧。远养遍关市，深利穷海陆。乘轺实金羁，当垆信珠服。  
居无逸身伎，安得坐粱肉。徒承属生幸，政缓吏平睦。春畦及耘艺，秋场早芟筑。  
泽阅既繁高，山荣又登熟。抱锸垅上餐，结茅野中宿。空识已尚淳，宁知俗翻覆。  

遇铜山掘黄精  
土肪□中经，水芝韬内策。宝饵缓童年，命药驻衰历。矧蓄终古情，重拾烟雾迹。  
羊角栖断云，榼口流隘石。铜[奚谷]昼森沈，乳窦夜涓滴。既类风门磴，复像天井壁。  
蹀蹀寒叶离，瞔瞔秋水积。松色随野深，月露依草白。空守江海思，岂怀梁郑客。  
得仁古无怨，顺道今何惜。  

见卖玉器者并序  
见卖玉器者，或人欲买，疑其是珉，不肯成市。聊作此诗，以戏买者。  
泾渭不可杂，珉玉当早分。子实旧楚客，蒙俗谬前闻。安知理孚采，岂识质明温。  
我方历上国，从洛入函辕。扬光十贵室，驰誉四豪门。奇声振朝邑，高价服乡村。  
宁能与尔曹，瑜瑕稍辨论。  

怀楚人  
哀乐生有端，离会起无因。去事难重念，恍惚似如神。属期眇已远，后遇邈无辰。  
驰风扫遥路，轻罗含夕尘。思君成首疾，欲息眉不伸。  

梦归乡  
衔泪出郭门，抚剑无人逵。沙风暗空起，离心眷乡畿。夜分就孤枕，梦想暂言归。  
孀妇当户叹，纟巢丝复鸣机。慊款论久别，相将还绮闱。历历檐下凉，胧胧帷里晖。  
刈兰争芬芳，采菊竞葳蕤。开奁夺香苏，探袖解缨徽。梦中长路近，觉后大江违。  
惊起空叹息，恍惚神魂飞。白水漫浩浩，高山壮巍巍。波澜异往复，风霜改荣衰。  
此土非吾土，慷慨当告谁。  

春羁  
征人叹道遐，去乡忄曷路迩。佳期每无从，淮阳非尺咫。春日起游心，劳情出徙倚。  
岫远云烟绵，谷屈泉靡迤。风起花四散，露浓条旖旎。暄妍正在兹，摧抑多嗟思。  
嘶声名边坚，岂我箱中纸。染翰饷君琴，新声忆解子。  

岁暮悲  
霜露迭濡润，草木互荣落。日夜改运周，今悲复如昨。昼色苦沉阴，白雪夜回薄。  
皎洁冒霜雁，飘扬出风鹤。天寒多颜苦，妍容逐丹壑。丝罥千里心，独宿乏然诺。  
岁暮美人还，寒壶与谁酌。  

在江陵叹年伤老  
五难未易夷，三命戒渊抱。方瞳起松髓，赤贞发疑桂脑。役生良自休，大患安足保。  
开帘窥景夕，备属云物好。翾翾燕弄风，袅袅柳垂道。池渎乱苹萍，园楥美花草。  
节如惊灰异，零落就衰老。  

夜听妓  
夜来坐几时，银汉倾露落。澄沧入闺景，葳蕤被园藿。丝管感暮情，哀音绕梁作。  
芳盛不可恒，及岁共为乐。天明坐当散，琴酒驶弦酌。  

玩月城西门廨中  
始出西南楼，纤纤如玉钩。末映东北墀，娟娟似娥眉。娥眉蔽珠栊，玉钩隔锁窗。  
三五二八时，千里与君同。夜移衡汉落，徘徊帷户中。归华先委露，别叶早辞风。  
客游厌苦辛，仕子倦飘尘。休浣自公日，宴慰及私辰。蜀琴抽白雪，郢曲发阳春。  
肴乾酒未阕，金壶启夕沦。回轩驻轻盖，留酌待情人。  

喜雨  
营社达群阴，屯云掩积阳。河井起龙蒸，日魄佥欠游光。簇云飞泉室，震风沉羽乡。  
升雰浃地维，倾润泻天潢。平洒周海岳，曲潦溢川庄。惊雷鸣桂渚，回涓流玉堂。  
珍木抽翠条，炎卉擢朱芳。关市欣九赋，京廪开万箱。无谢尧为君，何用知柏皇。  

苦雨  
连阴积浇灌，滂沱下霖乱。沉云日夕昏，骤雨淫朝旦。蹊泞走兽稀，林寒鸟归晏。  
密雾冥下溪，聚云屯高岸。野雀无所依，群鸡聚空馆。川梁日已广，怀人邈渺漫。  
徒酌相思酒，空急促明弹。  

咏白雪  
白珪诚自白，不如雪光妍。工随物动气，能逐势方圆。无妨玉颜媚，不夺素缯鲜。  
投心障苦节，隐迹避荣年。兰焚石既断，何用恃芳坚。  

三日  
气暄动思心，柳青起春怀。时艳怜花药，服净俛登台。提壶野中饮，爱心烟未开。  
露色染春草，泉源洁冰苔。泥泥濡露条，袅袅承风栽。凫雏掇苦荠，黄鸟衔樱梅。  
解衿欣景预，临流竞覆杯。美人竟何在，浮心空自摧。  

咏秋  
秋兰徒晚绿，流风渐不亲。飘我垂罳幕，惊此梁上尘。沉阴安可久，丰景将遂沦。  
何由忽灵化，暂见别离人。  

秋夕  
虑涕拥心用，夜默发思机。幽闺溢凉吹，闲庭满清辉。紫兰花已歇，青梧叶方稀。  
江上淒海戾，汉曲惊朔霏。发斑悟壮晚，物谢知岁微。临宵嗟独对，抚赏怨情违。  
踌躇空明月，惆怅徒深帷。  

秋夜二首  
夜久膏既竭，启明旦未央。环情倦始复，空闺起晨装。幸承天光转，曲影入幽堂。  
徘徊集通阝巢，宛转烛回梁。帷风自卷舒，帘露视成行。岁役急穷晏，生虑备温凉。  
丝纨夙染濯，绵绵夜裁张。冬雪旦夕至，公子乏衣裳。华心爱零落，非直惜容光。  
愿君剪众志，且共覆前觞。  
遁迹避纷喧，货农栖寂寞。荒径驰野鼠，空庭聚山雀。既远人世欢，还赖泉卉乐。  
折柳樊场圃，贞绠汲潭壑。霁旦见云峰，风夜闻海鹤。江介早寒来，白露先秋落。  
麻垄方结叶，瓜田已扫箨。倾辉忽西下，回景思华幕。攀萝席中轩，临觞不能酌。  
终古自多恨，幽悲共沦铄。  

和王护军秋夕  
散漫秋云远，萧萧霜月寒。惊飙西北起，孤雁夜往还。开轩当户牖，取琴试一弹。  
停歌不能和，终曲久辛酸。金气方劲杀，隆阳微且单。泉涸甘井竭，节徙芳岁残。  
生事各多少，谁共知易难，投章心蕴结，千里途轻纨。愿托孤老暇，觞思暂开餐。  

和王义兴七夕  
宵月向掩扉，夜雾方当白。寒机思孀妇，秋堂泣征客。匹命无单年，偶影有双夕。  
暂交金石心，须臾云雨隔。  

冬至  
舟迁庄甚笑，水流孔急叹。景移风度改，日至晷回换。眇眇负霜鹤，皎皎带云雁。  
长河结王阑玕，层冰如玉岸。哀哀古老容，惨颜愁岁晏。催促时节过，逼迫聚离散。  
美人还未央，鸣筝谁与弹。  

冬日  
严风乱山起，白日欲还次。曛雾蔽穷天，夕阴晦寒地。烟霾有氛氲，精光无明异。  
风急野田空，饥禽稍相弃。含生共通闭，怀贤敦为利。天窥苟平圆，宁得已偏媚。  
泻海有归潮，衰容不还稚。君今且安歌，无念老方至。  

望水  
刷鬓垂秋日，登高观水长。千涧无别源，万壑共一广。流驶巨石转，湍回急沫上。  
苕苕岭岸高，照照寒洲爽。东归难忖测。日逝谁与赏。临川忆古事，目孱千载想。  
河伯自矜大，海若沈渺莽。  

望孤石  
江南多暖谷，杂树茂寒峰。朱华抱白雪，阳条熙朔风。蚌节流绮藻，辉石乱烟虹。  
泄云去无极，驰波往不穷。啸歌清漏毕，徘徊朝景终。浮生会当几，欢酌每盈衷。  

山行见孤桐  
桐生丛石里，根孤地寒阴。上倚崩岸势，下带洞阿深。奔泉冬激射，雾雨夏霖霪。  
未霜叶已肃，不风条自吟。昏明积苦思，昼夜叫哀禽。弃妾望掩泪，逐臣对抚心。  
虽以慰单危，悲凉不可任。幸愿见凋斫，为君堂上琴。  

咏双燕二首  
双燕戏云崖，羽翰始差池。出入南闺里，经过北堂陲。意欲巢君幕，层楹不可窥。  
沉吟芳岁晚，徘徊韶景移。悲歌辞旧爱，衔泪觅新知。  
可怜雪中燕，旦去暮来归。自知羽翅弱，不与鹄争飞。寄声谢飞鹄，往事子毛衣。  
琐心诚贫薄，叵吝节荣衰。阴山饶苦雾，危节多劲威。岂但避霜雪，当儆野人机。  

### 谢玄晖五古一百一十八首  

隋王鼓吹曲十首并序  
齐永明八年，谢脁奉镇西隋王教，于荆州道中作。《钧天》以上三曲颂帝功，《校猎》以上三曲颂藩德。  

元会曲  
二仪启昌历，三阳应庆期。珪贽纷成序，鞮译憬来思。分阶赤色组练，充庭罗翠旗。  
觞流白日下，吹溢景云滋。天仪穆藻殿，万宇寿皇基。  

郊祀曲  
六宗礻垔配岳，五畤奠甘泉。整跸游九阙，清箫开八土延。锵锵玉銮动，溶溶金障旋。  
郊宫光已属，升柴礼既虔。福响灵之集，南岳固斯年。  

钧天曲  
高宴颢天台，置酒迎风观。笙镛礼百神，钟石动云汉。瑶堂琴瑟惊，绮席舞衣散。  
威凤来参差，玄鹤起凌乱。已庆明庭乐，讵惭南风弹。  

入朝曲  
江南佳丽地，金陵帝王州。逶迤带绿水，迢递起朱楼。飞甍夹驰道，垂杨荫御沟。  
凝笳翼高盖，叠鼓送华车舟。献纳云台表，功名良可收。  

出藩曲  
云枝紫微内，分组承明阿。飞艎溯极浦，旌节出关河。渺渺苍山色，沈沈寒水波。  
铙音巴渝曲，箫鼓盛唐歌。夫君迈惟德，江汉仰清和。  

校猎曲  
凝霜冬十月，杀盛凉飙哀。原泽旷千里，腾骑纷往来。平罝望烟合，烈火从风回。  
殪兽华容浦，张乐荆山台。虞人昔有谕，明明时戒哉。  

从戎曲  
选旅辞□轩，弭节赴河源。日起霜戈照，风回连骑翻。红尘朝夜合，黄沙万里昏。  
寥戾清笳转，萧条边马烦。自勉辍耕愿，征役去何言。  

送远曲  
北梁辞欢宴，南浦送佳人。方衢控龙马，平路骋朱轮。琼筵妙舞绝，桂席羽觞陈。  
白云丘陵远，山川时未因。一为清吹激，潺湲伤别巾。  

登山曲  
天明开秀崿，澜光媚碧堤。风荡飘莺乱，云行芳树低。暮春春服美，游驾凌丹梯。  
升峤既小鲁，登峦且怅齐。王孙尚游衍，蕙草正萋萋。  

泛水曲  
玉露沾翠叶，金风鸣素枝。罢游平乐苑，泛益鸟昆明池。旌旗散容裔，箫管吹参差。  
日晚厌遵渚，采菱赠清漪。百年如流水，寸心宁共知。  

江上曲  
易阳春草出，踟蹰日已暮。莲叶尚田田，淇水不可渡。愿子淹桂舟，时同千里路。  
千里既相许，桂舟复容与。江上可采菱，清歌共南楚。  

蒲生行  
蒲生广湖边，托身洪波侧。春露惠我泽，秋霜缛我色。根叶从风浪，常恐不永植。  
摄生各有命，岂云智与力。安得游云上，与尔同羽翼。  

咏邯郸才人嫁为厮养卒妇  
生平宫阁里，出入侍丹墀。开笥方罗縠，窥镜比蛾眉。初别意未解，去久日生悲。  
憔悴不自识，娇羞馀故姿。梦中忽仿佛，犹言承燕私。  

鼓吹曲二首同沈右率诸公赋  
芳树  
早玩华池阴，复影沧洲枻。椅柅芳若斯，葳蕤纷可结。霜下桂枝销，怨与飞蓬折。  
不厕玉盘滋，谁怜终委绝。  

临高台  
千里常思归，登台临绮翼。才见孤鸟还，未辨连山极。四面动清风，朝衣起寒色。  
谁知倦游者，嗟此故乡忆。  

同赋杂曲名秋竹曲  
女便娟绮窗北，结根未参差。从风既袅袅，映日颇离离。欲求枣下吹，别有江南枝。  
但能凌白雪，贞心荫曲池。  

曲池水  
缓步遵莓渚，披衿待蕙风。芙蕖舞轻带，苞笋出芳丛。浮云自西北，江海思无穷。  
鸟去能传响，见我绿琴中。  

铜雀台同谢谘议赋  
纟惠帷飘井干，樽酒若平生。郁郁西陵树，讵闻歌吹声。芳襟染泪迹，婵娟空复情。  
玉座犹寂寞，况乃妾身轻。  

游山  
托养因支离，乘间遂疲蹇。语默良未寻，得丧云谁辨。幸氵位山水都，复值清冬缅。  
凌岩必千仞，寻壑将万转。坚崿既崚.，回流复宛澶。杳杳云窦深，渊渊石溜浅。  
旁眺郁篻礖，还望森柟楩。荒隩被箴莎，崩壁带苔藓。鼯狖叫层嵁，鸥凫戏沙衍。  
触赏聊自观，即趣咸已展。经目惜所遇，前路欣方践。无言蕙草歇，留垣芳可搴。  
尚子时未归，邴生思自免。永志昔所钦，胜迹今能选。寄言赏心客，得性良为善。  

游敬亭山  
兹山亘百里，合沓与云齐。隐沦既已托，灵异居然栖。上干蔽白日，下属带回奚谷。  
交藤荒且蔓，樛枝耸复低。独鹤方朝唳，饥鼯此夜啼。渫云已漫漫，夕雨亦凄凄。  
我行虽纡阻，兼得寻幽蹊。绿源殊未极，归径窅如迷。要欲追奇趣，即此凌丹梯。  
皇恩竟已矣，兹理庶无睽。  

将游湘水寻句溪  
既从陵阳钓，挂鳞骖赤螭。方寻桂水源，谒帝苍山垂。辰哉且未会，乘景弄清漪。  
瑟汩泻长淀，潺湲赴两岐。轻苹上靡靡，杂石下离离。寒草分花映，戏鲔乘空移。  
兴以暮秋月，清霜落素枝。鱼鸟余方玩，缨纟委君自縻。及兹畅怀抱，山川长若斯。  

游东田  
戚戚苦无悰，携手共行乐。寻云陟累榭，随山望菌阁。远树暧阡阡，生烟纷漠漠。  
鱼戏新荷动，鸟散馀花落。不对芳春酒，还望青山郭。  

答王世子  
飞雪天上来，飘聚绳棂外。苍云暗九重，北风吹万籁。有酒招亲朋，思与清颜会。  
熊席惟尔安，羔裘岂吾带。公子不垂堂，谁肯怜萧艾。  

答张齐兴  
荆山礒百里，汉广流无极。北驰星斗正，南望朝云色。川隰同幽快，冠冕异今昔。  
子肃两岐功，我滞三冬职。谁知京洛念，仿佛昆山侧。向夕登城壕，潜地隐复直。  
地迥闻遥蝉，天长望归翼。清文忽景丽，思泉纷宝饰。勿言修路阻，勉子康衢力。  
曾厓寂且寥，归轸逝言陟。  

暂使下都夜发新林至京邑赠西府同僚  
大江流日夜，客心悲未央。徒念关山近，终知返路长。秋河曙耿耿，寒渚夜苍苍。  
引领见京室，宫雉正相望。金波丽支鸟鹊，玉绳低建章。驱车鼎门外，思见昭丘阳。  
驰晖不可接，何况隔两乡。风云有鸟路，江汉限无梁。常恐鹰隼击，时菊委严霜。  
寄言罻罗者，寥廓已高翔。  

酬晋安王德元  
梢梢枝早劲，涂涂露晚晞。南中荣橘柚，宁知鸿雁飞。拂雾朝青阁，日旰坐彤闱。  
怅望一途阻，参差百虑依。春草秋更绿，公子未西归。谁能久京洛，缁尘染素衣。  

郡内高斋闲望答吕法曹  
结构何迢递，旷望极高深。窗中列远岫，庭际俯乔林。日出众鸟散，山暝孤猿吟。  
已有池上酌，复此风中琴。非君美无度，孰为劳寸心。惠而能好我，问以瑶华音。  
若遗金门步，见就玉山岑。  

在郡卧病呈沈尚书  
淮阳股肱守，高卧犹在兹。况复南山曲，何异幽栖时。连阴盛农节，籉笠聚东菑。  
高阁常昼掩，荒阶少诤辞。珍簟清夏室，轻扇动凉□。嘉鲂聊可荐，绿蚁方独持。  
夏李沈朱实，秋藕折轻丝。良辰竟何许，夙昔梦佳期。坐啸徒可积，为邦岁已期。  
弦歌终莫取，抚枕令自嗤。  

别王丞僧孺  
首夏犹清和，馀春满郊甸。花树杂为锦，月池皎如练。如何当此时，别离言与宴。  
留杂已郁纡，行舟亦遥衍。非君不见思，所悲思不见。  

同羁夜集  
积念隔炎凉，骧言始今夕。已对浊尊酒，复此故乡客。霜月始流砌，寒蛸早吟隙。  
幸藉京华游，边城宴良席。樵采咸共同，荆莎聊可藉。恐君城阙人，安能久松柏。  

新亭渚别范零陵云  
洞庭张乐地，潇湘帝子游。云去苍梧野，水还江汉流。停骖我怅望，辍棹子夷犹。  
广平听方籍，茂陵将见求。心事俱已矣，江上徒离忧。  

忝役湘州与宣城吏民别  
弱龄倦簪履，薄晚忝华奥。闲沃尽地区，山泉谐所好。幸遇昌化穆，淳俗罕惊暴。  
四时从偃息，三省无侵冒。下车遽暄席，纡服始黔灶。荣辱未遑敷，德礼何由导。  
汩徂奉南岳，兼秩典邦号。疲马方云驱，铅刀安可操。遗惠良寂寞，恩灵亦匪报。  
桂水日悠悠，结言幸相劳。吐纳贻尔和，穷通勖所蹈。  

怀故人  
芳洲有杜若，可以赠佳期。望望忽超远，何由见所思。行行未千里，山川已间之。  
离居方岁月，故人不在兹。清风动帘夜，孤月照窗时。安得同携手，酌酒赋新诗。  

始之宣城郡  
下帷阙章句，高谈愧名理。疏散谢公卿，萧条依掾史。簪发逢嘉会，教义承君子。  
心迹苦未并，忧欢将十祀。幸沾云雨庆，方辔参多士。振鹭徒追飞，群龙难隶齿。  
烹鲜止贪竞，共治属廉耻。伊余昧损益，何用祇千里。解剑北宫朝，息驾南川涘。  
宁希广平咏，聊慕华阴市。弃置宛洛游，多谢金门里。招招漾轻楫，行行趋岩趾。  
江海虽未从，山林于此始。  

之宣城郡出新林浦向板桥  
江路西南永，归流东北骛。天际识归舟，云中辨江树。旅思倦摇摇，孤游昔已屡。  
既欢怀禄情，复协沧洲趣。嚣尘自兹隔，赏心于此遇。虽无玄豹姿，终隐南山雾。  

休沐重还丹阳道中  
薄游第从告，思闲愿罢归。还邛歌赋似，休汝车骑非。灞池不可别，伊川难重违。  
汀葭稍靡靡，江菼复依依。田鹄远相叫，沙鸨忽争飞。云端楚山见，林表吴岫微。  
试与征徒望，乡泪尽沾衣。赖此盈樽酒，含景望芳菲。问我劳何事，沾沐仰清徽。  
志狭轻轩冕，恩甚恋闺闱。岁华春有酒，初服偃郊扉。  

京路夜发  
扰扰整夜装，肃肃戒徂两。晓星正寥落，晨光复□漭。犹沾馀露团，稍见朝霞上。  
故乡邈已夐，山川修且广。文奏方盈前，怀人去心赏。敕躬每跼蹐，瞻恩惟震荡。  
行矣倦路长，无由税归鞅。  

晚登三山还望京邑  
灞涘望长安，河阳视京县。白日丽飞甍，参差皆可见。馀霞散成绮，澄江静如练。  
喧鸟覆春洲，杂英满芳甸。去矣方滞淫，怀哉罢欢宴。佳期怅何许，泪下如流霰。  
有情知望乡，谁能鬒不变。  

始出尚书省  
惟昔逢休明，十载朝云陛。既通金闺籍，复酌琼筵醴。宸景厌昭临，昏风沦继体。  
纷虹乱朝日，浊河秽清济。防口犹宽政，餐荼更如荠。英衮畅人谋，文明固天启。  
青精翼紫车大，黄旗映朱邸。还睹司隶章，复见东都礼。中区咸已泰，轻生谅昭洒。  
趋事辞宫阙，载笔陪旌棨。邑里向疏芜，寒流自清泚。衰柳尚沈沈，凝露方泥泥。  
零落悲友朋，欢娱燕兄弟。既秉丹石心，宁流素丝涕。因此得萧散，垂竿深涧底。  

直中书省  
紫殿肃阴阴，彤庭赫弘敞。风动万年枝，日华承露掌。玲珑结绮钱，深沉映朱网。  
红药当阶翻，苍苔依砌上。兹言翔凤池，鸣珮多清响。信美非吾室，中园思偃仰。  
朋情以郁陶，春物方骀荡。安得凌风翰，聊恣山泉赏。  

观朝雨  
朔风吹飞雨，萧条江上来。既洒百常观，复集九成台。空濛如薄雾，散漫似轻埃。  
平明振衣坐，重门犹未开。耳目暂无扰，怀古信悠哉。戢翼希骧首，乘流畏曝鳃。  
动息无兼遂，歧路多徘徊。方同战胜者，去剪北山莱。  

宣城郡内登望  
借问下车日，匪直望舒圆。寒城一以眺，平楚正苍然。山积陵阳阻，溪流春谷泉。  
威纡距遥甸，巉岩带远天。切切阴风暮，桑柘起寒烟。怅望心已极，惝怳魂屡迁。  
结发倦为旅，平生早事边。谁规鼎食盛，宁要狐白鲜。方弃汝南诺，言税辽东田。  

冬日晚郡事隙  
案牍时闲暇，偶坐观卉木。飒飒满池荷，翛翛荫窗竹。檐隙自周流，房栊闲且肃。  
苍翠望寒山，峥嵘瞰平陆。已惕暮归心，复伤千里目。风霜旦夕甚，蕙草无芬馥。  
云谁美笙簧，孰是厌艹过轴。愿言税逸驾，临潭饵秋菊。  

高斋视事  
馀雪映青山，寒雾开白日。暧暧江村见，离离海树出。披衣就清盥，凭轩方秉笔。  
列俎归单味，连驾止容膝。空为大国忧，纷诡谅非一。安得扫荒径，锁吾愁与疾。  

冬绪羁怀示萧谘议虞田曹刘江二常侍  
去国怀丘园，入远滞城阙。寒灯耿宵梦，清镜悲晓发。风草不留霜，冰池共如月。  
寂寞此闲帷，琴尊任所对。客念坐婵媛，年华稍菴艹爱。夙慕云泽游，共奉荆台绩。  
一听春莺喧，再视秋鸿没。疲骖良易返，恩波不可越。谁慕临淄鼎，常希茂陵渴。  
依隐幸自从，求心果芜昧。方轸归与愿，故山芝未歇。  

落日怅望  
昧旦多纷喧，日晏未遑舍。落日馀清阴，高枕东窗下。寒槐渐如束，秋菊行当把。  
借问此何时，凉风怀朔马。已伤归慕客，复思离居者。情嗜幸非多，案牍偏为寡。  
既乏琅琊政，方憩洛阳社。  

赛敬亭山庙喜雨  
夕怅怀椒米胥，蠲景洁礗芗。登秋虽未献，望岁伫年祥。潭渊深可厉，狭邪车未方。  
朦胧度绝限，出没见林堂。秉玉朝群帝，樽桂迎东皇。排云接虬盖，蔽日下霓裳。  
会舞纷瑶席，安歌绕凤梁。百味芬绮帐，四座沾羽觞。福被延民泽，乐极思故乡。  
登山骋归望，原雨晦茫茫。胡宁昧千里，解珮拂山庄。  

赋贫民田  
假遇非将迎，靖共延殊庆。中岁历三台，旬月典邦政。曾是共治情，敢忘恤贫病。  
将无富教礼，孰有知方性。郭本抑工商，均业省兼并。察壤见泉脉，觇星视农正。  
黍稷缘高殖，穱稌即卑盛。旧埒新塍分，青苗白水映。遥树匝清阴，连山周远净。  
即此风云佳，孤觞聊可命。既微三载道，庶藉两歧咏。俾尔仓廪实，余从谷口郑。  

移病还园示亲属  
疲策倦人世，敛性就幽蓬。停琴伫凉月，灭烛听归鸿。凉薰乘暮晰，秋华临夜空。  
叶低知露密，岩断识云重。折荷葺寒袂，开镜眄衰容。海暮腾清气，河关秘栖冲。  
烟衡时未歇，芝兰去相从。  

治宅  
结宇夕阴街，荒幽横九曲。迢递南川阳，迤逦西山足。辟馆临秋风，敞窗望寒旭。  
风碎池中荷，霜剪江南菉。既无东都金，且税东皋粟。  

秋夜讲解  
四缘去谁肇，七识习未央。沈沈倒营魄，苦荫蹙愁肠。琴瑟徒烂漫，姱容空满堂。  
春颜遽几日，秋垄终茫茫。孰云济沉溺，假愿托津梁。惠唱摛泉涌，妙演发金相。  
空有定无执，宾实固相忘。自来乘首夏，及此申暮霜。云物清晨景，衣巾引夕凉。  
风振蕉艹达裂，霜下梧楸伤。六龙且无借，三相宁久长。何时接灵应，及子同舟航。  

春思  
茹溪发春水，阰山起朝日。兰色望已同，萍际转如一。巢燕声上下，黄鸟弄俦匹。  
边郊阻游衍，故人盈契阔。梦寐借假簧，思归赖倚瑟。幽念渐郁陶，山楹永为室。  

秋夜  
秋夜促织鸣，南邻捣衣急。思君隔九重，夜夜空伫立。北窗轻幔垂，西户月光入。  
何知白露下，坐视阶前湿。谁能长分居，秋尽冬复及。  

和何议曹郊游二首  
春心澹容与，挟戈步中林。朝光映红萼，微风吹好音。江垂得清赏，山际果幽寻。  
未尝远离别，知此惬归心。流泝终靡已，嗟行方至今。  
江皋倦游客，薄暮怀归者。扬舲浮大川，怅望至日下。靃靡青莎被，潺湲石流泻。  
寄语持笙簧，舒忧愿自假。归途岂难涉，翻同江上夏。  

和刘西曹望海台  
沧波不可望，望极与天平。往往孤山映，处处春云生。差池远雁没，飒沓群凫惊。  
嚣尘及簿领，弃舍出重城。临川徒可羡，结网庶时营。  

和宋记室省中  
落日飞鸟远，忧来不可及。竹树澄远阴，云霞成异色。怀归欲乘电，瞻言思解翼。  
清扬婉禁居，秘此文墨职。无叹阻琴尊，相从伊水侧。  

和王著作融八公山  
二别阻汉坻，双崤望河澳。兹岭复山赞岏，分区奠淮服。东限琅邪台，西距孟诸陆。  
阡眠起杂树，檀栾荫修竹。日隐涧疑空，云聚岫如复。出没眺栖雉，远近送春目。  
戎州昔乱华，素景沦伊谷。阽危赖宗衮，微管寄明牧。长蛇固能剪，奔鲸自此曝。  
道峻芳尘流，业遥年运倏。平生仰令图，吁嗟命不淑。浩荡别亲知，连翩戒征轴。  
再远馆娃宫，两去河阳谷。风烟四时犯，霜雨朝夜沐。春秀良已凋，秋场庶能筑。  

和伏武昌登孙权故城  
炎灵遗剑玺，当涂骇龙战。圣期缺中壤，霸功兴寓县。鹊起登吴山，凤翔凌楚甸。  
衿带穷岩险，帷帟尽谋选。北拒溺骖镳，西龛收组练。江海既无波，俯仰流英眄。  
裘冕类礻垔郊，卜揆崇离殿。钓台临讲阅，樊山开广宴。文物共葳蕤，声明且葱茜。  
三光厌分景，书轨欲同荐。参差世祀忽，寂寞市朝变。舞馆识馀基，歌梁想遗啭。  
故林衰木平，荒池秋草遍。雄图怅若兹，茂宰深遐睠。幽客滞江皋，从赏乖缨弁。  
清卮阻献酬，良书限闻见。幸藉芳音多，承风采馀绚。于役倘有期，鄂渚同游衍。  

夏始和刘孱陵  
威仰弛苍郊，龙曜表皇隰。春色卷遥甸，炎光丽近邑。白苹望已骋，缃荷纷可袭。  
徒愿尺波旋，终怜寸景戢。对窗斜日过，洞幌鲜飙入。浮云去欲穷，暮鸟飞相及。  
柔翰缜芳尘，清源非易揖。回江难绝济，云谁畅伫立。良宰勖夜渔，出入事朝汲。  
积羽余既裳，更赋子盈粒。椅梧何必零，归来共栖集。  

新治北窗和何从事  
国小暇日多，民淳纷务屏。辟牖期清旷，开帘候风景。泱泱日照溪，团团云去岭。  
岧山尧兰橑峻，骈阗石路整。池北树如浮，竹外山犹影。自来弥弦望，及君临其颍。  
清文蔚且咏，微言超已领。不见城濠侧，思君朝夕顷。回舟方在辰，何以慰延颈。  

和王主簿季哲怨情  
掖庭聘绝国，长门失欢宴。相逢咏蘼芜，辞宠悲团扇。花丛乱数蝶，风帘入双燕。  
徒使春带赊，坐惜红妆变。生平一顾重，宿昔千金贱。故人心尚尔，故人心不见。  

和徐都曹出新亭渚  
宛洛佳遨游，春色满皇州。结轸清郊路，回瞰苍江流。日华川上动，风光草际浮。  
桃李成蹊径，桑榆荫道周。东都已俶载，言归望绿畴。  

和刘中书  
昔余侍君子，历此游荆汉。山川隔旧赏，朋僚多雨散。图南矫风翮，曾非息短翰。  
移疾觏新篇，披衣起渊玩。惆怅怀昔践，仿佛得殊观。赤贞紫共彬马交，云锦相凌乱。  
奔星上未穷，惊雷下将半。回潮渍崩树，轮囷轧倾岸。岩瞘或傍翻，石箘无修干。  
澄澄明浦媚，衍衍清风烂。江潭良在目，怀贤兴累叹。岁暮不我期，淹留绝岩畔。  

赠王主簿二首  
日落窗中坐，红妆好颜色。舞衣襞未缝，流黄覆不织。蜻蛉草际飞，游蜂花上食。  
一遇长相思，愿寄连翩翼。  
清吹要碧玉，调弦命绿珠。轻歌急绮带，含笑解罗襦。馀曲讵几许，高驾且踟蹰。  
徘徊韶景暮，惟有洛城隅。  

和萧中庶直石头  
九河亘积岨，三嵕郁旁眺。皇州总地德，回江款岩徼。井干赤色苍林，云甍蔽层峤。  
川霞旦上薄，山光晚馀照。翔集乱归燕，虹蜺纷引曜。君子奉神略，瞰迥凭重峭。  
弹冠已藉甚，升车益英妙。功存汉册书，荣并周庭燎。汲疾移偃息，董园倚谈笑。  
麾□一悠悠，谦姿光且劭。宴嘉多暇日，兴文起渊调。曰余厕鳞羽，灭景从渔钓。  
泽渥资投分，逢迎典待诏。咏沼邈含毫，专城空坐啸。徒惭皇览揆，终延曲士诮。  
方追隐沦诀，偶解金丹要。若偶巫咸招，帝阍良可叫。  

奉和竟陵王同沈右率过刘先生墓  
嘉树因枝条，琢玉良可宝。若人陵曲台，垂帷茂渊道。善诱宗学原，鸣钟霁幽抱。  
仁风沮宛洛，清徽夜何早。岁晚结松阴，平原乱秋草。不有至言扬，终滞西山老。  

和王长史卧病  
崥岫款崇崖，派别朝洪河。兔园文雅盛，章台冠盖多。渊襟眷睿岳，燮赞动甿歌。  
顾影惭马非服，载笔旅江沱。缟衣分可献，琴言暧已和。青皋向还色，春润视生波。  
岩垂变好鸟，松上改陈萝。日与岁眇邈，归恨积蹉跎。愿缉吴山杜，宁袂楚池荷。  
清风岂孤劭，功遂怀曾阿。勿药良有畅，荏苒芳未过。幸留清樽味，言藉故田莎。  

和江丞北戍琅邪城  
春城丽白日，阿阁跨层楼。苍江忽渺渺，驱马复悠悠。京洛多尘雾，淮济未安流。  
岂不思抚剑，惜哉无轻舟。夫君良自勉，岁暮勿淹留。  

和沈祭酒行园  
清淮左长薄，荒径隐高蓬。回潮旦夕上，寒渠左右通。霜畦纷绮错，秋町郁蒙茸。  
环梨悬已紫，珠榴折且红。君有栖心地，伊我欢既同。何用甘泉侧，玉树望青葱。  

奉和隋王殿下十六首  
玄冬寂修夜，天围静且开。亭皋霜气怆，松宇清风来。高琴时以思，幽人多感怀。  
幸藉汾阳想，岭首正徘徊。  
高秋夜方静，神居肃且深。闲阶涂广路，凉宇澄月阴。婵娟影池竹，疏芜散风林。  
渊情协爽节，咏言兴德音。礙道空已积，干直愧蓬心。  
怆怆绪风兴，祁祁族云布。严气集高轩，稠阴结寒树。日月谬论思，朝夕承清豫。  
徒藉小山文，空揖章台赋。  
星回夜未艾，洞房凝远情。云阴满池榭，中月悬高城。乔木含风雾，行雁飞且鸣。  
平台盛文雅，西园富群英。芳庆良永矣，君王嗣德声。眷此伊洛咏，载怀汾水情。  
顾己非丽则，恭惠奉仁明。观淄咏已失，怃然愧簪缨。  
肃景游清都，修簪侍兰室。异榭疏远风，广庭丽朝日。穆穆神仪静，愔愔道言密。  
一餐系灵表，无吝科年历。  
神心遗魏阙，中想顾汾阳。肃景怀辰豫，捐玦剪山杨。时惟清夏始，云景暧含芳。  
月阴洞野色，日华丽池光。草合亭皋远，霞生川路长。端坐闻鹤引，静瑟怆复伤。  
怀哉泉石思，歌咏郁琼相。春塘多迭驾，言从伊与商。衮职眷英览，独善伊何忘。  
愿辍东都远，弘道侍云梁。  
清房洞已静，闲风伊夜来。云生树阴远，轩广月容开。宴私移烛饮，游赏藉琴台。  
风猷冠淄邺，衽□愧唐枚。  
方池含积水，明月流皎镜。规荷承日泫，彯鳞与风泳。上善叶渊心，止川测动性。  
幸是方春来，侧点游濠盛。  
浮云西北起，飞来下高堂。合散轻帷表，飘舞桂台阳。遥阶收委羽，平地如夜光。  
眷言金玉照，顾惭兰蕙芳。  
睿心重离析，歧路清江隈。四面寒飙举，千里白云来。川长别管思，地迥翻旗回。  
还顾昭阳阙，超远章华台。置酒巫山日，为君停玉杯。  
桂楼飞绝限，超远向江岐。轻寒霁广甸，微风散清漪。连连绝雁举，渺渺青烟移。  
严城乱芸草，霜塘凋素枝。气爽深遥瞩，豫永聊停曦。即已终可悦，盈樽且若斯。  
炎光缺风雅，宗霸拯时沦。龙德待云雾，令图方再晨。岁远荒城思，霜华宿草陈。  
英威遽如是，徘徊歧路人。  
念深冲照广，业阐清化玄。端仪穆金殿，敷教藻琼筵。船湛轻帷蔼，磬转芳风旋。  
卷辔栖道树，方津棹法舷。归兴凭大造，昭涂良易筌。  
分悲玉瑟断，别绪金樽倾。风入芳帷散，缸华兰殿明。想折中园草，共知千里情。  
行云故乡色，赠此一离声。  
年华豫已涤，夜艾赏方融。新萍时合水，弱草未胜风。闺幽瑟易响，台迥月难中。  
春物广馀照，兰萱佩未穷。  
连漪映馀雪，严城限深雾。清寒起洞门，东风急池树。神居望已肃，徘徊举冲趣。  
栖归如迟咏，丘山不可屡。  

和纪参军服散得益  
金液称九转，西山歌五色。炼质乃排云，濯景终不测。云英亦可饵，且驻羲和力。  
能令长卿卧，暂故遇真识。  

和王中丞闻琴  
凉风吹月露，圆景动清阴。蕙风入怀抱，闻君此夜琴。萧瑟满林听，轻鸣响涧音。  
无为澹容与，蹉跎江海心。  

将发石头上烽火楼  
徘徊恋京邑，踯躅睶曾阿。陵高迟关近，眺迥风云多。荆吴阻山岫，江海含澜波。  
归飞无羽翼，其如离别何。  

望三湖  
积水照赤贞霞，高台望归翼。平原周远近，连汀见纡直。葳蕤向春秀，芸黄共秋色。  
薄暮伤哉人，婵媛复何极。  

送江水曹还远馆  
高馆临荒途，清川带长陌。上有流思人，怀旧望归客。塘边草杂红，树际花犹白。  
日暮有重城，何由尽离席。  

送江兵曹檀主簿朱孝廉还上国  
方舟泛春渚，携手趋上京。安知暮归客，讵忆山中情。香风蕊上发，好鸟叶间鸣。  
挥袂送君已，独此夜琴声。  

临溪送别  
怅望南浦时，徙倚北梁步。叶上凉风初，日隐轻霞暮。荒城迥易阴，秋溪广难渡。  
沫泣岂徒然，君子行多露。  

后斋迥望  
高轩瞰四野，临牖眺襟带。望山白云里，望水平原外。夏木转成帷，秋荷渐如盖。  
巩洛常睠然，摇心似悬□。  

与江水曹至干滨戏  
山中上芳月，故人清樽赏。远山翠百重，回流映千丈。花枝聚如雪，芜丝散犹网。  
别后能相思，何嗟异封壤。  

答沈右率诸君饯别  
春夜别清樽，江潭复为客。叹息东流水，如何故乡陌。重树日芬礚，芳洲转如积。  
望望荆台下，归梦相思夕。  

离夜同江丞王常侍作  
玉绳隐高树，斜汉耿层台。离堂华烛尽，别幌清琴哀。翻潮尚知限，客思耿难裁。  
山川不可梦，况乃故人杯。  

祀敬亭山庙  
剪削兼太华，峥嵘跨玄圃。贝阙目氏阿宫，薜帷阴网户。参差时未来，徘徊望沣浦。  
椒糈若馨香，无绝传终古。  

出下馆  
麦候始清和，凉雨销炎燠。红莲摇弱荇，丹藤绕新竹。物色盈怀抱，方驾娱耳目。  
零落既难留，何用存华屋。  

落日同何仪曹煦  
参差复殿影，氛氲绮罗杂。风入天渊池，芰荷摇复合。远听雀声聚，回望树阴沓。  
一赏桂尊前，宁伤蓬鬓飒。  

夜听妓二首  
琼闺钏响闻，瑶席芳尘满。要取洛阳人，共命江南管。情多舞态迟，意倾歌弄缓。  
知君密见亲，寸心传玉碗。  
上客光四座，佳丽值千金。挂钗报缨绝，堕珥答琴心。蛾眉已共笑，清香复入襟。  
欢乐夜方静，翠帐垂沈沈。  

咏蔷薇  
低枝讵胜叶，轻香幸自通。发萼初攒紫，馀采尚霏红。新花对白日，故蕊逐行风。  
参差不俱曜，谁肯盼微丛。  

咏蒲  
离离水上蒲，结水散为珠。间厕秋菡礛，出入春凫雏。初萌实雕俎，暮蕊杂椒涂。  
所悲塘上曲，遂铄黄金躯。  

咏兔丝  
轻丝既难理，细缕竟无织。烂漫已万条，连绵复一色。安根不可知，萦心终不测。  
所贵能卷舒，伊用蓬生直。  

游东堂咏桐  
孤桐北窗外，高枝百尺馀。叶生既婀娜，叶落更扶疏。无华复无实，何以赠离居。  
裁为圭与瑞，足可命参墟。  

杂咏三首  
镜台  
玲珑类丹槛，苕亭似玄阙。对凤悬清冰，垂龙挂明月。照粉拂红妆，插花理云发。  
玉颜徒自见，常谓君情歇。  

灯  
发翠斜汉里，蓄宝宕山峰。抽茎类仙掌，衔光似烛龙。飞蛾再三绕，轻花四五重。  
孤对相思夕，空照舞衣缝。  

烛  
杏梁宾未散，桂宫明欲沈。暧色轻帷里，低光照宝琴。徘徊云髻影，灼烁绮疏金。  
恨君秋月夜，遗我洞房阴。  

同咏乐器得琴  
洞庭风雨干，龙门生死枝。雕刻纷布濩，冲响郁清危。春风摇蕙草，秋月满华池。  
是时操别鹤，淫淫客泪垂。  

同咏坐上玩器得乌皮隐几  
蟠木生附枝，刻削岂无施。取则龙文鼎，三趾献光仪。勿言素韦洁，白沙尚推移。  
曲躬奉微用，聊承终宴疲。  

同咏坐上所见一物得席  
本生潮汐池，落景照参差。汀洲蔽杜若，幽渚夺江蓠。遇君时采撷，玉座奉金卮。  
但愿罗衣拂，无使素尘弥。  

咏竹火笼  
庭雪乱如花，井冰粲成玉。因炎入貂袖，怀温奉芳褥。体密用宜通，文邪性非曲。  
本自江南墟，女便娟修且绿。暂承君玉指，请谢阳春旭。  

咏风  
徘徊登红萼，葳蕤动绿葹。垂杨低复举，新萍合且离。步檐行袖靡，当户思襟披。  
高响飘歌吹，相思子未知。时拂孤鸾镜，星鬓视参差。  

咏竹  
窗前一丛竹，青翠独言奇。南条交北叶，新笋杂故枝。月光疏已密，风来起复垂。  
青扈飞不碍，黄口得相窥。但恨从风箨，根株长别离。  

咏落梅  
新叶初冉冉，初蕊新菲菲。逢君后园燕，相随巧笑归。亲劳君玉指，摘以赠南威。  
用持插云髻，翡翠比光辉。日暮长零落，君恩不可追。  

咏墙北栀子  
有美当阶树，霜露未能移。金蕡发朱采，映日以离离。幸赖夕阳下，馀景及西枝。  
还思照绿水，君阶无曲池。馀荣未能已，晚实犹见奇。复留倾筐德，君恩信未赀。  
  
## 十八家诗抄·卷四  

### 李太白五古上二百九首  

古风五十九首  
大雅久不作，吾衰竟谁陈。王风委蔓草，战国多荆榛。龙虎相啖食，兵戈逮狂秦。  
正声何微芒，哀怨起骚人。扬马激颓波，开流荡无垠。废兴虽万变，宪章亦已沦。  
自从建安来，绮丽不足珍。圣代复元古，垂衣贵清真。群才属休明，乘运共跃鳞。  
文质相炳焕，众星罗秋旻。我志在删述，重辉映千春。希圣如有立，绝笔于获麟。  
蟾蜍薄太清，蚀此瑶台月。圆光亏中天，金魄遂沦没。虫带虫东入紫微，大明夷朝晖。  
浮云隔两耀，万象昏阴霏。萧萧长门宫，昔是今已非。桂蠹花不实，天霜下严威。  
沉叹终永夕，感我涕沾衣。  
秦皇扫六合，虎视何雄哉。挥剑抉浮云，诸侯尽西来。明断自天启，大略驾群才。  
收兵铸金人，函谷正东开。铭功会稽岭，骋望琅琊台。刑徒七十万，起土骊山隈。  
尚采不死药，茫然使心哀。连弩射海鱼，长鲸正崔嵬。安页鼻象五岳，扬波喷云雷。  
鬐鬣蔽青天，何由睹蓬莱。徐市载秦女，楼船几时回。但见三泉下，金棺葬寒灰。  
凤飞九千仞，五章备彩珍。衔书且虚归，空入周与秦。横绝历四海，所居未得邻。  
吾营紫河车，千载落风尘。药物秘海岳，采铅青溪滨。时登大楼山，举首望仙真。  
羽驾灭去影，飙车绝回轮。尚恐丹液迟，志愿不及申。徒霜镜中发，羞彼鹤上人。  
桃李何处开，此花非我春。唯应清都境，长与韩众亲。  
太白何苍苍，星辰上森列。去天三百里，邈尔与世绝。中有绿发翁，披云卧松雪。  
不笑亦不语，冥栖在岩穴。我来逢真人，长跪问宝诀。粲然忽自哂，授以炼药说。  
铭骨传其语，竦身已电灭。仰望不可及，苍然五情热。吾将营丹砂，永与世人别。  
代马不思越，越禽不恋燕。情性有所习，土风固其然。昔别雁门关，今戍龙庭前。  
惊沙乱海日，飞雪迷胡天。虮虱生虎鹖，心魂逐旌旃。苦战功不赏，忠诚难可宣。  
谁怜李飞将，白首没三边。  
客有鹤上仙，飞飞凌太清。扬言碧云里，自道安期名。两两白玉童，双吹紫鸾笙。  
去影忽不见，回风送天声。举首远望之，飘然若流星。愿餐金光草，寿与天齐倾。  
庄周梦蝴蝶，蝴蝶为庄周。一体更变易，万事良悠悠。乃知蓬莱水，复作清浅流。  
青门种瓜人，旧日东陵侯。富贵固如此，营营何所求。  
齐有倜傥生，鲁连特高妙。明月出海底，一朝开光曜。却秦振英声，后世仰末照。  
意轻千金赠，顾向平原笑。吾亦澹荡人，拂衣可同调。  
黄河走东溟，白日落西海。逝川与流光，飘忽不相待。春容舍我去，秋发已衰改。  
人生非寒松，年貌岂长在。吾当乘云螭，吸景驻光彩。  
松柏本孤直，难为桃李颜。昭昭严子陵，垂钓沧波间。身将客星隐，心与浮云闲。  
长揖万乘君，还归富春山。清风洒六合，邈然不可攀。使我长叹息，冥栖岩石间。  
君平既弃世，世亦弃君平。观变穷太易，探玄化群生。寂寞缀道论，空帘闭幽情。  
驺虞不虚来，礜礝有时鸣。安知天汉上，白日悬高名。海客去已久，谁人测沉冥。  
胡关饶风沙，萧索竟终古。岁落秋草黄，登高望戎虏。荒城空大漠，边邑无遗堵。  
白骨横千霜，嵯峨蔽榛莽。借问谁陵虐，天骄毒威武。赫怒我圣皇，劳师事鼙鼓。  
阳和变杀气，发卒骚中土。三十六万人，哀哀泪如雨。且悲就行役，安得营农圃。  
不见征戍儿，岂知关山苦。李牧今不在，边人饲豺虎。  
燕昭延郭隗，遂筑黄金台。剧辛方赵至，邹衍复齐来。奈何青云士，弃我如尘埃。  
珠玉买歌笑，糟糠养贤才。方知黄鹤举，千里独徘徊。  
金华牧羊儿，乃是紫烟客。我愿从之游，未去发已白。不知繁华子，扰扰何所迫。  
昆山探琼蕊，可以炼精魄。  
天津三月时，千门桃与李。朝为断肠花，暮逐东流水。前水复后水，古今相续流。  
新人非旧人，年年桥上游。鸡鸣海色动，谒帝罗公侯。月落西上阳，馀辉半城楼。  
衣冠照云日，朝下散皇州。鞍马如飞龙，黄金络马头。行人皆辟易，志气横嵩丘。  
入门上高堂，列鼎错珍羞。香风引赵舞，清管随齐讴。七十紫鸳鸯，双双戏庭幽。  
行乐争昼夜，自言度千秋。功成身不退，自古多愆尤。黄犬空叹息，绿珠成衅仇。  
何如鸱夷子，散发棹扁舟。  
西上莲花山，迢迢见明星。素手把芙蓉，虚步蹑太清。霓裳曳广带，飘拂升天行。  
邀我登云台，高揖卫叔卿。恍恍与之去，驾鸿凌紫冥。俯视洛阳川，茫茫走胡兵。  
流血涂野草，豺狼尽冠缨。  
昔我游齐都，登华不注峰。兹山何峻秀，绿翠如芙蓉。萧飒古仙人，了知是赤松。  
借予一白鹿，自挟两青龙。含笑凌倒景，欣然愿相从。  
泣与亲友别，欲语再三咽。勗君青松心，努力保霜雪。世路多险艰，白日欺红颜。  
分首各千里，去去何时还。  
在世复几时，倏如飘风度。空闻紫金经，白首愁相误。抚己忽自笑，沉吟为谁故。  
名利徒煎熬，安得闲余步。终留赤玉□，东上蓬山路。秦帝如我求，苍苍但烟雾。  
郢客吟白雪，遗响飞青天。徒劳歌此曲，举世谁为传。试为巴人唱，和者乃数千。  
吞声何足道，叹息空凄然。  
秦水别陇首，幽咽多悲声。胡马顾朔雪，躞蹀长嘶鸣。感物动我心，缅然含归情。  
昔视秋蛾飞，今见春蚕生。袅袅桑枯叶，萋萋柳垂荣。急节谢流水，羁心摇悬旌。  
挥涕且复去，恻怆何时平。  
秋露白如玉，团团下庭绿。我行忽见之，寒早悲岁促。生犹鸟过目，胡乃自结束。  
景公一何愚，牛山泪相续。物苦不知足，登陇又望蜀。人心若波澜，世路有屈曲。  
三万六千日，夜夜当秉烛。  
大车扬飞尘，亭午暗阡陌。中贵多黄金，连云开甲宅。路逢斗鸡者，冠盖何辉赫。  
鼻息干虹蜺，行人皆怵惕。世无洗耳翁，谁知尧与跖。  
世路日交丧，浇风散淳源。不采芳桂枝，反栖恶木根。所以桃李树，吐花竟不言。  
大运有兴没，群动争飞奔。归来广成子，去入无穷门。  
碧荷生幽泉，朝日艳且鲜。秋花冒绿水，密叶罗青烟。秀色空绝世，馨香谁为传。  
坐看飞霜满，凋此红芳年。结根未得所，愿托华池边。  
燕赵有秀色，绮楼青云端。眉目艳皎月，一笑倾城欢。常恐碧草晚，坐泣秋风寒。  
纤手怨玉琴，清晨起长叹。焉得偶君子，共乘双飞鸾。  
容颜若飞电，时景如飘风。草绿霜已白，日西月复东。华鬓不耐秋，飒然成衰蓬。  
古来圣贤人，一一谁成功。君子变猿鹤，小人为沙虫。不及广成子，乘云驾轻鸿。  
三季分战国，七雄成乱麻。王风何怨怒，世道终纷拏。至人洞元象，高举凌紫霞。  
仲尼亦浮海，吾祖之流沙。圣贤共沦没，临歧胡咄嗟。  
玄风变太古，道丧无时还。扰扰季叶人，鸡鸣趋四关。但识金马门，谁知蓬莱山。  
白首死罗绮，笑歌无休闲。绿酒哂丹液，青娥凋素颜。大儒挥金槌，琢之诗礼间。  
苍苍三珠树，冥目焉能攀。  
璧遗镐池公，明年祖龙死。秦人相谓曰，吾属可去矣。一往桃花源，千春隔流水。  
蓐收肃金气，西陆弦海月。秋蝉号阶轩，感物忧不歇。良辰竟何许，大运有沦忽。  
天寒悲风生，夜久众星没。恻恻不忍言，哀歌达明发。  
北溟有巨鱼，身长数千里。仰喷三山雪，横吞百川水。凭淩随海运，烜赫因风起。  
吾观摩天飞，九万方未已。  
羽檄如流星，虎符合专城。喧呼救边急，群鸟皆夜鸣。白日曜紫微，三公运权衡。  
天地皆得一，澹然四海清。借问此何为，答言楚征兵。渡泸及五月，将赴云南征。  
怯卒非战士，炎方难远行。长号别严亲，日月惨光晶。泣尽继以血，心摧两无声。  
困兽当猛虎，穷鱼饵奔鲸。千去不一回，投躯岂全生。如何舞干戚，一使有苗平。  
丑女来效口频，还家惊四邻。寿陵失本步，笑杀邯郸人。一曲斐然子，雕虫丧天真。  
棘刺造沐猴，三年费精神。功成无所用，楚楚且华身。大雅思文王，颂声久崩沦。  
安得郢中质，一挥成风斤。  
抱玉入楚国，见疑古所闻。良宝终见弃，徒劳三献君。直木忌先伐，芳兰哀自焚。  
盈满天所损，沉冥道为群。东海泛碧水，西关乘紫云。鲁连及柱史，可以蹑清芬。  
燕臣昔恸哭，五月飞秋霜。庶女号苍天，震风击齐堂。精诚有所感，造化为悲伤。  
浮云蔽紫闼，白日难回光。群沙秽明珠，众草凌孤芳。古来共叹息，流泪空沾裳。  
孤兰生幽园，众草共芜没。虽照阳春晖，复悲高秋月。飞霜早淅沥，绿艳恐休歇。  
若无清风吹，香气为谁发。  
登高望四海，天地何漫漫。霜被群物秋，风飘大荒寒。荣华东流水，万事皆波澜。  
白日掩徂晖，浮云无定端。梧桐巢燕雀，枳棘栖鸳鸯。且复归去来，剑歌行路难。  
凤饥不啄粟，所食唯琅玕。焉能与群鸡，蹙促争一餐。朝鸣昆丘树，夕饮砥柱湍。  
归飞海路远，独宿天霜寒。幸遇王子晋，结交青云端。怀恩未得报，感别空长叹。  
朝弄紫泥海，夕披丹霞裳。挥手折若木，拂此西日光。云卧游八极，玉颜已千霜。  
飘飘入无倪，稽首祈上皇。呼我游太素，玉杯赐琼浆。一餐历万岁，何用还故乡。  
永随长风去，天外恣飘扬。  
摇裔双白鸥，鸣飞沧江流。宜与海人狎，岂伊云鹤俦。郑客西入关，行行未能已。  
白马华山君，相逢平原里。寄影宿沙月，沿芳戏春洲。吾亦洗心者，忘机从尔游。  
周穆八荒意，汉皇万乘尊。淫乐心不极，雄豪安足论。西海宴王母，北宫邀上元。  
瑶水闻遗歌，玉杯竟空言。灵迹成蔓草，徒悲千载魂。  
绿萝纷葳蕤，缭绕松柏枝。草木有所托，岁寒尚不移。奈何夭桃色，坐叹葑菲诗。  
玉颜艳红彩，云发非素丝。君子恩已毕，贱妾将何为。  
八荒驰惊飙，万物尽凋落。浮云蔽颓阳，洪波振大壑。龙凤脱网罟，飘□将安托。  
去去乘白驹，空山咏场藿。  
一百四十年，国容何赫然。隐隐五凤楼，峨峨横三川。王侯象星月，宾客如云烟。  
斗鸡金宫里，蹴踘瑶台边。举动摇白日，指挥回青天。当涂何翕忽，失路长弃捐。  
独有扬执戟，闭关草太玄。  
桃花开东园，含笑夸白日。偶蒙春风荣，生此艳阳质。岂无佳人色，但恐花不实。  
宛转龙火飞，零落早相失。讵知南山松，独立自萧瑟。  
秦皇按宝剑，赫怒振威神。逐日巡海右，驱石驾沧津。征卒空九宇，作桥伤万人。  
但求蓬岛药，岂思农礟春。力尽功不赡，千载为悲辛。  
美人出南国，灼灼芙蓉姿。皓齿终不发，芳心空自持。由来紫宫女，共妒青蛾眉。  
归去潇湘沚，沉吟何足悲。  
宋国梧台东，野人得燕石。夸作天下珍，却哂赵王璧。赵璧无缁磷，燕石非贞真。  
流俗多错误，岂知玉与珉。  
殷后乱天纪，楚怀亦已昏。夷羊满中野，绿葹盈高门。比干谏而死，屈平窜湘源。  
虎口何婉娈，女颜空婵娟。彭咸久沦没，此意与谁论。  
青春流惊湍，朱明骤回薄。不忍看秋蓬，飘扬竟何托。光风灭兰蕙，白露洒葵藿。  
美人不我期，草木日零落。  
战国何纷纷，兵戈乱浮云。赵倚两虎斗，晋为六卿分。奸臣欲窃位，树党自相群。  
果然田成子，一旦弑齐君。  
倚剑登高台，悠悠送春目。苍榛蔽层丘，琼草隐深谷。凤凰鸣西海，欲集无珍木。  
□斯得匹居，蒿下盈万族。晋风日已颓，穷途方恸哭。  
齐瑟弹东吟，秦弦弄西音。慷慨动颜魄，使人成荒淫。彼女佞邪子，婉娈来相寻。  
一笑双白璧，再歌千黄金。珍色不贵道，讵惜飞光沉。安识紫霞客，瑶台鸣玉琴。  
越客采明珠，提携出南隅。清辉照海月，美价倾鸿都。献君君按剑，怀宝空长吁。  
鱼目复相哂，寸心增烦纡。  
羽族禀万化，小大各有依。啁啁亦何辜，六翮掩不挥。愿衔众禽翼，一向黄河飞。  
飞者莫我顾，叹息将安归。  
我行巫山渚，寻古登阳台。天空彩云灭，地远清风来。神女去已久，襄王安在哉。  
荒淫竟沦没，樵牧徒悲哀。  
恻恻泣路歧，哀哀悲素丝。路歧有南北，素丝易变移。谷风刺轻薄，交道方山佥山卢。  
斗酒强然诺，寸心终自疑。张陈竟火灭，萧朱亦星离。众鸟集荣柯，穷鱼守空池。  
嗟嗟失欢客，勤问何所规。  

侠客行  
赵客缦胡缨，吴钩霜雪明。银鞍照白马，飒沓如流星。十步杀一人，千里不留行。  
事了拂衣去，深藏身与名。闲过信陵饮，脱剑膝前横。将炙啖朱亥，持觞劝侯嬴。  
三杯吐然诺，五岳倒为轻。眼花耳热后，意气素霓生。救赵挥金槌，邯郸先震惊。  
千秋二壮士，烜赫大梁城。纵死侠骨香，不惭世上英。谁能书阁下，白首太玄经。  

关山月  
明月出天山，苍茫云海间。长风几万里，吹度玉门关。汉下白登道，胡窥青海湾。  
由来征战地，不见有人还。戍客望边色，思归多苦颜。高楼当此夜，叹息未应闲。  

结客少年场行  
紫燕黄金瞳，啾啾摇绿鬃。平明相驰逐，结客洛门东。少年学剑术，凌轹白猿公。  
珠袍曳锦带，匕首插吴鸿。由来万夫勇，挟此英雄风。托交从剧孟，买醉入新丰。  
笑尽一杯酒，杀人都市中。羞道易水寒，从令日贯虹。燕丹事不立，虚没秦帝宫。  
武阳死灰人，安可与成功。  

长干行二首  
妾发初覆额，折花门前剧。郎骑竹马来，绕床弄青梅。同居长干里，两小无嫌猜。  
十四为君妇，羞颜未尝开。低头向暗壁，千唤不一回。十五始展眉，愿同尘与灰。  
常存抱柱信，岂上望夫台。十六君远行，瞿塘滟预堆。五月不可触，猿声天上哀。  
门前迟行迹，一一生绿苔。苔深不能扫，落叶秋风早。八月蝴蝶来，双飞西园草。  
感此伤妾心，坐愁红颜老。早晚下三巴，预将书报家。相迎不道远，直至长风沙。  
忆妾深闺里，烟尘不曾识。嫁与长干人，沙头候风色。五月南风兴，思君下巴陵。  
八月西风起，想君发扬子。去来悲如何，见少别离多。湘潭几日到，妾梦越风波。  
昨夜狂风度，吹折江头树。淼淼暗无边，行人在何处。北客至王公，朱衣满汀中。  
日暮来投宿，数朝不肯东。自怜十五馀，颜色桃李红。那作商人妇，愁水复愁风。  

古朗月行  
小时不识月，呼作白玉盘。又疑瑶台镜，飞在青云端。仙人垂两足，桂树作团圆。  
白兔捣药成，问言谁与餐。蟾蜍蚀圆影，天明夜已残。羿昔落九乌，天人清且安。  
阴精此沦惑，去去不足观。忧来其如何，恻怆摧心肝。  

上之回  
三十六离宫，楼台与天通。阁道步行月，美人愁烟空。恩疏宠不及，桃李伤春风。  
淫乐意何极，金舆向回中。万乘出黄道，千旗扬彩虹。前军细柳北，后骑甘泉东。  
岂问渭川老，宁邀襄野童。但慕瑶池宴，归来乐未穷。  

独不见  
白马谁家子，黄龙边塞儿。天山三丈雪，岂是远行时。春蕙忽秋草，莎鸡鸣曲池。  
风催寒梭响，月入霜闺悲。忆与君别年，种桃齐蛾眉。桃今百馀尺，花落成枯枝。  
终然独不见，流泪空自知。  

妾薄命  
汉帝重阿娇，贮之黄金屋。咳唾落九天，随风生珠玉。宠极爱还歇，妒深情却疏。  
长门一步地，不肯暂回车。雨落不上天，水复重难收。君情与妾意，各自东西流。  
昔日芙蓉花，今成断根草。以色事他人，能得几时好。  

幽州胡马客歌  
幽州胡马客，绿眼虎皮冠。笑拂两只剑，万人不可干。弯弓若转月，白雁落云端。  
双双掉鞭行，游猎向楼兰。出门不顾后，报国死何难。天骄五单于，狼戾好凶残。  
牛马散北海，割鲜若虎餐。虽居燕支山，不道朔雪寒。妇女马上笑，颜如赤贞玉盘。  
翻飞射鸟兽，花月醉雕鞍。旄头四光芒，争战如蜂攒。白刃洒赤血，流沙为之丹。  
名将古谁是，疲兵良可叹。何时天狼灭，父子得闲安。  

门有车马客行  
门有车马宾，金鞍曜朱轮。谓从丹霄落，乃是故乡亲。呼儿扫中堂，坐客论悲辛。  
对酒两不饮，停觞泪盈巾。叹我万里游，飘□三十春。空谈霸王略，紫绶不挂身。  
雄剑藏玉匣，阴符生素尘。廓落无所合，流离湘水滨。借问宗党间，多为泉下人。  
生苦百战役，死托万鬼邻。北风扬胡沙，埋翳周与秦。大运且如此，苍穹宁匪仁。  
恻怆竟何道，存亡任大钧。  

君子有所思行  
紫阁连终南，青冥天倪色。凭崖望咸阳，宫阙罗北极。万井惊画出，九衢如弦直。  
渭水清银河，横天流不息。朝野盛文物，衣冠何翕赤色。厩马散连山，军容威绝域。  
伊皋运元化，卫霍输筋力。歌钟乐未休，荣去老还逼。圆光过满缺，太阳移中昃。  
不散东海金，何争西辉匿。无作牛山悲，恻怆泪沾臆。  

东海有勇妇  
梁山感鮧妻，恸哭为之倾。金石忽暂开，都由激深情。东海有勇妇，何惭苏子卿。  
学剑越处子，超腾若流星。捐躯报夫仇，万死不顾生。白刃曜素雪，苍天感精诚。  
十步两躩跃，三呼一交兵。斩首掉国门，蹴踏五藏行。豁此伉俪愤，粲然大义明。  
北海李使君，飞章奏天庭。舍罪警风俗，流芳播沧瀛。志在列女籍，竹帛已光荣。  
淳于免诏狱，汉主为缇萦。津妾一棹歌，脱父于严刑。十子若不肖，不如一女英。  
豫让斩空衣，有心竟无成。要离杀庆忌，壮夫素所轻。妻子亦何辜，焚之买虚声。  
岂如东海妇，事立独扬名。  

黄葛篇  
黄葛生洛溪，黄花自绵羃。青烟蔓长条，缭绕几百尺。闺人费素手，采缉作纟希纟谷。  
缝为绝国衣，远寄日南客。苍梧大火落，暑服莫轻掷。此物虽过时，是妾手中迹。  

白马篇  
龙马花雪毛，金鞍五陵豪。秋霜切玉剑，落日明珠袍。斗鸡事万乘，轩盖一何高。  
弓摧宜山虎，手接太山猱。酒后竞风采，三杯弄宝刀。杀人如剪草，剧孟同游遨。  
发愤去函谷，从军向临洮。叱咤经百战，匈奴尽波涛。归来使酒气，未肯拜萧曹。  
羞入原宪室，荒径隐蓬蒿。  

怨歌行  
十五入汉宫，花颜笑春红。君玉选玉色，侍寝金屏中。荐枕娇夕月，卷衣恋春风。  
宁知赵飞燕，夺宠恨无穷。沉忧能伤人，绿鬓成霜蓬。一朝不得意，世事徒为空。  
肃鸟霜鸟换美酒，舞衣罢雕龙。寒苦不忍言，为君奏丝桐。肠断弦亦绝，悲心夜忡忡。  

塞下曲六首  
五月天山雪，无花只有寒。笛中闻折柳，春色未曾看。晓战随金鼓，宵眠抱玉鞍。  
愿将腰下剑，直为斩楼兰。  
天兵下北荒，胡马欲南饮。横戈从百战，直为衔恩甚。握雪海上餐，拂沙陇头寝。  
何当破月氏，然后方高枕。  
骏马如风飙，鸣鞭出渭桥。弯弓辞汉月，插羽破天骄。阵解星芒尽，营空海雾销。  
功成画麟阁，独有霍嫖姚。  
白马黄金塞，云砂绕梦思。那堪愁苦节，远忆边城儿。萤飞秋窗满，月度霜闺迟。  
摧残梧桐叶，萧飒沙棠枝。无时独不见，泪流空自知。  
塞虏乘秋下，天兵出汉家。将军分虎竹，战士卧龙沙。边月随弓影，胡霜拂剑花。  
玉关殊未入，少妇莫长嗟。  
烽火动沙漠，连照甘泉云。汉皇按剑起，还召李将军。兵气天上合，鼓声陇底闻。  
横行负勇气，一战静妖氛。  

塞上曲三首  
大汉无中策，匈奴犯渭桥。五原秋草绿，胡马一何骄。  
命将征西极，横行阴山侧。燕支落汉家，妇女无花色。  
转战渡黄河，休兵乐事多。萧条清万里，瀚海寂无波。  

玉阶怨  
玉阶生白露，夜久侵罗袜。却下水精帘，玲珑望秋月。  

襄阳曲四首  
襄阳行乐处，歌舞白铜鞮。江城回绿水，花月使人迷。  
山公醉酒时，酩酊襄阳下。头上白接礠，倒着还骑马。  
岘山临汉江，水绿沙如雪。上有堕泪碑，青苔久磨灭。  
且醉习家池，莫看堕泪碑。山公欲上马，笑杀襄阳儿。  

大堤曲  
汉水临襄阳，花开大堤暖。佳期大堤下，泪向南云满。春风复无情，吹我梦魂散。  
不见眼中人，天长音信断。  

宫中行乐词八首  
小小生金屋，盈盈在紫微。山花插宝髻，石竹绣罗衣。每出深宫里，常随步辇归。  
只愁歌舞散，化作彩云飞。  
柳色黄金嫩，梨花白雪香。玉楼巢翡翠，珠殿销鸳鸯。选妓随雕辇，征歌出洞房。  
宫中谁第一，飞燕在昭阳。  
卢橘为秦树，蒲桃出汉宫。烟花宜落日，丝管醉春风。笛奏龙鸣水，箫吟凤下空。  
君王多乐事，何必向回中。  
玉树春归日，金宫乐事多。后庭朝未入，轻辇夜相过。笑出花间语，娇来烛下歌。  
莫教明月去，留著醉姮娥。  
  
绣户香风暖，沙窗曙色新。宫花争笑日，池草暗生春。绿树闻歌鸟，青楼见舞人。  
昭阳桃李月，罗绮自相亲。  
今日明光里，还须结伴游。春风开紫殿，天乐下珠楼。艳舞全知巧，娇歌半欲羞。  
更怜花月夜，宫女笑藏钩。  
寒雪梅中尽，春风柳上归。宫莺娇欲醉，檐燕语还飞。迟日明歌席，新花艳舞衣。  
晚来移彩仗，行乐好光辉。  
水绿南薰殿，花红北阙楼。莺歌闻太液，凤吹绕瀛洲。素女鸣珠佩，天人弄彩球。  
今朝风日好，宜入未央游。  

鼓吹入朝曲  
金陵控海浦，绿水带吴京。铙歌列骑吹，飒沓引公卿。搥钟速严妆，伐鼓启重城。  
天子凭玉案，剑履若云行。日出照万户，簪裾烂明星。朝罢沐浴闲，遨游阆风亭。  
济济双阙下，欢娱乐恩荣。  

秦女休行  
西门秦氏女，秀色如琼花。手挥白杨刀，清昼杀仇家。罗袖洒赤血，英声凌紫霞。  
直上西山去，关吏相邀遮。婿为燕国王，身被诏狱加。犯刑若履虎，不畏落爪牙。  
素颈未及断，摧眉伏泥沙。金鸡忽放赦，大辟得宽赊。何惭聂政姊，万古共惊嗟。  

秦女卷衣  
天子居未央，妾来卷衣裳。顾无紫宫宠，敢拂黄金床。水至亦不去，熊来尚可当。  
微身捧日月，飘若萤火光。愿君采葑菲，无以下体妨。  

东武吟  
好古笑流俗，素闻贤达风。方希佐明主，长揖辞成功。白日在高天，回光烛微躬。  
恭承凤凰诏，欻起云萝中。清切紫霄迥，优游丹禁通。君王赐颜色，声价凌烟虹。  
乘舆拥翠盖，扈从金城东。宝马丽绝景，锦衣入新丰。倚岩望松雪，对酒鸣丝桐。  
因学杨子云，献赋甘泉宫。天书美片善，清芬播无穷。归来入咸阳，谈笑皆王公。  
一朝去金马，飘落成飞蓬。宾友日疏散，玉樽亦已空。才力独可倚，不惭世上雄。  
闲作东武吟，曲尽情未终。书此谢知己，吾寻黄绮翁。  

邯郸才人嫁为厮养卒妇  
妾本丛台女，扬娥入丹阙。自倚颜如花，宁知有凋歇。一辞玉阶下，去若朝云没。  
每忆邯郸城，深宫梦秋月。君王不可见，惆怅至明发。  

出自蓟北门行  
虏阵横北荒，胡星曜精芒。羽书速惊电，烽火昼连光。虎竹救边急，戎车森已行。  
明主不安席，按剑心飞扬。推毂出猛将，连旗登战场。兵威冲绝漠，杀气凌穹苍。  
列卒赤山下，开营紫塞旁。孟冬风沙紧，旌旗飒凋伤。画角悲海月，征衣卷天霜。  
挥刃斩楼兰，弯弓射贤王。单于一平荡，种落自奔亡。收功报天子，行歌归咸阳。  

洛阳陌  
白玉谁家郎，回车渡天津。看花东陌上，惊动洛阳人。  

北上行  
北上何所苦，北上缘太行。磴道盘且峻，巉岩凌穹苍。马足蹶侧石，车轮摧高冈。  
沙尘接幽州，烽火连朔方。杀气毒剑戟，严风裂衣裳。奔鲸夹黄河，凿齿屯洛阳。  
前行无归日，返顾思旧乡。惨戚冰雪里，悲号绝中肠。尺布不掩体，皮肤剧枯桑。  
汲水涧谷阻，采薪垄坂长。猛虎又掉尾，磨牙皓秋霜。草木不可餐，饥饮零露浆。  
叹此北上苦，停骖为之伤。何日王道平，开颜睹天光。  

短歌行  
白日何短短，百年苦易满。苍穹浩茫茫，万劫太极长。麻姑垂两鬓，一半已成霜。  
天公见玉女，大笑亿千场。吾欲揽六龙，回车挂扶桑。北斗酌美酒，劝龙各一觞。  
富贵非所愿，为人驻颓光。  

空城雀  
嗷嗷空城雀，身计何戚促。本与鹪鹩群，不随凤凰族。提携四黄口，饮乳未尝足。  
食君糠粃馀，常恐乌鸢逐。耻涉太行险，羞营覆车粟。天命有定端，守分绝所欲。  

发白马  
将军发白马，旌节渡黄河。箫鼓聒川岳，沧溟涌涛波。武安有震瓦，易水无寒歌。  
铁骑若雪山，饮流涸滹沱。扬兵猎月窟，转战略朝那。倚剑登燕然，边峰列嵯峨。  
萧条万里外，耕作五原多。一扫清大漠，包虎戢金戈。  

陌上桑  
美女渭桥东，春还事蚕作。五马飞如花，青丝结金络。不知谁家子，调笑来相谑。  
妾本秦罗敷，玉颜艳名都。绿条映素手，采桑向城隅。使君且不顾，况复论秋胡。  

寒将  
虫爱碧草，鸣凤栖青梧。托心自有处，但怪旁人愚。徒令白日暮，高驾空踟蹰。  

枯鱼过河泣  
白龙常改服，偶被豫且制。谁使尔为鱼，徒为诉天帝。作书报鲸鲵，勿恃风涛势。  
涛落归泥沙，翻遭蝼蚁噬。万乘慎出入，柏人以为诫。  

丁都护歌  
云阳上征去，两岸饶商贾。吴牛喘月时，拖船一何苦。水浊不可饮，壶浆半成土。  
一唱都护歌，心摧泪如雨。万人系盘石，无由达江浒。君看石芒砀，掩泪悲千古。  

相逢行二首  
朝骑五花马，谒帝出银台。秀色谁家子，云车珠箔开。金鞭遥指点，玉勒近迟回。  
夹毂相借问，疑从天上来。邀入青绮门，当歌共衔杯。衔杯映歌扇，似月云中见。  
相见不得亲，不如不相见。相见情已深，未语可知心。胡为守空闺，孤眠愁锦衾。  
锦衾与罗帏，缠绵会有时。春风正澹荡，暮雨来何迟。愿因三青鸟，更报长相思。  
光景不待人，须臾发成丝。当年失行乐，老去徒伤悲。持此道密意，无令旷佳期。  
相逢红尘内，高揖黄金鞭。万户垂杨里，君家阿那边。  

千里思  
李陵没胡沙，苏武还汉家。迢迢五原关，朔雪乱边花。一去隔绝国，思归但长嗟。  
鸿雁向西北，因书报天涯。  

树中草  
鸟衔野田草，误入枯桑里。客土植危根，逢春犹不死。草木虽无情，因依尚可生。  
如何同枝叶，各自有枯荣。  

君马黄  
君马黄，我马白。马色虽不同，人心本无隔。共作游冶盘，双行洛阳陌。  
长剑既照曜，高冠何赤色赫。各有千金裘，俱为五侯客。猛虎落陷阱，壮夫时屈厄。  
相知在急难，独好亦何益。  

拟古  
融融白玉辉，映我青蛾眉。宝镜似空水，落花如风吹。出门望同子，荡漾不可期。  
安得黄鹤羽，一报佳人知。  

折杨柳  
垂杨拂绿水，摇艳东风年。花明玉关雪，叶暖金窗烟。美人结长想，对此心悽然。  
攀条折春色，远寄龙庭前。  

凤凰曲  
嬴女吹玉箫，吟弄天上春。青鸾不独去，更有携手人。影灭彩云断，遗声落西秦。  

少年子  
青云少年子，挟弹章台左。鞍马四边开，突如流星过。金丸落飞鸟，夜入琼楼卧。  
夷齐是何人，独守西山饿。  

紫骝马  
紫骝行且嘶，双翻碧玉蹄。临流不肯渡，似惜锦障泥。白雪关山远，黄云海戍迷。  
挥鞭万里去，安得念春闺。  

少年行  
击筑饮美酒，剑歌易水湄。经过燕太子，结托并州儿。少年负壮气，奋烈自有时。  
因声鲁勾践，争情勿相欺。  

豫章行  
胡风吹代马，北拥鲁阳关。吴兵照海雪，西讨何时还。半渡上辽津，黄云惨无颜。  
老母与子别，呼天野草间。白马绕旌旗，悲鸣相追攀。白杨秋月苦，早落豫章山。  
本为休明人，斩虏素不闲。岂惜战斗死，为君扫凶顽。精感石没羽，岂云惮险艰。  
楼船若鲸飞，波荡落星湾。此曲不可奏，三军鬓成斑。  

沐浴子  
沐芳莫弹冠，浴兰莫振衣。处世忌太洁，至人贵藏晖。沧浪有钓叟，吾与尔同归。  

高句骊  
金花折风帽，白马小迟回。翩翩舞广袖，似鸟海东来。  

静夜思  
床前看月光，疑是地上霜。举头望山月，低头思故乡。  

渌水曲  
渌水明秋日，南湖采白□。荷花娇欲语，愁杀荡舟人。  

凤台曲  
尝闻秦帝女，传得凤凰声。是日逢仙子，当时别有情。人吹彩箫去，天借绿云迎。  
心在身不返，空馀弄玉名。  

从军行  
从军玉门道，逐虏金微山。笛奏梅花曲，刀开明月环。鼓声鸣海上，兵气拥云间。  
愿斩单于首，长驱静铁关。  
百战沙场碎铁衣，城南已合数重围。突营射杀呼延将，独领残兵千骑归。  

秋思二首  
春阳如昨日，碧树鸣黄鹂。芜然蕙草暮，飒尔凉风吹。天秋木叶下，月冷莎鸡悲。  
坐愁群芳歇，白露凋华滋。  
阏氏黄叶落，妾望白登台。海上碧云断，单于秋色来。胡兵沙塞合，汉使玉关回。  
征客无归日，空悲蕙草摧。  

春思  
燕草如碧丝，秦桑低绿枝。当君怀归日，是妾断肠时。春风不相识，何事入罗帏。  

子夜吴歌四首  
秦地罗敷女，采桑绿水边。素手青条上，红妆白日鲜。蚕饥妾欲去，五马莫留连。  
镜湖三百里，菡萏发荷花。五月西施采，人看隘若耶。回舟不待月，归去越王家。  
长安一片月，万户捣衣声。秋风吹不尽，总是玉关情。何日平胡虏，良人罢远征。  
明朝驿使发，一夜絮征袍。素手抽针冷，那堪把剪刀。裁缝寄远道，几日到临洮。  

对酒二首  
松子栖金华，安期入蓬海。此人古之仙，羽化竟何在。浮生速流电，倏忽变光彩。  
天地无凋换，容颜有迁改。对酒不肯饮，含情欲谁待。  
劝君莫拒杯，春风笑人来。桃李如旧识，倾花向我开。流莺啼碧树，明月窥金罍。  
昨来朱颜子，今日白发催。棘生石虎殿，鹿走姑苏台。自古帝王宅，城阙闭黄埃。  
君若不饮酒，昔人安在哉。  

估客乐  
海客乘天风，将船远行役。譬如云中鸟，一去无踪迹。  

去妇词  
古来有弃妇，弃妇有归处。今日妾辞君，辞君遣何去。本家零落尽，恸哭来时路。  
忆昔未嫁君，闻君却周旋。绮罗锦绣段，有赠黄金千。十五许嫁君，二十移所天。  
自从结发日未几，离君缅山川。家家尽欢喜，孤妾长自怜。幽闺多怨思，盛色无十年。  
相思苦循环，枕席生流泉。流泉咽不扫，独梦关山道。及此见君归，君归妾已老。  
物华恶衰贱，新宠方礡好。掩泪出故房，伤心剧秋草。自妾为君妻，君东妾在西。  
罗帷到晓恨，玉貌一生啼。自从离别久，不觉尘埃厚。常嫌玳瑁孤，犹羡鸳鸯偶。  
岁华逐霜霰，贱妾何能久。寒沼落芙蓉，秋风散杨柳。以此憔悴颜，空持旧物还。  
馀生欲何寄，谁肯相牵攀。君恩既断绝，相见何年月。悔倾连理杯，虚作同心结。  
女萝附青松，贵欲相依投。浮萍失绿水，教作若为流。不叹君弃妾，自叹妾缘业。  
忆昔初嫁君，小姑才倚床。今日妾辞君，小姑如妾长。回头语小姑，莫嫁如兄夫。  

长歌行  
桃李得日开，荣华照当年。东风动百物，草木尽欲言。枯枝无丑叶，涸水吐清泉。  
大力运天地，羲和无停鞭。功名不早著，竹帛将何宣。桃李务青春，谁能贯白日。  
富贵与神仙，蹉跎成两失。金石犹销铄，风霜无久质。畏落日月后，强欢歌与酒。  
秋霜不惜人，倏忽侵蒲柳。  

南都行  
南都信佳丽，武阙横西关。白水真人居，万商罗廛阛。高楼对紫陌，甲第连青山。  
此地多英豪，邈然不可攀。陶朱与五羖，名播天壤间。丽华秀玉色，汉女娇朱颜。  
清歌遏流云，艳舞有馀闲。遨游盛宛洛，冠盖随风还。走马红阳城，呼鹰白河湾。  
谁识卧龙客，长吟愁鬓斑。  

玉真仙人词  
玉真之真人，时往太华峰。清晨鸣天鼓，飙焱欠腾双龙。弄电不辍手，行云本无踪。  
几时入少室，王母应相逢。  

清溪行  
清溪清我心，水色异诸水。借问新安江，见底何如此。人行明镜中，鸟度屏风里。  
向晚猩猩啼，空悲远游子。  

历阳壮士勤将军名思齐歌并序  
历阳壮士勤将军，神力出于百夫。则天太后召见奇之，授游击将军，赐锦袍玉带，朝野荣之。后拜横南将军。大臣慕义结十友，即燕公张说#馆陶公郭元振为首。余壮之，遂作诗。  
太古历阳郡，化为洪川在。江山犹郁盘，龙虎秘光彩。蓄泄数千载，风云何霮[上雨下对]。  
特生勤将军，神力百夫倍。  

古意  
君为女萝草，妾作兔丝花。轻条不自引，为逐春风斜。百丈托远松，缠绵成一家。  
谁言会面易，各在青山崖。女萝发馨香，兔丝断人肠。枝枝相纠结，叶叶竟飘扬。  
生子不知根，因谁共芬芳。中巢双翡翠，上宿紫鸳鸯。君识二草心，海潮亦可量。  

赠从兄襄阳少府皓  
结发未识事，所交尽豪雄。却秦不受赏，击晋宁为功。托身白刃里，杀人红尘中。  
当朝揖高义，举止钦英风。小节岂足言，退耕舂陵东。归来无产业，生事如转蓬。  
一朝狐裘敝，百镒黄金空。弹剑徒激昂，出门悲路穷。吾兄青云士，然诺闻诸公。  
所以陈片言，片言贵情通。棣华傥不接，甘与秋草同。  

赠张公洲革处士  
列子居郑圃，不将众庶分。革侯遁南浦，常恐楚人闻。抱[上雍下瓦]灌秋蔬，心闲游天云。  
每将瓜田叟，耕种汉水滨。时登张公洲，入兽不乱群。井无桔槔事，门绝刺绣文。  
长揖二千石，远辞百里君。斯为真隐者，吾党慕清芬。  

淮海对雪赠傅霭  
朔雪落吴天，从风渡溟渤。海树成阳春，江沙皓明月。飘四荒外，想像千花发。  
瑶草生阶墀，玉尘散庭阙。兴从剡溪起，思绕梁山发。寄君郢中歌，曲罢心断绝。  

赠徐安宜  
白田见楚老，歌咏徐安宜。制锦不择地，操刀良在兹。清风动百里，惠化闻京师。  
浮人若云归，耕种满郊歧。川光净麦陇，日色明桑枝。讼息但长啸，宾来或解颐。  
青槐拂户牖，白水流园池。游子滞安邑，怀恩未忍辞。繄君树桃李，岁晚托深期。  

赠任城卢主簿潜  
海鸟知天风，窜身鲁门东。临觞不能饮，矫翼思凌空。钟鼓不为乐，烟霜谁与同。  
归飞未忍去，流泪谢鸳鸿。  

早秋赠裴十七仲堪  
远海动风色，吹愁落天涯。南星变大火，热气馀丹霞。光景不可回，六龙转天车。  
荆人泣美玉，鲁叟悲匏瓜。功业若梦里，抚琴发长嗟。裴生信英迈，崛起多才华。  
历抵海岱豪，结交鲁朱家。良图竟未展，意欲飞丹砂。破产且救人，遗身不为家。  
复携两少女，艳色惊荷花。双歌入青云，但惜白日斜。穷溟出宝贝，大泽饶龙蛇。  
明主傥见收，烟霄路非赊。知飞万里道，勿使岁寒差。  

赠范金乡二首  
君子枉清眄，不知东走迷。离家未几月，络纬鸣中闺。桃李君不言，攀花愿成蹊。  
那能吐芳信，惠好相招携。我有结绿珍，久藏浊水泥。时人弃此物，乃兴燕珉齐。  
拂拭欲赠之，申眉路无梯。辽东惭白豕，楚客羞山鸡。徒有献芹心，终流泣玉啼。  
只应自索漠，留舌示山妻。  
范宰不买名，弦歌对前楹。为邦默自化，日觉冰壶清。百里鸡犬静，千庐机杼鸣。  
浮人少荡析，爱客多逢迎。游子睹嘉政，因之听颂声。  

赠瑕丘王少府  
皎皎鸾凤姿，飘飘神仙气。梅生亦何事，来作南昌尉。清风佐鸣琴，寂寞道为贵。  
一见过所闻，操持难兴群。毫挥鲁邑讼，目送瀛洲云。我隐屠钓下，尔当玉石分。  
无由接高论，空此仰清芬。  

赠丹阳横山周处士惟长  
周子横山隐，开门临城隅。连峰入户牖，胜概凌方壶。时枉白纟宁词，放歌丹阳湖。  
水色傲溟渤，川光秀菰蒲。当其得意时，心与天壤俱。闲云随舒卷，安识身有无。  
抱石耻献玉，沉泉笑探珠。羽化如可作，相携上清都。  

玉真公主别馆苦雨赠卫尉张卿二首  
愁坐金张馆，繁阴书不开。空烟送雨色，萧飒望中来。翳翳昏垫苦，沈沈忧恨催。  
清秋何以慰，白酒盈吾杯。吟咏思管乐，此人已成灰。独酌聊自勉，谁贵经纶才。  
弹剑谢公子，无鱼良可哀。  
苦雨思白日，浮云何由卷。稷□和天人，阴阳仍骄蹇。秋霖剧倒井，昏雾横绝山献。  
欲往咫尺涂，遂成山川限。瞔瞔奔溜泻，浩浩惊波转。泥沙塞中途，牛马不可辨。  
饥从漂母食，闲缀羽林简。园家逢秋蔬，藜藿不满眼。虫萧蛸结思幽，蟋蟀伤褊浅。  
厨灶无青烟，刀机生绿藓。投筯解肃鸟霜鸟，换酒醉北堂。丹徒布衣者，慷慨未可量。  
何时黄金盘，一斛荐槟榔。功成拂衣去，摇裔沧洲旁。  

赠韦秘书子春  
谷口郑子真，躬耕在岩石。高名动京师，天下皆藉藉。其人竟不起，云卧从所适。  
苟无济世心，独善亦何益。惟君家世者，偃息逢休明。谈天信浩荡，说剑纷纵横。  
谢公不徒然，起来为苍生。秘书何寂寂，无乃羁豪英。且复归碧山，安能恋金阙。  
旧宅樵渔地，蓬蒿已应没。却顾女几峰，胡颜见云月。徒为风尘苦，一官已白发。  
气同万里合，访我来琼都。披云睹青天，扪虱话良图。留侯将绮季，出处未云殊。  
终与安社稷，功成立五湖。  

赠韦侍御黄裳二首  
太华生长松，亭亭凌霜雪。天与百尺高，岂为微飙折。桃李卖摇艳，路人行且迷。  
春光扫地尽，碧叶成黄泥。愿君学长松，慎勿作桃李。受屈不改心，然后知君子。  
见君乘骢马，知上太山道。此地果摧轮，全身以为宝。我如丰年玉，弃置秋田草。  
但勖冰壶心，无为叹衰老。  

赠薛校书  
我有吴趋曲，无人知此音。姑苏成蔓草，麋鹿空悲吟。未夸观涛作，空郁钓鳌心。  
举手谢东海，虚行归故林。  

赠何七判官昌浩  
有时忽惆怅，匡坐至夜分。平明空啸咤，思欲解世纷。心随长风去，吹散万里云。  
羞作济南生，九十诵古文。不然拂剑起，沙漠收奇勋。老死田陌间，何因扬清芬。  
夫子今管乐，英才冠三军。终与同出处，岂将沮溺群。  

读诸葛武侯传书怀赠长安崔少府叔封昆季  
汉道昔云季，群雄方战争。霸图各未立，割据资豪英。赤伏起颓运，卧龙得孔明。  
当其南阳时，陇亩躬自耕。鱼水三顾合，风云四海生。武侯立岷蜀，壮士吞咸京。  
何人先见许，但有崔州平。余亦草间人，颇怀拯物情。晚途值子玉，华发同衰荣。  
托意在经济，结交为弟兄。无令管与鲍，千载独知名。  

赠崔侍御  
黄河三尺鲤，本在孟津居。点额不成龙，归来伴凡鱼。故人东海客，一见借吹嘘。  
风涛傥相因，更欲凌昆墟。何当赤草使，再往召相如。  

赠参寥子  
白鹤飞天书，南荆访高士。五云在岘山，果得参寥子。肮脏辞故园，昂藏入君门。  
天子分玉帛，百官接话言。毫墨时洒落，探元有奇作。著论穷天人，千春秘麟阁。  
长揖不受官，拂衣归林峦。余亦去金马，藤萝同所欢。相思在何处，桂树青云端。  

赠饶阳张司务璲  
朝饮苍梧泉，夕栖碧海烟。宁知鸾凤意，远托椅桐前。慕蔺岂曩古，攀嵇是当年。  
愧非黄石老，安识子房贤。功业嗟落日，容华弃徂川。一语已道意，三山期著鞭。  
蹉跎人间世，寥落壶中天。独见游物祖，探元穷化先。何当共携手，相与排冥筌。  

赠清漳明府侄  
我李百万叶，柯条布中州。天开青云器，日为苍生忧。小邑且割鸡，大刀伫烹牛。  
雷声动四境，惠与清漳流。弦歌咏唐尧，脱落隐簪组。心和得天真，风俗由太古。  
牛羊散阡陌，夜寝不扃户。问此何以然，贤人宰吾土。举邑树桃李，垂阴亦流芬。  
河堤绕绿水，桑柘连青云。赵女不冶容，提笼昼成群。缲丝鸣机杼，百里声相闻。  
讼息鸟下阶，高卧披道帙。蒲鞭挂檐枝，示耻无扑抶。琴清月当户，人寂风入室。  
长啸无一言，陶然上皇逸。白玉壶冰水，壶中见底清。清光洞毫发，皎洁照群情。  
赵北美佳政，燕南播高名。过客览行谣，因之颂德声。  

赠临洺县令皓弟  
陶令去彭泽，茫然元古心。大音自成曲，但奏无弦琴。钓水路非遥，连鳌意何深。  
终期龙伯国，与余相招寻。  

邺中赠王大劝入高凤石门山幽居  
一身竟无托，远与孤蓬征。千里失所依，复将落叶并。中途偶良朋，问我将何行。  
欲献济时策，此心谁见明。君王制六合，海塞无交兵。壮士伏草间，沈忧乱纵横。  
飘飘不得意，昨发南都城。紫燕枥上嘶，青萍匣中鸣。投躯寄天下，长啸寻豪英。  
耻学琅邪人，龙蟠事躬耕。富贵吾自取，建功及春荣。我愿执尔手，尔当达我情。  
相知同一己，岂唯弟与兄。抱子弄白云，琴歌发清声。临别意难尽，各希存令名。  

赠卢征君昆弟  
明主访贤逸，云泉今已空。二卢竟不起，万乘高其风。河上喜相得，壶中趣每同。  
沧州即此地，观化游无穷。木落海水清，[上敖下黾]背睹方蓬。与君弄倒影，携手凌星虹。  

赠新平少年  
韩信在淮阴，少年相欺凌。屈体若无骨，壮心有所凭。一遭龙颜君，啸咤从此兴。  
千金答漂母，万古共嗟称。而我竟胡为，寒苦坐相仍。长风入短袂，内手如怀冰，  
故友不相恤，新交宁见矜。摧残槛中虎，羁绁睼上鹰。何时腾风云，搏击申所能。  

赠崔侍御  
长剑一杯酒，男儿方寸心。洛阳因剧孟，托宿话胸襟。但仰山岳秀，不知江海深。  
长安复携手，再顾重千金。君乃[车酉]轩佐，余叨翰墨林。高风摧秀木，惊弹落虚禽。  
不敢回舟兴，而来命驾寻。扶摇应借便，桃李愿成阴。笑吐张仪舌，愁为庄□吟。  
谁怜明月夜，肠断听秋砧。  

赠嵩山焦炼师并序  
嵩丘有神人焦炼师者，不知何许妇人也。又云生于齐梁，时其年貌可称五六十。常胎息绝谷，居少室庐，游行若飞，倏忽万里。世或传其入东海，登蓬莱，竟不能测其往也。余访道少室，尽登三十六峰，闻风有寄，洒翰遥赠。  
二室凌青天，三花含紫烟。中有蓬莱客，宛疑麻姑仙。道在喧莫染，迹高想已绵。  
时餐金鹅药，屡读青苔篇。八极恣游憩，九垓长周旋。下瓢酌颍水，舞鹤来伊川。  
还归空山上，独拂秋霞眠。萝月挂朝镜，松风鸣夜弦。潜光隐嵩岳，炼魄栖云幄。  
霓衣何飘飘，凤吹转绵邈。愿同西王母，下顾东方朔。紫书傥可传，冥骨誓相学。  

秋日炼药院镊白发赠元六兄林宗  
木落识岁秋，瓶水知天寒。桂枝日已绿，拂雪凌云端。弱龄接光景，矫翼攀鸿鸾。  
投分三十载，荣枯同所欢。长吁望青云，镊白坐相看。秋颜入晓镜，壮发凋危冠。  
穷与鲍生贾，饥从漂母餐。时来极天人，道在岂吟叹。乐毅方适赵，苏秦初说韩。  
卷舒固在我，何事空摧残。  

书情赠蔡舍人雄  
尝高谢太傅，携妓东山门。楚舞醉碧云，吴歌断青猿。暂因苍生起，谈笑定黎元。  
余亦爱此人，丹霄冀飞翻。遭逢圣明主，敢进兴亡言。娥眉积谗妒，鱼目嗤玙璠。  
白璧竟何辜，青蝇遂成冤。一朝去京国，十载客梁园。猛犬吠九关，杀人愤精魂。  
皇穹雪夭枉，白日开氛昏。泰阶得夔龙，桃李满中原。倒海索明月，凌山采芳荪。  
愧无横草功，虚负雨露恩。迹谢云台阁，心随天马辕。夫子王佐才，而今复谁论。  
曾飙振六翮，不日思腾骞。我纵五湖棹，烟涛恣崩奔。梦钓子陵湍，英风缅犹存。  
徒希客星隐，弱植不足援。千里一回首，万里一长歌。黄鹤不复来，清风愁奈何。  
舟浮潇湘月，山倒洞庭波。投汨笑古人，临濠得天和。闲时田亩中，搔背牧鸡鹅。  
别离解相访，应在武陵多。  

忆襄阳旧游赠济阴马少府巨  
昔为大堤客，曾上山公楼。开窗碧嶂满，拂镜沧江流。高冠佩雄剑，长揖韩荆州。  
此地别夫子，今来思旧游。朱颜君未老，白发我先秋。壮志恐蹉跎，功名若云浮。  
归心结远梦，落日悬春愁。空思羊叔子，堕泪岘山头。  

访道安陵遇盖寰为予造真箓临别留赠  
清水见白石，仙人识青童。安陵盖夫子，十岁与天通。悬河与微言，谈论安可穷。  
能令二千石，抚背惊神聪。挥毫赠新诗，高价掩山东。至今平原客，感激慕清风。  
学道北海仙，传书蕊珠宫。丹田了玉阙，白日思云空。为我草真箓，天人惭妙工。  
七元洞豁落，八角辉星虹。三灾荡璇玑，蛟龙翼微躬。举手谢天地，虚无齐始终。  
黄金献高堂，答荷难克充。下笑世上士，沉魂北罗酆。昔日万乘坟，今成一科蓬。  
赠言若可重，实此轻华嵩。  

赠郎中崔宗之  
胡鹰拂海翼，翱翔鸣素秋。惊云辞沙朔，飘荡迷河洲。有如飞蓬人，去逐万里游。  
登高望浮云，仿佛如旧丘。日从海旁没，水向天边流。长啸倚孤剑，目极心悠悠。  
岁晏归去来，富贵安所求。仲尼七十说，历聘莫见收。鲁连逃千金，珪组岂可酬。  
时哉苟不会，草木为我俦。希君同携手，长往南山幽。  

赠崔谘议  
马录骥本天马，素非伏枥驹。长嘶向清风，倏忽凌九区。何言西北至，却是东南隅。  
世道有翻覆，前期难预图。希君一剪拂，犹可骋中衢。  

赠别从甥高五  
鱼目高太山，不如一玙璠。贤甥即明月，声价动天门。能成吾宅相，不减魏阳元。  
自顾寡筹略，功名安所存。五木思一掷，如绳系穷猿。枥中骏马空，堂上醉人喧。  
黄金久已罄，为报故交恩。闻君陇西行，使我惊心魂。与尔共飘□，雪天各飞翻。  
江水流或卷，此心难具论。贫家羞好客，语拙觉辞繁。三朝空错莫，对饭却惭冤。  
自笑我非夫，生事多契阔。蓄积万古愤，向谁得开豁。天地一浮云，此身乃毫末。  
忽见无端倪，太虚可苞括。去去何足道，临歧空复愁。肝胆不楚越，山河亦衾帱。  
云龙若相从，明主会见收。成功解相访，溪水桃花流。  

赠裴司马  
翡翠黄金缕，绣成歌舞衣。若无云间月，谁可比光辉。秀色一如此，多为众女讥。  
君恩移昔爱，失宠秋风归。愁苦不窥邻，泣上流黄机。天寒素手冷，夜长烛复微。  
十日不满匹，鬓蓬乱若丝。犹是可怜人，容华世中稀。向君发皓齿，顾我莫相违。  

叙旧赠江阳宰陆调  
太伯让天下，仲雍扬波涛。清风荡万古，迹与星辰高。开吴食东溟，陆氏世英髦。  
多君秉古节，岳立冠人曹。风流少年时，京洛事游遨。腰间延陵剑，玉带明珠袍。  
我昔斗鸡徒，连延武陵豪。邀遮相组织，呵吓来煎熬。君开万丛人，鞍马皆辟易。  
告急清宪台，脱余北门厄。间宰江阳邑，剪棘树兰芳。城门何肃穆，五月飞秋霜。  
好鸟集珍木，高才列华堂。时从府中归，丝管俨成行。但苦隔远道，无由共[口卸]觞。  
江北荷花开，江南杨梅熟。正好饮酒时，怀贤在心目。挂席候海色，当风下长川。  
多酤新丰醁，满载剡溪船。中途不遇人，直到尔门前。大笑同一醉，取乐平生年。  

赠从孙义兴宰铭  
天子思茂宰，天枝得英才。朗然清秋月，独出映吴台。落笔生绮绣，操刀振风雷。  
蠖屈虽百里，鹏骞望三台。退食无外事，琴堂向山开。绿水寂以闲，白云有时来。  
河阳富奇藻，彭泽纵名杯。所恨不见之，犹如仰昭回。元恶昔滔天，疲人散幽草。  
惊川无恬鳞，举邑罕遗老。誓雪会稽耻，将奔武陵道。亚相素所重，投刃应桑林。  
独坐伤激扬，神融一开襟。弦歌欣再理，和乐醉人心。蠹政除害马，倾巢有归禽。  
壶浆候君来，聚舞共讴吟。农夫弃蓑笠，蚕女堕缨簪。欢笑相拜贺，则知惠爱深。  
历职吾所闻，称贤尔为最。化洽一邦上，名驰三江外。峻节冠云霄，通方堪远大。  
能文变风俗，好客留轩盖。他日一来游，因之严光濑。  

草创大还赠柳官迪  
天地为橐龠，周流行太易。造化合元符，交构腾精魄。自然成妙用，熟知其指的。  
罗络四季间，绵微一无隙。日月更出没，双光岂云只。姹女乘河车，黄金充辕轭。  
执枢相管辖，摧伏伤羽翮。朱鸟张炎威，白虎守本宅。相煎成苦老，消铄凝津液。  
仿佛明窗尘，死灰同至寂。铸冶入赤色，十二周律历。赫然称大还，与道本无隔。  
白日可抚弄，清都在咫尺。北酆落死名，南斗上生籍。抑予是何者，身在方士格。  
才术信纵横，世途自轻掷。吾求仙弃俗，君晓损胜益。不向金阙游，思为玉皇客。  
鸾车速风电，龙骑无鞭策。一举上九天，相携同所适。  

赠崔司户文昆季  
双珠出海底，俱是连城珍。明月两特达，馀辉照傍人。英声振名都，高价动殊邻。  
岂伊箕山故，特以风期亲。惟昔不自媒，担簦西入秦。攀龙九天上，别忝岁星臣。  
布衣侍丹墀，密勿草丝纶。才微惠渥重，谗巧生缁磷。一去已十年，今来复盈旬。  
清霜入晓鬓，白露生衣巾。侧见绿水亭，开门列华茵。千金散义士，四座无凡宾。  
欲折月中桂，持为寒者薪。路旁已窃笑，天路将何因。垂恩傥秋山，报德有微身。  

赠溧阳宋少府陟  
李斯未相秦，且逐东门兔。宋玉事襄王，能为高唐赋。尝闻渌水曲，忽此相逢遇。  
扫洒青天开，豁然披云雾。葳蕤紫鸾鸣，巢在昆山树。惊风西北吹，飞落南溟去。  
早怀经济策，特受龙颜顾。白玉栖青蝇，君臣忽行路。人生感分义，贵欲呈丹素。  
何日清中原，相期廓天步。  

戏赠郑溧阳  
陶令日日醉，不知五柳春。素琴本无弦，漉酒用葛巾。清风北窗下，自谓羲皇人。  
何时到溧里，一见平生亲。  

赠僧崖公  
昔在朗陵东，学禅白眉空。大地了镜彻，回旋寄轮风。揽披造化力，持为我神通。  
晚谒太山君，亲见日没云。中夜卧山月，拂衣逃人群。授余金仙道，旷劫未始闻。  
冥机发天光，独朗谢垢氛。虚舟不系物，观化游江氵贲。江氵贲遇同声，道崖乃僧英。  
说法动海岳，游方化公卿。手秉玉麈尾，如登白楼亭。微言注百川，亹亹信可听。  
一风鼓群有，万籁各自鸣。启开七窗牖，托宿掣雷霆。自云历天台，搏壁摄翠屏。  
凌兢石桥去，恍惚入青冥。昔往今来归，绝景无不经。何日更携手，乘杯向蓬瀛。  

游溧阳北湖亭望瓦屋山怀古赠同旅  
朝登北湖亭，遥望瓦屋山。天清白露下，始觉秋风还。游子托主人，仰观眉睫间。  
日色送飞鸿，邈然不可攀。长吁相劝勉，何事来吴关。闻有贞义女，振穷溧水湾。  
清光了在眼，白日如披颜。高坟六七墩，山卒兀栖猛虎。遗迹翳九泉，芳名动千古。  
子胥昔乞食，此女倾壶浆。运开展宿愤，入楚鞭平王。凛冽天地间，闻名若怀霜。  
壮夫或未达，十步九太行。与君拂衣去，万里同翱翔。  

赠秋浦柳少府  
秋浦旧萧索，公庭人吏稀。因君树桃李，此地忽芳菲。摇笔望白云，开帘当翠微。  
时来引山月，纵酒酣清辉。而我爱夫子，淹留未忍归。  

宿清溪主人  
夜到清溪宿，主人碧岩里。檐楹挂星斗，枕席响风水。月落西山时，啾啾夜猿起。  

赠王判官时余归隐居庐山屏风叠  
昔别黄鹤楼，蹉跎淮海秋。俱飘零落叶，各散洞庭流。中年不相见，蹭蹬游吴越。  
何处我思君，天台绿萝月。会稽风月好，却绕剡溪回。云山海上出，人物镜中来。  
一度浙江北，十年醉楚台。荆门倒屈宋，梁苑倾邹枚。苦笑我夸诞，知音安在哉。  
大盗割鸿沟，如风扫秋叶。吾非济代人，且隐屏风叠。中夜天中望，忆君思见君。  
明朝拂衣去，永与海鸥群。  

在水军宴赠幕府诸侍御  
月化五白龙，翻飞凌九天。胡沙惊北海，电扫洛阳川。虏箭雨宫阙，皇舆成播迁。  
英王受庙略，秉钺清南边。云旗卷海雪，金戟罗江烟。聚散百万人，弛张在一贤。  
霜台降群彦，水国奉戎旃。绣服开宴语，天人借楼船。如登黄金台，遥谒紫霞仙。  
卷身编蓬下，冥机四十年。宁知草间人，腰下有龙泉。浮云在一决，誓欲清幽燕。  
愿与四座公，静谈金匮篇。齐心戴朝恩，不惜微躯捐。所冀旄头灭，功成追鲁连。  

赠武十七谔并序  
门人武谔，深于义者也。质木沉悍，慕要离之风。潜钓川海，不数数于世间事。闻  
中原作难，西来访余，余爱子伯禽在鲁，许将冒胡兵以致之。酒酣感激，援笔而赠。  
马如一匹练，明日过吴门。乃是要离客，西来欲报恩。笑开燕匕首，拂拭竟无言。  
狄犬吠清洛，天津成塞垣。爱子隔东鲁，空悲断肠猿。林回弃白璧，千里阻同奔。  
君为我致之，轻赍涉淮源。精诚合天道，不愧远游魂。  

赠张相镐二首  
神器难窃弄，天狼窥紫宸。六龙迁白日，四海暗胡尘。昊穹降元宰，君子方经纶。  
澹然养浩气，欻起持天钧。秀骨象山岳，英谋合鬼神。佐汉解鸿门，兴唐思退身。  
拥旄秉金钺，伐鼓乘朱轮。虎将如雷霆，总戎向东巡。诸侯拜马首，猛士骑鲸鳞。  
泽被鱼鸟悦，今行草木春。圣智不失时，建功及良辰。丑虏安足纪，可贻帼与巾。  
倒泻溟海珠，尽为入幕珍。冯异献赤伏，邓生欻来臻。庶同昆阳举，再睹汉仪新。  
昔为管将鲍，中奔吴隔秦。一生欲报主，百代期荣亲。其事竟不就，哀哉难重陈。  
卧病古松滋，苍山空四邻。风云激壮志，枯槁惊常伦。闻君自天来，目张气益振。  
亚夫得剧孟，敌国空无人。扪虱对桓公，愿得论悲辛。大块方噫气，何辞鼓青□。  
斯言傥不合，归老汉江滨。  
本家陇西人，先为汉边将。功略盖天地，名飞青云上。苦战竟不侯，当年颇惆怅。  
世传崆峒勇，气激金风壮。英烈遗厥孙，百代神犹王。十五观奇书，作赋凌相如。  
龙颜惠殊宠，麟阁凭天居。晚途未云已，蹭蹬遭谗毁。想像晋末时，崩腾胡尘起。  
衣冠陷锋镝，戎虏盈朝市。石勒窥神州，刘聪劫天子。抚剑夜吟啸，雄心日千里。  
誓欲斩鲸鲵，澄清洛阳水。六合洒霖雨，万物无凋枯。我挥一杯水，自笑何区区。  
因人耻成事，贵欲决良图。灭虏不言功，飘然陟蓬壶。唯有安期□，留之沧海隅。  

赠闾丘宿松  
阮籍为太守，乘驴上东平。剖竹十日间，一朝风化清。偶来拂衣去，谁测主人情。  
夫子理宿松，浮云知古城。扫地物莽然，秋来百草生。飞鸟还旧巢，迁人返躬耕。  
何惭宓子贱，不减陶渊明。吾知千载后，却掩二贤名。  

狱中上崔相涣  
胡马渡洛水，血流征战场。千门闭秋景，万姓危朝霜。贤相燮元气，再欣海县康。  
台庭有夔龙，列宿粲成行。羽翼三光圣，发辉两太阳。应念覆盆下，雪泣拜天光。  

系寻阳上崔相涣二首  
邯郸四十万，同日陷长平。能回造化笔，或冀一人生。  
毛遂不堕井，曾参宁杀人。虚言误公子，投杼惑慈亲。白璧双明月，方知一玉真。  

赠刘都使  
东平刘公干，南国秀馀芳。一鸣即朱绂，五十佩银章。饮冰事戎幕，衣锦华水乡。  
铜官几万人，诤讼清玉堂。吐言贵珠玉，落笔回风霜。而我谢明主，衔哀投夜郎。  
归家酒债多，门客粲成行。高谈满四座，一日倾千觞。所求竟无绪，裘马欲摧藏。  
主人若不顾，明发钓沧浪。  

赠常侍御  
安石在东山，无心济天下。一起振横流，功成复萧洒。大贤有舒卷，李叶轻风雅。  
匡复属何人，君为知音者。传闻武安将，气振长平瓦。燕赵期洗清，周秦保宗社。  
登朝若有言，为访南迁贾。  

赠易秀才  
少年解长剑，投赠即分离。何不断犀象，精光暗往时。蹉跎君自惜，窜逐我因谁。  
地远虞翻老，秋深宋玉悲。空摧芳桂色，不屈古松姿。感激平生意，劳歌寄此辞。  
经乱离后天恩流夜郎忆旧游书怀赠江夏韦太守良宰  
天上白玉京，十二楼五城。仙人抚我顶，结发受长生。误逐世间乐，颇穷理乱情。  
九十六圣君，浮云挂空名。天地赌一掷，未能忘战争。试涉霸王略，将期轩冕荣。  
时命乃大谬，弃之海上行。学剑翻自哂，为文竟何成。剑非万人敌，文窃四海声。  
儿戏不足道，五噫出西京。临当欲去时，慷慨泪沾缨。叹君倜傥才，标举冠群英。  
开筵引祖帐，慰此远徂征。鞍马若浮云，送余骠骑亭。歌钟不尽意，白日落昆明。  
十月到幽州，戈钅延若罗星。君王弃北海，扫地借长鲸。呼吸走百川，燕然可摧倾。  
心知不得意，却欲栖蓬瀛。弯弧惧天狼，挟矢不敢张。揽涕黄金台，呼天哭昭王。  
无人贵骏骨，绿耳空腾骧。乐毅傥再生，于今亦奔亡。蹉跎不得意，驱马过贵乡。  
逢君听弦歌，肃穆坐华堂。百里独太古，陶然卧羲皇。徵乐昌乐馆，开筵列壶觞。  
贤豪间青娥，对烛俨成行。醉舞纷绮席，清歌绕飞梁。欢娱未终朝，秩满归咸阳。  
祖道拥万人，供帐遥相望。一别隔千里，荣枯异炎凉。炎凉几度改，九土中横溃。  
汉甲连胡兵，沙尘暗云海。草木摇杀气，星辰无光彩。白骨成丘山，苍生竟何罪。  
函关壮帝居，国命悬哥舒。长戟三十万，开门纳凶渠。公卿如犬羊，忠谠醢与菹。  
二圣出游豫，两京遂丘墟。帝子许专征，秉旄控强楚。节制非桓文，军师拥熊虎。  
人心失去就，贼势腾风雨。惟君固房陵，诚节冠终古。仆卧香炉顶，餐霞氵敕瑶泉。  
门开九江转，枕下五湖连。半夜水军来，寻阳满旌旃。空名实自误，迫胁上楼船。  
徒赐五百金，弃之若浮烟。辞官不受赏，翻谪夜郎天。夜郎万里道，西上令人老。  
扫荡六合清，仍为负霜草。日月无偏照，何由诉苍昊。良牧称神明，深仁恤交道。  
一忝青云客，三登黄鹤楼。顾惭祢处士，虚对鹦鹉洲。樊山霸气尽，寥落天地秋。  
江带蛾眉雪，横穿三峡流。万舸此中来，连帆过扬州。送此万里目，旷然散我愁。  
纱窗倚天开，水树绿如发。窥日畏衔山。促酒喜见月。吴娃与越艳，窈窕夸铅红。  
呼来上云梯，含笑出帘栊。对客小垂手，罗衣舞春风。宾跪请休息，主人情未极。  
览君荆山作，江鲍堪动色。清水出芙蓉，天然去雕饰。逸兴横素襟，无时不招寻。  
朱门拥虎士，列戟何森森。剪凿竹石开，萦流涨清深。登楼坐水阁，吐论多英音。  
片辞贵白璧，一诺轻黄金。谓我不愧君，青鸟明丹心。五色云间鹊，飞鸣天上来。  
传闻赦书至，却放夜郎回。暖气变寒谷，炎烟生死灰。君登凤池去，勿弃贾生才。  
桀犬尚吠尧，匈奴笑千秋。中夜四五叹，常为大国忧。旌旆夹两山，黄河当中流。  
连鸡不得进，饮马空夷犹。安得羿善射，一箭落旄头。  

江夏使君叔席上赠史郎中  
凤凰丹禁里，衔出紫泥书。昔放三湘去，今还万死馀。仙郎久为别，客舍问何如。  
涸辙思流水，浮云失旧居。多惭华省贵，不以逐臣疏。复如竹林下，而陪芳宴初。  
希君生羽翼，一化北溟鱼。  

流夜郎半道承恩放还兼欣克复之美书怀示息秀才  
黄口为人罗，白龙乃鱼服。得罪岂怨天，以愚陷网目。鲸鲵未剪灭，豺狼屡翻覆。  
悲作楚地囚，何因秦庭哭。遭逢二明主，前后两迁逐。去国愁夜郎，投身窜荒谷。  
半道云屯蒙，旷如鸟出笼。遥欣克服美，光武安可同。天子巡剑阁。储皇守扶风。  
扬袂正北辰，开襟揽群雄。胡兵出月窟，雷破关之东。左扫因右拂，旋收洛阳宫。  
回舆入咸京，席卷六合通。叱咤开帝业，手成天地功。大驾还长安，两日忽再中。  
一朝让宝位，剑玺传无穷。愧无秋毫力，谁念矍铄翁。弋者何所慕，高飞仰冥鸿。  
弃剑学丹砂，临炉双玉童。寄言息夫子，岁晚陟方蓬。  

## 十八家诗抄·卷五  

### 李太白五古中一百五十三首  

博平郑太守自庐山千里相寻入江夏  
北市门见访却之武陵立马赠别  
大梁贵公子，气盖苍梧云。若无三千客，谁道信陵君。救赵复存魏，英威天下闻。  
邯郸能屈节，访博从毛薛。夷门得隐论，而与侯生亲。仍要鼓刀者，乃是袖锤人。  
好士不尽心，何能保其身。多君重然诺，意气遥相托。五马入市门，金鞍照城郭。  
都忘虎竹贵，且与荷衣乐。去去桃花源，何时见归轩。相思无终极，肠断朗江猿。  

赠王汉阳  
天落白玉棺，王乔辞叶县。一去未千年，汉阳复相见。犹乘飞凫□，尚识仙人面。  
鬓发何青青，童颜皎如练。吾曾弄海水，清浅嗟三变。果惬麻姑言，时光速流电。  
与君数杯酒，可以穷欢宴。白云归去来，何事坐交战。  

赠别舍人弟台卿之江南  
去国客行远，还山秋梦长。梧桐落金井，一叶飞银床。觉罢把朝镜，鬓毛飒已霜。  
良图委蔓草，古貌成枯桑。欲道心下事，时人疑夜光。因为洞庭叶，飘落之潇湘。  
令弟经济士，谪居我何伤。潜虬隐尺水，著论谈兴亡。玄遇王子乔，口传不死方。  
入洞过天地，登真朝玉皇。吾将抚尔背，挥手遂翱翔。  

赠卢司户  
秋色无远近，出门尽寒山。白云遥相识，待我苍梧间。借问卢耽鹤，西飞几岁还。  

醉后赠王历阳  
书秃千兔毫，诗裁两牛腰。笔踪起龙虎，舞袖拂云霄。双歌二胡姬，更奏远清朝。  
举酒挑朔雪，从君不相饶。  

赠历阳楮司马时此公为稚子舞  
北堂千万寿，侍奉有光辉。先同稚子舞，更著老莱衣。因为小儿啼，醉倒月下归。  
人间无此乐，此乐世中希。  

赠宣城宇文太守兼呈崔侍御  
白若白鹭鲜，清如清唳蝉。受气有本性，不为外物迁。饮水箕山上，食雪首阳巅。  
回车避朝歌，掩口去盗泉。岧峣广成子，倜傥鲁仲连。卓绝二公外，丹心无间然。  
昔攀六龙飞，今作百炼铅。怀恩欲报主，投佩向北燕。弯弓绿弦开，满月不惮坚。  
闲骑骏马猎，一射两虎穿。回旋若流光，转背落双鸢。胡虏三叹息，兼知五兵权。  
铮铮突云将，却掩我之妍。多逢剿绝儿，先着祖生鞭。据鞍空矍铄，壮志竟谁宣。  
蹉跎复来归，忧恨坐相煎。无风难破浪，失计长江边。危苦惜秃光，金波忽三圆。  
时游敬亭上，闲听松风眠。或弄宛溪月，虚舟信洄沿。颜公三十万，尽付酒家钱。  
兴发每取之，聊向醉中仙。过此无一事，静谈秋水篇。君从九卿来，水国有丰年。  
鱼盐满市井，布帛如云烟。下马不作威，冰壶照清川。霜眉邑中叟，皆美太守贤。  
时时慰风俗，往往出东田。竹马数小儿，拜迎白鹿前。含笑问使君，日晚可回旋。  
遂归池上酌，掩抑清风弦。曾标横浮云，下抚谢脁肩。楼高碧海出，树古青萝悬。  
光禄紫霞杯，伊昔忝相传。良图扫沙漠，别梦绕旌旃。富贵日或疏，愿言杳无缘。  
登龙有直道，倚玉阻芳筵。敢献绕朝策，思同郭泰船。何言一水浅，似隔九重天。  
崔生何傲岸，纵酒复谈玄。身为名公子，英才苦迍邅。鸣凤托高梧，凌风何翩翩。  
安知慕群客，弹剑拂秋莲。  

赠宣城赵太守悦  
赵得宝符盛，山河功业存。三千堂上客，出入拥平原。六国扬清风，英声何喧喧。  
大贤茂远业，虎竹光南藩。错落千丈松，虬龙盘古根。枝下无俗草，所植唯兰荪。  
忆在南阳时，始承国士恩。公为柱下史，脱绣归田园。伊昔簪白笔，幽都逐游魂。  
持斧佐三军，霜清天北门。差池宰两邑，鹗立重飞翻。焚香入兰台，起草多芳言。  
夔龙一顾重，矫翼凌翔鹓。赤县扬雷声，强项闻至尊。惊飙摧秀木，迹屈道弥敦。  
出牧历三郡，所居猛兽奔。迁入同卫鹤，谬上懿公轩。自笑东郭履，侧惭狐白温。  
闲吟步竹石，精义忘朝昏。憔悴成丑士，风云何足论。猕猴骑土牛，羸马夹双辕。  
愿借羲和景，为人照复盆。溟海不震荡，何由纵鹏鲲。所期要津日，倜傥假腾骞。  

赠从弟宣州长史昭  
淮南望江南，千里碧山对。我行倦过之，半落青天外。宗英佐雄郡，水陆相控带。  
长川豁中流，千里泻吴会。君心亦如此，包纳无小大。摇笔起风霜，推诚结仁爱。  
讼庭垂桃李，宾馆罗轩盖。何意苍梧云，飘然忽相会。才将圣不偶，命与时俱背。  
独立山海间，空老圣明代。知音不易得，抚剑增感慨。当结九万期，中途莫先退。  

书怀赠南陵常赞府  
岁星入汉年，方朔见明主。调笑当时人，中天谢云雨。一去麒麟阁，遂将朝市乖。  
故交不过门，秋草日上阶。当时何特达，独与我心谐。置酒凌敲台，欢娱未曾歇。  
歌动白纟宁山，舞回天门月。问我心中事，为君前致辞。君看我才能，何似鲁仲尼。  
大圣犹不遇，小儒安足悲。云南五月中，频丧渡泸师。毒草杀汉马，张兵夺秦旗。  
至今西二河，流血拥僵尸。将无七擒略，鲁女惜园葵。咸阳天地枢，累岁人不足。  
虽有数斗玉，不如一盘粟。赖得契宰衡，持钧慰风俗。自顾无所用，辞家方未归。  
霜惊壮士发，泪满逐臣衣。以此不安席，蹉跎身世违。终当灭卫谤，不受鲁人讥。  

于五松山赠南陵常赞府  
为草当作兰，为木当作松。兰秋香风远，松寒不改容。松兰相因依，萧艾徒丰葺。  
鸡与鸡并食，鸾与鸾同枝。拣珠去沙砾，但有珠相随。远客投名贤，真堪写怀抱。  
若惜方寸心，待谁可倾倒。虞卿弃赵相，便与魏齐行。海上五百人，同日死田横。  
当时不好贤，岂传千古名。愿君同心人，于我少留情。寂寂还寂寂，出门迷所失。  
长剑归乎来，秋风思归客。  

自梁园至敬亭山见会公谈陵阳山水兼期同游因有此赠  
我随秋风来，瑶草恐衰歇。中途寡名山，安得弄云月。渡江如昨日，黄叶向人飞。  
敬亭惬素尚，弭棹流清辉。冰谷明且秀，陵峦抱江城。粲粲吴与史，衣冠耀天京。  
水国饶英奇，潜光卧幽草。会公真名僧，所在即为宝。开堂振白佛，高论横青云。  
雪山扫粉壁，墨客多新文。为余话幽栖，且述陵阳美。天开白龙潭，月映清秋水。  
黄山望石柱，突兀谁开张。黄鹤久不来，子安在苍茫。东南焉可穷，山鸟绝飞处。  
稠叠千万峰，相连入云去。闻此期振策，归来空闭关。相思如明月，可望不可攀。  
何当移白足，早晚凌苍山。且寄一书札，令余解愁颜。  

赠友人三首  
兰生不当户，别是闲庭草。夙被霜露欺，红荣已先老。谬接瑶华枝，结根君王池。  
顾无馨香美，叨沐清风吹。馀芳若可佩，卒岁长相随。  
袖中赵匕首，买自徐夫人。玉匣闭霜雪，经燕复历秦。其事竟不捷，沦落归沙尘。  
持此愿投赠，与君同急难。荆卿一去后，壮士多摧残。长号易水上，为我扬波澜。  
凿井当及泉，张帆当济川。廉夫唯重义，骏马不劳鞭。人生贵相知，何必金与钱。  
慢世薄功业，非无胸中画。谑浪万古贤，以为儿童剧。立产如广费，匡君怀长策。  
但苦山北寒，谁知道南宅。岁酒上逐风，霜鬓两边白。蜀主思孔明，晋家望安石。  
时来列五鼎，谈笑期一掷。虎伏避胡尘，渔歌游海滨。敝裘耻妻嫂，长剑托交亲。  
夫子秉家义，群公难与邻。莫持西江水，空许东溟臣。他日青云去，黄金报主人。  

陈情赠友人  
延陵有宝剑，价重千黄金。观风历上国，暗许故人深。归来挂坟松，万古知其心。  
懦夫感达节，壮气激素衿。鲍生荐夷吾，一举致齐相。斯人无良朋，岂有青云望。  
临财不苟取，推分固辞让。后世称其贤，英风邈难尚。论交但若此，有道孰云丧。  
多君骋逸藻，掩映当时人。舒文振颓波，秉德冠彝伦。卜居乃此地，共井为比邻。  
清琴弄云月，美酒娱冬春。薄德中见捐，忽之如遗尘。英豪未豹变，自古多艰辛。  
他人纵以疏，君意宜独亲。奈何成离居，相去复几许。飘风吹云霓，蔽目不得语。  
投珠冀有报，按剑恐相拒。所思采芳兰，欲赠隔荆渚。沉忧心若醉，积恨泪如雨。  
愿假东壁辉，馀光照贫女。  

赠从弟洌  
楚人不识凤，重价求山鸡。献主昔云是，今来方觉迷。自居漆园北，久别咸阳西。  
风飘落日去，节变流莺啼。桃李寒未开，幽关岂来蹊。逢君发花萼，若与青云齐。  
及此桑叶绿，春蚕起中闺。日出拨谷鸣，田家拥锄犁。顾余乏尺土，东作谁相携。  
傅说降霖雨，公输造云梯。羌戎事未息，君子悲涂泥。报国有长策，成功羞执珪。  
无由谒明主，杖策还蓬藜。他年尔相访，知我在磻溪。  

赠闾丘处士  
贤人有素业，乃在沙塘陂。竹影扫秋月，荷衣落古池。闲读山海经，散帙卧遥帷。  
且耽田家乐，遂旷林中期。野酌劝芳酒，园蔬烹露葵。如能树桃李，为我结茅茨。  

赠宣州灵源寺冲浚公  
敬亭白云气，秀色连苍梧。下映双溪水，如天落镜湖。此中积龙象，独许浚公殊。  
风韵逸江左，文章动海隅。观心同水月，解领得明珠。今日逢支遁，高谈出有无。  

赠僧朝美  
水客凌洪波，长鲸涌溟海。百川随龙舟，嘘吸竟安在。中有不死者，探得明月珠。  
高价倾宇宙，馀辉照江湖。苞卷金缕褐，萧然若空无。谁人识此宝，窃笑有狂夫。  
了心何言说，各勉黄金躯。  

赠僧行融  
梁有汤惠休，常从鲍照游。峨眉史怀一，独映陈公出。卓绝二道人，结交凤与麟。  
行融亦俊发，吾知有英骨。海若不隐珠，骊龙吐明月。大海乘虚舟，随波任安流。  
赋诗旃檀阁，纵酒鹦鹉洲。待我适东越，相携上白楼。  

赠黄山胡公求白鹇并序  
闻黄山胡公有双白鹇，盖是家鸡所伏，自小驯狎，了无惊猜。以其名呼之，皆就掌取食。然此鸟耿介，尤难畜之。余平生酷好，竟莫能致，而胡公辍赠于我，唯求一诗，闻之欣然。适会宿意，因援笔三叫，文不加点，以赠之。  
请以双白璧，买君双白鹇。白鹇白如锦，白雪耻容颜。照影玉潭里，刷毛琪树间。  
夜栖寒月静，朝步落花闲。我愿得此鸟，玩之坐碧山。胡公能辍赠，笼寄野人还。  

登敬亭山南望怀古赠窦主簿  
敬亭一回首，目尽天南端。仙者五六人，常闻此游盘。溪流琴高水，石耸麻姑坛。  
白龙降陵阳，黄鹤呼子安。羽化骑日月，云行翼鸳鸾。下视宇宙间，四溟皆波澜。  
决绝目下事，从之复何难。百岁落半途，前期浩漫漫。强食不成味，清晨起长叹。  
愿随子明去，炼火烧金丹。  

经乱后将避地剡中留赠崔宣城  
双鹅飞洛阳，五马渡江徼。何意上东门，胡雏更长啸。中原走豺虎，烈火焚宗庙。  
太白昼经天，颓阳掩馀照。王城皆荡覆，世路成奔峭。四海望长安，口频眉寡西笑。  
苍生疑落叶，白骨空相吊。连兵似雪山，破敌谁能料。我垂北溟翼，且学南山豹。  
崔子贤主人，欢娱每相召。胡床紫玉笛，却坐青云叫。杨花满州城，置酒同临眺。  
忽思剡溪去，水石远清妙。雪昼天地明，风开湖山貌。闷为洛生咏，醉发吴越调。  
赤霞动金光，日足森海峤。独散万古意，闲垂一溪钓。猿近天上啼，人移月边棹。  
无以墨绶苦，来求丹砂要。华发长折腰，将贻陶公诮。  

献从叔当涂宰阳冰  
金镜霾六国，亡新乱天经。焉知高光起，自有羽翼生。萧曹安礦屼，耿贾摧欃枪。  
吾家有季父，杰出圣代英。虽无三台位，不借四豪名。激昂风云气，终协龙虎精。  
弱冠燕赵来，贤彦多逢迎。鲁连擅谈笑，季布折公卿。遥知礼数绝，常恐不合并。  
惕想结宵梦，素心久已冥。顾惭青云器，谬奉玉樽倾。山阳五百年，绿竹忽再荣。  
高歌振林木，大笑喧雷霆。落笔洒篆文，崩云使人惊。吐辞又炳焕，五色罗华星。  
秀句满江国，高才掞天庭。宰邑艰难时，浮云空古城。居人若薙草，扫地无纤茎。  
惠泽及飞走，农夫尽归耕。广汉水万里，长流玉琴声。雅颂播吴越，还如太阶平。  
小子别金陵，来时白下亭。群凤怜客鸟，差池相哀鸣。各拔五色毛，意重太山轻。  
赠微所费广，斗水浇长鲸。弹剑歌苦寒，严风起前楹。月衔天门晓，霜落牛渚清。  
长叹即归路，临川空屏营。  

安陆白兆山桃花岩寄刘侍御绾  
云卧三十年，好闲复爱仙。蓬壶虽冥绝，鸾鹤心悠然。归来桃花岩，得憩云窗眠。  
对岭人共语，饮潭猿相连。时升翠微上，邈若罗浮巅。两岑抱空壑，一嶂横西天。  
树杂日易隐，崖倾月难圆。芳草换野色，飞萝摇春烟。入远构石室，选幽开山田。  
独此林下意，杳无区中缘。永辞霜台客，千载方来旋。  

淮南卧病书怀寄蜀中赵征君蕤  
吴会一浮云，飘如远行客。功业莫从就，岁光屡奔迫。良图俄弃捐，衰疾乃绵剧。  
古琴藏虚匣，长剑挂空壁。楚怀奏钟仪，越吟比庄□。国门遥天外，乡路远山隔。  
朝忆相如台，夜梦子云宅。旅情初结缉，秋气方寂历。风入松下清，露出草间白。  
故人不在此，而我谁与适。寄书西飞鸿，赠尔慰离析。  

寄弄月溪吴山人  
尝闻庞德公，家住泂湖水。终身栖鹿门，不入襄阳市。夫君弄明月，灭景清淮里。  
高踪邈难追，可与古人比。清扬杳莫睹，白云空望美。待我辞人间，携手访松子。  

秋山寄卫尉张卿及王征君  
何以折相赠，白花青桂枝。月华若夜雪，见此令人思。虽然剡溪兴，不异山阴时。  
明发怀二子，空吟招隐诗。  

望终南山寄紫阁隐者  
出门见南山，引领意无限。秀色难为名，苍翠日在眼。有时白云起，天际自舒卷。  
心中与之然，托兴每不浅。何当造幽人，灭迹栖绝山献。  

夕霁杜陵登楼寄韦繇  
浮阳灭霁景，万物生秋容。登楼送远目，伏槛观群峰。原野旷超缅，关河纷错重。  
清辉映竹日，翠色明云松。蹈海寄遐想，还山迷旧踪。徒然迫晚暮，未果谐心胸。  
结桂空伫立，折麻恨莫从。思君达永夜，长乐闻疏钟。  

秋夜宿龙门香山寺奉寄王方城十七丈奉国  
莹上人从弟幼成令问  
朝发汝海东，暮栖龙门中。水寒夕波急，木落秋山空。望极九霄迥，赏幽万壑通。  
目皓沙上月，心清松下风。玉斗生纲户，银河耿花宫。兴在趣方逸，欢馀情未终。  
凤驾忆王子，虎溪怀远公。桂枝坐萧瑟，棣华不复同。流恨寄伊水，盈盈焉可穷。  

闻丹丘子于城北山营石门幽居中有高凤遗迹  
仆离群远怀亦有栖遁之志因叙旧以寄之  
春华沧江月，秋色碧海云。离居盈寒暑，对此长思君。思君楚水南，望君淮山北。  
梦魂虽飞来，会面不可得。畴昔在嵩阳，同衾卧羲皇。绿萝笑簪绂，丹壑贱岩廊。  
晚途各分析，乘兴任所适。仆在雁门关，君为峨眉客。心悬万里外，影滞两乡隔。  
长剑复归来，相逢洛阳陌。陌上何喧喧，都令心意烦。迷津觉路失，谨势随风翻。  
以兹谢朝列，长啸归故园。故园恣闲逸，求古散缥帙。久欲入名山，婚嫁殊未毕。  
人生信多故，世事岂惟一。念此忧如焚，怅然若有失。闻君卧石门，宿昔契弥敦。  
方从桂树隐，不羡桃花源。高凤起遐旷，幽人迹复存。松风清瑶瑟，溪月湛芳樽。  
安居偶佳赏，丹心期此论。  

淮阴书怀寄王宗成  
沙墩至梁苑，二十五长亭。大舶夹双橹，中流鹅鹳鸣。云天扫空碧，川岳涵馀清。  
飞凫从西来，适与佳兴并。眷言王乔□，婉娈故人情。复此亲懿会，而增交道荣。  
沿洄且不定，飘忽怅徂征。暝投淮阴宿，欣得漂母迎。斗酒烹黄鸡，一餐感素诚。  
予为楚壮士，不是鲁诸生。有德必报之，千金耻为轻。缅书羁孤意，远寄棹歌声。  

月夜江行寄崔员外宗之  
飘摇江风起，萧飒海树秋。登舻美清夜，挂席移轻舟。月随碧山转，水合清天流。  
杳如星河上，但觉云林幽。归路方浩浩，徂川去悠悠。徒悲蕙草歇，复听菱歌愁。  
岸曲迷后浦，沙明瞰前洲。怀君不可见，望远增离忧。  

宿白鹭洲寄杨江宁  
朝别朱雀门，暮栖白鹭洲。波光摇海月，星影入城楼。望美金陵宰，如思琼树忧。  
徒令魂作梦，翻觉夜成秋。绿水解人意，为余西北流。因声玉琴里，荡漾寄君愁。  

新林浦阻风寄友人  
潮水定可信，天风难与期。清晨西北转，薄暮东南吹。以此难挂席，佳期益相思。  
海月破圆景，菰蒋生绿池。昨日北湖梅，开花已满枝。今朝白门柳，夹道垂青丝。  
岁物忽如此，我来定几时。纷纷江上雪，草草客中悲。明发新林浦，空吟谢朓诗。  

北山独酌寄韦六  
巢父将许由，未闻买山隐。道存迹自高，何惮去人近。纷吾下兹岭，地闲喧亦泯。  
门横群岫开，水凿众泉引。屏高而在云，窦深莫能准。川光昼昏凝，林气夕凄紧。  
于焉摘朱果，兼得养玄牝。坐月观宝书，拂霜弄瑶轸。倾壶事幽酌，顾影还独尽。  
念君风尘游，傲尔令自哂。  

寄东鲁二稚子  
吴地桑叶绿，吴蚕已三眠。我家寄东鲁，谁种龟阴田。春事已不及，江行复茫然。  
南风吹归心，飞堕酒楼前。楼东一株桃，枝叶拂青烟。此树我所种，别来向三年。  
桃今与楼齐，我行尚未旋。娇女字平阳，折花倚桃边。折花不见我，泪下如流泉。  
小儿名伯禽，与姊亦齐肩。双行桃树下，抚背复谁怜。念此失次第，肝肠日忧煎。  
裂素写远意，因之汶阳川。  

独酌清溪江石上寄权昭夷  
我携一樽酒，独上江祖石。自从天地开，更长几千尺。举杯向天笑，天回日西照。  
永愿坐此石，长垂严陵钓。寄谢山中人，可与尔同调。  

禅房怀友人岑伦南游罗浮兼泛桂海自  
春徂秋不返仆旅江外书情寄之  
婵娟罗浮月，摇艳桂水云。美人竟独往，而我安能群。一朝语笑隔，万里欢情分。  
沉吟彩霞没，梦寐琼芳歇。归鸿度三湘，游子在百越。边尘染衣剑，白日凋华发。  
春气变楚关，秋声落吴山。草木结悲绪，风沙凄苦颜。朅来已永久，颓思如循环。  
飘飘限江裔，想像空留滞。离忧每醉心，别泪徒盈袂。坐愁青天末，出望黄云蔽。  
目极何悠悠，梅花南岭头。空长灭征鸟，水阔无还舟。宝剑终难托，金囊非易求。  
归来倘有问，桂树山之幽。  

下寻阳城泛彭蠡寄黄判官  
浪动灌婴井，寻阳江上风。开帆入天镜，直向彭湖东。落景转疏雨，晴云散远空。  
名山发佳兴，清赏亦何穷。石镜挂遥月，香炉灭彩虹。相思俱对此，举目与君同。  

书情寄从弟邠州长史昭  
自笑客行久，我行定几时。绿杨已可折，攀取最长枝。翩翩弄春色，延伫寄相思。  
谁言贵此物，意愿重琼蕤。昨梦见惠连，朝吟谢公诗。东风引碧草，不觉生华池。  
临玩忽云夕，杜鹃夜鸣悲。怀君芳岁歇，庭树落红滋。  

寄上吴王三首  
淮王爱八公，携手绿云中。小子忝枝叶，亦攀丹桂丛。谬以词赋重，而将枚马同。  
何日背淮水，东之观土风。  
坐啸庐江静，闲闻进玉觞。去时无一物，东壁挂胡床。  
英明庐江守，声誉广平籍。扫洒黄金台，招邀青云客。客曾与天通，出入清禁中。  
襄王怜宋玉，愿入兰台宫。  

流夜郎永华寺寄寻阳群官  
朝别凌烟楼，贤豪满行舟。暝投永华寺，宾散予独醉。愿绝九江流，添成万行泪。  
写意寄庐岳，何当来此地。天命有所悬，安得苦愁思。  

流夜郎至西塞驿寄裴隐  
扬帆借天风，水驿苦不缓。平明及西塞，已先投沙伴。回峦引群峰，横蹙楚山断。  
石冰冲万壑会，震沓百川满。龙怪潜溟波，候时救炎旱。我行望雷雨，安得沾枯散。  
鸟去天路长，人悲春光短。空将泽畔吟，寄尔江南管。  

江夏寄汉阳辅录事  
谁道此水广，狭如一匹练。江夏黄鹤楼，青山汉阳县。大语犹可闻，故人难可见。  
君草陈琳檄，我书鲁连箭。报国有壮心，龙颜不回眷。西飞精卫鸟，东海何由填。  
鼓角徒悲鸣，楼船习征战。抽剑步霜月，夜行空庭遍。长呼结浮云，埋没顾荣扇。  
他日观军容，投壶接高宴。  

江上寄元六林宗  
霜落江始寒，枫叶绿未脱。客行悲清秋，永路苦不达。沧波眇川汜，白日隐天末。  
停棹依林峦，惊猿相叫聒。夜分河汉转，起视溟涨阔。凉风何萧萧，河水鸣活活。  
浦沙净如洗，海月明可掇。兰交空怀思，琼树讵解渴。勖哉沧洲心，岁晚庶不夺。  
幽赏颇自得，兴远与谁豁。  

宣城九日闻崔四侍御与宇文太守游敬亭余时  
登响山不同此赏醉后寄崔侍御二首  
九日茱萸熟，插鬓伤早白。登高望山海，满目悲古昔。远访投沙人，因为逃名客。  
故交竟谁在，独有崔亭伯。重阳不相知，载酒任所适。手持一枝菊，调笑二千石。  
日暮岸帻归，传呼隘阡陌。彤檐双白鹿，宾从何辉赫。夫子在其间，遂成云霄隔。  
良辰与美景，两地方虚掷。晚从南峰归，萝月下水壁。却登郡楼望，松色寒转碧。  
咫尺不可亲，弃我如遗□。  
九卿天上落，五马道傍来。列戟朱门晓，褰帷碧嶂开。登高望远海，召客得英才。  
紫丝欢情洽，黄花逸兴催。山从图上见，溪即镜中回。遥羡重阳作，应歌戏马台。  

泾溪南蓝山下有落星潭可以卜筑余泊舟石上寄何判官昌浩  
蓝岑竦天壁，突兀如鲸额。奔蹙横澄潭，势吞落星石。沙带秋月明，水摇寒山碧。  
佳境宜缓棹，清辉能留客。恨君阻欢游，使我自惊惕。所期俱卜筑，结茅炼金液。  

早过漆林渡寄万巨  
西经大蓝山，南来漆林渡。水色倒空青，林烟横积素。漏流昔吞翕，沓浪竞奔注。  
潭落天上星，龙开水中雾。巉岩注公栅，突兀陈焦墓。岭峭纷上干，川明屡回顾。  
因思万夫子，解渴同琼树。何日睹清光，相欢咏佳句。  

游敬亭寄崔侍御  
我家敬亭下，辄继谢公作。相去数百年，风期宛如昨。登高素秋月，下望青山郭。  
府中鸿鹭群，饮啄自鸣跃。夫子虽蹭蹬，瑶台雪中鹤。独立窥浮云，其心在寥廓。  
时来一顾我，笑饭葵与藿。世路如秋风，相逢尽萧索。腰间玉具剑，意许无遗诺。  
壮士不可轻，相期在云阁。  

自金陵溯流过白璧山玩月达天门寄句容王主簿  
沧江溯流归，白璧见秋月。秋月照白璧，皓如山阴雪。幽人停宵征，贾客忘早发。  
进帆天门山，回首牛渚没。川长信风来，日出宿雾歇。故人在咫尺，新赏成胡越。  
寄君青兰花，惠好庶不绝。  

秋日鲁郡尧祠亭上宴别杜补阙范侍御  
我觉秋兴逸，谁云秋兴悲。山将落日去，水与晴空宜。鲁酒白玉壶，送行驻金羁。  
歇鞍憩古木，解带挂横枝。歌鼓川上亭，曲度神飙吹。雪归碧海夕，雁没青天时。  
相失各万里，茫然空尔思。  

留别鲁颂  
谁道泰山高，下却鲁连节。谁云秦军众，摧却鲁连舌。独立天地间，清风洒兰雪。  
夫子还倜傥，攻文继前烈。错落石上松，无为秋霜折。赠言镂宝刀，千岁庶不灭。  

留别曹南群官之江南  
我昔钓白龙，放龙溪水傍。道成本欲去，挥手凌苍苍。时来不关人，谈笑游轩皇。  
献纳少成事，归休辞建章。十年罢西笑，览镜如秋霜。闭剑琉璃匣，炼丹紫翠房。  
身佩豁落图，腰垂虎盘囊。仙人借彩凤，志在穷遐荒。恋子四五人，徘徊未翱翔。  
东流送白日，骤歌兰蕙芳。仙宫两无从，人间久摧藏。范蠡脱勾践，屈平去怀王。  
飘□紫霞心，流浪忆江乡。愁为万里别，复此一衔觞。淮水帝王州，金陵绕丹阳。  
楼台照海色，衣马摇川光。及此北望君，相思泪成行。朝云落梦渚，瑶草空高唐。  
帝子隔洞庭，青枫满潇湘。怀归路绵邈，览古情凄凉。登岳眺百川，杳然万恨长。  
却恋峨眉去，弄景偶骑羊。  

留别王司马嵩  
鲁连卖谈笑，岂是顾千金。陶朱虽相越，本有五湖心。余亦南阳子，时为梁甫吟。  
苍山容偃蹇，白日惜颓侵。愿一佐明主，功成还旧林。西来何所为，孤剑托知音。  
鸟爱碧山远，鱼游沧海深。呼鹰过上蔡，卖畚向嵩岑。他日闲相访，丘中有素琴。  

还山留别金门知己  
好古笑流俗，素闻贤达风。方希佐明主，长揖辞成功。白日在青天，回光瞩微躬。  
恭承凤凰诏，欻起云罗中。清切紫霄礧，优游丹禁通。君王赐颜色，声价凌烟虹。  
乘舆拥翠盖，扈从金城东。宝马骤绝景，锦衣入新丰。倚岩望松雪，对酒鸣丝桐。  
方学扬子云，献赋甘泉宫。天书美片善，清芳播无穷。归来入咸阳，谈笑皆王公。  
一朝去金马，飘落成飞蓬。宾友日疏散，玉樽亦已空。长才犹可倚，不惭世上雄。  
闲来东武吟，曲尽情未终。书此谢知己，扁舟寻钓翁。  

魏郡别苏少府因北游  
魏都接燕赵，美女夸芙蓉。淇水流碧玉，舟车日奔冲。青楼夹两岸，万室喧歌钟。  
天下称豪贵，游此每相逢。洛阳苏季子，剑戟森词锋。六印虽未佩，轩车若飞龙。  
黄金数百镒，白璧有几双。散尽空掉臂，高歌赋还卭。合从又连横，其意未可封。  
落拓乃如此，何人不相从。远别隔两河，云山杳千重。何时更杯酒，再得论心胸。  

留别西河刘少府  
秋发已种种，所为竟无成。闲倾鲁壶酒，笑对刘公荣。谓我是方朔，人间落岁星。  
白衣千万乘，何事去天庭。君亦不得意，高歌羡鸿冥。世人若醯鸡，安可识梅生。  
虽为刀笔吏，缅怀在赤城。余亦如流萍，随波乐休明。自有两少妾，双骑骏马行。  
东山春酒绿，归隐谢浮名。  

颍阳别元丹丘之淮阳  
吾将元夫子，异姓为天伦。本无轩裳契，素以烟霞亲。尝恨迫世网，铭意俱未伸。  
松柏虽寒苦，羞逐桃李春。悠悠世朝间，玉颜日缁磷。所共重山岳，所得轻埃尘。  
精魄渐芜秽，衰老相凭因。我有锦囊诀，可以持君身。当餐黄金药，去为紫阳宾。  
万事难并立，百年犹崇晨。别尔东南去，悠悠多悲辛。前志庶不易，远途期所遵。  
已矣归去来，白云飞天津。  

留别广陵诸公  
忆昔作少年，结交赵与燕。金羁络骏马，锦带横龙泉。寸心无疑事，所向非徒然。  
晚节觉此疏，猎精草太玄。空名束壮士，薄俗弃高贤。中回圣明顾，挥翰凌云烟。  
骑虎不敢下，攀龙忽堕天。还家守清真，孤洁励秋蝉。炼丹费火石，采药穷山川。  
卧海不关人，租税辽东田。乘兴忽复起，棹我溪中船。临醉谢葛强，山公欲倒鞭。  
狂歌自此别，垂钓沧浪前。  

感时留别从兄徐王延年从弟延陵  
天籁何参差，噫然大块吹。玄元苞橐龠，紫气何逶迤。七叶运皇化，千龄光本枝。  
仙风生指树，大雅歌螽斯。诸王若鸾虬，肃穆列藩维。哲兄锡茅土，圣代含荣滋。  
九卿领徐方，七步继陈思。伊昔全盛日，雄豪动京师。冠剑朝凤阙，楼船侍龙池。  
鼓钟出朱邸，金翠照丹墀。君王一顾眄，选色献蛾眉。列戟十八年，未曾辄迁移。  
大臣小喑呜，谪窜天南陲。长沙不足舞，贝锦且成诗。佐郡浙江西，病闲绝趋驰。  
阶轩日苔藓，鸟雀噪檐帷。时乘平肩舆，出入畏人知。北宅聊偃憩，欢愉恤茕嫠。  
羞言梁苑地，烜赫耀旌旗。兄弟八九人，吴秦各分离。大贤达机兆，岂独虑安危。  
小子谢麟阁，雁行忝肩随。令弟字延陵，凤毛出天姿。清英神仙骨，芬馥瞤兰蕤。  
梦得春草句，将非惠连谁。深心紫河车，与我特相宜。金膏犹罔象，玉液尚磷缁。  
伏枕寄宾馆，宛同清漳湄。药物多见馈，珍羞亦兼之。谁道溟渤深，犹言浅恩慈。  
鸣蝉游子意，促织念归期。骄阳何火赫，海水铄龙龟。百川尽凋枯，舟楫阁中逵。  
策马摇凉月，通宵出郊歧。泣别目眷眷，伤心步迟迟。愿言保明德，王室伫清夷。  
掺袂何所道，援毫投此辞。  

留别金陵诸公  
海水昔飞动，三龙纷战争。钟山危波澜，倾侧骇奔鲸。黄旗一扫荡，割壤开吴京。  
六代更霸王，遗迹见都城。至今秦淮间，礼乐秀群英。地扇邹鲁学，诗腾颜谢名。  
五月金陵西，祖余白下亭。欲寻庐峰顶，先绕汉水行。香炉紫烟灭，瀑布落太清。  
若攀星辰去，挥手缅含情。  

金陵白下亭留别  
驿亭三杨树，正当白下门。吴烟暝长条，汉水啮古根。向来送行处，回首阻笑言。  
别后若见之，为余一攀翻。  

窜夜郎于乌江留别宗十六璟  
君家全盛日，台鼎何陆离。斩鳌翼娲皇，炼石补天维。一回日月顾，三入凤凰池。  
失势青门傍，种瓜复几时。犹会旧宾客，三千光路歧。皇恩雪愤懑，松柏含荣滋。  
我非东床人，令姊忝齐眉。浪迹未出世，空名动京师。适遭云罗解，翻谪夜郎悲。  
拙妻莫邪剑，及此二龙随。惭君湍波苦，千里远从之。白帝晓猿断，黄牛过客迟。  
遥瞻明月峡，西去益相思。  

将游衡岳过汉阳双松亭留别族弟浮屠谈皓  
秦欺赵氏璧，却入邯郸宫。本是楚家玉，还来荆山中。符彩照沧溟，清辉凌白虹。  
青蝇一相点，流落此时同。卓绝道门秀，谈玄乃支公。延萝结幽居，剪竹绕芳丛。  
凉花拂户牖，天籁鸣虚空。忆我初来时，蒲萄开景风。今兹大火落，秋叶黄梧桐。  
水色梦沅湘，长沙去何穷。寄书访衡峤，但与南飞鸿。  

留别贾舍人至二首  
大梁白云起，飘□来南洲。徘徊苍梧野，十见罗浮秋。鳌挟山海倾，四溟扬洪流。  
意欲托孤凤，从之摩天游。凤苦道路难，翱翔还昆丘。不肯衔我去，哀鸣惭不周。  
远客谢主人，明珠难暗投。拂拭倚天剑，西登岳阳楼。长啸万里风，扫清胸中忧。  
谁念刘越石，化为绕指柔。  
秋风吹胡霜，凋此檐下芳。折芳怨岁晚，离别凄以伤。谬攀青琐贤，延我于此堂。  
君为长沙客，我独之夜郎。劝此一杯酒，岂惟道路长。割珠两分赠，寸心贵不忘。  
何必儿女仁，相看泪成行。  

闻李太尉大举秦兵百万出征东南懦夫请缨冀申  
一割之用半道病还留别金陵崔侍御十九韵  
秦出天下兵，蹴踏燕赵倾。黄河饮马竭，赤羽连天明。太尉杖旄钺，云旗绕彭城。  
三军受号令，千里肃雷霆。函谷绝飞鸟，武关拥连营。意在斩巨鳌，何论脍长鲸。  
恨无左车略，多愧鲁连生。拂剑照严霜，雕戈鬘胡缨。愿雪会稽耻，将期报恩荣。  
半道谢病还，无因东南征。亚夫未见顾，剧孟阻先行。天夺壮士心，长吁别吴京。  
金陵遇太守，倒履欣逢迎。群公咸祖饯，四座罗朝英。初发临沧观，醉栖征虏亭。  
旧国见秋月，长江流寒声。帝车信回转，河汉纵复横。孤凤向西海，飞鸿辞北溟。  
因之出寥廓，挥手谢公卿。  

别韦少府  
西出苍龙门，南登白鹿原。欲寻南山皓，犹恋汉皇恩。水国远行迈，仙经深讨论。  
洗心句溪月，清耳敬亭猿。筑室在人境，闭关无世喧。多君枉高驾，赠我以微言。  
交乃意气合，道因风雅存。别离有相思，瑶瑟与金樽。  

赠别王山人归布山  
王子析道论，微言破秋毫。还归布山隐，兴入天云高。尔去安可迟，瑶草恐衰歇。  
我心亦怀归，屡梦松上月。傲然遂独往，长啸开岩扉。林壑久已芜，石道生蔷薇。  
愿言弄笙鹤，岁晚来相依。  

送王屋山人魏万还王屋并序  
王屋山人魏万云：自嵩宋沿吴相送，数千里不遇，乘兴游台越，经永嘉，观谢公石门，后于广陵相见。美其爱文好古，浪迹方外，因述其行而赠是诗。  
仙人东方生，浩荡弄云海。沛然乘天游，独往失所在。魏侯继大名，本家聊摄城。  
卷舒入元化，迹与古贤并。十三弄文史，挥笔如振绮。辩折田巴生，心齐鲁连子。  
西涉清洛源，颇惊人世喧。采秀卧王屋，因窥洞天门。朅来游嵩峰，羽容何双双。  
朝携月光子，暮宿玉女窗。鬼谷上窈窕，龙潭下奔瞔。东浮汴河水，访我三千里。  
逸兴满吴云，飘摇浙江汜。挥手杭越间，樟亭望潮还。涛卷海门石，雪横天际山。  
白马走素车，雷奔骇心颜。遥闻会稽美，一弄耶溪水。万壑与千岩，峥嵘镜湖里。  
秀色不可名，清辉满江城。人游月边去，舟在空中行。此中久延伫。入剡寻王许。  
笑读曹娥碑，沉吟黄绢语。天台连四明，日入向国清。五峰转月色，百里行松声。  
灵溪恣沿越，华顶殊超忽。石梁横青天，侧足履半月。眷然思永嘉，不惮海路赊。  
挂席历海峤，回瞻赤城霞。赤城渐微没，孤屿前峣兀。水续万古流，亭空千霜月。  
缙云川谷难，石门最可观。瀑布挂北斗，莫穷此水端。喷壁洒素雪，空濛生昼寒。  
却寻恶溪去，宁惧恶溪恶。咆哮七十滩，水石相喷薄。路创李北海，岩开谢康乐。  
松风和猿声，搜索连洞壑。径出梅花桥，双溪纳归潮。落帆金华岸，赤松若可招。  
沈约八咏楼，城西孤岧[山尧]。岧山尧四荒外，旷野群川会。云卷天地开，波连浙西大。  
乱流新安口，北指严光濑。钓台碧云中，邈与苍梧对。稍稍来吴都，徘徊上姑苏。  
烟绵横九疑，渀荡见五湖。目极心更远，悲歌但长吁。回桡楚江滨，挥策扬子津。  
身着日本裘，昂藏出风尘。五月造我语，知非佁儗人。相逢乐无限，水石日在眼。  
徒干五诸侯，不致百金产。吾友扬子云，弦歌播清芬。虽为江宁宰，好与山公群。  
乘兴但一行，且知我爱君。君来几何时，仙台应有期。东窗绿玉树，定长三五枝。  
至今天坛人，当笑尔归迟。我苦惜远别，茫然使心悲。黄河若不断，白首长相思。  

送当涂赵少府赴长芦  
我来杨都市，送客回轻舠。因夸吴太子，便睹广陵涛。仙尉赵家玉，英风凌四豪。  
维舟至长芦，目送烟云高。摇扇对酒楼，持袂把蟹螯。前途倘相思，登岳一长谣。  

送友人游梅湖  
送君游梅湖，应见梅花发。有使寄我来，无令红芳歇。暂行新林浦，定醉金陵月。  
莫惜一雁书，音尘坐胡越。  

送崔十二游天竺寺  
还闻天竺寺，梦想怀东越。每年海树霜，桂子落秋月。送君游此地，已属流芳歇。  
待我来岁行，相随浮溟渤。  

送杨山人归天台  
客有思天台，东行路超忽。涛落浙江秋，沙明浦阳月。今游方厌楚，昨梦先归越。  
且尽秉烛欢，无辞凌晨发。我家小阮贤，剖竹赤城边。诗人多见重，官烛未曾然。  
兴引登山屐，情催泛海船。石桥如可度，携手弄云烟。  

送温处士归黄山白鹅峰旧居  
黄山四千仞，三十二莲峰。丹崖夹石柱，菡萏金芙蓉。伊昔升绝顶，下窥天目松。  
仙人炼玉处，羽化留馀踪。亦闻温白雪，独往今相逢。采秀辞五岳，攀岩历万重。  
归休白鹅岭，渴饮丹沙井。凤吹我时来，云车尔当整。去去陵阳东，行行芳桂丛。  
回溪十六度，碧嶂尽晴空。他日还相访，乘桥蹑彩虹。  

送方士赵叟之东平  
长桑晚洞视，五藏无全牛。赵叟得秘诀，还从方士游。西过获麟台，为我吊孔丘。  
念别复怀古，潸然空泪流。  

送韩准裴政孔巢父还山  
猎客张兔罝，不能挂龙虎。所以青云人，高歌在岩户。韩生信英彦，裴子含清真。  
孔侯复秀出，俱与云霞亲。峻节凌远松，同衾卧盘石。斧冰漱寒泉，三子同二屐。  
时时或乘兴，往往云无心。出山揖牧伯，长啸轻衣簪。昨宵梦里还，云弄竹溪月。  
今晨鲁东门，帐饮与君别。雪崖滑去马，萝径迷归人。相思若烟草，历乱无冬春。  

送杨少府赴选  
大国置衡镜，准平天地心。群贤无邪人，朗鉴穷清深。吾君咏南风，衮冕弹鸣琴。  
时泰多美士，京国会缨簪。山苗落涧底，幽松出高岑。夫子有盛才，主司得球琳。  
流水非郑曲，前行遇知音。衣工剪绮绣，一误伤千金。何惜刀尺馀，不裁寒女衾。  
我非弹冠者，感别但开襟。空谷无白驹，贤人岂悲吟。大道安弃物，时来或招寻。  
尔见山吏部，当应无陆沉。  

鲁郡尧祠送吴五之琅琊  
尧没三千岁，青松古庙存。送行奠桂酒，拜舞清心魂。日色促归人，连歌倒芳樽。  
马嘶俱醉起，分手更何言。  

金乡送韦八之西京  
客自长安来，还归长安去。狂风吹我心，西挂咸阳树。此情不可道，此别何时遇。  
望望不见君，连山起烟雾。  

送薛九被谗去鲁  
宋人不辨玉，鲁贱东家丘。我笑薛夫子，胡为两地游。黄金消众口，白璧竟难投。  
梧桐生蒺藜，绿竹乏佳实。凤皇宿谁家，遂与群鸡匹。田家养老马，穷士归其门。  
蛾眉笑躄者，宾客去平原。却斩美人首，三千还骏奔。毛公一挺剑，楚赵两相存。  
孟尝习狡兔，三窟赖冯谖。信陵夺兵符，为用侯生言。春申一何愚，刎首为李园。  
贤哉四公子，抚掌黄泉里。借问笑何人，笑人不好士。尔去且勿喧，桃花竟何言。  
沙丘无漂母，谁肯饭王孙。  

送族弟凝至晏堌单父三十里  
雪满原野白，戎装出盘游。挥鞭布猎骑，四顾登高丘。兔起马足间，苍鹰下平畴。  
喧呼相驰逐，取乐销人忧。舍此戒禽荒，徵声列齐讴。鸣鸡发晏堌，别雁惊涞沟。  
西行有东音，寄与长河流。  

鲁城北郭曲腰桑下送张子还嵩阳  
送别枯桑下，凋叶落半空。我行懵道远，尔独知天风。谁念张仲蔚，还依蒿与蓬。  
何时一杯酒，更与李膺同。  

送鲁郡刘长史迁弘农长史  
鲁国一杯水，难容横海鳞。仲尼且不敬，况乃寻常人。白玉换斗粟，黄金买尺薪。  
闲门木叶下，始觉秋非春。闻君向西迁，地即鼎湖邻。宝镜匣苍藓，丹经埋素尘。  
轩后上天时，攀龙遗小臣。及此留惠爱，庶几风化淳。鲁缟如白烟，五缣不成束。  
临行赠贫交，一尺重山岳。相国齐晏子，赠行不及言。托阴当树李，忘忧当树萱。  
他日见张禄，绨袍怀旧恩。  

送族弟单父主簿凝摄宋城主簿至郭  
南月桥却回栖霞山留饮赠之  
吾家青萍剑，操割有馀闲。往来纠二邑，此去何时还。鞍马月桥南，光辉歧路间。  
贤豪相追饯，却到栖霞山。群花散芳园，斗酒开离颜。乐酣相顾起，征马无由攀。  

鲁郡尧祠送张十四游河北  
猛虎伏尺草，虽藏难蔽身。有如张公子，肮脏在风尘。岂无横腰剑，屈彼淮阴人。  
击筑向北燕，燕歌易水滨。归来太山上，当与尔为邻。  

送张遥之寿阳幕府  
寿阳信天险，天险横荆关。苻坚百万众，遥阻八公山。不假筑长城，大贤在其间。  
战夫若熊虎，破敌有馀闲。张子勇且英，少轻卫霍孱。投躯紫髯将，千里望风颜。  
勖尔效才略，功成衣锦还。  

送裴十八图南归嵩山二首  
何处可为别，长安青绮门。胡姬招素手，延客醉金樽。临当上马时，我独与君言。  
风吹芳兰折，日没鸟雀喧。举手指飞鸿，此情难具论。同归无早晚，颍水有清源。  
君思颍水绿，忽复归嵩岑。归时莫洗耳，为我洗其心。洗心得真情，洗耳徒买名。  
谢公终一起，相与济苍生。  

送于十八应四子举落第还嵩山  
吾祖吹橐龠，天人信森罗。归根复太素，群动熙元和。炎炎四真人。摛辩若涛波。  
交流无时寂，杨墨日成科。夫子闻洛诵，夸才才故多。为金好踊跃，久客方蹉跎。  
道可东卖之，五宝溢山河。劝君还嵩丘，开酌眄庭柯。三花如未落，乘兴一来过。  

送梁公昌从信安王北征  
入幕推英选，捐书事远戎。高谈百战术，郁作万夫雄。起舞莲华剑，行歌明月宫。  
将飞天地阵，兵出塞垣通。祖席留丹景，征麾拂彩虹。旋应献凯入，麟阁伫深功。  

送张秀才从军  
六驳食猛虎，耻从驽马群。一朝长鸣去，矫若龙行云。壮士怀远略，志存解世纷。  
周粟犹不顾，齐珪安肯分。抱剑辞高堂，将投霍冠军。长策扫河洛，宁亲归汝坟。  
当令千古后，麟阁著奇勋。  

送崔度还吴度故人礼部员外国辅之子  
幽燕沙雪地，万里尽黄云。朝吹归秋雁，南飞日几群。中有孤凤雏，哀鸣九天闻。  
我乃重此鸟，彩章五色分。胡为杂凡禽，鸡鹜轻贱君。举手捧尔足，疾心若火焚。  
拂羽泪满面，送之吴江氵贲。去影忽不见，踌躇日将曛。  

送侯十一  
朱亥已击晋，侯嬴尚隐身。时无魏公子，岂贵抱关人。余亦不火食，游梁同在陈。  
空馀湛卢剑，赠尔托交亲。  

鲁中送二从弟赴举之西京  
鲁客向西笑，君门若梦中。霜凋逐臣发，日忆明光宫。复羡二龙去，才华冠世雄。  
平衢骋高足，逸翰凌长风。舞袖拂秋月，歌筵闻早鸿。送君日千里，良会何由同。  

送纪秀才游越  
海水不满眼，观涛难称心。即知蓬莱石，却是巨鳌簪。送尔游华顶，令余发□吟。  
仙人居射的，道士住山阴。禹穴寻溪入，云门阴岭深。绿萝秋月夜，相忆在鸣琴。  

送杨燕之东鲁  
关西杨伯起，汉日旧称贤。四代三公族，清风播人天。夫子华阴居，开门对玉莲。  
何事历衡霍，云帆今始还。君坐稍解颜，为我歌此篇。我固侯门士，谬登圣主筵。  
一辞金华殿，蹭蹬长江边。二子鲁门东，别来已经年。因君此中去，不觉泪如泉。  

送蔡山人  
我本不弃世，世人自弃我。一乘无倪舟，八极纵远柁。燕客期跃马，唐生安敢讥。  
采珠勿惊龙，大道可暗归。故山有松月，迟尔玩清晖。  

送殷淑三首  
海水不可解，连江夜为潮。俄然浦屿阔，岸去酒船遥。惜别耐取醉，鸣榔且长谣。  
天明尔当去，应有便风飘。  
白鹭洲前月，天明送客回。青龙山后日，早出海云来。流水无情去，征帆逐吹开。  
相看不忍别，更进手中杯。  
痛饮龙筇下，灯青月复寒。醉歌惊白鹭，半夜起沙滩。  

送岑征君归鸣皋山  
岑公相门子，雅望归安石。奕世皆夔龙，中台竟三折。至人达机兆，高揖九州伯。  
奈何天地间，而作隐沦客。贵道皆全真，潜辉卧幽邻。探元入窅默，观化游无垠。  
光武有天下，严陵为故人。虽登洛阳殿，不屈巢由身。余亦谢明主，今称偃蹇臣。  
登高览万古，思与广成邻。蹈海宁受赏，还山非问津。西来一摇扇，共拂元规尘。  

送范山人归太山  
鲁客抱白鸡，别余往太山。初行若片雪，杳在青崖间。高高至天门，海日近可攀。  
云生望不及，此去何时还。  

送张秀才谒高中丞并序  
余时系寻阳狱中，正读《留侯传》。秀才张孟熊蕴灭胡之策，将之广陵谒高中丞。余喜子房之风，感激于斯人，因作是诗以送之。  
秦帝沦玉镜，留侯降氛氲。感激黄石老，经过沧海君。壮士挥金槌，报雠六合闻。  
智勇冠终古，萧陈难与群。两龙争斗时，天地动风云。酒酣舞长剑，仓卒解汉纷。  
宇宙初倒悬，鸿沟势将分。英谋信奇绝，夫子扬清芬。胡月入紫微，三光乱天文。  
高公镇淮海，谈笑廓妖氛。采尔幕中画，戡难光殊勋。我无燕霜感，玉石俱烧焚。  
但洒一行泪，临歧竟何云。  

寻阳送弟昌岠鄱阳司马作  
桑落洲渚连，沧江无云烟。寻阳非剡水，忽见子猷船。了见欲相近，来迟杳若仙。  
人乘海上月，帆落湖中天。一睹无二诺，朝欢更胜昨。尔则吾惠连，吾非尔康乐。  
朱绂白银章，上官佐鄱阳。松门拂中道，石镜回清光。摇扇及干越，水亭风气凉。  
与尔期此亭，期在秋月满。时过或未来，两乡心已断。吴山对楚岸，彭蠡当中州。  
相思定如此，有穷尽年愁。  

饯校书叔云  
少年费白日，歌笑矜朱颜。不知忽已老，喜见春风还。惜别且为欢，徘徊桃李间。  
看花饮美酒，听鸟临晴山。向晚竹林寂，无人空闭关。  

洞庭醉后送绛州吕使君杲流澧州  
昔别若梦中，天涯忽相逢。洞庭破秋月，纵酒开愁容。赠剑刻玉字，延平两蛟龙。  
送君不尽意，书及雁回峰。  

送赵判官赴黔府中丞叔幕  
廓落青云心，结交黄金尽。富贵翻相忘，令人忽自哂。蹭蹬鬓毛斑，盛时难再还。  
巨源咄石生，何事马蹄间。绿萝长不厌，却欲还东山。君为鲁曾子，拜揖高堂里。  
叔继赵平原，偏承明主恩。风霜推独坐，旌节镇雄藩。虎士秉金钺，蛾眉开玉樽。  
才高幕下去，义重林中言。水宿五溪月，霜啼三峡猿。东风春草绿，江上候归轩。  

送郗昂谪巴中  
瑶草寒不死，移植沧江滨。东风洒雨露，会入天地春。予若洞庭叶，随波送逐臣。  
思归未可得，书此谢情人。  

送二季之江东  
初发强中作，题诗与惠连。多惭一日长，不及二龙贤。西塞当中路，南风欲进船。  
云峰出远海，帆影挂清川。禹穴藏书地，匡山种杏田。此行俱有适，迟尔早归旋。  

江西送友人之罗浮  
桂水分五岭，衡山朝九疑。乡关眇安西，流浪将何之。素色愁明湖，秋渚晦寒恣。  
畴昔紫芳意，已过黄发期。君王纵疏散，云壑借巢夷。尔去之罗浮，我还憩峨眉。  
中阔道万里，霞月遥相思。如寻楚狂子，琼树有芳枝。  

宣城送刘副使入秦  
君即刘越石，雄豪冠当时。凄清横吹曲，慷慨扶风词。虎啸俟腾跃，鸡鸣遭乱离。  
千金市骏马，万里逐王师。结交楼烦将，侍从羽林儿。统兵捍吴越，豺虎不敢窥。  
大勋竟莫叙，已过秋风吹。秉钺有季公，凛然负英姿。寄深且戎幕，望重必台司。  
感激一然诺，纵横两无疑。伏奏归北阙，鸣驺忽西驰。列将咸出祖，英寮惜分离。  
斗酒满四筵，歌笑宛溪湄。君携东山妓，我咏北门诗。贵贱交不易，恐伤园中葵。  
昔赠紫骝驹，今倾白玉卮。同欢万斛酒，未足解相思。此别又千里，秦吴眇天涯。  
月明关山苦，水剧陇头悲。借问几时还，春风入黄池。无令长相思，折断绿杨枝。  

泾川送族弟钅享  
泾川三百里，若邪羞见之。锦石照碧山，两边白鹭鸶。佳境千万曲，客行无歇时。  
上有琴高水，下有陵阳祠。仙人不见我，明月空相知。问我何事来，卢敖结幽期。  
蓬山振雄笔，绣服挥清词。江湖发秀色，草木含荣滋。置酒送惠连，吾家称白眉。  
愧无海峤作，敢阙河梁诗。见尔复几朝，俄然告将离。中流漾彩益鸟，列岸丛金羁。  
叹息苍梧凤，分栖琼树枝。清晨各飞去，飘落天南陲。望极落日尽，秋深暝猿悲。  
寄情与流水，但有长相思。  

五松山送殷淑  
秀色发江左，风流奈若何。仲文了不还，独立扬清波。载酒五松山，颓然白云歌。  
中天度落月，万里遥相过。抚酒惜此月，流光畏蹉跎。明日别离去，连峰郁嵯峨。  

送崔氏昆季之金陵  
放歌倚东楼，行子期晓发。秋风渡江来，吹落山上月。主人出美酒，灭烛延清光。  
二崔向金陵，安得不尽觞。水客弄归棹，云帆卷轻霜。扁舟敬亭下，五两先飘扬。  
峡石入水花，碧流日更长。思君无岁月，西笑阻河梁。  

登黄山凌歊台送族弟溧阳尉济充泛舟赴华阴  
鸾乃凤之族，翱翔紫云霓。文章辉五色，双在琼树栖。一朝各飞去，凤与鸾俱啼。  
炎赫五月中，朱曦烁河堤。尔从泛舟役，使我心魂凄。秦地无草木，南云喧鼓鼙。  
君王减玉膳，早起思鸣鸡。漕引救关辅，疲人免涂泥。宰相作霖雨，农夫得耕犁。  
静者伏草间，群才满金闺。空手无壮士，穷居使人低。送君登黄山，长啸倚天梯。  
小舟若凫雁，大舟若鲸鲵。开帆散长风，舒卷与云齐。日入牛渚晦，苍然夕烟迷。  
相思在何所，杳在洛阳西。  

酬谈少府  
一尉居倏忽，梅生有仙骨。三事或可羞，匈奴哂千秋。壮心屈黄绶，浪迹寄沧洲。  
昨观荆岘作，如从云汉游。老夫当暮矣，蹀足惧骅骝。  

五月东鲁行答汶上翁  
五月梅始黄，蚕凋桑柘空。鲁人重织作，机杼鸣帘栊。顾余不及仕，学剑来山东。  
举鞭访前涂，获笑汶上翁。下愚忽壮士，未足论穷通。我以一箭书，能取聊城功。  
终然不受赏，羞与时人同。西归去直道，落日昏阴虹。此去尔勿言。甘心如转蓬。  

答长安崔少府叔封游终南翠微寺太宗皇帝金沙泉见寄  
河伯见海若，傲然夸秋水。小物暗远图，宁知通方士。多君紫霄意，独往苍山里。  
地古寒云深，岩高长风起。初登翠微岭，复憩金沙泉。践苔朝霜滑，弄波夕月圆。  
饮彼石下流，结萝宿溪烟。鼎湖梦绿水，龙驾空茫然。早行子午间，却登山路远。  
拂琴听霜猿，灭烛乃星饭。人烟无明异，鸟道绝往返。攀崖倒青天，下视白日晚。  
既过石门隐，还唱石潭歌。涉雪搴紫芳，濯缨想清波。此人不可见，此地君自过。  
为余谢风泉，其如幽意何。  

酬崔五郎中  
朔云横高天，万里起秋色。壮士心飞扬，落日空叹息。长啸出原野，凛然寒风生。  
幸遭圣明时，功业犹未成。奈何怀良图，郁悒独愁坐。杖策寻英豪，立谈乃知我。  
崔公生民秀，缅邈青云姿。制作参造化，托讽含神祇。海岳尚可倾，吐诺终不移。  
是时霜飙寒，逸兴临华池。起舞拂长剑，四座皆扬眉。因得穷欢情，赠我以新诗。  
又结汗漫期，九垓远相待。举身憩蓬壶，濯足弄沧海。从此凌倒景，一去无时还。  
朝游明光宫，暮入阊阖关。但得长把袂，何必嵩丘山。  

以诗代书答元丹丘  
青鸟海上来，今朝发何处。口衔云锦字，与我复飞去。鸟去凌紫烟，书留绮窗前。  
开缄方一笑，乃是故人传。故人深相勖，忆我劳心曲。离居在咸阳，三见秦草绿。  
置书双袂间，引领不暂闲。长望杳难见，浮云横远山。  

金门答苏秀才  
君还石门日，朱火始改木。春草如有情，山中尚含绿。折芳愧遥忆，永路当自勖。  
远见故人心，平生以此足。巨海纳百川，麟阁多才贤。献书入金阙，酌醴奉琼筵。  
屡忝白云唱，恭闻黄竹篇。恩光煦拙薄，云汉希腾迁。铭鼎倘云遂，扁舟方渺然。  
我留在金门，不去卧丹壑。未果三山期，遥欣一丘乐。玄珠寄罔象，赤水非寥廓。  
愿狎东海鸥，共营西山药。栖岩君寂灭，处世余龙蠖。良辰不同赏，永日应闲居。  
鸟吟檐间树，花落窗下书。缘溪见绿瞘，隔岫窥红蕖。采薇行笑歌，眷我情何已。  
月出石镜间，松鸣风琴里。得心自虚妙，外物空颓靡。身世如两忘，从君老烟水。  

酬坊州王司马与阎正字对雪见赠  
游子东南来，自宛适京国。飘然无心云，倏忽复西北。访戴昔未偶，寻嵇此相得。  
愁颜发新欢，终宴叙前识。阎公汉庭旧，沉郁富才力。价重铜龙楼，声高重门侧。  
宁期此相遇，华馆陪游息。积雪明远峰，寒城冱春色。主人苍生望，假我青云翼。  
风水如见资，投竿佐皇极。  

酬张卿夜宿南陵见赠  
月出鲁城东，明如天上雪。鲁女惊莎鸡，鸣机应秋节。当君相思夜，火落金风高。  
河汉挂户牖，欲济无轻舠。我昔辞林丘，云龙忽相见。客星动太微，朝去洛阳殿。  
尔来得茂彦，七叶仕汉馀。身为下邳客，家有圮桥书。傅说未梦时，终当起岩野。  
万古骑辰星，光辉照天下。与君各未遇，长策委蒿莱。宝刀隐玉匣，锈涩空莓苔。  
遂令世上愚，轻我土与灰。一朝攀龙去，蛙黾安在哉。故山定有酒，与尔倾金罍。  

酬岑勋见寻就元丹丘对酒相待以诗见招  
黄鹤东南来，寄书写心曲。倚松开其缄，忆我肠断续。不以千里遥，命驾来相招。  
中逢元丹丘，登岭宴碧霄。对酒忽思我，长啸临清飙。蹇余未相知，茫茫绿云垂。  
俄然素书及，解此长渴饥。策马望山月，途穷造阶墀。喜兹一会面，若睹琼树枝。  
忆君我远来，我欢方速至。开颜酌美酒，乐极忽成醉。我情既不浅，君意方亦深。  
相知两相得，一顾轻千金。且向山客笑，与君论素心。  

答从弟幼成过西园见赠  
一身自潇洒，万物何嚣喧。拙薄谢明时，栖闲归故园。二季过旧壑，四邻驰华轩。  
衣剑照松宇，宾徒光石门。山童荐珍果，野老开芳樽。上陈樵渔事，下叙农圃言。  
昨来荷花满，今见兰苕繁。一笑复一歌，不知夕景昏。醉罢同所乐，此情难具论。  

酬王补阙惠翼庄庙宋丞泚赠别  
学道三十春，自言羲皇人。轩盖宛若梦，云松长相亲。偶将二公合，复与三山邻。  
喜结海上契，自为天外宾。鸾翮我先铩，龙性君莫驯。朴散不尚古，时讹皆失真。  
勿踏荒溪波，朅来浩然津。薜带何辞楚，桃源堪避秦。世迫且离别，心在期隐沦。  
酬赠非炯戒，永言铭佩绅。  

酬裴侍御对雨感时见赠  
雨色秋来寒，风严清江爽。孤高绣衣人，潇洒青霞赏。平生多感激，忠义非外奖。  
祸连积怨生，事及徂川往。楚邦有壮士，鄢郢翻扫荡。申包哭秦庭，泣血将安仰。  
鞭尸辱已及，堂上罗宿莽。颇似今之人，蟊贼陷忠谠。渺然一水隔，何由税归鞅。  
日夕听猿愁，怀贤盈梦想。  
  
玩月金陵城西孙楚酒楼达曙歌吹日晚乘醉着紫绮  
裘乌纱巾与酒客数人棹歌秦淮往石头访崔四侍御  
昨玩西城月，青天垂玉钩。朝沽金陵酒，歌吹孙楚楼。忽忆绣衣人，乘船往石头。  
草裹乌纱巾，倒披紫绮裘。两岸拍手笑，疑是王子猷。酒客十数公，崩腾醉中流。  
谑浪掉海客，喧呼傲阳侯。半道逢吴姬，卷帘出揶歈。我忆君到此，不知狂与羞。  
月下一见君，三杯便回桡。舍舟共连袂，行上南渡桥。兴发歌渌水，秦客为之摇。  
鸡鸣复相招，清宴逸云霄。赠我数百字，字字凌风飙。系之衣裘上，相忆每长谣。  

江上答崔宣城  
太华三芙蓉，明星玉女峰。寻仙下西岳，陶令忽相逢。问我将何事，湍波历几重。  
貂裘非季子，鹤氅似王恭。谬忝燕台召，而陪郭隗踪。水流知入海，云去或从龙。  
树绕芦洲月，山鸣鹊镇钟。还期如可访，台岭荫长松。  

答族侄僧中孚赠玉泉仙人掌茶并序  
余闻荆州玉泉寺近清溪诸山，山洞往往有乳窟，窟中多玉泉交流。中有白蝙蝠，大如鸦。按仙经，蝙蝠一名仙鼠，千岁之后，体白如雪，栖则倒悬，盖饮乳水而长生也。其水边处处有茗草罗生，枝叶如碧玉，唯玉泉真公常采而饮之，年八十馀岁，颜色如桃花，而此茗清香滑熟异于他者，所以能还童振枯，壮人寿也。余游金陵，见宗僧中孚，示余茶数十片，拳然重叠，其状如手，号为仙人掌茶，盖新出乎玉泉之山，旷古未觌。因持之见遗，兼赠诗要余答之，遂有此作。后之高僧大隐，知仙人掌茶发乎中孚禅子及青莲居士李白也。  
常闻玉泉山，山洞多乳窟。仙鼠如白鸦，倒悬深溪月。茗生此中石，玉泉流不歇。  
根柯洒芳津，采服润肌骨。楚老卷绿叶，枝枝相接连。曝成仙人掌，似拍洪崖肩。  
举世未见之，其名定谁传。宗英乃禅伯，投赠有佳篇。清镜烛无盐，顾惭西子妍。  
朝坐有馀兴，长吟播诸天。  

酬裴侍御留岫师弹琴见寄  
君同鲍明远，邀彼休上人。鼓琴乱白雪，秋变江上春。瑶草绿未衰，攀翻寄情亲。  
相思两不见，流泪空盈巾。  

张相公出镇荆州寻除太子詹事余时流夜郎行至  
江夏与张公相去千里公因太府丞王昔使车寄  
罗衣二事及五月五日赠余诗余答以此诗  
张衡殊不乐，应有四愁诗。惭君锦绣段，赠我慰相思。氵鸟鹄复矫翼，凤皇忆故池。  
荣乐一如此，商山老紫芝。  

答裴侍御先行至石头驿以书见招期月满泛洞庭  
君至石头驿，寄书黄鹤楼。开缄识远意，速此南行舟。风水无定准，湍波或滞留。  
忆昨新月生，西檐若琼钩。今来何所似，破镜悬清秋。恨不三五明，平湖泛澄流。  
此欢竟莫遂，狂杀王子猷。巴陵定近远，持赠何人忧。  

答高山人兼呈权顾二侯  
虹霓掩天光，哲后起康济。应运生夔龙，开元扫氛翳。太微廓金镜，端拱清遐裔。  
轻尘集嵩岳，虚点盛明意。谬挥紫泥诏，献纳青云际。谗惑英主心，恩疏佞臣计。  
徬徨庭阙下，叹息光阴逝。未作仲宣诗，先流贾生涕。挂帆秋江上，不为云罗制。  
山海向东倾，百川无尽势。我于鸱夷子，相去千馀岁。运阔英达稀，同风遥执袂。  
登舻望远水，忽见沧浪枻。高士何处来，虚舟眇安系。衣貌本淳古，文章多佳丽。  
延引故乡人，风义未沦替。顾侯达语默，权子识通蔽。曾是无心云，俱为此留滞。  
双萍易飘转，独鹤思凌厉。明晨去潇湘，共谒苍梧帝。  

至陵阳山登天柱石酬韩侍御见招隐黄山  
韩众骑白鹿，西往华山中。玉女千馀人，相随在云空。见我传秘诀，精诚与天通。  
何意到陵阳，游目送飞鸿。天子昔避狄，与君亦乘骢。拥兵五陵下，长策遏胡戎。  
时泰解绣衣，脱身若飞蓬。鸾凤翻翕翼，啄粟坐樊笼。海鹤一笑之，思归向辽东。  
黄山过石柱，山献崿上攒丛。因巢翠玉树，忽见浮丘公。又引王子乔，吹笙舞松风。  
朗咏紫霞篇，请开蕊珠宫。步纲绕碧落，倚树招青童。何日可携手，遗形入无穷。  

酬崔十五见招  
尔有鸟迹书，相招琴溪饮。手迹尺素中，如天落云锦。读罢向空笑，疑君在我前。  
长吟字不灭，怀袖且三年。  

游南阳白水登石激作  
朝涉白水源，暂与人俗疏。岛屿佳境色，江天涵清虚。目送去海云，心闲游川鱼。  
长歌尽落日，乘月归田庐。  

游南阳清冷泉  
惜彼落日暮，爱此寒泉清。西耀逐水清，荡漾游子情。空歌望云月，曲尽长松声。  

寻鲁城北范居士失道落苍耳中见范置酒摘苍耳作  
雁度秋色远，日静无云时。客心不自得，浩漫将何之。忽忆范野人，闲园养幽姿。  
茫然起逸兴，但恐行来迟。城壕失往路，马首迷荒陂。不惜翠云裘，遂为苍耳欺。  
入门且一笑，把臂君为谁。酒客爱秋蔬，山盘荐霜梨。他筵不下箸，此席忘朝饥。  
酸枣垂北郭，寒瓜蔓东篱。还倾四五酌，自咏猛虎词。近作十日欢，远为千载期。  
风流自簸荡，谑浪偏相宜。酣来上马去，却笑高阳池。  

秋猎孟诸夜归置酒单父东楼观妓  
倾晖速短炬，走海无停川。冀餐圆丘草，欲以还颓年。此事不可得，微生若浮烟。  
俊发跨名驹，雕弓控鸣弦。鹰豪鲁草白，狐兔多肥鲜。邀遮相驰逐，遂出城东田。  
一扫四野空，喧呼鞍马前。归来献所获，炮炙宜霜天。出舞两美人，飘□若云仙。  
留欢不知疲，清晓方来旋。  

游太山六首  
四月上太山，石平御道开。六龙过万壑，涧谷随萦回。马迹绕碧峰，于今满清苔。  
飞流洒绝山献，水急松声哀。北眺崿嶂奇，倾崖向东摧。洞门闭石扇，地底兴云雷。  
登高望蓬瀛，想像金箓台。天门一长啸，万里清风来。玉女四五人，飘□下九垓。  
含笑引素手，遗我流霞杯。稽首再拜之，自愧非仙才。旷然小宇宙，弃世何悠哉。  
清晓骑白鹿，直上天门山。山际逢羽人，方瞳好容颜。扪萝欲就语，却掩青云关。  
遗我鸟迹书，飘然落岩间。其字乃上古，读之了不闲。感此三叹息，从师方未还。  
平明登日观，举手开云关。精神四飞扬，如出天地间。黄河从西来，窈窕入远山。  
凭崖览八极，目尽长空闲。偶然值青童，绿发双云鬟。笑我晚学仙，蹉跎凋朱颜。  
踌躇忽不见，浩荡难追攀。  
清斋三千日，裂素写道经。吟诵有所得，众神卫我形。云行信长风，飒若羽翼生。  
攀崖上日观，伏槛窥东溟。海色动远山，天鸡已先鸣。银台出倒景，白浪翻长鲸。  
安得不死药，高飞向蓬瀛。  
日观东北倾，两崖夹双石。海水落眼前，天光摇空碧。千峰争攒聚，万壑绝凌历。  
缅彼鹤上仙，去无云中迹。长松入霄汉，远望不盈尺。山花异人间，五月雪中白。  
终当遇安期，于此炼玉液。  
朝饮王母池，暝投天门阙。独抱绿绮琴，夜行青山月。山明月露白，夜静松风歇。  
仙人游碧峰，处处笙歌发。寂听娱清辉，玉真连翠微。想像鸾凤舞，飘□龙虎衣。  
扪天摘匏瓜，恍惚不忆归。举手弄清浅，误攀织女机。明晨坐相失，但见五云飞。  
与从侄杭州刺史良游天竺寺  
挂席凌蓬丘，观涛憩樟楼。三山动逸兴，五马同遨游。天竺森在眼，松门飒惊秋。  
览云测变化，弄水穷清幽。叠嶂隔遥海，当轩写归流。诗成傲云月，佳趣满吴州。  
  
## 十八家诗抄·卷六  

### 李太白五古下一百九十八首  

同友人舟行游台越作  
楚臣伤江枫，谢客拾海月。怀沙去潇湘，挂席泛溟渤。蹇予访前迹，独往造穷发。  
古人不可攀，去若浮云没。愿言弄倒景，从此炼真骨。华顶窥绝冥，蓬壶望超忽。  
不知青春度，但怪绿芳歇。空持钓鳌心，从此谢魏阙。  

下终南山过斛斯山人宿置酒  
暮从碧山下，山月随人归。却顾所来径，苍苍横翠微。相携及田家，童稚开荆扉。  
绿竹入幽径，青萝拂行衣。欢言得所憩，美酒聊共挥。长歌吟松风，曲尽河星稀。  
我醉君复乐，陶然共忘机。  

朝下过卢郎中叙旧游  
君登金华省，我入银台门。幸遇圣明主，俱承云雨恩。复此休浣时，闲为畴昔言。  
却话山海事，宛然林壑存。明湖思晓月，叠嶂忆清猿。何由返初服，田野醉芳樽。  

邯郸南亭观妓  
歌鼓燕赵儿，魏姝弄鸣丝。粉色艳月彩，舞袖拂花枝。把酒领美人，请歌邯郸词。  
清筝何缭绕，度曲绿云垂。平原君安在，科斗生古池。座客三千人，于今知有谁。  
我辈不作乐，但为后代悲。  

春陪商州裴使君游石娥溪  
裴公有仙标，拔俗数千丈。澹荡沧洲云，飘□紫霞想。剖竹商洛间，政成心已闲。  
萧条出世表，冥寂闭玄关。我来属芳节，解榻时相悦。褰帷对云峰，扬袂指松雪。  
暂出东城边，遂游西岩前。横天耸翠壁，喷壑鸣红泉。寻幽殊未歇，爱此春光发。  
溪傍饶名花，石上有好月。命驾归去来，露华生绿苔。淹留惜将晚，复听清猿哀。  
清猿断人肠，游子思故乡。明发首东路，此欢焉可忘。  

春日陪杨江宁及诸官宴北湖感古作  
昔闻颜光禄，攀龙宴京湖。楼船入天镜，帐殿开云衢。君王歌大风，如乐丰沛都。  
延年献嘉作，邈与诗人俱。我来不及此，独立钟山孤。杨宰穆清飙，芳声腾海隅。  
英寮满四座，粲若琼林敷。益鸟首弄倒景，蛾眉掇明珠。新弦彩梨园，古舞娇吴歈。  
曲度绕云汉，听者皆欢娱。鸡栖何嘈嘈，沿月沸笙竽。古之帝宫苑，今乃人樵苏。  
感此劝一觞，愿君覆瓢壶。荣盛当作乐，无令后贤吁。  

宴郑参卿山池  
尔恐碧草晚，我畏朱颜移。愁看杨花飞，置酒正相宜。歌声送落日，舞影回清池。  
今夕不尽杯，留欢更邀谁。  

游谢氏山亭  
沦老卧江海，再欢天地清。病闲久寂寞，岁物徒芬荣。借君西池游，聊以散我情。  
扫雪松下去，扪萝石道行。谢公池塘上，春草飒已生。花枝拂人来，山鸟向我鸣。  
田家有美酒，落日与之倾。醉罢弄归月，遥欣稚子迎。  

金陵凤凰台置酒  
置酒延落景，金陵凤凰台。长波写万古，心与云俱开。借问往昔时，凤凰为谁来。  
凤凰去已久，正当今日回。明君越羲轩，天老坐三台。豪士无所用，弹弦醉金罍。  
东风吹山花，安可不尽杯。六帝没幽草，深宫冥绿苔。置酒勿复道，歌钟但相催。  

秋浦清溪雪夜对酒客有唱鹧鸪者  
披君貂襜褕，对君白玉壶。雪花酒上灭，顿觉夜寒无。客有桂阳至，能吟山鹧鸪。  
清风动窗竹，越鸟起相呼。持此足为乐，何烦笙与竽。  

与周刚青溪玉镜潭宴别  
康乐上官去，永嘉游石门。江亭有孤屿，千载迹犹存。我来憩秋浦，三入桃陂源。  
千峰照积雪，万壑尽啼猿。兴与谢公合，文因周子论。扫崖去落叶，席月开金樽。  
溪当大楼南，溪水正南奔。回作玉镜潭，澄明洗心魂。此中得佳境，可以绝嚣喧。  
清夜方归来，酣歌出平原。别后经此地，为予谢兰荪。  

游秋浦白笴陂二首  
何处夜行好，月明白笴陂。山光摇积雪，猿影挂寒枝。但恐佳景晚，小令归棹移。  
人来有清兴，及此有相思。  
白笴夜长啸，爽然溪谷寒。鱼龙动陂水，处处生波澜。天借一明月，飞来碧云端。  
故乡不可见，肠断正西看。  

泛沔州城南郎官湖并序  
乾元岁秋八月，白迁于夜郎，遇故人尚书郎张谓出使夏口，沔州牧杜公、汉阳宰王公觞于江城之南湖，乐天下之再平也。方夜水月如练，清光可掇。张公殊有胜概，四望超然，乃顾白曰：“此湖古来贤豪游者非一，而枉践佳景，寂寥无闻。夫子可为我标之嘉名，以传不朽。”白因举酒酹水，号之曰郎官湖，亦犹郑圃之有仆射陂也。席上文士辅翼、岑静以为知言，乃命赋诗纪事，刻石湖侧，将与大别山共相磨灭焉。  
张公多逸兴，共泛沔城隅。当时秋月好，不减武昌都。四座醉清光，为欢古来无。  
郎官爱此水，因号郎官湖。风流若未减，名与此山俱。  

夜泛洞庭寻裴侍御清酌  
日晚湘水绿，孤舟无端倪。明湖涨秋月，独泛巴陵西。遇憩裴逸人，岩居陵丹梯。  
抱琴出深竹，为我弹昆鸟鸡。曲尽酒亦倾，北窗醉如泥。人生且行乐，何必组与珪。  

与南陵常赞府游五松山  
安石泛溟渤，独啸长风还。逸韵动海上，高情出人间。灵异可并迹，澹然与世闲。  
我来五松下，置酒穷跻攀。征古绝遗老，因名五松山。五松何清幽，胜境美沃洲。  
萧飒鸣洞壑，终年风雨秋。响入百泉去，听如三峡流。剪竹扫天花，且从傲吏游。  
龙堂若可憩，吾欲归精修。  

宣城清溪  
清溪胜桐庐，水木有佳色。山貌日高古，石容天倾侧。彩鸟昔未名，白猿初相识。  
不见同怀人，对之空叹息。  

游水西简郑明府  
天宫水西寺，云锦照东郭。清湍鸣回溪，绿竹绕飞阁。凉风日潇洒，幽客时憩泊。  
五月思貂裘，谓言秋霜落。石萝引古蔓，岸笋开新箨。吟玩空复情，相思尔佳作。  
郑公诗人秀，逸韵宏寥廓。何当一来游，惬我雪山诺。  

九日登山  
渊明归去来，不与世相逐。为无杯中物，遂偶本州牧。因招白衣人，笑酌黄花菊。  
我来不得意，虚过重阳时。题舆何俊发，遂结城南期。筑土接响山，俯临宛水湄。  
胡人叫玉笛，越女弹霜丝。自作英王胄，斯乐不可窥。赤鲤涌琴高，白龟道冰夷。  
灵仙如仿佛，奠酹遥相知。古来登高人，今复几人在。沧洲违宿诺，明日犹可待。  
连山似惊波，合沓出溟海。扬袂挥四座，酩酊安所知。齐歌送清觞，起舞乱参差。  
宾随落叶散，帽逐秋风吹。别后登此台，愿言长相思。  

九日  
今日云景好，水绿秋山明。携壶酌流霞，搴菊泛寒荣。地远松石古，风扬弦管清。  
窥觞照欢颜，独笑还自倾。落帽醉山月，空歌怀友生。  

陪族叔当涂宰游化城寺升公清风亭  
化城若化出，金榜天宫开。疑是海上云，飞空结楼台。升公湖上秀，粲然有辩才。  
济人不利己，立俗无嫌猜。了见水中月，青莲出尘埃。闲居清风亭，左右清风来。  
当暑阴广殿，太阳为徘徊。茗酌待幽客，珍盘荐雕梅。飞文何洒落，万象为之摧。  
季父拥鸣琴，德声布云雷。虽游道林室，亦举陶潜杯。清乐动诸天，长松自吟哀。  
留欢若可尽，劫石乃成灰。  

登锦城散花楼  
日照锦城头，朝光散花楼。金窗夹绣户，珠箔悬琼钩。飞梯绿云中，极目散我忧。  
暮雨向三峡，春江绕双流。今来一登望，如上九天游。  

登峨眉山  
蜀国多仙山，峨眉邈难匹。周流试登览，绝怪安可悉。青冥倚天开，彩错疑画出。  
冷然紫霞赏，果得锦囊术。云间吟琼箫，石上弄宝瑟。平生有微尚，欢笑自此毕。  
烟容如在颜，尘累忽相失。倘逢骑羊子，携手凌白日。  

大庭库  
朝登大庭库，云物何苍然。莫辨陈郑火，空霾邹鲁烟。我来寻梓慎，观化入寥天。  
古木翔气多，松风如五弦。帝图终冥没，叹息满山川。  

登单父陶少府半月台  
陶公有逸兴，不与常人俱。筑台像半月，迥向高城隅。置酒望白云，商飙起寒梧。  
秋山入远海，桑柘罗平芜。水色绿且明，令人思镜湖。终当过江去，爱此暂踟蹰。  

天台晓望  
天台邻四明，华顶高百越。门标赤城霞，楼栖沧岛月。凭高远登览，直下见溟渤。  
云垂大鹏翻，波动巨鳌没。风潮争汹涌，神怪何翕忽。观奇迹无倪，好道心不歇。  
攀条摘朱实，服药炼金骨。安得生羽毛，千春卧蓬阙。  

早望海霞边  
四明三千里，朝起赤城霞。日出红光散，分辉照雪崖。一餐咽琼液，五内发金沙。  
举手何所待，青龙白虎车。  

焦山杳望松寥山  
石壁望松寥，宛然在碧霄。安得五彩虹，架天作长桥。仙人如爱我，举手来相招。  

登太白峰  
西上太白峰，夕阳穷登攀。太白与我语，为我开天关。愿乘泠风去，直出浮云间。  
举手可近月，前行若无山。一别武功去，何时复更还。  

登邯郸洪波台置酒观发兵  
我把两赤羽，来游燕赵间。天狼正可射，感激无时闲。观兵洪波台，倚剑望玉关。  
请缨不系越，且向燕然山。风引龙虎旗，歌钟昔追攀。击筑落高月，投壶破愁颜。  
遥知百战胜，定扫鬼方还。  

登广武古战场怀古  
秦鹿奔野草，逐之若飞蓬。项王气盖世，紫电明双瞳。呼吸八千人，横行起江东。  
赤精斩白帝，叱咤入关中。两龙不并跃，五纬与天同。楚灭无英图，汉兴有来功。  
按剑清八极，归酣歌大风。伊昔临广武，连兵决雌雄。分我一杯羹，太皇乃汝翁。  
战争有古迹，壁垒颓层穹。猛虎吟洞壑，饥鹰鸣秋空。翔云列晓阵，杀气赫长虹。  
拨乱属豪圣，俗儒安可通。沉湎呼竖子，狂言非至公。抚掌黄河曲，嗤嗤阮嗣宗。  

登金陵冶城西北谢安墩  
晋室昔横溃，永嘉遂南奔。沙尘何茫茫，龙虎斗朝昏。胡马风汉草，天骄蹙中原。  
哲匠感颓运，云鹏忽飞翻。组练照楚国，旌旗连海门。西秦百万众，戈甲如云屯。  
投鞭可填江，一扫不足论。皇运有反正，丑虏无遗魂。谈笑遏横流，苍生望斯存。  
冶城访古迹，犹有谢安墩。凭览周地险，高标绝人喧。想像东山姿，缅怀右军言。  
梧桐识佳树，蕙草留芳根。白鹭映春洲，青龙见朝暾。地古云物在，台倾禾黍繁。  
我来酌清波，于此树名园。功成拂衣去，归入武陵源。  

登梅冈望金陵赠族侄高座寺僧中孚  
钟山抱金陵，霸气昔腾发。天开帝王居，海色照宫阙。群峰如逐鹿，奔走相驰突。  
江水九道来，云端遥明没。时迁大运去，龙虎势休歇。我来属天清，登览穷楚越。  
吾宗挺禅伯，特秀鸾凤骨。众星罗青天，朗者独有月。冥居顺生理，草木不剪伐。  
烟窗引蔷薇，石壁老野蕨。吴风谢安屐，白足傲履袜。几宿一下山，萧然忘干谒。  
谈经演金偈，降鹤舞海雪。时闻天香来，了与世事绝。佳游不可得，春去惜远别。  
赋诗留岩屏，千载庶不灭。  

望庐山瀑布二首  
西登香炉峰，南见瀑布水。挂流三百丈，喷壑数十里。欻如飞电来，隐若白虹起。  
初惊河汉落，半洒云天里。仰观势转雄，壮哉造化功。海风吹不断，江月照还空。  
空中乱瞔射，左右洗青壁。飞珠散轻霞，流沫沸穹石。而我游名山，对之心益闲。  
无论氵敕琼液，且得洗尘颜。且偕宿所好，永愿辞人间。  

日照香炉生紫烟，遥看瀑布挂长川。飞流直下三千尺，疑是银河落九天。  

江上望皖公山  
奇峰出奇云，秀木含秀气。清宴皖公山，巉绝称人意。独游沧江上，终日淡无味。  
但爱兹岭高，何由讨灵异。默然遥相许，欲往心莫遂。待吾还丹成，投迹归此地。  

望黄鹤山  
东望黄鹤山，雄雄半空出。四面生白云，中峰倚红日。岩峦行穹跨，峰嶂亦冥密。  
颇闻列仙人，于此学飞术。一朝向蓬海，千载空石室。金灶生烟埃，玉潭秘清谧。  
地古遗草木，庭寒老芝术。蹇余羡攀跻，因欲保闲逸。观奇遍诸岳，兹岭不可匹。  
结心寄青松，永悟客情毕。  

九日登巴陵置酒望洞庭水军  
九日天气清，登高无秋云。造化辟川岳，了然楚汉分。长风鼓横波，合沓蹙龙文。  
忆昔传游豫，楼船壮横汾。今兹讨鲸鲵，旌□何缤纷。白羽落酒樽，洞庭罗三军。  
黄花不掇手，战鼓遥相闻。剑舞转颓阳，当时日停曛。酣歌激壮士，可以摧妖氛。  
礩踀东篱下，渊明不足群。  

秋登巴陵望洞庭  
清晨登巴陵，周览无不极。明湖映天光，彻底见秋色。秋色何苍然，际海俱澄鲜。  
山青灭远树，水绿无寒烟。来帆出江中，去鸟向日边。风清长沙浦，霜空云梦田。  
瞻光惜颓发，阅水悲徂年。北渚既荡漾，东流自潺湲。郢人唱白雪，越女歌采莲。  
听此更肠断，凭崖泪如泉。  

登巴陵开元寺西阁赠衡岳僧方外  
衡岳有开士，五峰秀真骨。见君万里心，海水照秋月。大臣南溟去，问道皆请谒。  
洒以甘露言，清凉润肌发。明湖落天镜，香阁凌银阙。登眺餐惠风，新花期启发。  

金陵望汉江  
汉江回万里，派作九龙盘。横溃豁中国，崔嵬飞迅湍。六帝沦亡后，三吴不足观。  
我君混区宇，垂拱众流安。今日任公子，沧浪罢钓竿。  

登敬亭北二小山余时客逢崔侍御并登此地  
送客谢亭北，逢君纵酒还。屈盘戏白马，大笑上青山。回鞭指长安，西日落秦关。  
帝乡三千里，杳在碧云间。  

安州应城玉女汤作  
神女殁幽境，汤池流大川。阴阳结炎炭，造化开灵泉。地底烁朱火，沙傍歊素烟。  
沸珠跃晴月，皎镜涵空天。气浮兰芳满，色涨桃花然。精览万殊入，潜行七泽连。  
愈疾功莫尚，变盈道乃全。濯缨掬清泚，晞发弄潺湲。散下楚王国，分浇宋玉田。  
可以奉巡幸，奈何隔穷偏。独随朝宗水，赴海输微涓。  

之广陵宿常二南郭幽居  
绿水接柴门，有如桃花源。忘忧或假草，满院罗丛萱。暝色湖上来，微雨飞南轩。  
故人宿茅宇，夕鸟归杨园。还惜诗酒别，深为江海言。明朝广陵道，独忆此倾樽。  

郢门秋怀  
郢门一为客，巴月三成弦。朔风正摇落，行子愁归旋。杳杳山外日，茫茫江上天。  
人迷洞庭水，雁度潇湘烟。清旷偕夙好，缁磷及此年。百龄何荡漾，万化相推迁。  
空谒苍梧帝，徒寻溟海仙。已闻蓬岳浅，岂见三桃圆。倚剑增浩叹，扪襟还自怜。  
终当游五湖，濯足沧浪泉。  

荆门浮舟望蜀江  
春水月峡来，浮舟望安极。正见桃花流，依然锦江色。江色绿且明，茫茫与天平。  
逶迤巴山尽，摇曳楚云行。雪照聚沙雁，花飞出谷莺。芳洲却已转，碧树森森迎。  
流目浦烟夕，扬帆海月生。江陵识遥火，应到渚官城。  

上三峡  
巫山夹青天，巴水流若兹。巴水忽可尽，青天无到时。三朝上黄牛，三暮行太迟。  
三朝又三暮，不觉鬓成丝。  

自巴东舟行经瞿塘峡登巫山最高峰晚还题壁  
江行几千里，海月十五圆。始经瞿塘峡，遂步巫山巅。巫山高不穷，巴国尽所历。  
日边攀垂萝，霞外倚穹石。飞步凌绝顶，极目无纤烟。却顾失丹壑，仰观临青天。  
青天若可扪，银汉去安在。望云知苍梧，记水辨瀛海。周游孤光晚，历览幽意多。  
积雪照空谷，悲风鸣森柯。归途行欲曛，佳趣尚未歇。江寒早啼猿，松暝已吐月。  
月色何悠悠，清猿响啾啾。辞山不忍听，挥策还孤舟。  

江行寄远  
刳木出吴楚，危槎百馀尺。疾风吹片帆，日暮千里隔。别时酒犹在，已为异乡客。  
思君不可得，愁见江水碧。  

下泾县陵阳溪至涩滩  
涩滩鸣嘈嘈，两山足猿猱。白波若卷雪，侧石不容舠。渔人与舟人，撑折万张篙。  

下陵阳沿高溪三门六刺滩  
三门横峻滩，六刺走波澜。石惊虎伏起，水状龙萦盘。何惭七里濑，使我欲垂竿。  

宿□湖  
鸡鸣发黄山，暝投□湖宿。白雨映寒山，森森似银竹。提携采铅客，结荷水边沐。  
半夜四天开，星河烂人目。明晨大楼去，冈陇多屈伏。当与持斧翁，前溪伐云木。  

西施  
西施越溪女，出自苎萝山。秀色掩今古，荷花羞玉颜。浣纱弄碧水，自与清波闲。  
皓齿信难开，沉吟碧云间。勾践征绝艳，扬蛾入吴关。提携馆娃宫，杳渺讵可攀。  
一破夫差国，千秋竟不还。  

王右军  
右军本清真，潇洒在风尘。山阴遇羽客，要此好鹅宾。扫素写道经，笔精妙入神。  
书罢笼鹅去，何曾别主人。  

上元夫人  
上元谁夫人，偏得王母娇。嵯峨三角髻，馀发散垂腰。裘披青毛锦，身着赤霜袍。  
手提嬴女儿，闲与凤吹箫。眉语两自笑，忽然随风飘。  

商山四皓  
白发四老人，昂藏南山侧。偃卧松雪间，冥翳不可识。云窗拂青霭，石壁横翠色。  
龙虎方战争，于焉自休息。秦人失金镜，汉祖升紫极。阴虹浊太阳，前星遂沦匿。  
一行佐明两，欻起生羽翼。功成身不居，舒卷在胸臆。窅冥合元化，茫昧信难测。  
飞声塞天衢，万古仰遗迹。  

自广平乘醉走马六十里至邯郸登城楼览古书怀  
醉骑白花骆，西去邯郸城。扬鞭动柳色，写鞚春风生。入郭登高楼，山川与云平。  
深宫翳绿草，万事伤人情。相如章华巅，猛气折秦嬴。两虎不可斗，廉公终负荆。  
提携衤夸中儿，杵臼及程婴。空孤献白刃，必死耀丹诚。平原三千客，谈笑尽豪英。  
毛君能颖脱，二国且同盟。皆为黄泉土，使我涕纵横。磊磊石子冈，萧萧白杨声。  
诸贤没此地，碑版有残铭。太古共今时，由来互衰荣。伤哉何足道，感激仰空名。  
赵俗爱长剑，文儒少逢迎。闲从博陵游，帐饮雪朝酲。歌酣易水动，鼓震丛台倾。  
日落把烛归，凌晨向燕京。方陈五饵策，一使胡尘清。  

苏武  
苏武在匈奴，十年持汉节。白雁上林飞，空传一书札。牧羊边地苦，落日归心绝。  
渴饮月窟冰，饥餐天上雪。东还沙塞远，北怆河梁别。泣把李陵衣，相看泪成血。  

经下邳圯桥怀张子房  
子房未虎啸，破产不为家。沧海得壮士，椎秦博浪沙。报韩虽不成，天地皆振动。  
潜匿游下邳，岂曰非智勇。我来圮桥上，怀古钦英风。唯见碧流水，曾无黄石公。  
叹息此人去，萧条徐泗空。  

秋夜板桥浦泛月独酌怀谢朓  
天上何所有，迢迢白玉绳。斜低建章阙，耿耿对金陵。汉水旧如练，霜江夜清澄。  
长川泻落月，洲渚晓寒凝。独酌板桥浦，古人谁可征。玄晖难再得，洒酒气填膺。  

金陵新亭  
金陵风景好，豪士集新亭。举目山河异，偏伤周岂页情。四座楚囚悲，不忧社稷倾。  
王公何慷慨，千载仰雄名。  

过彭蠡湖  
谢公入彭蠡，因此游松门。余方窥石镜，兼得穷江源。前赏迹可见，后来道空存。  
而欲继风雅，岂唯清心魂。云海方助兴，波涛何足论。青嶂忆遥月，绿萝鸣愁猿。  
水碧或可采，金膏秘莫言。余将振衣去，羽化出嚣烦。  

望鹦鹉洲悲祢衡  
魏帝营八极，蚁观一祢衡。黄祖斗筲人，杀之受恶名。吴江赋鹦鹉，落笔超群英。  
锵锵振金玉，句句欲飞鸣。鸷鹗啄孤凤，千春伤我情。五岳起方寸，隐然讵可平。  
才高竟何施，寡识冒天刑。至今芳洲上，兰蕙不忍生。  

宿巫山下  
昨夜巫山下，猿声梦里长。桃花飞绿水，三月下瞿塘。雨色风吹去，南行拂楚王。  
高丘怀宋玉，访古一沾裳。  

金陵白杨十字巷  
白杨十字巷，北夹湖沟道。不见吴时人，空生唐年草。天地有反复，宫城尽倾倒。  
六帝馀古丘，樵苏泣遗老。  

经南陵题五松山  
圣达有去就，潜光愚其德。鱼与龙同池，龙去鱼不测。当时板筑辈，岂知傅说情。  
一朝和殷人，光气为列星。伊尹生空桑，捐庖佐皇极。桐宫放太甲，摄政无愧色。  
三年帝道明，委质终辅翼。旷哉至人心，万古可为则。时命或大谬，仲尼将奈何。  
鸾凤忽覆巢，麒麟不来过。龟山蔽鲁国，有斧且无柯。归去来，归去来，宵济越洪波。  

姑熟十咏  
姑熟溪  
爱此溪水闲，乘流兴无极。漾楫怕鸥惊，垂竿待鱼食。波翻晓霞影，岸叠春山色。  
何处浣纱人，红颜未相识。  

丹阳湖  
湖与元气连，风波浩难止。天外贾客归，云间片帆起。龟游莲叶上，鸟宿芦花里。  
少女棹轻舟，歌声逐流水。  

谢公宅  
青山日将暝，寂寞谢公宅。竹里无人声，池中虚月白。荒庭衰草遍，废井苍苔积。  
唯有清风闲，时时起泉石。  

陵□台  
旷望登古台，台高极人目。叠嶂列远空，杂花间平陆。闲云入窗牖，野翠生松竹。  
欲览碑上文，苔侵岂堪读。  

桓公井  
桓公名已古，废井曾未竭。石甃冷苍苔，寒泉湛孤月。秋来桐暂落，春至桃还发。  
路远人罕窥，谁能见清澈。  

慈姥竹  
野竹攒石生，含烟映江岛。翠色落波深，虚声带寒早。龙吟曾未听，凤曲吹应好。  
不学蒲柳凋，贞心常自保。  

望夫山  
写望临碧空，怨情感离别。江草不知愁，岩花但争发。云山万里隔，音信千里绝。  
春去秋复来，相思几时歇。  

牛渚矶  
绝壁临巨川，连峰势相向。乱石流洑间，回波自成浪。但惊群木秀，莫测精灵状。  
更听猿夜啼，忧心醉江上。  

灵墟山  
丁令辞世人，拂衣向仙路。伏炼九丹成，方随五云去。松萝蔽幽洞，桃杏深隐处。  
不知曾化鹤，辽海归几度。  

天门山  
迥出江上山，双峰自相对。岸映松色寒，石分浪花碎。参差远天际，缥缈晴霞外。  
落日舟去遥，回首沉青霭。  

与元丹丘方城寺谈玄作  
茫茫大梦中，唯我独先觉。腾转风火来，假合作容貌。灭除昏疑尽，领略入精要。  
澄虑观此身，因得通寂照。朗悟前后际，始知金仙妙。幸逢禅居人，酌玉坐相召。  
彼我俱若丧，云山岂殊调。清风生虚空，明月见谈笑。  
怡然青莲宫，永愿恣游眺。  

寻高凤石门山中元丹丘  
寻幽无前期，乘兴不觉远。苍崖渺难涉，白日忽欲晚。未穷三四山，已历千万转。  
寂寂闻猿愁，行行见云收。高松上好月，空谷宜清秋。溪深古雪在，石断寒泉流。  
峰峦秀中天，登眺不可尽。丹丘遥相呼，顾我忽而哂。遂造穷谷间，始知静者闲。  
留欢达永夜，清晓方言还。  

安州般若寺水阁纳凉喜遇薛员外□  
翛然金园赏，远近含晴光。楼台成海气，草木皆天香。忽逢青云士，共解丹霞裳。  
水退池上热，风生松下凉。吞讨破万象，褰窥临众芳。而我遗有漏，与君用无方。  
心垢都已灭，永言题禅房。  

月下独酌四首  
花间一壶酒，独酌无相亲。举杯邀明月，对影成三人。月既不解饮，影徒随我身。  
暂伴月将影，行乐须及春。我歌月徘徊，我舞影凌乱。醒时同交欢，醉后各分散。  
永结无情游，相期邈云汉。  
天若不爱酒，酒星不在天。地若不爱酒，地应无酒泉。天地既爱酒，爱酒不愧天。  
已闻清比圣，复道浊如贤。贤圣既已饮，何必求神仙。三杯通大道，一斗合自然。  
但得醉中趣，勿为醒者传。  
三月咸阳时，千花昼如锦。谁能春独愁，对此径须饮。穷通与修短，造化夙所禀。  
一樽齐死生，万事固难审。醉后失天地，兀然就孤枕。不知有吾身，此乐最为甚。  
穷愁千万端，美酒三百杯。愁多酒虽少，酒倾愁不来。所以知酒圣，酒酣心自开。  
辞粟卧首阳，屡空饥颜回。当代不乐饮，虚名安用哉。蟹螯即金液，糟丘是蓬莱。  
且须饮美酒，乘月醉高台。  

春归终南山松龙旧隐  
我来南山阳，事事不异昔。却寻溪中水，还望岩下石。蔷薇缘东窗，女萝绕北壁。  
别来能几日，草木长数尺。且复命酒樽，独酌陶永夕。  

冬夜醉宿龙门觉起言志  
醉来脱宝剑，旅憩高堂眠。中夜忽惊觉，起立明灯前。开轩聊直望，晓雪河冰壮。  
哀哀歌苦寒，郁郁独惆怅。傅说版筑臣，李斯鹰犬人。飙起匡社稷，宁复长艰辛。  
而我胡为者，叹息龙门下。富贵未可期，殷忧向谁写。去去泪满襟，举声梁甫吟。  
青云当自致，何必求知音。  

寻山僧不遇作  
石径入丹壑，松门闭青苔。闲阶有鸟迹，禅室无人开。窥窗见白拂，挂壁生尘埃。  
使我空叹息，欲去仍徘徊。香云隔山起，花雨从天来。已有空乐好，况闻青猿哀。  
了然绝世事，此地方悠哉。  

过汪氏别业二首  
游山谁可游，子明与浮丘。叠岭碍河汉，连峰横斗牛。汪生面北阜，池馆清且幽。  
我来感意气，搥炰列珍差。扫石待归月，开池涨寒流。酒酣益爽气，为乐不知秋。  
畴昔未识君，知君好贤才。随山起馆宇，凿石营池台。大火五月中，景风从南来。  
数枝石榴发，一丈荷花开。恨不当此时，相过醉金罍。我行值木落，月苦清猿哀。  
永夜达五更，吴歈送琼杯。酒酣欲起舞，四座歌相催。日出远海明，轩车且徘徊。  
更游龙潭去，枕石拂莓苔。  

待酒不至  
玉壶系青丝，沽酒来何迟。山花向我笑，正好衔杯时。晚酌东窗下，流莺复在兹。  
春风与醉客，今日乃相宜。  

独酌  
春草如有意，罗生玉堂阴。东风吹愁来，白发坐相侵。独酌劝孤影，闲歌面芳林。  
长松尔何知，萧瑟为谁吟。手舞石上月，膝横花间琴。过此一壶外，悠悠非我心。  

友人会宿  
涤荡千古愁，留连百壶饮。良宵宜清淡，皓月未能寝。醉来卧空山，天地即衾枕。  

春日独酌二首  
东风扇淑气，水木荣春晖。白日照绿草，落花散且飞。孤云还空山，众鸟各已归。  
彼物皆有托，吾生独无依。对此石上月，长歌醉芳菲。  
我有紫霞想，缅怀沧洲间。且对一壶酒，澹然万事闲。横琴倚高松，把酒望远山。  
长空去鸟没，落日孤云还。但悲光景晚，宿昔成秋颜。  

金陵江上遇蓬池隐者  
心爱名山游，身随名山远。罗浮麻姑台，此去或未返。遇君蓬池隐，就我石上饭。  
空言不成欢，强笑惜日晚。绿水向雁关，黄云蔽龙山。叹息两客鸟，徘徊吴越间。  
一语一执手，留流夜将久。解我紫绮裘，且换金陵酒。酒来笑复歌，兴酣乐事多。  
水影弄月色，清光奈愁何。明晨挂帆席，离恨满沧波。  

日夕山中忽然有怀  
久卧名山云，遂为名山客。山深云更好，赏弄终日夕。月衔楼间峰，泉漱阶下石。  
素心自此得，真趣非外借。鼯啼桂方秋，风灭籁归寂。缅思洪崖术，欲往沧海隔。  
云车来何迟，抚己空叹息。  

春日醉起言志  
处世若大梦，胡为劳其生。所以终日醉，颓然卧前楹。觉来眄庭前，一鸟花间鸣。  
借问此何时，春风语流莺。感之欲叹息，对酒还自倾。浩歌待明月，曲尽已忘情。  

庐山东林寺夜怀  
我寻青莲宇，独往谢城阙。霜清东林钟，水白虎溪月。天香生虚空，天乐鸣不歇。  
宴坐寂不动，大千入毫发。湛然冥真心，旷劫断出没。  

对酒  
劝君莫拒杯，春风笑人来。桃李如旧识，倾花向我开。流莺啼碧树，明月窥金罍。  
昨来朱颜子，今日白发催。棘生石虎殿，鹿走姑苏台。自古帝王宅，城阙闭黄埃。  
君若不饮酒，昔人安在哉。  

嘲王历阳不肯饮酒  
地白风色寒，雪花大如手。笑杀陶渊明，不饮杯中酒。浪抚一张琴，虚栽五株柳。  
空负头上巾，吾于尔何有。  

忆崔郎中宗之游南阳遗吾孔子琴抚之潸然感旧  
昔在南阳城，唯餐独山蕨。忆与崔宗之，白水弄素月。时过菊潭上，纵酒无休歇。  
泛此黄金花，颓然清歌发。一朝摧玉树，生死殊飘忽。留我孔子琴，琴存人已没。  
谁传广陵散，但哭邙山骨。泉户何时明，长归狐兔窟。  

望月有怀  
清泉映疏松，不知几千古。寒月摇轻波，流光入窗户。对此空长吟，思君意何深。  
无因见安道，兴尽愁人心。  

春滞沅湘有怀山中  
沅湘春色还，风暖烟草绿。古之伤心人，于此肠断续。予非怀沙客，但美采菱曲。  
所愿归东山，寸心于此足。  

落日忆山中  
雨后烟景绿，晴天散馀霞。东风随春归，发我枝上花。花落时欲暮，见此令人嗟。  
愿游名山去，学道飞丹砂。  

忆秋浦桃花旧游时窜夜郎  
桃花春水生，白石今出没。摇荡女萝枝，半挂青天月。不知旧行径，初拳几枝蕨。  
三载夜郎还，于兹炼金骨。  

越中秋怀  
越水绕碧山，周回数千里。乃是天镜中，分明画相似。爱此从冥搜，永怀临湍游。  
一为沧波客，十见红蕖秋。观涛壮天险，望海令人愁。路遐迫西照，岁晚悲东流。  
何必探禹穴，誓将归蓬丘。不然五湖上，亦可乘扁舟。  

效古二首  
朝入天苑中，谒帝蓬莱宫。青山映辇道，碧树摇烟空。谬题金闺籍，得与银台通。  
待诏奉明主，抽毫颂清风。归时落日晚，躞蹀浮云骢。人马本无意，飞驰自豪雄。  
入门紫鸳鸯，金井双梧桐。清歌弦古曲，美酒沽新丰。快意且为乐，列筵坐群公。  
光景不可留，生世如转蓬。早达胜晚遇，羞比垂钓翁。  
自古有秀色，西施与东邻。蛾眉不可妒，况乃效其颦。所以尹婕妤，羞见邢夫人。  
低头不出气，塞默少精神。寄语无盐子，如君何足珍。  

感遇二首  
宝剑双蛟龙，雪花照芙蓉。精光射天地，电腾不可冲。一去别金匣，飞沉失相从。  
风胡殁已久。所以潜其锋。吴水深万丈，楚山邈千重。雌雄终不隔，神物会当逢。  
咸阳二三月，百鸟鸣花枝。玉剑谁家子，西秦豪侠儿。日暮醉酒归，白马骄且驰。  
意气人所仰，游冶方及时。子云不晓事，晚献长杨词。赋达身己老，草玄鬓若丝。  
投阁良可叹，但为此辈嗤。  

拟古十二首  
青天何历历，明星白如石。黄姑与织女，相去不盈尺。银河无鹊桥，非时将安适。  
闺人理纨素，游子悲行役。瓶冰知冬寒，霜露欺远客。客似秋叶飞，飘□不言归。  
别后罗带长，愁宽去时衣。乘月托宵梦，因之寄金微。  
高楼入青天，下有白玉堂。明月看欲堕，当窗悬清光。遥夜一美人，罗衣沾秋霜。  
含情弄柔瑟，弹作陌上桑。弦声何激烈，风卷绕飞梁。行人皆踯躅，栖鸟去回翔。  
但写妾意苦，莫辞此曲伤。愿逢同心者，飞作紫鸳鸯。  
长绳难系日，自古共悲辛。黄金高北斗，不惜买阳春。石火无留光，还如世中人。  
即事已如梦，后来我谁身。提壶莫辞贫，取酒会四邻。仙人殊恍惚，未若醉中真。  
清都绿玉树，灼烁瑶台春。攀花弄秀色，远赠天仙人。香风送紫蕊，直到扶桑津。  
耻掇世上艳，所贵心之珍。相思传一笑，聊欲示情亲。  
今日风日好，明日恐不如。春风笑于人，何乃愁自居。吹箫舞彩凤，酌醴鲙神鱼。  
千金买一醉，取乐不求馀。达士遗天地，东门有二疏。愚夫同瓦石，有才知卷舒。  
无事坐悲苦，块然涸辙鱼。  
运速天地闭，胡风结飞霜。百草死冬月，六龙颓西荒。太白出东方，彗星扬精光。  
鸳鸯非越鸟，何为眷南翔。惟昔鹰将犬，今为侯与王。得水成蛟龙，争池夺凤皇。  
北斗不酌酒，南箕空簸扬。  
世路今太行，回车竟何托。万族皆凋枯，遂无少可乐。旷野多白骨，幽魂共销铄。  
荣贵当及时，春华宜照灼。人非昆山玉，安得长璀错。身没期不朽，荣名在麟阁。  
月色不可扫，客愁不可道。玉露生秋衣，流萤飞百草。日月终销毁，天地同枯槁。  
蟪蛄啼青松，安见此树老。金丹宁误俗，昧者难精讨。尔非千岁翁，多恨去世早。  
饮酒入玉壶，藏身以为宝。  
生者为过客，死者为归人。天地一逆旅，同悲万古尘。月兔空捣药，扶桑已成薪。  
白骨寂无言，青松岂知春。前后更叹息，浮荣何足珍。  
仙人骑彩凤，昨下阆风岑。海水三清浅，桃源一见寻。遗我绿玉杯，兼之紫琼琴。  
杯以倾美酒，琴以闲素心。二物非世有，何论珠与金。琴弹松里风，杯劝天上月。  
风月长相知，世人何倏忽。  
涉江弄秋水，爱此荷花鲜。攀荷弄其珠，荡漾不成圆。佳期彩云重，欲赠隔远天。  
相思无由见，怅望凉风前。  
去去复去去，辞君还忆君。汉水既殊流，楚山亦此分。人生难称意，岂得长为群。  
越燕喜海日，燕鸿思朔云。别久容华晚，琅玕不能饭。日落知天昏，梦长觉道远。  
望夫登高山，化石竟不返。  

感兴八首  
瑶姬天帝女，精彩化朝云。宛转入梦宵，无心向楚君。锦衾抱秋月，绮席空兰芬。  
茫昧竟谁测，虚传宋玉文。  
洛浦有宓妃，飘□雪争飞。轻云拂素月，了可见清辉。解珮欲西走，含情讵相违。  
香尘动罗袜，绿水不沾衣。陈王徒作赋，神女岂同归。好色伤大雅，多为世所讥。  
裂素持作书，将寄万里怀。眷眷待远信，竟岁无人来。征鸿务从阳，又不为我栖。  
委之在深箧，蠹鱼坏其题。何如投水中，流落他人开。不惜他人开，但恐生是非。  
芙蓉娇绿波，桃李夸白日。偶蒙春风荣，生此艳阳质。岂无佳人色，但恐花不实。  
宛转龙火飞，零落互相失。讵知凌寒松，千载长守一。  
十五游神仙，仙游未曾歇。吹笙吟松风，泛瑟窥海月。西山玉童子，使我炼金骨。  
欲逐黄鹤飞，相呼向蓬阙。  
西国有美女，结楼青云端。蛾眉艳晓月，一笑倾城欢。高节夺明主，炯心如凝丹。  
常恐彩色晚，不为人所观。安得配君子，共成双飞鸾。  
朅来荆山客，谁为珉玉分。良宝绝见弃，虚持三献君。直木忌先伐，芬兰哀自焚。  
盈满天所损，沉冥道所群。东海有碧水，西山多白云。鲁连及夷齐，可以蹑清芬。  
嘉谷隐丰草，草深苗且稀。农夫既不异，孤穗将安归。常恐委畴陇，忽与秋蓬飞。  
乌得荐宗庙，为君生光辉。  

寓言三首  
周公负斧扆，成王何夔夔。武王昔不豫，剪爪投河湄。贤圣遇谗慝，不免人君疑。  
天风拔大木，禾黍咸伤萎。管蔡扇苍蝇，公赋鸱鸮诗。金縢若不启，忠信谁明之。  
遥裔双彩凤，婉娈三青禽。往还瑶台里，鸣舞玉山岑。以欢秦娥意，复得王母心。  
驱驱精卫鸟，衔木空长吟。  
长安春色归，先入青门道。绿杨不自持，从风欲倾倒。海燕还秦宫，双飞入帘栊。  
相思不可见，托梦辽城东。  

秋夕旅怀  
凉风度秋海，吹我乡思飞。连山去无际，流水何时归。日夕浮云色，心断明月晖。  
芳草歇柔艳，白露催寒衣。梦长银汉落，觉罢天星稀。含叹想旧国，泣下谁能挥。  

感遇四首  
吾爱王子晋，得道伊洛滨。金骨既不毁，玉颜长自春。可怜浮丘公，猗靡与情亲。  
举手白日间，分明谢时人。二仙去已远，梦想空殷勤。  
可叹东篱菊，茎疏叶且微。虽言异兰蕙，亦自有芳菲。未泛盈樽酒，徒沽清露辉。  
当荣君不采，飘落欲何依。  
昔余闻嫦娥，窃药驻云发。不自娇玉颜，方希炼金骨。飞去身莫返，含笑坐明月。  
紫宫夸蛾眉，随手会凋歇。  
宋玉事楚王，立身本高洁。巫山赋彩云，郢路歌白雪。举国莫能和，巴人皆卷舌。  
一惑登徒言，恩情遂中绝。  

翰林读书言怀呈集贤院内诸学士  
晨趋紫禁中，夕待金门诏。观书散遗帙，探古穷至妙。片言苟会心，掩卷忽而笑。  
青蝇易相点，白雪难同调。本是疏散人，屡贻褊促诮。云天属清朗，林壑忆游眺。  
或时清风来，闲倚栏下啸。严光桐庐溪，谢客临海峤。功成谢人君，从此一投钓。  

寻阳紫极宫感秋作  
何处闻秋声，翛翛北窗竹。回薄万古心，揽之不盈掬。静坐观众妙，浩然媚幽独。  
白云南山来，就我檐下宿。懒从唐生决，羞访季主卜。四十九年非，一往不可复。  
野情转萧散，世道有翻复。陶令归去来，田家酒应熟。  

江上秋怀  
餐霞卧旧壑，散发谢远游。山蝉号枯桑，始复知天秋。朔雁别海裔，越燕辞江楼。  
飒飒风卷沙，茫茫雾萦洲。黄云结暮色，白水扬寒流。恻怆心自悲，潺湲泪难收。  
蘅兰方萧瑟，长叹令人愁。  

秋夕书怀  
北风吹海雁，南度落寒声。感此潇湘客，凄其流浪情。海怀结沧洲，霞想遥赤城。  
始探蓬壶事，旋觉天地轻。澹然吟高秋，闲卧瞻太清。萝月掩空幕，松霜皓前楹。  
灭见息群动，猎微穷至精。桃花有源水，可以保吾生。  

避地司空原言怀  
南风昔不竞，豪圣思经纶。刘琨与祖逖，起舞鸡鸣晨。虽有匡济心，终为乐祸人。  
我则异于是，潜光皖水滨。卜筑司空原，北将天柱邻。雪霁万里月，云开九江春。  
俟乎太阶平，然后托微身。倾家事金鼎，年貌何长新。所愿得此道，终然保清真。  
弄景奔日驭，攀星戏河津。一随王乔去，长年玉天宾。  

南奔书怀  
遥夜何漫漫，空歌白石烂。宁戚未匡齐，陈平终佐汉。欃枪扫河洛，直割鸿沟半。  
历数方未迁，云雷屡多难。天人秉旄钺，虎竹光藩翰。侍笔黄金台，传觞青玉案。  
不因秋风起，自有思归叹。主将动谗疑，王师忽离叛。自来白沙上，鼓噪丹阳岸。  
宾御如浮云，从风各消散。舟中指可掬，城上骸争爨。草草出近关，行行昧前算。  
南奔剧星火，北寇无涯畔。顾乏七宝鞭，留连道边玩。太白夜食昴，长虹日中贯。  
秦赵兴天兵，茫茫九州乱。感遇明主恩，颇高祖逖言。过江誓流水，志在清中原。  
拔剑击前柱，悲歌难重论。  

荆州贼乱临洞庭言怀作  
修蛇横洞庭，吞象临江岛。积骨成巴陵，遗言闻楚老。水穷三苗国，地窄三湘道。  
岁晏天峥嵘，时危人枯槁。思归阻丧乱，去国伤怀抱。郢路方丘墟，章华亦倾倒。  
风悲猿啸苦，木落鸿飞早。日隐西赤沙，月明东城草。关河望已绝，氛雾行当扫。  
长叫天可闻，吾将问苍昊。  

览镜书怀  
得道无古今，失道还衰老。自笑境中人，白发如霜草。扪心空叹息，问影何枯槁。  
桃李竟何言，终成南山皓。  

江南春怀  
青春几何时，黄鸟鸣不歇。天涯失乡路，江外老华发。心飞秦塞云，影滞楚关月。  
身世殊烂漫，田园久芜没。岁晏何所从，长歌谢金阙。  

鲁东门观刈蒲  
鲁国寒事早，初霜刈渚蒲。挥镰若转月，拂水生连珠。此草最可珍，何必贵龙须。  
织作玉床席，欣承清夜娱。罗衣能再拂，不畏素尘芜。  

咏邻女东窗海石榴  
鲁女东窗下，海榴世所稀。珊瑚映绿水，未足比光辉。清香随风发，落日好鸟归。  
愿为东南枝，低举拂罗衣。无由一攀折，引领望金扉。  

南轩松  
南轩有孤松，柯叶自绵幂。清风无闲时，潇洒终日夕。阴生古苔绿，色染秋烟碧。  
何当凌云霄，直上数千尺。  

求崔山人百丈崖瀑布图  
百丈素崖裂，四山丹壁开。龙潭中喷射，昼夜生风雷。但见瀑泉落，如瞔云汉来。  
闻君写真图，岛屿备萦回。石黛刷幽草，曾青泽古苔。幽缄倘相传，何必向天台。  

见野草中有名白头翁者  
醉入田家去，行歌荒野中。如何青草里，亦有白头翁。折取对明镜，宛将衰鬓同。  
微芳似相诮，流恨向东风。  

莹禅师房观山海图  
真僧闭精宇，灭迹含达观。列嶂图云山，攒峰入霄汉。丹崖森在目，清昼疑卷幔。  
蓬壶来轩窗，瀛海入几案。烟涛争喷薄，岛屿相凌乱。征帆飘空中，瀑水洒天半。  
峥嵘若可陟，想像徒盈叹。杳与真心冥，遂谐静者玩。如登赤城里，揭涉沧洲畔。  
即事能娱人，从兹得萧散。  

咏桂二首  
园花笑芳年，池草艳春色。犹不如槿花，女便娟玉阶侧。芬荣何夭促，零落在瞬息。  
岂若琼树枝，终岁长翕赤色。  
世人种桃李，多在金张门。攀折争捷径，及此春风暄。一朝天霜下，荣耀难久存。  
安知南山桂，绿叶垂芳根。清阴亦可托，何惜树君园。  

宣城长史弟昭赠余琴溪中双舞鹤诗以见志  
令弟佐宣城，赠余琴溪鹤。谓言天涯雪，忽向窗前落。白玉为毛衣，黄金不肯博。  
当风振六翮，对舞临山阁。顾我如有情，长鸣似相托。何当驾此物，与尔腾寥廓。  

题随州紫阳先生壁  
神农好长生，风俗久已成。复闻紫阳客，早署丹台名。喘息餐妙气，步虚吟真声。  
道与古仙合，心将元化并。楼疑出蓬海，鹤似飞玉京。松雪窗外晓，池水阶下明。  
忽耽笙歌乐，顿失轩冕情。终愿惠金液，提携凌太清。  

题元丹丘山居  
故人栖东山，自爱丘壑美。青春卧空林，白日犹不起。松风清襟袖，石潭洗心耳。  
羡君无纷喧，高枕碧霞里。  

题元丹丘颍阳山居并序  
丹丘家于颍阳，新卜别业，其地北倚马岭，连峰蒿丘，南瞻鹿台，极目汝海。云岩映郁，有佳致焉。白从之游，故有此作。  
仙游度颍水，访隐同元君。忽遗苍生望，独与洪崖群。卜地初晦迹，兴言且成文。  
却顾北山断，前瞻南岭分。遥通汝海月，不隔嵩丘云。之子合逸趣，而我钦清芬。  
举迹倚松石，谈笑迷朝曛。终愿狎青鸟，拂衣栖江氵贲。  

题瓜洲新河饯族叔舍人贲  
齐公凿新河，万古流不绝。丰功利生人，天地同朽灭。两桥对双阁，芳树有行列。  
爱此如甘棠，谁云敢攀折。吴关倚此固，天险自兹设。海水落斗门，潮平见沙泬。  
我行送季父，弭棹徒流悦。杨花满江来，疑是龙山雪。惜此林下兴，怆为山阳别。  
瞻望清路尘，归来空寂蔑。  

洗脚亭  
白道向姑熟，洪亭临道旁。前有吴时井，下有五丈床。樵女洗素足，行人歇金装。  
西望白鹭洲，芦花似朝霜。送君此时去，回首泪成行。  

题金陵王处士水亭  
王子耽玄言，贤豪多在门。好鹅寻道士，爱竹啸名园。树色老荒苑，池光荡华轩。  
此堂见明月，更忆陆平原。扫地青玉簟，为余置金樽。醉罢欲归去，花枝宿鸟喧。  
何时复来此，再得洗嚣烦。  

题嵩山逸人元丹丘山居并序  
白久在庐霍，元公近游嵩山，故交深情，出处无间。岩信频及，许为主人。欣然适会本意，当冀长往不返，欲便举家就之，兼书共游，因有此赠。  
家本紫云山，道风未沦落。况怀丹丘志，冲赏归寂寞。朅来游闽荒，扪涉穷禹凿。  
夤缘泛潮海，偃蹇陟庐霍。凭雷蹑天窗，弄景憩霞阁。且欣登眺美，颇惬隐沦诺。  
三山旷幽期，四岳聊所托。故人契嵩颍，高义炳丹稴。灭迹遗纷嚣，终言本峰壑。  
自矜林湍好，不羡市朝乐。偶与真意并，顿觉世情薄。尔能折芳桂，吾亦采兰若。  
拙妻好乘鸾，娇女爱飞鹤。提携访神仙，从此炼金药。  

嘲鲁儒  
鲁叟谈五经，白发死章句。问以经济策，茫如坠烟雾。足著远游履，首戴方头巾。  
缓步从直道，未行先起尘。秦家丞相府，不重褒衣人。君非叔孙通，与我本殊伦。  
时事且未达，归耕汶水滨。  

惧谗  
二桃杀三士，讵假剑如霜。众女妒蛾眉，双花竞春芳。魏姝信郑袖，掩袂对怀王。  
一惑巧言子，朱颜成死伤。行将泣团扇，戚戚愁人肠。  

平虏将军妻  
平虏将军妇，入门二十年。君心自不悦，妾宠岂得专。出解床前帐，行吟道上篇。  
古人不唾井，莫忘昔缠绵。  

嵩山采菖蒲者  
神人多古貌，双耳下垂肩。嵩岳逢汉武，疑是九疑仙。我来采菖蒲，服食可延年。  
言终忽不见，灭影入云烟。喻帝竟莫悟，终归茂陵田。  

金陵听韩侍御吹笛  
韩公吹玉笛，倜傥流英音。风吹绕钟山，万壑皆龙吟。王子停凤管，师襄掩瑶琴。  
馀响渡江去，天涯安可寻。  

白田马上闻莺  
黄鹂啄紫椹，五月鸣桑枝。我行不记日，误作阳春时。蚕老客未归，白田已缫丝。  
驱马又前去，扪心空自悲。  

杂诗  
白日与明月，昼夜尚不闲。况尔悠悠人，安得久世间。传闻海水上，乃有蓬莱山。  
玉树生绿叶，灵仙每登攀。一食驻玄发，再食留红颜。吾欲从此去，去之无时还。  

寄远十二首  
三鸟别王母，衔书来见过。肠断若剪弦，其如愁思何。遥知玉窗里，纤手弄云和。  
奏曲有深意，青松交女萝。写水落井中，同泉岂殊波。秦心与楚恨，皎皎为谁多。  
青楼何所在，乃在碧云中。宝镜挂秋水，罗衣轻春风。新妆坐落日，怅望金屏空。  
念此送短书，愿因双飞鸿。  
本作一行书，殷勤道相忆。一行复一行，满纸情何极。瑶台有黄鹤，为报青楼人。  
朱颜凋落尽，白发一何新。自知未应还，离居经三春。桃李今若为，当窗发光彩。  
莫使香风飘，留与红芳待。  
玉箸落春镜，坐愁湖阳水。闻与阴丽华，风烟接邻里。青春已复过，白日忽相催。  
但恐荷花晚，令人意已摧。相思不惜梦，日夜向阳台。  
远忆巫山阳，花明绿江暖。踌躇未得往，泪向南云满。春风复无情，吹我梦魂断。  
不见眼中人，天长音信短。  
阳台隔楚水，春草生黄河。相思无日夜，浩荡若流波。流波向海去，欲见终无因。  
遥将一点泪，远寄如花人。  
昔在舂陵东，君居汉江岛。百里望花光，往来成白道。一为云雨别，此地生秋草。  
秋草秋蛾飞，相思愁落晖。何由一相见，灭烛解罗衣。  
忆昨东园桃李红碧枝，与君此时初别离。金瓶落井无消息，令人行叹复坐思。  
坐思行叹成楚越，春风玉颜畏销歇。碧窗纷纷下落花，青楼寂寂空明灭。  
两不见，但相思。空留锦字表心素，至今缄愁不忍窥。  
长短春草绿，缘门如有情。卷葹心独苦，抽却死还生。睹物知妾意，希君种后庭。  
闲时当采掇，念此莫相轻。  
鲁缟如玉霜，笔题月支书。寄书白鹦鹉，西海慰离居。行数虽不多，字字有委曲。  
天末如见之，开缄泪相续。千里若在眼，万里若在心。相思千万里，一书值千金。  
美人在时花满堂，美人去后馀空床。床中绣被卷不寝，至今三载闻馀香。  
香亦竟不灭，人亦竟不来。相思黄叶尽，白露湿青苔。  
爱君芙蓉婵娟之艳色，若可餐兮难再得。怜君冰玉清炯之明心，情不极兮意已深。  
朝共琅玕之绮食，夜同鸳鸯之锦衾。恩情婉娈忽为别，使人莫错乱愁心。  
乱愁心，涕如雪。寒灯厌梦魂欲绝，觉来相思生白发，盈盈汉水若可越，可惜凌波步罗袜。  
美人美人兮归去来，莫作朝云飞阳台。  

代赠远  
妾本洛阳人，狂夫幽燕客。渴饮易水波，由来多感激。胡马西北驰，香鬃摇绿丝。  
鸣鞭从此去，逐虏荡边陲。昔去有好言，不言久离别。燕支多美女，走马轻风雪。  
见此不记人，恩情云雨绝。啼流玉箸尽，坐恨金闺切。织锦作短书，肠随回文结。  
相思欲有寄，恐君不见察。焚之扬其灰，手迹自此灭。  

闺情  
流水去绝国，浮云辞故关。水或恋前浦，云犹归旧山。恨君流沙去，弃妾渔阳间。  
玉箸夜垂流，双双落朱颜。黄鸟坐相悲，绿杨谁更攀。织锦心草草，挑灯泪斑斑。  
窥镜不自识，况乃狂夫还。  

代别情人  
清水本不动，桃花发岸傍。桃花弄水色，波荡摇春光。我悦子容艳，子倾我文章。  
风吹绿琴去，曲度紫鸳鸯。昔作一水鱼，今成两枝鸟。哀哀长鸡鸣，夜夜达五晓。  
起折相思树，归赠知寸心。覆水不可收，行云难重寻。天涯有度鸟，莫绝瑶华音。  

代秋情  
几日相别离，门前生禾鲁葵。寒蝉聒梧桐，日夕长鸣悲。白露湿萤火，清霜零兔丝。  
空掩紫罗袂，长啼无尽时。  

湖边采莲妇  
小姑织白睧，未解将人语。大嫂采芙蓉，溪湖千万重。长兄行不在，莫使外人逢。  
愿学秋胡妇，贞心比古松。  

学古思边  
衔悲上陇首，肠断不见君。流水若有情，幽哀从此分。苍茫愁边色，惆怅落日曛。  
山外接远天，天际忽有云。白雁从中来，飞鸣苦难闻。足系一书札，寄言叹离群。  
离群心断绝，十见花成雪。胡地无春辉，征人行不归。相思杳如梦，珠泪湿罗衣。  

折荷有赠  
涉江玩秋水，爱此红蕖鲜。攀荷弄其珠，荡漾不成圆。佳人彩云里，欲赠隔远天。  
相思无因见，怅望凉风前。  

秋浦寄内  
我今寻阳去，辞家千里馀。结荷见水宿，却寄大雷书。虽不同辛苦，怆离各自居。  
我自入秋浦，三年北信疏。红颜愁落尽，白发不能除。有客自梁苑，手携五色鱼。  
开鱼得锦字，归问我何如。江山虽道阻，意合不为殊。  

自代内赠  
宝刀截流水，无有断绝时。妾意逐君行，缠绵亦如之。别来门前草，春尽秋转碧。  
扫尽还更生，萋萋两行迹。鸣凤始相得，雄惊雌各飞。游云落何山，一往不见归。  
估客发大楼，知君在秋浦。梁苑空锦衾，阳台梦行雨。妾家三作相，失势去西秦。  
犹有旧歌管，凄清闻四邻。曲度入紫云，啼无眼中人。女弟争笑弄，悲羞泪盈巾。  
妾似井底桃，开花向谁笑。君如天上月，不肯一回照。窥镜不自识，别多憔悴深。  
安得秦吉了，为人道寸心。  

秋浦感主人归燕寄内  
霜朽楚关木，始知杀气严。寥寥金天廓，婉婉绿红潜。胡燕别主人，双双语前檐。  
三飞四回顾，欲去复相瞻。岂不恋华屋，终然谢珠帘。我不及此鸟，远行岁已淹。  
寄书道中叹，泪下不能缄。  

送内寻庐山女道士李腾空二首  
君寻腾空子，应到碧山家。水舂云母碓，风扫石楠花。若恋幽居好，相邀弄紫霞。  
多君相门女，学道爱神仙。素手掬青霭，罗衣曳紫烟。一往屏风叠，乘鸾着玉鞭。  

在寻阳非所寄内  
闻难知痛哭，行啼入府中。多君同蔡琰，流泪请曹公。知登吴章岭，昔与死无分。  
崎岖行石道，外折入青云。相见若悲叹，哀声那可闻。  

自溧水道哭王炎三首  
白杨双行行，白马悲路傍。晨兴见晓月，更似发云阳。溧水通吴关，逝川去未央。  
故人万化尽，闭骨茅山冈。天上坠玉棺，泉中掩龙章。名飞日月上，义与风云翔。  
逸气竟莫展，英图俄夭伤。楚国一老人，来嗟龚胜亡。有言不可道，雪泣惜兰芳。  
王公希代宝，弃世一何早。吊死不及哀，殡宫已秋草。悲来欲脱剑，挂向何枝好。  
哭向茅山虽未摧，一生泪尽丹阳道。  
王家碧瑶树，一树忽先摧。海内故人泣，天涯吊鹤来。未成霖雨用，先夭济川材。  
一罢广陵散，鸣琴更不开。  
