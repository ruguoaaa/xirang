---
title: 第3部分
index: true
icon: editor
order: 3
category:
  - 诗藏
  - 诗集
  - 十八家诗抄
tag:
  - 曾国藩
  - 清
---

## 十八家诗抄·卷十二  

### 韩昌黎七古七十八首  

琴操十首并序  

将归操  
孔子之赵，闻杀鸣犊作。  
狄之水兮，其色幽幽。我将济兮，不得其由。涉其浅兮，石啮我足。  
乘其深兮，龙入我舟。我济而悔兮，将安归尤。归兮归兮，无与石斗兮，无应龙求。  

猗兰操  
孔子伤不逢时作。  
兰之猗猗，扬扬其香。不采而佩，于兰何伤。今天之旋，其曷为然。  
我行四方，以日以年。雪霜贸贸，荠麦之茂。子如不伤，我不尔觏。  
荠麦之茂，荠麦之有。君子之伤，君子之守。  

龟山操  
孔子以季桓子受齐女乐，谏不从，望龟山而作。  
龟之氛兮，不能云雨。龟之睻兮，不中梁柱。龟之大兮，只以奄鲁。  
知将隳兮，哀莫余伍。周公有鬼兮，嗟余归辅。  

越裳操  
周公作。  
雨之施物以孳，我何意于彼为。自周之先，其艰其勤。以有疆宇，私我后人。  
我祖在上，四方在下。厥临孔威，敢戏以侮。孰荒于门，孰治于田。  
四海既均，越裳是臣。  

拘幽操  
文王羑里作。  
目窈窈兮，其凝其盲。耳肃肃兮，听不闻声。朝不日出兮，夜不见月与星。  
有知无知兮，为死为生。呜呼，臣罪当诛兮，天王圣明。  

岐山操  
周公为太王作。  
我家于豳，自我先公。伊我承序，敢有不同。今狄之人，将土我疆。  
民为我战，谁使死伤。彼岐有岨，我往独处。尔莫余追，无思我悲。  

履霜操  
尹吉甫子伯奇，无罪，为后母谮而见逐，自伤作。  
父兮儿寒，母兮儿饥。儿罪当笞，逐儿何为。儿在中野，以宿以处。  
四无人声，谁与儿语。儿寒何衣，儿饥何食。儿行于野，履霜以足。  
母生众儿，有母怜之。独无母怜，儿宁不悲。  

雉朝飞操  
牧犊子七十无妻，见雉双飞，感之而作。  
雉之飞，于朝日。群雌孤雄，意气横出。当东而西，当啄而飞。  
随飞随啄，群雌粥粥。嗟我虽人，曾不如彼雉鸡。生身七十年，无一妾与妃。  

别鹄操  
商陵穆子，娶妻五年无子，父母欲其改娶，其妻闻之，中夜悲啸，穆子感之而作。  
雄鹄衔枝来，雌鹄啄泥归。巢成不生子，大义当乖离。江汉水之大，鹄身鸟之微。  
更无相逢日，且可绕树相随飞。  

残形操  
曾子梦见一狸，不见其首作。  
有兽维狸兮，我梦得之。其身孔明兮，而头不知。吉凶何为兮，觉坐而思。  
巫咸上天兮，识者其谁。  

嗟哉董生行  
淮水出桐柏，山东驰遥遥千里不能休。淝水出其侧，不能千里，百里入淮流。寿州属县有安丰，唐贞元时县人董生召南隐居行义于其中。刺史不能荐，天子不闻名声，爵禄不及门。门外惟有吏，日来征租更索钱。嗟哉董生朝出耕，夜归读古人书。尽日不得息。或山而樵，或水而渔。入厨具甘旨，上堂问起居。父母不戚戚，妻子不咨咨。嗟哉董生孝且慈。人不识，惟有天翁知。生祥下瑞无时期。家有狗乳出求食，鸡来哺其儿，啄啄庭中拾虫蚁，哺之不食鸣声悲，徬徨踯躅久不去，以翼来覆待狗归。嗟哉董生，谁将与俦。时之人，夫妻相虐，兄弟为仇。食君之禄，而令父母愁。亦独何心。嗟哉董生无与俦。  

汴州乱二首  
汴州城门朝不开，天狗堕地声如雷。健儿争夸杀留后，连屋累栋烧成灰。  
诸侯咫尺不能救，孤士何者自兴衰。  
母从子走者为谁，大夫夫人留后儿。昨日乘车骑大马，坐者起趋乘者下。  
庙堂不肯用干戈，呜呼奈汝母子何。  
剑  
利剑光耿耿，佩之使我无邪心。故人念我寡徒侣，持用赠我比知音。  
我心如冰剑如雪，不能刺谗夫，使我心腐剑锋折。决云中断开青天，  
噫，剑与我俱变化归黄泉。  

河之水二首寄子侄老成  
河之水，去悠悠。我不如，水东流。我有孤侄在海陬，三年不见兮使我生忧。  
日复日，夜复夜，三年不见汝，使我鬓发未老而先化。  
河之水，悠悠去。我不如，水东注。我有孤侄在海浦，三年不见兮使我心苦。  
采蕨于山，缗鱼于渊。我徂京师，不远其还。  

山石  
山石荦确行径微，黄昏到寺蝙蝠飞。升堂坐阶新雨足，芭蕉叶大支子肥。  
僧言古壁佛画好，以火来照所见稀。铺床拂席置羹饭，疏粝亦足饱我饥。  
夜深静卧百虫绝，清月出岭光入扉。天明独去无道路，出入高下穷烟扉。  
山红涧碧纷烂漫，时见松枥皆十围。当流赤足蹋涧石，水声激激风吹衣。  
人生如此自可乐，岂必局束为人革几。嗟哉吾党二三子，安得至老不更归。  

天星送杨凝郎中贺正  
天星牢落鸡喔咿，仆夫起餐车载脂。正当穷冬寒未已，借问君子行安之。  
会朝元正无不至，受命上宰须及时。侍从近臣有虚位，公今此去归何时。  

汴泗交流赠张仆射  
汴泗交流郡城角，筑场千步平如削。短垣三面缭逶迤，击鼓腾腾树赤旗。  
新秋朝凉未见日，公早结束来何为。分曹决胜约前定，百马攒蹄近相映。  
毬惊杖奋合且离，红牛缨绂黄金羁。侧身转背著马腹，霹雳应手神珠驰。  
超遥散漫两闲暇，挥霍纷纭争变化。发难得巧意气粗，欢声四合壮士呼。  
此诚习战非为剧，岂若安坐行良图。当今忠臣不可得，公马莫走须杀贼。  

忽忽  
忽忽乎，余未知生之为乐也。愿脱去而无因，安得长翮大翼如云生我身。  
乘风振奋出六合，绝浮尘。死生哀乐两相弃，是非得失付闲人。  

鸣雁  
嗷嗷鸣雁鸣且飞，穷秋南去春北归。去寒就暖识所依，天长地阔栖息稀。  
风霜酸苦稻粱微，毛羽摧落身不肥。俳佪反顾群侣违，哀鸣欲下洲渚非。  
江南水阔朝云多，草长沙软无网罗。闲飞静集鸣相和，违忧怀惠性非他。  
凌风一举君谓何。  

龙移  
天昏地黑蛟龙移，雷惊电激雄雌随。清泉百丈化为土，鱼鳖枯死吁可悲。  

雉带箭  
原头火烧静兀兀，野雉畏鹰出复没。将军欲以巧伏人，盘马弯弓惜不发。  
地形渐窄观者多，雉惊弓满劲箭加。冲人决起百馀尺，红翎白镞相倾斜。  
将军仰笑军吏贺，五色离披马前堕。  

条山苍  
条山苍，河水黄。浪波沄沄去，松柏在山冈。  

赠郑兵曹  
樽酒相逢十载前，君为壮夫我少年。樽酒相逢十载后，我为壮夫君白首。  
我材与世不相当，戢鳞委翅无复望。当今贤俊皆周行，君何为乎亦遑遑。  
杯行到君莫停手，破除万事无过酒。  

桃源图  
神仙有无何眇茫，桃源之说诚荒唐。流水盘回山百转，生绡数幅垂中堂。  
武陵太守好事者，题封远寄南宫下。南宫先生忻得之，波涛入笔驱文辞。  
文工画妙各臻极，异境怳惚移于斯。架岩凿谷开宫室，接屋连墙千万日。  
嬴颠刘蹶了不闻，地坼天分非所惜。种桃处处惟开花，川原近远蒸红霞。  
初来犹自念乡色，岁久此地还成家。渔舟之子来何所，物色相猜更问语。  
大蛇中断丧前王，群马南渡开新主。听终辞绝共悽然，自说经今六百年。  
当时万事皆眼见，不知几许犹流传。争持酒食来相馈，礼数不同樽俎异。  
月明伴宿玉堂空，骨冷魂清无梦寐。夜半金鸡啁哳鸣，火轮飞出客心惊。  
人间有累不可住，依然离别难为情。船开棹进一回顾，万里苍苍烟水暮。  
世俗宁知伪与真，至今传者武陵人。  

东方半明  
东方半明大星没，独有太白配残月。嗟尔残月勿相疑，同光共影须臾期。  
残月晖晖，太白睒睒。鸡三号，更五点。  

赠唐衢  
虎有爪兮牛有角，虎可搏兮牛可触。奈何君独抱奇材，手把锄犁饿空谷。  
当今天子急贤良，匦函朝出开明光。胡不上书自荐达，坐令四海如虞唐。  

贞女峡  
江盘峡束春湍豪，雷风战斗鱼龙逃。悬流轰轰射水府，一泻百里翻云涛。  
飘船摆石万瓦裂，咫尺性命轻鸿毛。  

赠侯喜  
吾党侯生字叔□，呼我持竿钓温水。平明鞭马出都门，尽日行行荆棘里。  
温水微茫绝又流，深如车辙阔容辀。虾蟆跳过雀儿浴，此纵有鱼何足求。  
我为侯生不能已，盘针擘粒投泥滓。晡时坚坐到黄昏，手倦目劳方一起。  
暂动还休未可期，虾行蛭渡似皆疑。举竿引线忽有得，一寸才分鳞与鬐。  
是日侯生与韩子，良久叹息相看悲。我今行事尽如此，此事正好为吾规。  
半世遑遑就举选，一名始得红颜衰。人间事势岂不见，徒自辛苦终何为。  
便当提携妻与子，南入箕颍无还时。叔□君今气方锐，我言至切君勿嗤。  
君欲钓鱼须远去，大鱼岂肯居沮洳。  

古意  
太华峰头玉井莲，开花十丈藕如船。冷比雪霜甘比蜜，一片入口沉疴痊。  
我欲求之不惮远，青壁无路难夤缘。安得长梯上摘实，下种七泽根株连。  

八月十五夜赠张功曹  
纤云四卷天无河，清风吹空月舒波。沙平水息声影绝，一杯相属君当歌。  
君歌声酸辞且苦，不能听终泪如雨。洞庭连天九疑高，蛟龙出没猩鼯号。  
十生九死到官所，幽居默默如藏逃。下床畏蛇食畏药，海气湿蛰熏腥臊。  
昨者州前捶大鼓，嗣皇继圣登夔皋。赦书一日行万里，罪从大辟皆除死。  
迁者追回流者还，涤瑕荡垢朝清班。州家申名使家抑，坎轲只得移荆蛮。  
判司卑官不堪说，未免捶楚尘埃间。同时辈流多上道，天路幽险难追攀。  
君歌且休听我歌，我歌今与君殊科。一年明月今宵多，人生由命非由他，  
有酒不饮奈明何。  

谒衡岳庙遂宿岳寺题门楼  
五岳祭秩皆三公，四方环镇嵩当中。火维地荒足妖怪，天假神柄专其雄。  
喷云泄雾藏半腹，虽有绝顶谁能穷。我来正逢秋雨节，阴气晦昧无清风。  
潜心默祷若有应，岂非正直能感通。须臾静扫众峰出，仰见突兀撑青空。  
紫盖连延接天柱，石廪腾掷堆祝融。森然魄动下马拜，松柏一径趍灵宫。  
粉墙丹柱动光彩，鬼物图画填青红。升阶伛偻荐脯酒，欲以菲薄明其衷。  
庙令老人识神意，睢盱侦伺能鞠躬。手持杯珓导我掷，云此最吉馀难同。  
窜逐蛮荒幸不死，衣食才足甘长终。侯王将相望久绝，神纵欲福难为功。  
夜投佛寺上高阁，星月掩映云膧胧。猿鸣钟动不知曙，杲杲寒日生于东。  

岣嵝山  
岣嵝山前神禹碑，字青石赤形摹奇。科斗拳身薤倒披，鸾飘凤泊拏龙螭。  
事严迹秘鬼莫窥，道人独上偶见之。我来咨嗟涕涟洏。千搜万索何处有，  
森森绿树猿猱悲。  

永贞行  
君不见，太皇亮阴未出令，小人乘时偷国柄。北军百万虎与貔，天子自将非他师。  
一朝夺印付私党，懔懔朝士何能为。狐鸣枭噪争署置，[目易]睒跳踉相妩媚。  
夜作诏书朝拜官，超资越序曾无难。公然白日受贿赂，火齐磊落堆金盘。  
元臣故老不敢语，昼卧涕泣何汍澜。董贤三公谁复惜，侯景九锡行可叹。  
国家功高德且厚，天位未许庸夫干。嗣皇卓荦信英主，文如太宗武高祖。  
膺图受禅登明堂，共流幽州鲧死羽。四门肃穆贤俊登，数君非亲岂其朋，  
郎官清要为世称，荒郡迫野嗟可矜。湖波连天日相腾，蛮俗生梗瘴疠烝。  
江氛岭祲昏若凝，一蛇两头见未曾。怪鸟鸣唤令人憎，蛊虫群飞夜扑灯。  
雄虺毒螫堕股肱，食中置药肝心崩。左右使令诈难凭，慎勿浪信常兢兢。  
吾尝同僚情可胜，具书目见非妄征。嗟尔既往宜为惩。  

李花赠张十一署  
江陵城西二月尾，花不见桃惟见李。风揉雨练雪羞比，波涛翻空杳无涘。  
君知此处花何似#白花倒烛天夜明，群鸡惊鸣官吏起。金乌海底初飞来，  
朱辉散射青霞开。迷魂辞眼看不得，照耀万树繁如堆。念昔少年著游燕，  
对花岂省曾辞杯。自从流落忧感集，欲去未到先思回。只今四十已如此，  
后日更老谁论哉。力携一樽独就醉，不忍虚掷委黄埃。  

杏花  
居邻北郭古寺空，杏花两株能白红。曲江满园不可到，看此宁避雨与风。  
二年流窜出岭外，所见草木多异同。冬寒不严地恒泄，阳气发乱无全功。  
浮花浪蕊镇长有，才开还落瘴雾中。山榴踯躅少意思，照耀黄紫徒为丛。  
鹧鸪钩辀猿叫歇，杳杳深谷攒青枫。岂如此树一来玩，若在京国情何穷。  
今旦胡为忽惆怅，万片飘泊随西东。明年更发应更好，道人莫忘邻家翁。  

感春四首  
我所思兮在何所，情多地遐兮遍处处。东西南北皆欲往，千江隔兮万山阻。  
春风吹园杂花开，朝日照屋百鸟语。三杯取醉不复论，一生长恨奈何许。  
皇天平分成四时，春气漫诞最可悲。杂花妆林草盖地，白日座上倾天维。  
蜂喧鸟咽留不得，红萼万片从风吹。岂如秋霜虽惨冽，摧落老物谁惜之。  
为此径须沽酒饮，自外天地弃不疑。近怜李杜无检束，烂漫长醉多文辞。  
屈原离骚二十五，不肯饣甫啜糟与醨。惜哉此子巧言语，不到圣处宁非痴。  
幸逢尧舜明四目，条理品汇皆得宜。平明出门暮归舍，酩酊马上知为谁。  
朝骑一马出，暝就一床卧。诗书渐欲抛，节行久已惰。冠欹感发秃，  
语误悲齿堕。孤负平生心，已矣知何奈。  
我恨不如江头人，长网横江遮紫鳞。独宿荒陂射凫雁，卖纳租赋官不瞋。  
归来欢笑对妻子，衣食自给宁羞贫。今者无端读书史，智慧只足劳精神。  
画蛇著足无处用，两鬓雪白趋埃尘。干愁漫解坐自累，与众异趣谁相亲。  
数杯浇肠虽暂醉，皎皎万虑醒还新。百年未满不得死，且可勤买抛青春。  

寒食日出游  
李花初发君始病，我往看君花转盛。走马城西惆怅归，不忍千株雪相映。  
迩来又见桃与梨，交开红白如争竞。可怜物色阻携手，空展霜缣吟九咏。  
纷纷落尽泥与尘，不共新妆比端正。桐华最晚今已繁，君不强起时难更。  
关山远别固其理，寸步难见始知命。惜昔与君同贬官，夜渡洞庭看斗柄。  
岂料生还得一处，引袖拭泪悲且庆。各言生死两追随，直置心亲无貌敬。  
念君又署南荒吏，路指鬼门幽且夐。三公尽是知音人，曷不荐贤陛下圣。  
囊空甑倒谁救之，我今一食日还并。自然忧气损天和，安得康强保天性。  
断鹤两翅鸣何哀，絷骥四足气空横。今朝寒食行野外，绿杨匝岸蒲生迸。  
宋玉庭边不见人，轻浪参差鱼动镜。自嗟孤贱足瑕疵，特见放纵荷宽政。  
饮酒宁嫌盏底深，题诗尚倚笔锋劲。明宵故欲相就醉，有月莫愁当火令。  

忆昨和张十一  
忆昨夹钟之吕初吹灰，上公礼罢元侯回。车载牲牢瓮舁酒，并召宾客延邹枚。  
腰金首翠光照耀，丝竹迥发清以哀。青天白日花草丽，玉斝屡举倾金罍。  
张君名声座所属，起舞先醉长松摧。宿酲未解旧痁作，深室静卧闻风雷。  
自期殒命在春序，屈指数日怜婴孩。危辞苦语感我耳，泪落不掩何漼漼。  
念昔从君渡湘水，大帆夜划穷高桅。阳山鸟路出临武，驿马拒地驱频阝贵。  
践蛇茹蛊不择死，忽有飞诏从天来。伾文未扌前崖州炽，虽得赦宥恒愁猜。  
近者三奸悉破碎，羽窟无底幽黄能。眼中了了见乡国，知有归日眉方开。  
今君纵署天涯吏，投檄北去何难哉。无妄之忧勿药喜，一善自足禳千灾。  
头轻目朗肌骨健，古剑新属斤磨尘埃。殃销祸散百福并，从此直至与鲐。  
嵩山东头伊洛岸，胜事不假须穿栽。君当先行我待满，沮溺可继穷年推。  

刘生诗  
生名师命其姓刘，自少轩轾非常俦。弃家如遗来远游，东走梁宋及扬州。  
遂凌大江极东陬，洪涛舂天禹穴幽。越女一笑三年留，南逾横岭入炎州。  
青鲸高磨波山浮，怪魅炫耀堆蛟虬。山犭参欢噪猩猩游，毒气烁体黄膏流。  
问胡不归良有由，美酒倾水炙肥牛。妖歌慢舞烂不收，倒心回肠为青眸。  
千金邀顾不可酬，乃独遇之尽绸缪。瞥然一饷成十秋，昔须未生今白头。  
五管历遍无贤侯，回望万里还家羞。阳山穷邑惟猿猴，手持钓竿远相投。  
我为罗列陈前修，芟蒿斩蓬利锄耰。天星回环数才周，文学穰穰囷仓稠。  
车轻御良马力优，咄哉识路行勿休，往取将相酬恩仇。  

郑群赠簟  
蕲州笛竹天下知，郑君所宝尤瑰奇。携来当昼不得卧，一府传看黄琉璃。  
体坚色净又藏节，尽眼凝滑无瑕疵。法曹贫贱众所易，腰腹空大何能为。  
自从五月困暑湿，如坐深甑遭蒸炊。手磨袖拂心语口，慢肤多汗真相宜。  
日暮归来独惆怅，有卖直欲倾家资。谁谓故人知我意，卷送八尺含风漪。  
呼奴扫地铺未了，光彩照耀惊童儿。青蝇侧翅蚤虱避，肃肃疑有青飚吹。  
倒身甘寝百疾愈，却愿天日恒炎曦。明珠青玉不足报，赠子相好无时衰。  

丰陵行  
羽卫煌煌一百里，晓出都门葬天子。群臣杂沓驰后先，宫官穰穰来不已。  
是时新秋七月初，金神按节炎气除。清风飘飘轻雨洒，偃蹇旂□卷以舒。  
逾梁下坂笳鼓咽，山带嵲遂走玄宫闾。哭声訇天百鸟噪，幽坎昼闭空灵舆。  
皇帝孝心深且远，资送礼备无赢馀。设官置卫锁嫔妓，供养朝夕象平居。  
臣闻神道尚清净，三代旧制存诸书。墓藏庙祭不可乱，欲言非职知何如。  

游青龙寺赠崔大补阙  
秋灰初吹季月管，日出卯南晖景短。友生招我佛寺行，正值万株红叶满。  
光华闪壁见神鬼，赫赫炎官张火伞。然云烧树大实骈，金乌下啄[赤贞]虬卵。  
魂翻眼倒忘处所，赤气冲融无间断。有如流传上古时，九轮照烛乾坤旱。  
二三道士席其间，灵液屡进颇黎碗。忽惊颜色变韶稚，却信灵仙非怪诞。  
桃源迷路竟茫茫，枣下悲歌徒纂纂。前年岭隅乡思发，踯躅成山开不算。  
去岁羁帆湘水明，霜枫千里随归伴。猿呼鼯啸鹧鸪啼，侧耳酸肠难濯浣。  
思君携手安能得，今者相从敢辞懒。由来钝呆寡参寻，况是儒官饱闲散。  
惟君与我同怀抱，锄去陵谷置平坦。年少得途未要忙，时清谏疏尤宜罕。  
何人有酒身无事，谁家多竹门可款。须知节候即风寒，幸及亭午犹妍暖。  
南山逼冬转清瘦，刻画圭角出崖窾。当忧复被冰雪埋，汲汲来窥诫迟缓。  

赠崔立之评事  
崔侯文章苦捷敏，高浪驾天输不尽。曾从关外来上都，随身卷轴车连轸。  
朝为百赋犹郁怒，暮作千诗转遒紧。摇毫掷简自不供，顷刻青红浮海蜃。  
才豪气猛易语言，往往蛟螭杂蝼蚓。知音自古称难遇，世俗乍见那妨哂。  
勿嫌法官未登朝，犹胜赤尉长趋尹。时命虽乖心转壮，技能虚富家逾窘。  
念昔尘埃两相逢，争名龃龉持矛楯。子时专场夸觜矩，余始张军严韅靷。  
尔来但欲保封疆，莫学庞涓怯孙膑。窜逐新归厌闻闹，齿发早衰嗟可闵。  
频蒙怨句刺弃遗，岂有闲官敢推引。深藏箧笥时一发，戢戢已多如束笋。  
可怜无益费精神，有似黄金掷虚牝。当今圣人求侍从，拔擢杞梓收楛菌。  
东马严徐已奋飞，枚皋即召穷且忍。复闻王师西讨蜀，霜风冽冽摧朝菌。  
走章驰檄在得贤，燕雀纷拏要鹰隼。窃料二途必处一，岂比恒人长蠢蠢。  
劝君韬养待征招，不用雕琢愁肝肾。墙根菊花好沽酒，钱帛纵空衣可准。  
晖晖簷日暖且鲜，摵摵井梧疏更殒。高士例须怜曲糵，丈夫终莫生畦畛。  
能来取醉任喧呼，死后贤愚俱泯泯。  

送区弘南归  
穆昔南征军不归，虫沙猿鹤伏以飞。汹汹洞庭莽翠微，九疑镵天荒是非。  
野有象犀水贝玑，分散百宝人士稀。我迁于南日周围，来见者众莫依稀。  
爰有区子荧荧晖，观以彝训或从违。我念前人譬葑菲，落以斧引以纟墨徽。  
虽有不逮驱騑騑，或采于薄渔于矶，服役不辱言不讥。从我荆州来京畿，  
离其母妻绝因依。嗟我道不能自肥，子虽勤苦终何希。王都观阙双巍巍，  
腾踏众骏事鞍革几，佩服上色紫与绯，独子之节可嗟唏。母附书至妻寄衣，  
开书拆衣泪痕晞，虽不敕还情庶几。朝暮盘羞恻庭闱，幽房无人感伊威。  
人生此难馀可祈，子去矣时若发机。蜃沉海底气升霏，彩雉野伏朝扇翚。  
处子窈窕王所妃，苟有令德隐不腓。况今天子铺德威，蔽能者诛荐受礻几。  
出送抚背我涕挥，行行正直慎脂韦。业成志树来颀颀，我当为子言天扉。  

三星行  
我生之辰，月宿南斗。牛奋其角，箕张其口。牛不见服箱，斗不挹酒浆。  
箕独有神灵，无时停簸扬。无善名已闻，无恶声已欢。名声相乘除，得少失有馀。  
三星各在天，什伍东西陈。嗟汝牛与斗，汝独不能神。  

剥啄行  
剥剥啄啄，有客至门。我不出应，客去而瞋。从者语我，子胡为然。  
我不厌客，困于语言。欲不出纳，以堙其源。空堂幽幽，有秸有莞。  
门以两版，丛书于间。窅窅深堑，其墉甚完。彼宁可隳，此不可干。  
从者语我，嗟子诚难。子虽云尔，其口益蕃。我为子谋，有万其全，  
凡今之人，急名与官。子不引去，与为波澜。虽不开口，虽不开关，  
变化咀嚼，有鬼有神。今去不勇，其如后艰。我谢再拜，汝无复云。  
往追不及，来不有年。  

陆浑山火和皇甫湜用其韵  
皇甫补官古贲浑，时当玄冬泽干源。山狂谷很相吐吞，风怒不休何轩轩。  
摆磨出火以自燔，有声夜中惊莫原。天跳地踔颠乾坤，赫赫上照穷崖垠。  
截然高周烧四垣，神焦鬼烂无逃门。三光驰隳不复暾。虎熊麋猪逮猴猿，  
水龙鼍龟鱼与鼋。鸦鸱雕鹰雉鹄昆鸟，火寻炰煨縿孰飞奔。祝融告休酌卑尊。  
错陈齐玫辟华园，芙蓉披猖塞鲜繁。千钟万鼓咽耳喧，攒杂啾嚄沸箎埙。  
彤幢绛旃紫纛旛。炎官热属朱冠挥，髹其肉皮通□臀，颓胸垤腹车掀辕。  
缇颜靺股豹两鞬，霞车虹靷日毂车番，丹蕤纟原盖绯纟番。红帷赤幕罗脤月番，  
[亡皿]池波风肉陵屯。谷含牙巨壑颇黎盆，豆登五山瀛四樽。熙熙釂酬笑语言，  
雷公擘山海水翻。齿牙嚼啮舌腭反，电光□磹[赤贞]目□。顼冥收威避玄根，  
斥弃舆马背厥孙。缩身潜喘拳肩跟，君臣相怜加爱恩。命黑螭侦焚其元，  
天关悠悠不可援。梦通上帝血面论，侧身欲进叱于阍。帝赐九河湔涕痕，  
又诏巫阳反其魂。徐命之前问何冤。火行于冬古所存，我如禁之绝其飧。  
女丁妇壬传世婚，一朝结仇奈后昆，时行当反慎藏蹲。视桃著花可小骞，  
月及申酉利复怨。助汝五龙从九昆鸟，溺厥邑囚之昆仑。皇甫作诗止睡昏，  
辞夸出真遂上焚。要余和增怪又烦，虽欲悔舌不可扪。  

和虞部卢四酬翰林钱七赤藤杖歌  
赤藤为杖世未窥，台郎始携自滇池。滇王扫宫避使者，跪进再拜语嗢咿。  
绳桥拄过免倾堕，性命造次蒙扶持。途经百国皆莫识，君臣聚观逐旌麾。  
共传滇神出水献，赤龙拔须血淋漓。又云义和操火鞭，暝到西极睡所遗。  
几重包裹自题署，不以珍怪夸荒夷。归来奉赠同舍子，浮光照手欲把疑。  
空堂昼眠依片庸户，飞电著壁搜蛟螭。南宫清深禁闱密，唱和有类吹埙箎。  
妍辞丽句不可继，见寄聊且慰分司。  

感春五首  
辛夷高花最先开，青天露坐始此回。已呼孺人戛鸣瑟，更遣稚子传清杯。  
选壮军兴不为用，坐狂朝论无由陪。如今到死得闲处，还有诗赋歌康哉。  
洛阳东风几时来，川波岸柳春全回。宫门一锁不复启，虽有九陌无尘埃。  
策马上桥朝日出，楼阙赤白正崔嵬。孤吟屡阕莫与和，寸恨至短谁能裁。  
春田可耕时已催，王师北讨何当回。放车载草农事济，战马苦饥谁念哉。  
蔡州纳节旧将死，起居谏议联翩来。朝廷未省有遗策，肯不垂意瓶与罍。  
前随杜尹拜表回，笑言溢口何欢咍。孔丞别我适临汝，风骨峭峻遗尘埃。  
音容不接只隔夜，凶讣讵可相寻来。天公高居鬼神恶，欲保性命诚难哉。  
辛夷花房忽全开，将衰正盛须频来。清晨辉辉烛霞日，薄暮耿耿和烟埃。  
朝明夕暗已足叹，况乃满地成摧颓。迎繁送谢别有意，谁肯留念少环回。  

醉留东野  
昔年因读李白杜甫诗，长恨二人不相从。吾与东野生并世，如何复蹑二子踪。  
东野不得官，白首夸龙钟。韩子稍奸黠，自惭青蒿倚长松。  
低头拜东野，愿得终始如马巨蛩。东野不回头，有如寸筳撞巨钟。吾愿身为云，东野变为龙。  
四方上下逐东野，虽有离别无由逢。  

李花二首  
平旦入西园，梨花数株若矜夸。旁有一株李，颜色惨惨似含嗟。  
问之不肯道所以，独绕百匝至日斜。忽忆前时经此树，正见芳意初萌芽。  
奈何趁酒不省录，不见玉枝攒霜葩。泫然为汝下雨泪，无由反旆羲和车。  
东风来吹不解颜，苍茫夜气生相遮。冰盘夏荐碧实脆，斥去不御惭其花。  
当春天地争奢华，洛阳园苑尤纷拏。谁将平地万堆雪，剪刻作此连天花。  
日光赤色照未好，明月暂入都交加。夜领张彻投卢仝，乘云共至玉皇家。  
长姬香御四罗列，缟裙练帨无等差。静濯明妆有所奉，顾我未肯置齿牙。  
清寒莹骨肝胆醒，一生思虑无由邪。  

寄卢仝  
玉川先生洛城里，破屋数间而已矣。一奴长须不裹头，一婢赤脚老无齿。  
辛勤奉养十馀人，上有慈亲下妻子。先生结发憎俗徒，闭门不出动一纪。  
至令邻僧乞米送，仆忝县尹能不耻。俸钱供给公私馀，时致薄少助祭祀。  
劝参留守谒大尹，言语才及辄掩耳。水北山人得名声，去年去作幕下士。  
水南山人又继往，鞍马仆从塞闾里。少室山人索价高，两以谏官征不起。  
彼皆刺口论世事，有力未免遭驱使。先生事业不可量，惟用法律自绳己。  
春秋三传束高阁，独抱遗经究终始。往年弄笔嘲同异，怪辞惊众谤不已。  
近来自说寻坦途，犹上虚空跨绿马耳。去岁生儿名添丁，意令与国充耘耔。  
国家丁口连四海，岂无农夫亲耒耜。先生抱才终大用，宰相未许终不仕。  
假如不在陈力列，立言垂范亦足恃。苗裔当蒙十世宥，岂谓贻厥无基阯。  
故知忠孝生天性，洁身乱伦安足拟。昨晚长须来下状，隔墙恶少恶难似。  
每骑屋山下窥阚，浑舍惊怕走折趾。凭依婚媾欺官吏，不信令行能禁止。  
先生受屈未曾语，忽此来告良有以。嗟我身为赤县令，操权不用欲何俟。  
立召贼曹呼伍伯，尽取鼠辈尸诸市。先生又遣长须来，如此处置非所喜。  
况又时当长养节，都邑未可猛政理。先生固是余所畏，度量不敢窥涯涘。  
放纵是谁之过欤，效尤戮仆愧前史。买羊沽酒谢不敏，偶逢明月曜桃李。  
先生有意许降临，更遣长须致双鲤。  

酬司马卢四兄云夫院长望秋作  
长安雨洗新秋出，极目寒镜开尘函。终南晓望蹋龙尾，倚天更觉青巉巉。  
自知短浅无所补，从事久此穿朝衫。归来得便即游览，暂似壮马脱重衔。  
曲江荷花盖十里，江湖生目思莫缄。乐游下瞩无远近，绿槐萍合不可芟。  
白首寓居谁借问，平地寸步扃云岩。云夫吾兄有狂气，嗜好与俗殊酸咸。  
日来省我不肯去，论诗说赋相喃喃。望秋一章已惊绝，犹言低抑避谤谗。  
若使乘酣骋雄怪，造化何以当镌劖。嗟我小生值强伴，怯胆变勇神明鉴。  
驰空跨谷终未悔，为利而止真贪馋。高揖群公谢名誉，远追甫白感至讠咸。  
楼头完月不共宿，其奈就缺行攕攕。  

谁氏子  
非痴非狂谁氏子，去入王屋称道士。白头老母遮门啼，挽断衫袖留不止。  
翠眉新妇年二十，载送还家哭穿市。或云欲学吹凤笙，所慕灵妃媲萧史。  
又云时俗轻寻常，力行险怪取贵仕。神仙虽然有传说，知者尽知其妄矣。  
圣君贤相安可欺，乾死穷山竟何俟。呜呼余心诚岂弟，愿往教诲究终始。  
罚一劝百政之经，不从而诛未晚耳。谁其友亲能哀怜，写吾此诗持送似。  

河南令舍池台  
灌池才盈五六丈，筑台不过七八尺。欲将层级压篱落，未许波澜量斗硕。  
规摹虽巧何足夸，景趣不远真可惜。长令人吏远趋走，已有蛙黾助狼籍。  

石鼓歌  
张生手持石鼓文，劝我试作石鼓歌。少陵无人谪仙死，才薄将奈石鼓何。  
周纲陵迟四海沸，宣王愤起挥天戈。大开明堂受朝贺，诸侯剑珮鸣相磨。  
蒐于岐阳骋雄俊，万里禽兽皆遮罗。镌功勒成告万世，凿石作鼓隳嵯峨。  
从臣才艺咸第一，拣选撰刻留山阿。雨淋日炙野火燎，鬼物守护烦扌为呵。  
公从何处得纸本，毫发尽备无差讹。辞严义密读难晓，字体不类隶与科。  
年深岂免有缺画，快剑斫断生蛟鼍。鸾翔凤翥众仙下，珊瑚碧树交枝柯。  
金绳铁索锁纽壮，古鼎跃水龙腾梭。陋儒编诗不收入，二雅褊迫无委蛇。  
孔子西行不到秦，掎摭星宿遗羲娥。嗟余好古生苦晚，对此涕泪双滂沱。  
忆昔初蒙博士征，其年始改称元和。故人从军在右辅，为我量度掘臼科。  
濯冠沐浴告祭酒，如此至宝存岂多。毡苞席裹可立致，十鼓只载数骆驼。  
荐诸太庙比郜鼎，光价岂止百倍过。圣恩若许留太学，诸生讲解得切磋。  
观经鸿都尚填咽，坐见举国来奔波。剜苔剔藓露节角，安置妥帖平不颇。  
大厦深簷与盖覆，经历久远期无佗。中朝大官老于事，讵肯感激徒媕婀。  
牧童敲火牛砺角，谁复著手为摩挲。日销月铄就埋没，六年西顾空吟哦。  
羲之俗书逞姿媚，数纸尚可博白鹅。继周八代争战罢，无人收拾理则那。  
方今太平日无事，柄任儒术崇丘轲。安能以此上论列，愿借辩口如悬河。  
石鼓之歌止于此，呜呼吾意其蹉跎。  

赠刘师服  
羡君齿牙牢且洁，大肉硬饼如刀截。我今呀豁落者多，所存十馀皆兀臬危。  
匙钞烂饭稳送之，合口软嚼如牛口司。妻儿恐我生怅望，盘中不飣栗与梨。  
只今年才四十五，后日悬知渐莽囟。朱颜皓颈讶莫亲，此外诸馀谁更数。  
忆昔太公仕进初，口含两齿无赢馀。虞翻十三比岂少，遂自惋恨形于书。  
丈夫命存百无害，谁能检点形骸外。巨缗东钓倘可期，与子共饱鲸鱼鲙。  

听颍师弹琴  
昵昵儿女语，恩怨相尔汝。划然变轩昂，勇士赴敌场。浮云柳絮无根蒂，  
天地阔远随飞扬。喧啾百鸟群，忽见孤凤凰。跻攀分寸不可上，失势一落千丈强。  
嗟余有两耳，未省听丝簧。自闻颍师弹，起坐在一旁。推手遽止之，湿衣泪滂滂。  
颍乎尔诚能，无以冰炭置我肠。  

卢郎中云夫寄示送盘谷子诗两章歌以和之  
昔寻李愿向盘谷，正见高崖巨壁争开张。是时新晴天井溢，谁把长剑倚太行。  
冲风吹破落天外，飞雨白日洒洛阳。东蹈燕川食旷野，有馈木蕨牙满筐。  
马头溪深不可厉，借车载过水入箱。平沙绿浪榜方口，雁鸭飞起穿垂杨。  
穷探极览颇恣横，物外日月本不忙。归来辛苦欲谁为，坐令再往之计堕眇芒。  
闭门长安三日雪，推书扑笔歌慨慷。旁无壮士遣属和，远忆卢老诗颠狂。  
开缄忽睹送归作，字向纸上皆轩昂。又知李侯竟不顾，方冬独入崔嵬藏。  
我今进退几时决，十年蠢蠢随朝行。家请官供不报答，无异雀鼠偷太仓。  
行抽手版付丞相，不待弹劾还耕桑。  

月蚀诗效玉川子作  
元和庚寅斗插子，月十四日三更中。森森万木夜僵立，寒气屃奰顽无风。月形如白盘，完完上天东。忽然有物来噉之，不知是何虫。如何至神物，遭此狼狈凶。星如散沙出，攒集争强雄。油灯不照席，是夕吐焰如长虹。玉川子，涕泗下，中庭独行。念此日月者，为天之眼睛。此犹不自保，吾道何由行。尝闻古老言，疑是虾蟆精。径圆千里纳女腹，何处养女百丑形。杷沙脚手钝，谁使女解缘青冥。黄帝有四目，帝舜重其明。今天只两目，何故许食使偏盲。尧呼大水浸十日，不惜万国赤子鱼头生。女于此时若食日，虽食八九无嚵名。赤龙黑鸟烧口热，翎鬣倒侧相搪撑。婪酣大肚遭一饱，饥肠彻死无由鸣。后时食月罪当死，天罗磕匝何处逃汝形。玉川子立于庭而言曰:地行贱臣仝，再拜敢告上天公,臣有一寸刃，可刳凶蟆肠。无梯可上天，天阶无由有臣踪。寄笺东南风，天门西北祈风通。丁宁附耳莫漏泄，薄命正值飞廉慵。东方青色龙，牙角何呀呀。从官百馀座，嚼啜烦官家。月蚀汝不知，安用为龙窟天河。赤鸟司南方，尾秃翅觰沙。月蚀于汝头，汝口开呀呀。虾蟆掠汝两吻过，忍学省事不以汝觜啄虾蟆。於菟蹲于西，旗旄卫参毛沙毛。既从白帝祠，又食于礻昔礼有加。忍令月被恶物食，枉于汝口插齿牙。乌龟怯奸，怕寒缩颈，以壳自遮，终令夸娥扶汝出，卜师烧锥钻灼满板如星罗。此外内外官，琐细不足科。臣请悉扫除，慎勿许语令啾哗。并光全耀归我月，盲眼镜净无纤瑕。弊蛙拘送主府官，帝箸下腹尝其皤。依前使兔操杵臼，玉阶桂树闲婆娑。嫦娥还宫室，太阳有室家。天虽高，耳属地。感臣赤心，使臣知意。虽无明言，潜喻厥旨。有气有形，皆吾赤子。虽忿大伤，忍杀孩稚。还女月明，安行于次。尽释众罪，以蛙磔死。  

射训狐  
有鸟夜飞名训狐，矜凶挟狡夸自呼。乘时阴黑止我屋，声势慷慨非常粗。  
安然大唤谁畏忌，造作百怪非无须。聚鬼征妖自朋扇，摆掉栱桷颓塈途。  
慈母抱儿怕入席，那暇更护鸡窠雏。我念乾坤德泰大，卵此恶物常勤劬。  
纵之岂即遽有害，斗柄行拄西南隅。谁谓停奸计尤剧，意欲唐突羲和乌。  
侵更历漏气弥厉，何由侥倖休须臾。咨余往谢岂得已，候女两眼张睢盱。  
枭惊堕梁蛇走窦，一夫斩颈群雏枯。  

短灯檠歌  
长檠八尺空自长，短檠二尺便且光。黄帘绿幕朱户闭，风露气入秋堂凉。  
裁衣寄远泪眼暗，搔头频挑移近床。太学儒生东鲁客，二十辞家来射策。  
夜书细字缀语言，两目眵昏头雪白。此时提携当案前，看书到晓那能眠。  
一朝富贵还自恣，长檠高张照珠翠。吁嗟世事无不然，墙角君看短檠弃。  

华山女  
街东街西讲佛经，撞钟吹螺闹宫庭。广张罪福资诱胁，听众狎恰排浮萍。  
黄衣道士亦讲说，座下寥落如明星。华山女儿家奉道，欲驱异教归仙灵。  
洗妆拭面著冠帔，白咽红颊长眉青。遂来升座讲真诀，观门不许人开扃。  
不知谁人暗相报，訇然振动如雷霆。扫除众寺人迹绝，骅骝塞路连辎车并。  
观中人满坐观外，后至无地无由听。抽钗脱钏解环佩，堆金叠玉光青荧。  
天门贵人传诏召，六宫愿识师颜形。玉皇颔首许归去，乘龙驾鹤来青冥。  
豪家少年岂知道，来绕百匝脚不停。云窗雾阁事慌惚，重重翠幔深金屏。  
仙梯难攀俗缘重，浪凭青鸟通丁宁。  

雪后寄崔二十六丞公  
蓝田十月雪塞关，我与南望愁群山。攒天嵬嵬冻相映，君乃寄命于其间。  
秩卑俸薄食口众，岂有酒食开容颜。殿前群公赐食罢，骅骝蹋路骄且闲。  
称多量少鉴裁密，岂念幽桂遗榛菅。几欲犯严出荐口，气象硉兀未可攀。  
归来殒涕掩关卧，心之纷乱谁能删。诗翁憔悴属斤荒棘，清玉刻佩联玦环。  
脑脂遮眼卧壮士，大弨挂壁无由弯。乾坤惠施万物遂，独于数子怀偏悭。  
朝欷暮唶不可解，我心安得如石顽。  

送僧澄观  
浮屠西来何施为，扰扰四海争奔驰。构楼架阁切星汉，夸雄斗丽止者谁。  
僧伽后出淮泗上，势到众佛尤恢奇。越商胡贾脱身罪，珪璧满船宁计资。  
清淮无波平如席，栏柱倾扶半天赤。火烧水转扫地空，突兀便高三百尺。  
影沉潭底龙惊遁，当昼无云跨虚碧。借问经营本何人，道人澄观名籍籍。  
愈昔从军大梁下，往来满屋贤豪者。皆言澄观虽僧徒，公才吏用当今无。  
后从徐州辟书至，纷纷过客何由记。人言澄观乃诗人，一座竞吟诗句新。  
向风长叹不可见，我欲收敛加冠巾。洛阳穷秋厌穷独，丁丁啄门疑啄木。  
有僧来访呼使前，伏犀插脑高颊权。惜哉已老无所及，坐睨神骨空潸然。  
临淮太守初到郡，远遣州民送音问。好奇赏俊直难逢，去去为致思从容。  

奉酬卢给事云夫四兄曲江荷花行见寄  

并呈上钱七兄阁老张十八助教  
曲江千顷秋波净，平铺红云盖明镜。大明宫中给事归，走马来看立不正。  
遗我明珠九十六，寒光映骨睡骊目。我今官闲得婆娑，问言何处芙蓉多。  
撑舟昆明度云锦，脚敲两舷叫吴歌。太白山高三百里，负雪崔嵬插花里。  
玉山前却不复来，曲江汀滢水平杯。我时相思不觉一回首，天门九扇相当开。  
上界真人足官府，岂如散仙鞭笞鸾凤终日相追陪。  

记梦  
夜梦神官与我言，罗缕道妙角与根。挈携陬维口澜翻，百二十刻须臾间。  
我听其言未云足，舍我先度横山腹。我徒三人共追之，一人前度安不危。  
我亦平行蹋乔亢虚亢，神完骨□脚不掉。侧身上视溪谷盲，杖撞玉版声彭舟光。  
神官见我开颜笑，前对一人壮非少。石坛坡陀可坐卧，我手承颏肘拄座。  
隆楼杰阁磊嵬高，天风飘飘吹我过。壮非少者哦七言，六字常语一字难。  
我以指撮白玉丹，行且咀噍行诘盘。口前截断第二句，绰虐顾我颜不欢。  
乃知仙人未贤圣，护短凭愚邀我敬。我能屈曲自世间，安能从女巢神山。  

白香山七古上五十首  
序曰：凡九千二百五十二言，断为五十篇，篇无定句，句无定字，系于意，不系于文。首句标其目，卒句显其志，《诗》三百之意也。其辞质而径，欲见之者易谕也；其言直而切，欲闻之者深诫也；其事覈而实，使采之者传信也；其体顺而肆，可以播于乐章歌曲也。总而言之，为君为臣为民为物为事而作，不为文而作也。  

七德舞  
美拨乱陈王业也。  
七德舞，七德歌，传自武德至元和。元和小臣自居易，观舞听歌知乐意，  
乐终稽首陈其事，太宗十八举义兵。白旄黄钺定两京，擒充戮窦四海清。  
二十有四功业成，二十有九即帝位。三十有五致太平，功成理定何神速。  
速在推心置人腹，亡卒遗骸散帛收。饥人卖子分金赎，魏征梦见天子泣。  
张谨哀闻辰日哭，怨女三千放出宫。死囚四百来归狱，剪须烧药赐功臣。  
李责力呜咽思杀身。含血吮疮抚战士，思摩奋呼乞效死。不独善战善乘时，  
以心感人人心归。尔来一百九十载，天下至今歌舞之。歌七德，舞七德，  
圣人有作垂无极。岂徒耀神武，岂徒夸圣文，太宗意在陈王业，王业艰难示子孙。  

法曲  
美列圣正华声也。  
法曲法曲歌大定，积德重熙有馀庆。永徽之人舞而咏，法曲法曲舞霓裳。  
政和世理音洋洋，开元之人乐且康。法曲法曲歌堂堂，堂堂之庆垂无疆。  
中宗肃宗复鸿业，唐祚中兴万万叶。法曲法曲杂夷歌，夷声邪乱华声和。  
以乱干和天宝末，明年胡尘犯宫阙。乃知法曲本华风，苟能审音与政通。  
一从胡曲相参错，不辨兴衰与哀乐。愿求牙旷正华音，不令夷夏相交侵。  

二王后  
明祖宗之意也。  
二王后，彼何人，介公酅公为国宾，周武隋文之子孙。古人有言天下者，  
非是一人之天下。周亡天下传于隋，隋人失之唐得之。唐兴十叶岁二百，  
介公酅公世为客。明堂太庙朝享时，引居宾位备威仪。备威仪，助郊祭，  
高祖太宗之遗制。不独兴灭国，不独继绝世#欲令嗣位守文君，亡国子孙取为戒。  

海漫漫  
戒求仙也。  
海漫漫，直下无底旁无边。云涛烟浪最深处，人传中有三神山。  
山上多生不死药，服之羽化为天仙。秦皇汉武信此语，方士年年采药去。  
蓬莱今古但闻名，烟水茫茫无觅处。海漫漫，风浩浩，眼穿不见蓬莱岛。  
不见蓬莱不敢归，童男丱女舟中老。徐福文成多诳诞，上元太一虚祈祷。  
君看骊山顶上茂陵头，毕竟悲风吹蔓草。何况玄元圣祖五千言，不言药，不言仙，  
不言白日升青天。  

立部伎  
刺雅乐之替也。  
立部伎，鼓笛喧。双舞剑，跳七丸。袅巨索，掉长竿，太常部伎有等级。  
堂上者坐堂下立，堂上坐部声歌清。堂下立部鼓笛鸣，笙歌一曲众侧耳。  
鼓笛万曲无人听。立部贱，坐部贵。坐部退为立部伎，击鼓吹笛和杂戏。  
立部又退何所任，始就乐悬操雅音。雅音替坏一至此，长令尔辈调宫徵。  
圆丘后土郊祀时，言将此乐感神祇。欲望凤来百兽舞，何异北辕将适楚。  
工师愚贱安足云，太常三卿尔何人。  

华原磬  
刺乐工非其人也。  
华原磬，华原磬，古人不听今人听。泗滨石，泗滨石，今人不击古人击。  
今人古人何不同，用之舍之由乐工。乐工虽在耳如壁，不分清浊即为聋。  
梨园弟子调律吕，知有新声不如古。古称浮磬出泗滨，立辩致死声感人。  
宫悬一听华原石，君心遂亡封疆臣。果然胡寇从燕起，武臣少肯封疆死。  
始知乐与时政通，岂听铿锵而已矣。磬襄入海去不归，长安市儿为乐师。  
华原磬与泗滨石，清浊两音谁得知。  

上阳人  
愍怨旷也。  
上阳人，上阳人，红颜暗老白发新。绿衣监使守宫门，一闭上阳多少春。  
玄宗末岁初选入，入时十六今六十。同时采择百馀人，零落年深残此身。  
忆昔吞悲别亲族，扶入车中不教哭。皆云入内便承恩，脸似芙蓉胸似玉。  
未容君王得见面，已被杨妃遥侧目。妒令潜配上阳宫，一生遂向空房宿。  
宿空房，秋夜长，夜长无寐天不明。耿耿残灯背壁影，萧萧暗雨打窗声。  
春日迟，日迟独坐天难暮。宫莺百转愁厌闻，梁燕双栖老休妒。  
莺归夜去长悄然，春往秋来不计年。唯向深宫望明月，东西四五百回圆。  
今日宫中年最老，大家遥赐尚书号。小头鞋履窄衣裳，青黛点眉眉细长。  
外人不见见应笑，天宝末年时世妆。上阳人，苦最多。少亦苦，老亦苦，  
少苦老苦两如何。君不见昔时吕向美人赋，又不见今日上阳宫人白发歌。  

胡旋女  
戒近习也。  
胡旋女，胡旋女，心应弦，手应鼓。弦歌一声双袖举，回雪飘□转蓬舞。  
左旋右转不知疲，千匝万周无已时。人间物类无可比，奔车轮缓旋风迟。  
曲终再拜谢天子，天子为之微启齿。胡旋女，出康居，徒劳东来万里馀。  
中原自有胡旋者。斗妙争能尔不如，天宝季年时欲变。臣妾人人学圆转，  
中有太真外禄山。二人最道能胡旋，梨花园中册作妃。金鸡障下养为儿，  
禄山胡旋迷君眼。兵过黄河疑未反，贵妃胡旋感君心。死弃马嵬念更深，  
从兹地轴天维转。五十年来制不禁，胡旋女。莫空舞。数唱此歌悟明主，  

折臂翁  
戒边功也。  
新丰老翁八十八，头鬓眉须皆似雪。玄孙扶向店前行，左臂凭肩右臂折。  
问翁臂折来几年，兼问致折何因缘。翁云贯属新丰县，生逢圣代无征战。  
惯听梨园歌管声，不识旗枪与弓箭。无何天宝大征兵，户有三丁点一丁。  
点得驱将何处去，五月万里云南行。闻道云南有泸水，椒花落时瘴烟起。  
大军徒涉水如汤，未过十人二三死。村南村北哭声哀，儿别耶娘夫别妻。  
皆云前后征蛮者，千万人行无一回。是时翁年二十四，兵部牒中有名字。  
夜深不敢使人知，偷将大石捶折臂。张弓簸旗俱不堪，从兹使免征云南。  
骨碎筋伤非不苦，且图拣退归乡土。此臂折来六十年，一肢虽废一身全。  
至今风雨阴寒夜，直到天明痛不眠。痛不眠，终不悔，且喜老身今独在。  
不然当时泸水头，身死魂孤骨不收。应作云南望乡鬼，万人冢上哭呦呦。  
老人言，君听取。君不闻，开元宰相宋开府，不赏边功防黩武。又不闻，  
天宝宰相杨国忠，欲求恩幸立边功。边功未立生民怨，请问新丰折臂翁。  

太行路  
借夫妇以讽君臣之不终也。  
太行之路能摧车，若比君心是坦途。巫峡之水能覆舟，若比君心是安流。  
君心好恶苦不常，好生毛羽恶生疮。与君结发未五载，岂期牛女为参商。  
古称色衰相弃背，当时美人犹怨悔。何况如今鸾镜中，妾颜未改君心改。  
为君薰衣裳，君闻兰麝不馨香。为君盛容饰，君看珠翠无颜色。行路难，  
难重陈。人生莫作妇人身，百年苦乐由他人。行路难，难于山，险于水。  
不独人家夫与妻，近代君臣亦如此。君不见，左纳言，右纳史，朝承恩，暮赐死。  
行路难，不在水，不在山，只在人情反覆间。  

司天台  
引古以儆今也。  
司天台，仰观俯察天人际。羲和死来职事废，官不求贤空取艺。  
昔闻西汉元成间，下陵上替谪见天。北辰微暗少光色，四星煌煌如火赤。  
耀芒动角射三台，上台半灭中台坼。是时非无太史官，眼见心知不敢言。  
明朝趋入明光殿，唯奏庆云寿星见。天文时变两如斯，九重天子不得知，  
安用台高百尺为。  

捕蝗  
刺长吏也。  
捕蝗捕蝗谁家子，天热日长饥欲死。兴元兵久伤阴阳，和气蛊蠹化为蝗。  
始至两河及三辅，荐食如蚕飞似雨。雨飞蚕食千里间，不见青苗空赤土。  
河南长吏言忧农，课人昼夜捕蝗虫。是时粟斗钱三百，蝗虫之价与粟同。  
捕蝗捕蝗竟何利，徒使饥民重劳费。一蝗虽死百蝗来，岂将人力竞天灾。  
我闻古之良吏有善政，以政驱蝗蝗出境。又闻贞观之初道欲昌，文皇仰天吞一蝗。  
一人有庆兆民赖，是岁虽蝗不为害。  

昆明春  
思王泽之广被也。  
昆明春，昆明春，春池岸古春流新。影浸南山青滉漾，波沉西日红砊沦。  
往年因旱灵池竭，龟尾曳涂鱼煦沫。诏开八水注恩波，千介万鳞同日活。  
今来净渌水照天，游鱼鲅鲅莲田田。洲香杜若抽心短，沙暖鸳鸯铺翅眠。  
动植飞沉性皆遂，皇泽如春无不被。渔者仍丰网罟资，贫人又获菰蒲利。  
诏以昆明近帝城，官家不得收其征。菰蒲无租鱼无税，近水之人感君惠。  
感君惠，独何人，吾闻率土皆王民，远民何疏近何亲。愿推此惠及天下，  
无远无近同欣欣。吴兴山中罢榷茗，鄱阳坑里休税银。天涯地角无禁利，  
熙熙同似昆明春。  

城盐州  
美圣谟而诮边将也。  
城盐州，城盐州，城在五原原上头。蕃东节度钵阐布，忽见新城当要路。  
金鸟飞传赞普闻，建牙传箭集群臣。君臣赭面有忧色，皆言勿谓唐无人。  
自筑盐州十馀载，左衽毡裘不犯塞。昼牧牛羊夜捉生，长去新城百里外。  
诸边急警劳戍人，唯此一道无烟尘。灵夏潜安谁复辩，秦原暗通何处见。  
鄜州驿路好马来，长安药肆黄蓍贱。城盐州，盐州未城天子忧。  
德宗按图自定计，非关将略与庙谋。吾闻高宗中宗世，北虏猖狂最难制。  
韩公创筑受降城，三城鼎峙屯汉兵。东西亘绝数千里，耳冷不闻胡马声。  
如今边将非无策，心笑韩公筑城壁。相看养寇为身谋，各握强兵固恩泽。  
愿分今日边将恩，褒赠韩公封子孙。谁能将此盐州曲，翻作歌词闻至尊。  

道州民  
美贤臣遇明主也。  
道州民，多侏儒，长者不过三尺馀。市作矮奴年进奉，号为道州任土贡。  
任土贡，宁若斯，不闻使人生别离，老翁哭孙母哭儿。一自阳城来守郡，  
不进矮奴频诏问。城云臣按六典书，任土贡有不贡无。道州水土所生者，  
只有矮民无矮奴。吾君感悟玺书下，岁贡矮奴宜悉罢。道州民，老者幼者何欣欣。  
父兄子弟始相保，从此得作良人身。道州民，民到于今受其赐，欲说使君先下泪。  
仍恐儿孙忘使君，生男多以阳为字。  

驯犀  
感为政之难终也。  
驯犀驯犀通天犀，躯貌骇人角骇鸡。海蛮闻有明天子，驱犀乘传来万里。  
一朝得谒大明宫，欢呼拜舞自论功。五年驯养始堪献，六译语言方得通。  
上嘉人兽俱来远，蛮馆四方犀入苑。饣未以瑶刍锁以金，故乡迢递君门深。  
海鸟不知钟鼓乐，池鱼空结江湖心。驯犀生处南方热，秋无白露冬无雪。  
一入上林三四年，又逢今岁苦寒月。饮冰卧霰苦踡跼，角骨冻伤鳞甲缩。  
驯犀死，蛮儿啼，向阙再拜颜色低。奏乞生归本国去，恐身冻死似驯犀。  
君不见，建中初，驯象生还放林邑。君不见，贞元末，驯犀冻死蛮儿泣。  
所嗟建中异贞元，象生犀死何足言。  

五弦弹  
恶郑之夺雅也。  
五弦弹，五弦弹，听者倾耳心寥寥。赵璧知君入骨爱，五弦一一为君调。  
第一第二弦索索，秋风拂松疏韵落。第三第四弦泠泠，夜鹤忆子笼中鸣。  
第五弦声最掩抑，陇水冻咽流不得。五弦并奏君试听，凄凄切切复铮铮。  
铁击珊瑚一两曲，冰写玉盘千万声。铁声杀，冰声寒。杀身入耳肤血惨，  
寒气中人肌骨酸。曲终声尽欲半日，四座相对愁无言。座中有一远方士，  
唧唧咨咨声不已。自叹今朝初得闻，始知孤负平生耳。唯忧赵璧白发生，  
老死人间无此声。远方士，耳听五弦信为美，吾闻正始之音不如是。  
正始之音其若何，朱弦疏越清庙歌。一弹一唱再三叹，曲淡节稀声不多。  
融融曳曳召元气，听之不觉心平和。人情重今多贱古，古琴有弦人不抚。  
更从赵璧艺成来，二十五弦不如五。  

蛮子朝  
刺将骄而相备位也。  
蛮子朝，泛皮船兮渡绳桥，来自巂州道路遥。入界先经蜀川过，蜀将收功先表贺。  
臣闻云南六诏蛮，东连爿羊爿可西接蕃。六诏星居初琐碎，合为一诏渐强大。  
开元皇帝虽圣神，唯蛮倔强不来宾。鲜于仲通六万卒，征蛮一阵全军没。  
至今西洱河岸边，箭孔刀痕满枯骨。谁知今日慕华风，不劳一人蛮自通。  
诚由陛下休明德，亦赖微臣诱谕功。德宗省表知如此，笑令中使迎蛮子。  
蛮子道从者谁何，摩挲俗羽双隈伽。清平官持赤藤杖，大将军系金呿嗟。  
异牟寻男寻阁劝，特敕召对延英殿。上心贵在怀远蛮，引临玉座近天颜。  
冕旒不垂亲劳倈，赐衣赐食移时对。移时对，不可得，大臣相看有羡色。  
可怜宰相拖紫佩金章，朝日唯闻对一刻。  

骠国乐  
欲王化之先迩后远也。  
骠国乐，骠国乐，出自大海西南角。雍羌之子舒难□，来献南音奉正朔。  
德宗立杖御紫庭，黄主纩不塞为尔听。玉螺一吹椎髻耸，铜鼓一击文身踊。  
珠缨炫转星宿摇，花鬘抖擞龙蛇动。曲终王子启圣人，臣父愿为唐外臣。  
左右欢呼何翕习，至尊德广之所及。须臾百辟诣阁门，俯伏拜表贺至尊。  
伏见骠人献新乐，请书国史传子孙。时有击壤老农父，暗测君心闲独语。  
闻君政化甚圣明，欲感人心致太平。感人在近不在远，太平由实非由声。  
观身理国国可济，君如心兮民如体。体生疾苦心惨凄，民得和平君恺悌。  
贞元之民若未安，骠乐虽闻君不欢。贞元之民苟无病，骠乐不来君亦圣。  
骠乐骠乐徒喧喧，不如闻此刍荛言。  

缚戎人  
达穷民之情也。  
缚戎人，缚戎人，耳穿面破驱入秦。天子矜怜不忍杀，诏徙东南吴与越。  
黄衣小使录姓名，领出长安乘递行。身被金疮面多瘠，扶病徒行日一驿。  
朝飧饥渴费杯盘，夜卧腥臊污床席。忽逢江水忆交河，垂手齐声呜咽歌。  
其中一虏语诸虏，尔苦非多我苦多。同伴行人因借问，欲说喉中气愤愤。  
自云乡管本凉原，大历年中没落蕃。一落蕃中四十载，身著皮裘系毛带。  
唯许正朝服汉仪，敛衣整巾潜泪垂。誓心密定归乡计，不使蕃中妻子知。  
暗思幸有残筋骨，更恐年衰归不得。蕃侯严兵鸟不飞，脱身冒死奔逃归。  
昼伏宵行经大漠，云阴月黑风沙恶。惊藏青冢寒草疏，偷度黄河夜冰薄。  
忽闻汉军鼙鼓声，路旁走出再拜迎。游骑不听能汉语，将军遂缚作蕃生。  
配向江南卑湿地，定无存恤空防备。念此吞生仰诉天，若为辛苦度残年。  
凉原乡井不得见，胡地妻儿虚弃捐。没蕃被囚思汉土，归汉被劫为蕃虏。  
早知如此悔归来，两地宁如一处苦。缚戎人，戎人之中我苦辛。  
自古此冤应未有，汉心汉语吐蕃身。  

骊宫高  
美天子重惜人之财力也。  
高高骊山上有宫，朱楼紫殿三四重。迟迟兮春日，玉甃暖兮温泉溢。  
嫋嫋兮秋风，山蝉鸣兮宫树红。翠华不来兮岁月久，墙有衣兮瓦有松。  
吾君在位已五载，何不一幸于其中。西去都门几多地，吾君不游有深意。  
一人出兮不容易，六宫从兮百司备。八十一车千万骑，朝有宴饫暮有赐。  
中人之产数百家，未足充君一日费。吾君休己人不知，不自逸兮不自嬉。  
吾君爱人人不识，不伤财兮不伤力。骊宫高兮高入云，君之来兮为一身，  
君之不来兮为万人。  

百炼镜  
辨皇王鉴也。  
百炼镜，溶范非常规，日辰置处灵且奇，江心波上舟中铸，五月五日日午时。  
琼粉金膏磨莹已，化为一月秋潭水。镜成将献蓬莱宫，扬州长吏手自封。  
人间臣妾不合照，背有九五飞天龙。人人呼为天子镜，我有一言闻太宗。  
太宗常以人为镜，鉴古鉴今不鉴容。四海安危居掌内，百王治乱悬心中。  
乃知天子别有镜，不是扬州百炼铜。  

青石  
激忠烈也。  
青石出自蓝田山，兼车运载来长安。工人磨琢欲何用，石不能言我代言。  
不愿作人家墓前神道碣，坟土未干名已灭。  
不愿作官家道旁德政碑，不镌实录镌虚辞。愿为段氏颜氏碑，雕镂太尉与太师。  
刻此两片坚贞质，状彼二人忠烈姿。义心如石屹不转，死节如石确不移。  
如观奋击朱泚日，似见叱呵希烈时。各于其上题名碊，一置高山一沉水。  
陵谷虽迁碑独存，骨化为尘名不死。长使不忠不烈臣，观碑改节慕为人。  
慕为人，劝事君。  

两朱阁  
刺佛寺□多也。  
两朱阁，南北相对起。借问何人家，贞元双帝子。  
帝子吹箫双得仙，五云飘飘飞上天。第宅亭台不将去，化为佛寺在人间。  
妆阁妓楼何寂静，柳似舞腰池似镜。花落黄昏悄悄时，不闻鼓吹闻钟磬。  
寺门敕榜金字书，尼院佛庭宽有馀。青苔明月多闲地，比屋齐民无处居。  
忆昨平阳宅初置，吞并平人几家地。仙去双双作梵宫，渐恐人家尽为寺。  

西凉伎  
刺封疆之臣也。  
西凉伎，假面胡人假狮子。刻木为头丝作尾，金镀眼睛银帖齿。  
奋迅毛衣摆双耳，如从流沙来万里。紫髯深目两胡儿，鼓舞跳梁前致辞。  
应似凉州未陷日，安西都护进来时。须臾云得新消息，安西路绝归不得。  
泣向狮子涕双垂，凉州陷没知不知。狮子回头向西望，哀吼一声观者悲。  
贞元边将爱此曲，醉坐笑看看不足。享宾犒士宴监军，狮子胡儿长在目。  
有一征夫年七十，见弄凉州低面泣。泣罢佥欠手白将军，主忧臣辱昔所闻。  
自从天宝兵戈起，犬戎日夜吞西鄙。凉州陷来四十年，河陇侵将七千里。  
平时安西万里疆，今日边防在凤翔。缘边空屯十万卒，饱食温衣闲过日。  
遗民肠断在凉州，将卒相看无意收。天子每思常痛惜，将军欲说合惭羞。  
奈何仍看西凉伎，取笑资欢无所愧。纵无智力未能收，忍取西凉弄为戏。  

八骏图  
诫奇物、惩佚游也。  
穆王八骏天马驹，后人爱之写为图。背如龙兮颈如象，骨竦筋高脂肉壮。  
日行万里疾如飞，穆王独乘何所之。四荒八极踏欲遍，三十二蹄无歇时。  
属车轴折趁不及，黄屋草生弃若遗。瑶池西赴王母宴，七庙经年不亲荐。  
璧台南与盛姬游，明堂不复朝诸侯。白云黄竹歌声动，一人荒乐万人愁。  
周从后稷至文武，积德累功世勤苦。岂知才及五代孙，心轻王业如灰土。  
由来尤物不在大，能荡君心即为害。文帝却之不肯乘，千里马去汉道兴。  
穆王得之不为戒，八骏驹来周室坏。至今此物世称珍，不知房星之精下为怪。  
八骏图，君莫爱。  

涧底松  
念寒隽也。  
有松百尺大十围，生在涧底寒且卑。涧深山险人路绝，老死不逢工度之。  
天子明堂欠梁木，此求彼有两不知。谁谕苍苍造物意，但与之才不与地。  
金张世禄黄宪贤，牛衣寒贱貂蝉贵。貂蝉与牛衣，高下虽有殊。  
高者未必贤，下者未必愚。君不见，沉沉海底生珊瑚，历历天上种白榆。  

牡丹芳  
美天子之忧农也。  
牡丹芳，牡丹芳，黄金蕊绽红玉房。千片赤英霞烂烂，百枝绛焰灯煌煌。  
照地初开锦绣段，当风不结兰麝囊。仙人琪树白无色，王母桃花小不香。  
宿露轻盈泛紫艳，朝阳照耀生红光。红紫二色间深浅，向背万态随低昂。  
映叶多情隐羞面，卧丛无力含醉妆。低娇笑容疑掩口，凝思怨人如断肠。  
秾姿贵彩信奇绝，杂卉乱花无比方。石竹金钱何细碎，芙蓉芍药苦寻常。  
遂使王公与卿相，游花冠盖日相望。庳车软舆贵公主，香衫细马豪家郎。  
卫公宅静闭东院，西明寺深开北廊。戏蝶双舞看人久，残莺一声春日长。  
共愁日照芳难驻，仍张帷幕垂阴凉。花开花落二十日，一城之人皆若狂。  
三代以还文胜质，人心重华不重实。重华直至牡丹芳，其来有渐非今日。  
元和天子忧农桑，恤下动天天降祥。去岁嘉禾生九穗，田中寂寞无人至。  
今年瑞麦分两歧，君心独喜无人知。无人知，可叹息。我愿暂求造化力，  
减却牡丹妖艳色。少回卿士爱花心，同似吾君忧稼穑。  

红线毯  
忧蚕桑之费也。  
红线毯，择茧缲丝清水煮，练丝练线红蓝染。染为红线红于花，织作披香殿上毯。  
披香殿广十丈馀，红线织成可殿铺。彩丝茸茸香拂拂，线软花虚不胜物。  
美人蹋上歌舞来，罗袜绣鞋随步没。太原毯涩毳缕硬，蜀都褥薄锦花冷。  
不如此毯温且柔，年年十月来宣州。宣州太守加样织，自谓为臣能竭力。  
百夫同担进宫中，线厚丝多卷不得。宣州太守知不知，一丈毯用千两丝。  
地不知寒人要暖，少夺人衣作地衣。  

杜陵叟  
伤农夫之困也。  
杜陵叟，杜陵居。岁种薄田一顷馀。三月无雨旱风起，麦苗不秀多黄死。  
九月降霜秋早寒，禾穗未熟皆青干。长吏明知不申破，急敛暴征求考课。  
典桑卖地纳官租，明年衣食将何如。  
剥我身上帛，夺我口中粟，虐人害物即豺狼，何必钩爪锯牙食人肉。  
不知何人奏皇帝，帝心恻隐知人弊。白麻纸上书德音，京畿尽放今年税。  
昨日里胥方到门，手持尺牒榜乡村。十家租税九家毕，虚受吾君蠲免恩。  

缭绫  
念女工之劳也。  
缭绫缭绫何所似，不似罗绡与纨绮。应似天台山上明月前，四十五尺瀑布泉。  
中有文章又奇绝，地铺白烟花簇雪。织者何人衣者谁，越溪寒女汉宫姬。  
去年中使宣口敕，天上取样人间织。织为云外秋雁行，染作江南春水色。  
广裁衫袖长制裙，金斗熨波刀剪纹。异彩奇文相隐映，转侧看花花不定。  
昭阳舞人恩正深，春衣一对直千金。汗沾粉污不再著，曳土踏泥无惜心。  
缭绫织成费功绩，莫比寻常缯与帛。丝细缲多女手疼，扎扎千声不盈尺。  
昭阳殿里歌舞人，若见织时应也惜。  

卖炭翁  
苦宫市也。  
卖炭翁，伐薪烧炭南山中。满面尘灰烟火色，两鬓苍苍十指黑。  
卖炭得钱何所营，身上衣裳口中食。可怜身上衣正单，心忧炭贱愿天寒。  
夜来城外一尺雪，晓驾炭车碾冰辙。牛困人饥日已高，市南门外泥中歇。  
两骑翩翩来是谁，黄衣使者白衫儿。手把文书口称敕，回车叱牛牵向北。  
一车炭重千馀斤，宫使驱将惜不得。半匹红纱一丈绫，系向牛头充炭直。  

母别子  
刺新间旧也。  

母别子，子别母，白日无光哭声苦。关西骠骑大将军。去年破虏新策勋。\$\$#  
敕赐金钱二百万，洛阳迎得如花人。新人迎来旧人弃，掌上莲花眼中刺。  
迎新弃旧未足悲，悲在君家留两儿。一始扶行一初坐，坐啼行哭牵人衣。  
以汝夫妇新嬿婉，使我母子生别离。不如林中乌与鹊，母不失雏雄伴雌。  
应似园中桃李树，花落随风子住枝。新人新人听我语，洛阳无限红楼女。  
但愿将军重立功，更有新人胜于汝。  

阴山道  
疾贪虏也。  
阴山道，阴山道，纥逻敦肥水泉好。每至戎人送马时，道傍千里无纤草。  
草尽泉枯马病羸，飞龙但印骨与皮。五十匹缣易一匹，缣去马来无了日。  
养无所用去非宜，每岁死伤十六七。缣丝不足女工苦，疏织短截充匹数。  
藕丝蛛网三丈馀，回鹘诉称无用处。咸安公主号可敦，远为可汗频奏论。  
元和二年下新敕，内出金帛酬马直。仍诏江淮马价缣，从此不令疏短织。  
合罗将军呼万岁，捧授金银与缣彩。谁知黠虏启贪心，明年马多来一倍。  
缣渐好，马渐多，阴山虏，奈尔何。  

时世妆  
警将变也。  
时世妆，时世妆，出自城中传四方。时世流行无远近，腮不施朱面无粉。  
乌膏注唇唇似泥，双眉画作八字低。妍媸黑白失本态，妆成尽似含悲啼。  
圆鬟无鬓椎髻样，斜红不晕赭面状。昔闻被发伊川中，辛有见之知有戎。  
元和妆梳君记取，髻椎面赭非华风。  

李夫人  
鉴嬖惑也。  
汉武帝初丧李夫人，夫人病时不肯别，死后留得生前恩。  
君恩不尽念未已，甘泉殿里令写真。丹青写出竟何益，不言不笑愁杀人。  
又令方士合灵药，玉釜煎炼金炉焚。九华帐深夜悄悄，返魂香降夫人魂。  
夫人之魂在何许，香烟引到焚香处。既来何苦不须臾，缥缈悠扬还灭去。  
去何速兮来何迟，是邪非邪两不知。翠蛾仿佛平生貌，不似昭阳寝疾时。  
魂之不来君心苦，魂之来兮君亦悲。背灯隔帐不得语，安用暂来还见违。  
伤心不独汉武帝，自古及今皆若斯。君不见穆王三日哭，重璧台前伤盛姬。  
又不见太陵一掬泪，马嵬坡下念杨妃。纵令妍姿艳质化为土，此恨长在无销期。  
生亦惑，死亦惑，尤物惑人忘不得。人非木石皆有情，不如不遇倾城色。  

陵园妾  
托幽闭喻被谗遭黜也。  
陵园妾，颜色如花命如叶。命如叶薄将奈何，一奉寝宫年月多。  
年月多，时光换，春愁秋思知何限。青丝发落丛鬓疏，红玉肤销系裙缦。  
忆昔宫中被妒猜，因谗得罪配陵来。老母啼呼趁车别，中宫监送锁门回。  
山宫一闭无开日，未死此身不令出。松门到晓月徘徊，柏城尽日风萧瑟。  
松门柏城幽闭深，闻蝉听燕感光阴。眼看菊蕊重阳泪，手把梨花寒食心。  
把花掩泪无人见，绿芜墙绕青苔院。四季徒支妆粉钱，三朝不识君王面。  
遥想六宫奉至尊，宣徽雪夜浴堂春。雨露之恩不及者，犹闻不啻三千人。  
我尔君恩何厚薄，愿令轮转直陵园，三岁一来均苦乐。  

盐商妇  
恶幸人也。  
盐商妇，多金帛，不事田农与蚕绩。南北东西不失家，风水为乡船作宅。  
本是扬州小家女，嫁得西江大商客。绿鬟溜去金钗多，皓腕肥来银钏窄。  
前呼苍头后叱婢，问尔因何得如此。婿作盐商十五年，不属州县属天子。  
每年盐利入官时，少入官家多入私。官家利薄私家厚，盐铁尚书远不如。  
何况江头鱼米贱，红鲙黄橙香稻饭。饱食浓妆依柁楼，两朵红腮花欲绽。  
盐商妇，有幸嫁盐商，终朝美饭食，终岁好衣裳。  
好衣美食来何处，亦须惭愧桑弘羊。桑弘羊，死已久，不独汉世今亦有。  

杏为梁  
刺居处僭也。  
杏为梁，桂为柱，何人堂室李开府。碧砌红轩色未干，去年身没今移主。  
高其墙，大其门，谁家第宅卢将军。素泥朱板光未灭，今岁官收赐别人。  
开府之堂将军宅，造未成时头已白。逆旅重居逆旅中，心是主人身是客。  
更有愚夫念身后，心虽甚长计非久。穷奢极丽越规模，付子传孙令保守。  
莫教门外过客闻，抚掌回头笑杀君。君不见，马家宅，尚犹存，宅门题作奉诚园。  
君不见，魏家宅，属他人，诏赎赐还五代孙。俭存奢失今在目，安用高墙围大屋。  

井底引银瓶  
止淫奔也。  
井底引银瓶，银瓶欲上丝绳绝。石上磨玉簪，玉簪欲成中央折。  
瓶沉簪折知奈何，似妾今朝与君别。忆昔在家为女时，人言举动有殊姿。  
婵娟两鬓秋蝉翼，宛转双蛾远山色。笑随女伴后园中，此时与君未相识。  
妾弄青梅依短墙，君骑白马傍垂杨。墙头马上遥相顾，一见知君即断肠。  
知君断肠共君语，君指南山松柏树。感君松柏化为心，暗合双鬟逐君去。  
到君家舍五六年，君家大人频有言。聘则为妻奔是妾，不堪主祀奉苹蘩。  
终知君家不可住，其奈出门无去处。岂无父母在高堂，亦有情亲满故乡。  
潜来更不通消息，今日悲羞归不得。为君一日恩，误妾百年身。  
寄言痴小人家女，慎勿将身轻许人。  

官牛  
讽执政也。  
官牛官牛驾官车，氵产水岸边驱载沙。一石沙，几斤重，朝载暮载将何用。  
载向五门官道西，绿槐阴下铺沙堤。昨来新拜右丞相，恐怕泥途污马蹄。  
右丞相，马蹄踏沙虽净洁，牛领牵车欲流血。  
右丞相，但能济人治国调阴阳，官牛领穿亦无妨。  

紫毫笔  
诫失职也。  
紫毫笔，尖如锥兮利如刀。江南石上有老兔，吃竹饮泉生紫毫。  
宣城工人采为笔，千万毛中选一毫。  
毫虽轻，功甚重，管勒工名充岁贡，君兮臣兮勿轻用。  
勿轻用，将何如，愿赐东西府御史，愿颁左右台起居。  
搦管趋入黄金阙，抽毫立在白玉墀。臣有奸邪正衙奏，君有动言直笔书。  
起居郎，侍御史，尔知紫毫不易致，每岁宣城进笔时，紫毫之价如金贵。  
慎勿空将弹失仪，慎勿空将录制词。  

隋堤柳  
悯亡国也。  
隋堤柳，岁久年深尽衰朽。风飘飘兮雨萧萧，三株两株汴河口。  
老枝病叶愁杀人，曾经大业年中春。大业年中炀天子，种柳成行夹流水。  
西至黄河东至淮，绿影一千三百里。大业末年春暮月，柳色如烟絮如雪。  
南幸江头恣佚游，应将此树荫龙舟。紫髯郎将护锦缆，青蛾御史直迷楼。  
海内财力此时竭，舟中歌笑何日休。上荒下困势不久，宗社之危如缀旒。  
炀天子，自言福祚长无穷，岂知皇子封酅公。龙舟未过彭城阁，义旗已入长安宫。  
萧墙祸生人事变，晏驾不得归秦中。土坟数次何处葬，吴公台下多悲风。  
二百年来汴河路，沙草和烟朝复暮。后王何以鉴前王，请看隋堤亡国树。  

草茫茫  
惩厚葬也。  
草茫茫，土苍苍。茫茫苍苍在何处，骊山脚下秦皇墓。  
墓中下涸二重泉，当时自以为深固。下流水银象江海，上缀珠光作乌兔。  
别为天地于其间，拟将富贵随身去。一朝盗掘坟陵破，龙椁神堂三月火。  
可怜宝玉归人间，暂借泉中买身祸。奢者狼藉俭者安，一凶一吉在眼前。  
凭君回首向南望，汉文葬在灞陵原。  

古冢狐  
戒艳色也。  
古冢狐，妖且老，化为妇人颜色好。头变云鬟面变妆，大尾曳作长红裳。  
徐徐行傍荒村路，日欲暮时人静处。或歌或舞或悲啼，翠眉不举花钿低。  
忽然一笑千万态，见者十人八九迷。假色迷人犹若是，真色迷人应过此。  
彼真此假俱迷人，人心恶假贵重真。狐假女妖害犹浅，一朝一夕迷人眼。  
女为狐媚害则深，日增月长溺人心。何况褒妲之色善蛊惑，能丧人家覆人国。  
君看为害浅深间，岂将假色同真色。  

黑潭龙  
疾贪吏也。  
黑潭水深色如墨，传有神龙人不识。潭上架屋官立祠，龙不能神人神之。  
灾凶水旱与疾疫，乡里皆言龙所为。家家养豚漉清酒，朝祈暮赛依巫口。  
神之来兮风飘飘，纸钱动兮锦伞摇。神之去兮风亦静，香火灭兮杯盘冷。  
肉堆潭岸石，酒泼庙前草，不知龙神享几多，林鼠山狐长醉饱。  
狐何幸，豚何辜，年年杀豚将餧狐。狐假龙神食豚尽，九重泉底龙知无。  

天可度  
恶诈人也。  
天可度，地可量，唯有人心不可防。但见丹诚赤如血，谁知伪言巧似簧。  
劝君掩鼻君莫掩，使君夫妇为参商。劝君掇蜂君莫掇，使君父子成豺狼。  
海底鱼兮天上鸟，高可射兮深可钓。唯有人心相对时，咫尺之间不能料。  
君不见，李义府之辈笑欣欣，笑中有刀潜杀人。  
阴阳神变皆可测，不测人间笑是瞋。  

秦吉了  
哀冤民也。  
秦吉了，出南中，彩毛青黑花颈红。耳聪心慧舌端巧，鸟语人言无不通。  
昨日长爪鸢，今朝大觜乌。鸢捎乳燕一窠覆，乌啄母鸡双眼枯。  
鸡号堕地燕惊去，然后拾卵攫其雏。岂无周鸟与鹗，嗉中肉饱不肯搏。  
亦有鸾鹤群，闲立飏高如不闻。秦吉了，人云尔是能言鸟，岂不见鸡燕之冤苦。  
吾闻凤皇百鸟主，尔竟不为凤皇之前致一言，安用噪噪闲言语。  

鸦九剑  
思决壅也。  
欧冶子死千年后，精灵暗授张鸦九。鸦九铸剑吴山中，天与日时神借功。  
金铁腾精火翻焰，踊跃求为镆钅耶剑。剑成未试十馀年，有客持金买一观。  
谁知闭匣长思用，三尺青蛇不肯蟠。客有心，剑无口，客代剑言告鸦九。  
君勿矜我玉可切，君勿夸我钟可刜。不如持我决浮云，无令漫漫蔽白日。  
为君使无私之光及万物，蛰虫昭苏萌草出。  

采诗官  
监前王乱亡之由也。  
采诗官，采诗听歌导人言。言者无罪闻者诫，下流上通上下泰。  
周灭秦兴至隋氏，十代采诗官不置。郊庙登歌赞君美，乐府艳词悦君意。  
若求兴谕规刺言，万句千章无一字。不是章句无规刺，渐恐朝廷绝讽议。  
诤臣杜口为冗员，谏鼓高悬作虚器。一人负扆常端默，百辟入门皆自媚。  
夕郎所贺皆德音，春官每奏唯祥瑞。君之堂兮千里远，君之门兮九重□。  
君耳唯闻堂上言，君眼不见门前事。贪吏害民无所忌，奸臣蔽君无所畏。  
君不见，厉王胡亥之末年，群臣有利君无利。  
君兮君兮愿听此，欲开壅蔽达人情，先向歌诗求讽刺。  

## 十八家诗抄·卷十三  

### 白香山七古下六十四首  

短歌行  
曈曈太阳如火色，上行千里下一刻。出为白昼入为夜，圆转如珠住不得。  
住不得，可奈何，为君举酒歌短歌。歌声苦，词亦苦，四座少年君听取。  
今夕未竟明旦催，秋风才住春风回。人无根蒂时不住，朱颜白日相隳颓。  
劝君且强笑一面，劝君复强饮一杯。人生不得长欢乐，年少须臾老到来。  

生离别  
食蘖不易食梅难，蘖能苦兮梅能酸。未如生别之为难，苦在心兮酸在肝。  
晨鸡再鸣残月没，征马连嘶行人出。回看骨肉哭一声，梅酸蘖苦甘如蜜。  
黄河水白黄云秋，行人河边相对愁。天寒野旷何处宿，棠梨叶战风飕飕。  
生离别，生离别，忧从中来无断绝。忧极心劳血气衰，未年三十生白发。  

浩歌行  
天长地久无终毕，昨夜今朝又明日。鬓发苍浪牙齿疏，不觉身年四十七。  
前去五十有几年，把镜照面心茫然。既无长绳系白日，又无大药驻朱颜。  
朱颜日渐不如故，青史功名在何处。欲留年少待富贵，富贵不来年少去。  
去复去兮如长河，东流赴海无回波。贤愚贵贱同归尽，北邙冢墓高嵯峨。  
古来如此非独我，未死有酒且高歌。颜回短命伯夷饿，我今所得亦已多。  
功名富贵须待命，命若不来争奈何。  

王夫子  
王夫子，送君为一尉，东南三千五百里。道途虽远位虽卑，月俸犹堪活妻子。  
男儿口读古人书，束带佥欠手来从事。近将徇禄给一家，远则行道佐时理。  
行道佐时须待命，委身下位无为取。命苟未来且求食，官无卑高及远迩。  
男儿上既未能济天下，下又不至饥寒死。吾观九品至一品，其间气味都相似。  
紫绶朱绂青布衫，颜色不同而已矣。王夫子，别有一事欲劝君，逢酒逢春且欢喜。  

江南遇天宝乐叟  
白头老叟泣且言，禄山未乱入梨园。能弹琵琶和法曲，多在华清随至尊。  
是时天下太平久，年年十月坐朝元。千官起居环珮合，万国会同车马奔。  
金钿照耀石甕寺，兰麝熏煮温汤源。贵妃宛转侍君侧，体弱不胜珠翠繁。  
冬雪飘□锦袍暖，春风荡漾霓裳翻。欢娱未足燕寇至，弓劲马肥胡语喧。  
豳土人迁避夷狄，鼎湖龙去哭轩辕。从此漂沦落南土，万人死尽一身存。  
秋风江上浪无限，暮雨舟中酒一樽。涸鱼久失风波势，枯草曾沾雨露恩。  
我自秦来君莫问，骊山渭水如荒村。新丰树老笼明月，长生殿暗锁春云。  
红叶纷纷盖欹瓦，绿苔重重封坏垣。唯有中官作宫使，每年寒食一开门。  

送张山人归嵩阳  
黄云惨惨天微雪，循行坊西鼓声绝。张生马瘦衣且单，夜扣柴门与我别。  
愧君冒寒来别我，为君沽酒张灯火。酒酣火暖与君言，何事出关又入关。  
答云前年偶下山，四十馀月客长安。长安古来名利地，空手无金行路难。  
朝游九城陌，肥马轻车欺杀客。暮宿五侯门，残茶冷酒愁杀人。  
春明门外城高处，直下便是嵩山路。幸有云泉容此身，明日辞君且归去。  

醉后走笔酬刘五主簿长句之赠兼简张太贾二十四先辈昆季  
刘兄文高行孤立，十五年前名翕习。是时相遇在符离，我年二十君三十。  
得意忘年心迹亲，寓居同县日知闻。衡门寂寞朝寻我，古寺萧条暮访君。  
朝来暮去多携手，穷巷贫居何所有。秋灯夜写联句诗，春雪朝倾暖寒酒。  
陴湖绿爱白鸥飞，濉水清怜红鲤肥。偶语闲攀芳树立，相扶醉踏落花归。  
张贾弟兄同里巷，乘闲数数来相访。雨天连宿草堂中，月夜徐行石桥上。  
我年渐长忽自惊，镜中冉冉髭须生。心畏后时同励志，身牵前事各求名。  
问我栖栖何所适，乡人荐为鹿鸣客。二千里别谢交游，三十韵诗慰行役。  
出门可怜唯一身，敝裘瘦马入咸秦。冬冬街鼓红尘暗，晚到长安无主人。  
二贾二张与余弟，驱车逦迤来相继。操词握赋为干戈，锋锐森然胜气多。  
齐入文场同苦战，五人十载九登科。二张得隽名居甲，美退争雄重告捷。  
棠棣辉荣并桂枝，芝兰芬馥和荆叶。唯有沅犀屈未伸，握中自谓骇鸡珍。  
三年不鸣鸣必大，岂独骇鸡当骇人。元和运启千年圣，同遇明时余最幸。  
始辞秘阁吏王畿，遽列谏垣升禁闱。蹇步何堪鸣佩玉，衰容不称著朝衣。  
阊闾晨开朝百辟，冕旒不动香烟碧。步登龙尾上虚空，立去天颜无咫尺。  
宫花似雪从乘舆，禁月如霜坐直庐。身贱每惊随内宴，才微常愧草天书。  
晚松寒竹新昌第，职居密近门多闭。日暮银台下直回，故人到门门暂开。  
回头下马一相顾，尘土满衣何处来。敛手炎凉叙未毕，先说旧山今悔出。  
岐阳旅宦少欢娱，江左羁游费时日。赠我一篇行路吟，吟之句句披沙金。  
岁月徒催白发貌，泥途不屈青云心。谁会茫茫天地意，短才获用长才弃。  
我随鹓鹭入烟云，谬上丹墀为近臣。君同鸾凤栖荆棘，犹著青袍作选人。  
惆怅知贤不能荐，徒为出入蓬莱殿。月惭谏纸二百张，岁愧俸钱三十万。  
大抵浮荣何足道，几度相逢即身老。且倾斗酒慰羁愁，重话符离问旧游。  
北巷邻居几家处，东林旧院何人住。武里村花落复开，流沟山色应如故。  
感此酬君千字诗，醉中分手又何之。须知通塞寻常事，莫叹浮沉先后时。  
慷慨临歧重相勉，殷勤别后加餐饭。  
君不见，买臣衣锦还故乡，五十身荣未为晚。  

和钱员外答卢员外早春独游曲江见寄长句  
春来有色暗融融，先到诗情酒思中。柳岸霏微裛尘雨，杏园淡荡开花风。  
闻君独游心郁郁，薄晚新晴骑马出。醉思诗侣有同年，春叹翰林无暇日。  
云夫首倡寒玉音，蔚章继和春搜吟。此时我亦闭门坐，一日风光三处心。  

东墟晚歇  
凉风冷露萧索天，黄蒿紫菊荒凉田。绕冢秋花少颜色，细虫小蝶飞翻翻。  
中有腾腾独行者，手拄渔竿不骑马。晚从南涧钓鱼回，歇此墟中白杨下。  
褐衣半故白发新，人逢知我是何人。谁言渭浦栖迟客，曾作甘泉侍从臣。  

挽歌词  
丹旐何飞扬，素骖亦悲鸣。晨光照闾巷，车需车俨欲行。萧条九月天，晚出洛阳城。  
借问送者谁，妻子与弟兄。苍苍古原上，峨峨开新茔。含酸一恸哭，异口同哀声。  
旧陇转芜绝，新坟日罗列。春风秋草北邙山，此地年年生死别。  

山鹧鸪  
山鹧鸪，朝朝暮暮啼复啼，啼时露白风凄凄。黄茅冈头秋月晚，苦竹岭下寒月低。  
畬田有粟何不啄，石楠有枝何不栖。迢迢不缓复不急，楼上舟中声暗入。  
梦乡迁客展转卧，抱儿寡妇彷徨立。  
山鹧鸪，尔本此乡鸟，生不辞巢不别群，何苦声声啼到晓。  
啼到晓，唯能愁北人，南人惯闻如不闻。  

放旅雁  
九江十年冬大雪，江水生冰树枝折。百鸟无食东西飞，中有旅雁声最饥。  
雪中啄草冰上宿，翅冷腾空飞动迟。江童持网捕将去，手携入市生卖之。  
我本北人今谴谪，人鸟虽殊同是客。见此客鸟伤客人，赎汝放汝飞入云。  
雁雁汝飞向何处，第一莫飞西北去。淮西有贼讨未平，百万甲兵久屯聚。  
官军贼军相守老，食尽兵穷将及汝。健儿饥饿射汝吃，拔汝翅翎为箭羽。  

送春归  
送春归，三月尽日日暮时。去年杏园花飞御沟绿，何处送春曲江曲。  
今年杜鹃花落子规啼，送春何处西江西。帝京送春犹怏怏，天涯送春能不加惆怅。  
莫惆怅，送春人，冗员无替五年罢，应须准拟再送浔阳春。  
五年炎凉凡十变，安知此身健不健。好送今年江上春，明年未死还相见。  

山石榴寄元九  
山石榴，一名山踯躅，一名杜鹃花，杜鹃啼时花扑扑。  
九江三月杜鹃来，一声催得一枝开。江城上佐闲无事，山下属斤得厅前裁。  
烂漫一栏十八树，根株有数花无数。千房万叶一时新，嫩紫殷红鲜麴尘。  
泪痕裛损胭脂脸，剪刀裁破红绡巾。谪仙初堕愁在世，姹女新嫁娇泥春。  
日射血珠将滴地，风翻火焰欲烧人。闲折两枝持在手，细看不似人间有。  
花中此物是西施，芙蓉芍药皆嫫母。奇芳绝艳别者谁，通州迁客元拾遗。  
拾遗初贬江陵去，去时正值青春暮。商山秦岭愁杀人，山石榴花红夹路。  
题诗报我何所云，苦云色似石榴裙。当时丛畔唯思我，今日栏前只忆君。  
忆君不见坐销落，日西风起红纷纷。  

画竹歌并引  
协律郎萧悦善画竹，举时无伦。萧亦甚自秘重，有终岁求其一竿一枝而不得者。知予天与好事，忽写一十五竿，惠然见投。予厚其意，高其艺，无以答贶，作歌以报之，凡一百八十六字云。  
植物之中竹难写，古今虽画无似者。萧郎下笔独逼真，丹青以来唯一人。  
人画竹身肥拥肿，萧画茎瘦节节竦。人画竹梢死羸垂，萧画枝活叶叶动。  
不根而生从意生，不笋而成由笔成。野塘水边碕岸侧，森森两丛十五茎。  
婵娟不失筠粉态，萧飒尽得风烟情。举头忽看不似画，低耳静听疑有声。  
西丛七茎劲而健，省向天竺寺前石上见。东丛八茎疏且寒，忆曾湘妃庙里雨中看。  
幽姿远思少人别，与君相顾空长叹。萧郎萧郎老可惜，手颤眼昏头雪色。  
自言便是绝笔时，从今此竹尤难得。  

真娘墓  
真娘墓，虎丘道。不识真娘镜中面，唯见真娘墓头草。霜催桃李风折莲，  
真娘死时犹少年。脂肤荑手不牢固，世间尤物难留连。难留连，易消歇，  
塞北花，江南雪。  

长恨歌  
汉皇重色思倾国，御宇多年求不得。杨家有女初长成，养在深闺人未识。  
天生丽质难自弃，一朝选在君王侧。回眸一笑百媚生，六宫粉黛无颜色。  
春寒赐浴华清池，温泉水滑洗凝脂。侍儿持起娇无力，始是新承恩泽时。  
云鬓花颜金步摇，芙蓉帐暖度春宵。春宵苦短日高起，从此君王不早朝。  
承欢侍宴无闲暇，春从春游夜专夜。后宫佳丽三千人，三千宠爱在一身。  
金屋妆成娇侍夜，玉楼宴罢醉和春。姊妹弟兄皆列土，可怜光彩生门户。  
遂令天下父母心，不重生男重生女。骊宫高处入青云，仙乐风飘处处闻。  
缓歌慢舞凝丝竹，尽日君王看不足。渔阳鞞鼓动地来，惊破霓裳羽衣曲。  
九重城阙烟尘生，千乘万骑西南行。翠华摇摇行复止，西出都门百馀里。  
六军不发无奈何，宛转蛾眉马前死。花钿委地无人收，翠翘金雀玉搔头。  
君王掩面救不得，回看血泪相和流。黄埃散漫风萧索，云栈萦纡登剑阁。  
峨嵋山下少人行，旌旗无光日色薄。蜀江水碧蜀山青，圣主朝朝暮暮情。  
行宫见月伤心色，夜雨闻铃肠断声。天旋日转回龙驭，到此踌躇不能去。  
马嵬坡下泥土中，不见玉颜空死处。君臣相顾尽沾衣，东望都门信马归。  
归来池苑皆依旧，太液芙蓉未央柳。芙蓉如面柳如眉，对此如何不泪垂。  
春风桃李花开日，秋雨梧桐叶落时。西宫南内多秋草，落叶满阶红不扫。  
梨园弟子白发新，椒房阿监青娥老。夕殿萤飞思悄然，孤灯挑尽未成眠。  
迟迟钟鼓初长夜，耿耿星河欲曙天。鸳鸯瓦冷霜华重，翡翠衾寒谁与共。  
悠悠生死别经年，魂魄不曾来入梦。临邛道士鸿都客，能以精诚致魂魄。  
为感君王展转思，遂教方士殷勤觅。排云驭气奔如电，升天入地求之遍。  
上穷碧落下黄泉，两处茫茫皆不见。忽闻海上有仙山，山在虚无缥缈间。  
楼阁玲珑五云起，其中绰约多仙子。中有一人字太真，雪肤花貌参差是。  
金阙西厢叩玉扃，转教小玉报双成。闻道汉家天子使，九华帐里梦魂惊。  
揽衣推枕起徘徊，珠箔银屏迤逦开。云髻半偏新睡觉，花冠不整下堂来。  
风吹仙袂飘□举，犹似霓裳羽衣舞。玉容寂寞泪阑干，梨花一枝春带雨。  
含情凝涕谢君王，一别音容两渺茫。昭阳殿里恩爱绝，蓬莱宫中日月长。  
回头下望人寰处，不见长安见尘雾。唯将旧物表深情，钿合金钗寄将去。  
钗留一股合一扇，钗擘黄金合分钿。但教心似金钿坚，天上人间会相见。  
临别殷勤重寄词，词中有誓两心知。七月七日长生殿，夜半无人私语时。  
在天愿作比翼鸟，在地愿为连理枝。天长地久有时尽，此恨绵绵无绝期。  

长安道  
花枝缺处青楼开，艳歌一曲酒一杯。美人劝我急行乐，自古朱颜不再来。  
君不见，外州官客长安道，一回来时一回老。  

潜别离  
不得哭，潜别离；不得语，暗相思；两心之外无人知。深笼夜锁独栖鸟，  
利剑春断连理枝。河水虽浊有清日，乌头虽黑有白时。唯有潜离与暗别，  
彼此甘心无后期。  

隔浦莲  
隔浦爱红莲，昨日看犹在。夜来风吹落，只得一回采。花开虽有明年期，  
复愁明年还暂时。  

寒食野望吟  
丘墟郭门外，寒食谁家哭。风吹旷野纸钱飞，古墓累累春草绿。  
棠梨花映白杨树，尽是死生离别处。冥漠重泉哭不闻，萧萧暮雨人归去。  

琵琶行并序  
元和十年，予左迁九江郡司马。明年秋，送客湓浦口，闻舟中夜弹琵琶者。听其音，铮铮然有京都声。问其人，本长安倡女，尝学琵琶于穆\$曹二善才，年长色衰，委身为贾人妇。遂命酒，使快弹数曲。曲罢，悯然。自叙少小时欢乐事，今漂沦憔悴，转徙于江湖间。予出官二年，恬然自安#感斯人言，是夕始觉有迁谪意。因为长句，歌以赠之，凡六百一十二言，命曰《琵琶行》。  
浔阳江头夜送客，枫叶荻花秋瑟瑟。主人下马客在船，举酒欲饮无管弦。  
醉不成欢惨将别，别时茫茫江浸月。忽闻水上琵琶声，主人忘归客不发。  
寻声暗问弹者谁，琵琶声停欲语迟。移船相近邀相见，添酒回灯重开宴。  
千呼万唤始出来，犹抱琵琶半遮面。转轴拨弦三两声，未成曲调先有情。  
弦弦掩抑声声思，似诉平生不得志。低眉信手续续弹，说尽心中无限事。  
轻拢慢撚抹复挑，初为霓裳后六幺。大弦嘈嘈如急雨，小弦切切如私语。  
嘈嘈切切错杂弹，大珠小珠落玉盘。间关莺语花底滑，幽咽泉流水下滩。  
水泉冷涩弦疑绝，疑绝不通声暂歇。别有幽情暗恨生，此时无声胜有声。  
银瓶乍破水浆迸，铁骑突出刀枪鸣。曲终收拨当心画，四弦一声如裂帛。  
东船西舫悄无言，唯见江心秋月白。沉吟放拨插弦中，整顿衣裳起敛容。  
自言本是京城女，家在虾蟆陵下住。十三学得琵琶成，名属教坊第一部。  
曲罢曾教善才伏，妆成每被秋娘妒。五陵年少争缠头，一曲红绡不知数。  
钿头银篦击节碎，血色罗裙翻酒污。今年欢笑复明年，秋月春风等闲度。  
弟走从军阿姨死，暮去朝来颜色故。门前冷落鞍马稀，老大嫁作商人妇。  
商人重利轻别离，前月浮梁买茶去。去来江口守空船，绕船月明江水寒。  
夜深忽梦少年事，梦啼妆泪红阑干。我闻琵琶已叹息，又闻此语重唧唧。  
同是天涯沦落人，相逢何必曾相识。我从去年辞帝京，谪居卧病浔阳城。  
浔阳地僻无音乐，终岁不闻丝竹声。住近湓江地低湿，黄芦苦竹绕宅生。  
其间旦暮闻何物，杜鹃啼血猿哀鸣。春江花朝秋月夜，往往取酒还独倾。  
岂无山歌与村笛，呕哑嘲哳难为听。今夜闻君琵琶语，如听仙乐耳暂明。  
莫辞更坐弹一曲，为君翻作琵琶行。感我此言良久立，却坐促弦弦转急。  
凄凄不似向前声，满座重闻皆掩泣。座中泣下谁最多，江州司马青衫湿。  

简简吟  
苏家小女名简简，芙蓉花腮柳叶眼。十一把镜学点妆，十二抽针能绣裳。  
十三行坐事调品，不肯迷头白地藏。玲珑云髻生花样，飘□风袖蔷薇香。  
殊姿异态不可状，忽忽转动如有光。二月繁霜杀桃李，明年欲嫁今年死。  
丈人阿母勿悲啼，此女不是凡夫妻。恐是天仙谪人世，只合人间十三岁。  
大都好物不坚牢，彩云易散琉璃脆。  

花非花  
花非花，雾非雾，夜半来，天明去。来如春梦几多时，去似朝云无觅处。  

醉后狂言酬赠萧殷二协律  
馀杭邑客多羁贫，其间甚者萧与殷。天寒身上犹衣葛，日高甑中未拂尘。  
江城山寺十一月，北风吹沙雪纷纷。宾客不见绨袍惠，黎庶未沾襦衤夸恩。  
此时太守自惭愧，重衣复衾有馀温。因命染人与针女，先制两裘赠二君。  
吴棉细软桂布密，柔如狐腋白似云。劳将诗书投赠我，如此小惠何足论。  
我有大裘君未见，宽广和暖如阳春。此裘非缯亦非纩，裁以法度絮以仁。  
刀尺钝拙制未毕，出亦不独裹一身。若令在郡得五考，与君展覆杭州人。  

夜哭李夷道  
逝者绝影响，空庭朝复昏。家人哀临毕，夜锁寿堂门。无妻无子何人葬，  
空见铭旌向月翻。  

醉歌  
罢胡琴，掩秦瑟，玲珑再拜歌初毕。谁道使君不解歌，听唱黄鸡与白日。  
黄鸡催晓丑时鸣，白日催年酉时没。腰间红绶系未稳，镜里朱颜看已失。  
玲珑玲珑奈老何，使君歌了汝更歌。  

寒食卧病  
病逢佳节长叹息，春雨濛濛榆柳色。羸坐全非旧日容，扶行半是他人力。  
喧喧里巷踏春归，笑闭柴门度寒食。  

长安早春旅怀  
轩车歌吹喧都邑，中有一人向隅立。夜深明月卷帘愁，日暮青山望乡泣。  
风吹新绿草芽折，雨洒轻黄柳条湿。此生知负少年春，不展愁眉欲三十。  

晚秋夜  
碧空溶溶月华静，月里愁人吊孤影。花开残菊傍疏篱，叶下衰桐落寒井。  
塞鸿飞急觉秋尽，邻鸡鸣迟知夜永。凝情不语空所思，风吹白露衣裳冷。  

秋晚  
篱菊花稀砌桐落，树阴离离日色薄。单幕疏帘贫寂寞，凉风冷露秋萧索。  
光阴流转忽已晚，颜色凋残不如昨。莱妻卧病月明时，不捣寒衣空捣药。  

谪居  
面瘦头斑四十四，远谪江州为郡吏。逢时弃置从不才，未老衰羸为何事。  
火烧寒涧松为烬，霜降春林花委地。遭时荣悴一时间，岂是昭昭上天意。  

偶然二首  
楚怀邪乱灵均直，放弃合宜何恻恻。汉文明圣贾生贤，谪向长沙堪叹息。  
人事多端何足怪，天文至信犹差忒。月离于毕合霶[雨沲]，有时不雨何能测。  
火发城头鱼水里，救火竭池鱼失水。乖龙藏在牛领中，雷击龙来牛枉死。  
人道蓍神龟骨圣，试卜鱼牛那至此。六十四卦七十钻，毕竟不能知所以。  

喜山石榴花开  
忠州州里今日花，庐山山头去年树。已怜根损斩新栽，还喜花开依旧数。  
赤玉何人小琴轸，红缬谁家合罗衤夸。但知烂漫恣情开，莫怕南宾桃李妒。  

恻恻吟  
恻恻复恻恻，逐臣返乡国。前事难重论，少年不再得。泥途绛老头斑白，  
炎瘴灵均面黎黑。六年不死却归来，道著姓名人不识。  

席上答微之  
我住浙江西，君去浙江东。勿言一水隔，便与千里同。富贵无人劝君酒，  
今宵为我尽杯中。  

苏州李中丞以元日郡斋感怀诗寄微之及予  

辄依来篇七言八韵走笔奉答兼呈微之  
白首馀杭白太守，落魄抛名来已久。一辞渭北故园春，再把江南新岁酒。  
杯前笑歌徒勉强，镜里形容渐衰朽。领郡惭当潦倒年，邻州喜得平生友。  
长州草接松江岸，曲水花连镜湖口。老去还能痛饮无，春来曾作闲游否。  
凭莺传语报李六，倩雁将书与元九。莫嗟一日日催人，且贵一年年入手。  

九日宴集醉题郡楼兼呈周殷二判官  
前年九日在馀杭，呼宾命宴虚白堂。去年九日到东洛，今年九日来吴乡。  
两边蓬鬓一时白，三处菊花同为黄。一日日知添老病，一年年又惜重阳。  
江南九月未摇落，柳青蒲绿稻穗香。姑苏台榭倚苍霭，太湖山水含清光。  
可怜假日好天色，公门吏静风景凉。榜舟鞭马取宾客，扫楼拂席排壶觞。  
胡琴铮钅从指拨剌，吴娃美丽眉眼长。笙歌一曲思凝绝，金钿再拜光低昂。  
日脚欲落备灯烛，风头渐高加酒浆。觥盏滟飞菡萏叶，舞鬟摆落茱萸房。  
半酣凭槛起四顾，七堰八门六十坊。远近高低寺间出，东西南北桥相望。  
水道脉分棹鳞次，里闾棋布城册方。人烟树色无隙罅，十里一片青茫茫。  
自问有何才与政，高厅大馆居中央。铜鱼今乃泽国节，刺史自古吴都王。  
郊无戎马郡无事，门有棨戟腰有章。盛时傥来合惭愧，壮岁忽去还感伤。  
从事醒归应不可，使君醉倒亦何妨。请君停杯听我语，此语真实非虚狂。  
五旬已过不为夭，七十为期盖是常。须知菊酒登高会，从此多无二十场。  

霓裳羽衣舞歌  
我昔元和侍宪皇，曾陪内宴宴昭阳。千歌万舞不可数，就中最爱霓裳舞。  
舞时寒食春风天，玉钩栏下香案前。案前舞者颜如玉，不著人家俗衣服。  
虹裳霞帔步摇冠，钿璎累累珮珊珊。娉婷似不任罗绮，顾听乐悬行复止。  
磬箫筝笛递相搀，击□弹吹声逦迤。散序六奏未动衣，阳台宿云慵不飞。  
中序擘[马砉]初入拍，秋竹竿裂春冰坼。飘然转旋回云轻，嫣然纵送游龙惊。  
小垂手后柳无力，斜曳裾时云欲生。烟蛾连敛略不胜态，风袖低昂如有情。  
上元点鬟招萼绿，王母挥袂别飞琼。繁音急节十二遍，跳珠撼玉何铿铮。  
翔鸾舞了却收翅，唳鹤曲终长引声。当时乍见惊心目，凝视谛听殊未足。  
一落人间八九年，耳冷不曾闻此曲。湓城但听山魈语，巴峡唯闻杜鹃哭。  
移领钱塘第二年，始有心情问丝竹。玲珑箜篌谢好筝，陈宠觱栗沈平笙。  
清弦脆管纤纤手，教得霓裳一曲成。虚白亭前湖水畔，前后只应三度按。  
便除庶子抛却来，闻道如今各星散。今年五月至苏州，朝钟暮角催白头。  
贪看案牍常侵夜，不听笙歌直到秋。秋来无事多闲闷，忽忆霓裳无处问。  
闻君部内多乐徒，问有霓裳舞者无。答云七县十万户，无人知有霓裳舞。  
唯寄长歌与我来，题作霓裳羽衣谱。四幅花笺碧间红，霓裳实录在其中。  
千姿万状分明见，恰与昭阳舞者同。眼前仿佛睹形质，昔日今朝想如一。  
疑从魂梦呼召来，似著丹青图写出。我爱霓裳君合知，发于歌咏形于诗。  
君不见，我歌云：惊破霓裳羽衣曲；又不见，我诗云：曲爱霓裳未拍时。  
由来能事皆有主，杨氏创声君造谱。君言此舞难得人，须是倾城可怜女。  
吴妖小玉飞作烟，越艳西施化为土。娇花巧笑久寂寥，娃馆苎罗空处所。  
如君所言诚有是，君试从容听我语。若求国色始翻传，但恐人间废此舞。  
妍蚩优劣宁相远，大都只在人抬举。李娟张态君莫嫌，亦拟随宜且教取。  

小童薛阳陶吹觱栗歌  
剪削干芦插寒竹，九孔漏声五音足。近来吹者谁得名，关璀老死李衮生。  
衮今又老谁其嗣，薛氏乐童年十二。指点之下师授声，含嚼之间天与气。  
润州城高霸月明，吟霜思月欲发声。山头江底何悄悄，猿声不喘鱼龙听。  
翕然声作疑管裂，诎然声尽疑刀截。有时婉软无筋骨，有时顿挫生棱节。  
急声圆转促不断，轹轹辚辚似珠贯。缓声展引长有条，有条直直如笔描。  
下声乍坠石沉重，高声忽举云飘萧。明日公堂陈宴席，主人命乐娱宾客。  
碎丝细竹徒纷纷，宫调一声雄出群。众音[尔见]缕不落道，有如部伍随将军。  
嗟尔阳陶方稚齿，下手发声已如此。若教头白吹不休，但恐声名压关李。  

啄木曲  
莫买宝剪刀，虚费千金直。我有心中愁，知君剪不得。莫磨解结锥，虚劳人气力。  
我有肠中结，知君解不得。莫染红丝线，徒夸好颜色。我有双泪珠，知君穿不得。  
莫近红炉火，炎气徒相逼。我有两鬓霜，知君销不得。  
刀不能剪心愁，锥不能解肠结，线不能穿泪珠，火不能销鬓雪。  
不如饮此神圣杯，万念千忧一时歇。  

题灵岩寺  
娃宫屐廊寻已倾，砚池香径又欲平。二三月时但草绿，几百年来空月明。  
使君虽老颇多思，携觞领妓处处行。今愁古恨入丝竹，一曲凉州无限情。  
直自当时到今日，中间歌吹更无声。  

日渐长赠周殷二判官  
日渐长，春尚早。墙头半露红萼枝，池岸新铺绿芽草。蹋草攀枝仰头叹，  
何人知此春怀抱。年颜盛壮名未成，官职欲高身已老。万茎白发真堪恨，  
一片绯衫何足道。赖得君来劝一杯，愁开闷破心头好。  

花前叹  
前岁花前五十二，今岁花前五十五。岁课年功头发知，从霜成雪君看取。  
几人得老莫自嫌，樊李吴韦尽成土。南州桃李北州梅，且喜年年作花主。  
花前置酒谁相劝，容坐唱歌满起舞。欲散重拈花细看，争知明日无风雨。  

就花枝  
就花枝，移酒海，今朝不醉明朝悔。且算欢娱逐日来，任他容鬓随年改。  
醉翻衫袖抛小令，笑掷骰盘呼大采。自量气力与心情，三五年间犹得在。  

醉题沈子明壁  
不爱君池东十丛菊，不爱君池南万竿竹#爱君帘下唱歌人，色似芙蓉声似玉。  
我有阳关君未闻，若闻亦应愁杀君。  

劝酒  
劝君一杯君莫辞，劝君两杯君莫疑，劝君三杯君始知。  
面上今日老昨日，心中醉时胜醒时。天地迢迢自长久，白兔赤乌相趁走。  
身后堆金拄北斗，不如生前一尊酒。君不见，春明门外天欲明，喧喧歌哭半死生。  
游人驻马出不得，白舆紫车争路行。归去来，头已白，典钱将用买酒吃。  

对镜吟  
白头老人照镜时，掩镜沉吟吟旧诗。二十年前一茎白，如今变作满头丝。  
吟罢回头索杯酒，醉来屈指数亲知。老于我者多穷贱，设使身存寒且饥。  
少于我者半为土，墓树已抽三五枝。我今幸得见头白，禄俸不薄官不卑。  
眼前有酒心无苦，只合欢娱不合悲。  

耳顺吟寄敦诗梦得  
三十四十五欲牵，七十八十百病缠。五十六十却不恶，恬淡清净心安然。  
已过爱贪声利后，犹在病羸昏耄前。未无筋力寻山水，尚有心情听管弦。  
闲开新酒常数盏，醉忆旧诗吟一篇。敦诗梦得且相劝，不用嫌他耳顺年。  

忆旧游  
忆旧游，旧游安在哉。旧游之人半白首，旧游之地多苍苔。  
江南旧游凡几处，就中最忆吴江隈。长洲绿苑柳万树，齐云楼春酒一杯。  
阊门晓严旗鼓出，皋桥夕闹船舫回。修蛾慢脸灯下醉，急管繁弦头上催。  
六七年前狂烂漫，三千里外思徘徊。李娟张态一春梦，周五殷三归夜台。  
虎丘月色为谁好，娃宫花枝应自开。赖得刘郎解吟咏，江山气色合归来。  

答崔宾客晦叔十二月四日见寄  
今岁日馀二十六，来岁年登六十二。尚不能忧眼下身，因何更算人间事。  
居士忘筌默默坐，先生枕麴昏昏睡。早晚相从归醉乡，醉乡去此无多地。  

劝我酒  
劝我酒，我不辞。请君歌，歌莫迟。歌声长，辞亦切，此辞听者堪愁绝。  
洛阳女儿面似花，河南大尹头如雪。  

除官赴关留赠微之  
去年十月半，君来过浙东。今年五月尽，我发向关中。两乡默默心相别，  
一水盈盈路不通。从此津人应省事，寂寥无复递诗筒。  

舒员外游香山寺数日不归兼辱尺书大夸胜事时  

正直坐衙虑囚之际走笔题长句以赠之  
香山石楼倚天开，翠屏壁立波环回。黄菊繁时好客到，碧云合处佳人来。  
酡颜一笑夭桃绽，清吟数声寒玉哀。轩骑逶迟棹容与，留连三日不能回。  
白头老尹府中坐，早衙才退暮衙催。庭前阶上何所有，累囚成贯案成堆。  
岂无池塘长秋草，亦有丝竹生尘埃。今日清光昨夜月，竟无人来劝一杯。  

秋日与张宾客舒著作同游龙门醉中狂歌凡二百三十八字  
秋天高高秋光清，秋风嫋嫋秋虫鸣。嵩峰馀霞锦绮卷，伊水细浪鳞甲生。  
洛阳闲客知无数，少出游山多在城。商岭老人自追逐，蓬丘逸士相逢迎。  
南出鼎门十八里，庄店逦迤桥道平。不寒不热好时节，鞍马稳快衣衫轻。  
并辔踟蹰下西岸，扣舷容与绕中汀。开怀旷达无所系，触目胜绝不可名。  
荷衰欲黄荇犹绿，鱼乐自跃鸥不惊。翠藻蔓长孔雀尾，彩船橹急寒雁声。  
家□一壶白玉液，野花数把黄金英。昼游四看西日暮，夜话三及东方明。  
暂停杯觞辍吟咏，我有狂言君试听。丈夫一生有二志，兼济独善难得并。  
不能救疗生民病，即须先濯尘土缨。况吾头白眼已暗，终日戚促何所成。  
不如展眉开口笑，龙门醉卧香山行。  

履信池樱桃岛上醉后走笔送别舒员外  

兼寄宗正李卿考功崔郎中  
樱桃岛前春，去春花万枝。忽忆与宗卿闲饮日，又忆与考功狂醉时。  
岁晚无花空有叶，风吹满地干重叠。蹋叶悲秋复忆春，池边树下重殷勤。  
今朝一酌临寒水，此地三回别故人。樱桃花来春千万朵，来春共谁花下坐。  
不论崔李上青云，明日舒三亦抛我。  

雪中晏起偶咏所怀兼呈张常侍韦庶子皇甫郎中  
穷阴苍苍雪雰雰，雪深没胫泥埋轮。东家典钱归碍夜，南家贳米出凌晨。  
我独何者无此弊，复帐重衾暖若春。怕寒放懒不肯动，日高睡足方频伸。  
瓶中有酒炉有炭，瓮中有饭庖有薪。奴温婢饱身晏起，致兹快活良有因。  
上无皋陶伯益廊庙材，的不能匡君辅国活生民。下无巢父许由箕颍操，  
又不能食薇饮水自苦辛。君不见南山悠悠多白云，又不见西京浩浩唯红尘。  
红尘闹热白云冷，好于冷热中间安置身。三年侥幸忝洛尹，两任优稳为商宾。  
非贤非愚非智慧，不富不贵不贱贫。冉冉老去过六十，腾腾闲来经七春。  
不知张韦与皇甫，私唤我作何如人。  

闲吟  
贫穷汲汲求衣食，富贵营营役心力。人生不富即贫穷，光阴易过闲难得。  
我今幸在穷富间，虽在朝廷不入山。看雪寻花玩风月，洛阳城里七年闲。  

诏下  
昨日诏下去罪人，今日诏下得贤臣。进退者谁非我事，世间宠辱常纷纷。  
我心与世两相忘，时事虽闻如不闻。但喜今年饱饭吃，洛阳禾稼如秋云。  
更倾一尊歌一曲，不独忘世兼忘身。  

池上作  
西溪风生竹森森，南潭萍开水沈沈。丛翠万竿湘岸色，空碧一泊松江心。  
浦派萦回误远近，桥岛向背迷登临。澄澜方丈若万顷，倒影咫尺如千寻。  
泛然独游邈然坐，坐念行心思古今。菟裘不闻有泉沼，西河亦恐无云林。  
岂如白翁退老地，树高竹密池塘深。华亭双鹤白矫矫，太湖四石青岑岑。  
眼前尽日更无客，膝上此时惟有琴。洛阳冠盖自相索。谁肯来此同抽簪。  

咏史  
秦靡利刀斩李斯，齐烧沸鼎烹郦其。可怜黄绮入商洛，闲卧白云歌紫芝。  
彼为葅醢几上尽，此作鸾凤天外飞。去者逍遥来者死，乃知祸福非天为。  

哭师皋  
南康丹旐引魂回，洛阳篮舁送葬来。北邙原边草树畔，月苦烟愁夜过半。  
妻孥兄弟号一声，十二人肠一时断。往者何人送者谁，乐天哭别师皋时。  
平生分义向人尽，今日哀冤唯我知。我知何益徒垂泪，篮舆回竿马回辔。  
何日重闻扫市歌，谁家收得琵琶妓。萧萧风树白杨影，苍苍露草青蒿气。  
更就坟边哭一声，与君此别终天地。  

感旧并序  
故李侍郎杓直，长庆元年春薨，元相公微之，太和六年秋薨。崔侍郎晦叔，太和七年夏薨。刘尚书梦得，会昌二年秋薨。四君子，予之执友也。三十年间，凋零共尽，唯予衰病，至今独存，因咏悲怀，题为《感旧》。  
晦叔坟荒草已陈，梦得墓湿土犹新。微之捐馆将一纪，杓直归丘十二春。  
城中虽有故第宅，庭芜园废生荆榛。箧中亦有旧书札，纸穿字蠹成灰尘。  
平生定交取人窄，屈指相知唯五人。四人先去我在后，一枚蒲柳衰残身。  
岂无晚岁新相识，相识面亲心不亲。人生莫羡苦长命，命长感旧多悲辛。  

达哉乐天行  
达哉达哉白乐天，分司东都十三年。七旬才满冠已挂，半禄未及车先悬。  
或伴游客春行乐，或随山僧夜坐禅。二年忘却问家事，门庭多草厨少烟。  
庖童朝告盐米尽，侍婢暮诉衣裳穿。妻孥不悦甥侄闷，而我醉卧方陶然。  
起来与尔画生计，薄产处置有后先。先卖南坊十亩园，次卖东郭五顷田。  
然后兼卖所居宅，仿佛获缗二三千。半与尔充食衣费，半与吾供酒肉钱。  
吾今已年七十一，眼昏须白头风眩。但恐此钱用不尽，即先朝露归夜泉。  
未归且住亦不恶，饥餐乐饮安稳眠。死生无可无不可，达哉达哉白乐天。  

### 苏东坡七古上七十四首  

辛丑十一月十九日既与子由别于郑州  

西门之外马上赋诗一篇寄之  
不饮胡为醉兀兀，此心已逐归鞍发。归人犹自念庭闱，今我何以慰寂寞。  
登高回首坡陇隔，惟见乌帽出复没。苦寒念尔衣裘薄，独骑瘦马踏残月。  
路人行歌居人乐，僮仆怪我苦凄恻。亦知人生要有别，但恐岁月去飘忽。  
寒灯相对记畴昔，夜雨何时听萧瑟。君知此意不可忘，慎勿苦爱高官职。  

和子由踏青  
东风陌上惊微尘，游人初乐岁华新。人闲正好路傍饮，麦短未怕游车轮。  
城中居人厌城郭，喧阗晓出空四邻。歌鼓惊山草木动，箪瓢散野乌鸢驯。  
何人聚众称道人，遮道卖符色怒瞋。宜蚕使汝茧如瓮，宜畜使汝羊如麕。  
路人未必信此语，强为买服禳新春。道人得钱径沽酒，醉倒自谓吾符神。  

和子由蚕市  
蜀人衣食常苦艰，蜀人游乐不知还。千人耕种万人食，一年辛苦一春闲。  
闲时尚以蚕为市，共忘辛苦逐欣欢。去年霜降砍秋荻，今年箔积如连山。  
破瓢为轮土为釜，争买不翅金与纨。忆昔与子皆童丱，年年废书走市观。  
市人争夸斗巧智，野人喑哑遭欺谩。诗来使我感旧事，不悲去国悲流年。  

记所见开元寺吴道子画佛灭度以答子由  
西方真人谁所见，衣被七宝从双狻。当时修道颇辛苦，柏生两肘乌巢肩。  
初如濛濛隐山玉，渐如濯濯出水莲。道成一旦就空灭，奔会四海悲人天。  
翔禽哀响动林谷，兽鬼踯躅泪迸泉。庞眉深目彼谁子，绕床弹指性自圆。  
隐如寒月堕清昼，空有孤光留故躔。春游古寺拂尘壁，遗像久此霾香烟。  
画师不复写名姓，皆云道子口所传。纵横固已蔑孙邓，有如巨鳄吞小鲜。  
来诗所夸孰与比，安得携挂其旁观。  

石鼓歌  
冬十二月岁辛丑，我初从政见鲁叟。旧闻石鼓今见之，文字郁律蛟蛇走。  
细观初以指画肚，欲读嗟如箝在口。韩公好古生已迟，我今况又百年后。  
强寻偏傍推点画，时得一二遗八九。我车既攻马亦同，其鱼维鱼与贯之柳。  
古器纵横犹识鼎，众星错落仅名斗。横糊半已似瘢胝，诘曲犹能辨跟肘。  
娟娟缺月隐云雾，濯濯嘉禾秀稂莠。漂流百战偶然存，独立千载谁与友。  
上追轩颉相唯诺，下揖冰斯同□□。忆昔周宣歌鸿雁，当时籀史变蝌蚪。  
厌乱人方思圣贤，中兴天为生耆□。东征徐虏阚虓虎，北伏犬戎随指嗾。  
象胥杂沓贡狼鹿，方召联翩赐圭卣。遂因鼓鼙思将帅，岂为考击烦矇瞍。  
何人作颂比嵩高，万古斯文齐岣嵝。勋劳至大不矜伐，文武未远犹忠厚。  
欲寻年岁无甲乙，岂有名字记谁某。自从周衰更七国，竟使秦人有九有。  
扫除诗书诵法律，投弃俎豆陈鞭杻。当年何人佐祖龙，上蔡公子牵黄狗。  
登山刻石颂功烈，后者无继前者偶。皆云皇帝巡四国，烹灭强暴救黔首。  
六经既已委灰尘，此鼓亦当遭击掊。传闻九鼎沦泗上，欲使万夫沉水取。  
暴君纵欲穷人力，神物义不污秦垢。是时石鼓何处避，无乃天工令鬼守。  
兴亡百变物自闲，富贵一朝名不朽。细思物理坐叹息，人生安得如汝寿。  

王维吴道子画  
何处访吴画，普门与开元。开元有东塔，摩诘留手痕。吾观画品中，莫如二子尊。  
道子实雄放，浩如海波翻。当其下手风雨快，笔所未到气已吞。  
亭亭双林间，彩晕扶桑暾。中有至人谈寂灭，悟者悲涕迷者手自扪。  
蛮君鬼伯千万万，相排竞进头如鼋。摩诘本诗老，佩芷袭芳荪。  
今观此壁画，亦若其诗清且敦。祇园弟子尽鹤骨，心如死灰不复温。  
门前两丛竹，雪节贯霜根。交柯乱叶动无数，一一皆可寻其源。  
吴生虽妙绝，犹以画工论。摩诘得之于象外，有如仙翮谢笼樊。  
吾观二子皆神俊，又于维也敛衽无间言。  

维摩像唐杨惠之塑在天柱寺  
昔者子舆病且死，其友子祀往问之。跰□鉴井自叹息，造物将安以我为。  
今观古塑维摩像，病骨磊嵬如枯龟。乃知至人外生死，此身变化浮云随。  
至人岂不硕且好，身虽未病心已疲。此叟神完中有恃，谈笑可却千熊羆。  
当其在时或问法，俯首无言心自知。世今遗像兀不语，与昔未死无增亏。  
田翁俚妇那肯顾，时有野鼠衔其髭。见之使人每自失，谁能与结无言师。  

秦穆公墓  
橐泉在城东，墓在城中无百步。乃知昔未有此城，秦人以泉识公墓。  
昔公生不诛孟明，岂有死之日而忍用其良。乃知三子殉公意，亦如齐之二子从田横。  
古人感一饭，尚能杀其身。今人不复见此等，乃以所见疑古人。  
古人不可望，今人益可伤。  

将往终南和子由见寄  
人生百年寄鬓须，富贵何啻葭中莩。惟将翰墨留染濡，绝胜醉倒蛾眉扶。  
我今废学如寒竽，久不吹之涩欲无。岁云暮矣嗟几馀，欲往南溪侣禽鱼。  
秋风吹雨凉生肤，夜长耿耿添漏壶。穷年弄笔衫袖乌，古人有之我愿如。  
终朝危坐学僧趺，闭门不出闲履凫。下视官爵如泥淤，嗟我何为久踟蹰。  
岁月岂肯与汝居，仆夫起餐秣吾驹。  

二十七日自阳平至斜谷宿于南山中蟠龙寺  
横槎晚渡碧涧口，骑马夜入南山谷。谷中暗水响泷泷，岭上疏星明煜煜。  
寺藏岩底千万仞，路转山腰三百曲。风生饥虎啸空林，月黑惊□窜修竹。  
入门突兀见深殿，照佛青荧有残烛。愧无酒食待游人，旋斫杉松煮溪蔌。  
板阁独眠惊旅枕，木鱼晓动随僧粥。起观万瓦郁参差，日乱千岩散红绿。  
门前商贾负椒荈，山后咫尺连巴蜀。何时归耕江上田，一夜心逐南飞鹄。  

渼陂鱼  
霜筠细破为双掩，中有长鱼如卧剑。紫荇穿腮气惨凄，红鳞照座光磨闪。  
携来虽远鬣尚动，烹不待熟指先染。坐客相看为解颜，香粳饱送如填堑。  
早岁尝为荆渚客，黄鱼屡食沙头店。滨江易采不复珍，盈尺辄弃无乃僭。  
自从西征复何有，欲致南烹嗟久欠，游□琐细空自腥，乱骨纵横动遭砭，  
故人远饣鬼何以报。客俎久空惊忽赡，东道无辞信使频，西邻幸有庖齑酉严。  

司竹监烧苇园因召都巡检柴贻勖左藏以其徒会猎园下  
官园刈苇岁留槎，深冬放火如红霞。枯槎烧尽有根在，春雨一洗皆萌芽。  
黄狐老兔最狡捷，卖侮百兽常矜夸。年年此厄竟不悟，但爱蒙密争来家。  
风回焰卷毛尾热，欲出已被苍鹰遮。野人来言此最乐，徒手晓出归满车。  
巡边将军在近邑，呼来飒飒从矛叉。戍兵久闲可小试，战鼓虽冻犹堪挝。  
雄心欲搏南涧虎，阵势颇学常山蛇。霜干火烈声爆野，飞走无路号且呀。  
迎人截来砉逢箭，避犬逸去穷投罝。击鲜走马殊未厌，但恐落日催栖鸦。  
弊旗仆鼓坐数获，鞍挂雉兔肩分穓。主人置酒聚狂客，纷纷醉语晚更哗。  
燎毛燔肉不暇割，饮啖直欲追羲娲。青丘云梦古所咤，与此何啻百倍加。  
苦遭谏疏说夷羿，又被赋客嘲淫奢。岂如闲官走山邑，放旷不与趋朝衙。  
农工已毕岁云暮，车骑虽少宾殊佳。酒酣上马去不告，猎猎霜风吹帽斜。  

王颐赴建州钱监求诗及草书  
我昔识子自武功，寒厅夜语尊酒同。酒阑烛尽语不尽，倦仆立寐僵屏风。  
丁宁劝学不死诀，自言亲受方瞳翁。嗟予闻道不早悟，醉梦颠倒随盲聋。  
迩来忧患苦摧剥，意思萧索如霜蓬，羡君颜色愈少壮，外慕渐少由中充。  
河车挽水灌脑黑，丹砂伏火入颊红。大梁相逢又东去，但道何日辞樊笼。  
未能便乞句漏令，官曹似是锡与铜。留诗河上慰离别，草书未暇缘匆匆。  

石苍舒醉墨堂  
人生识字忧患始，姓名粗记可以休。何用草书夸神速，开卷惝怳令人愁。  
我尝好之每自笑，君有此病何能瘳。自言其中有至乐，适意无异逍遥游。  
近者作堂名醉墨，如饮美酒销百忧。乃知柳子语不妄，病嗜土炭如珍羞。  
君于此艺亦云至，堆墙败笔如山丘。兴来一挥百纸尽，骏马倏忽踏九州。  
我书意造本无法，点画信手烦推求。胡为议论独见假，只字片纸皆藏收。  
不减钟张君自足，下方罗赵我亦优。不须临池更苦学，完取绢素充衾裯。  

送安惇秀才失解西归  
旧书不厌百回读，熟读深思子自知。他年名宦恐不免，今日栖迟那可追。  
我昔家居断还往，著书不暇窥园葵。朅来东游慕人爵，弃去旧学从儿嬉。  
狂谋谬算百不遂，惟有霜鬓来如期。故山松柏皆手种，行且拱矣归何时。  
万事早知皆有命，十年浪走宁非痴。与君未可较得失，临别惟有长嗟咨。  

送任伋通判黄州兼寄其兄孜  
吾州之豪任公子，少年盛壮日千里。无媒自进谁识之，有才不用今老矣。  
别来十年学不厌，读破万卷诗愈美。黄州小郡夹溪谷，茅屋数家依竹苇。  
知命无忧子何病，见贤不荐谁当耻。平原老令更可悲，六十青衫贫欲死。  
桐乡遗老至今泣，颍川大姓谁能箠。因君寄声问消息，莫对黄鹞矜爪觜。  

送吕希道知和州  
去年送君守解梁，今年送君守历阳。年年送人作太守，坐受尘土堆胸肠。  
君家联翩三将相，富贵未已今方将。凤雏骥子生有种，毛骨往往传诸郎。  
观君崛郁负奇表，便合剑佩趋明光。胡为小郡屡奔走，征马未解风帆张。  
我生本自便江海，忍耻未去犹傍徨。无言赠君有长叹，美哉河水空洋洋。  

送文与可出守陵州  
壁上墨君不解语，见之尚可消百忧。而况我友似君者，素节凛凛欺霜秋。  
清诗健笔何足数，逍遥齐物追庄周。夺官遣去不自觉，晓梳脱发谁能收。  
江边乱山赤如赭，陵阳正在千山头。君知远别怀抱恶，时遣墨君解我愁。  

送刘道原归觐南康  
晏婴不满六尺长，高节万仞陵首阳。青衫白发不自叹，富贵在天那得忙。  
十年闭户乐幽独，百金购书收散亡。朅来东观弄丹墨，聊借旧史诛奸强。  
孔融不肯下曹操，汲黯本自轻张汤。虽无尺箠与寸刃，口吻排击含风霜。  
自言静中阅世俗，有似不饮观酒狂。衣巾狼藉又屡舞，傍人大笑供千场。  
交朋翩翩去略尽，惟我与子犹傍徨。世人共弃君独厚，岂敢自爱恐子伤。  
朝来告别惊何速，归意已逐征鸿翔。匡庐先生古君子，挂冠两纪鬓未苍。  
定将文度置膝上，喜动邻里烹猪羊。君归为我道名姓，幅巾他日容登堂。  

欧阳少师令赋所蓄石屏  
何人遗公石屏风，上有水墨希微踪。  
不画长林与巨植，独画峨嵋山西雪岭上万岁不长之孤松。  
崖崩涧绝可望不可到，孤烟落日相溟濛。含风偃蹇得真态，刻画始信天有工。  
我恐毕宏韦偃死葬虢山下，骨可朽烂心难穷。神机巧思无所发，化为烟霏沦石中。  
古来画师非俗士，摹写物象略与诗人同。愿公作诗慰不遇，无使二子含愤泣幽宫。  

陪欧阳公宴西湖  
谓公方壮鬓似雪，谓公已老光浮颊。朅来湖上饮美酒，醉后剧谈犹激烈。  
湖边草木新著霜，芙蓉晚菊争煌煌。插花起舞为公寿，公言百岁如风狂。  
赤松共游也不恶，谁能忍饥啖仙药。已将寿夭付天公，彼徒辛苦吾差乐。  
城上乌栖暮霭生，银缸画独照湖明。不辞歌诗劝公饮，坐无桓伊能抚筝。  

泗洲僧伽塔  
我昔南行舟系汴，逆风三日沙吹面。舟人共劝祷灵塔，香火未收旗脚转。  
回头顷刻失长桥，却到龟山未朝饭。至人无心何厚薄，我自怀私欣所便。  
耕田欲雨刈欲晴，去得顺风来者怨。若使人人祷辄遂，造物应须日千变。  
我今身世两悠悠，去无所逐来无恋。得行固愿留不恶，每到有求神亦倦。  
退之旧云三百尺，澄观所营今已换。不嫌俗士污丹梯，一看云山绕淮甸。  

十月十六日记所见  
风高月暗云水黄，淮阴夜发朝山阳。山阳晓雾如细雨，炯炯初日寒无光。  
云收雾卷已停午，有风北来寒欲僵。忽惊飞雹穿户牖，迅驶不复容遮防。  
市人颠沛百贾乱，疾雷一声如颓墙。使君来呼晚置酒，坐定已复日照廊。  
怳疑所见皆梦寐，百种变怪旋消亡。共言蛟龙厌旧穴，鱼鳖随徙空陂塘。  
愚儒无知守章句，论说黑白推何祥。惟有主人言可用，天寒欲雪饮此觞。  

游金山寺  
我家江水初发源，宦游直送江入海。闻道潮头一丈高，天寒尚有沙痕在。  
中泠南畔石盘陀，古来出没随涛波。试登绝顶望乡国，江南江北青山多。  
羁愁畏晚寻归楫，山僧苦留看落日。微风万顷靴文细，断霞半空鱼尾赤。  
是时江月初生魄，二更月落天深黑。江心似有炬火明，飞焰照山栖鸟惊。  
怅然归卧心莫识，非鬼非人竟何物。江山如此不归山，江神见怪惊我顽。  
我谢江神岂得已，有田不归如江水。  

自金山放船至焦山  
金山楼观何耽耽，撞钟击鼓闻淮南。焦山何有有修竹，采薪汲水僧两三。  
云霾浪打人迹绝，时有沙户祈春蚕。我来金山更留宿，而此不到心怀惭。  
同游尽返决独往，赋命穷薄轻江潭。清晨无风浪自涌，中流歌啸倚半酣。  
老僧下山惊客至，迎笑喜作巴人谈。自言久客忘乡井，只有弥勒为同龛。  
困眠得就纸帐暖，饱食未厌山蔬甘。山林饥卧古亦有，无田不退宁非贪。  
展禽虽未三见黜，叔夜自知七不堪。行当投劾谢簪组，为我佳处留茅庵。  

次韵子由柳湖感物  
忆昔子美在东屯，数间茅屋苍山根。嘲吟草木调蛮獠，欲与猿鸟争啾喧。  
子今憔悴众所弃，驱马独出无往还。惟有柳湖万株柳，清阴与子共朝昏。  
胡为讥评不少借，生意凌挫难为繁。柳虽无言不解愠，世俗乍见应怃然。  
娇姿共爱春濯濯，岂问空腹修蛇蟠。朝看浓翠傲炎赫，夜爱疏影摇清圆。  
风翻雪阵春絮乱，蠹响啄木秋声坚。四时盛衰各有态，摇落凄怆惊寒温。  
南山孤松积雪底，抱冻不死谁复贤。  

送蔡冠卿知饶州  
吾观蔡子与人游，掀豗笑语无不可。平生傥荡不惊俗，临事迂阔乃过我。  
横前坑阱众所畏，布路金珠谁不裹。尔来变化惊何速，昔号刚强今亦颇。  
怜君独守廷尉法，晚岁却理鄱阳柁。莫嗟天骥逐羸牛，欲试良玉须猛火。  
世事徐观真梦寐，人生不信长车感轲。知君决狱有阴功，他日老人酬魏颗。  

次韵杨褒早春  
穷巷凄凉苦未和，君家庭院得春多。不辞瘦马骑冲雪，来听佳人唱踏莎。  
破恨径须烦麴蘖，增年谁复怨羲娥。良辰乐事古难并，白发青山我亦歌。  
细雨郊园聊种菜，冷官门户可张罗。放朝三日君恩重，睡美不知身在何。  

腊日游孤山访惠勤惠思二僧  
天欲雪，云满湖，楼台明灭山有无。水清出石鱼可数，林深无人鸟相呼。  
腊日不归对妻孥，名寻道人实自娱。道人之居在何许，宝云山前路盘纡。  
孤山孤绝谁肯庐，道人有道山不孤。纸窗竹屋深自暖，拥褐坐睡依圆蒲。  
天寒路远愁仆夫，整驾催归及未晡。出山回望云木合，但见野鹘盘浮图。  
兹游淡薄欢有馀，到家怳如梦蘧蘧。作诗火急追亡逋，清景一失后难摹。  

李杞寺丞见和前篇复用元韵答之  
兽在薮，鱼在湖，一入池槛归期无。误随弓旌落尘土，坐使鞭箠环呻呼。  
追胥连保罪及孥，百日愁叹一日娱。白云旧有终老约，朱绶岂合山人纡。  
人生何者非蘧庐，故山鹤怨秋猿孤。何时自驾鹿车去，扫除白发烦菖蒲。  
麻鞋短后随猎夫，射弋狐兔供朝晡。陶潜自作五柳传，潘阆画入三峰图。  
吾年凛凛今几馀，知非不去惭卫蘧。岁荒无术归亡逋，鹄则易画虎难摹。  

再和  
东望海，西望湖，山平水远细欲无。野人疏狂逐渔钓，刺史宽大容歌呼。  
君恩饱暖及尔孥，才者不闲拙者娱。穿岩度岭脚力健，未厌山水相萦纡。  
三百六十古精庐，出游无伴篮舆孤。作诗虽未造藩阈，破闷岂不贤扌雩蒲。  
君才敏赡兼百夫，朝作千篇日未晡。朅来湖上得佳句，从此不看营丘图。  
知君箧椟富有馀，莫惜锦绣赏菅蘧。穷多斗险谁先逋，赌取名画不用摹。  

游灵隐寺得来诗复用前韵  
君不见，钱塘湖，钱王壮观今已无。屋堆黄金斗量珠，运尽不劳折简呼。  
四方宦游散其孥，宫阙留与闲人娱。盛衰哀乐两须臾，何用多忧心郁纡。  
溪山处处皆可庐，最爱灵隐飞来孤。乔松百丈苍髯须，扰扰下笑柳与蒲。  
高堂会食罗千夫，撞钟击鼓喧朝晡。凝香方丈眠氍毹，绝胜絮被缝海图。  
清风徐来惊睡馀，遂超羲皇傲几蘧。归时栖鸦正毕逋，孤烟落日不可摹。  

戏子由  
宛丘先生长如丘，宛丘学舍小如舟。常时低头诵经史，忽然欠伸屋打头。  
斜风吹帷雨注面，先生不愧旁人羞。任从饱死笑方朔，肯为雨立求秦优。  
眼前勃奚谷何足道，处置六凿须天游。读书万卷不读律，致君尧舜知无术。  
劝农冠盖闹如云，送老齑盐甘似蜜。门前万事不挂眼，头虽长低气不屈。  
馀杭别驾无功劳，画堂五丈容旄旄。重楼跨空雨声远，屋多人少风骚骚。  
平生所惭今不耻，坐对疲氓更鞭箠。道逢阳虎呼与言，心知其非口诺唯。  
居高志下真何益，气节消缩今无几。文章小伎安足程，先生别驾旧齐名。  
如今衰老俱无用，付与时人分重轻。  

越州张中舍寿乐堂  
青山偃蹇如高人，常时不肯入官府。高人自与山有素，不待招邀满庭户。  
卧龙蟠屈半东州，万室鳞鳞枕其股。背之不见与无同，狐裘反衣无乃鲁。  
张君眼力觑天奥，能遣荆棘化堂宇。持颐宴坐不出门，收揽奇秀得十五。  
才多事少厌闲寂，卧看云烟变风雨。笋如玉箸椹如簪，强饮且为山作主。  
不忧儿辈知此乐，但恐造物怪多取。春浓睡足午窗明，想见新茶如泼乳。  

雨中游天竺灵感观音院  
蚕欲老，麦半黄，前山后山雨浪浪。农夫辍耒女废筐，白衣仙人在高堂。  

和蔡淮郎中见邀游西湖三首  
夏潦涨湖深更幽，西风落木芙蓉秋。飞雪暗天云拂地，新蒲出水柳映洲。  
湖上四时看不足，惟有人生飘若浮。解颜一笑岂易得，主人有酒君应留。  
君不见钱塘游宦客，朝推囚，暮决狱，不因人唤何时休。  
城市不识江湖幽，如与蟪蛄语春秋。试令江湖处城市，却似糜鹿游汀洲。  
高人无心无不可，得坎且止乘流浮。公卿故旧留不得，遇所得意终年留。  
君不见抛官彭泽令，琴无弦，巾有酒，醉欲眠时遣客休。  
田间决水鸣幽幽，插秧未遍麦已秋。相携烧笋苦竹寺，却下踏藕荷花洲。  
船头斫鲜细缕缕，船尾吹玉香浮浮。临风饱食得甘寝，肯使细故胸中留。  
君不见壮士憔悴时，饥谋食，渴谋饮，功名有时无罢休。  

游径山  
众峰来自天目山，势若骏马奔平川。中途勒破千里足，金鞭玉革登相回旋。  
人言山住水亦住，下有万古蛟龙渊。道人天眼识王气，结茅宴坐荒山颠。  
精诚贯山石为裂，天女下试颜如莲。寒窗暖足来扑朔，夜钵咒水降蜿蜒。  
雪眉老人朝扣门，愿为弟子长参禅。尔来废兴三百载，奔走吴会输金钱。  
飞楼涌殿压山破，朝钟暮鼓惊龙眠。晴空偶见浮海蜃，落日下数投村鸢。  
有生共处覆载内，扰扰膏火同烹煎。近来愈觉世议隘，每到宽处差安便。  
嗟余老矣百事废，却寻旧学心茫然。问龙乞水归洗眼，欲看细字销残年。  

试院煎茶  
蟹眼已过鱼眼生，飕飕欲作松风鸣。蒙茸出磨细珠落，眩转绕瓯飞雪轻。  
银瓶泻汤夸第二，未识古人煎水意。  
君不见，昔时李生好客手自煎，贵从活火发新泉。  
又不见，今时潞公煎茶学西蜀，定州花瓷琢红玉。  
我今贫病常苦饥，分无玉碗捧蛾眉。且学公家作茗饮，砖炉石钅兆行相随。  
不用撑肠拄腹文字五千卷，但愿一瓯常及睡足日高时。  

孙莘老求墨妙亭诗  
兰亭茧纸入昭陵，世间遗集犹龙腾。颜公变法出新意，细筋入骨如秋鹰。  
徐家父子亦秀绝，字外出力中藏棱。峄山传刻典刑在，千载笔法留阳冰。  
杜陵评书贵瘦硬，此论未公吾不凭。短长肥瘦各有态，玉环飞燕谁敢憎。  
吴兴太守真好古，购买断缺挥缣缯。龟趺入坐螭隐壁，空斋昼静闻登登。  
奇踪散出走吴越，胜事传说夸友朋。书来乞诗要自写，为把栗尾书溪藤。  
后来视今犹视昔，过眼百世如风灯。他年刘郎忆贺监，还道同时须服膺。  

李公择求黄鹤楼诗因记旧所闻于冯当世者  
黄鹤楼前月满川，抱关老卒饥不眠。夜闻三人笑语言，羽衣著屐响空山。  
非鬼非人意其仙，石扉三扣声清圆。洞中铿□落门关，缥缈入石如飞烟。  
鸡鸣月落风驭还，迎拜稽首愿执鞭。汝非其人骨腥膻，黄金乞得重莫肩。  
持归包裹敝席毯，夜穿茅屋光射天。里闾来观已变迁，似石非石铅非铅。  
或取而有众忿喧，讼归有司今几年。无功暴得喜欲颠，神人戏汝真可怜。  
愿君为考然不然，此语可信冯公传。  

八月十日夜看月有怀子由并崔度贤良  
宛丘先生自不饱，更笑老崔穷百巧。一更相过三更归，古柏阴中看参昴。  
去年举君苜蓿盘，夜倾闽酒赤如丹。今年还看去年月，露冷遥知范叔寒。  
典衣自种一顷豆，那知积雨生科斗。归来四壁草虫鸣，不如王江常饮酒。  

催试官考较戏作  
八月十五夜，月色随处好。不择茅簷与市楼，况我官居似蓬岛。  
凤咮堂前野橘香，剑潭桥畔秋荷老。八月十八潮，壮观天下无。  
鲲鹏水击三千里，组练长驱十万夫。红旗青盖互明灭，黑沙白浪相吞屠。  
人生会合古难必，此景此行那两得。愿君闻此添蜡烛，门外白袍如立鹄。  

盐官部役戏呈同事兼寄述古  
新月照水水欲冰，夜霜穿屋衣生棱。野庐半与牛羊共，晓鼓却随鸦鹊兴。  
夜来履破裘穿缝，红颊曲眉应入梦。千夫在野口如林，岂不怀归畏嘲弄。  
我州贤将知人劳，已酿白酒买豚羔。耐寒努力归不远，两脚冻硬公须软。  

朱寿昌郎中少不知母所在刺血写经求之  

五十年去岁得之蜀中以诗贺之  
嗟君七岁知念母，怜君壮大心愈苦。羡君临老得相逢，喜极无言泪如雨。  
不羡白衣作三公，不爱白日升青天，爱君五十著彩服，儿啼却得偿当年。  
烹龙为炙玉为酒，鹤发初生千万寿。金马诏书锦作囊，白藤肩舆帘蹙绣。  
感君离合我酸辛，此事今无古或闻。长陵朅来见大姊，仲孺岂意逢将军。  
开皇苦桃空记面，建中天子终不见。西河郡守谁复讥，颍谷封人羞自荐。  

将之湖州戏赠莘老  
馀杭自是山水窟，侧闻吴兴更清绝。湖中橘林新著霜，溪上苕花正浮雪。  
顾诸茶芽白于齿，梅溪木瓜红胜颊。吴儿脍缕薄欲飞，未去先说馋涎垂。  
亦知谢公到郡久，应怪杜牧寻春迟。鬓丝只好对禅榻，湖亭不用张水嬉。  

鸦种麦行  
霜林老鸦闲无用，畦东拾麦畦西种。畦西种得青猗猗，畦东已作牛尾稀。  
明年麦熟芒攒槊，农夫未食鸦先啄。徐行俯仰若自矜，鼓翅跳踉上牛角。  
忆昔舜耕历山鸟为耘，如今老鸦种麦更辛勤。农夫罗拜鸦飞起，劝农使者来行水。  

用和人求笔迹韵寄莘老  
君不见夷甫开三窟，不如长康号痴绝。痴人自得终天年，智士死智罪莫雪。  
因穷谁要卿料理，举头看山笏拄颊。野凫翅重自不飞，黄鹤何事两翼垂。  
泥中相从岂得久，今我不住行恐迟。江夏无双应未去，恨无文字相娱嬉。  

画鱼歌  
天寒水落鱼在泥，短钩画水如耕犁。渚浦拔折藻荇乱，此意岂复遗鳅鲵。  
偶然信手皆虚击，本不辞劳几万一。一鱼中刃百鱼惊，虾蟹奔忙误跳掷。  
渔人养鱼如养雏，插竿贯笠惊鹈鹕。岂知白挺闹如雨，搅水觅鱼嗟已疏。  

吴中田妇叹  
今年粳稻熟苦迟，庶见霜风来几时。霜风来时雨如泻，杷头出菌镰生衣。  
眼枯泪尽雨不尽，忍见黄穗卧青泥。茅苫一月陇上宿，天晴获稻随车归。  
汗流肩赤贞载入市，价贱乞与如糠粞。卖牛纳税拆屋炊，虑浅不及明年饥。  
官今要钱不要米，西北万里招羌儿。龚黄满朝人更苦，不如却作河伯妇。  

游道场山何山  
道场山顶何山麓，上彻云峰下幽谷。我从山水窟中来，尚爱此山看不足。  
陂湖行尽白漫漫，青山忽作龙蛇盘。山高无风松自响，误认石齿号惊湍。  
山僧不放山泉出，屋底清池照瑶席。阶前合抱香入云，月里仙人亲手植。  
出山回望翠云鬟，碧瓦朱栏缥缈间。白水田头问行路，小溪深处是何山。  
高人读书夜达旦，至今山鹤鸣夜半。我今废学不归山，山中对酒空三叹。  

至秀州赠钱端公安道并寄其弟惠山老  
鸳鸯湖边月如水，孤舟夜榜鸳鸯起。平明系缆石桥亭，惭愧冒寒髯御史。  
结交最晚情独厚，论心无数今有几。寂寞抱关叹萧生，耆老执戟哀杨子。  
怪君颜采却秀发，无乃迁谪反便美。天公欲困无奈何，世人共抑真疏矣。  
毗陵高山锡无骨，陆子遗味泉冰齿。贤哉仲氏早拂衣，占断此山长洗耳。  
山头望湖光泼眼，山下濯足波生指。傥容逸少问金堂，记与嵇康留石髓。  

法惠寺横翠阁  
朝见吴山横，暮见吴山从。吴山故多态，转侧为君容。幽人起朱阁，空洞更无物。  
惟有千步冈，东西作帘额。春来故国归无期，人言秋悲春更悲。  
已泛平湖思濯锦，更看横翠忆峨眉。雕栏能得几时好，不独凭栏人易老。  
百年兴废更堪哀，悬知草莽化池台。游人寻我旧游处，但觅吴山横处来。  

往富阳新城李节推先行三日留风水洞见待  
春山磔磔鸣春禽，此间不可无我吟。路长漫漫傍江浦，此间不可无君语。  
金鲫池边不见君，追君直过定山村。路人皆言君未远，骑马少年清且婉。  
风岩水穴旧闻名，只隔山溪夜不行。溪桥晓溜浮梅萼，知君系马岩花落。  
出城三日尚迤迟，妻孥怪骂归何时。世上小儿夸疾走，如君相待今安有。  

自普照游二庵  
长松吟风晚雨细，东庵半掩西庵闭。山行尽日不逢人，裛裛野梅香入袂。  
居僧笑我恋清景，自厌山深出无计。我虽爱山亦自笑，独往神伤后难继。  
不如西湖饮美酒，红杏碧桃香覆髻。作诗寄谢采薇翁，本不避人那避世。  

月兔茶  
环非环，玦非玦，中有迷离玉兔儿，一似佳人裙上月。  
月圆还缺缺还圆，此月一缺圆何年。  
君不见，斗茶公子不忍斗小团，上有双衔绶带双飞鸾。  

薄命佳人  
双颊凝酥发抹漆，眼光入帘珠的白乐。故将白练作仙衣，不许红膏污天质。  
吴音娇软带儿痴，无限闲愁总未知。自古佳人多命薄，闭门春尽杨花落。  

於潜令刁同年野翁亭  
山翁不出山，溪翁长在溪。不如野翁来往溪山间，上友麋鹿下凫睮。  
问翁何所乐，三年不去烦推挤。翁言此间亦有乐，非丝非竹非蛾眉。  
山人醉后铁冠落，溪女笑时银栉低。我来观政问风谣，皆云吠犬足生氂。  
但恐此翁一旦舍此去，长使山人索漠溪女啼。  

於潜女  
青裙缟袂於潜女，两足如霜不穿屦。觰沙鬓发丝穿柠，蓬沓障前走风雨。  
老濞宫妆传父祖，至今遗民悲故主。苕溪杨柳初飞絮，照溪画眉渡溪去。  
逢郎樵归相媚妩，不信姬姜有齐鲁。  

於潜僧绿筠轩  
可使食无肉，不可使居无竹。无肉令人瘦，无竹令人俗。人瘦尚可肥，俗士不可医。  
旁人笑此言，似高还似痴。若对此君仍大嚼，世间那有扬州鹤。  

与临安令宗人同年剧饮  
我虽不解饮。把盏欢意足。试呼白发感秋人，令唱黄鸡催晓曲。  
与君登科如隔晨，敝袍霜叶空残绿。如今莫问老与少，儿子森森如立竹。  
黄鸡催晓不须愁，老尽世人非我独。  

东阳水乐亭  
君不学白公引泾东注渭，五斗黄泥一钟水。  
又不学歌舒横行西海头，归来羯鼓打凉州。但向空山石壁下，爱此有声无用之清流。  
流泉无弦石无窍，强名水乐人人笑。惯见山僧已厌听，多情海月空留照。  
洞庭不复来轩辕，至今鱼龙舞钧天。闻道磬襄东入海，遗声恐在海山间。  
锵然涧谷含宫徵，节奏未成君独喜。不须写入薰风弦，纵有此声无此耳。  

宿海会寺  
篮舆三日山中行，山中信美少旷平。下投黄泉上青冥，线路每与猿猱争。  
重楼束缚遭涧坑，两股酸哀饥肠鸣。北渡飞桥踏彭铿，缭垣百步如古城。  
大钟横撞千指迎，高堂延客夜不扃。杉槽漆斛江河倾，本来无垢洗更轻。  
倒床鼻息四邻惊，磑如五鼓天未明。木鱼呼粥亮且清，不闻人声闻履声。  

再游径山  
老人登山汗如濯，倒床困卧呼不觉。觉来五鼓日三竿，始信孤云天一握。  
平生未省出艰险，两脚惯曾行荦确。含晖亭上望东溟，凌霄峰头挹南岳。  
共爱丝杉翠丝乱，谁见玉芝红玉琢。白云何事自来往，明月长圆无晦朔。  
冢上鸡鸣犹忆钦，山前凤舞远徵璞。雪窗驯兔元不死，烟岭孤猿苦难捉。  
从来白足傲生死，不怕黄巾把刀槊。榻上双痕凛然在，剑头一吷何须角。  
嗟我昏顽晚闻道，与世龃龉空多学。灵水先除眼界花，清诗为洗心源浊。  
骚人未要逃竞病，禅老但喜闻剥啄。此生更得几回来，从今有暇无辞数。  

送杭州杜戚陈三掾罢官归乡  
秋风摵摵鸣枯蓼，船阁荒村夜悄悄。正当逐客断肠时，君独歌呼醉连晓。  
老夫平生齐得丧，尚恋微官失轻矫。君今憔悴归无食，五斗未可秋毫小。  
君言失意能几时，月啖虾蟆行复皎。杀人无验中不快，此恨终身恐难了。  
徇时所得无几时，随手已遭忧患绕。期君正似种宿麦，忍饥待食明年麦少。  

胡穆秀才遗古铜器似鼎而小上有两柱可以覆而  

不蹶以为鼎则不足疑其饮器也胡有诗答之  
双耳兽啮环，长唇鹅擘啄。三趾下锐春蒲短，两柱高张秋菌细。  
君看翻覆俯仰间，覆成三角翻两髻。古书虽满腹，苟有用我亦随世。  
嗟君一见呼作鼎，才注升合已漂逝。不如学鸱夷，尽日盛酒真良计。  

和钱安道寄惠建茶  
我官于南今几时，尝尽溪茶与山茗。胸中似记故人面，口不能言心自省。  
为君细说我未暇，试评其略差可听。建溪所产虽不同，一一天与君子性。  
森然可爱不可慢，骨清肉腻和且正。雪花雨脚何足道，啜过始知真味永。  
纵复苦硬终可录，汲黯少戆宽饶猛。草茶无赖空有名，高者妖邪次顽忄广。  
体轻虽复强浮泛，性滞偏工呕酸冷。其间绝品岂不佳，张禹纵贤非骨鲠。  
葵花玉革夸不易致，道路幽险隔云岭。谁知使者来自西，开缄磊落收百饼。  
嗅香嚼味本非别，透纸自觉光炯炯。秕糠团凤友小龙，奴隶日注臣双井。  
收藏爱惜待佳客，不敢包裹钻权幸。此诗有味君勿传，空使时人怒生瘿。  

和柳子玉喜雪次韵仍呈述古  
诗翁爱酒长如渴，瓶尽欲沽囊已竭。灯青火冷不成眠，一夜捻须吟喜雪。  
诗成就我觅欢处，我穷正与君仿佛。曷不走投陈孟公，有酒醉君仍饱德。  
琼瑶欲尽天应惜，更遣清光续残月。安得佳人擢素手，笑捧玉碗两奇绝。  
艳歌一曲回阳春，坐使高堂生暖热。  

古缠头曲  
昆鸟弦铁拨世无有，乐府旧工惟尚叟。一生喙硬眼无人，坐此困穷今白首。  
翠鬟女子年十七，指法已似呼韩妇。惊帆渡海风掣回，满面尘沙和泪垢。  
青衫不逢湓浦客，红袖漫插曹纲手。尔来一见哀骀佗，便著臂睼躬井臼。  
我惭贫病百不足，强对黄花饮白酒。转关□索动有神，雷辊空堂战窗牖。  
四弦一抹拥袂立，再拜十分为我寿。世人只解锦缠头，与汝作诗传不朽。  

大风留金山两日  
塔上一铃独自语，明日颠风当断渡。朝来白浪打苍崖，倒射轩窗作飞雨。  
龙骧万斛不敢过，渔艇一叶从掀舞。细思城市有底忙，却笑蛟龙为谁怒。  
无事久留童仆怪，此风聊得妻孥许。潜山道人独何事，半夜不眠听粥鼓。  

无锡道中赋水车  
翻翻联联衔尾鸦，荦荦确确蜕骨蛇。分畴翠浪走云阵，刺水绿针抽稻芽。  
洞庭五月欲飞沙，鼍鸣窟中如打衙。天公不见老翁泣，唤取阿香推雷车。  

青牛岭高绝处有小寺人迹罕到  
暮归走马沙河塘，炉烟袅袅十里香。朝行曳杖青牛岭，崖泉咽咽千山静。  
君勿笑老僧，耳聋唤不闻，百年俱是可怜人。明朝且复城中去，白云却在题诗处。  

梅圣俞诗中有毛长官者今於潜令国华是也圣俞没  

十五年而君犹为令捕蝗至其邑作诗戏之  
诗翁憔悴老一官，厌见苜蓿堆青盘。归来羞涩对妻子，自比鲇鱼缘竹竿。  
今君滞留生二毛，饱听衙鼓眠黄绸。更将嘲笑调朋友，人道猕猴骑土牛。  
愿君恰似高常侍，暂为小邑仍刺史。不愿君为孟浩然，却遭明主故还山。  
宦游逢此岁年恶，飞蝗来时半天黑。羡君封境稻如云，蝗自识人人不识。  
  
## 十八家诗抄·卷十四  

### 苏东坡七古中一百三十四首  

听贤师琴  
大弦春温和且平，小弦廉折亮以清。平生未识宫与角，但闻牛鸣盎中雉登木。  
门前剥啄谁叩门，山僧未闲君勿瞋。归家且觅千斛水，净洗从前筝笛耳。  

赠写真何充秀才  
君不见，潞州别驾眼如电，左手挂弓横捻箭。  
又不见，雪中骑驴孟浩然，皱眉吟诗肩耸山。饥寒富贵两安在，空有遗像留人间。  
此身常拟同外物，浮云变化无踪迹。问君何苦写我真，君言好之聊自适。  
黄冠野服山家容，意欲置我山岩中。勋名将相今何限，往写褒公与鄂公。  

润州甘露寺弹筝  
多景楼上弹神曲，欲断哀弦再三促。江妃出听雾雨愁，白浪翻空动浮玉。  
唤取吾家双凤槽，遣作三峡孤猿号。与君合奏芳春调，啄木飞来霜树杪。  

虎儿  
旧闻老蚌生明珠，未省老兔生於菟。老兔自谓月中物，不骑快马骑蟾蜍。  
蟾蜍爬沙不肯行，坐令青衫垂白须。於菟骏猛不类渠，指挥黄熊驾黑豸区。  
丹砂紫麝不用涂，眼光百步走妖狐。妖狐莫夸智有馀，不劳摇牙咀尔徒。  

铁沟行赠乔太博  
城东波陇何所似，风吹海涛低复起。城中病守无所为，走马来寻铁沟水。  
铁沟水浅不容轲，恰似当年韩与侯。有鱼无鱼何足道，驾言聊复写我忧。  
孤村野店亦何有，欲发狂言须斗酒。山头落日侧金盆，倒著接礠搔白首。  
忽忆从军年少时，轻裘细马百不知。臂弓腰箭南山下，追逐长杨射猎儿。  
老去同君两憔悴，犯夜醉归人不避。明年定起故将军，未肯先诛霸陵尉。  

苏州姚氏三瑞堂  
君不见，董召南，隐居行义孝且慈。  
天公亦恐无人知，故令鸡狗相哺儿，又令韩老为作诗。  
尔来三百年，名与淮水东南驰。此人世不乏，此事亦时有。  
枫桥三瑞皆目见，天意宛在虞鳏后。惟有此诗非昔人，君更往求无价手。  

莫笑银杯小答乔太博  
陶潜一县令，独饮仍独醒。犹将公田二顷五十亩，种秫作酒不种粳。  
我今号为二千石，岁酿百石何以醉宾客。请君莫笑银杯小，尔来岁旱东海窄。  
会当拂衣归故丘，作书贷粟监河侯。万斛船中著美酒，与君一生长拍浮。  

送段屯田分得于字  
劝农使者古大夫，不惜春衫践泥涂。王事靡□君甚劬，奉常客卿虬两须。  
东武县令天马驹，泮宫先生非俗儒。相与野饮四子俱，乐哉此乐城中无。  
溪边策杖自携壶，腰笏不烦何易于。胶西病守老且迂，空斋愁坐纷墨朱。  
四十岂不知头颅，畏人不出何其愚。  

次韵章传道喜雨  
去年夏旱秋不雨，海畔居民饮咸苦。今年春暖欲生蝝，地上戢戢多于土。  
预忧一旦开两翅，口吻如风那肯吐。前时渡江入吴越，布阵横空如项羽。  
农夫拱手但垂泣，人力区区固难御。扑缘鬃毛困牛马，啖啮衣服穿房户。  
坐观不救亦何心，秉畀炎火传自古。荷锄散掘谁敢后，得米济饥还小补。  
常山山神信英烈，扌为驾雷公诃电母。应怜郡守老且愚，欲把疮痍手摩抚。  
山中归时风色变，中路已觉商羊舞。夜窗骚骚闹松竹，朝畦泫泫流膏乳。  
从来蝗早必相资，此事吾闻老农语。庶将积润扫遗孽，收拾丰岁还明主。  
县前已窖八千斛，率以一升完一亩。更看蚕妇过初眠，未用贺客来旁午。  
先生笔力吾所畏，蹙踏鲍谢跨徐庾。偶然谈笑得佳篇，便恐流传成乐府。  
陋邦一雨何足道，吾君盛德九州普。中和乐职几时作，试向诸生选何武。  

惜花  
吉祥寺中锦千堆，前年赏花真盛哉。道人劝我清明来，腰鼓百面如春雷，  
打彻凉州花自开。沙河塘上插花回，醉倒不觉吴儿咍，岂知如今双鬓摧。  
城西古寺没蒿莱，有僧闭门手自栽，千枝万叶巧剪裁。就中一丛何所似，  
马脑槃盛金缕杯。而我食菜方清斋，对花不饮花应猜。夜来雨雹如李梅，  
红残绿暗吁可哀。  

寄刘孝叔  
君王有意诛骄卤，椎破铜山铸铜虎。联翩三十七将军，走马西来各开府。  
南山伐木作车轴，东海取鼍漫战鼓。汗流奔走谁敢后，恐乏军兴污质斧。  
保甲连村团未遍，方田讼牒纷如雨。尔来手实降新书，抉剔根株穷脉缕。  
诏书恻怛信深厚，吏能浅薄空劳苦。平生学问止流俗，众里笙竽谁比数。  
忽令独奏凤将雏，仓卒欲吹那得谱。况复连年苦饥馑，剥啮草木啖泥土。  
今年雨雪颇应时，又报蝗虫生翅股。忧来洗盏欲强醉，寂寞虚斋卧空无瓦。  
公厨十日不生烟，更望红裙踏筵舞。故人屡寄山中信，只有当归无别语。  
方将雀鼠偷太仓，未肯衣冠挂神武。吴兴丈人真得道，平日立朝非小补。  
自从四方冠盖闹，归作二浙湖山主。高踪已自杂渔钓，大隐何曾弃簪组。  
去年相从殊未足，问道已许谈其粗。逝将弃官往卒业，俗缘未尽那得睹。  
公家只在霅溪上，上有白云如白羽。应怜进退苦皇皇，更把安心教初祖。  

张安道乐全堂  
列子御风殊不恶，犹被庄生讥数数。步兵饮酒中散琴，于此得全非至乐。  
乐全居士全于天，维摩丈室空翛然。平生痛饮今不饮，无琴不独今无弦。  
我公天与英雄表，龙章凤姿照鱼鸟。但令端委坐庙堂，北狄西戎谈笑了。  
如今老去苦思归，小字亲书寄我诗。试问乐全全底事，无全何处更相亏。  

和蒋夔寄茶  
我生百事常随缘，四方水陆无不便。扁舟渡江适吴越，三年饮食穷芳鲜。  
金齑玉脍饭炊雪，涨螯江柱初脱泉。临风饱食甘寝罢，一瓯花乳浮轻圆。  
自从舍舟入东武，沃野便到桑麻川。剪毛胡羊大如马，谁记鹿角腥槃筵。  
厨中烝粟埋饭瓮，大杓更取酸生涎。柘罗铜碾弃不用，脂麻白土须盆研。  
故人犹作旧眼看，谓我好尚如当年。沙溪北苑强分别，水脚一线争谁先。  
清诗两幅寄千里，紫金百饼费万钱。吟哦烹噍两奇绝，只恐偷乞烦封缠。  
老妻稚子不知爱，一半已入姜盐煎。人生所遇无不可，南北嗜好知谁贤。  
死生祸福久不择，更论甘苦争蚩妍。知君穷旅不自释，因诗寄谢聊相镌。  

薄薄酒二首并序  
胶西先生赵明叔，家贫好饮，不择酒而醉，常云：薄薄酒；胜茶汤；丑丑妇，胜空房。其言虽俚，而近乎达。故推而广之，以补东州之乐府，既又以为未也，复自和一篇，以发览者之一噱云耳。  
薄薄酒，胜茶汤。粗粗布，胜无裳。丑妻恶妾胜空房，  
五更待漏靴满霜，不如三伏日高睡足北窗凉。  
珠襦玉柙万人相送归北邙，不如悬鹑百结独坐负朝阳。  
生前富贵，死后文章，百年瞬息万世忙。  
夷齐盗蹠俱亡羊，不如眼前一醉是非忧乐两都忘。  
薄薄酒，饮两钟。粗粗布，着两重。美恶虽异醉暖同，丑妻恶妾寿乃公。  
隐居求志义之从，本不计较东华尘土北窗风。百年虽长要有终，富死未必输生穷。  
但恐珠玉留君容，千载不朽遭樊崇。文章自足欺盲聋，谁使一朝富贵面发红。  
达人自达酒何功，世间是非忧乐本来空。  

赵郎中见和戏复答之  
赵子吟诗如泼水，一挥三百八十字。奈何效我欲寻医，恰似西施藏白地。  
赵子饮酒如淋灰，一年十万八千杯。若不令君早入务，饮竭东海生黄埃。  
我衰临政多缪错，羡君精采如秋鹗。颇哀老子令日饮，为君坐啸主画诺。  

送碧香酒与赵明叔教授  
闻君有妇贤且廉，劝君慎勿为楚相。不羡紫驼分御食，自遣赤脚沽村酿。  
嗟君老狂不知愧，更吟丑妇恶嘲谤。诸生闻语定失笑，冬暖号寒卧无帐。  
碧香近出帝子家，鹅儿破壳酥流盎。不学刘伶独自饮，一壶往助齐眉饷。  

赵既见和复次韵答之  
长安小吏天所放，日夜歌呼和丞相。岂知后世有阿瞒，北海樽前捉私酿。  
先生未出禁酒国，诗语孤高常近谤。几回无酒欲沽君，却畏有司书簿帐。  
酸寒可笑分一斗，日饮亡何足袁盎。更将险语压衰翁，只恐自是台无饷。  

赵郎中往莒县逾月而归复以一壶遗之仍用前韵  
东邻主人游不归，悲歌夜夜闻舂相。门前人闹马嘶急，一家喜气如春酿。  
王事何曾怨独贤，室人岂忍交谪谤。大儿踉蹡越门限，小儿咿哑语绣帐。  
定教舞袖掣伊凉，更想夜庖鸣瓮盎。题诗送酒君勿诮，免使退之嘲一饷。  

留别释迦院牡丹呈赵倅  
春风小院却来时，壁间惟见使君诗。应问使君何处去，凭花说与春风知。  
年年岁岁何穷已，花似今年人老矣。去年崔护若重来，前度刘郎在千里。  

大雪青州道上有怀东武园亭寄孔周翰  
超然台上雪，城郭山川两奇绝。海风吹碎碧琉璃，时见三山白银阙。  
盖公堂前雪，绿窗朱户相明灭。堂中美人雪争妍，粲然一笑玉齿颊。  
就中山堂雪更奇，青松怪石乱琼丝。惟有使君游不归，五更上马愁敛眉。  
君不见，淮西李侍中，夜入蔡州缚取吴元济。  
又不见，襄阳孟浩然，长安道上骑驴吟雪诗。何当闭门饮美酒，无人毁誉河东守。  

书韩干牧马图  
南山之下，汧渭之间，想见开元天宝年，八坊分屯隘秦川，四十万匹如云烟。  
骓马丕马因骆骊骝马原，白鱼赤兔[马辛]皇□，龙颅凤颈狞且妍，奇姿逸德隐驽顽。  
碧眼胡儿手足鲜，岁时剪刷供帝闲。柘袍临池侍三千，红妆照日光流渊。  
楼下玉螭吐清寒，往来蹙踏生飞湍。众工舐笔和朱铅，先生曹霸弟子韩。  
厩马多肉尻脽圆，肉中画骨夸尤难。金羁玉勒绣罗鞍，鞭箠刻烙伤天全。  
不如此图近自然，平沙细草荒芊绵。惊鸿脱兔争后先，王良挟策飞上天。  
何必俯首服短辕。  

和李邦直沂山祈雨有应  
高田生黄埃，下田生苍耳。苍耳亦已无，更问麦有几。  
蛟龙睡足亦解惭，二麦枯时雨如洗。不知雨从何处来，但闻吕梁百步声如雷。  
试上城南望城北，际天菽粟青成堆。饥火烧肠作牛吼，不知待得秋成否。  
半年不雨坐龙慵，共怨天公不怨龙。今朝一雨聊自赎，龙神社鬼各言功。  
无功日盗太仓谷，嗟我与龙同此责。劝农使者不汝容，因君作诗先自劾。  

和子由与颜长道同游百步洪相地筑亭种柳  
平明坐衙不暖席，归来闭礔闲终日。卧闻客至倒屣迎，两眼蒙笼馀睡色。  
城东泗水步可到，路转河洪翻雪白。安得青丝络骏马，蹙踏飞波柳阴下。  
奋身三丈两蹄间，振鬣长鸣身自干。少年狂兴久已谢，但忆嘉陵绕剑关。  
剑关大道车方轨，君自不去归何难。山中故人应大笑，筑室种柳何时还。  

送颜复兼寄王巩  
彭城官居冷如水，谁从我游颜氏子。我衰且病君亦穷，衰穷相守正其理。  
胡为一朝舍我去，轻衫触热行千里。问君无乃求之欤，答我不然聊尔耳。  
京师万事日日新，故人如故今有几。君知牛行相君宅，扣门但觅王居士。  
清诗草圣俱入妙，别后寄我书连纸。苦恨相思不相见，约我重阳嗅霜蕊。  
君归可唤与俱来，未应指目妨进拟。太一老仙闲不出，踵门问道今时矣。  
因行过我路几何，愿君推挽加鞭箠。吾侪一醉岂易得，买羊酝酒从今始。  

蝎虎  
黄鸡啄蝎如啄黍，窗间守宫称蝎虎。暗中缴尾伺飞虫，巧捷功夫在腰膂。  
跂跂脉脉善缘壁，陋质从来谁比数。今年岁旱号蜥蝎，狂走儿童闹歌舞。  
能衔渠水作冰雹，便向蛟龙觅云雨。守宫努力搏苍蝇，明年岁旱当求汝。  

章质夫寄惠崔徽真  
玉钗半脱云垂耳，亭亭芙蓉在秋水。当时薄命一酸辛，千古华堂奉君子。  
水边何处无丽人，近前试看丞相瞋。不如丹青不解语，世间言语原非真。  
知君被恼更愁绝，卷赠老夫惊老拙。为君援笔赋梅花，未害广平心似铁。  

代书答梁先  
此身与世真悠悠，苍颜华发谁汝留。强名太守古徐州，忘归不如楚沐猴。  
鲁人岂独不知丘，蹸藉夫子无罪尤。异哉梁子清而修，不远千里从我游。  
了然正色悬双眸，世之所驰子独不。一经通明传节侯，小楷精绝规摹欧。  
我衰废学懒且偷，畏见问事贾长头。别来红叶黄花秋，夜梦见之起坐愁。  
遗我马交石盆与瓯，黑质白章声琳球。谓言山石生涧沟，追琢尚可王公羞。  
感子佳意能无酬，反将木瓜报珍投。学如富贵在博收，仰取俯拾无遗筹。  
道大如天不可求，修其可见致其幽。愿子笃实慎勿浮，发愤忘食乐忘忧。  

河复并序  
熙宁十年秋，河决澶渊，注巨野，入淮泗，自澶魏以北，皆绝流而济。楚大被其害，彭门城下水二丈八尺，七十馀日不退。吏民疲于守御。十月十三日，澶州大风终日，既止，而河流一枝，已复故道。闻之喜甚，庶几可塞乎！乃作《河复》诗，歌之道路，以致民愿而迎神休，盖守土者之志也。  
君不见，西汉元光元封间，河决瓠子二十年。巨野东倾淮泗满，楚人恣食黄河鳣。  
万里沙回封禅罢，初遣越巫沉白马。河公未许人力穷，薪刍万计随流下。  
吾君仁圣如帝尧，百神受职河神骄。帝遣风师下约束，北流夜起澶州桥。  
东风吹冻收微渌，神功不用淇园竹。楚人种麦满河污，仰看浮槎栖古木。  

韩干马十四匹  
二马并驱攒八蹄，二马宛颈鬃尾齐。一马任前双举后，一马却避长鸣嘶。  
老髯奚官骑且顾，前身作马通马语。后有八匹饮且行，微流赴吻若有声。  
前者既济出林鹤，后者欲涉鹤俯啄。最后一匹马中龙，不嘶不动尾摇风。  
韩生画马真是马，苏子作诗如见画。世无伯乐亦无韩，此诗此画谁当看。  

赠写御容妙善师  
忆昔射策干先皇，珠帘翠幄分两厢。紫衣中使下传诏，跪奉冉冉闻天香。  
仰观眩晃目生晕，但见晓色开扶桑。迎阳晚出步就坐，绛纱玉斧光照廊。  
野人不识日月角，仿佛尚记重瞳光。三年归来真一梦，桥山松桧凄风霜。  
天容玉色谁敢画，老师古寺昼闭房。梦中神授心有得，觉来信手笔已忘。  
幅巾常服俨不动，孤臣入门涕自滂。元老侑坐须眉古，虎臣立侍冠剑长。  
平生惯写龙凤质，肯顾草间猿与獐。都人踏破铁门限，黄金白璧空堆床。  
尔来摹写亦到我，谓是先帝白发郎。不须览镜坐自了，明年乞身归故乡。  

答吕梁仲屯田  
乱山合沓围彭门，官居独在悬水村。居民萧条杂麋鹿，小市冷落无鸡豚。  
黄河西来初不觉，但讶清泗流奔浑。夜闻沙岸鸣瓮盎，晓看雪浪浮鹏昆鸟。  
吕梁自古喉吻地，万顷一抹何由吞。坐观入市卷闾井，吏民走尽馀王尊。  
计穷路断欲安适，吟诗破屋愁鸢蹲。岁寒霜重水归壑，但见屋瓦留沙痕。  
入城相对如梦寐，我亦仅免为鱼鼋。旋呼歌舞杂诙笑，不惜饮釂空瓶盆。  
念君官舍冰雪冷，新诗美酒聊相温。人生如寄何不乐，任使绛蜡烧黄昏。  
宣房未筑淮泗满，故道堙灭疮痍存。明年劳苦应更甚，我当畚锸先黥髡。  
付君万指伐顽石，千锤雷动苍山根。高城如铁洪口快，谈笑却扫看崩奔。  
农夫掉臂免狼顾，秋谷布野如云屯。还须更置软脚酒，为君击鼓行金樽。  

答孔周翰求书与诗  
身闲曷不长闭口，天寒正好深藏手。吟诗写字有底忙，未脱多生宿尘垢。  
不蒙讥诃子厚疾，反更刻画无盐丑。征西自有家鸡肥，太白应惊饭山瘦。  
与君相从知几日，东风待得花开杏。拨弃万事勿复谈，百觚之后那辞酒。  

送李公恕赴阙  
君才有如切玉刀，见之凛凛寒生毛。愿随壮士斩蛟蜃，不愿腰间缠绵绦。  
用违其才志不展，坐与胥吏同疲劳。忽然眉上有黄气，吾君渐欲收英髦。  
立谈左右俱动色，一语径破千言牢。我顷分符在东武，脱略万事惟嬉遨。  
尽坏屏障通内外，仍呼骑曹为马曹。君为使者见不问，反更对饮持双螯。  
酒酣箕坐语惊众，杂以嘲讽穷诗骚。世上小儿多忌讳，独能容我真贤豪。  
为我买田临汶水，逝将归去诛蓬蒿。安能终老尘土下，俯仰随人如桔槔。  

春菜  
蔓菁宿根已生叶，韭牙戴土拳如蕨。烂蒸香荠白鱼肥，碎点青蒿凉饼滑。  
宿酒初消春睡起，细履幽畦掇芳辣。茵陈甘菊不负渠，鲙缕堆槃纤手抹。  
北方苦寒今未已，雪底波棱如铁甲。岂如吾蜀富冬蔬，霜叶露芽寒更茁。  
久抛松葛犹细事，苦笋江豚那忍说。明年投劾径须归，莫待齿摇并发脱。  

送孔郎中赴陕郊  
惊风击面黄沙走，西出崤函脱尘垢。使君来自古徐州，声震河潼殷关右。  
十里长亭闻鼓角，一川秀色明花柳。北临飞槛卷黄流，南望青山如岘首。  
东风吹开锦绣谷，渌水翻动蒲萄酒。讼庭生草数开樽，过客如云牢闭口。  

与梁左藏会饮傅国博家  
将军破贼自草檄，论诗说剑俱第一。彭城老守本虚名，识字劣能欺项籍。  
风流别驾贵公子，欲把笙歌暖锋镝。红旆朝开猛士噪，翠帷暮卷佳人出。  
东堂醉卧呼不起，啼鸟落花春寂寂。试教长笛傍耳根，一声吹裂阶前石。  

约公择饮是日大风  
先生生长匡庐山，山中读书三十年。旧闻饮水师颜渊，不知治剧乃所便。  
偷儿夜探赤白丸，奋髯忽逢朱子元。半年群盗诛七百，谁信家书藏九千。  
春风无事秋月闲，红妆执乐豪且妍。紫衫玉带两部全，琵琶一抹四十弦。  
客来留饮不计钱，齐人爱公如子产。儿啼卧路呼不还，我惭山郡空留连。  
牙兵部吏笑我寒，邀公饮酒公无难。约束官奴买花钿，薰衣理鬓夜不眠。  
晓来颠风尘暗天，我思其由岂坐悭。作诗愧谢公笑欢，归来瑟缩愈不安。  
要当啖公八百里，豪气一洗儒生酸。  

续丽人行并序  
李仲谋家有周昉画背面欠伸内人，极精。戏作此诗。  
深宫无人春日长，沉香亭北百花香。美人睡起薄梳洗，燕舞莺啼空断肠。  
画工欲画无穷意，背立东风初破睡。若教回首却嫣然，阳城下蔡俱风靡。  
杜陵饥客眼长寒，蹇驴破帽随金鞍。隔花临水时一见，只许腰肢背后看。  
心醉归来茅屋底，方信人间有西子。  
君不见，孟光举案与眉齐，何曾背面伤春啼。  

起伏龙行并引  
徐州城东二十里，有石潭。父老云与泗水通，增损清浊，相应不差，时有河鱼出焉。元丰元年春旱，或云置虎头潭中，可以致雷雨。用其说，作《起伏龙行》。  
何年白竹千钧弩，射杀南山雪毛虎。至今颅骨带霜牙，尚作四海毛虫祖。  
东方久旱千里赤，三月行人口生土。碧潭近在古城东，神物所蟠谁敢侮。  
上欹苍石拥岩窦，下应清河通水府。眼光作电走金蛇，鼻息为云擢烟缕。  
当年负图传帝命，左右羲轩诏神禹。尔来怀宝但贪眠，满腹雷霆喑不吐。  
赤龙白虎战明日，倒卷黄河作飞雨。嗟我岂乐斗两雄，有事径须烦一怒。  

次韵答刘泾  
吟诗莫作秋虫声，天公怪汝钩物情，使汝未老华发生。  
芝兰得雨蔚青青，何用自燔以出馨。细书千纸杂真行，新音百变口如莺。  
异义蜂起弟子争，舌翻涛澜卷齐城。万卷堆胸兀相撑，以病为乐子未惊。  
我有至味非煎烹，是中之乐吁难名。绿槐如山暗广庭，飞虫绕耳细而清。  
败席展转卧见经，亦自不嫌翠织成。意行信足无沟坑，不识五郎呼作卿。  
吏民哀我老不明，相戒无复烦鞭刑。时临泗水照星星，微风不起镜面平。  
安得一舟如叶轻，卧闻邮签报水程。莼羹羊酪不须评，一饱且救饥肠鸣。  

携妓乐游张山人园  
大杏金黄小麦熟，堕巢乳鹊拳新竹。故将俗物恼幽人，细马红妆满山谷。  
提壶劝酒意虽重，杜鹃催归声更速。酒阑人散却关门，寂历斜阳挂疏木。  

和子由送将官梁左藏仲通  
雨足谁言春麦短，城坚不怕秋涛卷。日长惟有睡相宜，半脱纱巾落纨扇。  
芳草不锄当户长，珍禽独下无人见。觉来身世都是梦，坐久枕痕犹著面。  
城西忽报故人来，急扫风轩炊麦饭。伏波论兵初矍铄，中散谈仙更清远。  
南都从事亦学道，不恤肠空夸脑满。问羊他日到金华，应许相将游阆苑。  

次韵秦观秀才见赠秦与孙莘老李公择甚熟将入京应举  
夜光明月非所投，逢年遇合百无忧。将军百战竟不侯，伯郎一斗得凉州。  
翘关负重非无力，十年不入纷华域。故人坐上见君文，谓是古人吁莫测。  
新诗说尽万物情，硬黄小字临黄庭。故人已去君未到，空吟河畔草青青。  
谁谓他乡各异县，天遣君来破吾愿。一闻君语识君心，短李髯孙眼中见。  
江湖放浪久全真，忽然一鸣惊倒人。纵横所值无不可，知君不怕新书新。  
千金敝帚那堪换，我亦淹留岂长算。山中既未决同归，我聊尔耳君其漫。  

仆曩于长安陈汉卿家见吴道子画佛碎烂可惜  

其后十馀年复见之于鲜于子骏家则已  

装背完好子骏以见遗作诗谢之  
贵人金多身复闲，争买书画不计钱。已将铁石充逸少，更补朱繇为道玄。  
烟薰屋漏装玉轴，鹿皮苍璧知谁贤。吴生画佛本神授，梦中化作飞空仙。  
觉来落笔不经意，神妙独到秋毫颠。昔我长安见此画，叹息至宝空潸然。  
素丝断续不忍看，已作蝴蝶飞联翩。君能收拾为补缀，体质散落嗟神全。  
志公仿佛见刀尺，修罗天女犹雄妍。如观老杜飞鸟句，脱字欲补知无缘。  
问君乞得良有意，欲将俗眼为洗湔。贵人一见定羞怍，锦囊千纸何足捐。  
不须更用博麻缕，付与一炬随飞烟。  

次韵舒教授寄李公择  
草书妙绝吾所兄，真书小低犹抗行。论文作诗俱不敌，看君谈笑收降旌。  
去年逾月方出昼，为君剧饮几濡首。今年过我虽少留，寂寞陶潜方止酒。  
别时流涕揽君须。悬知此欢堕空虚。松下纵横馀屐齿，门前车历辘想君车。  
怪君一身都是德，近之清润沦肌骨。细思还有可恨时，不许蓝桥见倾国。  

次韵答舒教授观余所藏墨  
异时长笑王会稽，野鹜膻腥污刀几。暮年却得庾安西，自厌家鸡题六纸。  
二子风流冠当代，顾与儿童争愠喜。秦王十八已龙飞，嗜好晚将蛇蚓比。  
我生百事不挂眼，时人缪说云工此。世间有癖念谁无，倾身障簏尤堪鄙。  
一生当著几屐屐，定心肯为微物起。此墨足支三十年，但恐风霜侵发齿。  
非人磨墨墨磨人，瓶应未罄罍先耻。逝将振衣归故国，数亩荒园自锄理。  
作书寄君君莫笑，但觅来禽与青李。一螺点漆便有馀，万灶烧松何处使。  
君不见，永宁第中捣龙麝，列屋闲居清且美。倒晕连眉秀岭浮，双鸦画鬓香云委。  
时闻五斛赐蛾绿，不惜千金求獭髓。闻君此诗当大笑，寒窗冷砚冰生水。  

答范淳甫  
吾州下邑生刘季，谁数区区张与李。重瞳遗迹已尘埃，惟有黄楼临泗水。  
而今太守老且寒，侠气不洗儒生酸。犹胜白门穷吕布，欲将鞍马事曹瞒。  

次韵答王定国  
每得君诗如得书，宣心写妙书不如。眼前百种无不有，知君一以诗驱除。  
传闻都下十日雨，青泥没马街生鱼。旧雨来人今不来，悠然独酌卧清虚。  
我虽作郡古云乐，山川信美非吾庐。愿君不废重九约，念此衰冷勤呵嘘。  

芙蓉城并引  
世传王回子高与仙人周瑶英游芙蓉城。元丰元年三月，余始识子高，问之，信然。乃作此诗，极其情而归之正，亦变风止乎礼义之意也。  
芙蓉城中花冥冥，谁其主者石与丁。珠帘玉案翡翠屏，云舒霞卷千俜停。  
中有一人长眉青，炯如微云淡疏星。往来三世空炼形，竟坐误读黄庭经。  
天门夜开飞爽灵，无复白日乘云车并。俗缘千劫磨不尽，翠被冷落凄馀馨。  
因过缑山朝帝廷，夜闻笙箫弭节听。飘然而来谁使令，皎如明月入窗棂。  
忽然而去不可执，寒衾虚幌风冷冷。仙宫洞房本不扃，梦中同蹑凤皇翎。  
径度万里如奔霆，玉楼浮空耸亭亭。天书云篆谁所铭，绕楼飞步高立令竮。  
仙风锵然韵流铃，蘧蘧形开如醉醒。芳卿寄谢空丁宁，一朝覆水不返瓶。  
罗巾别泪空荧荧。春风花开秋叶零，世间罗绮纷膻腥。此身流浪随沧溟。  
偶然相值两浮萍。愿君收视观三庭，勿与嘉谷生蝗螟。从渠一念三千龄。  
下作人间尹与邢。  

送将官梁左藏赴莫州  
燕南垂，赵北际，其间不合大如砺。至今父老哀公孙，烝土为城铁作门。  
城中积谷三百万，猛士如云骄不战。一旦鼓角鸣地中，帐下美人空掩面。  
岂如千骑平时来，笑谭謦欬生风雷。葛巾羽扇红尘静，投壶雅歌清燕开。  
东方健儿虓虎样，泣涕怀思廉耻将。彭城老守亦凄然，不见君家雪儿唱。  

中秋见月寄子由  
明月未出群山高，瑞光万丈生白毫。一杯未尽银阙涌，乱云脱坏如崩涛。  
谁为天公洗眸子，应费明河千斛水。遂令冷看世间人，照我湛然心不起。  
西南大星如弹丸，角尾奕奕苍龙蟠。今宵注眼看不见，更许萤火争清寒。  
何人舣舟临古汴，千灯夜作鱼龙变。曲折无心逐浪花，低昂赴节随歌板。  
青荧灭没转前山，浪磜风回岂复坚。明月易低人易散，归来呼酒更重看。  
堂前月色愈清好，咽咽寒[将虫]鸣露草。卷帘推户寂无人，窗下口尹哑惟楚老。  
南都从事莫羞贫，对月题诗有几人。明朝人事随日出。怳然一梦瑶台客。  

答王巩  
汴泗绕吾城，城坚如削铁。中有李临淮，号令肝胆裂。古来彭城守，未省怕恶客。  
恶客云是谁，祥符相公孙。是家豪逸生有种，千金一掷颇黎盆。  
连车载酒来，不饮外酒嫌其村。子有千瓶酒，我有万株菊。  
任子满头插，团团见花不见目。醉中插花归，花重压折轴。  
问客何所须，客言我爱山。青山自绕郭，不要买山钱。  
此外有黄楼，楼下一河水美哉，洋洋乎可以疗饥并洗耳。  
彭城之游乐复乐，客恶何如主人恶。  

九日黄楼作  
去年重阳不可说，南城夜半千沤发。水穿城下作雷鸣，泥满城头飞雨滑。  
黄花白酒无人问，日暮归来洗靴袜。岂知还复有今年，把王戋对花容一呷。  
莫嫌酒薄红粉陋，终胜泥中千柄锸。黄楼新成壁未干，清河已落霜初杀。  
朝来白露如细雨，南山不见千寻刹。楼前便作海茫茫，楼下空闻橹鸦轧。  
薄寒中人老可畏，热酒烧肠气先压。烟消日出见渔村，远水鳞鳞山祕祕。  
诗人猛士杂龙虎，楚舞吴歌乱鹅鸭。一杯相属君勿辞，此景何殊泛清霅。  

李思训画长江绝岛图  
山苍苍，江茫茫。大孤小孤江中央。崖崩路绝猿鸟去，惟有乔木搀天长。  
客舟何处来，棹歌中流声抑扬。沙平风软望不到，孤山久与船低昂。  
峨峨两烟鬟，晓镜开新妆。舟中贾客莫漫狂，小姑前年嫁彭郎。  

次韵王巩独眠  
居士身心如槁木，旅馆孤眠体生粟。谁能相思琢白玉，服药千朝偿一宿。  
天寒日短银灯续，欲往从之车脱轴。何人吹断参差竹，泗水茫茫鸭头绿。  

登云龙山  
醉中走上黄茅冈，满冈乱石如群羊。冈头醉倒石作床，仰看白云天茫茫。  
歌声落谷秋风长。路人举首东南望，拍手大笑使君狂。  

次韵僧潜见赠  
道人胸中水镜清，万象起灭无逃形。独依古寺种秋菊，要伴骚人餐落英。  
人间底处有南北，纷纷鸿雁何曾冥。闭门坐穴一禅榻，头上岁月空峥嵘。  
今年偶出为求法，欲与慧剑如砻硎。云衲新磨山水出，霜髭不剪儿童惊。  
公侯欲识不可得，故知倚市无倾城。秋风吹梦过淮水，想见橘柚垂空庭。  
故人各在天一角，相望落落如晨星。彭城老守何足顾，枣林桑野相邀迎。  
千山不惮荒店远，两脚欲趁飞猱轻。多生绮语磨不尽，尚有宛转诗人情。  
猿吟鹤唳本无意，不知下有行人行。空阶夜雨自清绝，谁使掩抑啼孤茕。  
我欲仙山掇瑶草，倾筐坐叹何时盈。簿书鞭扑昼填委，煮茗烧栗宜宵征。  
乞取摩尼照浊水，共看落月金盆倾。  

次韵潜师放鱼  
法师说法临泗水，无数天花随麈尾。劝将净业种西方，莫待梦中呼起起。  
哀哉若鱼竟坐口，远愧知几穆生醴。况逢孟简对卢仝，不怕校人欺子美。  
疲民尚作鱼尾赤，数罟未除吾颡泚。法师自有衣中珠，不用辛苦沙泥底。  

百步洪二首并引  
王定国访余于彭城。一日，棹小舟，与颜长道携盼、英、卿三子游泗水，北上圣女山，南下百步洪，吹笛饮酒，乘月而归。余时以事不得往。夜着羽衣，伫立黄楼上，相视而笑，以为李太白死，世间无此乐三百馀年矣。定国既去逾月，复与参寥师放舟洪下，追怀曩游，已为陈迹，喟然而叹，故作二诗。一以遗参寥，一以寄定国，且示颜长道、舒尧文，邀同赋云。  
长洪斗落生跳波，轻舟南下如投梭。水师绝叫凫雁起，乱石一线争磋磨。  
有如兔走鹰隼落，骏马下注千丈坡。断弦离柱箭脱手，飞电过隙珠翻荷。  
四山眩转风掠耳，但见流沫生千涡。[山佥]中得乐虽一快，何异水伯夸秋河。  
我生乘化日夜逝，坐觉一念逾新罗。纷纷争夺醉梦里，岂信荆棘埋铜驼。  
觉来俯仰失千劫，回视此水殊委蛇。君看岸边苍石上，古来篙眼如蜂窠。  
但应此心无所住，造物虽驶如吾何。回船上马各归去，多言讠尧讠尧师所呵。  
佳人未肯回秋波，幼舆欲语防飞梭。轻舟弄水买一笑，醉中荡桨肩相磨。  
不学长安闾里侠，貂裘夜走胭脂坡。独将诗句拟鲍谢，涉江共采秋江荷。  
不知诗中道何语，但觉两颊生微涡。我时羽服黄楼上，坐见织女初斜河。  
归来笛声满山谷，明月正照金叵罗。奈何舍我入尘土，扰扰毛群欺卧驼。  
不念空斋老病叟，退食谁与同委蛇。时来洪上看遗迹，忍见屐齿青苔窠。  
诗成不觉双泪下，悲吟相对惟羊何。欲遣佳人寄锦字，夜寒手冷无人呵。  

夜过舒尧文戏作  
先生堂上霜月苦，弟子读书喧两庑。推门入室书纵横，蜡纸灯笼晃云母。  
先生骨清少眠卧，长夜默坐数更鼓。耐寒石研欲生冰，得火铜瓶如过雨。  
郎君欲出先自赞，坐客敛衽谁敢侮。明朝阮籍过阿戎，应作羲之羡怀祖。  

次韵舒尧文祈雪雾猪泉  
长笑蛇医一寸腹，衔水吐雹何时足。苍鹅无罪亦可怜，斩颈横盘不敢哭。  
岂知泉下有猪龙，卧枕雷车踏阴轴。前年太守为旱请，雨点随人如撒菽。  
太守归国龙归泉，至今人咏淇园绿。我今又复罹此旱，凛凛疲民在沟渎。  
却寻旧迹叩神泉，坐客仍携王子渊。看草中和乐职颂，新声妙语慰华颠。  
晓来泉上东风急，须上冰珠老蛟泣。怪词欲逼龙飞起，山佥韵不量吾所及。  
行看积雪厚埋牛，谁与春工掀百蛰。此时还复借君诗，馀力汰车舟仍贯笠。  
挥毫落纸勿言疲，惊龙再起震失匙。  

石炭并引  
彭城旧无石炭，元丰元年十二月，始遣人访获于州之西南白土镇之北，冶铁作兵犀利胜常云。  
君不见，前年雨雪行人断，城中居民风裂骨干。  
湿薪半束抱衾裯，日暮敲门无处换。岂料山中有遗宝，磊落如□万车炭。  
流膏迸液无人知，阵阵腥风自吹散。根苗一发浩无际，万人鼓舞千人看。  
投泥泼水愈光明，烁玉流金见精悍。南山栗林渐可息，北山顽矿何劳锻。  
为君铸作百炼刀，要斩长鲸为万段。  

作书寄王晋卿忽忆前年寒食北城之游走笔为此诗  
北城寒食烟火微，落花胡蜨作团飞。王孙出游乐忘归，门前骢马紫金革几。  
吹笙帐底烟霏霏，行人举头谁敢睎。扣门狂客君不麾，更遣倾城出翠帷。  
书生老眼省见稀，画图但觉周昉肥。别来春物已再菲，西望不见红日围。  
何时东山歌采薇，把盏一听金缕衣。  

雪斋  
君不见，峨眉山西雪千里，北望成都如井底。春风百日吹不消，五月行人如冻蚁。  
纷纷市人争夺中，谁信言公似赞公。人间热恼无处洗，故向西斋作雪峰。  
我梦扁舟入吴越，长廊静院灯如月。开门不见人与牛，惟见空庭满山雪。  

月夜与客饮杏花下  
杏花飞帘散馀春，明月入户寻幽人。褰衣步月踏花影，炯如流水涵青苹。  
花间置酒清香发，争挽长条落香雪。山城薄酒不堪饮，劝君且吸杯中月。  
洞箫声断月明中，惟忧月落酒杯空。明朝卷地春风恶，但见绿叶栖残红。  

田国博见示石炭诗有铸剑斩佞臣之句次韵答之  
楚山铁炭皆奇物，知君欲斫奸邪窟。属镂无眼不识人，楚国何曾斩无极。  
玉川狂直古遗民，救月裁诗语最真。千里妖蟆一寸铁，地上空愁虮虱臣。  

舟中夜起  
微风萧萧吹菰蒲，开门看雨月满湖。舟人水鸟两同梦，大鱼惊窜如奔狐。  
夜深人物不相管，我独形影相嬉娱。暗潮生渚吊寒蚓，落月挂柳看悬蛛。  
此生忽忽忧患里，清境过眼能须臾。鸡鸣钟动百鸟散，船头击鼓还相呼。  

次韵秦太虚见戏耳聋  
君不见，诗人借车无可载，留得一钱何足赖。晚年更似杜陵翁，右臂虽存耳先聩。  
人将蚁动作牛斗，我觉风雷真一噫。闻尘扫尽根性空，不须更枕清流派。  
大朴初散失浑沌，六凿相攘更胜败。眼花乱坠酒生风，口业不停诗有债。  
君知五蕴皆是贼，人生一病今先差。但恐此心终未了，不见不闻还是碍。  
今君疑我特佯聋，故作嘲诗穷山佥怪。须防额痒出三耳，莫放笔端风雨快。  

送刘寺丞赴余姚  
中和堂后石楠树，与君对床听夜雨。玉笙哀怨不逢人，但见香烟横碧缕。  
讴吟思归出无计，坐想蟋蟀空房语。明朝开锁放观潮，豪气正与潮争怒。  
银山动地君不看，独爱清香生云雾。别来聚散如宿昔，城郭空存鹤飞去。  
我老人间万事休，君亦洗心从佛祖。手香新写法界观，眼净不觑登伽女。  
余姚古县亦何有，龙井白泉甘胜乳。千金买断顾渚春，似与越人降日注。  

王巩清虚堂  
清虚堂里王居士，闭眼观身如止水。水中照见万象空，敢问堂中谁隐几。  
吴兴太守老且病，堆案满前长渴睡。愿君勿笑反自观，梦幻去来殊未已。  
长疑安石恐不免，未信犀首终无事。勿将一念住清虚，居士与我盖同耳。  

送渊师归径山  
我昔尝为径山客，至今诗笔馀山色。师住此山三十年，妙语应须得山骨。  
奚谷城六月水云蒸，飞蚊猛捷如花鹰。羡师方丈冰雪冷，兰膏不动长明灯。  
山中故人知我至，争来问讯今何似。为言百事不如人，两眼犹能书细字。  

与胡祠部游法华山  
堤湖欲尽山为界，始见寒泉落高派。道人未放泉出山，曲折虚堂泻清快。  
使君年老尚儿戏，绿棹红船舞澎湃。一笑翻杯水溅裙，馀欢濯足波生隘。  
长松搀天龙起立，苍藤倒谷云崩坏。仰穿蒙密得清旷，一览震泽吁可怪。  
谁云四万八千顷，渺渺东尽日所晒。归涂十里尽风荷，清唱一声闻露薤。  
嗟予少小慕真隐，白发青衫天所械。忽逢佳士与名山，何异枯杨便马疥。  
君犹鸾鹤偶飘堕，六翮如云岂长铩。不将新句纪兹游，恐负山中清净债。  

又次前韵赠贾耘老  
具区吞灭三州界，浩浩汤汤纳千派。从来不著万斛船，一苇渔舟恣奔快。  
仙坛古洞不可到，空听馀澜鸣湃湃。今朝偶上法华岭，纵观始觉人寰隘。  
山头卧碣吊孤冢，下有至人僵不坏。空馀白棘网秋虫，无复青莲山幽怪。  
我来徙倚长松下，欲掘茯苓亲洗晒。闻道山中富奇药，往往灵芝杂葵薤。  
诗人空腹待黄精，生事只看长柄械。今年大熟期一饱，食叶微虫真癣疥。  
白花半落紫穟香，攘臂欲助磨钅兼铩。安得山泉变春酒，与子一洗寻常债。  

赵阅道高斋  
见公奔走谓公劳，闻公隐退云公高。公心底处有高下，梦幻去来随所遭。  
不知高斋竟何义，此名之设缘吾曹。公年四十已得道，俗缘未尽馀伊皋。  
功名富贵俱逆旅，黄金知系何人袍。超然已了一大事，挂冠而去真秋毫。  
坐看猿猱落罝罔，两手未肯置所操。乃知贤达与愚陋，岂直相去九牛毛。  
长松百尺不自觉，企而羡者蓬与蒿。我欲赢粮往问道，未应举臂辞卢敖。  

过新息留示乡人任师中  
昔年尝羡任夫子，卜居新息临淮水。怪君便尔忘故乡，稻熟鱼肥信清美。  
竹陂雁起天为黑，桐柏烟横山半紫。知君坐受儿女困，悔不先归弄清泚。  
尘埃我亦失收身，此行蹭蹬尤可鄙。寄食方将依白足，附书未免烦黄耳。  
往虽不及来有年，诏恩倘许归田里。却下关山入蔡州，为买乌犍三百尾。  

定惠院寓居月夜偶出  
幽人无事不出门，偶逐东风转良夜。参差玉宇飞木末，缭绕香烟来月下。  
江云有态清自媚，竹露无声浩如泻。已惊弱柳万丝垂，尚有残梅一枝亚。  
清诗独吟还自和，白酒已尽谁能借。不辞青春忽忽过，但恐欢意年年谢。  
自知醉耳爱松风，会拣霜林结茅舍。浮浮大曾瓦长炊玉，溜溜小槽如压蔗。  
饮中真味老更浓，醉里狂言醒可怕。闭门谢客对妻子，倒冠落佩从嘲骂。  

次韵前篇  
去年花落在徐州，对月酣歌美清夜。今年黄州见花发，小院闭门风露下。  
万事如花不可期，馀年似酒那禁泻。忆昔扁舟泝巴峡，落帆樊口高桅亚。  
长江衮衮空自流，白发纷纷宁少借。竟无五亩继沮溺，空有千篇凌鲍谢。  
至今归计负云山，未免孤衾眠客舍。少年辛苦真食蓼，老境安闲如啖蔗。  
饥寒未至且安居，忧患已空犹梦怕。穿花踏月饮村酒，免使醉归官长骂。  

安国寺寻春  
卧闻百舌呼春风，起寻花柳村村同。城南古寺修竹合，小房曲槛欹深红。  
看花叹老忆年少，对酒思家愁老翁。病眼不羞云母乱，鬓丝强理茶烟中。  
遥知二月王城外，玉仙洪福花如海。薄罗匀雾盖新妆，快马争风鸣杂珮。  
玉川先生真可怜，一生耽酒终无钱。病过春风九十日，独抱添丁看花发。  

寓居定惠院之东杂花满山有海棠一株土人不知贵也  
江城地瘴蕃草木，只有名花苦幽独。嫣然一笑竹篱间，桃李漫山总粗俗。  
也知造物有深意，故遣佳人在空谷。自然富贵出天姿，不待金盘荐华屋。  
朱唇得酒晕生脸，翠袖卷纱红映肉。林深雾暗晓光迟，日暖风轻春睡足。  
雨中有泪亦凄怆，月下无人更清淑。先生食饱无一事，散步逍遥自扪腹。  
不问人家与僧舍，拄杖敲门看修竹。忽逢绝艳照衰朽，叹息无言揩病目。  
陋邦何处得此花，无乃好事移西蜀。寸根千里不易到，衔子飞来定鸿鹄。  
天涯流落俱可念，为饮一樽歌此曲。明朝酒醒还独来，雪落纷纷那忍触。  

次韵乐著作野步  
老来几不辨西东，秋后霜林且强红。眼晕见花真是病，耳虚闻蚁定非聪。  
酒醒不觉春强半，睡起常惊日过中。植杖偶逢为黍客，披衣闲咏舞雩风。  
仰看落蕊收松粉，俯见新芽摘杞丛。楚雨还昏云梦泽，吴潮不到武昌宫。  
废兴古郡诗无数，寂寞闲窗易粗通。解组归来成二老，风流他日与君同。  

王齐万秀才寓居武昌县刘郎洑正与伍洲相  

对伍子胥奔吴所从渡江也  
君家稻田冠西蜀，捣玉扬珠三万斛。塞江流柿起书楼，碧瓦朱栏照山谷。  
倾家取乐不论命，散尽黄金如转烛。惟馀旧书一百车，方舟载入荆江曲。  
江上青山亦何有，伍洲遥望刘郎薮。明朝寒食当过君，请杀耕牛压私酒。  
与君饮酒细论文，酒酣访古江之氵贲。仲谋公瑾不须吊，一酹波神英烈君。  

陈季常自岐亭见访郡中及旧州诸豪争  

欲邀致之戏作陈孟公诗  
孟公好饮宁论斗，醉后关门防客走。不妨闲过左阿君，百谪终为贤太守。  
老居闾里自浮沉，笑问松柏何苦心。忽然载酒从陋巷，为爱扬雄作酒箴。  
长安富儿求一过，千金寿君君笑唾。汝家安得客孟公，从来只识陈惊坐。  

武昌铜剑歌并引  
供奉官郑文，尝官于武昌。江岸裂，出古铜剑。文得之以遗余。冶铸精巧，非锻冶所成者。  
雨馀江清风卷纱，雷公蹑云捕黄蛇。蛇行空中如狂矢，电光煜煜烧蛇尾。  
或投以块铿有声，雷飞上天蛇入水。水上青山如削铁，神物欲出山自裂。  
细看两胁生碧花，犹是西江老蛟血。苏子得之何所为，蒯缑弹铗咏新诗。  
君不见，凌烟功臣长九尺，腰间玉具高拄颐。  

石芝并引  
元丰三年五月十一日癸酉夜，梦游何人家。开堂西门，有小园古井，井上皆苍石，石上生紫藤如龙蛇，枝叶如赤箭。主人言，此石芝也。余率尔折食一枝，众皆惊笑。其味如鸡苏而甘。明日，作此诗。  
空堂明月清且新，幽人睡息来初匀。了然非梦亦非觉，有人夜呼祁孔宾。  
披衣相从到何许，朱栏碧井开琼户。忽惊石上堆龙蛇，玉芝紫笋生无数。  
锵然敲折青珊瑚，味如蜜藕和鸡苏。主人相顾一抚掌，满堂坐客皆卢胡。  
亦知洞府嘲轻脱，终胜嵇康羡王烈。神山一合五百年，风吹石髓坚如铁。  

与子由同游寒溪西山  
散人出入无町畦，朝游湖北暮淮西。高安酒官虽未上，两脚垂欲穿尘泥。  
与君聚散若云雨，共借此日相提携。千摇万兀到樊口，一箭放溜先凫睮。  
层层草木暗西岭，浏浏霜雪鸣雪溪。空山古寺亦何有，归路万顷青玻璃。  
我今漂泊等鸿雁，江南江北无常栖。幅巾不拟过城市，欲踏径路开新蹊。  
却忧别后不忍到，见子行迹空馀凄。吾侪流落岂天意，自坐迂阔非人挤。  
行逢山水辄羞叹，此去未免勤盐齑。何当一遇李八百，相哀白发分刀圭。  

五禽言并引  
梅圣俞尝作《四禽言》。余谪黄州，寓居定惠院。绕舍皆茂林修竹，荒池蒲苇。春夏之交，鸣鸟百族，土人多以其声之似者名之。遂用圣俞体作《五禽言》。  
使君向蕲州，更唱蕲州鬼。我不识使君，宁知使君死。人生作鬼会不免，  
使君已老知何晚。  
南山昨夜雨，西溪不可渡。溪边布谷儿，劝我脱破衤夸。不辞脱衤夸溪水寒，水中照见催租瘢。  
去年麦不熟，挟弹规我肉。今年麦上场，处处有残粟。丰年无象何处寻，  
听取林间快活吟。  
力作力作，蚕丝一百箔。垅上麦头昂，林间桑子落。愿侬一箔千两丝，  
缫丝得蛹饲尔雏。  
姑恶姑恶，姑不恶，妾命薄。  
君不见，东海孝妇死作三年干，不如广汉庞姑去却还。  

铁拄杖并引  
柳真龄，字安期，闽人也。家宝一铁拄杖，如楖栗木，牙节宛转天成，中空有簧，行辄微响。柳云得之浙中，相传王审知以遗钱□，□以赐一僧。柳偶得之，以遗余。作此诗谢之。  
柳公手中黑蛇滑，千年老根生乳节。忽闻铿然爪甲声，四座惊顾知是铁。  
含簧腹中迎泉语，迸火石上飞星裂。公言此物老有神，自昔闽王饷吴越。  
不知流落几人手，坐看变灭如春雪。忽然赠我意安在，两脚未许甘衰歇。  
便寻辙迹访崆峒，径渡洞庭探禹穴。披榛觅药采芝菌，刺虎钅从蛟擉蛇蝎。  
会教化作两钱锥，归来见公未华发。问我铁君无恙否，取出摩挲向公说。  

四时词  
春云阴阴雪欲落，东风和冷惊帘幕。渐看远水绿生漪，未放小桃红入萼。  
佳人瘦尽雪肤肌，眉敛春愁知为谁。深院无人剪刀响，应将白睧作春衣。  
垂柳阴阴日初永，蔗浆酪粉金盘冷。帘额低垂紫燕忙，蜜脾已满黄蜂静。  
高楼睡起翠眉口频，枕破斜红未肯匀。玉腕半揎云碧袖，楼前知有断肠人。  
新愁旧恨眉生绿，粉汗馀香在蕲竹。象床素手熨寒衣，烁烁风灯动华屋。  
夜香烧罢掩重扃，香雾空濛月满庭。抱琴转轴无人见，门外空闻裂帛声。  
霜叶萧萧鸣屋角，黄昏陡觉罗衾薄。夜风摇动镇帷犀，酒醒梦回闻雪落。  
起来呵手画双雅，醉脸轻匀衬眼霞。真态生香谁画得，玉奴纤手嗅梅花。  

二虫  
君不见，水马儿，步步逆流水，大江东流日千里，此虫禓禓长在此。  
君不见，安鸟滥堆，决起随冲风，随风一去宿何许，逆风还落蓬蒿中。  
二虫愚知俱莫测，江边一笑无人识。  

徐使君分新火  
临皋亭中一危坐，三见清明改新火。构中枯木应笑人，钻斫不然谁似我。  
黄州使君怜久病，分我五更红一朵。从来破釜跃江鱼，只有清诗嘲饭颗。  
起携蜡炬绕空屋，欲事煎烹无一可。为公分作无尽灯，照破十方昏暗锁。  

蜜酒歌并引  
西蜀道人杨世昌善作蜜酒，绝醇酽。余既得其方，作此歌以遗之。  
真珠为浆玉为醴，六月田夫汗流泚。不如春瓮自生香，蜂为耕耘花作米。  
一日小沸鱼吐沫，二日眩转清光活。三日开瓮香满城，快泻银瓶不须拨。  
百钱一斗浓无声，甘露微浊醍醐清。君不见，南园采花蜂似雨，天教酿酒醉先生。  
先生年来穷到骨，问人乞米何曾得。世间万事真悠悠，蜜蜂大胜监河侯。  

又一首答二犹子与王郎见和  
脯青苔，炙青蒲。烂蒸鹅鸭乃瓠壶，煮豆作乳脂为酥，高烧油烛斟蜜酒。  
贫家百物初何有，古来百巧出穷人。搜罗假合乱天真，诗书与我为曲糵。  
酝酿老夫成搢绅，质非文是终难久。脱冠还作扶犁叟，不如蜜酒无燠寒。  
冬不加甜夏不酸，老夫作诗殊少味。爱此三篇如酒美，封胡羯末已可怜。  
不知更有王郎子。  

次韵孔毅父集古人句见赠五首  
羡君戏集他人诗，指呼市人如使儿。天边鸿鹄不易得，便令作对随家鸡。  
退之惊笑子美泣，问君久假何时归。世间好句世人共，明月自满千家墀。  
紫驼之峰人莫识，杂以鸡豚真可惜。今君坐致五侯鲭，尽是猩唇与熊白。  
路旁拾得半段枪，何必开炉铸矛戟。用之如何在我耳，入手当令君丧魄。  
天下几人学杜甫，谁得其皮与其骨。划如太华当我前，跛□欲上惊崷山卒。  
名章俊语纷交衡，无人巧会当时情。前生子美只君是，信手拈得俱天成。  
诗人雕刻闲草木，搜抉肝肾神应哭。不如默诵千万首，左抽右取谈笑足。  
夜吟石鼎声悲秋，可怜好事刘与侯。何当一醉百不问，我欲眠矣君归休。  
膏明兰臭俱自焚，象牙翠羽戕其身。多言自古为数穷，微中有时堪解纷。  
痴人但数羊羔儿，不知何者是左慈。千章万句卒非我，急走捉君应已迟。  

上巳日与二三子携酒出游随所见辄作数  

句明日集之为诗故词无伦次  
薄云霏霏不成雨，杖藜晓入千花坞。柯丘海棠吾有诗，独笑深林谁敢侮。  
三杯卯酒入径醉，一枕春睡日亭午。竹间老人不读书，留我闭门谁教汝。  
出檐聚枳十围大，写真素壁千蛟舞。东坡作塘今几尺，携酒一劳农工苦。  
却寻流水出东门，坏垣古堑花无主。卧开桃李为谁妍，对立交鸟青鸟相媚妩。  
开樽藉草劝行路，不惜春衫污泥土。褰裳共过春草亭，扣门却入韩家圃。  
辘轳绳断井深碧，秋千索挂人何所。映帘空复小桃枝，乞浆不见应门女。  
南山古台临断岸，雪阵翻空迷仰俯。故人饣鬼我玉叶羹，火冷烟消谁为煮。  
崎岖束缊下荒径，娅姹隔花闻好语。更随落景尽馀樽，却傍孤城得僧宇。  
主人劝我洗足眠，倒床不复闻钟鼓。明朝门外泥一尺，始悟三更雨如许。  
平生所向无一遂，兹游何事天不阻。固知我友不终穷，岂弟君子神所予。  

次韵孔毅父久旱已而甚雨三首  
饥人一梦饭甑溢，梦中一饱百忧失。只知梦饱本来空，未悟真饥定何物。  
我生无田食破砚，尔来砚枯磨不出。去年太岁空在酉，傍舍壶浆不容乞。  
今年旱势复如此，岁晚何以黔吾突。青天荡荡呼不闻，况欲稽首号泥佛。  
瓮中蜥蜴尤可笑，跂跂脉脉何等秩。阴阳有时雨有数，民是天民天自恤。  
我虽穷苦不如人，要亦自是民之一。形容虽是丧家狗，未肯弭耳争投骨。  
倒冠落帻谢朋友，独与蚊雷共圭荜。故人瞋我不开门，君视我门谁肯屈。  
可怜明月如泼水，夜半清光翻我室。风从南来非雨候，且为疲人洗蒸郁。  
褰裳一和快哉谣，未暇饥寒念明日。  
去年东坡拾瓦砾，自种黄桑三百尺。今年刈草盖雪堂，日炙风吹面如墨。  
平生懒惰今始悔，老大勤农天所直。沛然例赐三尺雨，造化无心怳难测。  
四方上下同一云，甘霪不为龙所隔。蓬蒿下湿迎晓来，灯火新凉催夜织。  
老夫作罢得甘寝，卧听墙东人响屐。奔流未已坑谷平，折苇枯荷恣漂溺。  
腐儒粗粝支百年，力耕不受众目怜。破陂漏水不耐旱，人力未至求天全。  
会当作塘径千步，横断西北遮山泉。四邻相率助举杵，人人知我囊无钱。  
明年共看决渠雨，饥饱在我宁关天。谁能伴我田间饮，醉倒惟有支头砖。  
天公号令不再出，十日愁霖并为一。君家有田水冒田，我家无田忧入室。  
不如西州杨道士，万里随身惟两膝。沿流不恶泝亦佳，一叶扁舟任飘突。  
山芎麦曲都不用，泥行露宿终无疾。夜来饥肠如转雷，旅愁非酒不可开。  
杨生自言识音律，洞箫入手清且哀。不须更待秋井塌，见人白骨方衔杯。  

孔毅父以诗戒饮酒问买田且乞墨竹次其韵  
酒中真复有何好，孟生虽贤未闻道。醉时万虑一扫空，醒后纷纷如宿草。  
一年揩洗见真妄，石女无儿焦谷槁。此身何异贮酒瓶，满辄予人空自倒。  
武昌痛饮岂吾意，性不违人遭客恼。君家长松十亩阴，借我一庵聊洗心。  
我田方寸耕不尽，何用百顷糜千金。枕书熟睡呼不起，好学怜君工杂拟。  
且将墨竹换新诗，润色何须待东里。  

任师中挽辞  
大任刚烈世无有，疾恶如风朱伯厚。小任温毅老更文，聪明慈爱小冯君。  
两任才行不须说，畴昔并友吾先人。相看半作晨星没，可怜太白与残月。  
大任先去冢未干，小任相继呼不还。强寄一樽生死别，樽中有泪酒应酸。  
贵贱贤愚同尽耳，君家不尽缘贤子。人间得丧了无凭，只有天公终可倚。  

和蔡景繁海州石室  
芙蓉仙人旧游处，苍藤翠壁初无路。戏将桃核裹黄泥，石间散掷如风雨。  
坐令空山作锦绣，倚天照海花无数。花间石室可容车，流苏宝盖窥灵宇。  
何年霹雳起神物，玉棺飞出王乔墓。当时醉卧动千日，至今石缝馀糟醑。  
山人一去五十年，花老石空谁作主。手植数松今偃盖，苍髯白甲低琼户。  
我来取酒酹先生，后车仍载胡琴女。一声冰铁散岩谷，海为澜翻松为舞。  
尔来心赏复何人，持节中郎醉无伍。独临断岸呼出日，红波碧山献相吞吐。  
径寻我语觅馀声，拄杖彭铿叩铜鼓。长篇小字远相寄，一唱三叹神凄楚。  
江风海雨入牙颊，似听石室胡琴语。我今老病不出门，海山岩洞知何许。  
门外桃花自开落，床头酒瓮生尘土。前年开礔放柳枝，今年洗心参佛祖。  
梦中旧事时一笑，坐觉俯仰成今古。愿君不用刻此诗，东海桑田真旦暮。  

和秦太虚梅花  
西湖处士骨应槁，只有此诗君压倒。东坡先生心已灰，为爱君诗被花恼。  
多情立马待黄昏，残雪消迟月出蚤。江头千树春欲暗，竹外一枝斜更好。  
孤山山下醉眠处，点缀裙腰纷不扫。万里春随逐客来，十年花送佳人老。  
去年花开我已病，今年对花还草草。不知风雨卷春归，收拾馀香还畀昊。  

再和潜师  
化工未议苏群槁，先同寒梅一倾倒。江南无雪春瘴生，为散冰花除热恼。  
风清月落无人见，洗妆自趁霜钟蚤。惟有飞来双白鹭，玉羽琼枝斗清好。  
吴山道人心似水，眼净尘空无可扫。故将妙语寄多情，横机欲试东坡老。  
东坡习气除未尽，时复长篇书小草。且撼长条飧落英，忍饥未拟穷呼昊。  

生日王郎以诗见庆次其韵并寄茶二十一片  
折杨新曲万人趋，独和先生于艹为于。但信椟藏终自售，岂知碗脱本无木无。  
朅从冰叟来游宦，肯伴臞仙亦号儒。棠棣并为天下士，芙蓉曾到海边郛。  
不嫌雾谷霾松柏，终恐虹梁荷栋桴。高论无穷如锯屑，小诗有味似连珠。  
感君生日遥称寿，祝我馀年老不枯。未办报君青玉案，建溪新饼截云腴。  

过江夜行武昌山上闻黄州鼓角  
清风弄水月衔山，幽人夜渡吴王岘。黄州鼓角亦多情，送我南来不辞远。  
江南又闻出塞曲，半杂江声作悲健。谁言万方声一概，鼍愤龙愁为余变。  
我记江边枯柳树，未死相逢真识面。他年一叶泝江来，还吹此曲相迎饯。  

自兴国往筠宿石田驿南廿五里野人舍  
溪上青山三百叠，快马轻衫来一抹。倚山修竹有人家，横道清泉知我渴。  
芒鞋竹杖自轻软，蒲荐松床亦香滑。夜深风露满中庭，惟有孤萤自开阖。  

将至筠先寄迟适远三犹子  
露宿风飧六百里，明朝饮马南江水。未见丰盈犀角儿，先逢玉雪王郎子。  
对床欲作连夜语，念汝还须戴星起。夜来梦见小於菟，犹是禔髦垂两耳。  
忆过济南春未动，三子出迎残雪里。我时移守古河东，酒肉淋漓浑舍喜。  
而今憔悴一羸马，逆旅担夫相汝尔。出城见我定惊嗟，身健穷愁不须耻。  
我为乃翁留十日，掣电一欢何足恃。惟当火急作新诗，一醉两翁胜酒美。  

别子由三首兼别迟  
知君念我欲别难，我今此别非他日。风里杨花虽未定，雨中荷叶终不湿。  
三年磨我费百书，一见何止得双璧。愿君亦莫叹留滞，六十小劫风雨疾。  
先君昔爱洛城居，我今亦过嵩山麓。水南卜宅吾岂敢，试向伊川买修竹。  
又闻缑山好泉眼，傍市穿林泻冰玉。遥想茅轩照水开，两翁相对清如鹄。  
两翁归隐非难事，惟要传家好儿子。忆昔汝翁如汝长，笔头一落三千字。  
世人闻此皆大笑，慎勿生儿两翁似。不知樗栎荐明堂，何似盐车压千里。  

郭祥正家醉画竹石壁上郭作诗为谢且遗二古铜剑  
空肠得酒芒角出，肝肺槎牙生竹石。森然欲作不可回，吐向君家雪色壁。  
平生好诗仍好画，书墙涴壁长遭骂。不瞋不骂喜有馀，世间谁复如君者。  
一双铜剑秋水光，两首新诗争剑铓。剑在床头诗在手，不知谁作蛟龙吼。  

龙尾砚歌并引  
余旧作〈凤口朱石砚铭〉，其略云：“苏子一见名凤口朱，坐令龙尾羞牛后”。已而求砚于歙，歙人云：“子自有凤口朱，何以此为？”盖不能平也。奉议郎方君彦德，有龙尾大砚，奇甚，谓余若能作诗少解前语者，当奉饷。乃作此诗。  
黄琮白琥天不惜，顾恐贪夫死怀璧。君看龙尾岂石材，玉德金声寓于石。  
与天作石来几时，与人作砚初不辞。诗成鲍谢石何与，笔落钟王砚不知。  
锦茵玉匣俱尘垢，捣练支床亦何有。况瞋苏子凤口朱铭，戏语相嘲作牛后。  
碧天照水风吹云，明窗大几清无尘。我生天地一闲物，苏子亦是支离人。  
粗言细语都不择，春蚓秋蛇随意画。愿从苏子老东坡，仁者不用生分别。  

张近几仲有龙尾子石砚以铜剑易之  
我家铜剑如赤蛇，君家石砚苍璧椭而洼。君持我剑向何许，大明宫里玉佩鸣冲牙。  
我得君砚亦安用，雪堂窗下尔雅笺虫□。二物与人初不异，飘落高下随风花。  
蒯缑玉具皆外物，视草草玄无等差。君不见秦赵城易璧，指图睨柱相矜夸。  
又不见二生妾换马，骄鸣啜泣思其家。不如无情两相与，永以为好譬之桃李与琼华。  

张作诗送砚反剑乃和其诗卒以剑归之  
赠君长铗君当歌，每食无鱼叹委蛇。一朝得见暴公子，櫑具欲与冠争峨。  
岂比杜陵贫病叟，终日长镵随短蓑。斩蛟刺虎老无力，带牛佩犊吏所诃。  
故将换砚岂无意，恐君雕琢伤天和。作诗反剑亦何谓，知君欲以诗相磨。  
报章苦恨无好语，试向君砚求馀波。诗成剑往砚应笑，那将屋漏供悬河。  

眉子石砚歌赠胡□  
君不见，成都画手开十眉，横云却月争新奇。  
游人指点小口频处，中有渔阳胡马嘶。又不见，王孙青琐横双碧，肠断浮空远山色。  
书生性命何足论，坐费千金买消渴。尔来丧乱愁天公，谪向君家书砚中。  
小窗虚幌相妩媚，令君晓梦生春红。毗耶居士谈空处，结习已空花不住。  
试教天女为磨铅，千偈澜翻无一语。  

送沈逵赴广南  
嗟我与君皆丙子，四十九年穷不死。君随幕府战西羌，夜渡冰河斫云垒。  
飞尘涨天箭洒甲，归对妻孥真梦耳。我谪黄冈四五年，孤舟出没烟波里。  
故人不复通问讯，疾病饥寒疑死矣。相逢握手一大笑，白发苍颜略相似。  
我方北渡脱重江，君复南行轻万里。功名如幻何足计，学道有牙真可喜。  
勾漏丹砂已付君，汝阳瓮盎吾何耻。君归趁我鸡黍约，买田筑室从今始。  

豆粥  
君不见，虖沱流澌车折轴，公孙仓黄奉豆粥。湿薪破灶自燎衣，饥寒顿解刘文叔。  
又不见，金谷敲冰草木春，帐下烹煎皆美人。萍齑豆粥不传法，咄嗟而办石季伦。  
干戈未解身如寄，声色相缠心已醉。身心颠倒自不知，更识人间有真味。  
岂如江头千顷雪色芦，茅檐出没晨烟孤。地碓舂秔光似玉，沙瓶煮豆软如酥。  
我老此身无著处，卖书来问东家住。卧听鸡鸣粥熟时，蓬头曳履君家去。  

秦少游梦发殡而葬之者云是刘发之柩是岁  

发首荐秦以诗贺之刘泾亦作因次其韵  
君看三代士执雉，本以杀身为小补。居官死职战死绥，梦尸得官真古语。  
五行胜己斯为官，官如草木吾如土。仕而未禄犹宾客，待以纯臣盖非古。  
餽焉日献称寡君，岂比公卿相尔汝。世衰道微士失已，得丧悲欢反其故。  
草袍芦箠相妩媚，饮食嬉游事群聚。曲江船舫月灯球，是谓舞殡而歌墓。  
看花走马到东野，馀子纷纷何足数。二生年少两豪逸，诗酒不知轩冕苦。  
故令将仕梦发棺，劝子勿为官所腐。涂车刍灵皆假设，着眼细看君勿误。  
时来聊复一飞鸣，进隐不须烦伍举。  

龟山辩才师  
此生念念浮云改，寄语长淮今好在。故人宴坐虹梁南，新河巧出龟山背。  
木鱼呼客振林莽，铁凤横空飞彩绘。忽惊堂宇变雄深，坐觉风雷生謦欬。  
羡师游戏浮沤间，笑我荣枯弹指内。尝茶看画亦不恶，问法求诗了无碍。  
千里孤帆又独来，五年一梦谁相对。何当来世结香火，永与名山躬井石岂。  

赠潘谷  
潘郎晓踏河阳春，明珠白璧惊市人。那知望拜马蹄下，胸中一斛泥与尘。  
何似墨潘穿破褐，琅琅翠饼敲玄笏。布衫漆黑手如龟，未害冰壶贮秋月。  
世人重耳轻目前，区区张李争媸妍。一朝入海寻李白，空看人间画墨仙。  

蒜山松林中可卜居余欲僦其地地属金山  

故作此诗与金山元长老  
魏王大瓠无人识，种成何翅实五石。不辞破作两大尊，只忧水浅江湖窄。  
我材濩落本无用，虚名惊世终何益。东方先生好自誉，伯夷子路并为一。  
杜陵布衣老且愚，信口自比契与稷。暮年欲学柳下惠，嗜好酸咸不相入。  
金山也是不羁人，蚤岁闻名晚相得。我醉而嬉欲仙去，旁人笑倒山谓实。  
问我此生何所归，笑指浮休百年宅。蒜山幸有闲田地，招此无家一房客。  

蔡景繁官舍小阁  
使君不独东南美，典刑尚记先君子。戏嘲王叟短辕车，肯为徐郎书纸尾。  
三年弭节江湖上，千首放怀风月里。手开西阁坐虚明，目净东溪照清泚。  
素琴浊酒容一榻，落霞孤鹜供千里。大舫何时系门柳，小诗屡欲书窗纸。  
文昌新构满鹓鸾，都邑正喧收杞梓。相逢一醉岂有命，南来寂寞君归矣。  
  
## 十八家诗抄·卷十五  

### 苏东坡七古下一百二十首  

次韵王定国南迁回见寄  
上晕铜花蚀秋水，要须悍石相砻砥。十年冰檗战膏梁，万里烟波濯纨绮。  
归来诗思转清激，百丈空潭数鲂鲤。逝将桂浦撷兰荪，不记槐堂收剑履。  
却思庾岭今何在，更说彭城真梦耳。君知先竭是甘井，我愿得全如苦李。  
妾心不复九回肠，至道终当三洗髓。广陵阳羡何足较，只有无何真我里。  
乐全老子今禅伯，掣电机锋不容拟。心通岂复问云何，印可聊须答如是。  
相逢为我话留滞，桃花春涨孤舟起。  

寄蕲簟与蒲传正  
兰溪美箭不成笛，离离玉箸排霜脊。千沟万缕自生风，入手未开先惨栗。  
公家列屋闲蛾眉，珠帘不动花阴移。雾帐银床初破睡，牙签玉局坐弹棋。  
东坡病瘦长羁旅，冻卧饥吟似饥鼠。倚赖春风洗破衾，一夜雪寒披故絮。  
火冷灯青谁复知，孤舟儿女自□咿。皇天何时反炎燠，愧此八尺黄琉璃。  
愿君净扫清香阁，卧听风漪声满榻。习习远从两腋生，请公乘此朝阊阖。  

渔父四首  
渔父饮，谁家去，鱼蟹一时分付。酒无多少醉为期，彼此不论钱数。  
渔父醉，蓑衣舞，醉里却寻归路。轻舟短棹任斜横，醒后不知何处。  
渔父醒，春江午，梦断落花飞絮。酒醒还醉醉还醒，一笑人间今古。  
渔父笑，轻鸥举，漠漠一江风雨。江边骑马是官人，借我孤舟南渡。  

观杭州钤辖欧育刀剑战袍  
青绫衲衫暖衬甲，红线勒帛光绕胁。秃襟小袖雕鹘盘，大刀长剑龙蛇柙。  
两军鼓噪屋瓦坠，红尘白羽纷相杂。将军恩重此身轻，笑履锋铓如一插。  
书生只肯坐帷幄，谈笑毫端弄生杀。叫呼击鼓催上竿，猛士应怜小儿黠。  
试问黄河夜偷渡，掠面惊沙寒霎霎。何如大舰日高眠，一枕清风过苕霅。  

寄吴德仁兼简陈季常  
东坡先生无一钱，十年家火烧凡铅。黄金可成河可塞，只有霜须无由玄。  
龙丘居士亦可怜，谈空说有夜不眠。忽闻河东师子吼，拄杖落手心茫然。  
谁似濮阳公子贤，饮酒食肉自得仙。平生寓物不留物，在家学得忘家禅。  
门前罢亚十顷田，清溪绕屋花连天。溪堂醉卧呼不醒，落花如雪春风颠。  
我游兰溪访清泉，已办布袜青行缠。稽山不是无贺老，我自兴尽回酒船。  
恨君不识颜平原，恨我不识元鲁山。铜驼陌上会相见，握手一笑三千年。  

题王逸少帖  
颠张醉素两秃翁，追逐世好称书工。何曾楚见王与钟，妄自粉饰欺盲聋。  
有如市倡抹青红，妖歌嫚舞眩儿童。谢家夫人淡丰容，萧然自有林下风。  
天门荡荡惊跳龙，出林飞鸟一扫空。为君草书续其终，待我他日不匆匆。  

书林逋诗后  
吴侬生长湖山曲，呼吸湖光饮山绿。不论世外隐君子，佣奴贩妇皆冰玉。  
先生可是绝俗人，神清骨冷无由俗。我不识君曾梦见，瞳子了然光可烛。  
遗篇妙字处处有，步绕西湖看不足。诗如东野不言寒，书似西台差少肉。  
平生高节已难继，将死微言犹可录。自言不作封禅书，更肯悲吟白头曲。  
我笑无人不好事，好作祠堂傍修竹。不然配食水仙王，一盏寒泉荐秋菊。  

苏子容母陈夫人挽词  
苏陈甥舅真冰玉，正始风流起颓俗。夫人高节称其家，凛凛寒松映修竹。  
鸡鸣为善日日新，八十三年如一晨。岂惟室家宜寿母，实与朝廷生异人。  
忘躯徇国乃吾子，三仕何曾知愠喜。不须拥笏强垂鱼，我视去来皆梦尔。  
诵诗相挽真区区，墓碑千字多遗馀。他年太史取家传，知有班昭续汉书。  

次韵答贾耘老  
五年一梦南司州，饥寒疾病为子忧。东来六月井无水，仰看古堰横奔牛。  
平生管鲍子知我，今日陈蔡谁从丘。夜航争渡泥水涩，牵挽直欲来瓜州。  
自言嗜酒得风痹，故乡不敢居温柔。定将泛爱救沟壑，衰病不复从前乐。  
今年太守真卧龙，笑语炎天出冰雹。时低九尺苍须髯，过我三间小池阁。  
故人改观争来贺，小儿不信犹疑错。为君置酒饮且哦，草间秋虫亦能歌。  
可怜老骥真老矣，无心更秣天山禾。  

送杨杰并序  
元为子尝奉使登太山绝顶，鸡一鸣，见日出。又尝以事过华山，重九日饮酒莲华峰上。今乃奉诏与高丽僧统游钱塘。皆以王事而从方外之乐，善哉未曾有也！作是诗以送之。  
天门夜上宾出日，万里红波半天赤。归来平地看跳丸，一点黄金铸秋橘。  
太华峰头作重九，天风吹滟黄花酒。浩歌弛下腰带革呈，醉舞崩崖一挥手。  
神游八极万缘虚，下视蚊雷隐污渠。大千一息八十返，笑厉东海骑鲸鱼。  
三韩王子西求法，凿齿弥天两勍敌。过江风急浪如山，寄语舟人好看客。  

再过超然台赠太守霍翔  
昔饮雩泉别常山，天寒岁在龙蛇间。山中儿童拍手笑，问我西去何当还。  
十年不赴竹马约，扁舟独与鱼蓑闲。重来父老喜我在，扶挈老幼相遮攀。  
当时襁褓皆七尺，而我安得留朱颜。问今太守为谁欤，护羌充国鬓未斑。  
躬持牛酒劳行役，无复杞菊嘲寒悭。超然置酒寻旧迹，尚有诗赋镵坚顽。  
孤云落日在马耳，照耀金碧开烟鬟。邞淇自古北流水，跳波下濑鸣玦环。  
愿公谈笑作石埭，坐使城郭生溪湾。  

海市并序  
予闻登州海市旧矣。父老云\$常出于春夏，今岁晚不复见矣。予到官五日而去，以不见为恨，祷于海神广德王之庙，明日见焉。乃作此诗。  
东方云海空复空，群仙出没空明中。荡摇浮世坐万象，岂有贝阙藏珠宫。  
心知所见皆幻影，敢以耳目烦神工。岁寒水冷天地闭，为我起蛰鞭鱼龙。  
重楼翠阜出霜晓，异事惊倒百岁翁。人间所得容力取，世外无物谁为雄。  
率然有请不我拒，信我人厄非天穷。潮阳太守南迁归，喜见石廪堆祝融。  
自言正直动山鬼，岂知造物哀龙钟。信眉一笑岂易得，神之报汝亦已丰。  
斜阳万里孤鸟没，但见碧海磨青铜。新诗绮语亦安用，相与变灭随东风。  

送戴蒙赴成都玉局观将老焉  
拾遗被酒行歌处，野梅官柳西郊路。闻道华阳版籍中，至今尚有城南杜。  
我欲归寻万里桥，水花风叶暮潇潇。芋魁径尺谁能尽，桤木三年已足烧。  
百岁风狂定何有，羡君今作峨眉叟。纵未家生执戟郎，也应世出埋轮守。  
莫欺老病未归身，玉局他年第几人。会待子猷清兴发，还须雪夜去寻君。  

送陈睦知潭州  
华清缥眇浮高栋，上有缬林藏石瓮。一杯此地初识君，千岩夜上同飞鞚。  
君时年少面如玉，一饮百觚嫌未痛。白鹿泉头山月出，寒光泼眼如流汞。  
朝元阁上酒醒时，卧听风鸾鸣铁凤。旧游空在人何处，二十三年真一梦。  
我得生还雪髯满，君亦老嫌金带重。有如社燕与秋鸿，相逢未稳还相送。  
洞庭青草渺无际，天柱紫盖森欲动。湖南万古一长嗟，付与骚人发嘲弄。  

用前韵答西掖诸公见和  
双猊蟠础龙缠栋，金井辘轳鸣晓瓮。小殿垂帘碧玉钩，大宛立仗青丝鞚。  
风驭宾天云雨隔，孤臣忍泪肝肠痛。羡君意气风生坐，落笔纵横盘走汞。  
上樽日日泻黄封，赐茗时时开小凤。闭门怜我老太玄，给札看君赋云梦。  
金奏不知江海眩，木瓜屡费琼瑶重。岂惟蹇步困追攀，已觉侍史疲奔送。  
春还宫柳腰支活，雨入御沟鳞甲动。借君妙语发春容，顾我风琴不成弄。  

送表弟程六知楚州  
炯炯明珠照双璧，当年三老苏程石。里人下道避鸠杖，刺史迎门倒凫舄。  
我时与子皆儿童，狂走从人觅梨栗。健如黄犊不可恃，隙过白驹那暇惜。  
醴泉寺古垂橘柚，石头山高暗松栎。诸孙相逢万里外，一笑未解千忧集。  
子方得郡古山阳，老手生风谢刀笔。我正含毫紫微阁，病眼昏花困书檄。  
莫教印绶系馀年，去扫坟墓当有日。功成头白早归来，共藉梨花作寒食。  

送王伯扬守虢  
华山东麓秦遗民，当时依山来避秦。至今风俗含古意，柔桑渌水招行人。  
行人掉臂不回首，争入崤函土囊口。惟有使君千里来，欲饮三堂无事酒。  
三堂本来一事无，日长睡起闻投壶。床头砚石开云月，涧底松根属斤雪腴。  
山棚盗散人安寝，劝买耕牛发陈廪。归来只作水衡卿，我欲携壶就君饮。  

虢国夫人夜游图  
佳人自鞚玉花骢，翩如惊燕踏飞龙。金鞭争道宝钗落，何人先入明光宫。  
宫中羯鼓催花柳，玉奴弦索花奴手。坐中八姨真贵人，走马来看不动尘。  
明眸皓齿谁复见，只有丹青馀泪痕。人间俯仰成今古，吴公台下雷塘路。  
当时亦笑张丽华，不知门外韩擒虎。  

武昌西山并引  
嘉祐中，翰林学士承旨邓公圣求，为武昌令，常游寒溪西山，山中人至今能言之。轼谪居黄冈，与武昌相望，亦常往来溪山间。元祐元年十一月二十九日，考试馆职，与圣求会宿玉堂，偶话旧事。圣求尝作〈元次山洼樽铭〉刻之岩石。因为此诗，请圣求同赋，当以遗邑人，使刻之铭侧。  
春江渌涨蒲萄醅，武昌官柳知谁栽。忆从樊口载春酒，步上西山寻野梅。  
西山一上五十里，风驾两腋飞崔嵬。同游困卧九曲岭，褰衣独到吴王台。  
中原北望在何许，但见落日低黄埃。归来解剑亭前路，苍崖半入云涛堆。  
浪翁醉处今尚在，石臼杯饮无樽罍。尔来古意谁复嗣，公有妙语留山隈。  
至今好事除草棘，常恐野火烧苍苔。当时相望不可见，玉堂正对金銮开。  
岂知白首同夜直，卧看椽烛高花催。江边晓梦忽惊断，铜镮玉锁鸣春雷。  
山人帐空猿鹤怨，江湖水生鸿雁来。请公作诗寄父老，往和万壑松风哀。  

再用前韵  
朱颜发过如春醅，胸中梨枣初未栽。丹砂未易扫白发，赤松却欲参黄梅。  
寒溪本自远公社，白莲翠竹依崔嵬。当时石泉照金像，神光夜发如五台。  
饮泉鉴面得真意，坐视万物皆浮埃。欲收暮景返田里，远泝江水穷离堆。  
还朝岂独羞老病，自叹才尽倾空罍。诸公渠渠若夏屋，吞吐风月清隅隈。  
我如废井久不食，古甃缺落生阴苔。数诗往复相感发，汲新除旧寒光开。  
遥知二月春江阔，雪浪倒卷云峰摧。石中无声水亦静，云何解转空山雷。  
欲就诸公评此语，要识忧喜何从来。愿求南宗一勺水，往与屈贾湔馀哀。  

赵令晏崔白大图幅径三丈  
扶桑大茧如瓮盎，天女织绡云汉上。往来不遣凤衔梭，谁能鼓臂投三丈。  
人间刀尺不敢裁，丹青付与濠梁崔。风蒲半折寒雁起，竹间的白乐寒江梅。  
画堂粉壁翻云幕，十里江天无处著。好卧元龙百尺楼，笑看江水拍天流。  

次韵三舍人省上  
纷纷荣瘁何能久，云雨从来翻覆手。怳如一梦堕枕中，却见三贤起江右。  
嗟君妙质皆瑚琏，顾我虚名但箕斗。明朝冠盖蔚相望，共扈翠辇朝宣光。  
武皇已老白云乡，正与群帝骖龙翔，独留杞梓扶明堂。  

偶与客饮孔常父见访设席延请忽上  

马驰去已而有诗戏用其韵答之  
杨雄他文不皆奇，犹称观瓶居井眉。酒容法士两小儿，陈遵张竦何曾知。  
主人有酒君独辞，蟹螯何不左手持。岂复见吾横气机，遣人追君君绝驰。  
尽力去花君自痴，醍醐与酒同一卮，请君更问文殊师。  

次韵子由书李伯时所藏韩干马  
潭潭古屋云幕垂，省中文书如乱丝。忽见伯时画天马，朔风胡沙生落锥。  
天马西来从西极，势与落日争分驰。龙膺豹股头八尺，奋迅不受人间羁。  
元狩虎脊聊可友，开元玉花何足奇。伯时有道真吏隐，饮啄不羡山梁雌。  
丹青弄笔聊尔耳，意在万里谁知之。干惟画肉不画骨，而况失实空馀皮。  
烦君巧说腹中事，妙语欲遣黄泉知。君不见，韩生自言无所学，厩马万匹皆吾师。  

送宋朝散知彭州迎侍二亲  
东来谁迎使君车，知是丈人屋上乌。丈人今年二毛初，登楼上马不用扶。  
使君负弩为前驱，蜀人不复谈相如。老幼化服一事无，有鞭不施安用蒲。  
春波如天涨平湖，革呈红照坐香生肤。帣睼上寿白玉壶，公堂登歌凤将雏。  
诸孙欢笑争挽须，蜀人画作西湖图。  

郭熙画秋山平远  
玉堂昼掩春日闲，中有郭熙画春山。鸣鸠乳燕初睡起，白波青嶂非人间。  
离离短幅开平远，漠漠疏林寄秋晚。恰似江南送客时，中流回头望云山献。  
伊川佚老鬓如霜，卧看秋山思洛阳。为君纸尾作行草，炯如嵩洛浮秋光。  
我从公游如一日，不觉青山日英黄发。为画龙门八节滩，待向伊川买泉石。  

赠李道士并序  
驾部员外郎李宗君固，景祐中良吏也。守汉州。有道士尹可元，精练善画，以遗火得罪，当死。君缓其狱，会赦，获免。时可元八十一，自誓且死，必为李氏子以报。可元既死二十馀年，而君子世昌之妇梦可元入其室，生子曰得柔，小名蜀孙。幼而善画，既长，读庄#老，喜之，遂为道士，赐号妙应。事母以孝谨闻。其写真，盖妙绝一时云。  
世人只数曹将军，谁知虎头非痴人。腰间大羽何足道，颊上三毛自有神。  
平生狎侮诸公子，戏著幼舆岩石里。故教世世作黄冠，布袜青鞋弄云水。  
千年鼻祖守关门，一念还为李耳孙。香火旧缘何日尽，丹青馀习至今存。  
五十之年初过二，衰颜记我今如此。他时要指集贤人，知是香山老居士。  

次韵米黻二王书跋尾二首  
三馆曝书防蠹毁，得见来禽与青李。秋蛇春蚓久相杂，野鹜家鸡定谁美。  
玉函金龠上天来，紫衣敕使亲临启。纷纶过眼未易识，磊落挂壁空云委。  
归来妙意独追求，坐想蓬山二十秋。怪君何处得此本，上有桓玄寒具油。  
巧偷豪夺古来有，一笑谁似痴虎头。君不见长安永宁里，王家破垣谁复修。  
元章作书日千纸，平生自苦谁与美。画地为饼未必似，要令痴儿出馋水。  
锦囊玉轴来无趾，粲然夺真疑圣智。忍饥看书泪如洗，至今鲁公馀乞米。  

九月十五日迩英讲论语终篇赐执政讲读史官燕于  

东宫又遣中使就赐御书诗各一首臣轼得紫薇花  

绝句其词云丝纶阁下文章静钟鼓楼中刻漏  

长独坐黄昏谁是伴紫薇花对紫薇郎翌  

日各以表谢又进诗一篇臣轼诗云  
  
绣裳画衮云垂地，不作成王剪桐戏。日高黄虫引下西清，风动槐龙舞交翠。  
壁中蠹简今千年，漆书科斗光射天。诸儒不复忧吻燥，东宫赐酒如流泉。  
酒酣复拜千金赐，一纸惊鸾回凤字。苍颜白发便生光，袖有骊珠三十四。  
归来车马已喧阗，争看银钩墨色鲜。人间一日传万口，喜见云章第一篇。  
玉堂昼掩文书静，铃索不摇钟漏永。莫言弄笔数行书，须信时平由主圣。  
犬羊散尽沙漠空，捷书夜到甘泉宫。似闻指挥筑上郡，已觉谈笑无西戎。  
文思天子师文母，终闭玉关辞马武。小臣愿对紫薇花，试草尺书招赞普。  

送乔仝寄贺君六首并序  
旧闻靖长官、贺水部，皆唐末五代人，得道不死。章圣皇帝东封，有谒于道左者，其谒云：晋水部员外郎贺亢。再拜而去，上不知也。已而阅谒，见之大惊，物色求之，不可得。天圣初，又使其弟子喻澄者，诣阙进佛道像，直数千万。张公安道与澄游，具得其事。又有乔仝者，少得大风疾，几死。贺使学道，今年八十，益壮盛。人无复见贺者，而仝数见之。元祐二年十二月，仝来京师十许日，予留之，不可。曰：贺以上元期我于蒙山；又曰：吾师尝游密州，识君于常山道上，意若喜君者。作是诗以送之，且作五绝句以寄贺。  
君年二十美且都，初得恶疾堕眉须。红颜白发惊妻孥，览镜自嫌欲弃躯。  
结茅穷山啖松腴，路逢逃秦博士卢。方瞳照野清而癯，再拜未起烦一呼。  
觉知此身了非吾，炯然莲花出泥涂。随师东游渡潍邞，山头见我两轮朱。  
岂知仙人混屠沽，尔来八十胸垂胡。上山如飞瞋人扶，东归有约不敢渝。  
新年当参老仙儒，秋风西来下双凫，得枣如瓜分我无。  
  
生长兵间蚤脱身，晚为元祐太平人。不惊渤氵角桑田变，来看龟蒙漏泽春。  
曾谒东封玉辂尘，幅巾短褐亦逡巡。行宫夜奏空名姓，怅望云霞缥缈人。  
垂老区区岂为身，微言一发重千钧。始知不见高皇帝，正似商山四老人。  
旧闻父老晋郎官，已作飞腾变化看。闻道东蒙有居处，愿供薪水看烧丹。  
千古风流贺季真，最怜嗜酒谪仙人。狂吟醉舞知无益，粟饭藜羹问养神。  

次韵黄鲁直画马试院中作  
少年鞍马勤远行，卧闻龁草风雨声，见此忽思短策横。  
十年髀肉磨欲透，那更陪君作诗瘦，不如芋魁归饭豆。  
门前欲嘶御史骢，诏恩三日休老翁，羡君怀中双橘红。  

余与李廌方叔相知久矣领贡举事而李不得第愧甚作诗送之  
与君相从非一日，笔势翩翩疑可识。平生漫说古战场，过眼终迷日五色。  
我惭不出君大笑，行止皆天子何责。青袍白睧五千人，知子无怨亦无德。  
买羊沽酒谢玉川，为我醉倒春风前。归家但草凌云赋，我相夫子非臞仙。  

和王晋卿送梅花次韵  
东坡先生未归时，自种来禽与青李。五年不踏江头路，梦逐东风泛苹芷。  
江梅山杏为谁容，独笑依依临野水。此间风物君未识，花浪翻天雪相激。  
明年我复在江湖，知君对花三叹息。  

庆源宣义王丈以累举得官为洪雅主薄雅州户掾遇吏  

民如家人人安乐之既谢事居眉之青神瑞草桥放  

怀自得有书来求红带既以遗之且作诗为戏  

请黄鲁直秦少游各为赋一首为老人光华  
青衫半作霜叶枯，遇民如儿吏如奴。吏民莫作官长看，我是识字耕田夫。  
妻啼儿号刺史怒，时有野人来挽须。拂衣自注下下考，芋魁饭豆吾岂无。  
归来瑞草桥边路，独游还佩平生壶。慈姥岩前自唤渡，青衣江畔人争扶。  
今年蚕市数州集，中有遗民怀衤夸襦。邑中之黔相指似，白髯红带老不癯。  
我欲西归卜邻舍，隔墙拊掌容歌呼。不学山王乘驷马，回头空指黄公垆。  

次前韵送程六表弟  
君家兄弟真连璧，门十朱轮家万石。竹使犹分刺史符，尚方行赐尚书舄。  
前年持节发仓廪，到处卖刀收茧栗。归来闭口不论功，却走渡江谁复惜。  
君才不用如涧松，我老得全犹社栎。青衫莫厌百僚底，白首上有千薪积。  
忆昔江湖一钓舟，无数云山供点笔。未应偏障西风扇，只恐先移北山檄。  
凭君寄谢江南叟，念我空见长安日。浮江溯蜀有成言，江水在此吾不食。  

戏书李伯时画御马好头赤  
山西战马饥无肉，夜嚼长秸如嚼竹。蹄间三丈是徐行，不信天山有坑谷。  
岂如厩马好头赤，立仗归来卧斜日。莫教优孟卜葬地，厚衣薪槱入铜历。  

送蹇道士归庐山  
物之有知盖恃息，孰居无事使出入。心无天游室不空，六凿相攘妇争席。  
法师逃人入庐山，山中无人自往还。往者一空还者失，此身正在无还间。  
绵绵不绝微风里，内外丹成一弹指。人间俯仰三千秋，骑鹤归来与子游。  

木山并引  
吾先君子尝蓄木山三峰，且为之记与诗。诗人梅二丈圣俞，见而赋之。今三十年矣，而犹子千乘，又得五峰，益奇。因次圣俞韵，使并刻之其侧。  
木生不愿回万牛，愿终天年仆沙洲。时来幸逢河伯秋，掀然见怪推不流。  
蓬婆雪岭巧雕锼，蛰虫行蚁为豪酋。阿咸大胆忽持去，河伯好事不汝尤。  
城中古沼浸坤轴，一林瘦竹吾菟裘。二顷良田不难买，三年桤木行可槱。  
会将白发对苍山献，鲁人不厌东家丘。  

书王定国所藏烟江叠嶂图  
江上愁心千叠山，浮空积翠如云烟。山邪云邪远莫知，烟空云散山依然。  
但见两崖苍苍暗绝谷，中有百道飞来泉。萦林络石隐复见，下赴谷口为奔川。  
川平山开林麓断，小桥野店依山前。行人稍度乔木外，渔舟一叶江吞天。  
使君何从得此本，点缀毫末分清妍。不知人间何处有此境，径欲往买二顷田。  
君不见，武昌樊口幽绝处，东坡先生留五年。春风摇江天漠漠，暮云卷雨山娟娟。  
丹枫翻鸦伴水宿，长松落雪惊醉眠。桃花流水在人世，武陵岂必皆神仙。  
江山清空我尘土，虽有去路寻无缘。还君此画三叹息，山中故人应有招我归来篇。  

兴隆节侍宴前一日微雪与子由同访王定国小饮清虚堂定国  

出数诗皆佳而五言尤奇子由又言昔与孙巨源同过定国感  

念存没悲叹久之夜归稍醒各赋一篇明日朝中以示定国也  
天风淅淅飞玉沙，诏恩归沐休早衙。遥知清虚堂里雪，正似薝蔔林中花。  
出门自笑无所诣，呼酒持劝惟君家。踏冰凌兢战疲马，扣门剥啄惊寒鸦。  
羡君五字入诗律，欲与六出争天葩。头风已倩檄手愈，背痒却得仙爪爬。  
银瓶泻油浮蚁酒，紫碗铺粟盘龙茶。幅巾起作瞿鸟鹆舞，叠鼓谁掺渔阳挝。  
九衢灯火杂梦寐，十年聚散空咨嗟。明朝握手殿门外，共看银阙暾晨霞。  

王晋卿作烟江叠嶂图仆赋诗十四韵晋卿和之语特奇丽因  

复次韵不独纪其诗画之美亦为道其出处契阔之故  

而终之以不忘在莒之戒亦朋友忠爱之义也  
山中举头望日边，长安不见空云烟。归来长安望山上，时移事改应潸然。  
管弦去尽宾客散，惟有马埒编金泉。渥洼故自千里足，要饱风雪轻山川。  
屈居华屋啗枣脯，十年俯仰龙旂前。却因瘦病出奇骨，盐车之厄宁非天。  
风流文采磨不尽，水墨自与诗争妍。画山何必山中人，田歌自古非知田。  
郑虔三绝君有二，笔势挽回三百年。欲将岩谷乱窈窕，眉峰修女雩夸连娟。  
人间何有春一梦，此身将老蚕三眠。山中幽绝不可久，要作平地家居仙。  
能令水石长在眼，非君好我当谁缘。愿君终不忘在莒，乐时更赋囚山篇。  

东川清丝寄鲁冀州戏赠  
鹅溪清丝清如冰，上有千岁交枝藤。藤生谷底饱风雪，岁晚忽作龙蛇升。  
嗟我虽为老侍从，骨寒只受布与缯。床头锦衾未还客，坐觉芒刺在背膺。  
岂如髯卿晚乃贵，福禄正似川方增。醉中倒著紫绮裘，下有半臂出缥绫。  
封题不敢妄裁剪，刀尺自有佳人能。遥知千骑出清晓，积雪未放浮尘兴。  
白须红带柳丝下，老弱空巷人相登。但放奇纹出领袖，吾髯虽老无人憎。  

寄蔡子华  
故人送我东来时，手栽荔子待君归。荔子已丹吾发白，犹作江南未归客。  
江南春尽水如天，肠断西湖春水船。想见青衣江畔路，白鱼紫笋不论钱。  
霜髯三老如霜桧，旧交零落今谁辈。莫从唐举问封侯，但遣麻姑更爬背。  

介亭饯杨杰次公  
篮舆西山登山门，嘉与我友寻仙村。丹青明灭风篁岭，环珮空响桃花源。  
前朝欲上已蜡屐，黑云白雨如倾盆。今晨积雾卷千里，岂畏触热生病根。  
在家头陀无为子，久与青山为弟昆。孤峰尽处亦何有，西湖镜天江抹坤。  
临高挥手谢好住，清风万壑传其言。风回响答君听取，我亦到处随君轩。  

安州老人食蜜歌  
安州老人心似铁，老人心肝小儿舌。不食五谷惟食蜜，笑指蜜蜂作檀越。  
蜜中有诗人不知，千花百草争含姿。老人咀嚼时一吐，还引世间痴小儿。  
小儿得诗如得蜜，蜜中有药治百疾。正当狂走捉风时，一笑看诗百忧失。  
东坡先生取人廉，几人相欢几人嫌。恰似饮茶甘苦杂，不如食蜜中边甜。  
因君寄与双龙饼，镜空一照双龙影。三吴六月水如汤，老人心似双龙井。  

送张嘉州  
少年不愿万户侯，亦不愿识韩荆州。颇愿身为汉嘉守，载酒时作凌云游。  
虚名无用今白首，梦中却到龙泓口。浮云轩冕何足言，惟有江山难入手。  
峨眉山月半轮秋，影入平羌江水流。谪仙此语谁解道，请君见月时登楼。  
笑谈万事真何有，一时付与东岩酒。归来还受一大钱，好意莫违黄发叟。  

送江公著知吉州  
三吴行尽千山水，犹道桐庐更清美。岂惟浊世隐狂奴，时平亦出佳公子。  
初冠惠文读城旦，晚入奉常陪剑履。方将华省起弹冠，忽忆钓台归洗耳。  
未应良木弃大匠，要使名驹试千里。奉亲官舍当有择，得郡江南差可喜。  
白粲连樯一万艘，红妆执乐三千指。簿书期会得馀闲，亦念人生行乐耳。  

与叶淳老侯敦夫张秉道同相视新河秉道有诗次韵二首  
君不见，元帅府前罗万戟，涛头未顺千弩射。至今凤凰山下路，长借一箭开两翼。  
我凿西湖还旧观，一眼已尽西南碧。又将回夺浮山险，千艘夜下无南北。  
坐陈三策本人谋，惟留一诺待我画。老病思归真暂寓，功名如幻终何得。  
从来自笑画蛇足，此事何殊食鸡肋。怜君嗜好更迂阔，得我新诗喜折屐。  
江湖粗了我竟归，馀事后来当润色。一庵闲卧洞霄宫，井有丹砂水长赤。  
荆溪父老愁三害，下斩长蛟本无赖。平生倔强韩退之，文字犹为鳄鱼戒。  
石门之役万金耳，首鼠不为吾已隘。江湖开塞古有数，两鹄飞来告成坏。  
劝农使者非常人，一言已破黎民骇。上饶使君更超轶，坐睨浮山如累块。  
髯张乃我结袜生，诗酒淋漓出狂怪。我作水衡生作丞，他日归朝同此拜。  

棕笋并引  
棕笋状如鱼，剖之得鱼子，味如苦笋而加甘芳。蜀人以馔佛僧，甚贵之，而南方不知也。笋生肤毳中，盖花之方孕者。正二月间可剥取，过此苦涩，不可食矣。取之，无害于木，而宜于饮食。法当蒸熟，所施略与笋同。蜜煮酢浸，可致千里外。今以饷殊长老。  
赠君木鱼三百尾，中有鹅黄子鱼子。夜叉剖瘿欲分甘，箨龙藏头敢言美。  
愿随蔬果得自用，勿使山林空老死。问君何事食木鱼，烹不能鸣固其理。  

次韵曹子方运判雪中同游西湖  
词源滟滟波头展，清唱一声岩谷满。未容雪积句先高，岂独湖开心自远。  
云山已作歌眉浅，山下碧流清似眼。尊前侑酒只新诗，何异书鱼餐蠹简。  

西湖秋涸东池鱼窘甚因会客呼网师迁之西池  

为一笑之乐夜归被酒不能寐戏作放鱼  
东池浮萍半粘块，裂碧跳青出鱼背。西池秋水尚涵空，舞阔摇深吹荇带。  
吾僚有意为迁居，老守纵馋那忍脍。纵横争看银刀出，瀺灂初惊玉花碎。  
但愁数罟损鳞鬣，未信长堤隔涛濑。氵岁氵岁发发须臾间，圉圉洋洋寻丈外。  
安知中无蛟龙种，尚恐或有风云会。明年春水涨西湖，好去相忘渺淮海。  

复次放鱼韵答赵承议陈教授  
扰扰万生同大块，抢榆不羡培风背。青丘已吞云梦芥，黄河复缭天门带。  
长讥韩子隘且陋，一饱鲸鱼何足脍。东坡也是可怜人，披抉泥沙收细碎。  
逝将归修八节滩，又欲往钓七里濑。正似此鱼逃网中，未与造物游数外。  
且将新句调二子，湖上秋高风月会。为君更唤木肠儿，脚扣两舷歌小海。  

六观堂老人草书  
物生有象象乃滋，梦幻无根成斯须。方其梦时了非无，泡影一失俯仰殊。  
清露未晞电已徂，此灭灭尽乃真吾。云如死灰实不枯，逢场作戏三昧俱。  
化身为医忘其躯，草书非学聊自娱。落笔已唤周越奴，苍鼠奋髯饮松腴。  
剡藤玉板开雪肤，游龙天飞外人呼，莫作羞涩羊氏姝。  

聚星堂雪并引  
元祐六年十一月一日，祷雨张龙公，得小雪，与客会饮聚星堂。忽忆欧阳文忠公作守时，雪中约客赋诗，禁体物语，于艰难中特出奇丽。尔来四十馀年，莫有继者。仆以老门生续公后，虽不足追配先生，而宾客之美，殆不减当时，公之二子，又适在郡，故辄举前令，各赋一篇。  
窗前暗响鸣枯叶，龙公试手行初雪。映空先集疑有无，作态斜飞正愁绝。  
众宾起舞风竹乱，老守先醉霜松折。恨无翠袖点横斜，只有微灯照明灭。  
归来尚喜更鼓暗，晨起不待铃索掣。未嫌长夜作衣棱，却怕初阳生眼缬。  
欲浮大白追馀赏，幸有回飙惊落屑。模糊桧顶独多时，历乱瓦沟裁一瞥。  
汝南先贤有故事，醉翁诗话谁续说。当时号令君听取，白战不许持寸铁。  

喜刘景文至  
天明小儿更传呼，髯刘已到城南隅。尺书真是髯手迹，起坐熨眼知有无。  
今人不作古人事，今世有此古丈夫。我闻其来喜欲舞，病自能起不用扶。  
江淮旱久尘土恶，朝来清雨濯鬓须。相看握手两无事，千里一笑无乃迂。  
平生所乐在吴会，老死欲葬杭与苏。过江西来二百日，冷落山水愁吴姝。  
新堤旧井各无恙，参寥六一岂念吾。别后新诗巧摹写，袖中知有钱塘湖。  

送欧阳季默赴阙  
先生岂止一怀祖，郎君不减王文度。膝上几日今白须，令我眼中见此父。  
汝南相从三晦朔，君去苦早我来暮。霜风凄紧正脱木，颍水清浅可立鹭。  
莫辞白酒泻香泉，已觉扁舟掠新渡。坐看士衡执别手，更遣梦得出奇句。  
郎君可是管库人，乃使马录骥随蹇步。置之行矣无足道，贤愚岂在遇不遇。  

用前韵作雪诗留景文  
万松岭上黄千叶，载酒年年踏松雪。刘郎去后谁复来，花下有人心断绝。  
东斋夜坐搜雪句，两手龟坼霜须折。无情岂亦畏嘲弄，穿帘入户吹灯灭。  
纷纷儿女争所似，碧海长鲸君未掣。朝来云汉接天流，顾我小诗如点缬。  
欧阳赵陈在户外，急扫中庭铺木屑。交游虽似雪柏坚，聚散行作风花瞥。  
晴光融作一尺泥，归有何事真无说。泥干路稳放君去，莫倚马蹄如踣铁。  

次前韵送刘景文  
白云在天不可呼，明月岂肯留庭隅。怪君西行八百里，清坐十日一事无。  
路人不识呼尚书，但见凛凛雄千夫。岂知入骨爱诗酒，醉倒正欲蛾眉扶。  
一篇向人写肝肺，四海知我霜鬓须。欧阳赵陈皆我有，岂谓夫子驾复迂。  
迩来又见三黜柳，共此暖热餐毡苏。酒肴酸薄红粉暗，只有颍水清而姝。  
一朝寂寞风雨散，对影谁念月与吾。何时归帆溯江水，春酒一变甘棠湖。  

蜡梅一首赠赵景贶  
天工点酥作梅花，此有蜡梅禅老家。蜜蜂采花作黄蜡，取蜡为花亦其物。  
天工变化谁得知，我亦儿嬉作小诗。君不见，万松岭上黄千叶，玉蕊檀心两奇绝。  
醉中不觉渡千山，夜闻梅香失醉眠。归来却梦寻花去，梦里花仙觅奇句。  
此间风物属诗人，我老不饮当付君。君行适吴我适越，笑指西湖作衣钵。  

阎立本职贡图  
正观之德表万邦，浩如沧海吞河江。音容伧狞服奇庞，横绝岭海逾涛泷。  
珍禽瑰产争牵扛，名王解辫却盖幢。粉本遗墨开明窗，我喟而作心未降，  
魏征封伦恨不双。  

次韵王滁州见寄  
斯人何似似春雨，歌舞农夫怨行路。君看永叔与元之，坎轲一生遭口语。  
两翁当年鬓未丝，玉堂挥翰手如飞。教得滁人解吟咏，至今里巷嘲轻肥。  
君家联翩尽卿相，独来坐啸溪山上。笑捐浮利一鸡肋，多取清名几熊掌。  
丈夫自重贵难售，两翁今与青山久。后来太守更风流，要伴前人作诗瘦。  
我倦承明苦求出，到处遗踪寻六一。凭君试与问琅邪，许我来游莫难色。  

次韵徐仲车  
恶衣恶食诗愈好，恰是霜松啭春鸟。苍蝇莫乱远鸡声，世上谁知公觉早。  
八年看我走三州，月自当空水自流。人间扰扰真蝼蚁，应笑人呼作斗牛。  

在颍州与德麟同治西湖未成改扬州三月十六日  

湖成德麟有诗见怀次其韵  
太山秋毫两无穷，巨细本出相形中。大千起灭一尘里，未觉杭颍谁雌雄。  
我在钱塘拓湖渌，大堤士女争昌丰。六桥横绝天汉上，北山始与南屏通。  
忽惊二十五万丈，老葑席卷苍云空。朅来颍尾弄秋色，一水萦带昭灵宫。  
坐思吴越不可到，借君月斧修朣胧。二十四桥亦何有，换此十顷玻璃风。  
雷塘水干禾黍满，宝钗耕出馀鸾龙。明年诗客来吊古，伴我霜夜号秋虫。  

再次韵德麟新开西湖  
使君不用山鞠穷，饥民自逃泥水中。欲将百渎起凶岁，免使甔石愁扬雄。  
西湖虽小亦西子，萦流作态清而丰。千夫馀力起三闸，焦陂下与长淮通。  
十年憔悴尘土窟，清澜一洗啼痕空。王孙本自有仙骨，平生宿卫明光宫。  
一行作吏人不识，正似云月初朦胧。时临此水照冰雪，莫遣白发生秋风。  
定须却致两黄鹄，新与上帝开濯龙。湖成君归侍帝侧，灯花已缀钗头虫。  

次韵晁无咎学士相迎  
少年独识晁新城，闭门却扫卷□旌。胸中自有谈天口，坐却秦军发墨守。  
有子不为谋置锥，虹霓吞吐忘寒饥。端如太史牛马走，严徐不敢连尻脽。  
徘回未用疑相待，枉尺知君有家戒。避人聊复去瀛洲，伴我真能老淮海。  
梦中仇池千仞岩，便欲揽我青霞幨。且须还家与妇计，我本归路连西南。  
老人饮酒无人佐，独看红药倾白堕。每到平山忆醉翁，悬知他日君思我。  
路傍小儿笑相逢，齐歌万事转头空。赖有风流贤别驾，犹堪十里卷春风。  

闻林夫当徙灵隐寺寓居戏作灵隐前  
灵隐前，天竺后，两涧春淙一灵鹫。不知水从何处来，跳波赴壑如奔雷。  
无情有意两莫测，肯向冷泉亭下相萦回。我在钱塘六百日，山中暂来不暖席。  
今君欲作灵隐居，葛衣草屦随僧蔬。能与冷泉作主一百日，不用二十四考书中书。  

送晁美叔发运右司年兄赴阙  
我年二十无朋俦，当时四海一子由。君来叩门如有求，颀然鹤骨清而修。  
醉翁遣我从子游，翁如退之蹈轲丘。尚欲放子出一头，酒醒梦断四十秋。  
病鹤不病骨愈蚪，惟有我颜老可羞。醉翁宾客散九州，几人白发还相收。  
我如怀祖拙自谋，正作尚书已过优。君求会稽实良筹，往看万壑争交流。  

送程德林赴真州  
君为县令元丰中，吏贪功利以病农。君欲言之路无从，移书谏臣以自通。  
元丰天子为改容，我时匹马江西东。问之逆旅言颇同，老人爱君如刘宠，  
小儿敬君如鲁恭。尔来明目达四聪，收拾驵骏冀北空，君为赤令有古风。  
政声直入明光宫，天厩如海养群龙。并收其子岂不公。白沙何必烦此翁。  

召还至都门先寄子由  
老身倦马河堤永，踏尽黄榆绿槐影。荒鸡号月未三更，客梦还家一时顷。  
归老江湖无岁月，未填沟壑犹朝请。黄门殿中春事罢，诏许来迎先出省。  
已飞青盖在河梁，定饷黄封兼赐茗。远来无物可相赠。一味丰年说淮颍。  

近以月石砚屏献子功中书公复以涵星砚献纯父侍讲子功有  

诗纯父未也复以月石风林屏赠之谨和子功诗并求纯父数句  
紫潭出玄云，翳我潭中星。独有潭上月，倒挂紫翠屏。我老不看书，默坐养此昏花睛，  

时时一开眼，见此云月眼自明。久知世界一泡影，大小真伪何足评。笑彼三子欧梅苏，无  

事自作雪羽争。故将屏砚送两范，要使珠璧栖窗棂。大范忽长谣，语出月胁令人惊。小范  

当继之，说破星心如鸡鸣。床头复一月，下有风林横。急送小范家，护此涵心泓。愿从少  
陵博一句，山木尽与洪涛倾。  

次韵范纯父涵心砚月石风林屏诗  
月次于房历三星，斗牛不神箕独灵。簸摇桑榆尽西靡，影落苏子砚与屏。  
天工与我两厌事，孰居无事为此形。与君持橐侍帷幄，同到温室观尧蓂。  
自怜太史牛马走，伎等卜祝均倡伶。欲留衣冠挂神武，便击云水归南溟。  
陶泓不称管城沐，醉石可助平泉醒。故持二物与夫子，欲使妙质留天庭。  
但令滋液到枯槁，勿遣光景生晦冥。上书挂名岂待我，独立自可当雷霆。  
我时醉眠风林下，夜与渔火同青荧。抚物怀人应独叹，作诗寄子谁当听。  

次韵吴传正枯木歌  
天工水墨自奇绝，瘦竹枯松写残月。梦回疏影在东窗，惊怪霜枝连夜发。  
生成变坏一弹指，乃知造物初无物。古来画师非俗士，妙想实与诗同出。  
龙眠居士本诗人，能使龙池飞霹雳。君虽不作丹青手，诗眼亦自工识拔。  
龙眠胸中有千驷，不独画肉兼画骨。但当与作少陵诗，或自与君拈秃笔。  
东南山水相招呼，万象入我摩尼珠。尽将书画散朋友，独与长铗归来乎。  

书晁说之考牧图后  
我昔在田间，但知羊与牛。川平牛背稳，如驾百斛舟。  
舟行无人岸自移，我卧读书牛不知。前有百尾羊，听我鞭声如鼓鼙。  
我鞭不妄发，视其后者而鞭之。泽中草木长，草长病牛羊。  
寻山跨坑谷，腾趠筋骨强。烟蓑雨笠长林下，老去而今空见画。  
世间马耳射东风，悔不长作多牛翁。  

书丹元子所示李太白真  
天人几何同一沤，谪仙非谪乃其游，麾斥八极隘九州。  
化为两鸟鸣相酬，一鸣一止三千秋。开元有道为少留，縻之不可矧肯求。  
西望太白横峨岷，眼高四海空无人。大儿汾阳中令君，小儿天台坐忘身。  
平生不识高将军，手污吾足乃敢瞋，作诗一笑君应闻。  

雪浪石  
太行西来万马屯，势与岱岳争雄尊。飞狐上党天下眷，半掩落日先黄昏。  
削成山东二百郡，气压代北三家村。千峰石卷矗牙帐，崩崖凿断开土门。  
朅来城下作飞石，一炮惊落天骄魂。承平百年烽燧冷，此物僵卧枯榆根。  
画师争摹雪浪势，天工不见雷斧痕。离堆四面绕江水，坐无蜀士谁与论。  
老翁儿戏作飞雨，把酒坐看珠跳盆。此身自幻孰非梦，故国山水聊心存。  

石芝并引  
予尝梦食石芝，作诗记之，今乃真得石芝于海上，子由和前诗见寄。予顷在京师，有凿井得如小儿手以献者，臂指皆具，肤理若生。予闻之隐者，此肉芝也。与子由烹而食之。追记其事，复次前韵。  
土中一掌婴儿新，爪指良是肌骨匀。见之怖走谁敢食，天赐我尔不及宾。  
旌阳远游同一许，长史玉斧皆门户。我家韦布三百年，只有阴功不知数。  
跪陈八簋加六瑚，化人视之真块苏。肉芝烹熟石芝老，笑唾熊掌口频雕胡。  
老蚕作茧何时脱，梦想至人空激烈。古来大药亦可求，真契当如磁石铁。  

鹤叹  
园中有鹤驯可呼，我欲呼之立坐隅。鹤有难色侧睨予，岂欲臆对如服鸟乎。  
我生如寄良畸孤，三尺长胫阁瘦躯。俯啄少许便有馀，何至以身为子娱。  
驱之上堂立斯须，投以饼饵视若无。戛然长鸣乃下趋，难进易退我不如。  

送曾仲锡通判如京师  
边城岁暮多风雪，强压春醪与君别。玉帐夜谈霜月苦，铁骑晓出冰河裂。  
断蓬飞叶卷黄沙，只有千林蒙松花。应为王孙朝上国，珠幢玉节与排衙。  
左援公孝右孟博，我居其间啸且诺。仆夫为我催归来，要与北海春水争先回。  

次韵子由清汶老龙珠丹  
天公不解防痴龙，玉函宝方出龙宫。雷霆下索无处避，逃入先生衣袂中。  
先生不作金椎袖，玩世徜徉隐屠酒。夜光明月空自投，一锻何劳纬萧手。  
黄门寡好心易足，荆棘不生梨枣熟。玄珠白璧两无求，无胫金丹来入腹。  
区区分别笑乐天，那知空门不是仙。  

次韵子由书清汶老所传秦湘二女图  
春风消冰失瑶玉，我本无身安有触。羊生得妇如得风，握手一笑未为辱。  
先生室中无天游，佩环何处鸣风瓯。随魔未必皆魔女，但与分灯遣归去。  
胡为写真传世人，更要维摩一转语。丹元茅茨只三间，太极老人时往还。  
点检凡心早除拂，方平神鞭常使物。  

子由生日以檀香观音像及新合印香银篆槃为寿  
旃檀婆律海外芬，西山老脐柏所薰。香螺脱□来相群，能结缥缈风中云。  
一灯如萤起微焚，何时度尽缪篆纹。缭绕无穷合复分，绵绵浮空散氤氲。  
东坡持是寿卯君，君少与我师皇坟。旁资老聃释迦文，共厄中年点蝇蚊。  
晚遇斯须何足云，君方论道承华勋。我亦旗鼓严中军，国恩未报敢不勤。  
但愿不为世所醺，尔来白发不可耘。问君何时返乡枌，收拾散亡理放纷。  
此心实与香俱焄，闻思大士应已闻。  

子由新修汝州龙兴寺吴画壁  
丹青久衰工不艺，人物尤难到今世。每摹市井作公卿，画手悬知是徒隶。  
吴生已与不传死，那复典刑留近岁。人间几处变西方，尽作波涛翻海势。  
细观手面分转侧，妙算毫厘得天契。始知真放本精微，不比狂花生客慧。  
似闻遗墨留汝海，古壁蜗涎可垂涕。力捐金帛扶栋宇，错落浮云卷新霁。  
使君坐啸清梦馀，几叠衣纹数衿袂。他年吊古知有人，姓名聊记东坡弟。  

六月七日泊金陵阻风得钟山泉公书寄诗为谢  
今日江头天色恶，炮车云起风欲作。独望钟山唤宝公，林间白塔如孤鹤。  
宝公骨冷唤不闻，却有老泉来唤人。电眸虎齿霹雳舌，为予吹散千峰云。  
南行万里亦何事，一酌曹溪知水味。他年若画蒋山图，仍作泉公唤居士。  

江西  
江西山水真吾邦，白沙翠竹石底江。舟行十里磨九泷，篙声荦确相舂撞。  
醉卧欲醒闻淙淙，真欲一口吸老庞。何人得俊窥鱼矼，举叉绝叫尺鲤双。  

秧马歌并引  
过庐陵，见宣德郎致仕曾君安止，出所作〈禾谱〉，文既温雅，事亦详实，惜其有所缺，不谱农器也。予昔游武昌，见农夫皆骑秧马。以榆枣为腹，欲其滑%以楸桐为背欲其轻。腹如小舟，昂其首尾%背如覆瓦，以便两髀，雀跃于泥中，系束藁其首以缚秧。日行千畦，较之伛偻而作者，劳佚相绝矣。〈史记〉：禹乘四载，泥行乘橇。解者曰，橇形如箕，橇行泥上，岂秧马之类乎？作〈秧马歌〉一首，附于〈禾谱〉之末云。  
春云濛濛雨凄凄，春秧欲老翠剡齐。嗟我妇子行水泥，朝分一垅暮千畦。  
腰如箜篌首啄鸡，筋烦骨殆声酸嘶。我有桐马手自提，头尻轩昂腹胁低。  
背如覆瓦去角圭，以我两足为四蹄。耸踊滑汰如凫睮，纤纤束藁亦可赍。  
何用繁缨与月题，却从畦东走畦西。山城欲闭闻鼓鼙，忽作的卢跃檀溪。  
归来挂壁从高栖，了无刍秣饥不啼。少壮骑汝逮老黧，何曾蹶轶防颠阝齐。  
锦鞯公子朝金闺，笑我一生蹋牛犁，不知自有木马夬马是。  

月华寺  
天公胡为不自怜，结土融石为铜山。万人探斫富媪泣，只有金帛资豪奸。  
脱身献佛意可料，一瓦坐待千金还。月华三火岂天意，至今茇舍依榛菅。  
僧言此地本龙象，兴废反掌曾何艰。高岩夜吐金碧气，晓得异石青斓斑。  
坑流窟发钱涌地，暮施百镒朝千锾。此山出宝以自贼，地脉已断天应悭。  
我愿铜山化南亩，烂漫黍麦苏惸鳏。道人修道要底物，破铛煮饭茅三间。  

游罗浮山一首示儿子过  
人间有此白玉京，罗浮见日鸡一鸣。南楼未必齐日观，郁仪自欲朝朱明。  
东坡之师抱朴老，真契久已交前生。玉堂金马久流落，寸田尺宅今谁耕。  
道华亦尝啖一枣，契虚正欲仇三彭。铁桥石柱连空横，杖藜欲趁飞猱轻。  
云溪夜逢瘖虎伏，斗坛昼出铜龙吟。小儿少年有奇志，中宵起坐存黄庭。  
近者戏作凌云赋，笔势仿佛离骚经。负书从我盍归去，群仙正草新宫铭。  
汝应奴隶蔡少霞，我亦季孟山玄卿。还须略报老同叔，赢粮万里寻初平。  

寓居合江楼  
海上葱日龙气佳哉，二江合处朱楼开。蓬莱方丈应不远，肯为苏子浮江来。  
江风初凉睡正美，楼上啼鸦呼我起。我今身世两相违，西流白日东流水。  
楼中老人日清新，天上岂有痴仙人。三山咫尺不归去，一杯付与罗浮春。  

十一月二十六日松风亭下梅花盛开  
春风岭上淮南村，昔年梅花曾断魂。岂知流落复相见，蛮风蜑雨愁黄昏。  
长条半落荔枝浦，卧树独秀桄榔园。岂惟幽光留夜色，直恐冷艳排冬温。  
松风亭下荆棘里，两株玉蕊明朝暾。海南仙云娇堕砌，月下缟衣来叩门。  
酒醒梦觉起绕树，妙意有在终无言。先生独饮勿叹息，幸有落月窥清尊。  

再用前韵  
罗浮山下梅花村，玉雪为骨冰为魂。纷纷初疑月挂树，耿耿独与参横昏。  
先生索居江海上，悄如病鹤栖荒园。天香国艳肯相顾，知我酒熟诗清温。  
蓬莱宫中花鸟使，绿衣倒挂扶桑暾。抱丛窥我方醉卧，故遣啄木先敲门。  
麻姑过君急扫洒，鸟能歌舞花能言。酒醒人散山寂寂，惟有落蕊粘空樽。  

花落复次前韵  
玉妃谪堕烟雨村，先生作诗与招魂。人间草木非我对，奔月偶挂成幽昏。  
暗香入户寻短梦，青子缀枝留小园。披衣连夜唤客饮，雪肤满地聊相温。  
松明照坐愁不睡，井花入腹清而暾。先生来年六十化，道眼已入不二门。  
多情好事馀习气，惜花未忍都无言。留连一物吾过矣，笑领百罚空罍樽。  

追饯正辅表兄至博罗赋诗为别  
孤臣南游堕黄菅，君亦何事来牧蛮。舣舟蜑户龙冈窟，置酒椰叶桄榔间。  
高谈已笑衰语陋，杰句尤觉清诗孱。博罗小县僧舍古，我不忍去君忘还。  
君应回望秦与楚，梦涉汉水愁秦关。我亦坐念高安客，神游黄檗参洞山。  
何时旷荡洗瑕谪，与君归驾相追攀。梨花寒食隔江路，两山遥对双烟鬟。  
归耕不用一钱物，惟要两脚飞孱颜。玉床丹镞记分我，助我金鼎光斓斑。  

再用前韵  
乐天双鬓如霜菅，始知谢遣素与蛮。我兄绿发蔚如故，已了梦幻齐人间。  
蛾眉劝酒聊尔耳，处仲太忍茂弘孱。三杯径醉便归卧，海上知复几往还。  
连娟六么趁蹋鞠，杳眇三叠萦阳关。酒醒梦断何所有，落花流水空青山。  
忽惊铙鼓发半夜，明月不许幽人攀。赠行无物惟一语，莫遣瘴雾侵云鬟。  
罗浮道人一倾盖，欲系白日留君颜。应知我是香案吏，他年许缀蓬莱班。  

游博罗香积寺并引  
寺去县七里，三山犬牙，夹道皆美田，麦禾甚茂。寺下溪水，可作碓磨。若筑塘百步，闸而落之，可转两轮举四杵也。以属县令林抃，使督成之。  
二年流落蛙鱼乡，朝来喜见麦吐芒。东风摇波舞净绿，初日泫露酣娇黄。  
汪汪春泥已没膝，剡剡秋谷初分秧。谁言万里出无友，见此二美喜欲狂。  
三山屏拥僧舍小，一溪雷转松阴凉。要令水力供臼磨，与相地脉增堤防。  
霏霏落雪看收面，隐隐叠鼓闻舂糠。散流一啜云子白，炊裂十字琼肌香。  
岂惟牢九荐古味，要使真一流天浆。诗成捧腹便绝倒，书生说食真膏肓。  

四月十一日初食荔支  
南村诸杨北村卢，白华青叶冬不枯。垂黄缀紫烟雨里，特与荔支为先驱。  
海山仙人绛罗襦，红纱中单白玉肤。不须更待妃子笑，风骨自是倾城姝。  
不知天公有意无，遣此尤物生海隅。云山得伴松桧老，霜雪自困楂梨粗。  
先生洗盏酌桂醑，冰盘荐此赤贞虬珠。似闻江鳐斫玉柱，更洗河豚烹腹腴。  
我生涉世本为口，一官久已轻莼鲈。人间何者非梦幻，南来万里真良图。  

荔支叹  
十里一置飞尘灰，五里一候兵火催。颠坑仆谷相枕籍，知是荔支龙眼来。  
飞车跨山鹘横海，风枝露叶如新采。宫中美人一破颜，惊尘溅血流千载。  
永元荔支来交州，天宝岁贡取之涪。至今欲食林甫肉，无人举觞酉将伯游。  
我愿天公怜赤子，莫生尤物为疮痏。雨顺风调百谷登，民不饥寒为上瑞。  
君不见，武夷溪边粟粒芽，前丁后蔡相笼加。争新买宠各出意，今年斗品充官茶。  
吾君所乏岂此物，致养口体何陋邪。洛阳相君忠孝家，可怜亦进姚黄花。  

同正辅表兄游白水山  
伟哉造物真豪纵，攫土抟沙为此弄。擘开翠峡走云雷，截破奔流作潭洞。  
因随化人履巨迹，得与仙兄蹑飞鞚。曳杖不知岩谷深，穿云但觉衣裘重。  
坐看惊鸟救霜叶，知有老蛟蟠石瓮。金沙玉砾粲可数，古镜宝，寒不动。  
念兄独立与世疏，绝境难到惟我共。永辞角上两蛮触，一洗胸中九云梦。  
浮来山高回望失，武陵路绝无人送。筠篮撷翠爪甲香，素绠分碧银瓶冻。  
归路霏霏汤谷暗，野堂活活神泉涌。解衣浴此无垢人，身轻可试云间凤。  

次韵正辅同游白水山  
只知楚越为天涯，不知肝胆非一家。此身如线自萦绕，左旋右转随缫车。  
误抛山林入朝市，平地咫尺千褒斜。欲从稚川隐罗浮，先与灵运开永嘉。  
首参虞舜款韶石，次谒六祖登南华。仙山一见五色羽，雪树两摘南枝花。  
赤鱼白蟹箸屡下，黄柑绿橘笾常加。糖霜不待蜀客寄，荔支莫信闽人夸。  
恣倾白蜜收五棱，细属斤黄土栽三桠。朱明洞里得灵草，翩然放杖凌苍霞。  
岂无轩车驾熟鹿，亦有鼓吹号寒蛙。仙人劝酒不用勺，石上自有樽罍洼。  
径从此路朝玉阙，千里莫遣毫厘差。故人日夜望我归，相迎欲到长风沙。  
岂知乘槎天女侧，独倚云机看织纱。世间谁似老兄弟，笃爱不复相疵瑕。  
相携行到水穷处，庶几一见留子嗟。千年枸杞尝夜吠，无数草棘工藏遮。  
但令凡心一洗濯，神人仙药不我遐。山中归来万想灭，岂复回顾双云鸦。  

吾谪海南子由雷州被命即行了不相知至梧乃闻  

尚在藤也旦夕当追及作此诗示之  
九疑联绵属衡湘，苍梧独在天一方。孤城吹角烟树里，落日未落江苍茫。  
幽人拊枕坐叹息，我行忽至舜所藏。江边父老能说子，白须红颊如君长。  
莫嫌琼雷隔云海，圣恩尚许遥相望。平生学道真实意，岂与穷达俱存亡。  
天其以我为箕子，要使此意留要荒。他年谁作舆地志，海南万古真吾乡。  

夜梦并引  
七月十三日，至儋州十馀日矣。淡然无一事。学道未至，静极生愁。夜梦如此，不免以书自怡。  
夜梦嬉游童子如，父师检责惊走书。计功当毕春秋馀，今乃始及桓庄初。  
怛然悸寤心不舒，起坐有如挂钩鱼。我生纷纷婴百缘，气固多习独此偏。  
弃书事君四十年，仕不顾留书绕缠。自视汝与丘孰贤，易韦三绝丘犹然，  
如我当以犀革编。  

闻子由瘦  
五日一见花猪肉，十日一遇黄鸡粥。土人顿顿食薯芋，荐以薰鼠烧蝙蝠。  
旧闻蜜唧尝呕吐，稍近虾蟆缘习俗。十年京国厌肥羜，日日烝花压红玉。  
从来此腹负将军，今者固宜安脱粟。人言天下无正味，蝍蛆未遽贤麋鹿。  
海康别驾复何为，帽宽带落惊僮仆。相看会作两臞仙，还乡定可骑黄鹄。  

独觉  
瘴雾三年恬不怪，反畏北风生体疥。朝来缩颈似寒鸦，焰火生薪聊一快。  
红波翻屋春风起，先生默坐春风里。浮空眼缬散云霞，无数心花发桃李。  
修然独觉午窗明，欲觉犹闻醉鼾声。回首向来萧瑟处，也无风雨也无晴。  

过于海舶得迈寄书酒作诗远和之皆粲然可观子由有  

书相庆也因用其韵赋一篇并寄诸子侄  
我似老牛鞭不动，雨滑泥深四蹄重。汝如黄犊走却来，海阔山高百程送。  
庶几门户有八慈，不恨居邻无二仲。他年汝曹笏满床，中夜起舞踏破瓮。  
会当洗眼看腾跃，莫指痴腹笑空洞。誉儿虽是两翁癖，积德已自三世种。  
岂惟万一许生还，尚恐九十烦珍从。六子晨耕箪瓢出，众妇夜绩灯火共。  
春秋古史乃家法，诗笔离骚亦时用。但令文字还照世，粪土腐馀安足梦。  

真一酒歌并引  

布算以步五星，不如仰观之捷#吹律以求中声，不如耳齐之审。铅汞以为药，策易以候火，不如天造之真也。是故神宅空乐出虚蹋踘者以气升，孰能推是类以求天造之药乎？于此有物，其名曰真一。远游先生方治此道，不饮不食，而饮此酒，食此药，居此堂。予亦窃其一二，故作真一之歌，其辞曰：  
空中细茎插天芒，不生沮泽生陵冈。涉阅四气更六阳，森然不受螟与蝗。  
飞龙御月作秋凉，苍波改色屯云黄。天旋雷动玉尘香，起搜十裂照坐光。  
跏趺牛噍安且详，动摇天关出琼浆。壬公飞空丁女藏，三伏遇井了不尝。  
酿为真一和而庄，三杯俨如侍君王。湛然寂照非楚狂，终身不入无功乡。  

欧阳晦夫遗接礠琴枕戏作此诗谢之  
携儿过岭今七年，晚涂更著黎衣冠。白头穿林要藤帽，赤脚渡水须花缦。  
不愁故人惊绝倒，但使俚俗相恬安。见君合浦如梦寐，挽须握手俱汍澜。  
妻缝接礠雾谷细，儿送琴枕冰徽寒。无弦且寄陶令意，倒载犹作山公看。  
我怀汝阴六一老，眉宇秀发如春峦。羽衣鹤氅古仙伯，岌岌两柱扶霜纨。  
至今画像作此服，凛如退之加渥丹。尔来前辈皆鬼录，我亦带脱巾欹宽。  
作诗颇似六一语，往往亦带梅翁酸。  

韦偃牧马图  
神工妙技帝所收，江都曹韩逝莫留。人间画马唯韦侯，当年为谁扫骅骝。  
至今霜蹄踏长楸，圉人困卧沙垅头。沙苑茫茫蒺藜秋，风鬃雾鬣寒飕飕。  
龙种尚与驽骀游，长秸短豆岂我羞。八銮六辔非马谋，古来西山与东丘。  

众妙堂  
湛然无观古真人，我独观此众妙门。夫物芸芸各归根，众中得一道乃存。  
道人晨起开东轩，趺坐一醉扶桑暾。馀光照我玻璃盆，倒射窗几清而温。  
欲收月魄餐日魂，我自日月谁使吞。  

虔州景德寺荣师湛然堂  
卓然精明念不起，兀然灰槁照不灭。方定之时慧在定，定慧照寂非两法。  
妙湛总持不动尊，默然真入不二门。语息则默非对语，此话要将周易论。  
诸方人人把雷电，不容细看真头面。欲知妙湛与总持，更问江东三语掾。  

张竞辰永康所居万卷堂  
君家四壁如相如，卷藏天禄吞石渠。岂惟邺侯三万轴，家有世南行秘书。  
儿童拍手笑何事，笑人空腹谈经义。未许中郎得异书，且与杨雄说奇字。  
清江萦出碧玉环，下有老龙千古闲。知君好事家有酒，化为老人夜扣关。  
留侯之孙书满腹，玉函宝方何用读。濠梁空复五车多，圯上从来一编足。  

老翁井  
井中老翁误年华，白沙翠石公之家。公来无踪去无迹，井面团圆水生花。  
翁今与世两何与，无事纷纷惊牧竖。改颜易服与世同，无使世人知有翁。  
  
## 十八家诗抄·卷十六  

### 黄山谷七古一百六十五首  

送范德孺知庆州  
乃翁知国如知兵，塞垣草木识威名。敌人开户玩处女，掩耳不及惊雷霆。  
平生端有活国计，百不一试□九京。阿兄两持庆州节，十年麒麟地上行。  
潭潭大度如卧虎，边人耕桑长儿女。折冲千里虽有馀，论道经邦政要渠。  
妙年出补父兄处，公自才力应时须。春风旍旂拥万夫，幕下诸将思草枯。  
智名勇功不入眼，可用折箠笞羌胡。  

次韵李之纯少监惠砚  
黄公山下黄鸡秋，持节恤刑曾少休。小人负弩得开道，扫叶张饮林岩幽。  
相传有石非地产，列仙持来自罗浮。酒酣步出云雨上，南抚方城西嵩丘。  
林端乃见石空洞，猛兽奰□踞上头。鸟道兔迒谋挽致，万牛不动五丁愁。  
道家蓬莱见仙伯，我亦洗湔与清流。探囊赠研颇宜墨，近出黄山非远求。  
乃知此山自才美，物欲致用当穷搜。迷邦故令成器晚，不琢元非匠石羞。  

次韵子瞻题郭熙画秋山  
黄州逐客未赐环，江南江北饱看山。玉堂卧对郭熙画，发兴已在青林间。  
郭熙官画但荒远，短纸曲折开秋晚。江村烟外雨脚明，归雁行边馀迭山献。  
坐思黄甘洞庭霜，恨身不如雁随阳。熙今头白有眼力，尚能弄笔映窗光。  
画取江南好风日，慰此将衰镜中发。但熙肯画宽作程，十日五日一水石。  

咏李伯时摹韩干三马次苏子由韵简伯时兼寄李德素  
太史琐窗云雨垂，试开三马拂蛛丝。李侯写影韩干墨，自有笔如沙画锥。  
绝尘超日精爽紧，若失其一望路驰。马官不语臂指挥，乃知仗下非新羁。  
吾尝览观在坰马，驽骀成列无权奇。缅怀胡沙英妙质，一雄可将千万雌。  
决非厮养所成就，天骥生驹人得之。千金市骨今何有，士或不价五羖皮。  
李侯画隐百僚底，初不自期人误知。戏弄丹青聊卒岁，身如阅世老禅师。  

次韵子瞻和子由观韩干马因论伯时画天马  
于瞏花骢龙八尺，看云不受络头丝。西河骢作蒲萄锦，双瞳夹镜耳卓锥。  
长楸落日试天步，知有四极无由驰。电行山立气深稳，可耐珠鞯白玉羁。  
李侯一顾叹绝足，领略古法生新奇。一日真龙入图画，在坰群雄望风雌。  
曹霸弟子沙苑丞，喜作肥马人笑之。李侯论干独不耳，妙画骨相遗毛皮。  
翰林评书乃如此，贱肥贵瘦渠未知。况我平生赏神俊，僧中云是道林师。  

次韵钱穆父赠松扇  
银钩玉唾明茧纸，松箑轻凉并送似。可怜远度帻沟娄，适堪今时褦襶子。  
丈人玉立气高寒，三寒持节见神山。合得安期不死草，使我蝉蜕尘埃间。  

戏和文潜谢穆父松扇  
猩毛束笔鱼网纸，松祔织扇清相似。动摇怀袖风雨来，想见僧前落松子。  
张侯哦诗松韵寒，六月火云蒸肉山。持赠小君聊一笑，不须射雉彀黄间。  

次韵王炳之惠玉板纸  

王侯须若缘坡竹哦诗清风起空谷古田小笺惠我百信知溪翁能解玉鸣砧千杵动秋山裹粮  

万里来辇毂儒林丈人有苏公相如子云再生蜀往时翰墨颇横流此公归来有边幅小楷多传乐毅  

论高词欲奏云门曲不持归扫苏公门乃令小人今拜辱去骚甚远文气卑画虎不成书势俗董狐南  

史一笔无误掌杀青司记录虽然此中有公议或辱五鼎荣半菽愿公进德使见书不敢求君米千斛  

送王郎  
酌君以蒲城桑落之酒，泛君以湘累秋菊之英。  
赠君以黟川点漆之墨，送君以阳关堕泪之声。酒浇胸中之磊隗，菊制短世之颓龄。  
墨以传千古文章之印，歌以写一家兄弟之情。江山万里头俱白，骨肉十年眼终青。  
连床夜语鸡戒晓，书囊无底谈未了。有功翰墨乃如此，何恨远别音书少。  
炊沙作糜终不饱，镂冰文章费工巧。要须心地收汗马，孔孟行世日杲杲。  
有弟有弟力持家，妇能养姑供珍鲑。儿大诗书女丝麻，公但读书煮春茶。  

送郑彦能宣德知福昌县  
往时河北盗横行，白昼驱人取城郭。唯闻不犯郑冠氏，犬卧不惊民气乐。  
只今化民作锄耰，田舍老翁百不忧。铜章去作福昌县，山中读书民有秋。  
福昌爱民如父母，当官不扰万事举。用才之地要得人，眼中虚席十四五。  
不知诸公用心许，鲁恭卓茂可人否。  

双井茶送子瞻  
人间风日不到处，天上玉堂森宝书。想见东坡旧居士，挥毫百斛泻明珠。  
我家江南摘云腴，落石岂霏霏雪不如。为公唤起黄州梦，独载扁舟向五湖。  

和答子瞻  
一月空回长者车，报人问疾遣儿书。翰林贻我东南句，窗前默坐得玄珠。  
故园溪友脍腹腴，远包春茗问何如。玉堂下直长廊静，为君满意说江湖。  

子瞻以子夏丘明见戏聊复戏答  
化工见弹大早计，端为失明能著书。迩来似天会事发，泪睫见光犹陨珠。  
喜公新赐紫琳腴，上清虚皇对久如。请天还我读书眼，愿载轩辕讫鼎湖。  

省中烹茶怀子瞻用前韵  
礔门井不落第二，竟陵谷帘定误书。思公煮茗共汤鼎，蚯蚓窍生鱼眼珠。  
置身九州之上腴，争名焰中沃焚如。但恐次山胸磊隗，终便酒舫石鱼湖。  

以双井茶送孔常父  
校经同省并门居，无日不闻公读书。故持茗碗浇舌本，要听六经如贯珠。  
心知韵胜舌知腴，何似宝云与真如。汤饼作魔应午寝，慰公渴梦吞江湖。  

常父答诗有煎点径须烦绿珠之句复次韵戏答  
小鬟虽丑巧妆梳，扫地如镜能检书。欲买娉婷供煮茗，我无一斛明月珠。  
知公家亦阙扫除，但有文君对相如。政当为公乞如愿，作笺远寄宫亭湖。  

戏呈孔毅父  
管城子无食肉相，孔方兄有绝交书。文章功用不经世，何异丝窠缀露珠。  
校书著作频诏除，犹能上车问何如。忽忆僧床同野饭，梦随秋雁到东湖。  

谢黄从善司业寄惠山泉  
锡谷寒泉椭石俱，并得新诗虿尾书。急呼烹鼎供茗事，晴江急雨看跳珠。  
是功与世涤膻腴，令我屡空常晏如。安得左车番清颍尾，风炉煮茗卧西湖。  

以团茶洮州绿石研赠无咎文潜  
晁子智囊可以括四海，张子笔端可以回万牛。自我得二士，意气倾九州。  
道山延阁委竹帛，清都太微望冕旒。贝宫胎寒弄明月，天网下罩一日收。  
此地要须无不有，紫皇访问富春秋。晁无咎，赠君越侯所贡苍玉璧，可烹玉尘试春色。  
浇君胸中过秦论，斟酌古今来活国。张文潜，赠君洮州绿石含风漪，能淬笔钅勿利如锥。  
请书元祐开皇极，第入思齐访落时。  

次韵答曹子方杂言  
酺池寺，汤饼一斋盂，曲肱懒著书。骑马天津看逝水，满船风月忆江湖。  
往时尽醉冷卿酒，侍儿琵琶春风手。竹间一夜鸟声春，明朝醉起雪塞门。  
当年闻说冷卿客，黄髟邺下曹将军。挽弓石八不好武，读书卧看三峰云。  
谁怜相逢十载后，釜里生鱼甑生尘。冷卿白首大官寺，樽前不复如花人。  
曹将军，江湖之上可相忘。舂锄对立双鸳鸯，无机与游不乱行。  
何时解缨濯沧浪，唤取张侯来平章，烹茶煮饼坐僧房。  

次韵子瞻武昌西山  
漫郎江南酒隐处，古木参天应手栽。石坳为尊酌花鸟，自许作鼎调盐梅。  
平生四海苏太史，酒浇不下胸崔嵬。黄州副使坐闲散，谏疏无路通银台。  
鹦鹉洲前弄明月，江女已起舞袜生埃。次山醉魂招仿佛，步入寒溪金碧堆。  
洗湔尘痕饮嘉客，笑倚武昌江作罍。谁知文章照今古，野老争席渔争隈。  
邓公勒铭留刻画，刳剔银钩洗绿苔。琢磨十年烟雨晦，摸索一读心眼开。  
谪去长沙忧服鸟入，归来鮧国痛天摧。玉堂却对邓公直，北门唤仗听风雷。  
山川悠远莫浪许，富贵峥嵘今鼎来。万壑松声如在耳，意不及此文生哀。  

谢送碾赐壑源拣芽  
癅云从龙小苍璧，元丰至今人未识。壑源包贡第一春，缃奁碾香供玉食。  
睿思殿东金井栏，甘露荐碗天开颜。桥山事严庀百局，补衮诸公省中宿。  
中人传赐夜未央，雨露恩光照宫烛。右丞似是李元礼，好事风流有泾渭。  
肯怜天禄校书郎，亲敕家庭遣分似。春风饱识太官羊，不惯腐儒汤饼肠。  
搜搅十年灯火读，令我胸中书传香。已戒应门老马走，客来问字莫载酒。  

以小团龙及半挺赠无咎并诗用前韵为戏  
我持玄圭与苍璧，以暗投人渠不识。城南穷巷有佳人，不索宾郎常晏食。  
赤铜茗碗雨斑斑，银粟翻光解破颜。上有龙文下棋局，担囊赠君诺已宿。  
此物已是元丰春，先皇圣功调玉烛。晁子胸中开典礼，平生自期莘与渭。  
故用浇君磊隗胸，莫令鬓毛雪相似。曲几团蒲听煮汤，煎成车声绕羊肠。  
鸡苏胡麻留渴羌，不应乱我官焙香。肥如瓠壶鼻雷吼，幸君饮此勿饮酒。  

送谢公定作竟陵主簿  
谢公文章如虎豹，至今斑斑在儿孙。竟陵主簿极多闲，万事不理专讨论。  
涧松无心古须鬣，天球不琢中粹温。落笔尘沙百马奔，剧谈风霆九河翻。  
胸中恢疏无怨恩，当官持廉庭不烦。吏民欺公亦可忍，慎勿惊鱼使水浑。  
汉滨耆旧今谁存，驷马高盖徒纷纷。安知四海习凿齿，拄笏看度南山云。  

赠送张叔和  
张侯温如邹子律，能令阴谷黍生春。有齐先君之季女，十年择对无可人。  
箕帚扫公堂上尘，家风孝友故相亲。庙中时荐南涧苹，儿女衣绔得补纫。  
两家俱为白头计，察公与人意甚真。吏能束缚老奸手，要使鳏寡无颦呻，  
但回此光还照己，平生倦学皆日新。我提养生之四印，君家所有更赠君。  
百战百胜不如一忍，万言万当不如一默。无可简择眼界平，不藏秋毫心地直。  
我肱三折得此医，自觉两踵生光辉。团蒲日静鸟吟时，炉薰一炷试观之。  

僧景宗相访寄法王航禅师  
抱牍稍退凫鹜行，倦禅时作橐驼坐。忽忆头陀云外人，闭门作夏与僧过。  
一丝不挂鱼脱渊，万古同归蚁旋磨。山中雨熟瓜芋田，唤取小僧休乞钱。  

谢王仲至惠洮州砺石黄玉印材  
洮砺发剑虹贯日，印章不琢色蒸栗。磨砻顽钝印此心，佳人持赠意坚密。  
佳人鬓雕文字工，藏书万卷胸次同。日临天闲豢真龙，新诗得意挟雷风。  
我贫无句当二物，看公倒海取明月。  

次韵子瞻咏好头赤图  
李侯画骨不画肉，笔下马生如破竹。秦驹虽入天仗图，犹恐真龙在空谷。  
精神权奇汗沟赤，有头赤乌能逐日。安得身为汉都护，三十六城看历历。  

观伯时画马  
仪鸾供帐饕虱行，翰林湿薪爆竹声，风帘官烛泪纵横。木穿石槃未渠透，  
坐窗不遨令人瘦，贫马百癆逢一豆。眼明见此五花骢，径思著鞭随诗翁，  
城西野桃寻小红。  

记梦  
众真绝妙拥灵君，晓然梦之非纷纭。窗中远山是眉黛，席上榴花皆舞裙。  
借问琵琶得闻否，灵君色庄妓摇手。两客争棋斧烂柯，一儿坏局君不呵。  
杏梁归燕空语多，奈此云窗雾礔何。  

次韵子瞻送李豸  
骥子堕地追风日，未试千里谁能识。习之实录葬皇祖，斯文如女有正色。  
今年持橐佐春官，遂失此人难塞责。虽然一哄有奇耦，博悬于投不在德。  
君看巨浸朝百川，此岂有意潢潦前。愿为雾豹怀文隐，莫爱风蝉蜕骨仙。  

次韵子瞻寄眉山王宣义  
参军但有四立壁，初无临江千木奴。白头不用折腰具，桐帽棕鞋称老夫。  
沧江鸥鹭野心性，阴壑虎豹雄牙须。肃鸟霜鸟作裘初服在，猩血染带邻翁无。  
昨来杜鹃劝归去，更待把酒听提壶。当今人材不乏使，天上二老须人扶。  
儿无饱饭尚勤书，妇无衤复衤军且著襦。社瓮可漉溪可渔，更问黄鸡肥与癯。  
林间醉著人伐木，犹梦官下闻追呼。万钉围腰莫爱渠，富贵安能润黄垆。  

听宋宗儒摘阮歌  
翰林尚书宋公子，文采风流今尚尔。自疑耆域是前身，囊中探丸起人死。  
貌如千岁枯松枝，落魄酒中无定止。得钱百万送酒家，一笑不问今馀几。  
手挥琵琶送飞鸿，促弦聒醉惊客起。寒虫催织月笼秋，独雁叫群天拍水。  
楚国羁臣放十年，汉宫佳人嫁千里。深闺洞房语恩怨，紫燕黄鹂韵桃李。  
楚狂行歌惊世人，渔父拏舟在葭苇。问君枯木著朱绳，何能道人意中事。  
君言此物传数姓，玄璧庚庚有横理。闭门三月传国工，身今亲见阮仲容。  
我有江南一丘壑，安得与君醉其中，曲肱听君写松风。  

博士王扬休碾密云龙同事十三人饮之戏作  
癅云苍璧小盘龙，贡包新样出元丰。王郎坦腹饭床东，太官分物来妇翁。  
棘闱深锁武成宫，谈天进士雕虚空。鸣鸠欲雨唤雌雄，南岭北岭宫徵同。  
午窗欲眠视濛濛，喜君开包碾春风，注汤官焙香出笼。  
非君灌顶甘露碗，几为谈天干舌本。  

答黄冕仲索煎双井并简扬休  
江夏无双乃吾宗，同舍颇似王安丰。能浇茗碗湔祓我，风袂欲挹浮丘翁。  
吾宗落笔赏幽事，秋月下照澄江空。家山鹰爪是小草，敢与好赐云龙同。  
不嫌水厄幸来辱，寒泉汤鼎听松风，夜堂朱墨小灯笼。惜无纤纤来捧碗。  
唯倚新诗可传本。  

再答冕仲  
丘壑诗书虽数穷，田园芋栗颇时丰。小桃源口雨繁红，春溪蒲稗没凫翁。  
投身世网梦归去，摘山鼓声雷隐空。秋堂一笑共灯火，与公草木臭味同。  
安用茗浇磊隗胸，他日过饭随家风，买鱼贯柳鸡著笼。更当力贫开酒碗，  
走谒邻翁称子本。  

戏答陈元舆  
平生所闻陈汀州，蝗不入境年屡丰。东门拜书始识面，鬓发幸未成老翁。  
官饔同盘厌腥腻，茶瓯破睡秋堂空。自言不复蛾眉梦，枯淡颇与小人同。  
但忧迎笑花枝红，夜窗冷雨打斜风，秋衣沈水换薰笼。银屏婉转复婉转，  
意根难拔如薤本。  

再答元舆  
君不能入身帝城结子公，又不能击强有如诸葛丰。法当憔悴百寮底，  
五十天涯一秃翁。问君何自今为郎，便殿作赋声摩空。偶然樽酒相劳苦，  
牛铎调与黄钟同。安得朱幡各凭熊，江南楼阁白苹风，劝归啼鸟晓窗笼。  
男儿邂逅功补衮，鸟倦归巢叶归本。  

演雅  
桑蚕作茧自缠裹，蛛蝥结网工遮逻。燕无居舍经始忙，蝶为风光句引破。  
老鸧衔石宿水饮，稚蜂趋衙供蜜课。鹊传吉语安得闲，鸡催晨兴不敢卧。  
气陵千里蝇附骥，枉过一生蚁旋磨。虱闻汤沸尚血食，雀喜宫成自相贺。  
晴天振羽乐蜉蝣，空穴祝儿成蜾蠃。蛣蜣转丸贱苏合，飞蛾赴烛甘死祸。  
井边蠹李螬苦肥，枝头饮露蝉常饿。天蝼伏隙录人语，射工含沙须影过。  
训狐啄屋真行怪，虫肃蛸报喜太多可。鸬鹚密伺鱼虾便，白鹭不禁尘土涴。  
络纬何尝省机织，布谷未应勤种播。五技鼯鼠笑鸠拙，百足马虫玄怜鳖跛。  
老蚌胎中珠是贼，醯鸡瓮里天几大。螳螂当辙恃长臂，熠燿宵行矜照火。  
提壶犹能劝沽酒，黄口只知贪饭颗。伯劳饶舌世不问，鹦鹉才言便关锁。  
春蛙夏蜩更嘈杂，土蚓壁蟫何碎琐。江南野水碧于天，中有狎鸥闲似我。  

戏答赵伯充劝莫学书及为席子泽解嘲  
平生饮酒不尽味，五鼎馈肉如嚼蜡。我醉欲眠便遣客，三年窥墙亦面壁。  
空馀小来翰墨场，松烟兔颖傍明窗。偶随儿戏洒墨汁，众人许在崔杜行。  
晚学长沙小三昧，幻出万物真成狂。龙蛇起陆雷破柱，自喜奇观绕绳床。  
家人骂笑宁有道，污染黄素败粉墙。诚不如南邻席明府，蛛网锁砚蜗书梁。  
怀中探丸起九死，才术颇似汉太仓。感君诗句唤梦觉，邯郸初未熟黄粱。  
身如朝露无牢强，玩此白驹过隙光。从此永明书百卷，自公退食一炉香。  

戏书秦少游壁  
丁令威，化作辽东白鹤归。朱颜未改故人非，微服过宋风退飞。  
宋父拥篲待来归，谁馈百牢瞿鸟鹆女已。秦氏乌生八九子，雅乌之兄毕逋尾。  
忆炊门牡烹伏雌，未肯增巢令汝栖。莫愁野雉疏家鸡，但愿主人印累累。  

送少章从翰林苏公馀杭  
东南淮海惟扬州，国士无双秦少游。欲攀天关守九虎，但有笔力回万牛。  
文学纵横乃如此，故应当家有季子。时来谁能力作难，鸿雁行飞入道山。  
斑衣儿啼真自乐，从师学道也不恶。但使新年胜故年，即如常在郎罢前。  

便籴王丞送碧香酒用子瞻韵戏赠郑彦能  
食贫好饮尝自嘲，日给上尊无骨相。大农部丞送新酒，碧香窃比主家酿。  
应怜坐客竟无毡，更遭长官颇讥谤。银杯同色试一倾，排遣春寒出帏帐。  
浮蛆翁翁杯底滑，坐想康成论泛盎。重门著关不为君，但备恶客来仇饷。  

戏和答禽语  
南村北村雨一犁，新妇饷姑翁哺儿。田中啼鸟自四时，催人脱衤夸著新衣。  
著新替旧亦不恶，去年租重无衤夸著。  

谢景叔惠冬笋雍酥水犁三物  
玉人怜我长蔬食，走送厨珍不自尝。秦牛肥腻酥胜雪，汉苑甘寒梨得霜。  
冰底斫春生笋束，豹文解箨馔寒玉。见他桃李忆故园，馋僚应残绕窗竹。  

再答景叔  
女三为粲当献王，三珍同盘乃得尝。甘泉下浇藜苋肠，令我诗句挟风霜。  
小人食珍敢取足，都城一饭炊白玉。赐钱千万民犹饥，雪后排檐冻银竹。  

出城送客过故人东平侯赵景珍墓  
朱颜苦留不肯住，白发政尔欺得人。婵娟去作谁家妾，意气都成一聚尘。  
今日牛羊上丘垄，当时近前左右瞋。花开鸟啼荆棘里，谁与平章作好春。  

题也足轩并序  
简州景德寺觉范道人，种竹于所居之东轩。使君杨梦贶题其轩曰“也足”，取古人所谓“但有岁寒心，两三竿也足”者也，仍为之赋诗，余辄次韵。  
道人手种两三竹，使君忽来唾珠玉。不须客赋千首诗，若是当音一夔足。  
世人爱处但同流，一丝不挂似太俗。客来若问有何好，道人优昙远山绿。  

送石长卿太学秋补  
长卿家亦但四壁，文君窥之介如石。胸中已无少年事，骨气仍有老松格。  
汉文新览天下图，诏山采玉渊献珠。再三可陈治安策，第一莫上登封书。  

次韵黄斌老所画横竹  
酒浇胸次不能平，吐出苍竹岁峥嵘。卧龙偃蹇雷不惊，公与此君俱忘形。  
晴窗影落石泓处，松煤浅染饱霜兔。中安三石使屈蟠，亦恐形全便飞去。  

戏咏子舟画两竹两瞿鸟鹆  
风晴日暖摇双竹，竹间相语两瞿鸟鹆。瞿鸟鹆之肉不可肴，人生不材果为福。  
子舟之笔利如锥，千变万化皆天机。未知笔下瞿鸟鹆语，何似梦中蝴蝶飞。  

题荣州祖元大师此君轩  
王师学琴三十年，响如清夜落涧泉。满堂洗尽筝琶耳，请师停手恐断弦。  
神人传书道人命，死生贵贱如看镜。晚知直语触憎嫌，深藏幽寺听钟磐。  
有酒如渑客满门，不可一日无此君。当时手栽数寸碧，声挟风雨今连云。  
此君倾盖如故旧，骨相奇怪清且秀。程婴杵臼立孤难，伯夷叔齐采薇瘦。  
霜钟堂上弄秋月，微风入弦此君说。公家周彦笔如椽，此君语意当能传。  

青神县尉厅葺城头旧屋作借景亭下瞰史家园水竹  

终日寂然了无人迹又当大木绿荫之间戏  

作长句奉呈信孺明府介卿少府  
青神县中得两张，爱民财力唯恐伤。二公身安民乃乐，新葺城头六月凉。  
竹铺不涴吴绫袜，东西开轩荫清樾。当官借景未伤民，恰似凿池取明月。  

戏赠家安国  
家侯口吃善著书，常愿执戈王前驱。朱绂蹉跎晚监郡，吟弄风月思天衢。  
二苏平生亲且旧，少年笔砚老杯酒。但使一气转鸿钧，此老矍铄还冠军。  

和王观复洪驹父谒陈无已长句  
陈君今古焉不学，清渭无心映泾浊。汉官旧仪重九鼎，集贤学士见一角。  
王侯文采似於菟，洪甥人间汗血驹。相将问道城南隅，无屋止借船官居。  
有书万卷绕四壁，樵苏不爨谈至夕。主人自是文章伯，邻里颇怪有此客。  
食贫各仕天一方，佳人可思不可忘。河从天来砥柱立，爱莫助之涕淋浪。  

王充道送水仙花五十枝欣然会心为之作咏  
淩波仙子生尘袜，水上轻盈步微月。是谁招此断肠魂，种作寒花寄愁绝。  
含香体素欲倾城，山癇是弟梅是兄。坐对真成被花恼，出门一笑大江横。  

庭坚以去岁九月至鄂登南楼叹其制作之美  

成长句久欲寄远因循至今书呈公悦  
江东湖北行画图，鄂州南楼天下无。高明广深势抱合，表里江山来画阁。  
雪筵披襟夏簟寒，胸吞云梦何足言。庾公风流冷似铁，谁其继之方公悦。  

题莲华寺  
狂卒猝起金坑西，胁从数百马百蹄。所过州县不敢谁，肩舆虏载三十妻。  
仵生有胆无智略，谓河可冯虎可搏。身膏白刃浮屠前，此乡父老至今怜。  

送密老住五峰  
我穿高安过萍乡，七十二渡绕羊肠。水边林下逢衲子，南北东西古道场。  
五峰秀出云雨上，中有宝坊如侧掌。去与青山作主人，不负法昌老禅将。  
栽松种竹是家风，莫嫌斗绝无来往。但得螺师吞大象，从来美酒无深巷。  

武昌松风阁  
依山筑阁见平川，夜阑箕斗插屋椽，我来名之意适然。  
老松魁梧数百年，斧斤所赦今参天。风鸣娲皇五十弦，洗耳不须菩萨泉。  
嘉二三子甚好贤，力贫买酒醉此筵。夜雨鸣廊到晓悬，相看不归卧僧毡。  
泉枯石燥复潺湲，山川光辉为我妍。野僧早饥不能癈，晓见寒溪有炊烟。  
东坡道人已沉泉，张侯何时到眼前。钓台惊涛聒昼眠，怡亭看篆蛟龙缠。  
安得此身脱拘挛，舟载诸友长周旋。  

次韵文潜  
武昌赤壁吊周郎，寒溪西山寻漫浪。忽闻天上故人来，呼船凌江不待饷。  
我瞻高明少吐气，君亦欢喜失微恙。年来鬼崇复三豪，词林根柢颇摇荡。  
天生大材竟何用，只与千古拜图像。张侯文章殊不病，历险心胆元自壮。  
汀州鸿雁未安集，风雪牖户当塞向。有人出手办兹事，政可隐几穷诸妄。  
经行东坡眠食地，拂拭宝墨生楚怆。水清石见君所知，此是吾家秘家藏。  

次韵元实病目  
道人常恨未灰心，儒士苦爱读书眼。要须玄览照镜空，莫作白鱼钻蠹简。  
阅人朦胧似有味，看字昏涩尤宜懒。范侯年少百夫雄，言行一一无可柬。  
看君眸子当瞭然，乃称胸次常坦坦。如何有物食明月，泪睫陨珠衣袖满。  
金篦刮膜会有时，汤熨取快术诚短。君不见岳头懒瓒一生禅，鼻涕垂颐渠不管。  

花光仲仁出秦苏诗卷思两国士不可复见开卷绝叹因  

花光为我作梅数枝及画烟外远山追少游韵记卷末  
梦蝶真人貌黄槁，篱落逢花须醉倒。雅闻花光能画梅，更乞一枝洗烦恼。  
扶持爱梅说道理，自许牛头参已早。长眠橘洲风雨寒，今日梅开向谁好。  
何况东坡成古丘，不复龙蛇看挥扫。我向湖南更岭南，系船来近花光老。  
叹息斯人不可见，喜我未学霜前草。写尽南枝与北枝，更作千峰倚晴昊。  

书磨崖碑后  
春风吹船著浯溪，扶藜上读中兴碑。平生半世看墨本，摩挲石刻鬓成丝。  
明皇不作苞桑计，颠倒四海由禄儿。九庙不守乘舆西，万官已作乌择栖。  
抚军监国太子事，何乃趣取大物为。事有至难天幸尔，上皇跼蹐还京师。  
内间张后色可否，外间李父颐指挥。南内凄凉几苟活，高将军去事尤危。  
臣结舂陵二三策，臣甫杜鹃再拜诗。安知忠臣痛至骨，世上但赏琼琚词。  
同来野僧六七辈，亦有文士相追随。断崖苍藓对立久，冻雨为洗前朝悲。  

太平寺慈民阁  
青玻璃盆插千岑，湘江水清无古今。何处拭目穷表里，太平飞阁暂登临。  
朝阳不闻皂盖下，愚溪但有古木阴。谁与洗滌怀古恨，坐有佳客非孤斟。  

题淡山岩二首  
去城二十五里近，天与隔尽俗子尘。春蛙秋蝇不到耳，夏凉冬暖总宜人。  
岩中清磬僧定起，洞口绿树仙家春。惜哉次山世未显，不得雄文镵翠珉。  
淡山淡姓人安在，徵君避秦亦不归。石门竹径几时有，琼台瑶室至今疑。  
回中明洁坐十客，亦可呼乐醉舞衣。阆州城南果何似，永州淡岩天下稀。  

明远庵  
远公引得陶潜住，美酒沽来饮无数。我醉欲眠卿且去，只有空瓶同此趣。  
谁知明远似远公，亦欲我行庵上路。多方挈取瓮头春，大白梨花十分注。  
与君深入逍遥游，了无一物当情素。道卿道卿归去来，明远主人今进步。  

戏答欧阳诚发奉议谢予送茶歌  
欧阳子，出阳山，山奇水怪有异气，生此突兀熊豹颜。饮如江水洞庭野，  
诗成十手不供写。老来抱璞向涪翁，东坡元是知音者。苍龙璧，官焙香，  
涪翁投赠非世味，自许诗情合得尝。却思翰林来馈光禄酒，两家冰鉴共寒光。  
予乃安敢比东坡，有如玉盘金叵罗。直相千万不啻过，爱公好诗又能多。  
老夫何有更横戈，奈此于思百战何。  

和范信中寓居崇宁遇雨二首  
范侯来寻八桂路，走避俗人如脱兔。衣囊夜雨寄禅家，行潦升阶漂两屦。  
遣闷闷不离眼前，避愁愁已知人处。庆公忧民苗未立，旻公忧木水推去。  
两禅有意开寿域，岁晚筑室当百堵。它时无屋可藏身，且作五里公超雾。  
当年游侠成都路、黄犬苍鹰伐狐兔。二十始肯为儒生，行寻丈人奉巾屦。  
千江渺然万山阻，抱衣一囊遍处处。或持剑挂宰上回，亦有酒罢壶中去。  
昨来禅榻寄曲肱，上雨傍风破环堵。何时鲲化北溟波，好在豹隐南山雾。  

清江引  
江鸥摇荡荻花秋，八十渔翁百不忧。清晓采莲来荡桨，夕阳收网更横舟。  
群儿学渔亦不恶，老妻白头从此乐。全家醉著蓬底眠，舟在寒沙夜潮落。  

还家呈伯氏  
去日樱桃初破花，归来著子如红豆。四时驱迫少须臾，两鬓飘零成老丑。  
永怀往在江南日，原上急难风雨后。私田苦薄王税多，诸弟号寒诸妹瘦。  
扶将白发渡江来，吾二人如左右手。苟从禄仕我邅回，且慰家贫兄孝友。  
强趋手板汝阳城，更责愆期被诃诟。法官毒螫草自摇，丞相霜威人避走。  
贱贫孤远盖如此，此事端于我何有。一囊粟麦七千钱，五人兄弟二十口。  
官如元亮且折腰，心似次山羞曲肘。北窗书册久不开，筐箧黄尘生锁钮。  
何当略得共讨论，况乃雍容把杯酒。意气敷腴贵壮年，不早计之且衰朽。  
安得短船万里随，江风养鱼去作陶朱公。斑衣奉亲伯与侬，四方上下相依从。  
用舍由人不由己，乃是伏辕驹犊耳。  

流民叹  
朔方频年无好雨，五谷不入虚春秋。迩来后土中夜震，有似巨鳌复戴三山游。  
倾墙摧栋压老弱，冤声未定随洪流。地文划劙水觱沸，十户八九生鱼头。  
稍闻澶渊渡河日，数万河北不知虚几州。累累襁负襄叶间，问舍无所耕无牛。  
初来犹自得旷土，嗟尔后至将何怙。刺史守令真分忧，明诏哀痛如父母。  
庙堂已用伊吕徒，何时眼前见安堵。疏远之谋未易陈，市上三言或成虎。  
祸灾流行固无时，尧汤水旱人不知。桓侯之疾初无证，扁鹊入秦始治病。  
投胶盈掬俟河清，一箪岂能续民命。虽然犹愿及此春，略讲周公十二政。  
风生群口方出奇，老生常谈幸听之。  

次韵答张沙河  
张侯堂堂身八尺，老大无机如汉阴。猛摩虎牙取吞噬，自叹日月不照临。  
策名日已汙轩冕，逃去未必焚山林。我评君才甚高妙，孤竹截管空桑琴。  
四十未曾成老翁，紫髯垂颐郁森森。眉宇之间见风雅，蓝田烟雾生球琳。  
胸中碨磊政须酒，东观可揽北斗斟。古人已悲铜雀上，不闻向时清吹音。  
百年毁誉付谁定，取醉自可结舌瘖。使公系腰印如斗，驷马高盖驱骎骎。  
亲朋改观婢仆敬，成都男子宁异今。又言屋底甚县磬，儿婚女嫁取千金。  
古来圣贤多不饱，谁能独无父母心。众雏堕地各有命，强为百草忧春霖。  
艾封人子暗目睫，与王同床悔沾襟。陇鸟入笼左右啄，终日思归碧山岑。  
一生能几开口笑，何忍更遣百虑侵。忽投雄篇写逸兴，仰占乾文动奎参。  
自陈使酒尝骂坐，惜予不与朋合簪。君材蜀锦三千丈，要在刀尺成衣衾。  
南朝例有风流癖，楚地俗多词赋淫。屈原离骚岂不好，只今漂骨沧江浔。  
政令夷甫开三窟，猎以我道皆成禽。温恭忠厚神所劳，于鱼得计岂厌深。  
丈夫身在要勉力，岂有吾子终陆沉。鄙人相士盖多矣，勿作蔡泽笑噤吟。  

古风次韵答初和甫二首  
饥思河鲤与河鲂，渴思蔗浆玉碗凉。冬愿纯绵对阴雪，夏愿绉纟希度盛阳。  
万端作计身愁苦，一事不谐鬓苍浪。调笑天街吟海燕，藜羹脱粟非公狂。  
君吟春风花草香，我爱春夜碧月凉。美人美人隔湘水，其雨其雨怨朝阳。  
兰荃盈怀报琼玖，冠缨自洁非沧浪。道人四十心如水，那得梦为蝴蝶狂。  

次韵答和甫卢泉水三首并序  
和甫作《卢泉之水》，不求于古乐府，而规摹暗合，予为和成三叠。自予官河外，罕得逆耳之言于朋友。和甫爱我也，居有药言。吾不欲其思卢泉也，故作其一。父母之邦，有如仲尼、柳下惠，而怀安之，以吾之乐双井，知和甫之不忘卢泉也，故作其二。坐进此道者，于物无择。清漳之波，浊河之流，卢泉之水，求其异味而不得也。亲乐之身，安之斯可矣，故作其三。夫三言者虽不同，唯知言者领其不异也。  
初侯不能六尺长，少日结交皆老苍。势利不可更炎凉，解缨从我濯沧浪。  
与君论心松柏香，何为独忆卢泉之上多绿杨。卢泉如练照秋阳，泉上之人犹谤伤。  
此邦虽陋有佳士，勿厌风沙吹茫茫。愿君不负上池水，囊中探丸起人死。  
卢泉之木百尺长，下荫泉色如木苍。苹风和雨洒面凉，倒影摇荡天沧浪。  
网登锦鳞蒲荇香，何以贯之柳与杨。古来希价入咸阳，贪功害能相中伤。  
君今已出纷争外，但思烟波春淼茫。奉亲安乐一杯水，卢泉之滨可忘死。  
舍后钟梵炉烟长，舍前帘影竹苍苍。事亲暖席扇枕凉，中有一士鬓苍浪。  
同心之言兰麝香，与游者谁似姓杨。朝发枉渚夕辰阳，怀瑾握瑜只自伤。  
东有浊河西清漳，胡为搔头卢泉思茫茫。清明在躬不在水，此曹狡狯可心死。  

赠赵言  
饶阳赵方士，眼如九秋鹰。学书不成不学剑，心术妙解通神明。  
医如俯身拾地芥，相如仰面观天星。自言方术杂鬼怪，万种一贯皆天成。  
大梁卜肆倾宾客，二十馀年声藉藉。得钱满屋不经营，散与世人还寄食。  
北门尘土满衣襟，广文直舍官槐阴。白云劝酒终日醉，红烛围棋清夜深。  
大车驷马不回首，强项老翁来见寻。向人忠信去表襮，可喜政在无机心。  
轻谈祸福邀重糈，所在多于竹苇林。翁言此辈无足听，见叶知根论才性。  
飞腾九天沉九泉，自种自收皆在行。先期出语骇传闻，事至十九中时病。  
轮囷离奇惜老大，成器本可千万乘。自叹轻霜白发新，又去惊动都城人。  
都城达官老于事，嫌翁出言不妩媚。有手莫炙权门火，有口莫辨荆山玉。  
吴宫火起燕焚巢，当时卞和斫两足。千里辞家却入门，三春荣木会归根。  
我有江南黄篾舫，与翁长入白鸥群。  

次韵晁补之廖正一赠答诗  
晁子抱材耕谷口，世有高贤践台斗。顷随计吏西入关，关夫数日传车还。  
封侯半属妄校尉，射虎猛将犹行间。无因自致青云上，浪说诸公见嗟赏。  
骥伏盐车不称情，轻裘肥马凤凰城。归来作诗谢同列，句与桃李争春荣。  
十年山林廖居士，今随诏书称举子。文章宏丽学西京，新有诗声似侯喜。  
君不见，古来良为知音难，绝弦不为时人弹。已喜琼枝在我侧，更恨桂树无由攀。  
千里风期初不隔，独怜形迹滞河山。  

再次韵呈廖明略  
吾观三江五湖口，汤汤谁能议升斗。物诚有之士则然，晚得廖子喜往还。  
学如云梦吞八九，文如壮士开黄间。十年呻吟江湖上，青枫白鸥付心赏。  
未减北郭汉先生，五府交书不到城。相者举肥骥空老，山中无人桂自荣。  
君既不能如钟世美，匦函上书动天子。且向华阴郡下作参军，要令公怒令公喜。  
君不见，晁家乐府可管弦，惜无倾城为一弹。从军补掾百僚底，九关虎豹何由攀。  
男儿身健事未定，且莫著书藏名山。  

走答明略适尧民来相约奉谒故篇末及之  
君不见，生不愿为牛后，宁为鸡口。吾闻向来得道人，终古不忒如维斗。  
希价咸阳诸少年，可推令往挽令还。俗学风波能自拔，我识廖侯眉宇间。  
省庭无人与争长，主司得之如受赏。东家一笑市尽倾，略无下蔡与阳城。  
生珠之水沙砾润，生玉之山草木荣。观君词章亦如此，谅知躬行有君子。  
更约探囊阅旧文，蛛丝灯花助我喜。贤乐堂前竹影班，好鸟自语莫令弹。  
北邻著作相劳苦，整驾谒予邀同攀。应烦下榻煮茶药，坐待月轮衔屋山。  

答明略并寄无咎  
可以忘忧惟有酒，清圣浊贤皆可口。前日过君饮不多，明日解酲无五升。  
古木清阴丹井栏，夜来凉月屋头还。论交拨置形骸外，得意相忘樽俎间。  
冰壶不可与夏虫飨，秋月不可与俗士赏。已得樽前两友生，更思一士济阳城。  
虽无四至九卿之规画，犹有千秋万岁之真荣。空名未食太仓米，今作斑衣老莱子。  
卿家嗣宗望尔来，不独我闻足音喜。西风索寞叶初干，长铗归来亦罢弹。  
穷巷蓬蒿深一尺，朱门帘陛高难攀。吾侪相逢置是事，百世之下仰高山。  

再次韵呈明略并寄无咎  
夏云凉生土囊口，周鼎汤盘见科斗。清风古气满眼前，乃是户曹报章还。  
只今书生无此语，已在贞元元和间。一夫鄂鄂独无望，千夫唯唯皆论赏。  
野人泣血漫相明，和氏之璧无连城。参军拄笏看云气，此中安知枯与荣。  
我梦浮天波万里，扁舟去作鸱夷子。两士风流对酒樽，四无人声鸟声喜。  
梦回扰扰仍世间，心如伤弓怯虚弹。不堪市井逐乾没，且愿朋旧相追攀。  
寄声小掾笃行李，落日东面空云山。  

再答明略二首  
挟策读书计餬口，故人南箕与北斗。江南江北万重山，千里寄书声不还。  
当时朱弦写心曲，果在高山流水间。枯桐满腹生蛛网，忍向时人觅清赏。  
廖侯文字得我惊，五岳纵横守严城。万夫之下不称屈，定知名满四海非真荣。  
富于春秋已如此，他日卜邻长儿子。一丘各自有林泉，扶将白头亲宴喜。  
秋风日暮衣裳单，深巷叶落已如弹。数来会面复能几，六龙去人不可攀。  
短歌溷公更一和，聊乞淮南作小山。  
廖侯言如不出口，铨量古今胆如斗。度越崔张与二斑，古风萧萧笔追还。  
前日辞家来射策，声名籍甚诸公间。华阴白云锁千嶂，胜日一谈谁能赏。  
君不见，曩时子产识然明，知音郁郁闭佳城。勿以匣中之明月，计校粪上之朝荣。  
我去丘园十年矣，种桑可蚕犊生子。使年七十今中半，安能朝四暮三浪忧喜。  
据席谈经只强颜，不安时论取讥弹。爱君草木同臭味，颇似瓜葛相依攀。  
我有仙方煮白石，何时期君蓝田山。  

次韵谢子高读渊明传  
枯木嵌空微暗淡，古器虽在无古弦。袖中政有南风手，谁为听之谁为传。  
风流岂落正始夜，甲子不数义熙前。一轩黄菊平生事，无酒令人意缺然。  

次韵孔著作早行  
弃置锄犁就车马，从来计出古人下。尘埃好在三尺桐，不疑万世期子野。  
明经使者著书郎，风雨乘驿忘夙夜。回车过门问无恙，何意深巷勤长者。  
圣师之后盖多贤，领略世故有馀暇。白面长身虽不见，好古发愤尚类也。  
自然身如警露鹤，每先鸣鸡整初驾。北行河决所至郡，肃肃王命哀鳏寡。  
力排滹沱避城郭，深泽疲民且田舍。贾生三策藏胸中，羿矢百中不虚舍。  
行归定拜关内侯，但赐黄金恐非价。  

次韵无咎阎子常携琴入村  
士寒饿，古犹今。向来亦有子桑琴，倚槛啸歌非寓淫。  
伯牙山高水深深，万世丘垄一知音。阎君七弦抱幽独，晁子为之梁父吟。  
天寒络纬悲向壁，秋高风露声入林。冷丝枯木拂蛛网，十指乃能写人心。  
村村击鼓如鸣鼍，豆田见角谷成螺。岁丰寒士亦把酒，满眼饣丁饣豆梨枣多。  
晁家公子屡经过，笑谈与世殊臼科。文章落落日英晁董，诗句往往妙阴何。  
阎夫子，勿谓知人难，使琴抑怨久不和。明光画开九门肃，不令高才牛下歌。  

赠张仲谋  
车如鸡栖马如狗，闭门常多出门少。去天尺五张公子，官居城南池馆好。  
健儿快马紫游缰，迎我不知沙路长。高榆老柳媚寒日，枯荷小鸭冻野航。  
津人剌船起应客，遥知故人一水隔。下马索酒呼三迟，骑奴笑言客竟痴。  
向来情义比瓜葛，万事略不置町畦。追数存亡异忧乐，烛如白虹贯酒卮。  
开轩临水弄长笛，吹落残月风凄凄。城头露下四十刻，破魔惊睡听新诗。  
君诗清壮悲节物，政与秋虫同一律。尔来更觉苦语工，思妇霜砧捣寒月。  
朱颜绿发深误人，不似草木长青春。洁身好贤君自有，今日相看进于旧。  
以兹敢倾一杯酒，为太夫人千万寿。  

送薛乐道知郧乡  
黄山叶县连墙居，谢公席上对樗蒲。双鬟女弟如桃李，蚤许归我舍中雏。  
平生同忧共安乐，岁晚相望青云衢。去年樽酒辇毂下，各喜身为反哺乌。  
城头归乌尾毕逋，春寒啄雪送行车。解珮我无明月珠，折柳不对千里驹。  
念君胸中极了了，作吏办事犹诗书。浊酒挽人作年少，关防心地亦时须。  
郧乡县古民少讼，但问自己不关渠。登临一笑双白发，宜城冻笋供行厨。  
人生此乐他事无，行李道出汉南都。寄声诸谢今何如，谢公书堂迷竹坞。  
手种竹今青青否，我思谢公泪成雨，属公去洒穰下土。  

对酒歌答谢公静  
我为北海饮，君作东武吟。看君平生用意处，潇洒定自知人心。  
南阳城边雪三日，愁阴不能分皂白。摧轮踠蹄泥数尺，城门昼闭眠贾客。  
移人僵尸在旦夕，谁能忍饥待食麦。身忧天下自有人，寒士何者愁填臆。  
民生政自不愿材，可乘以车可鞭策。君不见，海南水沉紫旃檀，碎身百炼金博山。  
岂如不蒙斧斤赏，老大绝崖霜雪间。投身有用祸所集，何况四达之衢井先汲。  
昨日青童天上回，手捧玉帝除书来。一番通籍清都阙，百身书名赤城台。  
飞身度世无虚日，怪我裋褐趋尘埃。顾谓彼童子，此何预人事。  
但对金樽即眼开，一杯引人著胜地。传闻官酒亦自清，径须沽取续吾瓶。  
南山朝来似有意，今夜傥放春月明。  

戏赠彦深  
李髯家徒立四壁，未尝一饭能留客。春寒茅屋交相风，倚墙扪虱读书策。  
老妻甘贫能养姑，宁剪髻鬟不典书。大儿得飧不索鱼，小儿得衤军不索襦。  
庾郎鲑菜二十七，太常斋日三百馀。上丁分膰一饱饭，藏神梦诉羊蹴蔬。  
世传寒士有食籍，一生当饭百瓮菹。冥冥主张审如此，附郭小圃宜勤锄。  
葱秧青青葵甲绿，早韭晚菘羹糁熟。充虚解战赖汤饼，芼以禕齑与甘菊。  
几日怜槐已著花，一心咒笋莫成竹。群儿笑髯穷百巧，我谓胜人饭重肉，  
群儿笑髯不若人，我独爱髯无事贫。君不见，猛虎即人厌麋鹿，人还寝皮食其肉。  
濡需终与豕俱焦，饫肥择甘果非福。虫蚁无知不足惊，横目之民万物灵。  
请食熊蹯楚千乘，立死山壁汉公卿。李髯作人有佳处，李髯作诗有佳句。  
虽无厚禄故人书，门外犹多长者车。我读扬雄逐贫赋，斯人用意未全疏。  

和谢公定征南谣  
传闻交州初陆梁，东连五溪西氐羌。军行不断蛮标盾，谋主皆收汉畔亡。  
合浦谯门腥血沸，晋兴城下白骨荒。谋臣异时坐致寇，守臣今日愧苞桑。  
已遣戈船下漓水，更分楼船浮豫章。颇闻师出三亚鸟路，尽是中屯六丘良。  
汉南食麦如食玉，湖南驱人如驱羊。营平请谷三百万。祁连引兵九千里。  
少府私钱不可知，大农计岁今馀几。土兵蕃马貔虎同，蝮蛇毒草篁竹中。  
未论刍粟捐金费，直愁瘴疠连营空。我思荆州李太守，欲募蛮夷令自攻。  
至今民歌尹杀我，州郡择人诚见功。张乔祝良不难得，谁借前箸开天聪。  
诏书哀痛言语切，为民一洗横尸血。摧锋陷坚赏万户，堑山堙谷穷三穴。  
南平旧时颇臣顺，欲献封疆请旄节。庙谋犹计病中原，岂知一朝更屠灭。  
天道从来不争胜，功臣好为可喜说。交州鸡肋安足贪，汉开九郡劳臣监。  
吕嘉不肯佩银印，征侧持戈敌百男。君不见，往年濒海未郡县，赵佗闭关罢朝献。  
老翁窃帝聊自娱，白头抱孙思事汉。孝文亲遣劳苦书，稽首请去黄屋车。  
得一亡十终不忍，太宗之仁千古无。  

和答梅子明王扬休点密云龙  
小壁云龙不入香，元丰龙焙承诏作。二月尝新官字盏，游丝不到延春阁。  
去年曾#减光辉，人间十九人未知。外家春官小宗伯，分送蓬山裁半璧。  
建安瓮碗鹧鸪班，谷帘水与月共色。五除试汤饮墨客，泛瓯银粟无水脉。  
辟宫邂逅王广文，初观团团破龙纹。诸公自别淄渑了，兔月葵花不足论。  
石石岂春芽风雪落，煮浇肺渴初不恶。河伯来观东海若，鹿逢朱云真折角。  
子真云孙唾成珠，庙堂只今用诸儒。炼成五石补天手，上书致身可亨衢。  
顾我赐茶无骨相，他年幸公肯相饷。  

送刘道纯  
五松山下古铜官，邑居褊小水府宽。民安蒲鱼少嚚讼，簿领未减一丘槃。  
胸中峥嵘书万卷，簸弄日月江湖间。稠人广众自神王，按剑之眼白相看。  
老身风浪谙世味，如食橘柚知甘酸。麒麟图画偶然耳，半枕百年梦邯郸。  
平生樽俎宫亭上，涉世忘味皆朱颜。此时阿翁尚无恙，追啄秀句酬江山。  
堂堂今为蜕蝉去，五老偃蹇无往还。大梁城中笏拄颊，颔髭今成雪点斑。  
青云何必出公右，亨衢在天无由攀。椎鼓转船如病已，梦想楼台落星湾。  
子政诸儿喜文史，阿秤亦闻有笔端。丹徒布衣未可量，诗书且对藜藿盘。  
穴中生涯识阴雨，木末牖户知风寒。我今四壁恋微禄，知公未能长挂冠。  

次韵子瞻春菜  
北方春蔬嚼冰雪，妍暖思采南山蕨。韭苗水饼姑置之，苦菜黄鸡羹糁滑。  
莼丝色紫菰首白。蒌蒿牙甜艹焊头辣。生菹入汤翻手成，芼以姜橙夸缕抹。  
惊雷菌子出万钉，白鹅截掌鳖解甲。琅玕林深未飘箨，软炊香米亢煨短茁。  
万钱自是宰相事，一饭且从吾党说。公如端为苦笋归，明日青衫诚可脱。  

六舅以诗来觅铜犀用长句持送舅氏学  

古之馀复味禅说故篇末及之  
海牛压纸写银钩，阿雅守之索自收。长防玩物败儿性，得归老成散百忧。  

先生古心冶金铁，堂堂一角谁能折。儿言觳觫持赠谁，外家子云乃翁师、  
不著鼻绳袖两手，古犀牛儿好看取。  

次韵子瞻与舒尧文祷雪雾猪泉倡和  
老农年饥望人腹，想见四溟森雨足。林回投璧负婴儿，岂闻烹儿翁不哭。  
未论万户无炊烟，蛛丝蜗涎经杼轴。使君闵雪无肉味，煮饼青蒿下盐菽。  
岂云剪爪宜侵肌，霜不杀草仍故绿。幽灵奰赑西山雾，牲肥酒香神未渎。  
得微往从董父餐，宁当罪系葛陂渊。下泽祠官齐博士，暴露致告苍崖颠。  
请天行泽不汲汲，尔亦枯鱼过河泣。生鹅斩颈血未干，风马云车坐相及。  
百里旌旗洒玉花，使君义动龙蛇蛰。老农欢喜有春事，呼儿饭牛理簑笠。  
博士勿叹从公疲，明年麦饭滑流匙。  

答王道济寺丞观许道宁山水图  
往逢醉许在长安，蛮溪大砚磨松烟。忽呼绢素翻砚水，久不下笔或经年。  
异时踏门闯白首，巾冠欹斜更索酒。举杯意气欲翻盆，倒卧虚樽将八九。  
醉拈枯笔墨淋浪，势若山崩不停手。数尺江山万里遥，满堂风物冷萧萧。  
山僧归寺童子后，渔伯欲渡行人招。先君笑指溪上宅，鸬鹚白鹭如相识。  
许生更拜谢不能，元是天机非笔力。自言年少眼明时，手挥八幅锦江丝。  
赠行卷送张京兆，心知李成是我师。张公身逐铭旌去，流落不知今主谁。  
大梁画肆阅水墨，我君槃礴忘揖客。蛛丝煤尾意昏昏，几年风动人家壁。  
雨雪涔涔满寺庭，四图冷落让丹青。笑酬肆翁十万钱，卷付骑奴市尽倾。  
王丞来观皆失席，指点如见初画日。四时风物入句图，信知君家有摩诘。  
我持此图二十年，眼见绿发皆华颠。许生缩手入黄泉，众史弄笔摩青天。  
君家枯松出老翟，风烟枯枝倚崩石。蠹穿风物君爱惜，不诬方将有人识。  

听崇德君鼓琴  
月明江静寂寥中，大家敛袂抚孤桐。古人已矣古乐在，仿佛雅颂之遗风。  
妙手不易得，善听良独难。犹如优昙华，时一出世间。两忘琴意与己意，  
乃似不著十指弹。禅心默默三渊静，幽谷清风淡相应。丝声谁道不如竹，  
我已忘言得真性。罢琴窗外月沉江，万籁俱空七弦定。  

次韵答杨子闻见赠  
金盘厌饫五侯鲭，玉壶浇泼郎官清。长安市上醉不起，左右明妆夺目精。  
结交贤豪多杜陵，桃李成蹊卧落英。黄绶今为白下令，苍颜只使故人惊。  
督邮小吏皆趋版，阳春白雪分吞声。杨君青云贵公子，叹嗟簿领困书生。  
赠我新诗甚高妙，泪斑枯笛月边横。文章不直一杯水，老矣忍与时人争。  
江城歌舞聊得醉，但愿数有美酒倾。莫要朱金缠缚我，陆沈世上贵无名。  

答永新宗令寄石耳  
饥欲食首山薇，渴欲饮颍川水。嘉禾令尹清如冰，寄我南山石上耳。  
筠笼动浮烟雨姿，瀹汤磨沙光陆离。竹萌粉饵相发挥，芥姜作辛和味宜。  
公庭退食饱下箸，杞菊避席遗萍齑。雁门天花不复忆，况乃桑鹅与楮鸡。  
小人藜羹亦易足，嘉蔬遣饷荷眷私。吾闻石耳之生，常在苍崖之绝壁，  
苔衣石腴风日炙。扪萝挽葛采万仞，仄足委骨豺虎宅。佩刀买犊剑买牛，  
作民父母今得职。闵仲叔不以口腹累安邑，我其敢用鲑菜烦嘉禾。  
愿公不复甘此鼎，免使射利登嵯峨。  

寄张仪父  
建德之国有佳人，明珠为佩玉为衣。去国三岁阻音徽，所种桃李民爱之。  
射阳城边春烂漫，柳暗学宫鸟相唤。追随裘马多少年，独忍长饥把书卷。  
读书万卷不直钱，逐贫不去与忘年。虎豹文章被禽缚，何如达生自娱乐。  

高至言筑亭于家圃以奉亲总其观览之富命曰溪亭  

乞余赋诗余先君之敝庐望高子所筑不过  

十牛鸣尔故余未尝登临而得其胜处  
逸人生长在林泉，更筑亭皋名意在。明月清风共一家，全以山川为眼界。  
鸟度云行阅古今，溪滨木末听竿籁，老夫平生行乐处，只今许公分一派。  

雕陂  
雕陂之水清且泚，屈为印文三百里。呼船载过七十馀，褰裳乱流初不记。  
竹舆呕哑山径凉，仆姑呼妇声相倚。篁中犹道泥滑滑，仆夫惨惨耕夫喜。  
穷山为吏如漫郎，安能为人作嚆矢。老僧迎谒喜我来，吾以王事笃行李。  
知民虚实应县官，我宁信目不信耳。僧言生长八十馀，县令未曾身到此。  

上权郡孙承议  
公家簿领如鸡栖，私家田园无置锥。真成忍骂加飧饭，不如江西之水可乐饥。  
他人勤拙犹相补，身无功状堪上府。公诚遣骑束缚归，长随白鸥卧烟雨。  

奉答茂衡惠纸长句  
阳山老藤截玉肪，乌田翠竹避寒光。罗侯包赠室生白，明于机上之流黄。  
愧无征南虿尾手，为写黄门急就章。罗侯相见无杂语，苦问沩山有无句。  
春草肥牛脱鼻绳，菰蒲野鸭还飞去。故将藤面乞伽佗，愿草惊蛇起风雨。  
长诗脱纸落秋河，要知溪工下手处。却将冰幅展似君。震旦花开第一祖。  

长句谢陈适用惠送吴南雄所赠纸  
庐陵政事无全牛，恐是汉时陈太丘。书记姓名不肯学，得纸无异夏得裘。  
琢诗包纸送赠我，自状明月非暗投。诗句纵横剪宫锦，惜无阿买书银钩。  
蛮溪切藤卷盈百，侧厘羞滑茧羞白。想当鸣杵碪面平，桄榔叶风溪水碧。  
千里鹅毛意不轻，瘴衣腥腻北归客。君侯谦虚不自供，胡不赠世文章伯。  
一涔之水容牛蹄，识字有数我自知。小时双钩学楷法，至今儿子憎家鸡。  
虽然嘉惠敢虚辱，煮泥续尾成大轴。写心与君心莫传，平生落魄不问天。  
樽前花底幸好戏，为君绝笔谢风烟。已无商颂猗那手，请续南华内外篇。  

和答师厚黄连桥坏大木亦为秋雹所碎之作  
溪桥乔木下，往岁记经过。居人指神社，不敢寻斧柯。青阴百尺蔽白日，  
乌鹊取意占作窠。黄泉浸根雨长叶，造物著意固已多。风摧电打扫地尽，  
竟莫知为何谴诃。独山冷落城东路，不见指名终不磨。  

上大蒙笼  
黄雾冥冥小石门，苔衣草路无人迹。苦竹参天大石门，虎迒兔蹊聊倚息。  
阴风搜林山鬼啸，千丈寒藤绕崩石。清风源里有人家，牛羊在山亦桑麻。  
向来陆梁嫚官府，试呼使前问其故。衣冠汉仪民父子，吏曹扰之至如此。  
穷乡有米无食盐，今日有田无米食。但愿官清不爱钱，长养儿孙听驱使。  

追忆予泊舟西江事次韵  
老大无机如汉阴，白鸟不去相知深。往事刻舟求坠剑，怀人挥泪著亡簪。  
城南鼓罢吹画筒，城北归帆落晚风。人烟犬吠西山麓，鬼火狐鸣春竹丛。  

附：  

李才甫西江泊舟后作  
江水冥冥沙石阴，一舸行尽春已深。浪花绿蔓曳锦带，短芦刺水抽玉簪。  
饥鱼未成波面筒，小舫正横溪上风。清辉濯净远山碧，白鸟飞入苍烟丛。  

次韵郭明叔长歌  
君不见悬车刘屯田，骑牛涧壑弄潺湲。八十唇红眼点漆，金钟举酒不留残。  
君不见征西徐尚书，为国捐躯矢石间。龙章凤姿委秋草，天马长辞十二闲。  
何如高阳郦生醉落魄，长揖辍洗惊龙颜。丈夫当年倾意气，安用蚓食而蝎虫全。  
古人已作泉下土，风义可想犹斑斑。郭侯忠信如古人，荐书飞名上九关。  
诗书自可老斫轮，智略足以解连环。铜章屈宰山水县，友声相求不我顽。  
鹏翼垂天公直起，燕巢见社身思还。文思舜禹开言路，即看承诏著豸冠。  
尚趋手板事直指，少忍吏道之多艰。黄花零落一尊酒，别有天地非人寰。  

奉送时中摄东曹狱掾  
公退蒲团坐后亭，短日松风吟万籁。黄葵紫菊委榛丛，雪梅靓妆欲无对。  
遣骑相呼近清樽，言君晓鼓前征旆。苍崖按辔虎豹号，野水呼船风雨晦。  
昨日归来有行色，未曾从容解冠带。府中夺我同官良，简书趣行将数辈。  
王事君今困马鞍，田园我亦思牛背。安得归舟载月明，鸬鹚白鸥为友生。  
一身不是百年物，五湖无边万里行。欲招簑笠同云水，念君未可及吾盟。  
富于春秋貌突兀，睥睨满世收功名。参军虽卑狱司命，多由阴德至公卿。  
佥页颐折安页秦相国，不满三尺齐晏婴。丈夫身在形骸外，俗眼那能致重轻。  

次韵和答孔毅甫  
鹏飞鲲化未即逍遥游，龙章凤姿终作广陵散。湓浦炉边督数钱，故人陆沈心可见。  
气与神兵上斗牛，诗如晴雪濯江汉。把咏公诗阖且开，旁无知音面墙叹。  
我今废书迷簿领，鱼蠹笔锋蛛网砚。六年国子无寸功，犹得江南万家县。  
客来欲语谁与同，令人熟寐触屏风。窃食仰愧冥冥鸿，少年所期如梦中。  
江头酒贱樽屡空，南山有田岁不逢。相思夜半涕无从，千金公亦费屠龙。  

更用旧韵寄孔毅甫  
鉴中之发蒲柳望秋衰，眼中之人风雨俱星散。往者托体同青山，健者飘零不相见。  
庾公楼上有诗人，平生落笔写河汉。置驿勤来索我诗，自说中郎识元叹。  
我方冻坐酒官曹，为公然薪炙冰砚。不解穷愁著一书，岂有文章名九县。  
奴星结柳送文穷，退倚北窗睡松风。太阿耿耿截归鸿，夜思龙泉号匣中。  
斗柄垂天霜雨空，独雁叫群云万重。何时握手香炉峰，下看寒泉濯卧龙。  

寄题安福李令爱竹堂  
渊明喜种菊，子猷喜种竹。托物虽自殊，心期俱不俗。千载得李侯，异世等风流。  
为官恐是陶彭泽，爱竹最如王子猷。寒窗对酒听雨雪，夏簟烹茶卧风月。  
小僧知令不凡材，自扫竹根培老节。富贵于我如浮云，安可一日无此君。  
人言爱竹有何好，此中难为俗人道。我于此物更不疏，一官窘束何由到。  

八月十四日夜刀坑口对月奉寄王子难子闻适用  
去年对月庐陵郡，醉留歌舞踏金沙。今年今夕千峰下，新磨古鉴动菱花。  
寒藤老木被光景，深山大泽皆龙蛇。西风为我奏万籁，落叶起舞惊栖鸦。  
遥怜城中二三友，风流惯醉玉钗斜。今夕传杯定何处，应无二十四琵琶。  

赠王环中  
丹霞不踏长安道，生涯萧条破席帽。囊中收得劫初铃，夜静月明师子吼。  
那伽定后一炉香，牛没马回观六道。耆域归来日未西，一锄识尽婆娑草。  

戏和于寺丞乞王醇老米  
君不见，公车待诏老诙谐，几年索米长安街。  
君不见，杜陵白头在同谷，夜提长镵掘黄独。文人古来例寒饿，安得野蚕成茧天雨粟。  
王家圭田登几斛，于家买桂炊白玉。  

谢文灏元丰上文稿  
虎豹文章非一斑，乳雉五色蜃胎寒。天生材器各有用，相如名独重太山。  
风流小谢宣城后，少年如春胆如斗。裕陵书稿公不朽，持心铁石要长久。  

寄朱乐仲  
故人昔在国北门，邻舍杖藜对樽酒。十五馀年乃一逢，黄尘急流语马首。  
懒书愧见南飞鸿，君居三十六峰东。我心想见故人面，晓雨垂虹到望嵩。  

次韵子瞻书黄庭经尾付蹇道士  
琅函绛简蕊珠编，寸田尺宅可蕲仙。高真接手玉宸前，女丁来谒粲六妍。  
金钥闭欲形完坚，万物荡尽正秋天。使形如是何尘缘，苏李笔墨妙自然。  
万灵拱手书已传，传非其人恐飞，当付骊龙藏九渊。蹇侯奉告请周旋，  
纬萧探手我不眠。  

送曹子方福建路运判兼简运使张仲谋  
曹侯黄[髟须]便弓马，从军赋诗横槊间。阿瞒文武如兕虎，远孙风气犹斑斑。  
昨解弓刀丞太仆，坐看收驹十二闲。远方不异辇毂下，诏遣中使哀恫鳏。  
吾闻斯民病盐策，天有雨露东南干。谢君论河秉禹贡，诘难蜂起安如山。  
老郎不作患失计，凛然宜著侍臣冠。愿公不落谢君后，江湖以南尚少宽。  
百城阅人如阅马，覂驾亦要知才难。盐车之下有绝足，败群勿纵为民残。  
官焙荐璧天解颜，瀹汤试春聊加餐。子鱼通印蠔破山，不但蕉黄荔子丹。  
道逢使者汉郎官，清溪弭节问平安。天子命我参卿事，奋髯相对亦可欢。  
回波一醉嘲栲栳，山驿官梅破小寒。  

戏赠曹子方家凤儿  
拣芽入汤师子吼，荔子新剥女儿颊。凤郎但喜风土乐，不解生愁山叠叠。  
目如点漆射清扬，归时定自能文章。莫随闽岭三年语，转却中原万籁簧。  

题韦偃马  
韦侯常喜作群马，杜陵诗中如见画。忽开短卷六马图，想见诗老醉骑驴。  
龙眠作马晚更妙，至今似觉韦偃少。一洗万古凡马空，句法如此今谁工。  

和曹子方杂言  
正月尾，垂云如覆盂，雁作斜行书。三十六陂浸烟水，想对西江彭蠡湖。  
人言春色浓如酒，不见插秧吴女手。冷卿小坞颇藏春，张侯官居柳对门。  
当风横笛留三弄，烧烛围棋覆九军。尽是向来行乐事，每见琵琶忆朝云。  
只今不举峨眉酒，红牙捍拨网蛛尘。曹侯束书丞太仆，试说相马犹可人。  
照夜白，真乘黄，万马同秣随低昂，一矢射落皂雕双。张侯犹思在戎行，  
横山虎北开汉疆。冷卿智多发苍浪，平刀发硎思一邦。政成十缀舞红妆，  
两侯不如曹子方。朵颐论诗蝟毛张，龟藏六用中有光。何时端能俱过我，  
扫除北寺读书堂。菊苗煮饼深注汤，更碾盘龙不入香。  

送张材翁赴秦签  
金沙酴醾春纵横，提壶栗留催酒行。公家诸父酌我醉，横笛送晚延月明。  
此时诸儿皆秀发，酒间乞书藤纸滑。北门相见后十年，醉语十不省七八。  
吏事衮衮谈赵张，乃是樽前绿发郎。风悲松丘忽三岁，更觉绿竹能风霜。  
去作将军幕下士，犹闻防秋屯虎兕。只今陛下思保民，所要边头不生事。  
短长不登四万日，愚智相去三十里。百分举酒更若为，千户封侯傥来尔。  

送吕知常赴太和丞  
我去太和欲期矣，吕君初得太和官。邑中亦有文字乐，惜不同君涧谷槃。  
观山千尺夜泉落，快阁六月江风寒。往寻佳境不知处，扫壁觅我题诗看。  

老杜浣花溪图引  
拾遗流落锦官城，故人作尹眼为青。碧鸡坊西结茅屋，百花潭水濯冠缨。  
故衣未补新衣绽，空蟠胸中书万卷。探道欲度羲皇前，论诗未觉国风远。  
干戈峥嵘暗寓县，杜陵韦曲无鸡犬。老妻稚子且眼前，弟妹飘零不相见。  
此公乐易真可人，园翁溪友肯卜邻。邻家有酒邀皆去，得意鱼鸟来相亲。  
浣花江楼散车骑，野墙无主看桃李。宗文守家宗武扶，落日蹇驴驮醉起。  
愿闻解鞍脱兜鍪，老儒不用千户侯。中原未得平安报，醉里眉攒万国愁。  
生绡铺墙粉墨落，平生忠义今寂寞。儿呼不苏驴失脚，犹恐醒来有新作。  
常使诗人拜画图，煎胶续弦千古无。  

奉谢刘景文送团茶  
刘侯惠我大玄璧，上有雌雄双凤迹。鹅溪水练落春雪，粟面一杯增目力。  
刘侯惠我小玄璧，自裁半璧煮琼糜。收藏残月惜未碾，直待阿衡来说诗。  
绛囊团团馀几璧，因来送我公莫惜。个中渴羌饱汤饼，鸡苏胡麻煮同吃。  

谢景文惠浩然所作廷珪墨  
廷珪赝墨出苏家，麝煤漆泽纹乌靴。柳枝瘦龙印香字，十袭一日三摩挲。  
刘侯爱我如桃李，挥赠要我书万纸。不意神禹治水圭，忽然入我怀袖里。  
吾不能手抄五车书，亦不能写论付官奴。便当闭门学水墨，洒作江南骤雨图。  

赠陈师道  
陈侯学诗如学道，又似秋虫噫寒草。日晏肠鸣不俯眉，得意古人便忘老。  
君不见，向来河伯负两河，观海乃知身一蠡。旅床争席方归去，秋水粘天不自多。  
春风吹园动花鸟，霜月入户寒皎皎。十度欲言九度休，万人丛中一人晓。  
贫无置锥人所怜，穷到无锥不属天。呻吟成声可管弦，能与不能安足言。  

戏答仇梦得承制  
仇侯能骑矍铄马，席上亦赋竞病诗。玄冬未雷苍蛇卧，玉山无年天马饥。  
三年荷戈对摇落，十倍乞第亦可缚。何如万骑出河西，捕取弄兵黄口儿。  

和任夫人悟道  
夫亡子幼如月魄，摧尽蛾眉作诗客。二十馀年刮地寒，见儿成人乃禅寂。  
万事新新不留故，瘦藤六尺持门户。烦恼林中即是禅，更向何门觅重悟。  

杂言赠罗茂衡  
嗟来茂衡，学道如登，欲与天地为友，欲与日月并行。万物峥嵘，本由心生。  
去子之取舍与爱憎，惟人自缚非天黥。堕子筋骨，堂堂法窟，九丘四溟，同一眼精。  
不改五官之用而透声色，常为万物之宰而无死生。念子坐幽室，炉香思青冥。  
是谓蛰虫欲作，吾惊之以雷霆。  

渡河  
客行岁晚非远游，河水无情日夜流。去年排堤注东郡，诏使夺河还此州。  
忆昔冬行河梁上，飞雪千里曾冰壮。人言河源冻彻天，冰底犹闻沸惊浪。  

玉京轩  
苍山其下向玉京，五城十二楼郁仪结邻常杲杲。紫云黄雾锁玄关，雷驱不祥电挥扫。  
上有千年来归之白鹤，下有万世不凋之瑶草。野僧云卧对开轩，一钵安巢若飞鸟。  
北风卷沙过夜窗，枕底鲸波撼蓬岛。个中即是地行仙，但使心闲自难老。  

宫亭湖  
左手作圆右手方，世人机敏便可尔。一风分送南北舟，斟酌鬼神宜有此。  
江津留语同济僧，他日求我于宫亭。吁嗟人盖自有口，独为栾公不举酒。  
栾公千岁湖冥冥，白茅缩酒巫送迎。朱车番皂盖来托宿，不听灵君专此屋。  
雄鸭去随鸥鸟飞，老巫莫歌望翁归。贝阙珠宫开水府，雨栋风帘岂来处。  
平生来往湖上舟，一官四十已包羞。灵君如愿倘可乞，收此桑榆老故丘。  

阻水泊舟竹山下  
竹山虫鸟朋友语，讨论阴晴怕风雨。丁宁相教防祸机，草动尘惊忽飞去。  
提壶归去意甚真，柳暗花浓亦半春。北风几日铜官县，欲过五松无主人。  

别蒋颍叔  
金城千里要人豪，理君乱丝须孟劳。文星合在天东壁，清都紫微醉云王敖。  
荆溪居士傲轩冕，胸吞云梦如秋毫。三品衣鱼人仰首，不见全牛可下刀。  
秦川渭水森长戟，方壶蓬莱冠巨鳌。万钉宝带雕狨席，献纳论思近赭袍。  
连营貔虎湛如水，开尽西河拥节旄。何时出入诸公间，淮湖阅船今二毛。  
凿渠决策与天合，支祈窘束缩怒涛。衣食京师看上计，陛下文武收英髦。  
春风淮月动清鉴，白拂羽扇随轻舠。下榻见贤倾礼数，后车载士回风骚。  
斫鼻于郢，观鱼于濠。小夫阅人盖多矣，几成季咸三见逃。  

书石牛溪旁大石上  
郁郁窈窈天官宅，诸峰排霄帝不隔。六时谒天开关钥，我身金华牧羊客。  
羊眠野草我世闲，高真众灵思我还。石盆之中有甘露，青牛驾我山谷路。  

何氏悦亭咏柏  
涧底长松风雨寒，冈头老柏颜色悦。天生草木臭味同，同盛同衰见冰雪。  
君莫爱清江百尺船，刀锯来谋岁寒节。千林无叶草根黄，苍髯龙吟送日月。  

薄薄酒二章并序  
苏密州为赵明叔作《薄薄酒》二章，愤世疾邪，其言甚高。以予观赵君之言，近乎知足不辱，有马少游之馀风，故代作二章，以终其意。  
薄酒可与忘忧，丑妇可与白头。徐行不必驷马，称身不必狐裘。  
无祸不必受福，甘餐不必食肉。富贵于我如浮云，小者谴诃大戮辱。  
一身畏首复畏尾，门多宾客饱僮仆。美物必甚恶，厚味生五兵。  
匹夫怀璧死，百鬼瞰高明。丑妇千秋万岁同室，万金良药不如无疾。  
薄酒一谈一笑胜茶，万里封侯不如还家。  
薄酒终胜饮茶，丑妇不是无家。醇醪养生等刀锯，深山大泽生龙蛇。  
秦时东陵千户食，何如青门五色瓜。传呼鼓吹拥部曲，何如春雨一池蛙。  
性刚太傅促和药，何如羊裘钓烟沙。绮席象床雕玉枕，重门夜鼓不停挝。  
何如一身无四壁，满船明月卧芦花。  
吾闻食人之肉可随，以鞭朴之戮，乘人之车可加以铁钺之诛。  
不如薄酒醉眠牛背上，丑妇自能搔背痒。  

岩下放言五首  

钓台  
林居野处而贯万事，花落鸟啼而成四时。物有才德，水为官师。  
空明湛群木之影，搏击下诸峰之巇。游鱼静而知机，君子乐而忘归。  

冠鳌台  
石生涯于寒藤，藤□造于崖树。鳌插翼而成鹏，隘六合而未翥。  
我来兮自东，攀桂枝兮容与。倚嵌岩兮顾同来，谓公等其皆去。  

池亭  
水嬉者游鱼，林乐者啼鸟。志士仁人观其大，薪翁笱妇利其小。  
有美一人独燕居万物之表。  

博山台  
石蕴玙璠，山得其来之泽。木无牺象，天开不材之祥。屹金炉之突兀，其山海之来翔。  
然以明哲之火，熏以忠信之香。俯仰一时，非智所及。付与万世，其存者长。  

灵椿堂  
苍苔古木，相依涧壑之滨。黄葛女萝，自致风云之上。  
人就阴而息迹，鸟投暮而来归。水影林光，常相助发。溪声斧响，直下称提。  

题章和甫钓亭放言  
斩木开亭，却倚石壁。寒潭百雷，古木千尺。观鱼乐而相忘，听鸟啼而自得。  
去而京洛之间数年，犹常梦崭岩之石。  

赠元发弟放言  
亏功一篑未成丘山，凿井九阶不次水泽。行百里者半九十，小狐汔济濡其尾。  
故曰时乎时不再来，终终始始是谓君子。  

二十八宿歌赠别无咎  
虎剥文章犀解角，食未下亢奇祸作。药材根氐罹属刂掘，蜜虫夺房抱饥渴。  
有心无心材慧死，人言不如龟曳尾。卫平哆口无南箕，斗柄指日江使噫。  
狐腋牛衣同一燠，高丘无女甘独宿。虚名挽人受实祸，累棋既危安处我。  
室中凝尘散发坐，四壁矗矗见天大。奎啼曲隈取脂泽，娄猪艾豭彼何泽。  
倾肠倒胃得相知，贯日食昴终不疑。古来毕命黄金台，佩君一言等觜觿。  
月没参横惜相违，秋风金井梧桐落。故人过半在鬼录，柳枝赠君当马策。  
岁晏星回观盛德，张弓射雉武且力。白鸥之翼没江波，抽弦去轸君谓何。  

寿圣观道士黄至明开小隐轩太守徐  

公为题曰快轩庭坚集句咏之  
金华牧羊儿，一粒粟中藏世界。使君从南来，清风明月不用一钱买。卢鹚杓，鹦鹉杯，  
一杯一杯复一杯，玉山自倒非人推。庐山秀出南斗傍，登高送远形神开。银河倒挂三百梁，  
砯崖转石万壑雷。吟诗作赋北窗里，安得青天化作一张纸。长鲸白齿若雪山，我愿因之寄千里。  

再和公择舅氏杂言  

外家有金玉我躬之道术，有衣食我家之德心。使我蝉蜕俗学之市，乌哺仁人之林。  
养生事亲汔师古，炊玉爨桂能至今。岁暮三十裘，食口三百指。  
寒不缉江南之落毛，饥不拾狙公之橡子。平生荆鸡化黄鹄，今日江鸥作樊雉。  
人言无忌似牢之，挽入书林觑文字。更蒙著鞭翰墨场，赠研水苍珪玉方。  
蓬门系马晚色净，茅檐垂虹秋气凉。湔拂垢面生寒光，汉隶书吕规其阳。  
吕翁之冶与天通，不但澄泥烧铅黄。初疑蛮溪水中骨，不见瞿鸟鹆目突兀。  
但见受墨无声松花发，颇似龙尾琢紫烟。不见罗縠纹粼粼，但见含墨不泄如寒渊。  
往在海濒时，晨夕亲几杖。恪居有官次，遣吏问无恙。抚摩宝泓置道山，郁郁秀气似舅眉宇间。  
其重可以回躁进之首，其温可以解横逆之颜。乌乎端是万乘器，红丝潭石之际知才难。  

奉送周元翁锁吉州司法厅赴礼部试  
江南江北木叶黄，五湖归雁天雨霜。系船湓城秣高马，客丁结束女缝裳。  
贡书登名彻未央，不比长卿薄游梁。南山雾豹出文章，去取公卿易驱羊。  
与君初无一日雅，倾盖许子如班扬。因拘官曹少相见，忽忽岁晚稼涤场。  
一杯僚友喜多在，谢守不见空澄江。澄江如练明橘柚，万峰相倚摩青苍。  
暮堂醺醺客被酒，艳歌聒醉烛生光。椎鼓发船星斗白，明日各在天一方。  
寒鸦满枝二乔宅，樽前顾曲忆周郎。鲈鱼斫脍蔗为浆，恨君不留谁与尝。  
殿前春风君射策，汉庭诸公必动色。故人若问黄初平，将作金华牧羊客。  

送昌上座归成都  
昭觉堂中有道人，龙吟虎啸随风云。雨花经席冷如铁，一縢日转十二轮。  
宝胜蓬蒿荒小院，埋没醯罗三只眼。个是江南五味禅，更往参寻莫担板。  

题杜槃涧叟冥鸿亭  
少陵杜鸿渐，颇薰知见香。风流有诸孙，结屋庐山阳。藉交游侠窟，猎艳少年场。  
光怪惊邻里，收身反摧藏。江湖拍天流，罗网盖稻梁。安能衎衎饱，遂欲冥冥翔。  
畏影走万里，不如就阴凉。亭东亭西渺烟水，稻田衲子交行李。古灵庵下倚寒藤，  
莫向明窗钻故纸。  

临河道中  
村南村北禾黍黄，穿林入坞歧路长。据鞍梦归在亲侧，弟妹妇女笑两厢。  
甥侄跳梁暮堂下，惟我小女始扶床。屋头扑枣烂盈斗，嬉戏喧争挽衣裳。  
觉来去家三百里，一园兔丝花气香。可怜此物无根本，依草著木浪自芳。  
风烟雨露非无力，年年结子飘路傍。不如归种秋柏实，他日随我到冰霜。  

伯时彭蠡春牧图  
岳阳楼上春已归，湖中鸿雁拍波飞。布帆天阔随鸟道，石林风晚吹人衣。  
春水初生及马腹，浮滩欲上西山麓。遥看绝岭秀云松，上有垂萝暗溪谷。  
沙眠草啮性不骄，侧身注目鸣相招。林间瞥过星烁烁，原上独立风萧萧。  
君不见，中原真种胡尘没，南行市骨何仓卒。只收力健载征夫，肯向时危辨奇骨。  
即今贡马西北来，东西坊监屯云开。纷然驽骥同一秣，尔可不忧四蹄脱。  

观刘永年团练画角鹰  
刘侯才勇世无敌，爱画工夫亦成癖。弄笔扫成苍角鹰，杀气棱棱动秋色。  
爪拳金钩嘴屈铁，万里风云藏劲翮。兀立槎枒不畏人，眼看青冥有馀力。  
霜飞晴空塞草白，云垂四野阴山黑。此时轩然盍飞去，何乃山赞岏立西壁。  
只应真骨下人世，不谓雄姿留粉墨。造次更无高鸟喧，等闲亦恐狐狸吓。  
旁观未必穷神妙，乃是天机贯胸臆。瞻相突兀摩空材，想见其人英武格。  
传闻挥毫颇容易，持以与人无甚惜。物逢真赏世所珍，此画他年恐难得。  

戏用题元上人此君轩诗韵奉答周彦公起予  

之作病眼皆花句不及律书不成字  
北道沈霾多历年，喜君占斗属刂龙泉。我学渊明贫至骨，君岂有意师无弦。  
潇洒侯王非爵命，道人胸中有水镜。霜钟堂下月明前，枝枝雪压如悬磬。  
敝帚不扫舍人门，如愿不谒青鸿君。来听道人写风竹，手弄霜钟看白云。  
平生窃闻公子旧，今日谁举贾生秀。未知束帛何当来，但有一筇相依瘦。  
欲截老龙吟夜月，无人处为江山说。中郎解赏柯亭椽，玉局归时君为传。  

元师自荣州来追送予于泸之江安绵水驿因复用旧  

所赋此君轩诗韵赠之并简元师从弟周彦公  
岁逢辛已建中年，诸公起废自林泉。王师侧闻陛下圣，抱琴欲奏南风弦。  
孤臣蒙恩已三命，望尧如日开金镜。但忧衰疾不敢前，眼见黑花耳闻磬。  
岂如道人山绕门，开轩友此岁寒君。能来作诗赏劲节，家有晓事杨子云。  
箨龙森森新间旧，父翁老苍孙子秀。但知战胜得道肥，莫问无肉令人瘦。  
是师胸中抱明月，醉翁不死起自说。竹影生凉到屋椽，此声可听不可传。  
