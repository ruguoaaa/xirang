---
title: 第4部分
index: true
icon: editor
order: 4
category:
  - 诗藏
  - 诗集
  - 十八家诗抄
tag:
  - 曾国藩
  - 清
---

## 十八家诗抄·卷十七  

### 王右丞五律一百四首  

奉和圣制赐史供奉曲江宴应制  
侍从有邹枚，琼筵就水开。言陪柏梁宴，新下建章。来对酒山河满，移舟草树回。  
天文同丽日，驻景惜行杯。  

从歧王过杨氏别业应教  
杨子谈经所，淮王载酒过。兴阑啼鸟换，坐久落花多。径转回银烛，林开散玉珂。  
严城时未启，前路拥笙歌。  

从歧王夜宴卫家山池应教  
座客香貂满，宫娃绮幔张。涧花轻粉色，山月少灯光。积翠纱窗暗，飞泉绣户凉。  
还将歌舞出，归路莫愁长。  

和尹谏议史馆山池  
云馆接天居，霓裳侍玉除。春池百子外，芳树万年馀。洞有仙人箓，山藏太史书。  
君恩深汉帝，且莫上空虚。  

同崔员外秋宵寓直  
建礼高秋夜，承明候晓过。九门寒漏彻，万井曙钟多。月回藏珠斗，云消出绛河。  
更惭衰朽质，南陌共鸣珂。  

奉和杨驸马六郎秋夜即事  
高楼月似霜，秋夜郁金堂。对坐弹卢女，同看舞凤凰。少儿多送酒，小玉更焚香。  
结束平阳骑，明朝入建章。  

酬虞部苏员外过蓝田别业不见留之作  
贫居依谷口，乔木带荒村。石路枉回驾，山家谁候门。渔舟胶冻浦，猎火烧寒原。  
惟有白云外，疏钟闻夜猿。  

酬比部杨员外暮宿琴台朝跻书阁率尔见赠之作  
旧简拂尘看，鸣琴候月弹。桃源迷汉姓，松树有秦官。空谷归人少，青山背日寒。  
羡君栖隐处，遥望白云端。  

酬严少尹徐舍人见过不遇  
公门暇日少，穷巷故人稀。偶值乘篮舆，非关避白衣。不知炊黍否，谁解扫荆扉。  
君但倾茶碗，无妨骑马归。  

慕容承携素馔见过  
纱帽乌皮儿，闲居懒赋诗。门看五柳识，年算六身知。灵寿君王赐，雕胡弟子炊。  
空劳酒食馔，特底解人颐。  

酬慕容上  
行行西陌返，驻巾宪问车公。挟毂双官骑，应门五尺僮。老年如塞北，强起离墙东。  
为报壶丘子，来人道姓蒙。  

酬张少府  
晚年惟好静，万事不关心。自顾无长策，空知返旧林。松风吹解带，山月照弹琴。  
君问穷通理，渔歌入浦深。  

喜祖三至留宿  
门前洛阳客，下马拂征衣。不枉故人驾，平生多掩扉。行人返深巷，积雪带馀晖。  
早岁同袍者，高车何处归。  

酬贺四赠葛巾之作  
野巾传惠好，兹贶重兼金。嘉此幽栖物，能齐隐吏心。早朝方暂挂，晚沐复来簪。  
坐觉嚣尘远，思君共入林。  

寄荆州张丞相  
所思竟何在，怅望深荆门。举世无相识，终身思旧恩。方将与农圃，艺植老丘园。  
目尽南飞鸟，何由寄一言。  

辋川闲居赠裴秀才迪  
寒山转苍翠，秋水日潺湲。倚杖柴门外，临风听暮蝉。渡头馀落日，墟里上孤烟。  
复值接舆醉，狂歌五柳前。  

冬晚对雪忆胡居士家  
寒更传晓箭，清镜览衰颜。隔牖风惊竹，开门雪满山。洒空深巷静，积素广庭闲。  
借问袁安舍，翛然尚闭关。  

山居秋暝  
空山新雨后，天气晚来秋。明月松间照，清泉石上流。竹喧归浣女，莲动下渔舟。  
随意春芳歇，王孙自可留。  

终南别业  
中岁颇好道，晚家南山陲。兴来每独往，胜事空自知。行到水穷处，坐看云起时。  
偶然值林叟，谈笑无还期。  

归嵩山作  
清川带长薄，车马去闲闲。流水如有意，暮禽相与还。荒城临古渡，落日满秋山。  
迢递嵩高下，归来且闭关。  

归辋川作  
谷口疏钟动，渔樵稍欲稀。悠然远山暮，独向白云归。菱蔓弱难定，杨花轻易飞。  
东皋春草色，惆怅掩柴扉。  

韦给事山居  
幽寻得此地，讵有一人曾。大壑随阶转，群山入户登。庖厨出深竹，印绶隔垂藤。  
即事辞轩冕，谁云病未能。  

山居即事  
寂寞掩柴扉，苍茫对落晖。鹤巢松树遍，人访筚门稀。嫩竹含新粉，红莲落故衣。  
渡头灯火起，处处采菱归。  

终南山  
太乙近天都，连山到海隅。白云回望合，青霭入看无。分野中峰变，阴晴众壑殊。  
欲投人处宿，隔水问樵夫。  

辋川闲居  
一从归白社，不复到青门。时倚檐前树，远看原上村。青菰临水映，白鸟向山翻。  
寂寞於陵子，桔槔方灌园。  

春园即事  
宿雨乘轻屐，春寒著敝袍。开畦分白水，间柳发红桃。草际成棋局，林端举桔槔。  
还持绿皮几，日暮隐蓬蒿。  

淇上即事田园  
屏居淇水上，东野旷无山。日隐桑柘外，河明闾井间。牧童望村去，猎犬随人还。  
静者亦何事，荆扉乘昼关。  

与卢象集朱家  
主人能爱客，终日有逢迎。贳得新丰酒，复闻秦女筝。柳条疏客舍，槐叶下秋城。  
语笑且为乐，吾将达此生。  

过福禅师兰若  
岩壑转微径，云林隐法堂。羽人飞奏乐，天女跪焚香。竹外峰偏曙，藤阴水更凉。  
欲知禅坐久，行路长春芳。  

黎拾遗昕裴迪见过秋夜对雨之作  
促织鸣已急，轻衣行向重。寒灯坐高馆，秋雨闻疏钟。白法调狂象，玄言问老龙。  
何人顾蓬径，空愧求羊踪。  

晚春严少尹与诸公见过  
松菊荒三径，图书共五车。烹葵邀上客，看竹到贫家。鹊乳先春草，莺啼过落花。  
自怜黄发暮，一倍惜年华。  

过感化寺昙兴上人山院  
暮持筇竹杖，相待虎溪头。催客闻山响，归房逐水流。野花丛发好，谷鸟一声幽。  
夜坐空林寂，松风直似秋。  

夏日过青龙寺谒操禅师  
龙钟一老翁，徐步谒禅宫。欲问义心义，遥知空病空。山河天眼里，世界法身中。  
莫怪消炎热，能生大地风。  

郑果州相遇  
丽日照残春，初晴草木新。床前磨镜客，林里灌园人。五马惊穷巷，双童逐老身。  
中厨办粗饭，当恕阮家贫。  

过香积寺  
不知香积寺，数里入云峰。古木无人径，深山何处钟。泉声咽危石，日色冷青松。  
薄暮空潭曲，安禅制毒龙。  

过崔驸马山池  
画楼吹笛妓，金碗酒家胡。锦石称贞女，青松学大夫。脱貂贳桂酌，射雁与山厨。  
闻道高阳会，愚公谷正愚。  

送李判官赴江东  
闻道皇华使，方随皂盖臣。封章通左语，冠冕化文身。树色分扬子，潮声满富春。  
遥知辨璧吏，恩到泣珠人。  

送封太守  
忽解羊头削，聊驰熊轼车番。扬舲发夏口，按节向吴门。帆映丹阳郭，枫攒赤岸村。  
百城多候吏，露冕一何尊。  

送严秀才还蜀  
宁亲为令子，似舅即贤甥。别路经花县，还乡入锦城。山临青塞断，江向白云平。  
献赋何时至，明君忆长卿。  

送张判官判河西  
单车曾出塞，报国敢邀勋。见逐张征虏，今思霍冠军。沙平连白雪，蓬卷入黄云。  
慷慨倚长剑，高歌一送君。  

送岐州源长史归  
握手一相送，心悲安可论。秋风正萧索，客散孟尝门。故驿通槐里，长亭下槿原。  
征西旧旌节，从此向河源。  

送张道士归山  
先生何处去，王屋访茅君。别妇留丹诀，驱鸡入白云。人间苦难住，天上复离群。  
当作辽城鹤，仙歌使尔闻。  

同崔兴宗送瑗公  
言从石菌阁，新下穆陵关。独向池阳去，白云留故山。绽衣秋日里，洗钵古松间。  
一施传心法，惟将戒定还。  

送钱少府还蓝田  
草色日向好，桃源人去稀。手持平子赋，目送老莱衣。每候山樱发，时同海燕归。  
今年寒食酒，应得返柴扉。  

留别钱起  
卑栖却得性，每与白云归。徇禄仍怀橘，看山免采薇。暮禽先去马，新月待开扉。  
云汉时回首，知音青琐闱。  

送丘为往唐州  
宛洛有风尘，君行多苦辛。四愁连汉水，百口寄随人。槐色阴清昼，杨花惹暮春。  
朝端肯相送，天子绣衣臣。  

送元中丞转运江淮  
薄税归天府，轻徭赖使臣。欢沾赐帛老，恩及卷绡人。去问珠官俗，来经石劫春。  
东南御亭上，莫使有风尘。  

送崔九兴宗游蜀  
送君从此去，转觉故人稀。徒御犹回首，田园方掩扉。出门当旅食，中路授寒衣。  
江汉风流地，游人何处归。  

送崔兴宗  
已恨亲皆远，谁怜友复稀。君王未西顾，游宦尽东归。塞迥山河净，天长云树微。  
方同菊花节，相待洛阳扉。  

送平淡然判官  
不识阳关路，新从定远侯。黄云断春色，面角起边愁。瀚海经年别，交河出塞流。  
须令外国使，知饮月支头。  

送孙秀才  
帝城风日好，况复建平家。玉枕双文簟，金盘五色瓜。山中无鲁酒，松下饭胡麻。  
莫厌田家苦，归期远复赊。  

送刘司直赴安西  
绝域阳关道，胡烟与塞尘。三春时有雁，万里少行人。苜蓿随天马，蒲桃逐汉臣。  
当令外国惧，不敢觅和亲。  

送赵都督赴代州得青字  
天官动将星，汉地柳条青。万里鸣刁斗，三军出井陉。忘身辞凤阙，报国取龙庭。  
岂学书生辈，窗间老一经。  

送方城韦明府  
遥思葭菼际，寥落楚人行。高鸟长淮水，平芜故郢城。使车听雉乳，县鼓应鸡鸣。  
若见州从事，无嫌手板迎。  

送李员外贤郎  
少年何处去，负米上铜梁。借问阿戎父，知为童子郎。鱼笺请诗赋，橦布作衣裳。  
薏苡扶衰病，归来幸可将。  

送梓州李使君  
万壑树参天，千山响杜鹃。山中一半雨，树杪百重泉。汉女输橦布，巴人讼芋田。  
文翁翻教授，不敢倚先贤。  

送张五□归宣城  
五湖千万里，况复五湖西。渔浦南陵郭，人家春谷溪。欲归江淼淼，未到草凄凄。  
忆想兰陵镇，可宜猿更啼。  

送友人南归  
万里春应尽，三江雁亦稀。连天汉水广，孤客郢城归。郧国稻苗秀，楚人菰米肥。  
悬知倚门望，遥识老莱衣。  

送贺遂员外外甥  
南国有归舟，荆门泝上流。苍茫葭菼外，云水与昭丘。樯带城鸟去，江连暮雨愁。  
猿声不可听，莫待楚山秋。  

送杨长史赴果州  
褒斜不容巾宪，之子去何之。鸟道一千里，猿啼十二时。官桥祭酒客，山木女郎祠。  
别后同明月，君应听子规。  

送邢桂州  
铙吹喧京口，风波下洞庭。赭圻将赤岸，击汰复扬舲。日落江湖白，潮来天地青。  
明珠归合浦，应逐使臣星。  

送宇文三赴河西充行军司马  
横吹杂繁笳，边风卷塞沙。还闻田司马，更逐李轻车。蒲类成秦地，莎车属汉家。  
当令犬戎国，朝聘学昆邪。  

送孙二  
郊外谁相送，夫君道术亲。书生邹鲁客，才子洛阳人。祖席依寒草，行车起暮尘。  
山川何寂寞，长望泪沾巾。  

送崔三往密州觐省  
南陌去悠悠，东郊不少留。同怀扇枕恋，独念倚门愁。路绕天山雪，家临海树秋。  
鲁连功未报，且莫蹈沧洲。  

送丘为落第归江东  
怜君不得意，况复柳条春。为客黄金尽，还家白发新。五湖三亩宅，万里一归人。  
知祢不能荐，羞为献纳臣。  

汉江临泛  
楚塞三湘接，荆门九派通。江流天地外，山色有无中。郡邑浮前浦，波澜动远空。  
襄阳好风日，留醉与山翁。  

登辨觉寺  
竹径从初地，莲峰出化城。窗中三楚尽，林外九江平。软草承趺坐，长松响梵声。  
空居法云外，观世得无生。  

凉州郊外游望  
野老才三户，边村少四邻。婆娑依里社，箫鼓赛田神。洒洒浇刍狗，焚香拜木人。  
女巫纷屡舞，罗袜自生尘。  

观猎  
风劲角弓鸣，将军猎渭城。草枯鹰眼疾，雪尽马蹄轻。忽过新丰市，还归细柳营。  
回看射周鸟处，千里暮云平。  

春日上方即事  
好读高僧传，时看辟穀方。鸠形将刻杖，龟壳用支床。柳色春山映，梨花夕鸟藏。  
北窗桃李下，闲坐但焚香。  

泛前陂  
秋空自明迥，况复远人间。畅以沙际鹤，兼之云外山。澄波淡将夕，清月皓方闲。  
此夜任孤棹，夷犹殊未还。  

游李山人所居因题屋壁  
世上皆如梦，狂来或自歌。问年松树老，有地竹林多。药倩韩康卖，门容向子过。  
翻嫌枕席上，无那白云何。  

登河北城楼作  
井邑傅岩上，客亭云雾间。高城眺落日，极浦映苍山。岸火孤舟宿，渔家夕鸟还。  
寂寥天地暮，心与广川闲。  

登裴迪秀才小台作  
端居不出户，满目望云山。落日鸟边下，秋原人外闲。遥知远林际，不见此檐间。  
好客多乘月，应门莫上关。  

被出济州  
微官易得罪，谪去济川阴。执政方持法，明君无此心。闾阎河润上，井邑海云深。  
纵有归来日，多愁年鬓侵。  

千塔主人  
逆旅逢佳节，征帆未可前。窗临汴河水，门渡楚人船。鸡犬散墟落，桑榆荫远田。  
所居人不见，枕席生云烟。  

使至塞上  
单车欲问边，属国过居延。征蓬出汉塞，归雁入胡天。大漠孤烟直，长河落日圆。  
萧关逢候骑，都护在燕然。  

晚春闺思  
新妆可怜邑，落日卷罗帷。炉气清珍簟，墙阴上玉墀。春虫飞网户，暮雀隐花枝。  
向晚多愁思，闲窗桃李时。  

戏题示萧氏外甥  
怜尔解临池，渠爷未学诗。老夫何足似，敝宅倘因之。芦笋穿荷叶，菱花罥雁儿。  
郄公不易胜，莫著外家欺。  

秋夜独坐  
独坐悲双鬓，空堂欲二更。雨中山果落，灯下草虫鸣。白发终难变，黄金不可成。  
欲知除老病，惟有学无生。  

待储光羲不至  
重门朝已启，起坐听车声。要欲闻清佩，方将出户迎。晓钟鸣上苑，疏雨过春城。  
了自不相顾，临堂空复情。  

听宫莺  
春树绕宫墙，春莺啭曙光。忽惊啼暂断，移处弄还长。隐叶栖承露，攀花出未央。  
游人未应返，为此思故乡。  

早朝  
柳暗百花明，春深五凤城。城乌睥睨晓，宫井辘轳声。方朔金门侍，班姬玉辇迎。  
仍闻遣方士，东海访蓬瀛。  

愚公谷三首  
愚谷与谁去，唯将黎子同。非须一处住，不那两心空。宁问春将夏，谁论西复东。  
不知吾与子，若个是愚公。  
吾家愚谷里，此谷本来平。虽则行无迹，还能响应声。不随云色暗，只待日光明。  
缘底名愚谷，都由愚所成。  
借问愚公谷，与君聊一寻。不寻翻到谷，此谷不离心。行处曾无险，看时岂有深。  
寄言尘世客，何处欲归临。  

杂诗  
双燕初命子，五桃初作花。王昌是东舍，宋玉次西家。小小能织绮，时时出浣纱。  
亲劳使君问，南陌驻香车。  

过秦皇墓  
古墓成苍岭，幽宫象紫台。星辰七曜隔，河汉九泉开。有海人宁渡，无春雁不回。  
更闻松韵切，疑是大夫哀。  

故太子太师徐公挽歌四首  
功德冠群英，弥纶有大名。轩皇用风后，傅说是星精。就第优遗老，来朝诏不名。  
留侯常辟穀，何苦不长生。  
谋猷为相国，翊赞奉乘舆。剑履升前殿，貂蝉托后车。齐侯疏土宇，汉室赖图书。  
僻处留田宅，仍才十顷馀。  
旧里趍庭日，新年置酒辰。闻诗鸾渚客，献赋凤楼人。北阙辞明主，东堂哭大臣。  
犹思御朱辂，不惜汙车茵。  
久践中台座，终登上将坛。谁言断车骑，空忆盛衣冠。风日咸阳惨，笳箫渭水寒。  
无人当便阙，应罢太师官。  

故西河郡杜太守挽歌三首  
天上去西征，云中护北平。生擒白马将，连破黑周鸟城。忽见刍灵苦，徒闻竹使荣。  
空留左氏传，谁继卜商名。  
返葬金符守，同归石窌栖。卷衣悲画翟，持翣待鸣鸡。容卫都人惨，山川驷马嘶。  
犹闻陇上客，相对哭征西。  
涂刍去国门，秘器出东园。太守留金印，夫人罢锦轩。旌旄转衰木，箫鼓上寒原。  
坟树应西靡，长思魏阙恩。  

故南阳夫人樊氏挽歌二首  
锦衣馀翟黻，绣毂罢鱼轩。淑女诗长在，夫人法尚存。凝笳随晓□，行哭向秋原。  
归处将何见，谁能返戟门。  
石窌恩荣重，金吾车骑盛。将朝毋赠言，入室还相敬。叠鼓秋城动，悬旌寒日映。  
不言长不归，环佩犹将听。  

达奚侍郎夫人寇氏挽歌二首  
束带将朝日，鸣环映牖辰。能令谏明主，相劝识贤人。遗挂空留壁，回文日复尘。  
金蚕将画柳，何处更知春。  
女史悲彤管，夫人罢锦轩。卜茔古二室，行哭度千门。秋日光能淡，寒川波自翻。  
一朝成万古，松柏暗平原。  

恭懿太子挽歌五首  
何悟藏环早，才知拜璧年。翀天王子去，对日圣君怜。树转宫犹出，笳悲马不前。  
虽蒙绝驰道，京兆别开阡。  
兰殿新恩切，椒宫夕临幽。白云随凤管，明月在龙楼。人向青山哭，天临渭水愁。  
鸡鸣常问膳，今恨玉京留。  
骑吹凌霜发，旌旗夹格陈。恺容金节护，册命玉符新。傅母悲香褓，君家拥画轮。  
射熊今梦帝，称象问何人。  
苍舒留帝宠，子晋有仙才。五岁过人智，三天使鹤催。心悲阳禄馆，目断望思台。  
若道长安近，何为更不来。  
西望昆池阔，东瞻下杜平。山朝豫章馆，树转凤凰城。五校连旗色，千门叠鼓声。  
金环如有验，还向画堂生。  

### 孟襄阳五律一百三十八首  

与诸子登岘山  
人事有代谢，往来成古今。江山留胜迹，我辈复登临。水落鱼梁浅，天寒梦泽深。  
羊公碑字在，读罢泪沾襟。  

望洞庭湖赠张丞相  
八月湖水平，涵虚混太清。气蒸云梦泽，波撼岳阳城。欲济无舟楫，端居耻圣明。  
坐观垂钓者，空有羡鱼情。  

春中喜王九相寻  
二月湖水清，家家春鸟鸣。林花扫更落，径草踏还生。酒伴来相命，开尊共解酲。  
当杯已入手，歌妓莫停声。  

岁暮归南山  
北阙休上书，南山归敝庐。不才明主弃，多病故人疏。白发催年老，青阳逼岁除。  
永怀愁不寐，松月夜窗虚。  

梅道士水亭  
傲吏非凡吏，名流即道流。隐居不可见，高论莫能酬。水接仙源近，山藏鬼谷幽。  
再来迷处所，花下问渔舟。  

闲园怀苏子  
林园虽少事，幽独自多违。向夕开帘坐，庭阴落景微。鸟过烟树宿，萤傍水轩飞。  
感念同怀子，京华去不归。  

留别王侍御维  
寂寂竟何待，朝朝空自归。欲寻芳草去，惜与故人违。当路谁相假，知音世所稀。  
只应守索寞，还掩故园扉。  

武陵泛舟  
武陵川路狭，前棹入花林。莫测幽源里，仙家信几深。水回青嶂合，云度绿溪阴。  
坐听闲猿啸，弥清尘外心。  

同曹三御史行泛湖归越  
秋入诗人意，巴歌和者稀。泛湖同逸旅，吟会是思归。白简徒推荐，沧洲已拂衣。  
杳冥云外去，谁不羡鸿飞。  

游景空寺兰若  
龙象经行处，山腰度石关。屡迷青嶂合，时爱绿萝闲。宴息花林下，高谈竹屿间。  
寥寥隔尘事，疑是入鸡山。  

陪张丞相登嵩阳楼  
独步人何在，嵩阳有故楼。岁寒问耆旧，行县拥诸侯。林莽北弥望，沮漳东会流。  
客中遇知己，无复越乡忧。  

与颜钱塘登障楼望潮作  
百里雷声震，鸣弦暂辍弹。府中连骑出，江上待潮观。照日秋云回，浮天渤氵解宽。  
惊涛来似雪，一坐凛生寒。  

题大禹寺义公禅房  
义公习禅处，结构依空林。户外一峰秀，阶前群壑深。夕阳连雨足，空翠落庭阴。  
看取莲花净，应知不染心。  

寻白鹤岩张子容隐居  
白鹤青岩畔，幽人有隐居。阶庭空水石，林壑罢樵渔。岁月青松老，风霜苦竹疏。  
睹兹怀旧业，回策返吾庐。  

九日得新字  
初九未成旬，重阳即此晨。登高闻古事，载酒访幽人。落帽恣欢饮，授衣同试新。  
茱萸正可佩，折取寄情亲。  

除夜乐城逢张少府  
云海泛瓯闽，风潮泊岛滨。何知岁除夜，得见故乡亲。余是乘槎客，君为失路人。  
平生复能几，一别十馀春。  

舟中晓望  
挂席东南望，青山水国遥。舳舻争利涉，来往接风潮。问我今何去，天台访石桥。  
坐看霞色晓，疑是赤城标。  

游精思观回王白云在后  
出谷未停午，到家日已曛。回瞻下山路，但见牛羊群。樵子暗相失，草虫寒不闻。  
衡门犹未掩，伫立望夫君。  

与杭州薛司户登樟亭楼作  
水楼一登眺，半出青林高。帟幕英僚敞，芳筵下客叨。山藏伯禹穴，城压伍胥涛。  
今日观溟涨，垂纶学钓鳌。  

寻天台山  
吾友太乙子，餐霞卧赤城。欲寻华顶去，不惮恶溪名。歇马凭云宿，扬帆截海行。  
高高翠微里，遥见石梁横。  

宿立公房  
支遁初求道，深公笑买山。何如石岩趣，自入户庭间。苔涧春泉满，萝轩夜月闲。  
能令许玄度，吟卧不知还。  

寻陈逸人故居  
人事一朝尽，荒芜三径休。始闻漳浦卧，奄作岱宗游。池水犹含墨，风云已落秋。  
今宵泉壑里，何处觅藏舟。  

姚开府山池  
主人新邸第，相国旧池台。馆是招贤辟，楼因教舞开。轩车人已散，箫管凤初来。  
今日龙门下，谁知文举才。  

夏日浮舟过陈大水亭  
水亭凉气多，闲棹晚来过。涧影见松竹，潭香闻芰荷。野童扶醉舞，山鸟助酣歌。  
幽赏未云遍，烟光奈夕何。  

夏日辨玉法师茅斋  
夏日茅斋里，无风坐亦凉。竹林深笋穊，藤架引梢长。燕觅巢窠处，蜂来造蜜房。  
物华皆可玩，花蕊四时芳。  

与张折冲游耆阇寺  
释子弥天秀，将军武库才。横行塞北尽，独步汉南来。贝叶传金口，山楼作赋开。  
因君振嘉藻，江楚气雄哉。  

与白明府游江  
故人来自远，邑宰复初临。执手恨为别，同舟无异心。沿洄洲渚趣，演漾弦歌音。  
谁识躬耕者，年年梁甫吟。  

游精思题观主山房  
误入桃源里，初怜竹径深。方知仙子宅，未有世人寻。舞鹤过闲砌，飞猿啸密林。  
渐通玄妙理，深得坐忘心。  

寻梅道士  
彭泽先生柳，山阴道士鹅。我来从所好，停策汉阴多。重以观鱼乐，因之鼓枻歌。  
崔徐迹未朽，千载揖清波。  

陪姚使君题惠上人房  
带雪梅初暖，含烟柳尚青。来窥童子偈，得听法王经。会理知无我，观空厌有形。  
迷心应觉悟，客思未遑宁。  

晚春题远上人南亭  
给园支遁隐，虚寂养身和。春晚群木秀，间关黄鸟歌。林栖居士竹，池养右军鹅。  
炎月北窗下，清风期再过。  

人日登南阳驿门亭子怀汉川诸友  
朝来登陟处，不似艳阳时。异县殊风物，羁怀多所思。剪花惊岁早，看柳讶春迟。  
未有南飞雁，裁书欲寄谁。  

游凤林寺西岭  
共喜年华好，来游水石间。烟容开远树，春色满幽山。壶酒朋情洽，琴歌野兴闲。  
莫愁归路暝，招月伴人还。  

陪独孤使君同与萧员外证登万山亭  
万山青嶂曲，千骑使君游。神女鸣环珮，仙郎接献酬。遍观云梦野，自爱江城楼。  
何必东南守，空传沈隐侯。  

赠道士参寥  
蜀琴久不弄，玉匣细尘生。丝脆弦将断，金徽色尚荣。知音徒自惜，聋俗本相轻。  
不遇钟期听，谁知鸾凤声。  

京还赠张维  
拂衣何处去，高枕南山南。欲徇五斗禄，其如七不堪。早朝非晚起，束带异抽簪。  
因向智者说，游鱼思旧潭。  

题李十四庄兼赠綦母校书  
闻君息阴地，东郭柳林间。左右瀍涧水，门庭缑氏山。抱琴来取醉，垂钓坐乘闲。  
归客莫相待，寻源殊未还。  

寄赵正字  
正字芸香阁，幽人竹素园。经过宛如昨，归卧寂无喧。高鸟能择木，羝羊漫触藩。  
物情今已见，从此愿忘言。  

秋登张明府海亭  
海亭秋日望，委曲见江山。染翰聊题壁，倾壶一解颜。欢逢彭泽令，归赏故园间。  
予亦将琴史，栖迟共取闲。  

题融公兰若  
精舍买金开，流泉绕砌回。芰荷薰讲席，松柏映香台。法雨晴飞去，天花昼下来。  
谈玄殊未已，归骑夕阳催。  

九日龙沙作寄刘大□虚  
龙沙豫章北，九日挂帆过。风俗因时见，湖山发兴多。客中谁送酒，棹里自成歌。  
歌竟乘流去，滔滔任夕波。  

洞庭湖寄阎九  
洞庭秋正阔，余欲泛归船。莫辨荆吴地，唯馀水共天。渺弥江树没，合沓海潮连。  
迟尔为舟楫，相将济巨川。  

秋日陪李侍御渡松滋江  
南纪西江阔，皇华御史雄。截流宁假楫，挂席自生风。僚寀争攀益鸟，鱼龙亦避骢。  
坐听白云唱，翻入棹歌中。  

秦中感秋寄远上人  
一丘常欲卧，三径苦无资。北土非吾愿，东林怀我师。黄金然桂尽，壮志逐年衰。  
日夕凉风至，闻蝉但益悲。  

重酬李少府见赠  
养疾衡檐下，由来浩气真。五行将禁火，十步任寻春。致敬惟桑梓，邀欢即主人。  
回看后凋色，青翠有松筠。  

宿永嘉江寄山阴崔少府国辅  
我行穷水国，君使入京华。相去日千里，孤帆天一涯。卧闻海潮至，起视江月斜。  
借问同舟客，何时到永嘉。  

上巳洛中寄王九迥  
卜洛成周地，浮杯上巳筵。斗鸡寒食下，走马射堂前。垂柳金堤合，平沙翠幕连。  
不知王逸少，何处会群贤。  

闻裴侍御朏自襄州司户除豫州司户因以投寄  
故人荆府掾，尚有柏台威。移职自樊衍，芳声闻帝畿。昔余卧林巷，载酒过柴扉。  
松菊无时赏，乡园欲懒归。  

江上寄山阴崔少府国辅  
春堤杨柳发，忆与故人期。草木本无意，荣枯自有时。山阴定远近，江上日相思。  
不及兰亭会，空吟祓禊诗。  

送洗然弟进士举  
献策金门去，承欢彩服违。以吾一日长，念尔聚星稀。昏定须温席，寒多未授衣。  
桂枝如已擢，是逐雁南飞。  

夜泊庐江闻故人在东寺以诗寄之  
江路经庐阜，松门入虎溪。闻君寻寂乐，清夜宿招提。石镜山精怯，禅枝怖鸽栖。  
一灯如悟道，为照客心迷。  

宿桐庐江寄广陵旧游  
山暝闻猿愁，沧江急夜流。风鸣两岸叶，月照一孤舟。建德非吾土，维扬忆旧游。  
还将两行泪，遥寄海西头。  

南还舟中寄袁太祝  
沿泝非便习，风波厌苦辛。忽闻迁谷鸟，来报五陵春。岭北回征帆，巴东问故人。  
桃源何处是，游子正迷津。  

东陂遇雨率尔贻谢南池  
田家春事起，丁壮就东陂。殷殷雷声作，森森雨足垂。海虹晴始见，河柳润初移。  
予意在耕凿，因君问土宜。  

行至汝坟寄卢征君  
行乏憩予驾，依然见汝坟。洛川方罢雪，嵩嶂有残云。曳曳半空里，明明五色分。  
聊题一时兴，因寄卢征君。  

寄天台道士  
海上求仙客，三山望几时。焚香宿华顶，裛露采灵芝。屡蹑莓苔滑，将寻汗漫期。  
倘因松子去，长与世人辞。  

和张明府登鹿门作  
忽示登高作，能宽旅寓情。弦歌既多暇，山水思微清。草得风光动，虹因雨气成。  
谬承巴里和，非敢应同声。  

和张三自穰县还途中遇雪  
风吹沙海雪，渐作柳园春。宛转随香骑，轻盈伴玉人。歌疑郢中客，态比洛川神。  
今日南归楚，双飞似入秦。  

岁除夜会乐城张少府宅  
畴昔通家好，相知无间然。续明催画烛，守岁接长筵。旧曲梅花唱，新正柏酒传。  
客行随处乐，不见度年年。  

自洛之越  
皇皇三十载，书剑两无成。山水寻吴越，风尘厌洛京。扁舟泛湖海，长揖谢公卿。  
且乐杯中物，谁论世上名。  

归至郢中  
远游经海峤，返棹归山阿。日夕见乔木，乡关在伐柯。愁随江路尽，喜入郢门多。  
左右看桑土，依然即匪他。  

途中遇晴  
已失巴陵雨，犹逢蜀坂泥。天开斜景遍，山出晚云低。馀湿犹沾草，残流尚入溪。  
今宵有明月，乡思远凄凄。  

夕次蔡阳馆  
日暮马行疾，城荒人往稀。听歌知近楚，投馆忽如归。鲁堰田畴广，章陵气色微。  
明朝拜嘉庆，须著老莱衣。  

他乡七夕  
他乡逢七夕，旅馆益羁愁。不见穿针妇，空怀故国楼。绪风初减热，新月始临秋。  
谁忍窥河汉，迢迢问斗牛。  

夜泊牛渚趁薛八船不及  
星罗牛渚夕，风退益鸟舟迟。浦溆尝同宿，烟波忽间之。榜歌空里失，船火望中疑。  
明发泛潮海，茫茫何处期。  

晓入南山  
瘴气晓氛氲，南山复水云。昆鸟飞今始见，鸟堕旧来闻。地接长沙近，江从汨渚分。  
贾生曾吊屈，予亦痛斯文。  

夜渡湘水  
客舟贪利涉，暗里渡湘川。露气闻芳杜，歌声识采莲。榜人投岸火，渔子宿潭烟。  
行旅时相问，浔阳何处边。  

赴京途中遇雪  
迢递秦京道，苍茫岁暮天。穷阴连晦朔，积雪满山川。落雁迷沙渚，饥乌集野田。  
客愁空伫立，不见有人烟。  

宿武阳即事  
川暗夕阳尽，孤舟泊岸初。岭猿相叫啸，潭嶂似空虚。就枕灭明烛，扣舷闻夜渔。  
鸡鸣问何处，人物是秦馀。  

同卢明府饯张郎中除义王府司马海园作  
上国山河列，贤王邸第开。故人分职去，潘令宠行来。冠盖趋梁苑，江湘失楚材。  
豫愁轩骑动，宾客散池台。  

途次望乡  
客行愁落日，乡思重相催。况在他山外，天寒夕鸟来。雪深迷郢路，云暗失阳台。  
可叹凄惶子，高歌谁为媒。  

永嘉上浦馆逢张八子容  
逆旅相逢处，江村日暮时。众山遥对酒，孤屿共题诗。□宇邻蛟室，人烟接岛夷。  
乡园万馀里，失路一相悲。  

送张子容进士赴举  
夕曛山照灭，送客出柴门。惆怅野中别，殷勤歧路言。茂林予偃息，乔木尔飞翻。  
无使谷风诮，须令友道存。  

送张参明经举兼向泾州省觐  
十五彩衣年，承欢慈母前。孝廉因岁贡，怀橘向秦川。因座推文举，中郎许仲宣。  
泛舟江上别，谁不仰神仙。  

泝江至武昌  
家本洞湖上，岁时归思催。客心徒欲速，江路苦邅回。残冻因风解，新正度腊开。  
行看武昌柳，仿佛映楼台。  

唐城馆中早发寄杨使君  
犯霜驱晓驾，数里见唐城。旅馆归心逼，荒村客思盈。访人留后信，策蹇赴前程。  
欲识离魂断，长空听雁声。  

陪李侍御访聪上人禅居  
欣逢柏台友，共谒聪公禅。石室无人到，绳床见虎眠。阴崖常抱雪，枯涧为生泉。  
出处虽云异，同欢在法筵。  

和张丞相春朝对雪  
迎气当春至，承恩喜雪来。润从河汉下，花逼艳阳开。不睹丰年瑞，焉知燮理才。  
撒盐如可拟，愿糁和羹梅。  

送吴宣从事  
才有幕中士，宁无塞上勋。汉兵将灭虏，王粲始从军。旌旆边庭去，山川地脉分。  
平生一匕首，感激赠夫君。  

送张祥之房陵  
我家南渡隐，惯习野人舟。日夕弄清浅，林湍逆上流。山河据形胜，天地生豪酋。  
君意在利往，知音期自投。  

送桓子之郢城过礼  
闻君驰彩骑，躞蹀指南荆。为结潘杨好，言过鄢郢城。摽梅诗已赠，羔雁礼将行。  
今夜神仙女，应来感梦情。  

早春润州送从弟还乡  
兄弟游吴国，庭闱恋楚关。已多新岁感，更饯白眉还。归泛西江水，离筵北固山。  
乡园欲有赠，梅柳著先攀。  

送告八从军  
男儿一片气，何必五车书。好勇方过我，多才便起予。运筹将入幕，养拙就闲居。  
正待功名遂，从君继两疏。  

送元公之鄂渚寻观主张骖鸾  
桃花春水涨，之子忽乘流。岘首辞蛟浦，江中问鹤楼。赠君青竹杖，送尔白苹洲。  
应是神仙子，相期汗漫游。  

岘山饯房琯崔宗之  
贵贱平生隔，轩车是日来。青阳一觏止，云路豁然开。祖道衣冠列，分亭驿骑催。  
方期九日聚，还待二星回。  

送王五昆季省觐  
公子恋庭闱，劳歌涉海涯。水乘舟楫去，亲望老莱归。斜日催乌鸟，清江照彩衣。  
平生急难意，遥仰鹡鸰飞。  

送崔遏  
片玉来夸楚，治中作主人。江山增润色，词赋动阳春。别馆当虚敞，离情任吐伸。  
因声两京旧，谁念卧漳滨。  

送卢少府使入秦  
楚关望秦国，相去千里馀。州县勤王事，山河转使车。祖筵江上列，离恨别前书。  
愿及芳年赏，娇莺二月初。  

送谢录事之越  
清旦江天迥，凉风西北吹。白云向吴会，征帆亦相随。想到耶溪日，应探禹穴奇。  
仙书倘相示，予在此山陲。  

洛中送奚三还扬州  
水国无边际，舟行共使风。羡君从此去，朝夕见乡中。予亦离家久，南归恨不同。  
音书若有问，江上会相逢。  

送袁十岭南寻弟  
早闻牛渚咏，今见鹡鸰心。羽翼嗟零落，悲鸣别故林。苍梧白云远，烟水洞庭深。  
万里独飞去，南风迟尔音。  

永嘉别张子容  
旧国余归楚，新年子北征。挂帆愁海路，分手恋朋情。日夕故园意，汀洲春草生。  
何时一杯酒，重与季鹰倾。  

送袁太祝尉豫章  
何幸遇休明，观光来上京。相逢武陵客，独送豫章行。随蹀牵黄绶，离群会墨卿。  
江南佳丽地，山水旧难名。  

都下送辛大之鄂  
南国辛居士，言归旧竹林。未逢调鼎用，徒有济川心。予亦忘机者，田园在汉阴。  
因君故乡去，遥寄式微吟。  

送席大  
惜尔怀其宝，迷邦倦客游。江山历全楚，河洛越成周。道路疲千里，乡园老一丘。  
知君命不偶，同病亦同忧。  

□送贾主簿之荆府  
奉使推能者，勤王不暂闲。观风随按察，乘骑度荆关。送别登何处，开筵旧岘山。  
征轩明日远，空望郢门间。  

送王大校书  
导漾自.冢，东流为汉川。维桑君有意，解缆我开筵。云雨从兹别，林端意渺然。  
尺书能不吝，时望鲤鱼传。  

游江西留别富阳裴刘二少府  
西上游江西，临流恨解携。千山叠成嶂，万水泻为溪。石浅流难泝，藤长险易跻。  
谁怜问津者，岁晏此中迷。  

东京留别诸公  
吾道昧所适，驱车还向东。主人开旧馆，留客醉新丰。树绕温泉绿，尘遮晚日红。  
拂衣从此去，高步蹑华嵩。  

广陵别薛八  
士有不得志，栖栖吴楚间。广陵相遇罢，彭蠡泛舟还。樯出江中树，波连海上山。  
风帆明日远，何处更追攀。  

临涣裴明府席遇张十一房六  
河县柳林边，河桥晚泊船。文叨才子会，官喜故人连。笑语同今夕，轻肥异往年。  
晨风理归棹，吴楚各依然。  

卢明府早秋宴张郎中海园即事得秋字  
邑有弦歌宰，翔鸾狎野鸥。眷言华省旧，暂拂海池游。郁岛藏深竹，前溪对舞楼。  
更闻书即事，云物是新秋。  

同卢明府早秋夜宴张郎中海亭  
侧听弦歌宰，文书游夏徒。故园欣赏竹，为邑幸来苏。华省曾联事，仙舟复与俱。  
欲知临泛久，荷露渐成珠。  

崔明府宅夜观妓  
白日既云暮，朱颜亦己酡。画堂初点烛，金幌半垂罗。长袖平阳曲，新声子夜歌。  
从来惯留客，兹夕为谁多。  

宴荣二山池  
甲第开金穴，荣期乐自多。枥嘶支遁马，池养右军鹅。竹引携琴入，花邀载酒过。  
山公来取醉，时唱接吪歌。  

夏日与崔二十一同集卫明府宅  
言避一时暑，池亭五月开。喜逢金马客，同饮玉人杯。舞鹤乘轩至，游鱼拥钓来。  
座中殊未起，箫管莫相催。  

清明日宴梅道士房  
林卧愁春尽，开轩览物华。忽逢青鸟使，邀入赤松家。丹灶初开火，仙桃正落花。  
童颜若可驻，何惜醉流霞。  

寒夜张明府宅宴  
瑞雪初盈尺，寒宵始半更。列筵邀酒伴，刻烛限诗成。香炭金炉煖，娇弦玉指清。  
醉来方欲卧，不觉晓鸡鸣。  

和贾主簿弁九日登岘山  
楚万重阳日，群公赏宴来。共乘休沐暇，同醉菊花杯。逸思高秋发，欢情落景催。  
国人咸寡和，遥愧洛阳才。  

宴张别驾新斋  
世业传珪组，江城佐股肱。高斋征学问，虚薄滥先登。讲论陪诸子，文章得旧朋。  
士元多赏激，衰病恨无能。  

李氏园林卧疾  
我爱陶家趣，林园无俗情。春雷百卉坼，寒食四邻清。伏枕嗟公干，归山羡子平。  
年年百社客，空滞洛阳城。  

过故人庄  
故人具鸡黍，邀我至田家。绿树村边合，青山郭外斜。开筵面场圃，把酒话桑麻。  
待到重阳日，还来就菊花。  

九日怀襄阳  
去国似如昨，倏然经杪秋。岘山不可见，风景令人愁。谁采篱下菊，应闲池上楼。  
宜城多美酒，归与葛彊游。  

初出关旅亭夜坐怀王大校书  
向夕槐烟起，葱茏池馆曛。客中无偶坐，关外惜离群。烛至萤光灭，荷枯雨滴闻。  
永怀芸阁友，寂寞滞杨云。  

李少府与杨九再来  
弱岁早登龙，今来喜再逢。如何春月柳，犹忆岁寒松。烟火临寒食，笙歌达曙钟。  
喧喧斗鸡道，行乐羡朋从。  

寻张五回夜园作  
闻说庞公隐，移居近洞湖。兴来林是竹，归卧谷名愚。挂席樵风便，开轩琴月孤。  
岁寒何用赏，霜落故园芜。  

张七及辛大见寻南亭醉作  
山公能饮酒，居士好弹筝。世外交初得，林中契已并。纳凉风飒至，逃暑日将倾。  
便就南亭里，馀尊惜解酲。  

题张野人园庐  
与君园庐并，微尚颇亦同。耕钓方自逸，壶觞趣不空。门无俗士驾，人有上皇风。  
何处先贤传，惟称庞德公。  

过景空寺故融公兰若  
池上青莲宇，林间白马泉。故人成异物，过客独潸然。既礼新松塔，还寻旧石筵。  
平生竹如意，犹挂草堂前。  

早寒江上有怀  
木落雁南度，北风江上寒。我家襄水上，遥隔楚云端。乡泪客中尽，孤帆天际看。  
迷津欲有问，平海夕漫漫。  

南山下与老圃期种瓜  
樵牧南山近，林闾北郭赊。先人留素业，老圃作邻家。不种千株橘，惟资五色瓜。  
邵平能就我，开径剪蓬麻。  

裴司士员司户见寻  
府僚能枉驾，家酝复新开。落日池上酌，清风松下来。厨人具鸡黍，稚子摘杨梅。  
谁道山公醉，犹能骑马回。  

岁除夜有怀  
迢递三巴路，羁危万里身。乱山残雪夜，孤烛异乡人。渐与骨肉远，转于僮仆亲。  
那堪正飘泊，来日岁华新。  

伤岘山云表观主  
少小学书剑，秦吴多岁年。归来一登眺，陵谷尚依然。岂意餐霞客，溘随朝露先。  
因之问闾里，把臂几人全。  

赋得盈盈楼上女  
夫婿久离别，青楼空望归。妆成卷帘坐，愁思懒缝衣。燕子家家入，杨花处处飞。  
空床难独守，谁为报金徽。  

春意  
佳人能画眉，妆罢出帘帷。照水空自爱，折花将遗谁。春情多艳逸，春意倍相思。  
愁心极杨柳，一种乱如丝。  

闺情  
一别隔炎凉，君衣忘短长。裁缝无处等，以意忖情量。畏瘦疑伤窄，防寒更厚装。  
半啼封裹了，知欲寄谁将。  

寒夜  
闺夕绮窗闭，佳人罢缝衣。理琴开宝匣，就枕卧重帏。夜久灯花落，薰笼香气微。  
锦衾重自暖，遮莫晓霜飞。  

美人分香  
艳色本倾城，分香更有情。髻鬟垂欲解，眉黛拂能轻。舞学平阳态，歌翻子夜声。  
春风狭斜道，含笑待逢迎。  

田家元日  
昨夜斗回北，今朝岁起东。我年已强仕，无禄尚忧农。桑野就耕父，荷锄随牧童。  
田家占气候，共说此年丰。  

宿杨子津寄润州长山刘隐士  
所思在梦寐，欲往大江深。日夕望京口，烟波愁我心。心驰茅山洞，目极枫树林。  
不见少微隐，星霜劳夜吟。  

送丁大凤进士赴举呈张九龄  
吾观鹪鹩赋，君负王佐才。惜无金张援，十上空归来。弃置乡园老，翻飞羽翼摧。  
故人今在位，歧路莫迟回。  

送吴悦游韶阳  
五色怜凤雏，南飞适鹧鸪。楚人不相识，何处求椅梧。去去日千里，茫茫天一隅。  
安能与斥晏鸟，决起但枪榆。  

送陈七赴西军  
吾观非常者，碌碌在目前。君负鸿鹄志，蹉跎书剑年。一闻边烽动，万里忽争先。  
余亦赴京国，何当献凯还。  

洗然弟竹亭  
吾与二三子，平生结交深。俱怀鸿鹄志，共有鹡鸰心。逸气假豪翰，清风在竹林。  
远是酒中趣，琴上偶然音。  

万山潭  
垂钓坐磐石，水清心益闲。鱼行潭树下，猿挂岛藤间。游女昔解佩，传闻于此山。  
求之不可得，沿月棹歌还。  

涧南即事贻皎上人  
敝庐在郭外，素产惟田园。左右林野旷，不闻朝市喧。钓竿垂北涧，樵唱入南轩。  
书取幽栖事，将寻静者论。  

晚泊浔阳望庐山  
挂席几千里，名山都未逢。泊舟浔阳郭，始见香炉峰。尝读远公传，永怀尘外踪。  
东林精舍近，日暮但闻钟。  

### 李太白五律一百首  

赠孟浩然  
吾爱孟夫子，风流天下闻。红颜弃轩冕，白首卧松云。醉月频中圣，迷花不事君。  
高山安可仰，徒此揖清芬。  

见京兆韦参军量移东阳  
闻说金华渡，东连五百滩。全胜若耶好，莫道此行难。猿啸千溪合，松风五月寒。  
他年一携手，摇艇入新安。  

温泉侍从归逢故人  
汉帝长杨苑，夸胡羽猎归。子云叨侍从，献赋有光辉。激赏摇天笔，承恩赐御衣。  
逢君奏明主，他日共翻飞。  

赠郭季鹰  
河东郭有道，于世若浮云。盛德无我位，清光独映君。耻将鸡并食，长与凤为群。  
一击九千仞，相期凌紫氛。  

口号赠杨征君  
陶令辞彭泽，梁鸿入会稽。我寻高士传，君与古人齐。云卧留丹壑，天书降紫泥。  
不知杨伯起，早晚向关西。  

赠升州王使君忠臣  
六代帝王国，三吴佳丽城。贤人当重寄，天子借高名。巨海一边静，长江万里清。  
应须救赵策，未肯弃侯嬴。  

赠崔秋浦三首  
吾爱崔秋浦，宛然陶令风。门前五杨柳，井上二梧桐。山鸟下听事，檐花落酒中。  
怀君未忍去，惆怅意无穷。  
崔令学陶令，北窗常昼眠。抱琴时弄月，取意任无弦。见客但倾酒，为官不爱钱。  
东皋多种黍，劝尔早耕田。  
河阳花作县，秋浦玉为人。地逐名贤好，风随惠化春。水从天汉落，山逼画屏新。  
应念金门客，投沙吊楚臣。  

望九华山赠韦青阳仲堪  
昔在九江上，遥望九华峰。天河挂绿水，秀出九芙蓉。我欲一挥手，谁人可相从。  
君为东道主，于此卧云松。  

赠柳圆  
竹实满秋浦，凤来何苦饥。还同月下鹊，三绕未安枝。夫子即琼树，倾柯拂羽仪。  
怀君恋明德，归去日相思。  

赠汉阳辅录事  
闻君罢官意，我抱汉川湄。借问久疏索，何如听讼时。天清江月白，心静海鸥知。  
应念投沙客，空馀吊屈悲。  

赠钱征君少阳  
白玉一杯酒，绿杨三月时。春风馀几日，两鬓各成丝。秉烛唯须饮，投竿也未迟。  
如逢渭川猎，犹可帝王师。  

寄淮南友人  
红颜悲旧国，青岁歇芳洲。不待金门诏，空持宝剑游。海云迷驿道，江月隐乡楼。  
复作淮南客，因逢桂树留。  

沙丘城下寄杜甫  
我来竟何事，高卧沙丘城。城边有古树，日夕连秋声。鲁酒不可醉，齐歌空复情。  
思君若汶水，浩荡寄南征。  

寄少府赵炎当涂  
晚登高楼望，木落双江清。寒山饶积翠，秀色连州城。目送楚云尽，心悲胡雁声。  
相思不可见，回首故人情。  

寄王汉阳  
南湖秋月白，王宰夜相邀。锦帐郎官醉，罗衣舞女骄。笛声喧沔鄂，歌曲上云霄。  
别后空悲我，相思一水遥。  

望汉阳柳色寄王宰  
汉阳江上柳，望客引东枝。树树花如雪，纷纷乱若丝。春风传我意，草木度前知。  
寄谢弦歌宰，西来定未迟。  

江上寄巴东故人  
汉水波浪远，巫山云雨飞。东风吹客梦，西落此中时。觉后思白帝，佳人与我违。  
瞿塘饶贾客，音信莫令希。  

寄从弟宣州长史昭  
尔佐宣城郡，守官清且闲。常夸云月好，邀我敬亭山。五落洞庭叶，三江游未还。  
相思不可见，叹息损朱颜。  

三山望金陵寄殷淑  
三山怀谢朓，水淡望长安。芜没河阳县，秋江正北看。卢龙霜气冷，支鸟鹊月光寒。  
耿耿忆琼树，天涯寄一欢。  

夜别张五  
吾多张公子，别酌酣高堂。听歌舞银烛，把酒轻罗霜。横笛弄秋月，琵琶弹陌桑。  
龙泉解锦带，为尔倾千觞。  

广陵赠别  
玉瓶沽美酒，数里送君还。系马垂杨下，衔杯大道间。天边看绿水，海上见青山。  
兴罢各分袂，何须醉别颜。  

别储邕之剡中  
借问剡中道，东南指越乡。舟从广陵去，水入会稽长。竹色溪下绿，荷花镜里香。  
辞君向天姥，拂石卧秋霜。  

留别龚处士  
龚子栖闲地，都无人世喧。柳深陶令宅，竹暗辟彊园。我去黄牛峡，遥愁白帝猿。  
赠君卷施草，心断竟何言。  

赠别郑判官  
窜逐勿复哀，惭君问寒灰。浮云无本意，吹落章华台。远别泪空尽，长愁心已摧。  
三年吟泽畔，憔悴几时回。  

江夏别宋子悌  
楚水清若空，遥将碧海通。人分千里外，兴在一杯中。谷鸟吟晴日，江猿啸晚风。  
平生不下泪，于此泣无穷。  

渡荆门送别  
渡远荆门外，来从楚国游。山随平野尽，江入大荒流。月下飞天镜，云生结海楼。  
仍怜故乡水，万里送行舟。  

南陵五松山别荀七  
六即颍水荀，何惭许郡宾。相逢太史奏，应是聚贤人。玉隐且在石，兰枯还见春。  
俄成万里别，立德贵清真。  

南阳送客  
斗酒勿与薄，寸心贵不忘。坐惜故人去，偏令游子伤。离颜怨芳草，春思结垂杨。  
挥手再三别，临歧空断肠。  

送张舍人之江东  
张翰江东去，正值秋风时。天清一雁远，海阔孤帆迟。白日行欲暮，沧波杳难期。  
吴洲好见月，千里幸相思。  

送族弟凝之滁求婚崔氏  
与尔情不浅，忘筌已得鱼。玉台挂宝镜，持此意何如。坦腹东床下，由来志气疏。  
遥知向前路，掷果定盈车。  

鲁郡东石门送杜二甫  
醉别复几日，登临遍池台。何言石门路，重有金樽开。秋波落泗水，海色明徂来。  
飞蓬各自远，且尽林中杯。  

杭中送裴大泽时赴庐州长史  
西江天柱远，东越海门深。去割辞亲恋，行忧报国心。好风吹落日，流水引长吟。  
五月披裘者，应知不取金。  

送白利登从金吾董将军西征  
西羌延国讨，白起佐军威。剑决浮云气，弓弯明月辉。马行边草绿，旌卷曙霜飞。  
抗手凛相顾，寒风生铁衣。  

送长沙陈太守二首  
长沙陈太守，逸气凌青松。英主赐玉马，本是天池龙。湘水回九曲，衡山望五峰。  
荣君按节去，不及远相从。  
七郡长沙国，南连湘水滨。定王垂舞袖，地窄不回身。莫小二千石，当安远俗人。  
洞庭乡路远，遥羡锦衣春。  

送杨山人归嵩山  
我有万古宅，嵩阳玉女峰。长留一片月，挂在东溪松。尔去掇仙草，昌蒲花紫茸。  
岁晚或相访，青天骑白龙。  

送通禅师还南陵隐静寺  
我闻隐静寺，山水多奇踪。岩种朗公橘，门深杯渡松。道人制猛虎，振锡还孤峰。  
他日南陵下，相期谷口逢。  

送友人  
青山横北郭，白水绕东城。此地一为别，孤蓬万里征。浮云游子意，落日故人情。  
挥手自兹去，萧萧班马鸣。  

送别  
斗酒渭城边，垆头醉不眠。梨花千树雪，杨叶万条烟。惜别倾壶醑，临分赠马鞭。  
看君颍上去，新月到家圆。  

江上送女道士褚三清游南岳  
吴江女道士，头戴莲花巾。霓裳不湿雨，特异阳台神。足下远游履，凌波生素尘。  
寻仙向南岳，应见魏夫人。  

送友人入蜀  
见说蚕丛路，崎岖不易行。山从人面起，云傍马头生。芳树笼秦栈，春流绕蜀城。  
升沉应已定，不必访君平。  

送李青归华阳川  
伯阳仙家子，容色如青春。日月秘灵洞，云霞辞世人。化心养精魄，隐几窅天真。  
莫作千年别，归来城郭新。  

送别  
水色南天远，舟行若在虚。迁人发佳兴，吾子访闲居。日落看归鸟，潭澄怜跃鱼。  
圣朝思贾谊，应降紫泥书。  

送磟十少府  
试发清秋兴，因为吴会吟。碧云敛海色，流水折江心。我有延陵剑，君无陆贾金。  
艰难此为别，惆怅一何深。  

送王孝廉省觐  
彭蠡将天合，姑苏在日边。宁亲候海色，欲动孝廉船。窈窕晴江转，参差远岫连。  
相思无昼夜，东注似长川。  

同吴王送杜秀芝举入京  
秀才何翩翩，王许回也贤。暂别庐江守，将游京兆天。秋山宜落日，秀木出寒烟。  
欲折一枝桂，还来雁沼前。  

送梁四归东平  
玉壶挈美酒，送别强为欢。大火南星月，长郊北路难。殷王期负鼎，汶水起垂竿。  
莫学东山卧，参差老谢安。  

江夏送友人  
雪点翠云裘，送君黄鹤楼。黄鹤振玉羽，西飞帝王州。凤无琅玕实，何以赠远游。  
徘徊相顾影，泪下汉江流。  

江夏送张丞  
欲别心不忍，临行情更亲。酒倾无限月，客醉几重春。借草依流水，攀花赠远人。  
送君从此去，回首泣迷津。  

秋夜与刘砀山泛宴喜亭池  
明宰试舟楫，张灯宴华池。文招梁苑客，歌动郢中儿。月色望不尽，空天交相宜。  
令人欲泛海，只待长风吹。  

观鱼潭  
观鱼碧潭上，木落潭水清。日暮紫鳞跃，圆波处处生。凉烟浮竹尽，秋月照沙明。  
何必沧浪去，兹焉可濯缨。  

侍从游宿温泉宫作  
羽林十二将，罗列应星文。霜仗悬秋月，蜺旌卷夜云。严更千户肃，清乐九天闻。  
日出瞻佳气，丛丛绕圣君。  

春游罗敷潭  
行歌入谷口，路尽无人跻。攀崖度绝壑，弄水寻回溪。云从石上起，客到花间迷。  
淹留未尽兴，日落群峰西。  

同族侄评事黯游昌禅师山池二首  
远公爱康乐，为我开禅关。萧然松石下，何异清凉山。花将色不染，水与心俱闲。  
一坐度小劫，观空天地间。  
客来花雨际，秋水落金池。片石塞青锦，疏杨挂绿丝。高僧拂玉柄，童子献霜梨。  
惜去爱佳景，烟萝欲暝时。  

宴陶家亭子  
曲巷幽人宅，高门大士家。池开照胆镜，林吐破颜花。绿水藏春日，青轩秘晚霞。  
若闻弦管妙，金谷不能夸。  

在水军宴韦司马楼船观妓  
摇曳帆在空，清流顺归风。诗因鼓吹发，酒为剑歌雄。对舞青楼妓，双鬟白玉童。  
行云且莫去，留醉楚王宫。  

流夜郎至江夏陪长史叔及薛明府宴兴德寺南阁  
绀殿横江上，青山落镜中。岸回沙不尽，日映水成空。天乐流香阁，莲舟飏晚风。  
恭陪竹林宴，留醉与陶公。  

登新平楼  
去国登兹楼，怀归伤暮秋。天长落日远，水净寒波流。秦云起岭树，胡雁飞沙洲。  
苍苍几万里，目极令人愁。  

谒老君庙  
先君怀圣德，灵庙肃神心。草合人踪断，尘浓鸟迹深。流沙丹灶灭，关路紫烟沉。  
独伤千载后，空馀松柏林。  

与夏十二登岳阳楼  
楼观岳阳尽，川回洞庭开。雁引愁心去，山衔好月来。云间逢下榻，天上接行杯。  
醉后凉风起，吹人舞袖回。  

与贾舍人于龙兴寺剪落梧桐枝望氵邕湖  
剪落青梧枝，氵邕湖坐可窥。雨洗秋山净，林光淡碧滋。水闲明镜转，云绕画屏移。  
千古风流事，名贤共此时。  

挂席江上待月有怀  
待月月未出，望江江自流。倏忽城西郭，青天悬玉钩。素华难可揽，清景不同游。  
耿耿金波里，空瞻支鸟鹊楼。  

秋登宣城谢眺北楼  
江城如画里，山晚望晴空。两水夹明镜，双桥落彩虹。人烟寒橘柚，秋色老梧桐。  
谁念北楼上，临风怀谢公。  

过崔八丈水亭  
高阁横秀气，清幽并在君。檐飞宛溪水，窗落敬亭云。猿啸风中断，渔歌月里闻。  
闲随白鸥去，沙上自为群。  

太原早秋  
岁落众芳歇，时当大火流。霜城出塞早，云色渡河秋。梦绕边城月，心飞故国楼。  
思归若汾水，无日不悠悠。  

宿五松山下荀媪家  
我宿五松下，寂寥无所欢。田家秋作苦，邻女夜舂寒。跪进凋葫饭，月光明素盘。  
令人惭漂母，三谢不能餐。  

岘山怀古  
访古登岘首，凭高眺襄中。天清远峰出，水落寒沙空。弄珠见游女，醉酒怀山公。  
感叹发秋兴，长松鸣夜风。  

金陵三首  
晋家南渡日，此日旧长安。地即帝王宅，山为龙虎盘。金陵空壮观，天堑净波澜。  
醉客回桡去，吴歌且自欢。  
地拥金陵势，城回江水流。当时百万户，夹道起朱楼。亡国生春草，离宫没古丘。  
空馀后湖月，波上对瀛洲。  
六代兴亡国，三杯为尔歌。苑方秦地少，山似洛阳多。古殿吴花草，深宫晋绮罗。  
并随人事灭，东逝与沧波。  

陪宋中丞武昌夜饮怀古  
清景南楼夜，风流在武昌。庾公爱秋月，乘兴坐胡床。龙笛吟寒水，天河落晓霜。  
我心还不浅，怀古醉馀觞。  

谢公亭  
谢公离别处，风景每生愁。客散青天月，山空碧水流。池花春映日，窗竹夜鸣秋。  
今古一相接，长歌怀旧游。  

夜泊牛渚怀古  
牛渚西江夜，青天无片云。登舟望秋月，空忆谢将军。余亦能高咏，斯人不可闻。  
明朝挂帆席，枫叶落纷纷。  

对酒醉题屈突明府厅  
陶令八十日，长歌归去来。故人建昌宰，借问几时回。风落吴江雪，纷纷入酒杯。  
山翁今已醉，舞袖为君开。  

月夜听卢子顺弹琴  
闲夜坐明月，幽人弹素琴。忽闻悲风调，宛若寒松吟。白雪乱纤手，渌水清虚心。  
钟期久已没，世上无知音。  

寻雍尊师隐居  
群峭碧摩天，逍遥不记年。拨云寻古道，倚树听流泉。花暖青牛卧，松高白鹤眠。  
语来江色暮，独自下寒烟。  

访戴天山道士不遇  
犬吠水声中，桃花带雨浓。树深时见鹿，溪午不闻钟。野竹分青霭，飞泉挂碧峰。  
无人知所去，愁倚两三松。  

对酒忆贺监二首并序  
太子宾客贺公于长安紫极宫一见余，呼余为谪仙人，因解金龟换酒为乐。没后，对酒怅然有怀，而作是诗。  
四明有狂客，风流贺季真。长安一相见，呼我谪仙人。昔好杯中物，翻为松下尘。  
金龟换酒处，却忆泪沾巾。  
狂客归四明，山阴道士迎。敕赐镜湖水，为君台沼荣。人亡馀故宅，空有荷花生。  
念此杳如梦，凄然伤我情。  

听蜀僧濬弹琴  
蜀僧抱绿绮，西下峨眉峰。为我一挥手，如听万壑松。客心洗流水，馀响入霜钟。  
不觉碧山暮，秋云暗几重。  

题江夏修静寺  
我家北海宅，作寺南江滨。空庭无玉树，高殿坐幽人。书带留青草，琴堂羃素尘。  
平生种桃李，寂灭不成春。  

题宛溪馆  
吾怜宛溪好，百尺照心明。何谢新安水，千寻见底清。白沙留月色，绿竹助秋声。  
却笑严湍上，于今独擅名。  

观猎  
太守耀清威，乘闲弄晚辉。江沙横猎骑，山火绕行围。箭逐云鸿落，鹰随月兔飞。  
不知白日暮，欢赏夜方归。  

观胡人吹笛  
胡人吹玉笛，一半是秦声。十月吴山晓，梅花落敬亭。愁闻出塞曲，泪满逐臣缨。  
却望长安道，空怀恋主情。  

宣城哭蒋征君华  
敬亭埋玉树，知是蒋征君。果得相如草，仍馀封禅文。池台空有月，词赋旧凌云。  
独挂延陵剑，千秋在古坟。  

长行宫  
月皎昭阳殿，霜清长信宫。天行乘玉辇，飞燕与君同。更有欢娱处，承恩乐未穷。  
谁怜团扇妾，独坐怨秋风。  

中丞宋公以吴兵三千赴河南军次寻  

阳脱余之囚参谋幕府因赠之  
独坐清天下，专征出海隅。九江皆渡虎，三郡尽还珠。组练明秋浦，楼船入郢都。  
风高初选将，月满欲平胡。杀气横千里，军声动九区。白猿惭剑术，黄石借兵符。  
戎虏行当剪，鲸鲵立可诛。自怜非剧孟，何以佐良图。  

春日归山寄孟六浩然  
朱绂遗尘境，青山谒梵筵。金绳开觉路，宝筏度迷川。岭树攒飞栱，岩花覆谷泉。  
塔形标海日，楼势出江烟。香气三天下，钟声万壑连。荷秋珠已满，松密盖初圆。  
鸟聚疑闻法，龙参若护禅。愧非流水韵，叨入伯牙弦。  

送友人寻越中山水  
闻道稽山去，偏宜谢客才。千岩泉洒落，万壑树萦回。东海横秦望，西陵绕越台。  
湖清霜镜晓，涛白雪山来。八月枚乘笔，三吴张翰杯。此中多逸兴，早晚向天台。  

送窦司马贬宜春  
天马白银鞍，亲承明主欢。斗鸡金宫里，射雁碧云端。堂上罗巾贵，歌钟清夜阑。  
何言谪南国，拂剑坐长叹。赵璧为谁点，随珠枉被弹。圣朝多雨露，莫厌此行难。  

金陵送张十一再游东吴  
张翰黄花句，风流五百年。谁人今继作，夫子世称贤。再动游吴棹，还浮入海船。  
春光白门柳，霞色赤城天。去国难为别，思归各未旋。空馀贾生泪，相顾共凄然。  

送储邕之武昌  
黄鹤西楼月，长江万里情。春风三十度，空忆武昌城。送尔难为别，衔杯惜未倾。  
湖连张乐地，山逐泛舟行。诺谓楚人重，诗传谢朓清。沧浪吾有曲，寄入棹歌声。  

秋日登扬州西灵塔  
宝塔凌苍苍，登攀览四荒。顶高元气合，标出海云长。万象分空界，三天接画梁。  
水摇金刹影，日动火珠光。鸟拂琼檐度，霞连绣栱张。目随征路断，心逐去帆扬。  
露浩梧楸白，风摧橘柚黄。玉毫如可见，于此照迷方。  

登瓦官阁  
晨登瓦官阁，极眺金陵城。钟山对北户，淮水入南荣。漫漫雨花落，嘈嘈天乐鸣。  
两廊振法鼓，四角吟风筝。杳出霄汉上，仰攀日月行。山空霸气灭，地古寒阴生。  
寥廓云海晚，苍茫宫观平。门馀闾阖字，楼识凤凰名。雷作百山动，神扶万栱倾。  
灵光何足贵，长此镇吴京。  

过四皓墓  
我行至商洛，幽独访神仙。园绮复安在，云萝尚宛然。荒凉千古迹，芜没四坟连。  
伊昔炼金鼎，何言闭玉泉。陇寒惟有月，松古渐无烟。木魅风号去，山精雨啸旋。  
紫芝高咏罢，青史旧名传。今日并如此，哀哉信可怜。  

月夜金陵怀古  
苍苍金陵月，空悬帝王州。天文列宿在，霸业大江流。渌水绝驰道，青松摧古丘。  
台倾支鸟鹊观，宫没凤凰楼。别殿悲清暑，芳园罢乐游。一闻歌玉树，萧瑟后庭秋。  

秋日与张少府楚城韦公藏书高斋作  
日下空亭暮，城荒古迹馀。地形连海尽，天影落江虚。旧赏人虽隔，新知乐未疏。  
彩云思作赋，丹壁间藏书。查拥随流叶，萍开出水鱼。夕来秋兴满，回首意何如。  

秋夜独坐怀故山  
小隐慕安石，远游学子平。天书访江海，云卧起咸京。入侍瑶池宴，出陪玉辇行。  
夸胡新赋作，谏猎短书成。但奉紫霄顾，非邀青史名。庄周空说剑，墨翟耻论兵。  
拙薄遂疏绝，归闲事耦耕。顾无苍生望，空爱紫芝荣。寥落暝霞色，微茫旧壑情。  
秋山绿萝月，今夕为谁明。  

## 十八家诗抄·卷十八  

### 杜工部五律上二百九十七首  

登兖州城楼  
东郡趋庭日，南楼纵目初。浮云连海岱，平野入青徐。孤嶂秦碑在，荒城鲁殿馀。  
从来多古意，临眺独踌躇。  

题张氏隐居  
之子时相见，邀人晚兴留。霁潭鳣发发，春草鹿呦呦。杜酒偏劳劝，张梨不外求。  
前村山路险，归醉每无愁。  

刘九法曹郑瑕邱石门宴集  
秋水清无底，萧然净客心。掾曹乘逸兴，鞍马去相寻。能吏逢联璧，华筵直一金。  
晚来横吹好，泓下亦龙吟。  

与任城许主簿游南池  
秋水通沟洫，城隅进小船。晚凉看洗马，森木乱鸣蝉。菱熟经时雨，蒲荒八月天。  
晨朝降白露，遥忆旧青毡。  

对雨书怀走邀许主簿  
东岳云峰起，溶溶满太虚。震雷翻幕燕，骤雨落河鱼。座对贤人酒，门听长者车。  
相邀愧泥泞，骑马到阶除。  

巳上人茅斋  
巳公茅屋下，可以赋新诗。枕簟入林僻，茶瓜留客迟。江莲摇白羽，天棘蔓青丝。  

空忝许询辈，难酬支遁词。\$##  

房兵曹胡马  
胡马大宛名，锋稜瘦骨成。竹批双耳峻，风入四蹄轻。所向无空阔，直堪托死生。  
骁腾有如此，万里可横行。  

画鹰  
素练风霜起，苍鹰画作殊。扌双身思狡兔，侧目似愁胡。绦镟光堪摘，轩楹势可呼。  
何当击凡鸟，毛血洒平芜。  

过宋员外之问旧庄  
宋公旧池馆，零落首阳阿。枉道祇从入，吟诗许更过。淹留问耆旧，寂寞向山河。  
更识将军树，悲风日暮多。  

天宝初南曹小司寇舅于我太夫人堂下垒土为山一匮盈尺  

以代彼朽木承诸焚香瓷瓯瓯甚安矣旁植慈竹盖兹数峰  

嵚岑婵娟宛有尘外数致乃不知兴之所至而作是诗  
一匮功盈尺，三峰意出群。望中疑在野，幽处欲生云。慈竹春阴覆，香炉晓势分。  
惟南将献寿，佳气日氤氲。  

龙门  
龙门横野断，驿树出城来。气色皇居近，金银佛寺开。往来时屡改，川陆日悠哉。  
相阅征途上，生涯尽几回。  

夜宴左氏庄  
风林纤月落，衣露静琴张。暗水流花径，春星带草堂。检书烧烛短，看剑引杯长。  
诗罢闻吴咏，扁舟意不忘。  

重题郑氏东亭  
华亭入翠微，秋日乱清晖。崩石欹山树，晴涟曳水衣。紫鳞冲岸跃，苍隼护巢归。  
向晚寻征路，残云傍马飞。  

暂如临邑至□山湖亭奉怀李员外率尔成兴  
野亭逼湖水，歇马高林间。鼍吼风奔浪，鱼跳日映山。暂游阻词伯，却望怀青关。  
霭霭生云雾，惟应促驾还。  

冬日有怀李白  
寂寞书斋里，终朝独尔思。更寻嘉树传，不忘角弓诗。裋褐风霜入，还丹日月迟。  
未因乘兴去，空有鹿门期。  

春日忆李白  
白也诗无敌，飘然思不群。清新庾开府，俊逸鲍参军。渭北春天树，江东日暮云。  
何时一樽酒，重与细论文。  

杜位宅守岁  
守岁阿戎家，椒盘已颂花。盍簪喧枥马，列炬散林鸦。四十明朝过，飞腾暮景斜。  
谁能更拘束，烂醉是生涯。  

李监宅二首  
尚觉王孙贵，豪家意颇浓。屏开金孔雀，褥隐绣芙蓉。且食双鱼美，谁看异味重。  
门阑多喜色，女婿近乘龙。  
华馆春风起，高城烟雾开。杂花分户映，娇燕入帘回。一见能倾座，虚怀只爱才。  
盐车虽绊骥，名是汉庭来。  

送韦书记赴安西  
夫子欻通贵，云泥相望悬。白头无籍在，朱绂有哀怜。书记赴三捷，公车留二年。  
欲浮江海去，此别意茫然。  

奉陪郑驸马韦曲二首  
韦曲花无赖，家家恼杀人。绿樽须尽日，白发好禁春。石角钩衣破，藤梢刺眼新。  
何时占丛竹，头戴小乌巾。  
野寺垂杨里，春畦乱水间。美花多映竹，好鸟不归山。城郭终何事，风尘岂驻颜。  
谁能共公子，薄暮欲俱还。  

陪郑广文游何将军山林十首  
不识南塘路，今知第五桥。名园依绿水，野竹上青霄。谷口旧相得，濠梁同见招。  
平生为幽兴，未惜马蹄遥。  
百顷风潭上，千章夏木清。卑枝低结子，接叶暗巢莺。鲜鲫银丝鲙，香芹碧涧羹。  
翻疑舵楼底，晚饭越中行。  
万里戎王子，何年别月支。异花来绝域，滋蔓匝清池。汉使徒空到，神农竟不知。  
露翻兼雨打，开坼日离披。  
旁舍连高竹，疏篱带晚花。碾涡深没马，藤蔓曲藏蛇。词赋工何益，山林迹未赊。  
尽捻书籍卖，来问尔东家。  
剩水沧江破，残山碣石开。绿垂风折笋，红绽雨肥梅。银甲弹筝用，金鱼换酒来。  
兴移无洒扫，随意坐莓苔。  
风磴吹阴雪，云门吼瀑泉。酒醒思卧簟，衣冷欲装绵。野老来看客，河鱼不取钱。  
祇疑淳朴处，自有一山川。  
棘树寒云色，茵艹陈春藕香。脆添生菜美，阴益食单凉。野鹤清晨出，山精白日藏。  
石林蟠水府，百里独苍苍。  
忆过杨柳渚，走马定昆池。醉把青荷叶，狂遗白接礠。刺船思郢客，解水乞吴儿。  
坐对秦山晚，江湖兴颇随。  
床上书连屋，阶前树拂云。将军不好武，稚子总能文。醒酒微风入，听诗静夜分。  
纟希衣挂萝薜，凉月白纷纷。  
幽意忽不惬，归期无奈何。出门流水住，回首白云多。自笑灯前舞，谁怜醉后歌。  
祇应与朋好，风雨亦来过。  

重过何氏五首  
问讯东桥竹，将军有报书。倒衣还命驾，高枕乃吾庐。花妥莺捎蝶，溪喧獭趁鱼。  
重来休沐地，真作野人居。  
山雨樽仍在，沙沉榻未移。犬迎曾宿客，鸦护落巢儿。云薄翠微寺，天清皇子陂。  
向来幽兴极，步屧过东篱。  
日落平台上，春风啜茗时。石栏斜点笔，桐叶坐题诗。翡翠鸣衣桁，蜻蜒立钓丝。  
自今幽兴熟，来往亦无期。  
颇怪朝参懒，应耽野趣长。雨抛金锁甲，苔卧绿沈枪。手自移蒲柳，家才足稻梁。  
看君用幽意，白日到羲皇。  
到此应尝陋，相留可判年。蹉跎暮容色，怅望好林泉。何日沾微绿，归山买薄田。  
斯游恐不遂，把酒意茫然。  

陪李金吾花下饮  
胜地初相引，徐行得自娱。见轻吹鸟毳，随意数花须。细草偏称坐，香醪懒再沽。  
醉归应犯夜，可怕李金吾。  

陪诸贵公子丈八沟携妓纳凉晚际遇雨二首  
落日放船好，轻风生浪迟。竹深留客处，荷净纳凉时。公子调冰水，佳人雪藕丝。  
片云头上黑，应是雨催诗。  
雨来沾席上，风急打船头。越女红裙湿，燕姬翠黛愁。缆侵堤柳系，幔卷浪花浮。  
归路翻萧飒，陂塘五月秋。  

与鄠县源大少府宴渼陂得寒字  
应为西陂好，金钱罄一餐。饭抄云子白，瓜嚼水精寒。无计回船下，空愁避酒难。  
主人情烂漫，持答翠琅玕。  

送裴二虬尉永嘉  
孤屿亭何处，天涯水气中。故人官就此，绝境与谁同。隐吏逢梅福，游山忆谢公。  
扁舟吾已具，把钓待秋风。  

崔驸马山亭宴集  
萧史幽栖地，林间踏凤毛。洑流何处入，乱石闭门高。客醉挥金碗，诗成得绣袍。  
清秋多宴会，终日困香醪。  

九日曲江  
缀席茱萸好，浮舟菡萏衰。百年秋已半，九日意兼悲。江水清源曲，荆门此路疑。  
晚来高兴尽，摇荡菊花期。  

寄高三十五书记  
叹息高生老，新诗日又多。美名人不及，佳句法如何。主将收才子，崆峒足凯歌。  
闻君已朱绂，且得慰蹉跎。  

送张二十参军赴蜀州因呈杨五侍御  
好去张公子，通家别恨添。两行秦树直，万点蜀山尖。御史青骢马，参军旧紫髯。  
皇华吾善处，于汝定无嫌。  

赠陈二补阙  
世儒多汨没，夫子独声名。献纳开东观，君王问长卿。皂雕寒始急，天马老能行。  
自到青冥里，休看白发生。  

故武卫将军挽词三首  
严警当寒夜，前军落大星。壮夫思敢决，哀诏惜精灵。王者今无战，书生已勒铭。  
封侯意疏阔，编简为谁青。  
舞剑过人绝，鸣弓谢兽能。铦锋行惬顺，猛噬失朳腾。赤羽千夫膳，黄河十月冰。  
横行沙漠外，神速至今称。  
哀挽青门去，新阡绛水遥。路人纷雨泣，天意飒风飙。部曲精仍锐，匈奴气不骄。  
无由者见雄略，大树日萧萧。  

白水明府舅宅喜雨  
吾舅政如此，古人谁复过。碧山晴又湿，白水雨添多。精祷既不昧，欢娱将谓何。  
汤年旱颇甚，今日醉弦歌。  

九日杨奉先会白水崔明府  
今日潘怀县，同时陆浚仪。坐开桑落酒，来把菊花枝。天宇清霜净，公堂宿雾披。  
晚酣留客舞，凫穞共差池。  

官定后戏赠  
不作河西尉，凄凉为折腰。老夫怕趋走，率府且逍遥。耽酒须微禄，狂歌托圣朝。  
故山归兴尽，回首向风飙。  

避地  
避地岁时晚，窜身筋骨劳。诗书遂墙壁，奴仆且旌旄。行在仅闻信，此生随所遭。  
神尧旧天下，会见出腥臊。  

送灵州李判官  
羯胡腥四海，回首一茫茫。血战乾坤赤，氛迷日月黄。将军专策略，幕府盛才良。  
近贺中兴主，神兵动朔方。  

月夜  
今夜鄜州月，闺中只独看。遥怜小儿女，未解忆长安。香雾云鬟湿，清辉玉臂寒。  
何时倚虚幌，双照泪痕干。  

对雪  
战哭多新鬼，愁吟独老翁。乱云低薄暮，急雪舞回风。瓢弃樽无绿，炉存火似红。  
数州消息断，愁坐正书空。  

元日寄韦氏妹  
近闻韦氏妹，迎在汉钟离。郎伯殊方镇，京华旧国移。秦城回北斗，郢树发南枝。  
不见朝正使，啼痕满面垂。  

得舍弟消息二首  
近有平阴信，遥怜舍弟存。侧身千里道，寄食一家村。烽举新酣战，啼垂旧血痕。  
不知临老日，招得几人魂。  
汝儒归无计，吾衰往未期。浪传乌鹊喜，深负鹡鸰诗。生理何颜面，忧端且岁时。  
两京三十口，虽在命如丝。  

忆幼子  
骥子春犹隔，莺歌暖正繁。别离惊节换，聪慧与谁论。涧水空山道，柴门老树村。  
忆渠愁只睡，炙背俯晴轩。  

一百五日夜对月  
无家对寒食，有泪如金波。斫却月中桂，清光应更多。仳离放红蕊，想像颦青蛾。  
牛女漫愁思，秋期犹渡河。  

春望  
国破山河在，城春草木深。感时花溅泪，恨别鸟惊心。烽火连三月，家书抵万金。  
白头搔更短，浑欲不胜簪。  

喜达行在所三首  
西忆岐阳信，无人遂却回。眼穿当落日，心死著寒灰。雾树行相引，连山望忽开。  
所亲惊老瘦，辛苦贼中来。  
愁思胡笳夕，凄凉汉宛春。生还今日事，问道暂时人。司隶章初睹，南阳气已新。  
喜心翻倒极，呜咽泪沾巾。  
死去凭谁报，归来始自怜。犹瞻太白雪，喜遇武功天。影静千官里，心苏七校前。  
今朝汉社稷，新数中兴年。  

月  
天上秋期近，人间月影清。入河蟾不没，捣药兔长生。只益丹心苦，能添白发明。  
干戈知满地，休照国西营。  

哭长生侍御  
道为诗书重，名因赋颂雄。礼闱曾擢桂，宪府屡乘骢。流水生涯尽，浮云世事空。  
惟馀旧台柏，萧瑟九原中。  

奉赠严八阁老  
扈圣登黄阁，明公独妙年。蛟龙得云雨，雕鹗在秋天。客礼容疏放，官曹可接联。  
新诗句句好，应任老夫传。  

留别贾严二阁老两院遗补诸公得闻字  
田园须暂往，戎马惜离群。去远留诗别，愁多任酒醺。一秋常苦雨，今日始无云。  
山路时吹角，那堪处处闻。  

晚行口号  
三山不可到，归路晚山稠。落雁浮寒水，饥乌集戍楼。市朝今日异，丧乱几时休。  
远愧梁江总，还家尚黑头。  

独酌成诗  
灯花何太喜，酒绿正相亲。醉里从为客，诗成觉有神。兵戈犹在眼，儒术岂谋身。  
苦被微官缚，低头愧野人。  

收京三首  
仙仗离丹极，妖星照玉除。须为下殿走，不可好楼居。暂屈汾阳驾，聊飞燕将书。  
依然七庙略，更与万方初。  
生意甘衰白，天涯正寂寥。忽闻哀痛诏，又下圣明朝。羽翼怀商老，文思忆帝尧。  
叨逢罪己日，沾洒望青霄。  
汗马收宫阙，春城铲贼壕。赏应歌杕杜，归及荐樱桃。杂虏横戈数，功臣甲第高。  
万方频送喜，无乃圣躬劳。  

奉赠王中允维  
中允声名久，如今契阔深。共传收庾信，不比得陈琳。一病缘明主，三年独此心。  
穷愁应有作，试诵白头吟。  

春宿左省  
花隐掖垣暮，啾啾栖鸟过。星临万户动，月傍九霄多。不寝听金钥，因风想玉珂。  
明朝有封事，数问夜如何。  

晚出左掖  
昼刻传呼浅，春旗簇仗齐。退朝花底散，归院柳边迷。楼雪融城湿，宫云去殿低。  
避人焚谏草，骑马欲鸡栖。  

送贾阁老出汝州  
西掖梧桐树，空留一院阴。艰难归故里，去住损春心。宫殿青门隔，云山紫逻深。  
人生五马贵，莫受二毛侵。  

送翰林张司马南海勒碑  
冠冕通南极，文章落上台。诏从三殿去，碑到百蛮开。野馆浓花发，春帆细雨来。  
不知沧海上，天遣几时回。  

奉答岑参补阙见赠  
窈窕清禁阙，罢朝归不同。君随丞相后，我往日华东。冉冉柳枝碧，娟娟花蕊红。  
故人得佳句，独赠白头翁。  

赠毕四曜  
才大今诗伯，家贫苦宦卑。饥寒奴仆贱，颜状老翁为。同调嗟谁惜，论文笑自知。  
流传江鲍体，相顾免无儿。  

端午日赐衣  
宫衣亦有名，端午被恩荣。细葛含风软，香罗叠雪轻。自天题处湿，当暑著来清。  
意内称长短，终身荷圣情。  

酬孟云卿  
乐极伤头白，更长爱烛红。相逢虽衮衮，告别莫匆匆。但恐天河落，宁辞酒盏空。  
明朝牵世务，挥泪各西东。  

至德二载甫自京金光门出间道归凤翔乾元初从左拾遗移华州掾与亲故别因出此门有悲往事  
此道昔归顺，西郊胡正烦。至今犹破胆，应有未招魂。近侍归京邑，移官岂至尊。  
无才日衰老，驻马望千门。  

独立  
空外一鸷鸟，河间双白鸥。飘□搏击便，容易往来游。草露亦多湿，蛛丝仍未收。  
天机近人事，独立万端忧。  

寄高三十五詹事  
安稳高詹事，兵戈久索居。时来知宦达，岁晚莫情疏。天上多鸿雁，池中足鲤鱼。  
相看过半百，不寄一行书。  

赠高式颜  
昔别是何处，相逢皆老夫。故人还寂寞，削迹共艰虞。自失论文友，空知卖酒墟。  
平生飞动意，见尔不能无。  

观安西兵过赴关中待命二首  
四镇富精锐，摧锋皆绝伦。还闻献士卒，足以静风尘。老马夜知道，苍鹰饥著人。  
临危经久战，用急始如神。  
奇兵不在众，万马救中原。谈笑无河北，心肝奉至尊。孤云随杀气，飞鸟避辕门。  
竟日留欢乐，城池未觉喧。  

观兵  
北庭送壮士，貔虎数尤多。精锐旧无敌，边隅今若何。妖氛拥白马，元帅待琱戈。  
莫守邺城下，斩鲸辽海波。  

路逢襄阳杨少府入城戏题四韵附呈杨四员外绾  
寄语杨员外，山寒少茯苓。归来稍暄暖，当为属刂青冥。翻动神仙窟，封题鸟兽形。  
兼将老藤杖，扶汝醉初醒。  

忆弟二首  
丧乱闻吾弟，饥寒傍济州。人稀书不到，兵在见何由。忆昨狂催走，无时病去忧。  
即今千种恨，惟共水东流。  
且喜河南定，不问邺城围。百战今谁在#三年望汝归。故园花自发，春日鸟还飞。  
断绝人烟久，东西消息稀。  

得舍弟消息  
乱后谁归得，他乡胜故乡。直为心厄苦，久念与存亡。汝书犹在壁，汝妾已辞房。  
旧犬知愁恨，垂头傍我床。  

不归  
河间尚征伐，汝骨在空城。从弟人皆有，终身恨不平。数金怜俊迈，总角爱聪明。  
面上三年土，春风草又生。  

秦州杂诗二十首  
满目悲生事，因人作远游。迟回度陇怯，浩荡及关愁。水落鱼龙夜，山空鸟鼠秋。  
西征问烽火，心折此淹留。  
秦州城北寺，胜迹隗嚣宫。苔藓山门古，丹青野殿空。月明垂叶露，云逐度溪风。  
清渭无情极，愁时独向东。  
州图领同谷，驿道出流沙。降虏兼千帐，居人有万家。马骄朱汗落，胡舞白题斜。  
年少临洮子，西来亦自夸。  
鼓角缘边郡，川原欲夜时。秋听殷地发，风散入云悲。抱叶寒蝉静，归山独鸟迟。  
万方声一概，吾道欲何之。  
南使宜天马，由来万匹强。浮云连阵没，秋草遍山长。闻说真龙种，仍残老马肃马霜。  
哀鸣思战斗，迥立向苍苍。  
城上胡笳奏，山边汉节归。防河赴沧海，奉诏发金微。士苦形骸黑，林疏鸟兽稀。  
那堪往来戍，恨解邺城围。  
莽莽万重山，孤城石谷间。无风云出塞，不夜月临关。属国归何晚，楼兰斩未还。  
烟尘一长望，衰飒正摧颜。  
闻道寻源使，从天此路回。牵牛去几许，宛马至今来。一望幽燕隔，何时郡国开。  
东征健儿尽，羌笛暮吹哀。  
今日明人眼，临池好驿亭。丛篁低地碧，高柳半天青。稠叠多幽事，喧呼阅使星。  
老夫如有此，不异在郊坰。  
云气接昆仑，涔涔塞雨繁。羌童看渭水，使客向河源。烟火军中幕，牛羊岭上村。  
所居秋草静，正闭小蓬门。  
萧萧古塞冷，漠漠秋云低。黄鹄翅垂雨，苍鹰饥啄泥。蓟门谁自北，汉将独征西。  
不意书生耳，临衰厌鼓鞞。  
山头南郭寺，水号北流泉。老树空庭得，清渠一邑传。秋花危石底，晚景卧钟边。  
俯仰悲身世，溪风为飒然。  
传道东柯谷，深藏数十家。对门藤盖瓦，映竹水穿沙。瘦地翻宜粟，阳坡可种瓜。  
船人近相报，但恐失桃花。  
万古仇池穴，潜通小有天。神鱼人不见，福地语真传。近接西南境，长怀十九泉。  
何当一茅屋，送老白云边。  
未暇泛沧海，悠悠兵马间。塞门风落木，客舍雨连山。阮籍行多兴，庞公隐不还。  
东柯遂疏懒，休镊鬓毛斑。  
东柯好崖谷，不与众峰群。落日邀双鸟，晴天卷片云。野人矜险绝，水竹会平分。  
采药吾将老，儿童未遣闻。  
边秋阴易夕，不复辨晨光。檐雨乱淋幔，山云低度墙。鸬鹚窥浅井，蚯蚓上深堂。  
车马何萧索，门前百草长。  
地僻秋将尽，山高客未归。塞云多断续，边日少光辉。警急烽常报，传闻檄屡飞。  
西戎外甥国，何得迕天威。  
凤林戈未息，鱼海路常难。候火云峰峻，悬军暮井干。风连西极动，月过北庭寒。  
故老思飞将，何时议筑坛。  
唐尧真自圣，野老复何知。晒药能无妇，应门亦有儿。藏书闻禹穴，读记忆仇池。  
为报鹓行旧，鹪鹩在一枝。  

送人从军  
弱水应无地，阳关已近天。今君度砂碛，累月断人烟。好武宁论命，封侯不计年。  
马寒防失道，雪没锦鞍鞯。  

示侄佐  
多病秋风落，君来慰眼前。自闻茅屋趣，只想竹林眠。满谷山云起，侵篱涧水悬。  
嗣宗诸子侄，早觉仲容贤。  

佐还山后寄三首  
山晚黄云合，归时恐路迷。涧寒人欲到，林黑鸟应栖。野客茅茨小，田家树木低。  
旧谙疏懒叔，须汝故相携。  
白露黄梁熟，分张素有期。已应舂得细，颇觉寄来迟。味岂同金菊，香宜配绿葵。  
老人他日爱，正想滑流匙。  
几道泉浇圃，交横幔落坡。葳蕤秋叶少，隐映野云多。隔沼连香芰，通林带女萝。  
甚闻霜薤白，重惠意如何。  

宿赞公房  
杖锡何来此，秋风已飒然。雨荒深院菊，霜倒半池莲。放逐宁违性，虚空不离禅。  
相逢成夜宿，陇月向人圆。  

秋日阮隐居致薤三十束  
隐者柴门内，畦蔬绕舍秋。盈筐承露薤，不待致书求。束比青刍色，圆齐玉箸头。  
衰年关鬲冷，味暖复无忧。  

从人觅小胡孙许寄  
人说南州路，山猿树树悬。举家闻若咳，为寄小如拳。预哂愁胡面，初调见马鞭。  
许求聪慧者，童稚捧应癫。  

遣怀  
愁眼看霜露，寒城菊自花。天风随断柳，客泪堕清笳。水静楼阴直，山昏塞日斜。  
夜来归鸟尽，啼杀后栖鸦。  

寓目  
一县葡萄熟，秋山苜蓿多。关云常带雨，塞水不成河。羌女轻烽燧，胡儿掣骆驼。  
自伤迟暮眼，丧乱饱经过。  

野望  
清秋望不极，迢递起层阴。远水兼天净，孤城隐雾深。叶稀风更落，山迥日初沉。  
独鹤归何晚，昏鸦已满林。  

雨晴  
天外秋云薄，从西万里风。今朝好晴景，久雨不妨农。塞柳行疏翠，山梨结小红。  
胡笳楼上发，一雁入高空。  

日暮  
日落风亦起，城头乌尾讹。黄云高未动，白水已扬波。羌妇语还笑，胡儿行且歌。  
将军别换马，夜出拥雕戈。  

东楼  
万里流沙道，西征过此门。但添新战骨，不返旧征魂。楼角凌风迥，城阴带水昏。  
传声看驿使，送节向河源。  

山寺  
野寺残僧少，山园细路高。麝香眠石竹，鹦鹉啄金桃。乱水通人过，悬崖置屋牢。  
上方重阁晚，百里见秋毫。  

天河  
常时任显晦，秋至转分明。纵被微云掩，终能永夜清。含星动双阙，伴月落边城。  
牛女年年渡，何曾风浪生。  

初月  
光细弦欲上，影斜轮未安。微升古塞外，已隐暮云端。河汉不改色，关山空自寒。  
庭前有白露，暗满菊花团。  

捣衣  
亦知戍不返，秋至拭清砧。已近苦寒月，况经长别心。宁辞捣衣倦，一寄塞垣深。  
用尽闺中力，君听空外音。  

归燕  
不独避霜雪，其如俦侣稀。四时无失序，八月自知归。春色岂相访，众雏还识机。  
故巢傥未毁，会傍主人飞。  

促织  
促织甚微细，哀音何动人。草根吟不稳，床下夜相亲。久客得无泪，故妻难及晨。  
悲丝与急管，感激异天真。  

萤火  
幸因腐草出，敢近太阳飞。未足临书卷，时能点客衣。随风隔幔小，带雨傍林微。  
十月清霜重，飘零何处归？  

蒹葭  
摧折不自守，秋风吹若何。暂时花带雪，几处叶沈波。体弱春苗早，丛长夜露多。  
江湖后摇落，亦恐岁蹉跎。  

苦竹  
青冥亦自守，软弱强扶持。味苦夏虫避，丛卑春鸟疑。轩墀曾不重，剪伐欲无辞。  
幸近幽人屋，霜根结在兹。  

除架  
束薪已零落，瓠叶转萧疏。幸结白花了，宁辞青蔓除。秋虫声不去，暮雀意何如？  
寒事今牢落，人生亦有初。  

废畦  
秋蔬拥霜露，岂敢惜凋残。暮景数枝叶，天风吹汝寒。绿沾泥滓尽，香与岁时阑。  
生意春如昨，悲君白玉盘。  

夕烽  
夕烽来不近，每日报平安。塞上传光小，云边落点残。照秦通警急，过陇自艰难。  
闻道蓬莱殿，千门立马看。  

秋笛  
清商欲尽奏，奏苦血沾衣。他日伤心极，征人白骨归。相逢恐恨过，故作发声微。  
不见秋云动，悲风稍稍飞。  

空囊  
翠柏苦犹食，明霞高可餐。世人共卤莽，吾道属艰难。不爨井晨冻，无衣床夜寒。  
囊空恐羞涩，留得一钱看。  

病马  
乘尔亦已久，天寒关塞深。尘中老尽力，岁晚病伤心。毛骨岂殊众，驯良犹至今。  
物微意不浅，感动一沉吟。  

蕃剑  
致此自僻远，又非珠玉装。如何有奇怪，每夜吐光芒。虎气必腾上，龙身宁久藏。  
风尘苦未息，持汝奉明王。  

铜瓶  
乱后碧井废，时清瑶殿深。铜瓶未失水，百丈有哀音。侧想美人意，应悲寒鹙沉。  
蛟龙半缺落，犹得折黄金。  

月夜忆舍弟  
戍鼓断人行，边秋一雁声。露从今夜白，月是故乡明。有弟皆分散，无家问死生。  
寄书长不达，况乃未休兵。  

天末怀李白  
凉风起天末，君子意如何？鸿雁几时到，江湖秋水多。文章憎命达，魑魅喜人过。  
应共冤魂语，投诗赠汨罗。  

所思  
郑老身仍窜，台州信始传。为农山涧曲，卧病海云边。世已疏儒素，人犹乞酒钱。  
徒劳望牛斗，无计属斤龙泉。  

即事  
闻道花门破，和亲事却非。人怜汉公主，生得渡河归。秋思抛云髻，腰支□宝衣。  
群凶犹索战，回首意多违。  

送远  
带甲满天地，胡为君远行#亲朋尽一哭，鞍马去孤城。草木岁月晚，关河霜雪清。  
别离已昨日，因见古人情。  

酬高使君相赠  
古寺僧牢落，空房客寓居。故人供禄米，邻舍与园蔬。双树容听法，三车肯载书。  
草玄吾岂敢，赋或似相如。  

王十五司马弟出郭相访遗营草堂赀  
客里何迁次，江边正寂寥。肯来寻一老，愁破是今朝。忧我营茅栋，携钱过野桥。  
他乡惟表弟，还往莫辞遥。  

梅雨  
南京犀浦道，四月熟黄梅。黤黤长江去，冥冥细雨来。茅茨疏易湿，云雾密难开。  
竟日蛟龙喜，盘涡与岸回。  

江涨  
江涨柴门外，儿童报急流。下床高数尺，倚杖没中洲。细动迎风燕，轻摇逐浪鸥。  
渔人萦小楫，容易拔船头。  

为农  
锦里烟尘外，江村八九家。圆荷浮小叶，细麦落轻花。卜宅从兹老，为农去国赊。  
远惭勾漏令，不得问丹砂。  

宾至  
患气经时久，临江卜宅新。喧卑方避俗，疏快颇宜人。有客过茅宇，呼儿正葛巾。  
自锄稀菜甲，小摘为情亲。  

田舍  
田舍清江曲，柴门古道旁。草深迷市井，地僻懒衣裳。榉柳枝枝弱，枇杷树树香。  
鸬鹚西日照，晒翅满渔梁。  

云山  
京洛云山外，音书静不来。神交作赋客，力尽望乡台。衰疾江边卧，亲朋日暮回。  
白鸥元水宿，何事有馀哀？  

遣兴  
干戈犹未定，弟妹各何之#拭泪沾襟血，梳头满面丝。地卑荒野大，天远暮江迟。  
衰疾那能久，应无见汝期。  

遣愁  
养拙蓬为户，茫茫何所开#江通神女馆，地隔望乡台。渐惜容颜老，无由弟妹来。  
兵戈与人事，回首一悲哀。  

北邻  
明府岂辞满，藏身方告劳。青钱买野竹，白帻岸江皋。爱酒晋山简，能诗何水曹。  
时来访老疾，步屧到蓬蒿。  

过南邻朱山人水亭  
相近竹参差，相过人不知。幽花欹满树，细水曲通池。归客村非远，残樽席更移。  
看君多道气，从此数追随。  

出郭  
霜露晚凄凄，高天逐望低。远烟盐井上，斜景雪峰西。故国犹兵马，他乡亦鼓鼙。  
江城今夜客，还与旧乌啼。  

散愁二首  
久客宜旋□，兴王未息戈。蜀是阴见少，江雨夜闻多。百万传深入，寰区望匪他。  
司徒下燕赵，收取旧山河。  
闻道并州镇，尚书训士齐。几时通蓟北，当日报关西。恋阙丹心破，沾衣皓首啼。  
老魂招不得，归路恐长迷。  

奉简高三十五使君  
当代论才子，如公复几人#骅骝开道路，鹰隼出风尘。行色秋将晚，交情老更亲。  
天涯喜相见，披豁对吾真。  

和裴迪登新津寺寄王侍郎  
何恨倚山木，吟诗秋叶黄。蝉声集古寺，鸟影度寒塘。风物悲游子，登临忆侍郎。  
老夫贪佛日，随意宿僧房。  

村夜  
风色萧萧暮，江头人不行。村舂雨外急，邻火夜深明。胡羯何多难，樵渔寄此生。  
中原有兄弟，万里正含情。  

西郊  
时出碧鸡坊，西郊向草堂。市桥官柳细，江路野梅香。傍架齐书帙，看题检药囊。  
无人觉来往，疏懒意何长。  

寄杨五桂州谭  
五岭皆炎热，宜人独桂林。梅花万里外，雪片一冬深。闻此宽相忆，为邦复好音。  
江边送孙楚，远附白头吟。  

寄赠王十将军承俊  
将军胆气雄，臂悬两角弓。缠结青骢马，出入锦城中。时危未授钺，势屈难为功。  
宾客满堂上，何人高义同。  

奉酬李都督表丈早春作  
力疾坐清晓，来诗悲早春。转添愁伴客，更觉老随人。红入桃花嫩，青归柳叶新。  
望乡应未已，四海尚风尘。  

题新津北桥楼得郊字  
望极春城上，开筵近鸟巢。白花檐外朵，青柳槛前梢。池水观为政，厨烟觉远庖。  
西川供客眼，偏爱此江郊。  

游修觉寺  
野寺江天豁，山扉花竹幽。诗应有神助，吾得及春游。径石深萦带，川云自去留。  
禅枝宿众鸟，漂转暮归愁。  

后游  
寺忆曾游处，桥怜再渡时。江山如有待，花柳更无私。野润烟光薄，沙暄日色迟。  
客愁全为减，舍此复何之。  

遣意二首  
啭枝黄鸟近，泛渚白鸥轻。一径野花落，孤村春水生。衰年催酿黍，细雨更移橙。  
渐喜交游绝，幽居不用名。  
檐影微微落，津流脉脉斜。野船明细火，宿鹭起圆沙。云掩初弦月，香传小树花。  
邻人有美酒，稚子夜能赊。  

漫成二首  
野日荒荒白，春流泯泯清。渚蒲随地有，村径逐门成。只作披衣惯，常从漉酒生。  
眼边无俗物，多病也身轻。  
江皋已仲春，花下复清晨。仰面贪看鸟，回头错应人。读书难字过，对酒满壶频。  
近识峨嵋老，知余懒是真。  

春夜喜雨  
好雨知时节，当春乃发生。随风潜入夜，润物细无声。野径云俱黑，江船火独明。  
晓看红湿处，花重锦宫城。  

春水  
三月桃花浪，江流复旧痕。朝来没沙尾，碧色动柴门。接缕垂芳饵，连筒灌小园。  
已添无数鸟，争浴故相喧。  

江亭  
坦腹江亭暖，长吟野望时。水流心不竞，云在意俱迟。寂寂春将晚，欣欣物自私。  
江东犹苦战，回首一颦眉。  

早起  
春来常早起，幽事颇相关。帖石防阝贵岸，开林出远山。一丘藏曲折，缓步有跻攀。  
童仆来城市，瓶中得酒还。  

落日  
落日在帘钩，溪边春事幽。芳菲缘岸圃，樵爨倚滩舟。啅雀争枝坠，飞虫满院游。  
浊醪谁造汝，一酌散千忧。  

可惜  
花飞有底急，老去愿春迟。可惜欢娱地，都非少壮时。宽心应是酒，遣兴莫过诗。  
此意陶潜解，吾生后汝期。  

独酌  
步屧深林晚，开樽独酌迟。仰蜂粘落絮，行蚁上枯梨。薄劣惭真隐，幽偏得自怡。  
本无轩冕意，不是傲当时。  

徐步  
整履步青芜，荒庭日欲晡。芹泥随燕觜，蕊粉上蜂须。把酒从衣湿，吟诗信杖扶。  
敢论才见忌，实有醉如愚。  

寒食  
寒食江村路，风花高下飞。汀烟轻冉冉，竹日净晖晖。田父要皆去，邻家问不违。  
地偏相识尽，鸡犬亦忘归。  

赠别何邕  
生死论交地，何由见一人。悲君随燕雀，薄宦走风尘。绵谷元通汉，沱江不向秦。  
五陵花满眼，传语故乡春。  

石镜  
蜀王将此镜，送死置空山。冥寞怜香骨，提携近玉颜。众妃无复叹，千骑亦虚还。  
独有伤心石，埋轮月宇间。  

琴台  
茂陵多病后，尚爱卓文君。酒肆人间世，琴台日暮云。野花留宝靥，蔓草见罗裙。  
归凤求凰意，寥寥不复闻。  

水槛遣心二首  
去郭轩楹敞，无村眺望赊。澄江平少岸，幽树晚多花。细雨鱼儿出，微风燕子斜。  
城中十万户，此地两三家。  
蜀天常夜雨，江槛已朝晴。叶润林塘密，衣干枕席清。不堪祇老病，何得尚浮名。  
浅把涓涓酒，深凭送此生。  

朝雨  
凉气晓萧萧，江云乱眼飘。风鸢藏近渚，雨燕集深条。黄绮终辞汉，巢由不见尧。  
草堂樽酒在，幸得过清朝。  

晚晴  
村晚惊风渡，庭幽过雨沾。夕阳薰细草，江色映疏帘。书乱谁能帙，杯干自可添，  
时闻有馀论，未怪老夫潜。  

高柟  
柟树色冥冥，江边一盖青。近根开药圃，接叶制茅亭。落景阴犹合，微风韵可听。  
寻常绝醉困，卧此片时醒。  

恶树  
独绕虚斋径，常持小斧柯。幽阴成颇杂，恶木翦还多。枸杞因吾有，鸡栖奈汝何。  
方知不材者，生长漫婆娑。  

一室  
一室他乡远，空林暮景悬。正愁闻塞笛，独立见江船。巴蜀来多病，荆蛮去几千。  
应同王粲宅，留井岘山前。  

闻斛斯六官未归  
故人南郡去，去索作碑钱。本卖文为活，翻令石倒悬。荆扉深蔓草，土锉冷疏烟。  
老罢休无赖，归来看醉眠。  

赴青城县出成都寄陶王二少尹  
老耻妻孥笑，贫嗟出入劳。客情投异县，诗态忆吾曹。东郭沧江合，西山白雪高。  
文章差底病，回首兴滔滔。  

野望因过常少仙  
野桥齐度马，秋望转幽哉。竹覆青城合，江从灌口来。入村樵径引，尝果栗皱开。  
落尽高天日，幽人未遣回。  

送裴五赴东川  
故人亦流落，高义动乾坤。何日通燕塞，相看老蜀门。东行应暂别，北望苦销魂。  
凛凛悲秋意，非君谁与论。  

逢唐兴刘主簿弟  
分手开元末，连年绝尺书。江山且相见，戎马未安居。剑外官人冷，关中驿骑疏。  
轻舟下吴会，主簿意何如？  

敬简王明府  
叶县郎官宰，周南太史公。神仙才有数，流落意无穷。骥病思偏秣，鹰秋怕苦笼。  
看君用高义，耻与万人同。  

重简王明府  
甲子西南异，冬来只薄寒。江云何夜尽，蜀雨几时干#行李须相问，穷愁岂自宽。  
君听鸿雁响，恐致稻粱难。  

不见  
不见李生久，佯狂真可哀。世人皆欲杀，吾意独怜才。敏捷诗千首，飘零酒一杯。  
匡山读书处，头白好归来。  

草堂即事  
荒村建子月，独树老夫家。雾里江船渡，风前径竹斜。寒鱼依密藻，宿雁聚圆沙。  
蜀酒禁愁得，无钱何处赊。  

徐九少尹见过  
晚景孤村僻，行军数骑来。交新徒有喜，礼厚愧无才。赏静怜云竹，忘归步月台。  
何当看花蕊，欲发照江梅。  

范二员外邈吴十侍御郁特枉驾阙展待聊寄此作  
暂往比邻去，空闻二妙归。幽栖诚简略，衰白已光辉。野外贫家远，村中好客稀。  
论文或不愧，重肯款柴扉。  

王竟携酒高亦同过  
卧疾荒郊远，通行小径难。故人能领客，携酒重相看。自愧无鲑菜，空烦卸马鞍。  
移樽劝山简，头白恐风寒。  

观作桥成月夜舟中有述还呈李司马  
把烛桥成夜，回舟客坐时。天高云去尽，江迥月来迟。衰谢多扶病，招邀屡有期。  
异方乘此兴，乐罢不无悲。  

得广州张判官叔卿书使还以诗代意  
乡关胡骑满，宇宙蜀城偏。忽得炎州信，遥从月峡传。云深骠骑幕，夜隔孝廉船。  
却寄双愁眼，相思泪点悬。  

魏十四侍御就敝庐相别  
有客骑骢马，江边问草堂。远寻留药价，惜别倒文场。入幕旌旗动，归轩锦绣香。  
时应念衰疾，书疏及沧浪。  

赠别郑炼赴襄阳  
戎马交驰际，柴门老病身。把君诗过日，念此别惊神。地阔峨眉晚，天高岘首春。  
为于耆旧内，试觅姓庞人。  

广州段功曹到得杨五长史谭书功曹却归聊寄此诗  
卫青开幕府，杨仆将楼船。汉节梅花外，春城海水边。铜梁书远及，珠浦使将旋。  
贫病他乡老，烦君万里传。  

送段功曹归广州  
南海春天外，功曹几月程。峡云笼树小，湖日落船明。交趾丹砂重，韶州白葛轻。  
幸君因旅客，时寄锦官城。  

江头五咏  

丁香  
丁香体柔弱，乱结枝犹垫。细叶带浮毛，疏花披素艳。深栽小斋后，庶近幽人占。  
晚堕兰麝中，休怀粉身念。  

丽春  
百草竞春华，丽春应最胜。少须好颜色，多漫枝条剩。纷纷桃李枝，处处总能移。  
如何贵此重，却怕有人知。  

栀子  
栀子比众木，人间诚未多。于身色有用，与道气伤和。红取风霜实，青看雨露柯。  
无情移得汝，贵在映江波。  

□□  
故使笼宽织，须知动损毛。看云犹怅望，失水任呼号。六翮曾经剪，孤飞卒未高。  
且无鹰隼虑，留滞莫辞劳。  

花鸭  
花鸭无泥滓，阶前每缓行。羽毛知独立，黑白太分明。不觉群心妬，休牵众眼惊。  
稻梁沾汝在，作意莫先鸣。  

畏人  
早花随处发，春鸟异方啼。万里清江上，三年落日低。畏人成小筑，褊性合幽栖。  
门径从榛草，无心待马啼。  

屏迹三首  
用拙存吾道，幽居近物情。桑麻深雨露，燕雀半生成。村鼓时时急，渔舟个个轻。  
杖藜从白首，心迹喜双清。  
晚起家何事，无营地转幽。竹光团野色，舍影漾江流。失学从儿懒，长贫任妇愁。  
百年浑得醉，一月不梳头。  
衰颜甘屏迹，幽事供高卧。鸟下竹根行，龟开萍叶过。年荒酒价乏，日并园蔬课。  
犹酌甘泉歌，歌长击樽破。  

严公厅宴同咏蜀道画图得空字  
日临公馆静，画列地图雄。剑阁星桥北，松州雪岭东。华夷山不断，吴蜀水相通。  
兴与烟霞会，清樽幸不空。  

奉济驿重送严公四韵  
远送从此别，青山空复情。几时杯重把，昨夜月同行。列郡讴歌惜，三朝出入荣。  
江村独归处，寂寞养残生。  

题玄武禅师屋壁  
何年顾虎头，满壁画沧洲。赤日石林气，青天江海流。锡飞常近鹤，杯渡不惊鸥。  
似得庐山路，真随惠远游。  

悲秋  
凉风动万里，群盗尚纵横。家远待书日，秋来为客情。愁窥高鸟过，老逐众人行。  
始欲投山峡，何由见两京。  

客夜  
客睡何曾著#秋天不肯明。卷帘残月影，高枕远江声。计拙无衣食，途穷仗友生。  
老妻书数纸，应悉未归情。  

客亭  
秋窗犹曙色，落木更高风。日出寒山外，江流宿雾中。圣朝无弃物，衰病已成翁。  
多少残生事，飘零任转蓬。  

九日登梓州城  
伊昔黄花酒，如今白发翁。追欢筋力异，望远岁时同。弟妹悲歌里，乾坤醉眼中。  
兵戈与关塞，此日意无穷。  

九日奉寄严大夫  
九日应愁思，经时冒险艰。不眠持汉节，何路出巴山#小驿香醪嫩，重岩细菊斑。  
遥知簇鞍马，回首白云间。  

戏题寄上汉中王三首  
西汉亲王子，成都老客星。百年双白鬓，一别五秋萤。忍断杯中物，只看座右铭。  
不能随皂盖，自醉逐浮萍。  
策杖时能出，王门异昔游。已知嗟不起，未许醉相留。蜀酒浓无敌，江鱼美可求。  
终思一酩酊，净扫雁池头。  
群盗无归路，衰颜会远方。尚怜诗警策，犹记酒颠狂。鲁卫弥尊重，徐陈略丧亡。  
空馀枚叟在，应念早升堂。  

玩月呈汉中王  
夜深露气清，江月满江城。浮客转危坐，归舟应独行。关山同一照，乌鹊自多惊。  
欲得淮王术，风吹晕已生。  

陪王侍御宴通泉东山野亭  
江水东流去，清樽日复斜。异方同宴赏，何处是京华#亭景临山水，村烟对浦沙。  
狂歌遇形胜，得醉即为家。  

舍弟占归草堂检校聊示此诗  
久客应吾道，相随独尔来。熟知江路近，频为草堂回。鹅鸭宜长数，柴荆莫浪开。  
东林竹影薄，腊月更须栽。  

春日梓州登楼二首  
行路难如此，登楼望欲迷。身无却少壮，迹有但羁栖。江水流城郭，春风入鼓鞞。  
双双新燕子，依旧已衔泥。  
天畔登楼眼，随春入故园。战场今始定，移柳岂能存。厌蜀交游冷，思吴胜事繁。  
应须理舟楫，长啸下荆门。  

送司马入京  
群盗至今日，先朝忝从臣。叹君能恋主，久客羡归秦。黄阁长司谏，丹墀有故人。  
向来论社稷，为话涕沾巾。  

远游  
贱子何人记，迷方著处家。竹风连野色，江水拥春沙。种药扶衰病，吟诗解叹嗟。  
似闻胡骑走，失喜问京华。  

郪城西原送李判官兄武判官弟赴成都府  
凭高送所亲，久坐惜芳辰。远水非无浪，他山自有春。野花随处发，官柳著行新。  
天际伤愁别，离筵何太频。  

涪江泛舟送韦班归京得山字  
追饯同舟日，伤春一水间。飘零为客久，衰老羡君还。花远重重树，云轻处处山。  
天涯故人少，更益鬓毛斑。  

泛舟送魏十八仓曹还京因寄岑中允参范郎中季明  
迟日深春水，轻舟送别筵。帝乡愁绪外，春色泪痕边。见酒须相忆，将诗莫浪传。  
若逢岑与范，为报各衰年。  

泛江送客  
二月频送客，东津江欲平。烟花山际重，舟楫浪前轻。泪逐劝杯下，秋连吹笛生。  
离筵不隔日，那得易为情。  

双燕  
旅食惊双燕，衔泥入此堂。应同避燥湿，且复过炎凉。养子风尘际，来时道路长。  
今秋天地在，吾亦离殊方。  

百舌  
百舌来何处，重重祇报春。知音兼众语#整翮岂多身。花密藏难见，枝高听转新。  
过时如发口？君侧有谗人。  

登牛头山亭子  
路出双林外，亭窥万井中。江城孤照日，春谷远含风。兵革身将老，关河信不通。  
犹残数行泪，忍对百花丛。  

上牛头寺  
青山意不尽，衮衮上牛头。无复能拘碍，真成浪出游。花浓春寺静，竹细野池幽。  
何处莺啼切，移时独未休。  

望牛头寺  
牛头见鹤林，梯径绕幽深。春色浮山外，天河宿殿阴。传灯无白日，布地有黄金。  
休作狂歌老，回看不住心。  

上兜率寺  
兜率知名寺，真如会法堂。江山有巴蜀，栋宇自齐梁。庚信哀虽久，周颙好不忘。  
白牛车远近，且欲上慈航。  

望兜率寺  
树密当山径，深江隔寺门。霏霏云气动，闪闪浪花翻。不复知天大，空馀见佛尊。  
时应清盥罢，随喜给孤园。  

甘园  
春日清江岸，千甘二顷园。青云羞叶密，白雪避花繁。结子随边使，开筒近至尊。  
后于桃李熟，终得献金门。  

陪李梓州王阆州苏遂州李果州四使君登惠义寺  
春日无人境，虚空不住天。莺花随世界，楼阁倚山巅。迟暮身何得，登临意惘然。  
谁能解金印，潇洒共安禅。  

数陪李梓州泛江有女乐在诸舫戏为艳曲二首赠李  
上客回空骑，佳人满近船。江清歌扇底，野旷舞衣前。玉袖凌风并，金壶隐浪偏。  
竞将明媚色，偷眼艳阳天。  
白日移歌袖，清宵近笛床。翠眉萦度曲，云鬓俨分行。立马千山暮，回舟一水香。  
使君自有妇，莫学野鸳鸯。  

送何侍御归朝  
舟楫诸侯饯，车舆使者归。山花相映发，水鸟自孤飞。春日垂霜鬓，天隅把绣衣。  
故人从此去，寥落寸心违。  

江亭送眉州辛别驾升之得芜字  
柳影含云幕，江波近酒壶。异方惊会面，终宴惜征途。沙晚低风蝶，天晴喜浴凫。  
别离伤老大，意绪日荒芜。  

行次盐亭县聊题四韵奉简严遂州蓬州两使君谘议诸昆季  
马首见盐亭，高山拥县青。云溪花淡淡，春郭水泠泠。全蜀多名士，严家聚德音。  
长歌意无极，好为老夫听。  

倚杖  
看花虽郭内，倚杖即溪边。山县早休市，江桥春聚船。狎鸥轻白浪，归雁喜青天。  
物色兼生意，凄凉忆去年。  

陪王汉州留杜绵州泛房公西湖  
旧相恩追后，春池赏不稀。阙庭分未到，舟楫有光辉。豉化莼丝熟，刀鸣鲙缕飞。  
使君双皂盖，滩浅正相依。  

舟前小鹅儿  
鹅儿黄似酒，对酒爱新鹅。引颈瞋船逼，无行乱眼多。翅开遭宿雨，力小困沧波。  
客散层城暮，狐狸奈若何。  

送韦郎司直归成都  
窜身来蜀地，同病得韦郎。天下兵戈满，江边岁月长。别筵花欲暮，春日鬓俱苍。  
为问南溪竹，抽梢合过墙。  

台上得凉字  
改席台能迥，留门月复光。云霄遗暑湿，山谷进风凉。老去一杯足，谁怜屡舞长。  
何烦把官烛，似恼鬓毛苍。  

章梓州水亭  
城晚通云雾，亭深到芰荷。吏人桥外少，秋水席边多。近属淮王至，高门蓟子过。  
荆州爱山简，吾醉亦长歌。  

有感五首  
将帅蒙恩泽，兵戈有岁年。至今劳圣主，何以报皇天。白骨新交战，云台旧拓边。  
乘槎断消息，无处觅张骞。  
幽蓟馀蛇豕，乾坤尚虎狼。诸侯春不贡，使者日相望。慎勿吞青海，无劳问越裳。  
大君先息战，归马华山阳。  
洛下舟车入，天中贡赋均。日闻红粟腐，寒待翠华春。莫取金汤固，长令宇宙新。  
不过行俭德，盗贼本王臣。  
丹桂风霜急，青梧日夜凋。由来强干地，未有不臣朝。受钺亲贤往，卑宫制诏遥。  
终依古封建，岂独听箫韶。  
胡灭人还乱，兵残将自疑。登坛名绝假，执玉尔何迟。领郡辄无色，之官皆有词。  
愿闻哀痛诏，端拱问疮痍。  

送元二适江左  
乱后今相见，秋深复远行。风尘为客日，江海送君情。晋室丹阳尹，公孙白帝城。  
经过自爱惜，取次莫论兵。  

薄游  
淅淅风生砌，团团日隐墙。遥空秋雁灭，半岭暮云长。病叶多先坠，寒花只暂香。  
巴城添泪眼，今夜复清光。  

薄暮  
江水最深地，山云薄暮时。寒花隐乱草，宿鸟探深枝。故国见何日，高秋心苦悲。  
人生不再好，鬓发自成丝。  

放船  
送客苍溪县，山寒雨不开。直愁骑马滑，故作放舟回。青惜峰峦过，黄知桔柚来。  
江流大自在，坐稳兴悠哉。  

赠韦赞善别  
扶病送君发，自怜犹不归。只应尽客泪，复作掩荆扉。江汉故人少，音书从此稀。  
往还二十载，岁晚寸心违。  

警急  
才名旧楚将，妙略拥兵机。玉垒虽传檄，松州会解围。和亲知拙计，公主漫无归。  
青海今谁得，西戎实饱飞。  

王命  
汉北豺狼满，巴西道路难。血埋诸将甲，骨断使臣鞍。牢落新烧栈，苍茫旧筑坛。  
深怀喻蜀意，恸哭望王官。  

征夫  
十室几人在，千山空自多。路衢唯见哭，城市不闻歌。漂梗无安地，衔枚有荷戈。  
官军未通蜀，吾道竟如何。  

西山三首  
夷界荒山顶，蕃州积雪边。筑城依白帝，转粟上青天。蜀将分旗鼓，羌兵助钅岂钅延。  
西南背和好，杀气日相缠。  
辛苦三城戍，长防万里秋。烟尘侵火井，雨雪闭松州。风动将军幕，天寒使者裘。  
漫山贼营垒，回首得无忧。  
子弟犹深入，关城未解围。蚕崖铁马瘦，灌口米船稀。辩士安边策，元戎决胜威。  
今朝乌鹊喜，欲报凯歌归。  

对雨  
莽莽天涯雨，江边独立时。不愁巴道路，恐湿汉旌旗。雪岭防秋急，绳桥战胜迟。  
西戎甥舅礼，未敢背恩私。  

岁暮  
岁暮远为客，边隅还用兵。烟尘犯雪岭，鼓角动江城。天地日流血，朝廷谁请缨。  
济时敢爱死，寂寞壮心惊。  

送李卿晔  
王子思归日，长安已乱兵。沾衣问行在，走马向承明。暮景巴蜀僻，春风江汉清。  
晋山虽自弃，魏阙尚含情。  

城上  
草满巴西绿，空城白日长。风吹花片片，春动水茫茫。八骏随天子，群臣从武皇。  
遥闻出巡狩，早晚遍遐荒。  

江亭王阆州筵饯萧遂州  
离亭非旧国，春色是他乡。老畏歌声断，愁随舞曲长。二天开宠饯，五马烂生光。  
川路风烟接，俱宜下凤凰。  

陪王使君晦日泛江就黄家亭子二首  
山豁何时断，江平不肯流。稍知花改岸，始验鸟随舟。结束多红粉，欢娱恨白头。  
非君爱人客，晦日更添愁。  
有径金沙软，无人碧草芳。野畦连蛱蝶，江槛俯鸳鸯。日晚烟花乱，风生锦绣香。  
不须吹急管，衰老是悲伤。  

泛江  
方舟不用楫，极目总无波。长日容杯酒，深江净绮罗。乱离还奏乐，飘泊且听歌。  
故国流清渭，如今花正多。  

暮寒  
雾隐平郊树，风寒广岸波。沉沉春色静，惨惨暮寒多。戍鼓犹长击，林莺遂不歌。  
忽思高宴会，朱袖拂云和。  

游子  
巴蜀愁谁语，吴门兴杳然。九江春草外，三峡暮帆前。厌就成都卜，休为吏部眠。  
蓬莱如可到，衰白问群仙。  

滕王亭子  
寂寞春山路，君王不复行。古墙犹竹色，虚阁自松声。鸟鹊荒村暮，云霞过客情。  
尚思歌吹入，千骑拥霓旌。  

玉台观  
浩劫因王造，平台访古游。彩云萧史驻，文字鲁恭留。宫阙通群帝，乾坤到十洲。  
人传有笙鹤，时过北山头。  
  
## 十八家诗抄·卷十九  

### 杜工部五律下三百四首  

渡江  
春江不可渡，二月已风涛。舟楫欹斜疾，鱼龙偃卧高。渚花张素锦，汀草乱青袍。  
戏问垂纶客，悠悠见汝曹。  

寄贺兰铦  
朝野欢娱后，乾坤震荡中。相随万里日，总作白头翁。岁晚仍分袂，江边更转蓬。  
勿云俱异域，饮啄几回同。  

别房太尉墓  
他乡复行役，驻马别孤坟。近泪无干土，低空有断云。对棋陪谢傅，把剑觅徐君。  
唯见林花落，莺啼送客闻。  

自阆州领妻子却赴蜀山行三首  
汩汩避群盗，悠悠经十年。不成向南国，复作游西川。物役水虚照，魂伤山寂然。  
我生无倚著，尽室畏途边。  
长林偃风色，回复意犹迷。衫裛翠微润，马衔青草嘶。栈悬斜避石，桥断却寻溪。  
何日干戈尽，飘飘愧老妻。  
行色递隐见，人烟时有无。仆夫穿竹语，稚子入云呼。转石惊魑魅，抨弓落狖鼯。  
真供一笑乐，似欲慰穷途。  

归来  
客里有所适，归来知路难。开门野鼠走，散帙壁鱼干。洗杓开新酝，低头著小冠。  
凭谁给曲糵，细酌老江干。  

过故斛斯校书庄二首  
此老已云没，邻人嗟未休。竟无宣室召，徒有茂林求。妻子寄他食，园林非昔游。  
空馀纟惠帷在，淅淅野风秋。  
燕入非傍舍，鸥归祇故池。断桥无复板，卧柳自生枝。遂有山阳作，多惭鲍叔知。  
素交零落尽，白首泪双垂。  

寄邛州崔录事  
邛州崔录事，闻在果园坊。久待无消息，终朝有底忙。应愁江树远，怯见野亭荒。  
浩荡风尘外，谁知酒熟香。  

严郑公阶下新松得沾字  
弱质岂自负，移根方尔瞻。细声闻玉帐，疏翠近珠帘。未见紫烟集，虚蒙清露沾。  
何当一百丈，欹盖拥高檐。  

严郑公宅同咏竹得香字  
绿竹半含箨，新梢才出墙。色侵书帙晚，阴过酒樽凉。雨洗涓涓净，风吹细细香。  
但令无剪伐，会见拂云长。  

军中醉歌寄沈八刘叟  
酒渴爱江清，馀甘漱晚汀。软沙欹坐稳，冷石醉眠醒。野膳随行帐，华音发从伶。  
数杯君不见，都已遣沉冥。  

村雨  
雨声传两夜，寒事飒高秋。揽带看朱绂，开箱睹黑裘。世情只益睡，盗贼敢忘忧。  
松菊新沾洗，茅斋慰远游。  

独坐  
悲秋回白首，倚杖背孤城。江敛洲渚出，天虚风物清。沧溟恨衰谢，朱绂负平生。  
仰羡黄昏鸟，投林羽翮轻。  

倦夜  
竹凉侵卧内，野月满庭隅。重露成涓滴，稀星乍有无。暗飞萤自照，水宿鸟相呼。  
万事干戈里，空悲清夜徂。  

晚秋陪严郑公摩诃池泛舟得溪字  
湍驶风醒酒，船回雾起堤。高城秋自落，杂树晚相迷。坐触鸳鸯起，巢倾翡翠低。  
莫须惊白鹭，为伴宿青溪。  

送舍弟颖赴齐州三首  
岷岭南蛮北，徐关东海西。此行何日到，送汝万行啼。绝域惟高枕，清风独杖藜。  
危时暂相见，衰白意都迷。  
风尘暗不开，汝去几时来。兄弟分离苦，形容老病催。江通一柱观，日落望乡台。  
客意长东北，齐州安在哉。  
诸姑今海畔，两弟亦山东。去傍干戈觅，来看道路通。短衣防战地，匹马逐秋风。  
莫作俱流落，长瞻碣石鸿。  

怀旧  
地下苏司业，情亲独有君。那因丧乱后，便作死生分。老罢知明镜，悲来望白云。  
自从失词伯，不复更论文。  

初冬  
垂老戎衣窄，归休寒色深。渔舟上急水，猎火著高林。日有习池醉，愁来梁父吟。  
干戈未偃息，出处遂何心。  

观李固请司马弟山水图三首  
易简高人意，匡床竹火炉。寒天留远客，碧海挂新图。虽对连山好，贪看绝岛孤。  
群仙不愁思，冉冉下蓬壶。  
方丈浑连水，天台总映云。人间长见画，老去恨空闻。范蠡舟偏小，王乔鹤不群。  
此生随万物，何路出尘氛。  
高浪垂翻屋，崩崖欲压床。野桥分子细，沙岸绕微茫。红浸珊瑚短，青悬薜荔长。  
浮查并坐得，仙老暂相将。  

送王侍御往东川放生池祖席  
东川诗友合，此赠怯轻为。况复传宗匠，空然惜别离。梅花交近野，草色向平池。  
傥忆江边卧，归期愿早知。  

正月三日归溪上有作简院内诸公  
野外堂依竹，篱边水向城。蚁浮仍腊味，鸥泛已春声。药许邻人属刂，书从稚子擎。  
白头趋幕府，深觉负平生。  

春日江村五首  
农务村村急，春流岸岸深。乾坤万里眼，时序百年心。茅屋还堪赋，桃源自可寻。  
艰难昧生理，飘泊到如今。  
迢递来三蜀，蹉跎有六年。客身逢故旧，发兴自林泉。过懒从衣结，频游任履穿。  
藩篱颇无限，恣意向江天。  
种竹交加翠，栽桃烂漫红。经心石镜月，到面雪山风。赤管随王命，银章付老翁。  
岂知齿牙落，名玷荐贤中。  
扶病垂朱绂，归休步紫苔。郊扉存晚计，幕府愧群材。燕外晴丝卷，鸥边水叶开。  
邻家送鱼鳖，问我数能来。  
群盗哀王粲，中年召贾生。登楼初有作，前席竟为荣。宅入先贤传，才高处士名。  
异时怀二子，春日复含情。  

春远  
肃肃花絮晚，菲菲红叶轻。日长唯鸟雀，春远独柴荆。数有关中乱，何曾剑外清。  
故乡归不得，地入亚夫营。  

承闻故房相公灵榇自阆州启殡归葬东都有作二首  
远闻房太尉，归葬陆浑山。一德兴王后，孤魂久客间。孔明多故事，安石竟崇班。  
他日嘉陵泪，仍沾楚水还。  
丹旐飞飞日，初传发阆州。风尘终不解，江汉忽同流。剑动亲身匣，书归故国楼。  
尽哀知有处，为客恐长休。  

宴戎州杨使君东楼  
胜绝惊身老，情忘发兴奇。座从歌妓密，乐任主人为。重碧拈春酒，轻红擘荔枝。  
楼高欲愁思，横笛未休吹。  

喜雨  
南国旱无雨，今朝江出云。入空才漠漠，洒迥已纷纷。巢燕高飞尽，林花润色分。  
晚来声不绝，应得夜深闻。  

渝州候严六侍御不到先下峡  
闻道乘骢发，沙边待至今。不知云雨散，虚费短长吟。山带乌蛮阔，江连白帝深。  
船经一柱观，留眼共登临。  

宴忠州使君侄宅  
出守吾家姪，殊方此日欢。自须游阮舍，不是怕湖滩。乐助长歌逸，杯饶旅思宽。  
昔曾如意舞，牵率强为看。  

闻高常侍亡  
归朝不相见，蜀使忽传亡。虚历金华省，何殊地下郎。致君丹槛折，哭友白云长。  
独步诗名在，祇令故旧伤。  

禹庙  
禹庙空山里，秋风落日斜。荒庭垂桔柚，古屋画龙蛇。云气嘘青壁，江声走白沙。  
早知乘四载，疏凿控三巴。  

题忠州龙兴寺所居院壁  
忠州三峡内，井邑聚云根。小市常争米，孤城早闭门。空看过客泪，莫觅主人恩。  
淹泊仍愁虎，深居赖独园。  

哭严仆射归榇  
素幔随流水，归舟返旧京。老亲如宿昔，部曲异平生。风逆蛟龙匣，天长骠骑营。  
一哀三峡暮，遗后见君情。  

旅夜书怀  
细草微风岸，危樯独夜舟。星垂平野阔，月涌大江流。名岂文章著，官应老病休。  
飘零何所似#天地一沙鸥。  

云安九日郑十八携酒陪诸公宴  
寒花开已尽，菊蕊独盈枝。旧摘人频异，轻香酒随。地偏初衣衤夹，山拥更登危。  
万国皆戎马，酣歌泪欲垂。  

别常征君  
儿扶犹杖策，卧病一秋强。白发少新洗，寒衣宽总长。故人忧见及，此别泪相忘。  
各逐萍流转，来书细作行。  

长江二首  
众水会涪万，瞿塘争一门。朝宗人共挹，盗贼尔谁尊。孤石隐如马，高萝垂饮猿。  
归心异波浪，何事即飞翻。  
浩浩终不息，乃知东极临。众流归海意，万国奉君心。色借潇湘阔，声驱滟氵预沉。  
未辞添雾雨，接上过衣襟。  

怀锦水居止二首  
军旅西征僻，风尘战伐多。犹闻蜀父老，不忘舜讴歌。天险终难立，柴门岂重过。  
朝朝巫峡水，远逗锦江波。  
万里桥西宅，百花潭北庄。层轩皆面水，老树饱经霜。雪岭界天白，锦城曛日黄。  
惜哉形胜地，回首一茫茫。  

将晓二首  
石城除击柝，铁锁欲开关。鼓角悲荒塞，星河落曙山。巴人常小梗，蜀使动无还。  
垂老孤帆色，飘飘犯百蛮。  
军吏回官烛，舟人自楚歌。寒沙蒙薄雾，落月去清波。壮惜身名晚，衰惭应接多。  
归朝日簪笏，筋力定如何。  

遣愤  
闻道花门将，论功未尽归。自从收帝里，谁复总戎机。蜂虿终怀毒，雷霆可震威。  
莫令鞭血地，再湿汉臣衣。  

又雪  
南雪不到地，青崖沾未消。微微向日薄，脉脉去人遥。冬热鸳鸯病，峡深豺虎骄。  
愁边有江水，焉得北之朝。  
雨  
冥冥甲子雨，已度立春时。轻箑烦相向，纤纟希恐自疑。烟添才有色，风引更如丝。  
直觉巫山暮，兼催宋平悲。  

南楚  
南楚青春异，暄寒早早分。无名江上草，随意岭头云。正月蜂相见，非时鸟共闻。  
杖藜妨跃马，不是故离群。  

子规  
峡里云安县，江楼翼瓦齐。两边山木合，终日子规啼。眇眇春风见，萧萧夜色凄。  
客愁那听此，故作傍人低。  

船下夔州郭宿雨湿不得上岸别王十二判官  
依沙宿舸船，石濑月涓涓。风起春灯乱，江鸣夜雨悬。晨钟云岸湿，胜地石堂烟。  
柔橹轻鸥外，含情觉汝贤。  

移居夔州郭  
伏枕云安县，迁居白帝城。春知催柳别，江与放船清。农事闻人说，山光见鸟情。  
禹功饶断石，且就土微平。  

晓望白帝城盐山  
徐步携班杖，看山仰白头。翠深开断壁，红远结飞楼。日出清江望，暄和散旅愁。  
春城见松雪，始拟进归舟。  

上白帝城  
城峻随天壁，楼高更女墙。江流思夏后，风至忆襄王。老去闻悲角，人扶报夕阳。  
公孙初恃险，跃马意何长。  

滟滪堆  
巨石水中央，江寒出水长。沉牛答云雨，如马戒舟航。天意存倾覆，神功接混茫。  
干戈连解缆，行止忆垂堂。  

忆郑南  
郑南伏毒寺，潇洒到江心。石影衔珠阁，泉声带玉琴。风杉曾曙倚，云峤忆春临。  
万里苍茫水，龙蛇只自深。  

奉寄李十五秘书文嶷二首  
避暑云安县，秋风早下来。暂留鱼复浦，同过楚王台。猿鸟千崖窄，江湖万里开。  
竹枝歌未好，画舸莫迟回。  
行李千金赠，衣冠八尺身。飞腾知有策，意度不无神。班秩兼通贵，公侯出异人。  
玄成负文彩，世业岂沉沦。  

热三首  
雷霆空霹雳，云雨竟虚无。炎赫衣流汗，低垂气不苏。乞为寒水玉，愿作冷秋菰。  
那似儿童岁，风凉出舞雩。  
瘴云终不灭，泸水复西来，闭户人高卧，归林鸟却回。峡中都似火，江上只空雷。  
想见阴宫雪，风门飒沓开。  
朱李沉不冷，凋胡炊屡新。将衰骨尽痛，被暍味空频。欻翕炎蒸景，飘□征戍人。  
十年可解甲，为尔一沾巾。  

晚晴  
返照斜初彻，浮云薄未归。江虹明远饮，峡雨落馀飞。凫雁终高去，熊罴觉自肥。  
秋分客尚在，竹露夕微微。  
雨  
万木云深隐，连山雨未开。风扉掩不定，水鸟过仍回。鱼交馆如鸣杼，樵舟岂伐枚。  
清凉破炎毒，衰意欲登台。  

白盐山  
卓立群峰外，蟠根积水边。他皆任厚地，尔独近高天。白榜千家邑，青秋万估船。  
词人取佳句，刻画竟谁传。  

送十五弟侍御使蜀  
喜弟文章进，添予别兴牵。数杯巫峡酒，百丈内江船。未息豺狼斗，空催犬马年。  
归朝多便道，搏击望秋天。  

中宵  
西阁百寻馀，中宵步绮疏。飞星过水白，落月动沙虚。择木知幽鸟，潜波想巨鱼。  
亲朋满天地，兵甲少来书。  

不寐  
瞿塘夜水黑，城内改更筹。翳翳月沉雾，辉辉星近楼。气衰甘少寐。心弱恨容愁。  
多垒满山谷，桃源无处求。  

中夜  
中夜江山静，危楼望北辰。长为万里客，有愧百年身。故国风云气，高堂战伐尘。  
故雏负恩泽，嗟尔太平人。  

垂白  
垂白冯唐老，青秋宋玉悲。江喧长少睡，楼迥独移时。多难身何补，无家病不辞。  
甘从千日醉。未许七哀诗。  

草阁  
草阁临无地，柴扉永不关。鱼龙回夜水，星月动秋山。久露晴初湿，高云薄未还。  
泛舟惭小妇，飘泊损红颜。  

江月  
江月光于水，高楼思杀人。天边长作客，老去一沾巾。玉露氵专清影，银河没半轮。  
谁家挑锦字，烛灭翠眉颦。  

月圆  
孤月当楼满，寒江动夜扉。委波金不定，照席绮逾依。未缺空山静，高悬列宿稀。  
故园松桂发，万里共清辉。  

宿江边阁  
暝色延山径，高斋次水门。薄云岩际宿，孤月浪中翻。鹳鹤追飞静，豺狼得食喧。  
不眠忧战伐，无力正乾坤。  

西阁雨望  
楼雨沾云幔，山寒著水城。径添沙面出，湍减石棱生。菊蕊凄疏放，松林驻远情。  
滂沱朱槛湿，万客傍檐楹。  

雨四首  
微雨不滑道，断云疏复行。紫崖奔处黑，白鸟去边明。秋日新沾影，寒江旧落声。  
柴扉临野碓，半湿捣香粳。  
江雨旧无时，天晴忽散丝。暮秋沾物冷，今日过云迟。上马回休出，看鸥坐不移。  
高轩当滟滪，润色静书帷。  
物色岁将晏，天隅人未归。朔风鸣淅淅，寒雨下霏霏。多病久加饭，衰容新授衣。  
时危觉凋丧，故旧短书稀。  
楚雨石苔滋，京华消息迟。山寒青兕叫，江晚白鸥饥。神女光钿落，鲛人织杼悲。  
繁忧不自整，终日洒如丝。  

江上  
江上日多雨，萧萧荆楚秋。高风下木叶，永夜揽貂裘。勋业频看镜，行藏独倚楼。  
时危思报主，衰谢不能休。  

雨晴  
雨时山不改，晴罢峡如新。天路看殊俗，秋江思杀人。有猿挥泪尽，无犬附书频。  
故国愁眉外，长歌欲损神。  

西阁夜  
恍惚寒江暮，逶迤白雾昏。山虚风落石，楼静月侵门。击柝可怜子，无衣何处村。  
时危关百虑，盗贼尔犹存。  
月  
四更山吐月，残夜水明楼。尘匣元开镜，风帘自上钩。兔应疑鹤发，蟾亦恋貂裘。  
斟酌酌娥寡，天寒奈九秋。  

西阁三度期大昌严明府同宿不到  
问子能来宿，今宜索故要。匣琴虚夜夜，手板自朝朝。金吼霜钟彻，花催蜡炬销。  
早凫江槛底，双影漫飘□。  

巫峡敝庐奉赠侍御四舅别之澧朗  
江城秋日落，山鬼闭门中。行李淹吾舅，诛茅问老翁。赤眉犹世乱，青眼只途穷。  
传语桃源客，人今出处同。  

第五弟丰独在江左近三四载寂无消息觅使寄此二首  
乱后嗟吾在，羁栖见汝难。草黄骐骥病，沙晚鹡鸰寒。楚设关城险，吴吞水府宽。  
十年朝夕泪，衣袖不曾干。  
闻汝依山寺，杭州定越州。风尘淹别日，江汉失清秋。影著啼猿树，魂飘结蜃楼。  
明年下春水，东尽白云求。  

九日诸人集于林  
九日明朝是，相要旧俗非。老翁难早出，贤客幸知归。旧采黄花剩，新梳白发微。  
漫看年少乐，忍泪已沾衣。  

洞房  
洞房环珮冷，玉殿起秋风。秦地应新月，龙地满旧宫。系舟今夜远，清漏往时同。  
万里黄山北，园陵白露中。  

宿昔  
宿昔青门里，蓬莱仗数移。花娇迎杂树，龙喜出平池。落日留王母，微风倚少儿。  
宫中行乐秘，少有外人知。  

能画  
能画毛延寿，投壶郭舍人。每蒙天一笑，复似物皆春。政化平如水，皇明断若神。  
时时用抵戏，亦未杂风尘。  

斗鸡  
斗鸡初赐锦，舞马既登床。帘下宫人出，楼前御曲长。仙游终一□，女乐久无香。  
寂寞骊山道，清秋草木黄。  

历历  
历历开元事，分明在眼前。无端盗贼起，忽已岁时迁。巫峡西江外，秦城北斗边。  
为郎从白首，卧病数秋天。  

洛阳  
洛阳昔陷没，胡马犯潼关。天子初愁思，都人惨别颜。清笳去宫阙，翠盖出关山。  
故老仍流涕，龙髯幸再攀。  

骊山  
骊山绝望幸，花萼罢登临。地下无朝烛，人间有赐金。鼎湖龙去远，银海雁飞深。  
万岁蓬莱日，长悬旧羽林。  

提封  
提封汉天下，万国尚同心。借问悬军守，何如俭德临。时征俊□入，莫虑犬羊侵。  
愿戒兵犹火，恩加四海深。  

覆舟二首  
巫峡盘涡晓，黔阳贡物秋。丹砂同陨石，翠羽共沉舟。羁使空斜影，龙居□积流。  
篙工幸不溺，俄顷逐轻鸥。  
竹宫时望拜，桂馆或求仙。姹女凌波日，神光照夜年。徒闻斩蛟剑，无复爨犀船。  
使者随秋色，迢迢独上天。  

送李功曹之荆州充郑侍御判官重赠  
曾闻宋玉宅，每欲到荆州。此地生涯晚，遥悲水国秋。孤城一柱观，落日九江流。  
使者虽光彩，青枫远自愁。  

夜宿西阁晓呈元二十一曹长  
城暗更筹急，楼高雨雪微。稍通绡幕霁，远带玉绳稀。门鹊晨光起，樯乌宿处飞。  
寒江流甚细，有意待人归。  

西阁口号呈元二十一  
山木抱云稠，寒空绕上头。雪岩才变石，风幔不依楼。社稷堪流涕，安危在运筹。  
看君话王室，感动几销忧。  

不离西阁二首  
江柳非时发，江花冷色频。地偏应有瘴，腊近已含春。失学从愚子，无家任老身。  
不知西阁意，肯别定留人。  
西阁从人别，人今亦故亭。江云飘素练，石壁断空青。沧海先迎日，银河倒列星。  
平生耽胜事，吁骇始初经。  

览镜呈柏中丞  
渭水流关内，终南在日边。胆销豺虎窟，泪入犬羊天。起晚堪从事，行迟更学仙。  
镜中衰谢色，万一故人怜。  

陪柏中丞观宴将士二首  
极乐三军士，谁知百战场。无私齐绮馔，久坐密金章。醉客沾鹦鹉，佳人指凤凰。  
几时来翠节，特地引红妆。  
绣段装檐额，金花帖鼓腰。一夫先舞剑，百戏后歌钅焦。江树城孤远，云台使寂寥。  
汉朝频选将，应拜霍嫖姚。  

峡口二首  
峡口大江间，西南控百蛮。城欹连粉堞，岸断更青山。开辟当天险，防隅一水关。  
乱离闻鼓角，秋气动哀颜。  
时清关失险，世乱戟如林。去矣英雄事，荒哉割据心。芦花留客晚，枫树坐猿深。  
疲苶烦亲故，诸侯数赐金。  

瞿塘两崖  
三峡传何处，双崖壮此门。入天犹石色，穿水忽云根。猱玃须髯古，蛟龙窟宅尊。  
羲和冬驭近，愁畏日车翻。  

送鲜于万州迁巴州  
京兆先时杰，琳琅照一门。朝廷偏注意，接近与名藩。祖帐排舟数，寒江触石喧。  
看君妙为政，他日有殊恩。  

奉送十七舅下邵桂  
绝域三冬暮，浮生一病身。感深辞舅氏，别后见何人。缥缈苍梧帝，推迁孟母邻。  
昏昏阻云水，侧望苦伤神。  

寄杜位  
寒日经檐短，穷猿失木悲。峡中为客恨，江上忆君时。天地身何在，风尘病敢辞。  
封书两行泪，沾洒裛新诗。  

瀼西寒望  
水色含群动，朝光切太虚。年侵频怅望，兴远一萧疏。猿挂时相学，鸥行炯自如。  
瞿塘春欲至，定卜瀼西居。  

江梅  
梅蕊腊前破，梅花年后多。绝知春意好，最奈客愁何。雪树元同色，江风亦自波。  
故园不可见，巫岫郁嵯峨。  

庭草  
楚草经寒碧，庭春入眼浓。旧低收叶举，新掩卷牙重。步履宜轻过，开筵得屡供。  
看花随节序，不敢强为容。  

鹦鹉  
鹦鹉含愁思，聪明忆别离。翠衿浑短尽，红觜漫多知。未有开笼日，空残旧宿枝。  
世人怜复损，何用羽毛奇。  

孤雁  
孤雁不饮啄，飞鸣声念群。谁怜一片影，相失万重云。望断似犹见，哀多如更闻。  
野鸦无意绪，鸣噪亦纷纷。  

鸥  
江浦寒鸥戏，无他亦自饶。却思翻玉羽，随意点春苗。雪暗还须浴，风生一任飘。  
几群沧海上，清影日萧萧。  

猿  
袅袅啼虚壁，萧萧挂冷枝。艰难人不免，隐见尔如知。惯习元从众，全生或用奇。  
前林腾每及，父子莫相离。  

麂  
永与清溪别，蒙将玉馔俱。无才逐仙隐，不敢恨庖厨。乱世轻全物，微声及祸枢。  
衣冠兼盗贼，饕餮用斯须。  

鸡  
纪德名标五，初鸣度必三。殊方听有异，失次晓无惭。问俗人情以，充庖尔辈堪。  
气交亭育际，巫峡漏司南。  

黄鱼  
日见巴东峡，黄鱼出浪新。脂膏兼饲犬，长大不容身。筒桶相沿久，风雷肯为伸。  
泥沙卷涎沫，回首怪龙鳞。  

白小  
白小群分命，天然二寸鱼。细微沾水族，风俗当园蔬。入肆银花乱，倾筐雪片虚。  
生成犹拾卵，尽取义何如。  

老病  
老病巫山里，稽留楚客中。药残他日裹，花发去年丛。夜足沾沙雨，春多逆水风。  
合分双赐笔，犹作一飘蓬。  

雨  
始贺天休雨，还嗟地出雷。骤看浮峡过，密作渡江来。牛马行无色，蛟龙斗不开。  
干戈盛阴气，未必自阳台。  

晴二首  
久雨巫山暗，新晴锦绣文。碧知湖外草，红见海东云。竟日莺相和，摩宵鹤数群。  
野花干更落，风处急纷纷。  
啼乌争引子，鸣鹤不归林。下食遭泥去，高飞恨久阴。雨声冲塞尽，日气射江深。  
回首周南客，驱驰魏阙心。  

奉送韦中丞之晋赴湖南  
宠渥征黄渐，权宜借寇频。湖南安背水，峡内忆行春。王室仍多故，苍生倚大臣。  
还将徐孺榻，处处待高人。  

别崔潩因寄薛据孟云卿  
志士惜妄动，知深难固辞。如何久磨砺，但取不磷缁。夙夜听忧主，飞腾急济时。  
荆州遇薛孟，为报欲论诗。  

送王十六判官  
客下荆南尽，君今复入舟。买薪犹白帝，鸣橹已沙头。衡霍生春早，潇湘共海浮。  
荒林庾信宅，为仗主人留。  

王十五前阁会  
楚岸收新雨，春台引细风。情人来石上，鲜鲙出江中。邻舍烦书札，肩舆强老翁。  
病身虚俊味，何幸饫儿童。  

怀灞上游  
怅望东陵道，平生灞上游。春浓停野骑，夜宿敞云楼。离别人谁在，经过老自休。  
眼前今古意，江汉一归舟。  

熟食日示宗文宗武  
消渴游江汉，羁栖尚甲兵。几年逢熟食，万里逼清明。松柏邙山路，风花白帝城。  
汝曹催我老，回首泪纵横。  

又示两儿  
令节成吾老，他时见汝心。浮生看物变，为恨与年深。长葛书难得，江州涕不禁。  
团圆思弟妹，行坐白头吟。  

入宅三首  
奔峭背赤甲，断崖当白盐。客居愧迁次，春色渐多添。花亚欲移竹，鸟窥新卷帘。  
衰年不敢恨，胜概欲相兼。  
乱后居难定，春归客未还。水生鱼复浦，云暖麝香山。半顶梳头白，过眉拄杖斑。  
相看多使者，一一问函关。  
宋玉归州宅，云通白帝城。吾人淹老病，旅食岂才名。峡口风常急，江流气不平。  
只应与儿子，飘转任浮生。  

卜居  
归羡辽东鹤，吟同楚执珪。未成游碧海，著处觅丹梯。云嶂宽江北，春耕破瀼西。  
桃红客若至，定似昔人迷。  

暮春题瀼西新赁草屋五首  
久嗟三峡客，再与暮春期。百舌欲无语，繁花能几时。谷虚云气薄，波乱日华迟。  
战伐何由定，哀伤不在兹。  
此邦千树橘，不见比封君。养拙干戈际，全生麋鹿群。畏人江北草，旅食瀼西云。  
万里巴渝曲，三年实饱闻。  
彩云阴复白，锦树晓来青。身世双蓬鬓，乾坤一草亭。哀歌时自惜，醉舞为谁醒。  
细雨荷锄立，江猿吟翠屏。  
壮年学书剑，他日委泥沙。事主非无禄，浮生即有涯。高斋依药饵，绝域改春华。  
丧乱丹心破，王臣未一家。  
欲陈济世策，已老尚书郎。未息豺狼斗，空惭鸳鹭行。时危人事急，风逆羽毛伤。  
落日悲江汉，中宵泪满床。  

过客相寻  
穷老真无事，江山已定居。地幽忘盥栉。客至罢琴书。挂壁移筐果，呼儿间煮鱼。  
时闻系舟楫，及此问吾庐。  

竖子至  
禗梨才缀碧，梅杏半传黄。小子幽园至，轻笼熟柰香。山风犹满把，野露及新尝。  
欹枕江湖客，提携日月长。  

得舍弟观书自中都已达江陵今兹暮春月末行李合到夔州悲喜相兼团圆可待赋诗即事情见乎词  
尔过江陵府，何时到峡州。乱离生有别，聚积病应瘳。飒飒开啼眼，朝朝上水楼。  
老身须付托，白骨更何忧。  

喜观即到复题短篇二首  
巫峡千山暗，终南万里春。病中吾见弟，书到汝为人。意答儿童问，来经战伐新。  
泊船悲喜后，款款话归秦。  
待尔瞋乌鹊，抛书示鹡鸰。枝间喜不去，原上急曾经。江阁嫌津柳，风帆数驿亭。  
应谕十年事，撚绝始星星。  

舍弟观归蓝田迎新妇送示两篇  
汝去迎妻子，高秋念却回。即今萤已乱，好与雁同来。东望西江永，南游北户开。  
卜居期静处，会有故人杯。  
楚塞难为别，蓝田莫滞留。衣裳判白露，鞍马信清秋。满峡重江水，开帆八月舟。  
此时同一醉，应在仲宣楼。  

园  
仲夏流多水，清晨向小园。碧溪摇艇阔，朱果烂枝繁。始为江山静，终防市井喧。  
畦蔬绕茅屋，自足媚盘飧。  

归  
束带还骑马，东西却渡船。林中才有地，峡外绝无天。虚白高人静，喧卑俗累牵。  
他乡阅迟暮，不敢废诗篇。  

闻惠二过东溪特一送  
惠子白驹瘦，归溪唯病身。皇天无老眼，空谷滞斯人。崖蜜松花熟，山杯竹叶新。  
柴门了无事，黄绮未称臣。  

月三首  
断续巫山雨，天河此夜新。若无青嶂月，愁杀白头人。魍魉移深树，虾蟆动半轮。  
故园当北斗，直想照西秦。  
并照巫山出，新窥楚水清。羁栖愁里见，二十四回明。必验升沉体，如知进退情。  
不违银汉落，亦伴玉绳横。  
万里瞿塘月，春来六上弦。时时开暗室，故故满青天。爽合风木禁静，高当泪脸悬。  
南飞有乌鹊，夜久落江边。  

晨雨  
小雨晨光内，初来叶上闻。雾交才洒地，风折旋随云。暂起柴荆色，轻沾鸟兽群。  
麝香山一半，亭午未全分。  

夜雨  
小雨夜复密，回风吹早秋。野凉侵闭户，江满带维舟。通籍恨多病，为郎忝薄游。  
天寒出巫峡，醉别仲宣楼。  

更题  
只应踏初雪，骑马发荆州。直怕巫山雨，真伤白帝秋。群公苍玉佩，天子翠云裘。  
同舍晨趋侍，胡为淹此留。  

溪上  
峡内淹留客，溪边四五家。古苔生迮地，秋竹隐疏花。塞俗人无井，山田饭有沙。  
西江使船至，时复问京华。  

树间  
岑寂双柑树，婆娑一院香。交柯低几杖，垂实碍衣裳。满岁如松碧，同时待菊黄。  
几回沾叶露，乘月坐胡床。  

白露  
白露团甘子，清晨散马蹄。圃开连石树，船渡入江溪。凭几看鱼乐，回鞭急鸟栖。  
渐知秋实美，幽径恐多蹊。  

吾宗  
吾宗老孙子，质朴古人风。耕凿安时论，衣冠与世同。在家常早起，忧国愿年丰。  
语及君臣际，经书满腹中。  

秋日寄题郑监湖上亭三首  
碧草违春意，沅湘万里秋。池要山简马，月静庾公楼。磨灭余篇翰，平生一钓舟。  
高唐寒浪减，仿佛识昭丘。  
新作湖边宅，还闻宾客过。自须开竹径，谁道避云萝。官序潘生拙，才名贾傅多。  
舍舟应卜地，邻接意如何。  
暂阻蓬莱阁，终为江海人。挥金应物理，拖玉岂吾身。羹煮秋莼滑，杯凝露菊新。  
赋诗分气象，佳句莫频频。  

社日两篇  
九农成德业，百社发光辉。报效神如在，馨香旧不违。南翁巴曲醉，北雁塞声微。  
尚想东方朔，诙谐割肉归。  
陈平亦分肉，太史竟论功。今日江南老，他时渭北童。欢娱看绝塞，涕泪落秋风。  
鸳鹭回金阙，谁怜病峡中。  

八月十五夜月二首  
满目飞明镜，归心折大刀。转蓬行地远，攀桂仰天高。水路疑霜雪，林栖见羽毛。  
此时瞻白兔，直欲数秋毫。  
稍下巫山峡，犹衔白帝城。气沉全浦暗，轮仄半楼明。刁斗皆催晓，蟾蜍且自倾。  
张弓倚残魄，不独汉家营。  

十六夜玩月  
旧挹金波爽，皆传玉露秋。关山随地阔，河汉近人流。谷口樵归唱，孤城笛起愁。  
巴童浑不寐，半夜有行舟。  

十七夜对月  
秋月仍圆夜，江村独老身。卷帘还照客，倚杖更随人。光射潜虯动，明翻宿鸟频。  
茅斋依橘柚，清切露华新。  

九月一日过孟十二仓曹十四主簿兄弟  
黎杖侵寒露，蓬门起曙烟。力稀经树歇，老困拨书眠。秋觉追随尽，来因孝友偏。  
清谈见滋味，尔辈可忘年。  

孟氏  
孟氏好兄弟，养亲惟小园。承颜胼手足，坐客强盘飧。负米夕葵外，读书秋树根。  
卜邻惭近舍，训子学谁门。  

孟仓曹步趾领新酒酱二物满器见遗老夫  
楚岸通秋屐，胡床面夕畦。籍糟分汁滓，酱落提携。饭粝添香味，朋来有醉泥。  
理生那免俗，方法报山妻。  

送孟十二仓曹赴东京选  
君行别老亲，此去苦家贫。藻镜留连客，江山憔悴人。秋风楚竹冷，夜雪巩梅春。  
朝夕高堂念，应宜彩服新。  

凭孟仓曹将书觅土娄旧庄  
平居丧乱后，不到洛阳岑。为历云山问，无辞荆棘深。北风黄叶下，南浦白头吟。  
十载江湖客，茫茫迟暮心。  

秋野五首  
秋野日疏芜，寒江动碧虚。系舟蛮井络，卜宅楚村墟。枣熟从人打，葵荒欲自锄。  
盘飧老夫食，分减及溪鱼。  
易识浮生理，难教一物违。水深鱼极乐，林茂鸟知归。衰老甘贫病，荣华有是非。  
秋风吹几杖，不厌北山薇。  
礼乐攻吾短，山林引兴长。掉头纱帽仄，曝背竹书光。风落收松子，天寒割蜜房。  
稀疏小红翠，驻屐近微香。  
远岸秋沙白，连山晚照红。潜鳞输骇浪，归翼会高风。砧响家家发，樵声个个同。  
飞霜任青女，赐被隔南宫。  
身许麒麟画，年衰鸳鹭群。大江秋易盛，空峡夜多闻。径隐千重石，帆留一片云。  
儿童解蛮语，不必作参军。  

课小竖锄斫舍北果林枝蔓荒秽净讫移床三首  
病枕依茅栋，荒锄净果林。背堂资僻远，在野兴清深。山雉防求敌，江猿应独吟。  
泄云高不去，隐几亦无心。  
众壑生寒早，长林卷雾齐。青虫悬就日，朱果落封泥。薄俗防人面，全身学马蹄。  
吟诗重回首，随意葛巾低。  
篱弱门何向，沙虚岸只摧。日斜鱼更食，客散鸟还来。寒水光难定，秋山响易哀。  
天涯稍曛黑，倚杖独徘徊。  

季秋苏五弟缨江楼夜宴崔十三评事韦少府侄三首  
峡险江惊急，楼高月迥明。一时今夕会，万里故乡情。星落黄姑渚，秋辞白帝城。  
老人因酒病，坚坐看君倾。  
明月生长好，浮云薄渐遮。悠悠照远塞，悄悄忆京华。清动杯中物，高随海上槎。  
不眠瞻白兔，百过落乌纱。  
对月那无酒，登楼况有江。听歌惊白鬓，笑舞拓秋窗。樽蚁添相续，沙鸥并一双。  
尽怜君醉倒，更觉片心降。  

戏寄崔评事表侄苏五表弟韦大少府诸侄  
隐豹深愁雨，潜龙故起云。泥多仍径曲，心醉沮贤群。忍待江山丽，还披鲍谢文。  
高楼忆疏豁，秋兴坐氤氲。  

季秋江村  
乔木村墟古，疏篱野蔓悬。素琴将暇日，白首望霜天。登俎黄甘重，支床锦石圆。  
远游虽寂寞，难见此山川。  

小园  
由来巫峡水，本自楚人家。客病留因药，春深买为花。秋庭风落果，瀼岸雨颓沙。  
问俗营寒事，将诗待物华。  

自瀼西荆扉且移居东屯茅屋四首  
白盐危峤北，赤甲古城东。平地一川稳，高山四面同。烟霜凄野日，粳稻熟天风。  
人事伤蓬转，吾将守桂丛。  
东屯复瀼西，一种住清溪。来往皆茅屋，淹留为稻畦。市喧宜近利，林僻此无蹊。  
若访衰翁语，须令剩客迷。  
道北冯都使，高斋见一川。子能渠细石，吾亦沼清泉。枕带还相似，柴荆即有焉。  
斫畬应费日，解缆不知年。  
牢落西江外，参差北户间。久游巴子国，卧病楚人山。幽独移佳境，清深隔远关。  
寒空见鸳鹭，回首忆朝班。  

东屯北崦  
盗贼浮生困，诛求异俗贫。空村唯见鸟，落日不逢人。步壑风吹面，看松露滴身。  
远山回白首，战地有黄尘。  

从驿次草堂复至东屯茅屋二首  
峡内归田客，江边借马骑。非寻戴安道，似向习家池。山险风烟僻，天寒橘柚垂。  
筑场看敛积，一学楚人为。  
短景难高卧，衰年强此身。山家蒸栗煖，野饭射麋新。世路知交薄，门庭畏客频，  
牧童斯在眼，田父实为邻。  

暂往白帝复还东屯  
复作归田去，犹残获稻功。筑场怜穴蚁，拾穗许村童。落杵光辉白，除芒子粒红。  
加餐可扶老，仓廪慰飘蓬。  

茅堂检校收稻二首  
香稻三秋末，平田百顷间。喜无多屋宇，幸不碍云山。御衤夹侵寒气，尝新破旅颜。  
红鲜终日有，玉粒未吾悭。  
稻米炊能白，秋葵煮复新。谁云滑易饱，老藉软俱匀。种幸房州熟，苗同伊阙春。  
无劳映渠碗，自有色如银。  

刈稻了咏怀  
稻获空云水，川平对石门。寒风疏草木，旭日散鸡豚。野哭初闻战，樵歌稍出村。  
无家问消息，作客信乾坤。  

晚晴吴郎见过北舍  
圃畦新雨润，愧子废钅且来。竹杖交头拄，柴扉扫径开。欲栖群鸟乱，未去小童催。  
明日重阳酒，相迎自酉发醅。  

九日二首  
旧日重阳日，传杯不放杯。即今蓬鬓改，但愧菊花开。北阙心长恋，西江首独回。  
茱萸赐朝士，难得一枝来。  
旧与苏司业，兼随郑广文。采花香泛泛，坐客醉纷纷。野树欹还倚，秋砧醒却闻。  
欢娱两冥漠，西北有孤云。  

秋峡  
江涛万古峡，肺气久衰翁。不寐防巴虎，全生狎楚童。衣裳垂素发，门巷落丹枫。  
常怪商山老，兼存翊赞功。  

秋清  
高秋苏肺气，白发自能梳。药饵憎加减，门庭闷扫除。杖藜还客拜，爱竹遣儿书。  
十月江平稳，轻舟进所如。  

峡隘  
闻说江陵府，云沙静眇然。白鱼如切玉，朱橘不论钱。水有远湖树，人今何处船。  
青山各在眼，却望峡中天。  

晓望  
白帝更声尽，阳台曙色分。高峰寒上日，叠岭宿霾云。地坼江帆隐，天清木叶闻。  
荆扉对麋鹿，应共尔为群。  

摇落  
摇落巫山暮，寒江东北流。烟尘多战鼓，风浪少行舟。鹅费羲之墨，貂余季子裘。  
长怀报明主，卧病复高秋。  

日暮  
牛羊下来久，各已闭柴门。风月自清夜，江山非故园。石泉流暗壁，草露滴秋根。  
头白灯明里，何须花烬繁。  

耳聋  
生年鹖冠子，叹世鹿皮翁。眼复几时暗，耳从前月聋。猿鸣秋泪缺，雀噪晚愁空。  
黄落惊山树，呼儿问朔风。  

大历二年九月三十日  
为客无时了，悲秋向夕终。瘴馀夔子国，霜薄楚王宫。草敌虚岚翠，花禁冷叶红。  
年年小摇落，不与故园同。  

十月一日  
有瘴非全歇，为冬亦不难。夜郎溪日暖，白帝峡风寒。蒸裹如千室，焦糖幸一柈。  
兹辰南国重，旧俗自相欢。  

孟冬  
殊俗还多事，方冬变所为。破甘霜落爪，尝稻雪翻匙。巫峡寒都薄，黔溪瘴远随。  
终然减滩濑，暂喜息蛟螭。  

独坐二首  
竟日雨冥冥，双崖洗更清。水花寒落岸，山鸟暮过庭。暖老思燕玉，充饥忆楚萍。  
胡笳在楼上，哀怨不堪听。  
白狗斜临北，黄牛更在东。峡云常照夜，江月会兼风。晒药安垂老，应门试小童。  
亦知行不逮，苦恨耳多聋。  

闷  
瘴疠浮三蜀，风云暗百蛮。卷帘唯白水，隐几亦青山。猿捷长难见，鸥轻故不还。  
无钱从滞客，有镜巧催颜。  

反照  
反照开巫峡，寒空半有无。已低鱼复暗，不尽白盐孤。荻岸如秋水，松门似画图。  
牛羊识僮仆，既夕应传呼。  

向夕  
畎亩孤城外，江村乱水中。深山催短景，乔木易高风。鹤下云汀近，鸡栖草屋同。  
琴书散明烛，长夜始堪终。  

晚  
杖藜寻巷晚，炙背近墙暄。人见幽居僻，吾知拙养尊。朝廷问府主，耕稼学山村。  
归翼飞栖定，寒灯亦闭门。  

暝  
日下四山阴，山庭岚气侵。牛羊归径险，鸟雀聚枝深。正枕当星剑，收书动玉琴。  
半扉开烛影，欲掩见清砧。  

夜  
绝岸风威动，寒房烛影微。岭猿霜外宿，江鸟夜深飞。独立亲雄剑，哀歌叹短衣。  
烟尘绕阊阖，白首壮心违。  

云  
龙以瞿塘会，江依白帝深。终年常起峡，每夜必通林。收获辞霜渚，分明在夕岑。  
高斋非一处，秀气豁烦襟。  

雷  
巫峡中宵动，沧江十月雷。龙蛇不成蛰，天地划争回。却碾空山过，深蟠绝壁来。  
何须妒云雨，霹雳楚王台。  

朝二首  
清旭楚宫南，霜空万岭含。野人时独往，云木晓相参。俊鹘无声过，饥乌下食贪。  
病身终不动，摇落任江潭。  
浦帆晨初发，郊扉冷未开。林疏黄叶坠，野静白鸥来。础润休全湿，云晴欲半回。  
巫山冬可怪，昨夜有奔雷。  

夜二首  
白夜月休弦，灯花半委眠。号山无定鹿，落树有惊蝉。暂忆江东鲙，兼怀雪下船。  
蛮歌犯星起，空觉在天边。  
城郭悲笳暮，村墟过翼稀。甲兵年数久，赋敛夜深归。暗树依岩落，明河绕塞微。  
斗斜人更望，月细鹊休飞。  

戏作俳谐体遣闷二首  
异俗吁可怪，斯人难并居。家家养乌鬼，顿顿食黄鱼。旧识能为态，新知已暗疏。  
治生且耕凿，只有不关渠。  
西历青羌坂，南留白帝城。於菟侵客恨，粔籹作人情。瓦卜传神语，畬田费火耕。  
是非何处定，高枕笑浮生。  

谒真谛寺禅师  
兰若山高处，烟霞嶂几重。冻泉依细石，晴雪落长松。问法看诗妄，观身向酒慵。  
未能割妻子，卜宅近前峰。  

奉送卿二翁统节度镇军还江陵  
火旗还锦缆，白马出江城。嘹唳吟笳发，萧条别浦清。寒空巫峡曙，落日渭阳情。  
留滞嗟衰疾，何时见息兵。  

送田四弟将军将夔州柏中丞命起居江陵节度使阳城郡王卫公幕  
离筵罢多酒，起舵发寒塘。回首中丞座，驰笺异姓王。燕辞枫树日，雁度麦城霜。  
定醉山翁酒，遥怜似葛强。  

玉腕骝  
闻说荆南马，尚书玉腕骝。骖马覃飘赤汗，跼蹐顾长楸。胡虏三年入，乾坤一战收。  
举鞭如有问，欲伴习池游。  

题柏大兄弟山居屋壁二首  
叔父朱门贵，郎君玉树高。山居精典籍，文雅涉风骚。江汉终吾老，云林得尔曹。  
哀弦绕白雪，未与俗人操。  
野屋流寒水，山篱带薄云。静应连虎穴，喧已去人群。笔架沾窗雨，书签映隙曛。  
萧萧千里足，个个五花文。  

白帝楼  
漠漠虚无里，连连睥睨侵。楼光去日远，峡影入江深。腊破思端绮，春归待一金。  
去年梅柳意，还欲搅边心。  

白帝城楼  
江度寒山阁，城高绝塞楼。翠屏宜晚对，白谷会深游。急急能鸣雁，轻轻不下鸥。  
夷陵春色起，渐拟放扁舟。  

有叹  
壮心久零落，白首寄人间。天下兵常斗，江东客未还。穷猿号雨雪，老马怯关山。  
武德开元际，苍生岂重攀。  

江涨  
江发蛮夷涨，山添雨雪流。大声吹地转，高浪蹴天浮。鱼鳖为人得，蛟龙不自谋。  
轻帆好去便，吾道付沧洲。  

人日  
元日到人日，未有不阴时。冰雪莺难至，春寒花较迟。云随白水落，风振紫山悲。  
蓬鬓稀疏久，无劳比素丝。  

巫山县汾州唐使君十八弟宴别兼诸公携酒乐相送率题小诗留于屋壁  
卧病巴东久，今年强作归。故人犹远谪，兹日倍多违。接宴身兼杖，听歌泪满衣。  
诸公不相弃，拥别借光辉。  

远游  
江阔浮高栋，云长出断山。尘沙连越巂，风雨暗荆蛮。雁矫衔芦内，猿啼失木间。  
敝裘苏季子，历国未知还。  

归雁  
闻道今春雁，南归自广州。见花辞涨海，避雪到罗浮。是物关兵气，何时免客愁。  
年年霜露隔，不过五湖秋。  

春夜峡州田侍御长史津亭留宴得筵字  
北斗三更席，西江万里船。杖藜登水榭，挥翰宿春天。白发烦多酒，明星惜此筵。  
始知云雨峡，忽尽下牢边。  

泊松滋江亭  
纱帽随鸥鸟，扁舟系此亭。江湖深更白，松竹远微青。一柱全应近，高唐莫再经。  
今宵南极外，甘作老人星。  

乘雨入行军六弟宅  
曙角凌云乱，春城带雨长。水花分堑弱，巢燕得泥忙。令弟雄军佐，凡才污省郎。  
萍漂忍流涕，衰飒近中堂。  

上巳日徐司录林园宴集  
鬓毛垂领白，花蕊亚枝红。欹倒衰年废，招寻令节同。薄衣临积水，吹面受和风。  
有喜留攀桂，无劳问转蓬。  

宴胡侍御书堂  
江湖春欲暮，墙宇日犹微。暗暗书籍满，轻轻花絮飞。翰林名有素，墨客兴无违。  
今夜文星动，吾侪醉不归。  

和江陵宋大少府暮春雨后同诸公及舍弟宴书斋  
渥洼汗血种，天上麒麟儿。才士得神秀，书斋闻尔为。棣华晴雨好，彩服暮春宜。  
朋酒日欢会，老夫今始知。  

暮春陪李尚书李中丞过郑监湖亭泛舟得过字  
海内文章伯，湖边意绪多。玉樽移晚兴，桂楫带酣歌。春日繁鱼鸟，江天足芰荷。  
郑庄宾客地，衰白远来过。  

夏日杨长宁宅送崔侍御常正字入京得深字  
醉酒扬雄宅，升堂子贱琴。不堪垂老鬓，还对欲分襟。天地西江远，晨辰北斗深。  
乌台俯麟阁，长夏白头吟。  

江边星月二首  
骤雨清秋夜，金波耿玉绳。天河元自白，江浦向来澄。映物连珠断，缘空一镜升。  
馀光隐更漏，况乃露华凝。  
江月辞风槛，江星别雾船。鸡鸣还曙色，鹭浴自晴川。历历竟谁种，悠悠何处圆。  
客愁殊未已，他夕始相鲜。  

舟月对驿近寺  
更深不假烛，月朗自明船。金刹青枫外，朱楼白水边。城乌啼眇眇，野鹭宿娟娟。  
皓首江湖客，钩帘独未眠。  

舟中  
风餐江柳下，雨卧驿楼边。结缆排鱼网，连樯并米船。今朝云细薄，昨夜月清圆。  
飘泊南庭老，只应学水仙。  

江汉  
江汉思归客，乾坤一腐儒。片云天共远，永夜月同孤。落日心犹壮，秋风病欲苏。  
古来存老马，不必取长途。  

地隅  
江汉山重阻，风云地一隅。年年非故物，处处是穷途。丧乱秦公子，悲凉楚大夫。  
平生心已折，行路日荒芜。  

移居公安山馆  
南国昼多雾，北风天正寒。路危行木杪，身迥宿云端。山鬼吹灯灭，厨人语夜阑。  
鸡鸣问前馆，世乱敢求安。  

重题  
涕洒不能收，哭君馀白头。儿童相识尽，宇宙此生浮。江雨铭旌湿，湖风井径秋。  
还瞻魏太子，宾客减应刘。  

哭李常侍峄二首  
一代风流尽，修文地下深。斯人不重见，将老失知音。短日行梅岭，寒山落桂林。  
长安若个伴，犹想映貂金。  
青琐陪双入，铜梁阻一辞。风尘逢我地，江汉哭君时。次第寻书札，呼儿检赠诗。  
发挥王子表，不愧史臣词。  

官亭夕坐戏简颜十少府  
南国调寒杵，西江浸日车。客愁连蟋蟀，亭古带蒹葭。不返青丝鞚，虚烧夜烛花。  
老翁须地主，细细酌流霞。  

公安县怀古  
野旷吕蒙营，江深刘备城。寒天催日短，风浪与云平。洒落君臣契，飞腾战伐名。  
维舟倚前浦，长啸一含情。  

宴王使君宅题二首  
汉主追韩信，苍生起谢安。吾徒自漂泊，世事各艰难。逆旅招要近，他乡思绪宽。  
不才甘朽质，高卧岂泥蟠。  
泛爱容霜鬓，留欢卜夜阑。自吟诗送老，相对酒开颜。戎马今何地，乡园独旧山。  
江湖堕清月，酩酊任扶还。  

公安送李二十九弟晋肃入蜀余下沔鄂  
正解柴桑缆，仍看蜀道行。樯乌相背发，塞雁一行鸣。南纪连铜柱，西江接锦城。  
凭将百钱卜，漂泊问君平。  

久客  
羁旅知交态，淹留见俗情。衰颜聊自哂，小吏最相轻。去国哀王粲，伤时哭贾生。  
狐狸何足道，豺虎正纵横。  

冬深  
花叶惟天意，江溪共石根。早霞随类影，寒水各依痕。易下杨朱泪，难招楚客魂。  
风涛暮不稳，舍棹宿谁门？  

泊岳阳城下  
江国逾千里，山城近百层。岸风翻夕浪，舟雪洒寒灯。留滞才难尽，艰危气益增。  
图南未可料，变化有昆鸟鹏。  

缆船苦风戏题四韵奉简郑十三判官泛  
楚岸朔风疾，天寒鸧鸹呼。涨沙霾草树，舞雪渡江湖。吹帽时时落，维舟日日孤。  
因声置驿外，为觅酒家垆。  

登岳阳楼  
昔闻洞庭水，今上岳阳楼。吴楚东南坼，乾坤日夜浮。亲朋无一字，老病有孤舟。  
戎马关山北，凭轩涕泗流。  

陪裴使君登岳阳楼  
湖阔兼云雾，楼孤属晚晴。礼加徐孺子，诗接谢宣城。雪岸丛梅发，春泥百草生。  
敢违渔父问，从此更南征。  

登白马潭  
水生春缆没，日出野船开。宿鸟行犹去，丛花笑不来。人人伤白首，处处接金杯。  
莫道新知要，南征且未回。  

南征  
春岸桃花水，云帆枫树林。偷生长避地，适远更沾襟。老病南征日，君恩北望心。  
百年歌自苦，未见有知音。  

归梦  
道路时通塞，江山日寂寥。偷生唯一老，伐叛已三朝。雨急青枫暮，云深黑水遥。  
梦归归未得，不用楚辞招。  

宿青草湖  
洞庭犹在目，青草续为名。宿桨依农事，邮签报水程。寒冰争倚薄，云月递微明。  
湖雁双双起，人来故北征。  

宿白沙驿  
水宿仍馀照，人烟复此亭。驿边沙旧白，湖外草新青。万象皆春气，孤槎自客星。  
随波无限月。的的近南溟。  

湘夫人祠  
肃肃湘妃庙，空墙碧水春。虫书玉佩藓，燕舞翠帷尘。晚泊登汀树，微馨借渚苹。  
苍梧恨不尽，染泪在丛筠。  

祠南夕望  
百丈牵江色，孤舟泛日斜。兴来犹杖屦，目断更云沙。山鬼迷春竹，湘娥倚暮花。  
湖南清绝地，万古一长嗟。  

野望  
纳纳乾坤大，行行郡国遥。云山兼五岭，风壤带三苗。野树侵江阔，春蒲长雪消。  
扁舟空老去，无补圣明朝。  

发潭州  
夜醉长沙酒，晓行湘水春。岸花飞送客，樯燕语留人。贾傅才何有，褚公书绝伦。  
高名前后事，回首一伤神。  

双枫浦  
辍棹青枫浦，双枫旧已摧。自惊衰谢力，不道栋梁材。浪足浮纱帽，皮须截锦苔。  
江边地有主，暂借上天回。  

入乔口  
漠漠旧京远，迟迟归路赊。残年傍水国，落日对春华。树密早蜂乱，江泥轻燕斜。  
贾生骨已朽，凄恻近长沙。  

铜官渚守风  
不夜楚帆落，避风湘渚间。水耕先浸草，春火更烧山。早泊云物晦，逆行波浪悭。  
飞来双白鹤，过去杳难攀。  

衡州送李大夫七丈勉赴广州  
斧钺下青冥，楼船过洞庭。北风随爽气，南斗避文星。日月笼中鸟，乾坤水上萍。  
王孙丈人行，垂老见飘零。  

江阁对雨有怀行营裴二端公  
南纪风涛壮，阴晴屡不分。野流行地日，江入度山云。层阁凭雷殷，长空面水文。  
雨来铜柱北，应洗伏波军。  

江阁卧病走笔寄呈崔卢两侍御  
客子庖厨薄，江楼枕席清。衰年病只瘦，长夏想为情。滑忆雕胡饭，香闻锦带羹。  
溜匙兼暖腹，谁欲致杯罂。  

潭州送韦员外迢牧韶州  
炎海韶州牧，风流汉署郎。分符先令望，同舍有辉光。白首多年疾，秋天昨夜凉。  
洞庭无过雁，书疏莫相忘。  

酬韦韶州见寄  
养拙江湖外，朝廷记忆疏。深惭长者辙，重得故人书。白发丝难理，新诗锦不如。  
虽无南去雁，看取北来鱼。  

楼上  
天地空搔首，频抽白玉簪。皇舆三极北，身事五湖南。恋阙劳肝肺，论材愧杞楠。  
乱离难自救，终是老湘潭。  

晚秋长沙蔡五侍御饮筵送殷六参军归澧州觐省  
佳士欣相识，慈颜望远游。甘从投辖饮，肯作置书邮。高鸟黄云暮，寒蝉碧树秋。  
湖南冬不雪，吾病得淹留。  

北风  
北风破南极，朱凤日威垂。洞庭秋欲雪，鸿雁将安归。十年杀气盛，六合人烟稀。  
吾慕汉初老，时清犹茹芝。  

舟中夜雪有怀卢十四侍御弟  
朔风吹桂水，朔雪夜纷纷。暗渡南楼月，寒深北渚云。烛斜初近见，舟重竟无闻。  
不识山阴道，听鸡更忆君。  

对雪  
北雪犯长沙，胡云冷万家。随风且间叶，带雨不成花。金错囊垂罄，银壶酒易赊。  
无人竭浮蚁，有待至昏鸦。  

归雁二首  
万里衡阳雁，今年又北归。双双瞻客上，一一背人飞。云里相呼疾，沙边自宿稀。  
系书元浪语，愁绝故山薇。  
欲雪违胡地，先花别楚云。却过清渭影，高起洞庭群。塞北春阴暮，江南日色曛。  
伤弓流落羽，行断不堪闻。  

送赵十七明府之县  
连城为宝重，茂宰得才新。山雉迎舟楫，江花报邑人。论交翻恨晚，卧病却愁春。  
惠爱南翁悦，馀波及老身。  

奉酬寇十侍御锡见寄四韵复寄寇  
往别郇瑕地，于今四十年。来簪御府笔，故泊洞庭船。诗忆伤心处，春深把臂前。  
南瞻按百越，黄帽待君偏。  

暮秋将归秦留别湖南亲友  
水阔苍梧野，天高白帝秋。途穷那免哭，身老不禁愁。大府才能会，诸公德业优。  
北归冲雨雪，谁悯敝貂裘。  
  
## 十八家诗抄·卷二十  

### 杜工部七律一百五十首  

郑驸马宅宴洞中  
主家阴洞细烟雾，留客夏簟青琅玕。春酒杯浓琥珀薄，冰浆碗碧玛瑙寒。  
误疑茅堂过江麓，已入风磴霾云端。自是秦楼压郑谷，时闻杂珮声珊珊。  

题张氏隐居  
春山无伴独相求，伐木丁丁山更幽。涧道馀寒历冰雪，石门斜日到林丘。  
不贪夜识金银气，远害朝看麋鹿游。乘兴杳然迷出处，对君疑是泛虚舟。  

城西陂泛舟  
青蛾皓齿在楼船，横笛短萧悲远天。春风自信牙樯动，迟日徐看锦缆牵。  
鱼吹细浪摇歌扇，燕蹴飞花落舞筵。不有小舟能荡桨，百壶那送酒如泉。  

赠田九判官梁丘  
崆峒使节上青霄，河陇降王款圣朝。宛马总肥春苜蓿。将军只数汉嫖姚。  
陈留阮瑀谁争长，京兆田郎早见招。麾下赖君才并美，独能无意向渔樵。  

赠献纳使起居田舍人澄  
献纳司存雨露边，地分清切任才贤。舍人退食收封事，宫女开函捧御筵。  
晓漏追趋青琐闼，晴窗点检白云篇。扬雄更有河东赋，唯待吹嘘送上天。  

送郑十八虔贬台州司户伤其临老陷贼之故阙为面别情见于诗  
郑公樗散鬓成丝，酒后常称老画师。万里伤心严谴日，百年垂死中兴时。  
仓惶已就长途往，邂逅无端出饯迟。便与先生应永诀，九重泉路尽交期。  

腊日  
腊日常年暖尚遥，今年腊日冻全消。侵陵雪色还萱草，漏泄春光有柳条。  
纵酒欲谋良夜醉，归家初散紫宸朝。口脂面药随恩泽，翠管银罂下九霄。  

奉和贾至舍人早朝大明宫  
五夜漏声催晓箭，九重春色醉仙桃。旌旗日暖龙蛇动，宫殿风微燕雀高。  
朝罢香烟携满袖，诗成珠玉在挥毫。欲知世掌丝纶美，池上于今有凤毛。  

宣政殿退朝晚出左掖  
天门日射黄金榜，春殿晴曛赤羽旗。宫草霏霏承委珮，炉烟细细驻游丝。  
云近蓬莱常五色，雪残支鸟鹊亦多时。侍臣缓步归青琐，退食从容出每迟。  

紫宸殿退朝口号  
户外昭容紫袖垂，双瞻御座引朝仪。香飘合殿春风转，花覆千官淑景移。  
昼漏稀闻高阁报，天颜有喜近臣知。宫中每出归东省，会送夔龙集凤池。  

题省中壁  
掖垣竹埤梧十寻，洞门对雪常阴阴。落花游丝白日静，鸣鸠乳燕青春深。  
腐儒衰晚谬通籍，退食迟回违寸心。衮职曾无一字补，许身愧比双南金。  

曲江陪郑八丈南史饮  
雀啄江头黄柳花，支鸟青鸟磖磗满晴沙。自知白发非春事，且尽芳樽恋物华。  
近侍即今难浪迹，此身那得更无家。丈人才力犹强健，岂傍青门学种瓜。  

曲江二首  
一片花飞减却春，风飘万点正愁人。且看欲尽花经眼，莫厌伤多酒入唇。  
江上小堂巢翡翠，苑边高冢卧麒麟。细推物理须行乐，何事浮荣绊此身。  
朝回日日典春衣，每日江头尽醉归。酒债寻常行处有，人生七十古来稀。  
穿花蛱蝶深深见。点水蜻蜓款款飞。传语风光共流转，暂时相赏莫相违。  

曲江对酒  
花外江头坐不归，水精春殿转芳微。桃花细逐杨花落，黄鸟时兼白鸟飞。  
纵饮久判人共弃，懒朝真与世相违。吏情更觉沧洲远，老大徒伤未拂衣。  

曲江对雨  
城上春云覆苑墙，江亭晚色静年芳。林花著雨燕支湿，水荇牵风翠带长。  
龙武新军深驻辇，芙蓉别殿漫焚香。何时诏此金钱会，暂醉佳人锦瑟旁。  

因许八奉寄江宁旻上人  
不见旻公三十年，封书寄与泪潺湲。旧来好事今能否，老去新诗谁与传。  
棋局动随幽涧竹，袈裟忆上泛湖船。闻君话我为官在，头白昏昏只醉眠。  

题郑县亭子  
郑县亭子涧之滨，户牖凭高发兴新。云断岳莲临大路，天清宫柳暗长春。  
巢边野雀群欺燕，花底山蜂远趁人。更欲题诗满青竹，晚来幽独恐伤神。  

望岳  
西岳危稜竦处尊，诸峰罗立如儿孙。安得仙人九节杖，拄到玉女洗头盆。  
车箱入谷无归路，箭栝通天有一门。稍待秋风凉冷后，高寻白帝问真源。  

九日蓝田崔氏庄  
老去悲秋强自宽，兴来今日尽君欢。羞将短发还吹帽，笑倩旁人为正冠。  
蓝水远从千涧落，玉山高并两峰寒。明年此会知谁健，醉把茱萸仔细看。  

崔氏东山草堂  
爱汝玉山草堂静，高秋爽气相鲜新。有时自发钟磬响，落日更见渔樵人。  
盘剥白鸦谷口栗，饭煮青泥坊底芹。何为西庄王给事，柴门空闭锁松筠。  

至日遣兴奉寄北省旧阁老两院故人二首  
去岁兹晨捧御床，五更三点入鹓行。欲知趋走伤心地，正想氤氲满眼香。  
无路从容陪语笑，有时颠倒着衣裳。何人却忆穷愁日，愁日愁随一线长。  
忆昨逍遥供奉班，去年今日侍龙颜。麒麟不动炉烟上，孔雀徐开扇影还。  
玉几由来天北极，朱衣只在殿中间。孤城此日肠堪断，愁对寒云雪满山。  

卜居  
浣花溪水水西头，主人为卜林塘幽。已知出郭少尘事，更有澄江消客愁。  
无数蜻蜓齐上下，一双磖磗对沉浮。东行万里堪乘兴，须向山阴上小舟。  

蜀相  
蜀相祠堂何处寻，锦官城外柏森森。映阶碧草自春色，隔叶黄鹂空好音。  
三顾频烦天下计，两朝开济老臣心。出师未捷身先死，长使英雄泪满襟。  

有客  
幽栖地僻经过少，老病人扶再拜难。岂有文章惊海内，漫劳车马驻江干。  
竟日淹留佳客坐，百年粗粝腐儒餐。不嫌野外无供给，乘兴还来看药栏。  

狂夫  
万里桥西一草堂，百花潭水即沧浪。风含翠瞘娟娟净，雨裛红蕖冉冉香。  
厚禄故人书断绝，恒饥稚子色凄凉。欲填沟壑唯疏放，自笑狂夫老更狂。  

江村  
清江一曲抱村流，长夏江村事事幽。自去自来堂上燕，相亲相近水中鸥。  
老妻画纸为棋局，稚子敲针作钓钩。多病所须惟药物，微躯此外更何求？  

恨别  
洛城一别四千里，胡骑长驱五六年。草木变衰行剑外，兵戈阻绝老江边。  
思家步月清宵立，忆弟看云白日眠。闻道河阳近乘胜，司徒急为破幽燕。  

野老  
野老篱边江岸回，柴门不正逐江开。渔人网集澄潭下，贾客船随返照来。  
长路关心悲剑阁，片云何事傍琴台。王师未报收东郡，城阙秋生画角哀。  

南邻  
锦里先生乌角巾，园收芋栗未全贫。惯看宾客儿童喜，得食阶除鸟雀驯。  
秋水才深四五尺，野航恰受两三人。白沙翠竹江村暮，相送柴门月色新。  

至后  
冬至至后日初长，远在剑南思洛阳。青袍白马有何意，金谷铜驼非故乡。  
梅花欲开不自觉，棣萼一别永相望。愁极本凭诗遣兴，诗成吟咏转凄凉。  

和裴迪登蜀州东亭送客逢早梅相忆见寄  
东阁官梅动诗兴，还如何逊在扬州。此时对雪遥相忆，送客逢春可自由。  
幸不折来伤岁暮，若为看去乱乡愁。江边一树垂垂发，朝夕催人自白头。  

暮登四安寺钟楼寄裴十迪  
暮倚高楼对雪峰，僧来不语自鸣钟。孤城返照红将敛，近市浮烟翠且重。  
多病独愁常阒绝，故人相见未从容。知君苦思缘诗瘦，太向交游万事慵。  

客至  
舍南舍北皆春水，但见群鸥日日来。花径不曾缘客扫，蓬门今始为君开。  
盘飧市远无兼味，樽酒家贫只旧醅。肯与邻翁相对饮，隔篱呼取尽馀杯。  

江上值水如海势聊短述  
为人性僻耽佳句，语不惊人死不休。老去诗篇浑漫与，春来花鸟莫深愁。  
新添水槛供垂钓，故著浮槎替入舟。焉得思如陶谢手，令渠述作与同游。  

进艇  
南京久客耕南亩，北望伤神坐北窗。昼引老妻乘小艇，晴看稚子浴清江。  
俱飞蛱蝶原相逐，并蒂芙蓉本自双。茗饮蔗浆携所有，瓷罂无谢玉为缸。  

所思  
苦忆荆州醉司马，谪官樽俎定常开。九江日落醒何处，一柱观头眠几回。  
可怜怀抱向人尽，欲问平安无使来。故凭锦水将双泪，好过瞿塘滟滪堆。  

寄杜位  
近闻宽法离新州，想见归怀尚百忧。逐客虽皆万里去，悲君已是十年流。  
干戈况复尘随眼，鬓发还应雪满头。玉垒题书心绪乱，何时更得曲江游。  

送韩十四江东省觐  
兵戈不见老莱衣，叹息人间万事非。我已无家寻弟妹，君今何处访庭闱。  
黄牛峡静滩声转，白马江寒树影稀。此别应须各努力，故乡犹恐未同归。  

王十七侍御抡许携酒至草堂奉寄此诗便请邀高三十五使君同到  
老夫卧稳朝慵起，白屋寒多暖始开。江鹳巧当幽径浴，邻鸡还过短墙来。  
绣衣屡许携家酝，皂盖能忘折野梅。戏假霜威促山简，须成一醉习池回。  

陪李七司马皂江上观造竹桥即日成往来之人免冬寒入水聊题短作简李公  
伐竹为桥结构同，褰裳不涉往来通。天寒白鹤归华表，日落青龙见水中。  
顾我老非题柱客，知君才是济川功。合欢却笑千年事，驱石何时到海东。  

野望  
西山白雪三城戍，南浦清江万里桥。海内风尘诸弟隔，天涯涕泪一身遥。  
唯将迟暮供多病，未有涓埃答圣朝。跨马出郊时极目，不堪人事日萧条。  

堂成  
背郭堂成荫白茅，缘江路熟俯青郊。桤林碍日吟风叶，笼竹和烟滴露梢。  
暂止飞乌将数子，频来语燕定新巢。旁人错比扬雄宅，懒慢无心作解嘲。  

奉酬严公寄题野亭之作  
拾遗曾奏数行书，懒性从来水竹居。奉引滥骑沙苑马，幽栖真钓锦江鱼。  
谢安不倦登临费，阮籍焉知礼法疏。枉沐旌麾出城府，草茅无径欲教锄。  

严中丞枉驾见过  
元戎小队出郊坰，问柳寻花到野亭。川合东西瞻使节，地分南北任流萍。  
扁舟不独如张翰，皂帽还应似管宁。寂寞江天云雾里，何人道有少微星。  

野人送朱樱  
西蜀樱桃也自红，野人相赠满筠笼。数回细写愁仍破，万颗匀圆讶许同。  
忆昨赐沾门下省，退朝擎出大明宫。金盘玉箸无消息，此日尝新任转蓬。  

严公仲夏枉驾草堂兼携酒馔得寒字  
竹里行厨洗玉盘，花边立马簇金鞍。非关使者征求急，自识将军礼数宽。  
百年地辟柴门迥，五月江深草阁寒。看弄渔舟移白日，老农何有罄交欢。  

秋尽  
秋尽东行且未回，茅斋寄在少城隈。篱边老却陶潜菊，江上徒逢袁绍杯。  
雪岭独看西日落，剑门犹阻北人来。不辞万里长为客，怀抱何时得好开。  

野望  
金华山北涪水西，仲冬风日始凄凄。山连越嶲蟠三蜀，水散巴渝下五溪。  
独鹤不知何事舞，饥乌似欲向人啼。射洪春酒寒仍绿，极目伤神谁为携。  

闻官军收河南河北  
剑外忽传收冀北，初闻涕泪满衣裳。却看妻子愁何在，漫卷诗书喜欲狂。  
白首放歌须纵酒，青春作伴好还乡。即从巴峡穿巫峡，便下襄阳向洛阳。  

送路六侍御入朝  
童稚情亲四十年，中间消息两茫然。更为后会知何地，忽漫相逢是别筵。  
不分桃花红胜锦，生憎柳絮白如绵。剑南春色还无赖，触忤愁人到酒边。  

涪城县香积寺官阁  
寺下春江深不流，山腰官阁迥添愁。含风翠壁孤云细，背日丹枫万木稠。  
小院回廊春寂寂，浴凫飞鹭晚悠悠。诸天合在藤萝外，昏黑应须到上头。  

又送  
双峰寂寂对春台，万竹青青送客杯。细草留连侵坐软，残花怅望近人开。  
同舟昨日何由得，并马今朝未拟回。直到绵州始分首，江边树里共谁来。  

送王十五判官扶侍还黔中得开字  
大家东征逐子回，风生洲渚锦帆开。青青竹笋迎船出，白白江鱼入馔来。  
离别不堪无限意，艰危深仗济时才。黔阳信使应稀少，莫怪频频劝酒杯。  

章梓州橘亭饯成都窦少尹得凉字  
秋日野亭千橘香，玉杯锦席高云凉。主人送客何所作，行酒赋诗殊未央。  
衰老应为难离别，贤声此去有辉光。预传籍籍新京尹，青史无劳数赵张。  

九日  
去年登高郪县北，今日重在涪江滨。苦遭白发不相放，羞见黄花无数新。  
世乱郁郁久为客，路难悠悠常傍人。酒阑却忆十年事，肠断骊山清路尘。  

滕王亭子  
君王台榭枕巴山，万丈丹梯尚可攀。春日莺啼修竹里，仙家犬吠白云间。  
清江锦石伤心丽，嫩蕊浓花满目斑。人到如今歌出牧，来游此地不知还。  

玉台观  
中天积翠玉台遥，上帝高居绛节朝。遂有冯夷来击鼓，始知嬴女善吹箫。  
江光隐见鼋鼍窟，石势参差乌雀桥。更肯红颜生羽翼，便应黄发老渔樵。  

奉寄章十侍御  
淮海维扬一俊人，金章紫绶照青春。指麾能事回天地，训练强兵动鬼神。  
湘西不得归关羽，河内犹疑借寇恂。朝觐从容问幽仄，勿云江汉有垂纶。  

奉寄别马巴州  
勋业终归马伏波，功曹非复汉萧何。扁舟系缆沙边久，南国浮云水上多。  
独把鱼竿终远去，难随鸟翼一相过。知君未爱春湖色，兴在骊驹白玉珂。  

将赴荆南寄别李剑州  
使君高义驱今古，寥落三年坐剑州。但见文翁能化俗，焉知李广未封侯。  
路经滟双蓬鬓，天入沧浪一钓舟。戎马相逢更何日，春风回首仲宣楼。  

奉待严大夫  
殊方又喜故人来，重镇还须济世才。常怪偏裨终日待，不知旌节隔年回。  
欲辞巴徼啼莺合，远下荆门去益鸟催。身老时危思会面，一生襟抱向谁开。  

将赴成都草堂途中有作先寄严郑公五首  
得归茅屋赴成都，直为文翁再剖符。但使闾阎还揖让，敢论松竹久荒芜。  
鱼知丙穴由来美，酒忆郫筒不用酤。五马旧曾谙小径，几回书札待潜夫。  
处处青江带白苹，故园犹得见残春。雪山斥候无兵马，锦里逢迎有主人。  
休怪儿童延俗客，不教鹅鸭恼比邻。习池未觉风流尽，况复荆州赏更新。  
竹寒沙碧浣花溪，橘刺藤梢咫尺迷。过客径须愁出入，居人不自解东西。  
书签药裹封蛛网，野店山桥送马蹄。肯藉荒庭春草色，先判一饮醉如泥。  
常苦沙崩损药栏，也从江槛落风湍。新松恨不高千尺，恶竹应须斩万竿。  
生理只凭黄阁老，衰颜欲付紫金丹。三年奔走空皮骨，信有人间行路难。  
锦官城西生事微，乌皮几在还思归。昔去为忧乱兵入，今来已恐邻人非。  
侧身天地更怀古，回首风尘甘息机。共说总戎云鸟阵，不妨游子芰荷衣。  

题桃树  
小径升堂旧不斜，五株桃树亦从遮。高秋总馈贫人实，来岁还舒满眼花。  
帘户每宜通乳燕，儿童莫信打慈鸦。寡妻群盗非今日，天下车书正一家。  

奉寄高常侍  
汶上相逢年颇多，飞腾无那故人何。总戎楚蜀应全未，方驾曹刘不啻过。  
今日朝廷须汲黯，中原将帅忆廉颇。天涯春色催迟暮，别泪遥添锦水波。  

登楼  
花近高楼伤客心，万方多难此登临。锦江春色来天地，玉垒浮云变古今。  
北极朝廷终不改，西山寇盗莫相侵。可怜后主还祠庙，日暮聊为梁甫吟。  

宿府  
清秋幕府井梧寒，独宿江城蜡炬残。永夜角声悲自语，中天月色好谁看。  
风尘荏苒音书绝，关塞萧条行路难。已忍伶俜十年事，强移栖息一枝安。  

院中晚晴怀西郭茅舍  
幕府秋风日夜清，淡云疏雨过高城。叶心朱实看时落，阶面青苔老更生。  
复有楼台衔暮景，不劳钟鼓报新晴。浣花溪里花饶笑，肯信吾兼吏隐名。  

拨闷  
闻道云安曲米春，才倾一盏即醺人。乘舟取醉非难事，下峡消愁定几巡。  
长年三老遥怜汝，□舵开头捷有神。已办青钱防雇直，当令美味入吾唇。  

十二月一日三首  
今朝腊月春意动，云安县前江可怜。一声何处送书雁，百丈谁家上濑船。  
未将梅蕊惊愁眼，要取椒花媚远天。明光起草人所羡，肺病几时朝日边。  
寒轻市上山烟碧，日满楼前江雾黄。负盐出井此溪女，打鼓发船何郡郎。  
新亭举目风景切，茂林著书消渴长。春风不愁不烂漫，楚客唯听棹相将。  
即看燕子入山扉，岂有黄鹂历翠微。短短桃花临水岸，轻轻柳絮点人衣。  
春来准拟开怀久，老去亲知见面稀。他日一杯难强进，重嗟筋力故山违。  

寄常征君  
白水青山空复春，征君晚节傍风尘。楚妃堂上色殊众，海鹤阶前鸣向人。  
万事纠纷犹绝粒，一官羁绊实藏身。开州入夏知凉冷，不似云安毒热新。  

示獠奴阿段  
山木苍苍落日曛，竹竿袅袅细泉分。郡人入夜争馀沥，竖子寻源独不闻。  
病渴三更回白首，传声一注湿青云。曾惊陶侃胡奴异，怪尔常穿虎豹群。  

白帝城最高楼  
城尖径仄旌□愁，独立缥缈之飞楼。峡坼云霾龙虎卧，江清日抱鼋鼍游。  
扶桑西枝对断石，弱水东影随长流。杖藜叹世者谁子，泣血迸空回白头。  

峡中览物  
曾为掾吏趋三辅，忆在潼关诗兴多。巫峡忽如瞻华岳，蜀江犹似见黄河。  
舟中得病移衾枕，洞口经春长薜萝。形胜有馀风土恶，几时回首一高歌。  

返照  
楚王宫北正黄昏，白帝城西过雨痕。返照入江翻石壁，归云拥树失山村。  
衰年病肺惟高枕，绝塞愁时早闭门。不可久留豺虎乱，南方实有未招魂。  

白帝  
白帝城中云出门，白帝城下雨倾盆。高江急峡雷霆斗，古木苍藤日月昏。  
戎马不如归马逸，千家今有百家存。哀哀寡妇诛求尽，恸哭秋原何处村？  

黄草  
黄草峡西船不归，赤甲山下人行稀。秦中驿使无消息，蜀道兵戈有是非。  
万里秋风吹锦水，谁家别泪湿罗衣。莫愁剑阁终堪据，闻道松州已被围。  

诸将五首  
汉朝陵墓对南山，胡卤千秋尚入关。昨日玉鱼蒙葬地，早时金碗出人间。  
见愁汗马西戎逼，曾闪朱旗北斗殷。多少材官守泾渭，将军且莫破愁颜。  
韩公本意筑三城，拟绝天骄拔汉旌。岂谓尽烦回纥马，翻然远救朔方兵。  
胡来不觉潼关隘，龙起犹闻晋水清。独使至尊忧社稷，诸君何以答升平。  
洛阳宫殿化为烽，休道秦关百二重。沧海未全归禹贡，蓟门何处尽尧封。  
朝廷衮职虽多预，天下军储不自供。稍喜临边王相国，肯销金甲事春农。  
回首扶桑铜柱标，冥冥氛祲未全消。越裳翡翠无消息，南海明珠久寂寥。  
殊锡曾为大司马，总戎皆插侍中貂。炎风朔雪天王地，只在忠良翊圣朝。  
锦江春色逐人来，巫峡清秋万壑哀。正忆往时严仆射，共迎中使望乡台。  
主恩前后三持节，军令分明数举杯。西蜀地形天下险，安危须仗出群材。  

夜  
露下天高秋水清，空山独夜旅魂惊。疏灯自照孤帆宿，新月犹悬双杵鸣。  
南菊再逢人卧病，北书不至雁无情。步檐倚杖看牛斗，银汉遥应接凤城。  

秋兴八首  
玉露凋伤枫树林，巫山巫峡气萧森。江间波浪兼天涌，塞上风云接地阴。  
丛菊两开他日泪，孤舟一系故园心。寒衣处处催刀尺，白帝城高急暮砧。  
夔府孤城落日斜，每依北斗望京华。听猿实下三声泪，奉使虚随八月槎。  
画省香炉违伏枕，山楼粉堞隐悲笳。请看石上藤萝月，已映洲前芦荻花。  
千家山郭静朝晖，日日江楼坐翠微。信宿渔人还泛泛，清秋燕子故飞飞。  
匡衡抗疏功名薄，刘向传经心事违。同学少年多不贱，五陵衣马自轻肥。  
闻道长安似弈棋，百年世事不胜悲。王侯第宅皆新主，文武衣冠异昔时。  
直北关山金鼓震，征西车马羽书驰。鱼龙寂寞秋江冷，故国平居有所思。  
蓬莱宫阙对南山，承露金茎霄汉间。西望瑶池降王母，东来紫气满函关。  
云移雉尾开宫扇，日绕龙鳞识圣颜。一卧沧江惊岁晚，几回青琐点朝班。  
瞿塘峡口曲江头，万里风烟接素秋。花萼夹城通御气，芙蓉小苑入边愁。  
朱帘绣柱围黄鹄，锦缆牙樯起白鸥。回首可怜歌舞地，秦中自古帝王州。  
昆明池水汉时功，武帝旌旗在眼中。织女机丝虚夜月，石鲸鳞甲动秋风。  
波漂菰米沉云黑，露冷莲房堕粉红。关塞极天唯鸟道，江湖满地一渔翁。  
昆吾御宿自逶迤，紫阁峰阴入氵美陂。红豆啄馀鹦鹉粒，碧梧栖老凤凰枝。  
佳人拾翠春相问，仙侣同舟晚更移。彩笔昔曾干气象，白头吟望苦低垂。  

吹笛  
吹笛秋山风月清，谁家巧作断肠声。风飘律吕相和切，月倚关山几处明。  
胡骑中宵堪北走，武陵一曲想南征。故园杨柳今摇落，何得愁中却尽生。  

咏怀古迹五首  
支离东北风尘际，漂泊西南天地间。三峡楼台淹日月，五溪衣服共云山。  
羯胡事主终无赖，词客哀时且未还。庾信生平最萧瑟，暮年诗赋动江关。  
摇落深知宋玉悲，风流儒雅亦吾师。怅望千秋一洒泪，萧条异代不同时。  
江山故宅空文藻，云雨荒台岂梦思。最是楚宫俱泯灭，舟人指点到今疑。  
群山万壑赴荆门，生长明妃尚有村。一去紫台连朔漠，独留青冢向黄昏。  
画图省识春风面，环珮空归夜月魂。千载琵琶作胡语，分明怨恨曲中论。  
蜀主窥吴幸三峡，崩年亦在永安宫。翠华想象空山里，玉殿虚无野寺中。  
古庙杉松巢水鹤，岁时伏腊走村翁。武侯祠屋长邻近，一体君臣祭祀同。  
诸葛大名垂宇宙，宗臣遗像肃清高。三分割据纡筹策，万古云霄一羽毛。  
伯仲之间见伊吕，指挥若定失萧曹。运移汉祚终难复，志决身歼军务劳。  

阁夜  
岁暮阴阳催短景，天涯霜雪霁寒宵。五更鼓角声悲壮，三峡星河影动摇。  
野哭几家闻战伐，夷歌是处起渔樵。卧龙跃马终黄土，人事音书漫寂寥。  

见王监兵马使说近山有黑白二鹰罗者久取竟未能得王以为毛骨有异他鹰恐腊后春生飞避暖劲  

翮思秋之甚眇不可见请余赋诗二首  
云飞玉立尽清秋，不惜奇毛恣远游。在野只教心力破，于人何事网罗求。  
一生自猎知无敌，百中争能耻下鞲。鹏碍九天须却避，兔藏三窟莫深忧。  
黑鹰不省人间有，度海疑从北极来。正翮抟风超紫塞，玄冬几夜宿阳台。  
虞罗自觉虚施巧，春雁同归必见猜。万里寒空只一日，金眸玉爪不凡材。  

冬至  
年年至日长为客，忽忽穷愁泥杀人。江上形容吾独老，天涯风俗自相亲。  
杖藜雪后临丹壑，鸣玉朝来散紫宸。心折此时无一寸，路迷何处是三秦。  

小至  
天时人事日相催，冬至阳生春又来。刺绣五纹添弱线，吹葭六管动浮灰。  
岸容待腊将舒柳，山意冲寒欲放梅。云物不殊乡国异，教儿且覆掌中杯。  

奉送蜀州柏二别驾将中丞命赴江陵起居卫尚书太夫人因示从弟行军司马位  
中丞问俗画熊频，爱弟传书彩益鸟新。迁转五州防御使，起居八座太夫人。  
楚宫腊送荆门水，白帝云偷碧海春。与报惠连诗不惜，知吾斑鬓总如银。  

立春  
春日春盘细生菜，忽忆两京全盛时。盘出高门行白玉，菜传纤手送青丝。  
巫峡寒江那对眼，杜陵远客不胜悲。此身未知归定处，呼儿觅纸一题诗。  
愁  
江草日日唤愁生，春峡泠泠非世情。盘涡鹭浴底心性，独树花发自分明。  
十年戎马暗南国，异域宾客老孤城。渭水秦山得见否，人今罢病虎纵横。  

崔评事弟许相迎不到应虑老夫见泥雨怯出必愆佳期走笔戏简  
江阁邀宾许马迎，午时起坐自天明。浮云不负青春色，细雨何孤白帝城。  
身边花间沾湿好，醉于马上往来轻。虚疑皓首冲泥怯，实少银鞍傍险行。  

遣闷戏呈路十九曹长  
江浦雷声喧昨夜，春城雨色动微寒。黄鹂并坐交愁湿，白鹭群飞太剧干。  
晚节渐于诗律细，谁家数去酒杯宽。唯君最爱清狂客，百遍相看意未阑。  

昼梦  
二月饶睡昏昏然，不独夜短昼分眠。桃花气暖眼自醉，春渚日落梦相牵。  
故乡门巷荆棘底，中原君臣豺虎边。安得务农息战斗，普天无吏横索钱。  

暮春  
卧病拥塞在峡中，潇湘洞庭虚映空。楚天不断四时雨，巫峡长吹万里风。  
沙上草阁柳新暗，城边野池莲欲红。暮春鸳鹭立洲渚，挟子翻飞还一丛。  

即事  
暮春三月巫峡长，皛皛行云浮日光。雷声忽下千峰雨，花气浑如百和香。  
黄莺过水翻回去，燕子衔泥湿不妨。飞阁卷帘图画里，虚无只少对萧湘。  

赤甲  
卜居赤甲迁居新，两见巫山楚水春。炙背可以献天子，美芹由来知野人。  
荆州郑薛寄诗近，蜀客郄岑非我邻。笑接郎中评事饮，病从深酌道吾真。  

江雨有怀郑典设  
春雨暗暗塞峡中，早晚来自楚王宫。乱波纷披已打岸，弱云狼籍不禁风。  
宠光蕙叶与多碧，点注桃花舒小红。谷口子真正忆汝，岸高瀼滑限西东。  

雨不绝  
鸣雨既过细雨微，映空摇飏如丝飞。阶前短草泥不乱，院里长条风乍稀。  
舞石旋应将乳子，行云莫自湿仙衣。眼边江舸何匆促，未待安流逆浪归。  

滟滪  
滟滪既没孤根深，西来水多愁太阴。江天漠漠鸟双去，风雨时时龙一吟。  
舟人渔子歌回首，估客胡商泪满襟。寄语舟航恶年少，休翻盐井掷黄金。  

季夏送乡弟韶陪黄门从叔朝谒  
令弟尚为苍水使，名家莫出杜陵人。比来相国兼安蜀，归赴朝廷已入秦。  
舍舟策马论兵地，拖玉腰金报主身。莫度清秋吟蟋蟀，早闻黄阁画麒麟。  

七月一日题终明府水楼二首  
高栋曾轩已自凉，秋风此日洒衣裳。翛然欲下阴山雪，不去非无汉署香。  
绝壁过云开锦绣，疏枝夹水奏笙簧。看君宜著王乔履，真赐还疑出尚方。  
虙子弹琴邑宰日，终军弃纟需英妙时。承家节操尚不泯，为政风流今在兹。  
可怜宾客尽倾盖，何处老翁来赋诗。楚江巫峡半云雨，清簟疏帘看弈棋。  

见萤火  
巫山秋夜萤火飞，疏帘巧入坐人衣。忽惊屋里琴书冷，复乱檐前星宿稀。  
却绕井栏添个个，偶经花蕊弄辉辉。沧江白发愁看汝，来岁如今归未归。  

送李八秘书赴杜相公幕  
青帘白舫益州来，巫峡秋涛天地回。石出倒听枫叶下，橹摇背指菊花开。  
贪趋相府今晨发，恐失佳期后命催。南极一星朝北斗，五云多处是三台。  

简吴郎司法  
有客乘舸自忠州，遣骑安置瀼西头。古堂本买藉疏豁，借汝迁居停宴游。  
云石荧荧高叶曙，风江飒飒乱帆秋。却为姻娅过逢地，许坐曾轩数散愁。  

又呈吴郎  
堂前扑枣任西邻，无食无儿一妇人。不为困穷宁有此，只缘恐惧转须亲。  
即妨远客虽多事，便插疏篱却甚真。已诉征求贫到骨，正思戎马泪盈襟。  

九日  
重阳独酌杯中酒，抱病起登江上台。竹叶于人既无分，菊花从此不须开。  
殊方日落玄猿哭，旧国霜前白雁来。弟妹萧条各何在，干戈衰谢两相催。  

登高  
风急天高猿啸哀，渚清沙白鸟飞回。无边落木萧萧下，不尽长江滚滚来。  
万里悲秋常作客，百年多病独登台。艰难苦恨繁霜鬓，潦倒新亭浊酒杯。  

覃山人隐居  
南极老人自有星，北山移文谁勒铭。征君已去独松菊，哀壑无光留户庭。  
予见乱离不得已，子知出处必须经。高车驷马带倾覆，怅望秋天虚翠屏。  

即事  
天畔群山孤草亭，江中风浪雨冥冥。一双白鱼不受钓，三寸黄甘犹自青。  
多病马卿无日起，穷途阮籍几时醒。未闻细柳散金甲，肠断秦川流浊泾。  

题柏学士茅屋  
碧山学士焚银鱼，白马却走深岩居。古人已用三冬足，年少今开万卷馀。  
晴云满户团倾盖，秋水浮阶溜决渠。富贵必从勤苦得，男儿须读五车书。  

舍弟观赴蓝田取妻子到江陵喜寄三首  
汝迎妻子达荆州，消息争传解我忧。鸿雁影来连峡内，春鸟鸰飞急到沙头。  
峣关险路今虚远，禹凿寒江正稳流。朱绂即当随彩益鸟，青春不假报黄牛。  
马度秦山雪正深，北来肌骨苦寒侵。他乡就我生春色，故国移居见客心。  
欢剧提携如意舞，喜多行坐白头吟。巡檐索共梅花笑，冷蕊疏枝半不禁。  
庾信罗含俱有宅，春来秋去作谁家。短墙若在从残草，乔木如存可假花。  
卜筑应同蒋诩径，为园须似邵平瓜。比年病酒开涓滴，弟劝兄酬何怨嗟。  

人日  
此日此时人共得，一谈一笑俗相看。樽前柏叶休随酒，胜里金花巧耐寒。  
佩剑冲星聊暂拔，匣琴流水自须弹。早春重引江湖兴，直道无忧行路难。  

宇文晁尚书之甥彧司业之孙尚书之子重泛郑监前湖  
郊扉俗远长幽寂，野水春来更接连。锦席淹留还出浦，葛巾欹侧未回船。  
樽当霞绮轻初散，棹拂荷珠碎却圆。不但习池归酩酊，君看郑谷去夤缘。  

多病执热奉怀李尚书  
衰年正苦病侵凌，首夏何须气郁蒸。大水淼茫炎海接，奇峰硉兀火云升。  
思沾道暍黄梅雨，敢望宫恩玉井冰。不是尚书期不顾，山阴夜雪兴难乘。  

江陵节度使阳城郡王新楼成王请严侍御判官赋七字句同作  
楼上炎天冰雪生，高飞燕雀贺新成。碧窗宿雾濛濛湿，朱栱浮云细细轻。  
仗钺褰帷瞻具美，投壶散帙有馀清。自公多暇延参佐，江汉风流万古情。  

又作此奉卫王  
西北楼成雄楚都，远开山岳散江湖。二仪清浊还高下，三伏炎蒸定有无。  
推毂几年惟镇静，曳裾终日盛文儒。白头授简焉能赋，愧似相如为大夫。  

暮归  
霜黄碧梧白鹤栖，城上击柝复乌啼。客子入门月皎皎，谁家捣练风凄凄。  
南渡桂水缺舟楫，北归晴川多鼓鞞。年过半百不称意，明日看云还杖藜。  

公安送韦二少府匡赞  
逍遥公后世多贤，送尔维舟惜此筵。念我常能数字至，将诗不必万人传。  
时危兵革黄尘里，日短江湖白发前。古往今来皆涕泪，断肠分手各风烟。  

留别公安大易沙门  
隐居欲就庐山远，丽藻初逢休上人。数问舟航留制作，长开箧笥拟精神。  
沙村白雪仍含冻，江县红梅已放春。先蹋垆峰置兰若，徐飞锡杖出风尘。  

晓发公安  
北城击柝复欲罢，东方明星亦不迟。邻鸡野哭如昨日，物色生态能几时。  
舟楫眇然自此去，江湖远适无前期。出门转盼已陈迹，药饵扶吾随所之。  

酬郭十五判官  
才微岁晚尚虚名，卧病江湖春复生。药裹关心诗总废，花枝照眼句还成。  
只同燕石能星陨，自得隋珠觉夜明。乔口橘洲风浪促，惊帆何惜片时程。  

赠韦七赞善  
乡里衣冠不乏贤，杜陵韦曲未央前。尔家最近魁三象，时论同归尺五天。  
北走关山开雨雪，南游花柳塞云烟。洞庭春色悲公子，虾菜忘归范蠡船。  

燕子来舟中作  
湖南为客动经春，燕子衔泥两度新。旧人故园尝识主，如今社日远看人。  
可怜处处巢君室，何异飘飘托此身。暂语船樯还起去，穿花贴水益沾巾。  

小寒食舟中作  
佳辰强饮食犹寒，隐几萧条戴鹖冠。春水船如天上坐，老年花似雾中看。  
娟娟戏蝶过闲幔，片片轻鸥下急湍。云白山青万馀里，愁看直北是长安。  

长沙送李十一  
与子避地西康州，洞庭相逢十二秋。远愧尚方曾赐履，竟非吾土倦登楼。  
久存胶漆应难并，一辱泥涂遂晚收。李杜齐名真忝窃，朔云寒菊倍离忧。  

### 李义山七律一百十七首  

锦瑟  
锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。  
沧海月明珠有泪，蓝田日暖玉生烟。此情可待成追忆，只是当时已惘然。  

重过圣女祠  
白石岩扉碧藓滋，上清沦谪得归迟。一春梦雨常飘瓦，尽日灵风不满旗。  
萼绿华来无定所，杜兰香去未移时。玉郎会此通仙籍，忆向天阶问紫芝。  

题僧壁  
舍生行道有前踪，乞脑剜身结愿重。大去便应欺粟颗，小来兼可隐针锋。  
蚌胎未满思新桂，琥珀初成忆旧松。若信贝多真实语，三生同听一楼钟。  

潭州  
潭州官舍暮楼空，今古无端入望中。湘泪浅深滋竹色，楚歌重叠怨兰丛。  
陶公战舰空滩雨，贾傅承尘破庙风。目断故园人不至，松醪一醉与谁同。  

赠司户刘□  
江风吹浪动云根，重碇危樯白日昏。已断燕鸿初起势，更惊骚客后归魂。  
汉廷急诏谁先入，楚客高歌自欲翻。万里相逢欢复泣，凤巢西隔九重门。  

南朝  
玄武湖中玉漏催，鸡鸣埭口绣襦回。谁言琼树朝朝见，不及金莲步步来。  
敌国军营漂木禙，前朝神庙锁烟煤。满宫学士皆颜色，江令当年只费才。  

送崔珏往西川  
年少因何有旅愁，欲为东下更西游。一条雪浪吼巫峡，千里火云烧益州。  
卜肆至今多寂寞，酒垆从古擅风流。浣花笺纸桃花色，好好题诗咏玉钩。  

饮席戏赠同舍  
洞中屐响省分携，不是花迷客自迷。珠树重行怜翡翠，玉楼双舞羡昆鸟鸡。  
兰回旧蕊缘屏绿，椒缀新香和壁泥。唱尽阳关无限叠，半杯松叶冻颇黎。  

令狐八拾遗见招送裴十四归华州  
二十中郎未足希，骊驹先自有光辉。兰亭宴罢方回去，雪夜诗成道韫归。  
汉苑风烟吹客梦，云台洞穴接郊扉。嗟予久抱临邛渴，便欲因君问钓矶。  

寄令狐学士  
秘殿崔嵬拂彩霓，曹司令在殿东西。赓歌太液翻黄鹄，从猎陈仓获碧鸡。  
晓饮岂知金掌迥，夜吟应讶玉绳低。钧天虽许人间听，阊阖门多梦自迷。  

哭刘□  
上帝深宫闭九阍，巫咸不下问衔冤。广陵别后春涛隔，湓浦书来秋雨翻。  
只有安仁能作诔，何曾宋玉解招魂。平生风义兼师友，不敢同君哭寝门。  

荆门西下  
一夕南风一叶危，荆云回望夏云时。人生岂得轻离别，天意何曾忌山佥巇。  
骨肉书题安绝徼。蕙兰蹊径失佳期。洞庭湖阔蛟龙恶，却羡杨朱泣路歧。  

少年  
外戚平羌第一功，生年二十有重封。直登宣室螭头上，横过甘泉豹尾中。  
别馆觉来云雨梦，后门归去蕙兰丛。灞陵夜猎随田窦，不识寒郊自转蓬。  

药转  
郁金堂北画楼东，换骨神方上药通。露气暗连青桂苑，风声偏猎紫兰丛。  
长筹未必输孙皓，香枣何劳问石崇。忆事怀人兼得句，翠衾归卧绣帘中。  

隋宫  
紫泉宫殿锁烟霞，欲取芜城作帝家。玉玺不缘归日角，锦帆应是到天涯。  
于今腐草无萤火，终古垂杨有暮鸦。地下若逢陈后主，岂宜重问后庭花。  

二月二日  
二月二日江上行，东风日暖闻吹笙。花须柳眼各无赖，紫蝶黄蜂俱有情。  
万里忆归元亮井，三年从事亚夫营。新滩莫悟游人意，更作风檐夜雨声。  

杜工部蜀中离席  
人生何处不离群，世路干戈惜暂分。雪岭未归天外使，松州犹驻殿前军。  
座中醉客延醒客，江上晴云杂雨云。美酒成都堪送老，当垆仍是卓文君。  

梓州罢吟寄同舍  
不拣花朝与雪朝，五年从事霍嫖姚。君缘接座交珠履，我为分行近翠翘。  
楚雨含情皆有托，漳滨卧病竟无憀。长吟远下燕台去，惟有衣香染未销。  

无题二首  
凤尾香罗薄几重，碧文圆顶夜深缝。扇裁月魄羞难掩，车走雷声语未通。  
曾是寂寥金烬暗，断无消息石榴红。斑骓只系垂杨岸，何处西南任好风。  
重帏深下莫愁堂，卧后清宵细细长。神女生涯原是梦，小姑居处本无郎。  
风波不信菱枝弱，月露谁教桂叶香。直道相思了无益，未妨惆怅是清狂。  

昨日  
昨日紫姑神去也，今朝青鸟使来赊。未容言语还分散，少得团圆足怨嗟。  
二八月轮蟾影破，十三弦柱雁行斜。平明钟后更何事，笑倚墙边梅树花。  

汴上送李郢之苏州  
人高诗苦滞夷门，万里梁王有旧园。烟幌自应怜白睧，月楼谁伴咏黄昏。  
露桃涂颊依苔井，风柳夸腰住水村。苏小小坟今在否，紫兰香径与招魂。  

赠郑谠处士  
浪迹江湖白发新，浮云一片是吾身。寒归山观随棋局，暖入汀州逐钓轮。  
越桂留烹张翰鲙，蜀姜供煮陆机莼。相逢一笑怜疏放，他日扁舟有故人。  

复至裴明府所居  
伊人卜筑自幽深，桂巷杉篱不可寻。柱上雕虫对书字，槽中秣马仰听琴。  
求之流辈岂易得，行矣关山方独吟。赊取松醪一斗酒，与君相伴洒烦襟。  

览古  
莫恃金汤忽太平，草间霜露古今情。空糊赤页壤真何益，欲举黄旗竟未成。  
长乐瓦飞随水逝，景阳钟堕失天明。回头一吊箕山客，始信逃尧不为名。  

子初郊墅  
看山对酒君思我，听鼓离城我访君。腊雪已添墙下水，斋钟不散槛前云。  
阴移竹柏浓还淡，歌杂渔樵断更闻。亦拟村南买烟舍，子系相约事耕耘。  

汉南书事  
西师万众几时回，哀痛天书近已裁。文吏何曾重刀笔，将军犹自舞轮台。  
几时拓土成王道，从古穷兵是祸胎。陛下好生千万寿，玉楼长御白云杯。  

当句有对  
密迩平阳接上兰，秦楼鸳瓦汉宫盘。池光不定花光乱，日气初涵露气干。  
但觉游蜂饶舞蝶，岂知孤凤忆离鸾。三星自转三山远，紫府程遥碧落宽。  

井络  
井络天彭一掌中，漫夸天设剑为峰。阵图东聚燕江口，边柝西悬雪岭松。  
堪叹故君成杜宇，可能先主是真龙。将来为报奸雄辈，莫向金牛访旧踪。  

写意  
燕雁迢迢隔上林，高秋望断正长吟。人间路有潼江险，天外山惟玉垒深。  
日尚花间留返照，云从城上结层阴。三年已制思乡泪，更入新年恐不禁。  

随师东  
东征日调万黄金，几竭中原买斗心。军令未闻诛马谡，捷书惟是报孙歆。  
但须礜礝巢阿阁，岂假鸱鸮在泮林。可惜前朝玄菟郡，积骸成莽阵云深。  

宋玉  
何事荆台百万家，惟教宋玉擅才华。楚辞已不饶唐勒，风赋何曾让景差。  
落日渚宫供观阁，开年云梦送烟花。可怜庾信寻荒径，犹得三朝托后车。  

韩同年新居饯韩西迎家室戏赠  
籍籍征西万户侯，新缘贵婿起朱楼。一名我漫居先甲，千骑君翻在上头。  
云路招邀回彩凤，天河迢递笑牵牛。南朝禁脔无人近，瘦尽琼枝咏四愁。  

奉和太原公送前杨秀才戴兼招杨正字戎  
潼关地接古弘农，万里高飞雁与鸿。桂树一枝当白日，芸香三代继清风。  
仙舟尚惜乖双美，彩服何由得尽同。谁惮士龙多笑疾，美髭终类晋司空。  

圣女祠  
松篁台殿蕙香帏，龙护瑶窗凤掩扉。无质易迷三里雾，不寒长着五铢衣。  
人间定有崔罗什，天上应无刘武威。寄问钗头双白燕，每朝珠馆几时归。  

临发崇让宅紫薇  
一树浓姿独看来，秋庭暮雨类轻埃。不先摇落应为有，已欲别离休更开。  
桃绶含情依露井，柳绵相忆隔章台。天涯地角同荣谢，岂要移根上苑栽。  

及第东归次灞上却寄同年  
芳桂当年各一枝，行期未分压春期。江鱼朔雁长相忆，秦树嵩云自不知。  
下苑经过劳想象，东门送饯又差池。灞陵柳色无离恨，莫枉长条赠所思。  

野菊  
苦竹园南椒坞边，微香冉冉泪涓涓。已悲节物同寒雁，忍委芳心与暮蝉。  
细路独来当此夕，清樽相伴省他年。紫云新苑移花处，不取霜栽近御筵。  

过伊仆射旧宅  
朱邸方酬力战功，华筵俄叹逝波穷。回廊檐断燕飞去，小阁尘凝人语空。  
幽泪欲干残菊露，馀香犹入败荷风。何能更涉泷江去，独立寒流吊楚宫。  

中元作  
绛节飘□宫国来，中元朝拜上清回。羊权须得金条脱，温峤终虚玉镜台。  
曾省惊眠闻雨过，不知迷路为花开。有娀未抵瀛洲远，青雀如何鸩鸟媒。  

银河吹笙  
怅望银河吹玉笙，楼寒院冷接平明。重衾幽梦他年断，别树羁雌昨夜惊。  
月榭故香因雨发，风帘残烛隔霜清。不须浪作缑山意，湘瑟秦箫自有情。  

与同年李定言曲水闲话戏作  
海燕参差沟水流，同君身世属离忧。相携花下非秦赘，对泣春天类楚囚。  
碧草暗侵穿苑路，珠帘不卷枕江楼。莫惊五胜埋香骨，地下伤春亦白头。  

闻歌  
敛笑凝眸意欲歌，高云不动碧嵯峨。铜台罢望归何处，玉辇忘还事几多。  
青冢路边南雁尽，细腰宫里北人过。此声肠断非今日，香冢灯光奈尔何。  

赠华阳宋真人兼寄清都刘先生  
沦谪千年别帝宸，至今犹谢蕊珠人。但惊茅许同仙籍，不道刘卢是世亲。  
玉检赐书迷凤篆，金华归驾冷龙鳞。不因杖屦逢周史，徐甲何曾有此身。  

楚宫  
月姊曾逢下彩蟾，倾城消息隔重帘。己闻佩响知腰细，更辨弦声觉指纤。  
暮雨自归山悄悄，秋河不动夜厌厌。王昌且在墙东住，未必金堂得免嫌。  

和友人戏赠二首  
东望花楼会不同，西来双燕信休通。仙人掌泠三霄露，玉女窗虚五夜风。  
翠袖自随凹雪转，烛房寻类外庭空。殷勤莫使清香透，牢合金鱼锁桂丛。  
迢递青门有几关，柳梢楼角见南山。明珠可贯须为佩，白璧堪裁且作环。  
子夜休歌团扇掩，新正未破剪刀闲。猿啼鹤怨终年事，未抵熏炉一夕间。  

题二首后重有戏赠任秀手  
一丈红蔷拥翠筠，罗窗不识绕街尘。峡中寻觅长逢雨，月里依稀更有人。  
虚为错刀留远客，枉缘书札损文鳞。遥知小阁还斜照，羡杀乌龙卧锦茵。  

重有感  
玉帐牙旗得上游，安危须共主君忧。窦融表已来关右，陶侃军宜次石头。  
岂有蛟龙愁失水，更无鹰隼与高秋。昼号夜哭兼幽显，早晚星关雪涕收。  

春雨  
怅卧新春白袷衣，白门寥落意多违。红楼隔雨相望冷，珠箔飘灯独自归。  
远路应悲春晼晚，残宵犹得梦依稀。玉珰缄札何由达，万里云罗一雁飞。  

楚宫  
湘波如泪色漻漻，楚厉迷魂逐恨遥。枫树夜猿愁自断，女萝山鬼语相邀。  
空归腐败犹难复，更困腥臊岂易招。但使故乡三户在，彩丝谁惜惧长蛟。  

宿晋昌亭闻惊禽  
羁绪鳏鳏夜景侵，高窗不掩见惊禽。飞来曲渚烟方合，过尽南塘树更深。  
胡马嘶和榆塞笛，楚猿吟杂橘村砧。失群挂木知何限，远隔天涯共此心。  

深宫  
金殿销香闭绮栊，玉壶传点咽铜龙。狂飙不惜萝阴薄，清露偏知桂叶浓。  
斑竹岭边无限泪，景阳宫里及时钟。岂知为雨为云处，只有高唐十二峰。  

题白石莲花寄楚公  
白石莲花谁所共，六时常捧佛前灯。空庭苔藓饶霜露，时梦西山老病僧。  
大海龙宫无限地，诸天雁塔几多层。漫夸鹙子真罗汉，不会牛车是上乘。  

安定城楼  
迢递高城百尺楼，绿杨枝外尽汀洲。贾生年少虚垂泪，王粲春来更远游。  
永忆江湖归白发，欲回天地入扁舟。不知腐鼠成滋味，猜意鸳雏竟未休。  

隋宫守岁  
消息东郊木帝回，宫中行乐有新梅。沉香甲煎为庭燎，玉液琼苏作寿杯。  
遥望露盘疑是月，远闻鼍鼓欲惊雷。昭阳第一倾城客，不踏金莲不肯来。  

利州江潭作  
神剑飞来不易销，碧潭珍重驻兰桡。自携明月移灯疾，欲就行云散锦遥。  
河伯轩窗通贝阙，水宫帷箔卷冰绡。此时燕脯无人寄，雨满空城蕙叶凋。  

茂陵  
汉家天马出蒲梢，苜蓿榴花遍近郊。内苑只知含凤觜，属车无复插鸡翘。  
玉桃偷得怜方朔，金屋修成贮阿娇。谁料苏卿老归国，茂陵松柏雨萧萧。  
泪  
永巷长年怨绮罗，离情终日思风波。湘江竹上痕无限，岘首碑前洒几多。  
人去紫台秋入塞，兵残楚帐夜闻歌。朝来灞水桥边问，未抵青袍送玉珂。  

十字水期韦潘侍御同年不至时韦寓居水次故郭汾宁宅  
伊水溅溅相背流，朱栏画阁几人游。漆灯夜照真无数，蜡炬晨炊竟未休。  
顾我有怀同大梦，期君不至更沉忧。西园碧树今谁生，与近高窗卧听秋。  

流莺  
流莺漂荡复参差，渡陌临流不自持。巧口转岂能无本意，良辰未必有佳期。  
风朝露夜阴晴里，万户千门开闭时。曾苦伤春不忍听，凤城何处有花枝。  

出关宿盘豆馆对丛芦有感  
芦叶梢梢夏景深，邮亭暂欲洒尘襟。昔年曾是江南客，此日初为关外心。  
思子台边风自急，玉娘湖上月应沉。清声不远行人去。一世荒城伴夜砧。  

和韩录事送宫人入道  
星使追还不自由，双童捧上绿琼车舟。九枝灯下朝金殿，三素云中侍玉楼。  
凤女颠狂成久别，月娥孀独好同游。当时若爱韩公子，埋骨成灰恨未休。  

七月二十九日崇让宅宴作  
露如微霰下前池，月过回塘万竹悲。浮世本来多聚散，红蕖何事亦离披。  
悠扬归梦惟灯见，濩落生涯独酒知。岂到白头长只尔，嵩阳松雪有心期。  

赠从兄阆之  
怅望人间万事违，私书幽梦约忘机。荻花村里鱼标在，石藓庭中鹿迹微。  
幽径定携僧共入，寒塘好与月相依。城中猘犬憎兰佩，莫损幽芳久不归。  

行至金牛驿寄兴元渤海尚书  
楼上春云水底天，五云章色破巴笺。诸生个个王恭柳，从事人人庾杲莲。  
六曲屏风江雨急，九枝灯檠夜珠圆。深惭走马金牛路，骤和陈王白玉篇。  

筹笔驿  
猿鸟犹疑畏简书，风云常为护储胥。徒令上将挥神笔，终见降王走传车。  
管乐有才真不忝，关张无命欲何如。他年锦里经祠庙，梁父吟成恨有馀。  

即日  
一岁林花即日休，江间亭下怅淹留。重吟细把真无奈，已落犹开未放愁。  
山色正来衔小苑，春阴只欲傍高楼。金鞍忽散银壶漏，更醉谁家白玉钩。  

九成宫  
十二层城阆苑西，平时避暑拂虹霓。云随夏后双龙尾，风逐周王八骏蹄。  
吴岳晓光连翠山献，甘泉晚景上丹梯。荔枝卢橘沾恩幸，鸾鹊天书湿紫泥。  

咏史  
历览前贤国与家，成由勤俭破由奢。何须琥珀方为枕，岂得真珠始是车。  
运去不逢青海马，力穷难拔蜀山蛇。几人曾预南熏曲，终古苍梧哭翠华。  

无题  
昨夜星辰昨夜风，画楼西畔桂堂东。身无彩凤双飞翼，心有灵犀一点通。  
隔座送钩春酒暖，分曹射覆蜡灯红。嗟余听鼓应官去，走马兰台类断蓬。  

无题二首  
来是空言去绝踪，月斜楼上五更钟。梦为远别啼难唤，书被催成墨未浓。  
蜡照半笼金翡翠，麝熏微度绣芙蓉。刘郎已恨蓬山远，更隔蓬山一万重。  
飒飒东风细雨来，芙蓉塘外有轻雷。金蟾啮锁烧香入，玉虎牵丝汲井回。  
贾氏窥帘韩掾少，宓妃留枕魏王才。春心莫共花争发，一寸相思一寸灰。  

赴职梓潼留别畏之员外同年  
佳兆联翩遇凤凰，雕文羽帐紫金床。桂花香处同高第，柿叶翻时独悼亡。  
乌鹊失栖长不定，鸳鸯何事自相将。京华庸蜀三千里，送到咸阳见夕阳。  

王十二兄与畏之员外相访见招小饮时予以悼亡日近不去因寄  
谢傅门庭旧末行，今朝歌管属檀郎。更无人处帘垂地，欲拂尘时簟竟床。  
嵇氏幼男犹可悯，左家娇女岂能忘。秋霖腹疾俱难遣，万里西风夜正长。  

曲池  
日下繁香不自持，月中流艳与谁期。迎忧急鼓疏钟断，分隔休灯灭烛时。  
张盖欲判江滟滟，回头更望柳丝丝。从来此地黄昏散，未信河梁是别离。  

留赠畏之  
清时无事奏明光，不遣当关报蚤霜。中禁词臣寻引领，左川归客自回肠。  
郎君下笔惊鹦鹉，侍女吹笙弄凤凰。空寄大罗天上事，众仙同日咏霓裳。  

无题  
相见时难别亦难，东风无力百花残。春蚕到死丝方尽，蜡炬成灰泪始干。  
晓镜但愁云鬓改，夜吟应觉月光寒。蓬山此处无多路，青鸟殷勤为探看。  

碧城三首  
碧城十二曲阑干，犀辟尘埃玉辟寒。阆苑有书多附鹤，女床无树不栖鸾。  
星沉海底当窗见，雨过河源隔座看。若是晓珠明又定，一生长对水晶盘。  
对影闻声已可怜，玉池荷叶正田田。不逢萧史休回首，莫见洪崖又拍肩。  
紫凤放娇衔楚佩，赤鳞狂舞拔湘弦。鄂君怅望舟中夜，绣被焚香独自眠。  
七夕来时先有期，洞房帘箔至今垂。玉轮顾兔初生魄，铁网珊瑚未有枝。  
检与神方教驻景，收将凤纸写相思。武皇内传分明在，莫道人间总不知。  

对雪二首  
寒气先侵玉女扉，清光旋透省郎闱。梅花大庾岭头发，柳絮章台街里飞。  
欲舞定随曹植马，有情应湿谢庄衣。龙山万里无多远，留待行人二月归。  
旋扑珠帘过粉墙，轻于柳絮重于霜。已随江令夸琼树，又入卢家妒玉堂。  
侵夜可能争桂魄，忍寒应欲试梅妆。关河冻合东西路，肠断斑骓送陆郎。  
蜂  
小苑华池烂漫通，后门前槛思无穷。宓妃腰细才胜露，赵后身轻欲倚风。  
红壁寂寥崖蜜尽，碧帘迢递雾巢空。青陵粉蝶休离恨，长定相逢二月中。  

辛未七夕  
恐是仙家好别离，故教迢递作佳期。由来碧落银河畔，可要金风玉露时。  
清漏渐移相望久，微云未接过来迟。岂能无意酬乌鹊，惟与蜘蛛乞巧丝。  

玉山  
王山高与阆风齐，玉水清流不贮泥。何处更求回日驭，此中兼有上天梯。  
珠容百斛龙休睡，桐覆千寻凤要栖。闻道神仙有才子，赤箫吹罢好相携。  

牡丹  
锦帷初卷卫夫人，绣被犹堆越鄂君。垂手乱翻雕玉佩，招腰争舞郁金裙。  
石家蜡烛何曾剪，荀令香炉可待熏。我是梦中传彩笔，欲书花叶寄朝云。  

一片  
一片非烟隔九枝，蓬峦仙仗俨云旗。天泉水暖龙吟细，露畹春多凤舞迟。  
榆荚散来星斗转，桂花寻去月轮移。人间桑海朝朝变，莫遣佳期更后期。  

酬崔八蚤梅有赠兼示之作  
知访寒梅过野塘，久留金勒为回肠。谢郎衣袖初翻雪，荀令熏炉更换香。  
何处拂胸资蝶粉，几时涂额藉蜂黄。维摩一室虽多病，亦要天花作道场。  

促漏  
促漏遥钟动静闻，报章重叠杳难分。舞鸾镜匣收残黛，睡鸭香炉换夕熏。  
归去定知还向月，梦来何处更为云。南塘渐暖蒲堪结，两两鸳鸯护水纹。  

马嵬  
海外徒闻更九州，他生未卜此生休。空闻虎旅传宵柝，无复鸡人报晓筹。  
此日六军同驻马，当时七夕笑牵牛。如何四纪为天子，不及卢家有莫愁。  

可叹  
幸会东城宴未回，年华忧共水相催。梁家宅里秦宫入，赵后楼中赤凤来。  
冰簟且眠金镂枕，琼筵不醉玉交杯。宓妃愁坐芝田馆，用尽陈王八斗才。  

富平少侯  
七国三边未到忧，十三身袭富平侯。不收金弹抛林外，却惜银床在井头。  
彩树转灯珠错落，绣檀回枕玉雕锼。当关不报侵晨客，新得佳人字莫愁。  

赠赵协律皙  
俱识孙公与谢公，二年歌哭处还同。已叨邹马声华末，更共刘卢族望通。  
南省恩深宾馆在，东山事往妓楼空。不堪岁暮相逢地，我欲西征君又东。  

正月崇让宅  
密锁重关掩绿苔，廊深阁迥此徘徊。先知风起月含晕，尚自露寒花未开。  
蝙拂帘旌终展转，鼠翻窗网小惊猜。背灯独共馀香语，不觉犹歌起夜来。  

曲江  
望断平时翠辇过，空闻子夜鬼悲歌。金舆不返倾城色，玉殿犹分下苑波。  
死忆华亭闻唳鹤，老忧王室泣铜驼。天荒地变心虽折，若比伤春意未多。  
柳  
江南江北雪初消，漠漠轻黄惹嫩条。灞岸已攀行客手，楚宫先骋舞姬腰。  
清明带雨临官道，晚日含风拂野桥。如线如丝正牵恨，王孙归路一何遥。  

九日  
曾共山翁把酒时，霜天白菊绕阶墀。十年泉下无人问，九日樽前有所思。  
不学汉臣栽苜蓿，空教楚客咏江蓠。郎君官贵施行马，东阁无因再得窥。  

赠司勋杜十三员外  
杜牧司勋字牧之，清秋一首杜秋诗。前身应是梁江总，名总还曾字总持。  
心铁已从干镆利，鬓丝休叹雪霜垂。汉江远吊西江水，羊祜韦丹尽有碑。  

天平公座中呈令狐令公时蔡京在坐京曾为僧徒故有第五句  
罢执霓旌上醮坛，慢妆娇树水晶盘。更深欲诉蛾眉敛，衣薄临醒玉艳寒。  
白足禅僧思败道，青袍御史拟休官。虽然同是将军客，不敢公然子细看。  

题道静院院在中条山故王颜中丞所置虢州刺史舍官居此今写真存焉  
紫府丹成化鹤群，青松手植变龙文。壶中别有仙家日，岭上犹多隐士云。  
独座遗芳成故事，褰帷旧貌似元君。自怜筑室灵山下，徒望朝岚与夕曛。  

题小松  
怜君孤秀植庭中，细叶轻阴满座风。桃李盛时虽寂寞，雪霜多后始青葱。  
一年几变枯荣事，百尺方资柱石功。为谢西园车马客，定悲摇落尽成空。  

行次昭应县道上送户部李郎中充昭义攻讨  
将军大旆扫狂童，诏选名贤赞武功。暂逐虎牙临故绛，远含鸡舌过新丰。  
鱼游沸鼎知无日，鸟覆危巢岂待风。早勒勋庸燕石上，伫光纶纟孛汉庭中。  

水斋  
多病欣依有道邦，南塘晏起想秋江。卷帘飞燕还拂水，开户暗虫犹打窗。  
更阅前题己披卷，仍斟昨夜未开缸。谁人为报故交道，莫惜鲤鱼时一双。  

奉同诸公题河中任中丞新创河亭四韵之作  
万里谁能访十洲，新亭云构压中流。河鲛纵玩难为室，海蜃遥惊耻化楼。  
左右名山穷远目，东西大道锁轻舟。独留巧思传千古，长与蒲津作胜游。  

过故府中武威公交城旧庄感事  
信陵亭馆接郊畿，幽象遥通晋水祠。日落高门喧燕雀，风飘大树撼熊罴。  
新蒲似笔思投日，芳草如茵忆吐时。山下祇今黄绢字，泪痕犹堕六州儿。  

赠田叟  
荷艹条衰翁似有情，相逢携手绕村行。烧畲晓映远山色，伐树暝传深谷声。  
鸥鸟忘机翻浃洽，交亲得路昧平生。抚躬道直诚感激，在野无贤心自惊。  

赠别前蔚州契苾使君  
何年部落到阴陵，奕世勤王国史称。夜掩牙旗千帐雪，朝飞羽骑一河冰。  
蕃儿襁负来青冢，狄女壶浆出白登。日晚辟鸟弟鸟泉畔猎，路人遥识郅都鹰。  

和人题真娘墓  
虎丘山下剑池边，长遣游人叹逝川。罥树断丝悲舞席，出云清梵想歌筵。  
柳眉空吐效颦叶，榆荚还飞买笑钱。一自香魂招不得，只应江上独婵娟。  

人日即事  
文王喻复今朝是，子晋吹笙此日同。舜格有苗旬太远，周称流火月难穷。  
镂金作胜传荆俗，剪彩为人起晋风。独想道衡诗思苦，离家恨得二年中。  

春日寄怀  
世间荣乐重逡巡，我独丘园坐四春。纵使有花兼有月，可堪无酒又无人。  
青袍似草年年定，白发如丝日日新。欲逐风波千万里，未知何路到龙津。  

和刘评事永乐闲居见寄  
白社幽闲君暂居，青云器业我全疏。看封谏草归鸾掖，尚贲衡门待鹤书。  
莲耸碧峰关路近，荷翻翠扇水堂虚。自探典籍忘名利，欹枕时惊落蠹鱼。  

和马郎中移白菊见示  
陶诗只采黄金实，郢曲新传白雪英。素色不同篱下发，繁花疑自月中生。  
浮杯小摘开云母，带露全移缀水精。偏称含香五字客，从兹得地始芳荣。  

喜闻太原同院崔侍御台拜兼寄在台三二同年之什  
鹏鱼何事遇屯同，云水升沉一会中。刘放未归鸡树老，邹阳新去兔园空。  
寂寥我对先生柳，赫奕君乘御史骢。若向南台见莺友，为传垂翅度春风。  

无题  
万里风波一叶舟，忆归初罢更夷犹。碧江地没元相引，黄鹤沙边亦少留。  
益德冤魂终报主，阿童高义镇横秋。人生岂得长无谓，怀古思乡共白头。  

回中牡丹为雨所败二首  
下苑他年未可追，西州今日忽相期。水亭暮雨寒犹在，罗荐春香暖不知。  
舞蝶殷勤收落蕊，佳人惆怅卧遥帷。章台街里芳菲伴，且问宫腰损几枝。  
浪笑榴花不及春，先期零落更愁人。玉盘迸泪伤心数，锦瑟惊弦破梦频。  
万里重阴非旧圃，一年生意属流尘。前溪舞罢君回顾，并觉今朝粉态新。  

### 杜牧之七律五十五首  

长安杂题长句六首  
觚棱金碧照山高，万国珪璋捧赭袍。舐笔和铅欺贾马，赞功论道鄙萧曹。  
东南楼日珠帘卷，西北天宛玉厄豪。四海一家无一事，将军携镜泣霜毛。  
晴云似絮惹低空，紫陌微微弄袖风。韩嫣金丸莎覆绿，许公鞯汗杏粘红。  
烟生窈窕深东第，轮撼流苏下北宫。自笑苦无楼护智，可怜铅椠竟何功。  
雨晴九陌铺江练，岚嫩千峰叠海涛。南苑草芳眠锦雉，夹城云暖下霓旄。  
少年羁络青纹玉，游女花簪紫艹带桃。江碧柳深人尽醉，一瓢颜巷日空高。  
束带谬趋文石陛，有章曾拜皂囊封。期严无奈睡留癖，势窘犹为酒泥慵。  
偷钓侯家池上雨，醉吟隋寺日沉钟。九原可作吾谁与。师友瑯琊邴曼容。  
洪河清渭天地浚，太白终南地轴横。祥云辉映汉宫紫，春光绣画秦川明。  
草妒佳人钿朵色，风回公子玉衔声。六飞南幸芙蓉苑，十里飘香入夹城。  
丰貂长组金张辈，驷马文衣许史家。白鹿原头回猎骑，紫云楼下醉江花。  
九重树影连清汉，万寿山光学翠华。谁识大君谦让德，一毫名利斗蛙蟆。  

河湟  
元载相公曾借箸，宪宗皇帝亦留神。旋见衣冠就东市，忽遗弓剑不西巡。  
牧羊驱马虽戎服，白发丹心尽汉臣。唯有凉州歌舞曲，流传天下乐闲人。  

李给事中敏  
一章缄拜皂囊中，懔懔朝廷有古风。元礼去归缑氏学，江充来见犬台宫。  
纷纭白昼惊千古，钅夫锧朱殷总一空。曲突徒薪人不会，海边今作钓鱼翁。  

今皇帝陛下一诏征兵不日功集河湟诸郡次第归降臣获睹圣功辄献歌咏  
捷书皆应睿谋期，十万曾无一镞遗。汉武惭夸朔方地，周宣休道太原师。  
威加塞外寒来早，恩入河源冻合迟。听取满城歌舞曲，凉州声韵喜参差。  

奉和白相公圣德和平致滋休运岁终功就合咏盛明呈上三相公长句四韵  
行看腊破好年光，万寿南山对未央。黠戛可汗修职贡，文思天子复河湟。  
应须日驭西巡狩，不假星弧北射狼。吉甫裁诗歌盛业，一篇江汉美宣王。  

闻庆州赵纵使君与党项战中箭身死辄书长句  
将军独乘铁骢马，榆溪战中金仆姑。死绥却是古来有，骁将自惊今日无。  
青史文章争点笔，朱门歌舞笑捐躯。谁知我亦轻生者，不得君王丈二殳。  

街西长句  
碧池新涨浴娇鸦，分锁长安富贵家。游骑偶同人斗酒，名园相倚杏交花。  
银秋马要袅嘶宛马，绣鞅璁珑走钿车。一曲将军何处笛，连云芳草日初斜。  

李侍郎于阳羡里富有泉石牧亦于阳羡粗有薄产叙旧述怀因献长句四韵  
冥鸿不下非无意，塞马归来是偶然。紫绶公卿今放旷，白头郎吏尚留连。  
终南山下抛泉洞，阳羡溪中买钓船。欲与明公操杖履，愿闻休去是何年。  

赠李处士长句四韵  
玉函怪牒锁灵篆，紫洞香风吹碧桃。老翁四目牙爪利，掷火万里精神高。  
霭霭祥云随步武，累累秋冢叹蓬蒿。三山朝去应非久，姹女当窗绣羽袍。  

送国棋王逢  
王子纹楸一路饶，最宜檐雨竹萧萧。羸形暗去春泉长，拔势横来野火烧。  
守道还如周柱史，鏖兵不羡霍嫖姚。浮生七十更万日，与子期于局上销。  

道一大尹存之学士庭美学士简于圣明自致霄汉皆与舍弟昔年还往牧支离穷悴窃于一麾书美歌诗兼自言志因成长句四韵呈上三君子  
九金神鼎重丘山，五玉诸侯杂珮环。星座通霄狼鬣暗，戍楼吹笛虎牙闲。  
斗间紫气龙埋狱，天上洪炉帝铸颜。若念西河旧交友，鱼符应许出函关。  

洛阳长句二首  
草色人心相与闲，是非名利有无间。桥横落照虹堪画，树锁千门鸟自还。  
芝盖不来云杳杳，仙舟何处水潺潺。君王谦让泥金事，苍翠空高万岁山。  
天汉东穿白玉京，日华浮动翠光生。桥边游女珮环委，波底上阳金碧明。  
月锁名园孤鹤唳，川酣秋梦凿龙声。连昌绣岭行宫在，玉辇何时父老迎。  

洛中监察病假满送韦楚老拾遗归朝  
洛桥风暖细翻衣，春引仙官去玉墀。独鹤初冲太虚日，九牛新落一毛时。  
行开教化期君是，卧病神祇祷我知。十载丈夫堪耻处，朱云犹掉直言旂。  

故洛阳城有感  
一片宫墙当道危，行人为尔去迟迟。毕圭苑里秋风后，平乐馆前斜日时。  
锢党岂能留汉鼎，清谈空解识胡儿。千烧万战坤灵死，惨惨终年鸟雀悲。  

润州二首  
向吴亭东千里秋，放歌曾作昔年游。青苔寺里无马迹，绿水桥边多酒楼。  
大抵南朝皆旷达，可怜东晋最风流。月明更想桓伊在，一笛闻吹出塞愁。  
谢朓诗中佳丽地，夫差传里水犀军。城高铁瓮横强弩，柳暗朱楼多梦云。  
画角爱飘江北去，钓歌长向月中闻。扬州尘土试回首，不惜千金借与君。  

西江怀古  
上吞巴汉控潇湘，怒似连山净镜光。魏帝缝囊真戏剧，苻坚投箠更荒唐。  
千秋钓艇歌明月，万里沙鸥弄夕阳。范蠡清尘何寂寞，好风唯属往来商。  

题宣州开元寺水阁阁下宛溪夹溪居人  
六朝文物草连空，天淡云闲今古同。鸟去鸟来山色里，人歌人哭水声中。  
深秋帘幕千家雨，落日楼台一笛风。惆怅无因见范蠡，参差烟树五湖东。  

宣州送裴坦判宫往舒州时牧欲赴官归京  
日暖泥融雪半销，行人芳草马声骄。九华山路云遮寺，清弋江村柳拂桥。  
君意如鸿高的的，我心悬□正摇摇。同来不得同归去，故国逢春一寂寥。  

自宣城赴官上京  
潇洒江湖十过秋，酒杯无日不淹留。谢公城畔溪惊梦，苏小门前柳拂头。  
千里云山何处好，几人襟韵一生休。尘冠挂却知闲事，终拟蹉跎访旧游。  

登池州九峰楼寄张祜  
百感中来不自由，角声孤起夕阳楼。碧山终日思无尽，芳草何年恨即休。  
睫在眼前长不见，道非身外更何求。谁人得似张公子，千首诗轻万户侯。  

齐安郡晚秋  
柳岸风来影渐疏，使君家似野人居。云容水态还堪赏，啸志歌怀亦自如。  
雨暗残灯棋散后，酒醒孤枕雁来初。可怜赤壁争雄渡，唯有蓑翁坐钓鱼。  

九日齐安登高  
江涵秋影雁初飞，与客携壶上翠微。尘世难逢开口笑，菊花须插满头归。  
但将酩酊酬佳节，不用登临叹落晖。古往今来只如此，牛山何必泪沾衣。  

池州李使君没后十一日处州新命始到后见归妓感而成诗  
缙云新命诏初行，才是孤魂寿器成。黄壤不知新雨露，粉书空换旧铭旌。  
巨卿哭处云空断，阿鹜归来月正明。多少四年遗爱事，乡闾生子李为名。  

见刘秀才与池州妓别  
远风南浦万重波，未似生离别恨多。楚管能吹柳花怨，吴姬争唱竹枝歌。  
金钗横处绿云堕，玉箸凝时红粉和。待得枚皋相见日，自应妆镜笑蹉跎。  

即事  
因思上党三年战，闲咏周公七月诗。竹帛未闻书死节，丹青空见画灵旗。  
萧条井邑如鱼尾，早晚干戈识虎皮。莫笑一麾东下计，满江秋浪碧参差。  

寄李起居四韵  
楚女梅簪白雪姿，前溪碧水冻醪时。云罍心凸知难捧，凤管簧寒不受吹。  
南国剑眸能盼眄，侍臣香袖爱僛垂。自怜穷律穷途客，正怯孤灯一局棋。  

八月十二日得替后移居霅溪馆因题长句四韵  
万家相庆喜秋成，处处楼台歌板声。千载鹤归犹有恨，一年人住岂无情。  
夜凉溪馆留僧话，风定苏潭看月生。景物登临闲始见，愿为闲客此闲行。  

柳长句  
日落水流西复东，春光不尽柳何穷。巫蛾庙里低含雨，宋玉宅前斜带风。  
莫将榆荚共争翠，深感杏花相映红。灞上汉南千万树，几人游宦别离中。  

早雁  
金河秋半虏弦开，云外惊飞四散哀。仙掌月明孤影过，长门灯暗数声来。  
须知胡骑纷纷在，岂逐春风一一回。莫厌潇湘少人处，水多菰米岸莓苔。  

送刘秀才归江陵  
彩服鲜华觐渚宫，鲈鱼新熟别江东。刘郎浦夜侵船月，宋玉亭春弄袖风。  
落落精神终有立，飘飘才思杳无穷。谁人世上为金口，借取明时一荐雄。  

湖南正初招李郢秀才  
行乐及时时已晚，对酒当歌歌不成。千里暮山重叠翠，一溪寒水浅深清。  
高人以饮为忙事，浮世除诗尽强名。看著白苹芽欲吐，雪舟相访胜闲行。  

怀钟陵旧游四首  
一谒征南最少年，虞卿双璧截肪鲜。歌谣千里春长暖，丝管高台月正圆。  
玉帐军筹罗俊彦，绛帷环珮立神仙。陆公馀德机云在，如我酬恩合执鞭。  
滕阁中春绮席开，柘枝蛮鼓殷晴雷。垂楼万幕青云合，破浪千帆阵马来。  
未掘双龙牛斗气，高悬一榻栋梁材。连巴控越知何事，珠翠沉檀处处堆。  
十顷平湖堤柳合，岸秋兰芷绿纤纤。一声明月采莲女，四面朱楼卷画帘。  
白鹭烟分光的的，微涟风定翠禛氵怙。斜晖更落西山影，千步虹桥气象兼。  
控压平江十万家，秋来江静镜新磨。城头晚鼓雷霆后，桥上游人笑语多。  
日落汀痕千里色，月当楼午一声歌。昔年行乐秾桃畔，醉与龙沙扌柬蜀罗。  

商山麻涧  
云光岚彩四百合，柔柔垂柳十馀家。雉飞鹿过芳草远，牛巷鸡埘春日斜。  
秀眉老父对樽酒，蒨袖女儿簪野花。征车自念尘土计，惆怅溪边书细沙。  

商山富水驿  
益戆由来未觉贤，终须南去吊湘川。当时物议朱云小，后代声华白日悬。  
邪佞每思当面唾，清贫长欠一杯钱。驿名不合轻移改，留警朝天者惕然。  

题武关  
碧溪留我武关东，一笑怀王迹自穷。郑袖娇娆酣似醉，屈原憔悴去如蓬。  
山墙谷堑依然在，弱吐强吞定已空。今日圣神家四海，戍旗长卷夕阳中。  

咏歌圣德远怀天宝因题关亭长句四韵  
圣敬文思业太平，海寰天下唱歌行。秋来气势洪河壮，霜后精神泰华狞。  
广德者强朝万国，用贤无敌是长城。君王若悟治安论，安史何人敢弄兵。  

寄浙东韩□评事  
一笑五云溪上舟，跳丸日月十经秋。鬓衰酒减欲谁泥，迹辱魂惭好自尤。  
梦寐几回迷蛱蝶，文章应广畔牢愁。无穷尘土无聊事，不得清言解不休。  

书怀寄中朝往还  
平生自许少尘埃，为吏尘中势自回。朱绂久惭官借与，白题还叹老将来。  
须知世路难轻进，岂是君门不大开。霄汉几多同学伴，可怜头角尽卿材。  

初春雨中舟次和州横江裴使君见迎李赵二秀才同来因书四韵兼寄江南许浑先辈  
芳草渡头微雨时，万株杨柳拂波垂。蒲根水暖雁初浴，梅径香寒蜂未知。  
辞客倚风迎暗淡，使君回马湿旌旗。江南仲蔚多情调，怅望春阴几首诗。  

寄澧州张舍人笛  
发匀肉好生春岭，截玉钻星寄使君。檀的染时痕半月，落梅飘处响穿云。  
楼中威凤倾冠听，沙上惊鸿掠水分。遥想紫泥封诏罢，夜深应隔禁墙闻。  

酬张祜处士见寄长句四韵  
七子论诗谁似公，曹刘须在指挥中。荐衡昔日知文举，乞火无人作蒯通。  
北极楼台长挂梦，西江波浪远吞空。可怜故国三千里，虚唱歌词满六宫。  

寄宣州郑谏议  
大夫官重醉江东，潇洒名儒振古风。文石陛前辞圣主，碧云天外作冥鸿。  
五言宁谢颜光禄，百岁须齐卫武公。再拜宜同丈人行，过庭交分有无同。  

寄题甘露寺北轩  
曾向蓬莱宫里行，北轩阑槛最留情。孤高堪弄桓伊笛，缥缈宜闻子晋笙。  
天接海门秋水色，烟笼隋苑暮钟声。他年会著荷衣去，不向山僧说姓名。  

题青云馆  
虬蟠千仞剧羊肠，天府由来百二强。四皓有芝轻汉祖，张仪无地与怀王。  
云连帐影萝阴合，枕绕泉声客梦凉。深处会容高尚者，水苗三顷百株桑。  

正初奉酬歙州刺史邢群  
翠岩千尺倚溪斜，曾得严光作钓家。越嶂远分丁字水，腊梅迟见二年花。  
明时刀尺君须用，幽应田园我有涯。一壑风烟阳羡里，解龟休去路非赊。  
