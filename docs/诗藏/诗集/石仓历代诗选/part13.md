---
title: 第13部分
index: true
icon: editor
order: 13
category:
  - 诗藏
  - 诗集
  - 石仓历代诗选
tag:
  - 钦定四库全书
  - 集部八
  - 总集类
  - 曹学佺
  - 明
---

## 石仓历代诗选卷二百四十一  

明　曹学佺　编  

元诗十一  

卢琦  

题待月亭卷  

郡西古招提楼台跨城邑小亭仅数椽日斜晚凉入君侯曽此游徘徊松下立开樽待明月月来海风急俗韵忽已消素光良可挹天容万里浄露气千松湿酒阑賔客欢诗就鬼神泣蹇余尘土踪驱驰惭靡及时来弄清晖每拟续佳什文园多病早浣花百忧集愿言问婵娟何当谢羁絷  

赠逸岩道人  

逸岩方外士鹤髪双眼碧常登虎山巅一览天地窄飘然驾云还来作龙江客门前海潮生屋上岚翠滴开窗写黄庭汲涧煮白石嗟余乖微尚十载事行役何时濯尘缨从子叩赜  

题陈允中山居  

山妍雨初暗洞窈云常暝琤琤碧涧流落落青松影游咏有高人诛茅临复岭开窗岚翠香展卷白日永兴来即吟诗客至但烹茗抱琴戒出游蕙帐夜深冷  

赠白云  

白云亦何闲竟日不下山时从修竹里相伴一僧还悠悠覆松顶渺渺归岫间奔走尘俗者视君何厚顔  

白云精舍  

幽斋白云里苔径隐林樾空堦落叶多深竹书声歇岚光翠以流炉烟瞑常结凉飚拂长林犹疑弦吹发  

蒋阜丛林  

沈沈青莲宇隐隐闻疎钟桂殿荒藓碧兰堦落叶红水声出溪竹石瀬鸣寒松东林有佳兴解绶来相从  

禅岩夕照  

空岩夕照没寒栖野僧定归鸟带残光连云度萝迳禅房掩暮山枫林起烟磬幽人独去来凭轩足清兴  

寄张子震  

南浦多芳草东风又落花相思频入梦见说欲回家竒字从人问新醅为客賖自惭羁旅者犹滞锦江涯  

答王经历庭训  

数日不相见文园病若何山城春事晚竹屋雨声多幕府官如水门庭雀可罗东家有贺老杖屦肯相过  

游吴廷用南庄  

公事多余暇看山到逺村云荘依竹见樵径过桥分野水晴舂碓岩松昼掩门所欣花县迩归路任黄昬  

秋千  

緑窗美人闭深院燕语莺啼春事半畵栏睡足四无人空与东君说幽怨防绳嬝嬝挂青烟罗袜纎纎翻翠袖红籹高出墙头花绣带斜飞亭际栁香风荡漾春谁主愿学飞僊飞不去黄昬溪月浸棃花背立秋千悄无语  

秋蚊  

茉莉堂前月华吐飞蚊扰扰晴雷怒深闺小玊焚椒兰绣幙穿帘栁花度芙蓉夜卧银烛灭绿纱如烟罩香雪潜身飞入罗扇风耳畔营营宵不絶琼肌一咂雨梦回玉腕斜批守宫血屋外寒蝉自清素夜夜长吟饮花露  

练湖曲  

练湖七月凉雨过白水荡荡红芙蓉芙蓉红尽早霜下鸳鸯飞去何匆匆茜裙女儿弄虚碧鸣榔声断无消息清波小藻出银鱼落日银山秋欲滴望湖接山云茫茫鸟飞不尽青天苍丹阳使者坐白日小吏开瓮春酒香倚栏半醉风吹醒万顷湖光落天影挂冠何日隐江南短褐纶竿上渔艇  

和韵答白明之  

君厌区区簿领劳诗人相对便挥毫幽居最喜青山色熟睡不知红日高夜雨江湖谈旧事秋风庭院试新袍笑他名利途中客一似扁舟驾海涛  

汀州道中  

七闽穷处古汀州万壑千岩草树稠岚气满林晴亦雨溪声近驿夜如秋云间僧舍时闻犬兵后人家尽买牛但得龚黄为太守边方从此永无忧  

临河城外别丁景文  

六月骑马奔出郭故人相送高洋桥百年古郡千峰绕万顷平田十里遥客懐欲别且须酒溪月自来何待招后夜相思定何处羣山叠叠雨潇潇  

赠片云上人  

曽忆相逢月台下清谈犹自带烟霞避喧却爱山中寺访旧还寻海上槎石鼎烹茶分野水纸窗敲烛看檐花定知归去松萝宻犹向云间采药芽  

依韵答欧士中  

客舍凄凉生緑芜经年祗傍野人居樽空但买隣家酒巷僻应回长者车白鸟梦残枫树冷黄花香老竹篱疎相逢且莫谈离别一别如今十载余  

病中懐王徳辉  

忆与故人分袂日游鱼吹浪动新荷一年又见黄花老两地相思白髪多月落千峰霜满树雨余溪上水生波知君囊底诗偏好寄与茅斋敌病魔  

和朱仲纲赴杭韵  

客中送子西陵渡落日寒烟满翠微美玊无瑕和氏泣莼鲈有兴季鹰归江城雁过秋生树野店鸡鸣月在衣壮岁功名须努力只今捜士到柴扉  

中秋寓迳江张伯雅席上作  

征衫一路拂轻埃袖得岚光渡水来月色不如今夜好客懐应为故人开香随桂子云间落梦逐潮声海上廻醉倚西风赋离别明年何处共衔杯  

宁徳寄呈郑徳和参政统兵古田  

省垣征发羽书忙贱子元宵到上方光满玉田千嶂月寒生瓦屋五更霜野人巳厌干戈苦官马仍愁道路长珍重老僧为相报元戎先已到杉洋  

松江道中  

两袖西风此地过清秋八月满烟波秔田万顷连天逺茅屋千家近水多买得鲈鱼供晚饷聴残稚子唱吴歌年来自笑行蔵拙独立篷窗对素娥  

题元符宫东秀轩又名日观  

茅山山下种玉地道士辟为东秀轩五色彩云开日观万株秋露湿云根竹园笋出牛穿角松树年深鹤长孙一道天河横屋过奎光垂地映堂门  

客中书懐  

上东门外千山雨马上氊衣病不胜每岁奔驰成底事半生辛苦负残经江村水退鱼生釡野店厨空鼠食灯多少客愁那遣得故园东畔菊层层  

山行杂咏  

拂拂轻风谷雨初緑杨堤上步纡徐竹林生笋长过母巢燕扑虫归哺雏雨散溪流平防涨云开岩树倚天孤慿谁唤起王摩诘写入秋毫作畵图  

再游南庄  

飞鳯山南树色苍疎篱野屋对蒲塘岩云掩日收残暑溪雨廻风生午凉手种晩菘盈囿嫩饭炊新稻满厨香叩门休认催租吏愿借竹林飞羽觞  

梦中得二句云万里春潮随月上数声渔笛隔溪闻觉而足云  

竹篷窗外雨纷纷清夜诗人思不羣万里春潮随月上数声渔笛隔溪闻梦回身世犹蓬岛望断山家只白云最喜遭逢圣明世拟将事业对明君  

题全安庄  

野寺寻真幽更幽僧知敬客喜来游疎钟防杵江山暮落雁一声天地秋野鸟有情怜我去林花溅泪为谁愁而今惆怅沧洲别不识重来有日不  

过吴江  

兴随流水共悠悠此地芦花正满洲落日片防千里暮西风长笛数声秋衣冠空带英雄泪湖海难消浩荡愁吹罢欲寻沽酒处傍人遥指隔江楼  

寒夜懐京和韵  

帝京别乆梦想同郁葱佳气凌青空石麟铜雀动凉月玊楼珠箔来天风宫壶龙滴晓漏尽玊阶马滑春雪融锦衣高唱少年子银瓮索酒蒲萄宫  

阻风崔镇有感  

大风吹河河倒行阻风时节近清明南人北人俱上冢桃花杏花开满城虽云宦游俱作客便觉此日难为情河鱼村酒亦足醉頼有同舟好弟兄  

陆徳阳杭州新居  

武林城下文章客移得幽居近碧湾闻说梅花开欲遍一舟冲雨到孤山  

钱舜举木芙蓉  

红妆初映酒杯酣斜倚西风转不堪霜后池塘秋欲尽令人惆怅忆江南  

畵梅  

枝头春雪莹芳樽绰约氷姿袭醉魂翠羽影残清梦觉满天霜月正黄昏  

附贯云石  

桃花岩　白兆山桃花岩太白有诗近人建长庚书院来京师时中书平章白云相其成求诗于词林臣李秋谷程雪楼陈北山元复初赵子昻张希孟与仆同赋诗  

美人一别三千年思美人兮在我前桃花染雨入白兆信知人世逃神僊空山亭亭伴朝暮老树悲啼发红雾为谁化作神仙区十丈风烟挂淮浦暖翠流香春自活手撚残霞背天末防回云外落清啸美人天上骑丹鹤神游八极栖此山流水杳然心自闲解劔狂歌一壶外知有洞府无人间酒酣仰天呼太白眼空四海无纎物明月满山招断魂春风何处求顔色  

美人篇  

仙风雕雪玲珑温呉姬剪月纎纎昬行云补髻翠光滑鳯凰呌落空山月手摘闲愁八字分春山恨重画不伸肌浓汗腻朱粉匀背人挥泪妆无痕霜刅自裂石榴裠闭门不识诸王孙緑烟熏透蓝田玉罗带随风换妆束飞鸟衔怨过长门芳菲不忍辞华屋连环步窄玉佩响霓裳袖濶春风长钏松腕瘦觉多情举手搔天天亦痒锦香帐冷兰灯沈落花不入芙蓉衾三山路杳银河深彩鸾高诉愁人心天与美人倾国色不如更与美人节梦里梅花梦外身万古千年对明月  

君山行  

北溟鱼背防千里负我大梦游弱水蓬莱隔眼不盈拳碧落香销吹不起茜裙女儿懐逺游逺人不归明月羞寳钗绾髻翠欲流风鬟十二照暮秋女娲炼石补天手手拙石开露天丑琼楼玊字亦人间直指示君君见否斯须鱼去梦亦还白云与我游君山  

别离情  

吁别离之苦兮苍梧之野春草青黄陵庙前春水生日暮湘裙动轻翠玉树亭亭染红泪又闻垓下虞姬泣斗帐初惊楚歌毕佳人阁泪弃英雄劔血不销原草碧何物谓之别离情肝肠剥剥如铜声不如斫其竹剪其草免使人生为情老  

送王继学  

玉京高处雪流脂连挿鸡冠绿鬂垂蹀躞有泥歌独漉琵琶无梦说相思黒河旧乐催填谱白海名花拟进词羽猎上林俱罢赋卿云何以报明时  

无题次马伯庸韵  

翠帘匝匝防朱光千叶宫桃满院香阆苑有鸾通尺素虚桥无鹊寄流黄上林赋罢归巴蜀兴庆词工谪夜郎不是月中亲度曲世人那解聴霓裳  

相期来似石城潮目望晴虹结防桥却月睂愁歌渐逺凌波步近意非遥抽琴有恨廻青角叠袖无尘转緑腰弄玊最怜随鳯去秋来谁与伴吹箫  

白髪词臣两耳垂华腴堆笏陋牛医宫娥引烛催麻日院吏传更写制时蜡撚花生秋夕赐翠标叠胜岁华移低头欲说唐朝旧愿侍虚皇进玊巵  

芦花被　过梁山泊有渔翁织芦花为被仆尚其清欲易之以防者翁曰君尚吾清愿以诗输之遂赋果却防  

采得芦花不涴尘翠蓑聊复借为裀西风刮梦秋无际夜月生香雪满身毛骨已随天地老声名不让古今贫青绫莫为鸳鸯妬欸乃声中别有春  

## 石仓历代诗选卷二百四十二  

明　曹学佺　编  

元诗十二  

马祖常  

登雨花台  

积翠生层巘凝光浴巨涛吴城花覆井楚舸竹裁篙地近鱼龙逼天空鹤鹳高野桥皆防蝀溪水尽蒲萄雨石逢芝箭风林得鳯毛胭脂儿女小罨畵鬼神饕六代都衔璧三山尚戴鼇故宫犹荏苒古树漫周遭仙洞歌瑶草人家宴碧桃饭香非接淅酒好不篘糟绿雾春连阁丹霞晓映袍攀跻欢境胜防涉惮人劳老我才还劣清资愧重叨采诗今有使问俗似无曹佳丽千年冣声名一世豪岁时休澣日携手足游遨  

求赵伯显畵家山图用唐李中韵  

春雁南来后家书一纸无山花应向日陂水计通湖羸防衣资絮生蚕薄借芦乆宜拂白石强此伏青蒲琴客分抄谱仙翁许借壶园红榴火炼沼绿芡盘铺岚气飘檐隙烟光郁座隅呼云横防蝀问月看蟾蜍倚杖心何逸观鱼兴不孤新开竹林迳并乞写成图  

猗緑园  

殖产吾何取开林我独能防船尝取竹捣纸每移藤池曲波涛小花繁雾雨蒸春云同础润秋月共江澄鳯下非因食鱼来不可罾写经还道士裹饭乞行僧笋屦新青折荷衣旧翠凝浮瓯茶有乳溢瓮酒无氷香灺留文篆书囊剰缭绫清晨飱玉罢东坐日初升  

题惠崇畵树林  

下瀬生秋响平林漏曙光蜀桤隂十亩闽荔熟千房不聴樵夫伐无劳匠石伤灵槎上天汉全栋架明堂黯黯云垂幔霖霖雨湿墙雁奴呼伴审鸠妇择栖详路逺逢仙宅天低近帝鄊春行苔履滑夕坐笋书香东绢刀谁剪西园价尔偿悬车清渭后白髪洒苍凉  

泉南孙氏园亭  

凿石通归汐浮梁看浴暾鸭阑萍上甃鹿栅藓生垣檐卜乘栀子筼筜长竹孙书香芸辟蠧席暖锦裁鹓交客登仙籍承家荷帝恩氷瓯蜂蜜溜酒榼荔浆翻吹籥花围屋弹琴鹤舞园海云春有态闽雪夜无痕谁谓衣裳懒予今杖屦烦捋须歌月地翘首望天门  

史馆闲题  

骑马到画省冠佩趋几筵岂但文字美所乐长官贤京国足府寺金糓相百千飞书日杂遝奔命惧不先肃肃馆阁严操瓢续简编上有日月光下有草木妍森罗大象列俟此言语宣蹇予昧儒学羣髦辱官聨遭逢頼明世益喜身悠然  

田居二诗寄元参议  

积潦被原田潴水满陂塘具我钱镈噐剉楷饲牛肠周垣无不具南东植柔桑欣欣条枝发向日欲奋张众草还芊芊朝雉鸣阳冈始旦荷畚去取粪城邑傍敢辞作劳苦但愿筋力强  

上马作将军下马充博士服贾终无良蓐食勤穑事王朝列公卿田税岂十二同里相劳勉牛种更贷贯虽无冻馁忧未可恱亲志亲志在荣光禄养乃始贵为诗献儒宗秋获见稔嵗  

留别沂州张君仲  

扬舲下彭城分颿上沂水与子作别离眷言重徙倚曩在京华居连室同井里出则镳御聨入则衣袂比兹晨各散去相愿意未已我操田噐归子执州符仕慎勿轻此身期以善自止  

端午效六朝体  

脩篁发秀林新荷叠芳池采丝撷雾缕纱縠含风漪防賔应乐律端阳正岁时馥馥兰汤浴灔灔蒲酒持汉宫鬬草戏楚船张水嬉江心铸龙镜好用照湘累  

移梅  

幽屛逐鱼鸟沈迹俦隐沦所欣在林薮嘉植日以亲眷言江介品纷葩号南珍遇我好竒服移根得良因井井十亩园菁茅防涧濵缟裳擢玉质宜此空山春  

春云  

高云起城阙流离度庭树依风拂廻塘波缬光影注荒林带疎烟照日乱萦缕婉娈连浮阳空明映凄雾岚翠含玉晖景采满岩屿逍遥幽赏谐缅邈世娱阻  

田间  

中田莳柔桑周垣列菀栁居然成农耕林庐颇完好朋从时徃来墙头过樽酒意气每酣适仰视北有斗岂知念湘累那复叹暮叟丈夫贵立志文字托永乆  

古意  

秋罗画双蝶凉飔透鲛绡攀纡翠襞积腾拏鳯盘翘公子高宴集水阁芙蓉摇来禽丹砂红石蜜春氷消欢情光景洽壮意风云飘所期国士知岂谓虞人招  

斋宿太社署四首  

朱门屹南起金水经北流缭垣外旁达周屋内广修圭玉承璅借碧镂饰衣篝中坛土五色夏松露浮浮改容事明神岂谓兹淹留  

明世容谫薄依光秩散署束带揖上官摄衣奉神御泉冽噐毎涤刍香牲亦茹循坛习登降趋位就表署翼翼清祀修济济百辟助愿神锡茂祉农功相蕃庻  

斋宫蔚清华前荣写方壶右础石芙蓉日景射铜铺嘉木防长夏阶草宜露濡兵卫限嚣杂檐网悬蜘蛛署书督粢盛设吏视茅苴端居见博士希武循庭除  

乐工奏宫悬登歌布濩功祠官侍奠瘗灵軿下穹祝辞求善岁侑我稑与穜但无及人饥报祀百礼隆琐琐大社令乐职朝上公  

古诗  

凌晨视园蔬緑色承露英命妇自采摘终朝掬不盈持以充庖厨岂疗饥肠鸣婆娑秋菘叶不受鱼肉腥朝暾煦寒畦中心含素馨  

舟中望邹峄山  

鲁云偃车葢汶水流鱼鳞操舟返任济川梁号通津东望邹峄山六丁凿嶙峋灵岩溜泉乳仙游道霞軿石髓如可食吾将托兹身  

度居庸关次继学韵  

飞鞚陟云巘决眦尽图画天气吹高寒山雨洒长夏防防白鸟去寂寂松子下陆行石当途水舂泉饶舍高与蜀道齐深乃盘谷亚笋舆约重来羸马苦常跨朋从咏连叠酬应给闲暇得见王子乔吾将骖鹤驾  

西方泺  

鲁郊秋已深西泺多蒲鱼日暮积霭重维舟月生初露凉水禽宿雨晴艶芙蕖撷花结楚佩宛若湘南居  

苦寒三首  

肃肃岁已晏冽冽氷霰集寒云光不流槁木鸣日夕挟纩处南户严棱坐相袭端然成离居念念穉阳陟褰裳居重户惊飚踏书帷穴地篝石火持酒得氷澌杲杲日出光万物待彼施岂无阳和节岁序非尔私纳履非遄征墐户岂寡交今兹祁寒火井凝氷泡离人叹无衣原兽淫弓弰忧端坐耿耿鸡鸣重嘐嘐  

渊明始末图  

画史谢文字托意在粉绘高人蹈古道终造澹防涉世情岂真采菊心若寄持酒每自慰悠悠似相契  

拟古  

崇台拂繁云阿阁防广路上有弹琴女文采被烟雾玉食荐翠盘渴饮瑶草露鄙薄贫士妻终岁弄机杼  

送卫大隠卜者  

饮马芦沟河水寒伤马骨牧羊居庸关草短饿羊腹君行苦匆匆我且无握粟陟冈望高云东南有黄鹄  

葆真观纳凉二首  

云旱炽初暑烦嚣不可涤城隅有琳馆松竹防午日呼我良朋来啸咏各防帻萧然忘世庐相对坐磐石防茗涤尘襟烦暑亦可忘团团箧中扇复开明月光况此太清居林樾天风凉谁凿河汉氷为我雨八方  

初日四首  

初日照我树我树日华滋檀栾緑隂合四顾无曲枝盛暑炽烦歊其中有凉飔成林防千亩栖息任所宜初日照我屋我屋受阳光寒暖顺时令风雨谨盖藏榱桷无文雕折栋取材良圣亦善居室茍完斯为臧初日照我田陂水方满塍既欣穉禾发复爱嘉木荣伏腊献酒食报赛岁事成告仆缓尔私先可输王征初日照我池我池水波生芙蕖冐红影黄盘防緑英龟鱼相浮游鸣雏弄新声虽无台与榭足自娱幽情  

种桃  

种桃南山麓三岁不得实种东郊园撷之在百日岂不思迟暮终焉有常食如何植瑶草千岁始一获  

过文著作家  

谁住街西屋文昌著作臣茶瓯宜客静书帙觉予亲栽竹应栖鳯操觚定获麟青藜明夜半北极动星辰  

送王睂叟真人  

秋晖上寒竹白鹤立苍苔石洞松花落云房涧水来弹琴翻道曲捣药应猿哀别浦廻船急孤山看早梅  

送人之陜省幕和韵  

绶带惊沙鹤纱巾逐海鸥骊山泉未冷华岳树先秋路出汾阳里衣仍晏子裘风流莲幕羡君岂叹淹留  

送苏子宁赴岭北省幕  

鸡塞鸣啾唽龙沙列夜营赐衣俱鲁缟给饷尽吴粇野井氷生夏寒天雪没晴藩垣资赞画幕府正知名  

谒告书懐  

先子桐乡地年来忆旧游山春花竞发沙旭水闲流石屋青霞夜藤牀碧树秋防身龙具在强欲问吴钩  

泗州塔  

梵塔层层出云间见象轮金光动淮水铎语召川神负载坤多力荘严佛有因埏陶千万亿穹石刻铭新  

舟中  

丛薄萦云曲冈峦引雾霪舟轻风燕疾衣薄水萤侵夜乆江喧瀬秋清竹满林闲情任飘泊到处欲登临  

海子桥二首  

朝马秋尘急天潢晩镜舒影圆云度鸟波静藻依鱼石栈通星汉银河落水渠无人洗寒露为我媚芙蕖南望蓬莱观行人隔苑墙有时驯象浴不见狎鸥翔宫树飘秋叶江船认石梁辟雍真可作拟赋献文王  

送符镇抚之官  

金符传拜将白羽看麾军吹角弓横月开旗马望云舅家书尽读新府令初闻油幕风流盛吾归诧隐君  

赠里人别因寄祖义祖烈  

万里天南地逢君似到乡欲同观海屿忽别上河梁楚树思题叶淮僧忆借航归时报兄弟莫遣石田荒  

再从浙入闽二首  

江外淹留乆那堪去复回水生客星瀬日出偃王台烓灶茶瓯至筠笼橘颗来春云又成雨着意落寒梅积雨关河湿今朝日始晴浮船下夜瀬觅酒近春城鵞鸭将雏出牛羊傍母行独怜无似客万里又南征  

次元礼弟韵  

白鹤年岁老婆娑正尔嘉田居门近水野饭甑炊霞自种千章木谁乘万里槎小亭烧药处依约是仙家  

游华严寺  

化国日迟迟招提独往时鹤驯看梵磬猫定防斋糜贝叶翻经译沙墙应制诗庭前双树好长夏得风吹  

出都  

长城懐古处身在日华东水出卢龙塞山连碣石宫沙鸥终自白霜树忽然红云海鸿蒙气归颿杳霭中  

赠杨洞天道人  

我自不入俗君今又欲仙鸟啼百花里屋住万山边宻树云难过空潭月易圆题诗秋卷了为说小行年  

次韵咏石  

老石何年有依稀满路旁无人愁饮羽有客坐亡羊戒世能言晋传书岂姓黄补天成五色何独柱明堂  

题惠崇畵  

龙门千尺梧桐树多在石崖悬絶处上有古巢生鳯凰鳯凰台高山水长吴蚕八茧白云丝画史落笔光陆离江天万里莫射雁春草年年出湖岸  

所过  

寜王玉笛吹鳯凰桐花秋露宫昼长开元天子忽思武手中金箭照眼光何物羣婢出后房羽林孤儿射杀将坐中凛凛无渔阳  

上京书懐  

燕子泥融兰叶短叠叠荷钱水初满人家时节近端阳绣袂罗衫双佩光共笑江南五杂爼画鹢浮波供角黍沙苑射栁追风驹古来此地为名区  

孚夫人  

未央天子香醺骨夫人不贮黄金屋水铜无光澁秋月留得当年旧蛾緑瑶台夜佩声阑沈云呌雁沙泉寒二十五弦弹鳯凰玊钗小燕飞春山  

题织锦回文图  

桃叶渡江不用楫织女乌鹊填河白合欢树下宜男草色色不及罗裙好织锦度曲声亦柔黄龙塞是契丹州夫君戍归定何日乐府陈娘歌第一  

秋意  

张良庙前流水声歌风台下晓鸡鸣行人舟中寐复起此生亦欲成功名白髪可怜升斗防持归不足求田屋挥杯看劔独长啸万里朝云见晴木  

湖北驿中偶成  

江田稻花露始零浦中莲子青复青楚船祠龙来买酒十幅蒲防上洞庭罗衣熏香钱满箧身是扬州贩盐客明年载米入长安妻封县君身有官  

李后主图  

泽国中寒岁年晏沙屿潮痕明石栈风吹半树野梅发天上书来问春雁江南后主丹铅手畵尽氷丝世无有宫中长昼谏囊稀媚妩吴娃双进酒  

送周南翁之官池阳  

霏微桂丛緑雾深集仙书殿秋沈沈九华山影堕酒醆便欲起拖青枫林青枫林高霜叶赤遥遥连云雁行急蜀麻吴盐来往时闲坐城楼聴江笛  

题明皇端箭图  

银牀堕露下高桐竹练含氷留麝笼蒲萄酒作码碯红湘娥江边采芙蓉月华流影天汉东素商凄清飏微风草根知秋有鸣蛩  

用乐天韵因效其题咏闲意  

缲丝车响雨来稀罨画图中住翠微村北村南桑扈呌家前家后竹鸡飞青怜藤蔓春牵屋绿爱荷盘夏剪衣更忆江天家万里行逢僧子借船归  

寿郝大参  

退傅归来髪尚青角巾闲对老人星鳯凰池上辞松阁鹦鹉洲边买竹亭留客只谈三里雾见人宁问五侯鲭惭无刚卯为公寿他日淮南种茯苓  

九日在告  

青山到屋三十里瘦马不能闲一过欲趂重阳浮菊蘂翻愁落叶下岩阿南鸿带雨秋飞急北谷来霜夜杵多病里题诗遣野兴何人携酒与高歌  

题若容  

击劔酣歌白日迷高情邈邈见天倪石潭藻舞鱼深泳花屿春明鸟自啼架上道书研宇宙箧中衣带剪虹霓洞房清画奁香转坐聴东街马过泥  

钱塘潮  

石桥西畔竹棚斜闲日浮舟阅岁华金凿悬崖开佛国玉分飞瀑过人家风杉鹳下春鸣垤雨树猿啼暝蹋花欲赁茭田来此住东南更望赤城霞  

盖善长御史泗濵堂  

泗水千年碧似蓝泗濵华屋缔楩柟人从鲁北耕春雨山自徂徕供夕岚方印只今垂组纽长檠犹独近书龛天边倦客沧洲逺卷里题诗兴未堪  

治书再和复次韵  

西南春巷杏花墙索米长安汉防郎市里忽闻鸡吐绶海边还报鸟含香月移桂树通阶石芝发铜池谢井牀襆直閤门休沐晩新诗刻烛赋千章  

鄢陵别南客  

层层林表白浮图古鄢城高旅望孤秋雨喜沾梁土麦暝烟愁合楚田芜行人北上随沙雁归客南还对渚鳬溱洧波清饶草树百年生聚尚绳枢  

寄长老云山  

曙雨初生防蝀桥梵山吟呗不移朝曾分禅榻春盘礴更想云山夜寂寥蠒纸题诗寻伴少郫筒沽酒入城遥佛龛千丈金银界照世酥灯弟子烧  

送安庆路教王中夫  

南国烟花一万重船浮春水正溶溶舒州城壮山偏防博士官清印自封夜诵挑灯吟蟋蟀秋行携酒采芙蓉仙人李白今应在问讯时时过宿松  

送苏州卜者  

防岁京华赁屋居得官犹苦食无鱼成都谁问君平卜江左人知郭璞书春水浮空波缓缓秋机织字锦舒舒虎丘剰饮千钟酒醉里高歌唱阖闾  

奉陪荐食英宗神御殿用继学韵  

乘石松隂偃翠虬先王曾此驻龙辀茂林弓劔随天御原庙衣冠奉月游借玉已行周制度酎金那罚汉诸侯百馨水陆修葅醢望拜孤臣涕莫收  

送客归扬州  

扬子江头水拍天人家种栁住江边吴娃荡桨潮生浦楚客吹箫月满船锦缆忆曾游此地琼花开不似当年竹西池馆多红药日日题诗舞袖前  

送王参政上京奏选二首  

滇池细马踏龙沙宰相朝天路不賖峡里琴泉春作乳月中珠树夜成花三千礼乐尊儒术百二山河壮帝家鱼上禹门无防额直郎宣奏日当衙  

千官吉日聴宣麻白髪文臣帝汝嘉池鳯有毛皆五色蘂珠无树不三花緑绨诏底书分雨红锦囊中字剪霞天路北盘三十六归时秋月满京华  

送胡震亨廵简  

猎猎双弓骑气张古来逄掖试穿杨清江镜铸芙蓉月绿酒筵开玳瑁堂稻熟万塍初下水橘垂千树已经霜蓝袍包裹迎丞簿莫负尚书荐鹗章  

送毛真人还山  

朱提仙印碧霞裳赐履承恩自尚方雨洒石坛苔锦滑日穿油幌竹书光叶鳬此日还沧海汉鹄当年下建章琪树万丛芝万本江南归路水云乡  

杂咏二首  

百丈牵船泝上流清淮从古有三洲浮山堰逐降王去淝水波因小谢收红树有霜还可骑白苹无雨更宜舟平生自是多行役莫信吾家马少游  

濠梁无客更观鱼游子行过莫问书潮落沙痕鸥泛少风回云影雁行踈归防夜宿山前寺从槖秋辞仗外车俯仰此身天地内沧洲重去带经锄  

西山  

鳯城西去玊泉头杨栁堤长马上游六月薫风吹别殿半天飞雨洒重楼山浮树盖连云动露滴荷盘并水流舣岸龙舟能北望翠华来日正清秋  

石城县尉  

石城县尉坐寒防日有新诗写后屛官小不骑沙苑马书多空识楚江萍老兵束矢除阶草佐吏休衙罢閤铃兄弟防年为我友何时同舍防残经  

无题  

三湘潇洒恨无潮乌鹊填河愿有桥丹穴鳯来龙树逺海门鱼去蜃楼遥已知京兆夸高髻不信章华鬬细腰船尾横江春水急长年无事恨吹箫  

次韵李行斋集贤  

英声籍甚着天门诗句年来与我论沙碛翳云歌北塞稻畦分水梦东屯秋风八月推茅屋夜雨三更注酒盆明日桑干须系马翠华过处看承恩  

寄姚参政上都  

南薫清暑上京居六月凉亭正好鱼雨岭火明山芍药风田金动草芙蕖甘泉晓仗临前殿京兆秋尘待属车侍从文臣行不送旧寮淹蹇意何如  

寄赠扬州王链师  

仙客吹笙踏月轮因游淮海悮寻真松花月分贫士柿叶题诗寄逺人清水有潮留载酒春云不雨取裁巾江都千树隋宫树曾见先生绿髪新  

挽何得之先生  

手织乌纱日卖钱全家移住五云边伏生有女书空在伯道无儿世共怜北市行歌花烂熳西亭坐啸月婵娟少微光气今年暗知是诗随过海船  

开平事  

金马东门画省西千官花覆曙光低九茎芝盖云衣合百石铜盘露颗齐鹿栅已营脩竹坞燕巢还补落花泥上林伏日金桃熟鹦鹉来时不敢栖  

还过龙门  

紫塞秋高鳯辇回龙门有客去还来荡摩日月昆仑坼吐纳风云混沌开天帝有神司主宰地灵无力载崔嵬谁吹石瀬成飞雨不使时人汚酒杯  

光山县孔宰豳风亭  

光山近在故山西树满冈头稻满畦隣屋读书相教授社祠酣酒共提携水牛砺角嫌耕浅野茧抽丝喜价低春雨行田无从吏独骑羸马畏青泥  

次韵进士宋显夫海岸春行  

灵沼春波殿影高行人苑外望蟠桃街尘曙雨沈红雾宫瓦晴霏动翠涛鸟度镜中还避弹鱼跳船尾不因篙曲江别有新承晏笑我官曹似马曹  

菊枕  

东篱采采数枝霜包裹西风入梦凉半夜归心三径逺一嚢秋色四屛香牀头未觉黄金尽镜底难教白髪长防度醉来消不得卧收清气入诗肠  

题猿图  

江渚无来雁山樊有宿猿秋高卢橘熟巴月树连村  

送客西归  

陆机初入洛王粲却归秦春草无愁思杨花送逺人  

独石  

秋瀬喧石梁临流不肯渡与客坐忘归山寒日将暮  

节妇马氏  

织素鸣机曙未分寒风吹裂嫁时裙官家莫去催租赋孀女无心刺绣文  

杨妃墓  

汉庙衣冠照碧燐唐陵翁仲作黄尘马嵬坡上棠棃树犹占秦原防日春  

骊山二首  

绣岭春来绿树圆东风吹影入温泉华清梦断飞尘起玉雁衔香堕野田  

玉女泉边翠藻多石池涵影媚宫娥可怜绣岭啼春鸟犹似梨园弟子歌  

春日即事  

棃花白罢海棠红谁为韶光次第工小阁卷帘春事晩竚看蝴蝶过庭东  

送胡古愚还越二首  

越江秋水得霜清夜夜天南婺女明客子布衣风又急世间无用是才名  

秋树红时客欲归江寒潮细鹭空飞东阳有酒賖来饮莫问桐庐借钓矶  

闽浙之交二首  

月出山头犬吠云隔林钟磬鹤应闻老僧见客闲留坐风落松花满寺门  

路入闽中尽翠微家家蕉葛作秋衣石墙遮竹松围屋时有丹禽哺子归  

赵氏宗室画水石  

生平已识赵王孙竹素何年画石根万里南云秋似水直容艇子到柴门  

题左司帖郎中扇头  

缥禽闲上海棠枝彷佛江南二月时兰署名郎心似水氷纨底事送凉飔  

潘居士施饭  

饭饱千僧洗鉢归生台饥鸟拂檐飞山中丈室维摩病独向长松挂衲衣  

和史参政韵  

五云天近昼香残红白花枝满药栏一夜东风吹小雨殿头持卷隔帘看  

流莺  

乔木繁隂昼景舒檀桑绿色满阶除京都三月花飞尽才听流莺一啭初  

丁夘上京二首  

山雨晴时已是秋苑中行殿日华浮长杨十万旌旗宿不使飞霜入画楼  

离宫秋草仗频移天子长杨羽猎时白雁水寒霜露满骑奴犹唱蹋歌词  

枢府书事  

官氷一尺石盘光丹果秋来雨后香幸喜太平书檄少坐闲松露滴清商  

蔡琰图  

边月还如汉月圆龙堆沙水咽哀弦文姬此夕穹庐梦应到春闺旧镜前  

代悼亡为陈云峤作  

燕子楼空花不开绣天晩月初来手痕留在红牙板犹有余香妬落梅  

秋雁送客  

千里清淮秋雁飞山人归去芰荷衣明时莫怨身无用独向天南占少微  

絶句三首  

春云五色建章西流水平桥两防低客子年光偏易失御沟杨栁报莺啼  

一春不得见花开何况飞红堕酒杯今日城南花万树看花不肯放春回  

九陌初晴拂紫埃春衣花满趂春回丫丫小女相传语昨日堂前燕子来  

闲题  

上京七月燕雏飞紫菊花开露入衣雨霁关河秋意满南都应望翠华归  

附王士熙  

和马伯庸寄袁学士  

白雪赓歌少朱弦咏叹长天池鹍独运雾谷豹深蔵旧地收华防新田买石房闲情齐绮皓时论伫班扬瑚琏登周庙宗彛画舜裳西昆分颢气南斗避寒芒六月湾阳扇三秋镜水航弹琴无俗曲辟谷有仙方玉海羞麟脯金茎馈露浆书空忘咄咄文障拂堂堂翰府联芳逺枢庭奕叶光名山习史策鸟国售诗章节拟芝田鹤音谐律管凰写经酧道士立塔礼空王借草连裙碧分□注酒黄竹牀吟几少纱帻髩丝凉离别三生梦归依一瓣香升堂乖笑语在野愧才良云拥鄞山雨潮生定海洋何时宣室召四马骤康荘  

送苏公赴岭北行省郎中  

居庸关头乱山积李陵台西白沙碛画省郎官貂防欹飞雪皑皑马韀湿马蹄雪深迟迟行凄云冷月边垣明铁甲无光烽不惊万营角声如水清明年四月新草生征人卖劔陇头耕思君遥遥隔高城南风城楼来雁鸣  

题鲜于伯机与仇廉访帖  

三生文采赵公子四海声名仇使君弹琴不作广陵散焚香遥驻博山云玊署春来莺谩语绣衣人去雁空闻龙蛇两纸光如玉即是安西与右军  

题节妇  

寒窗机杼泣秋风镜影镕云不汝同明月有光生夜白贞松无梦妬春红罗襦旧绣天吴坼绿绮离弦海鹤空陌上行人指华表闭门踈雨落梧桐  

骊山宫图  

翠岭余烟晓仗催五家车骑入朝来千峰云散歌楼合十月霜晴浴殿开烽火高堂留草树荔枝长路认尘埃月中人去青山在始信昆明有劫灰  

上京次伯庸学士韵  

侍臣催讲御阶西云静觚棱晓色低地辟神仙卑两汉城连碣石转三齐含香画永闲青挥草堂幽湿紫泥最忆东山老松树秋风应有鹤来栖  

送王在中代祀秦蜀山川  

太华云连蜀栈低栁花三月紫骝嘶香浮晓露金奁湿旛动春烟綘节齐策牍当年登桂苑词林后夜趣芝泥长安游客应无数谁共王褒颂碧鸡  

李宫人琵琶引四首  

琼花春鸟百花香太液池边夜色凉一曲六么天上谱君王曾进紫霞觞  

紫檀别殿鎻春光铃索声闻白日长不似开元教坊曲太真微醉拨龙香  

一入深宫岁月长承恩曽得侍昭阳檀槽按出新翻曲五色云中落鳯凰  

劔舞当年识大娘花奴羯鼔漫悲伤开元朝士仍多在应笑青衫泣白郎  

附薛汉  

拟古二首  

皎皎机上丝织为游子衣游子荡风尘素衣化成缁风尘不可避四顾将何之岂不念洁白徒重墨子悲朂哉加澣濯河水清且漪  

娉婷闺中女天质知自爱空懐苹藻心日月苦行迈蹇脩意良勤迟迟如有待未嫁庸何伤失身将重悔  

送牟伯厚还霅  

西风起双鸿渺渺度万山空林霜霰落各念饮啄难中途忽相失独留谅无欢极目送冥飞风云逸脩翰低回守罗网自顾形影单奋翅念逺举天路浩漫漫空想五湖水东风涨波澜  

送栁汤佐  

太行盘据势岩岩五马初行众具瞻他日去思应借防此时来暮正歌亷七贤旧竹风流在万善新茶岁贡兼莫谓名邦天稍逺飞龙曾向此中潜  

和太子赞善马祖常无题  

良人执防侍明光谁与金炉共夕香妆镜晓寒凝蝶粉舞衣春暖卸莺簧渡江桃叶应怜我照水荷花似见郎叹息蹇脩无复理愁思操手为缝裳  

其二  

乘槎凖拟逐秋潮却访成都万里桥沧海有山皆缥渺青云无路不迢遥闲居潘岳惊斑髩归去陶潜懒折腰后夜相期明月上露台高处弄笙箫  

月中桂  

灵风吹老树婆娑轮满旁枝长渐多万古秋香悬宇宙一株晴影照山河云间衔子无黄鹄天上看花有素娥折向人间应不识九重清露湿鸣珂  

附卢亘  

过黄陵庙  

黄陵庙前湘水绿天寒渔郎唱巴曲沙棠舟上月苍苍翠蛟白蜃江茫茫似闻清愁五十柱万里鸿飞枫叶暮神鸦翻舞祠门开珠裳玉袖霑莓苔猿昼啼薜萝影赤鳞夜去芙蓉冷北渚泪痕斑竹纹南风哀思苍梧云山头古桂秋露碧山下江流岂终极荒凉揭车杂杜衡灵风自吹烟雾旌轻防晚向芳洲泊聊荐苹羞奠兰酌沅有汜兮湘有沱洞庭水落生层波徘徊独咏骚人歌  

和春诗  

莺啼燕语花渐稀天明海碧涵晴晖洛阳台榭春色在山隂衣冠昔人非梦云何处燕瑶席舞雪谁家裁苎衣独有倚楼无限意年年烟草暮鸿飞  

次韵裴都事朝回  

海上琼楼接五城人间歌吹近蓬瀛云移豹尾旌旗暖日射螭头劔防明拜舞尽随仙仗入退归遥聴玉珂鸣欣欣百草含春意得傍君王暖处生  

海子上即事  

驰道尘香散玉珂彤楼花暗弄云和光风已转瀛洲草细雨微添太液波月榭管弦催曙发水亭帘幙受寒多少年易动伤春感唤取青霞对酒歌  

送省郎杨耀卿  

飘飘使节出金闺郭隗台前此解携天入五溪无雁到地经三峡有猿啼子云旧里风烟在太尉家声日月齐后夜客槎何处望秋河迢递碧云低  

禁城秋夕  

綘宫星淡海无波九陌犹闻动玉珂阊阖微云蔵夕漏建章明月挂秋河此身天地流萍逺故国关山落木多欲聴钧天尘梦隔紫箫吹尽桂婆娑  

## 石仓历代诗选卷二百四十三  

明　曹学佺　编  

元诗十三  

陈旅  

次韵陈景思见寄  

用世已无伎高人方据梧词林忝供奉客舍征呼拓落需微禄骞腾失壮图为文下枚孺力穑后孙愉春草生湖曲晴云飞屋隅论交尊有螘意别履非鳬拟泛鸱夷舸重游泰伯都山泉雪乳石荈防琼酥作鲙溪庖近聴猿野磴纡松风吹绿鬓花雨落红毹佳什勤相赠幽期愧独逾烦君语宗长为我谢寅夫  

湖上分韵得春字  

君子佩明信相期湖水濵时欣宿雨霁畵舸送游人轻鸥集兰渚佳树变莺晨山逺烟容淡日出水光新美人含丽思艶曲歌阳春暌携防弥欢酣适趣益真兹游敦徳谊况乃及兹辰  

题秋山图  

之子托冲隐秋山楼观深矧兹及霜晨遐瞩沈氛隂翠巘含白云丹枫映青林灵溪鸣石溜野屋负层岑趋喧事多违即旷恒惬心何哉芳月晏而我阻幽寻  

题杨显民来诗卷后  

梦游洞庭野斜月映踈星轩后来张乐伶伦吹鳯笙梦回忆其音幽眇有余清截竹学向人世人皆不聴南州有高士洗耳卧岩扄凉风鸣松林石磵响瑽琤何日即与语旷然千古情  

安福李氏临溪亭  

结屋负南郭清溪流屋前端居尘事少水木自幽妍涤研弄寒鸿鸣瑟写潺湲沙鸟时近人汀云相往还烹鲜芼溪毛留客坐前轩逝川道体着观物悟微言  

题米元晖溧阳溪山图  

宿雨散层巘林麓翳烟霏遥山断复连川上初晰微我昔困行役漂荡秋未归幽子乔松流邂逅啓郊扉抚景正若此别离嗟愿违览卷遂终日溪云欲生衣  

次韵寄太乙宫上官师  

端居感流序阶树日撼摵凉风起高城上有南飞翮扬雄不徼名拓落犹逺客美矣陶征君敛裳去彭泽  

其二  

我居城东南西北有殊庭病乆旷冲赏懐哉松桂青曼倩谅竒士夙受火珠经云河澹秋夕泰畤明三星  

题桃花鸂图  

婀娜绛花明连娟碧筠静金塘春水多文禽泛晴影大堤写游悰日照华服靓万殊各有适况及芳岁永  

春山图  

春山云木暝初日暎遥岑林霏翳高阁望之劳我心幽迳缘崖回飞淙响磵深芳月忽已晏谁哉与登临  

赋云锦溪  

緑水春生渚丹花集阳林爱此云锦好兰舟转溪深贺监谢轩冕载酒过山隂遥闻櫂歌发缥缈不可寻  

题陶渊明抚松图  

原野凉风至草树日萧条杖笻还故丘青松在东臯孤隂近衡宇薄日映曽摽念其有贞操抚之以逍遥  

次韵上官来复见寄  

琳馆薄炎热松坛深岁年高人坐堂上疎雨落堦前潘岳头空白扬雄学未定应拂尘服从子弄云泉  

杨季子水北山房  

豫章杨季子语我草堂幽野径穿云入山泉绕舎流竹光书帙晓溪影钓丝秋水北真佳隐谁从节度游方壶道士作荒山白云图寄豫章杨显民  

之子读书处乱山生白云林花晴冉冉岩瀑暝纷纷畵此何为者持之以赠君谓宜作春雨舒卷只成文  

清漳黄氏北墅  

闻说黄家墅开门入翠岚细岑依舍北流水出城南雨暖兰抽笋霜晴树落柑千年读书地更莫乞羊昙  

题罗稚川画卷  

雨气通林壑江光动野航道人岩下去茅屋树边凉断岸入秋水逺山留夕阳登临休作赋游子未还鄊  

明妃出塞图  

昭君北嫁呼韩国巫山更有昭君村黄金镂鞍玊骢马分明载得巫山云凉风吹动钗头雁一曲琵琶写幽怨沙草遥连鸡塞庭野花不种鸳鸾殿内家日日选娉婷泪防满袖空多情汉廷自此恩信重美人身比鸿毛轻苏伯脩徃上京王君实以高丽笠赠之且有诗伯脩征和章  

往年饮马滦河秋滦水斜抱石城流青城丈人来水上揭谢苏王皆与游顾余滥倚桥门席斜阳半落鼇峰石夜凉共饮明月樽醉眠更聴高楼笛滦河九曲流溅溅自我不见今三年苏郎又扈属车去伫望弗及心茫然龙门峡中云气湿山雨定洒高丽笠别意遥怜栁色深归心莫为鹃声急不才未许收词垣赋成何日奏甘泉人言凡骨难变化为我致意青城仙  

谢氏祖孙创澧阳桥  

涔阳极目云气昏冲风扬波鼍窟翻湘妃抱琴望虞舜日暮江竹多啼痕木兰为舟不可度谁幻曾渊作平路天潢夜静牛渚长海市朝晴蜃楼吐祖孙移山山可移昔人不信今见之千年犹有召伯埭白面聚敛今何为  

海谷  

归虚谷在渤海东八纮之水注其中不盈不缩浩无际吞吐日月含空蒙灵鼇于此负山出上有缥缈金银宫人间相去防万里弱水满眼多廻风琴高来时踏赤鲤少君归去乘白鸿秦王到老不得渡嗟我欲往将焉从子房有孙海谷子告我有路非难通只随云气相上下与子共谒扶桑公  

谢征君松巢  

昔闻征君在天目松间结巢成乆留南荣北郭井里近西枝东柯林谷幽蕙帐眠深翠露落石泉酿熟缃花浮拟借丹梯向高处枳句桐乳非吾求  

友人记余少作图録之  

溪村积水生寒烟匡牀睡起清明天隔溪暮哭人饭鬼塍间烧钱野风起酒旗山前雨疎疎来禽花低飞鹧鸪荒坟累累出新草草长如人人又老东门大道青阳间可怜车马无时闲  

送郑希道杭州路知事  

防年读书白鹿洞诸老迟子黄金台岂为钱唐足清赏遂令幕府得英才郡中日晏文牍少湖上春晴画舫开我向都门折杨栁子亦寄我孤山梅  

送张真人代祠武当龙虎两山  

桂馆祠官持羽节名山两地蹑丹梯共夸曼倩来金马大胜王褒祀碧鸡杵磵暝痕销雨石杼岩秋影动星溪蕙肴椒醑登瑶席定有神光起畤畦  

次韵本元上人相别  

君向雷峰塔边住诗成总在倚栏时苏堤残栁凝烟小葛坞闲云度水迟衲子定回花绕座高人别后草生墀相知不似浑防却谁问庄周与恵施  

送李盘中真人代祀江南三名山  

弱水回风不受防三山只在大江南使槎却带秋星湿仙掌遥分夕露甘瑄玊礼神通景气寳香随地结晴岚泰坛建论昭灵贶老我犹能効史谈  

次萨天锡韵  

燕南幕府文章客泽国相逢防集齐酒后鲈鱼霜作脍花边骢马月为题千篇杰句谐金奏一曲离歌聴玉啼别后寒云满江海雁书何处落青泥  

题城市山林图  

城市山林路不分画桥骑马是征君树头粉堞连青嶂陌上红尘乱白云水巷栁深莺唤友阳坡草暖鹿为羣滑稽谁似东方朔更向金门避世氛  

懐庆王节妇  

良人飘渺泊烟鸿窗竹寒沾雨泪红桧楫不游淇水上柏舟仍见卫风中龟文屈曲秋机断鸾影低回晓镜空赢得公名写桓表千年光焰吐晴虹  

送朱运峰著书得官南归  

城东有客过吾庐挥麈高谈逸气舒金马岂无方朔伎石渠今取夏侯书沙隄老屋秋枫合海浦归防暮雨踈我亦草官拓落江南无地可耕锄  

元宵懐钱塘  

武帝亲祠太乙神流光汹涌动星辰行宫典礼犹存汉轵道山河已易秦香径至今啼木客露盘无复泣金人红灯防防东风里犹是元宵一度春  

和维扬友人诗  

扬子江头水拍天人家种栁住堤边吴娃荡桨潮生浦楚客吹箫月满船锦防忆曾游此地琼华开不似当年竹西池馆多红药日日题诗舞袖前  

宫人倦绣图  

龙碧鲛绡剪秋水轻风吹香圑扇底琵琶弹歇宫昼长钗落鬓边双燕紫二姝谁是薛灵芸绣得金塘两鸳似宫奴夕殿唤更衣露湿银床响桐子  

院中闻驾先还再韵和伯脩  

甘泉宴罢雁声寒桂树吹香出宝阑翠辇遥临秋海白霓旌高拂曙星残氊城家拜银麕赐棘院人争绣虎看堪笑子云能作赋独骑瘦马后奚官  

送王致道代祠北岳北海济渎南镇  

皇帝斋明守镇圭祠官奉节出金闺北寻海渎瞻恒岳南涉江淮上会稽山下灵风吹桂櫂云边仙树拂丹梯王褒空有甘泉颂投老还乡祀碧鸡  

送毛真人南还  

真人不似壶丘子老去都忘杜徳机太乙象文令虎守尚方鳬舄背人飞岩扉暖翠侵缃帙江渚晴霞上羽衣游子故园春似海客窗长日聴催归  

寿虞先生道园  

衡山道士驻飞车千载儒宗出相家月下华星垂五色人间珠树吐三花芝田养鹤春凝乳茝石聴莺晓赐霞朝退日长賔客醉翠房文火伏丹砂  

送赵子期使交趾  

晓日承恩紫殿深都门祖道马骎骎上书不奏唐蒙策归槖宁将陆贾金露入珠盘鲛室白苔生铜柱象崖隂为君临水歌黄鹄天北天南万里心  

天谷  

东郭先生履欲穿寻幽俄得谷中天渔人谁去縁溪防山鬼能来送石泉池暖碧桃深映雨林春琪树总含烟后来闻有何高士传得终南大洞篇  

题云林晴晚图  

故人别后江波绿神女归来峡雨干海上日花春冉冉天边云树晓团团满汀芳草留孤艇度石幽泉咽下滩最爱东头小亭子聴莺何日一慿阑  

为董宇定赋杏林诗  

侯官古县多山水中有当年董奉家邑子每懐江上树仙人还种日边花珠林夜气凝丹露贝阙晨光散防霞我忆旧游成逺别上东门外立昬鸦  

福州冲虚观  

力士持兵守绛宫吹笙人去斗坛空白榆城阙秋云上红树楼防夕照中鸿寳昔疑丹井谬龟泉今悟玉池通他年不跨芝田鹤曾向清虚学御风  

题画兰竹  

美人隔澧浦日暮倚幽篁繁霜忽已陨为我纫秋芳  

秋荷图  

持衣寄所思欲寄不得逺水国风露凉徘徊九秋晚  

题虞先生祠后  

忆昔金章学士家夜吹琼琯泛春霞先生归卧江南雨谁为掀帘看杏花  

题古木幽篁图  

萧萧木叶落欲尽渺渺洞庭生白波虞帝不还秋事晚幽篁斜日倚湘娥  

题画  

雨余空翠转霏霏杜若洲边小艇归乆为故人临野閤江云日暮湿秋衣  

题扇面  

娟娟翠袖倚清空解把并刀剪雪风一段寒香吹不尽西泠残月角声中  

题水仙花图  

莫信陈王赋洛神凌波那得更生尘水香露影空青处留得当年解佩人  

题竹石图  

蓝田水曲青玉立雨过秋光满林湿故人结屋傍幽崖静爱石窗晴翠入  

题高氏所藏画图二絶  

谁家林麓近溪湾高树扶踈出石间落叶尽随溪雨去只余秋色满空山  

溪边春树緑成羣山崦朝来有白云客子披云寻古寺石窗岩影与僧分  

题故宋景献太子墨竹  

鳯凰山竹语秋风寳帐萤飞甲观空应是有仙王子晋玉笙吹度月明中  

题罗节妇传后  

岁晚良人去未归堂前有客着新衣此身只为韩慿死化作鸳鸯海上飞  

题赵吴兴墨兰  

江南三月多芳草绿叶连娟映紫茎忆昔舣舟苕霅上一汀香雨入琴清  

题牧牛图  

水树春深藏野屋鸦飞归尽夕阳川谁知天上黄姑渚只在南山白石边  

题耿氏所藏艶画  

五月风生水殿凉緑杨深处奏莺簧佳人偏爱临池坐欲与荷花鬬晚妆  

题春宫倦绣  

緑树垂垂防寳阑床头翠帕羃双鸾阿环可是无情思又见春风到牡丹  

题李学士嫩竹图  

楚雨初晴野水生新篁落粉鹧鸪鸣洞庭春去湘娥老缑岭人吹紫玉笙  

题子昻江天艇钓图  

雨余秋色满山前正是江南落雁天何处故人渔艇小断蝉疎树夕阳边  

为彭道士赋鹤峰  

跨鹤台高倚翠微昔人城郭是耶非蘂珠宫观秋如水有客吹笙月下归  

题张氏风竹图  

湘江风卷白头波北渚云深帝子过欲采琼芳渡江去翠衫轻薄晓寒多  

## 石仓历代诗选卷二百四十四  

明　曹学佺　编  

元诗十四  

贡奎  

天游亭  

凉秋马肥健山行快闲心斜阳众峰出岂待穷追寻兹亭独崔嵬超然散尘襟瑶汉湛虚碧灵飚荡幽隂滉漾连沃野苍茫俯乔林真游本无驭妙道悟匪深麻姑去何年楼居集华簪栋宇墠高下薜萝径萧森蝉解新蜕嘒嘒髙树吟物理感时迁世辙徒骎骎懐哉学仙术孤云度遥岑  

秋日陪大学士赵公憩龙山真宫  

岩岩居庸关左挟飞仙居苍茫四山合石迳穿盘纡人家稍相接林木何森敷觚棱生晓烟风凌紫虚念彼羽流集岂与世俗居溪流转云碾余润分园蔬钟磬答空谷斋供荐芳腴穹碑纪宗传道一教乃殊素餐贵崇本卒嵗事耕锄渔父在何许空有桃林株坐惭秉文干尸禄常旷迂日暮陟层巅丹霞成长裾遥睇空中云超然能卷舒  

虎林妙观  

琳宫古崔嵬独防山胜絶天光垂帝座照耀金碧色修廊接层崖俯目视深泽隂阴木叶暗石削苍壁冽流泉出嵌空六月洒飞雪平生功名谋洗我肝肺热同游得幽人再拜摩断碣兴亡见唐汉髙爽了吴越更拟穷幽探驰景忽西灭  

登虎丘山  

吉士雅巾履具舟约芳游朝晴出西郭午凉登虎丘松迳度遥岭历此层级修当时吴王劒硎光裂岩幽平甸眺万顷闲瞻烟树稠颇闻山僧贤飞锡下林陬独遗方丈室于焉集清流一箪可平生岂惜半日留煮茗试泉冽樊香延宿篝疎雨催晚归随波散浮沤  

题董简卿所藏潇湘图  

潇湘在何处展卷心悠然是中浮云飞上与苍梧连忆昔弄扁舟载雪清江天湘君招不来眀月在我前防钟破征梦落雁栖寒烟回首行万里揽衣羡孤骞可怜楚人辞憔悴穷嵗年图画岂不好此意谁复传已矣三叹嗟临风叩商弦  

京城客馆  

公宇日无事阅书稍怡情浩漫罔穷极静定悟始眀笼禽动幽响庭草遂微生俯念节物变宴处常愳盈宁复辞劳苦王事驱我行雨余夕阳漏空雷殷残声暄爽倐未定云势方纵横访遇当获趣及兹烦抱婴何时故园友浊酒与同倾  

雪晴  

今晨持我书燕坐雪照屋闭门谢尘鞅展卷自朗读众説初若攻防思意才复旭日上团团清泉涣春绿涓涓晴櫩溜洗眼溅飞瀑岂不事游观驱马泥及腹永懐同袍士嵗晚在空谷好风忽东来起翫庭下竹  

题云东轩  

城中纷华地借屋得佳处居然俗士驾欲诣不知路门前柳隂深溪水清可度我行万里倦颇觉懒成趣有时忽来坐谈笑竟忘去孤云遂闲适怅望心所寓平生旷荡懐落笔题幽素要当居轩冕此理常自悟酒兴方未阑青山任朝暮  

邳州  

古城结危构交逵裒招延朱碧递隠见冈回势蜿蜒填车纵横游重屋光华鲜扣门多乞食民饥逺流迁桑柘重蔼绿郁郁浮苍烟念此万里道我舟亦已旋云树列环岫晴鳬散平川烜赫骊珠光随风堕灵篇神清契高防性敛涵静渊出处古异途世故宁糺纒简书诚可乐轩冕非自捐推篷晚逾恍凝霞助孤骞  

袁伯长虞伯生始约同舟南归既而伯生留京临别以云诗见赠舟中奉和以寄  

白云起西南盘郁中天台下招笙鹤翔天风为之回岂不从龙游重辉挟崔嵬翔鹤若有归华采同灿璀悠然忽万里矧与丹鳯偕鳯栖东海瑶鹤啄北山莱企首思白云鸣声沥余哀所嗟变化神防雨朝暮来分阴防丘壑终复游九垓借彼明锦章舒卷慰好懐秋旻气弥清短翮亦稍开防合须可期乗高共裴囘  

秋懐  

瑶汉夜澄寂烈烈羣象严浮云翕交互圆光尚防纎阶虫竞鸣响湿萤度飞檐持志惕自警屏营以深潜惊飚度幽幌凝香啓方奁栩栩庄生蝶秉志能养恬鸡鸣何孳孳忧心愧如惔  

纪梦  

痴儿忽在眼梦觉万里外寄身如浮云起坐发长慨所以弃汝来恩义固有赖读书云林斋坐阅景明晦勤懒出天性责善系亦大我归须可期秋江斫鲈鲙  

答陈华仲  

海上三神山上有学仙侣泠泠紫箫声吹作飞鳯语回飚荡溟海散落成烟雨岂无知音者一振九苞羽持之献天庭上以奉明主  

其二  

贫贱交有道富贵多异途所以古君子择交严所趋霜劒闭宝室烈士发长吁隔世或相慕同居分越吴寥寥千载间羡彼管鲍徒  

梦故人  

千里万里道三年二年别鸿雁去复来我友音书絶梦中忽一见欲语情更切觉来失处所残缸半明灭相思各天涯长夜寒栗冽风霜草木变贫贱不易节中心谅谁知素月当空洁  

题渊明图  

若士超世流高风凌飞仙倦懐经济术嗜酒岂自然去之千歳间才贤孰相先畏途辙皇皇归欤袖翩翩日暮孤云飞黄花澹秋妍坐怜王辈矫首南山巅  

即事  

蔼蔼羣树林孤云暮来归纷纷飞鸟倦敛翮相因依临轩方独坐凉飚吹我衣物理固有常悠然悟其机山中何者乐躬耕自无饥百年事未晚宁劳歌昨非归欤友田父一樽聊可挥  

赋得新月  

团团故园月防钩画云端孤舟天际来湖波正弥漫但念时节流不畏道途难晚树齐弄色晴飚骤生寒归鸟哺高林稚子迎门欢梦中倐先至相思强加餐  

送别刘道夫  

春晚益可爱绿阴蔽前郊念子暂时别我心已云劳浮云始舒霁倐见疎雨飘暄爽骤变更岂异世俗交防飚起林杪清池树光揺沈忧渺予心衰髪矧渐凋怅焉立斯须幽禽语嘐嘐  

次韵牟成甫  

我屋靑山下江净余霞赤三年卧忧患迹絶城府入扁舟乘兴来猎猎风满席岂无知心人邂逅谈燕集抚物空自嗟白鸥亦闲适虚名苦劳生干事竟何益  

寄公瑾宪史  

緑隂蔽深院四月防雨寒羸骖借东隣欲出徒步难檐楹亦周流于焉足盘桓何苦恋防禄羡彼凌风翰向来二三友谈经舌翻澜萧条天一涯出处随所安念子知心者重是故时冠  

集云从山  

南土气蒸溽城居厌喧卑官曹稍休暇寄此方驾驰侧迳转萦曲遥原杂林池烦缨濯微飚前瞻划舒夷嶪嶪琳宇深松桂交樛枝钟声出修廊一饭若有期适意岂不乐营营竟何为虚谈非世具勿遣俗士知素衷慕幽蹈终焉谢尘羇  

雨中  

骤热变风雨气候一日殊緑树拥如葢残花落无余闲居日偏永手把种艺书幽幽鱼鸟适寂寂车马疎田父二三辈浊酒时来俱愁阴每思霁微凉意稍舒携笻独延伫层云起遥墟  

送史高士谒吴闲闲  

春水武昌船帆飞敬亭雨孤城厌喧嚣听此樯燕语挥手谢时人开胸散烦暑煌煌阙下书曵曵云间侣真人紫霞佩执简授璇宇揽衣欲从之神交谅倾许霁雨沐霄容风微鹄初举游心惬高明脱屣迈行旅懐哉防何时酌彼盈樽醑  

陈氏思兰亭  

俨俨春服成浮云澹微隂行随越山曲修篁映疎林溪湍骇游鱼岩花触飞禽物变理乃常于焉乐幽寻悠然斯亭上契彼往哲心岂不感陈迹志郁匪所任猗兰有时作亦以弦吾琴武夷参其前伫立企遥岑  

送邓提举之官江浙  

天寒道路遥嵗晚风雨作虚名谅何为矧此懐抱恶子行既云迈离居愧余索物盛固有时空山正凋落  

其二  

江湖起秋风眯目尘黯暵挂席飞云颠行子归意满蹇予如病鹤欲往翅常短怅望不能休城高暮山逺  

其三  

停车子踟蹰把袂我夷犹念此离别难况乃交契绸雨霁白云飞日斜江树浮望极意逾逺愁多身更留岂无负郭田何苦事逺游归来亦从人商歌激高秋  

其四  

白云一觞酒离思沧溟间子行勿复居念我何当还杳杳飞鸿书瑟瑟清镜顔濳机不私贷歳月忽已阑赠之云锦章譬彼苍玉环何以解尘缨幽泉弄潺潺  

赠碧溪翁  

雨霁秋色净新凉方可人溪流碧如染照我须发真平生作诗苦羞拂镜中尘为向无庵説嵗晚愿为隣  

拜醮北观  

斋罢敞春服趿履步修廊笼禽动新响雨余竹风凉道人房更深炉烟引防香于焉谢尘鞅闲来日偏长  

送刘道夫  

西庵松篁路雪消沙水清天寒行役倦酒醒别愁生落日横车影长云送雁声梅花应未发留待照春晴秋日陪集贤学士赵公敬夫憩龙山真宫  

山转疑无地人家近隔村野田秋获盛冈路晚行喧川净云生石溪平水到门偶寻高士隠相见遂忘言  

城南即事  

偶出城南去长郊花乱开春隂云贴水日暮客登台扰扰谁知已寥寥自感懐家书几时发妻子劝归来  

赠孔令尹  

百里光山逺三年县令贤人皆思旧徳我欲赋新田绿雾桑浮野黄云稻际天风流昔潘岳空作种花传  

试院次韵答吴草庐先生  

蹔客留应喜微官去恨迟竹高当戸直花重向帘垂对酒惊人别看诗感嵗移山中足幽事猿鹤旧曾期  

阳墅道中  

马上千峰列溪行不尽源野船高似屋山县小如村路绕田间曲池漫雨后浑静来应最乐绿树拥柴门  

即事  

小雨春寒重吴蚕上箔迟枕欹清梦觉窗掩緑阴垂喜听林鸦哺闲看蚁垤移相思故人逺谁与话心期  

忆昔  

暗忆曽游地遥看不尽天宿云连野树积雨聚溪船故友疎三益微官负十年闲居成癖性长日枕书眠  

游大梵寺  

逺客闲无计防官欲赋归偶寻幽寺去颇觉俗情非涸泽饥鹰恋高空独雁飞西风如有意向晚袭人衣  

再和前韵三首  

乔木苍烟合清江旅雁归功名遗史在城郭旧人非家逺书犹隔春阴絮欲飞缁尘空满眼终日到征衣清溪盘百曲虹影驾横槎春事怨行客夕阳啼乱鸦山眀分众木天濶散悲笳却羡僧家胜推窗瞰水涯遨游穷乐事模写得新诗古寺看山后防风到竹时地幽尘不到人语燕归迟向晚寒犹峭惟应客袖知  

湖中  

片云将雨过风急滞船行秋水防无际夕阳山自明沙平征雁落波静宿鸥轻满目篷窗兴穷吟独未成  

居庸关早行  

茅屋闻鸡起羸骖并辔行涧深孤碓响山暗数灯明细忆留题处空惭不弃名客愁偏切耳斜月候虫鸣  

枪竿岭  

薄宦辞家逺经秋未得归直随山北去却背雁南飞川净白云起郊平红树防忆曾留宿处立马认还非  

济州  

旧济知何处新城久作州危桥通去驿高堰聚行舟市杂荆吴客河分兖泗流人烟多似簇防耳厌喧啾  

郊行  

双溪溪上路重到五年迟桑柘成阴处莺花向老时泊舟随防曲坐石看云移政爱沙鸥狎惊飞底见疑  

寄示师文妷  

川明山秀草花馥气连郁仪回地轴晴岚宿霭屯氤氲石根飞泉迸寒玉此中缥缈仙人居楼观金碧绕翠竹我来曾住才七日回首人间白云速飘摇金衣鹤双飞白玉童吹紫鸾曲天声忽逺奈别何青山送人秋思多作诗寄女仍自歌梅花零落雪吹尽愿拾瑶草山之阿  

谢李息斋惠墨竹  

湖州墨竹苏州诗李侯二美能兼之长安尘中忽到眼坐我六月江南时幽人江南结林屋紫碧森森万竿玉清风激昂此君语六月寒生不知暑只今见画思故乡博山日永凝清香人生万事真适意相对悠然希坐忘  

寒食扫松即事  

东风防防吹雨晴春山草暖雉飞鸣时哉物性各有适人生悲乐难为情客行十步九回首寒食道旁多哭声往年携手原上头今年酹酒原上丘相逢须识梦中梦有声莫带愁中愁  

题山水图  

崖倾水涸石见底石上古树蟠苍虬风云惨淡起白日发卷令我穷防捜树傍衣冠二三子粉墨脱略神光浮垂竿散防百不忧安得一笑从之游  

济州  

兖泗支流鲁山麓防济分河向南北扁舟高枕卧看山青入齐云雨新沐六年归老敬亭闲忘却尘埃道路间松声入梦山岩里惊散风帆去千里  

无题  

驰道尘香逐玉珂丹楼花暖防云和春风渐绿瀛州草细雨微生太液波月榭管弦鸣曙早水亭帘幙受寒多少年易动伤春感唤取佳人对酒歌  

郊行  

马上看山山不尽客中行路路偏长丛祠社散羣乌啄层汉秋高数雁翔疎雨着人絺袖湿防风吹面稻禾香回冈偶憩幽塘上颠倒松阴百尺彊  

久留翰院思归  

日日思归未有期梦魂几度绕园池白云满地山深处红日当檐雪霁时竹外板舆春步小花间银烛夜筵迟好将乌鹊频占喜便买归舟泛碧漪  

得家书  

睡起相思劳寸心卷帘无语立檐隂故人千里碧云合斜日半川红树深江雁忽传秋后信陇梅应待雪中寻天涯奔走成何事输与寒窗抱膝吟  

试院秋日即事  

薄游时觉鬓毛苍病怯西风夜更长官冷久无金马梦院深惟有木犀香归舟欲解天如水故友难忘客思乡试问宋郎愁几许雁声何处起沧浪  

邳州  

荒城十载路重经暂舣扁舟坐驿亭春到梅花何处白雪晴山色向人青惊心家逺书难寄迎面风寒酒易醒莫忆牵衣儿女态晓猿霜鹤笑林扃  

送谢明逺之官平江  

碧波千顷照姑苏目送危樯数幅蒲古寺云遮丘卧虎荒台叶落夜啼乌黒头清镜来勲业绿幕深衣入画图暇日过游新得句秋风应寄故乡鲈  

送汪叔志之南安  

绕郭清溪带路长冲寒极目送危樯水涯梅栁传春信雪后楼台照夕阳杜牧吟边山鸟去谢公行处石苔苍碧云暮合天无际回首相思欲断肠  

枪竿岭  

百折回冈势欲迷举头山市与云齐经行絶似江南路落日青林杜宇啼  

出郭  

水竹亭池十畆间当时谁似故园闲无端久客章江上却羡孤云得往还  

题清溪图  

溪上桃花山下舟六朝遗事寄东流春风无限闗情处猿鹤依然识旧游  

梁山泺次袁伯长韵  

积水平芜渺没间夕阳渔市网如山扁舟却逐孤云去得似鳬翁照影间  

帖帖汀荷望眼平防风疎雨叶香清令人忽忆西湖曲碧盖红妆短棹横  

过广徳  

黄尘鞍马夕阳边不到桐川十二年万事只多新白发虚名何日赋归田  

偶成  

防防横塘栁四围雨余来看绿阴肥燕翎拂处波如縠半幅深红漾落晖  

夜况  

北风尘海万波回夜半西窗势欲摧梦觉恍然超色界残灯炯炯妙莲开  

池州郡斋除夜寄呈家君  

郡斋寥落夜无眠纸帐青灯思悄然不是今生惜今夕却缘明日是明年  

寄友人  

别日苦多防日少平生知已最伤神王郎玉树东风外只对梅花思若人  

秋夜  

空牀坐对一灯青手击蒲团醉欲醒夜半竹风如雨过起看明月步中庭  

望池州山  

少年江上一官闲老去重来似梦间欲覔故人行乐处白云遮尽九华山  

题赵子昂所画牧马图  

雾鬛云鬃出帝闲谁将图画落人间奚官饱牧无余事独立春风忆华山  

题梅溪深处  

古寺西边望眼平人家何处断桥横东风几树溪头雪独鹤归来趂晚晴  

春早  

病怯春寒睡起迟雨声一夜涨清池梅花吹落无人管却似阶前雪舞时  

谦上人  

西寺廊深日射尘维摩方丈四无隣防风尽卷飞花去半敞东窗映绿筠  

絶句  

山雨鸣篷雁落沙新寒先到野人家病来谁似愁容痩霜树萧疎两鬓华  

纺绩图  

妇姑纺绩夜阑时月落车寒手转迟应愧西隣歌舞散酒酣春梦绕深帷  

附贡师泰  

杂咏  

疎林收霁霭方池含密隂坐深清昼冷余花散鸣禽缄情何所寄抚我緑绮琴世无钟子期谁能复知音曲终一长叹悠悠千载心  

章华  

灵王倾国崇台宇按剑章华昵中土弁裳伏地走诸侯钟鼓凌空震三楚骋骄不畏伍子谋落成乞与吴兵游孤舟竟走江上路块土独占山中愁十年伯气终萧索回首华容归不得饥魂漂泊啼秋烟细腰却舞新王前  

朝阳  

神娥缥缈高唐上楚宫楼阁森相向丹枫苍桂涌孤阙白石清江簇连嶂行云防防飞雨寒孤猿咽咽秋花间翠钿龙驾杳何处断魂残梦愁空山防臣宋玉夸能赋当日襄王岂真遇千古秋风恨未平高泉飞落三巴怒  

黄金  

昭王鋭志移青社筑土悬金奉贤者四方剑佩集强燕千里风尘驰骏马郭君自举先羣豪乐生独步超凡曹酬恩一雪覇国耻建功并倚云天高君臣意气千年少落日荒凉没秋草黄金买贵满长安惆怅英雄布衣老  

望思宫  

桐人气迫前星黯思子宫成翠华晚高堂有恨碧草新大野无踪金犊逺一朝防兵儿罪轻百年钟爱天伦深林园魂魄夜寂寂湖城风雨秋隂隂汉宫楼观连天起方士秉香召仙鬼望思望思归不归茂陵老泪如倾水  

铜雀台  

半空高栋翔金雀玉扆繐帷尘漠漠西陵老树暝色寒长安贱妓春情薄曲终红袖辞尊前檐倾断甓飞人间分香老泪恨不灭秋风吹入苔花斑汉家一片当时土肯为奸雄载歌舞销尽曹瞒万古魂落日潼河咽寒雨  

送顾仲庄之海北  

钓龙台下与君别万里东南何日还星斗动摇天在水海门空濶浪如山瑚宝树来三岛鹦鹉金笼出八蛮箫鼓船回应北上鳯池春早佩  

送笃御史  

万斛龙骧海上回除书忽报自天来红莲日转神仙幙翠柏霜飞御史台已喜文章收俊誉还因纲纪得长材风尘满目难为别且尽江头酒一杯  

题张子固所藏鲜于墨迹  

一自昭陵藏墨本书名谁复更超羣忽传河朔专行草不让吴兴变分黄鹄夜深随落月白鵞秋冷化孤云风流赖有张公子雪茧封题比右军  

题二马图  

铁冢騧连钱骢何年堕影江水中蒲梢西来八尺龙天闲十二为尔空五花云锦吹东风  

附贡性之  

西湖燕集分韵得南字  

我志在丘壑野性夙所躭今晨适休暇乐此风日堪而我二三友济济皆儒簪扶携眺西郊到处穷幽探湖光净澄练山色浮晴岚林木叶已脱梅花蘂犹缄言瞻和靖祠芳草埋空函载登岳王墓老树云相参眼明三竺国金碧精蓝商歌起樵牧淸梵来瞿昙方将履夷旷寻复蹑巉岩去去不知逺落日山脚含美人具清防画舫如云龛浮游六桥间水天遥共涵  

赋得蛾眉亭送胡长史粹中之楚  

双蛾横翠黛孤亭枕江流伊人适行迈于焉拽兰舟山空夕烟敛月白水光浮永懐谪仙人浩歌动清秋风景讵不美公程靡迟留明发指武昌千里路悠悠言从夏口驿遄经鹦鹉洲王国寔重镇屹然居上游皇图永万古辅翊在谋猷兹行亦已壮毋使増离忧  

清江图  

江驿背孤城江流绕舍清露枰松下奕驿骑栁边行帆落晴窗影钟传雨寺声堆床余简帙列坐总耆英燕语能留客鸥驯解结盟诗邮趋堠吏衙鼓集闗兵薄俸樽仍满新知葢屡倾不才翻自愧何以答深情  

题画山水  

山水东南胜游遨嵗月迁登高频折屐载月屡移船镜水荷花里秦云岭树边猿偷霜果下鹿借石牀眠野趣闲谁适诗懐静自便洞深通窈窕涧曲写之采药时逢虎看棋或遇仙僧留题竹字鹤避煮茶烟捷径惟増愧移文只浪传种桃春万树别有武陵天  

题画兰竹  

幽兰产空谷无人春自芳绿竹生石间节操凝冰霜乐此琴中调寘彼君子堂气与质随化歳晚同馨香采之可纫佩不采兰何伤  

题画  

防雨歇清昼轻云散薄隂人家隔西崦僧舍傍东林樵渔断行屦山水空遗音轩冕讵不贵游尘如海深披图欲懐归何以谐夙心  

牧牛图  

溪童饮牛渡溪水牛遇水深行复止人知水深牛不行谁识回头顾其子桃林之野春雨晴烧痕囘绿春草青太守劝农当二月土膏肥暖牛可耕邯郸城头征战息戚徒劳吟白石一声笛里太平歌牛背溪童自朝夕  

唐马图  

开元天厩多良马四十万匹皆龙驹奚官牵出立仙仗个个五花云锦如许教蒭粟官家给喂饲何曽敢相失花边栁下恣长鸣不比驽骀甘伏枥太平天子无战争四海久矣风尘清青丝络头玉为辔看花不出长安城世间岂无千里足往往徒遭奴辱如何独领鳯池春慎勿从人厌羁束  

宫梅图  

璚楼夜寒银漏涩满地霜华月光白翠禽啼断梦中魂窈窕虚窗碧纱隔千门深锁含章宫未许人间识春色只愁笛里曲声哀零落香钿防妆额  

林壑深秀为邓宗经赋  

芙蓉城郭自天成长日开轩看雨晴飞瀑晓翻千嶂雪惊涛秋涌万松声双双去鸟风中度一一游人画里行济世功成许归隠肯教林壑负深盟  

登越王台次任一初韵  

芙蓉城郭自天开形势盘囘亦壮哉风作鸣潮吹雨散山如走马渡江来王图霸业今何在越寺吴宫莫漫哀此日明年各何处更须扶醉一登台  

清燕堂  

江山深处画堂深朋宴曽闻屡盍簮弈世衣冠惟望族百年桑梓尚乔林珠帘卷雨听春昼宝鸭含烟散夕隂我亦有懐同笑语图书堆里坐鸣琴  

送别  

江上船开起棹歌离愁无奈故人何桃花流水春三月杨栁东风雨一簑送别转嗟形影独相思从此梦魂多到时定有平淮防勲业终归马伏波  

送陆景宣靖州从军  

蛮荒溪洞极边头仗劒从军忆壮游杨栁春风千部落旌旗晓日万貔貅路经彭蠡洲前过江自巴州峡外流早报达人归圣化貂蝉从古出兠鍪  

送戴伯贞简校还广西  

桂江烟水接潇湘逐客归来道路长卷里谩多新制作箧中犹是旧衣裳逢人且説身如梦老我相看鬓已霜此去莫教音问隔雁飞今喜过衡阳  

水竹轩  

万竹潇潇水绕门九街车马自晨昬晴天波影摇窗戸静夜秋声入梦魂曽为故人频下榻每因佳客屡开樽百年清致今犹昔春雨深深长子孙  

城南耕隠  

爱尔城南隠者居春田绕屋总膏腴儿孙候暖晨驱犊灯火分凉夜校书入社有懐占乐嵗趋朝无梦候公车相逢自叹飘零久投老归来愧不如  

次萍居留别韵  

且勿长亭折栁枝离筵已判酒如池因思防面难期处直使衔杯到醉时樯燕留人双上下防花迎客半低垂计程明日毗陵道吟寄新诗欲倩谁  

赠肖山刘县丞  

野夫于世久无闻出郭欣逢父老论何事一从君作县催租不识吏敲门夜灯机杼声连屋春雨桑麻绿徧村他日循良应有传肯将名节让刘昆  

有懐夏文度文表昆仲  

珍簟生凉簇浪纹宝炉香暖散晴薫葛巾白苎消三伏茧纸乌丝冩八分文字勇追韩吏部诗才清逼鲍参军眼中年少多如许独尔风流莫与羣  

题画  

楼倚溪头水溪环竹外山扁舟垂钓者相对白鸥间  

春山烟雨  

栁带轻烟淡淡花含宿雨深深鱼乐新添晓涨乌啼越觉春阴  

题画扇  

三间两间茅屋五里十里松声如此山中景色何时共我同行  

东坡竹  

玉堂罢值独归迟墨沈将秋入砚池坐到夜深清不寐锁窗凉影碧参差  

画马  

天闲牵出许奚官饮罢春流未解鞍记得曽陪仙仗立五云深处隔花看  

观画  

滚滚长江入窈防越山无数隔江青一双白鸟谁惊起冲破苍烟下别汀  

题画竹  

鹧鸪啼断水龙吟舟过湘江夜雨深清思满懐无着处闲将墨沼写秋隂  

钓鱼图  

贺监湖头秋水清越王台上秋月明偶因把钓忘归去不是来沽隐士名  

画兰  

林下佳人迥不常倚风无语淡生香凭谁写作灵均赋为尔招魂到楚湘  

兰竹  

翠鸾飞下尾毵毵怪石巉巗倚碧潭一路鹧鸪啼不断行人挥泪湿征衫  

题画  

扰扰黄尘没马鞍几人消得此中闲绿隂清画深如水饱看溪南雨后山  

## 石仓历代诗选卷二百四十五  

明　曹学佺　编  

元诗十五  

张雨  

寄题刘彦基丹室  

昔闻冲虚宫逺在锦江头往来多异人东望不可求借问鸿宝书枕中今在否尚余一丸药光景夜不收食之生羽翼飞去十二楼下视何苍苍至情乆难留我将拾瑶草迟子于洲  

题墨兰赠别于一山之京师  

三月愁送客春寒雨如霰防防返塞鸿悄悄栖梁燕扬帆五十日蓬莱望中见欲持猗兰操一奏南薫殿  

春山晴霭图  

危亭面悬瀑深坞着茅堂羣木相掩薄风披如有香避世真乐土欲往川无梁隠沦倘见招嵗暮从徜徉  

兰雪斋为金坛王敬赋  

谪僊有妙语清风洒兰雪高懐千载下子独慕芳洁春氷断瑞花晨露滋弈叶端居味道腴光景庶不灭  

晋彦博士以诗索和  

凿磵盛春雨新流绕舍前何当留太白相与学思碧洞无人扫丹梯有路缘催诗古云迫莫笑竦鸢肩  

风雪中得金陵诸公书  

雪作众禽惊窗幽乱霰鸣凄然身濩落暮矣嵗峥嵘松竹聊娱拙乾坤苦忌名故人不相贷书札到柴荆  

其二  

落木从风靡支流趂谷斜山空不须説歳去若为遮饥鹤挦窗纸寒鱼嚼雪花推书更清坐席暖到昬鸦  

湖寺拥碧轩  

喧寂一尘隔湖滨出宝坊荷阴分补衲水气杂烧香书勘乌皮几茵敷白防牀从来已公屋诗客许徜徉万致柔还省亲舍仆闻而往候道中得此  

数里平冈路仙山迹渐分柴荆来鹊语村落去人羣粉阵松崩雪涛头日濯云不缘停仆御直以候夫君  

寄洞庭王子正  

洞庭山似簇银阙翠芙蓉安得沧浪子同寻缥缈峰鱼龙随水落橘柚待霜浓未必桃源似云帆蹑去踪  

孤山晩步寄和靖掌祠懐中庸子  

玛瑙坡前立荒陂接葑田试从樵子径往听仆夫泉众草寒犹短羣峰晩更妍谁欤结真隠共老太平年  

良常草堂图  

隣近方隅洞良常别有天草堂朝看雨药圃夜春泉邈矣卢鸿乙竒哉鲁仲连君看遗世者若个是神仙  

斋居偶兴  

絶涧多灵石中开小洞房醉醒依竹素晴雨看梅黄树暗莺声涩岩虚水韵长未能超贾马自足上羲皇  

午日柬杨廉夫  

客有拥琴至吾宁折简招足音垂谷口雨气截山腰酒倩红泉防花为绛节朝不嫌泥泞极一舸叚家桥  

雨中  

推枕蘧然觉高斋人迹稀卷帘芳草短看雨杏花肥薄暮寒仍在中林愿稍违一迁随谷鸟乔木是耶非  

流杯磵  

古木蟠幽磵层峦叠翠台水归苍玉峡风引绿荷杯我自知鱼乐人谁祓禊来惜无鼠须笔写记刻岩隈  

积雨  

饱听三峰雨闲题七月诗水深荷意怯田冷稻心迟鼃黾隂争盛蛟龙势亦随苍茫不可问身外付云移  

天师素华阁  

仙家楼阁风尘表更筑凌空月榭高虚白岂知存夜气太清还许隔秋毫溪光澹澹氷填壑松响离离雪舞涛此去银桥通咫尺神仙直下有灵鼇  

寄题陈生华山图  

华岳秋高不受寒虎头遗墨意萧闲赤城别有思僊梦长在眀星玉女间  

春烧  

日落山前野烧生白茅黄苇地初晴明朝却赋雕陵箭呼酒冈头看火城  

马逺小景  

栁未藏鸦雪未消春衫游子马蹄骄去年沽酒楼前路错认桃花第一桥  

王子明求题高侍郎雨竹  

雨立修篁似防枝墨君留影故僛僛房山秖忆巴山夜及见官奴把烛时  

楼居春晓望圃  

子晋新宫倚太霞绕湖烟火万人家观台一面无人处日出烟消都是花  

张公甫铁山隠居图  

铁山曽照铁衣寒南渡功名有足观不见元丰全盛日钱镠孙子已黄冠  

隠居图  

画桥相饷过溪东缟袂靑裙笑语中何必桃源寻旧路太平闲作祝鸡翁  

遵道竹枝  

筼筜谷口白云生云里琅玕万玉声惊破幽人春枕梦一窗斜月半梢横  

## 石仓历代诗选卷二百四十六  

明　曹学佺　编  

元诗十六  

郭奎  

秋日次右司韵  

秋水竟长川高亭对孤屿览君瑶华篇往往似仙语观游继晨夕追昔念徂暑扬舲济东湖采兰临北渚落日散余霞轻风度防雨囘瞻城堞表楼观袭空宇渺渺帝子洲衰草亦凄楚鳬雁相翺翔渔歌起前溆星霜忽已周迟留感年序睇彼东南天驰思久凝伫  

拟古赠别  

孟冬霜露降悴彼荷与蒲青青蕙兰芳采之将焉如赠君夙昔意聊以慰斯须弦歌厉清响置酒岐路隅亲戚念逺行各言勉良图常恐不为乐日月方其除晨风奋高翼北林多古榆临岐执子手安得同车驱  

秋林读书为章光逺赋  

大禹惜寸隂宣尼叹川逝但恐光景驰及时当自励祸乱非所常谁能遯斯世矧伊贤者心怡然与神契典籍对先圣乐道以忘势考槃在涧阿衡门复长闭几席不暂违弦诵日相继椅桐交前庭杂彼松与桂绿竹植后园蔬菓亦时艺霜叶初焜黄余阴值秋霁散帙寄逍遥临风复游憩周流同天壤优哉永终嵗  

送周明卿  

秋气肃已劲茂草凝朝霜重重陵上栢绿叶含馨香薄言采其华贻尔逺道将服食足寿考卒嵗希不忘惟惜当离别歌竟匪成章愿瞻鸿鹄举思逐浮云翔徘徊欲何依美人在西方既怡平生爱狐裘谅同裳义以金石固情缘欢防长干糇惧失徳君子敦周行  

九日偶成  

良晨惜难再秋序倐已殚登高啓飞阁望逺俯层峦寒菊正盈把浊醪方共欢微此一日宴客懐殊可叹  

赠别朱隠居  

庭树悴其芳凝霜一何白鳬雁方南飞翺翔振明月谁能弋此物加餐可为悦念子谐宿欢晤言两反侧一心抱衾裯衣带缘以结斗酒怡亲爱聊慰岐路别思驾双鸣驺驰彼胡与越毋为守穷庐悲叹年歳迫  

拟古思友  

鹖鸣嵗将晏蒹葭凄以霜思君隔山海道路悠且长睇彼参与辰清夜悲未央狂颷西北至一雁方南翔言念畴昔欢与子同衣裳安知异寒暑日月不我将天高则有斗川涉愁无梁忧心隠如惄出戸徒彷徨  

送姜彦英还钱塘一首  

东南有高楼华月照绮楹琼筵列海错杂以弦歌声疏帘卷晨夕回瞰苍江清君今利攸往我独懐鹿鸣执手望长路驾言出东城嘉防常不足何况临当行晴郊望树碧緑渚春兰生持觞意难尽相思空复情  

寄李彦端  

嘉树蔼夏縁清风动虚襟念君有高趣劳我径寸心伫立东城曲日夕见云岑以兹世多故忘彼升与沈聊乐在书籍佩玉懐所钦华池散帙步当戸鸣幽禽兰生已覆井泉响迥出林醉将山口月弹作弦上音明月照别鹤遗音戛南金何当坐松石从尔听瑶琴  

次钱子贡苏门感懐  

燕支木叶落卢龙秋色来空闺有思妇清夜悲且哀锦书为君寄宝镜谁人开膏沐不复容緑髪栖浮埃团团皎月辉照彼单于台驰心在万里出户聊徘徊  

杂诗  

孤月江上明清光泛流水北有愁思妇南有游荡子荡子行未归思归安所止姑老在高堂贫贱复如此君行忽逾年膏沐谁为理妾心金石坚不逐浮云起防合良未期离乱何时已君当复来归妾当效同死凌风愿翺翔扬波咏杭苇再逐平生欢被服纨与绮  

纪梦  

忽忽頽芳年摇摇寄行役寝兴劳形神鬓髪已白惊风响庭树忧思日常积梦魂清夜归彷佛旧乡邑青松在园田桑柘荫庐室飞鸟云际还牛羊下来夕澄湖澹防波秋山有佳色鸡犬杂比隣墟烟霭阡陌怡怡兄弟情凄凄丘陇侧伐木逢行歌仆夫候马立临流濯长缨挂冠坐盘石似慰平生欢觉来异畴昔百年如转蓬万物乃遗舄天命良在兹勿复云得失  

赠别  

蟋蟀悲歳暮起视夜何其凄凄霜露降蕙草飒以衰薄言子当往轩车发何迟聊因一杯酒慰此平生知采采西涧苹悠悠怀我思我思讵能已君心谅不违  

贫女吟  

猗猗石上兰青青泽中蒲贫家有美女二八娇如荼朱顔不自媚贞固操匪渝少为父母惜生长红罗襦绮楼高且深窃恐行露濡一朝零落尽萍迹湖东隅尘沙陋茅屋不溅氷雪肤鸳鸯懒复织翡翠愁还梳鸣鸾在何处坐惜华芳徂耻作商人妇愿奉君子儒妾心拟有托请赂双明珠  

逰罗汉寺  

步出城东门褰裳涉西澨幽寻穷四郊日入未遑已逍遥逺尘踪夕憩空门里隂堦转长廊金碧炫晴绮园池清且深水竹澹如洗追念畴昔欢岂谓重来此春日忽载阳百物含芳卉好鸟向我鸣高僧见人起闲云石上生天花覆瑶几信宿方告还行行讵能止  

送刘别驾之饶州  

黑貂紫绮裘宝劒千金价冠葢若云从相送西陵下我持鞭君立马弹银筝进瑶斚汉家才子建安风昔为外史今别驾鄱阳湖水青如苔东州之民淳无怀匡庐屹立西江濶苍翠九叠屏风开逍遥范公堂秋隂落庭槐嘉政继前哲南山歌有台文章挥洒谢康乐皎如辽天雪中鹤何以折赠千里行汀兰有芳桂华作青云论交金石坚执手欲别心茫然平生意气凌五岳击节起舞秋风前  

春日行  

春风尔来何无情忽然吹我华发生淮南三月花满城金尊海错罗雕楹美人对坐弹鸣筝酒酣起奏升天行当年欢乐不复得白日为照心未平心未平发长啸我曹岂是闾阎儿齐东鲁连颇同调  

新丰市  

过新丰待沽酒雪华当空大如手断桥荒店无人烟独有寒梅伴疎栁忆昔江东未搆兵我亦曾经此地行东家槌牛出新酿西家开宴还吹笙春风步障千花锦当罏美人劝客饮形势虽非汉祖为彷佛咸阳旧陵寝停骖慷慨怀马周我欲濯发临清流斗酒不可得高兴良难酬着鞭遥指敬亭路孤云日暮心悠悠  

夜坐吟  

江风萧萧吹古树闗月苍茫海生雾北斗渐落明河倾城头乌啼天欲曙客子不寐忧无衣东征三年犹未归蟋蟀在戸嵗将暮洞庭霜白芙蓉稀男儿生当百战死不执金吾即挟匕闭门勿用长夜歌骐骥终能致千里  

七夕曲  

天河盈盈一水隔河东美人河西客耕云织雾两相望一嵗绸缪在今夕双龙引车鹊作桥风回桂渚秋叶飘抛梭投杼整环佩金童玉女行相要两情好合美如旧复恐天鸡催晓漏倚屏犹有断肠言东方未明少停候欲渡不渡河之湄君亦但恨生别离明年七夕还当期不见人间死离别朱顔一去难再归  

从军妇  

从军妇良家女新梳北髻学番语狐皮裁防纻丝衫马上佯羞见亲故黄巾盗贼乱中华去年烧我父母家大朝命将専征伐强兵争夺顔如花顔如花命如叶此身一失无名节忆昔姑家纳采时灯前豫绾同心结嫁夫誓拟齐蛾眉谁知万里为军妻木棉帐低风日恶五纹刺绣思深闺思深闺难再得人生莫愿多顔色东隣女伴丑且贫乡里不出成家室  

寄衣曲  

华灯闇室秋夜长吴刀翦防为衣裳欲缝不缝心恻恻还向姑前较寛窄燕山八月雪苦寒氊褐狐裘俱擘裂眀朝驿使催征车白袍絮就愁写书舅姑已老妾无子愿君早曵玉门裾临行封裹复致意着时莫遣沙尘秽  

和蔡都事见寄  

泛泛仙槎逺云津月未沈水光明使节星采动词林夙驾江亭迥前瞻浦树深瑶华如可拾愿得继高吟  

次刘仲孚  

地逺孤云白秋深一雁过涙因明月下心在故乡多列郡方传檄连城未息戈羁危万里思江上逐驰波  

送孙良玉还同安  

送君江上去山路雨初晴落日平淮树春潮带皖城酒因今日醉人是故乡情莫説王孙怨芳洲绿草生  

春日游敬亭山  

冠葢聨镳出晴郊北路分我寻何水部谁似鲍参军芳树闻啼鸟飞泉隔乱云题诗兼劝酒聊乐在殷勤  

琴溪  

吾慕琴高子于焉隠遁栖松云生峭壁山雪涨回溪古迹行人感新春好鸟啼学仙诚有道安得谢轮蹄  

即斋秋日次韵  

幕府简书静一官清自闲秋声在东壁爽气满西山丛菊可延寿芳樽聊解顔当轩两嘉树好鸟暮知还  

出暖水向新营  

山阳暖水地旧是北军屯一涧云连栈千峰雪照门奉书观壁垒驰驿到边藩为卜归人信今朝喜鹊喧  

留水西寺贻季潭上人  

好山吾所慕今日水西游花雨千峰暝松风六月秋龙为人听法僧共鹿寻幽如此林泉乐荣名安足求  

秋兴二首  

月下清砧响夜阑征人不寐忆长安雾迷南国游魂泣草没中原战骨寒直望明河临象阙谁霑零露捧金盘十年闗塞无家别仗策犹悲行路难  

龙门疏凿禹时功江汉滔滔亦滙东万古山河今异域千年礼乐旧同风忽思鲈鲙慙张翰将学丹砂就葛洪只恨兵戈犹在目秋来衰鬓对飞蓬  

荅人见寄  

自伤孤雁影翩翩避弋南来折复旋塞上牧羊防陷贼山中寻鹤托游仙黄冠偶倩傍人正宝剑谁为烈士捐华发秋来垂两鬓江湖憔悴任吾年  

早秋旅夕  

初月凉风夜向阑倚楼愁到笛声残天高阊阖银河白露滴梧桐金井寒多病马卿犹是客几时张翰也辞官年年怕近清秋日忆杀湖邉旧钓竿  

泾县  

泾川不减若耶溪况有招提在水西四面云山当县合五更星斗落檐低挐舟竸访桓彛庙立马空惭李白题但愿功成身退早桃花潭上结幽栖  

当涂客舍  

姑孰溪边独倚楼江城二月似深秋孤云无处求亲舍先陇何人祀首丘花落始知寒食过雁归浑是夕阳愁故山应有王孙怨春草凄凄没尽头  

桃花  

窗外碧桃开满树看花日日向隣墙自伤春色偏经眼每惜年芳欲断肠岸夹双溪翻锦浪风飘万防湿红香故园欲似天台隔回首东风路渺茫  

腊日  

腊日三年为异客今年霜雪未全饶风尘暗满淮南路雾雨寒生江上潮乡梦有时逢骨肉此身何处托渔樵共来吴楚交兵地烽火依稀似六朝  

山中喜晴  

山中十日苦风雪雾雨作寒才放晴千涧水从松杪落半空云逐马头行居人向暖分茶树啼鸟知春唤客名不惜看花兼问酒东风归路布袍轻  

并头莲韵  

华葢高张翡翠圆渚宫深锁对婵娟双瞻太华峰头月并是耶溪水上仙罗袜凝尘鸳颈合湘裠溅泪鳯钗聨只愁风雨遗清恨玉井温泉共惘然  

出五城  

五岭东头更五城一川如出武陵行人家烟火连机杼蚕妇桑麻执篚籝春日向暄田鼔急晓溪初涨石梁平十年歌舞扬州梦争似依山阅耦耕  

中酒春  

春来中酒朝朝病拥被高眠懒出门草绿渐迷湖上路花开未到郭西村湘娥有瑟催归雁楚客无书托故园惆怅东风醒亦醉梦中常是赋招魂  

游三门山二首  

黄茅葢屋石为门路转溪回更有村果树连园收芋栗豆花满地散鸡豚云深易就渔樵隠山逺全忘市井喧何独武陵堪避世此中佳处亦难言  

苍山夹水洞隂隂溪上人家竹十寻田土未饶盘谷好云霞全似鹿门深半檐松月斜连榻万壑风泉响出林我亦乗舟追李白故人幽赏在鸣琴  

次丘太守韵  

翳翳桑榆晩正宜夕阳山色望中竒鸥盟逺渚谁争席鹤放长松自择枝疏广赐金忘得少陶潜束带怨归迟黄花时节牵儿女烂醉篱根且赋诗  

梦归  

昨夜三更归梦恶满湖风浪棹孤舟山妻化石不知处慈母倚门犹带愁伯仲凋零伤骨肉田园芜没在松楸城头有树乌啼醒斜月照人清泪流  

重忆西岩访旧  

鶗鴂声中宿雨晴白云闲傍马头生东隣茅屋新烟起南涧桥头春水平野鸟见多还问姓山花开尽不知名故人宅近青松下未到柴门已出迎  

开歳卧病  

多病文园渇未消自从人日遇花朝不知杨栁将春色绿到淮南第几桥  

一朝卧病药相扶才倚晴窗阅地图莫説江南风景好王孙头白怨蘼芜  

寄陈教授敏  

松树连檐翠色多南湖春水澹生波习家旧宅云林在眀月满船听棹歌  

赠白纻山庵道人杨中  

四望亭前姑孰溪道人种玉住山西古松数株秋满屋青鸟月明时一啼  

书所见  

一树古梅花似雪半临驿路半临溪美人玉笛吹何处零落空山鸟自啼  

黄犊饮溪芳草满青裙挑菜碧芹肥故山好处多如此湖上春风忆我归  

徳兴山中  

石桥斜日万山阴云满寒溪雪满林独有梅花看不厌江南春色故园心  

路入深山忽有村隔溪烟火似桃源渔舟不唤行人渡洞里春寒静掩门  

南康除夜  

去年马上折梅花今夕匡庐度嵗华风雪苦寒如此土每因时节恨无家  

早发分宜县  

万山高下宜春路旧县人烟乱后稀荆棘十年生满道不堪零露湿征衣  

## 石仓历代诗选卷二百四十七  

明　曹学佺　编  

元诗十七  

成廷珪  

丁千五歌  

丁千五一百健儿如猛虎几年横行青海头牛皮作衫桑作弩射阳湖上水贼来白昼杀人何可数将军宵遁旌旗空倭甲蛮刀贼为主西村月黒妻哭夫东坞山深母寻女屋庐烧尽将奈何往往移家入城府不是丁家诸健儿仗剑谁能剪狐防楼头酾酒齐唱歌争剖贼心归衅皷官中无文立赏功还向山东贩盐去  

春夜曲  

芙蓉楼前拜新月寳鸭微薫透银叶吴山楚水送逺游不管闺中照离别谁家玉钩飞上天一似连环旧时缺缺多圆少将奈何方寸愁肠万里结为郎白苎裁春衣又恐月圆郎未归  

戚戚行  

戚戚复戚戚白头残兵向人泣短衣破绽露两肘自説行年今七十军装费尽无一钱旧嵗官粮犹未得朝堂羽书昨日下帅府然灯防军籍大男荷锸北开河中男买刀南讨贼官中法令有程期笳皷发行星火急阿婆送子妇送夫行者观之犹叹息老身今夕当守城犹自知更月中立  

射鸭謡  

阿侬手挽竹枝弓射鸭緑杨湖水东三三五五似学武一箭误中防飞鸿前船唱歌后船哭月黒湖中夜潜伏东海健儿不敢过人命几如几上肉老翁入县前致词夜夜全家犹野宿丁寜门户且勿开明朝又怕官军来  

衰老卒  

白头老卒衣欲穿日日织屦能几钱防名去讨海东贼别家泣上城南船自云十五入行伍掠阵曽夸力如虎卖刀买酒看升平六十年来不用武将军醉即骑马归犹散黄金教歌舞中原上马贼更多白昼杀人谁作主我今老去死即休白骨填海何人收朝堂昨日下黄榜谁家年少当封侯  

闻中原河决盗起有感  

中元九月黄河水平陆鱼龙吹浪起飞霜肃肃鸿鴈来禾黍漂流桑枣死大风怒号扬飞尘白昼剽掠如无人官军不诛海东贼县吏乃杀西村民夜闻羽书起丁力老稚嗷嗷向谁泣我当六十将奈何扶杖淮南望淮北  

辛卯秋旱八月晦日天大雷雨  

八月晦日雷怒号大雨如注风萧骚捷如鬼神撼山岳涌若江海翻波涛屋茅重卷一重去河水忽涨三尺髙惊鸿翅湿飞不起散乱中泽呼其曹云龙有意洗兵甲下与苍生舒鬰陶浮云收敛赤日见天宇廓逺无纎毫嵗年不逄亦偶尔吾将种麦畊东皋  

雪舟歌为王子中赋  

王郎不知何许人一舟横在江之濵风清月霁未肯出沧洲独与天为隣洞庭烟水两寂寞十年不见君山春北风三日雪大作挂席张防以为乐手中铁笛吹紫鳯身上氅衣如白鹤拍浮满载百壶酒企足篷窗供独酌剡中隐者母相疑乃与戴老同襟期更防酒尽雪未止趣棹欲返犹迟迟今夕何夕此乘兴千载未必无人知  

悲徐州  

彭城八月风尘起数郡义兵多战死良家子女复何辜尽作黄河水中鬼髑髅填海几时归千古沉寃无处洗王师一日天上来楼船夜斫浮桥开守桥将军不敢敌狂澜倒防声如雷三山回望平如掌野旷犹闻金鼓响军中少年当封侯争入辕门请功赏江边老翁死即休血泪沾襟空白头  

题畵史王夣麟卷  

老翁穷居广陵市四壁萧然秪图史题诗不博一文钱枯瓦磨穷空费纸不如乡里诸妙年翰墨逰戱王公前解衣盘礴作山水一幅寜惜千金捐何人最得沧洲趣麟也于今称独歩狂吟寄兴肯相过画我东桥竹居处  

题笠泽金伯祥横山墓所瞻云轩  

踞湖之上几千尺下有苍波通笠泽百年叶屋与荒丘两地相望泪沾臆亲殁知几年抱痛如一日孤云飞处最关情漠漠愁防招不得防之来兮云下垂落月分明见顔色防之去兮云亦空歘忽消沉竟无迹悠悠飞去复飞来孝子之心岂终极我家扬州好墓田老作江南未归客天涯芳草又春深梦里还家作寒食  

槎山歌为胡云夫作  

淮水源出桐栢山东流入海何时还胡君引水种秋秫筑室正在槎山间槎山清空白日静胡君意与云俱闲汉东一夕风尘起云亦髙飞几千里山间有家不得归却过扬州饮淮水饮之为洗氷雪肠今我不乐思故乡驱车明发度逺道广海又在天一方思亲恨不归来早梦中祗说槎山好他年归隐奉亲欢白头同向槎山老  

杂兴  

野蔓被长坂秋花翳前林登髙望孤冢凉露忽已深团圆日东出瞬息还西沉吾亲不可见哀涕泪沾襟徘徊未忍去云生夕隂  

又  

夜坐竹林下仰视天茫茫浮云起西北众星黯无光羣鸟鲜因依胡为思南翔良辰忽变易志士徒感伤愿尔保素节何劳怨清商  

送郭仲安贡察院  

捧檄上京华清才素共夸封章不起草健笔自生花燕市千金马天河八月槎看君冠獬豸好为触奸邪  

六月八日  

世事今如此吾生可奈何海东仍盗贼頴上复干戈苦雨朝逾急隂风夜转多白头苦无頼对酒独悲歌  

晓出钱塘门  

出门聊适意草树碧纷纷一雨破清晓四山生白云僧楼縁岭出樵迳过桥分明日重携酒来浇和靖坟  

斋居  

晓起坐终日无人扣竹扉柿因风落早菊为雨开迟稚子能賖酒邻翁许借诗白头无别计空负圣明时  

登望江楼  

长江不可极岸帻独登临潮信自朝暮山光无古今碑亭流水涸辇路积苔深欲冩兴亡恨西风万叶吟  

寄羙寅甫  

山馆残花歇江楼暮雨余长歌留客和短札倩人书露叶悬青蔓风帘隐碧梧夫君隔河汉凉夜月生初  

寄慈溪普天泽监县  

闻说慈溪县官闲地更偏两潮来海错六月刈山田晓塔天童寺春防日本船何时琼树底花夕醉婵娟  

秋夜杂咏  

平居在城市无梦傍江湖世事有今日生年犹故吾抽书逄越絶引曲感呉趋隣叟邀皆醉归来不用扶  

赋林泉民  

羣居傍城郭独汝向林泉乱世知谁在荒村只自怜白云栖晩树流水界秋田亦有催租吏敲门横索钱  

和谢雪波东阡道中作  

淮楚纷纷际谁怜老逸民一为吴郡客三见洞庭春世路间关久侯门接纳频麻衣犹似雪不敢涴缁尘  

厐山湖泛舟过寗伯让庄所  

湖上足清昼雨余生绿隂扁舟到城近曲港入村深野叟频相问郎君不可寻西庵肯分席吾亦老山林  

寄愚隐智东堂  

落日太湖上归舟此碛沙百年同是客两寺即为家老竹仍多笋枯藤也自花何时结茅屋相伴老烟霞  

舟中昼寝  

篷窓坐春雨偏与睡相宜被支头稳荼瓯破梦迟昔年为客惯今日觉吾衰无限沧洲意令人有所思  

题庆云东竹水居  

水光当戸白竹色上衣青风露涵虚室江湖入浄瓶林稍闲挂锡月影静翻经上观何闻见秋声出杳防  

秋日游虎丘逄径山元上人  

攀叶树层层兹逰记得曽到山疑是梦出寺忽逢僧短簿荒祠酒生公旧塔灯留诗骇浮俗山鬼也多能  

送李斯立  

南国风尘满西江道路难乡人问家信津吏识儒冠短髪何由黒孤心只自丹放歌聊纵酒努力且加餐  

雪  

闭门三日雪竹外转萧然夜色侵书幌春寒压篆烟诗题名彦后酒让老夫先独卧袁髙士清风几百年  

夜过吴江圣夀寺宿复中行方丈  

深夜扣禅扄天寒月在庭鸟惊栖后树僧掩读残经蔓草风吹白枇杷雪洗青对床听法语方寸愈惺惺  

登灵岩山  

木杪见浮图盘盘一径迂倚岩留客坐过岭倩人扶野色平如削湖光淡欲无残碑不可读春草没趺  

送澄上人逰浙东  

浙水东边寺禅房处处家千崖无虎豹二月已莺花晓饭天童笋春泉雪窦茶烦询梦堂叟面壁几年华向游龙井过南天竺登二老亭曽赋一诗  

二老题诗处风流不再逄客归黄叶雨僧住白莲峯谁谓山无鳯人传井有龙白头江海上今夕寄行踪三月二十五日过上洋十六保徐居士柯庄  

趂潮深入港风急水西流沙润轻沾屐桥低欲碍舟孤花余晩艶芳草乱春愁沙鸟应相笑衰年尚逺游吴中五日追念故友李时中李钦嗣有感而作  

梦绕南岗北岭云一杯无计洒松筠世间我岂长贫者地下君为不死人夜雨自荒张祜宅秋风谁鄣庾公尘于今友道俱凋防落日江湖泪满巾  

八月十六日送张仲举至秦邮驿是夕邵文卿置酒云峯望月  

水驿官船晚未开月明乗兴且登台扬州鹤怨山人去甓社珠迎国士来千里何时重命驾百年今夕此衔杯同君尽醉交游地为问秦郎安在哉  

送陈景川归盱眙  

第一山中风物殊我欲买田来卜居风林把酒听黄鸟雪港挂罾分白鱼富贵不来吾老矣渔樵有约子何如可能久作终焉计北海方修荐鹗书  

虎溪三笑图  

三老风流笑口开山中猿鹤亦惊猜攅眉入社谩多事送客过溪能几廻僧影欲随秋水去虎声偏傍石桥来东林絶响今千载抚卷题诗愧乏材  

寄防实尚书  

忆陪冠盖集通津下士无由拜后尘曽和淮南招隐曲得从天上谪仙人鹓鸾在列谁堪并鸿鹄髙飞不可驯遥想退朝香满防题诗还记竹轩春  

二月十二日祭长男之墓  

三嵗女孙方学行牵衣随母上新茔青春过眼少晴色白髪向人惟哭声醉里狂歌聊自适梦中相见只如生他年何处藏吾骨无限寻常防犊情  

寄乌古孙干卿参议  

紫宸奏对出班行画省论思昼漏长三月不知烧笋味一春还忆煮茶香几人白髪黄花酒何处青山绿野堂扶植皇纲在今日中原草木仰辉光  

夜思  

斗帐方床一布衾睡余推枕复长吟青灯细雨三更梦白首残编万古心天上不知何嵗月城中谁信有山林哀歌坐待东方白短髪刁骚不满簮  

环碧斋  

靣靣溪光防石苔轩墀无复有尘埃月涵虚白浮秋去水泛空青入座来渔钓儿孙多质朴啸歌鸥鹭不惊猜我家亦住沧江曲千个筼筜绕舎栽  

萧万户野鹤卷子  

肯着边尘浣缟衣当时城郭是耶非自离碧海三山去直过青城万里飞老去扬州空逸兴何人沙苑脱危机丈夫功在麒麟阁莫説仙家有令威  

送谢芝甫赴山南宪  

谢庭子弟多佳士荆国山川总胜游万里捧书催入幕一朝挝皷发行舟猿啼处巴江夜白鴈来时楚甸秋襄汉风流千古意为君长忆仲宣楼  

东勾曲外史张伯雨  

霞佩翩翩出洞天当时彷佛见癯仙几年南国张公子今日西湖葛稚川沧海尘飞丹几熟玉堂人去榻空悬林间载酒来相覔乞冩山经与世传  

送乌克章佥宪调淮西道  

绣斧煌煌拥使轺才名在中朝甘泉调客河东赋蓬岛仙人海上樵风振紫山迎驿骑云开金斗见秋雕澄清事业须公等桂树淮南未易招  

广陵岳宫醮夜观王澹洲髙士蒇事自登瀛桥迎师入黄箓坛  

蒙蒙云气湿霓旌小队红绡鳯蜡明鸾鹤舞随行道影鱼龙出听歩虚声淮南髙士青毛节勾曲仙人碧玉笙一路天风吹不防此身今夕在蓬瀛  

送杨士先归长安  

落魄麻衣不受尘黄金释尽只清贫新丰市上酒濯足常曲城南花恼人豪杰谩嗤秦逐客渔樵能话汉功臣清时未老丹心在姑把长竿钓渭滨  

阮子华所藏桃源图  

桃花流水似天台彷佛三生到此来玉杵霜无处覔金堂秘室为谁开沧州一夜生芳草隂洞千年长绿苔何必诳人秦甲子渔郎秪见两三廻  

岳官登瀛桥  

叠石为桥跨两涯只如平地入烟霞银河夜掷仙人杖碧海秋横奉使槎浴水先迎三岛日隔防遥见十洲花月中时有箫声过多是山头圣母家  

题山居图  

石子坡头松两株水光岚气防幽居山翁被酒爱骑马溪友放船来捕鱼秋色自随黄叶老野懐常共白云舒何时卜筑如图画竹下开轩更读书  

瑞雪为刘芝田赋  

风卷寒溪漾碧沙晓林惊见玉横斜人间风日不到处天上神仙解种花九地暖廻龙有穴三山云静鹤无家泛舟来覔芝田叟留作山隂胜事夸  

寄谢方方壶冩寄遥山古木  

鬼谷隂隂苔藓斑只除猿鹤伴髙闲丹光或在藤萝外劒气常留水竹间每读内篇消永日还将生纸冩遥山衰翁可是无仙骨不得相从共往还  

送孙从义宪史贡部  

贡名书到拆封开正尔诸曹议选才侍史閤中帘影动尚书天上履声来阶墀伏谒人皆喜符牒铺张手自裁不有雄声惊画省可无清论逹乌台  

送余廷心翰林应奉  

枫叶萧萧江已秋吴船三日住扬州靛花深染青绫被云叶新裁紫绮裘征驿马嘶风满树别筵人散月当楼明年春鴈将书去人在蓬瀛第几洲  

画鱼  

生平踪迹侣鱼虾浦月山风满客槎曽向春盘登北鲔更从丙穴荐南嘉赏花钓得留诗友折柳穿来覔酒家万里江湖清梦远于今空对画中夸  

送李唐臣调山南宪幕  

潮落寒汀水欲氷酌君何惜酒如渑人怜狗监知司马我喜龙门识李膺爽气九秋横楚泽先声一日到江陵君行自励青云志斥鷃终慙九万鹏  

夜泊青蒲村  

黄叶飘飘秋满天数家茅屋更翛然村中老人不识字溪上小儿能驾船荠菜登盘甘似蜜芦花纫被暖如绵此中长得无宵警春雨扶犁学种田  

春日逰上方寺因过别业  

今日雨晴山亦佳散行聊复冩幽懐田翁入郭买春酒野衲下堂留午斋老去任添新白髪平生能着几青鞋醉中天地为衾枕却笑刘伶死便埋  

感时伤事寄张仲举博士  

边报纷纷日转频彭城犹未息风尘中原白骨多新鬼浮世黄金少故人阮籍一生唯纵酒季鹰今日定思莼河东鹤叟应相忆落日悲笳泪满巾  

次李希顔述懐韵  

八月边声草木寒愁来短髪不胜冠诸公莫诮王夷甫我軰终慙管幼安酒劵如山空好客田毛何日再输官兰陵沟上松无恙还有孤猿夜夜看  

登狼山醉题僧壁  

白狼山头僧卓庵我蹑飞屐穷幽探麻姑又见海深浅女娲不补天东南危枝如龙固矫矫恠石似虎犹眈眈兴来捉笔冩狂语此身只合栖云龛  

题朱伯礼西邨草堂  

爱汝西邨之草堂嚣尘不到堂中央夕阳欲下山更好大火未流宵己凉只屦也能来户外小舟刚遣系篱傍岂无百榼扬州酒与子同醉歌沧浪  

寄申屠子廸佥宪  

先生旧德在甘棠故老争留住草堂湖上月明鸥鹭浴山中雨过蕨薇香数茎白髪终难变一日丹心不可忘出处独翁全大节千年青史有辉光  

寄崔宗文  

白髪无家七十翁笻枝漫指在西东不因避地来吴下正爱看山入剡中台阁故人书信少江湖狂客酒船空老懐无限平生意清话何时一夕同  

寄蔡彦文掾史  

鳯凰池上神仙吏却是中郎几叶孙幙下岂无竒计出床头犹有异书存防秋列寨山如防蒸土为城铁作门何限民间可忧事老懐那得与君论  

送陈性之昆山从事  

只将从事冩前衘省檄风来自折缄六案更须劳彩笔一官犹未换青衫风生海市朝持酒日落江城暮防骖我未识君空怅望恍如烟水隔仙凡  

题王惟贤所藏盛子昭画双松繋舟图  

云门寺前风物幽布袜青鞋吾昔游葫芦盛酒待明月舴艋载琴当上流长松并立几千尺狂客一别三十秋何当挂席过湖去东里草堂姑少留  

重游虎丘寺  

海涌峯头行径防芒鞋欲趂孤云飞风髙木客作人语月出天王骑虎归杰阁重楼逓隐见寒泉古木相因依荒丘王气岂消歇干将莫耶千载稀  

题何德深溪南  

宰相官之不受招碧梧林巷自逍遥溪头二月花先发洞里千年雪未消朝士过门时载酒仙人飞佩夜吹箫社图谁冩耆英防还肯中间着老樵  

寒食日松江有懐广陵  

老来偏欲惜年华春正浓时不在家江上苦遭寒食雨梦中犹见广陵花书藏旧箧应无恙酒忆新楼不用賖日暮荒城闻鬼泣东风吹浪满天涯  

送秀岩上人归日本  

廿年中国游方遍看水看山念念非海眼枯时千刼壊日头翻处一僧归黄梅雨打袈裟湿白蜃云随钖杖飞富士岩前留语在庭松西长旧禅扉  

同张仲举夜宿寒桥  

柔橹声干破寂寥青山矶下宿寒桥乾坤万事双蓬鬂风雨孤舟半夜潮丹鳯不来秋已老玉人何处水空遥几时重醉秦淮酒细听渔樵话六朝  

李子英心逺亭  

门外黄尘扫不开何由吹得到灵台闲看倦鸟投林去静爱孤云出岫来彭泽髙人多逸兴峩眉仙客有天才祗今谁到悠然处同采秋香共一杯  

送袁季文赴帅幕  

少年书劒学从军幕府于今气不羣白髪元戎多好武青衫从事最能文帐前草檄花如雨江上维舟水似云把酒髙歌成逺别不知何处又逄君  

南城暮春  

南城雨尽午风和二客相从歩屧过流水陂塘春事减落花门巷晩愁多银瓶自防沙头酒寳瑟谁调陌上歌莫冩江南断肠句贺郎憔悴髪空皤  

周平叔夜宿崇明寺海云楼偕罗成之隐君文长老卢隐君以沙头双瓶为韵  

天台老衲两眉厐自起髙楼枕石杠煮茗别开留客处论文多近坐禅窓防鸿散去犹相逐独鹤飞来不作双明发仙舟上霄汉定传诗话满沧江  

丘克庄敞云楼  

君家楼外云如海五色轮囷扫不开每就月明檐下宿更随秋色座中来琼台夜鹤迷踪迹玉女春衣费剪裁看尔骑鲸朝帝所举头西北是蓬莱  

题玉岩上人溪山野趣图  

流水淙淙石齿齿蒲庭云气欲糢糊白鸥溪上秋多少黄叶山中径有无十月雨深渔屋破三江风急野航孤年来难覔幽居处空向晴窓看画图  

二月十四日风雨孤坐秀州城西僧舎  

秀州城西春事防二月苦雨行人稀江湖渺然不可渡风雨如此将安归老来口腹胡为累乱后人民今见非兼旬不得武林信倚仗南望孤云飞  

送马令尹任满  

长洲赤子穷无告正頼郎官为抚摩兵后人家犹耒耜日长官社有弦歌越来溪上波声小鲁望祠前月色多自古长才须大用荐书元不待常何  

寄张内翰  

中原不及旧山河使节仍烦渉海波天上云烟春信早江南风雨客愁多诸公拟献中兴颂壮士寜忘勅勒歌万里相忘成永诀白头萧索柰公何  

送罗成之移居崇明其子季通亦之本州校官  

先生八月乘烟雾妻子同随海上槎太守賔筵先肃客广文官舎即为家波涛浩荡藏隂火岛屿微茫接太霞闻说三洲多药草可能无意到丹砂  

送张明善归武昌却移家入蜀  

对酒悲歌泪满衣楚天揺落又斜晖风尘万里与君别江海一舟何处归老去且留吾舌在愁来长惜壮心违临岐不尽平生意沙苑无云鹤自飞  

送马士瞻帅椽髙擢  

风尘如此送君行念尔才华独老成军旅未闻忘爼豆掾曹多见到公卿沧江日射旌旗影紫阁风悲皷角声玉麈谈何事业云台图像是功名  

寄静逸处士顾仲庸  

环堵萧然一室寛只除诗酒寄清欢瓶中有粟分寒士袖里无书上逹官扬子暮年空识字厐公早岁己遗安先生独卧风尘表吾欲相从接羽翰  

欲卜居海上未有定止先作寄紫歩刘子彬  

满目风尘秪自怜轻装已办有行纒也知避乱依城郭更欲移家傍渚田紫歩于今无士马沧溟何处有神仙桃源只在人间世还许渔郎放钓船  

送傅德润陪将作同知武昌买马囘京  

维扬舘里送轺车却筭分携八载余天使出求沙苑马星郎厌食武昌鱼数鞭已报充华廐上冢母忘过旧庐老我平生无骏骨应从郭隗借吹嘘  

送盛克明辟掾浙省移家吴兴  

十年三送沧江别此日分携又不同辟掾逺移青闼移家喜近水晶宫勿论后防知何地且念离羣独老翁幕府郎宫应问讯为言憔悴坐诗穷  

和用子通助教同张元祯倡和诗卷  

懒性何堪接贵游长松之下每科头不能取友山中社更欲移家海上州老去生涯情似水兴来诗思澹于秋玉堂杰作难为和白首狂吟秪自愁  

送娄所性廻金陵别业  

楚甸惊尘满客衣古来贤达在知几山中桂树我将老江上草堂君独归刁斗连城严肃肃旌旗垂野浄辉辉金陵酒熟还相忆莫遣诗筒信使稀  

简西江宋子与令尹杨翼之李斯立二先生  

八月凉风催早寒家山空忆路漫漫沧江无处问书信白日何人生羽翰晓雾涨天迷故国夜潮流月到长干诸君莫责王夷甫我軰深慙管幼安  

寄噩禅师四十年前在天寜方丈曽有求赋毛女者  

短杖轻包归去来水云多处少尘埃一春海鸟依檐宿五月溪莲绕舎开云外送僧归日本月中携客过天台衰翁不得瞻圆相犹望新诗托鴈回  

送清淮叟上人游五台  

鴈门西畔是灵山山作青螺五髻鬟春日花开残雪里僧房人在白云间善财参问何时遍文畅嬉游几日还淮海清公更潇洒早将闻见动禅关  

送庐山髙斋赴南康监郡时兵火之余在吴城山开司  

公昔骑驴下星渚前身恐是匡庐君孤城遗老穷无告太守眞符喜见分彭蠡帆樯明夕照吴城旌斾拂秋云明年春殿论功赏传奏先将姓字闻  

和李克约东皋杂兴  

一春开遍雨中花几向东园管物华老去始知身是客愁来空拟醉为家江楼帘箔霏香雾野寨旌旗绚采霞曳杖归来还自笑夕阳原上数残鸦  

芍药花开江雨晴几时重作看花行松间携妓从教俗竹下留賔也自清一夜春愁无处着三分月色为谁明贫家亦有琴堪典好把平生意气倾  

闭戸拙于公是非似与江湖踪迹稀酒中从令客骂坐防下却念儿啼饥松江之鲈固可食沙苑有鸟宜髙飞干戈满地正如此万水千山何处归  

挽郁谦德处士  

白首其如死别何临风老泪若悬河耆英社在晨星少禅智山空夜雨多薤露莫悲人换世桑田曽见海生波殡宫空对棠棃发更拟重携浊酒过  

甲午除夜有懐孟景章  

夜窓儿女笑灯前乱世安居又一年邻瓮且分蓝尾酒客嚢从换折腰钱冻消屋角筼筜雪寒压炉头榾柮烟安得重陪孟东海剧谈终夜不成眠  

王彦芳御史綉荣堂  

色丝不染胭脂井银汉缲成五色纹织女机中翻海水諌官衣上綉春云清严地位人谁到错落天章手自分他日锦归当白昼江花江草亦欣欣  

僧惟善驸马野云亭  

万里飞来广漠云随时舒卷故缤纷风中不见孤飞迹日下都成五色纹从尔所之占隐者更堪持以献吾君明时用汝为霖雨先向东南洗恶氛  

和崔元初秋日舒懐感时叙旧情见乎辞  

潇洒君家锦照堂石泉秋水煮茶香沿池篠簜枝枝润当戸蒲萄叶叶黄东舘壊垣尘漠漠西城残照晩苍苍春时数听尚书履几送池边月色凉  

六月书所见  

干戈满地起风尘民物凋零府藏贫黄犊乌犍烹作食雕梁畵栋折为薪江淮经理须贤俊草泽诛求到隐沦谩道寛心应是酒老夫三日未沾唇  

澹香亭  

幽芳不自媚白日净依依风露已如此山中人未归  

题宋子章竹  

黄陵只在断云西苦竹丛深望欲迷帝子不归春又晩满林烟雨鹧鸪啼  

徽庙御畵栀子白头翁  

栀子红时人正愁故宫衰草不胜秋西风吹落青城月啼得山禽也白头  

客中乆雨  

水满行厨欲产蛙苔封老屋乱啼鸦南风十月黄梅雨开尽冬青两树花  

送刘将军致仕归襄阳  

当年鐡马渡襄江敌国闻风夜纳降今日却归江上去岘山青满读书窓  

春夜  

酒兵无力破愁城春尽空山杜宇声敲缺唾壶眠不得半帘花影月三更  

青山白云图  

不见茅斋旧隐君绕溪烟树暮纷纷断桥水满无人渡谁向青山管白云  

墨梅  

东阁冲寒雪一枝廵檐偏解索题诗何郎老去风情减羞见踈花照鬂丝  

夜宿野城  

露气涓涓月二更小舟犹向月中行前村知有人家近隔浦防闻犬吠声  

畵马  

圉人曽喜得骅骝拨入天闲早见收今昔有谁怜骏骨西风沙苑蒺藜秋  

武林客舎  

窓外青山啼子规吟防正被酒禁持小楼一夜雨声恶落尽碧桃人未知  

緑杨桥  

长溪春涨碧溶溶烟雨空蒙湿采虹何事吹箫度清夜断堤杨柳月明中  

题髙房山墨竹  

黄花山主澹游翁冩竹依稀篆籀工独有高侯知此趣一枝含碧动秋风  

题张天民先生移居图  

旧隐荆溪第几村手栽松桧至今存大茅峯下千年鹤迟汝重来问子孙  

髙昌王所画蒲萄熊九歌藏  

玉关西去火州城五月蒲萄无数生今日江南池舘里万株聫络水晶棚  

青山白云图  

溪上长松已合围草堂无事客来稀湿云生满东山路日暮野樵何处归  

唐明皇吹箫图  

寝殿春深昼漏迟榻前侍女立多时玉箫自按霓裳曲赐与梨园弟子吹  

题蒲塘双燕图为刘小斋作  

昭阳池舘晩风防花落巢空去未归却是蒲塘春水濶年年还傍小斋飞  

竹枝歌  

道士庄前秋事多东家西家收晚禾船头把酒对明月听打夜塲人唱歌  

访王伯纯晩归  

长洲苑内旧池台白髪山人又再来无限客愁浑忘却小楼听雨杏花开  

和饶介之秋懐  

夜半金乌海上翔行来夹日酷于霜庭前几个芭蕉叶未到秋分一半黄  

铁鎻沧江第几关扬州花竹梦中看也知无頼三分月照见沙塲白骨寒  

题南竹  

洞庭南去竹如云老叶新稍乱不分帝子不归风雨恶深林何处覔湘君  

右成原常集借自徐兴公家藏古本顷坊刻有成礼执一册岂廷珪别字耶因选附之  

燕中怀古章贡侍御  

娉婷二八女絶色妙难畵新妆薄铅华照影脩竹下盛年事夫婿锦玉辉精舎虽非伯鸾妻惓惓惜春夜琴余月当轩黙黙倚风榭寄语东家儿红顔莫轻嫁  

送李子威代祀嵩衡淮海  

羣生望甘泽五岳云气通天香落岩谷瑞霭春防蒙海潮天际来金碧森万划落紫翠堆亭亭玉芙蓉古庙丝竹存迎神奏黄钟空山逓余响落花舞青童  

送周草窗尊师归庐山太平宫  

匡庐之山仙所居银河倒蘸青芙蕖三千里路昔一徃十八社友今如何向来匡君结庐处至今海月悬髙树水流花落春复春洞府苍茫隔烟雾西风萧萧吹短衣卖药脩琴不归去浔阳潮落海欲枯几时再得麻姑书桂风不跨林下虎囘仙肯顾盘中鱼幸留神物守丹鼎喜近弟子迎飚车世间信有扬州鹤看汝乗之上寥廓晴窗须理白雪弦爽气仍开紫霞阁袖中寳劒且藏锋彭蠡小龙方睡着  

射鸭謡  

阿侬手挽竹枝弓射鸭緑杨湖水东三三五五似学武一箭误中双飞鸿前船唱歌后船哭月黒湖中夜潜伏东海健儿不敢过人命几如几上肉老翁入县前致辞夜夜全家犹野宿丁宁门户且勿开明朝又怕官军来  

湘江秋园图  

苍梧愁云拂烟水日暮无风波自起何人吹箫作鳯凰被髪临江迎帝子黄陵女儿情更多却掩氷丝涙如洗千年遗恨人不知坐对空山疑梦里  

韩致用梦鹤  

畴昔相过赤壁矶神交遗思尚依依应从五色云中过还绕三株树上飞月色满庭空夜帐露华如雨湿秋衣蓬莱山下花无数迟子吹箫作伴归  

送人归桐江  

读书不谒万乗君挟策肯傍诸侯门啸歌苏台晩山碧濯足洞庭秋水浑千金未易买骏骨一饭岂足哀王孙风尘拂衣且归去髙卧桐江烟水村  

九月十日自夀  

余生堪叹复堪怜喜际明时老市廛把菊已从前一日种桃犹待后千年但令有子亲书帙莫怪无人送酒钱寡欲清心今得矣炼丹何用学神仙  

宿鹤沙张氏草堂  

草堂借我作行窝杖屦频烦太史过满地白云清昼永隔溪黄鸟緑隂多银缾自泻山中酒铁笛谁翻小海歌今日逄君须尽醉西家亭舘柰愁何  

寄周平叔先生就求苍耳子  

周侯久不通书问夜夜沧江入梦频五月采来苍耳子几时分送白头人沙头酒熟田毛足港口船过海错新南北相望千百里老来幽独倍伤神  

送智隠住水月禅寺  

放船直到栖禅处万顷湖心一镜开緑树鸟惊风落果碧潭龙去水生苔西岩尊宿传灯在东海髙僧杖锡来今夜月明清似水大空无地着纎埃  

## 石仓历代诗选卷二百四十八  

明　曹学佺　编  

元诗十八  

洪希文  

琴枕  

至音何寥廖古道行古心枯槁斵为枕用枕体乃琴虚中具徽轸簧舌韶濩音操之当薫风不僭雅以南吾闻古巢父遗瓢挂空林有形即有累湛若止水沈所以鲁东家曲肱意弥深  

送林景惠和兴化教谕  

朝游夹漈山漈水何涟漪暮登石门山山石亦差差水石太古色山人去何之君今游此山为余访頽基多谢吹藜翁七畧今有归矧兹十室邑文献犹庻几君子乐育才薪槱理不遗白袍久延伫雪立风披披喣之以惠风畅若春阳熈前程虽云迈来者犹可期  

贫甚食草具作  

赤苋赤如脂苦荬甘如饴盘登恶草具味等薇与芝贤哲逝已远昧昧余所思伊人既忘世此外皆若遗粱肉世岂乏饱死黄脗儿千金渥洼种岁晚鸣枯萁尚余躭书癖不与尘土缁此乐岂在外簟瓢犹山雌  

枕簟入林僻  

朱夏困蒸鬰城市多滛哇闲招啸云侣来食山中霞山中有何好泉石端可嘉清溜接笕筒火种怜菑畬枯松偃涧壑赤日流丹砂茂林无珍禽眢井空讙蛙桃笙寄惫懑菊枕便昏花烦襟顿消释宻荫争交加羲皇有神交蘧庐等仙家久坐令人健防吟到日斜浮云苍海狗岐路常山蛇祥颷偶披拂哀音余掺挝山深民多醇隣酒亦易賖去去下岩扄归途瞑栖鸦  

洋僧越浦造寜海东际桥侄清甫为求诗以壮其事  

我昔携二客渉此春江浔春江无际下有鱼龙吟行客日已晚夹防菰蒲阴沧江见舟子招招劳余心我家山之阳我友山之岑懐哉不得往黄鸟鸣空林向防尘外人慨此将焉任欲成万岁功岂惮岁月深刺手斸巨鼇絫址重渊涔云涛鼓韶濩共尔浇烦襟吾乡邹鲁乡人物多华簮寥寥防纬语桓谭非所钦为谢金仙子气化无古今逝将纪江汉相国生自南  

送黄仲复雷卿任三山学録  

汉廷购宛马善肆空学校选入飞兎羣一跃犹变豹近者八乡达往往皆职教去作他人师炙毂转髙妙臯比横讲席鹤俸供廪稍瞻视凡马羣尾大固不掉君为汗血驹银鞍追騄骠浅饮合沙流时来即同调  

续聂夷中伤田家  

贸贸丘麦秀蝡蝡吴蚕生防行执懿筐亦既受厥明上焉给王赋下焉纾官征岂为饥寒念所念疮痏平哀哀生理窄了了无余赢恻怛夷中诗万古田舎情  

寿舘所拟古问讯光孝东溟讲师上人  

栖息无尘杂满目云舒舒别来云间人頼此可与娯情亲迹自远道合人岂踈回首自怡悦无心觉眞如  

晓行途中书事  

防发昧所适东西觉惘然门敲村店酒钟落客津船猿呌荒山月鸡号墟里烟囘思在家日日晏尚髙眠  

获稻  

云散水防茫千畦万陇黄罄腰劳日少鼓腹乐时长处处闻鸡犬家家足稻粱太平本无象新酿瓮头香  

题圣墩妃宫湄洲屿  

我昔防舟谒江干曽觌帝子琼华顔云涛激射雷电汹殿阁硉兀鱼龙间此洲仙岛谁所搆靣势轩豁防层澜壶山峙秀倒影入乾坤摆脱呈倪端粉墙丹桂辉掩映华表耸突过飞峦湘君小氷幻灵骨虞帝迹远何由攀银楼玉阁足官府忠孝许入巫咸班帝怜遐陬杂鲸鳄柄授水府司人寰五云殿邃严侍卫仙衣法驾朝天关危樯出火海浪破神鬼后使忘险难灵旗毵防广乐振长风万里翔孔鸾平洲远屿天所划古广不独夸黄湾至人何心恋桑梓如水在地行曲盘升阶再拜荐脯藻不以菲薄羞儒酸日谈书史得少暇石桥濳度凭雕栏诗成不觉肝胆醒松桧蓊荟鸣玦环骑鲸散髪出长啸追逐缥乗风还  

春寒无炭  

古人坐客寒无氊我今为客寒无烟东风兼领防权今年春寒过去年梅子含酸实未坚荠麦虽茂胎未全海棠羞涩开紫绵山南山北无杜鹃诗翁缩颈耸两肩守殻冻不前吟成呵砚氷尚坚毛頴蹇涩非张顚唤起石鼎句再联倚墙道士鼻息喧此时得酒眞解仙愽取一醉眞可怜君不见云安斗水直万钱杜陵虽老性命悬画灰对雪思悄然忍寒披絮夜不眠牛头何日双锦纒  

饭牛歌  

牛咤咤蹏趵趵枯萁囓尽芳草绿自脯薄夜不满腹撷菜作糜荳作粥饲饥饮渴两已足脱纼解衔就茅屋不愁饥肠雷辘辘风檐独抱牛衣宿丁男长大牛有犊明年添种南山曲  

惜春吟  

去年醉倒百花傍旁人拍手笑我狂今年花酒两无分一春正坐雠书忙先生雠书未肯出咏柳题花闲度日朝来着歩花已空搔首东风长太息  

听琴歌  

踈帘曲槛苹风凉细腰美人藕丝裳神闲意定丰度远玉指纎纎弹履霜乔林莺啭日卓午幽涧泉鸣夜未央孤鸾别鹤生暗恨毋以氷炭置我肠  

夏白纻  

水晶宫白银阙鬂如青云眼如月白纻为袍巾胜雪思君起舞清歌发秋风落木雁南飞太息游子何当归桐丝指下音调稀双双玉泪弹珠玑  

寿翫月  

素娥准勅六丁擎下照尘寰似水晶河汉无云天万里溪山不夜月三更蓬莱弱水何曽隔玉宇琼楼无此明今夜寿絶顶与君端坐细推评  

守岁  

扫退阴凝万瓦霜儒家守岁似如常沈香已带寅前气腊酒初闻子后香冻雪惊春先瀑竹祥云夹日上扶桑熈熈民物皆生意天建皇畴福万方  

清明游陈氏园亭  

村村花柳暗晴川百五时光不暂延緑暗园林尚佳节清明亭馆自新烟喜逄熟食传遗老怕着新衣学少年惆怅东栏花似雪人生底处胜樽前  

春晚同数客游灵岩广化寺书所见  

防外青山匝四围涧边流水绕松扉白云一坞僧长住红杏数枝春渐稀雨足人牛耕旷野山深鸟雀哢晴晖长廊响屧皆明禁口自忘言心自非  

明皇太眞避暑按乐图  

已剖氷盆金粟旋调雪水试凉茶宫娃未解君恩暖尚引青罂汲井花  

书传德阳教授所居精舎  

洛阳城里王侯宅光范门中宰相书何事春风浑忘却莓苔还似野人居  

幽居  

柴门掩断径生苔坐阅东君几往囘看尽牀书无客到残花风送过墙来  

恠石  

欱歕云雷来月窟翥骖虬鳯下天台汉唐池舘多禾黍何似山林卧緑苔  

## 石仓历代诗选卷二百四十九  

明　曹学佺　编  

元诗十九  

丁复  

有鸟  

有鸟有鸟鸣声嘐嘐自东有居则西于巢有翩者翼载戢载翘害往害否中心揺揺有鸟有鸟鸣声孔悲生此东隅息彼西枝有翩者翼逝将奋飞我行迟迟莫知所依维东有山领路其岐维西有江湍流其支伊此之懐复彼之思莫知所之我心孔哀昔我来思狐裘披披今我何为絺绤有凄譬彼行骥有絷其驰言提其玦载泣歔欷相彼鸣琴匪弦伊丝哀于涂人宜莫我知圣或弗济伊命也而命也如兹我行其随  

送刘士干知事赴湖广省掾  

众羽之差差彼翰而鸱众趾之离离我独于防夫乘而往我徒于追波涛汹汹则匪于江彼陆康庄则舎而杭我闻聩聩我视于盲尔牵于驱爱馽其驹尔行徐徐于余焉居我有防酒聊乐与娯  

送章子端调淛东奏差  

维山其砠维水沮洳孰来予苏使君之车岨则有阪使车无反沮洳有衍伊泽斯远维泽伊何孔硕洋洋我攸乐康使车彭彭维骖在隅弗疾其驱彼华纡徐维章子之裾维山斯岵维水有浒章裾楚楚实获我所楚楚者衣肃肃者仪亦永其依我逸以敖娭  

甘雨昨日足  

甘雨昨日足今日岂不游文漪散清沼緑树未惊秋歩出西郭门浩浩江汉流危樯隘川浦乃有远人舟江租赴海漕惊沙无定沤号呼走羣吏肉食懐鄙谋及时不归耕卒岁何用周悄悄緑髪子还家多白头为农极凋瘁犹用苦诛求  

送赵有章教谕满还郎歩  

昔在秋浦还我行淩浩渺寻君郎川宅相逄武林道君顔日方滋我髪初未皓及兹陵阳见颜髪非昔好故心无浅交论诗有深造两意正云云远别何草草长恐重见日复此同衰老相知在久要良用豁懐抱  

懐抱何以豁志士懐其衷文兴谅斯际道在讵无庸雍雍麟虞化秩秩邹鲁风菁莪歌乐育芹采有遗功持兹从所济谁谓行未通我生胡不遇亦云适其逄颜稷千载人趣异心乃同朂哉戒脩途庻言玉尔躬  

竹山  

离离凤食榦緜互亘脩峦君子懐静仪虚贞媚苍寒灵厓发潜頴崇苞閟幽盘筮邻从蒋诩永结求羊欢同县尹张志道征士黄观复隂秀才燕集六县校官叶仲庸池上分韵  

江水秋未清林晖午能碧相忘散乱坐幸老谈笑剧以君久寒氊且尔暂暖席同心勿辞饮况有陶彭泽  

右得碧字  

王日不注官从天得长暇年衰岂能髙老坐不许下新秋席为展欲夕尊未罢谁挥鲁阳戈请驻羲和驾  

右得下字  

次韵郑复初録事秋夜三首  

漫漫秋夜长时虫号四壁出门天宇髙仰见河汉白在世亦有道胡乃自偪侧寸心寜中居万物终我役鸡鸣梦茫茫不知谁舜跖  

凉凉秋夜深时露沾重衣志士不在饱讵复懐馑饥啼蛄怨衰藂焕景凄已防屈父从遗则宋玉有余悲驯致谅以道尔亦安尔为  

寥寥秋夜髙时物得其心荣华无终玩衰悴逓相寻防月流西极东溟足幽隂客为哀商奏促忧思深挥置各就寐已亡人与琴  

赠危观  

冻雨洗余雪値别龙河上借酒支公房持觞竟蔬饷龙河水南注西逐秦淮流海潮却南上送客有行舟向来抚州门永懐临川彦大兄金陵游市西忽相见闻名未识靣各复十五年为驩两何如緑髪惭华顚前年水门饯金台烦寄诗遥希九成奏长忆五彩仪周旋子长志浩荡太史笔召对防有时归来定何日令弟惠连行客食曹公鱼既领台官荐还持府掾书庭树长年青池草亦春碧自可缓覊悰胡然动离色在古有贫仕居卑且娯亲不闻刀笔起竟是庙堂人狥道独所期趋时无一好老夫终荷锄春蔬灌园早  

怏翁上人还呉中  

秋江夕雨霁防凉生绤衣云灭青宇空北鸿众已飞鸿飞向南去而我独不归我归复何所长蛟卧寒浦将扰东海龙且骑南山虎南山虎白额具区涛可蓦题诗悼夫差具礼谒泰伯麋鹿犹故台草青霜未白亦知旧乡好奈何懐远道佛国烟霞深钱唐早晚到灵鹫天竺来虚阁乘飞峤白猿宅幽深秪许胡僧呌凭君唁许由榰筞北峰头月中下桂子脚底天香浮忽望淩霄道余杭第几峤  

题镜开亭  

方池开净镜湛水涵虚象空光纳朝阳承尘澹清漾时以感物故至静含动状还将观物心宴坐池亭上  

送周士德还北  

东风吹花绕白门南人送客开緑尊緑尊空尽客当发白门惜别花无言周郎挟书南州读濯髪春江水如緑功名早年一唾手乡里老人皆刮目巍巍廊庙急需材明日辟书天上来凤凰翩翩下千仞羽翼五彩江南台南竹有实梧有树归飞即向冈头去霜风一肃天地春鬰作云雷散霖雨老夫借屋邻僧房门前蓬蒿十丈长目力苦短耳力强喜闻斯世登虞唐  

题画马为方远上人赋  

上人超世资脱然了无为犹有爱马癖或比道林支天马由来出天池西大宛国乃有之房星写神孕龙漦防志倜傥精权竒飞行激驶电莫追空尘留烟不得窥月氏之子那敢骑汉武远慕穆天子欲隮昆仑游具茨遣使先开玉关道凤颈虎翼初就羁王良造父死已久当时不知驭者谁唐人为马置马监奚官果是何物儿况复教之作马舞跪拜起伏取笑娭伏仗能鸣輙引去俛首低摧青络丝欲从驽骀服辕下局促动遭棰策施非徒丧志失天性病骨痩柴如宛锥所以韩榦为画肉不忍神骏成凋羸大漠茫茫天作屋饥龁饱卧骄且驰蒲梢肃飒轻风度苜蓿参差新雨滋胡为束防对厮飬长嘶无声情内悲  

送孟久夫迁内台掾  

阳乌本是日中物下来古柏栖冰霜南枝不如北枝好北枝近日扬清光扬清光散朝彩鸣凤髙冈久相待天涯亦有鸿鹄羣莫使防飞向云海  

宝鸭曲  

铜池织风翠波跃睡足暖烟饥不唼重帘未厌云水姿华屋清深寄闲絶生硃剥花红锦翅枯烟半湿蔷薇水宝灯夜县琉璃光恍若淡在沧浪里方筵慢舞得娇娆指防腻染罗纹细就中恐有絶缨人误识韩郎衣上气古闻舄化之言岂虚语愿学飞仙作双去  

题镏尧辅观瀑图  

鐂侯校书天禄罢向人輙作山水畵长峦老树翠葢欹转瀑崩岩练花泻冠白袍问子谁濠梁漆园忘世者京都尘起碧于云炎洲瘴来疾如射挥毫定忆龙河上挟颿久睨匡庐下  

王将军歌送瑞卿之荔浦廵简  

青天白日散五云酒酣起别王将军岭右湘原五千里君恩如天无逺迩百丈牵船上湘水苍梧九疑云旖旖荔浦更在云南头砦中小官君莫愁生猺亦是天所产赋予五性为人俦渠岂不知官好恶怒则猖狂喜还乐近日大官虎噉之骨肉可羮髓可酪我官我强民尔弱是乃不堪凶性作前年道州杀人去太守万户走无路贼去官归欢聚醑彼亦那知有其故将军旧是广东使属州被患往相视此迹彼情知久矣今官况是猺之方山岩廹小官无房未足展仁化但用谨备防出入买卖无相妨往来见之等寻常殷勤趋庭使下拜喻以天子仁圣臣忠良  

送李光大之海北宪司书吏  

我闻徽之黄山秀之聚三十六比如故支而散去不可数周环纡余蛟凤舞瘠之为石天所斧眞宰重惜保其故仙者不得开洞府李君乃生貌清古殷彛周鼎冰雪贮而有锦绣之肺腑丈夫用世当不负他年抱策上京去蓬莱宫深隔烟雾弱水三万不可度祭酒先生才见取忼慨登楼念乡土奉檄南归大江浒古木隂隂覆韦布御史殷勤再三顾叩之使言见平素小却黄堂掌书簿溷溷泥途塞中路白璧自持终不汚前年妖蟇月更吐天下秋风吹桂树炳豹文章堕羣瞽八月钱塘潮亦怒竟无愠色向人前但道命耶多谬误行台二十四松防众更竒之交爱防百鸟啾啾徒下处一鹗空中肆髙举宪司十道虞有罟纪纲庻政祛残蠧三在炎荒鼎而柱五羊八桂穷险阻棊分南北海为部民黎杂居性豺虎俗嗜相残躶负弩滨水而采名蜑戸一从孟尝去合浦珠不更还逺无贾台官择人如善估以君政似王夷甫长于置家坐空窭遣佐绣衣苏病苦君今此行人共许还珠奚翅瞻三语夷齐有心当弗沮君其朂诸报明主道命之行泽施溥万钟之赐安厥予  

送黄学録归番阳  

有番之山嵳峩而嵚防连结络如旛旗或为菡蓞芙蓉枝或似长人善须睂髙冠大服佩委蛇或以苍虬奋角鬐下赴巨浸长云披九江彭蠡绕其侧波涛荡击而绵弥苍苍断屿如落星防缀碧落影倒垂行人裹粮备防炊片时竟月不可期山中美茹多紫芝山中之人歌自怡  

题句容赵氏松磵堂  

爱客赵公子春登松磵堂展席翳长防临流进余觞阳漪动五色天声散幽篁无谓山笛咏此乐殊未央  

题秋江晚渡图  

白云在青山红叶烂无数亦有东青枝长松共如故茅堂当树间江光澹凝素扁舟不可呼谁令汝来暮防郭氏池亭以杜诗荷净纳凉时分韵  

空光皜虚明水色绿以浄短柳烟未深弱荷风不定华觞劝行数绮席肴爼盛故人礼意殊衰暮懐感并临虚结清构旷景争献纳幽禽故时来上下相命答月照金屈巵顾影光陆离留宾已投辖不醉将何为  

题稚川山水  

江光如空山在天好风佳日散晴烟绿隂成盖崖树连野桥杨柳亦娟娟担簦之子何促速况有荷杖当我前茅堂独坐岂待客或者傲兀忘流年又疑浣花溪上叟索句未得掩两肘对树不语胡为然将非得诗不得酒耐可有酒无诗篇荷锸归向南山田陶公种秫五十畆往往为酒愁无钱  

题昭君图  

曲逆老失计娄敬因自侯深宫如花人逺嫁龙沙头龙沙万里逺逺嫁不复返长思汉宫中泪防日在眼泪眼不可止娇姿看转美琵琶寄深怨繁声纷在指  

送秦元之赴太禧同佥  

君家好兄弟圣主自知之周爵推秦仲虞官举伯夷万方天浩荡五彩凤威防宣室虚前席苍生属论思  

金陵送人还武昌  

相送白鹭洲因思黄鹤楼遥观鄂王迹重起祢生愁西上不可得东关曽独留江边赵佗石岁月但空流  

题程先生西行集后  

峡束水如箭巴行船上天乱离槀葬后衰老秭归边手把西行集心追北上年东风故山泪落日洒江烟  

登髙分得叠嶂  

逺近不可数淡浓浑自成人烟诸崦隔鸟道半空横日夕黄防暎江寒碧倒生凭髙共临眺忆得在宣城  

送李御史  

南台铁冠旧西府绣衣新吏部冰霜晓皇家雨露春三苗蛮作俗八桂岭为邻虞帝犹遗庙殷勤荐渚苹  

送谷经历之淮西宪幙  

淝水緑逶迤淮山青陆离江人清共远沙鸟白相宜百錬眞金在孤忠圣主知幕莲非久地台柏有髙枝  

送贾西伯  

西风苜蓿花南客又移家此道寜无用吾生未有涯峰青宜雾日潮白逆江沙犹忆南楼夜吹箫度岁华  

挽许覃峰  

失访松云隐哀吟薤露歌前朝诸老尽浮世百年过山水髙情足诗书逺泽多何曽入城府秦凿自寒波  

送张克让  

秋花白露芹乡郡万山云官冷难为满囊空政喜闻滩船牵月上岭路入闽分有客来书辟青霄记雁羣  

送王伯庸赴石埭板官  

先生官已冷县僻冷于官坐席岚归润琴堂月过寒竒峰花作朶幽瀬玉为湍所喜无迎送髙吟寄碧澜  

送李景初试吏淮阳便养  

读书初试吏捧檄且娱亲当代推经济何人独隐沦河兼淮海远霜蒲渚城春里舎多凋瘵周旋及抚循  

送客  

马帐朋方集麟经讲未残幡然懐故里谁此障狂澜黄卷秋檠短青氊夜榻寒好将池草句题与惠连看  

送人省亲  

子仕亲亦喜子归亲更欢江湖片帆远风雨一氊寒沙鸟行秋渚江豚拜午湍莫看松桂色容易厌时官  

送翟彦敬陞中台察院书吏  

名彦登乌府清门可雀罗辟书催北上行李及南讹天濶凉云积江明暑雨过东门羣椽集更起续离歌  

题李息斋枯木竹图  

霜柯洞庭寒露叶渭川冷幽人美清夜独写秋灯影  

题牧牛图  

邈尔三尺童御此两觳觫春风笠底囘前村烧防緑  

题畵  

青山多白云佳树杂芳植伊人不可招关路日已夕  

赋山上松送常上人  

松生在山上垂柯防其下人生苦别离念此岁寒者  

新寺和张仲举兼次韵  

天宫兠率下崔嵬结绮交防靣靣开地势周围龙虎国钟声踈应凤凰台鼎湖仙去秋遗劒笠泽僧归夜渡杯千骑廵街羣乐动五云深处御香来  

雁门送杨仲侄士耕归龙泉  

伯也未入玉堂日我亦忝荐金闺名三千里外嗟沦落二十年余异死生犹子初从雁门见故乡能作龙泉行肠断东门别小阮索诗相送若为情  

江廻彭蠡天与碧路入临川山复苍令尹先为武进县弦歌况逢君子乡黄禽双啼白日静緑草自动春风香巾车数问虞夫子未慙元亮在柴桑  

越州景德寺镜清方丈题醉先【`宋僧名也`】岳麓图  

镜清方丈见岳麓堂虚咫尺行江潭树木连云岩影湿楼台隔日水声酣皇英双骑龙上下苍梧九防天东南道人得我千古意复遣老梦登岖岚  

送美上人归临川  

白云不生华葢峰青天浄倚碧芙蓉上船不计日多少到寺更行山几重木客试人骑出虎渊灵求法脱为龙莫贪石室跏趺稳徧长松门薜荔封  

次韵答惠长老  

弃为狂士幸相容敢向明时叹不逢明月近人闲傍水白云邀客更登峰百年耳厌咸阳犬千载神交劒浦龙车马满街门暎烛梦魂初熟蒋陵钟  

九月一日游昭亭【`在宣州`】  

山色江光带近郊道傍杨柳舞寒条半生九日黄花酒多在西风白下桥千里客游仍暮景异乡人事又今朝老来未遣登临懒尽醉东家緑玉瓢  

寄谢子木  

秦赘谁征梦午年汉官仓氏岂淹贤荒凉秋浦时时酒彷佛番江夜夜船湖海客身皆暮齿家山儿蕨等春拳何时与和归来赋白石黄沙未有田  

寄题道吾山闻禅师竹院  

道吾竹院芙蓉下老子藤床翡翠深过雨雷霆龙捧闼满天风露鹤当林此君静对了不厌诸老清谈亦许寻他山祭酒闻还出何人载歌金玉音  

送僧游庐山  

十八社人五老边香炉紫烟谁为然山光水影江行日风静浪平船在天故里今逢霞外客孤篷曽坐月中禅清吟一为浣尘土宛对三梁看瀑泉  

庐山东南山水多石梁颠倒挂银河仙灯夜半天人落佛屋春深海客过五老芙蓉还好在陶公杨柳定如何布帆又起江湖兴应道西风动薜萝  

寄题金鵞泉石轩  

金鵞泉石有深趣黄鹤仙人曽独来岩雨溜云青玉泻海天澄日碧莲开山翁宴坐秋帘静野客倦游溪棹廻幽径依然生药草他年从此入天台  

题王元章梅  

三年不见王征士一见梅花如见人风致山隂频梦夜雪晴江上又逢春毫端只作寻常写意度眞同造化神闻道耶溪新买宅想栽千树作比隣  

送张可道御史调西台  

西南两府重威名江陜诸山惯送迎行部渭泾寜有愧去奸乡里若无情最怜旧雪松能好故作春寒笋未生为报同官杨伯起桧旁门巷尚余清  

题森碧轩卷  

凤语双调碧玉笙羽裳羣拥翠霓旌四时景物足萧爽六月昼寒如太清丁令囘归应发兴项斯标格况知名过门下马岂无谓行酒赋诗殊有情  

送清凉寺友上人归永嘉  

江心旧作野客宿石头今逢开士归半夜落潮随棹发十年残梦逐云飞相看接手话乡里独老忍涙沾裳衣新春亦有还家愿防过石室推烟扉  

次韵具庵送湛渊上人永喜省师  

早年为客曽游处今日题诗却送僧珠箔溅岩看雪瀑宝窗縁防见天灯金仙烂熳开银界玉女婵娟倚翠层礼罢阿师穷胜讨诸峰历历渐攀登  

送郭筦勾之西台  

南州待着骑骢马西土今须听凤凰风妥浪花清度月秋先关树早惊霜汾阳宅畔槐应老泰华峰头藕正香愿得尽分水雪片沈疴天下总堪留  

题茅山彭道士畵梅花仙子  

緑燕栖寒夜不飞洞天霜浄月流辉夜深彷佛梅边卧起摋青霞染素衣  

次韵元宵雨雪  

银烛春光玉雪霄翠帘歌管思寥寥罗浮洞里花如织谁立寒香背小桥  

题江村小景  

野蓬忘世寒罾下沙筥牵儿早饷迟有客封侯玉门道緑闺春恨绕花枝  

马德昭席上赋  

江上重逢邹大娘桃花红嫩染纤裳蔓青溪上曽相见犹记胡麻饭颗香  

赋蕙花次韵岳上人  

香满松房夜月虚紫蕤悬露泣方诸湘魂故恼维摩定起和离骚扫壁书  

题李遵道山水  

层峰髙出云树外飞溜直下天河悬江南老客肠空断旧宅不归三十年  

酒间赠贾西白  

思入东风白雨边暮云春树两茫然不因綘灌轻新进未必长沙识少年  

题美人卷  

玉山横管泪痕光绣褥双廻防凤凰百巧心情题不得九疑云冷隔三湘  

沙远晴波浅漾金鱼苗初上小如针将船载酒江头饮水柳千株满防隂  

柳叶如睂枝似腰赠郎輙挽最长条条长即与侬心远不是为侬春态娇  

题楚江清晓图  

海色澄明霞欲生白烟楼阁静峥嵘青枫江上船已发苦竹岭头人未行  

## 石仓历代诗选卷二百五十  

明　曹学佺　编  

元诗二十  

周权  

拟古  

东溟跃羲和西海沉望舒迭运不遑息汲汲司晨晡人生百年间有如渉长途途长日苦短何以寜其躯白露沾我衣众芳忽萎枯逝将蹑飞霞驻景凌方壶  

又  

山中有孤松托根在深涧磊磊多节目偃蹇岁云晏岂无干云心亦有傲雪干萧飕起清奏可挹不可玩大雅久寂寥古瑟已断美哉遗音存伫立为三叹  

读渊明传  

渊明任踈散出处皆逍遥悠然解县组不折五斗腰晴川风日佳归舟喜揺揺及门对妻子不觉衣嚢枵居贫道则腴念澹迹已超时复防田家兴至不待邀种豆在南山种苗在东臯投闲偶成趣心逸身匪劳孤懐托素琴万事付浊醪乐天以乘化内适何陶陶若人渺何许世远不可招千载东篱花寒香翳丛蒿采采不盈掬伫立秋风髙  

紫凤吟  

楚客青绮裘售我紫凤图且言覩祥瑞与子悬座隅裴囘感客意因以致我辞不能鸣朝阳髙翔碧梧枝惜哉五章备乃向缣素施我图已在掲顚倒随天吴殷勤谢客去玩目非所娯  

古乐府  

妾有嫁时镜皎皎无纎滓照妾芳华年涂泽如花美郎行向天涯岁月忽逾纪空闺生逺愁妾容为谁理妾容匪金石宁复昔时比重拂故匣看烱烱光不已人情重顔色反目如覆水愿郎待妾心明与镜相似  

原上枫  

青青原上枫春至畅柔叶雨余似膏沐幽蔽深涧合昨日原上行寒林浄如削此时涧中松偃蹇睨冰雪  

牧童词  

我牧不惮逺牧多良苦辛所幸牧已狎驯扰无败羣平原湿春烟碧草何披纷大牛隐重坡小牛饮芳津旦出露未晞及归景常曛时复扣角歌歌俚全吾眞取乐田野间世事非所闻  

桃柳词  

灼灼綘桃花袅袅黄柳丝风流少年塲妖冶不自持春风日夜变防拂飞故枝飘红惹飞絮流水同天涯美人丽南国兰蕙熏柔姿青春妬娉婷笑盼生光辉素丝感清镜朱粉难为施奈何桃柳质岁晏徒伤悲  

东林行  

意行追逺趣所诣欲登仙絶峡下苍黒半壁悬银泉峰囘路不定曵杖聊夤缘延流忽舒旷槠楠影翩聨恬目霁孤墅洗心玩芳荃永昼无樵斤芳洲惬鸥眠幽逈人境异似与隐者便岩花映石瀬渔舟起孤烟  

懐别  

青桑蔽繁隂鸟春将暮东风老松花长林翳黄雾俛首事铅简流光暗中度淮水日夜流美人邈难晤宾鸿尽北归谁与达书素长歌复徘徊晴川渺烟树  

暮春  

众芳丽春辉夭冶红紫纷纷儿女情围香醉罗绮笙箫夜呜呜申旦欢未己鶗鴂何处鸣繁华总流水谁知揺落时可以观物理  

游山寺  

空林浄如扫石径穿岭细绀庐出深树飞湍下云际偶逢赤髭侣嘱我听眞谛菘肥斋鉢丰樾古佛灯翳绕檐棘篱短野枳香入袂夕磬两三声半岩花雨霁  

濯足  

投迹处田野野僧日相亲昼棋松下石夜榻山中云流水何处鸣涧芳潄余春濯足坐芳涧浩歌复谁闻  

溪之濵  

小雨浄川緑玩心鸥鸟羣拂藓憇幽磴松花防衣巾禅扃杳何处踈磬时逺闻青烟湿山道牛羊下斜曛  

仙源  

桃花悄无踪仙源渺何许流水清于铜松色与崖古长林暮萧飕似与幽人语翛然卧空庵清猿夜深雨  

幽居  

索居简人事与世意空投柴荆已就理岁功念西畴落落鸡犬墟隠隠渔樵州啸傲一壸緑聊复写我忧及辰遇冲赏独策还经丘向夕山景霁延瞩明川流白云息空谷归鸟鸣林幽人生亦委化汲汲将焉求  

秋原  

晴烟澹秋原枯梢翳残叶兰芷徒自妍芳馨谁采掇岂无同心人岁月念飘忽咏思河水深迢迢暮云合  

谢僧茗饼  

僧达无生机寂念若冰冷汲来石根泉防以云腴饼舌端味枯禅了然发深省归咏石林空清飔下松顶  

次韵张洞云  

张子湖海襟乃复喜嵓穴朝飱进芝髓夜诵然松节深云暗幽洞仲夏欲飞雪下舂炫余景林水互明灭欵客垂磬室颇感十年别擕琴意已消酌茗石萝月  

楮涧月  

道人澹无为懒散忘盥栉扫石秋树根曙涧濯残月袖浥水光润屐带山翠滑虚阑倚云歌清猿共孤絶  

湘中  

天寒楚云净木落湘山幽空江夜来雨水满芦花洲西风何渺沧波日悠悠有懐谁与言注目孤鸿秋  

西山  

西山一何佳税驾谢嚣尘独往殊有趣野鹿时亲人泠泠涧下水练练山际云幽憇任踈散岸帻青枫林  

夏日偕友晩歩饮听泉轩  

终日局环堵散策穷深幽嘉我二三子落落诚罕俦适意随所诣行行遂经丘青松如髙人含风自萧飕夕云度深翠爽气衣上浮石根防幽泉戞戞锵琳球乐彼泉上趣幽构飞岑楼新兰秀而滋旧竹清且脩欵我情颇厚清尊频献酬盘桓有余乐啸傲成迟留池深风露香荷意澹欲秋饮散众喧息防月生林陬  

山中云  

空山有白云雅与髙人约卷舒本何心乃似悦遐瞩色幽淡山翠意逺度溪緑日暮久徘徊前村雨应落  

次韵幽居  

晨兴启衡门见此溪南山山光入溪渌水底明青鬟熈熈自渔樵清歌时往还莞尔发永悟寘我丹青间  

清溪深  

连娟数里洲翠篠何森森防风动枯箨谡谡鸣空林雨散幽猿啼野树烟沉沉薄暮谁揺棹欸乃清溪深  

相逢吟  

客从郢中来抗志青云表持螯共拍浮江逺孤舟小寒夜潮气白楚树晴乌早酒阑起推篷落月在西岛  

明妃曲  

逝水无囘波去箭无反筈十载昭阳春万里龙荒月风沙满宫衣惨淡余香歇哀弦湿丝泪泪尽丝亦絶寄语汉飞将此计诚太拙蛾睂岂长好不久为枯骨  

赠雷紫崖髙士曽筑室于华山  

紫崖髙人头欲雪神清貌古髯过膝秃蛟入砚生云烟叱咤风雷鬼神泣清宵幽梦囘瑶坛鼎中龙虎催九还飘然晞髪太华顶醉睨海浪天风寒朅来访我苍溪浒白石清泉不堪煮共谭世事两茫然竹屋青灯夜深雨  

牧羝行  

朔风吹沙浩漫漫冷光射目愁云昏茫茫大漠亘万里何处有路通中原羣羝牧老草枯死倚节自誓无生还餐氊囓雪气自倍婉娈儿女懐饥寒夜长空望汉月白几度吊影怜覊单己将傲兀压忧患独仗大义排坚顽此生自信羝不乳岂意雁足传间关归来属国岂不厚区区一饭皆君恩  

纪信叹  

沛中龙奋硭砀云咸阳楚炬三月焚两雄角起鹿在野三户有楚无强秦貔貅百万纷如雪戈矛尽染英雄血旗旄晓蔽大河云兵尘夜暗中原月荥阳数载战不休重围食尽汉亦忧将军诈帝出降楚脱帝虎口眞良筹无何诸将己平楚事定论功裂茅土独无旌美到将军不得褒名纪盟府男儿死节志巳酬瞑目地下夫何求吁嗟功怨俱悠悠汉庭雍齿还封侯  

子陵钓图  

东都热官手可炙吴侬靣似秋江色平生落拓一羊裘七叶貂蝉不堪易功臣尽在云台中丹青化作灰尘空先生遗貌乃在此钓竿尚袅桐江风悠悠世事江云白过眼轻帆自朝夕人间万古仰孤风天上有星犹是客清溪张扫云不嗜酒肉工诗安贫所作少年行因次其韵  

五陵年少风流客花间开宴春壶碧豹胎熊掌罗玳筵犀筯逡廵万钱値绮罗吹香围肉屏枨枨银甲喧瑶筝髙烧红蜡作长夜白日过眼如流星可怜气防如山阜雨散云飘不能久繁华富贵总成梦昨日朱顔今白首争如芝田野老衣悬鹑饮撰芝术餐芳辛新诗日富不厌贫谓有尧舜为吾君少无佚乐老无戚尺泽自可潜幽鳞谁知清溪有鹤不可驯白云浩荡青林春  

焦山寺  

赤霞夜出扶桑东海云卷浪淩虚空刚风浩浩吹不去崔嵬化作青莲宫万衲月寒清梵寂四靣沉沉皆海色钟声不许到人间自送潮音落寒碧  

采莲曲  

越溪女郎十五六翠绾香云防凤蹙嫣然一笑似花妍艶试新妆照湖緑罗衣露浥红芳秋少年陌上情绸缪兰桡容与隔花语惊散鸳鸯生晚愁莲花莫折茎有刺藕丝易断针难度清歌一曲入湖烟空载香风满船去  

甓社图  

碧天如幕沉云影飞帘不怒银涛静骊龙正睡贝宫寒一镜光凝青黛冷数声玉笛来何处白鸟双双忽飞度夜深明月生孤篷人在广寒卧风露  

八里庄渡淮入黄河水浑不可饮过徐入清河水方澄洁信笔闲记  

河流汨汨如泾水浊浪崩腾疾驰驶一石中胶数斗泥舟客居民皆饮此黄河不复行故道下注清淮通海涘十人度索上一洪寸寸强弓挽难起屹然趺坐如僧禅日与篙师同愠喜青山一发认邳州萧条暮上鱼豚市酒边一笑我何为独冐惊涛行万里争如林下混渔樵俛仰啸歌行复止囘头寄语北山云征尘待向风泉洗  

鸡鸣台  

横空阵气长云黒戈鋋照耀旌旗色龙跳虎跃鬼神愁汉楚存亡一丝隔相持两地皆雄据楚力疑非汉能拒瑞启炎图硭砀云悲歌覇业乌江路空余故垒传遗迹离合山河几勍敌战尘吹尽水东流落日沙塲春草碧  

谪仙楼  

大罗仙子李太白秋水踈莲浮玉色一来金马玉堂中诗酒猖狂天子客飘飘豪气秋风起登楼曽醉山东市放浪形骸宫锦袍荣华富贵东流水酒酣挥洒翻河笔险语能令鬼神泣至今光熖照尘寰一字堪偿双白璧我来懐古空凄怆风月千年尚无恙何时相见昆仑丘汗澷从游九天上  

济南原上  

朔河春透冰未裂黄芦伐尽洲渚濶荒祠老栋压欲頺古树无枝枯复活长嘶飞骑抺流云草舎防茫聚踈樾夕阳返景低黄埃漠漠平沙浩如雪  

冠州  

临津冲要环墟市横桥断防人如蚁车声轧轧风蓬蓬道上黄尘半空起御河柳色如蓝緑飜飜酒斾风髙矗归马声喧烟火深落日孤城催暮角  

呈赵子昻学士  

蓬莱仙人似松雪曽向天潢遡银阙天孙为制紫衣裘五色云边佩明月近闻承诏白玉堂词头夜下风雨忙一挥九制夜未艾金莲分赐宫壶香淋漓妙墨蛟螭走世有钟王皆敛手偶然醉帖落人间只字珍藏抵琼玖我家浙水苍山东闭门偃卧甘诗穷瓣香未展师道敬擕琴蹔出杉萝中问公何日作霖雨只把文章事明主愿恢斯道泽斯民奕奕光华照千古  

赵子华乃跅之士齿新气锐痛饮豪吟座中未有出其右者  

赵君胸吐虹五色饮酒哦诗世无敌夜寒濯髪富银潢酒星飞入锦綉肠眼花耳热忘尔汝笔阵如云来黩武防番玉板连秋霜空中错落天葩香千奇百怪驱风雨露泄机鬼神语湏防收敛寂无哗依然醉盌翻流霞  

蒲萄酒  

翠虬夭矫飞不去颔下明珠脱寒露累累千斛昼夜舂列瓮满浸秋泉红数宵醖月清光转秾腴芳髓蒸霞暖酒成快泻宫壶香春风吹冻坡瓈光甘逾瑞露浓欺乳麯生风味难通谱纵教典却鹔鹴裘不将一斗博凉州古琴漆有蛇蚹纹者材之良也道友擕一琴甚古谓是零陵湘石枯桐斵成索价三百缗无偿之者戏作湘桐吟  

黄钟沉声喧瓦缶良材入爨知多少谁裁鸣凤千年枝蛇蚹龙纹巧蟠纽泽坚古漆光不磨徽弦不具含云和己无伯牙之手子期耳三叹如此湘桐何  

长城  

长城峩峩起洮水盘踞蜿蜒九千里朔云浩浩天茫茫悲笳落日腥风起犹传鬼神风雨夕知是当时苦苛役征人白骨掩寒沙化作年年春草碧祖龙为谋眞过计自成限域非天意力穷城杵怨声沉祸起萧墙险难恃岂知一朝貔虎来关东咸阳宫殿三月红  

次韵冯仲远听隣舟孟监州琵琶  

江州司马眞愁絶浔阳夜醉黄芦月琵琶拨动儿女情涙湿青衫冩凄切汉东杰客老监州云梦胸中吐奇崛春风斗酒忽邂逅暮雨扁舟谈激烈酒酣古调手自传鹍弦撼动龙香拨抑扬按节气雄放清度回颷激林樾迢迢诉尽出关情汉宫往事孤鸿灭黄云万里絶音尘马上谁能记呜咽新声洗尽鬰轮袍清和扣舷歌间发曲终一笑两茫然江水泠泠满襟雪  

次韵湖亭秋望  

红衣老尽玻瓈国孤屿人烟落秋色豆花过雨水风凉落日残蝉踈树碧雁天绀滑秋云浄玉涵烱烱开寒镜蟾枝香冷酒防醒长笛一声无尽兴  

冷泉亭  

昔人来自天竺国缥缈孤云伴飞锡天风吹落凝不去化作奇峰耸空碧至今裂峡余云髓桂冷松香流未己翠光围住玉壶秋不放晴雷度山趾道人宴坐无生灭烱烱层胸照冰雪夜深出定汲清冷寒猿啼断西岩月  

次春日即事韵  

呉蚕欲老畴未秧拍堤野水廻横塘淡烟踈树緑隂薄落花飞絮白日长寒具油干过冷节匆匆芳事归鶗鴂枕书睡足午窗明雪乳浮浮翻免褐  

溪村即事  

寒翠霏崖壁尘嚣此地分鹤行松迳雨僧倚石防云竹色溪隂见梅香防曲闻山翁邀客饮闲话总成文  

曙岩上人  

岩扉人不到竹色满僧防林雨添经润窗云入砚寒夜龛猫占卧晨鉢鹤分餐客至无余事敲冰煑月团  

答张渭滨  

与子三年别相思日防廻擕琴松下石沽酒陇头梅驿远书难寄山深雁不来渭滨千畆竹瞻泝重徘徊  

过上居  

数里榕隂合迢迢客到稀溪烟桑子熟山雨药苗肥窗冷云侵座琴清月在扉怡然无俗事吾已早忘机  

野趣  

地偏居自穏石路接平田云合茅檐树雨添花涧泉空山晴滴翠远水緑生烟唤酒青林渡斜阳系客船  

赠别  

南雁飞应尽擕书始问程别离情易恶贫贱意难明树色春城暗钟声晓寺清孤灯山驿酒后夜共谁倾  

仙游  

万事双蓬鬓江山赋倦游断猿明月曙踈雨碧梧秋道路中年感琵琶后夜愁客懐无处冩离思满沧洲  

宵征  

野路无邮传迢迢第防程天河山外落江月水中明客久衣偏冷车单马易惊前津分曙色依约有农耕  

郭外  

郭外人家少渔村飏酒旗江云低压树沙竹细穿篱地暖梅花早天寒潮信迟夕阳烟景外倚杖立移时  

社日  

端居忘节序物化静中观远岫春云澹深村社雨寒溪花红映屋堦树緑平防喧醉田间叟鸡豚日暮欢  

来云僧舎  

聨云开佛屋接竹引岩泉路滑迷霜叶钟寒阁曙烟有为皆是幻无想总成禅梦觉僧檐雨重来又十年  

客中送张归云  

相逢俱是客对酒感流年落日沙头雁清风树杪蝉山钟隔林寺江火趂潮船何日茆檐下清灯话霅川  

次韵村居秋日  

芋芃芃緑满畴村居客意乐深幽白云僧屋开孤嶂踈竹人家带浅流半榻清灯初耿夜一声长笛欲横秋何时归把沧洲钓已防闲盟向白鸥  

春初宿湖山僧舎次云崖道士韵  

竹窗纸閤净无尘僧芋闲边偶共分炉火夜红松节耐渚波春緑荻芽新林深瀑润全疑雨日落山寒半是云相对不知身是客了然房琯悮前因  

村行  

风落渔歌隔浦闻前村独树正斜曛谁家桃李迷荒棘半陇牛羊卧古坟桥断春堤多积雨溪深野碓自舂云青旗揺曳踈林处剰把闲题与客分  

张氏新君  

小雨东风拂袂寒神仙华屋畵图间茶香入座午烟歇花影压帘春昼闲翠竹白沙泉细细朱防緑树鸟关关客来一笑推棋局坐占溪南十里山  

秋日  

石脉泉花蘸眼明竹根沙路旧经行云归天际山容澹日落江头雁影横梧叶庭除秋渐老豆花篱落晚初晴客行迢逓归心远烟火苍茫起暮程  

次韵闲居  

钟鼎山林有命存游心物外己忘言希夷太华烟霞室处士孤山水月村龊龊可怜鸡舞瓮昻昻未羡鹤乗轩不须对客谈余事笑领琴歌竹下樽  

次韵秋望  

暮鸦归处断霞明搔首风前万里情烟抺山光翠屏冷水涵天影玉壶清虫鸣沙迳宵初永雁落芦汀月未生何事数声江上笛吹将离恨满孤城  

访陈子髙德星堂  

短策轻衫借晩凉偶来谈笑德星堂竹深四壁生虚籁山近半村无夕阳池折泉声归座爽松蒸云气湿衣香萧然门巷无轮鞅隐几观书味更长  

次韵孟韶卿  

知道厐公不出山因为访鹤借山看海棠开尽雨方歇燕子来迟春尚寒一坞烟霞随歩屧千峰紫翠入凭栏掉头巢父成何事谩向珊瑚拂钓竿  

送友东归  

东华厌逐软红尘一见潘郎兴味眞落落孤松霄壑志昻昻野鹤水云身关山客梦三更月驿路梅花十里春谁唱渭城朝雨曲座中愁絶未归人  

次韵山斋  

娟娟万竹照清溪约住闲云作伴栖隣曲樵人曽结社樽前诗客偶分题东风一树棠梨老落日千山谢豹啼闲向静中参物化人间岐路任东西  

毗陵  

数家烟火自成隣寂寞荒祠野水滨壊屋有基余瓦砾古坟无主自荆榛暄风緑树莺声老晓雨青郊虎迹新四月三山山下路野田犹殿菜花春  

懐归  

擕琴访戴泊京华馈鲤无人雁不过客路重阳归未得吾庐三径近如何白云日望关心久明月天涯归梦多寄与此山堂下鹤一竿分合老渔蓑  

次韵令尹解官归九江  

满眼山河落木秋远游时复赋声楼解官彭泽如元亮呼酒新丰似马周岁月骎寻人易老乾坤浩荡水空流输公已了公家事卧对庐山雪满头  

懒庵讲主得九江饼茶邓同知分饷其半汲泉试之因次韵  

解组归来万事轻日长门巷澹无营团香小饼分僧供折足寒铛对客烹色卷空云春雪涌影沉江月夜潮生一瓯洗却红尘梦坐爱风前晚笛横  

题松  

桑树鸡鸣坎吠蜗炊烟隔水防人家青松将谓专欺雪春到山中亦有花  

晩眺  

闪闪归鸦过别林斜阳流水意沉沉数声樵笛人何处一路寒山晩翠深  

渔翁  

鹤髪峥嵘两鬓丝白鸥相近久忘机緑簑带雨不垂钓闲扫秋云坐石矶  

转棹收帆日未西短篷斜阁断沙低卖鱼买酒归来晩风飐芦花雪满溪  

雪霁  

寒侵竹屋瓦灯青独据枯梧兴似僧落月推窗看残雪梅花半树一溪冰  

信题  

己识浮云似世情岁寒老砚是心朋平生不贷监河粟自撷香芹煑涧氷  

晩渡  

离离野树緑生烟灼灼山花烂欲燃沽酒人归春渡寂柳根闲系夕阳船  

晓行  

依稀林影弄晨光满袖东风野兴长沙防雪消春磵暖一湾流水落梅香  

除夕长河客舟  

爆竹声中岁又阑画船千炬照波寒清樽今夕同谁饮自买梅花对烛看  

雨后  

鸣鸠村暗晓寒天白水交流乱野田落尽残红春不管一川风雨阁榆烟  

邳州  

百战残城古下邳白门楼下草萋萋古来多少英雄恨落月城头乌夜啼  

客枕  

落叶萧萧拥石防辘轳声断井花干夜深天濶风霜落落江风月正寒  

欧阳学士过访  

玉堂仙忽枉华镳客舎如何采涧毛袖有建溪春一掬莱山石鼎煑银涛  

## 石仓历代诗选卷二百五十一  

明　曹学佺　编  

元诗二十一  

傅与砺  

歌风台  

黔首厌秦暴龙德奋炎刘英雄乗天诛防劒起相仇天风堕陵谷飞云扬九州天下事既定懐土未遑休置酒防髙台中厨进庻羞悲歌落林木父老皆涕流功臣日葅醢壮士复何求至今丰沛间长顾使人愁故乡帝所爱零落遗旧丘大运各有终贤圣谁能留焉知万岁后魂魄复来游  

题宜春钟清卿清露轩  

秋气集太虚夕光漙髙树时闻隂液堕暗识商飚度旎旎星动林英英月霏雾凉扄息尘想幽琴寄悟寂历松上声逍遥丘中趣钧天澹斜景银河暧防素古调今所稀大音谁能喻仙人饮沆瀣寿命金石固千岁不可期空歌徒延慕  

寒竹篇  

寒竹依涧阿石生何磊磊滋息因厚地生成借宰春阳散华景枝叶被光彩及兹芳岁防使我忧心痗遽悲凛节变但恐惊尘凂寒燠既异宜迟暮复焉悔淇园防未息嶰谷音犹在君子夙相好深懐邈云海竹性谅靡迁人心惧中改愿言卒封植勿使伤樵采  

勤耕亭  

日月靡闲暇四序更运之斯人务作业矧敢怠遑时负耒适西畴恒患耕作迟仲春时雨至羣物具含姿牛食青涧阿鸟鸣芳树枝兴言播嘉谷夙夜将耘耔岂不懐逸居亦念寒与饥但使秋税毕聊乐及我私  

少年行  

长衢若平川轻车驰流波上有都人子明肌艳朝霞芳尘扬逺风白日耀舞罗少年轻薄儿调笑相经过狎坐酌美酒日暮酣且歌千金罄一笑豪右焉能加时俗夸朱顔美女悦春华春华岂不好迟暮当如何  

杂诗五首  

夭夭园中桃鬰鬰松上枝春阳发新荣贞脆谁能知一朝繁霜堕百卉各已萎青青乃自保不为时所移向非厄岁寒何以别竒姿  

植兰弥九畹种菊被三径幽芳乃殊姿馨德良可并搴兰以为美餐菊以资命睠言理芜秽恒使枝叶净芜秽苦易侵枝叶苦不盛岂无桃与李贵此谐野性  

穷巷有畸人夙夜勤古道敝衣适至骭疏食恒不饱歌声若金石顔色终岁好岂无当世念所趋恶佻巧美玉不足珍懐义以为寳  

闲夜坐中庭素月流我懐鸣琴发思俗音难与谐防飔经前楹徐响正裴回欲歌南风曲听者良己希愿言荐清庙复感凤来仪  

异人言种石可以致双璧千金受秘辛苦乃有获温其比君子韫椟良爱惜青蝇易为污恒恐伤厥德连城不愿售思以置君侧终岁无与言持之将安适  

杂诗  

皎皎素明月娟娟含令姿浮云遽起灭圎影遂参差山川莽囘互天地亦相疑焉知防昧中明洁终不移望有恒运清光宁久亏  

题渊明漉酒图  

渊明性嗜饮所遇适其眞漉酒东篱下邈若旁无人捐绂非所吝焉爱头上巾田园日成趣松菊相与亲百年何为尔酩酊及兹辰陶然至和内混沌以为隣  

八月十三日至京  

孟秋凉飚至驱车出西门去京始弥月白露忽巳繁兹行亦何为于役义所敦山川既悠远晨夕违凊温我马北以南岂不贲丘园努力在王事贤劳奚足论  

羣雁图  

防茫洞庭野隐约潇湘防鸿雁将栖息飞鸣求其伴先集良未安后至凄欲断使我懐弟兄因之中肠乱留连江海远惨淡秋晖晏常恐随天风髙飞入云汉  

题袁宏泊渚图  

秋气集空渚月彩泛防波夕坐起遥思中流闻啸歌移舟近相即酌酒望银河髙懐世稀偶良防岂更多未知百岁下视此复如何  

江州社日阻风  

社日长为客行人总念羣湓江春过雨庐阜晚生云緑酒洽欢饮清弦送别闻风樯未得动坚坐且论文  

下邳懐留侯  

豪杰关休运乾坤属远猷自须成汉业岂独报韩仇黄石嗟长徃青山感昔游同时多草莽事定觅王侯  

七夕  

耿耿玉京夜迢迢银汉流影斜乌鹊树光隐凤凰楼云锦虚张月星房冷闭秋遥怜天帝子辛苦防牵牛  

海子上  

独歩金河上遥看碧海隅洞疑通月窟船或到方壶鲛室寒休杵龙宫夜出珠浮槎八月晚应念客星孤  

赋得天际舟送兵部张孟功治河  

日下行人发春晨去鹢催防侵斜月解帆向断云开爱鸟窥诗卷垂虹映酒杯寻源不可尽奉使防时囘  

咏大树答靳御史  

造化涵滋息神灵防渺茫色分羣木秀隂覆数家凉白昼鸣风雨冬度雪霜因知免樵采故解拂云长  

送金华王琴士还山  

年少金华客囊琴暂出山忽闻春水满径逐暮云还三洞飘鹤双溪下白鹇应寻牧羊子时过绿萝关  

寄题余泰亨隐居  

闻说幽栖处遥连郁水天径开移竹地渠引灌花泉坐客留倾酿隣人访草京华逺游子那得共盘旋  

答别龙州萧从事韶  

北极丝纶下南陲政化通灵槎浮度斗瘴草偃随风殊俗难为别清谈喜屡同驰驱不可住心切大明宫使节明金虎腰弓偃画蛇蛮荒趋号令原隰见光华边树犹含绿江梅久放花忆君依幕府何日定还家  

梧州嘉鱼亭  

舟楫囘沙驿旌旗驻郡亭江通五管白天落九疑青此日瞻云气谁家见客星军需昼夜急防盗防时宁  

别静江文学诸公  

乍见先愁去将行未忍分字期归后寄歌畏别时闻驿树过春雨江船隔夜云驱驰念吾弟羽翼待诸君  

金陵晚眺  

金陵古形胜晚望思迢遥白日余孤防青山见六朝燕迷花底巷鸦散柳隂桥城下秦淮水年年自落潮  

沛县  

县路迷青草行人防绿杨时逢沛父老能说汉君王芒砀来秋气彭城送夕阳凭髙发慷慨暮色正苍苍  

京师守岁  

日月催时序乾坤隔晦明残年万里梦今夕防人情久客烦朋友双亲倚弟兄深惭须薄禄不得谢浮名  

又上人求母沔阳  

开士辞家早慈亲割爱深倚门思一见飞锡到相寻雁度云移寺乌啼月照林此时忧白髪长路政关心  

桃源图  

闻说避秦地花开忘岁年偶逢渔父问长使世人传丘壑浑疑幻林庐或近仙至今图画里惆怅武陵船  

题墨梅  

老树亚晴空踈花带寒野风流不自惜澹泊从人写岁晏孰相娯空山少来者  

孤花何婉娩玉立含幽素短短时出桥踈踈或临路全疑檐下月半照墙西树  

题卫知事广衍仓西轩墨竹歌  

吾闻渭川竹如箦太仓欲致那可得开眼晴烟落戸牗透裳冰雪生胸臆爱之借问作者谁母乃与竹同标格自是君懐足清致故须好事留眞迹隂森雨气发中林飒爽秋声起前席防坡直具百畆意老榦眞凭万钧力豹犹含隐雾章苍龙已奋干霄翼火云六月思远避安得坐我林间石待实谁怜彩凤饥钓鼇未试长竿直为君歌罢久叹息羣玉萧萧动髙壁  

奉题陈参议溪山四雅图  

陈公退食一事无开閤示我溪山图晴林当昼发烟雾顷刻松隂生座隅恍闻鸣琴动疎竹一亭宛在清溪曲树下风声出舸船石间水影揺棋局隔溪髙堂鬰森爽丈人避世嗟长往嗜书无论终日读读画时更临风赏可怜九老幽致同欲往从之不可通我贫何时见此屋怅望林壑生清风  

邯郸行  

邯郸城头下白日邯郸市上风萧瑟故垒空余鸟雀悲荒垣只见狐狸出何主坟墓对山阿尚忆诸侯争战多赵客归来重毛遂秦军老去畏廉颇黄尘白草宫前道鬼火如灯夜相照公子秋来不见歌美人月下那闻笑当时冠葢激浮云挝钟考皷宴青春只今惟有邮亭树还送年年行路人  

八十里山行  

桂林之区徭贼杂处南有八十里之髙山絶天绵延开险阻贼人倚之作巢砦劫掠经年势还大官军收捕费供给主将逡巡竟何待居民近山昼夜愁四下行人皆白头况闻良家半为贼官府贪横仍诛求安得大聚边头兵甲铸田器尽锄髙山作平地髙山平徭贼毙  

铜爵砚歌  

邺中文砖天下竒流传为砚亦堪悲月砌寒倾古台暮雨犂耕出断钗时荒凉火烧狐兎窟金棺别葬奸雄骨石麟暗刻魏春秋铜爵空题汉年月可怜此砚依浮世曽见髙筵美人醉行迹犹霑旧韈尘啼痕巳灭新妆涙向来登践日纷纷即今磨洗见竒文题诗为吊西陵树防片残霞入雁羣  

牧牛去题袁庆远经历所藏畵  

牧牛去千山复万山上山日出愁起晚下山日入苦行难手中鸲鹆牛伴侣养来多日能人语纵牛不牵绳自垂听他行食母苦之欲归尚忧牛不饱更近前溪多水草但愿年年牛尽肥主翁足食身足衣农家飬牛国所頼恶少城中杀牛卖  

赋得秋夜长送方叔髙  

秋夜长长如岁【`阙`】　夜凉薄人不能寐羣雁各南翔一鳬尚北飞团团素明月流光照我衣当歌正激烈慷慨送将归丈夫成名防亦足焉能终夜悲防促  

秋月皎皎夜何长念君客游思故乡当垆美人惜年芳遥夜起舞歌清商歌清商送急管为君酌美酒请君勿辞满夜长迢迢漏未终离思比之何时断离思长夜犹短  

送杨元成奉防之徽州过家钱塘  

绿槐五月髙云冷行人辞阙归乡井奎璧秋廻帝座深斗牛夜隔天河永君今衔命出江关却到新安防日还天上应须朝绛节湖边何得爱青山  

用王著作见寄韵奉题其所寓听竹轩  

王家好种青琅玕四壁秋声生夏寒朝囘每独风前立客至时同烟际看北窗数竿最幽胜满耳萧萧客尘净截管休将学凤鸣世间古曲无人听  

韩淮隂庙  

淮隂千古英雄恨楚树荒荒夕照残水夹废城春草合云昏迷庙野花寒封齐安用眞王印兴汉空遗大将坛髙帝旌旗俱寂寞断碑零落后人看  

送唐子华赴嘉兴  

闻君秋思满南湖行李今晨发帝都幙府初乗从事马江城还忆歩兵鲈树浮白日山侵越潮蹴青天海入吴闲暇凭髙动诗兴须成一醉扫新图  

和危山曜寄弟  

故园兄弟总相思久客懐归屡失期司马却惭题柱早东方翻恨上书迟都门柳暗愁中见乡国花繁别后知昨日南桥放春水望云囘首独多时  

题畵船入蜀图送防州敎黄尚质  

楚客之官泛蜀船畵图盈尺见山川九江树色潇湘外三峡猿声灔滪前方译渐通巴俗语国书新絶汉人传岂无好事能携酒问字时时集讲筵  

王氏相师山庄  

相师之山云杳防千岩万壑倚空青上方雷雨藏天井南极风烟落洞庭溪客去迷花蔼蔼野人居爱竹泠泠何时遂买登山屐乗兴还来扣石扄  

过故妻墓  

湘臯烟草緑纷纷洒泪东风忆细君每恨嫦娥工入月虚疑神女解为云花隂午坐闲金剪竹里春愁冷翠裠留得旧时残锦在伤心不忍读囘文  

汴梁  

汴上荒城绕故宫山头危石堕秋风夷门市起闻嘶马梁苑樵归见断鸿鬬草尚余残后碧进花无复盛时红欲登髙处肠先断满目闲愁赋未工  

送姚子防  

双阙除书下玉阶三湘囘櫂拂氷崖天垂铜柱南低海地入金陵北近淮江国雁来秋肃肃驿楼鸡动晓喈喈大家定有东征赋鲑菜随船慰老懐  

送卢茂实之广东宪幕  

仙城近接众山廻宪府遥临百粤开海上喜通持节使幕中兼得济时才鲛宫织罢鱼龙出蜑戸珠还蚌蛤来预想到官多暇日清诗题徧岭头梅  

徐州  

断山数里见浮屠水树防茫映日踈舟楫徧经危石过人烟稍近白云居朱陈县远思遗俗楚汉台荒想故墟万古风帆自来往新诗吟罢独踌躇  

送湘中李从事赴郴幕  

长沙上游山水窟郴阳自古说名邦天围翠岳连三楚地合清湘赴九江归去收书经石室坐来拄版对云窗西风惨淡都门别莫爱青楼倒玉缸  

雪中次元茂才  

北阙今晨雪满迟腐儒忧国畏人知月寒弱水迷三岛云暗苍梧失九疑端木细飘天上叶梅花濳发岭南枝山隂那得乗佳兴起绕前轩自咏诗  

出郭  

晴光缥缈泛青春远色氤氲动紫尘出郭自因芳意早寻溪兼得野情新花边古寺翔金爵树底髙坟卧石麟却倚层丘望城阙上方云气绕龙鳞  

寄河间赵运使  

雪尽官河春水生移家还出凤凰城竹间退食古灵鹊花外题诗听早莺益井青烟晨缥缈漕沟素月夜分明京华久客遥相忆欲托音书不称情  

候友人不至戏作  

仪眞城下菖蒲节晴日江头锦绣文旗影送船侵树过笛声催鼓隔花闻双龙镜化闲风雨五马歌沈暗水云日暮故人期未至谁家看舞石榴裠  

送赵仲礼御史兼呈王侍御  

都门相送意踌躇别路秋生白羽车霜雪总看雕去疾风烟那问雁来疎岭南斥候愁烽燧江左诛求畏简书白靣少年空解事绣衣行县定何如  

建业城头乌乱啼知君感古夜闻鸡荆扬贡赋元趋冀晋宋文章渐入齐草疏或依松影坐哦诗应就竹隂题书来肯忆京华客日日长衢听马嘶  

赐书南粤初归日驻楫秦淮欲暮天啸咏偶经梁旧寺登临犹忆晋诸贤谢安别墅虫鸣里王导新亭鸟去前多谢府中贤侍御别时能作送行篇  

答何好礼  

凤凰城中花若烟客游多是感流年春生江汉思南国雪尽幽并见北边远使岂贪归有槖防官仍苦坐无氊相逢未恨今晨别满把骊珠慰目前  

同孔学敏游仙游观  

凤音亭下草如熏谁见仙娥倚翠裙环佩忽疑游处得笙箫犹想去时闻湘江竹暗连春雨衡岳花开隔暮云千古游人自来往登髙囘首思纷纷  

寄方君恕  

闻君卧疾近如何闭戸时应赋短歌安石或能携妓出子猷常拟棹船过防风倚槛宜脩竹落日临池爱緑荷也念湖边未归客秋山囘首白云多  

奉和存初院使  

上林嘉木防连墙冉冉游丝转日光忽忆江南好晴景碧溪春水照鸳鸯  

题方叔髙归羸集后  

凤凰城中木落时空斋独夜把君诗最怜庾信肠堪断常思隂铿鬂蚤垂  

寄题进士宋翔仲书室  

淳安县东金紫宋公旧隐隔云松山人采蔗应常到溪客寻花或未逄  

闻道蔗南脩竹里小堂清诵夜常勤烟中谷响遥相答月下泉流静始闻  

和陈宗道元夕懐江南絶句  

万家行乐爱春晴花底遥闻度曲声惟有客窗嫌月色照人离恨太分明  

潞县舟中寄京师杨上舍诸公  

二月和风满上林忆君时复走相寻夜来见月堪肠断城鎻千门碧树隂  

题畵  

迢逓云山隔远溪防茫烟水带长堤秋来木叶多揺落日暮寒鸦不肯栖  

游园和吴光辅  

雪外髙亭倚竹根石门幽径蹑苔防重来花发应千树只恐渔舟失洞门  

题张天彛山水卷  

江上晴云起岛山行人长慕钓舟闲双鸿更背湘潭去朝尽衡阳防日还  

简善道原  

湖南五月洞庭秋杨柳深深系客舟遥忆郡斋无一事题诗频到岳阳楼  

题家山小景  

浴鳬飞鹭聚寒塘落雁归鸦映夕阳忽忆湖南烟树里倚栏秋思正茫茫  

雁起秋空树色遥行人江上驻归桡海门东去应千里白日防茫见落潮  

## 石仓历代诗选卷二百五十二  

明　曹学佺　编  

元诗二十二  

揭奚斯  

得程翰林扬州消息  

皇明属休期侧席伫贞良游麟既集薮鸣鳯亦在冈君子乗时兴出饯何辉光车马塞江介笳鼔迎羽觞时秋风雨交四顾野茫茫晨钲激中流飞斾忽异方蓄思遵旋轨浮云纷北翔道路闲邦畿艸木陨寒霜晷影倐易流悲来但徊徨君懐经纶忧予负疢疾妨搴沈固异趣情谊结中肠居下众所夷在贱谁不忘宛缅广陵翰胡独置我傍郁悒増愁思投袂睇莽苍自顾匪茅茹委质任空墙渊渊贤达心悢悢情内伤  

春暮闲居寄城西程汉翁十五韵  

迢迢层城阿峩峩鳯凰山下有隐沦士能爲河汉言两日一寓音五日一承顔每谈经济事恒及离乱间言辞多慷慨文字少凋残不叹东逝川但忆南山田宁与无心游不受众目怜褰衣必峻崿散歩亦名园卷舒信在襟萧寂固所安经春窘疾痗抚时增懦孱羣书乱药褁髙卧掩荆关蹇予属久要朝诣常暮还丑劣愧髙情焉知君所观日出众鸟语苍岑满楼端申章写深诣谫薄何由宣  

初至京师和答友人病中见示  

志士轻离别贫贱事多违秋风车马中故人高卧时远客江南至尘土满素衣既申离合情中多劳苦辞欢笑未几何感叹已乗之欲及田里事复愁疾疢滋亹亹流景迁榆柳各变衰偃息寄一室朝夕终在兹委运复何言人生信可疑我独何为者日出暮来归  

送华尊师以天夀节奉诏赐武当  

灵畤严汉祠神峰标楚甸羽人丹丘伯承诏貤嘉荐华渚曜玉虹条风舞燕长淮雨中泻乔岳云间献涉甸历峻址梯空答愿授简香始升揭防帝如眷天清翼轸动地肃武见飞响逈相闻竒祥静逾绚是中有真侣早接诸方援胼胝负畚锸凿翠蓄雷电金芝产斋房璚云冠岩殿祈禠无岁年防节方纷衍既协时君降又乐明祀徧圣历齐堪舆丰泽周防县还归报天子独往奚所羡  

送客省冷副使归豫章觐省  

始违山林赏复作远游客忽兴慈母念辞帝去京国杨柳河上春飘然就行役闻者爲惊喜朋俦皆叹息昔依禁树枝今恋山巅柏世俗更推荡日月如有迫归雁羣响哀遥云孤飞白都门一樽酒落景淡行色以我留滞心送君南征翮  

三月三日奉陪宪使程公游麻原第三谷宴藏书山房白雪楼  

明公富暇豫胜日怀登临蹀躞骢马行窕窈幽人心悬崖响晴雨奔流濯春阴云门转絶壑畵桥贯长林拂石慨往运闻钟知古音耆松有百围突嶂逾万寻小憩钓鱼台聿瞻华子岑扪萝入缥缈侧径临萧森上有百尺楼下有孤猿吟初筵俯层巅微风荡危襟笑语信忘我觥筹浩难任岂不念永留惘然归思深  

送李掾自北囘归省长沙因简赵宣慰张征士吕宗二判官  

万里风沙断三湘日夜流名成亲白首岁暮客扁舟黄鹄延归思丹枫替别愁眼穿回处雁心静狎余鸥细雨黄陵庙残阳杜若洲渐深桑梓敬翻畏友朋留送远惭羁旅临分忆旧游钟声衡岳曙帆影洞庭秋风壤通蛮徼烟霞拂帝丘交歌明月市倾斾压云楼访菊逢征士行识故侯爲言憔悴客敝尽黑貂裘  

送姜尚忠得官后携新妾归息  

淹薄徂年岁离别忽在兹寒城落木后虚馆残钟时家在双井上心随孤雁飞落日布帆远青山尊酒移苍茫倚闾情怆怳零雨诗托身名教中固应慎其仪志尚岂不殊情钟自成悲昔见已云晚再防良无期濯足彭蠡流长歌高堂归鹤髪喜垂涕儿童问牵衣野老借檄看隣女隔墙窥田园各成熟松竹仍参差亲故一在眼鸡黍相提携翻知在室乐不恨爲官迟放浪成化迁何用世俗知  

游麻姑山云关  

君子荷初服恩至若无荣穆穆芳雨散悠悠苍山行危关拥雾黑飞桁缘云青苔藓滑如积松杉香防防时逢负芝翁忽闻流水声举足向益高矫然欲遐征徒各忘倦矧彼高人情  

麻姑坛  

嵯峨仙都观遥望丹霞天后有千岁松前有百顷田风日夏飒沓烟云昼葱芊羣彦一时集安知非列仙持觞起相酧罢琴接高言天道信悠邈人情何拘挛灵君不可致落景讵少延仰虽惭防防俯实忧元元主人顾坐客此中可忘年  

送雷山人游山  

高人雨中至邀我游山作自非防寂徒孰遣纷华落方春廼发轫残雪犹映薄随云度神臯披烟望灵岳晞沐朝阳谷照影清氷壑淹留皆隐沦往返必恬漠惟应樵与牧逢时得竒药归来虽未期鬂髪终如昨  

廖氏皆春堂  

时清日月明心和寒暑平东风扇万物花间语流莺农兴水泉动蚕起桑柘荣牛羊被原隰鹿豕徧郊坰少者击壤歌老者鼔腹行不知天壤间何物异吾生常愿天子圣四海无苛征防龙满廊庙箫韶歌九成  

寄题冯掾东臯园亭  

时雨散繁绿渚风满平原兴言慕君子退食在丘园出应当世用入咏幽人言池流澹无声畦蔬郁葱芊高林丽阳景羣山若浮烟好鸟应候鸣新音和且闲时与文士俱逍遥农圃春理达自知简情忘可避喧庶云保贞和岁暮委周旋  

赋得吴歌送人归吴中  

三月酒如渑高堂丝竹停绣筵双鳯影珠箔乱莺声叠应红牙拍辞传金缕名防云低不度芳尘暗自惊花发长洲苑日照阊阖城且奉千金夀寜忘万里情  

黄鹤山听雨得清字  

扃息深构虚馆含余清潇洒松上来瑟缩花间鸣遥兼夜柝警细与寒更并怀亲感离别抚物愧生成土思浩方殷春声耿逾明幸及朋知好达此旦暮情北展非穷辕南山梦归耕何言托毫素聊与欵平生  

湖南宪使卢学士移病归頴舟次武昌辱问不肖姓名奉寄【`大德七年`】  

我本耕牧竪结庐章江涘微生属休明世尚犹典礼惊飚卷飞辙寥落从此始三年江汉春万事随逝水既昧理生术复惭游方防岂无青山归亦有桑与梓何爲苦留滞眷眷存君子君子谅不然东臯毕耘耔  

正月十二日寻卢学士船至汉口留诗爲别  

晴江澹微澜曳云在层巘参差连舫出散漫羣鸥远始知遵汉广遥睇高斾卷怀贤每忘贱临流亦忘蹇苍茫景将入杳春犹浅新知遽相违余悰何由展  

重饯李九时毅赋得南楼月  

娟娟临古戍晃晃辞烟树寒通云梦深白映苍祠暮胡牀看逾近楚酒愁难驻雁背欲成霜林梢初露故人明夜泊相望定何处且照东湖归行送归舟去  

秋兴亭得南字  

两郡对郛郭一水分西南高亭不屡寻孰知游者贪江势汹初转山光远相涵芳洲贾人舶野渡游子骖落日覆寒郊轻风散廻潭安得近故里时来拂晴岚  

过江州  

遥瞻九江树已踏西江土落日照庾楼惊风满湓浦寒鸥迎棹起远岫依城吐怅然感羁游澹尔成宾主白头钓鱼叟赤足浣纱女未识居者欢安知行者苦  

春日杂言  

羃防杨柳枝防茸春草齐夭夭谁家妇采桑临路岐零露沾其裳蛛丝卷其衣树高身苦弱蚕饥行复迟辛苦事姑嫜宿昔减容辉见者皆叹息此心知独谁良人日暮至嗔问汝何爲  

游禅林寺喜得昌上人  

灵臯独怀往危轩泊闲寂偶与尘事违况值禅林客深苔上脩玉轻霏澹凝碧夐见飞鸟还静闻寒溜滴空明防真赏漂流得良觌常恐心迹乖无由展平昔  

渊明归兴图  

家贫无酒饮聊欲试弦歌去家百余里邈若异山河江上日多风浩浩水增波门前五柳树繁荫空婆娑秫田已收成归计当如何  

杂诗  

青青孤生松高出浮云中下有嘉树林上有万里风俯视原上草秀色何丰茸自顾岂不高独立难爲容常恐本根蠧委此蒿与蓬  

送袁先辈之旴江  

贱贫恋知已亲爱畏离别雨罢江色黄扁舟此时发烟绵绿芜远杳孤禽没行云满西原麻姑在天末  

黄尊师高轩观鵞因留宿  

开轩南岳下世事未曾闻落叶常疑雨方池半是云偶寻骑鹤侣来此看鵞羣一夜潺湲里秋光得细分  

饮张氏别墅  

楚国多才俊张家好弟兄出门湖水碧留客野堂清微雨鸣疎竹塞烟覆古城园人隔畦语岁暮此中行  

以事蹔如武昌发临川  

江转欲无路山回忽似围客程秋共远物色晚多违稍稍沙鸥集匆匆野树稀武昌今夜梦定遇故人非  

过南康夜泊闻庐阜钟声  

庐山三百寺何处叩层云宿鸟月中起归人湖上闻入空应更逈近瀑正难分遥想诸僧定香炉上夕熏  

春日杂言  

我有琅玕草欲赠江东客出门道路长卷袂空叹息灵苖世所尚良士予所惜神仙无千年耿耿谁复识  

喜赵顺昌官满来归  

七载卑栖邑孤标浩荡中去时惟自信归日几人同平世难爲泽高人不计功黄河万里道洗楫待春风  

寄题永丰刘氏暖翠亭  

孤亭万竹中危坐自生风近与山光合遥连野气通鸟啼深不见泉响静偏聪束帛休相汚先生道未穷  

其二  

鸡山俯鹫溪亭子畵堂西流水茭蒲合阳林竹树齐耕桑烟外集宾客雨中携万事俱尘土诗成手自题  

山水  

野艇来无数山桥度有三寒云依古寺落木带羸骖囘首重重变幽寻处处堪平生双眼力江北复江南  

送陈教授赴郴州  

君向郴州去迢迢千里余年侵别后鬂客问讲残书断雁秋风外啼猿落日初兴文今日意愼莫爱吾庐  

出三洪峡  

积水羣山里行舟乱石间地偏疑隔世峡怒欲藏关独鸟啼深树斜阳下急滩千忧逢一快未觉此生孱  

山庄晚立有怀舍侄沆督获临川  

防防黄桑叶苍苍白竹峰居人争野碓归客背村钟路暗缘溪湿山寒着露浓阿成收稻米辛苦缺相从  

望岳  

岱宗齐鲁间万古统羣山日向夜中见云从海外还蓄灵深屏翰空翠满河关尽日临清霁岩岩不可攀  

寄题太子文学张希孟凝云石  

闻说张文学家藏石一拳断痕分浅黛古色乱轻烟润想犹怀玉幽疑欲迸泉应从少梅得宿昔满桑田  

石皷  

孔庙頽墙下周宣石皷眠苔分敲火迹雨洗篆蜗涎野老偷爲臼居人打卖钱有形终亦尽流落谩堪怜  

铜仪【`宋沈存中所铸`】  

法像坤仪重来从汴水迁飞龙纒四极黄道界中天望絶秋毫永循环太古前荒台明月夜应有泪潺湲  

山水卷  

稍稍云木动蔼蔼烟峰乱远浦引归桡双崖临絶防方思隐沦客欲结渔樵伴水濶山更遥幽期空汗漫  

寻舍弟将至东牟宿野店  

岁暮寻吾弟山行两舍余入云攀磴道落日返村墟茅店溪边冷松林石上疎如逄武陵客风景未应殊  

自旴之临川晓发  

扁舟催早发隔浦遥相语雨色暗连山江波乱飞雾初辞梁安峡稍见石门树杳杳一声钟如朝复如暮  

赵道士山水图  

悄怆寒山晓凄迷野水昬长桥通古寺小艇背衡门路尽双松上云生乱石根如行南岳暮遥见祝融尊  

送周山人之辽东  

物变风已暄庭虚雪犹在每与君子违偏惊岁年改名山先梦到灵药随方采明日望行人云槎隔辽海大驾既还独候驿传未得和陈真人见示  

供奉关山远淹留日月长乡书迷楚越邻笛乱伊凉秋水流成字晴云去作行寸心悬帐殿应似雁随阳  

沈逸人东观招饮山馆  

野馆青山下晴轩积雨余招寻防远客寂寞愧闲居空翠沾杯冷残云度谷虚从兹结朋好随处问何如  

防禅图【`图写洞宾黄龙东坡佛印`】  

两山从两禅异代各谈絶壁浮春树空山响夜泉共遗行住想俱断去来缘此日开图畵焚香亦爽然  

和傅与砺  

近日何多念频年不肯还河流无故道春色是他山棐几看云凭衡门罢月关无情寒与暑偏解铸衰顔  

桂林歌赠胡秀才  

远望兮桂林郁苍苍兮窈深去无路兮来不期美君子兮劳我心皎皎兮明月桂偃蹇兮不可掇旷荡兮商风发吾思兮天末  

新安许氏兰秀轩  

兰生兮深谷漱流泉兮荫高木绿叶兮披披玉榦兮紫蕤植之于堂下播芳馨兮菲菲菲菲兮阳阳思君子兮高堂絙琴瑟兮防友嘉殽苾兮荐芳袭芳兮佩秀宜君子兮多夀  

登祝融峰赠星上人  

洞庭南桂岭北衡山连延潇湘黑中有祝融如髻鬟嵯峨七十二峰间祝融不自知千山万山如回环回环面面芙蓉里俨如天仙朝紫皇千官百辟遥相望半夜每瞻东海日六月常飞满树霜龙拏鳯攫熊虎踯云生雾灭何时极我来正値太平时况有山僧似畴昔凭高一览四海空草间培塿安足雄盘盘罗汉台翕翕炎帝宫复恐九天上视我如井中朔风日夜相腾蹙谷老崖坚松柏秃古来铁瓦尽飘扬山上至今犹板屋山僧劝我歌我歌徒自伤天下五岳嵩中央此山与我俱南疆我今三十始一见北望中原天更长  

送黄五舅得武陵较官还辰州寓居省侍  

宁上山头种禾黍莫向他乡作羁旅山田得雨尚有年他乡憔悴何人怜一身千里家何在全家更在沅湘外独树鸡鸣枫叶飞荒村雁落芦花碎亲在穷途望子还子在长途衣复单居无寸田出无仆明年作官当食禄望葛市有怀故人卢子仪以附他舟不得上防相见予往赴主一书院时卢寔送予至长沙今经其里不一造门能无憾乎至樊口作  

顺流无风江更急歳暮归人浩难絷所思只隔江上村乱树参差不容入忆昨扁舟泝云梦触热千里能相送我来怅望竟空还一樽知是何年共樊山苍苍赤壁暮武昌对防黄州路连声大笑橹如飞囘头独送孤云去  

杨柳青谣  

杨柳青青河水黄河流两防苇篱长河东女嫁河西郞河西烧烛河东光日日相迎苇檐下朝朝相送苇篱傍河边病叟长囘首送儿北去还南走昨日临清卖苇囘今日贩鱼桃花口连年水旱更无蚕丁力夫徭百不堪惟有河边守坟墓数株高树晓相参  

题邢先辈西壁山水图  

邢家苍苍西屋壁万壑千岩动寒色大江忽转天地回浮云孤飞日月白参差楼观照林红松桧凄迷起朔风昆仑蓬莱不可到赤城白帝遥相通贱子平生尚竒伟南极衡湘北幽冀复从大驾卜滦京始投邢君多意气君昔扈从戎马闲少壮不知行路难月明饮马长城窟雪深射虎祁连山万里归来太平日坐我江山忧百失平明万骑出天门又驾官车就行役  

研山诗　山石出灵壁其大不盈尺高半之中隔絶涧前后五十五峰东南有飞磴横出方平可二寸许凿以爲砚号曰研山在唐已有名后归于李后主主亡归于宋米芾元章刻其下述所由来甚详宋之季归于天台戴运使觉民后又归其族人宰相贾似道求之弗与携持兵乱间寝处与俱乃获全大都太乙崇福宫张真人本戴氏子今年春贻书得之请予赋诗其辞曰  

何年灵壁一拳石五十五峰不盈尺峰峰相向如削铁祝融紫葢前后列东南一犹可爱白昼云生霮防在唐已着羣玉赋入宋更受元章拜天台澒洞云海连戴氏藏之余百年防持不涴权贵手离乱独与身俱全帝傍真人乘紫霞尺书招之若还家阴崖洞壑寒宛转细路通褒斜昆仑蓬莱与方壶坐卧相对神仙居硬黄从写黄庭帖汗青或抄鸿宝书秦淮咽咽金陵道此物幸不随秋草愿君谷神长不老净几明窗永相保题百丈辉长老所藏李仲宾之孙岁寒图  

豫章西南百丈峰下有大竹多长松巢云贮雾翻飞淙缘崕绕涧迷春冬马驹踏人有龙象东阳老辉在百丈西江泻入半瓯茶卧竹眠松九天上蓟丘丈人子又孙笔入造化春无痕清风潇潇上界闻夜阑疎钟啼断猿  

白杨河看月  

白杨河上看明月昔人曾照今人别茅屋数家河上村化作三山白银阙波平风静棹歌来万顷冲融镜面开今夜江南忆游子空瞻云汉上昭囘茫茫万里燕齐路北斗纵横泰阶曙黄河东逝月西流明日南风过洪去  

送上人  

清江古镇封谿道灵峰寺中玉泉好灵峰上人天上归亲见六龙天上飞涌金门外潮来去曾是钱塘江上住十里松风六月寒梦寐犹思径山路自防天目老禅师始信灵峰路不迷却被无端征诏起等闲来往不曾知黄河万里从西下吕梁百步如犇马归去山中问玉泉应向海门深处泻  

送秦从事岩卿赴迁安令  

声名籍籍秦著作不见郞君出宰时路入北平黄叶尽梦囘西掖白云移罢氓旧塞犹耕种野老深村几乱离遥想此行前未有来时嗟晚去思迟  

楚山秋晚  

山人何处抱琴归遥想楼台隔翠微老树风生舟正泊空江日落雁初飞岂无赋客能招隐亦有渔翁醉息机一幅秋光舒复卷谁教尘土涴人衣  

过族侄  

东面云山有草堂下临池水即沧浪草侵古道莓苔滑花压頽垣薜荔香每访所亲皆异物始惊爲客久殊乡仲容兄弟贤相映更爲吾宗足感伤  

大信晚泊呈舟中诸公  

千家杨柳江当门东梁西梁两防蹲连樯大舰集日昬摐金伐鼔海上闻小江更出采石后前人立功后人守大信花采石酒陌上相逢莫囘首  

子陵独钓图  

何事纁入里闾羊裘蹔脱就安车空令太史惊同寝犹把狂奴视报书一出聊爲天子重诸公莫道故人疎朝廷自足中兴士且放桐江着老渔  

婺源州判官赴调京师授饶州路乐平州同知致仕拜命而卒归葬庐山  

南从江汉北幽燕生死相知二十年空有明恩容致政更无余景待归田六丁愁辟还乡路五老催迎上水船遥想生平宦游处祗将遗爱向人传  

远浦归帆  

防防何处来小楼江上开长恨风帆色日日误郞囘  

平沙落雁  

天寒关塞远水落洲渚濶已逐夕阳低还向黄芦没  

寄题傅氏吾一斋  

众流俱到海万籁各还虚寂寞空山里高斋独掩书  

晓坐张先生朝阳轩  

朝日照高树幽人方啓关萧寥尘外事风叶满窗间  

晓出顺城门有怀何太虚  

步日城南门怅望江南路前日风雨中故人从此去  

和欧阳南阳月夜思  

月出照中园邻家犹未眠不嫌风露冷看到树阴圆天清照逾近夜久月将远墙东双白杨秋声隔窗满  

别武昌  

欲归常恨迟将行反愁遽残年念骨肉久客多亲故伫立望江波乘春正东注  

烟寺晚钟  

朝送山僧去暮唤山僧归相唤复相送山露湿人衣  

洞庭秋月  

颢气自澄穆碧波还荡漾应有凌风人吹笛君山上  

去妇词  

轻合鲜义终茍容非礼遇远结万里防多爲才名悮始与君结好不知君有妇有女嫁他人俱怀托迟暮青青墙下草生死墙下路娟娟道傍花零落无处所女子失其身何以保贞素既乖百年意百年谁能度对镜空悲唶中心良难诉浮萍难爲托一木无两附弃旧属新欢新欢渐成故宁当中路折莫被他人去宁老阿母傍不受他人妬腾身出房间两絶无复顾岂愿嫁他人甘心西山树  

送祜上人归当阳  

学道玉泉寺从师天子都流年春事半归路客帆孤山势遥连蜀江声不入吴故园如可到种芋有遗区  

李宫人琵琶引  

茫茫青堟春风里岁岁春风吹不起传得琵琶马上声古今只有王与李李氏昔在至元中少小辞家来入宫一见世皇称艺絶珠歌翠舞如乘空君王岂爲红顔惜自是众人弹不得玉觞爲举乐乍停一曲便觉千金值广寒殿里月流辉太液池头花发时旧曲未终新谱续繁声万变总相宜三十六年如一日长得君王赐顔色形容渐改病相寻独抱琵琶空叹息兴圣宫中爱更深承恩始得遂归心时时尚被宫中召强理琵琶弦上音琵琶调转声逾涩堂上慈亲还伫立囘看旧赐满牀头落花飞絮春风急  

居庸行  

昔望居庸南今出居庸北岩峦争吞吐风水清且激逶迤数千里曲折殊未息关门两向当天开马如流水车如雷荒鸡一鸣关吏起列宿惨淡云徘徊山盘盘石圉圉状如龙势如虎龙怒欲腾虎欲舞太行劒防犹如许昔不容单车今马列十伍圣人有道关门开关门开千万古  

长风沙夜泊  

长风沙风沙不断行人嗟行人嗟奈君何南风正高北风起大船初湾小船喜移船更近大船头不独风沙夜可忧但祝行人好心事长江何处是安流茅舍参差数株柳时平尚置官军守青裙老妪诧鲜鱼白髪残兵卖私酒  

夏五月武昌舟中触目  

两髯背立鸣双橹短蓑开合沧江雨青山如龙入云去白髪何人并沙语船头放歌船尾和篷上雨鸣篷下坐推篷不省是何乡但见双双白鸥过  

题明皇出游图应制  

明皇八骏争驰道还是开元是天宝长安花发万年枝不识年华醉中老奎章阁下文书静衮衣高拱唐虞圣莫言此畵徒尔爲千载君王作金镜  

高邮城  

高邮城城何长城上种麦城下桑昔日铁不如今爲耕种场但愿千万年尽四海外爲封疆桑阴阴麦茫茫终古不用城与隍  

梦黄鹤楼  

黄鹤楼前鹦鹉洲梦中浑似昔时游苍山斜入三湘路落日平铺七泽流鼔角沈雄遥动地帆樯高下乱成丘故人虽在多分散独向南池看白鸥  

送詹尊师归庐山  

香炉峰色紫生烟一入京华路杳然云碓秋闲春药水雨犂春卧种芝田书凭海鹤来时寄劒自潭蛟去后悬忽报归期惊倦客独怜微禄负中年  

送大名安治中守沔阳  

展骥犹穿魏郡花分符忽指竟陵行瞻禹迹过三澨带拥羲文望五华春雨蚕桑无旷土秋风鱼稻满贫家亦知王政仁爲本莫厌公田饭有沙  

忆昨二首  

宫草葱茸禁树稀日趋廷颢对凝辉朝迎步辇花间出暮送囘銮柳下归碧殿东浮苍巘合金河北引玉泉肥几囘庆门前路春气蒙蒙欲染衣  

己巳羣儒映璧奎端阳侍燕宝慈西线分学士亲臣送诗赐黄姑御手题注酒含春瑶露重承尘转午锦云低日斜共出西门道既醉犹能散马蹄  

附范梈  

濡露亭  

初秋白露降爽气逼虚帏薄林方泥泥洒汉复霏霏暗袭玉堂润斜飘金掌微鹤眠寒屡警萤度湿犹飞叶垂知月朗花艳怯旸稀兰饮畏朝坠草沾伤夕归爲霜当宿戒去日浸增欷娉婷吴宫女三月采蔷薇挹披枝上香散入舞裳衣千岁亦不灭但恐愿初违君子保世泽在久愈光辉  

赠别张清夫还吴  

新雨不作泥钩辀树上啼征夫怀远路家在太湖西别家今几度杨柳江边树念卿车轮下渐是中年路万事中年尚可期人生旦暮长别离长别离向何方九河落花清浦香玉睢斑斑鳬乳黄南望不见三高堂柰此游子思故乡我家朱公济时早功成身退天之道当时未必知者贤羣挽不囘卧烟岛后来阅尽亏成事始识从初去时好我不能赤手防虹霓又岂委身同草木生逢尧舜世肯受泥涂辱昨者误奋龙门雷蝘蜒嘲之自云足忧来举觞酧白日惟有皇天照空谷张公子吴江生我有千载意不羡身后名爲君写作送行曲曲中铿戞难爲情君行不听意不平明日买船棹秋声亦欲东下窥沧瀛飘然始去白玉京须君禹穴相逢迎相迎不见须相待客行虽迟心不改  

杏叶黄  

杏叶黄天雨霜穹窿携日照八荒廻光照见白玉堂堂中美人双佩珰中宵抱被坐西厢忠君爱亲两不忘奈何零露沾衣裳清晓楼头见征雁不如谢官归故乡  

辘轳怨  

门前水扬声似雨幽人当窗碧弦语东里征夫去不归一双蛾睂镜中舞年年井上攀辘轳劳心只恐秋葵枯他年种得长生草梅花落尽青青好  

十月九日诣天光门上进三朝  

仪鸾簇仗满云端玉钥初闻众乐攒三后龙光周典册羣臣鹄立汉衣冠炉香着日浮晴霭宫树班香试晓寒千骑前头都不避祗传学士拜金銮  

送白无咎太守之郡  

潇洒中书旧省郞排云曾揽舜衣裳一麾况复守名郡万事不如归故乡马首渐违燕阙雨雁声遥度晋城霜汉廷择相皆良吏蚤奉潘舆谒建章  

开岁  

自违北极向南辰重见东皇似故人合席管弦方殿岁殊乡花柳觉先春水归楚泽鱼俱化天覆周郊兽亦仁薄宦于时无补报且须康济百年身  

草堂  

草堂不在万山峰时有幽人步往踪雨压墙烟笼薜荔石行渠水鉴芙蓉清名岂让陶贞白共住犹强陆士龙忽忆雁行天外去归来期在粤城中  

和李溉之园居杂咏  

书劒上青霄乡关雨雪遥韶华侵水竹客思堕三苗防忆商岩绮将从郑里侨文辞诚小秪比俗情饶  

其二  

岂是幽栖地飞腾亦未量城根分防壤池面合鱼梁名久喧郞署歌时感女桑畏卿音调苦畴复贵相忘  

其三  

野色依帘障天光切户庭草生连夜雨花落徧池星未遂翔寥廓眞堪托晦防逢时须紫燕得意拂青萍  

钟陵夜宿闻钟  

中年江海梦灵皇夜半闻钟似上阳一百八声犹未已更兼云外雁啼霜  

忆得  

忆得佳人白苎词几将天外数归期自从落尽庭前树夜夜秋声总不如  

池馆夜坐听雨  

更声随雨动谯门颇似听泉宿楚原客里青灯如骨肉独能相待至黄昬  

临觞  

几见春钟度上阳偶因寒尽强临觞故乡只在车轮下自是青云道路长  

## 石仓历代诗选卷二百五十三  

明　曹学佺　编  

元诗二十三  

黄清老  

福山庵  

晨光海上来云气升万壑鸡鸣落花中残钟度城郭庵僧戴星出我自饭藜藿宁知天地心但有山水乐书灯夜摇动雾气侵几阁开扉得新月欲掩见栖雀烟霞暂相违笔砚庶有托但留松间雪付与双白鹤庭柯换故叶林竹脱新箨何日芝草开拏舟赴前约  

古诗送王君冕归陜西  

麦熟天乍热开轩理瑶琴兹辰有客至一径苍苔深日出树影倒旷坐分绿阴清谈落余花松风杂幽禽君子希道德永言结同心  

其二  

狂风卷茅屋遥见溪上山人生有遇合离别何足叹黄鹄将西归临水振羽翰我有双明珠置之青云端朝朝复暮暮照君千里还  

其三  

少年处山谷壮岁游京师性本猿鹤羣焉能牛马驰曩有采薪忧挂冠愿爲医近得圣贤对读书甘如饴习贯已成癖岂无君子知  

其四  

十载宦京辇田园就荒芜兹焉得归耕休马南山隅举酒树色动莺燕鸣相呼流水既悦君白云亦邀余锦囊可赠还愧非明月珠  

燕中怀古呈贡侍御  

娉婷二八女絶色妙难畵新妆薄铅华照影修竹下盛年事夫婿锦玉耀精舍虽非伯鸾妻倦绣惜春夜琴余月当轩黙黙倚风榭寄语东家儿红妆莫轻嫁  

送李子威代祀嵩衡淮海二首  

羣生望甘泽五岳云气通天香落岩谷瑞霭春防蒙海潮天际来金碧森万峰划落紫翠堆亭亭玉芙蓉古庙丝竹存迎神奏黄钟空山逓余响落花舞青童  

其二  

南海祝融宅汪洋载神州巨浸含万有元气何空浮苍苍岛屿间彷佛通十洲神鱼在深渊甘霖何以求朝折若木枝夕饮桐栢流万里竟探讨岂徒司马游  

古乐府  

君好锦绣叚妾好明月珠锦绣可爲服服美令人愚不如珠夜光可以照读书  

其二  

君好春芍药妾好夏池莲芍药多艳色春风迷少年不如莲有实可以夀君筵  

寻故人  

适兴一寻君君家在白云寒花秋后见落叶夜深闻随意坐苔石呼童煮涧芹不须谈世事诗思正纷纷  

登平远台鼇顶峰  

六鼇簸荡圃碎三岛崩腾失空翠海风掣断南山云分我沧江半江水台南岩谷青岌岌竒松怪石作人立山巅恐有风雨来林径空蒙落花湿水东屴崱结平绿积雾飞岚坐堪掬蓬莱迢迢几万里一碧天光浸寒玉吟翁囘首看不足缓步防驴度空谷谁知咫尺山中幽望断残晖立脩竹  

天马山  

溪随天马西北行半空忽见莲花生双鸾欲下却飞去旌旗引入丹霞城攀萝上到猿啼处恍然旷坐消百虑千山无人云气深终日徘徊不能去虚空楼阁时自开异香忽起三清台风吹笑语落天半疑是神仙跨鹤来百花潭上春自照白鹿呼人猿亦啸路迷不敢轻问津恐有贤人隐耕钓苍厓九折樵径通絶顶可见西崆峒尘心豁然臂欲羽竦身直上凌天风  

夜宴友人席上有怀  

青山林下啼斑鸠绿杨门前嘶紫骝落花成阵作春雨东风淡淡云悠悠美人卷帘日在手胡蝶飞上瑚钩南山不见笋成竹拟约沧波同倚楼  

贡闱偶成呈同院诸公  

射宫围棘断经过闲却秋声太液波风定碧帘闻禁漏夜残银烛见星河仙人共对青藜杖词客孤眠白玉坡弱水蓬莱三万里不知何处月明多  

雪夜直宿玉堂  

琪树花生禁漏迟金茎月色近书闱白云入水春无迹银汉横空夜有辉竹静似闻苍玉佩松寒欲傍绿荷衣乾坤清气蓬莱表独坐天风拂翠徽  

张志道别都  

竹寺西轩共听琴杏花犹记紫囊吟溪山老我扁舟兴风雨知君万里心沧海夜潮云汉湿蓬莱春树碧云深三年离别樽前话倾倒何时更似今  

庚午兴圣殿进史  

瑶编恭进侍明光日丽龙池昼刻长堤柳染成春水色宫花并入御炉香金壶洒露层阶滑玉椀分氷广殿凉蒙瞍似知天意喜凤笙新奏五云章  

梧桐雨  

曾将秋信报人知又与西风泣别离刻绿滴残犹有泪题红流去更无诗旧巢凤冷朝飞远古井金寒晓汲迟待得楚台云散后却凭琴调寄相思  

题平翠楼  

华楼突兀摩苍天清吟飞上神飘然虚栏六曲拂云起莲峰千仞当樽前晴岚带雾结秋色脩竹过雨鸣寒泉东风一笑歌石鼔心期试问金鼇仙  

友人拟古乐府因题十絶句  

早晩临妆镜秋容怯玉钿君心如日月照妾似初年  

其二  

采荇归来午花梢日转廊绿阴凉似水不见洗红妆  

其三  

生爱东邻女蛾睂畵不如近来机杼废临得右军书  

其四  

漫道从军乐风霜只独居三年辽水上不得一行书  

其五  

海上扶桑景清光日见君秪愁风雨夜西北有浮云  

其六  

今夜中秋月含情独上楼辰星三两防偏照玉帘钩  

其七  

自见南楼月频频梦楚州无端今夜雨祗作小山秋  

其八  

露井疎桐晚风亭碧藕秋卷帘山月上水宿见双鸥  

其九  

堂上春花老流泉日绕山愿爲双白鹤云路载君还  

其十  

天子西巡狩彤弓锡虎臣楼兰何日斩看汝畵麒麟  

登福山遇僧偶出二首  

欲扣禅关未有诗满山空翠湿人衣竹间倚杖到西日试看白云归未归  

鹫岭云深杖屦幽竹风松影共悠悠何人分得僧家榻坐看南山一片秋  

友人见访不遇  

君来白鹤下青冥我入春山听晓莺可惜小楼风雨过无人收拾万松声  

牧牛图  

平原雨多烟草浮牧童驱牛如挽舟柴门正在水深处青山流过屋西头  

## 石仓历代诗选卷二百五十四  

明　曹学佺　编  

元诗二十四  

张翥  

题杨太史山居图  

湖上山居好奎题厌翠微烟霞改旧色林壑发清晖松晩看书罢荷凉坐钓归图中有真趣须此挂朝衣  

题汪防语村隐居  

闻道荆村僻幽居趣自成桑中豚穽晩芹外燕泥晴苔石留僧坐山樽迟客倾凭轩久不到望处白云生  

伍牧【`宋将尹玉援常州战死于此`】  

苦战勤王事精魂泣鬼雄坏城兵气黑遗镞血花红故老谈亡国明时录死忠长吟一搔首落日鸟呼风  

萤苑曲  

杨花吹春一千里兽舰如云锦帆起咸洛山河皆帝都君王自爱杨州死军装小队驱美人畵龙韀汗金麒麟香风摇荡夜游处二十四桥珠翠尘骑行不用烧红烛万防飞萤炫川谷金钗歌度苑中来宝帐香迷楼上宿醉魂贪作花月荒肯信防劒生宫墙斓斑六合洗秋露尚疑怨血凝晶光至今落日行人路鬼火狐鸣隔烟树腐草无情亦有情年年爲照雷塘墓  

重赋明山歌送胥式有仪还武昌  

盱母城南隐居者一生耕凿盱南野何年移入明山来筑楼山巅云在下环山小坞三十六中有清池荫桑竹日高坞口烟雾消稍见行人出深谷池头古井穿石空絶底暗与江流通井中鲤鱼长尺半人不敢取疑蛟龙隐居何人曾子白谁其从者胥生式先生喜与山爲徒意不在仙在楼居胥也来读山中书清泉煮酒不用酤兴酣题诗满青壁墨痕入石青糢糊华葢浮丘石门麻姑隣峰丘壑可游衍山中之乐遄吾躯生今棹头不肯住京尘茫茫岁云暮岂知卭亦爱山人未办山赀得归去曾先生几时把袂明山行洒扫楼上听松声黄精饱啖一千日飞上丹梯朝玉京  

息斋竹石古木爲防稽韩季博士题  

老竹叶稀多秃枝新篁碧润含幽姿箨中龙子振春蛰突出雷雨头参差傍蹲恠石石罅裂裂处恍惚疑龙穴山中有树皆十围活榦撑青死槎折霜皮食尽干藓文半顶斩立双桠分最后一株身出羣垂枝倒走阴崖云李侯标致不可得小字亲题别涂黑纵横不在摩诘下萧爽直与洋州敌玉堂学士欣见之浓墨大书真崛竒森然一片铁石笔妙甚七字琼瑰词此诗此畵今两絶把玩微风动毛髪只应真宰泣雕锼一夜山窗冷秋月上清薛茂虞内翰以鹤斋号之爲赋  

羽人新得虞翁号归筑衡茅并翠微丹室有风鸣夜帐斗坛多露湿秋衣畵中昨者薛少保华表他年丁令威直拟身形炼相似玉笙吹上白云飞  

登六和塔  

江上浮图快一登望中烟防是西兴日生沧海横流外人立青冥最上层潮落远沙羣下雁树欹高壁独巢鹰百年等是豪华尽懒把兴亡问主僧  

三月望日游虎丘寺题小吴轩  

海涌峰前云树盘佛宫飞阁出巑岏虎来古塜金精白龙卧秋池劒影寒禅老说空留坏石鬼仙题雨下虚坛凭高不尽登临兴更借西山晩翠看  

题金陵  

运尽黄旗晋祚开天星俄复坼三台方惊掘地双鵞起即见浮江五马来草暗离宫碑卧土雨残耕地骨生苔当时一掬新亭涙谁信清谈自有才  

吴江  

坐倚风樯看太湖波涛澒洞半三吴寒通上界咸池气窈入中流水伯都云暗蛟龙应起立雪深鸿雁自惊呼望亭有酒宵堪醉买得渔家一尺鲈  

寄题杜原父怀友轩  

尺五城南近世纷移家来并武夷君他年功业谁青史此日山林自白云石气晓侵书幌湿溪声时杂棹歌闻故人已有同栖约杖防行穿虎豹羣  

中秋对月时张外史有约以醉不赴  

明月中天云雾消酒醒凉思正飘飘星河不动秋空濶钟鼔无声夜寂寥露下远山皆落木风来沧海欲生潮仙家玩事无缘到虚负琼楼听玉箫  

凤山  

衰草寒烟老木风南朝佳气落秋空璧来山鬼遮秦使盘泣铜仙别汉宫坏埒尚传祠乙鸟荒池曾见射飞鸿骚人自古多荆思长在登临感慨中  

题上清张道士壶洲  

锦水东头观阙青仙家元不隔沧溟凤麟洲渚寒凝碧云雾衣冠夜降灵金醴浸花留客醉玉箫吹月使龙吟看君福地容萧爽长与曾孙宴幔亭  

铁笛爲孟天暐作  

爱此轻圆铁铸成何须楚竹选孤生年多化作青蛇色夜静吹如彩凤声绣出碧花凝错落冷涵金气发铿清最宜携向君山去一听仙翁奏月明  

附柳贯  

度居庸关  

居庸朔方塞始入两崖张行行转石角细路萦涧冈层壑倒天影半林漏晨光崎里四十所历万羊肠千辕络前后两轨通中央谷开稍夷圹在险获康庄岂惟遂生聚列廛防雁行激流或矶硙架广亦僧坊我生山水窟爱此不能忘是日新雨歇浮岚乱沾裳水声与石鬬风飘韵清商局辔不知高浮云翼超骧考牒曩有闻经途今始详缅惟古塞北八州犹汉疆控扼识形势防同知乐康属兹景运开六服连绥荒两京备巡幸离宫岌相望守岳将孝制如祠匪求祥式瞻龙德中足征王业昌请继王防图勿赓祈招章  

李老谷闻子防  

老杜闻子防近在东西川犹云感时物收涙写幽悁今我行塞徼子防相后先时夏云景晦鸟呼摇空烟响入树窅窅啼埀血溅溅想知岐路难不恤躯命全千声复万声唤我归言遄茍非木石心岂免肠内煎江南丛薄间有花名杜鹃开时是鸟至相戒治春田不归如江水负此今五年风土孰云异物情要有迁寄巢勿浪出祝尔还自怜严程趣行迈且复挥吾鞭  

和袁集贤上都杂诗  

出塞行瞻日趋朝喜近天离宫开苑囿驰道絶风烟瑶水巡非远峒山历更绵甘泉多法从献赋忆当年  

其二  

雨水渐衣黑云沙际目黄烟开才黯惨日出已苍凉狥俗高檐帽清心小篆香端居万里念蕙草惜微芳  

其三  

公子青丝辔王孙绿车宴酣风小定舞破日西斜手掷宫中果神行海上查筑无自厚俭德不期奢  

其四  

水草方方善弓弧户户便合围连妇女从戍到曾雪毳千家帐氷瓢百眼泉浚稽山更北长望斗光悬  

观实喇鄂尔多御宴回  

毳幕承空枉绣防绳亘地掣文霓辰旗忽动祠光下甲帐徐开殿影齐芍药名花围簇坐蒲萄法酒拆封泥御前赐酺千官醉思觉中天雨露低  

过长城  

道德藩墉亿万年长城谩与朔云连秦人骨肉皆爲土汉地封疆已罢边饮马窟深泉动脉牧羝沙暖草生烟神京近在溟北九域开荒际幅员  

还次桓州  

塞雨初干草未霜穹庐秋色满沙场割鲜爼上荐黄防猎获腰间悬白狼别部乌桓知几族他山穑落是何方长云西北天如水想见旌旗瀚海光  

附李孝先  

茅山谣  

道人两鬂青如莲大醉上山扪青天青天荡荡玉盘出引手举盘天上悬银海倾倒桂树影长风吹香落丹井地上小儿沾玉馥白兎急捣霜熟愔愔仙家十二楼夜半起拂踆乌浴手招茅君呌列仙带劒上立红云前茅君骑虎上天去道人乞我明霞篇  

送方叔髙赋得长安道  

灞陵桥上秋风早行人晓出长安道长安城头乌正啼长安陌上闻朝鸡征车遥遥行复止征马萧萧鸣不已将军年少美且都黄金箭镞雕玉弧未央前殿进书罢诸生拜官辞石渠将军归去亦草草长安道边人羡好莫怜贾谊谪长沙不见冯唐禁中老  

越上  

贺家湖上已秋风放翁宅前山影东两行云树忽远近十里荷花能白红游人濯足银潢上越女梳头青镜中我欲张帆逼南斗扶桑碧海与天通  

送多尔济国王之辽东  

奕世名王防骏功建分茅土镇辽东玉符金印传孙子铁劵丹书誓始终沧海断霞连虎帐黑河飞雪暗雕弓莫忘圣武艰难日四杰从容陟降同  

和宋学士晚出丽正门  

暮光霞彩炫金题绛阙髙居雉堞低上相楼台连御苑中郞车骑过沙堤皂雕孤捩凌云翮紫燕双翻蹀雪蹄囘首上林凉月夜蘂珠多是凤鸾栖  

送陈杏林赴潮州医学教授  

三千驿路上滩船九品医官半百年药市得钱添月俸杏林收谷当公田北书渐觉江鸿远南食初尝海鳄鲜不用越巫驱瘴疠家家传取衞生篇  

大星  

大星在天小星落城头呜呜吹畵角津吏击鼓河上船行人草草居人怜男儿坠地弧矢愿南北东西君莫怨  

古长信秋词  

辇路青苔雨后深铜鱼双钥昼沈沈词臣还有相如在不得当时买赋金  

吴王纳凉图  

六月长洲水殿凉酒酣挥袖倚新妆芙蕖露冷秋云薄回首西风响屧廊  

## 石仓历代诗选卷二百五十五  

明　曹学佺　编  

元诗二十五  

何中  

墨梅  

客携数尺纸手展墨色鲜江梅发疎花萧然瞰清川淡月挂寒枝孤幽弄芳妍岂非立凋后或是标春先日月相往还何用悲岁年此花于兹时好脩乃独贤处士穷幽居羁臣怀左迁裁诗孤山雪拥屩罗浮烟我今亦何恨仰视空青天世俗不贵真共把墨粉传帝虽令严此花不俱子何幻素质物性亦复然梦中如闻香残更悟醉眠  

穆山山中  

江南有丘壑我生良独闲秋风二三友朅来游兹山山深不见寺但见飞泉寒蛇行两山掖天风鸣佩环青烟从何来堕我前林端未知有往否钟磬犹未残长歌万谷应仰见数峰攒纡余缘涧入侧步寒云闗豁然得空旷聊复解破颜殿静藓花润松危鹤声干僧宝烱数珠相我盘礴观大开双白眼应接几青鬟  

游烧香寺于道傍折桂而归遂赋  

欲捐世间忧径寻林下寺古松工听法幽鸟静通慧钟传靖国声苔识先朝事山僮侦茶候道人玩香穟囘看争夺区始了西来意无生安得灭有患非所致金仙一何高淡然无可累茫茫圹大劫幽草供深翠出门见东村孤吹随风驶前林众木竒醲薰隐幽桂飘扬满虚空狂逐浩无际冥防超欲仙持玩倐已逝  

乌石山天王寺  

天王小精庐山角临城闉古称藩服雄毕境环相陈塔影六七枝瓦缝千万鳞烟明南台树潮壮方山津老僧肯前揖似余异人人指防壁间畵脩庑行逡巡观音大自在维摩妙悲颦苍然古木阴寒山若可亲板扉几尊者一一皆风神老僧太息言劫余偶遗珍从今几年算此壁终成尘余笑谓老僧子意亦良勤适见俄已失当悟无还真  

雪中重过黄沙  

环环磴屡折剡剡峰争廻木阴与石浃梅花抱泉开长思黄沙好每待春雪来阳和发坤厚寒霙失贞材引云贾余勇阥飚行新媒重成一川雪步步当徘徊杉竹悬明氷琚璵递清哀丛石动溪响呌吭出林隈含欣耦孤策迎赏刓苍苔夙昔多亲友兹焉起余怀  

浴侯官汤泉  

天气稍清穆桨声泊荒津汤泉冽山半取径娱幽沦解带散疎髪掊漪澡闲身畅然肢体舒洒若襟怀新其下多嘉树细花落缤纷和风来树间芳气通微辛繁阴屡移席我令鸣鸟亲无爲急行迈殷勤谢舟人  

閤皂山鸤水台  

两山阨一峡几丈落寒水蜀滩春涛壮吴江夜潮起静听得天韵冥防洞理遽得还末能淹囘成自喜幸兹有台亭绿荫极清美霏霏林香生郁郁山光委本非尘土胷偶此一流憇所闻尽心闻我耳毋烦洗  

除日文江书怀  

驰外心久息求安志恒违江受风雪压帆从波浪飞眄彼东山云妄行已足非为谁饯残腊荡漾不知归沈沈州郭暝黯黯烟火稀流坎理多悟孤暌情自微  

樟树镇五公寺  

久幽厌拘维蹔弛欣舒散近闗得禅扉择步历苍藓沈沈松阴重滟滟水光远残花起余香乳禽响新啭虚廊清昼长高僧坐谈简学空素所昧虑妄还自遣移晷始知归生烟满林晚  

戊子十一月二十四日拜叠山先生于双桐驿葢先伯见山同丙辰理宗亲擢也先生叙旧好言同心焉明日中赋二诗为别  

吴门白日落孤妾悲洞房徙倚无所归朔风满罗裳昔为春柳阴今作秋菊黄芳景不速尽愁心与俱长逝者魂魄在九京共徜徉粲粲河吐水萧萧天雨霜出门即远道死生永相望  

游芙蓉山  

十里五里石一步一长嗟行行山转高悠悠日将斜萦折抵深谷直下十数家来往自成村桃柳映桑麻崖杉老绛叶石防垂枯花阴凝四时雪阳焰一川霞谁令余到此幽意浩无涯行将辨畚锸来此耕山畬  

其二  

岧岧青芙蓉峻秀琢寒玉危流千丈飞铿鍧石相触幽閟鱼龙宫荒寒雾雨蓄凄神不可留前登散遐瞩参差杂花动香气泛深谷日照丹霞开万峰洗晴绿同心有长镵缓寻灵药斸葛仙早见招庶得从所欲  

其三  

侧足上翠微石磴八九折开尽满崖花坐来羣香歇游目尽远空乱数碧簪列草木颇葱茏云兴复霞蔚不知十日雨还长几枝蕨山中无事业持用慰采撷盈筐归路遥忽见满山月  

其四  

日月碧山去香草生还踏幽禽识履声闲鸣故相狎意行不知远清啸得虚答石上绿云生岩下紫烟合莫负今日晴聊折山花防  

岁晩咏怀  

阴风入空林云羃平野薄帷负閟寒飞雪鸣古瓦抱衾不成温孤怀浩难写荒荒豺虎区三殇无遗者王风不列国安得犹存雅黄竹声久沈伤来泪盈把  

又  

天霜不停威寒韭日以槁厉飚竟吹脱未许依丛老南山多白石终岁常皜皜乃知得至静超然全所保妄尽无非天心宁不违道凋落奚足怀钟山有神草  

松野即事  

娱心仗老笻细数诸峰影微烟过前树淡日在半岭幽鸟识归宿遑恤云路永冥鸿各有见日边半行整出处无定期是非谅难省  

又  

山窗一丛蕙脩叶吐紫蕤或云断续花我亦岂敢疑楚泽多芳草真伪奚难知浮俗尊虚明君子伤令姿博观贵自得清芬良在兹  

秋日山行杂兴  

独往非避俗散怀聊寻芳流风淡翠麓理防秋路长苍石含幽色樛木落寒香一片太古云化为孤凤翔忽然归紫霄荡瀼不可望浩歌向夕霁敢事接舆狂  

又  

山囘杉熛清崖倾花雨下讵知吾道非偶然适旷野磊落寓陨星赴流饮奔马风微叶时落磴寒雪自洒孤松萦萝转幽峰抱岚灺景晦良遇稀心异真赏寡举手谢时人岩阴栖古瓦  

白马篇  

冥冥子防林萧萧绿杨路白马谁家儿扬鞭西南去去去知何为不辞还泞苦阴阳速相禅乾坤几新故丈夫慎驰骛出门已艰步悠悠独鸟没雾暗连村树  

文江夜舟  

北斗一何渴下饮空江流南雁知何愁相唤不自休东浦征人归孤灯出篱幽西渊捕鱼急飞火走一舟汉皇极寛仁今年租税忧有生亦扰扰吾道更悠悠  

晓发辞夫矶时李洞溉之友先行  

荻暗鸡鸣村平臯下残月参差隣舫语艣声带潮发露华望中白蓬阴散秋髪沙鸟知曙鸣海云上空灭念我前行友青山已飞越迟尔及相携无嗟赏心歇  

龙潭阻风夜兴  

水宿滞前期前津北风恶林寒灯影深莎鸡满篱落荒忽寄孤逈凄清愧离索年光星河转夜气衣裘觉乍骇劲翮翻俄惊大鱼跃潮痕侵柳根移船避沙阁  

早发东阿午经东平晚宿汶上是日雪  

严装齐地晓投馆鲁乡暮天寒客心速雪下车声去迷兽出桑畦流人披野路浅霭须城山斜桥汶津树前圣有遗业惝惘经行处荷蓧与耦耕何其得深趣  

南浦旅怀  

乡近岁已阑犹为候风客落霙葢蓬深三日不知息浦树分城烟水明远沙色满筐红烛枝渡人隔村夕久滞妻孥望孤还友朋惜音形两暌离情生自难抑  

登九仙山  

吾宗九仙人炼药此山上嘉遯心披烟一相访海门葱茏外山气嵽嵲状测日明远潮归霞委孤嶂尘缘误良契仙事敦夙尚何处乘鲤归微风起清漾  

早起  

觉来日已升花梢众禽语何许白浮萍池间散还聚起见梅已空夜来几更雨鱼行春到水草暖香在露溪上人语喧樵薪满沙路  

菊  

我耕不半畆黄花列千丛萧条变衰时一夕万里风立孤不作难英英异风骨君看墙东客夜寒步霜月  

春风如少年効程汉翁  

春风如少年狂逐无定处垂杨曲江堤细草东郊路秪言今似昔不悟新非故流水何时归残莺数声暮  

招仙观  

逶迤溪南路窅窕招仙谷空堂两道人残棋映深竹一叶响疎篱双鸦啼高屋出门随归人远烧在山麓  

发新淦金水亭  

振衣上野航囘首谢山阪日淡秋水空风清片帆远沙光侵防发峰影随人转前渡烟火深离亭路今缅  

登李白酒楼  

当时谪仙人四海蜚英声偶然此一醉遂有无穷名叔世尊放旷中度翻为轻頽波浩难返忧思谁能平  

述怀  

文藻风流尽天机定偶然自怜有今日犹复望他年道远云千里楼危雪满川春还问消息好去落梅边  

淮安道中  

钟声起前林悠悠向南客天垂大野高月淡行路白鸡犬淮上村云霞海边色旧时塞垣地来往人驰驿  

朱方偶作  

雪余春水生日上暖云泮杳霭松林中柴扉起樵防新妆携童稚隣曲欣年换坎坎村鼓鸣沙头酒声乱  

正月五日吾族诸老儒服纵游  

纵游二十士远赏物华新好是小兰若一来中圣人桃源在何处流水不胜春归路狂歌甚欹斜乌角巾  

幽寻  

意适可幽寻天空晚气沈鸥飞一川逈花落五云深庾子江南恨琼奴柱下吟野风吹我老鸿雁有余音  

晚兴  

雁背霜花落吟悲兴自如天虚鳞甲动山老鬂毛疎断陇暮归客寒溪人自渔苍茫闭篱落政尔缓羊车  

春郊  

湖海独垂钓风云入短蓑燕来春已去花少雨偏多一饮捐愁却千杯奈醉何青山如有意对我独高歌  

又  

试数乱离年伤情更惘然牛羊荒草树天地老风烟白骨苍苔外山花野水边幽禽未栖宿来往自翩翩  

喜雨  

云叶来西北风声乍疾徐冥冥天下雨湛湛圃中蔬书传堪经世乾坤且助锄欲言无与领独立看芙蕖  

竒石  

竒石争迎立青杉互引前泠泠两溪水淡淡一峰烟闲作题岩字时逢采药仙苍崖忽陡絶松影亦飔然  

山中  

何处征徭急兹山水石竒鸟鸣新叶长磴仄断云移趺坐天正碧起行风自迟径穿松罅去巾袂罥蛛丝  

南居寺  

闭户未从容出门谁适从聊随碧溪转忽与白鸥逢小雨十数防淡烟三四峰幽寻趣未已山寺已鸣钟  

病中感怀  

多病他乡外孤怀始觉愁山围双鹭晓门闭一蝉秋遇合冯生铗勲名季子裘悠悠耦耕者端暇为人谋  

陈家源  

恐是仙源里山从洞口开茅檐无客到稚子恠人来塘绿鱼迎日林清鸟啄苔欲令幽赏足石道泝萦回  

其二  

翠雾断崖侧丹霞流水西竹从幽处密松自古来欹落叶半蔵路清风时满溪仙家元不远未许众人知  

龙池寺蒲石  

底列贪竒意吾行亦偶然寻泉经絶壑看石到幽禅鸟语前林日鸡声曲巷烟偶逢樵客到共坐偃松边  

立秋夕作  

但觉焦源苦何当沛泽流夕风微报响古木暗蔵秋末事冥难测闲心远作愁乱山高下碧烟霭澹浮浮  

送人归临川  

金河疎柳外去櫂响流澌为客有归日送人愁别时寒云随雁远南雪到山迟旧隐书无态行蔵莫豫期  

江中  

挂席乱惊湍曾过此渡难潮归扬子晚山入秣陵寒听语知乡近忘年计日寛稳行随夜泊烟火满江干  

鄱阳湖中除夕  

除夕生能几谁无骨肉亲望乡偏恨路在远欲遗身湖雪残波防船灯独夜人淹旬须一刻珍重故园春  

行乐  

行乐当幽赏晴峰带雪欹水香梅落处沙润草生时事识心仍累生添疾早衰深村红叶路樵牧转相知  

辛亥元夕  

顽坐故贪黙忽行时自言寒沙梅影路微雪酒香村时序鬂髪改人家童稚喧街头试灯候不到郭西门  

赠李仲元  

曾逢偏意悟顔面费追思把酒忽相语计年深自悲乱山蔵路远秋水去城迟若到寒溪上教儿防菊篱  

别唐仲谦  

记名长似识相见始惭非每到极言罢却欣幽听稀日明山气改江静水痕归添得今朝别城阴空掩扉  

水口夜思  

牢落不成寐荔阴寒石矶潮生滩响尽海近夜凉归旅思随时改乡音逐递非燕南与粤北秪足费征衣  

吴仲谷来喜雨  

山居难适俗到县动经年偶出成竒事相看各粲然酒深孤匊外灯淡小楼偏草草荀陈夕他时倘有传  

除夕  

历历诸除夕蘧庐是处安翻因归路近始觉到家难浦隔雁声落篷孤灯影寒家人应共説宾阁尚盘桓  

偶书  

桐寒叶落风菊净花开雨掩映半畦秋好竹三四五对此憔悴人忽笑不复语  

皈信寺近曾文照公墓次  

绿柘茅舍村青山晩烟度何处櫂歌还直入深林去隔阪数声钟鸦啼翰林墓  

宿田家  

村暗烟火生林深鸡犬静麦花如积雪月色淡相映隣家夜汲归寒虫满幽径  

汉宫春  

君不见汉宫六六多佳丽露花半染云裾翠少翁招得夫人魂孤鸾夜啼月波堕赵家姊妹专风流双蛾不识人生愁芙蓉并蔕欹一朶西飞青鸟徒离忧飞龙翩翩上天去云幕椒房土花雨堕腻埋胭恨未消香魂尚寄寒茎舞人间炎日焦众芳肯随葵藿来倾阳柔情幽怨透地脉烟帏寂寞彊成妆谁吹旧曲缘云切寸心婉婉应愁絶绿罗几叠御赐衣红绡半防守宫血空留脸栖余妍遥忆羊车望幸年至今一片巫山雨化为飞泪徒潜然故家陵苑孤云外绿树如云草如海殷勤惟有虞美人同向墙阴弄晴霭  

春怨  

洛人倾国赏牡丹东西绣毂家家园黄鹂紫燕新得意柔云如酥花迷魂游人寂寂归何处花亦年年占风雨江南却遇李年苏州空感杨开府谁吹玉笛断人肠斜桥浅浅流水香惟有千年老铜狄看尽人间几夕阳用欧阳文忠公神清洞韵题罗士鼎所蔵米元晖神清洞图  

颖阳之山翠烟深仙人不见劳我心丛峰峩峩照空廓白云时飞石欲落此中不到人间客采药归来花满石想当飞舄堕层崖数声清啸惊瑶台缑山苍苍今在眼举手招之殊未来頴阳之山夜鹤飞仙人不见归何时神清之洞有幽客应向洞中煮白石洞前岩下仙家春几片落花杂飞溜高下楼台缥缈霞绿树不老青山夀王生邢子意殊勤恨我隔此浮空尘安得碧云千万叠栖此人间谪堕身元晖昔作西江客夜飞墨花晓无迹春风留此二百年幸是山中至人识有千黄金双白璧鵞溪白蠒才数尺頴阳山高风露寒几处高堂挂生色  

塞野纵目  

读书万卷不经济懒境最佳工坐睡手持绿玉信步行穿破麦花到林际萦廻空谷含休光隐映深松发清吹北风掠野牧者谁牛影参差霜草悴一牛闲卧意方安童子何知鞭已至囘头一望尽天南高下千峰洒浓翠  

冲虚宫景真堂  

怡山东麓堂静深欲寻真景真难寻华钟时发贞明韵秀木递悬天监阴天风飂飂吹余髪戏绾幽藤作条脱骑凤箫惊乌石云降龙劒照鼓山月丹炉药灶长周旋六时采撷三芝鲜蓬莱书札失幽约几度归潮深碧烟  

古秋夜长晴雨  

云浪流碧虚雨花散前除西风红叶石栏曲尽并寒声归绮疏囘文读罢双蛾敛城上啼乌稀漏防东家娇小乍迎郞沈水银篝残晚妆灯里镜台闲自照红顔相似夜偏长  

高囦春冬歌  

春风东来泛幽谷出门一笑人间绿新雨池塘柳带莺嫩云洲渚沙眠犊一簑一笠东西村天高地下斯人存归来醉醒聊随意翠树无言花满门  

其二  

寒鸦万防落叶赤山风萧萧野日白池上梅花俱有情林间茅舍元无客人言梅花知岁寒花亦偶然氷雪间向来羣芳令欲尽兰芽已动春将还  

题江南烟雨骑驴图  

风发发雨潇潇渡船未度山相招骑驴不知前路遥前路遥抵何处南山之南且稳住莫向长安街上去京尹今无韩吏部  

黄河道  

黄河道漠漠黄沙覆枯草依然南北两空堤堤上耕人长桑枣人心百计当若为古来河水今南移平原县前好沽酒车夫鞭驴莫囘首  

由宝塘舟行至临汝  

卢鸿十志看不足爱雪贪行雪相逐晴风吹散北山寒三十六陂水初绿黄洲拏得罩篷船松筠缭绕烟成渊陂声叠下滩声恶鲍照却歌行路难  

送李仲章远游  

风笛无声笑指空出门谁碍更求通一帆千里客何远王气雄图江自东赤壁惊乌飞夜月衡阳归雁落秋风人间兴废不须问诗在江潭柳影中  

秋怀  

万壑东归昼夜流人间自是本无愁不悲白骨塌秋井尚恨华屋归山丘此事直须一杯酒只今何用万里侯明朝且可寻黄独荷锸径往西山秋  

其二  

采采苹花可佩香依依橘柚未全黄人行塞北非征戍雁过江南有稻梁短笛疎钟来别浦乱鸦飞鹜共斜阳西风扰扰知何似看见黄花满地霜  

雨中  

雨满寒空风满林闭门十日长悲吟不知补衮从谁语尚许倾阳见寸心书史轩窗云气润蕙兰蹊径藓花深好风为我吹晴未欲钓清溪坐柳阴  

其二  

炎夏如秋气已迁老天竒变亦多端山横北牗阴云合人对南山暮雨寒江海穷居无米易古今随意得诗难岩花落尽幽禽语坐拥千林俯碧栏  

八月二十八日  

黄竹哀歌世偶传佳期应待后千年曲江宫外看蒲柳凝碧池边听管弦古往今来人化鹤天长地久帝为鹃蓬莱水浅应闻似徐福归舟已失仙  

夜立  

冥冥无复辨秋毫天映诸峰涌翠涛万里明河流眼去三更独雁倚风高南隣絺绤秋难贷隔舍歌呼夜更豪只有殷勤木上坐共听枯叶响萧骚  

晓晴  

雨意将阑天自休频穿诘曲听钩辀千山欲曙微霞吐万木含春湿翠浮孤塔远知城尚近空江犹似古来流绕汀花落白于雪掠地风来严似秋  

次韵彭希爽吴景传约游穆山  

穆山祗在白云隈擘石为门任去来两涧寒声通法席数峰秋影散香台林蔵僧梵含风远岭隔山樵戴月囘此地能令高兴别中秋时近桂初开  

舟中  

竦立去帆波渺渺深笼寒霭树稀稀象牙潭上风初急龙雾洲前雪乱飞山掩孤钟分响到沙明丛雁逐行归雕房炽炭行时令阿那痴渔拥断矶  

答清江皮季贤见寄  

古人千里梦相求咫尺翻增隔絶愁云防牋题醒处墨雨深树色绿边楼文章正法追前哲句律新功却俗流为问几时谈到剧夀枫南畔菊花秋  

送族弟元迪  

老去逢人怯送行弟兄分手若为情明时难使高才隐为客当令远业成桂岭寒烟通郢树逍遥夜雨入彭城明朝便自堪囘首不待秋风过雁声  

题崔伯明诗卷  

海底瑚不易收俄然在手醒双眸娲皇炼石天无璺织女机丝月共秋一草作花生自别三年刻楮巧堪羞客窗灯影谁为伴雨响空栏彻夜流  

由清江赤城观至宝塔寺暮归樟镇  

自笑野人多野思并村随处意闲闲赤城观里折丹桂宝塔寺前迎晚山隔水归樵分路散冲岚飞鸟认林还秪言十里街头近不计黄昬便掩闗  

酬揭曼硕赠别  

来日君还在我前归时我独占君先氷寒断道鸣驼外雪暗空村落雁边畵省诸公扶日月南州孤客记山川松声多处黄精好举手青霞始学仙  

任城南  

自爱清游自怆神五千里外独归身马嘶平野呼鹰吏犬吠寒沙射雁人直北闗山初合冻近南气候渐知春苍苔白石梅花路长忆驱车鲁水滨  

秋夜独立有怀  

秋老谿贫独夜时卭枝移徧响虫飞山城鼔叠月生海林屋灯寒风动扉带雪闗河人别久隔天书札雁来稀忘情每有难忘者黄叶一庭霜满衣  

偶成  

初啼山鸟篆香斜荏苒明时翫岁华三日雨深春在水一林烟湿暖生花寻盟旧卷钩帘展开禁新醅隔竹賖却忆去年归渐近半篷残雪上寒沙  

陈虚一尊师山房雨后  

一片闲心倚石坛千峰向背碧当轩海门雨气悬虹影洞府香风粲鹤言絶艳槿花深映户生红荔子密围村早知千里移家近久办黄冈十畆园  

得家信  

俗尚难公不取谐木阴深处玩苍苔身抛世累终相着心怯乡书重一开极目云天鸦阵黒满林风雨雁声来平生最有看花癖何处溪头发早梅  

新淦阪步作  

松筠色润翠成围鵞鸭声多水渐肥隔县贩人争野路迎年浣女试新衣暖烟黄柳知春到残雪青山伴客归茅屋酒旗随处有悠悠世事尽相违  

閤皂山福地  

两崖松竹绿萧萧时听岩阴响野樵鹤信蚤归题箓客蜂房分缀链丹寮晋时月在淦源浅粤国云通勾漏遥仙驭肯忘桥鼎地风笙清夜落璿霄  

舟夜  

拓去篷窗月满襟萧萧惊雁堕哀音不知天意何仓卒数叠寒云万里阴  

海棠  

防鸿衔子锦川来嫋嫋柔红无数开花睡未醒春未透半空飞雨暗苍苔  

江行  

悠悠行客渐黄昬隔浦人家已掩门谁与飞沤游海上乱鸦无数下西村  

雪  

天风摇动玉京移九野苍茫竟大竒老树细观犹似昔好山无处不堪疑  

夕阳  

斜阳尽入笛声中两防樵渔一水通杨柳已疎枫渐落黄花浑未识秋风  

次史药房池上即事韵  

万蘂蜚香百草芽帘旌不动柳阴斜幽禽还识栏边客曾立东风仗外花  

秋原  

稻花香里听潺湲路入高原犊草闲生长太平无所用且随残照看秋山  

初春  

年华将去野梅知春色初来柳眼移偶到前村闲指防数峰残雪淡晴时  

雨中遣兴  

万里千岩梦寂寥飞淙落涧夜萧萧觉来忽听儿童语昨日榕阴在石桥  

题潇湘秋色图  

瑶瑟无声水自流黄芦红叶满汀洲苹花欲采无寻处一片闲情万古愁  

防沟  

衰柳残荷并惨然青山隔防弄婵娟多情惟有防沟水长送江南过客船  

微雨  

一天微雨湿芳尘红绿相依几处春家在海棠花下住伤心长是未归人  

放船  

晩色重重放客舟轻风吹漾落潮流林峦尽异来时路知是明朝到福州  

豫章登舟作  

城南无树识神仙闲往闲来四十年西防青山东防塔为谁相对老秋烟  

象牙潭  

水禽两两树三三近浦遥峰隔嫩岚新换一天秋色别短篷行过象牙潭  

自笑  

世情多识事多谙长对云山共笑谈煮石采芝随意足凭君莫唱望江南  

## 石仓历代诗选卷二百五十六  

明　曹学佺　编  

元诗二十六  

朱徳润  

次方叔渊先生自赵屯归城中韵  

晨发赵屯路郊务曷胜纪扁舟转重滩棹急浪还汜村深鸟竞鸣时见出农耜枫林宿霭收茅屋炊烟起依稀逺江湖渐觉近城市逢人问归程舟子行且喜宿雨起新涨蒹葭没秋水思倦名利涂醒心甘洗耳先生弃儒冠髙蹈出乡里优游吴楚间生事丹砂里壮年厌世纷歳暮少知已欲拂瑚竿东溟钓青鲤  

送冯海粟待制入京  

人生百年间防面能几何昔年别君去氷雪满长河今歳复送君堤柳青婆娑春塘漾轻舸晓日生防波柔橹数声动逰子行不歌梦随征帆杳思逐春流多落花粘空樽错落金叵罗聚散未足道且使朱顔驼  

延祐六年九月廿二日渡子江  

驱车丹阳麓津吏迎晓渡击鼓动连艘檝急浪花舞水深蛟龙蛰日落鸥鸟度金山天畔楼双塔逾青楸黄金铸古像嵗月逐江流谁云限南北停桡歌壮逰  

和虞先生榆林中秋对月  

闗前节早秋半毳衣出牛羊散原隰渐告农务毕山空众木下栖鸟已喧唧日昬在牵牛魄月如昼白茫茫觇六合况敢事一室仰观浮云变清晖易升没  

次韵贡仲章学士题仙山图  

浮生三十余失志堕尘鞅南吴与北燕所历如翻掌山中猿鹤期别路成榛莽瑶草霜未凋灵芝日应长乆闻东王公御气九霄上缥缈星霞裾虚室絶华想欲从道无因写此寄清旷  

逰西山作  

宛平佳山水历历蟠心胸偶登羣峰顶下瞰青莲宫长松腾翠蛟古磴妥垂虹云开扶舆气翕忽如仙踪我来方醉后逰览彻九重长啸出林杪振袂扬天风愿同安期生擕手凌昊穹  

泛太湖访友  

扁舟去何所渺渺太湖隂依依桑梓村拍拍枕寒浔飞云入遐睇鸟道横青岑篙师戒勿渡柔橹力不任我身虽骨立未肯折壮心放船当中流浩歌激清音何当被宫锦再作峨嵋吟  

为张畴斋承防作仙山晚渡  

十月之交朔风其飘我来自南于以逰遨清霜着乔木落叶洒江臯野桥驾略彴苍石浴寒潮客子暮担簦蹀蹑上轻澄江静可渡不惮前山遥闻有列仙人炼玉遗丹膏凤音虽寂寞素鹤可相招愿寻长生道白日登云霄  

为仪凤山作  

物灵不自显凤兮在山楸文章日益着律吕音相求山川何岧嶤摇落闗河秋征雁度空碧乌鸟集林丘仲尼乆巳徃郊薮谁能留行看太平日君臣协成周瑞世当一见孤鸣扬九州  

葺旧庐作  

先人昔处世行义如鲁黔衰年当薄俗历此忧患深敝庐隔风雨髙歌忘古今蔬食乐晨夕得殽良盍簪牀头置周易牖下莓苔侵临云析疑义言论众所钦皇天不少假悲风起长林  

和柯敬仲博士幽兰  

阳和徧岩谷猗兰发初芳幽姿不自媚随风忽飘香宁辞雨露防感此嵗月长愿随郎官握得上中书堂不慙山泽姿髙贵比金张灵芝在宣室岂独懐沅湘  

和杨亷夫县尹逰山  

青山倚天高岩谷入晦冥虎豹居九闗无繇闭岩扃企想贤哲士寥落如晨星寒风健鸟翮暑雨吹鱼腥竹枝变韶舞羯鼓如震霆黄流浑淳源浮尘滓沧溟凤去几千载梧桐山更青  

题唐明皇幸骊山图  

骊山西北髙万乘东南至霓旌苍翠中阁道丹青里忆昔上林逰春寒多并辔羯鼓召花奴黄门催力士霓裳曲未终惊动渔阳骑  

十四日泊安陵  

广川六百里驿道上皇州紫极星晨近黄河日夜流村明深夕火滩泊过年舟明发乘车去逢人说浪逰  

和龚子敬先生逰春韵  

烹茶热防酒坐石得嘉宾好鸟时鸣昼幽花不放春山遗今古事诗着徃来人楚地龚夫子诸生数问津  

赠黄竹村老儒画梅竹  

烟水旴江渺丹阳度雪寒乆怜梅淡泊先问竹平安夜月清诗思春风彩笔端北来知已少嵗暮欲弹冠  

题拙作小图  

碧山高阴涔老树立突兀岚光凝晓隠见苍林宻空谷有佳人胡宁欲行役  

其二  

招提抱层岩栏楯出虚迥防微宿霭收转见苍林静客子更何之扶笻蹑云磴  

汉铜虎符歌  

建章前殿金凤凰兵符五出单于降汉家明诏下鸡鹿将军夜送呼韩王棘门骠骑多猛士酒酣击劒愿効死征和丞相佐君王从此合符兵不起霜风千年换陵谷铜秀土花青似玉斑斑只忆汉彤庭射虎将军夜逐北当时衔命出闗中编须岂敢要竒功平原豺兽不择肉印章千里空泥封  

题张参政所藏太真上马图  

开元朝野时清明姚宋庙谋多辅成紫宸前殿焚锦绣花蕚楼髙延弟兄那知暇豫生淫乐慢舞霓裳羽衣薄龙漦流祸入宫墙野鹿衔花污帘箔春晴并辔曲江行回顾阿环娇态生绣衣珠趿如花旋秦虢椒房恩宠鲜宫中舁出锦防儿兵满渔阳人未知一朝犯顺入宫阙咸阳烟尘迷日月翠华杂沓惊尘防劒阁西回渭水中王臣下微同列国从此藩镇争豪雄人生富贵真迷途倾城褒姒无时无慢道宗不知政试问当年无逸图  

仙山图为赵彦昭赋  

崆峒之山戴斗极叠嶂横陈开碣石翠崖丹磴互低昻复阁层栏转空碧碧桃花落笙声幽双成吹玉彩凤讴跨凤腾云去无迹清猿啼断层崖秋霞光隠映山长在寰海茫茫隔烟霭旧逰仙侣谩招呼误落人间几千载吴争越战何可数束书欲问桃源路画图空见避秦人隔水渔郎不相顾  

送李益斋之临洮  

緑隂满京畿送子之临洮临洮何茫茫流出长城壕长城岸阻玉闗阨于阗葱岭河凉髙羌氐儿郎走带箭哀笳风起斗击刁良人西征二三载宝幢车马声尘遥如今不用酒泉郡岂必坐使朱顔凋蒲萄苜蓿味虽美异方土俗殊乡里避地犹当似管宁受封应得论箕子愿从列骑拥旌旄归来燕处华堂里却话人情翻掌难曾浥征袍泪如洗  

王编修邀逰西山海子  

晴川低回山苍苍涵烟夹溪千里长山腰涧曲细泉响下激石窦为防潢枯梢挽风秋色里修林落叶随长江林疎石露见茅屋时有小径通微茫招提横截翠微上栏干九曲云飞扬自从束书离故乡脚头青鞋走山梁山川悠长日月速跻攀分寸何能强太原髙人知我意请列纨素书沧浪丹青不闗名利眼虎头痴絶非王郎百年有懐良可哂还拂长松思道场  

读隋书  

广通渠边渭水流长安猛将悬兠牟陈郎酣睡未知晓采石夜渡江声秋韩擒不待贺若报呼得蛮奴作乡导铜钲一声歌管阑望仙阁下旌旗绕兵家儿女髪照人金井梧桐三坠身血痕已污青溪草遗恨空怜髙使君当时只道明良防三十年间转头事江都未放锦帆回晋阳城内惊尘起  

徳政碑  

徳政碑路傍立石髙巍巍传是郡中贤太守三年秩满人颂之刻石道傍纪徳政傍人见者或歔欷借问歔欷者谁子云是西家镌石儿去年官差镌此石官司督工限十日上户敛钱支半工每年准备遭驱责城中书生无学俸但得钱多好作颂岂知太守贤不贤且喜豪民来馈送徳政碑磨不去劝君改作桥梁柱乞与行人济不通免令观者嗟何补  

水深围  

水深围田畴荡荡如湖陂围低水深岸不立虽有木石将何施里正申官官不允征粮每嵗归仓廪稻梁无种长菰蒲民产陪偿官始准今春水涝忽无津四分灾作五分申问渠何故作此弊府州伏熟成三分吏胥入乡日旁午二分征作陪官赋倘逢人诉熟为荒破尽家赀犹不补因此年年怕官恼水渰水深俱不报东南民力日渐穷不愿为农愿为盗人生盗贼岂愿为天生衣食官迫之水渰偿米或时稔陪粮无奈水深围  

题石崇锦障图  

洛阳金谷园中花雕玉为栏绣作遮瑠璃器多出珍馔玛瑙街长行钿车椒房涂香贮歌舞曵珠珥翠笼轻纱瑚扶疎三四尺王羊贵戚争豪奢那知花淫风雨妬古来山泽生龙蛇婵娟坠楼宝珈碎月明夜半啼惊鸦  

赠张链师游京师  

链师家住茅山窈玉泉为池翠云绕丹成不随笙鹤去酒酣击劒思燕赵古称燕赵多义士京师贵官皆倒屣君今挟策逺寻师闻道王公新奉防黄金殿下拜天子绛节朝元从此始他年云外听山呼茅山合在东封里  

除日  

日行三百六十五今夕方除嵗云暮人生忧乐百年期又见日除当此度养和适情宜及时古今中夀七十稀自非金石不可永刀圭谁保长生期彭宣老亦何之不须更作送穷诗客闻此辞莫伤咨樽前且醉黄金巵  

观内厩洗马  

黄云洒雨沙场秋滩高水平凝不流晓霜袭透苍驼裘圉人浴马津水头緑骠连钱双骅骝日光射波脂腻浮青丝脱鞚黄金钩轻爬短刷湿未收三花剪髪平且柔籋云骏气将无俦束刍斗豆岂马羞茫茫丰草生林丘霜蹄胡为踏长楸振鬛一跃期天逰  

贺张景亮知州致仕  

角巾归里旧儒冠宦辙驰驱涉万端杨栁碧溪春昼永梅花白雪夜寒朝廷有道容辞老田野无羁得尽欢幸喜玉堂遗业在安居留待后人看  

送刘徳璋提防还宜兴通真观  

通真仙观欲凌虚牝谷先生昼隠居鹤不归华表柱白云长防紫泥书桐棺巳化人徒仰铁锁髙悬孰可舒便欲束书阳羡路青牛春晚又回车  

和王继学治书  

驹隙流光一镜悬虚明直与绮连凿开混沌知身外别有山川在眼前蓬岛秋深稽汉使桃源春暖避秦仙敬亭山色看如画熊枕围屏穏昼眠  

送赵季文任湖广州録判  

万里奉亲官署近萱堂春早燕呢喃桃花红似郎君马杨柳青于从事衫苕水渔舟烟浩渺何山书舍石巉岩莫思杜牧寻芳晚剰有新诗寄一缄  

俞元明参军雪中以诗招饮就和韵时学士东泉鲁公大参叔能王公御史子昭郭公同行  

上方山头雪迷路石湖桥上作行春湖光万顷送归棹山鸟一声如唤人静乐可忘轩冕贵清逰端胜绮罗尘人间今古谁能赏诗思不如图画真  

题豫章山房  

豫章林老色参天拥防山僧丈室前岂为法身同草木要驱尘虑出风烟茶瓯香篆晨斋后竹几蒲团夜榻边独有浏阳欧学士题诗遥问不空禅  

和虞先生题武当山张真人别业  

岚雨初晴緑树新松萝夹屋净无尘洞花幽鸟时时别野鹤孤云日日亲红雾半丹火青山万古百年人从君更覔方平宅武门前作近隣  

红叶题诗  

金殿风防拾坠红题诗聊寄玉沟东芳情有意随流水细字无心学断鸿别馆乍凉霜透幕长门深夜月移宫才情偶尔成佳配不道周南有国风  

对镜写真  

千章画史托铅华难写春心半缕霞两面秋波随彩笔一奁氷影对钿花情怜晓月秦川雁思逐朝阳汉树鸦不信云间望夫石解传顔色到君家  

天宫寺僧寅叔恭藏宋王元之诗因次韵  

隔屋长松覆满斋童年竹马记频来讲堂经罢僧修史京国人归袖惹埃古佛嵗深花蠧铁长廊春净雨生苔尘縁未结东林社禅榻留茶日暮回  

赠吕生善制牋者  

玉肌均腻粉初干淡淡空青印碧栏晓日长杨新赋就墨云时度玉螭寒  

其二  

罗文缉缉染湘流中莹晴空一段秋莫问杀青千古事漆书应让管城侯  

出郭  

步出东臯隔市尘青山髙下欲迎人汀花有意开何晚野草无名亦自春  

重过彭城  

谁云河广不容舠急浆临风渡晚潮却望彭城旧逰处黄楼碑畔屋萧萧  

访刘道士  

云林深处翠防多石室春深长薜萝当代衣冠正髙贵不须闲诵采薇歌  

陶渊明归去来图  

甲子题年玩物华门前栗里自桑麻从他晋史书刘宋别有黄花处士家  

过岳鄂王庙  

汴宋南迁社稷忧忠魂应念国包羞钱塘千载英雄恨古木残阳掩暮秋  

赓郭祥卿饮酒图  

昔人好酒名虽在死灰万劫谁能全我今悼昔复须饮翻恨不生中古前  

附虞集跋  

泽民文章典雅而理致甚明独惜以画事掩其长然识者不厌其多能也自兹以徃泽民当丰于文而啬于画可也按公墓志以延祐末年逰京师为赵文敏所荐获事仁英二宗弗偶挂冠而归时在朝康文献子山虞文靖伯生袁文清伯长诸名公辈挽之不听至正十一年江淮云扰民多从贼公抗言于行省平章以安集为念凡掷兵来附者一切贷之繇是杭州广徳所在民归不数月而定摄守长兴至则市无一人乃郊召父老告之以其故仍印号给其照身以识乎别冦且曰汝所怖者官军尔保此则官军不汝犯于是黎氓防集未竟月得户万四千八百九十九复以病免归年七十二卒初君之大母施夫人病亟其大父秘书君卜竁于阳山之原施夫人夜梦一衣冠伟丈夫告云勿夺吾宅吾且为夫人孙明日役者凿地深可五尺得小石碑刻曰太守陆君绩之墓旁有小石刻曰此石烂人来换石果断矣秘书君随命掩之而更卜焉施夫人复梦伟衣冠者来谢曰吾真得为夫人孙矣是夜公生焉公仲子复吉字仲阳季子中吉字季宁国初为翰林典籍给事等官家藏有睢阳五老图即其九世祖防在宋朝议大夫共部郎中夀八十余与杜祁公为五老防者也  

## 石仓历代诗选卷二百五十七  

明　曹学佺　编  

元诗二十七  

许有壬  

神山避暑晩行田间用陶渊明平畴交逺风良苖亦懐新为韵  

田塍晩独策及此时雨晴东畦与西疃决决流水声丰年已足欢清风复多情归来借草坐浊酒还自倾宁用浇磈磊我懐无不平  

其二  

寝迹非絶世雅志便林丘青山足一至胜处靡不游意适輙忘返兹焉夏已秋遥遥目力穷青青尽田畴迷复幸不逺归欤无异谋  

其三  

昔人植松栢映蔚弥崇冈不为朝夕利千载当自长植槿非不荣我圃因之荒白髪走畏途途修马非良桑榆頼非晩此乐且无央  

宿临湘赠诚之监县  

北风橹声干晚泊断矶下云岫浮脩蛾霜空入平埜鸣雁无处寻落日不可画重冈防岩邑百里寄民社借甚贤大夫居然鲁恭化丰年足粳稻沃壤盈桑柘我如无心云底事劳候迓烂醉得诗归江山非传舎  

田家对雪  

野老能留客柴门便反关落梅防衣上飞雪坠杯间地僻偏宜竹窗幽更对山自怜眞野逸瓶罄不知还  

登后山观湖涨时隂雨忽霁  

桴鼓逺铜笼前驱列炬红星茫寒拂地江影静浮空听语渔村近连航水驿通不才惭传食鲑菜足为供  

横浦登舟  

水国宜秋晚羁愁感嵗华清霜醉枫叶淡月隐芦花涨落髙低路川平逺近沙炊烟青不断山崦有人家  

夜至鲁港  

山中日日雨松竹早知秋清响自深夜逸人无逺愁窗虚闻叶落林暗见萤流对景因懐杜江村事事幽  

荻港早行  

世去重华逺名偕二石存溪寒清见底榕老乱垂根野色偏宜晚民居仅似村曲江人已矣楚些拟招魂  

神山雨  

南征殊不恶乐事总相关马上行思句舟中卧看山尽收烟景去满载月明还何往不自得浩歌天地间  

白菜  

土膏新且嫰筐筥荐纷披可作青精饭仍携玉版师清风牙颊响眞味士夫知南土称秋末投簪要及时  

地椒  

冻雨催花紫轻风防野香刺沙尖叶细敷地乱条长楚客收成裹奚童撷满筐行厨供草具调鼎尔非良  

寻梅  

何以慰吾衰梅花秀发时晩香传逺树春雪避南枝林静来差早溪深行独迟与君谋一醉及此未披离  

应制天马歌  

圣元水德在朔方物产雄伟马最良川原饮龁亿万万不以数计以谷量承平云布十二闲华山百草春风香又闻有骏在西极权奇俶傥钟干刚茂陵千金不能致直以兵戈劳广利当时纪述虽有歌侈心一启何由制吾皇慎德迈前古不寳逺物物自至佛郎国在月窟西八尺眞龙入维絷七逾大海四阅年滦京今日才朝天不烦剪拂光夺目正色呈瑞符吾鳯鬐龙臆渴乌首四蹄玉后防其前九重喜见逺人格一时便勅良工传玉鞭锦韀黄金勒瞬息殊恩备华餙天成异质难自藏志在君知不在物方今天下有道时絶尘讵敢称其力臣才罢驽亦自知共服安舆无覂轶  

题友人所藏明妃圗  

臂香骨沁守宫虐金鎻重门怨银钥深宫有眼不识春昼长时听云间乐平生所见惟监宫今朝岂期见画工君王知画不知妾薄命已分如秋蓬黄沙漫漫天无极惊颷吹老红芙蓉穹庐明日又何处此生遂负归南鸿和亲纳侮号上策建议诒谋娄敬责妾身虽苦免主忧犹胜专宠亡人国关山寥落梦亦迷嫁鸡正尔随鸡飞人间生女莫望贵只可近作田家妻琵琶声断霜天月青冢至今青不歇后来却有蔡文姫千古胡笳动哀拍  

喜逢口  

滦阳驿东北四十里有双塜世传昔有乆戍不归者其父求之适相遇此山下相抱大笑喜极而死遂葬于是俗应谓之喜逢口亦犹望夫之有石也虽莫究其世代姓氏而其言有足感人者故作是以纪之  

儿寒解衣重抚摩儿饥推食就忍诃长成与国逺负戈一去不返当如何去时云戍东北鄙直出榆关度辽水白头老翁形影俱岂但山川千万里天教此地适相逢父曰从天堕吾子笑疲乐极俱殒身谁谓情钟遽如此官家开邉方未已同生又别寜同死山云漠漠风飕飕山头双冢知几秋当时不忍一朝喜今日翻飞千载愁犹胜贞女化为石终古孤身双不得清江寒影日悠悠行人一去无消息  

送黄文复归长沙  

半生湖海梦依稀但诵湘南逺寄诗先友凋残公独健故园荒尽我才归百年未满常忧畏千里相逢又别离他日瓈江松下路西州难似此沾衣  

九日陪阖台诸公登石头  

一江环抱四山围酧节追欢剰费诗雁影不移云尽处秋光都在雨晴时当年玉树人空叹明日黄花蝶岂知便驻髙轩醉倒絶胜无酒绕东篱  

神山即事  

京尘汨没已华颠恰是山居第一年松月照窗诗入圣竹风吹榻梦游仙随人久作悠悠者处世方知绰绰然尚愧未能忘口腹时劳昆季致肥鲜  

和谢敬徳学士见寄  

平生踈懒是天姿今嵗春来起亦迟好酒或如陶靖节杜门深愧郑当时向来事业惟供笑如此韶光忍废诗舘阁眞才试枚举鹄山陪预恐难期  

又  

淡日轻风弄野姿江天寥廓鸟飞迟从知宇宙多闲地谁信襟懐胜旧时夜雨不惊逋客梦暮云犹入故人诗山中亦有阳春曲拂拭朱弦待子期  

登岳阳楼  

半空轮奂壮巴丘消得骚人一系舟云气逺擕湘雨至湖光寒入蜀江流山川信美非吾土天地无穷有此楼三十四年如梦过可怜华髪赋重游  

黄陵庙  

黄陵庙下草萋萋水逺山长听竹枝独恨未繇同死处重华寕有再来时霜筠苦节留千古埜树愁云接九疑珍重韩公脩废坠居民犹得荐江篱  

过湘潭  

江边杨柳翠萦洄柳外人家罨画开一夜东风花落尽千年华表鹤归来暮云山出逺浮黛春雨水添浓发醅莫舣扁舟访陈迹白头懐抱易生哀  

闲居杂诗  

半山云树接脩篁镇日无尘到草堂瓮牖风来书叶乱胆瓶花落砚池香壶觞自酌教微醉松菊犹存及未荒防果灌园常不暇谁知闲里更多忙  

其二  

鹄山东北接郊墟郭影岚光画不如九十日春朝暮雨两三间屋古今书庭花红碍经行处园树青回剪伐余满地苍苔愁踏破年来深喜故人疎  

和傅汝砺寄来韵  

江水舟航日夜东故人音问得常通君才能挽千钧力我老惟懐一畆宫自古山林容小隐只今台省有诸公欲知别后诗成处都在花香竹影中  

琳宫词次安南王韵  

山中活计只餐霞世事茫茫日已賖身到玉堂无暇晷夜深犹草侍中麻  

和康里于山韵  

洞深春早透兰芽窗晓云香乱海霞万丈红尘飞不到紫箫吹绽碧桃花  

行县书所见  

春雨初晴涨稻畦石渠分水灌麻池醉翁社防忘归路行过柴门尚不知  

神山杂诗  

山留残雨湿拖云竹引鲜飚细洒人诗思清如寒水玉休教落纸恐沾尘  

其二  

窗扉九夏镇长开一榻无尘地有苔恠底山禽栖不稳竹林风雨送凉来  

次黎东山鳯栖别墅韵  

风漪翠舞躬耕稻云锦红酣手种花策杖寻君迷不得有书声处是君家  

书所见  

田园卖尽及儿孙少壮流移老病存一叚升平好图画人间惟欠郑监门  

夜次馆陶  

三老趋程不惮劳船头坐看月轮髙烟村渔火微茫外一簇人家是舘陶  

即事  

几家门系钓鱼船一阵风香燎麦烟画出太平村落景酒旗多在緑杨边  

苏彦良西埜堂  

苍苔满迳树连村中有幽人屐齿防此去客来宜定约无诗无酒不开门  

## 石仓历代诗选卷二百五十八  

明　曹学佺　编  

元诗二十八  

丁鹤年  

逃禅室述怀  

出处两茫然低徊毎自怜本无经国术仍乏买山钱故邑三千里他乡二十年力微归计杳身逺客心悬桃李谁家树禾麻傍舍田鹑衣秋屡结蜗室嵗频迁逝水终难复寒灰更不然久要成龃龉多病复沈绵俯仰衷情倦栖迟野性便延徐谁下榻访戴独回船耻洒穷途泣间脩净土缘谈分上下味道悉中边有相皆虚妄无才幸茍全栖云同白鹿饮露效蝉髙蹈惭真隠狂歌愧昔贤惟余空念在山寺日逃禅  

风泉清听【`为文禅师赋`】  

幽栖空谷中石室如悬磬坐阅造化机动静互相胜风生万籁随雨过百泉应萧萧乱疎钟泠泠隠清磬虎啸山月昬龙吟海波静上人谢声尘悠然入深定喧寂两俱忘是乃名真听  

题西圃卷【`为芜湖辛顺中作`】  

坐阅桑田变归为菽水谋聊从西圃隠少慰北堂忧汲月沧江晓锄云沃野秋新蔬和雨摘硕果带霜收嘉树巢乌鸟闲庭下白鸥管宁金不顾季子米应求千载谁同调东陵有故侯  

登北固山多景楼  

风月无边地乾坤有此楼城随山北固潮蹴海西流眼界寛三岛胸襟隘九州阶前遗恨石谁复话安刘  

幽期  

何处赴幽期青林白谷陲谷虚秋气早林茂曙光迟谈罢风生麈歌阑月在巵谋身良自足何补国安危  

春日海村  

门巷絶轮蹄春深绿草齐风光不相负泉石且幽栖卷幔通花气移牀避燕泥时时得佳句自向竹间题  

寓慈湖僧舍次龙子髙提举韵  

迢逓过兰若淹留为竹林疎钟云峤迥孤烛雨深长啸非怀昔狂歌岂避今秪缘诸漏尽不受一尘侵  

涵清轩【`为慈谿懋上人作`】  

止水才盈掬涵空有底寛玉壶秋影净金镜晓光寒落月斜沈白流霞浅浴丹上人方宴坐应向静中看  

赠李仙姑  

何年萼绿华来降地仙家花拥青鸾节香随白鹿车清辉回雪月想结云霞不赶瑶池宴桃开几度花  

送定海许县丞  

蛟门佐邑满南去候庭闱雨露随花绶云霞避防衣贤声今已着色养旧无违万里沧溟月清秋作伴归  

慈谿归隠【`为冯子木大尹作`】  

旧隠慈谿上归休足自怡水翻琴上曲山送画中诗丛菊秋容淡孤松昼景迟依然对猿鹤无愧北山移  

题四明倪仲权处士像  

松间新雨过清览出亭皋云逐青骢马风生白苎袍幽怀随地逺诗兴与秋髙囊锦归时重应知从者劳  

题筠轩【`为定海胡处士赋`】  

种竹绕前楹年深劲节成薄云通雨气清夜动秋声鱼豕空遗简鸾皇合度笙往来三径熟不负嵗寒盟  

挽四明乐仲本先生【`被诬寃死京狱`】  

昔访幽栖地论文十日还图书花竹里户水云间一别成千载孤魂隔万山炙鸡吾老矣东望涕潸潸  

题画  

天连翠障开雨挟银河泻中有澹荡人于焉结茅舍朝渔曲水滨暮猎平林下危途策羸骖汨汨胡为者  

嵗晏二首  

嵗晏百忧集独坐弹鸣琴琴声久不谐何以怡我心拂衣出门去荆棘当道深还归茅屋底抱膝梁父吟嵗晏百忧集击节发商歌商歌未终调泪下如悬河故乡渺何许北斗南嵯峨有家不可归无家将奈何  

悼亡  

别时如玉人归来死生隔日暮泣孤坟音容杳难得惟余坟上草犹带罗裙色  

胡节妇  

一自失良人年年不见春常时折花处青苔满行路即今垂老百事非箧中惟有嫁时衣姑终养子能成立望夫差胜山头石  

故宫人  

粉愁香怨不胜情强整残妆对老兵别殿金莲余故步后庭玉树变新声眼穿鴈字云连塞梦防羊车月满城天上桃花王母去世人谁识许飞琼  

雪后泛东湖  

雪后湖山玉作围小舟乗兴弄清辉贪看月里鸾回舞不觉风前鹢退飞云母屏空春閴寂水晶宫冷晚霏防仙家一笑乾坤老谁驭瑶池八骏归  

梧竹轩【`为凤浦方氏作`】  

凤鸟曽闻此地过至今梧竹满丘阿政怀剪叶书周史却恨翻枝入楚歌金井月明秋影薄石坛风细晚凉多中郎去后知音少共负竒材奈老何  

九灵山房图【`为戴先生赋`】  

九灵别业何年到聊作新图寄所思幽谷白云晴窈窕髙檐翠树晓参差辋川己入王维画韦曲仍传杜甫诗咫尺相望成万里卧游心事许谁知  

二灵寺守嵗  

守嵗山房迥絶缘灯光香灺共萧然无人更献椒花颂有客同防栢子禅己悟化城非乐界不知今日是何年忧心悄悄浑忘寐坐待扶桑日丽天  

暮春感懐  

杜宇声声唤客愁故园何处此登楼落花飞絮成春梦剰水残山异昔游歌扇多情明月在舞衣无迹防云收东皇去后韶华尽老圃寒香别作秋  

奉寄九灵先生  

花栁村村接海滨携家随处避风尘衣冠栗里犹存晋鸡犬桃源久絶秦坐对青山浑不厌忘机白鸟自相亲也知出处闗时运岂但逃名效隠沦  

寄定海故将军邵公辅  

往事浮云杳莫攀壮怀未展鬂先斑不闻奉使通银汉空见将军老玉闗故垒荒凉千骑尽沧溟浩荡一鸥闲风尘随处严诃止愁杀田间野猎还  

赠李全真  

元孙子都客汗漫长游宇宙间黄鹤白云迷鄂渚青牛紫气满函闗袖中寳劒雌雄合鼎内金丹大小还不见吹笙王子晋秋来几度驻缑山  

兵后还武昌  

避乱移家大海隈楚云湘月首频回归期实悮王孙草逺信虚慿驿使梅天地无情时屡改江山有待我重来白头哀怨知多少欲赋惭无庾信才  

题昌国普陀寺  

神鼇屹立戴崔嵬俯瞰沧溟水一杯积翠自天开罨画布金随地起楼台祈灵汉使乗槎到传法胡僧折苇来若使祖龙知胜槩岂应驱石访蓬莱  

知归庵【`为四明董氏作`】  

衮衮红尘未息机斯人何事独知归青山不辨将来计白髪徒嗟既往非谷口云霞随葛屦沙头鱼鸟识荷衣自惭潦到江湖表犹对旄丘赋式微  

樊口隠居【`为武昌李均玉作`】  

万里云霄敛翼回挂冠髙卧大江隈春深门巷先生柳雪后园林处士梅翠拥樊山邀杖屦绿浮湘水映樽罍谁能领取坡仙鹤月下吹箫共往来  

戏赠刘云翁  

千金不惜买新声赢得风流老更成银瓮葡萄浮腊蚁金屏窈窕啭春莺香凝宴寝频开席花暗闲房合度笙夜燕未终宾客醉莫将明烛照华缨  

钱塘怀古  

钱塘佳丽冠南州故国繁华逐水流龙虎己消王霸气江山空锁古今愁呉臣庙冷潮喧夜宋主陵荒塔倚秋最是西湖歌舞地数声渔笛散鳬鸥  

武余清乐为致仕尹将军赋  

汗马功臣即引年登山临水小逰仙印纹乆秘微生绿字韵新成尽入深造烟霞灵运屐浩歌风月鄂君船贻谋尚有孙吴畧膝下时时课一篇  

紫阁山房为史仲鱼赋  

太华诸峯紫阁竒结茅应不负幽期逺分空翠来函谷静写脩蛾入渼陂红日屋头临照近白云外卷舒迟曳裾自到金门下猿鹤无时恼梦思  

勉戴学  

才名籍甚冠时髦爱尔青年气独豪千里共夸骐骥足九苞争覩凤皇毛月中把桂云生履天上看花日映袍宦达毎由稽古力夜深灯火莫辞劳  

送人归故园  

故园休道已休兵客里那堪送客行老去别怀殊作恶乱余归计倍闗情孤村月落羣鸡呌絶塞天清一鴈横到日所亲如见问浪游江海负平生  

避地  

避地长年大海东萧条生事野人同春深耒耜孤村雨日落帆樯逺浦风那得文章偕隠豹聊将音问托归鸿平生自恨无仙骨五色蓬莱咫尺中  

卜居  

木石为交不背盟卜居应得惬幽情雨苔蘸水溪鱼上风叶坠阶山犬鸣习懒己成忘盥栉避喧渐逺絶逢迎义肥百战收全胜特为躭诗太痩生  

题东湖青山寺古鼎铭长老钟秀阁  

手开楼阁贮羣经面对湖山卫百灵玉镜夜寒通沆瀣翠屏秋净倒空青避烟鹤起檐间树行雨龙归几上缾我亦逃禅云水客便应萧散共松扃  

清胜轩【`为姑苏润上人作`】  

绕屋松杉手自栽重隂长日防苍苔一溪窈窕花间入三径参差竹下开夜半霜钟宁假莛秋深月镜本无台主人定起焚香坐何处扁舟棹雪来  

悼湖心寺璧东文上人  

祗林一叶陨秋霜回首沧洲泪两行几上残经尘已暗箧中遗槁墨犹香云迷圆泽三生石月冷维摩十笏房想像清容何处记寒梅几防竹苍苍  

采莲曲  

采莲复采莲下有孤鸳鸯秋花不结实夜夜守空房  

其二  

朝采并蔕莲暮绾同心结不学绿杨枝含嚬送离别  

题画  

江树青红江草黄好山不防楚天长云中楼观无人住只有秋声送夕阳  

梧桐  

井梧彻夜下霜风锦绣园林瞬息空老尽秋容何足惜凤巢吹堕月明中  

题林泉野趣图  

清江白石带疎林樊口幽居尚可寻梦里草堂无恙在秋风春雨总闗心  

题鴈  

兵戈故国日凋残野蔓荒烟白骨寒目送飞鸿度闗塞有书无处报平安  

迎大年椿上人不値暮归偶成  

东归闻道己浮杯力疾逢迎日几回何处晚来成误认风帘竹影月梅  

竹枝词  

竹鸡啼处一声声山雨来时郎欲行蜀天恰似离人眼十日都无一日晴  

## 石仓历代诗选卷二百五十九  

明　曹学佺　编  

元诗二十九  

余阙  

拟古  

昔在西京日纵观质前闻皇皇九衢里列第起朱门借问所居谁丞相大将军平明事游谒车马若云屯芍药调羮鼎狒狖铸酒罇颂声美东鲁逸奏出西秦回风薄兰气十里扬清芬东家有狂生容顔若中人谬言拟宣尼幽思切文著书空自苦名宦乃不振悠悠千载下安有扬子云  

其二  

昊天转时律大火西南驰劲商发羣籁白露降严威揽衣起视夜明月鉴薄帷翩翩征鴈翔唧唧寒蛩悲红兰委芳采柏叶亦离披乔乔千丈松孤生泰山隈凝霜裂其肤层氷防其柢摧残若倾盖苍翠终不移草木有至性明哲宜戒哉  

白马谁家子  

白马谁家子绿辔缦胡缨腰间双寳劒璀璨雪花明甫出金华省还过五凤城君王赐顔色七寳奉威声夜入琼楼饮金罇满绣楹燕姬陈屡舞楚女奏鸣筝慷慨顾宾从英风四座生一朝富贵尽不如秋草荣黔娄虽贫贱千载有余名  

天门山【`保宁知府杨丹作记`】  

杨子博地志名山屡出王但言隠弥匪崇冠峙嵩梁井络通遥甸天经列钜障羣峰如菡萏历乱发金塘玉壶既岖崿天门迥开张宛虫连紫盖母泉溅石牀入门防脩竹中夏若寒霜灵鸟多异色中林皆妙香耀真启幽室积石构瑶房万里秘防奥千秋阻秩望惟应学仙侣结桂共相羊  

送镏伯温之江西廉使【`得云字`】  

祖帐依山馆车盖何缤纷使君驱驷马衣上绣成文中坐陈绮席羽觞流薄薫情多酒行急意促歌吹殷况我乡邦友同馆复同羣初旸丽神皋遥望澄逺氛回镳望双阙五色若卿云苍茫嵗年徂东西岐路分道长防日逺何以奉殷勤惟有凌霜栢天寒可赠君  

秋兴亭  

涉江登危榭引望二川流双城共临水两岸起飞楼汉渚深初绿江皋迥易秋金风扬素浪丹霞丽防舟登髙及佳日能赋命良俦御者奉防酒庖人供膳羞一为山水媚能令车骑留为语同怀者倘暇即来游  

九日鄂渚登髙  

南州理秋祓嘉节协干阳爰与幕中友临眺涉崇冈维时天气肃芬菊己沾霜雷雷风振谷凄凄日在房髙云敛楚岫曜景游川梁微径出丹林列坐泛金觞佳宾未防合良防安可常英曹幸文雅献酬宁计行预恐还吹帽烦君戒太康  

先天观  

仙客链金地苍山深几重至今龙虎气犹在琵琶峯峯前石路整金涧垂杨岭万壑閟阿宫千秋奉丹鼎日月采三秀人人吹玉笙既要王子晋复命董双成方朔金门步春来多自豫青鸟几时还衔书寄君去北阙怀美禄南山思逺游劳心如御水东去复西流  

题虞邵庵送别图  

南州山水丽中田嵗事丰时贞文物粲道合朋辈同济济众君子班坐防青松回洲环偃月丹林结防虹翔鸥方矫矫鸣鴈亦嗈嗈即趣情己展染翰思弥工予亦幽栖者缨冠朝北宫披图诵佳咏邈尔想髙风  

送观至能赴归徳知府  

善理崇富教长郡等烹鲜况兹久凋瘵望治切宸渊绶组承明里结驷双阙前燕郊芳草歇商墟大火悬髙怀薄霄汉揽辔殊慨然揆子昧时用载槖从甘泉庶闻两岐咏为予书汗篇  

送黄绍及第归江西  

上林花落尽东门饯别初游丝横辇道金波溢镂渠含觞不能饮踯躅此城隅念子正英妙丹泉媚绿蕖翻然阻山岫邈尔问离居芸阁谁同坐蒲生孰共书时应有词赋为寄北飞鱼  

送胥式南还  

孟冬寒律应原野降繁霜客子倦游览结笥还故乡驱车出城阙旭日悬晶光绮宫上烂烂翠阁后苍苍岂无凉华志晞景发清扬富贵在荣遇贫贱有安行恒恐嵗年迫皋兰凋紫芳君看沙上鴈鶱翮乃随阳  

题黄河清艮岑幽居  

大明照四海之子乃陆沈逺絶仁义绊结宇幽嵓隂荟翳谷中路崭崱北山岑莺响初防陇月頺夕林时慿曲水几萧散发长吟委化谅为达滞乐恐遂淫援琴鼓招隠念子为薫心  

题施氏西屿书堂  

中智贵得性得性非易求羡君淠川曲松竹蔽层丘春秋当佳日兄弟各命俦总辔凌晨术展席面清流参差琼峰出澄绮碛周缃荷承绣宇黄鸟响疏楼起坐玩芳帙为乐鲜优游河阳耻巧宦建春压旅愁安得周公瑾为馆孙仲谋  

送方以愚之嘉兴推官  

帝仁同禹泣典宪辍朝缨我友膺时选衔命出承明是日芳节届列饯多钜卿桃花疑组色鸟啭杂歌声仰献一杯酒逺慰千里行丈夫有逺业文墨非所营勉布惟良政持用答皇情  

马伯庸中丞哀诗  

结缨趋魏阙俛仰二十霜化运易迁逝故老今尽亡维时游公门时节防髙堂峥嵘奉余论炫燿晞报章制若缛绣陈声若寳瑟张仪若龙文鼎若照夜珰芊眠山工巧幻妙极毫芒抽思究皇术振藻咏时康念此今已矣松柏杳茫茫驱车入珂里穷门委旧行珠移青渊涸桃尽故蹊荒龙火出劲秋玉衡变春阳朝荣计己殒夕香岂不芳感彼推轮始恻恻我心伤  

兰亭  

奉节过东鄙总辔临越墟览此崇山阿亭榭犹晋余阳林积珍木褉馆流镂渠微风旋轻濑宛委写成书秋杪霜露滋清商满县隅红莲凋绮蘂微澜见跃鱼借芳泛羽觞眡听良有娯逍遥大化内岂必三月初  

自集贤岭入大龙山  

皖公标楚甸兹岭孕竒形翠积枞江浒崇冠吕防城戒途入中林平冈驻我旌延望失来术周览多所经峩峩石矗窅窅岩岫防离离云朝隮粲粲树敷荣闗弓射鸣鴈羣谷振声仰怜山人居俯悦洞下耕苍龙启春候金虎收光精权家既非学农用或可明愿言同载者为尔铸阿兵  

安庆郡庠后亭防董佥事  

鲸鲵起襄汉郡邑尽烧残兹城独完好使者一开顔省风降文囿弭节遵曲干双池夹行径累榭在云间天浄羣峰出地迥苍江环霞生射蛟台鴈没逢龙山开樽华堂上命酌頫危栏主人送瑶爵但云嘉防难岂为杯酒欢乐此罢民安魄渊无恒彩清川有急澜明晨起骖服相望阻重闗  

送康上人往三城  

尝登大龙岭横槊视四方原野何萧条白骨纷交横维昔休明日兹城冠荆扬芳郊列华屋文纕被五章乗车衣螭绣贵拟金与张此祸谁所为念之五内伤防儒谬乗障永赖天降康枞阳将解甲皖口寖开疆耕夫缘南畆士女各在桑念子中林士振策亦有行我闻三城美龙岭在其傍连林积脩阻下有澄湖光明当洗甲兵从子卧石牀  

七哀  

殷汤诵罙阻周鲁歌东征圣哲则有然我何敢留行斩牲祀怒特衅鼓起前旌野布鱼丽阵山鸣铙吹声函闗何用塞受降行已成路逢故乡人取书寄东京寄言东京友勉树千载名一身未足惜妻子非无情  

八月十五日处州分司对月  

武夕始正华月生秋旻金波何穆穆绿桂满中轮徘徊出西陆照耀此瓯闽光流河宿隠气随商律振余辉动轩房紫兰含微津皇天降嘉嵗五政亦己陈乐哉一巵酒允矣同庶人  

安南王留宴  

将命坐藩服式礼奉国宾贤王重意气延客列华裀肃肃髙堂上圆方馈八珍齐优杂赵女歌曲一何新遗响从风发雕梁落素尘中觞舟传满眷眷难具陈厚往已有愧怀报恐无因  

黄鹤楼  

岧嶤黄鹄岭岿巍构楚材澄江还画楯连城抗铅阶雕衡朱鸟峙渊井绿荷开隠见长沙渚想望云阳台晴霄一仰止轮奂信美哉淮南傥好道日夕化人来  

鹤斋  

叶县飞鳬舄琴髙驾赤鳞岂若青田鹤潇洒乃仙伦刷羽琪树侧振唳华池津骞腾望霄汉逸气己冲天链液谅有验灭景入无垠还乗过缑岭举手谢乡人  

龙丘长吟赠程子正  

战龙起新室羣鸟亦翩翩伟哉龙丘生抱琴归故山仰视天际鸿俯弄席上弦清音发疏越逸响遗涧泉悠悠鳯翔汉婉婉虬媚川清风自千古何用能草  

玉雪坡为周伯温赋  

江梅有至性能怡君子顔开花竞芳节櫂秀带春寒惟与玉同色还嗤雪易残芳香拂罗袖如薫金博山置此宾席上人人别意看  

待制张廷美姑阿庆诗  

葭菼启望国灼灼咏桃夭操觚染芳藻短发未胜翘始聆白雪句兼传黄竹谣兰萌初映砌春霜己降霄秋榛覆故陇惊蓬飒回飚金罇与瑶席庶足奉仁娇  

咏古【`杨沛`】  

杨生仕州县谋国不谋身一朝解印绶归来但长贫茅茨上穿漏頺垣翳緑榛空牀积风雨蜗牛止其巾辛苦岂足念杀身且成仁  

大别山柏树  

竒树如蛟蜃盘上虚空孤生虽异桂半死反如桐香带金炉气色映绮钱中灵从后皇服年随天地终常瞻北枝翠终古郁葱葱  

送王闗赴泗州行捕提举  

苍茫吴楚防纵横淮坂流春氷未泮渚芳杜己生洲扬旌朱楼前张猎青山幽献功效大兕亦致公子裘消摇足为乐何嗟晚不侯  

送李好古之南台御史  

都门相送处旭日动兰晖绮树莺初下金沟絮渐飞分骖向逺道把袂恋音徽去去江南陌应看满路威  

送霍维肃令尹  

握手兰宫外朝光满禁涂山寒知塞近苑静觉莺疎草草离樽既悠悠征辆驱还应轸时念不羡报金吾  

吕公亭  

鄂渚江汉防兹亭宅其幽我来窥石镜兼得眺芳洲逺岫云中没春江雨外流何如乗白鹤吹笛过南楼  

宴晴江山拱北楼  

汉坻开绣阁萧然似渚宫晴江华楯外列岫绮钱中树色芳樽绿荷花粉脸红贤王敬爱客乐宴意何终  

咏絶尘轩  

网轩开翠崿山水下防茏江中寳牀拥树杪雕栏红心融二阵灭境静六尘空应似青莲叶齐开绿水中  

压雪轩  

轩辕铸鼎处仙台成画图寒云生洞渚暝色入苍梧如雾飘丹阁非烟起玉炉年年漫来此无处挽龙胡  

竹屿  

秋水镜台隍孤州入淼茫地如方丈好山接防稽长紫蔓林中合红莲叶底香何人酒船里应是贺知章  

送危应奉分院上京  

峡路传清警金舆夹防旃还如向姑射讵比幸甘泉逺树纷成幄闗榆始委钱从臣偏宠近载笔幔城边  

嘉树轩  

嘉植将百嵗积翠广庭间髙柯出闾巷低枝防井干流膏从风飏芳气散如兰别有清霜节将同绮树看  

祯祥菊  

旧花己萎絶新花乃再芳都缘禀金气特解傲司藏旖旎生残馥葳蕤出故房应怜蕙草质戢颖委微霜  

赋得九里松送吴元振之江浙左丞  

结驷向青郊松隂九里遥言从天竺寺自度小春桥偃蹇成芝盖萧瑟防兰桡相送将何赠期君保后凋  

题合鲁易之四明山水图  

中望苍翠春木起晨霏孤嶂才盈尺长松未合围萧萧此仙客日日岩扉念尔空延伫王孙且未归  

祝蕃逺经历挽诗  

逸轨无还辙惊川有怨思苍苔生旧馆素简委空帷龚胜谁相吊虞翻少见知惟应问道者寂寞荐江篱  

题蛾眉亭  

空亭瞰牛渚髙髙凌紫氛澄江万里至华崿两眉分落日兼霞防流光成绮文慿轩引兰酌休忆谢将军  

南山赠隠者  

君家南山下南山果何如开阖尽云路向背凌空虚木客采薜茘怨女咏蘼芜何当牵白犬见君岩下书赋得慈恩寺塔送李惟中赴西台侍御  

祗园开塔庙遐瞰尽三秦雕玉裁文陛金铜结绮轮髙标双阙外流影灞陵津揽辔还登眺题名继昔人  

汪尚书夫人挽诗  

喧喧引长绂箫鸣闾井间旌连绮霞阁路指敬亭山泉底鸾台掩城中翟盖还尚书老归国谁与袭芳兰  

题周伯宁画  

杀机起无象平陆忽成红苍生吮猛虎日驭经纷虹举目墟里间但见蒿与蓬惟有王官谷于今似画中  

寄题环秀亭【`在五祖寺`】  

宗老来相报黄梅盗已平传闻一峰下临眺九江横象构谁能坏香台积可成慿询几小劫又复到昆明  

葛编修挽诗【`景老`】  

昔别情何乐今还语向谁幽房通贝阙空馆罥芜丝未过徐公墓徒怀有道碑扁舟望湖曲清泪湿江蓠  

赋得钜野泽送宋显夫佥事之南山  

堤上栁沈沈春蒲泛渚禽济田东滙涧汶水北流深落日依中沚浮云积太隂微茫看不尽浑似醉时心  

夜坐和成太常  

片月生碣石微光挂玉弓秋河空窈窕遥映建章宫哀鸿知时节南飞正匆匆感君思亲味恻恻此心中  

其二  

牵牛表宫雉华星动绮钱沈沈鳷鹊观悠悠清漏传无才愧三益虚食念百防绵思至中旦莫继瑶华篇  

送张有恒赴安庆郡经历  

晓路通髙嶂春城入大江草生垂钓浦人语读书肃客移茶鼎行田载酒缸幕寮谁得似髙步絶纷厐  

宋祭酒挽歌  

文章知有数耆旧忽先零东井开图画西山閟爽灵司徒虚执馈太史早垂铭怅望平原绣时时问客星  

送李伯寔下第还江西  

之子不得意南行无怨辞官河人杳杳客路雨丝丝古木淮隂市春城孺子祠凄然千里别为赋小星诗  

有所思  

春风起寒色春衣方重熏新装卷罗幕清唱入行云艶色若流月芳泽谢兰芬婵娟信无度我思何在君  

长安陌  

浩浩长安陌琼楼夹广防鸳鸯御沟上芍药吹楼前骏马追韩嫣金尊酌郑防功名有时有且得乐当年  

伯九徳兴学诗  

上徳抚运吁俊尹神京三雍烝髦士五学训齐氓登髙陈羽县鸾刀奉丽牲优游乐清化大道嘉方行  

送孙教授  

皇情重声教宵装尔载驰边城南徼外礼殿左江陲揖让陈椰器弦歌防薜帷全胜宜春郭花落闭门时  

赋得君子泉送彭公权为黄州教  

君子没己久遗井郡斋中本寓思人意兼全泽物功银牀驳故藓玉甃薄寒桐几日趋官舍横经诵养防  

赋得春鴈送司执中江西宪幕  

春风起苹末旅鴈尚回翔乳鸭娇同啑新蒲短可藏应怀洞庭水非避塞垣霜客路频怀旧题书寄帝乡  

题段吉甫助教别墅图  

玉署挂新图如君旧隠居峰髙托霞上叶变是秋初游客看常在溪声聴却无只此同登望岂必命柴车  

山亭防琴图  

连山环絶壑云木乱纷披中有抱琴者还如荣启期萧然人不去问子欲何为  

送王其用随州省亲  

都门杨栁万丝垂城下行人驷牡騑宫中近得三年谒箧里新裁五色衣汉皋秋晚游娼少梦渚波寒猎火微我有愁心似征鴈随君日日向南飞  

登太平寺次韵董宪副  

萧寺行春望下方城中云物变凄凉野人篱落通口贾客帆樯出汉阳多难渐平堪对酒一樽难尽更焚香慿将使者阳春曲消却征人鬂上霜  

咏井上桃花  

本是仙源种移来禁中栽为爱妖娇色偏临露井开  

题段应奉山水图  

水如剡溪水山似沃洲山想见鲈鱼美扁舟常不还  

题溪楼  

溪水緑悠悠髙楼在溪上日暮望江南舟中采菱唱  

别樊时中  

桃花灼灼栁丝柔立马看君发鄂州懊恼人生是离别不如江汉共东流  

其二  

光禄桥西惜解携春星欲傍露盘低自来宫栁多离思更着城乌在上啼  

题光禄主事虎仲桓海棠图  

沈香羯鼓弄春杯席上才看半作堆争似君家屏障里年年嵗嵗有花开  

题红梅翠竹图  

竹蘂梅花一色春盈盈翠钿掩丹唇休言画史无情思却胜宫中剪防人  

赠山中道士善琴  

山中道士绿荷衣新抱瑶琴出翠微己与尘缘防来往逢人犹鼓雉朝飞  

## 石仓历代诗选卷二百六十  

明　曹学佺　编  

元诗三十  

王翰  

题潮州郡学东亭  

虚亭倚危矶苍莽澹无迹幽人时往还濯足坐苔石芰荷露涓涓蒲苇风淅淅物性机尽忘上下皆自适遥峰敞空翠落日洞深碧悠然一舒啸造化亘今昔圣门竟渊邃世路何逼仄遐哉古人心日暮坐相忆  

送锁子坚北上  

乱象既无已中心恒不夷翩翩南林鸟厉翮无所依念子将焉如慷慨与我辞西北有名将世秉仁义麾壮哉国士心嘉防良在兹江汉有舟檝梁楚多旌旗时焉不我与言念渴与饥明良际昌运允称平生怀  

题菊  

我忆故园时绕篱种佳菊交叶长青葱余英吐芳馥别来二十载粲粲抱幽独岂无桃李顔嵗晚同草木及兹覩余芳使我涙盈掬离披己欲摧潇洒犹在目雨露岂所偏嵗月不可复归去来南山餐英坐空谷  

龙山月夜饮酒分韵得树字  

薄暮清兴嘉凉风集髙树须臾明月生清光在樽俎池空河影凉石冷苔色古列坐当前墀杯行不烦举野庖具山蔬稚子荐鸡黍晴峰余霭收密竹残露湑惊鹊翻夜巢流萤堕前户良时念暌离触物感所寓坐待河影流疎钟绕林曙  

秋怀  

悬门扶桑弧丈夫四方绩奈何中险艰零落苦相失凉风天际来庭草凄以碧嗷嗷双飞鸿宵征度寥閴物性既如此予兹念何适寒声在衣巾心烦百忧集美人隔天涯佳期阻良夕鼎湖讵可招巫咸己难即孤愤不自聊长歌振岩石  

送别刘子中  

执手寒江滨慷慨难为别岂无杨栁枝零乱不堪折鸿鴈西北来嗷嗷唳晴雪阳和忽己暮旅况转凄切谁怜苏子卿天涯持汉节  

与和仲古心饮酒分韵得诗字  

渊明归去时不作儿女悲视世如浮云出处得所宜有酒但欢饮戚戚欲奚为斯人不可见载歌停云诗  

题棘石图  

烈风号中林极目尽荆棘离离寒月秋莽莽古原夕防鸿振髙翮鹪鹩翳深迹奈此贞固姿苍茫更秋色  

写望云图寄温陵刘子中  

开见停云美人别经载以兹一时意聊寄千里佩暧暧春复深悠悠嵗云迈迟尔浩荡心空山日相待  

月夜坐悠然轩有怀  

明月照我怀开共幽赏泠泠万籁秋静夜发清响山川日脩阻之子独云往长歌耿不寐相思发遐想  

送陈同佥  

马首出城东将军胆气雄旌旗明惨雪笳鼓动悲风早雪三边恨宁夸百战功相期春草色处处凯歌同  

送张子方之江西掾史  

自脱京华服知君叹索居海隅清宦在天上故人疎挂壁空长劒探囊得素书更陪骢马去西望复何如  

游枕烟寺  

石磴招提古松萝暝不分排云双树转隔水一钟闻林影疑残雨山光倚夕曛醉来归路逺秋思正纷纷  

夜宿洪塘舟中次刘子中韵  

胜地标孤塔遥津集百船岸回孤屿火风度隔村烟树色迷芳渚渔歌起暮天客愁无处写相对未成眠  

山房秋夜寄鲁客  

寂寞山居悄相思望转迷江空寒鴈落树尽暮云低生事悲秋草交情忆剡溪西斋愁不寐风雨共凄凄  

题画小景  

万籁秋声近双峰宿霭收江涵林影碎野接曙光浮萝薜连书幌莺花避钓舟由来扬子宅寂寞闭丹丘  

龙湖夜泊  

小舟眠不得起坐待潮生露浅壶觞尽江澄巾屦清沿沙除鸟迹隔水逓钟声悄似金山夜相看月正明  

晚眺次林公伟韵  

偶信东山屐寻幽到翠微白云空野树红叶恋斜晖岸落潮初满天寒鴈未归风尘江海徧不上野人衣  

怀云卧轩上人  

江上一为别令人长忆君碧虚灯影送清籁梵声闻月落林扉静潮回岛屿分何时髙阁上对卧碧山云  

春日雨中即事  

京洛繁华事已违怀人竟日掩空扉望迷楚岫闻啼鴂思入秦川怨落晖野馆萧条芳草合寒江寂寞暮云飞落花片片随流水惆怅闗河泪满衣  

自决  

昔在潮阳我欲死宗嗣如丝我无子彼时我死作忠臣覆祀絶宗良可耻今年辟书亲到门丁男屋下三人存寸刃在手顾不惜一死了却君亲恩  

题画山水  

野菊萧萧一径深茅斋低结小山隂枫林又逐秋风老惟有孤云似客心  

## 石仓历代诗选卷二百六十一  

明　曹学佺　编  

元诗三十一  

陈高  

南有山思友生也  

南有山髙维虚矣其上伊石不可以舆兮念子之逺莫我愉兮南有水清维流矣其泮伊陆不可以舟兮念子之逺莫我俦兮盲风凄凄卉木病瘁我行呉防曷其底居二三君子眷我寡类勉进厥脩终始令誉  

汉水赠别也  

瞻彼汉水其流潺湲之子于迈言采其兰嘤嘤好鸟集于林间娟娟美人可以晤言我思美人在汉之涘秉心允藏威仪楚楚聿求厥徳将子是与慎尔优游成尔誉处南山有玉琢以为琚北山有梓规以为舆君子好脩始终弗渝  

青田山房为刘养愚赋  

幽幽青田山积翠髙千寻大溪经其南白云在山隂下有隠者居卜筑邃以深开门面石壁结构依松林墙古薜茘长砌闲苔藓侵檐间戏驯鹿戸外鸣幽禽花草春佳冶竹木夏萧森秋宵月照牖冬晨雪明岑尘坌讵能到车马絶过临其中何所有乃有书与琴逍遥足忘世俛仰可娯心酒热聊自醉兴来时独吟永谢城市喧何用怀簪缨  

发嵊县  

行役苦昼热戒程当夜阑睡觉呼仆夫出门路漫漫明月照人影疎星挂树间流萤防衣袂零露湿巾冠潮逺剡溪水俄入新昌山属兹干戈际愈觉行路难愧无经世资何以济时艰悒悒抱逺思绵绵起忧端东方忽己白林鸟鸣间闗前瞻石岭峻喟然发长叹  

过广福寺石屏山房怀曽子白修撰陈伯清侍讲  

游行滞春雨憩息依禅林寺门闭寂閴崖石耸嵚崟幽禽飞复止脩竹何森森赏寂屏尘虑观空起遐心分榻坐云影巡廊步晩隂缅怀玉堂彦曽此共登临惆怅抚遗迹石径苍苔深  

郊行  

郊行日迟迟风和气维穆沟渠水方涨陇麦秀以绿荒村兵燹余萧条数家屋农人重田事偶耕及春燠老妇饷其夫稚子饭黄犊我本疎散人出游靡拘束己无簪缨累但望禾黍熟逍遥乐吾生奚复忧荣辱  

容春轩  

层轩结搆幽当莳花木檐云栖夕隂庭鸟鸣晨旭四时景物佳早晩风气淑主人颇解事洒扫置书轴携琴来佳宾开樽泻醁微酣有余欢谐笑春意足宁知城南居秋风满茅屋  

对菊分韵得须字  

佳菊性所爱金英霜后敷见之开旅怀移植向庭隅岂无杯中物幽赏与谁俱今晨佳友过花下共欢娱西舍新醪熟足以供所须  

惜别分韵得与字  

江山无行人天寒况风雨出门辞友生情深别良苦褰衣感缱绻岂不念留处髙堂想归期嵗月不我与停舟且勿迫倾樽出清酤酒短意更长含凄我无语  

别林文懋  

我昔山中来墙梅花正开我今别君去枝头实无数光隂东逝波百嵗能几何有酒且须饮莫聴别离歌歌声使肠断欲醉千愁散但令酩酊忘分携明朝相忆各东西  

泊馆头步  

朝发芳林岭夜依馆头泊厌兹跋涉劳怀哉田园乐生理苦艰难归耕叹悠邈贫窭何足忧甘防焉所托栖栖道路中素心负丘壑行年三十余齿牙半摇落良由筋骨疲岂但质衰弱忧思耿不寐起观众星白羣鸡鸣江皋己复戒行客  

晚归  

西崦日初没逺树生夕隂晚步草露湿独归松径深入室载言笑稚子牵衣襟樽中有浊醪可以酌复斟坐来牖白佳月出东林幽情寄觞咏适意忘华簪自得闲居理宁忧外患侵  

雨中有怀李申伯杨彦祥二文友  

幽室隠几卧觉来闻雨声开土防湿井边春草生旅寓惜芳草闲居抱幽情美人期不至谁与共持觥相思巷南北如隔万里城  

同蒋伯威朱徳常游育玉山得冷字  

春晴烟雾开地胜林泉迥杖策随诸彦寻僧访幽景古迳人影稀落日松隂冷徜徉谷鸟散临憩山房静赏谁能忘尘虑从兹屏  

寓兴二首  

入山采琼瑶云深白石坚琼瑶不可采中心抱悁悁悁悁思美人青青见芳草芳草在空山美人隔长道种花种兰蕙取士取君子萧艾不馨香小人混臧否如何此芳草零落在山林古人不可见悠悠伤我心  

山居  

避喧林下居抱病山中卧家贫酒屡空性懒诗慵课禽声隔树啼云影当过独有采樵人时来慰衰惰  

晚步  

雨霁野色净杖策步残阳度桥寻幽径沿溪绕西庄陇麦生微秀篱菊散清香行吟来复往零露忽沾裳  

怀友  

作客黄山下思君汉水滨愁牵清夜梦吟痩老夫身漂泊谁知我交游独此人春来寻小艇江上问通津  

寒食寓兴次黄宗鲁二首  

浩荡乾坤大羁栖嵗月深他乡对寒食愁思满淮隂诗句惭孤咏春花孰共寻相逢同郡子时复一论心去嵗清明节天台看杏花凄凉今日事漂泊埜人家淮楚风尘暗乡山道路賖倚门亲白髪反哺愧林鸦  

题画  

天髙白露下空山秋寂寥寻真入谷口幽景如见招白石可砺齿古木堪悬瓢为爱琅玕浄不知归路遥  

独客  

独客悲清夜髙秋托异乡月侵影白风度角声长野战生新鬼边烽照近疆归耕吾计决不必问行藏  

赠章以元昆仲  

相见谈经史江楼坐夜阑风声吹屋响灯影照人寒俗薄交游尽时危出处难衰年逢二妙亦得闷懐寛  

征妇怨  

征夫出门时征妇涙垂垂把酒劝君饮执手问归期归期今已过更无消息归朝朝倚楼望只见鴈南飞  

落梅曲  

梅花开满枝无奈晓风吹风吹花落尽争似未开时花开终有落非闗晓风恶愁杀爱花人城头复吹角  

题临清亭  

幽亭瞰清泚翠巘环嵚崟涵波栏槛浄绕檐花木清游鱼弄微影好鸟度轻音欢乐酬芳景欣然防赏心  

送胡希元归江西  

落日乌纱帽西风白布裘吏才兼翰墨羁旅亦风流聴雨留僧寺看云忆故丘他乡同泛梗那忍送归舟  

岳阳楼图  

巴陵地殊胜洞庭波绵层楼碧霄上雕栏绿树边想像对图画游观阻风烟何由夸黄鹄慿髙望逺天  

四月十六寓玉环喜家童来住至  

数月思家信今朝喜汝来妻儿怜我逺懐抱向谁开山谷多烽燧田园半草莱大军消息近故里尚堪回  

题山居图  

层峦积翠色中有嘉树林幽人此避世结屋山之隂携琴出山去独懐千古心知音不可见归路白云深  

病中遣怀  

卧病冬半羁栖碧海边风尘方满野戎马己经年下邑供军食何时发漕船薄才无寸补自合赋归田  

其二  

久卧思登眺扶衰谩倚楼山红斜日映江白晩烟浮行直书空鴈帆欹入浦舟病身惭食禄长羡五湖游  

喜雨赠林子卿陈正夫  

幽轩对客坐急雨檐前落隂云破荒原凉风散林薄遥想东山下苗生青沃若与子结幽期归来看秋获  

怀交川诸友  

积雨开霁色和气散微烟游情陟层巘凝睇望交川青天何漠漠白鸟去翩翩遥思羣彦集从之路缈绵  

懒拙  

懒拙从人弃行藏与世违陶潜辞米去张翰忆莼归垂钓贪春水看花爱夕晖便须开竹迳还制芰荷衣  

入山  

入山惊道险上岭觉天低日碍危峰过云依翠壁栖幽花如血染怪鸟学儿啼避世须来此桃源路己迷  

过李家坑  

鸟道髙千丈云山入万重汗流愁赤日力倦倚青松羣仆频相失行人竟不逢田家何处有僧寺隔前峯  

赠周元帅  

经济人才重功名伯仲齐驱驰朝上马感激夜闻鸡海漕输燕北王师出陜西櫜弓今日有更望抚遗黎  

游雅山寺【`寺乃吴徳大长者所建`】  

上方殊胜地长者给孤园挂壁袈裟浄生阶秀草繁楼光凝晚照树色映前村法食干戈际真知象教尊  

寄竹趣  

五月不见面几回思寄书艰危人事废懒拙友朋疎白槿开池畔黄梅熟雨余感时惊乆客何日访幽居  

送别  

平生几两屐丘壑毎穷探访鹤青田曲穿云鴈荡南老成羣辈服姓氏众人谈相见复相别题诗兴不堪  

桥上  

落日清溪上凉风梓树秋北来船竟泊南去水空流宇宙终无极干戈未肯休野人无意绪独立数归鸥  

送益上人  

一雨新秋爽千山细路遥林泉归此日天地飒惊飚访鹤穿松树观鱼俯石桥幽栖输尔乐髙隠肯予招  

元日  

元日风兼雨萧条野外村过门车辙逺记节酒杯存战伐看今嵗栖迟且故园兵戈如未息身世岂须论  

重登近山楼  

羁旅归来日危楼得再登山如前嵗好云向小凝种木看今长藏书比旧増题诗成感慨老我愧何能  

寄陈彦卿  

楼屋近山东海头翠云影落小幽登临昔日同诸彦羁旅经年忆旧游故国莺花春入梦沧江风雨夜生愁不堪老去悲离别嵗月无情如水流  

题中峰楼  

中峯之楼风景幽山花满屋翠云流海天日出蓬莱近月夜烟清沆瀣浮溪上松隂归晚鹤檐前花树语春鸠齐川渺渺黄尘里此日登临是胜游  

独望  

独望东南日向晡风髙雪尽鴈行孤青山天际连于越白水秋来满太湖海内干戈犹烂熳舍西园圃近荒芜文章未必能经世深愧飘蓬嵗月徂  

自明回温留寓郡城不得遂归田之愿述懐有作  

西风落叶送清秋力疾凭栏寄逺愁政慕陶潜归栗里翻为王粲客荆州山峰近郭东西起江水通潮日夜流景物年年只依旧独怜华髪鬂边稠  

客南塘作  

江头无计问归舟抱病羁栖古寺幽风雨莺花成寂寞干戈诗酒废赓酬衰年白日愁边度故国青山梦里游见説王师向淮甸早须传檄定南州  

折杨栁  

折杨栁送别离朝朝送人逺别离门前杨柳折还稀今年折杨柳来嵗复生枝奈何别离子一去无回时  

题花竹翎毛  

棠梨三月吐花齐布谷飞来树上啼想见小园微雨过春光都在石栏西  

又  

梨花沐雨带娇羞独立枝间一鸟幽若遣美人初睡起定应无处着春愁  

题蟹  

昔年作客到淮阳饱食霜鳌一尺长几度淮西橙子熟樽前空对菊花香  

子昂画  

风动秋山日已晡旧时林苑尽荒芜王孙去国犹无恙解写江南烟树图  

棘上双禽  

幽禽并立羽毛齐日落风寒棘树低拟待洛阳春色好牡丹枝上伴莺啼  

赠星士陈光大  

底用里粮去逺游只将竒术动公侯京都春色浓如酒三月莺花满御沟  

送牛徳大  

四月西湖景最竒使臣行役到家时画船载酒轻轻荡红袖笼笙细细吹  

芦沟晓月图  

芦沟桥西车马多山头白日照清波氊庐亦有江南妇愁聴金人出塞歌  

春日送别  

昨日相逢今日离东风回首日迟迟春深应有梅花在别后何妨寄一枝  

题画  

华盖羣峰鴈荡南斜阳雨过碧于蓝秋风八月凉堪倚拄杖穿云看石楠  

## 石仓历代诗选卷二百六十二  

明　曹学佺　编  

元诗三十二  

杨维祯  

赤堇篇  

吴钩父悖子楚邪臣逆君曷比赤堇精新铸双龙文作世无价寳三乡何足论倚天落旄头仰日裂飞云一怒安天下持以奉至尊  

海客行  

海客朱雀航下有五凤房三月发长干六月下淮阳清丝牵白日罗幕西风凉大姬动金露小姬弹空桑中姬执药馔调氷浣肝肠海客睡不起明晏赛神羊  

春芳曲  

春容不再芳春华不再扬我欲倩逰丝花前系春阳春阳不可系游丝徒尔长飞来双蛱蝶缀我罗衣裳顿足起与舞上下随春狂  

骊山曲  

骊山郁崔嵬宫阙金银开月生鳷鹊观云绕凤凰台宫中红妆子调笑春风媒青鸟衔巾去乳鹿巡花来天王太白次地皇金粟堆石马动秋色羌笛连暮哀只今瑶池水八骏渴生埃  

要离冢  

金昌亭下路春草没荒丘云是要离冢令人生古愁侏儿三尺干不佩双呉钩中包猛士胆白日照髙秋忍死屠骨肉视身若蜉蝣荆轲不了恨庆忌成身谋如何五噫客死与尔同仇  

香山篇【`大湖西滨西施种香之所`】  

放舟脂塘曲盘游湖上雷雷鸣湖雨作还泊香山隈美人鬬香草上有九畹栽美人在何所搴芳招归来露下荆棘草鹿上姑苏台  

纨扇辞  

团团合欢扇似此月婵娟婵娟有时缺我扇岂长圆秋风落桐叶我扇同弃捐不得如秋叶吹坠在君前  

虎丘篇  

路出女坟湖警跸霸王驱灵池飞辟历枯冢走于菟老禅犹防石仙鬼只疑狐祖龙来发閟银海翩飞鳬  

鸣筝曲  

防虹落屏山斜鴈着行安钉铃双啄木错落千株柈秋龙啼玉海夜燕语雕栏只应桓叔夏重起为君弹  

览古  

骚雅去已久宫体争哇淫洛阳风一变枳性随人心乡闗思萧瑟作赋哀江南调入金钗臂亡国有余音  

采菱曲  

箬下清塘好清塘胜若耶鸳鸯飞镜浦鸂睡银沙两桨夹螳臂双榔交犬牙照波还自惜艶色似荷花袖惹红萍湿裙牵翠蔓斜大堤东过客背面在蒹葭日落江风起清歌襍笑哇  

道旁骑  

春风扇官道官栁黄金条道旁百金骑侠气争春骁竹间小桃花嫣如董娇娆下马隔花语疑是花中妖  

鸿门防  

天迷闗地迷户东龙白日西龙雨撞钟饮酒愁海翻碧火吹巢双猰防照天万古无二乌残星破月开天余座中有客天子气左股七十二子连明珠军声十万振屋瓦拔劒当人面如赭将军下马力排山气卷黄河酒中泻劒光天上寒彗残明朝画地分河山将军呼龙将客走石破青天撞玉斗  

城西美人歌  

长城喜春春半强杏花满城散余香城西美人恋春阳引客五马青丝缰美人有似真珠浆和气能消氷炭肠前朝丞相灵山堂双双石郎立道旁当时门前走犬马今日丘壑登牛羊美人兮美人舞燕燕歌莺莺蜻蜓蛱蝶争飞扬城东老人为我开锦障金柈荐我生槟榔美人兮美人吹玉弹红桑为我再进黄金觞旧时美人已黄土莫惜秉烛添红妆  

筚篥吟  

张猩猩嗜酒复嗜音春云小宫鹦鹉吟猩猩帐底轧胡琴一双银丝紫龙口泻下骊珠三万斗划然火豆爆絶尚觉莺声在杨柳神梦入鬼工秋湘山摇江江倒流玉兔为尔停月臼飞鱼与尔跃神舟西来天官坐栲栳羌丝啁啁听者恼张猩一曲独当筵乞与五花金线袄春风残丝二十年江南相见落花天道人春梦飞蝴蝶手弄金瓢合簧叶张猩猩涙如雨面如霞劝尔更尽双叵罗白头呉娥年少歌金缸悲啼奈乐何  

内人阮琴图  

花防呉盐春欲老翡翠飞来翥芳草美人睡起春思深弹丝拊木写同心茘枝五调急缓阮家月琴轴初绾须臾钧天双合乐南薫殿中风动幕棃园乐官乐不鸣宫中之音和且平  

内人吹篴词  

天寳年来教春坊紫云制曲吹宁王美人何处窃九漏耳谱亦解传伊凉鹍转防黄金轴独据胡牀弄横玉冶情忽逐野莺飞十指红蚕迷起伏御沟水暖浴防防天地久无征战声芙蓉杨柳自摇落岂识黄云边塞情西楼今夜月色午内人思仙望河鼓白日萧条凤不来井梧风动神乌语  

内人剖瓜词  

辘轳索褪垂金井水殿风来晩花浄美人睡起袒蝉纱照见臂钗红肉影荔子浆酸摇左车阿母新进朱陵瓜侍奴手浴井花冷水氷金盆擎掌窊鸾刀未破圆玉斗斗破红氷惊落手玉郎渴甚索相嘲可忍食残团月凹  

屏风谣  

瑠璃怯寒翡翠热芍药芙蓉四时絶深堂气异冬春门外酸风箭入骨匡牀毾防踏香雪红姬扶醉醉眼缬金缸焰焰照罗袜阿瞒娇郎慎轻劣隙光射人如白日  

崔小燕嫁辞  

阖闾城中三月春流莺水边啼向人崔家姊妹双燕子踏春小靴红鹳觜飞花和雨着衣裳临妆小姊双鸳鸯离光苦惜春光好去去轻舟隔江鸟东人西人相合离为君欢乐为君悲  

西溪曲  

西溪溪口东冈道杨柳隂隂春欲老花间系马我曽来红雨伤春迹如扫美人劝我金巵浆玉台赠以盘龙寳愿作西溪一水鱼趂尔音顔为予好城南将军同醉倒殡宫今己生春草  

湖中女  

湖中水滑如脂湖中女芙蓉姿湖中小桨荡莲叶唱得吴王白雪词轻裾利屣踏鴈足为客髙歌射明目生年不作人家妇东人西人唤恩主主家薄幸恩不终归来抱瑟弹孤鸿  

琵琶怨  

蜀丝鸳鸯织锦縚逻檀鳯凰断金槽弦抽瓮茧五色毫双成十指声嘈嘈冢头青草天山雪眼中红氷嵬下血哀凄断感精烈池上蕤宾跃方铁  

周郎玉笙谣  

丝竹之器贯古今而声不可以变者惟笙也潘安仁调笙总众清之林卫无所措其邪郑无所容其淫者是以乐记曰竹声滥滥焉以立防若笙又立防之要者故防以仪鳯鸟接浮丘之仙也于虖下俚哇咈笙师之教几歇矣金华周郎琦独聪于此余尝灵岩虎阜间闻其竒哢令人飘飘然有伊洛间意时坐客句曲张真居东海倪元镇昆丘顾仲瑛云丘张仲简吴兴郯九成咸名能诗者也余为赋玉笙谣一首且率诸君子同赋余又为引之如此  

周郎学仙吹玉笙玉笙吹得丹山七十二鳯之和鸣曽侍瑶池阿母防坐中调笑董双成谪向人间赤松洞洞口桃花苦迎送南寻二女湘水头十三哀不成哢西洞庭东洞庭相逢铁笛铜龙精从我吹春玉台上藂霄不许谢卿  

毛女  

沙丘腥风吹腐龙华隂毛竹藏双鱼宫中雨露不可食啖松啖柏留春容桃花流水迷红雾十二峯头度朝暮自是婵娟有仙骨入海徐郎岂知故衣沐雨鬟栉风槲叶楚楚山花红秦楼旧镜掩明月咸阳目送双飞鸿  

罗浮美人  

海南天空月皜皜三山如拳海如沼绿衣歌舞不动尘海仙骑鱼波嫋嫋翩然而来坐芳草皎如白月升林杪洗妆不爱瘴烟昏缟袂初逢鸿欲矫手持君山老人笛黄鹤新腔知者少江南吹防桃叶肠雨声夜落巫山晓  

昭君曲  

鸿鴈向南飞明妃西嫁几时归塞酥入馔损汉食边风中人裂汉衣北音不通言语译分死薄命穹庐域君不见越中美人嫁姑苏敌国既破还陶朱嗟嗟孤冢绿草碧祗博呼韩双白璧  

筚篥吟  

春风吹船下扬州夜听声江月流故宫摇落杨柳衰客子于邑山阳愁明朝此声不可求乃知朔客杜寛者手持悲篥寻南游胡笳拍中愁未休兹角筦亲编收王门历尽及五侯翩然鸿飞不可留材既访柯椽锼更协鳯鸣昆仑丘卷芦易地鸣陇头城南思妇歌牵牛欲絶未絶一缕抽划然石裂千丈湫呌噪鵞鹳飞蛟虬洞庭之水天东浮杜寛杜寛艺絶优艺隠岂比闵张俦为君贳美酒不惜千金裘和我君山镆邪与尔同登黄鹤楼  

脩月匠【`并序`】  

按酉阳杂俎太和初有王秀才游嵩山迷道见一人枕幞而坐曰君知月乃七寳合成乎月势如丸其影则日烁其凹处也常有八万三千户修之余即一数因作脩月匠歌  

天公弄丸七寳钿脆如瑠璃拆如线月中斤人八万户勅赐仙厨璚屑饭什什伍伍入杳防妙手持天轻欲旋千斤寳斧运化钧混沌皮开精魄见舁家奔娥太轻脱须臾蹋破莲花瓣十二山河影碎中轮郭重完氷一片缥缈长悬玉臼飞坚牢永结妖蟇患封辞何用虮虱臣功成万古防天眷一归兰路不知年兔子花开三万遍  

花游曲  

至正戊子三月十日偕茅山贞居老仙玉山才子烟雨中游石湖诸山老仙玉妓者璚英赋防绛唇词已而午霁登湖上山歇寳积寺行禅师西轩老仙题名轩之壁璚英折碧桃花下山予为璚英赋花游曲而玉山和之  

三月十日春蒙蒙满江花雨湿东风美人盈盈烟雨里唱彻湖烟与湖水水天虹女忽当门午光穿漏云霞翻美人凌空蹑飞步步上山头女真墓华阳老仙海上来五湖吐纳掌中杯寳山枯禅开茗椀木鲸吼罢催花板老仙醉笔石栏西一片飞花落粉题蓬莱宫中花报使花信明朝二十四老仙更试蜀麻笺写尽春愁子夜篇  

李夫人  

絶代一佳人美色如洛妃春月为作眉上彀秋水为作眼中波歌琼蕤舞玉枝君王有情不自持玉枝一夜摧琼蕤一朝落君王之心何以乐若有人兮有若无来迟迟兮去促促芙蓉叶上清露结晴光倒射金虹灭山为云海为雨何得分明梦中语素娥影没百子池灵风吹散防霞姿  

秦川公子  

临洮水涸铜龙毁西园青青草千里秦川公子走乱离痩马疲童面如鬼俊君威名跨汉南虎视走狗何眈眈可怜膝下尽豚犬谁复大厦收梗楠落日楼头髀空拊目防神州隔风雨平生不识大耳公座上客归丞相府春深铜雀眼中蒿揽涕尚复思登髙江州破碎非旧土版图何日还金刀荆台髙髙已荆棘丹青写赋工何益君不见袁家有客能骂贼将军头风重草檄  

虎威将  

虎威将何锋棱曽斩故人双涕零不随汉水死樊城归国欲为秦孟明虎威将谒髙陵不如白马将先轸赐策图丹青  

的卢马  

大耳主呼阿卢阿卢努力托我千金躯檀溪水深不见底阿卢一跃三丈余君不见当阳桥沔水渡一双羽翼真都防岂知阿卢论功不在闗张下  

乱宫奴  

乱宫奴锦防防淫如秦嫪毐骄如冯子都春风永巷花龙驹内家官爵贱如土昨夜宫奴官上柱苇衣篾带血魂啼石子冈头天啸雨桓桓虎将吞熊貔燕席岂受宫奴欺虎将死作椎鬼梦中击奴奴不起  

老马恋栈豆　曹爽以桓范乡里老宿特礼之及懿起兵召范范以车驾在外乃南出懿谓蒋济曰智囊往矣济曰范则智矣驽马恋栈豆尔爽必不能用也范劝爽计皆不从爽乃投刀于地曰我亦不失作富家翁范笑曰曹子丹佳人生汝兄弟防犊耳何图今日坐汝族灭曹真五子皆封侯真字子丹懿围爽第四角起髙楼令人在上察动静  

老马恋栈豆栈豆不多时老驽老待死岂复千里驰哀哀防犊子身随六龙飞老驽空献防防犊复何为防犊子窟室方聚麋五侯宅前起髙楼智囊乃是都乡侯  

夕阳亭  

夕阳亭马超超车驱驱问髙贵今何如夕阳亭行且止白沙一信南风起千载髑髅夜生齿项成大府摄鬼豪论功阙剪当涂髙竹书小儿既有罪夕阳老魅诛何逃于乎桐宫空毙金屑斚鸳鸯榼中牛继马  

鸩酒来悲炀帝也  

鸩酒来酒不来永巷閤门门己开十二小儿衣溅血咫尺抽戈猜阿孩破木冲锦缆防播郎不到流珠堂萧娘己逐行春馆练带巾髹榻板七寳焚衣孰长短  

大健儿　唐太宗常曰当今名将惟李勣道宗万彻而己勣道宗虽不能大胜亦不大败至万彻非大胜即大败彻自建成败后尝隠于终南山晩节再出乃为房氏不肖子所陷君子惜之  

炖煌有力士自称大健儿气吞黄狼纛义扶白鹊旗李家春宫子去逐春宫起海池敌虬髯不识真天子天子亲评三大将鸭绿归来肆骄宕快刀不斫两牝妖躄足甘为羣鼠葬老荆盗弄金乌丸手持血日梦中还何如短衣疋马射猛虎老死不出终南山  

石妇操【`并引`】  

石妇即望夫石也在处有之诗人悲其志与精卫同不必问其主名也予为词补入琴操云  

峩峩孤竹岗上有石鲁鲁山夫折山华嵗嵗山头歌石妇行人几时归东海山头有时聚行人归啼石柱石妇岑岑化黄土  

大数谣  

梁朝老桧昨夜死海声已入西门市草中张伯怀璧子丹缾有书谁识此小夫争爵几时休二十四老前无俦黄金无方铸髑髅楼船梦过西流洲更生灵香那得偷大树夜听声如牛  

公无渡河  

公无渡河河水清兮不见泥公身非水犀狂风黒浪欲何济公不能济横帆在河西青头少妇泣血啼有年不死将谁齐公死河灵伯妾死河灵妻  

乌夜啼【`并引`】  

古乐府乌夜啼者宋王义庆妓妾报赦之词予为补之而少见规诚之义云  

茏葱髙树青门西夜夜栖乌来上啼报君凶报君喜愿君髙树成连理啼夜夜八九子莫使君家髙树移乌生八九乌散飞  

眉妩词  

朝画眉夕画眉画眉日日生春姿长安已知京兆妩有司直奏君王知君王毛举人间事不咎人间夫妇私  

胭脂井  

井无水荒龙椅不得如巴马子仰天夜见黄姑星水底喽喽话红鬼井中之人不殉死宫人斜在雷塘趾  

平原君  

平原君起朱楼美人盈盈楼上头槃跚跛躠彼何叟美人一笑槃跚愁门下士引去不可留美人髙价千金直千金不惜美人头君不见帷中妇女观跛者一笑五国生戈矛  

冯家女【`并引`】  

汉司隶冯方之女也避乱扬州袁术见而悦之遂纳焉甚爱幸诸妇思害其宠语之曰将军贵人也有志节当时时涕泣忧愁以长见钦重冯氏从之后诸妇因共绞杀系之厠术诚以为不得志而死也  

冯家女绿髪盘双鸦离乱弃乡土聘入将军家将军爱幸诸妇妬顔色粹美无疵瑕掩鼻袭余术涙眼啼春华冯家女昨日堂上人今朝厠中鬼将军不为疑司隶不为理道傍古冢生棘榛千年古愤何由伸呜呼千年古愤何由伸  

金台篇  

金台起朔方金色照天光上有七十二鳯凰金居玉食髙颉颃王不居心独苦拜师礼士心愈下羣贤起南西东国耻一洗黄金空十年燕雌今日雄君不见姑胥何用黄金屋野鹿穿花豕衔蓐  

大难日  

来日大难君不知焦心敝力欲何为早知大难学安期炼煮丹石服灵芝大药误死世所嗤不如美酒千日可辟饥美酒不获畅中肠千嵗而死名为殇  

白雪辞  

痴云防日日为黄白光半夜漏东方广寒兔老玉髪蜕一箭江风落人世锦宫肉屏香汗溶酒如春江饮如虹彩鸾帘额不受卷酒面洗作棃花风阶前狮子积不坏十日璚田换尘界金钲取挂扶桑铙照见璚田出寒莩  

柏谷词  

柏谷险君勿趋君一趋龙为鱼桨长岂识真龙躯赖尔老妇能挽夫论报不赐诛桨长本无辜举之羽林郎大将军可奴  

寄韩李二御史同年  

扬子十年官不调岂无词赋列时髦青逺隔新持斧雨露犹同旧赐袍共喜诸公当北道却容独客卧东皋斗牛清夜能回首一道丰城劒气髙  

翡翠巢  

罗浮花使先春到来傍玉楼深处巢舞雪艶翻杨栁絮歌云轻压海棠梢屏开时露鸦头袜弦防应衔凤觜胶却笑雪衣娘太劣雕笼深锁未全教  

嬉春体  

西子湖头春色浓望湖楼下水连空栁条千树僧眼碧桃花一枝人面红天气浑如曲江节野客恰似杜陵翁得钱沽酒勿复较如此好怀谁与同  

蹋踘篇  

江南女儿花娟娟五花绣出葵花圆蹋花上下双文鸳双文鸳玉连琐髻斜斜马初堕  

金鞭齐停马上郎落花旋风扫毬场绣轮掷过东家墙东家墙噪双燕平头奴握便面  

邯郸弄  

邯郸市上美人家美人小袜青月牙绣靴对着平头鸦平头鸦塌场下包银壶防细马  

裙翻栁脚垂青空水风吹乱秋芙蓉须臾气喘如渴虹如渴虹索银瘿转辘轳饮金井  

闗山月  

长城饮马窟饮马马还惊宁知呜咽水犹作寳刀鸣  

闻鴈篇  

楼头闻过鴈只影不成双一夜狂夫梦相随到九江  

归客误  

夜闻归客骑玉辔鸣匼啑唤妇开西秋风响桐叶  

自君之出矣  

自君之出矣燕去复燕归思君如茘带日日抱君衣  

其二  

自君之出矣草青复草黄思君如鱼钥日日守君房  

其三  

秋风吹罗帷玉郎思寄衣多情双络纬啼近妾寒机  

燕子辞  

燕子将雏春又深不堪春思似秋心东郊春入车前草荡子马蹄何处寻  

其二  

燕子来时春雨香燕子去时秋雨凉鸳鸯一生不作客夜夜不离双井塘  

宫词  

薰风殿阁日初长南贡新来茘子香西邸阿环方病齿金笼分赐雪衣娘  

其二  

后土璚仙属内家扬州从此絶名花君王题品容谁并萼緑宫中萼緑华  

其三  

金屋秋深露气凉宫监久不到西厢丁宁莫窃宁哥笛鹦防无情説短长  

其四  

十三宫女善词章长立君王玉几傍阿婉有才偏惹恨宫中鹦鹉啄条桑  

其五  

蛾眉矉处不胜秋长带芙蓉小苑愁肯为君王通一笑羽书烽火误诸侯  

其六  

西江美女久不见手把新题合欢扇鲤鱼慿送相思字灞王门前水如箭  

小游仙  

青旄节卫翠云軿按部东行过赤城龙女遗珠鸡卵大结为双佩赐方平  

其二  

若木西来赤岸东白金城阙碧珠宫天家令急不敢住折得五花归饭龙  

其三  

金蛾蘂生瑶水隂锦驼鸟鸣珠树林上皇勅赐龙色酒天乐五云流玉音  

其四  

麻姑今夜过青丘玉体催斟白玉舟莫向外人矜指爪酒酣为我擘箜篌  

其五  

莲叶舟髙河汉垂黄姑玉女防佳期玉清久入衙城洞莫遣成都卖卜知  

其六  

日落海门吹凤瓠须臾海水沸如炮船头处女来听曲知是洞庭千嵗蛟  

其七  

当时笑我去学仙汝但求金与求田不知昨夜城头鹤问汝无人识墓阡  

班婕妤  

长门不用买多才纨扇炎凉善自裁五鬼一言能寤主秋飌愁杀望思台  

赵昭仪  

通仙门里春昼长侍儿新拥试兰汤君王空散黄金饼不见宫中赤凤凰  

冯小怜  

前山校猎御同车一笑平阳等战蜗换得侯衣才上马琵琶已属代王家  

盼盼  

冢上白杨今十年楼头燕子尚留连铜台多少丁宁恨谁向西陵望墓田  

杨廉夫乐府原编十六卷今只存四卷又门人顾亮所编咏史不在此内又抄本者亦系咏史诗也先生诗集多系其门人吴复所编先生自以为古乐府辞世人罕习善和予者惟五峰李季和而已季和死命呉复録季和死后凡若干首至其墓焚之则先生之与五峯自相期许可知矣晚年门人章琬复辑其后所制者二百首与吴复所编三百首名曰铁雅盖先生咏史诗名曰铁史而铁崖其所居山名也少年过太湖得镆铘铁笛又尝自称为铁笛道人云学佺谨识  

附西湖竹枝词  

杨维桢  

家住西湖新妇矶劝郎不唱缕金衣琵琶元是韩慿木弹出鸳鸯一处飞  

劝郎莫上南髙峰劝郎莫上北髙峰南髙峯云北峯雨云雨相催愁杀侬  

石新户下水连空飞来峯前山万重不辞妾作望夫石望郎或似飞来峰  

望郎一朝又一朝信郎信似浙江潮浙江潮有时失臂上守宫无日消  

宇文子真  

苏小门前骑马过相逢白髪老宫娥自言记得前朝事只説当年贾八哥  

陆继之  

手种宜男寄去时花开灼灼子离离芳心不似防芜草一任春风烂漫吹  

朱仲文  

南北髙峯作镜台十里湖光如镜开行人有心都照见劝郎肝胆莫相猜  

释道元  

湖上采菱菱湿衣泥中取藕偶来归快杀鸳鸯不独宿却嫌鸂鶒傍人飞  

于彦成  

侬家住在涌金门青见髙峯白见云岭上并无丞相宅湖边犹有岳王坟  

又  

杨栁树头双鹁鸪雨来逐妇晴来呼鸳鸯到死不相背双飞日日在西湖  

释雷隠  

郎去东征苦未归妾去采桑长忍饥养蚕成丝不敢卖留待织郎身上衣  

郗九成  

十五女儿罗髻垂照水学画双蛾眉长桥桥下湾湾月偏向侬家照别离  

又  

妾家西湖住横塘门前杨栁万条长愿郎醉后莫折防留待重来系马缰  

杨子寿  

郎去天涯妾在楼西湖杨栁又三秋郎情莫似海头水城北城南随处流  

顾进道  

杨白花开风满天花开成絮不成绵不如落向西湖水化作浮萍个个圆  

又  

郎子别时秋月明説道归时春水生晓起门前聴过马马嘶都是别人行  

王彦强  

孤山梅花开雪中恰似阿侬氷雪容不学画桥南畔栁春来容易嫁东风  

马民立  

与郎别久梦相思不作西园蝴蝶飞化作春深题鴂鸟一声声是劝郎归  

熊进徳  

销金锅边玛瑙坡争似侬家春最多蝴蝶满园飞不去好花红到剪春罗  

韦徳圭  

湖湖艇艇风徐徐秋水荡漾金芙蕖钓鱼不是贪双鲤为恐腹中藏素书  

杨宗善  

湖中采莲莲刺长芡头新剥掌中妆掌中芡子眼中泪化作鲛珠遗我郎  

张大本  

西湖女儿似西施瓜皮小船歌竹枝郎心如月有时黒妾心如山无动时  

又  

苏公堤上栁枝枝月子弯弯似妾眉记得双双拜新月只今独有影相随  

沈自诚  

侬自西湖日日愁郎船只在浙江头慿谁移得呉山去湖水江波一处流  

别里沙彦诚  

枫篁岭下月色凉无数竹枝官道傍东家为爱青青节截作参差吹鳯凰  

吴彦章  

湖中日日坐船水面鲤鱼长一双好寄尺书问郎信恼人湖水不通江  

士女曹妙清比玉  

美人絶似董娇娆家住南山第一桥不肯随人过湖去月明夜夜自吹箫  

张妙浄惠莲  

忆抱明珠买妾时妾起梳头郎画眉郎今何处妾独在怕见花间双蝶飞  

无名氏  

苏公堤上杨栁青人来人去绾离情东风为尔叮咛道折防柔条莫再生  

右杨廉夫竹枝词不在全集内而此本为冯开之司成得自徐茂呉司李斋中有天顺三年和维序云铁崖晚嵗寓居西湖日与郯韶辈留连诗酒乃舍泛语更为清唱首赋西湖竹枝词若干首一时从而和者数百家虽妇人女子之作亦为收録集成铁崖既加评防仍于诸家姓字之下注其平昔去处之详板行海内久之湮灭云按今得词一百八十五首计一百二十人予社徐兴公又选其精者二十九首余因附録于铁崖集之后兴公又注云和维山西泽州陵川县人浙江按察司佥事时崇祯三年庚午春王正月石仓居士学佺识  
