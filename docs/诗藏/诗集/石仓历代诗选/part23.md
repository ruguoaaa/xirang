---
title: 第23部分
index: true
icon: editor
order: 23
category:
  - 诗藏
  - 诗集
  - 石仓历代诗选
tag:
  - 钦定四库全书
  - 集部八
  - 总集类
  - 曹学佺
  - 明
---

## 石仓历代诗选卷四百二十九  

明　曹学佺　编  

明诗次集六十三  

储巏  

宿金山聼潮阁  

朝逰欢未极暮憩还自营上方钟磬罢虗室泠然清起视夜何其片月东南生青山如改顾隐隐攅高城蛟龙寒尚蛰波浪谁与争乃知羣动息夕景涵空明歘尔紫霞想缅贻沧洲情篝灯闭石阁细聼江涛声  

公乐驿  

薄暮抵山驿高舂辞蓟丘青山半衔日重为行人畱山中三日行颇觉怀抱幽鸟鸣白云澹不省人间忧简书复驱出兀兀如拘囚自憎牛马走眞作稻粱谋何人谐夙尚为我营莬裘  

发永济驿  

暮宿山下城朝上山下驿山高云雾深饭久初见日岂不畏驰驱欲憩仍复出悄悄闵农心落落用世术川涂漭无际税驾何时必頼此寛旅忧千里青未毕  

蓟州山中  

青山借防雨洗沐为谁容宿云犹未归更觉冈峦重我行颇愁寂頼此青山容宛如平生交倾葢遥相从晩来境逾胜四顾皆竒峰何由擅一丘且作渔阳农谅无功业建还以千家封  

灵山  

灵山慕名胜曦午停征轺倒装换冠帻径徃凌岧嶤手披茂草开思逐浮云飘迢迢诣白塔独立吹清飊逥旋休缁庐老屋依山椒野僧三四辈衲破形容顦共言山中贫菽水聊今朝问渠何所恋且得避征徭  

渉园  

渉园日已晩春去聊追攀防风喜我至习习鸣树间方池澹无波中有鳬藻闲虽非沂水曲聊此清尘顔浩歌弥自慰擕防徐当还  

题苍雪道人卷  

水官失苍佩龙伯窃上天染成天水碧屑花竞芳妍弥漫三万顷彷佛堆云烟物情忌太洁白帝不敢前道人茅宇小骨冷惊髙眠出门杳无见乾坤正苍然谁开混沌窍坐此清泠渊翩然谢浊世还我太古年  

卽事用韵荅赵叔鸣进士  

赵生淮海士睂宇温而闲宛如九臯禽独立秋塘湾朅来逰京国籍甚名贤关胸中烂文字膏泽曽与顔翘材馆阁地贤俊争追攀胡为不见擢犹滞郎吏间青云多防径冠盖纷区寰谁能澹无事日眺西城山生才必有用颇笑时人悭幽贞子无厌天道纵好还  

白岩扇头次泉斋韵  

黄尘走名都白日触隆景云山忽当眼便自出人境翛然蹇驴翁细路转岩岭疎林划空明一笑得人影我家柴墟旁南望长引领烟萝绕茅屋江月闲渔艇栖栖恐无成题诗聊自省  

七月廿有三日雨中同边李坐李道士西轩  

炎歊困朱墨乆阻尘外逰及兹风雨辰相与跻昆丘飞觞狎羽客搦翰逄诗流翛然供宴坐花竹凉秋空庭水盈尺泱漭天光浮搴帘迟夕霁欲去仍为留坐悲芳草歇况复鸣蝉稠岂无终夕欢感事令人愁层云蔽苍彗谁能诘其由梯空谅有术愿就王乔谋  

过武湖  

北山飞翠凝吾杯舟人举棹相徘徊城隅捩舵踏氷入船底轧轧闻春雷霜风吹衣衣欲裂湖天泱漭疑飞雪司空劝饮夕郎酬始觉防酣生颊热中流咫尺氷尽开沙禽水鸟忘惊猜新洲昨夜梅花发暗香偏逐诗人来湖波为帯城为被册府圗书眞得地堪笑前朝建此都只将山水供逰戏钟山龙蟠几百里下有龙宫藏剑履山中老树尽成龙夜夜飞来饮湖水湖波直与银河通背城一垂晴虹栢梯高寒石梁逈十洲三岛神仙宫长堤隐隐湖心路堤上行人日来去春风杨栁夏芙蕖换尽年华顔色故世间万事如云烟湖光山渌只依然不及湖中鱼与乌涵泳恩波今百年  

题呉康斋赠刘济宁清白字卷  

康斋两字云垂纸珍重刘宗百金比南窗把卷触热看习习清风吹簟几就中墨汁西江水直寄任城五千里阆中丈人不复见得见风流老孙子传家所寳在不贪阿堵眞堪付泥滓长安父老向人说虞部郎官亦如此君不见汉家西京全盛时五侯七贵门如市繁华囬首并成空籍籍今闻杨伯起  

房山  

我行京西三百里日望燕台歌易水春风着眼到房山不放黄尘吹马耳烟岚防雪不肯销层相揖如相招千金枉购尚书畵何如平地横生绡晩来顷刻岩姿变急雨漫山飒银箭斜阳一抹乱青红似与诗人供戏幻胸中丘壑句传神闻道刘公下笔亲太华中五千仭人间何地卜东隣  

送程贡士入南监  

与君倾盖长安陌姻娅何湏论宿昔京逰三月苦思归白马湖干欲坼春官召试彤庭前晨曦五色揺炉烟集贤学士防墨卷青袍鹄立知谁先姓名且入南雝籍桂殿秋风吹羽翮到家喜雨谩留题洗眼湖光依旧碧  

南旺湖次韵  

南湖水濶秋无防尽日开防疑不转忽从树杪得髙崖始觉扁舟出天畔渔家何自住枫芦陂寒雁鹜遥相呼斜阳欲下晩风急人间此景何时无君不见饮啄那须论蒋霍人生得意良不恶  

雨夜  

防防河将渴飘萧漏未终云峰悬宿雨月殿闭遥空泾渭千流合清凉万里同北窓支石枕秋意满帘栊  

望夕  

暑郁庚重伏隂疑魄正圆羽虫明可数萤火暗能然尘土开清景光华照暮年浩歌追太白把酒问青天  

涿州分司夜坐  

簿牒相仍急沈迷眼欲花笼灯犹阅马防树巳栖鸦强半春为客饶多梦到家却嫌尘土涴无地泛僊槎  

露坐  

曙鼓憎春睡开窗月已西树高先占鹊城小尽闻鸡露坐移牀久星言数马齐何时巾栉罢擕酒覔芳蹊  

登雄县城楼  

高秋惬登眺平楚动悲謌楼橹何年废前朝争战多云闲青海戍尘净白沟河飜笑咸平际金缯满塞駞  

入顺义  

眼缬晴初放心旌暮欲悬柳行聊弭葢沙渡急逥船积水经荒漠层抱远天柴墟它日梦应到此山川  

过牛栏山追次许给事九日韵  

不识阳坡路牛山十里迟野隂秋近晦沙软雨移时石迸千年菊江涵九日诗凭髙怀小杜此地亦堪悲  

将至清河睡起  

睡醒湖日满防影见中流风景犹吾土妻孥共此舟潮随残夜长水接逺天浮野性依然在闲飞羡白鸥  

渉济  

河曲风无定船扉掩复开岸花冲絮落沙燕掠波逥诗思逄春乱乡心苦病催分流从此去欲渡且徘徊  

古城  

古城临水驿灯火望中防雨夜孤舟泊江春远客归楚谣多慷慨汉事惜暌违指防英雄迹渔樵漫是非  

淮上春晦  

卷幙凉生帢楚天今麦秋留连淮浦饮怅望秣陵舟树宻藏村墅湖平见驿楼碧波芳草晩春亦帯离愁  

元日雷雨三日雨雪仍雷四日雪  

元日何多雨才春已荐雷史严宣父笔诗冷杜陵杯一饱思坡麦闲吟齅野梅晴光与淑气应不待人催  

春晦连日风雨赠别  

风雨弥昏旦韶华暗去来病多空意气事徃半尘埃西郭园初笋南湖水尽苔今朝览明镜更觉老相催  

其二  

病较芳时晩春含晦日隂晓钟人不寐旧雨客难寻院湿蛛丝重庭虗鸟迹深平明添好况移竹满西林  

宿龙江驿有感  

旧驿临江浒开门近翠防忆曽乘月宿因得趂潮归歳乆舲人老天寒使客稀摩娑庭下树顿觉壮心违  

人日雪不止  

入夜飘初急迟明积已深王春方少雪人日不妨隂病阻城南歩寒生塞上吟晴郊灯月近愿聼属车音  

怀旧何处观灯好  

何处观灯好分曹建业年春星低观阙晴雪映山川邻曲筵长接城隅骑每联忆同江水部终夕咏红莲  

良乡察院夜次壁间韵  

徘徊沙苑夕更喜驷星明杂虏犹遮塞王师未筑城春田榛莽迹夜枕皷声宛种虽神骏何须慕汉京  

别刘东之席上次韵  

我有连城璧赠君良是轻虗庭扳逸驾芳宴列华檠山水秦中地闗河歳暮程休歌渭城栁投老若为情  

冯御史执之贾主事璇同游太明寺  

野寺乘春到萦纡一径赊风声残叶乱人影夕阳斜醉墨怀僧壁謌钟失帝家冯唐多逸兴随处岸乌纱  

其二  

骋望摅幽抱兹逰良已迟冈峦聨楚蜀台殿阅陈隋云物苍茫外莺花寂历时谈兵怀杜牧对酒冩乌丝  

驿中防宿别朱亨之用实夫韵  

惜别重行行髙风落防声野隂朝雨急江静夜波明弋水旁通越灵山曲绕城此邦多故旧送子不胜情  

赠周瀛一首仍其喜雨韵  

钟甫后来秀词林新有声诗随今雨得畵共逺山平野寺秋光早高居夜气清栖迟应不乆名在鲁诸生  

悼光孝寺然僧  

老爱屏山律闲参洞室禅幽居惟种竹净社不名莲院日留残局牀风掩防编西林耆宿尽怀旧一凄然  

次徐傅赏内閤芍药  

风流独擅玉堂隂手植当年意已深好是菁华融结地偏承雨露发生心暗香岂待凭栏嗅絶品从教按谱寻五色诏成长对此清平谁羡谪仙吟  

次杨邃庵先生韵  

五畆隂隂草葢亭短墙长送半山青篝灯夜几先流竹洗砚秋池墨汚萍赋就每怜司马渴客来惟爱次公醒黄花莫道眞幽独罇有新醪粟有瓶  

卢沟西次白岩赠别  

别君一日如三月近在京西抵越南野色催诗连远树东风吹梦隔晴岚省郎悮许前旌待驿吏争驰别骑探最忆花前擕酒地王程无暇阻高谈  

金台  

万里长风动薜萝眼中燕赵共山河趣程未办登髙赋问俗犹传击筑謌乔木几经荒塜尽斜阳偏傍故台多黄金不觧纵横困疑有防鸿避网罗  

大城院夜思  

渺渺孤城入暮笳坐深防思转无涯风高明月还生晕夜久青灯自结花防鹜登堂愁吏簿驒騵遮路拥奚檛长安儿女应悬念过尽清明未到家  

大房金源诸陵  

奉先西下乱山侵涧道逥旋入暮林翁仲半存行殿迹莓苔尽蚀古碑隂秋山春水风烟换大定明昌德泽深却是宣和觧亡国穹庐黄屋恐非心  

其二  

长白山高朔漠连金源风致故依然千秋魂魄犹思沛万里丘陵却到燕感事重飜江綂疏伤心莫问靖康年幽兰一烬雄图歇汝水悠悠入墓田  

逰石经山值雨  

青崕碧嶝未曽干十歩眞成九屈盘石洞经深犹有字雪龛僧老不知寒山中猿鹤惊初识雨后峦惬细防徙倚危栏怀静琬名山何用六经刋  

发涞水  

重来秋色防平芜野鸟溪花识故吾北地山川雄涿易旧家人物擅崔卢纪行自媿诗非史怀古重披郡有图莫遣藩墙抛笔研闭门三月赋燕都  

入易州  

万山趋海欲东浮曽记髙謌醉易州絶塞风云生远兴严城皷角动清秋楼居岂有仙人在市饮谁从侠客游六载悠悠华髪换黄金台上防呉钩  

登绎山  

絶顶扶摇百丈梯凛秋风日剧攀跻祖龙此地遗碑在威鳯何年老树栖岩窦泉流防作瀑洞天云构不生泥南窥禹穴扁舟晩且试霜钟石上题  

逰盘山宿四门塔寺期叔鸣元弼不至  

十年幽梦寄盘山积翠浮岚杳霭间客滞蓟门如有待路縁沙岭本难扳高秋远兴湏登塔清夜闲吟且闭关欲激泉声喧枕过暂教尘土洗潺湲  

夜坐次壁间韵  

跻攀无路倚藤萝漫许身轻一鸟过风约塞云临晩尽瀑垂崕雪向秋多羣峰矗矗争腾掷落日潇潇动啸歌之子不来谁问讯千岩万壑夜如何  

翌日遇叔鸣元弼于山间  

历徧中盘七十氷崕云磴尽行踪谁将形胜归戎落本为山川画蓟封絶顶气寒连沆瀣澄潭秋冷卧蛟龙黄泥坂下渔阳路不羡东坡二客从  

石门咏石将军次壁间韵  

精爽千年防石门晩风黄叶乱山村时危暗洒英雄泪貎古全无斧凿痕故叠夜嘶惟石马老兵秋酹只匏尊望夫多少山头妇不似将军殿塞垣  

再次盘山字韵答恒叔治中  

蓟门何处得竒颇惬平生汗漫踪天作金城寛北顾神慙玊简却东封飞流喷薄崕县蝀老树鳞皴石迸龙更欲蓬山凌倒景移书东海访衡从  

冬至恭祀东陵  

雪后车尘喜不扬羸躯初试北风强行厨快饱沙河饭出郭犹闻御苑香曽説跸临金粟地谁攀龙到白云乡神宫岂为江淮远万古兹山镇朔方  

其二  

满山灯火列斋庐十载王官奉谒初骑省秋来还有赋文园老去漫多书氊寒尚忆青绫直台逈频瞻绛节居拟和氷防长至曲昌平道上独驰驱  

其三  

钟声半夜出明楼陵树行行石磴幽鹄立且湏中使钥骏奔初荐太常羞桥山弓剑云长闭原庙衣冠月自逰曽是钟陵陪祀者几囬清梦落南州  

邳州月夜  

晩来风定水防空清夜迢迢坐未终幽兴自贪湖上月余音谁托峄阳桐防随树影移千里枕撼波声落两莫倚黄楼诗版在壮逰非复少年同  

郊园闲兴  

短防轻箯路未遥朅来闲坐伴渔樵病余筯骨怜燕骥歳晩氷霜忆汉貂水国音尘波渺风林诗思叶萧萧探春欲放江南棹闻道梅花已着条  

季冬月夕次病怀二律  

高城寒漏逓宵残乌鹊南飞梦已安扶老渐湏鸠作杖著书何用鹖为冠中天宫阙遥相望晩景江湖较自寛洗眼残年惟此月不眠重为卷帘防  

其二  

贝阙何湏泛海求清光今夕觉迟留十年京国乡园思几处关山皷角愁对影莫辞花下酒乗流疑是雪溪舟素娥应笑诗人老不为苍生也白头  

元旦试笔  

桃符题罢一传觞却笑衰顔借酒光人日草堂还得句春风燕寝自凝香随阳候防多成字献歳寒梅已作行满眼阳和物象海隅无地着氷霜  

上元夕饮客  

爱客曽留腊底觞晩筵丝竹泻寒光淡笼明月饶春丽小浥轻尘觉雨香何处风来花作阵谁家灯好妓成行开年共説逄佳境碧盌尝新有蔗霜  

次乔宗伯白岩一律  

山腰台殿倚江清坐久松涛作雨声寺古碑文多变防塔高铃语半分明神游碧落三山动病阻篮舆五月征拟待凉秋登絶巘满川间防白云生  

除夕写怀  

腊初春雪满防送穷吾亦戒奴星斋中长物韩檠在身外浮名汉简青老境着人空守歳年芳入夣喜添丁翛然瀹茗梅花畔且置人间醉与醒  

西台招饮马上卽事仍次前韵  

禁籞西来接御堤碧波芳草泛晴晖春情不逐林花尽年事频惊海燕飞旧国山川全壮丽行台珂马岂卑防宦逰未倦心期在老大无成敢赋归  

贺克温迁居次仲湜太宰韵  

长安甲第近何如却笑承明厌旧庐小隐漫求三亩宅芳隣眞拟万金居客来呉下多留榻官滞周南且著书老我荆溪空问舍过从今已十年余  

仲湜请老次韵  

少年词赋拟相如晓入彤墀夜直庐谢病屡移江表疏买田曽卜桂阳居莫惊春晩淹行李想念时危畏简书闻説苍生占出处诗成应是倚楼余  

送克温改官礼部  

驿舎离觞送曙晖宦情乡思两依依春来天上徴求数衰病江南故旧稀每爱伐枽题素壁行防视草列黄扉同心别有临岐赠賸采芳兰缀客衣  

送蒋中允敬之归省  

予告深恩似徃年骖鸾那得羡飞仙北扉冠佩聊湘浦中允声名岂辋川称夀酒随岩桂发纪行诗待驿梅传南归万里縁何事剪防擕儿拜膝前  

灵济宫席上再次韵赠白岩  

使轺今日徧燕云西望关山一送君祠老汾隂空故迹路经河曲有新闻趋朝暂缀金闺籍代祀新颁玉简文何处相思诗正剧数行官栁逗斜曛  

张光禄席上分韵赋桧亭  

未随尘土翳蓬蒿晩着幽亭惬所遭风细暗闻笙籁发地偏眞得斧斤迯移根曲阜还同纽分液中山合作醪历尽歳寒柯叶在柴墟松竹与争高  

次东山韵请野亭诸公出防  

咫尺登临且此山拟寻崧少访商顔因人始觉江山胜作吏惟便歳月闲褉日尊罍须纵饮花时车马欲忘还咏归剩有春宵兴正及高城月半环  

次韵寄酧桧亭  

故人门巷骑曹西嘉树芳兰忆旧蹊诗语忽惊年事换荐章重喜姓名题相思入梦还迷路文字交欢岂病畦欲试平生防晩节栢台髙处已分栖  

德华寓居乃余旧宅感而次韵  

闻君移住栁湾前忆我幽栖十二年临水条桑犹沃若当轩修竹已苍然河阳客散传遗墨绵上人来换旧烟勘破浮生眞传舍不须华表问飞僊  

李贻教席上留别次韵  

诗名此日满儒绅酒畔重飜楚调频归思暗惊红树晩交情眞笑白头新飞鸿迹寄千门雪老骥心驰万里尘曽是荆南怀橘客一杯分我洞庭春  

白岩诸公饯于梨云禅房留别石门分得荣字  

乘传飜惭里巷荣故园犹及见秋清骊驹慷慨燕南调鱼鸟侵寻海上盟刻烛敢防今夕防据鞍非复少年行春明紫禁烟花绕想共趋朝聼晓莺  

席上次李职方逰法寺韵  

西林幽事澹相关远陌初穷识旧湾洞里莓苔疑小有壁间行草忆髙闲松杉落落临孤巘钟磬泠泠隔九寰莫讶诗人贪佛日杏花零落卽春还  

白岩贞庵防潭柘寺聨句见忆次韵奉酬二首  

石磴迢迢蹑远空晩来烟月转空蒙虗疑涧饮随龙去且得云栖与鹤同潭柘偶然谁作寺松涛无恙自含风慿君説向尘埃客想像题诗莽苍中  

其二  

睡稳藤牀出郭迟行行已负白岩期澄潭古寺僧常定老树前朝客易悲路远竟随明月至山空似与素秋宜重来拟结骚坛侣莫使山灵笑后时  

防饮净拭行轩  

竹边尊爼意生凉散作清风爽欲狂初月光防犹胜烛长河影淡不成章偶陪露坐惊离席却笑天逰滞异乡知已年来萍梗甚楚江归路忆微茫  

次东园赠舍弟韵奉寄  

南村露饮坐秋旻争席飜怜父老醇把蟹醉时忘左手饭牛謌阕悟前身夜闻鴈初惊歳老共青山不受尘明日客来还对饮牀头新漉满乌巾  

次韵答赵叔鸣进士  

遗编长对赵东山平地谁能絶顶攀发轫旧曽乘歳壮篝灯今却愧秋闲一官宿届风云际尽日沈迷簿领间我欲函书投北渚余波犹得洗颓顔  

再答凤举兼柬叔鸣  

谁赋乡关拟子山少年张绪独追攀家临南甸何愁远身在东曹却爱闲登眺且须抛事外声名今已落人间归与亦有柴墟兴梦里梅华正玉顔  

雨夜写怀  

空斋积雨逈生愁何处归云晩复留独鹤不眠长警夜暗蛩多思自鸣秋十年事与尘俱化万里心随水共防明日清防期桂魄庾公高兴满南楼  

次元善韵奉答见怀之意共得二首  

旧京文藻賸才贤转眼春风巳十年载酒动陪云谷燕移牀忆就水亭眠别来城郭应无恙老去头颅底是仙曽把平生商畧尽不将名托故人传  

其二  

谁赋缁衣好此贤枉教他日论当年万金帚敝眞难鬻百尺楼高不借眠落落蓟门聊作客飘飘呉市拟成仙著书莫念头空白留在名山也自传  

送马汝励归任  

长安秋夕使星明乗传南来见马卿春省表随香案上夜堂杯向防衣倾雄飞万里身方壮小却三年政已成明日驱车仍赋别都门千树不胜情  

吕邦彦请饮新城道观追次逊斋先辈谢客见访之作  

山中春酒缩新茅仙棹相将泛碧涛座客尽倾张翰重主人谁似吕安劳金尊檀板花前句海错江鱼竹下庖曽是乡贤栖隐地欲追遗事荐溪毛  

送王德辉尚书归余姚  

南来暂辍紫宸班弭棹江干便拟还东观圗书头半白北堂鱼笋梦常关归鸿纵目云霄外老鹤鸣隂莽苍间多少玊堂嘉话在风流应对谢东山  

家君生朝次客韵  

敢希潘令赋闲居正及吾翁八十初歩屧晩园栽杞菊举杯春社饮枌榆庭留爱日逄冬后客满佳辰记歳余不向当筵夸矍铄自呼苍鹿驾轻车  

竹居为顾山人赋  

山下幽居傍海涯此君偏与隐君宜坐闻清吹诗先得卧近凉隂俗可医春雨剰移淇澳种歳寒应长凤凰枝蓝舆旧有东防约径造何时载酒随  

寄贺鼎夫新拜寺丞  

自笑青骢老不胜趣装何意问金陵板舆对镜能将毋棘寺临湖不负丞暇日罇罍应屡设近城楼阁喜重登迟君欲结他年社只恐行台早见徴  

仿古意  

粉壁纱窗隔树防侬家门戸近长干锦机文字萦心苦青镜铅华驻景难满地梨云供夜寂一帘蕉雨闭春寒呉舲见説归来稳水长横塘昨夜寛  

贺方嘉伯发解赴南宫  

芳年緤马歩兰任侠犹嫌楚客豪平地烟霄差恨晩南山秋色敢争高九华殿晓香浮研五色云晴日照袍弧矢从来四方志驰驱应不赋贤劳  

访张飬中值其出饮不遇次壁韵留题  

野色含烟淡欲收溪光着树暖初浮酒狂自笑陈惊坐诗好难逄赵倚楼尘榻谩留开墨卷晩山贪防上帘钩兴来不似山隂尽驱马还期到水头  

挽傅处士体斋叔父  

惨淡哀謌满素缣楚江秋泪省中添蕴真自喜开陶径投老何曽筑傅岩每爲山行吟独放惯从泥饮坐能淹百年风致今陈迹惟有寒花绕旧檐  

与况山人郊行口占所见三首  

闭门三日雨防送春归去西郭少人行草深迷渡处麦阪防人行驱马荒田里隔岸闻鸣榔鱼舟在深水古城如颓垣知是何年筑野草烧痕多牛羊不来牧  

趍朝寓目  

疎钟隐隐出彤墀坐明星起却迟内苑墙髙杨栁暗东方犹似未明时  

李宗一使山东题荷鹭横披为赠  

红蕖白羽泛空明淅淅新凉六月生咫尺沧洲千里隔云飞水宿縂关情  

题畵  

沙浦波明碧树攒杏花疎雨澹生寒京城殢却江南梦试问呉船借畵防  

雨霁书所见  

云矗矗嵌秋空九叠屏风较未工恠得霎时风雨横楚山移在月明中  

口号与嘉伯覔竹  

何处清风洗俗肠眼中无地覔潇湘玉山也有筼筜谷试借西园一畆凉  

润守王诚之以假山石见贻奉谢一首  

一劄重烦恠石供开窗已觉翠浮空数尚帯江南雨彷佛金焦入眼中  

元章拜石图  

虎贲犹似对中郎末世那知老子狂才到宣和流落尽眼中谁是丈人行  

渔乐樵隐二图为呉隐君题  

鸥波濯足桞维舟阅尽沧江到白头偶与野人相话及夜来闲梦入西周  

黄帽青鞋懒折腰拟随麋鹿住山椒少年操斧曽伤手只傍风林拾堕樵  

次韵谢武靖伯惠茉莉茶二首  

采采江南茉莉花移根多在列侯家清时幕府浑无亊羽扇纶巾自煮茶  

茉莉香浮碧椀新枪旗犹帯建安春何人更汲中泠水来饷松防病暑人  

张道士山房  

不到青林十五年长松垂鬛鹤成仙江东旧事慿谁话坐尽铜盘一穗烟  

芳树青青二月时林扉冲雨记裁诗红尘消尽长安客留得云房老炼师  

寺中再次敬修咏竹  

翠葆青筠晩兴长佳人衫袖不曽霜数枝絶似湖州笔欲改僧居唤墨庄  

七日寳应有怀  

湖雨吹风洗暮烟渚禽惊浪逗行船旧时酒伴飘零尽莫恠春愁到客边  

古城驿  

野水微茫防岸平几家相对掩柴荆不湏候吏沙头报驿站悬知是古城  

北风  

一路轻寒二月中水南桃李不曽红恠来河朔春光晩吹过花时尚北风  

容城道中  

三月一日天气佳燕南春风着面来渡头杨栁不堪折忽忆故园花尽开  

出雄县南门  

河隄一曲柳成行千里尘霾隔此乡鱼橹不鸣沙鸟静村扉半掩水风凉  

霸州北门  

轺车春尽却南还病眼凝尘澁远天争似益津门外柳暖风晴日趂三眠  

小憩次壁间韵  

忙里题诗一送春雨闲风日爱晴匀他年定有方城梦万柳防前阅马人  

黄村  

梨花半落柳初绵客路题诗忆阆仙莫道长安春已尽归人犹在暮钟前  

察院望西山  

卧聼松风坐防云十年忘却在尘氛柴墟恐有移文诮只借房山作隐君  

阶前甘菊  

绕砌迟迟待我来暗香幽意自徘徊从教院僻无人到也向秋风最后开  

银冶岭  

山廽水曲自成溪城市初来路欲迷西崦人家寻不见衡门应傍翠防栖  

桃山小憇  

山下幽祠借午凉野人为我置藤床官程却忆园居好黄鸟绿隂清昼长  

君子口人家  

三间茆屋十弓耕了却官租任此生闻道蓟门憔悴甚麦田都属五军营  

寳坻道中  

黄渡坎西仍渡河行行官树夕阳多客程莫怨黄昏近明月满空流素波  

泗亭清明  

京陌音尘故国情心旌长触梦魂醒杏花杨柳纷纷雨惆怅清明在泗亭  

旧县驿前人家  

桃花掩映野人家住乆依山老屋斜恠得只从墙外防行人车葢满风沙  

淮堰  

秋风淅淅动帘旌淮堰还稽半日程乡思转多眠不得海潮催得月东生  

## 石仓历代诗选卷四百三十  

明　曹学佺　编  

明诗次集六十四  

费宏  

送呉克温南归  

都人望春信顽隂尚凝寒白日惨无光污泥几时干有客束书卷仓忙出长安问之笑不答但云报恩难无由絷马足把袂徒相防浮云亦易散离筵勿辛酸今朝且痛饮别后仍加飱  

其二  

池头五彩凤刷羽恒自诧醴泉始肯饮腐防胡能跨不效燕雀羣相随入朱厦儿童恠其然弯弓共弹射山中有高梧栖老亦闲暇朝阳光景新览德防复下  

腊八日省牲  

腊神方遇八长至屡逾九郊禋重省视臣职在奔走轩车薄暮出落日正当酉归鸦自南来阵阵集官栁城闉钥未合阍吏谨迎候月此初上仰认是何宿彷佛胃昴间如弓适盈彀骑队间篝灯平沙快驰骤天门俯而人咫尺卽牲囿牺人报名物有兎实居首次鹿次牛羊牢豕处其后旋归不淹晷北向见珠斗寒更人欲定钟皷应清漏刮面苦寒风侵凌透羔袖还家对妻子附火索杯酒却忆去年冬燕齐半强防桑园抵任丘掠焚遭毒手都邑频戒严郊坰谨戌守苍黄从变礼奉命当白昼儿童亦骇愕此事昔无有感格极寅恭犹能彻高厚如今幸宁谧一笑可开口杞人固多忧睂宇尚双皱至治有馨香非登亦非豆皇祖着明训心存聼斯懋神灵配上帝陟降常左右文孙可无念成命我膺受恳悃竟何禆穷苍庻隂诱转移谅非难祚保长久  

题蜀江图  

懋君示我蜀川圗万里江山才一握纸尾亲题出魏公云是潼川李生作岷山隐隐揷云端山下寒江经禹凿神施鬼设露端倪隂合阳开分脉络嵯峨雪岭隔蓬婆嫋娜防桥横滴博溪流芳腻花曽浣江色澄鲜锦初濯娥睂淡扫月轮高灔滪孤撑秋水落白盔赤甲形模异龙脊虎须声势恶影疑百越防山鹧鸣爱九霄闻聚鹤羣仙戏集自逍遥神女梦思犹绰约登龙飞鳯入青霄白马黄牛出丹壑瞿唐峡口束奔湍脚底雷霆常喷薄青螺忽涌白银盘湖里君山谁刬削披圗不觉尘眸醒竒径可疑还可愕如朝帝阙拥圭璋如赴戎行攒剑槊又如钟磬在高悬如设丹梯登峻阁九屏叠秀卽匡庐二室穷深更嵩洛就中地胜每因人终古流芳眞荦荦杜从防府称诗圣程向涪中传昜学独醒亭畔诵骚辞八阵碛边怀将畧圗穷尚有岳阳楼志士登临非取乐我尝有意赋远逰苦被浮名自纒防因圗寓目亦欣然更写此诗存大畧重来借我细临模画史何人解盘薄  

过灵济宫  

匹马春逰困驰逐解鞍暂憇西城足巍然双表逼云霄阆苑蓬莱惊在目试窥洞府瞰仙宫碧瓦朱甍光可烛檐牙高喙总涂金殿趾重铺皆砌玉雕墙畵壁拥周遭栀茜为泥间青绿诸天相去仅尺五寸草化身成丈六尘途彷佛遇羣眞世界依稀藏一粟趺屹屹载穹碑揩眼含辛三四读乃云二阙在清都能与苍生造防福谁知无益只劳民骨间推髓心剜肉神输鬼运谅未难卽使为之应夜哭忆昔鸠工庀材日徤卒頳肩车折轴是时秦晋正饥苦不雨经时巫可暴爷娘食子夫食妻米石宁论钱一斛地下眞应有刼灰人间忍见生妖木星揺石语皆缘此下土彺夫谓神酷谁能因鬼见上帝流涕长吁一披腹移取寸椽并片瓦已堪覆庇迯亡屋百金可惜台可无薄已忧民除秘祝归来偶读汉文纪稽首吾君继芳躅  

送永平蒋通判  

绿烟侵坐草抽芽红雨沾衣杏着花使君拜命班春去壮哉行色人矜夸公家爱民不如马马在偿劳毙偿价郡人専待福星来摸拜道旁迎别驾君今飬马先飬人湏知马耗由民贫他年布野如云锦防有旌章下紫宸  

题广东陈氏雪景圗  

生绡一幅中堂垂眼前雪景何清竒悬崖絶壁光彩发老树幻出瑶枝云际柴门半欲掩似是白日将西时披氊戴笠者谁子冲泥傍险相追随一人前行仰关进蹇驴失脚双撑持仆夫荷杖药瓢举以袖防顶行迟迟一人骑马过桥去桥危溪恶马力疲二人骑驴各袖手耸肩覔句寒如痴鬅鬙指关向翁语湏慎险峻毋遨嬉中有一人跨牛背牛行不动如舟移最后二人从二奚青骡白马光陆离嚢中琴弦冻且折志在山水谁相知吾闻岭南天气暖羣厐见雪嘷如驰从来此景不易得固知畵者劳心思坐令炎瘴尽消息清气散入诗人脾马学士先生有诗贺伯父致仕用韵奉答  

奎光夜向金陵见学士声华劳圣眷江南草木亦知名不独文人求识面祠臣自古号仙官留都更与仙官便禁皷何妨朝卧稳名山一任春逰徧乐极惟愁儿軰觉赋成不托乡人荐长安见日未忘情杞国忧天时动念诗諌应陈创缔难笔诛肯代奸谀传冷语氷人殊不畏热官炙手谁能羡先生有似东坡老峨嵋也近西充县竒才昔感先皇知久次宜联浴堂殿帯防腰下始生花玉在璞中羞自衒我嗟蒿倚失长松史局相望却生怨代言自合应时湏莲炬重来还焰焰试防花骥发谁迟暮刷不教驽足先庐州别驾亦小坡便亲少慰防云愿家庭倡和有新诗寄我时封两三叚  

夀忍庵章公八十一【`公谢方石先生友`】  

鴈荡山髙高且广翠满台南如涌浪山翁筑隐选佳胜暮霭朝霏千万丈流泉到枕醒尘梦爽气浮窗惬眞赏居家有政惟孝友化俗无争尽谦譲山间旧结神仙侣酒琖诗筒日还徃就中意气谁最亲方石先生本姻丈忍庵心事已高贤钜笔形容更精当先生请老今桃溪白髪黄睂两高尚望海亭中坐几囬不妨斫地歌声放小春南阁门弧悬一篇定值千金贶二郎归贺索荒词却媿缶鸣眞冗长灵运平生纵逰处万壑千流结遐想何由一造先生门亦欲从翁操几杖  

题冐车驾东臯唱和卷  

海水西头谁结屋时时东望醒尘目苍凉初日挂扶桑持书歩出东斋读何许醒风蓦地来眼中蜃气成楼台纷红骇绿忽如市乱我衷曲增烦哀宿昔好仙术寻常梦蓬莱珠宫贝阙容我住讵似浊世多浮埃东臯斗絶几千仞笑口到此还时开朅来待续远逰赋羽翰未就心悠哉  

井井亭【`为呉南夫编修乃尊作亭在苏之天平山而井即白云泉之支也`】  

一亭稳着呉山巅行人举首皆欣然喉干吻燥足力倦井干列坐防寒泉含氷潄玉失道暍五浆之馈谁争先银瓶素绠无罣碍鸱夷谩向征车悬问谁好事此修筑徃来尽道封君贤呉中此水称第一分支远自层云边荒基防甃纷在眼昔人遗惠仍流传泥汗不复飞鸟下石罅但有鸣蛙专百年义举崇朝复心存经济眞拳拳惜哉未免行道恻一勺小试山中德丰报厚天可必词林有子方孤骞渊澄井冽负公望克举遗训常周旋云肤氷气互蒸滃从龙行且升于天天瓢倾注慰髙仰沛为霖雨酾为川吾诗不忘如左劵贞珉可向亭中镌  

为三府安公题所藏史痴翁图  

雨收云淡东风软叠叠林峦青似染翠蔼晴岚扑面来逰人选胜开春宴小小亭台载酒过深深楼观题诗徧芳树交加百鸟鸣清溪掩映千花艳谁摹此景笔颇竒无限风光归匹练使君胸次若藏春爱此寻常舒复卷畵惟冩意不湏工境若防心非在远阳和有脚望循行寒谷吹待邹衍  

右春景  

万壑千崖堆玉尘老松僵立霜皮皴行人飞鸟不见影渔簑揭揭趋江滨荒村酒薄鱼可换径须一醉宁知贫诗人徃徃敬畵此不夸锦帐罗醲醇使君爱诗复爱畵行吟坐对皆天眞高堂六月苦炎热披图便觉融心神清颷拂座送凉冷寒岫照眼増嶙峋欲凭一问茅檐下或有扄门高卧人  

右雪景  

栁絮  

舟中不记春将暮忽见风中有飞絮巧能投隙入青帘媚欲依人沾白纻漫空舞雪眞颠彺天地明远春茫茫琼楼玊宇最高处因风作态随飘扬氊铺球转俱无益雀啄鱼吹供戏剧儿童欲捉到手难始终凭藉东风力栁花飞尽春江头春光欲去不可留污池但有青萍合烟景凄迷栁线柔  

赠程侃  

武夷之山信竒絶幢节森罗屏障列清溪九曲绕山流膏黛澄凝罗帯折神仙炼药湏名山遗蜕徃徃畱山间洞门石扇瞰幽壑丹梯百丈谁能攀我家去山才咫尺屡阅图经常叹息何时一叶泛扁舟历览烟霞访仙迹生今从仕闽闗头兹山应得时时逰沿流击楫棹讴发可借胜境消闲愁山中闻説多瑶草采服令人却衰老若得红顔生羽翰世上浮沈何足道  

送张鳯翔归番禺  

南海三年别东风万里归梦随池草变行逐岭云飞宿处檠犹短唫边笔屡挥遗珠吾不惜转眼试春衣  

暮春卽事  

小艇防山罢归来日已昏机舂趂晩急渔火集滩喧聼树知秋意观星认帝垣缘江谙小径歩屧到柴门  

防雨  

春深才得雨晏坐忽寛忧红见宫花润青知陇麦抽涸才辙鲋晴漫唤林鸠欲动清宵酌檐声恐遂收  

卽事  

扶栋初成屋为园旋筑墙防山嫌树宻傍砌觉花香蝶翅明如畵莺声巧似簧春光不相负何必滞他乡  

观涨  

云气吞山尽江流帯雨浑喜晴临野岸观涨验沙痕拘束无官府追思有弟昆孤舟横渡口归憇欲黄昏  

雨中理菊书示星士徐东井  

久雨门难出荒庭日易晡竹繁教略洗花亸欲频扶迂拙眞何用幽闲且自娯过从有佳客无酒亦湏沽  

忆至乐楼花竹  

楼景専林壑春归客未归几多巢鷇长无数楹花飞笋尚侵堦出梅应得雨肥秪湏催醸秫到日赏芳菲  

其二  

草阁依清樾牙籖挿架齐平生有闲癖未老得幽栖题竹诗堪赋聼莺酒可擕从人争鳯沼我正忆龙溪  

雨霁  

雨霁郊原润春深景物妍暖云低覆树流水漫成川径草碧如剪槛花红欲燃呼童理耕稼生计在农田  

聼雨  

聼雨门常闭防云枕自欹闲愁喧燕语浪喜飏蛛丝润气侵书帙浮埃满砚池连朝亲药裹无兴复吟诗逰山庄偶书庄后有泉出石窍四时不絶欲名石泉别墅  

长夏浑无事山庄漫一逰柴门迎犬吠樵径突归牛云物清溪浅风光碧树稠石泉尤可爱滴滴绕阶流禫祭谒陵和匏庵方石二先生赠行韵  

锦树芳尘送晩飔长途酒琖未容辞豪吟自觉貂难续奉引眞惭马滥骑山翠空蒙多雨后川光防灔欲氷时五云深处频囬首前軰多情有赠诗  

送陆庻子令弟下第南还用呉匏庵韵  

退鹢南飞趂晩风休将形迹论穷通玉还荆国犹堪寳瑟向齐门岂未工捧日自应怀冀北防云谁复忆江东陆家兄弟今犹古预识他年事业同  

赠王古直  

一别霞城知几年故人多住鳯楼前怀归毎笑依刘客乘兴还登忆戴船老去无财非病也闲来有酒卽欣然诗能自古穷如此防取吟嚢满壁悬  

送兴化王太守分得封字  

一麾逺守闽中郡何日重闻阙下钟本为睢阳聊屈黯应知渤海卽还龚春庭草色埋三木夜卷书声蔼四封儒吏名家眞不忝士民私幸属鋾镕  

雪中次东坡韵  

冻合寒林噪暮鸦川无逰艇陆无车幻成海国蓬山景飞尽天门瑞木花独拥渔簑思钓叟浅斟羔酒属豪家梁园谁受相如简短赋初成手几义  

次韵答娄诚善先生见赠  

春来深慕浴沂贤野外寻芳亸玊鞭细栁拂衣浓帯露好山迎客淡生烟多惭青史曽无补一卧沧江巳有年心事傍人浑未觧谩夸题柱笔如椽  

陪都宪简公宿呌岩寺因次其旧题韵  

春风拂面散轻隂信宿禅房防此心客思祗应孤鴈得交情大胜碧潭深云根穿水孤能立宰木凌霜老更禁抚景相防多感慨浩歌随意輙成音  

次丘公韵题周璘秀才书屋  

林泉乐事属専门殷屋涛声午枕喧身似虗舟寕有患事如春夣了无痕池随晴雨频消长山与云烟自吐吞已结渔樵成逸侣石床频坐亦防温  

苦雨  

今年春雨疑天漏十日都无一日晴逰处毎劳持具出梦囬常厌打窓声照泥犹自愁星防仰瓦何当罪月行眞宰怜民应上诉湏留余沥佐秋成  

九日赠人韵  

重阳丛菊雨中开篱下行吟日防逥老圃秋香人独醉夕山佳气鸟飞来登髙旧许君能赋闘徤应偕客举杯闻道南阳泉石好何时载酒更徘徊  

和马侍读秋雨吟  

客边今雨坐谁同防倚秋轩咏晩风池镜浅涵云影白檐绅低映菊花红更筹乱耳慿鸡报霜信侵衣有鴈通偪侧防怜南北巷闷怀全露短笺中  

经筵遇雨衣尽湿时方大雩喜而有作三月二十二日  

讲殿今年此日开小阍宣唤众官来春衣冐雨何湏惜旱陇祈天正可哀云防防屏龙蜿蟺风萦香鼎鹤毰毸防臣一字曽无补也向官筵醉饱囬  

又用韵寄奉伯父大人  

拂衣还入海鸥羣野趣傍人未许分霜后踈篱开晩菊雨余深洞驻闲云新篘白酒时时醉别院清香细细焚老眼天畱防胜事芝兰庭下蔼竒芬  

和赵侍御煎茶韵呈廵按陈崇之  

慿探篛笼出先春敲臼仍呼隔竹人火拟丹烧分进退泉将符调别新陈对花任杀风前景当药能醒醉后神客至莫愁疲捧盌生平清味防相亲  

过仪眞吕水部祖邦以诗送别用韵答之  

旅泊谁嫌度堰迟旧交眞乐胜新知曹经何逊曽逰处诗逼唐人防盛时信有瑶琚报桃李祗将顦顇对姜姫无由得遂云龙愿笥箧当开慰所思  

送大参胡大声  

一函千里贺龙飞佩取重金下玉墀夕饮每当氷合处冬行却喜雪飘时扁舟秪载桐江月匹马还寻岘首碑便道庭趍应不忝家传清德畏人知  

送杨太守恭莆之常州府  

青年羙誉动班行蚤出郎曹绾郡章栁拂熊车春问俗帘垂燕寝昼凝香诛求最缓豳农苦抚字谁知汉吏良极目秋空鸿防度天书早晩卽徴黄  

送都给事王文哲奉命祭告南海便道归东筦省亲  

百神受职逄新主万里乘槎到海湄事异碧鸡烦汉使祠临黄木见唐碑鳌波翠涌春流外乌防红防晓沐时几度瞻云今最便諌垣应讶缀班迟  

题名山草亭送戸部侍郎王公民望致仕归华容和守溪韵  

城南归路踏平芜望入明山兴不孤篱菊开迟应待玉沙鸥睡稳亦忘吾风流可续睢阳防烟景谁争贺鉴湖圣主恩深廊庙逺先忧一念未应无  

寄致仕司空李公时雍次韵  

风潭百顷木千章老向林泉喜欲狂湍急不妨鸥泛稳花应笑蝶飞忙独醒忍防杯中物无病闲抄肘后方犹有愿豊心未了毎逄隣叟问耕桑  

徐殿读舜和宿庆夀寺中用前韵戏简  

容膝斋庐翠压低笔床茶灶也堪擕为隣恨不仍居左乐国何缘却怨西僧供毎分敲韵鉢佛灯堪伴校书藜怀人咫尺成千里迎跸还期马首齐  

初谒泰陵  

春夜西陵拜谒初恍如前日宫车尧仁未拭苍生泪舜孝何惭太史书寂寂云扶飨殿娟娟月涧绕斋庐如闻鐡马常沾汗慿借威灵尚有余  

予旣以诗赠邦振北潭学士谓其四弟亦欲一诗乃和前韵赠之  

昆季文章总大方风潭佳处有书堂眼中防影愁坡陇梦里鸿声度野塘北海神鹍防速化南山雾豹且深藏归来夏课应忙甚黄入槐花树几行  

送杨太常正夫归蜀省其尊翁少保留耕先生次太宰邃庵杨公韵  

咫尺天顔许暂违臣忠子孝本同归瑞虹亭旧开华宴濯锦江清舞彩衣喜信远慿防鹊报乡心先逐白云飞门迎笑语眞堪畵老大全胜玉帯围  

其二  

此行人羡是登仙蜀道从来似上天汉代家声推石奋王家世誉数僧防梦依北极常千里诗补南陔可一篇所至苍生烦问喘归来宣室岂虗延  

和子和弟冬至谒长陵  

汉庙衣冠拂旧埃节祠常遣百官来云间玊座依稀见月下金铺次第开叠嶂岚浮青拥防古松隂重绿生苔文谟武烈眞无愧万里燕台接凤台  

奉答西涯翁二首【`翁所寄赠用去歳呉寗庵邀入荆溪避暑韵末复及其尝欲买田阳羡而未遂之意`】  

襟度休休发兴长衣痕在眼自淋浪望依北斗天垣近坐爱东村夜色凉霜竹种成凢几个早梅吟罢有余香远逰莫忆当年赋大老惟因住帝乡  

其二  

路入荆溪兴愈长钓逰随处是沧浪春藏别坞花迎客暑隔孤亭竹送凉蜀阜有碑当徤笔苏园无橘噀香西归毎作扁舟梦恨不从公老此乡  

午睡觉囬文一首  

明窓一枕午涛舂适意闲来睡眼慵清防茗芽春焙细便床筠簟夏敷重城高过雨闻疎防野濶垂云接远行迳绕池秋向晓鸣蝉几树绿隂浓  

再和闲斋韵  

空谷髙人独掩扉一时山水尽含晖遗荣賸得幽栖乐仿古犹嫌胜防稀饮可称仙不知醉诗如有癖欲忘机深杯对酒频烧烛坐上轻寒透祫衣  

其二  

手栽花竹绕山扉坐阅朝阳更夕晖架上古书经眼熟世间尘务到心稀菉薋不入骚人室杞菊能充晏歳饥只恐林泉难久恋好贤还为赋缁衣  

谢见素林公撰至乐楼记用其旧见寄韵  

草阁难招花外车但从落日见樵渔庭心有橘谁为颂墙角多蕉可学书农事未谙犹砚食仙丹湏炼且楼居山房乞取坡翁记奎璧光华夜有余  

田园杂兴囬文用弋阳令杨云鳯韵  

苔垣写徧几行斜癖句多愁鸟与花梅云路销屐蜡竹风吟罢岸巾纱灰燃夜鼎翻汤蟹日射晨窗缀室蜗开眼醉余诗兴遣雷喧过耳厌声华  

其二  

逰春晩兴适西庄砚涤深池墨渍香麰野杂花间倚杖竹园分笋嫩盈筐畴平徧揷秧丛绿雨苦嫌多水潦黄幽静毎谈农甚乐悠怀远慕上歌唐  

闲中和见素旧寄韵  

安歩眞应可当车不妨踪迹混耕渔风前细撚花枝嗅霜后闲将柿叶书陶叟白莲难入社杜陵赤甲可迁居欲消长日惟诗酒饮兴吟情颇有余  

南郊分献仍得东字  

牲帛分方礼数同石坛高峙帝丘东人传碧海无波久我觉神仙有路通老栢隂深低印月祥烟缭绕逺随风频年趋走承恩地感极深惭赋未工  

喜雪用禁体二十韵  

同云初黯黯冻雨忽纎纎历乱先投瓦霏防巧入帘不缘风自舞时有霰相兼贪赏衣从湿矜奇手自拈当防偏厚积洒壁毎虚黏赑奰悬朱闼轻盈压畵檐竹俄封翠节松忽变苍髯四埜疑无路羣未没尖儿痴愁遽止老怯恐无厌防茗资清苦侵床减黒甜履穿妨近歩台逈遐瞻纵得幽人爱还遭俗子嫌穷阎皆罢市逹衜竟遭扻耸处肩将合谈时口似箝腐儒良独喜豊稔此能占麦必连云秀蝗今入地潜袁门甘暂闭墨突异常黔挟册光堪映论诗禁最严苦唫毫屡秃剧饮酒湏添白战惭前軰余膏亦可沾  

送徐舜和使高丽十六韵  

圣泽霑域贤劳属近臣卷书辞翠幄持节出丹宸恩饯来浮蚁宫袍赐瑞麟赤心知报国素志不谋身四牡遵涂急三韩引领频华夷元共主符命此更新驿路千山晓王正万里春鳖桥成幻语鸭绿是通津举国郊迎日诸曹伴馆辰龙须専晏席鹘舞乐嘉宾赋手防前軰词詟远人端卿名久着原父博无伦首夏应旋斾同官毎望尘神功烦纪录帝学待敷陈  

屋舟为润人钱宗玊作  

身世悠悠水上萍高人栖泊傍岩扄浮生甫里从无宅择胜坡翁别有亭意匠经营殊雀舫心机忘尽对鸥汀推篷小酌江天碧下矴遥连海防青岂必侵星逰别渚不妨撑月吸波泠鲎防隐隐当窓起鱼艇飘飘倚槛停雨洒春波檐欲没潮囬秋浦酒初醒危樯飐浪吾何恐击櫂成讴客喜聼京洛尘缨思一濯长风借便可扬舲  

得邸报有异闻感而有作  

百年异事骇初闻反袂开缄老眼昏太史岂应侵谏职寒儒自欲报君恩骊龙颔逆难遭睡虎豹关严枉呌阍但使有光争日月不惭无力正乾坤妖蟇寸鉄心何苦骏马千金骨仅存烈士殉名元可防佞人多巧舌空扪唐科讵愧刘蕡防楚些湏招屈子魂事定葢棺眞不朽声縁忧国竟湏吞干将在狱犹冲斗砥柱当流少遏奔文运盛衰关世运长歌写罢不堪论  

送阁老熊石公祭告泰山阙里  

一函香帛出彤墀东祀亲烦阁老斋七十二君封禅地百千万世帝王师新朝望秩遵虞典故国牲牢忆汉祠祝册御名劳自署华原使传已先驰颂声远播怀柔后道化孚昭感格时登望杜陵逰甚壮低囬迁史去何迟秦碑细剔莓苔字周桧徐攀雨露枝秘迹未缘窥玊牒遗音如或聼金丝长途记述诗偏富盛礼遭逄兴亦竒青简裁成湏大手銮坡翘首数归期  

柴埠津  

一声两声牛背笛三只四只渔人舟江村风景描难就倚杖闲行古渡头  

箱房后丛竹抽简甚多内直房候朝与司徒孙公谈种竹事公诵其在吏部郎署咏竹因次其韵  

新竹春来日渐添清隂翠色满踈帘此君毎见难抛却不觉孤亭日转檐  

睡起  

习闲成懒百无功尘事难侵世累空睡起呼童向篱落菊花枝上捉青虫  

木亭发后用前韵寄之  

目随防影入云中路出湖山东复东无限风光供指防氷为溪水玊为  

其二  

吟社同推老作家珍函题处字如鸦一尊未尽淹留兴秋晩方防菊有花  

其三  

剥后还教硕果存阳和渐次满乾坤何曽老誖眞堪啸漫有【`阙`】　到子孙  

## 石仓历代诗选卷四百三十一  

明　曹学佺　编  

明诗次集六十五  

夏鍭  

遇兴七首  

庭栢散疎雨廧蒿弄柔姿美人隔窓戸遗我长相思相思空怅望白日下青嶂妙曲虽不扬无言怨牙旷卧琴双膝上含情共不发美人隔秋山不弹嗟逺别秋山一万重岂无云路通愿擕金徽去负重难相从魏人得寳玊观者入五都置之夜庑下光掩隋侯珠举家恠且怖弃之逺市墟若无隣人识至寳空长吁西京有高士出处何其贤东门二大夫圗史共流传归凤逝超忽清风满寥天举首望不见驻马空凄然至今双白璧辉光照人间如何东门路不见有生还  

遥遥陇西鸟辞家向中州金笼覩光彩未叩声先酬似言生处好尝懐琪树头何知白日暮敝此绿貂裘能言终为累客死葬青丘尔身亦可求嗟嗟鹦鹉洲  

歳暮何所欢但有堦前月取琴月下弹十指弄氷雪初歌商岭芝再哦西山蕨若无此曲清何由对霜月白日忽不见水石倦幽寻归来吾何暮观化颓此心夏绿时已乆清霜妬繁隂物理疵太盛神怒一何深  

秋日闲居  

凉风起西北出郭吹衣裳一水晓光澹羣山秋霭苍送客逺行迈于此集华觞悠悠独来归山水意空长  

登冶城  

天清登冶城旷望开襟抱凉风送鴈迟缺月堕江早囬首吊荒墩长歌起烟草日斜驱马归彷佛西川道  

昭君出塞  

黄云塞草路三万紫袖银鞍急如箭应有前时鸿鴈飞右衿不似宫中见谁令香泪湿鹍弦至今风日含凄寃虽然岂少宫人见孰与青塜传千年  

乆别离  

美人别来良悠悠缄书不寄留床头桃花几囬醸红泥紫燕防衔入翠楼倾情写意心相结绿酒金樽对芳节对芳节恐迟暮凉风生鸣雁度别乡千万里离心竟前路  

前有樽酒行  

玉壶乳酒一色同素手提来笑春风笑春风聼我歌流光火急将柰何黙坐青轩散桃李不如抱琖发阳和乗徤出逰遨开懐恣欢谑前有一樽酒何用银毬系床脚  

熊侯请逰南溪暮归  

花院弹琴罢中流趣羽觞仙舟同载郭鱼艇异如棠沙雨斑斑细陂云冉冉凉定知归路晩棹影乱斜阳  

东闗归路  

七舍东闗路还家卽胜逰水清如拥镜山好只移舟江唱曹娥晩岭謡天姥秋途穷乡语入台越此分多  

陪祀诸陵晩发昌平二首  

倦马方辞枥鸣鸡已在田松风藏五寝云日露全燕赤羽犹乗嶂黄茅未欵边瑶坛将事日朔亦祥烟蟠龙流水地臣仆喜追奔神岭森如画斋庐逺似村舆圗抚幽弓剑忆轩辕谁识茂陵树犹存未报恩  

祭毕还宿昌平  

烛影瑶斋寂人声出翠防风吹陵柏转月照祀臣归山海从龙蛰云沙信马飞鸡鸣寻旧舘假待朝晖  

感春  

五夜雕轮集千门火树春聼儿歌丽曲不自踏香尘月傍青楼乆花开紫陌新犬戎生蓟北羞作太平人  

逰金山寺还舟中流作  

纵是裴公寺能忘魏子心防开呉日落钟度楚云深半饷分南北中流吊古今江山虽好在无柰二毛侵  

和同寅鸡鸣寺韵  

二里城西路防林拥贝宫鸟啼禅榻静花散佛衣红山堕明湖里人逰碧落中五云飞北极江尽望无穷  

巾山二首  

絶顶平如掌尘埃一笑空三江输月色双塔管松风绿酒心无碍青山道不穷几年饶足迹留醉与人同双遥湿处少顷雨声稠野防行诗卷山禽掠酒筹海天先得暮江月只宜秋一笛谁家发随风到上头  

春日纪逰  

笑逐隣翁乞午觞酒阑随意散林塘双禽自睡青苔巷一杖惊飞翠竹墙雨过乍如潘岳圃花开仍似杜陵庄春风旁舍悭行乐何用天涯忆故乡  

前川  

风轻日白午天幽郭外溪边卽胜逰花蕚乍明来小院栁条初散近高楼老翁稚子逄春语冶客覉人到晩留共说年年行乐地朝廷有道自消忧  

白斋同在杜宅看梅得酒归戏简野泉期共再赏  

杜老梅花数日开主人相引竹边来风清乍接幽香坐云破徐防霁色囬日出门阑明几杖雪残篱井湿莓苔烟花早付潘公子更起从君问酒杯  

九日陪张南川饮芹斋所用小杜登齐山韵  

盆菊移来自竹扉满堂凉露晩香微疎枝九日开将遍短髪西风咏不归浊酒只输陶靖节清诗还忆谢晖品题此夕风花手谁与南州问绿衣  

次贞斋永福寺韵  

云深浑不记东西徃徃垂萝手欲提一面好山烟垅淡几家修竹土墙低林间过马披空翠寺里留人饭白虀七度笋舆竒石下刚擕绣管为僧题  

雨后湖上  

肩舆好日相将去草色城隂潦未干九院雨声收晓栋六朝人影散晴澜防船只在人间度朱阁还来镜里防疑是水仙歌舞地练裙罗衱淡妆残  

和顾东桥要逰戏龙院暮归韵  

江风吹节及新凉朱草青林引路长今日府君情散朗旧时山客鬓浪苍淹畱罗戸频香篆欬唾霞门几绣裳灯火相将归事晩睡鳬惊起绕鱼梁  

和郑方伯岩山天台道中  

仄路危桥草树昏山纡水缓乍清魂行边风土记岩邑停处茶瓜来近村谢屐几曾遗胜局骞槎兼得问灵源龙文岳节分明在病骨无缘一扣门  

官舍对菊  

雨拨黄花艶晴轩漆几幽但防无意采不是故园秋  

柴门  

二里溪桥路人家水影中柴门经日掩红叶满篱风  

次野泉韵送人  

人拥千去秋随一骑清云泉写不尽应共别离情  

王明君读王半山明妃曲因作  

情爱戎荒有氊帷枉自深眼防边月满夜夜汉宫心  

城门歌  

晓月催欢起春波映酒深彩船长逺去草色自城隂  

丛祠梅  

乱石托孤根羣槎避清芬空山人不到花照玊晨君  

黄岩九  

卧榻惊秋晩倾杯苦夜分十年三度意笑对九云  

送止斋俞公奏绩北上  

秋来几度送逰人黄叶丹枫把酒频不似今朝分手处断肠囬首万重云  

山中襍兴  

何处风光欲断魂水边云里有芳园马蹄不识山家路相趂溪声到小门  

鸡鸣寺雨中晩眺  

蒋帝山高幕府空鸡笼顶上望西宫傍人莫问六朝事只在满城烟雨中  

广陵  

九曲池亭龙气消谁家水调共兰桡眼前亡国无多恨江水东边是六朝  

秦旭【`字景旸无锡人以子贵封武昌知府锡有碧山吟社实其倡始云`】  

仲秋八日与继芳逰天全亭归途  

峩峩九龙山迢迢五陵岸扁舟弄云水山影波底乱遥瞻松桂林已觉风景换长吟斜川诗惊鸥忽飞散  

伤春词柬继芳  

去年已赋伤春曲曽与潘郎歌断续细雨梨花烂熳愁东风杨栁凄迷绿今年又赋伤春诗烧灯华屋雨丝丝天公歳歳能作恶偏在春光防好时  

其二  

东风阵阵花狼籍老夫钩帘空叹惜徃来扶病欲出门门外春泥深一尺徐家园里葛家楼囬首繁华逐水流安得红顔生羽翼玊笙吹上昆仑丘  

辛丑暮春苦雨柬立夫  

暮春雨多天尚寒苔花满地泥不干牡丹淹烂不堪折朱门罢送黄金盘绣帘匝匝低垂地玊笙声断炉烟细美人何处倚栏干楚水呉山路迢逓  

其二  

鹁鸠双双啼屋角细雨斑斑晴复作碧水苍苔野外昏挑灯坐聼檐花落轻寒侧侧透重扉翻把罗衣换裌衣出门可柰春泥滑辜负西山笋蕨肥  

春江词  

春江烟鎻垂杨线春江雨湿桃花片江头女儿朝浣纱水中照见芙蓉靣畵船双桨声呕哑惊得鸳鸯起暖沙余情愿托春波去迟迟流向花边住  

寄华祖芳隐君  

帘幙卷斜曛沈香手自焚高风振颓俗幽思发清文鹤外防湖草鸥边歩野云年来厌形役自愧不如君  

次韵湘南懐古  

出门长啸气横秋不似钟仪作楚囚三月沅湘江上路十年云梦泽南州紫箫吹彻天连水黄鹤呼来月满楼千载孤踪何处吊防花汀草断矶头  

和陆懋成赏花韵  

粉容凝露怯春寒彷佛温泉浴罢防国色尚含当日宠人情不减去年欢休嗟白髪羞明镜最喜红云压畵栏若得芳心同竹石免教词客怨凋  

与继芳重过葑溪草堂有感  

数枝沙栁自年年常忆防花到水边才薄滥封司马署家贫惟剰葑溪田青山白屋遗先业万竹孤梅慕昔贤喜得潘郎词赋好扁舟同宿五湖烟  

次张元之过张秋韵  

汉朝河决自元封未抵张秋一倍功百辟祀神沈白马万夫持畚截长虹风云乆防坤灵黑草木遥连海气红词客经行思无限坐防江汉自流东  

雨窓简葛元兆  

忆昔相期防木香几回翘首立河梁人前冷暖非前日花事瓓到末塲诗酒谩攻词客病歳年空惜老人长东楼应是支頥坐目断飞云过短墙  

赠虞文渊  

阖闾城下觌芝睂文采风流似旧时三径秋光数枝菊一年春兴百篇诗青山隐趣闲边得白社交情梦里知溪上独来还独返孤云长与意俱迟  

雨窓感懐  

故人曾约防花逰及到花时亦缪悠鸿防影沈江上雨洞箫声断水边楼风光自是难畱物身世眞如不系舟宦辙东西念儿子天涯回首不胜愁  

挽祖芳  

夕阳溪上路迢迢鹤骨昂藏过野桥徃昔形骸都不忘卽今骚赋已难招樽空北海怀贤切雪满南林赴葬遥畱得旧时清气在小山花竹雨潇潇  

赠濮惟清  

洛社桥西第一家春风乔木防慈鸦君恩未报还尝胆公事无穷亦防花诗句咏歌烧夜烛石泉评品煑新茶杜红蘅碧兰陵路有约相寻踏软沙  

拟杜少陵归成都韵  

身依南剑忆东都长把行藏问老符万里桥边寻白屋百花潭上歩青芜云山终歳停飞驿南国多时罢酤闻说多才严仆射已消金甲免丁夫  

其二  

锦江流水接花溪翠竹红蕖远近迷家世总忘天尺五生涯还忆瀼东西乗舆迢遰防鸡舌髀骨消磨厌马蹄明日报书通幙府应劳小队踏春泥  

其三  

花作围屏石作栏满天秋籁挟惊湍日高树底摊书帙风静沙头把钓竿阅世尚留双眼白报君常抱一心丹江山信美犹吾土狂客休歌蜀道难  

送人还京  

青枫江上叶萧萧汴水淮云去路遥宫烛渐低乡梦防家山将近客愁消霜寒鐡瓮秋闻柝月落扬州夜聼潮厚禄故人如我问白头甘作恵山樵  

和舜明自夀之作  

胸次原无一物余圗书左右未尝疎山中高兴新兰佩海内清风旧草庐隐操不违唐处士故家犹说宋尚书他年更祝期頥夀未许文王载后车  

己酉端午后二日病足书情  

长夏无端病在趺天公有意困狂奴流离自分填沟壑踯躅何堪走道途秋水鲈鱼思笠泽琼花杨栁醉江都少年乐事眞如梦坐对葵榴泪眼枮  

新春试笔  

八十流年鸟翼过放懐谁敢怨曦娥葢棺正是寻常事鼓缶犹能慷慨歌老眼又防新历日青袍还领旧阳和呼儿早办寻春屐拟折梅花挿皂罗  

不  

卧不能安坐到明起来童子强扶行薫风紫笋都催老细雨黄梅未放晴语燕似传今日事吠蛙还作去年声余龄断送知何物不问书生问麯生  

冬夜与惟清小酌用笼字韵  

山蔬挑得满筠笼草草杯盘放筯空枉顾有情怜鲍子躬耕无计学厐公雨滋竹色浮新翠风飐灯花落细红觞咏不知过夜半满堦人影月明中  

送友人致政还乡  

虗堂风露夜泠泠闲咏鳬鹥乐在泾赏兴不忘秋水寺宦情偏厌绿莎防薇花分影红连座麯米浮香绿满瓶更拟沧洲问消息且教黄鹤飬脩翎  

过玊溪山墅  

衡门水木恣清华路转西岩隐几家五月凉隂千亩竹六时清供一瓯茶行逄流水闻僧梵吟到斜阳落磵花自信俗縁消已尽不劳千刼谩蒸沙  

水云亭小酌  

吏隐南瑭小结亭此心何愧北山灵壶觞自可消孤闷鱼鸟还能慰独醒风景只如桃叶渡秋光欲动蓼花汀檐前昨夜微风起吹落兰苕翡翠翎  

懐聼玊山庄次梅庵韵  

衰年厌向市防居欲借山中半畆余王翰自怜文有道冯驩谁叹食无鱼漫将踪迹随麋鹿岂有文章到石渠愿得两家同杵臼春风春雨共耕锄  

舟中纪兴  

东风两髩雪一枕兰舟酒半酣不似邵庵虞学士杏花春雨忆江南  

题梅月圗  

孤山山上月明多长忆西湖玛瑙坡安得扁舟吹短笛梅花香里一经过  

题东篱秋色送过九苞之京  

清华簮组触尘埃歳歳观光上鳯台莫恋青山如洛下故园黄菊待君开  

## 石仓历代诗选卷四百三十二  

明　曹学佺　编  

明诗次集六十六  

蒋冕  

送焦亚卿奉使宗藩兼便道过家焚黄  

肃肃奉皇命驾言徃藩方朱衣炫朝暾玉节明秋霜从容使事毕昼锦过故乡貤封及二代丘原贲龙章林峦改顔色草木増辉光父老擕儿童争观塡道旁问公何以然渥恩异寻常公本清庙噐誉望倾班行明时典邦礼淳风还虞唐圣心夙简在宠数且未央四牡蚤还朝钧衡待岩廊  

秋夜长  

秋空垂玉露风拂檐前树相思寒夜长胍胍多愁绪含情下锦机拭泪沾罗衣旧欢如梦寐私向夜深归  

清江捕鱼圗诗  

渔翁独爱清江水孤棹横斜烟雨里一声欵乃隔江闻举网得鱼满筐美老妻报到茅柴香烹鱼篘酒邀客尝酒酣睡熟唤不醒满江风露天茫茫畵工曾向江头见几度临流深叹羡归来拈笔写半幅畵耶景耶皆莫辨客从何处得此圗壁间彷佛成江湖应知濠濮不在逺庄生乃是天之徒  

四皓对奕圗  

商山山上多紫芝长年采撷疗我饥白云深处且高卧醒来还对石上碁戋戋束帛来何所笑向长安揖髙祖储皇不易汉鼎安竹帛芳名照千古拂衣归去旧岩扄飞鸿天外仍防防松桂清隂今在否世人谁解入丹青  

送项德懋丞长洲专管水利  

故人别我长洲去离觞已尽仍延竚欲别不别难为情歧路萧萧班马鸣矮屋长材君莫怨锥处嚢中末随见一官到处可哦松何况长洲天下雄君是深翁门下士经术自优文史事不见苏湖治事斋兵农元与水利偕单锷竒谋知满腹安得东坡无荐牍何时推毂早重来与君还对燕山杯  

击梧桐树  

梧桐春暖新枝长君王击树欢相赏海棠睡起带余酲举杯共醉沈香亭谁知祸起衾裯侧锦防小儿是强敌渔阳羯皷响如雷一朝乐地成蒿莱曲江已去宁复得始信胡雏能覆国可怜罗袜埋香尘乌啼花落増酸辛乃知世事不长好欢笑能令作烦恼翠华万里重归来马嵬山下空悲哀  

西溪渔乐  

溪水清可爱溪鱼肥可煑纵教烟雨湿簑衣不得溪鱼不归去得鱼换酒亦不恶世间谁似渔家乐收纶举盏坐溪头细数波间几防鸥漫道溪鸥闲似我我闲又乐闲较可  

南山樵隐  

我从城市来入山事樵采十年城市几沧桑惟有青山长不改山头白石堪砺斧斧声丁丁朝又暮今古功名防下薪碁方一着柯成尘我斫青山誓终老富贵浮云何足道  

驱马黄金台  

客从江南来驱马黄金台伤心台下青青草一夜西风变枯槁壮士悲歌易水傍防身有剑飞秋霜此心誓扫豺狼迹草间狐兎谁能覔  

薄暮  

薄暮长安道风尘满素衣寻朋因乆出坐诟偶迟归红日衔山落乌鸦绕树飞举头云汉濶星月已扬辉  

隐人山居  

幽人谢尘俗结屋大江浔流水闲中意浮云物外心鸟啼山阁静花积草堂深寂寂风清夜时闻琴瑟音  

乆客  

乆客怀乡土登楼望远空鴈归知歳暮花发喜春融故国青天外皇都紫气中笑渠幽愤者何事哭途穷  

题畵  

浩浩通津水茫茫远接天烟光牛渚外秋色鴈行边孤棹横江渡羣山与岸连有人沙觜立应是待来船送潘以正宪副赴陜西固原兵备二首  

揽辔询遗迹山河百二雄金汤连徼外兵甲满胸中九译氊裘至诸蕃职贡通不须勤魏绛虎豹纳无终河陇诸都防壶浆候马前氊车齐欵塞玉节正临边豸对氍毹月骢嘶苜蓿烟匃奴断右臂还忆汉张骞  

春日谩书  

故国别来久怀归未得归身长随梦到事每与心违道路犹荆棘山林自蕨薇湘江春雨里花木又芳菲  

客至兄长梅轩翁所口占  

偶尔不速客相将次第来呼童陈小酌随意举深杯风色虽防冷梅花却盛开我身方卧病想像亦悠哉  

闲歩小园次前韵  

屋后园亭僻乗闲輙一临防山聊当畵种树久成隂高下蔬千本稀踈竹半林盆池有拳石蜗蚀藓还侵  

上林春色  

春从天上至偏向禁林多绿遍瀛洲草红连太液波香风蔼灵囿佳气绕銮坡微雨清驰道应期鳯辇过  

雨后郊行  

舍北种畬田篱东响暗泉春光千树栁野色一犂烟旧事随流水闲愁托杜防吾生老农圃遇酒即陶然  

和李翰林题刘吏部溪山图诗韵  

金碧溪山翠作林茅斋潇洒百年心庭前鸣鹤趋迎客水靣逰鱼出聼琴白石清泉同谷口茂林脩竹似山隂披圗彷佛如曾见颇觉良工用意深  

题黄隐士别业  

踈竹编门草覆墙数椽茅屋海中央云栖檐下轩窗润风过花间枕簟香岚气入帘晴亦暝潮声当戸暑偏凉谁言身外浑无事诗思撩人也觉忙  

元夕应制三首  

百尺鳌傍防棚芙蓉烟暖栁风轻霰迎淑气全消冻月避灯花半减明车马满街无夜禁笙歌随处起春声太平有象眞堪畵只恐丹青画不成  

四海春风共一家韶光先到上林花星桥曲曲通银汉火树丛丛结彩霞佳气暖浮双凤阙瑞烟晴防六龙车繁华不作杨州梦一曲升平月未斜  

圣主南郊大祀还宫中今夕夀慈顔金莲熖吐双龙阙火树光腾万歳山馥馥异香飘仗外迟迟清漏出花间恩波何幸沾臣下特许诸司半月闲  

送同年万世和归省  

春风同日宴琼林君独荣归惬壮心畵舫烟波飞六鹢锦嚢珠玊重千金天闲忍失空羣骑御苑愁分唤友禽岭表班行何落落相留无计但沈吟  

送侍讲刘先生使安南  

圣主龙飞第一春远颁正朔命儒臣双函钿札翔鸾鹊万里朱鸢识凤麟玉节晓分蛟室雾寳幢晴拂象厓尘悬知奎宿临南土夜夜清光拱北辰  

江行  

重叠青山虎兕蹲望穷沙际是孤村舟中过午风犹热江上防隂日已昏远浦渐防鸿影没中流厌聼橹声喧诗成独倚篷窻咏无数岚光落酒尊  

舟遡湘江杂咏  

客舟清晩遡湘川满目山光鴈影边碧草寒波双鹭浴白苹芳渚一鸥眠矶头石古迷荒藓浦口防归带暝烟明日衡阳江上路新诗题满彩云笺  

一苇斋二首  

此身天地一虚舟去住无心着处浮欧舫轩窗聊寄傲米家书畵且藏收半檐竹雪沧洲趣四壁松涛岛防秋有力谁能移夜半人间汗漫许同游  

此生飘泊等萍浮一室还成不系舟风雨漫教萝作缆烟波无际月垂钩篷窓夜静渔讴杳芦被春深鹤梦幽安得因风致双鲤问渠终忘济川不  

送无极县教谕甘秉节赴任【`秉节苍梧人`】  

家住苍梧宦入燕迢迢亲舍岭云边道行绛帐青氊外梦绕斑衣白髪前远道双鱼春水隔寒窗防蠧夜灯悬不知坛杏花闲月几许清吟付彩笺  

衡府范伴读赴任  

莫道江都老仲舒清时聊尔曵长裾汉庭独羡东平乐鲁国仍传伏胜书千里梦应归白下几篇诗欲过黄初新城桃李知多少门外时时问起居  

次侍读白先生郊斋诗韵  

南郊和气破春寒誓聼彤庭晓漏百辟在公三日戒六符呈瑞万人防杓衡彻夜辉黄幄牲璧中宵奠紫坛豫想燔柴严对越遥空香雾散椒兰  

送克温尊甫先生  

朝扣天阍暮即还防鸿深入乱云间解缨待濯沧浪水蹑履先寻阳羡山世事无闗何足累人生有子始能闲道旁莫羡金章贵莱防犹堪奉夀顔  

逰虎丘  

豪华自古説苏州近郭嵓峦此最幽何事玊鳬仍故物当时金虎但荒丘千人石在聼经杳双剑池空草色秋倚遍危栏更回首晩鸦无数夕枝头  

送张祐司训较艺还当涂  

经谈孔壁士如林翘首龙门冀赏音檐内命题秋院静灯前批卷夜堂深赋惊五色宁迷眼笔想三长独苦心淡墨榜开舆论惬高名从此重南金  

初叨赐鲥鱼志感  

东南嘉味説江鲥当暑分鲜下赤墀贡入争传喧漕路篚开犹自帯冰澌古人多骨空留恨今日新恩合赋诗一饭可能忘厚报深惭犬马力先疲  

聼琴再叠前韵  

一聼西川拥鼻吟悠然古意未销沈空山落木三秋景老鹤孤鸿万里心庄叟漫夸渔父圣伏波终怯武陵深越裳杳杳徛兰远空谷能无感足音  

陪祀陵园毕夜归昌平小憇简悔轩少宗伯  

寝园春祀礼初成乘月归来信马行乱石寒流才数里荒城漏已三更片时僧舍还乡梦满路山禽唤客声风景有谁能品藻谪仙诗句玊壶清  

次熊先生韵题寗庵先生予庄  

垅上呼童剪草莱行行无数好山来夕阳牛背频闻笛春水鸥边忽见梅蔬圃不缘农事废柴门长为野人开淡中滋味眞难数咬得菘心与芥台  

次宫保戒轩靳公诗韵寄夀少博守溪王公  

襟度渊然隘九州济川功就等虗舟名从晋国三槐着身共睢阳五老逰绿野林峦千古意平泉松竹四时秋不知圗像凌烟者出处输公几百筹  

枕上  

梦里鸡声到枕边披衣起坐兴茫然流年未老长多病处世无能秪自怜旅况几宵燕市酒归心千里楚江船黄扉三载成何事孤负日高花影眠  

湘懐  

欲向江头买钓簑短篷轻檝泝烟波末赓楚泽骚人赋且聼沧浪孺子歌杜若雨晴秋色老芙蓉霜冷月明多湘灵倘肻怜乡曲应傍西风鼔瑟过  

清源舟中漫书  

寒鸦日日晩投林我独怀归未遂心身寄衞河舟上榻梦萦湘水岸边岑年华荏苒双蓬髩病体支离一布衾却喜故人知我意夜窗聨话到更深  

送陈用脩之辰州府通判  

暮年亲友防关情一举离觞百感生池草几畨康乐梦云山何处酉阳城江湖去鹢三秋景霄汉飞鹏万里程西望桂林才咫尺春风莱防好相迎  

再次韵送用脩  

清朝父子羡韦平宠眷同时荷圣情奉币汉祠方摄祭扬鞭蜀道岂难行瑞占象纬星随节诗纪关山日有程囬首五云频极目每因于役念苍生  

大司马幸庵彭公弟济永省兄西还次韵  

京华席暖便还乡不论岍歧道路长郊薮凤麟宁易得朝家罗网正高张池瑭在处频生梦风雨今宵且对床闻道年来富吟咏几多诗卷墨花香  

京城见梅  

氷雪丛中早立身清标原不染纎尘宜寒宜暖虽因地开早开迟总是春庾岭清香飘月下孤山疎影照湖滨并将此日东风面欲倩丹青为写真  

送同知儋州事陈君汝坚进苏州府通判致仕归应城  

尘世劳劳宦海间几人垂老即投闲新衔初换苏州倅好夣先归楚泽山海上棠隂畱治所庭前荆树重乡关防鸿天外谁能慕不似空林倦鸟还  

砺庵少保初度日酒防石斋少保咏水晶葡萄为夀湖东少保有诗次韵冕亦继作  

水晶珠在玉盘堆还忆春风手自栽味比蓬山仙醴胜根随汉使节旄囬延年何必求灵药醸酒偏宜注夀杯歳歳华筵酣醉后蔗浆茶饮可能陪  

谈徃事  

唾壶声里出商讴身在元龙百尺楼莫对青山谈徃事且容华髪系闲愁酒杯到手时能醉尘务撩人梦不休鸥鹭有盟非一日烟波随处着扁舟  

病半月小愈偶书  

笔床茶灶具轻舟拟向湘江昼夜浮大块何心令我病高人从古与天逰梦思海上蓬莱岛兴在湖南杜若州三十八年尘土里风霜空敝黒貂裘  

遣怀  

不分竹下与松间牧叟樵夫任徃还忧国泪边空白髩登楼眼里有青山诗成伏枕聊乗兴酒对防花暂觧顔世事百年徒役役那知物外有人闲  

晨起二首  

晨起科头坐小斋纷然寒雀噪空堦踈踈蒲栁霜先瘁短短松篁雪半堆信口讴吟聊趂韵见人觞奕也开怀衰年自觉精神减何幸君王许赐骸  

腊无多歳欲更寒云漠漠拥柴门百年能得几时好两月全无旬日晴身似风前蓬半朽眼如花外雾丛生远逰姑待春前后且办烟簑近郭行  

自七里桥北至礲岩途间漫兴  

危桥北度日平西恣意寻幽信马蹄苍雾林边山近逺青松石上路高低草铺长烟穔板秧出新针水满畦多谢有情双野鸟飞来飞去向人啼  

礲岩去吾郡城虽不远顾平生未始一逰自去年冬仲至今年春季未半歳间乃获两至其地登覧之余喜而得诗  

厓当窈曲更通明似敞高轩数百楹玉黍扫空俄复积石田抛久可曽耕蜿蜒神物何年化黯惨寒云尽日横老去自怜无记性两逥来徃路还生  

次韵逰湘山二首  

寺背城闉客到稀白云终日鎻禅扉几人冐雪寻僧话何处凌空有锡飞西域路遥惟葬履南华歳久不传衣三生石上谁同坐説着无生忘却归  

来逰我尚记孩提塔顶分明鹳雀栖法自黄梅传岭外人从郴水住湘西九天月照千江白一树花开五叶齐多少古碑遭刼火姓名何用壁间题  

次祝大参别韵  

穷乡一日几隂晴岚气何妨暂湿缨迎客好山如揖譲向人幽鸟自和鸣梦悬魏阙无时忘心似湘江彻底清垂老相逄俄又别祖筵瞻望不胜情  

春郊杂兴  

自谙麋鹿性甘隐水云乡陶令五株栁葛公千树桑雨悭催灌药风暖防移秧耕罢簑方矖蒭来酒试尝沙晴鸥卧稳泥滑燕飞忙社散人归晩前村已夕阳  

夜坐  

羣动息已久萧然忘世纷半窓秋色老几度瑞烟芬琹弄覉人操书翻古篆文旅怀燕市月乡梦楚江云衣薄惊寒早灯夜过分一声南去雁此际防先闻  

郊行  

郊行逄故旧邀我到柴关缓踏溪边路同登雨后山竹泉烟冉冉稻垅水潺潺沙鹭飞仍下园蜂去复还草间黄犊徤天际白云闲林壑谁高卧清风不可攀  

长门怨  

棱棱霜满天皎皎白如练才闻歌吹声又过昭阳殿  

春江曲  

春江风浪生细雨多芳草梦随归防飞片时千里道  

蒲石  

着石根虽浅东风吹便青卷帘新雨过春色满堦庭  

湖山秋晓  

翠岫晓云横湖光一镜明林间有红叶万壑总秋声题畵桃桃边有竹数竿又有鸟集于桃上  

东风庭院夕阳斜静对踈篁玩物华忽见夭桃笑相向始知春色到寒家  

渊明对菊圗  

司马江山已属刘区区五斗肻淹留莫嗔贫到瓶无粟尚有黄花对酒瓯  

畵马二首  

千金骏骨本空羣一入天闲更絶尘元狩乐歌今不作松隂空老涯洼身  

来如奔电去如风百万驽骀一洗空谁遣时清燧熄朝朝覊束栁隂中  

村田圗杂咏  

茅舍新蚕作茧迟隣家桑柘尽空枝持筐欲向街头卖更恐豪门索旧丝  

村田景  

圏豕登盘酒满壶高台红烛瑞烟敷里巫唱罢拦门曲新妇升堂拜舅姑  

畵双蝶趂朱樱花有鸟鸣于花上  

红樱桃下整乌云春色枝头有几分欲写芳情寄双蝶数声禽语隔花闻  

题畵  

溪山无处不春风远近楼台紫翠中逰客自来还自去落花偏衬马蹄红  

元夕应制二首  

蓬山矗矗枕仙鳌五色云中紫极高明月似能知圣意清光偏照赭黄袍  

辇路尘生香不断灯楼月映彩初圆太平时节风光好烟火今年胜去年  

村市  

蒙蒙细雨湿荷花宿贾来迟不饮茶细袖频翻云髻乱尊前一曲是琵琶  

旗亭  

旗亭路绕绿杨边酒熟长招贾客船日晩登楼望江上防樯次第到门前  

暑中偶过僧舍后土山纳凉  

积土山头偶一过薫风生处绿隂多尘中忽见湘南景欲觧朝衣挂薜萝  

出城西送客漫题  

晓出西城又向西人家尽处有招提绿隂不隔红尘路时见行人驻马蹄  

送唐楷还灌阳  

蒸衡江上忆聨舟多少风涛入壮逰直到新河始分手几宵清话浣离忧  

逰山寺  

病余长与俗多违策杖频来扣竹扉行过空林僧不见庭前惟有白云飞  

次邃庵先生待隐园诗韵  

古槐隂下坐移时天外凉生一叶知谁遣林塘有丝竹蝉刚抱防高枝  

斋夜漫吟  

去年精力减前年情到今年倍飒然人世能为几时客篝灯犹自理遗编  

斋夜枕上漫吟  

寒恋衾裯梦未成呼童推戸防隂晴一庭风露清如洗月过松梢夜四更  

送太学生陈尊卿还湘中二首  

湘罗碧绕二妃祠双塜峩峩傍水湄姻旧平生情不浅何时为草丽牲碑  

庭外秋风一夜生因君归去不胜情故园松菊犹存否鸿防来时好寄声  

漫兴  

玊堂天上近台垣未报涓埃愧圣恩待许衣冠挂神武湘南归老水云村  

过安山怀司空宋公  

河自安山一泒通百年防濬宋司空当时簑笠寻源处犹在村翁指顾中  

偶感  

万里关山路茫年年佳节在他乡催成两髩如霜雪半是晨风半夕阳  

竹石  

宁湏种种谱宣和一片春云亦自多谁遣此君相伴住翻枝常入楚人歌  

漫吟  

梦醒书斋月欲斜瞢腾病眼半昏花长安第一楼头客独向西风苦忆家  

芦防  

紫塞先秋已有霜暂来栖息水云乡北归只待春前后可是区区恋稻梁  

## 石仓历代诗选卷四百三十三  

明　曹学佺　编  

明诗次集卷六十七  

邹智  

送客南征  

疎雨不复月蟋蟀空自鸣出门送佳客正值新月晴月晴已足嘉况复惊波平君知爱月意莫惜清宵征  

槐隂午坐  

溽暑浑如蒸槐隂殊可爱招邀馆中英趺坐一解带蚁战疑有屯鸟度知无碍烦襟聊尔清吏胥趣晩防  

九日写懐【`五章`】  

秋风策策鸣秋水盈盈隔抱膝坐虚斋有懐长自结【`一解`】昨日楚人来前日巴人到入门问苍生苍生日凋耗【`二解`】翦爪宜及肤割发宜及体食肉者何人视之如逆旅【`三解`】茱萸赐朝士一士分一枝君恩岂不浓民瘼谁当医【`四解`】东隣有醇酒可以浇清愁苍生倚大臣不必书生忧【`五解`】  

送吴献臣令顺徳  

熠燿非自然蝙蝠非自沸盈盈天地间孰非竒文字君侯人中英经纶有高致欲分四海忧当自一邑试  

送人作县丞  

作县如作室作官如作工斧者奔而西锯者趋而东执事虽不齐所期在成功君本蜀中彦素以才自雄我观吞吐间絶非吴下防今承梓人防百里生斤风有玉正当错有刀正当砻勿论地烦简勿计位卑崇但令间架立也足为帡幪  

晴郊观麦  

天街小雨连三日坐听一鸠鸣午寂暖风忽放青山红满眼春光浓欲滴呼童羁我槽下骝散出晴郊破愁的郊东行尽复郊西罏锤仰见乾坤力大麦芃芃碧浪翻小麦离离翠云羃今年定合成丰年不须更简金穰历忆昔关中恶颷起赤血横流防千里草根木叶饥莫充壮者流移羸者死翦爪割髪虽殷勤终是车薪防杯水恭惟帝徳同天徳一气薰蒸酿牟麦黄童白叟生意饶笑舞笑歌逰化国小臣坐颂歌太平忧深虑逺歌难成人之应天曰五事天之示人曰五行忧勤或以咎徴起逸乐或以休徴生君不见汉家文帝之世多灾异武帝之世多祥祯  

清江捕鱼图  

江水生江月起青帘白舫江风驶江头老翁披短簑独泛江心羡鱼美大张一网罗羣鱼羣鱼涌出清江里勇者伤于钩贪者伤于饵起者如浮落者如沈李入者困而怒出者跃而喜大者三尺五尺长小者七寸八寸止老翁一纵仍一擒网大鱼多莫能纪须臾卷尽千顷波势及冯夷也披靡我闻董生尝有言羡治羡鱼同一理  

题资轩卷  

贡资章流益长奎资璧光益宻人资人学益深资轩居士知此意尽日凝香延客至  

送刘汝徳还蜀  

两地八十里忍看生别离防知忧道切不是爱山痴晩雨虽微急晨光本自熹明年二三月正是望君时  

上林春色  

今年春色丽最是上林明暖日崇桃映疎星积李横碧鸡临水舞黄鸟逐人鸣随处能妆防东风不世情  

题松泉卷  

岭树重重合江流曲曲深乱云时出没寒月夜浮沈飞鸟争深港防鱼渡宻林黒龙浑不起时复抱珠吟  

太液池观莲  

凤辇初临太液池池中君子肃朝仪清香冉冉风舒卷疎影沈沈月正欹抱负胸中应有实经纶天下岂无丝太平更得君王宠万种繁华总不知  

新燕  

白玉堂开日正迟瞥然惊覩燕双飞荼防架逺和烟度玳瑁梁高戴月归小掠芹泥犹怯冷初沾杏雨未生肥千言万语无人防只付东风主是非  

和赏菊韵  

写尽寒烟与败胶爱花宁厌赏花劳酒兵入阵霜初破萟匠登坛月正高絶俗自宜莲并价策勲当与杞同曹故知逸兴真难尽更约明年共和陶  

金井山居次韵  

铁杖何年入此山今人居是古人庵春风小圃修花史落日疎林纵手谈放鹤亭高尘网断听莺槁近野情酣莫辞老背寻常炙寒露侵陵恐未堪  

非所写懐  

朝野方传英主事安危宁系小臣身银山铁壁虽难动玉色金声本易亲人到白头终有尽事垂青史定谁真梦中不识身羁系又逐东风入紫宸  

辞朝  

云韶声静拜彤墀转觉婵媛不自持罪大故应诛两观网疎犹得窜三危尽披肝胆知何日望见衣裳只此时但太平无一事孤臣万死更何悲  

留别王守御  

月朗风清水手多孤舟不发复如何边无急报将军醉岭有微霜吏目过薏苡岂能诬马援茘枝久矣待东坡人生去住真如梦对酒惟应发浩歌  

巡海呈周文郁  

逢一疎林酒一行侍儿亲倚櫂歌声昔闻海水如天逺谁放山花似火明烟外孤防风正驶苔中欹枕梦初成细看斗笠非难制莫遣乌纱累此生  

除夕  

病客居穷海今年是两年高堂当此夕相对又澘然  

舟中漫行  

淡烟疎雨梦初还自起推篷看逺山渔父不知天早晚只随鸥鸟下前湾  

和石斋先生见寄  

山亭水阁此何春瘦马犹存踣铁身珍重东风休料峭今年花比去年贫  

夜泊马宁呈胡用晦吴献臣  

逺臣不与近臣同但爱花枝照眼红莫道夜深无酒卖蛋家船在岸之东  

其二  

白舫青帘防夜同洞箫声里海云红百年身世知何处笑倚梅花月正东  

蔡清  

送黄邦瑞还广  

抱病日防防君今又逺行斯文谅有味分手能无情栁色才沾白稍头已转青百年真转毂何者慰平生  

第一山和胡太守  

予登第一山自觉众山小日起海门腾云连边树杳物情随运迁元化无时了寸进犹未能懐哉愧不少  

题盛用阳师省卷  

我览师省字惕然中不宁悠悠老将至省身愧未能惟今有盛氏乃能上师曾师曾固非难师曾亦岂易省身勿泥三随地安着已柔者思不随刚者思不厉操术必求精一息不容已此心贯万端疑即当时唯人品夫何常希曽亦曾矣  

题云谷室  

山矗矗水簇簇白云一片卧空谷卧空谷兮浑无心乗风起兮应为霖  

题商山四皓圗  

邹鲁儒生落秦火诸公正在山中卧咸阳宫殿三月红诸公洞里自春风马上英雄饶善骂骂声不到商山下独怜帝子意来防一至汉廷力回天君不见李斯韩彭皆葅醢秦皇汉帝亦安在当年商山四老翁至今人间想丰采  

画圗景  

崇山巍巍矗天起根盘不知防千里万木羣然山之巅大者明堂栋堪拟逺山其势浸微茫双峰直竖青云里丈人结庐擅山光闲来携杖何徜徉翘然矫首青云外意欲乗风至帝旁  

别邹汝愚谪雷州吏目  

慷慨出门去默与千秋期饱吃恵州饭少和渊明诗  

哀汝愚二首  

天地元无情汝愚信死矣举世嗤笑之吾独不如尔年少心更赤竟以死遐荒英魂飘何许返托班行  

题郑驿丞髙冈九老圗  

扰扰尘途二十秋归心今已托东流披圗喜见林间叟极目云山兴不收  

陈琛  

春晴对酒简王闲斋  

平生负战艺自拟无遗镞不侯由数竒利颖徒为秃采芳入儒林嵗晚逞幽独峩冠谈唐虞发我十年读春风与时雨英俊任薫沐逍遥吏隠兼清宁天与福何日访子真恵阳见郑谷  

樗庭为同年丁敬夫先翁赋  

江水西来深复深老翁江上看浮沈也知渴饮止满腹时取津津浇杏林人将杏花比仙岛花实长春雨露好翁言吾庭更有樗百年欲与吾俱老万丈丝纶收钓竿倚樗长啸揺金山庭中步影苍苔滑感慨人间行路难路难只应樗下息忽见新槐长百尺车盖亭亭防道旁树木真为人爱惜世人疑天感应迂钻核能留杏一株槐隂写入樗庭卷始信隂功果有无  

燕歌卷为祝秀才题  

忆昔少年胆气麤羞为弱女具睂须张拳直欲撄猛虎开眼何曽见俗夫年来英气消磨尽事不能平唯有忍时逢徭僚肆撞突和顔温词谢不敏男儿胸中富甲兵善蔵其用用斯精动在九天蔵九地机缄谁防测沈防素冠白衣易水上周身先已失屏障好勇由来笑匹夫北风萧萧空悲壮越人来燕作燕歌慷慨激烈恨何多有疾未必非君福美玉正应山石磨与君美酒博君笑丁宁莫学我年少燕歌为我转和平髙笻从此生清妙  

春晴对酒简王闲斋  

积雨伤春半忽晴欣日迟江山皆景色花草自天时独饮吾难醉有懐君未知何时同旧榻清语破前疑  

送吴司训擢罗城教谕  

对花呼酒数留客索诗频谈笑真惊座风流逈出尘车圎何择地春好总宜人闻说罗城栁年来亦转新金陵别诸朋旧往淮安至江上有所思  

黯黯一年别迢迢千里行论交期晚节顾我自多情涉世防深阱看山忆旧盟谁为元徳秀眉宇向人情  

其二  

百年将欲半一艺不能长进徳慙多病观书苦健忘情真时忤俗意豁转成狂蘧瑗吾师也知非且自强  

丁亥元旦试笔  

艳艳灯花发霏霏江雨匀栁从梅作色人与物俱春拜起勤双膝欢呼动四隣酒杯三百后静坐养吾真送刘司训迁合江掌教且便道还万安  

秋声入井梧凉气生髙竹欲别此先生稍烦我心曲光风久在闽化雨将行蜀归去近重阳清樽还对菊  

赠髙抑斋太守  

松柏挺涧幽果有二千尺古貌阅嵗年何曾改今昔逍遥陶隠居杖履散踪迹闻风爱厥声不说堪柱石  

其二  

人生在世间谈笑无百年百年亦瞬息生理忽茫然惟有桐乡爱庙食自绵绵天地同悠久讵肯称神仙  

其三  

翚飞甚峻整上界真人居其奈为官府案牍日纷如终日勤视听耳目不能虚何如作散仙杖履自徐徐  

其四  

凤阳中都地山水秀而平赤气光腾后犹能生俊英五马亦髙贵一笑澹无荣乃知天下士但欲乞身轻  

其五  

东溪通黄河万里自天上饮流寻其源月掬光在掌九曲来棹歌静夜得清响光霁正无边劳我驰梦想  

甲戌下第三月二十四日出张家湾  

闻説春归已有期可人春色亦应稀客思逺道催行急舟绕长湾故去迟江上一樽忘独老天涯何处覔相知懐中多少平生梦说向痴人恐未宜  

下邳晚泊  

逺嶂依依起夕氛长河滚滚自天浑圯边取履怜孺子天下英雄识使君千载功名惟故迹防人梦想不浮云月中光景应无限清借人间知防分  

次韵题小丹丘  

白云缥渺四时留青壁回环尽自幽露竹珠涵沧海月风松波撼洞庭秋窝中巳足逍遥乐顶上还堪汗漫逰待看羽翰生白日人间始信有丹丘  

晚步玉河桥有懐  

芳草萋萋万里同逺逰谁敢恨东风得官更觉贫中味经亊方知静处功城外好山来紫翠河边细水入玲珑美人胸次无沾染顔色犹应似旧红  

寓金台遣懐  

销除旧恨出新篇转觉情多不入禅望逺可堪云隔水思归正有日如年生憎不饮花浑醉偏爱无愁栁欲眠风雨也应知客意晓来收拾作晴天  

送潘东崖助教  

古道蓁芜今防秋飞花尽逐水东流王门莫笑徒工瑟野渡行看欲放舟方寸地中收汗马五车书里破全牛平生我爱真豪杰不数文章谁最优  

茂松清泉圗为潘东崖赋  

逍遥谷里自容身此老当年亦识真白眼那堪常对客青山终是不生尘微风入树琴清耳积石眀泉玉可人都付东崖长作主多应借我往来频  

送林君信巡按江西  

剑锋耿耿逼虹霓髙枕时闻半夜鸡腾踏忽惊空冀北激扬先喜到江西鹅湖水满鱼争跃鹿洞云深路不迷如此湖山闲一赏就中更有上天梯  

一峰亭为乡同年方世元尊甫侍御作  

松竹交青逺映空梅花时见白重重小车花外开三径髙枕亭前见一峰独乐人应识司马上床我已厌元龙登临剰有平生屐留与仙郎蹑旧踪  

赠蒋悟非  

秋发鲈莼野色开故人江上赋归来觉非正喜今朝是忤俗休生旧日倩到处烟波横钓艇有时风月上瑶台人生如此须知足管甚经纶屈大才  

庚辰季夏南都即事  

谁将大有卜今年春种初苗旱可怜受暑苦焚唯问马从公弗息防归田流离有态堪圗画恸哭无声到管弦万顷烟波舟一叶何人正在白鸥边  

立春后到淮安夜坐书懐  

欲借春风一解顔春来正在舳舻间严持酒戒偏能饭稍放书程亦自闲心里有天堪白日眼中何地不青山千周未了防同契一炷清香坐夜阑  

题云深处小景  

是处山深云更深凭谁说与总无心全因俗客都迷路时为苍生欲作霖静映方塘惟旱畆髙临絶壁亦千寻优防更逐南溪水流向人间覔赏音  

寓金陵感秋  

俯仰周旋强作顔将心能得防时安读书尽说居官易得路方知涉世难三径西风黄菊瘦一天秋水白鸥寒易圗元有真消息姤复中间子细看  

乙酉元日病中试笔寄田南山王一臞  

昨夜东风入敝庐晓来门外见新符山茶映水回春色樽酒招人起病夫破戒一斟将兴发从渠三劝覔愁无意中我了南山老应有杯盘对老癯  

元夕僧房独坐  

轻风入树晩萧萧僧院松关坐寂寥野外无人堪笑语静中随地足逍遥残编漫对皆灯火清韵微吟当管箫此是元宵真乐亊楼台争得羡岧嶤  

喜雨録呈谢松涧分守  

年来学稼事西畴四体徒勤亦半收谁谓干封系天意吾将辟谷与仙逰春风满袖来天使甘雨随车喜泽流分付家僮多种秫陶翁行醉菊花秋  

平寇二首为聂分巡赋  

许多英伟説前筹遥望前锋气即收可是赤眉真有力只因白面自深忧何人发愤身皆胆一道凄清月满秋百万农夫喧笑口谁家鸡犬不蒙庥  

其二  

法司兵法信如何曽拜当年马伏波铜柱嵯峨凌石塔瘴江明净出烟萝归田老叟无称颂入树秋声当凯歌我在沧洲闻信息也携樽酒舞渔簑  

题笋江清泛圗  

五月清溪已得秋小舟荡漾在中流荘生久解濠梁意何处江山不自由  

思过亭  

林野生来失佩韦回头四十九年非故乡寸地堪思想莫恋并州不肯归  

兰畹  

独清独醒思幽幽中夜无为独逺逰尽道屈平逺不死至今兰畹在湘流  

与髙太守索历日  

诗书笔砚带烟霞寂寞紫扉自一家要看好春无历日漫将消息问梅花  

赠二守李春江  

彭蠡春深不可涯小姑江上立崔嵬东西贾客倾囊出只见渔船载雪归  

次韵朱教谕题邑庠讲堂  

扫地焚香澹得清眼中何物胜明经刘郎到此应为主莫遣苔荒百亩庭  

其二  

坐稳蒲团想太清先天画外得全经四时长觉春无恙谁讶秋深草满庭  

其三  

芙蓉擎露出轻清不用研朱碎防经最笑仙人知我浅时来教取读黄庭  

与郭长洲年兄  

清淮去嵗忆同舟枫落吴江又一秋莫怪道人情亦冷曽随孤月到长洲  

## 石仓历代诗选卷四百三十四  

明　曹学佺　编  

明诗次集卷六十八  

杨防  

和朱大尹新正写懐  

潭潭道爱堂素不通杂客况当正旦初公事少关白甞观循吏传声誉无赫赫如公真其人清暇事文墨  

和朱大尹郊行叠前韵  

长安簮绂者软尘恋东华谁知程鄠县独爱前川花今晨偶无事行行临水涯农功自兹始辛苦念田家  

题张御史夫妇忠节録  

正统己巳秋北兵来犯塞权奸劝亲征请留徒至再六飞驻宣府已报前军败大同暮安营黑气罩如盖仓卒议旋师铁骑追已逮土木望懐来未在一舎外彼奸辎重多牵制姑少待四十万貔貅饥渴俱困惫长刀如墙来鬬志我巳怠乗舆既蒙尘綉斧旋遇害主辱臣死之明训简编载南朝李侍郎心事本同泒夫人闻讣音呼天竟无奈诸孤属未亡一死非所爱共姜矢柏舟凛凛氷蘖在彼苍祐善人后福殊未艾双凤已髙骞仲也尤大拜尚留忠节名永永昭百代  

过牐简莫水部  

疎牐宻牐连一带南船北船此关隘往年水小谨启闭十目五日牐边待今年济水偶然溢雪浪奔腾复砰湃下如落井上登天三老无功神是赖谁移两山作一门管束千流与万派当初本为畜水设岂知水大亦为阂世间未有无敝法十利未免兼一害人言月河且缓筑不然水势无由杀牐官恨不髙于山设心措意或有在冬官先生大气力能令驽钝追骥快征夫自是懐往途见月望今已再履霜又恐阻氷冻帝乡尚在红云外噫嘻水大莫怨迟还胜从前水小时  

歌风台  

被酒径泽隆准公巨蛇溅血汚剑锋鬼媪啾啾夜深哭红旗昼满山之东入关坚守牧羝约亲与降王除面防以寛易暴法三章告谕秦民皆喜跃董公遮道天遣来发丧义帝师衔哀甞闻伯者假仁义汉伯一着先胚胎范増趣舞谋自拙玉斗何辜碎如雪伤残所过无一言惟对君王数持玦一仁一暴胜负分况有豪杰纷如云义旗东向无不捷蹙项直至乌江濆归来丰沛乗黄屋醉后髙歌仍击筑千秋防子思故乡特令此邑为汤沐我来访台正落晖两碑对立髙墙围台边古井不可问千年事往人民非炎汉开基未为窄泗上荒台仅寻尺兴亡百战无代无登髙一啸秋空碧  

题林待用所画山水为王员郎作  

王君此画来何从自言昨得之林公公心欣然为挥写苍烟老树山重重莓苔无尘水石净中有袒裼遐栖翁养髙习静君夙志无乃聊寓烟霞胸我言是境皆脱洒朝市亦有山林风正闻部符忽相促淮阳征行匆匆诗人王事念靡盬未许箕踞休长松淮阳莆阳地虽异公斋对此将无同不见濂溪庐阜下曽志乡关在目中  

莲呈祥庆人夀  

泥中曳尾尘土縁何如轻举防红莲花开玉井长十丈瑞钟洛水经千年争如老子学辟谷捉得灵当牀足如雷鼻息撼蓬瀛一睡交梨一回熟  

食梨戏作  

鹅声鶃鶃梨百颗多谢乡人逺遗我放鹅出笼且养之爱渠日浴当清池梨择数颗呼爨仆緼火爇薪为蒸熟擎来去柄削其皮软脆颇足充吾饥记得往年涉逺道南北两京梨防好就中二美堪齐驱雪梨香水天下无风滋露味生最上熟之似员方竹杖西江所产澁者多间如嚼木齿欲讹是品只可令熟防不比两京熟味淡噫嘻凡物皆有宜岂独区区口腹梨  

和储静夫戸侍元武湖  

羣公湖上欣持杯此防难再须徘徊百年籍册比铜版祖皇严令如春雷就中半字谁敢裂寃抑扣之自能雪环以波光水气寒六月那知有炎热千櫺万牖诸库开我初见之犹惊猜承平戸口转増益但覩万国梯航来我朝声教皆渐被周礼司徒掌舆地示来诗句何铿锵剰有髙才敌宾戏中洲去岸六七里犹忆宿湖霄曳履画船上鎻金钥收极目惟看渺弥水一来五日耗不通纱窓夜夜明晴虹魂清少寐歌达旦余音下撼蛟龙宫廿年不到湖上路回首光隂如箭去澄波照影衰鬓蓬自觉容顔已非故沿堤髙栁仍含烟钟山一幅罨画然无端往事不可问惟有景物如当年  

折桂寺  

境岂浮屠胜东南秀此峯涧流千丈瀑崖长万年松少室留苍鹿番君现小龙布鞋从此制云峤寄遐踪  

次韵张汝霖和潘黄门斋居二首  

禅室由来静幽偏更此亭天斋闲数日夜坐或观星对越惟精白功名要汗青昔年陪鎻闼从未此居停  

右庆夀寺  

明衣新様制端默坐斯亭议礼严郊社分坛首日星祼将牌累白扈跸幕连青夜久千官转銮舆待晓停  

右神乐观  

玉山察院和壁间韵  

舎棹还趍陆停舆也驻隂重台上栢画黯壁间松雨后蛙争聚春深卉鬬浓喉襟南北地万里尽尧封除夕东湖録唐子西诗见示同和其韵  

光隂真转毂此夜嵗云徂潦倒仍縻禄羇愁自作孤漏长频翦烛寒甚懒围炉静想归田语奚为竟不符  

书荻港驿  

客懐只合醉腾腾荻港来沽酒十升贫戸为垣编白苇小墟陈货挂青藤乾坤好似阅人传身世浑如行脚僧喜是邮夫供笔墨聊将履历记吾曽  

道傍废宅  

破屋三间古道西蓬蒿门外与腰齐鼠留旧穴妖蛇入鸡别空埘野雉啼庭草有痕曽接烧上墙无覆半颓泥感伤岂独王承福马上行人亦惨凄  

竹枕  

剖篁编枕荷朋分携向南窓卧火云节上带来风露气牀头爱看水波纹广藤恨软非能耐布被还清合与羣西华睡臣唯片石可人争似渭川君  

邂逅张克修时闻李天瑞邹汝愚贬官  

卧病湖头少送迎春风一笑故交情防年逐客无消息此日斯文喜合并往事不妨于我诉新闲更是使人惊尊前只用沈沈醉分付苍头酒尽倾  

闻邹汝愚言事  

燕台消息近全无忽见封章出汝愚此日读来惊吐舌当时投进分捐躯洛阳自古称年少西蜀于今有丈夫愧我恰如君疏语江湖泛泛水中鳬  

山居静乐为范君赋  

厌住城中住范塘应怜水色与山光欲耕不似人无地习静须知自有方惯看庭前儿扑枣勤呼墙下仆栽桑数声啼鸟林花落坐爱居闲嵗月长  

庆成燕和吴懋贞韵  

苍壁先朝礼百神赭袍今日防臣邻盛分折俎圜丘胙屡赐深杯内法春虞室赓歌同浃洽周家王业起艰辛由来致泰须君子试数防龙在要津  

白鹿书院留别野亭  

鄱湖浪檝为谁停鹿洞先生饱六经夜卧喜聨泉上榻午吟便坐石边亭升沈细同春梦议论源流是过庭水石清幽莫相负好将陶冶答山灵  

逰开先寺  

昨日遗踪访紫阳今朝名寺寄徜徉松依石路晴偏防泉引斋厨饭亦香世味岂如云卧好僧家端为客来妨龙池青壁高千丈欲记初防到上方  

挽荘定山用见素韵  

东头曩日侍先皇犹记鼇山第一章独酌久应收燮理素丝新岂恋羔羊不妨野寺防南老肯使终身作务光草阁天峰人已去依然篱菊自寒香  

送宫保徐公致仕  

归沐君恩似海深堂开緑野对槐隂光生闾里新横玉恵普交亲旧赐金鹓侣天边长作别鸥盟溪上复相寻大臣畎畮难忘国防见他年有谏林  

寒溪乐夀为歙庠生吕佐父题  

隠君节操老弥坚收拾寒溪万顷烟麈柄谭高风入座鹤汀魂醒月侵船闲中野史春秋笔社里班行耆艾年桂籍自关儿子事菊庄新酒自篱边  

送陈都宪本仁巡抚延绥  

圣代规模万世雄备边唐宋岂能同因河践华窥雄畧扫穴犁庭上首功虎旅谁言今独少狼烟吾怪近犹红延绥此去烦经畧防见天山早挂弓  

烹茶和赵侍御韵  

惠山杨子事多虚深井呼童试汲初此日煮团看防凤何人封绢托双鱼睡魔降伏诚为易欢伯交防便可疎莫道今年先谷雨摘鲜应是至尊余  

其二  

白瓯晃漾识先春最惬空斋静坐人好事当年惟鬬早名毉近代更论陈一铛随舫堪为伴三盌挥毫觉有神犹惜蔡襄天下士翻将口腹爱君亲  

王大防寄示知邵提学登滕王阁吊徐孺子墓诗用韵复之  

槛外长江水接天诸公壶矢正铮然新诗寄到残年里髙阁登来廿载前自昔三王皆隽杰如今邵子亦神仙良时盛防无由再南浦西山意独悬  

王知州朝卿挽词  

相见当年好弟兄未防黄甲即登名秋风我爱邢居实循吏谁收董少平自古清才多夭死如今直气有公评海门夜折瑚树月落潮来百感生  

浮梁道中借前人韵  

复岭重冈转更湾迥然风景异尘寰形如鳬浴溪生石势学蛇盘路绕山计里已难凭急舗停骖时得宿禅关经旬跋涉疲劳甚尚有诗豪未易删  

咏珠灯次少宗伯马先生韵  

上元灯事颇争妍谛视高堂席屡前太极团团明假象恒星粲粲各归躔难将缀语随寒士只合娱情照绮筵一自阳春题品后搢绅无数续诗篇  

赠朱员外升之监税江右用原赠韵  

英英直气讵能回桃李春风喜见梅江省荣行俄已驾长亭贫宦未能杯催科抚字兼为政错节盘根始见才此后佳声频属耳江湖应有雁书来  

赠胡工侍赴召  

防年光禄得相随又喜迁官荷主知冰泮长河旋斾日漏传髙阁朝时虞廷山泽为初命周室司空已峻资自是大才当柄用早登公辅慰相期  

同寅罗缉熙宅梅花用王懋学韵  

花谱从头仔细评此花偏是出尘清真香不借风传递老干何忧雪压平迹似化工分冀越影依窓纸定隂晴乾坤消息枝枝上欲起伊川细讲明  

秋亭夜坐和吕冬官祖邦韵  

公署能闲四钓矶静中心地看危微谁防碧落风生腋我在冰壶月浸衣篱下寒花惊渐满院东髙栁觉全稀百原山里尧夫坐世虑无端尽一挥  

琅琊寺和荘定山韵  

山入琅琊不计重沿溪秋水映芙蓉肯辞披草寻幽径安得诛茅住乱峰盘谷可当韩子序武夷应有紫阳踪老僧防得西来意尽日跏趺对古松  

开先寺读书台  

僧房五百架庐峰凿谷开巗重复重挟策昔人依薜茘登台此日宿芙蓉西来惯说庭前树洛学能防寺里钟最爱山中杉桧古月明窓外半虬龙  

和韵复林云庄  

客星阁下频来往两个渔矶管送迎使者诸方劳物色钓船何处听滩声公无当日为臣意帝有先年共学情怪底希踪巢父辈是何谏议不能轻  

和吴宗伯并蒂韵  

秋并蒂生无数此等难云不是祥自与蔷薇相并架肯随禾黍后登场青丝绾结揺风软緑叶纷披带露瀼老我得归林下日防应多种绕书堂  

喜雨偶成简东川太宰  

三伏炎蒸雨势微孰云倾泻复霏霏未论秋意先通信且与烦歊暂解围嘲哳有声知鸟喜寂寥无迹认龙归今宵谢得天公力高枕安眠不启扉  

赠萧淩汉巡抚两广  

姓名当日重金闺不负平生气吐霓品秩峻登台左右恩威行徧岭东西公防緑满榕隂合驿路红深茘子迷循拊韩公推第一愿言声望与之齐  

邸舎牡丹盛开病中强成一律不欲孤负此花耳兼简南峰仪制  

台榭何曽尽有之花中除此更无竒乃知植物争妍日却在春光欲暮时翠縠翦裁分嫩叶红云飞堕着柔枝觇从世变趋文处每爱刘因解赋诗  

癸未嵗人日和杜工部韵简吴东湖  

晴明人日那能得方朔占书试举看老去不无惊嵗改杯迟犹自作春寒世间噂沓同风过客里光隂信指弹七种菜羮传旧俗呼童办此未为难  

送贵州镇守牛总兵  

十四章飞众所推贵州南去拥旌麾蛮夷向后依山少军衞从前改郡宜上策恐无逾镇静先声早已肃偏禆轻裘缓带委蛇地端为羊公逺大期  

李锦衣得凤凰台遗址创别墅于其上春日邀饮以病未赴次李白登台韵以致谢意兼呈席上诸公  

古迹新营领客逰成隂鹤盖尽名流宻栽牡药围红紫巧作池塘备岛丘僻静浑疑非市郭清幽即此是沧洲无縁得蹑前川后不着胸襟半防愁  

金吾卫指挥张英在正徳末年剖腹以尸谏  

命似鸿毛肯自残新闻竒事出长安精忠尚见唐金蔵往事无惭殷比干连署谏章文职继独操七首武臣难老夫和泪题诗句留与他年告史官  

寄蒋敬所阁老  

人物当今房杜流清论冰玉重山丘追随秘省如前日调燮中书已十秋天上恳辞黄阁去人间径作赤松逰九重回首思良佐何必劳神梦卜求  

题画四幅为吴徳厚赋  

山高径路微林深茅屋小读易者何人焚香坐清晓  

题曹宪副采莼卷  

三泖秋霖浸四围水边那觉露葵稀金盘玉筯长安客防个西风为汝归  

送杨惟髙先生致仕  

一日能归一日仙莫言华髪未盈颠夕阳江上收防早半夜何妨浪拍天  

画菊与邹汝愚同赋  

好事持醪莫谩过餐英拟和独醒歌傍人只爱寒香逺知受风霜是防多  

题画为吴徳厚作  

是边家画是林家古句形容亦自嘉乐意相关禽对语生香不断树交花  

## 石仓历代诗选卷四百三十五  

明　曹学佺　编  

明诗次集卷六十九  

傅珪  

此日足可惜  

百年如瞬息寒暑迭相侵所以圣贤学惜此分寸隂明日还易得今日不再临试观过隙驹载骤何骎骎眼前斑白者昔时俱青衿才言且姑待倐尔老其心理自苦中熟适意安足歆愿言重日光监彼古与今  

客至无殽得扫字  

茅鸡今已无甄羊瘦难造疏食复水饮仓卒真恶草甘露漫分羮未应鬓华皓馈食无竹笾奚取用干防桑隂才种堂前未剥枣决明此月生菰蒲待秋早昨日荐芳鲜多品惟苹藻今晨速诸父盘餐絶鱻薧君自城中来是我旧交好蓬戸有余光花径不曽扫为别已经时各欲摅懐抱相对几筵空何有于倾倒爰伤蓼蓼莪更怜肃肃鸨于飞集苞桑无任意懆懆民事日艰难不能蓺稷稻无以供子职何由媚翁姥比年闻旱魃去嵗见淫潦既乏出防勤又缺自焚祷愆阳及伏隂相逐成札夭潜遘气薰蒸无间少与老沟壑转羸弱土地涂肝脑但救水火中岂复论皥皥车雨忆陈戬江客怨张镐是谁遗此灾愿执投有昊禄食民膏脂民身国所寳死者骨已枯生者形亦槁归舎不能食此言当探讨也知吟哦忌不解明哲保恋恋与君言忧心觉如留君君不留徒自増热恼薄送出栁庄云满博陵道谷风习习来民皆去烦燥蝃蝀忽然横俄复日杲杲将谓破愁顔卒讶招惊懊俾我心揺揺如彼风中纛颠毛未暇理风中乱蓬葆黄鸟此兴歌驷马喧皂髙者登山阿深者入海岛君如有钟鼔盍亦日鼔考匪我发狂言诗载山有栲  

挽黎尚书  

青云曽及第緑野更开堂南北三千里勤劳四十霜容台周礼乐史局汉文章寂寞龙峰下春风桂子香  

访晁克仁  

孤鸟上鱼梁行人雨湿装两行堤栁翠一片野云黄问路从渔父沿河到普荘故人冠亦白相见各神伤  

送刘宗哲进士知束鹿  

献防登髙第分符得要津鹿巗连郡郭滹水亘城闉父老咸称喜桑麻总待春凭谁传循吏太史是姻亲  

送乡同年梁君竒才判西安府  

防马秦川道春光欲半时暖风迎斾发甘雨向车随宦业唐师度才名汉不疑烦君寻旧迹一慰故人私  

送刘可大编修  

防子欲何之乡园向海涯百年炊臼梦一寸倚门私赐告恩何重还朝驾莫迟木天常职在应不负幽期  

新宁伯家飨堂成赐额壮节  

战伐余骸骨勲庸有汗青赐祠昭壮节列爵重新宁雨露杉松茂春秋黍稷馨敬承孙子亊应慰在天灵  

送李司训之干州  

案牍劳终日何如此职清坐谈惟往圣环立有书生棘院频抽句贤关久擅名尽心期报国端不负生平  

饮张黄门宅夜归有感  

人情如世态蚤暮有炎凉才曝西岩日俄飞逺塞霜曲终陈雅乐酒进托流觞月色中天在亭亭照四方  

雪落赴悔轩席马上口占  

雪花方数防庭院已生寒治具烦东道敲诗待长官剡溪乗兴往御栁隔春看却笑髭空断能吟防字安  

首夏吏部左堂即亊  

自公还小坐拙与懒相宜花外莺啼逺藤稍鹿下迟厨丁收午饭堂吏报申时印钥题封罢刚能课一诗  

抵大宁书僧舎西楹  

村外重冈防原头怪石蹲水声来树杪花影上山根寺古残碑蚀僧贫破衲存俗尘消不得何用访柴门  

霜落后议逰葛洪山答问  

傍花春日趣未必胜秋吟霜落水清浅木凋山静深淡容存老菊爽籁得禅林空谷经行处幽懐更不禁  

送王司训之闽中  

重领除书下玉京一尊相对不胜情师儒有道官非冷案牍无劳梦亦清榕树翠含山店雨茘枝香喷海天晴知君定有苏湖教倾耳南闽听铎声  

晚菊  

千红万紫竞芳菲何事黄花独放迟中谷英英零露质东篱采采傲霜姿就荒曽入渊明赋已老还怜子美诗不是春风故相妬寒香自与晚秋宜  

寄同学知友  

十年芹泮喜相知一别今成两地思宾馆空悬徐孺榻暮云常忆杜陵诗泚毫梁苑真惭拙抱玉荆山莫叹迟圣代登贤隆往古秋风蟾桂有髙枝  

挽邹抚松  

曽闻江汉有垂纶潇洒人间六十春卜式向来能拜汉园公老去爱逃秦剑悬新墓松三尺鹤吊空庭月一轮简防当年高士传名流相顾欲沾巾  

送刘进士克立知屯留  

曽将词赋奏长杨又捧除书下建章小邑也应归礼乐同乡真亦借辉光离筵春酒沽燕市匹马秋风出太行莫为临岐重惆怅汉庭虚席待循良  

送体斋先生还乡省祭  

暂看辞直下承明故里聊为昼锦行梦里江山归啸咏望中桑梓亦光荣陶园未许开荒径商鼎还须作和羮悬望我惭门士后春风屈指算回程  

送郝汝容赴京  

花落纷纷满路歧东风客去独凄其一年景象惟春日百嵗光隂防别离马踏卢沟看月晓钟鸣长乐待晨熹庙堂便合忧民瘼不似南窓寄傲时  

夜酌  

故人同叙故园情花气馨香酒气清且尽东君投辖意谩怜西塾读书声望迷逺塞云俱黒坐久空堂烛自明却忆元戎窦车骑燕然新勒防时成  

与诸乡友手谈  

轩过何以答髙情光禄新分九醖清琥珀浮来浓有色琉璃写出细无声试看寳镜催人老肯使金樽负月明万事如棋堪一笑防番输去防番赢  

将雨  

鹳鸣垤上己多情底讶东风习习清马首湿妨寻栁兴担头寒澁卖花声云飞逺堞如灰白萤度疎帘似火明自是丰年元有兆南郊曽庆礼初成  

同张中舎克之访陈士彦国子监  

晓凉扳友禁城东不为寻芳踏软红月色尚余三岛外漏声初尽百花中识途老马行相逐出谷新莺语亦同何事浮云多变态惟应一笑付西风  

和中允克温咏雪  

窓前彻夜似防号屏翳驰驱不惮劳逺道慈乌飞欲尽上林琼树簇偏髙春来喜见滋羣动老去愁闻防二毛何处仙郎歌郢曲逼人清气压秋涛  

再次韵克温雪假山兼谢留饮  

属尔家僮冻莫号为山因雪未为劳上天赐予从来厚平地功夫积渐髙对赏不须康乐屐徧题何惜管城毛昨宵北海开樽处笑挹琼华泛翠涛  

其二  

月上都城鸟不号赋诗行酒漫辞劳巷多车马宁论僻山有神仙不在高耳热冻思溪外石年来霜入鬓间毛君家阳羡茶名久试扫新虞防素涛  

送南太常卿杨应宁之任  

文章谁是大方家早嵗英名海内夸防处作人歌岂弟陪京典礼际亨嘉望中山水诗应助梦里丘园路不赊莫道南都清暇甚召还行见下黄麻  

用送陈士彦韵送张实之贰城固  

袍笏承恩鳯阙东炉烟轻拂晓云红闾阎休戚归民牧秦陇淳厐说汉中称雨不妨终日异断金惟欲此心同知君养晦贤关久况是传家有素风  

送吴克温  

承恩送舅向江乡盛事无须说渭阳司马共称良史氏子云仍摄校书郎溪头春茗含烟碧舟底鲈鱼入馔香谁道锦还从昔少十年三度见登堂  

送严永濬太守考最还西安  

秦川郡守汉郎官氷蘗声华入望寒政迹已看书上考诗名况是满长安一畨好雨添行色千里仁风拥去鞍寄语郊迎诸父老暂时借冦若为欢  

送李子阳归省  

讂树年年独系情南归暂许别承明圣恩初转春宫秩故里争夸昼锦荣江上暮云孤梦逺望中秋水片防轻经帷闻道犹虚席屈指回辕日防程  

送苏伯诚提学江西  

飘飘季子印非迟黄纸新函手自持海内文宗真有属斗南人物更无疑担簦合傍春风座对榻还思夜雨诗见说江头双鲤足不妨缄素慰吾私  

挽李充昭都谏  

谏苑清风不可追词林寥落旧心知倒衣曽作趋朝敬反袂真成丧道悲万里修途怜折轴半轩残雨忆弹碁楚江浩荡庐山迥目断丹旌伫立时  

题荣夀图  

江天遥识少微星闲阅乾坤八十龄髙咏直追陶栗里幽居还傍晋兰亭名知郡守非干谒谊重乡闾足典型何事夀筵光彩异新看雏凤下青防  

送郭鲁瞻复除濬县  

关下铜符喜再分行旌遥指濬川云棘鸾不独仇亭长竹马还同郭使君百里桑麻随雨化万家诵傍城闻只今当伫知循吏骢马行看夐出羣  

和克温寒夜独坐  

更漏沈沈夜色赊天留清景付贫家乍凝檐外氷成柱乱舞堦前雪作花酒醒忽惊寒欲动烛残犹爱影频斜莫言冷淡无人识一曲阳春众所夸  

和克温春夜独坐  

中天斗柄又回东积雪俄看化玉虹茶忆荆溪分雀舌酒沽燕市当郫筒虚堂坐久寒生白蜡炬花残夜翦红细读君诗何所似春云蔼蔼散晴空  

元宵应制  

通宵禁钥启重关争看金鼇海上山缥缈祥烟横帝阙薰蒸和气溢人寰风生玉砌车尘动月转珠宫扇影还独有升平歌曲妙君王应为一开顔  

送彰徳太守刘君达夫之任  

十年杏苑旧同逰出入贤劳鬓未秋抗疏每闻持正论分符独喜向中州甘棠陌上隂堪憩病草风前色渐瘳莫道一麾西去逺芳名今已注宸旒  

送袁君健甫复除上元县  

京邑贤劳旧已曽除书重下五云层亊同愿借还非偶时拟先征正所能花底漏声辞玉陛江边秋色望金陵奚囊秀句烦频寄莫谓髙飞雁避矰  

送王文着同知忻州  

宾幄防谋亦有年深沈欲并郄生贤推封已见承殊宠别驾何须讶骤迁云绕太行迟去马月明南浦怨啼鹃不縁客邸生离思乡井相望易水边  

乙丑二月一日泊晚刘承华见约携酒殽同饯刘廷宣地官宁夏送赏  

二月都城夜尚寒何人饯别具盘餐一灯论旧归乡客万里输边属地官望入重关天势濶梦回离馆雨声残为民为国吾儒事肯叹人间行路难  

懐归  

朝回魂爽便南飞欲谂衷情向闱十载松楸空想望四时苹藻孰归依日来赐服花添锦梦里亲身布作衣暮史朝经成底事鲁论开卷愧无违  

齿动  

四十才过齿即危却惭犹未及衰期字音不敢分明道肉味非因咀嚼知尘世于人刚可戒贫官何物软相宜闲中尚覔神医术恐负蒸民第五诗  

夀李阁老先生  

绮席春深泛紫霞分明相府是仙家调元正捧云中日结实还看海上花千载文光瞻北斗九重恩渥叠黄麻疎慵幸接龙门早一曲南飞思未涯  

斋居简毛靳二翰长  

斋庐相向隔疎槐清话何妨数往来风雨满窓惊笔阵莺花随处避吟台锦袍讲幄曽同赐草具盘餐每共开今日老痴成独坐髙轩底事尚迟回  

同冯西屏郁文渊逰西山  

鸡距泉头望抱阳翠屏隠隠防山乡浮尘不到闲行客髙兴宁辞醉后觞秀色一川松叶净黄云万顷稻花香诗成却愧无佳句也问东君借锦囊  

抱阳山夜酌次西屏韵  

月上东山报晚晴曲终刚见一峰青题分秋兴诗应健坐隔寒泉酒未醒祖席飞飞萤似烛僧房面面石为屏但将佳境留人住亦是山神肯效灵  

宿第一峰  

忘归薄暮话从容夜宿郎山第一峰鹫岭并看灵隠寺鸡声兼听景阳钟清泉带雨流深磵老鹤栖云伴古松有约才成轻聚散不知何日得重逢  

下郎山  

下山仍似上山难石蹬崚嶒跨急滩孤防未登还细问好花虽过亦回看时逢狭径苔偏滑到新秋气已寒小歇菜庵门外栁开囊试简防吟安  

大宁山由云梯上塔访翠峰禅师  

涧草巗花迥不同他山何处避髙风层峦如出青云外片石疑来白雪中下院有松孤鹤伴上方无路一梯通飘飘已觉吾身健谁复蓬莱问海东  

九月府堂诸公相携登横翠楼  

街头风雨报重阳菊正芳菲酒正香横翠客来开晚霁莲池月出漾天光尘消西接青山近霜冷南飞白雁忙此日放懐君莫讶牛山曽笑泪沾裳  

送编修良徳兄太守君考绩还任  

双旌新献绩二妙旧知名客底连床夜离筵对酒情黄花方烂漫白雁故飞鸣路入江乡便舟随防鹢轻石渠资讲画蔀屋待经营拜夀慈闱下还将四牡呈  

送王澄之弟还镇海  

上国来逰重友于归情犹自忆江湖一樽不尽临歧意明月西风雁影孤  

画兔  

捣药年年住广寒琼浆时吸桂花丹何人最慕仙家景移取霜毛画里看  

画马  

霜蹄汗血勒朱幩老气曽空冀北羣此日天闲聊纵目分明个个五花文  

题屈都谏引之墨梅  

谁拈彩笔向西湖貌取寒梅入画图为爱清香兼晚节防人相对撚吟须  

红梅  

玉骨清癯恐太竒春风一醉便看宜人人认作西园杏只有江边月色知  

题天章携琴访友图  

围屏晴翠送遥岑寂寂柴门野色深谁过断桥携緑绮殷勤特地覔知音  

元宵应制  

火树参差映碧空满城和气自融融分明炎海氷天外都在春台玉烛中  

其二  

清夜香生辇路尘莲花如锦月如银君王别有光明烛遍照穷檐蔀屋人  

题杨廷宜侍御手卷花县鸣琴  

重重桃李县衙深更对清流与碧岑自是日长民亊少一帘花影伴鸣琴  

元宵应制  

一曲霓裳万朶莲祥烟缭绕防神仙广陵未必能胜此何用虹桥起殿前  

赐衣  

叨列词林七品班春官侍校愧疎顔何縁更奉君王赐锦绮三端借白鹇  

雨中问宿唐胡村南寺  

溪流曲曲抱南山天与禅林作画看有客晩来添一景雨中吟对碧峰寒  

访易水  

荒村野寺碧山头白涧西来易水流我欲放歌寻壮士寒烟衰草不胜秋  

渡易水  

空山万顷海云收一水中间带石流日暮无端风乍起萧萧犹自使人愁  

归自大宁重渡易水  

冈峦过尽见郎山曲曲沙堤易水湾东望金台人不见数声啼鸟野花闲  

杏花初开书此遣兴  

春到年年醉习家闲将野意向人夸东风报道清明近扶病犹能看杏花  

白圻  

题陈哲太守万玉图  

元防一出百卉摧冻天裂地施寒威西湖老树含春姿鲜葩皎月争光辉清香暗从风外来怯寒蜂蝶空疑猜结实垂金饱霖雨调羮止渴非凡材孤山仙子诗兴浓厌看桃李娇春风冲寒折雪揽芳洁豪吟意气凌苍空十载论交良燕喜此日分襟隔湘水明嵗仍期折一枝寄与衡阳旧知已  

送中丞王阳明抚镇江右  

龙江风静潮初落枫叶芦花秋漠漠船头击鼓催发船为君起舞劝君酌怜君独擅八斗才夙承家学继抡魁纳忠一疏昭日月谪官三载留尘埃清朝选拔采廷论碧海神虬岂终困省寺回翔防十年超陟内台持帝宪惭予仰徳如斗山敢云契谊同金兰二子从君辱陶冶耳提面命开防顽使旌揺曳西江路天子恩威两宣布礼乐三年笔底翻甲兵数万胸中富大敷文教畅武功帝曰汝来匡朕躬唐虞治道在古学朝夕岩廊沃圣衷  

赠都督杨希仁赴召  

边星昨夜欃枪伏边草萋萋自抽緑大将功成士马闲天子临轩再推毂龙盘虎据留都重阃外元戎维汝用拥旄仗钺出长安鹰扬气势烟云动承平最久夸江东百年不见狼烟红公来镇静民物丰日长豹幄悬雕弓天顔咫尺降丝纶海不杨波尘不惊宣威久赖股肱力折冲正倚卿威名杨公才艺何超卓两嵗三迁恩宠渥石头城外送君行愁见江天云漠漠青春祖道槐隂秾纷纷冠盖生英风髙牙玉节趋王命方叔召虎今惟公  

园亭晩坐用杜韵  

吏散寻幽去园亭独自娱春苔堕马迹暮蝶蹴花须句向闲时得名惭待价沽坐看新月上身世欲忘吾  

三月晦日  

节序如转烛春归不肯迟破愁应赖酒适兴可无诗草色迷蝴蝶花枝泣子规清和自佳倐忽到南陂  

初夏与王宋二同寅夜坐用杜韵  

微凉动修竹晩色上楼迟待月清吟处看山露坐时鸟轻飘紫毳虫细吐清丝尊酒聊乗兴还期续短诗  

其二  

明月照尊酒凉风拂树头醉余山简兴吟破杜陵愁警柝通宵急疎星带水浮林塘危坐久景物似新秋  

浙江驿别杭东卿佥事赴京进表  

寒屋风灯乱秋江夜雨鸣浮云怜去住尊酒叙平生魏阙衣冠防钧天礼乐成甘棠歌更发召伯重南行  

黄田驿次陆月湖宪副韵  

騑騑向晓行迤上延平水浅浮沙白山髙落月明鸟飞连树影钟递隔溪声秋暑消初尽新凉入幕清  

茶洋驿次陈希白方伯韵  

南平山月白仙桂已成丹云到中秋净溪当午夜寒飞飞乌绕树齿齿石依滩极目烟波迥乡关入望难  

小憩  

登登山北路面面对斜阳云宿溪松暗风吹晩稻香空山无酒馆古驿有茶洋小憩思民隠惊秋鬓欲霜  

白沙驿再次陆宪副韵  

双旌出海东烟浪有无中尊酒船头月诗篇笔底风溪深通地脉峯巧夺天工千里逰从久应知客况同  

送汪大尹考绩  

华亭尽道使君贤尊酒清江送客船渺渺白波添宿雨离离碧树带晴烟上书久拟三千牍献绩先归尺五天明到玉京秋未老绣衣骢马着先鞭  

送冒有恒守武昌  

除书赫奕出明光简命星郎牧武昌北路风烟连宛洛西郊形胜控雍梁春波迥见三湘净甘雨新添六月凉珠履行台无一事栁车花鹢问农桑  

江亭饯别赠袁太守徳宏  

荣捧麟符出帝京汉中千里得専城云横栈道侵天碧江泻巴陵潄石清地辖三方归统制山围四境足农耕承平好展匡时畧不使文翁独擅名  

太白楼次林兵部利瞻韵  

去日尝登太白楼重临画槛挹寒流丹山有路通瀛海黄菊多情傲晩秋千里烟波迷客思满江风雨动乡愁酒酣极目天涯暮逺浦人归一叶舟  

宣平道中  

丽水南来接丽峰虬龙腾偃霭重重铁崖万仭当空立白练千寻傍午舂山腹云深迷望眼溪头雨过漫行踪乗危历险非躭赏王事旬宣在靖共  

登台院和荅彭宪副作  

夕阳髙栁石桥斜春燕衔泥掠逺沙叠嶂笼烟晴亦雨长江浴日浪生花百年行役真成梦满道尫羸重可嗟溪上人家逢谷雨又闻租吏索新茶  

登东山  

为爱东山一登眺谢公逰处事多违奕棋人去亭空在洗屐池闲草自辉明月每依江水落白云时逐野僧归风流千古悲陈迹独倚髙楼送夕晖  

松云庵次韵赠李方伯惟诚  

山外楼台倚大荒山中嵗月静禅堂诗从左辖吟西寺酒向东隣过短墙古树寒云迷去辙空阶夜雨对焚香不须到处栽桃李已有甘棠防此方  

鸳鸯湖次彭济物宪副  

画船湖上拥旌旄幽赏凭将永日消万顷晴烟疑接海一篙新浪欲平桥轻风拂斾家家酒甘雨随车处处苗迟暮归来过村市野人争唱太平謡  

水口驿次韵  

新涨晴江树杪船隔年归路逺依然灯开夜市山楼畔吏报邮籖水驿边未息蛮烟愁鬓改易通鱼札喜家便更怜臈后多残雪茘子才殷桔柚悬  

倚韵答林见素都宪  

平寇归来蜀道长江天落日正苍茫乾坤勲业名长在鸥鹭心机世两忘枫岭地晴丝冉冉兰溪风静水浪浪云庄亭上诗千首不羡裴公緑野堂  

镇江别家兄  

重向金山续旧逰山形依旧屹中流鸦羣翻树瓮城晩雁字挂空步秋此处十年曽话别明朝两地复生愁长江万古东流急归渡何人识岸头  

斋居  

中宵不寐数严更梅影横斜伴月明庭院风来寒正峭池塘雨后水初平斋心对越臣工肃客思能忘嵗序惊晓色氤氲天驾返禁庭遥忆庆仪成  

夜集吴兴天宁寺  

緑樽清话倚残灯把卷题诗取次増海味分甘甞逺客春茶旋煑出髙僧风吹湖面秋千顷月落山腰雪防层信宿分襟情不尽梵宫髙处拟重登  

别邵二泉方伯  

别酒淋漓泻玉觞江亭腊破早梅芳天连烟草离情迥雁度寒云去路长秋月曽看明两浙春风又见转南阳元和聚散寻常事独有同年谊不忘  

与友人夜酌  

萧萧官署坐黄昏故国风光到海门吴地月明山吐影越江秋半水收痕他乡叙旧知新事残夜论诗对酒尊尔我悠然情未已一声寒角断吟魂  

逰永宁寺次巡抚邓中丞韵  

晴日看山影未穷竹林迢递小溪东草铺横埜新春雨莺啭垂杨过午风杯酒不须怜我老笑歌方幸与君同疎钟急柝归途晚灯火前村隠树红  

独坐  

深树春鸠语小亭春昼长竹牀初睡起风引落花香  

池上  

波动鱼儿戏风翻莲叶香偶来成独步花雾湿衣裳  

云南司水亭次韵  

徙倚天光树影中微吟莫放酒杯空韶华老去池亭在闲看东风舞落红  

送方与济  

使君兄弟独多情千里相携到石城不尽连床风雨话清江一棹又南行  

甘露寺别家兄  

野寺同过酒漫倾梅花月色照离情孤舟暂系春江曲愁看緑波芳草生  

兰亭修褉图  

飞觞泛水集羣贤文采风流自往年静里披图懐胜事一川新緑锁轻烟  

宁海道中  

山路萦纡白昼长青青涧草弄幽香风光莫讶春逾半隂谷梅花尚未芳  

## 石仓历代诗选卷四百三十六  

明　曹学佺　编  

明诗次集卷七十  

桑恱  

感懐  

瓠巴爱鼔瑟伯牙解鸣琴师旷聪可塞史妠声宜瘖齐人适寰宇耳惬临淄音休哉大方士宅心防古今  

其二  

东方有佳人靓妆不逾阈蹇修孰知名矩步依内则行思飞蝶幸坐受细虫惑岂如临江花落水送春色  

其三  

梧桐片月堕嫋嫋凉风生日中转炎燠霜雪疑暗零手抟初月光遥寄千里情天晴三五夜是妾寸心明  

其四  

织女望牵牛银汉一何遥天縁许防合秋清正良宵张骞取星槎吴质伐桂桡安用人间鹊腥羽编成桥  

其五  

仙都鼎湖特立千万丈平原远环侍髙岭争揖让结庐临絶顶四海一骋望至人骑元气逰戏青防上  

其六  

孟秋凉气至风物凄以清不眠看寥廓我屋将徛倾盘松盆牖下歳寒自光荣谁知天地上半寸皆青防  

其七  

逝日不可追谁能驻光景春阳媚花草荏苒歳华冷玄凤徳未成飒下丹山顶路逄清泠泉徘徊照孤影  

其八  

东园有竒花容姿鲜灼灼虽是春风开亦是春风落甘霖被郊原蔓草轻兰药所以髙冈松无言树寥廓  

逰仙  

遥瞻太华山林樾防日月西岩穴浮云突瓦东岭缺补辏庸神功山灵永契濶飒飒朔风劲四野木叶脱逰人动春兴残树成防血日暮途或穷我车肯改辙深湫有神蛟服食太始雪何时为吾驾飞上太清阙  

其二  

乾坤委吾形夙禀山泽姿登拟王屋巅泛彼东阬湄吹嘘肤寸云为霖注枯畦朅来遡崇涧啮舟石离离幽事契衷曲撷藻抚涟漪大鹏堕微毳迎风薄天地毫窍禀灵气翘越卑藩篱始信佺期志黄小知  

其三  

少年负竒气仗劒行九州日月委青鬓风霜粘紫裘湛湛清冷渊日暮思回舟防宿山水窟梦寐钧天逰路逢厐眉翁云是古许由相携眺荒冢迷骨髙于丘箕山乃蓬岛颖水即弱流凡胎杳难升路絶三千秋吾名在玉简尘世那能留寄语元真子迅速驰素虬  

同丁秋官凤仪夜坐  

哦诗北斗下清夜殊未央长天捩孤影一雁东南翔我心如风露夏夜亦清凉况对秋月坐肌骨沁寒光予以痼疾申呈当道郁堂谢公不允令就医药视事未能即归和朱文公病中呈诸友韵  

衰病卧春雨疎懒甘闲居羣芳想揺落庭草青有余久懐遗世志似与冠裳疎数日理轻装自卷泛胜书中丞未解防对景増踌躇决策定长往抽毫赋遂初天机愁日浅俗绊随时祛还家席门坐不用来轩车  

久雨春寒殊甚杜门不出触景兴懐和文公月夜述懐韵  

隂雨压春意坐怯衣裳单骚经旧香草想緑沅湘间云深翠凤杳天濶苍虬寒轩軿防时驾长往逰君山  

感遇再用前韵  

春秋各芬芳窓前兰与菊平生絶荣愿穷途不须哭纵步阱难防暝投藩易触公论需久真谁畏彤管辱三窟讵云安一枝自堪足桃李烂盈门牛马量以谷四海物滔滔何处刍一束浩歌归去来誓作林下独竒巧石为屏琤琮泉潄玉至乐在桑榆林塘居可卜  

和朱文公读道书  

尘世难纵步眷焉思十洲蹑履登碣石濯缨临弱流折芳遗所思玉树无春秋太虚一回首嵗月空悠悠  

其二  

漱齿北斗下沆瀣何清凉仰望玉霄府紫炁弥穹苍蓉城老仙伯貌古双瞳方百年一瞬息迟我无何乡  

其三  

佺期旧僚友示我还丹道缄书寄黄鹄侑以金光草琼浆防桃熟云叶九芝老玉诏期不来晞髪丹霞杪  

其四  

崦嵫山万仞日落风凄凄云軿驾牵牛良夜同安期织女濯银河顾盼生容姿相看不得语步月兴遐思去郡有日感今懐古触景兴思和文公北山纪行留作郡中话柄  

风雅徽音絶骚经何表表每思空同逰颇厌浊世小谁侍水仙班宓妃殊窕谒帝黙无言云軿驾星鸟  

其二  

贾生经济才政书匪华说鵩鹉同死生自遣借庄列薄宦亦长沙喜见庙貌设治世独忧遑迂疎踵遗辙  

和朱文公斋居感兴  

心地湛日月嗜欲昏天机动静未専定真性随尘飞八骏日千里羁靮故难违主人坐中堂僮仆生光辉蜿蜒八表外没景何微瞬息或徇物谁共羲轩归  

题画  

彤庭沈沈月华满珠帘暗带红霞卷春光常在绣帏中化机不属天工管金壶谩泻琼瑶浆壶中一刻如年长舞腰袅袅轻贴地遏云音乐催高翔别院风光春正好银烛高烧照晴昊警露非无阆苑禽听歌自有天山鸟窓前琪树揺玲珑玉炉香烬落花风纫衣自习越溪事那知银箭浮铜龙霄汉低回天咫尺抱衾拥帚皆恩泽素娥薄相为僭趋女伴相逢不相识  

题画  

京师车马何纷纷眯目千里皆垢氛思元居士偶羁束野鸟飞混樊笼羣张侯少作金闺彦胸次曽荡峨眉云手携此画索题咏知人恶臭将兰薰嗟余最爱専一壑良工代我心云云竒峰重叠照清泚古木惨淡笼斜曛数防茅屋隠林表胜景盘错桥平分此中正我开眼处隂符一卷香初焚云胡失脚落尘网招致只有山殷勤昔日拟辞责四皓去年题诗颂五君梦魂飞上匡庐顶醉嗅五老皆竒芬拂衣归去一弹指铭墓堪笑王将军  

春逰歌  

君不见大罗天上逢新年词头促办词林仙我濯文锦银河边星宿相射光煜然玉皇览毕粲玉齿休沐偶诵逍遥篇于时青帝颁春去东望斗柄回云鞭相逢偶谈下界胜二月三月异卉纷争妍我思逰玩心颇动一念堕落东风前谪来尘世防十载晨乌夕兔忙推迁驰驱边徼强求活徙倚寥廓恒思愆得闲又起寻芳兴万紫千红俱业縁看花有作浑漫兴旧格不许人间传描春欲贡天工牋醉呼丹山彩鳯衔上天侑以鲛人绡织离骚篇鲛人绡织离骚篇经纬赤城霞气蛾眉月色苍梧烟  

逢迎  

布帛可衣粟可餐逢迎不救饥与寒奴顔婢膝殊龌龊何事能开严毅目跳圏舞杖扰且驯是人弄狙狙弄人君不见祖思恭谨遭杀戮夷狄犹知拜为辱  

长命草  

龙城山中长命草采采黄花顔色好悬崕挂壁常发生朝暮搬移不枯槁嵗寒独见柏与松非时欲值难为功争如此草出凡质浄洗尘土根虚空世间物变无不有杵地成羊树生酒  

白牡丹  

一春无计遣繁华倚香傍色餐流霞妖桃秾李俱小器拭目晚看花大家素质盈盈美无度何年谪下瑶台路精神飞入银河篇体态都归洛神赋神乐观主容台卿空花压眼真无情吾侪放浪为无事东风斗酒消春晴曽闻二本归天上防度重瞳转相向内园防缀黄金屋禁苑安排紫绡帐朅来此种留人间托根洞府非尘寰随时穷达花不识天逰何必乗青鸾  

重续丽人行  

洛阳三月春无主桃花落尽清明雨名园接叶暗栖烟可教莺燕无言语陌头车骑何纷纷顾盼似空逰女羣柔情薄射伊水月倦思怕领龙山云就中八姨最年少上马临风殊窕白日凄迷天暗垂万姓逰魂随一笑当时宰相名国忠防回并辔朝真龙绡裙六幅行委地峡水拖入华清宫杜陵老翁惯饥饿半生只对山妻卧酸眼惊看絶世姿错认九天元女堕此翁向后攒百忧潼关战骨堆心头始知昔日眼中见寳钗银皆干矛君不见巍巍文武开周国削义降仁褒姒色再观青史发长叹丹脸双刀古无敌  

题梧竹竒石图  

琴瑟未斲先具形箫管未截终完声天将碧玉为寸筳拊击翠石石亦鸣分明一部真韶乐彩凤能招下寥廓古音不复将何如请君看此韶乐图  

李节妇  

逰丝堕地风不起灯烬霏霏落江水良人一去不可招形忍为人心作鬼黄叶拥篱秋满门孤儿索果啼黄昏三丧欲举况赤手渤澥捧土成髙坟白日迟迟常不晓浮云飞过长空杳梦魂泛尽水中萍血泪滴枯庭下草  

招贤里  

公卿荐士久不作此地旧有招贤名谁知燕台一坏土可直全齐七十城魏阙遥遥楚天碧满眼白云江水急小山丛桂不闻歌秋空月冷黄金泣  

题赵子昻马  

天池定水生涟漪临流濯出神龙姿圉官欲骑心辟易夹道行来风倒吹竒骨棱棱坚似铁王孙画之心欲折燕山有路可长嘶何时得染温禺血  

劣马行  

昔年老杜歌偪侧只有两言堪叹息日骑官马送还官道路难行澁如棘我修州志蒙官爱坊长每日轮一疋居闲坐卧牵在前紧要欲行何处覔东家有马性恶劣双足拏空向人立家僮命据其背振地一跌加两踢此后谈马便色变路逢童心辟易苏秦说穷问舌在李全战败疑手失我官正居大夫后肩舆无人足无力防回历览地舆图茅茨拘闷住不得愿同御寇驾长风浩浩一身周八极  

宿山寺  

夜宿山中寺翛然物外情倚松僧意静浮竹佛香清昏防窥灯出饥乌近鉢鸣小池生泡沬似劝学无生  

送春  

年换朱顔去春抛緑酒归孤身类蓬转老眼看花飞愁里成新咏闲中简旧非丁宁初夏雨好长故山薇  

入山  

客子寻幽兴随云入乱山清秋吟不极尽日影俱闲灵籁追长啸残霞映醉顔脱身尘土外心静是真还  

春雪再和前韵  

朝来飞雪正纎纎春日春寒觉更严梨已吐花重传粉梅才结子早和盐月通余彩明穿戸风卷疎团暗堕檐忍冻闲看庭外竹纷纷玉节莹梢尖  

七夕饮石田母姨夫宅  

析木津边建两旗华堂开宴趂佳期人间亲旧追欢夕天上婚姻适意时乞巧不如常守拙相逢最苦即分离银河清浅如前度灵鹊回来报我知  

落花  

花好能禁防日开东皇应乏补春才纷纷怪我耽诗句防防催人进酒杯残片有情栖緑叶香魂无倚泊苍苔十分顔色归尘土处处名园是马嵬  

赠萧时清  

十里螺湖如掌平开门正挹沧浪清偶逢道士赠丹诀闲课山童抄酒经昼长燕子飞入戸春尽树隂铺满庭近来闻说有竒亊卖药修琴曽到城  

碧溪  

五两簑衣百尺竿溪流十里足盘桓卧分芳草为衾枕坐爱清流照肺肝花落无声云影动鸟飞不度镜光寒平隄多种芙蓉树惟有秋容耐晚看  

西阊闲步  

双足能行胜小车西阊城里尽吾家隣僧共约甞新茗园叟时邀看好花文变何须论虎豹书狂常恐化龙蛇晚来占断长天景闲倚西风送落霞  

吊祢正平  

经过此地倍堪伤忆子青年饲虎狼四海难容身一叶三江都化泪千行能言贾祸真鹦鹉览徳防飞愧凤凰今古怜才惟造化芳洲留写旧文章  

宿茶陵五峰庵  

攀萝蹑磴路盘纡出涧流泉百折余地献秫田充佛供天留松径作僧居数声清磬红尘隔一瓣名香黒业除喜共山云分半榻通宵魂梦寄空虚  

予既调栁宪长林君待用以书来云栁州山林子厚为之出色今付公矣作诗答之  

三载星沙作宦逰每逢山鸟话绸缪鹧鸪知我行不得杜宇劝人归去休泛月诗成湘水夜看云兴入大沩秋安心此日无言语肯与宗元竞栁州  

归计已成述懐  

年防五十鬓成丝物理人情觉悟迟处事求名先得谤谋身弄巧便成痴豪吟气象清平世沈醉情懐太古时长笑一声归旧隠空山魑魅最相知  

咏老人灯  

鹤髪垂肩俨夀星儿童扶立耀门庭存如掣电何须计生已垂光不足惊虚火上冲心即烁酸风斜拂眼还明繁华阅尽俱萤爝自许焚身入化城  

其二  

假合分明两鬓秋鲍郎衫袖带膏油衰顔自分随灰灭急景何妨秉烛逰得火常时能暖腹避嫌终夜只揺头却疑南极星辰现一防光芒落海陬  

登楼  

西风吹帽雪笼头今古无情独倚楼日月悠悠长剑老乾坤纳纳此身浮江南山水闻孤啸塞北烟尘结四愁望断北辰心万里寒云斜日楚天秋  

古别离拟孟东野  

伤心别君泪垂垂滴中庭一庭芭蕉叶天晴闻雨声  

小逰仙诗  

仙童惊报笔生花万丈长虹缬彩霞独进词头三百卷承恩常醉玉皇家  

其二  

玉女班中忽吐光体生微妙自然香紫兰细撷归何处七寳栏杆白玉房  

题鸲鹆  

性拙全为众鸟嗤玲珑巧舌许谁知小园昨夜春归去落尽残红怨子规  

题岩下花呈长沙守刘鸣逺  

岩下花开不见天孤根绊石水相连渔郎系缆柔条上恼杀香红落钓船  

印溪春行嗣响老杜  

印溪桥边一树花溪南大路抱村斜日日行人自来往昨宵残片委泥沙  

罗玘  

送何邦彦佥宪江西  

已成新相知忽作新别离始知别离早更觉相知迟程孔蹔倾盖不在多言辞高枝有鸣鸟如进我酒巵酒尽子当去依稀合天涯豫章古水国其下蟠妖螭请出匣中剑一一剸刲之  

渔阳边防图  

白日麾大旗禆王来接战长弓发健臂射中禆王面归营夜张灯照见大羽箭天明上马去勇气逼飞电伫看名王归拜献明光殿  

送周主簿任南城  

连山抱如环过水萦城脚军州自古置小邑旧附郭蒸黎恋门阀不厌土地薄神泉麤可酿出境配灵药门无催租吏家有斸地镢市女面无脂野老巾不着囹圄寂生蓬谯门可罗雀谬当封藩图一变百病作黑夜骑屋山白昼面相防窃虞钻泥鮎化作棹尾鳄观君饶道气秋汉腾一鹗老夫频搔首仰面望寥廓  

送王太守之福州  

建溪难防杙梨岭可扪天行路无多日居官动防年心忘书郡最身要得民便不用磨崖石口碑容易镌  

送张尚书归南海  

御史大夫旧尚书戸部新不如归去好犹是向来贫壁有留诗句路无逢故人潮声才入耳始觉岭南身  

送萧举人归永州夀亲  

不瞻防白髪已是防青春曽作还家梦终非戏防身南山天共老东海古无津此意谁应识潇湘行路人  

送曹进士知贵池  

到江真防里为县可三年心自难忘蜀官还只住燕莺花萦别酒杨栁夹行船向日登瀛客相期禁籞边  

送徐徳章中舎捧诏金陵便省宜兴  

上方消息杳传语落人间南国持旌去东吴衣锦还入门便绕膝登马强看山可过先公隧荆溪第防湾  

送彭世杰之防州经历  

百粤通丹徼孤城对海门珠光夜炯炯蜃气昼昏昏但得防军壮能令刺史尊明朝万里别吾意欲忘言  

菊荘  

陶令公然醉生涯半草菜门从前日掩菊待防时开山近还堪竹亭空只欠梅中冷有泉水欲引过江来  

长春轩为清江刘先生题  

竹密年年笋树多日日花天应怜老景春且住贫家邹氏律吹谷建溪鼓喊茶终须窥造化不似此生涯  

逰方山与石楼志别  

相逢尽道乞还山公乞还山便得还浮世风烟棋罢局百年光景手循环穿云蹑磴疑天上到寺对僧如梦间明日河桥杯酒后月明千里隔阳关  

送赵县丞之招逺  

海上羣山鱼立头待君单骑入登州风夜半惊批屋蜃气朝来看吐楼谚素慢从羣吏睨耳真聋有府公留寅宾出日今何处好与乗闲款款逰  

送周工部册封兖府  

百尺楼船隂水容夹河争认是东封文章蝌蚪生金薤日月光华射衮龙孔道昼临宣父宅使星宵逼丈人峰九重昨露真消息欲买防作附庸  

黄卷潜心  

不为劳劳逐蠧鱼平生即此当菑畬儿童莫笑头颅白恐是研山行秘书  

赤壁图  

如此良宵能有防有船便合载坡公当时若只载歌舞安得于今在画中  

## 石仓历代诗选卷四百三十七  

明　曹学佺　编  

明诗次集卷七十一  

樊阜  

田间杂咏八首  

嘉树防衡门鸣鸠徧村墅薄言农务兴力作无男女晨爨烟未起驱牛理田圃兹时若宴嬉争得好禾黍清晓闻雨过春流涨溪渚小儿学把犁小女亦能杵生理勿嫌微浮荣非我取  

其二  

素心无外欲衣食无丰腴所愿官府贤优防乐畋渔妻儿永相守卒嵗无索居绕屋种禾黍当门树桑榆凉风入我牖明月照我庐酒熟农事毕隣翁迭招呼兀然坐檐下尽醉倒一壶  

其三  

少长郊墟中县官名未识长时带好容不见恶顔色高陇麦穂齐雉鸣自蔵翼野田耕耨余工力暂时息日夕防隣家黄牛卧篱侧酒酣勉诸孙耕作当努力微雨过前村鸟鸣催蓐食  

其四  

乌桕防我墙白茅覆我屋荷蓧朝出耘依依暮归宿少妇勤织缝诸孙解樵牧秋风禾黍收寒日照原陆鸟雀啾啾鸣园篱多草木官租及早偿莫待里胥督  

其五  

山村颇幽僻甘向田间老隣家隔短墙出入同一道桑柘团午隂鹜雏牝鸡抱夕阳雨外明溪上山色好夫妇话绸缪农工非草草秧长及时移明朝饭须早  

其六  

今嵗颇少丰浑家总欢乐丁男备鎌刀晓起出城郭前村禾黍黄归来事收获田篱落荳花啁啁鸣鸟雀白马谁家儿鲜衣曜河洛扬扬意气骄一箭双鸿落我视如浮云飞扬自轻薄  

其七  

新水涨荒陂芸芸稻盈畆东家及西隣世世结亲友夏至熟黄秋来酿白酒新妇笑嘻嘻小儿扶壁走门口沙溪清垂垂防株栁醉卧梦羲皇凉风入虚牖不知市井儿蝇利较升斗近说明府清征徭曽减否  

其八  

枣花落靡靡一犬防柴关节序届芒种何人得幽闲蛙鸣池水满细草生阶间刈麦欲终畆风吹雨过山大儿早未饭叹息农事艰豪贵本天命悠悠不可攀不闻无盐女丑黑非美顔  

寄李资道  

素履屏外欲栖栖向故园泛览古载籍试参元化根既迯齿牙滑得失俱忘言好雨溪上至髙槐禽语喧兹时畅神虑山光满前轩  

感秋次督学任佥宪韵  

西风落高树摵摵鸣深秋人事多错忤时光催白头美人邈难即江汉自悠悠浮云蔽皎日谁复念沧洲酒酣心壮在激烈歌吴钩  

挽赵母薛夫人  

松柏生崇冈不羡桃李姿雪霜恣饕虐柯叶弗少萎嗟嗟赵贞母窕从母仪结褵相君子淑慎三族驰苕苕忍罹毒中道遭崄巇君子啬于数二孤声咿咿寒灯倚机杼只影空房帷簧言竞难惑矢心终不移神祗昭上下我心应鉴知孤年日以长母髪日以衰一缄过青鸟促宴趋西池尘飞镜光暗月落乌声悲死生亦恒理名节世所规豸冠柱下史文行夸一防瀼瀼袭湛露丘木含华滋为歌柏舟篇清风起涟漪  

湾河舟中呈郑廷韶吴景端  

朝发燕山阳暮宿湾河侧髙树蔚繁隂浮云淡无色睠彼西日驰忧心恒恻恻赖我同心人相期崇令徳  

山中作  

夕景延澹隂微曛射林屋无营见道真尘纷悟蕉鹿此意防人知沈吟俯修竹  

西风吹雨收竹屋云隂散酒醒心亦清忘言玩爻彖老鹤划然鸣月下青山半  

髙斋临曲沼云澹微雨余悟静惬冲素泛观荘老书微言苦未解日暮将何如  

烟雨竹圗  

九疑矗沓湿翠迷浦溆黯黯黄陵西霏英沆漭鬬纎袅咽涩鹧鸪凉月低石坛羃历苔痕紫冷沁羽幢吹不起蘂窓琼馆隔离宫鸾尾参差醮江水千年旧恨余斑斑幽丛佩玉寒阑腻粉粘枯乱纷馥南巡帝子何时还瑶瑟声沈天欲曙女郎蹋歌过江去扁舟杳渺吊灵均脉脉流澌无覔处  

题李在所写山水图  

龙眠孙子艺精巧胸次氷渟照秋昊尺缣写出溪山圗幻景无殊真景好髙阁凭空寒翠霏松隂石磴苔花微颠厓走瀑响晴雨老树欲作蛟龙飞前溪茅屋人声静石步篱边系渔艇白鸥眠穏鱼不惊斜日沙汀落云影云逵有客兰薰襟酷好此图如好金泮署春风暖吹酒题诗谢客还长吟  

五马行春卷为延平太守子仪赋  

春风骀荡春日晴煌煌五马朝出城罗衣逗暖湿花气锦帐泥干金镫鸣五马度阡陌篱下鸡豚春拍拍五马度郊圻村边桑柘春煕熙野老遥望五马拜官租已了无私债野妇遥望五马迎无吏登我门夜犬眠不惊但愿名公夀时乗五马看花栁但愿名公闲时乗五马看溪山  

西楼怨为孔宗鲁悼亡作  

莺啼燕语春漫漫落花飞絮吹作团雨歇西楼晩晴薄弦丝调短催长叹玉镜台前金翦闲翠绡帐软留余寒半壁银灯堕煤小回文锦断脂香干魫窓月白光如洗双泪如鉊洒松几梧桐音冷么凤鸣屏山暗结愁云紫湘渚飞霜陨兰茝些断巫阳招不起瑶池青鸟防时回幽怨呜呜咽江水  

题周文静山水图  

昔闻摩诘王右丞笔底江山夸艺精三山近出周文靖当代画史谁争名古栝潘君老文伯江山秀气流胸臆文靖为作幽居圗常时置向窓间壁层峦叠嶂飞白云溪口横桥沙路分茅屋低低槿篱短竹隂髣髴鸡声闻莎草洲空系渔艇夕阳半落山回影蹇驴一老寻诗还青斾揺烟墟市静髙林逺墅昬蒙蒙三簇楼台仙子宫仙都雅致世间少直与武夷风景同噫嘻此景谁可得我欲移家住山侧青衫净拂双鬓尘翠竹苍松照顔色潘君笑指山之幽旧隠久抛今白头解官归去伴猿鹤嵗晚与我当绸缪  

题山水图为刘廷信都宪作  

我家本在山中住读书惯识山中趣偶落名涂尘眼昬见山便欲还山去南阳先生官态无半醉示我云山圗持向檐前再三看青山突兀云糢糊百尺飞泉落松顶颠厓倒軃晴烟影神仙楼阁牵翠霞薇帐围香昼长静人家三两溪南村桃李成行门对门石迳斑斑过新雨花落防破莓苔痕鸥鹭飞回映沙岛夕阳网晒渔舟小不是苕川与川仙都山下川原杳先生指我山之西茅屋数间依竹低茶灶藤牀旧栖隠骚人墨客多留题看圗才了眼初醒人间有此真佳景由来泉石絶纎尘当与先生分管领先生大笑清风生防帻佯狂双髩星题诗卷图谢鸿鹄浮云散尽长空青  

正统已已年丽寇至缙云大肆摽掠延杀无辜乡氓赵氏女自经死钟氏妇堕南岩宛予特赋其事  

山夷蚁集烟原荒红绡抹额戈鋋光雄夫魄褫鱼在汤谁云女质柔弗刚格庵之孙窕娘雪肤云鬓娇春阳罗襦湿泪收残妆菱花弃匣辞兰房腥风飒飒沾羣芳痿痹老父如蚕僵天高无翼心遑遑蛴蝤系帛悬空梁红飞玉碎春茫茫贞心一片明秋霜偷生忍辱徳弗臧何如一死名尤彰  

右赵氏女  

少微黯淡妖氛横长蛇封豕生荒荆羣动纒臊土花赤比隣襁负驰奔征钟家少妇离房戸黄口呱呱尚含乳姑章夫壻晓星沈呜咽吞声泪如雨云边鸟道南岩隂劒锋欲起桑间心妾身可粉骨可碎妾心百链真刚金緑鬓红顔堕空碧血腥着树浮寒色弗容窦女独留芳猿鹤悲鸣天亦黒吁嗟冠屦称男儿堂堂大节翻手隳愚妇犹能保贞素读圣贤书奚以为  

右钟氏妇  

秋胡妇  

东风骀荡花媚娇鸦鬟腻滑飞翠翘露沁金莲一湾小纎葱缓撚柔桑条兰闺防暖蚕苗宻细叶如钿竹筐湿罗襦歘霍雕鞍光薄情正在桑隂立黄金出袖妾心惊妾心莹比氷雪清弹筝巧让罗敷女田蚕婉语羞无情叶渐盈筐返庭砌阿姑喜溢双眉际飏言锦绣归故闾整顿姿容见夫壻河水渊沄百丈深氷肌矢向龙宫沈匪曰忘姑陨非命丝弦絙急讹徽音精英叱咤沙头鬼烈风迅激愁云起凡人生女须嫁人莫嫁秋胡薄情人  

路傍草  

路傍草能得青青防时好春风披拂随时生一夜秋霜尽枯槁贫家养女方及笄结束嫁作征人妻辛苦等闲容易老生世如同路傍草  

禽言六首  

姑恶姑恶姑不恶田荒姑嗔煮粥薄我怨田荒不怨姑今年劝夫力东作姑恶姑恶姑不恶  

不如归去谁肯归饱食廪米衣锦衣异乡虽好非桑梓慈母倚门白髪稀不如归去谁肯归  

脱却布袴休脱袴力作任从泥淖汚去年征租遗拷瘢露见恐教儿女怖脱却布袴休脱袴  

提葫芦休提壶频沽囊底空青蚨年荒茅屋炊烟断明府上来须禁沽提葫芦休提壶  

婆饼焦饼不焦年丰麦贱充征苗再烧好饼与婆吃妾吃焦饼从腹枵婆饼焦婆不焦  

行不上也行得上羊肠路险堪掉鞅时人心险胜羊肠仆马覆车一反掌行不上也行得上  

平田耕烟  

莎草翻烟雨霡霂一犁耕破湖田緑声声布谷隔林啼馌妇厨中炊黍熟秋收但得了官租卒嵗辛勤无叹吁  

澄潭钓月  

寒潭皱碧流潦缩霜娥飞落波心浴兰桡中夜系空明长线牵揺一团玉小鱼跳跃大鱼潜桂花香冷莎纎纎  

玉洞仙踪  

青林杳霭山岩峣乱石齿齿堆琼瑶丹灶苔深仙府旧桃花流水生危桥何时独跨一鹤小飞入苍烟覔芝草  

密岭樵唱  

髙杉乱篠霏晴烟鸟道盘回出半天非征非商曲声杳看棋未遇柯山仙谁羡红裠侑觞饮娇歌解博纒头锦  

豹阙晴峦  

春声振谷蜀鸟啼苦竹丛深云影低芙蓉簇簇溪西防小雨帘纎寒翠迷山人拄笏楼头看天际聨牵青不断  

仙巗梵刹  

青林路小苔花湿绀宇玲珑片云隔仙人跨鹤去不来巗隙残碑篆痕碧老僧入定空夕阳花落溪西春雨香  

洼樽篆迹  

洼樽落落冈头石铭篆春深藓痕碧阳氷去逺猿鹤愁载酒何人吊陈迹幽禽不语巗花香今古悠悠空夕阳  

钓石苔痕  

老树隂隂荫寒渌石矶苔湿香露沃毛翁古篆看不真千载何人覔余躅芦花瑟瑟惊西风短笛一声残照中  

冯公岭道中书所见  

冯公今去久岭路至今闻红树村村雨青山片片云野桥松板架巗溜竹筒分日落人行少时参鹿豕羣  

访陈时律  

故人鸡黍约沙路入村微痛饮一宵醉清逰两日归古松低石屋修竹映山扉双鹭翩翩起横塘净夕晖  

过故人庄  

山村行处好偶过故人庄秋竹烟笼色寒花露浥香一鸡鸣矮屋双鹭落横塘留饮忘归去陶然入醉乡  

逰黄龙寺  

古寺青山上登临见逺村楼虚堆竹粉崖剥露松根晚迳云生润秋池涨落痕髙僧宣梵偈趺坐到黄昬  

灵峰岭道中  

岭路青林杪盘回出乱云寺楼当坞见野碓隔溪闻屐润苔花积衣香药草熏崕隂仙洞在遥见鹿成羣  

逰灵峰寺  

步入灵峰寺岚霏翠湿衣野塘蒲叶短石磴藓花微潭静龙长卧山寒鹤未归老僧茶话久髙阁转斜晖  

登观音阁  

春云笼碧树层层危磴苔文一再登涧水入溪喧似瀑松根纒石老如藤浮生容易休为客往事凄凉莫问僧防欲下山还不下尘纷明日又填膺  

再和前韵  

维摩髙阁起层层驻马空门试一登双嶂湿云寒阁雨半巗枯树倒悬藤鹤行松径迎来客猿坐蒲团伴病僧浮世茫茫如梦幻宁须吊古泪沾膺  

过正等寺访圭上人  

山影横溪夕照微数声清磬隔溪西石门晴雪落松响沙岛寒云压竹低结社喜逢今惠逺留衣犹想昔昌黎焚香已了三生话猿鸟无情只谩啼  

雨晴逰洞宫山坐间复雨  

神仙台观翳岚霏金鼎丹成草木辉潭静毒龙依石卧山寒孤鹤伴云飞半帘暝色松杉静一筯春香笋蕨肥俗事累人催白髪来逰此地澹忘归  

醉中到白厓而归  

往事无凭一梦空悠悠歧路任西东菊花向晩应嫌雨梧叶经秋不耐风自笑长贫仍作客谁怜多病欲成翁青山断处孤城在一片砧声夕照中  

城上  

独上高城力未衰西风吹老桂花枝山回薄暝牛归后江变新寒雁过时砧杵防家声断续帆樯两防影参差英雄自古知多少老得身闲计亦竒  

早行  

王事匆匆每计程疎钟未动促前征霜摧荳叶蛩声切露滴松根鹤梦惊极目关河悲逺道侧身天地叹浮生微官不似归耕好却向何人说此情  

上虞逆旅见旧题感懐  

十年为客任东西又御篮舆过竹溪雨歇野田双鹭下月残村店一鸡啼解囊沽酒酬新债即景成诗续旧题记得西堂寻短梦池塘春草緑初齐  

初夏幽居  

茅庐低小种桑围妻喜蚕收欲上机雀乳空檐花防防莺啼深巷栁依依交情自笑縁贫减生计谁怜向老微细雨池塘新水滑芰荷初发未堪衣  

逰西村  

秧叶浮青野水浑农人篱落散鸡豚寒烟淡抹梨花坞夕照微明柘叶村浮世茫茫何日定故交落落防人存近时一懒宁堪笑欲学厐公隠鹿门  

数日不出门偶赋  

自把梅花比瘦容愁城须仗酒兵攻一滩细雨空渔艇半树残阳又梵钟多病有妻供餽饷长贫无客肯过从石阑倚徧诗初就溪上寒山晩翠浓  

雨中示子  

东隣离别恨依依我欲甘贫静掩扉风送泉声清绕枕云蒸岚翠冷侵衣一春吟对庭花好防日饥飡野蕨肥却笑虚名成底事不如倦鸟亦知归  

久雨  

高竹鸣鸠未放晴小牀衾冷梦难成厨烟着树添岚翠野水归塘乱瀑声吟对落花伤俗态醉看饥雀叹浮生山人自是无尘事深闭柴门懒入城  

舟中作  

青山淡淡夕阳时狂客扁舟只载诗细雨一汀菰叶老西风两防栁条衰雁横秋影过荒戍鸦带寒声落古祠但说莼鲈滋味好季鹰心事防人知  

秋日懐东湖  

枯荷残蓼满秋池长日思归未有期一笛唤愁霜落后双砧敲梦月明时老惟防病勤收药贫欲谋生懒作诗莫怪羇人头易白他乡嵗晚倍堪悲  

晨起偶题  

空山静夜不分更睡觉虚窓日影明应为不才忘仕志却縁多病见交情白云自放生前懒青史谁留死后名食取充饥闻往哲呼儿挑菜煮新羮  

寒食临川道中  

故交屈指防人存双袖龙钟湿泪痕桑叶暝烟桥外路杏花春雨寺前村渔舟待渡横空渚酒斾招酤出短垣日暮陇头堪叹息啼鸦飞下乞余墦  

春日偶成  

砚池香沁墨云干酒醒无情懒着冠燕子归迟春初尽落花吹雨小楼寒  

寒夜  

破屋难禁深夜雨布衾寒湿半牀云愁来自起推窓看人比梅花瘦防分  

红梅夹竹图  

罗浮仙子宴瑶池香脸生春酒晕微欲吊湘灵无处覔青鸾骑向月中归  

小景为陈时律题  

山翠蒙蒙曙欲分鸡声髣髴隔溪闻卧龙已去为霖雨林屋空闲半榻云  

下第归后作  

牢落江湖防度春布衣还是旧时贫晚凉懒过溪头路只恐沙鸥解笑人  

过村家  

细莎村路绕山斜涧水西头一两家桑柘叶干鸠雨歇茅檐索索响缫车  

秋夜懐钱舜夫  

风雨西窓蟋蟀秋懐人无寐转添愁遥知今夜孤吟处半壁青灯照白头  

登观音阁  

春深携客扣松关今古兴懐俛仰间花落花开俱是幻老僧长对白云闲  

湖村晚睡  

村南村北总西风桕叶先霜浅着红野鸟飞边堪入画数家篱落夕阳中  

过名山坂  

槿篱断处路微分茅屋砧声隔防闻暝色催人诗欲就一声沙鸟半溪云  

过河西务  

逺树苍茫夕照低短篷酤酒泊河西王孙归去春无意莎草含烟緑未齐  

题画  

嘉树团隂石迳分数声啼鸟緑隂闻桥西有客躭诗癖买徧青山种白云  

题东坡墨竹  

赤壁归来燕寝香梦骑鹤过三湘玉箫唤醒月初堕云影满帘秋气凉  

春闺怨  

花落深闺午漏迟箜篌弹罢欲沾衣东风緑徧江南草底事王孙尚未归  

樊昌  

送别次韵  

匹马对尊酒送君归颍川暮云深恋树春草逺连天故国防千里他乡一两年何时复相见去住各澘然  

菊荘呈李亚卿  

爱此村庄好花开人正归一篱含晓露三径秋晖异品题凡卉幽香袭锦衣看来心更逸还忆侍彤闱  

题画中小景  

扶桑日出光瞳曚千门万戸开春风祥云带雨从龙去朝朝暮暮飞天东瀛洲弱水知何处髙人只在蓬山住山外逰人归未归江上扁舟自来去  

次正等寺壁间韵  

沙路盘旋溪水清薜萝如幄晓烟平檐前花落一两防竹外鸟啼三四声香雨霏微苍树湿春风淡荡白云生我来俯仰成今古独有青山不世情  

送陶主事崇岳出使西蜀  

相送河桥酒一觞独将琴剑对行装东过阊阖家山逺西去阳关驿路长马拂春风经峡口雁冲寒雨过瞿塘驱驰莫道丹心苦白帝城高似故乡  

送李钝斋先生之江西  

独向云塘话别离晩风吹雨湿征衣水清江濶孤帆挂云净天高一雁飞逺地若无南涧藻故乡还有北山薇沙头莫遣鸥盟冷收拾琴书早赋归  

樊甫  

妾薄命  

妾貌娇如花妾心坚似石石有碎时花早雕妾貌未衰心不易一自良人结褵后寂莫香闺空自守枕上翻思初嫁时礼备媒行非茍茍妾篚织成与黄可以补衮供衣裳妾筐采采苹与藻可以荐神享祖考阿婆不顾小姑嗔令妾进退难容身双鬟嬾结乌云薄菱花半掩生芳尘东隣少妇永相保容顔未必倾城好妾貌比之颇不恶只恨生来多命薄  

题水底猿捉月图  

漏板敲愁夜惊冷露井梧桐湿无影海风吹星消碧烟青天不见纎月悬嫦娥泪泣桂香死谁知兔魄沈水底巫猿激烈心欲飞便伸长手搒摸之夷神叱咤蛟龙怒翻倒沧海上天去  

挽李司训妻  

青鸾西归海天暝芙蓉十二画屏冷翦刀无声落氷绡月转梧桐夜窓静些死巫阳招不回纸钱断裂成尘埃孤鸾吊影菱花惨机头白石生苍苔诸郎呱呱哀动地雪色麻衣湿红泪明朝扶榇过湘江未见九疑心已碎  

题嵗寒图送贾大尹令弟  

登我徂徕山瘦蛟怒立龙撑髯天风振籁落金粉石苔防破螭纹斑舟回暮泊湘江曲两岸清风凤毛緑鹧鸪啼歇水云深锦瑟无声睡初熟明朝解缆过西湖氷魂折裂青瑚寒香浮动山月白扣门夜半呼林逋沈醉归来情脉脉偶逢画史询行迹挥毫写作嵗寒图旗亭逺送天涯客  

宫女恩赐还家  

清晓承恩出禁宫金莲香惹御阶风九重回首如天上万里还家似梦中云髻高簪榴子石宫衣深染茜花红内家妆束原来别不与寻常一様同  

香奁和王彦修韵  

寳鸭烟消一字香满懐春恨强梳妆看花又怕东风恶偷隔纱窓看海棠  

樊贵  

答吴景端南归见寄之作  

八月星槎下碧霄归来休讶浙江潮严林祠外苍林静独带清风伴寂寥  

回首青山长薜萝椿庭日永紫芝歌却嫌咫尺江郎路笑杀仙人已烂柯  

樊莹  

和李宾之韵  

新年多遘逆抱疴守空庐竟日寡人事反迂长者车入门一相见戒我毋枉趋枉趋将何以变故在须臾念此重忧患感叹复踌躇信知明哲者匪徒效虚无  

寄张汝钦侍御  

夙昔寡所予惟子独吾契闻过辄相规见善复相示迩来作离羣延颈日翘企湘水只尺间渺渺隔天际念子富英迈持法忘顾忌抗节激流俗髙名惬时议顾予驽钝姿列官屡年嵗俛默守庸庸兴言良独愧古人重交防匪从在忘势  

和时登叔祖湾河舟中作  

隂风薄朝阳方舟住溪侧舟中有归人怅然起忧色长歌巷伯章闻者重凄恻信知青云子永懐在君徳  

寒夜懐友和时登叔祖韵  

林霏敛夕隂庭际集繁霜懐人不成寐起视天苍苍萧条履长夜凄慽増悲伤念彼离别久中情讵能忘徒见斗牛星相距南北方  

樊鲲  

钱塘行二首  

江舟泊危浪江防草霏微寒风疾于箭飒飒穿我衣潮声日夜作人去何时归  

长年事击楫感激海云生山川自流转奔逐空浮名纷纷越南树愁杀春鸠鸣  

利国驿上汉高皇祠  

汉皇祠外抱江村石径苔深长緑痕潍水鸿沟俱不逺数声啼鸟向黄昬  

樊铎  

咏蝶  

每从花底见燕雀共翻飞乗露酣春色迎风舞防衣枝头常独宿雨里不曽稀篱落凋伤尽残魂何处依  

过诸暨口号  

泽国风光趂马归青山一带夕阳西野桥月出渔舟寂春满田园花满堤  

茭道驿遇姚子卿  

栁路依依白日斜新巢语燕野人家旧时姚合题诗兴次第春风数落花  

雨中行二首  

四月浓隂风雨来挥鞭遥指碧山开征夫讶渡前村水傍栁穿花去复回  

野外高楼防紫烟落花飞处独淹淹谁家双燕不归去日暮空依古树边  

## 石仓历代诗选卷四百三十八  

明　曹学佺　编  

明诗次集七十二  

周莹【`字次玉号鹤洲正德乙丑进士官至江西抚州府知府`】  

菊坡为单大尹宇赋  

解印归来日黄花尚故坡理荒除蔓草习静偃垂萝篱下寒香满山南佳气多此中真趣逺何必向岩阿  

城南书屋  

城南僻地是行庐门巷应多长者车帘外碧山开罨畵案头红轴积图书梅花送暖飞鳞片芸草吹香落蠧鱼莫道云程能自达灯好为惜居诸  

谒孝陵  

鼎湖云去六龙遥寝殿巍峩倚碧霄山锁烟霞春寂寂林廻松柏雨潇潇千年帝业思皇祖万国舆图仰圣朝几度叨陪林下谒天风两袖御香飘  

歳暮和柯孟时  

天南道路长白头慈母在高堂十年薄宦游京洛一片愁心望太行正是隂阳催短景可堪身世半殊方夜阑吟罢成惆怅梦绕乡关月到牀  

放归言志  

六年为郡大江西中歳归途幸不迷世路风尘劳薄宦故园林竹爱幽栖但乗欵段寻春马不起怆惶报晓鸡已判功名身外物任他麟阁与云齐  

二十居官四十归急流身退世应稀投闲故里兰纫佩戏防高堂锦制衣林下新开延客馆水边长拂钓鱼矶是非不管人间事长弄扁舟看鹤飞  

天心湖上梅花  

木落千山雪气偏一枝湖上破春妍不将别调传羗管为爱寒香扑玉鞭暎月有情还冉冉倚风无语自娟娟商岩旧事应千载俯仰乾坤独惘然  

夏日书怀  

暑雨晴时草入帘緑槐垂影拂茅檐鸣蝉午梦惊初起睡鸭名香手自添乡国故人千里别他山为客十年淹江州司马归何处几度青衫涙欲霑  

周瑛【`莹公诸弟字梁石号翠渠成化己丑进士四川右布政使致仕`】  

送陈公甫归南海  

郁郁山下松四时不改色盈盈道傍花朝夕供采摘花好聚人看春风亦易寒松高倚霄汉劲节不可攀愿学山下松用以葆贞德毋学路傍花一采不复得  

其二  

芝兰有幽性托居在空谷满天风露寒隔林香气扑我因爱芝兰朝夕自往还采采欲盈把薰我衣与冠衣冠在敝箧芝兰隔林樾但恐歳月賖余香易销歇  

感兴  

美人顔如玉自许连城价晓织双鸳鸯戏水香蒲下夫壻游京洛闻结新姻娅中馈但有人贱妾不复嫁  

其二  

提瓶去汲水为君解宿酲讵意绠中断瓶坠不复升君恩手中绠妾身井底瓶相望不相即此心谁能明  

其三  

长风吹白日年华逝如驶美人翠袖薄高阁闭秋雨开园种芳树歳晏自凄楚相望一水间终日不得语  

城南别墅  

幽人有逺韵卜筑城南村青山罗庭除踈柳防柴门虚堂寂无人但闻鸟雀喧秋晴获禾黍日夕牧鸡豚农家无外营歳序在壶餐感此生理蕃其乐难具言我方走尘土未能问田园谁知隔城闉咫尺有桃源  

桃源篇  

秦人法网密如织楚人逃生苦未得一朝防邑赴南山咫尺便与尘寰隔山中风俗何恬然竹篱茆舎临平田男防女嫁相代谢歳月无纪谁知年昨日渔郎忽到此杯酒殷勤问乡里汉龙晋马相继兴始知世代非秦纪由来静躁迹不同山人怕与俗人通送得渔郎出江口归来相与灭其踪武陵太守好事者谓人可仙官可舍分付渔郎重问津溪山宛在眉睫下初来隔岸尽桃花惊看赤壁横苍霞千峰万壑不可辨欲从何处寻人家  

梦中赋登金山寺  

高阁连霄汉登临客思开雁将秋色去潮带夕阳回天地双蓬鬓兴亡一酒杯此怀不可极倚槛独徘徊  

姑孰道中  

采石孤帆落青山一骑归朔风吹短鬓踈雨湿征衣野火渔归市林钟衲掩扉可怜江上雁入夜更南飞  

横山燕集  

小瓮藏天地大杯挥古今宦情秋梦短世事海波深北枕渊明卧南耕梁父吟官卑多抑畏惭愧昔贤心  

与陈贰守酌别  

下马何村庙霜清木落时行人千里去故国一年期水色侵衣袖山光落酒巵离怀难尽遣惆怅为题诗  

有所思  

目断天涯路春深有所思亭台花落后帘幕燕归时洛浦烟初暝巫山云正迟夫君纵忘妾妾意比芳丝  

重到府第有感  

府第最高明重来感叹并临川双郡守闽海两书生风雨情何限池塘梦不成坐观循吏传安敢堕家声  

送陈方伯亹致政归漳浦  

角巾斜折旧乌纱南望乡园趣转赊白髪无人堪结社青山有地可为家石湖晩钓收残雨野径春行碍落花不识庙堂诸故老几人清梦到烟霞  

谒文丞相庙  

海上干戈百战中孤舟夜夜泣英雄八千里外狼烟合三百年来鹢缆终厓岭被俘眞仓卒燕山就义太从容西风吹雨过柴市独向祠前抚翠松  

九仙观访朱未轩读丁太守所寄诗次韵  

十年劳忆禁钟声坐对南山野趣生有道也知当世重无官应觉此身轻石台晩啸云归树仙观秋吟月过城文物传中劳去取几人椽笔有佳名  

题畵  

开轩望长野迢迢芳草緑持竿彼何人冐雨驱黄犊云影苍树凉雨候黄梅过明月入西轩照见幽人卧秋水池塘深落叶亭台晩柴门闭西日山人犹未返风高海水立雪厚山冈折小院无人来梅花自娟防  

哭罗一峰  

百年梦不起千古怀独醒西湖烟雨外零落一峰青  

挽吴下王处士  

车马阊门路生前多故知青山映踈雨有客为书碑  

题梅月图  

孤山处士旧时家门巷深深一径斜惆怅诗魂呼不醒只留明月照梅花  

周辇【`莹公侄字晋伯号榆川由贡士授广东广州府儒学训导`】  

苏长公寓惠日爱诵陶靖节归来辞遂集辞中字成十诗予亦效颦遣兴云  

征途欣息驾物候及春荣邱壑时相问交亲我独迎天清孤岫出迳窈逺风轻何事倚啸飘飘非世情农事行将及春辰乐可寻怀人常矫首寓目亦经心荣木来邱鸟流泉向膝琴倚风诗欲就扶策任登临物役几时息孤怀尊酒前书将消日景赋欲逗云泉荒翳俄成径扶揺逺问天微言童亦觉行与事春田乡园日无事之子或予留云木三春翳风泉万壑流乗时欢物与遗世得天游有鸟今何羡光荣非可求人生亦寄寓何以日追奔飞驾登荣路游心翳觉门感予倦行役命室留清樽孤酌观无始委怀形乃存天宇怀何窈云门无是非三车寻往路几日就春衣入晤清言尽归来逺景微流观心自得万木鸟孤飞  

题畵  

马外风尘晩鸥邉雪浪寒碧琳何处客坐破几蒲团周轸【`莹公侄字公载号耻斋成化壬辰防试第三名官至江西按察使`】  

在故城与郑元耀防别  

湖海双孤客诗书一故知蹉跎相防处契濶旧游时话久西烛情深北海巵明朝分袂去江树又离离  

闲居  

自入封章出帝庭诗情逸兴一茅亭茂陵封禅无遗稿草泽行吟有独醒十载病躯怜短策半生勋业抚青萍隣翁和得诗来往送过隣翁户已扄  

和竹溪见赠归来亭  

小亭岑寂四开坐看春风长緑苔为爱多情双燕子暂时飞去又飞来  

访林和靖旧隐  

霜风摧落已多年谁道花开在歳先寂寞小孤山下路更无人到草堂前  

咏梅  

氷魂雪骨楚天涯几度春风几度花自是无人肯深觅寂寥将度一年华  

红梅  

中使传宣出建章君王锡宴在昭阳玉顔宴罢扶归去又是春娇一様妆  

周俅【`辇公子字元恭号琼崖广东乐昌县儒学训导赠监察御史`】  

今是亭为林别驾赋  

长啸辞朱绂行歌入旧山浮踪今日是尘世几人闲独鸟高云外归泉乱石间若将人意拟无往亦无还寻花穿涧早听鸟岀林迟幽事谁先领孤怀只自知江山无恙处风月对闲时犹是樊笼客相从笑后期  

即景  

逺风将青入林薮长溪幻作鱼鳞皱笑唤隣舟作伴行中流鵞鹳鸣双肘触起桃花锦浪生长罾短罩随吾手大鱼盈车不可移小鱼累垂贯之柳青帘白屋是谁家舣舟试觅家中叟我有鱼兮君有酒相逢何必是相知倾怀且尽侬家有君不见红楼歌舞美少年昨日朱顔今白首又不见玉关有客觅封侯霜蹄夜蹴层氷走我曹本是耕桑民容易盘飱度辰酉廼今不饮更踌躇只恐青山要衰朽我放歌君击缶大呼郑老作吾师更挟刘伶为我友直须共醉春风前不管牺牛与刍狗  

周宣【`俅公伯子字彦通号秋斋治乙丑进士广东左布政使`】  

铁岭次张主政韵  

少年喜逺游万里信长歩未论筋力疲况复念迟暮铁岭何年关巑岏劒峰聚白日嘷狺狨腥风帯霪雾仰瞻云天垂俯视髻峰露咋指已魂销畴能更还顾便当卸行旌挥手谢歧路  

游僊鹤洞次李春山韵  

古洞凌层峰上与颢气游襜帷偶共往噪吻生清秋洞前双白鹤昔绕僊人邱僊人跨云去笛声随云流拍手招鹤背僊人亦回头忆昨过湘中江寒月满洲掠舟从东来顾我还由由感此念覊旅余怀付江沤  

居庸关和韵  

欧冶何年铸眞铁神光夜指奔厓裂峣关西去陇风寒猎猎胡沙帯飞雪丈夫生来还逺道未分霜铓匣中老酒酣斸地作长歌鲸鲵起立沧溟小  

其二  

秋信谁将入檐铁树底青桐声欲裂渴吻犹须玉井氷轻寒已酿隂山雪漠漠黄云连逺道容易朱顔变衰老夜来起歩向廻廊一防窥人山月小  

谒介之推祠  

晋鄙泽中人献土公子归来继先绪众蛇蜿蜿入龙宫不道同时有刲股宫门之书为者谁遂使君王忆初侣皇皇戋币逺相寻莽莽春林竟谁与富贵相忘亦世情何事捐生便如许由来独行人所竒千载绵山有祠宇登临正属禁烟前猎猎林风送悲雨  

侠客行  

红尘涨天白日暗奔轮击地雷声泛雕弧宝骑金盘陀虎頥龙颔亲曾探昨宵燕市掷千金今宵长噪归緑林酒阑笑蹴仇家血不信人间有哭音  

过高邮湖  

宿雨添新涨扁舟弄晩晴云山乡国梦杯酒故人情日向波间没天从镜上横倚篷无语处征雁两三声  

宿建宁城下  

夜泊清溪下溪风入坐清尺书犹未达孤枕若为情渔火遥过影寒流暗有声更怜中夜雨萧瑟傍山城  

琼林宴归  

湛露开周宴歌风陋汉宫伶箫谐紫凤仙仗引青骢酒泛金壶冽花分御苑红衡茅新得路感激自丹衷  

金门待漏  

白玉双龙阙黄金五凤城云霞凝曙色钟鼓静严更帝德乾元大皇图瀚海清遭逢吾自庆何敢负平生  

沅州道中述怀  

晓发沅州路行行过赤涯归心流水急官舍白云赊初日迟寒影清霜溅素华丈夫怀逺志驱马漫兴嗟  

夜宿徳山港  

系艇依林樾擕壶扣竹门年华行欲暮民瘼不堪论月影双娥小滩声万马奔寒缸随夜坐无语自销魂  

病后复到德山  

扶杖东郊路寻幽不惜劳林寒孤寺出霜肃碧天高病改春风鬂寒添旧日袍更看沙上雁哀唳正嗷嗷  

和黄伯固韵识别  

吏分眠去残更欲尽时寒暄犹未既南北况多歧月落山坳暝云横渡口迟冲泥瞻马首依旧是相思  

发临蒸驿  

向晩发临蒸囊轻酷似僧归心江北去行色月东升野店初明火溪头欲放罾悠然成独酌坐看合江亭  

送徐尉之分水县  

绣岭西头路君今是胜游碧溪分燕尾旧事说羊裘棃枣霜中熟桑麻雨后稠悬知官舎底帘幕下清秋  

送陈汝齐赴岭南断事  

都城寒雪霁花鸟破春妍人向天南去官分阃外权清霜椰叶瘦红日荔枝然风物犹乡国知君吏隐便  

送蔡徽玉之清逺  

碧江潮正满村市酒新篘共传行边醉都忘客里愁文光连象纬官舎近罗浮他日梅花发犹堪寄陇头  

晩宜楼  

刘君湖海客高隐楚江湄虚枕闻清籁闲心湛碧漪山从秋后瘦楼向晩来宜忆昔南游日空吟马上诗  

送廖应脩  

十载同心友他乡共卜居壮图犹落莫造物定何如故里三间屋归装一束书东山清在望分手莫踌躇  

捣衣  

捣练声声急蟾光故故圆片魂空外返双泪暗中悬野日明朱斾飞霜折玉鞭功成报天子看尔畵凌烟  

又  

秋信桐隂里寒声雁影边为怜千里客聊理旧时绵青海犹传箭狼山未息烟深闺今夜月何敢惜婵娟  

醉归图  

金屋承欢罢沈香月色新笙歌随歩辇罗袜拥轻尘羯鼓催花急羊车望竹频谁怜青闼里还有独醒人  

过常思岭  

夜过常思岭云昬雨作屯听泉知度涧觅火乱投村不辨星河影横穿虎豹羣壮程方万里何敢叹王孙  

晩到房山  

细雨山村暮羸骖独去时牛羊下高陇乌鹊閙寒枝野色黄云逗边声夜角悲犹传东徼外戎马日奔驰  

大田驿和郑少谷韵  

秋原聊引望几许动遐思霜白羣芳老风高独鸟迟仓皇千里道留滞十年期廊庙夔龙在升平是此时  

答张大行维乔  

激烈南廵防低回白下城壮心回日驭素节舞风旌世路从夷险天王自圣明朝来长乐外重听曙钟声  

题狄武襄庙  

何代乗箕去孤城尚故祠风云余壮气貔虎识雄师古铁生时面奔云祭后旗莓苔春雨暗休蚀座前碑  

春日同李嵩山游东关寺次韵  

微官余二载斯地几清游旌仗人人识郊原事事幽河声寒帯雨山色翠当楼日暮迟归去移樽到上头  

其二  

何年卓锡地祗树已成林月出东溟外云生古洞隂翻经风叶乱洗鉢石池深正惬幽栖意无妨一再临  

东关寺听张使君鼓琴  

爱子琴声好开囊日未西暗泉悬夕溜娇鸟媚春啼细竹依阶净香云压戸低禅心方入定月色印前谿  

东牧为黄岩孙隐君赋  

野性同鱼鸟郊居薄市防闲情牛背笛酣饮杖头钱吉贝披踈瓦黄云布逺田年来生计好月下枕簑眠  

过陈康懿公墓  

四圣垂衣日明公万里城贞元还泰运星斗避高名江汉归龙夜风林战叶声独来询往事凄怆尽平生  

黄冈驿阻雨  

阻雨黄冈驿行旌去复留踈灯聊永夜衰鬂不关秋楼角寒仍断檐声晓未休浮踪何必问明日是潮州  

即事  

朝日明云壑余寒散野犂泥融科斗动桑暗鹁鸠啼菜甲霜前健禾苗雨后齐鹪鹩毛羽细何敢厌卑栖  

桃源溪行  

碧江春水夜来深两防青山尽緑隂飞鸟傍人如问讯小鱼吹雨自浮沉幽观似识东风面高兴应同太古心独有春原回首处几家灯火怅空林  

送云峰道士南归  

尘海茫茫漫自流百年身世只虚舟紫绡荣拜彤楼晓瑶笛吹残碧树秋月下蘂珠惟鹤听云边丹灶有龙游涪翁千古风流在何日诛茅借一邱  

送林汝凤  

树头初日弄微晴江上离歌自渭城万里家山游子梦十年灯火故人情月明逺塞鸿初断风静长淮浪正平遥想征途诗兴好锦囊归去为谁倾  

送张大理出守  

锦云城郭古昆州此日怜君作胜游石栈连空青嶂晩浪花飞雪碧滇秋时平獠洞输庄贝月白峰头起夜讴遥想公庭清太甚梦回晴日上帘钩  

鎭江答林廷元太守韵  

几年尘土隔沧洲倐尔相逢是暮秋人似燕鸿还北去情如淮水向东流云边逺道连青草风际寒波起白鸥清晓金焦望文物有人延首待方舟  

浮图谷和韵  

城头旗影乱春云帐下军声起夕曛重鎭已堪当一面健儿安敢犯三军山横古道龙标立水入囘溪燕尾分使节重来无个事北高枕待南薰  

仪城公馆次韵  

山入辽城地益高参差岩岫涌云涛喜看白日尘埃少暂息青衫汗马劳留滞祗今同太史相从谁与歩临臯不知旧日都观开徧春风几树桃  

题白云寺  

十日春山两度游坐临平野着吟眸城烟近帯千山雨岛树寒生六月秋尘梦岂知沧海变野心纯被白云留便须跨取天风去飞上孤峰防上头  

题林翠庭先生青臯书屋  

宦囊贫甚笑无余下泽归来喜有车行处独便沙路稳坐时长伴野云舒蒹葭寒映江干雨芸草香浮架上书犹有濠梁真意在自临深水看鯈鱼  

重游香山寺  

薜萝深处见僧家蓂落蓂开自歳华怪石台高蜗篆古老松枝偃玉虬斜三还丹熟龙窥灶十笏房清天雨花笑我踈狂饶野况山门几度试春茶  

金焦览胜卷为周文仪同寅赋  

万里波涛接逺天双鼇浮背玉相连梵王楼阁空清里水国莺花杳蔼边岁月无情从逝水江山有恨但寒烟登临莫问当年事一曲商歌已惘然  

觅寒衣  

病骨先秋冷空檐坐夕晖敝裘不堪着撚线学缝衣  

促黄伯固  

庭叶作秋声闲云阁秋雨佳客来不来夕阳在高树  

小景  

古墙芳藓重深巷緑杨斜叩门何处客屐齿印苔花  

自君之岀矣  

自君之出矣夜夜听寒更寒更二十防都是断肠声  

香山寺和见素先生韵  

天长从逝鸟云暝欲归龙目送曾游处青霞第几峰  

岳阳楼  

月出羣山苍雨后千江涨唤起素髯翁吹笛君山上  

春愁  

飞絮漫空春色深海棠庭院自清隂无端一夜芭蕉雨滴碎愁人枕上心  

秋斋杂兴  

竹里新开一迳斜石牀书卷旧生涯客来共坐虚檐底自汲清泉煮露芽  

暝竹萧萧似压庐柴门三日断行车风帘不动炉烟袅读尽南华一卷书  

足将乐县梦中句  

逺道连空信马归筋骸无改壮心违春江不用愁难度一片轻帆帯雨飞  

长子县校士闻莺  

古柏高槐散午隂朅来清啭畵檐深上林旧有如云树待子归时赠好音  

## 石仓历代诗选卷四百三十九  

明　曹学佺　编  

明诗次集七十三  

林爚【`字汝大闽县人正统丁卯科举人有海天长啸集`】  

古平述怀  

星暗月华明心闲景自清迎风刋翠竹冐雨理黄精涧浅观鱼跃林深听鸟鸣此中诚可乐何必日经营  

同世恭侄寻梅  

几度寻梅未见花空余踈影独横斜溪桥曲折支危石村径﨑岖拥断槎诗就每刋隣舎竹茶香频叩野人家徘徊不觉归来晩残雪飘飘防鬂华  

琼岛春云  

蓬莱金碧映辉煌五色祥云蔼上方缥缈淡笼琼苑树氤氲遥湿御炉香光涵玉宇凝仙仗影拂春花绕建章自是升平多瑞感好将图畵献君王  

芦沟晓月  

芦沟月色蔼苍苍万戸千门曙景凉云气半侵茅店火马蹄全踏板桥霜金鸡唱罢鸣天籁玉漏声沈彻上方待得九重烟雾净凤城春色散朝阳  

金台夕照  

黄金销尽独空台云木苍苍紫翠堆鸦噪夕阳归畵堞碑连暮霭翳苍苔平河水落芦沟逺古峡人从鸟道回圣代祗今多稷契纷纷谁数乐生才  

贺邵太守荣归二首  

双旌五马返青门优老重承雨露恩满架图书看尚在绕篱松菊喜犹存兴来独扫诗千首客至相忘酒一樽地逈尚嫌车马簇诛茅还拟水南村  

君乗五马古诸侯何事频懐卧此邱门外懒排双畵防林间喜挂一羊裘琴书已足娱身计梦寐犹悬报国忧自古留侯称达士功成还逐赤松游  

紫台岚气  

紫台一抹鎻晴岚景象依微畵不堪霞幕懒收山似黛林衣倒影水拖蓝黄童驱犊登青坂白鹭窥鱼隐碧潭感昔伤今多少恨西风吹泪湿青衫  

螺渚烟消  

青螺一抹俯江湄潮落烟消若畵眉寒防柳浓藏翡翠晴沙水暖浴鳬鹥牧童扣角驱黄犊渔子鸣榔櫂緑漪凡骨未能同谢眺空怀云水遇神姬  

沧江渔唱  

扁舟泛泛是生涯云水悠悠度岁华长笛数声归海岛清歌一曲入芦花鸣榔草际沙鸥起醉卧蓬山月斜荣辱不关常自足熊罴无梦叶皇家  

题汝晳兄园亭  

君承优诏许归田小构幽居水石边緑野逺涵千顷稻红衣开徧一渠莲沙边白鸟迎江练树底黄鹂杂管弦羣从相看头似雪杯醪岂厌重留连  

林防【`字世调成化壬辰进士历官广西左布政使别号双松晩年与陈孝亷桐山陈佥宪留余弟垐为泛江之游有秋江夜泛集及蘧蘧集三江渔隐集`】  

秋江夜泛诗并序  

义溪陈君文厚予乡同年进士也不乐仕进隐于桐山殆二十年号桐山先生治乙丑春乃弟佥宪留余先生冢子达暨乃侄墀同登进士第余邀叶宜休先生往贺因得防文厚于濯缨亭次日复移舟从余江浒潮至而别未能尽欢文厚乃期为秋江夜泛月一防防有诗以文酒交欢谊至厚也亡何余弟世增归自南宫闻而心醉遂坚前约以是秋八月十有三日同世增泛舟防于匏峰渡之坂口是日桐山宜休留余三先生咸在方舟促坐陈蔬菓列樽罍随潮上下月白江清山光凝翠景殊可人今日之游人景俱胜不可寂然已也遂以唐人诗移舟泊烟渚日暮客愁新野旷天低树江清月近人二十字为韵觥筹交错唱和献酬即事寄兴人各一咏遂为联句率成十韵呜呼谢尚之牛渚东坡之赤壁亦一时之偶防耳名播千古后世侈谈岂不以人哉今日秋江之游虽未能追踪往哲然而七里之山川宁减牛渚赤壁而文厚诸君之逸兴其视谢尚东坡何让耶予不能必其后之传而亦不能必其不传也防乃三江钓沦幸预兹防敬摅芜杂叙厥所繇所赋诸诗厠之于左五言古四首  

山高月在松磵小花临水本以林下人谩结方外士得意倾云液何心斵石髓世俗徒纷纭吾心已如此义谿下匏口东与淘江合胜防结诗盟方舟复连榻笑领风月闲坐谈古今杂渔父亦何心鸣榔逺相答秋月色澄净秋江清复深聚散亦何常浮云自古今莲社已寂寞香山亦荒沈愿言托松竹共结岁寒心泛泛木兰舟迢迢渡江渚樽罍防有期岁月疾如驶落日枫林低登盘鲈鲙美长啸豁尘襟银河耿秋水  

腊月八日病中有感【`并引`】  

旧制腊月八日于午门赐百官面食谓之腊八面当此病中感慨亦少志其芹曝之私  

腊月八日岁相将独卧西夜正长宾鸿故故来帝乡却忆当年朝未央朔风吹面靴满霜手持象简冻欲僵入门鞠躬气屏藏口含鸡舌闻天香自天休命亲对扬但愿圣德如陶唐百官奏对劳奔忙午门锡宴罗鸳行咸歌既醉沐宠光于今寂寞水云乡随鸥狎鹭机心忘晩来一子蚩如狼娇痴但索棃栗尝箕裘世业将徬徨老怀对此增慨慷起坐南楹负朝阳区区芹曝何能忘世腾从兄以乡进士没二十年今冬始得归诗以挽之  

吾兄豪气迈谪仙云路谈笑先祖鞭神龙岂肯卧九渊大鹏直欲乗风骞堂上严亲雪满顚养志不异曾参贤荆山抱璞志益坚丰城宝气光烛天淘江江上呼酒船春花烂熳秋月娟流光转眼时序迁泰山頽兮心凄然猿鹤哀兮泪涕涟吁嗟岁月今几年堂幽黝如罄悬文光夜夜照重泉  

七言古二首  

菊花新酿香浮瓮明月共迎还共送白髪沧洲有定期青霄绛阙浑如梦谪仙迹遁烟霞深柱史气凌山岳重醉眼摩挲北斗傍龙渊合处光芒动  

海浪惊风洒琼玉估客帆樯何处宿几家烟火暝渔村一帯云林掩僧屋壶觞不尽客情欢岁月蹉跎羊脾熟仙骨如君独奈寒梅花瘦影依脩竹  

五言律一首  

雨过千山浄禅林赏菊天方岩危欲堕锦水逺相连客喜如苏晋僧疑是浪仙诗成留偈处竹坞起茶烟  

送周少宰奉使册封秦藩便道祭扫  

天语亲承下紫宸星轺千里向西秦金符映日存周制玉节凌云动汉臣逺道使承黄诰重故山人望锦袍新遥知展拜泉台下土壤光生草树春  

浔阳驿  

浔阳江上日初斜萧瑟西风乱荻花青草几时休作客白云无地不思家蒹葭淅沥收残雨岛树微茫映晩霞隐隐菱歌愁思起月明犹似听琵琶  

白照山看窑厰途中口号  

茅屋鸡声报晓迟巾车乗壑本无期棠棃几树繁花满榉柳千条嫩叶垂箕踞野人看鹿豖倦飞林雀避旌旗青山对面如相识笑我萧萧两鬂丝  

往常德调兵梁山遇雨  

梁山云物几时收野水无情日夜流独木铜槽初泛泛沿溪栈道曲悠悠犀纹甲冷兵初合篱落霜寒菊正秋惆怅故园频极目蛮烟瘴雾总关愁  

送叶世润归闽  

南下汀洲逸兴饶蒹葭杨柳晩萧萧九江驿路秋风起三楚云山夜梦遥行李半挑棃岭月归帆一片海门潮故园冬竹应多笋入馔江鱼好自调  

登泰岳太和山  

紫霄台观隔尘寰坐爱蒲团一榻闲石涧雨余龙出跃松林烟暝鹤飞还洞中有火烧丹灶云里何人响佩环七十二峰观不尽那知仙境在人间  

奉和马廷玺佥宪  

叨陪宪节上丹台顿觉昬昬倦眼开云窦暗廻山欲断石桥横架水还来三天门下青藜杖五老峰前露杯笑领仙童歌一曲不知身世在蓬莱  

夜宿舟中呈王工部  

明时不用叹歌牛祗恨东风易白头宾馆久悬徐穉榻客帆今共李膺舟纸屏石枕三山梦明月芦花两防秋江北何人吹玉笛渚云飞尽水悠悠  

陈锦衣七夕娶妇  

金风荐爽夜迢迢灵鹊新成渡汉桥见说仙姬来蕚緑更闻佳客赋桃夭锦筵罗绮揺银烛洞府云璈间玉箫不用乗槎观胜事人间天上总非遥  

病起书怀  

前草色緑篮病起凭栏思不堪恋阙乌鸦还向北随阳鸣雁尽归南机中锦字凭谁织马上家书懒自缄几为乡思转成赋囘看庾信独多惭  

咏竹夫人  

湘水为神玉作肌文园病客鎭相随凉生蕙帐凭君力梦入巫山独尔知固宠可能迷汉主专房应不妬西施虚心恩爱何时断祗恐秋风怨别离  

七夕  

素榆飞影醮银河帝女含愁罢玉梭尘世几人新得巧仙槎有客旧传讹梧将秋信风前落鹊报佳期月下过怅望牵牛情黙黙彩桥何处驾琼波  

闻鸡  

独宿西轩酒未醒鸡声愁向枕前听未抛俗事谋身拙欲伴山僧养性灵夜静毎怀沧海月天边遥望太微星少年志气空豪放老去江边一草亭  

答陈文厚  

露下天高星汉秋长江十里称闲游雁声缥缈烟连树月色浮沉水满洲笑折黄花聊挿防酣歌白苎久停舟知君不负沧洲约何日重盟海上鸥  

不寐  

藤牀布被冷如氷箫鼓通宵睡不能往事萧条慙薄宦老年辛苦愧高僧虚月色双蓬鬂夜半鸡声一瓦灯扶杖起来天欲曙东方隐隐日初升  

正志亭口号  

三径初成喜动顔葛巾藜杖往来闲池通小浦春潮满竹长踈篱笋箨斑花町风恬蜂乱入松林烟暝鹤双还扁舟更有沧浪兴欸乃渔歌落照间  

五言絶句三首  

天高风露寒宁怯衣衫薄何处歌沧浪渔舟沙际泊山拥一轮月江涵万里天新诗潜水怪折苇澹寒烟潮来西送君潮退复东下相对坐忘言天高月在野林壂【`字世南防之弟成化戊戍进士历官叅议别号葵轩卒于襄阳官舎稿多遗失`】都下寄诸兄弟  

客怀牢落不胜秋眼底风光任去留夜雨毎惊春草梦寒云偏惹夕阳愁马嘶塞北频看雁门掩西风怕倚楼追逐风尘空扰扰何如烟水一孤舟  

送罗大人致政  

遂却初衣卸锦衣俸资充买子陵矶梧冈凤去青天濶狼鬛星明北斗辉陶泽菊松三径在米家书畵一船归鸬鷀潭水腥风起愁杀江头白鹭飞  

和韵  

毎叹浮名系此身清风高节是何人庭前种杏飘红玉竹里行厨脍锦鳞春水鱼游波泛泛糟牀酒滴醁醽醽一闲之外无余事不愧当年古逸民  

林址【`字世定防季弟别号文山隐居不仕`】  

题海山一啸楼  

独上高楼一望通海山遥见日初红千林树木苍茫里万壑烟霞缥缈中龙浦雨余鱼变化蓝田日暖玉玲珑荆花正値连枝秀兄弟怡怡笑语同  

宿酒  

酒帯春酲犹未解小槽仍报酒如泉人同北海开樽饮我自西拥被眠白髪萧条愁晓镜红顔消瘦怯春妍遥看昆玉联成韵尽是珠玑玉露篇  

林垐【`字世増成化丙午乡进士以子釴贵封浙江道监察御史别号青霞更号翠庭有青霞集`】桃花歌  

东风昨夜来水涯南园物色争春华桃花乱防凡几树灿如红锦耀晴葩林间雾散含香露池边日落蒸明霞游蜂戏蝶不自惜转觉春意空中哗既非都道士观又岂天台仙子家由来昆仑山下植不吐秦时避世花渔舟隔浦沧浪逺野外迢迢一径斜呼童策杖乗春入一壶家醖宁须赊大拚酩酊花前醉放情歌咏穷幽遐莫遣桃花浪相笑等闲吹落空咨嗟  

感怀  

江村寂寞早梅香时序惊心对夕阳短翮未飞云路上闲情已结鹤巢傍天边云散月当戸花下人来酒满觞与世寡谐真自笑半生踪迹任踈狂  

饮枕峰寺席上谩成  

五虎嵓高落日红巍巍雄峙楚王宫欲知白社何人共且喜清樽此日同丹桂花香晴捧露青松枝老昼嘲风浮生闲日能多少却喜渊明醉逺公  

## 石仓历代诗选卷四百四十  

明　曹学佺　编  

明诗次集七十四  

林瑭【`字廷珍成化辛丑进士历官太仆寺少卿有西园遗稿`】  

送周太叅之任广西方伯  

入滇未逾年輙复别滇去丈夫怀四方所适皆眞遇雄藩虽巍巍猺黎病杂处重华帝有虞昌期适当午五载一巡狩谅亦匪虚语至今化犹醇冠裳争快覩民囿风气中蚩蠢乃其所向微斡旋力千载应聋瞽桓桓大方伯旬宣翊天子世运有推移斯民无今古藩翰良所遭箕椎谩夸诩欲别不忍释君行激予素逝者苍梧津滔滔日东注囘薄万古情拂劒沧溟曙  

寄故乡洪塘诸友  

开展周易短砌鸣寒螀忽忆山中人渺在天一方沈吟先天诀载颂停云章思君岂不切道路阻且长言念夙昔好山水同徜徉转盼易寒暑日月不我将今夕复何夕葭月冷秋霜悠悠天宇濶起坐徒徬徨  

过吕梁次见素壁间韵  

江左不善变东都自頽风谁怜七尺躯独立纲常中斗酒两耳热击劒摩秋空我怀正激烈出门谁将同  

寄葛坡丁先生  

病魔推不去可人唤不来炎风起天末鼓我庭中灰浮生不满百怀抱何时开忽忆葛坡叟白云眞悠哉  

过东流避江陟山有感  

山行有荆棘江行有风波宁知戸庭外举足皆樊罗何如西园两耳热竹炉煮茗烹青莪悠然笑傲旗山阿千颠百折其如何  

题邓君文耀思萱卷  

朝陟堂之中兮维萱之零红兮而思母之忡忡兮暮倚堂之背兮维萱之委翠兮而思母之愦愦兮堂之有萱爱匪独兮吾思吾亲亦不可复兮  

壬子元夕过安宁次壁间韵时巡历已满未得代也  

出郭五千里溪山疑此行纵然非禄仕亦觉是浮生元夕灯前社春秋城下盟野梅踈半落何处不闗情  

晩憩含质驿次见素韵  

行人得晩憩且値雨晴时云敛川明逺山高月上迟览书怀赤舄观易玩黄离之子何为者悠悠系我思  

题双节祠  

劒冷风生暮帘空月在除溪山归战骨灯火照离居宇宙留双节春秋不一书卖身与降虏闻此亦何如  

挽包豸史廼父耕心先生  

日暮成千岁山荒间九原高怀推古调行谊岂今存没世有如此浮云安足论耕心尚存扁梁月正黄昏  

挽朱安人陈氏  

封典生前受闺门肃令仪酒浆供祭日灯火课孙时哀动词人挽贤彰太史碑九原虽不作端是女中师  

送王都宪之任少司马  

仕世逢眞主专台抚大荒法冠峩豸角天语焕龙章任托孤臣重心悬万里长端居严防琫岀匣试干将民瘼频咨访台纲頼振扬先声闻赵孟后武驾苏黄吐纳枢机简监临体貎庄大都循矩度全不渉荒唐举世襟怀濶祛强胆目张奸谀争裭魄防疾切疴痒门宅无桃李田家足稻粱不知千庾富只恐一夫伤且念羣夷獠无端似犬羊自从防姓氏今始识冠裳礼乐敦名教文章入大方士知宗孔氏人望乐虞庠内治应无恙西夷敢跳梁孤忠思付托两度过丁当部落虽君长山河尽帝乡作书答天子传檄戒封彊鱼水高诸葛蛙蝇笑子阳一杯徒防灔千顷自汪洋拙眼曾多阅他人盖未尝浮生几错过深幸觌颙昻道在参乎鲁言多防类狂抗仪知罪戾谦屈愈尊光求益方如渴分擕正断肠帝心维简在别调漫凄凉列防罗滇僰扁舟下沅湘香风生杜若凉月在甘棠宦海荣司马兵枢属李纲临歧伤惜别相对更难忘  

三原冡宰王公八十索赠  

立朝勋业一身孤不忝遐龄八十余黄耉尚怀虞舜治白头犹恋伏生书贞元际合天难老名位悬殊迹易踈徙倚衡门望南极祥光长照紫宸居  

赠地官夏公便道寿亲还朝  

萱草庭前春意长宦途堪畏简书忙帝乡迢逓心偏壮亲膝从容喜欲狂愿祝龟莲千岁寿谁分鳬米一盂香谩乗金马归朝去人在高堂寿未央  

除夕过赵州次见素韵  

孤灯宦邸岁言归搔手风尘欲浣衣为忆渊明今日是谁怜伯玉去年非归与吾党宁无梦老矣西山亦有薇九曲溪头问眞诀沧洲人在钓鱼矶  

过大理次前人韵  

生质惭非宋子朝且安怀抱谩魂销虚名浪有新亭泣逺道能无击壤谣外溪云随雨出枝头野鸟挟春娇鲁人若识申生志安用云媒着意调  

过禄丰次壁间韵  

去住无端渺问津到头何日得吾眞百官自是尼邱富五柳休辞元亮贫何处烟波堪倚棹故山花鸟滞归人羊肠石磴前程路闲咏归与子在陈  

与刘中贵总戎沭公游西庄池次张都宪韵  

子瞻归歩雪堂时千载幽期卜此池二客欲从黄坂去扁舟转上翠渠迟云涵波影高低树花放风薰新旧枝吹罢洞箫孤鹤杳羽衣相揖许谁知  

滇阳书事用晦庵韵  

眞得归与即破顔不愁光境落人间狂同庄叟谈秋水喜并陶翁见晩山出岫闲云无定着知时倦鸟自应还结茅沽酒西园约分付诗肠且莫悭  

其二  

驿书飞报汗人顔宣慰顚危反掌间夷服未应轻一羽纲常原亦重邱山春秋时义今如此司马风流不可还燕颔虎头当自识天王茅土不曾悭【`是时夷酋思楪逐杀其主宣慰当道视为轻末故此云云且思少司马王公诏先曽经畧此夷今不可得矣`】  

曲靖道中见二叟相揖而语  

彷佛仙踪何处求满山红叶白云秋氊舆归度前峰去绵竹斜通小径幽若有人家三两屋新添雨溜一渠湫蓬头对语云谁者岂是前身巢与由  

沅陵道中次见素梦兰韵  

读罢离骚思不穷绕栏香泛楚江风檀心芳韵幽贞独鱼腹忠魂臭味同媚世苇蒲徒论质充帏菌桂谩言功客从千载求醒者空惹花神入梦中  

侍御张希载惠诗因与游太华次韵送之  

开缄耿耿灿灵丹一段光芒射斗寒格擅大方今柱史名高少宰古周官谁逢东野低头拜人慕西台拭目看吟倚太华留不得五云深处是长安  

侍御廼翁名从中张都宪作序以中勉之  

紫鸾飞下白云乡母拜孺人父拜郎翠翟幪珠添彩色绣衣环帯烂银光人传孝子争矜颂帝为忠臣锡宠章愿以义方敦古训圣恩如海日汪洋  

寄沭国公时庚戍正月也  

数符昌运诞竒才柱国勲名映上台月正夏时开岁首物乗尧历露春胎勤民每自披无逸颂徳令人赋有台一曲长生熙帝载春风遥进紫霞杯  

送高士达任广东教谕  

拜恩衔命出都门俯仰何惭儒者冠直以斯文鸣盛世休言此职是卑官间关岭表梅为驿珍重湖南杏作坛樽酒潞江怅离别满江风月海天寛  

曲靖防宪副兄示所编家谱有感  

家祀中微一缕传拜观斯谱輙潸然阖门罹毒遗无地外氏宁归似有天再世防孤凡孑立此时家业正顚连百年云室追思笔续后儿孙尚勉旃  

船溪驿用壁间韵谩成一首【`时得乡友郑仲平所寄诗`】  

曲迳萦行绕竹斜诛茅纫屋是谁家柴扄半掩梧桐月榛舎新移木槿花堂扁小迂聊托号人忘大耋莫兴嗟闲云意外看舒卷一任秋风拂鬂华  

又  

疋马沿溪日未斜村舂方起野人家叨分瘴海三年节归次山城两度花愚拙谁怜于我甚穷愁何以慰民嗟故人诗辱邮筒至一夜风吹棠棣华  

有感  

午窗慵起理残经巧思萦心觉费神维鹊维鸠求自得呼牛呼马任伊人憧憧且谢朋来往休论事屈伸欲占西风玩经世满川花柳暗天津  

赠高都阃出鎭归徳州  

武弁谁通吉甫文人从细柳识将军殿岩祗防今朝宠韬畧遥承累世勲节钺才离双阙下雄声先播九河濆载歌海岱皇风穆不用睢阳露布闻  

赠白都宪侄进士荣归  

杏林宴罢锡归荣领得春风向暑行防压宫花金粟重衣裁官锦彩云轻满堂袍笏夸先业千里骅驹称上卿莫学文园便成癖凌烟杰阁构神京  

赠汪生惟越归寿双亲六十  

孤蓬湖海半生迹六袠椿萱万里家采得周诗上亲寿直从尧历纪年华鹿车共出溪头路鸠杖欢迎竹外沙甲子又逢初度处微阳消息入梅花  

赠史侍御考最得封其父母  

内台三载陟华勲奏绩天曹荷宠频臣节独夸青署最君恩荣及白头亲豸袍云防莱堂晓凤诰花蟠御苑春我忝同官预荣幸也应感激颂皇仁  

挽博士赵伯全主事之父  

教满虞庠望辟雝为亲不受子官封渠疏田洫追黎干政摄花封绍鲁恭槐国云深遗蝶梦墨庄月冷辍隣舂拙轩稿在人何在惆怅泉闗十二重  

次刘地官雨后韵  

造化无私付太空随渠猛雨又狂风鸣臯窃讶乗轩鹤干木还嗤得桷鸿青眼相看书一卷红尘缭绕鬂双蓬隂晴都且归何有剖破藩篱即大同  

赠侍御王思德寿双亲  

海上元戎重宪臣南巡归便展双亲百年忠孝丹心壮七袠严慈白髪新鳬喜逢初帨日豸袍光映寿筵春微情应有登堂约三月莺花正可人  

赠马宁王君仲节之任  

一骑骎骎向马宁刺桐踈柳暗蛮汀如今禆将兼文武自古提兵识变经秋色满江横劒气晩光浮酒露弓形故交山谊他乡别怪底西风放半醒  

和王提学九华山韵  

人间清峭说南华九老风流自一家半幅春屏开锦帐一秋水浴莲花偶捐官牒余晡日闲撚吟须看落霞寄语山灵莫相啬此心风月不须賖  

次经友吴维序韵  

旅泊愁肠日九廻忽闻高调独徘徊谩将清夜孤城角吹落空斋五月梅吟畔渚莲闲简帙望中云树动樽罍算来不是田文客长铗休歌归去来  

咏扇面红梅  

庾岭西头湖水东玉顔寥落为谁容不应悮入桃源路染得春风几防红  

寄家书有感  

写就家书便寄归乡心随逐鹡鸰飞东风原上春多少目断衡阳总不知  

用石田沈公韵咏小景  

诛茅营屋此山中路窄那容马足通客子江心忽相忆扁舟荡漾过晴空  

林玠【`字廷圭别号静庵天顺壬午举人以子文缵贵赠刑部主事年二十五卒`】  

李王叶三兄见访偶作  

城中数高友雅志精葩经抱防对韩檠一时俱有声文章绚人目炳炳如丹青李君饱所学已见歌鹿鸣王叶二名贤苦无素知音天意固有在留君启后人咸与吾兄游彼此皆忘形天花当座落水色入帘青时下陈蕃榻间鼓伯牙琴予昔方丱角见子恒自惊一心敦向慕荷教以陶成壬午荐贤书滥竽南廓名天意不我佑蚤复自凋零春色梦胡蝶秋风悲鹡鸰悠悠九泉客绻绻若平生寸忱不能达聊此叙幽盟  

仲夏夜书暇观莲  

羣籍味匪测杳若天难升涵泳索道腴庶可得其精跃如见眞趣悠游湖水滨相彼君子花实能谐我心清风倾緑叶湛露缀丹英举目闲凝眺效彼濓溪宾芬艶浮青眼清香拂素襟呼童泛美酒对此红芳倾飘飘一叶舟潇洒其中隂内通外以直契我信道情扣舷歌短句咏此华晶莹鼓枻临中流向此锦丛吟所恨玉楼召奄忽殒文星若人已仙去此花空自馨  

书楼极目为牟公子作  

旋歩楼前望青天青天意与吾心连碧波清泚侵书幌明月光风冷坐氊扶杖行歌挹美景此景脗合吾眞境清风揺动砚池云飞鸿防破江山影举头延伫看早春春光意与吾心同毫端生翠龙蛇走书韵遥飘万里风凝眸开襟拾元气元气浑似吾心致鹭落沧州谩自飞龙潜碧海行当试试得清光达九重纷披鳞鬛横苍空穷经志士能如彼生平无负勤书功功成不见固可羡嗟余不幸诚可腼玉楼入梦到九泉空叹文星终不见  

赋得落花自述歌  

花落柯花落柯飘飘飏舞因为何武陵一夜东风起落此花英满径坡花落柯花落柯青春游子勿复歌花陨暮眷春又发人衰复壮世无多君不见隣叟墙头过浊醪此花正满东平臯又不见春从緑树隂中老惜花士女空蹉跎吾生志与秋天高天乎不佑可奈何呜呼噫嘻兮更勿道屈原岂甘沉汨罗夷齐空守西山饿人生有死固莫逃少年而死实可悼花褪残红心懊恼惜此落花谁可报非是人老不如花只恐看花时复过呜呼噫嘻兮复何道长叹一声天地老  

别牟公子勤夫  

闻君雅德音克绍彼前哲悠悠万里资颙颙一时杰词源江海深嗟予不足白春宵幸一见愧我死生别  

羣雁失一  

哦哦青云边迢迢碧汉里羣唳盘石间和乐无可比孤飞入九原廻翔赴万里天道既如斯吾行将安止  

送人  

之子还乡国离离书一肩舟分帆挂雨萍泛水揺天云染天闲骑风轻去路鞭更期秋月里高折对婵娟  

别黄秉中兄  

家林乡国共风尘对榻论文志气眞本欲同为都下客岂期先作地中人緑云庭馆虚残月青草池塘忆暮春黄卷悠悠谁切琢生平空负一经纶  

江村适兴  

緑树苍茫景物葱一竿清泚暮烟中牛眠芳草霑寒露鸦带浮云度晩风水镜光澄舟外渚山屏翠接树中空渔郎数曲沧浪夕韵彻樵村缥缈东  

雨后游山  

云收雨歇草呈鲜着屐优游翠黛前緑树隂中迎白日苍松影里歩青天临风作赋花添趣坐石弹琴鸟助弦无限丹青穷不尽归来取笔洒云笺  

雨后观山  

云敛前峰雨乍晴望中烟树转分明鸦迷黛色岚中老鸟哢丹青竹畔鸣芳草萋萋苔积翠落花片片水流声蹇予书暇凭阑睡忽觉胸中逺趣生  

题巴蜀牟勤夫所居八景有百丈厓九盘山铜鑵驿平滩河将军洞石洞寺石佛寺藏经坪  

百丈高峰耸碧天崔嵬山下物华鲜彩舟常报堂前喜清泚频琤屋后弦明月光揺坛将洞薰风凉惬石岩仙东君休道虚无事为毁藏经宝圣编  

题云坞丁亲丈所居八景有云坞春耕螺江晩钓古候龙台金山雁塔芋原彩舟洪关戍鼓妙峰梵刹瑞岭清幽  

草芥功名锄晓烟半竿秋水坐婵娟龙台犹见祥光灿雁塔期标世代贤泛泛彩舟云外月蓬蓬戍鼓雾中天劝君休涉虚无境瑞岭先曽见有年  

送牟公子入蜀  

故人别我谒亲庐西望归程万里余緑树苍山云阻隔离离行色半囊书官桥勒马天将暮客路逢秋柳渐踈丹桂一枝年少事题扳切莫让相如  

夜景偶作  

天色苍苍月影浮轻风揺烛泪珠流今宵不醒南柯梦落叶飞花万古愁  

人声寂寂犬声寒玉漏频催夜已阑银烛流珠和我泪清风明月半栏干  

怀三家兄在杭  

闲奏埙箎倚夕阳忽惊飞雁在何方武陵囘首青山外几度西风欲断肠  

勉十舎弟攻书  

学海由来百丈深堪嗟游子浪浮沈须教眼没全牛处方表平生苦用心  

诸兄弟叙意有作  

吾家昆季十余人独愧青云寄此身不拟冷霜三四度顿摧芳草忆残春  

寓意  

银烛光浮春夜长帘钩明月野花香樵楼寂寂哀笳发耳听寒声每断肠  

暮春  

蜂慵蝶老绮罗空九十春光一梦中遥想故园游冶处无縁花草付春风  

牧  

胸期遥隐薄圭璜跨犊悠游过草堂一笠清风归去晩白云横笛呌斜阳  

首夏  

春已言归夏又临青槐枝上噪蝉音芳郊游子愁炎暑一握薰风坐緑隂  

按孝亷君仙逝此诗乃乩笔也遗腹子生为书名其后发达皆若劵云  

## 石仓历代诗选卷四百四十一  

明　曹学佺　编  

明诗次集七十五  

陈烓  

松迳风  

一迳深且纡森森覆松栝清风池上来幽思与之发逸响谐素琴凉隂散缃帙景或可邀高怀共清豁  

山寺夏游  

素怀压嚣尘况値烦暑逼缅彼青莲宫岧嶤倚空碧乗兴擕素琴緑云散轻防山深岩迳纡境净松萝密老衲忽相迎坐我三生石啜茗谈苦空了然羣虑息昙花飘天香岩翠落巾舄囘首盻尘区营营果何益  

思母  

征夫日駪駪王事忧靡盬孤云何处来悠扬自轻举随风天外飞往来无间阻云下是义山亲舎此其所道逺不可即寸心良独苦黙黙两忘言翘首重延伫  

怀友  

美人在何方去住不可度闭目想仪容心寄寥廓忆昔论交日看云时共酌调我膝上琴唤起松间鹤青云惜分飞白首欣有托慎勿逐红尘参商遽牢落悠悠江上舟喳喳檐头鹊为报义溪鸥还来寻旧约  

菜蒥  

园菜何青青春风蔼生意茂叶已充庖灵根复萌肄伟哉君子心于兹识眞味荐之罗绮筵令人薄珍异  

松下咏古  

古松夹通径一水清而纡有客坐松下含笑读汉书乃知绛与灌不若商山癯百战徒尔劳一语雅且都汉祚垂四百元启子房谟  

与林方伯世调叶学谕茂才乡进士世增洎堂兄文厚夜泛分得鸟惊二韵时乙丑岁十一月十三日  

雪晴天始寒午夜孤蟾皎睠彼座上人夐轶风尘表笑谈宇宙寛傲睨江湖小林影逗空明波光穷浩渺行乐贵及时百年同过鸟  

虎溪三笑图  

所趋固异时襟怀颇同调脱畧辞垢氛庐峰择高妙社散机已忘谈空且流眺轻风吹浮云误越虎溪徼顾兹空翠间抚掌同一笑讵识千载余畵图有遗照  

腊月十四夜翠庭主防泛江以欲问吴江别来意为韵  

夕景澹余晖一棹弄溪曲欣兹四五人岁久情愈笃天寒露气重江静波光緑緑酒间新诗舎此更何欲冬去春复来乾坤有常运达人体自然百年付良醖静夜江有声微云月生晕相逢且尽欢得丧何须问鸱夷本高智所志在五湖遗迹已千载出处眞吾徒俯视沧波渺仰看明月孤散髪弄扁舟何论越与吴  

空江独钓图为璋侄题  

一气团虚亘寥廓天光云影镜中落纷纷物态从变更眼底何如阿翁乐名利不牵身独闲万顷沧波百尺竿溪月江风随意取星星短髪顔如丹潮来潮去凭此竹不钓齐璜钓荆玉游鳞掣破浪花圆欸乃一声山水緑君不见渭滨人熊罴不入姬文梦百岁风光老钓纶又不见严滩老汉家名节在一丝云台事业迹如扫谁冩斯图托意深小阮重之轻南金持来索我题佳句薰风洒洒清烦襟几向濯清亭子上凭栏相对成惆怅安得呼酒倾百壶烂醉沙头续渔唱  

德符侄请为汪时勉题谢廷循山水图  

扶桑日出高千丈闭却衡茅谢尘鞅烟篆渐消石髓香每忆丹青惬幽赏小阮叩门持轴来披图一翫烦襟开云是汪君最潇洒博古重文亦妙哉眼看此图如初夏重林叠嶂相高下老松号风白昼寒飞泉潄石丹厓泻千峰万峰天地钟巨灵劈断眞竒功水石奔冲跃骏马楼台掩映森苍龙岿然梵刹倚空表俯视沧溟一杯小老僧入定不出门隐隐钟声度林杪小桥流水深复深云防碧榦团清隂防蹇杖藜谁氏子青天破防随瑶琴石径萦纡少车马草堂中有读书者说秦有术陋苏张相汉何能追董贾两翁坐对话同心十载归来卧朝簪南薰拂拂披满座水花弄影浮衣襟获麟细谈伤国史日午酣歌犹未已遥空雨歇断虹明列岫层层献青紫片帆何处送小舟乗风载酒逐江流山中有约扫苔石一饮共洗千古愁相逢倾葢浑如故杯酒论情宁论数溪鱼吹破浪花腥野鸟啄残庭树暮胸次悠然浩无垠从教台阁书竒勲太上道德端可仰浮世功名奚足云吁嗟此景果何有道子王维去已久谁家术者巧摹临笔端造化传不朽我喜近得脱樊笼沧浪一曲清尘胸仰天倚劒发长啸懒云堕地空重重安能呼起畵中人相与谈笑倾一斗挥汗题诗寄汪君莫把樽前轻覆瓿  

东江夜泛用谢康乐诗句十韵  

东江头秋月下碧树金风更潇洒沧浪之曲歌未终孤雁一曲落平野  

泛金尊乗白舫仙客主翁争倜傥碧波倒浸玉芙蓉醉坐江天爱平旷  

棹头月江上花花影遥连月影斜渔翁醉卧泊江渚犹把长竿揷钓沙  

秋水清清且焕月色当空似平旦扁舟着我两三人唱和风前醉巾防  

恣遨游适情性明月清风随所咏安能呼起谢元晖相从得句澄江净  

眞率防年复年清才藻思两逋仙停杯琢就惊人句白露横江秋满天  

歌丽曲斟浊醪鱼龙水底避诗豪莼美鲈肥无限兴青云何似白云高  

高低树逺近洲太平身世两悠悠洞箫吹醒坡仙梦仰看一鹤横清秋  

双杵鸣孤鸿没仰视方山青一髪良夜迢迢何以娱扣舷更酌歌明月  

夜将半潮正平儿童告我玉壶倾宾主分擕各归去犹有隔江渔火明  

潞河风雨次韵  

一望碧波深孤帆柳外林满江风雨恨万里故园心对酒思前事逢人寄逺音秋声何处急茅屋乱鸣砧  

送闵都宪陛南司防  

挝鼓发楼船欢声沸逺天春花明五岭烽火息三边功在摩厓石名垂汗简编乡园今便道昼锦即神仙次毛叅将秋日江居十章为浔阳甘贡士赋  

门外秋波濶寒光悦醉眸白鸥闲对我红叶暗藏楼酒斾垂隣馆渔灯见远洲虞卿谙史笔终日着穷愁  

二  

云净羣峰出江空一鸟迟雨前萝补屋霜后菊编篱巢燕非新主沙鸥是故知考槃人自取天地岂吾私  

三  

数椽依静渚卜筑是良图楚岭桂开尽浔阳雁到无池分秋瀑细窗透夕阳孤兀坐成何事潜心咏典谟重九林方伯主防泛江遂游枕峰寺分得林字  

酒防闲拭目列岫散浮隂鹜带残霞断风飘落叶深簪花三五客倚竹短长吟独鹤归来晩钟声出梵林  

山居述怀  

犬吠孤村外柴荆手自扪草深含宿雨山浅映朝暾平野牛羊散闲庭燕雀喧同心在何处搔首欲奚言  

钓龙台  

忆昔山中逐鹿囘层台兀嵂倚天开覇图一去空流水遗迹千秋变緑苔渔钓谩疑灵物在江云犹想翠华来古今多少兴亡事飒飒悲风动草莱  

渊明  

凉风天末动清秋一片闲云返故邱自是雅怀能脱畧肯因微禄更淹留葛巾漉酒芳樽满藜杖看花小径幽寄语纷纷纡辔者何如林下早归休  

听雨轩醉起  

江上重门掩夕隂小轩灯火夜沈沈醉来不省窗前雨卧起还调膝上琴春草池塘牵藻思杏坛风韵入徽音卯君不管吟边兴遥放书声出逺林  

留别世谦緑榕桥次韵  

緑榕桥下水増波桥上骚人倚醉过自是金兰交谊重故于樽酒别情多花当祖席飘红雨鱼逐新流弄玉梭把袂不堪分手去东风碧草奈愁何  

怀熇兄  

江头酒尽眼婆娑一曲离情且谩歌北阙我依红日近南闽君去白云多春风马帐情偏洽夜雨彭城梦屡过几度相思不相见池塘芳草近如何  

寒夜独坐  

万籁无声漏滴残地炉火尽客衣单少年但识天南热多病难禁蓟北寒油冻银缸灯焰短絮飘窗纸雪花干自惭不似王延孝通夕思亲梦不安  

嘲人学脩炼  

神仙飞举本来空后学纷纷醉梦中老我已安生死分有谁能造大还功丹炉缪说千年药白髪依然两鬂蓬汉武秦皇皆好此至今陵寝闭秋风  

至日有感  

恼人尘事乱如麻撚指光隂逼岁华共喜一阳来复日应怜万里未归家寒威散作千门雪春信吹飞六琯葭空忆防桥诗思好未知何处有梅花  

舟经白马湖  

湖光百里接长天白马遥看宝应连斜照红收归鸟外逺山青抹断鸥前渔翁鼓枻空中去贾客推篷镜里眠三岛蓬莱疑咫尺乘流便欲访羣仙  

潮州谒昌黎祠  

蓝闗匹马雪漫漫追忆当年事可叹瘴岭凤来天有意恶溪鳄去水无澜庙庭自昔曾封伯山木于今尚姓韩往往有功多立祀如公遗爱久应难  

登仰贤祠  

一登亭上一徘徊仰止高山倚上台星斗至今犹北向江流自昔尽东来好音隔叶空黄鸟古刻横阶半緑苔千载文光长耿耿当年佛骨久尘灰  

过宝应湖  

平湖积水澹悠悠远树溟蒙映碧流千载乾坤浮日夜一川芦苇自春秋鸟从夕照空中没鱼向晴波镜里游安得飘然无俗累狂歌散髪棹扁舟  

送王宣差还家  

两字功名举世驰扁舟来往共怡怡春风北去莺声早秋日南归雁影迟驿路山川如旧识闗河鱼鸟谩相疑到家未许多濡滞四十为官正及时  

与竹为二陈进士廼尊题  

先生高想超尘俗蒋径新开十畆园期与此君同节操每寻幽处避嚣喧风来小院声敲玉雨过前山翠绕轩昨夜春雷耸头角龙孙无数岀东垣  

为秋官林廷珍先生题太平清览图  

旭日平堤雪半消满前光景入诗瓢青松白塔前朝寺緑柳红栏近郭桥武湖边寻伴侣太平门外问渔樵公庭吏散闲披翫不用登临兴已饶  

题分水闗  

层层峻岭费攀跻头上云霄似可梯一水南分闽海远数峰晴入楚天低雨声忽助溪声急山色遥连树色迷扰扰浮名成底事半生空自羡幽栖  

夜泊砖河  

扁舟此夜泊砖河剔尽寒灯意若何半世功名惊老大十年南北笑奔波心悬魏阙云霄逺梦入闽山道路多纵有客怀难自遣几囘弹劒不成歌  

登防翠亭  

砥柱中流亦怪哉浪花飞雪翠成堆恍疑平地波涛起静觉半空风雨来窗戸动揺亭落影栏干清润石生苔谪仙已去东坡逺此地何人共酒杯  

送饶平学谕谢原仁校文还任时余监试同事又连舟至苍梧故及之  

漓江南下接梧州两防青山李郭舟木落风高鸥鸟唤江空夜静月轮浮残牙尚忆红绫饼寒色初侵紫绮裘明发驿楼情未尽一樽临别更绸缪  

宿苏桥驿  

骢马行行岁事防驿楼遥指暮云间清江一曲门临水碧树千章屋傍山村巷几家经防破林鸦数防觅巢还何当为扫烟尘静处处柴门夜不闗  

病酒独坐  

晓风吹雨下西楼一缕新霜忽上头老去固知名是累春来偏与酒为讐莫多歧路亡羊叹且作山窗梦蝶游囘首桐阳寻旧隐方知人世有丹邱  

秋日述怀次韵  

一雨新凉到草堂水光山色坐相忘寻常处世嫌多累咫尺怀人隔一方消遣老怀惟水竹酿成衰鬂几风霜秋声满枕清无寐斜月微明漏渐长  

次遯庵风雨愁絶韵  

虚亭兀坐笑衰翁风雨怀人意万重芳草吟鞭无路入夕阳归棹有潮通寻常樽酒情何限【`阙`】五溪山兴不穷独叹谪仙遗响絶纷纷瓦缶更谁工  

复林翠庭韵  

一从谢事笑踈慵十载浮云忆旧踪老去耻为弹铗客归来且学荷锄农江心夜冷隔年酒月色春和何处峰梦入翠庭诗未就东风吹断五更钟  

从刘西窗诸君游义山亭次韵  

雾磴烟台第几层孤亭高处许先登空阶不剪何年草老树长悬百尺藤日午锄禾人语细云深看竹逸怀增呼童扫石题新句应记来游此地曾  

九日承林方伯招游枕峰寺次韵  

遥空一雁度斜阳枫叶含秋半有霜诗酒百年浑漫兴菊松三径未全荒云连野色晴侵戸月送潮声夜到牀为报重阳寻旧约竹深云浄坐僧房  

十一月十三日余主防夜泛东江分得桃字韵  

扁舟几度泛江臯天纵清游属我曹别渚尚开霜后菊钓矶闲走石边螯诗情放浪成千首雪色缤纷笑二毛为语渔人莫惊讶前溪不种武陵桃  

钓台用韵  

赤龙天上驾羣才何处逃名卧钓台明月一竿应自得纁三聘只虚来江边古庙闲秋草山半残碑积翠苔夜静客星无复见高风千古抗浮埃  

题梅  

我屋罗浮下黄昬月近人羣芳揺落尽见此一枝春  

题竹  

谁弄柯亭管秋声饮恨长老龙惊不寐风雨满潇湘极目苍梧野湘灵翠辇过千年枝上露留得泪痕多  

九月十三夜泛分韵  

渔歌何嫋嫋击楫复呕哑沙鸥忽惊起冲破白苹花  

咏鹤  

裳与缟衣何处来仙客夜半九臯声霜天孤月白  

题寒江独钓图  

潮落江声静林寒雪色深一竿垂钓者曾识子陵心  

雨中次韵呈林廷琛先生  

风雨萧萧掩荜门梦中彷佛接清论觉来云树牵吟思潮落寒江野色昬  

重游东坡亭  

十年曾向惠阳游今日重来景自幽白鹤亭空人去逺青山依旧对江流  

夜过程江嘲县令刘同年不出  

竹屋萧条倚水滨黄昬何处问通津海翁本是忘机者何事沙鸥不近人  

经鹿景铺  

鹿景铺前孤树斜虬龙偃蹇阅年华枝柯不为风霜改留得清隂覆几家  

除夜有感  

萧条院落一灯悬只为蛮乡扫瘴烟云散碧天清似水何妨客里度残年  

登可山亭次周时可宪副韵  

草亭斜倚白云邉石上清风一醉眠两耳怒涛惊梦破松花吹满碧栏前  

题畵  

老树悬崖叶半秋草亭三面枕寒流钓船归去斜阳尽惟有青山对白鸥  

烟梅为王和初题  

天与孤高第一花却从幽谷作生涯岁寒喜见春风面漫遣踈烟故故遮  

题扇别遯庵兄  

十年诗酒几东楼别意应将此箑留明到桐山挥手处雁声嘹呖是新秋  

棠黎双鸠  

淡月溶溶香未残幽禽飞上玉栏干相呼不失雌雄好唤起春耕雨满山  

咏诸废宫  

属镂血冷劒池空游鹿荒台踏晩风香径不归西子驾竹枝歌沸月明中【`右吴宫`】  

千门万戸玉玲珑乐奏梨园曲正工怪杀渔阳鼙鼓动马嵬秋雨洒梧桐  

陈墀【`字徳阶与从弟达同登治乙丑进士有柏厓集`】  

送潘希古佥宪闽中  

白下江声逺闽南草树深聊因送君意更起望乡心吏事多凋瘁民情异古今褰帷询问处好为慰呻吟  

寄林利瞻夏官  

禅林灯火话情时屈指俄惊岁屡移道路频驱怜我拙帛书长系感君私枕邉听雨心常碎鸟外看云思欲悲何日束装问津去西窗刻烛共成诗  

寓古雄有感  

谩驱羸马走西东十里官亭万里通巨鎭已更今日邑穹碑犹载昔贤功依依杨柳妆春色漠漠埃尘起暮风遥忆宋家三百载不将长劒倚空同  

游妙峯  

寻眞偶入招提境览胜频登诘曲山万古乾坤一俯仰百年人世几忙闲钟声缭绕僧初定树影参差戸半闗兴尽不堪归去晩恍然身在五云间  

重到南头  

轺车两度海之涯历历云山眺望賖鬟髻短裠归洞女蓬门矮屋卖盐家半生不愧关西节万顷还乗博望槎赢得耕农笑相迓道傍争献长官茶  

溧阳行台  

百里河山附帝居明时一统混车书故基遗额犹唐旧土俗民风异汉初但使儿童歌有袴休嗟传舎食无鱼几尘落叶纷如许眼底何人为扫除  

游君山  

轺车随处逐红尘一上君山眼望新尽醉不妨同谢眺相留何幸有陈遵周遭城栅縁江固汹涌风涛拍防嗔当日銮舆深驻辇道傍休只论春申  

过老黄河  

沧海桑田几变过尚留遗迹此黄河桥横老木车难度霜压平沙水不波茅屋半随兵燹尽宦途频历险艰多古今兴废俱尘土对景聊为感慨歌  

舟次彭城  

河流滚滚势奔鲸南北驱驰一舸轻捩柁长年频努力恒饥穉子总关情沙尘漠漠山容痩风木萧萧雁影横却忆楚宫今冺防路人犹自说彭城  

游金山寺  

廿年奔走负山游此日登临夙愿酬石洞云深僧梦稳江门风急浪花浮荒台古塔前朝寺青雀黄龙两防舟览胜问竒归去晩钟声月色共悠悠  

送李贞夫还长河  

身外功名眞草芥飘然短防拂衣归也知自古才多忌始觉从前事已非新酿谩同陶令醉强年不用鲁戈挥惭余尚系樊笼里何日从君自在飞  

题许秋官壁间竹石  

孤根托竒石高节近清晖更爱幽香发随风入翠帏  

陈玺【`字徳符自号守鲁因名其集`】  

春雨聚朋有感  

细雨泥滑滑春隂思冲冲呼童炙海错款客话东风莺语软犹涩花容腻转慵苔黏双屐折诗迸一樽同旧竹栖祥凤新雷起卧龙好友防不数良夜苦难逢杯盘已狼籍山树半茏葱待晓晴明发阳和播九重  

题防龙出涧图  

岁寒不改青山涩老大槎牙倚天立错节肯为蝼蚁残盘根甘与蛟龙蛰长风怒吼针芒寒飞流直迸芙蓉湿何人号为緑髪翁此翁曽受嬴秦封有时夜半风雷起须臾变幻江山里有时飞上明堂路便作明堂栋梁具周家作畵众所推好墨淋漓多深趣挂君高堂素壁间白昼无云生烟雾  

题戴文进山水图  

叠巘层峦曲曲湾中有罅地非人间幽人静观适忘形輙向隂厓结茅亭亭前山色青可续亭下溪流莹如玉邀朋终日话绸缪藐视乾坤真一粟老树号风出林杪浮云飞尽青螺小曲栏干外少人行对靣长空落飞鸟轻衫细葛暑不知万象觉来清悄悄正是南华诵罢时呼童扫叶烹新葵噫嘻此图谁所为云是戴氏无声诗戴氏山水称絶竒笔端造化嫓王维谪仙孙子如我期便欲跨鹤临清漪  

题髙漫士山水  

家本江南云水村溪山阅历穷晨昏巨口细鳞肥可饵时采黄菊邀琴樽泉声挂月树拖影屐齿穿径苔留防晓来携杖过山腹欲访桥西隐者门露下清秋鱼鸟没桥头白石溪流奔亭闲树密人迹稀仰观亭外青山浑平林一帯青欲滴逺岫微茫苍霭吞隐君深藏久不出硏硃黙究先天源梅花一防天心露富贵浮云安足论何人黙契丹书妙移来造化难与言李君重之如南金披圗偶尔效蛩吟对此令人豁心境随处溪山皆管领  

岳观道人邀酌杏树下  

白云乱撒青山丫红杏防吐墙头葩道人邀我花下酌满泛松花对天啜醉来折取一枝春恼煞流莺啼不歇  

次果庵叔韵为张公玉题钓月  

风月老吟边何人道谪仙拨云金镜现弄影玉钩牵捉笔山摇翠狂歌劒倚天广寒宫阙近醉袖任便娟  

溪桥话别卷送中表林尚仁之京  

天踞长安逺行人早挂弓羣山横逺黛一水驾长虹花木余晖里杯盘返照中情牵闽峤月思逐海帆风蓟北三江接燕南九通临期嗟契濶握手话萍蓬榕叶风前暗溪桃雨后红野凫时出没浪楫任西东天地留诗在江山送目穷峄桐须斵削荆璞頼磨砻去割故园恋行思上国功谩言千里别还拟一樽同  

江右囘寄德新弟  

武阳携手泪沾巾遥望闽南即海滨月色却随归去雁雪花偏逐逺行人梦迷池草増惆怅吟对溪梅转逼真谩倚东楼发长啸芸灯火好相亲  

宿鲤湖灵宫有懐栢崖兄长  

春光防度卧烟霞独歩仙岩景更嘉棋局惊残蝴蝶梦天风吹破杜鹃花珍珠流落百千尺环佩声闻三两家鸿雁一行孤影断义江溪上即天涯  

赠林克英表弟是日舣舟防饮  

一叶轻舟阁水湄十年踪迹两心知风云羡子随撑驾渔钓从谁亦便宜丹叶堕前秋已老碧云开后月初移笋舆爝火催归速翘首江干系所思  

和鸾峰雅集卷中韵  

三何声价数君多长约耆英载酒过皓月停杯歌郢曲清风吹袖拂云和日移花影来隙鸟杂松声落涧阿蹇拙欲追诗社末红尘华髪梦中皤  

送黄文泽之金台乡试  

春满江梅子弄酸看花仙客据征鞍锦鳞跃破千山影柳线斜牵七里滩但把青篇勤继晷谩言佳句似弹丸长安消息秋风里一段天香彻广寒  

细雨入楼和韵  

西风吹断万条丝都入层楼作雨时诗酒有懐应不寐莺花无语景谁知隔云殢青天小卷幔泉连翠黛欹谁把春缸浪倾倒醉魂常绕玉山陲  

题髙孔华小画和韵  

屋逈野云白林昬山雨过杖藜拄桥北识面青山多古木参天立闲云入戸青推篷恣吟眺夜坐斗牛横  

小景  

诗思浓于酒山容碧似苔羙人清不寐撑出小舟来  

斑鸠  

香禽自何处共立枝头语唤起晓耕人西畴足春雨  

题景时小景  

细雨着苔黏屐齿白云飞树挂山头扁舟直放武陵去满地秋声人倚楼  

为茂通题扇画  

乱木萧萧枫叶酣扁舟闲钓五溪南屋头岭痩杉如防长啸一声烟水蓝  

为介庵叔父题画屏  

雪漫江天万木穷一间茅屋覆诗翁何人醉醒梅花月踏徧寒山路防重  

文峰贡翠  

静坐无聊两鬂苍教儿何日继书香闭门忘却春容老燕子防泥入草堂  

为人题春草  

禅房一榻防离离好似西堂梦觉时诗句满前吟不就谢家池上雁来迟  

送吕克兴防试  

驿路迢迢隐隐山看花仙客度山关长安故旧如相问赢得烟萝味一闲  

陈逹【`字德英防庵长子有虚小稿`】  

暮春游西山道院和杨陶园五平体  

尝闻神仙俦相娱分杯簪吾侪将无同寻芳忻聨骖縁兹抒吟豪烟霞非穷躭楼台明空中星辰疑可探幽墩滋苔青山花迎风酣羣峰遐观竒流泉清而甘仓庚鸣春晖金乌驱朝岚临风懐当年沈沦基清谈皇明开新宫佳晨崇朝叅樗材叨郎曹行藏期无惭殷勤摩穹碑神功应周谙清游怜吾曹新诗题山庵  

闻蝉赋别送李古冲吏部  

珠宫擅虚敞灌木饶萧森萝萦古洞匝不受烦暑侵有客逺行迈于焉洗尘襟暌违宁足道宛如辰与参壶觞甫交错清风遗好音悠扬重凄恻对此谁能任缅懐物理微髙洁谐夙心晓吸沆瀣零暮止松桂隂飞鸣亦自适伺者徒相寻因之深有感聊以调吾琴愿君崇令德嗤彼泽畔吟勋业方肇兹伫立还朝簪  

嘉靖癸巳十一月望前三日舟饮夜阑乗兴登虎丘有作同游者杨文泉道南谢嵩南宜相许髙阳初而东君则张余山瑀也  

解组返南服了无尘虑羁泛泛枫桥道悠然兴遐思澄波映皓魄偏与我心期忽逢携酒至促膝叙暌离更深逸兴发眷言将何之仰蘂珠宫矗矗临水涯朋游方息驾灯火犹参差摄衣履岧嶤积气酿寒飔昬碑浑莫辩但可记名谁讲台固已幻劒池殊足嗤云胡千载内声称乾坤垂山川待人显此语良亦私吴门本平壤兹丘突而竒俯视州邑间罗立还累累通宵见野烧薄海延朝曦花柳郊原暗帆樯烟雨移豪华传上昔文物盛当时王孙恣逺眺墨客哦新诗抒懐借灵境访古伤陈规伫久廼因是区区能尔为但令逹者观存亡杳一丝呼童理归棹月光长相随  

晴歩次辉弟韵  

宿雨乍开晴层峦呈寸碧策杖随所之东郊与西陌满引紫霞觞暂卸青蒻笠忽见海棠花依然帯红湿  

竹屋为甘钦采秋官尊翁题  

结构傍廛市所居杂喧哗雕甍连画栋亹亹皆纷奢何人数椽与俗异座接此君引髙致半明月鸾尾低满地东风墨华醉有时静坐探古书铿铿玉佩揺琼琚倐然云散天宇静筼筜嶰谷俱何如先生自是世髙士眼视功名如脱屣直将髙节抗浮云鼇竿一截传诸子仲也才能贯百川阐扬翁业归诗篇我疑此翁结此屋无乃溪边之六逸兴夫林间之七贤  

漫书  

蕴玉毙防均名璞月旦车旃同一朔世间万事自有真毛遂曽参亦误人君不见江头昨夜风尘起咫尺不辨冠与履防家奔走声嘈嘈渔翁牢把孤舟舣十日隂云倐尔开依旧青山如画里  

题买臣负薪图  

海邦六月烦暑逼石床昼卧纷华息清风飒飒自南来恍然如入华胥国初醒顿觉日半斜檐头防阵蜂将衙朗吟老子五千字漫酌卢生七椀茶敲门忽见东谿氏手持一幅鵞溪纸云是晴沙逺遗之分明貎出朱翁子忆昔登登伐木时行歌道路声呜噫岂徒不入驵侩眼何当更被糟糠嗤五十功名未迟暮锦衣烜赫人如故谁知此日除道夫却配当年弃夫妇朱顔闇淡应无光后车同载空徬徨丈夫出处自有数悔把深思一日忘披图谁不増感慨嗟彼女流何足怪不见翟公门下客一贫一富知交态  

和顾东江礼侍韵赠钖山王生卫  

浮荣不直一敝帚云雨区区翻覆手羡君弃置若等闲飘然六合为扄牖二王笔法本天成故家文物垂芳名逺来为写泷冈表海内深情及死生  

信笔  

道人所居不盈尺静里满懐春拍拍挿架时翻断简青开忽见遥岑碧狂风卷雨妨农工驰马驱车酣客奕一笑那知两鬓蓬诗成便把榴皮擘  

和辉弟夕佳亭歌  

只幅蒲帆廻宦海蝉冕浮名陋华彩小亭兀坐防忘年万斛红尘难我凂安身宁有不龟手善藏能免负山走何如引酌款斜晖信歩冈前与冈后东阳防酒时一中细烹苦茗邀王蒙渇飱渊明之菊露清爱景之松风遥忆霄汉诸故人落落倐若参与辰圗形争列云台上荷钓谁来渭溪滨六六湾头虚半席满拟归期从太液知子久擅三都才蹇余曽作四明客寄兴先驰尺素书珊瑚照耀荒松居层霞暎树巧布置落叶盈阶勤扫除尔今元亦为亲屈报国丹心须蚤出好将勋业踵前脩用慰林峦此长日  

感懐  

终歳长为客孤懐不耐秋砧声髙复下雁影去还留水濶烟光淡花深暑气收故人今万里谁与话绸缪  

玉峰为韩秀夫驾部题  

借榻红尘外名山入兴浓春风明锦绣晴雪锁芙蓉眼界浑空晋声华已亢宗起来作霖雨猿鹤记行踪  

丰乐亭次少司成郭价夫先生韵  

年去民多疚于今歳甫登乗时开胜境扫榻待良朋逺屿烟光杳长空浩气凌追游应有记薄劣愧无能夜坐用谢应德佥宪韵兼柬侯世卿少叅  

夜静天如洗时闻蟋蟀鸣朋簪追旧雨客路赏新晴看劒懐偏壮争棊气未平小山松桂晩何防可忘情  

除夜宿常山察院  

乡关将咫尺归计尚迁延榾柮燃残夜屠苏忆少年东山髙卧防楚泽卜居篇此意何人防临风仰昔贤  

新正积雨连旬依韵答辉弟  

弥雨旬过半柴门午未开光悭银海醉罕玉山頽美景孤春至新诗入梦来隂晴亦何事浪向鹁鸪猜  

姚江舟次遣懐  

冻雨寒云歳月奔扁舟去去又黄昏隔江梅绽知生意近海潮平没烧防讼狱无情犹可讯闾阎多病不堪论蹇予趋走嗟何补刚免傍人议素餐  

新春感懐用方纯吉韵  

独愧无才负衮衣海邦今日且栖迟乍看细雨霏微防正是春风发育时瘦比沈郎空握帯愁如杜老只躭诗闲居一室无余物琴调清新劒陆离  

宿大善寺  

祗园深处暂停车壊壁頽垣不掩庐风约钟声僧定后月翻松影鹤来初禅宗于我虽非偶世味从今亦渐踈欲向蓬莱访陈迹梅谿风韵更谁如  

宿普济寺  

车马尘中未息肩招提清境且安眠数声鸡犬断桥外十里桑麻古道边南渡衣冠遗旧迹西湖风月忆当年老僧觧説兴亾事不管南枝呌杜鹃  

四时宫词次杨名父考功韵  

芰荷池畔雨才收羞见红妆照碧流纨扇有诗题旧恨纱厨无梦感新愁蜻蜓防水情偏适蛱蝶穿花意自由向晚好风来别院是谁欢笑擘箜篌  

过观海  

蕞尔孤城试一临东郊西陌故乡音鱼盐以外生涯少山水之间趣味深花竹四时堪作障烟岚终日自成隂天教少住非无意要识当年观海心  

龙头场午憩  

院落深沈午漏迟松花香拂栁风吹青山蔽戸昼长暝野鸟当窓时献竒满眼簿书空汗漫一年春事又离披乾坤俯仰无穷意并入孤懐防首诗  

秋夜感懐  

簿书丛里嵗华淹且放余情上兎尖鸿雁忽将秋色至轩窓时见晩凉添望迷红树家千里立尽青霄月一帘但把行蔵参易理卜居何用逺求詹  

咏竹次王诞敷年兄韵  

公署居闲毎见君赏心竟日敢辞勤谩随凢卉争春色髙出层霄逺世羣鳯尾月斜金锁碎龙孙雨过玉缤纷胜游莫作寻常计细刻从教书八分  

太平堤襍咏次王半谿韵  

尘海微茫尽转蓬人生何事苦匆匆独怜无限参商地都在防番烟雨中树隠楼台吟望逺山围村郭徃来通清时且作偷闲计万事悠悠付化工  

年来禄食愧曹司疋马朝朝暮暮时未老乾坤还有待多情鸥鹭谩相疑熟思吏隠真奇事敢説山灵是故知何处落花随雨防也应催我送春诗  

提宪防夜防  

官斋人静报更严落落闲懐夜更添千里庭闱凭梦到万金家信托灯占凢材已负明时选病骨还资识者砭记得去年吟望处半轮寒月又湘帘  

次杨恒叔先生游清凉寺韵  

云拥僧房紫翠间当年飞锡防时还层峦每到秋偏好尘鞅不随心共闲爽酌欲将诗句解多情犹有梦魂闗知君张弛无穷意肯学淮南赋小山  

寄呉秋官徳翼同年  

同牓聨官道义存输君髙卧白云村情深欲就湖山逺梦醒犹闻笑语温对客雨余频剪韭娯亲堂背賸栽萱扁舟时傍呉歌晩一段清风孰与论  

甲戍十月五日午饷告乏薄暮库部分到俸钱亟易之市始克举炊诗发一笑  

坐对空斋细雨频强呼清茗潄唫身九年窃禄应多愧一午无炊未当贫闻説真卿曽写帖笑渠季路漫生嗔可人库部时分俸八口还沾此施均  

送陈岳克厚归琼河  

钟山髙髙淮水深客郷无日不登临寒风忽起故园念征帆便挂长江心浮生萍梗本无定此夜樽酒还同斟骊歌一曲不忍聴飞鸟吾犹恋旧林  

送李守讷致仕南归诗  

长江五月薫风起一舸飘然白下归解组独先能觉是行年犹未及知非齐竽自古难迎合周易从今好发挥料得浮鸥相慰藉等闲何事复惊飞  

晓将封事达承明杨子江干夕问程自是庭闱闗念切故于轩冕系情轻铺张行色慿诗卷驱逐离愁仗酒兵看取百年公论在先生未许独逃名  

再防用宋人韵一首  

四十辞荣夸若水百年髙致又逢君旗亭此日攀新栁尊酒他时忆暮云眼底风波应自笑胸中丘壑许谁分陶然和就归来赋赢得清名到处闻  

九月十二日登悠然亭阄韵  

一别西山嵗十更危亭偶尔叙宗盟已过九日犹无菊恰有方田又种秔笑语风生吹髩髪输赢变出付棋枰酒酣不觉归途晚隠隠松梢月漏明  

过常山  

崎岖客路且随缘眼底何人得静便五日行过三省地残冬喜遇早春天叶稀老树犹藏寺茅满平沙未作田防向南陲重延伫两峰晴耸白云连  

游金山  

山于江半见髙棱雨过烟销快一登防士诗成容可再长公帯施更谁曾情欢老衲三生话步倩仙翁九节藤遥忆金陵游乐地暮天云树渺层层  

游焦山  

奋立长疑北海鹏泼天波浪觉轩腾当年人借林泉隐千古山从姓氏称瘗鹤铭存浑莫辨吸江亭敝尚堪凭兹游已惬平生愿况复禅叅最上乗  

九日登将就亭  

年来雅兴在秋山説着登山便觧顔抚景可堪逢九日庇身何必更千间欺风白防频频整待雨黄花故故悭不是羽书初罢警相从那得有余闲  

谢儆成先生逺惠酒蟳诸物  

松隂桂影四周遭客在南楼睡正牢外忽闻声剥啄书中深感意勤劳剖开陶氏不如蠏满饮周郎自醉醪三复髙情无以报临风聊为一挥毫  

雨憩福海庵  

兹来岂是悦禅机为爱幽居耸翠微迳滑雨深行不得秋髙风急送将归莲花旧白樽应倒柿叶初黄笔可挥愧我才非山谷调能将斯地重摩围  

重游福海庵  

扫壁题诗记我曽恍惊春去又重登云迷生客山藏寺雨妬明农水拍塍白防巾轻闲欲试乌皮几隐懒堪凭一樽是处成幽赏谩説瑶台十二层  

寄题杨恒叔陶园  

凉颷何防透重袍翁与山灵两共髙老去不妨躭迳菊客来时或荐溪毛清风尚友严陵瀬长日惟吟屈子骚门外红尘深防许先生醉卧乐陶陶  

游九鲤湖  

叠嶂重林路转纡天然胜槩壮蓬壶珠帘髙卷滩声逈石户长扄月色孤梦蝶客醒香满篆化龙鱼去藻弥湖何当乞取刀圭赐销此忧时第一迂  

四叠韵遣兴兼与德仕弟  

万事悠悠托化工挥弦极目送归鸿断无愁髪三千丈那有闲情十八公苍狗白衣从变幻清风明月任牢笼殷勤不尽思亲意夜半推篷语阿同  

冬湖亭为江国珍冬官赋  

如舟亭构俯空壕啸咏端无负水曹山色随阳排闼蚤波光浮月上帘髙尽教鱼鸟欣相托何但宾朋识所遭谩把西湖轻较量主人襟度云涛  

题赵千戸嵩西庄用壁间韵  

嫩栁微波夹路明一亭容与课深耕闲中隐几有余地醉里凭栏无限情花气暖催春日转山光遥帯暮云平鍪弧本是承传物其奈林泉宿共盟  

龙潭  

髙皇曽此驻龙旌一掬灵湫遂有名云绕重岩朝作阵风生古栢夜传声为霖已副当时望报祀长悬后代情圣德不刋神力防万方何幸际升平  

琅琊寺  

此山幽胜武陵源仄径深藏别有村篆石画岩犹墨迹廻廊寝殿但苔防谩劳往事懐千载且与浮生共一樽混世也知随地得伐檀能不愧殊恩  

送童用中之荆州  

大江南泛云平樽酒难消此日情一笑天涯殊去住三春物色半隂晴尚书家世元无忝太仆才华蚤有名莫讶髙懐抛不得琅琊山水亦蓬瀛  

得告写懐  

再防殷勤沥悃诚九重恩许促归程岂縁蒲栁先秋虑欲尽庭闱爱日情天濶谩疑飞鸟倦月明偏照去舟轻难忘最是滁西涧犹记黄鹂三两声  

元夜与鲁翁对话  

京国劳劳汗漫身又从歧路度王春最怜孤馆青灯夜遥忆高堂白髪亲池草不妨诗梦绕盘椒宁惜颂声频江南胜概真如畵触处梅花照眼新  

新正久不至沙上园诗以寄兴  

归来无日不窥园何事春初独掩门每为雨师兼酒债却孤山郭与沙村踈林迸玉储新刻曲水流花涨旧痕欲假天公放晴霁杖藜徐歩武陵源  

夏至日雨中游园  

时当夏至不闻雷剩有霏霏雨熟梅旋摘园茶烹石鼎满防泉水涤山罍云横逺岫形如畵风送啼猿响若孩怪底笔端多窘涩由来万卷未淹该  

登石竹岩  

寻真曾向鲤湖游十二珠帘翠欲流此日輶车过石竹千年胜槩壮丹邱层厓云染四时紫古洞风生六月幽犹有浮名驱未得刀圭未识肯分不  

送浅斋郭宪副进表之京  

乌府先生拥使旌玉函驰献片帆轻滩声入夜怀増壮树色经秋眼倍明红日喜瞻双凤阙白云遥指万安城莫因家庆频留恋还慰南闽伫望情  

寄诸弟侄诗  

科第寥寥廿七年客乡长望好音传竹林此际成愁絶池草当时有梦牵对酒强歌青玉案因风懒寄白云笺也知人众囘天定珍重来贤好勉旃  

雁门闗追次何椒邱文肃公韵  

山川无改旧名闗怅望椒邱未可攀鸟道斜连青嶂外羽旗遥映白云间僧钟入夜声逾壮戍马经秋色更斑谁说君门逺千里天威咫尺不违顔  

不才迂踈贻厥辠戾防恩放归曷胜感激诗以自慰春功有怀至是始副故及之  

圣恩寛厚许归田却是严君谢事年此日此身方属我时行时止总由天云闲自合深山卧樗散徒劳大匠怜賸得居人犹恋恋夕阳回照有余妍  

高尚为徐松峰都阃题  

将军晓起拂征鞍满道榕隂夹荔丹金甲早销春事足朱旗曽闪斗光寒轻裘缓带归田乐急雨顚风行路难只恐九重思颇牧青山未许梦魂安  

九曲清游  

久欲逃名未得逃方将踪迹寄亭臯縁林诘曲宁嫌远有杖支持不厌劳薄雾盈畴封迳窄清风随歩陟山高武夷九曲尤堪翫细咏遗歌散郁陶  

送人之湖南分得洞庭遥忆  

南湖烟树逺依依百尺栏干倚落晖铁笛一声人不见茫茫秋水片帆归  

题雁  

风摇芦苇碧寒影髙低扫暮岚最是月明秋夜永数声先我到江南  

题翎毛  

千叶桃花碧暎堤幽禽斜傍一枝低却怜春亦年年别故向游人着意啼  

鲤湖  

我爱何仙好弟兄丹成邱壑尽知名上方亦有连床防万瀑长含风雨声  

## 石仓历代诗选卷四百四十二  

明　曹学佺　编  

明诗次集七十六  

张濬【`字文哲闽县人天顺三年乡举仕至饶平尹别号畏斋因名其集`】  

次郑司训咏盆池白莲韵  

石盆数枝莲皎皎氷玊宇对之若钜儒临风肃簪屦于焉湛性灵谢絶浮尘虑幽香落酒杯雅韵生诗句月照盆水寒谁识花中趣  

送茅斋弟同赋风雨连牀  

风雨蒲城县连牀两弟兄呼儿剪孤烛坐聼难为情夜长风雨何凄切蕉叶梧枝响欲折百千里外忆乡园三十年来话离别迎云楼中童丱时重檐花落夜眠迟共被笑言踏里裂起来展册争吾伊秋风联袂游京阙回望钟山入宁国敲篷闷对晓翻江催诗静看寒成雪岭之南浙之东苍梧望湘水浮萍无定踪渔火平洲沙漠漠征鞍山店树蒙蒙瞻云时得还家约棠棣亭台春灼灼迟迟下虚帘沈沈动清酌欢娱不抵别愁多强半年光客里过消得几畨风雨夜少年豪气浑消磨今夕复何夕饶山对岑寂樽酒饮不成相看心戚戚子近四十六我逾四十七读书尚古人于世曽何益而今华髪已堕颠为忠为孝事茫然文希班马蠡测海道几周孔阶升天功名不足昭先哲福庆无由垂后泽北堂日影在桑榆为谒精诚奉顔色言之累百莫尽怀四檐风雨还复来竹炉火活新茶熟谯门鼔絶残更催强将巾栉肃仪观霁日看看上霄汉官贫何以赠君归惟有诗篇满行担乡园到日喜忡忡我自寒山守嵗穷若是明朝更风雨能令我作白头翁  

秋夜词  

松亭涓滴露华清月中两两鸾箫鸣闻来缥缈亦堪爱不是侬家弦上声西风吟冷罗衣裳银釭明灭归洞房依稀梦逐仙舟去聼得歌声绕拒霜  

早发霅川  

湖白烟光逺山隂月色苍鸡声隐深树雁梦落清霜覊思萦孤棹行期念故乡依稀见亭馆天际晃朝阳  

玩新竹  

澹月虚窗晓焚香理素琴清泠仙佩下夭矫瑞鸾吟雨浄枝枝玉风廻片片金相思人不见苔上拾瑶簪  

到四防  

今识绥州地孤城瞰海腰人家尽编竹村巷半栽蕉墟市三朝货畬田八峒猺喜闻周茂叔遗祀在山椒  

小楼对月寄廷瑞  

楼居梧竹上风细月娟娟好景怜今夕佳游忆徃年流光销绿鬂旧业负青氊忽听惊枝鹊幽怀倍黯然  

青鸾孤影  

失却朝阳伴幽栖祗自怜露寒凋翠羽风惨落金钿无复毰毸舞空余憔悴眠纵令化为血不续旧琴弦  

夏昼  

当轩嘉树午拂幙好风凉石几龙涎细磁瓶鳯爪香掇诗题扇纸试谱解琴囊底事巢檐燕飞飞上下忙  

见孤雁  

云海栖迟乐何堪又自鸣一天星月夜两地弟兄情松叶山庐静芦花水舫轻相看成昨梦惆怅若为平  

访敬所出山留别  

嘉防几三日离情更一杯好山看未徧闲客去还来素壁留诗草清风赠陇梅海天今夜月相对若为怀  

挽海州林学士  

吾道人千载空山草一丘无书上封禅有子绍箕裘髙馆芸香老疎帘鹤影秋清风不可迩云树暝悠悠  

舟中  

万事数杯酒百年终日欢移舟白石渡着屐苍烟峦秋色连空碧潮声入夜寒客怀转无頼俯仰一长叹  

江上  

自惭疎拙甚十载误朝簪欲向江湖去难忘雨露深逄人无白眼报国有丹心多病愁偏絶樽前任浅斟  

五王游春图为朱挥使广题  

繁华池馆艶阳天鸾凤笙歌列绮筵金坞日融花对笑玉栏风暖栁贪眠内家长是三千岁小酌休论几万钱归骑莫贪鹰犬乐桑麻陌上尽春田  

进香之京别文范文明弟  

思亲长起望云愁游子今朝更逺游乡思一天闽海月覊心两地潞河舟黄裯被冷分书幌青草诗成付酒瓯出告已题封札在雁来湏寄故园秋  

绥城北战士枯骨如莽予收而瘗之志以此诗  

白骨纵横野水滨寒烟宿莽夜飞燐惊心锋镝生前事埋骨风霜死后身孑孑游魂毌作厉皇皇掩骼岂须春居人莫损封丘土百岁一抔应与隣  

怀刘水部  

咫尺天台万里脩桃花流水为谁留望边雁影青山暮吟里风声碧树秋好忆西湖归放鹤休因七夕恨牵牛棚阴一斗松香酒不换长安万户侯  

刘水部临别索诗不成别后寄此  

寥落正当多病后心知又是逺行时纵教强饮难成醉勿讶临歧不赋诗风雨孤舟人去逺云山千里雁来迟依稀博得西窗梦几度松亭对酒巵  

过彭泽县谒陶先生祠  

五柳成阴落日迟百年祠庙大江湄若论作宰乍来意肯缓休官归去期典午之间无旧业羲皇以上有新诗浮云踪迹宁无愧圣治今非处士时  

挽新安吴处士  

潇洒林泉八十翁清名落落满江东碧梧枝老琴牀月白藕花寒钓艇风旧社绮黄联隐牒新盟秦晋托儒宗那堪白岳牛眠地烟树长封一畆宫  

登黄鹤楼  

醉眸空濶楚天清独倚危楼览物情江引巴渝归渤澥山延庐岳入荆衡何年笙鹤双僊防万顷烟波两防城赤壁乌林总陈迹临风怀抱若为平  

黄竹楼登眺有怀南雍三进士  

江上危城城上楼沅湘东下水悠悠微茫见雁青山暮落莫怀人碧树秋碣石有文留胜槩壶觞无客续佳游庙廊万里江湖晚四十年来半白头  

秋夜同应先生宴叶生胚挹翠楼  

海上羣指顾中晴霄拄笏萃文雄小窗月色通松迳虚幙烟光防竹丛五夜流虹生砚石半窗灵籁落丝桐酒醒徙倚危栏上江汉茫茫思不穷  

黄田午泊  

行舟暂舣港头沙清梦依稀又到家正好承欢忽惊觉数声溪鸟掠芦花  

题畵兰  

翠袖冲寒暮倚楼髙山流水思悠悠玉人何处空遗佩月落沧江一笛秋  

题畵石  

授简何年访谷城叱羊无地觅初平曾如舣棹潇湘晚水落空江山月明  

寄应复轩先生  

先生家在镜川东古木衡门一迳通不省海棠开几许欲携樽酒问春风  

效唐人宫词  

金箔微开扫玉牀离宫瞰水竹风凉月华满地笙歌沸未信今宵更漏长  

题商山四皓图  

谁道云山归路荒但闻轩冕世情忘悠悠出处浑难省竒策安刘付子房  

晚酌朗吟亭有怀陈徳衡  

朗吟亭上酒樽深风月娟娟惬赏心为忆元龙湖海士何由共此朗然吟  

早春  

细栁才黄嫩未丝已知春色到疎枝殷勤折赠行人别莫待秋风日夜吹  

张天显【`字敬中别号巽所畏斋公之子治辛酉举人仕至大宁都司教授郑少谷先生其门人也`】  

谒南山祖茔  

阳春动地来芳原利幽渉梅花雾中竒鸟弄风前杰感我雨露怀杯醪灌松叶再拜欲敭言山青涧泉冽  

登高分得留字  

嵗功成万寳灏气澄三秋兹晨値阳九漫作龙山游仰翰天宇寛俯瞰长溪流悠然起松风蜚露沾衣绸拂石坐苔花长啸山泉幽兴怀千古人驾逸不可求夕阳送鸦翼翠霭生林丘主人殊爱客折菊分诗筹狂啸震岩谷岸帻谢灵脩薄言归路晚衣带余晖留  

访叶隐君山庄  

偶访双溪浔坐啸双溪屋主人爱客情累日欢不足林禽送好音野树呈芳馥杯传丰市醑盘列春山蔌何当兰桂怀冠冕忘拘束香檀风外敲潦倒霓裳曲乐极自忘形起向澄潭浴天风两腋生潇洒出亭毒天随空五湖康乐闲千谷人生能几何常对樽中醁  

闻鹧鸪示郑继之  

行不得哥哥啼得寒烟涨碧莎楚泽几风侵枕簟江州一雨湿衣罗满山松桂宁无穴万里乾坤漫有囮诗瘦不禁愁彻骨傍篷搔首思如何  

行路难  

太行之道出关西荆厓棘栈跨虹霓行人失势摧轮毂顚崖絶坂难攀跻鸟声相唤行不得草云黯淡无顔色道逄黠旅坐相谈对面危机眇难测  

又  

吴城夜发寒山钟牙樯铜鼔鸣天风挑灯拽缆百夫拥愁杀孤舟寄溆东溆东渔父向客道纷纷势力一时好君不见东门黄犬无人牵市上屠沽笑絶倒  

溪楼感兴  

水面无云岛屿浮却疑鹦鹉有南洲惊涛濯彩明星落急管入楼灵籁周万里江湖怜病骨一天风物觉深秋倚栏莫作悲歌曲溪上渔郎也解讴  

浦城登陆路  

建水西头舣客槎驱车山径鸟边斜青岚树杪看朝巘夕照城墙隐暮笳野色依稀垂帯草禽声髙下落岩花解鞍为买垆头酒坐对云山兴未赊  

过严陵祠  

白水人收赤伏符先劳物色索贤书暂休男子泽中钓又驾狂奴馆下车逐鹿台前无鼎爼富春山里有犁锄祗今风寝孤松树犹似当年鼾睡余  

寄谢姑苏顾朝列  

舟泊吴门百尺楼楼头云物为君留香风绕座芰荷满凉雨入帘林麓幽庾亮雅怀非惮老陶潜有子更何求离杯莫动阳关唱久客江湖不任愁  

寄叶怀麓先生  

梦入衡阳第几峦烟又隔海天东桄榔雨后枝枝绿荔子风晴的的红案牍不劳鸥近榻吟樽有约月当栊台江羌起香山社便应渊明菊数丛  

溪行见萱花草  

鹄觜风和露叶柔多情相对更忘忧云山万里频囘首一片征衣百线愁  

题小景  

东风送雨入青原一片花飞一片云中有幽人怀独达楚兰歌彻许谁闻  

张元秩【`字经世巽所公之子也乡举仕至宁波府通判别号恒谷`】  

少妇行送王遵岩左迁  

揽衣望明河玉绳低囘光盘拏青松枝白鹤来翺翔妾夫自年少意气凌苍茫朝饮射洪炉暮宿紫云牀白马赤茸秋陌上何辉扬妾本名家女不解时世妆罗衣白玉佩素质瑞麟香机头工织素一日二尺强欲采园中叶妇人不下堂欲采陌上树原蚕禁柔桑夫心凌风叶向背苦不常弃置在色衰妾已悲年荒征鸿报霜后四壁鸣寒螀妇人自有分料理夫衣裳  

扫雪行  

长安雪花如掌大朝囘骑马花为葢玉宇琼楼髙更寒荒原败屋情何頼日暮天低酒斾愁雪煎一椀欺公侯袁安闭戸胡为尔戸外纷纷埋马耳市儿执箒除道忙吁嗟尔腹朝无粮朝无粮勿复语尔不闻关西将士冻欲死  

西湖放歌行  

西湖水清清见底浪暖沙暄雁防起雁飞不落稻粱田弋人慕尔徒纷然贾生磊落美少年才如羽箭乘风前长沙宣室泪溅溅何如乐圣称世贤襧衡之才能击鼔屈子思归作渔父防州酒税名不虚至今文彩生圗书深渊大泽藏龙鱼西郊云密将何如西湖水清芦叶疎胡不濬此芙蓉渠蠙珠或有当前车夜光不发空尔思  

冬日游海印寺  

新寒凌翠袖散歩入禅丛海印何年寺煇煌紫陌中烟分两防濶霜滑一桥通可是浮圗丽玲玲倚太空  

李云冈  

怜尔云冈子飘然思若仙春风黄宪渡夜月子陵船留滞江湖逺音书梦寐牵京华虚木榻迟尔未教悬  

送云泉嵩南二子归闽  

秋水下芦沟芙蓉对晚愁夕阳共仙棹树色望京楼结绿黄金防骅骝白玉钩风尘迷驿路嗟莫暗中投  

出郭  

出郭聊行乐闲情转自悲风霜惊岁宴客鬂尚天涯老穉迎暄立田园啄雀饥归来掩书卷兀坐意迟迟  

闻笛用北峰韵  

笳曲传胡塞流商悲至今钟情涕泪满别恨岁华深谩按雌雄节谁传子午音西风怨杨桺摇落客边心  

读骚  

此怀长不寐持以问乾坤银汉无孤棹神龙有九阍诗书终发冢戎马未开门永夜歌渔父难招楚客魂  

雨奕范菁山官舍  

冲泥到官舍听雨理楸枰疎懒机关少纵横白黑生花沟流水急草屋败垣惊鸂双双下知渠眼独明  

新晴与象庠诸生论学  

采芹盘涧曲潇洒客衣单雨浄潮翻白梅疎山更丹诗歌铿玉磬礼乐话金銮幸与官沧海同君一食箪  

泰陵陪祀  

鼎湖云绕竟难攀陵寝巍巍霄汉间玉匣光收龙虎气琼栏斜倚竹梧斑中兴犹落苍生泪物候应悲圣主顔陪祀儒臣哀独壮萧萧风露下西山  

孔庭古松  

怪特孤松倚殿前风霜历尽不知年寒声瑟瑟喧秋夜古色苍苍照暮烟劲气在天元不老岁寒得此尚依然人间草木争竒缛怜尔光华爼豆边  

武侯原孝袭爵归严书赠  

碧溪溪上今风雨宿草难忘梦寐间独傍云霄看玉树依然神表立金山花明虎帐新生色日暖胡尘亦满关好伴青春敦礼乐汉臣名实重楼兰  

挽李鹤轩  

白虎闱中羡阿郎归囊忽尔思徬徨愁闻逸叟元裳鹤已驾仙家碧玉房永夜月明舟壑静空山雨冷竹蹊荒少微星落诗笻卧寂莫烟云郑老乡  

和王晴川即事  

朝廷本意备诸戎铁骑长戈控大同岂为棘门成祸首翻然鼙鼔动云中闾阎日暮风烟惨冒顿天寒劒防通闻道总戎蛇鸟阵列营秪在代西东  

赠王伍二同寅陪祀  

武皇陵寝接云城瞻扫真悬雨露情长忆六龙囬紫极犹余八骏系朱缨孤髙阴殿含秋色想像神威动逺征宦孽已诛遗诏下百年江汉泪纵横  

晨入太学追忆晴川昔游情景惘然赋此  

司直堂阶落木阴故情囬首泪沾襟清樽开处当明月古调看人长道心寂莫独摊嘉树传风流谁嗣广陵琴孤儿寡妇南归棹万里寒江烟雾深  

闻浮峰弟唁予候久不至  

报尔辛勤访老兄炎天七月到神京连牀拟共今宵雨短烛犹虚昨夜明已办霜刀飞鲤鲙更分春色倒银罂北堂喜伫南来目白马今过第几程  

送姚子敬教锡山  

严濑论文意若仙长安笑语共风烟忽看此日琴书逺未道他年梦寐牵泰伯孤城秋树里东坡小墅太湖边雄文雅节君须振北雁南鱼谩惘然  

翠亭  

小亭长日白云浮树色平临万寿洲童子近花能弄鹤髙人垂钓不惊鸥松林含月娟娟净竹坞移樽事事幽羡尔阿郎能养志亭前玉佩韵脩脩  

送方平洲节推广州便道省觐  

辉辉海日白云城万里宁亲共此行南国烟岚明墨绶穷荒日月寄书生亭开迟翠松筠好官近罗浮梦寐清旌节入疆如问俗阳山儿子总韩名  

送苏雪江任桂林  

湘漓流合始安州落日千家烟火浮天逺星辰联贯索山空雷雨动穷陬异鱼水涨湖塘月金粟花明楚越秋简讼只今怀旧俗韩公闭阁合深忧  

寄郑沙村  

不见平生郑东谷越南春色动遐思堂斋衾枕当深夜霄汉经纶看此时九野云浮淹逺梦四明花发满寒枝多君爱我眞成癖到处逢人说项斯  

送浮峰弟  

西北天高风色寒少微旌斾出长安祢衡才大能岺服杜老名髙合鹖冠春草几移风雨榻垂杨又据别离鞍征衣缝处怜游子斜日孤云细细看  

秋兴  

山东河道荷戈行闻说沧洲亦募兵守令未遑圗保障将军谁复作干城田畴禾黍悲羣牧天汉星辰应列营节钺急须筹上策君王西北重忧情  

七里潭边系孤艇幽栖长傍子陵台潮平风急鱼龙动木落星寒天地哀扬子交情能问字山公具眼解怜才胜游旧事今如此独夜凭栏听落梅  

石门洞口少年过之子青云共浩歌乐处江山惟梦寐旧时风雨竟如何混元独立招鹤瓯越相携访白鵞二十余年一回首秋风萧飒泪滂沱  

月夜饮归同凌王二丈  

星月荧荧度禁林长安归骑共知音天机万古驰昬晓薄俗何年谢陆沈缥缈风烟明静夜支离事业愧初心梁园汉苑皆才俊佩玉横金少滞淫  

春日同北峰登镜光阁因访【`阙`】上人不遇观盆中素馨  

此日同君登快阁溪山正是放花时故乡异蘂惊愁眼终籍农人治逺陂禁苑峰回瞻日近萝房春静见僧迟巾鞋幸少泥涂累拄杖穿云随所之  

游金峩寺  

桐梓花繁春事过看山巾屦入金峩飞飞瀑泻哀徽切云征逺岫皤短褐溪翁供紫蕨长竿穉子浴黄鵞今人指防流传赋卢橘柴扉已灭磨  

挽王晴川  

平生双眼无长泪泪到丹旌眼欲枯渺江山囬独鹤凄凄风雨泣双雏地曹事业青防上司直声华北斗孤后夜思君忆颜色半庭寒月在苍梧  

挽月塘  

文星此夜掩寒光门巷云闲草色荒秋浦祗应哀落雁春堂空复静琴张孤高古道悬山斗江海归云度茫贾谊平生怀逺志竟将流泪谢君王  

## 石仓历代诗选卷四百四十三  

明　曹学佺　编  

明诗次集七十七  

刘珝  

山水圗  

老龙夜泛东溟侧汹涌西来成屴崱层峦叠嶂防苍烟浩荡江湖凝黛色垂流飞瀑交琤琮山光水影含姿容渔艇纵横逺复近飞鸟灭没江天空方恨无缘结鸥鹭畵中忽阅沧洲趣颇觉良工独苦心天机盘礴精毫素忆自混沌初开时乾清坤浊分两仪其中消息杳难见至今渣滓称神竒畵工那知此吾儒应自识滚滚浮云变古今蒙蒙碧雾生朝夕尝闻人世有天台又闻仙境有蓬莱赤城霞岭空崔嵬卖药老生安在哉百年踪迹婴尘埃轩车却畏清猿猜青山绿水应无媒日暮怅望云裵囘安得长风九万里明月五湖归去来  

题畵  

四面芙蓉挿天表千歳乔松青正好落花流水景中人石迳迂纡车马少茅堂八柱盘其间璚窗大敞门不关蜡烛宵然腾绛焰珠帘暮卷对南山南山有月明于镜主人心事澄波浄回头看月看不休古月今人那有定月兮逺看如朦胧近看岂异水晶宫我愿我心同此月絶无纎翳存胸中  

古栢寒泉  

徂徕山中有古栢枝柯千尺连云碧鳞皴偃蹇龙蛇姿孤直深为人爱惜庐山山头有鸣泉鸣珠溅玉白漫漫青天一望在水下浪花汹涌玻璃寒栢兮泉兮何清洁嵓花涧草难同列眼前此景非人世雅称中宵对明月  

三老圗  

此石有古意此泉无新声此松生来已千歳歳寒三老同为盟我昔西上昆仑顶濯足沧浪千万顷东看秦岭五大夫枯枝乱走苍虬影归来貎作三老圗生绡一幅云糢糊有时挂向素壁上胸中一防尘氛无  

红梅圗  

天生本是氷霜姿缟衣不受纎尘缁何事东君厌清素一宵幻出瑚枝园林陡觉春意别千株万株飞红雪莫怜醉骨已如泥要使丹心常似铁  

骑牛圗  

三月山城雨初霁林木隂森足人意萋萋芳草高原中溶溶流水苍苔际而此游者属何人蒲山公子龙蛇身汉朝四百年间事黄牛背上书声频闲来一鞭击牛角怀抱纷纷常作恶东都有策万言多大事难成终落莫我观自古大丈夫遗臭流芳真两途乃若元邃深可叹千秋徒把青编污  

四皓圗  

层峦万仞高如矗双玉泠泠泻寒瀑长松不改四时青瑶草琪花竞芬馥忆从辞家避祖龙嵓前歳月随防鸿山童已报花成实仙箓未啓云为封枯棋三百势难测一着全赢归羽翼唤醒当天老赤虬坐令四海嘘炎徳  

山水圗  

东臯东望山嶙峋山头霞防明朝曛鹭鸶数个白如雪防破空青万顷云重重緑树波光里波光浩过彭蠡中流一棹者何人苍茫似畏西风起防简舟中旧所藏莫教堕落风涛乡风涛初不在平地斯人回首何遑遑我皇圣徳齐天壤太平治化原无象来徃登山航水人万里安行如席上  

畵鸽  

昼漏沈沈下高阁筼筜半亩香云合太湖石畔水澄澄满贮金盆浴飞鸽鸽性由来最易驯羽毛鲜好堪怡人雪翎乌尾锦作背畵工畵此何太真记得当时王相防一放一祝三千歳系足能传子寿书入怀那觧司徒贵一朝贾客便生涯盘旋随上沧溟槎任教年来复年去万里还归旧主家  

山水畵  

层峦叠嶂高嶙峋青溪碧涧波粼粼堂亭寺观不知数市防隔断无纎尘迢迢有客泛孤舫一苇凌空放双桨俨如仙子御风行烟雾中间互相访依稀疑是终南山坐者揖者咸衣冠采药每将巾舄湿共谈那解天壤寛是谁好事留斯迹安得其间一栖息瞻彼春空一片云为霖有意人难识  

大鱼圗  

长风驾海峥嵘立百川如沸天吴泣赤鲤横霜怒浪掀三十六鳞当水击扬鬐鼔鬛辟鸿蒙凢介常鳞应伏匿乾坤浩荡古今浮烟云咫尺风雷夕葛陂竹化事无凭丰壤劒沈人已昔琴高跨背亦茫子英骑角空腾踯何如锦鳞三月春桃花浪暖迷云津天下苍生望霖雨一朝变化苏呻吟  

文防轩  

三槐后裔皇家客潇洒襟怀美风格生平雅好殊寻常不向繁华尚清白禁城东面都衢西高居大厦连云低就中一轩号文防子史经书罗四围明窗净几絶尘俗竒花异卉堪娱目五侯七贵追逐来学士先生常觅宿酒肴罗列开绮筵濶论髙谈无后先不知方来千载下不知盘古羲皇前歌诗翰墨成渊薮篆籀鸟迹杂科斗钟王笔法鬼神惊晋唐绘事无不有东君坐卧不此移朝回退食无闲时歌罢鸟鸣歌丽泽芝兰谊重芳名驰我居黄扉密勿处可怜此防未得预张良范蠡笑人痴行应参透黄粱趣  

竹  

自古髙人偏爱竹常向轩前看未足睂山苏子笔如神洋州老可曾相熟东鲁藩垣有卯君等闲濡染生烟云俨然如到嶰谷上金刀截断苍苍纹莫说淇园春雨霁此君在在増佳致帝子啼防色尚斑丹阳迳造留深意三更月上照寒隂孤稍化出虬龙吟世间草木敢相抗直节清风照古今  

大韶山水圗  

江南之山倚南斗根据蜿蜒几千亩悬厓峭壁重复重若坐若立还若走江南之水环南都汹涌周廻为具区包天括地深无极云防雪浪相萦纡水流山峙多清气钟出高人自防萃平生爱住山水间养髙不为形骸累嵓前空翠飞蒙蒙小桥不与周逵通房栊半出长林外人声多在云烟中好景静观皆自得著书老却龙鳞栢昨夜虹光射斗牛山灵放出文章伯献防御前夸第一词林更转春坊秩莫将山水匿胸中普施霖雨苍生笔  

太常簿刘明逺山水  

奉常司幕吾宗裔爱水爱山兼爱字手持一幅鵞溪绢或浓或淡烟云气逺看淡淡近看浓暮山紫兮晓山红一湾杨栁依稀外无数人家杳霭中平桥过去波涛恶何处舟来无住着空青万里炯双瞳汀花防草今犹昨林峦深处开茅堂四时佳景非寻常吾宗依此有新构左圗右史罗中央八窗四靣皆真景歌罢沧浪动深省门前车马任纷华还我胸中常耿耿  

山水秋景  

银河倒挂青山顶苍虬偃卧芙蓉冷烟峦深处起楼台双双人在蓬莱境我观斯人非避秦韬辉伏耀全天真盍簪爱话无生事恐教名利萦兹身霜叶林边秋色映桂花香里行厨浄弹琴惟取古为音漉酒还将清比圣逍遥此乐人间稀洁已由来世所讥只今四海皆乐土不羡羊裘钓石矶  

王舜耕山水送任章南游  

世传南亩丹青好笔底天机不草草叠嶂层峦防染间咫尺芙蓉挿晴昊白云涨雪落溪中溪流宛与仙源通波光水色互掩映烟霏雾霭纷蒙蒙鸡不鸣兮犬不吠山人不识王侯贵茅檐旭日上三竿借问此时曽起未一声啼鸟春昼长门前绿树森成行竹篱苔径轮蹄絶临风坐落松花香蒲东任君有髙致此景分明在胸次人间山水已熟看只今又欲浮淮泗淮南山水天下竒我生时时梦见之少年失脚红尘里纵有髙怀何所施几时得共任君约西上昆仑东岱岳沧溟灔滪徧遨游半世尘缨须浄濯  

山水畵  

江上好山开畵屏山上古木参空青飞流直下防千尺征鸿南去秋防津口谁人逺呼渡桂楫揺揺那肯顾飘然谢却利名塲海濶天髙何所慕君不见轮蹄衮衮红尘中五侯七贵徒其雄何如此客沧江上一曲髙歌山水风  

夏日即事  

紫禁沈沈清昼永天上蓬瀛隔尘境春风披拂万年枝玉砌葵花倾日影九重勤政念羣臣亲见恩波出内频防缕五文颁焕烂朱樱万颗赐圆匀荷开太液香迎辂几防闲鸥纡圣顾词林拟献清暑歌尚方又进金茎露小臣饱食荷恩光正忆锄禾农父忙田间翘首望霖雨愿借天瓢洒万方  

松亭避暑  

烛龙南来正亭午赫赫炎威徧海宇洞门任是絺绤轻挥扇难胜汗如雨维时鳯辇出彤闱一亭暂憩光霏微隂森五鬛揺朱户满前忽讶苍龙飞清风时从天外起清气重添緑隂里凭轩顿觉炎焰消襟抱倐然凉似水玉壶澄澈泻氷浆沈李浮兴味长愿裁巨榦成大厦尽庇四海俱清凉  

海子观鱼  

太液春回氷欲泮东风暗卷流澌散赤栏桥外新雨过巨浸微茫接银汉晓日晴分苹藻烟落红荡漾随清涟游鱼作队不可数与波上下情悠然波间泼泼鳣与鲔亦有鲦鲿兼鰋鲤皇心见之良独怡更命瑶牀近寒泚太平时节生意多物情应与人心和周文沼上乐于牣千载灵台同此歌  

御堤烟柳  

东风二月午门晓紫禁暄妍暖云绕玉河堤畔赤栏桥髙柳依依得春早柔条袅娜百尺垂蘸水防破青玻璃晴烟一抹锁深碧晓色正与春相宜临风忽报黄鹂啭入望蒙蒙无近逺鲛绡帐薄疑未收翡翠帘轻不堪卷日高顿觉散清隂无限韶华连上林纷纷万卉足生意自是皇家雨露深  

夜月闻砧  

八月九月秋气髙长林落木风萧萧白苎秋深不堪着轻寒欲试新剪刀城头霜飞露华湿城下寒蛩啼更急当户谁家捣练声风髙不碍重城入千杵万杵声未停已知力倦心怦怦天清月冷几人语塞北江南今夜情不怨捣衣寒苦早惟愿着衣人不老万里归来未有期昨日官家颁絮袄  

中秋赏桂  

秋风瑟瑟天宇清三五良宵秋气平嫦娥捧出玉台镜山河大地増光明广寒彷佛开宫殿桂影团团月中见霓裳一曲声疑是瑶池啓华宴银蟾散彩流霞觞金粟万斛来天香清景邀人不成寐诗成月落参低昻吁嗟仙种自开辟分付嫦娥好培植莫遣吴刚得浪侵留取清芬播无极  

松迳秋声  

紫苔绕迳尘无迹郁郁髙松挺秋碧金气正骄风满林浑如万壑波涛激又如晓日蛟龙吟翠云荡漾江中心倐忽风微更堪听氷弦操出重华音蓬莱宫阙五云鸣鹤寥寥动琼岛鸾舆时作灵台游应喜秋光在林杪风停声歇天宇清政成刑措当升平玉署小臣拜恩诏作诗媿比欧阳生  

元夕观灯  

禁城午夜春蒙蒙火树照人如镜中六鼇移山向璚岛红鸾下绕明光宫条风东来送新暖低飏香毬动黄繖九重金阙倚岧嶤四面红云簇箫管宫闱更欲亲承欢防绷十丈空中攒随山移仗不知晓应制还催供奉官五朝故事传来久乐与民同上元酒想像先皇得众心尚有灯词播人口太平喜是百载过边燧不惊天气和古来张弛皆有道赏心一日非为多  

东风解冻  

去嵗都城三尺雪御水潺潺冻全结半夜春从地底回一片菱花暖初裂东风着水水不知縠纹细细揺清漪退朝闲歩石桥上流澌半入昆明池栁眼初青照堤防荡潏波心影淩乱青阳杲杲射员沙几簇鱼苖聚还散太乙东皇随斗行韶华拍塞皆春声临流揽胜心独喜物色变态如有情天潢自是得春早坐想八方春更好航海畨人入贡来万里川光浄于扫  

芝岭春云为杨维新赋  

醉把仙芝看商岩采处频翠茎犹帯露紫葢不霑尘岂是充饥物端为上寿珍玳筵云不散共祝百年人  

挽国子丞侯丕先生父  

见说遗庵老常年卧白云诗吟长短句书阅古今文遗行人间重褒章陇上焚桥门有贤嗣师道续河汾  

柯谷耕云  

买得柯山百亩云春风谷口乐耕耘牵牛人向村前去扣角声从陇上闻野鸟祗知催布糓隣翁不解诵移文向来方寸多余地留与儿孙次第分  

王维瞻塔山归隐图  

白髪催人不肯饶辞官归去伴渔樵青山如畵曽相识黄鹄髙飞未可招束我旧书还旧隐看他尘世竞尘嚣池头有子当年少染翰时时献帝尧  

挽成国公  

四十余年列上公春风细栁见英雄曽将劒防扶明主惯拥貔貅任总戎名播斗南层汉上魂归塞北逺山中只今史馆多才俊解写凌烟第一功  

送户曹正郎马兄徳源之宣府管理军储兼柬殷都宪  

堪嗟一别隔三春王事驱驰不顾身休讶胡尘飞漠漠只教边廪积陈陈皇华北首怜君苦白雁南来慰我频烦语故人殷总制屋梁斜月数伤神  

送刘世英南京太仆  

鸿胪传罢第三声从此朝臣识俊英东观防书前太史南雍造士少司成已闻旧学名方着正爱环滁景最清当宁赐麻应不久暂将冏命命先生  

送浙江佥事刘余庆  

黒首承恩白玉阶外台元自内台来都人尚识风霜面朝士同推梁栋才独鹗飞时秋气肃双旌行处瘴烟开豸衣犹是朝中赐不着东南半防埃  

赠景昭防政江西  

朝回共我数飞觥最喜黄门有盛名草到竒时鸾鳯舞吟于苦处鬼神惊近来犹诵匡时疏逺别难为倚玉情后夜相思凝望处文星高照豫章城  

送岳方之兴化  

翰苑同年少一人城东出祖倍伤神高才虽不登枢要清望端能动缙绅西徼归来缘有命南州谪去果何因嗟余久负容台禄拟向林泉老此身  

送徐仕亨复任荆门  

二十年前已识荆荆州今复去专城栁条解绾离人恨河水长流故旧情阙下有人推孺子江南到处说徐卿也知骐骥终腾踏髙驾云车天上行  

庆致仕阁老商先生寿七十  

当代明经第一人强年高歩上星辰锦袍玉帯兼三秩白石清泉度七旬谢却钧衡娱暮景归来桑梓乐长春兹辰兹防遥相忆南望南天祝颂频  

送光禄寺卿李君之南京兼柬王宗贯  

而我相交三十霜长年聨佩簉鸳行芳隣旧接金门右尚宝常擎御座傍最喜迁官符众望更怜将母过仙乡南都想防王司马云树相思不暂忘  

题扇  

班姬新制剡溪藤似玉无瑕雪有棱五夜蟾宫开半璧三冬鲛室剪轻氷我于用舎谙时态人向炎凉有爱憎为喜清风故人意几回题赠愧无能  

赠授业刘先生致仕还吉水  

秋到梧桐暑气清抠衣随歩出都城五千里外思乡梦二十年前立雪情栗里有人邀社饮海鸥何事傍舟行从今不上红尘路坐看诸郎学鳯鸣  

安溪侨叟为张简讨赋  

溪上茅茨屋数椽春雩秋社自年年窗含鼇背千峰雨帘卷波心万顷烟栁迳有时缘客扫竹牀长日抱云眠白头自分无人识不解诗名到日边  

送秦观郎中防政云南  

眼底羣僚独数公除书又出大明宫人辞蓟北层霄近路入滇南万里通荷叶拥舷秋滴露桂花明斾晚生风逢时已自防藩省好竭丹心答圣衷  

题王宗贯西园清隐  

出郭西行二三里园林佳处足投闲轩开紫陌红尘外人在清风明月间当面好花开簇簇绕墙流水响潺潺笑他名利塲中客到此能无一愧顔  

一鹭图  

芳草垂杨防碧流雪衣公子立芳洲一生清意无人识独向斜阳叹白头  

刘时用枯木竹石  

苍龙夕挂千寻影彩鳯朝闻十里音月夜风朝我曽见太湖石畔藓防深  

小景  

罗浮梦断夜窗虗一曲焦桐乐有余从此南枝消息到梅花如雪徧庭除  

山禽  

沧洲深处独依依觅食秋原饱即归尘世小儿偏害物等闲休向五陵飞  

魏时敏【`莆田人有竹溪集`】  

塞上曲  

笳鼔起城头烽烟上戌楼风旗翻朔雾霜劒带边秋瀚海兵声合隂山杀气浮不因横絶漠何事更封侯塞外秋尘起关中夜柝闻连营通汉水拥骑入边云月照雕弓影霜埋古劒文军中振竒策奏凯报明君秋来霜满塞天逈雁临关白骨沙塲里黄云陇水间草荒雕影疾烽静戍烟闲日落边城暮将军猎未还万里烽烟浄三边雨雪晴暮笳清有韵寒鼔湿无声铁甲埋霜重金戈映月明旄头看渐暗四海乐升平  

除夜有感  

迢递离乡国萧条感歳华宵声悲鼔吹月色浸梅花残历愁中尽流年梦里加亲闱千里隔回首重咨嗟  

南溪为许上舎廼弟题  

髙人真雅淡卜筑傍幽溪碧草侵阶长青山入户低华源应咫尺流水自东西读罢无余事春风听鸟啼  

山水圗为钱塘周士亷作  

佳气接蓬莱衡门掩绿苔山深云自合江涨浪初回防影归渔浦滩声落钓台畵圗殊有兴千里共徘徊  

秋夜有怀寄杨大使  

孤馆凉风发长天白雁过旅魂秋易断乡思夜偏多野旷云连树江寒月浸波不知扬子宅秋兴近如何  

皇都别意送张主事外父还蜀  

送客出长安离怀不可攀才倾燕市酒又向蜀江还鸟道寒云里猿声积雨间家林应有待松菊绕南山  

寄徐齐纨  

旅馆秋风早官城树色微长天南雁尽尊酒故人稀落叶鸣幽户寒蝉噪夕晖相思何处是惆怅暮潮归  

送泉上人归眼明寺  

遥入圭峰寺长吟送逺公经翻蕉叶古云散竺门空飞锡临天外看山想洛中不知禅寂地松偃几枝东  

樵乐  

砺斧临溪石寻山度岭云林深芳树合涧转野泉分细语听猿啸狂歌散鹿羣不知城市里何事日纷纷  

贫交叹  

闲居无客到寂莫掩衡茅官懒终成癖家贫易絶交栁残莺不语松老鹤还巢世事皆如此何须赋解嘲  

题寳珠庵  

不到曽游地如今又几春云归双树老门掩一僧贫潮水寒侵防沙村夜见人清樽谁是伴喜有霍家亲  

送朱琴友之戍海南  

携书兼帯劒未必事班超暂向天涯去休辞故国遥蛇珠生暗陇蜃气积寒潮别后知相忆琴窗谩寂寥  

题涌泉岩  

再入招提境萧条异昔时流泉分古涧荒藓上残碑门掩花空落人闲鸟不知那能招恵逺重与话心期  

建溪即景  

山春云漠漠溪晚雨霏霏投驿经村店防滩识钓矶客情随路逺乡念去人稀寂莫芳林下渔郎摘笋归  

挽平城王户侯  

唾壶敲未缺华表鹤重过一将英雄尽三军感慨多城笳悲落日营栁掩闲戈戎马经行处空闻野鸟歌  

送游学人归徳化  

曽立程门雪如今易已东愧无隣舎酒独送海天鸿村逈梅花白林疎柿叶红他年看二阮霄汉醉春风  

终慕  

西墅频劳梦北堂乆不过夜寒虫蠧简春冷鳯停梭草木伤心尽江山洒泪多焚黄应有典早晚到岩阿  

送欧司训之潮州  

共喜之官处离家路不遥云连闽岭树城压海门潮村暗榕隂合江晴鳄气消故乡旧知己大半是同僚清得广文氊贫无负郭田欲偿沽酒债只觅卖文钱书卷消长日才名称少年定知潮海上买尽剡溪笺  

山水圗  

看畵情偏逺题诗兴不悭渔舟归晩浦僧舎隔秋山树色微茫里钟声杳霭间何年谢尘鞅结屋此中闲  

龙泉古刹  

石罅久濳龙泉鸣古刹东秋灯林影外夜梵磬声中纵醉同陶令谈经忆逺公题诗旧尘壁休用碧纱笼  

石印回澜  

鹊化曾推的遗踪今尚存累累封晓雾决决浸云根晴影秋临棹寒声夜到门政成寻旧隠洗耳听潺湲  

送人使朝鲜  

双旌拥使车云海旧方舆异域孤城小元莵万里余久谙中土语兼读大唐书防见承恩后瞻星拜玉除  

和刘一能除夜韵  

梅花送残腊草色报新年客梦鸡声里乡心雁影边髪随时事改酒为故人延却忆沧江上芦花隠钓船  

百树送青六景为郑侍御题  

石罅无樵采春深剥緑苔孤云将暝去羣树送青来晴霭琴书润隂森鸟雀回醉吟看不厌何处有蓬莱  

石姥晴云  

晓霁云飞湿山高鸟度迟客登石姥岭人祷偃王祠岚气分晴霭林光淡碧滋何年一临眺磨石醉题诗  

江村沃壤  

积雨暗江村溪声到处闻几家依緑树千顷熟黄云负郭真堪比汶阳何足云东坡今寂莫稼说有移文  

和王文伟韵  

玉宇浄悠悠山河一气秋钟声林下寺灯影水边楼老去仍青眼吟多易白头还思为客处梧雨滴乡愁好景亭前月宜休苑内秋有田皆种秫无竹不当楼枫落思吴下梅开忆陇头明年花发处一醉破春愁  

水南绛帐和鹤洲主人韵  

故老传经日诸生立雪时缾香人送酒门响客催诗白髪经秋短青灯坐夜迟河汾有遗稿读罢一兴思  

寄周鹤洲太守  

风雨越江边邮亭对夜眠乡心孤岛逈客梦一灯悬论旧怀他日谈诗记徃年离魂将别梦几度到临川村居掩薜萝歳月易蹉跎五马经年别孤舟几日过雀声喧白昼鸥梦落清波谁在黄堂上同听五袴歌琴尊度歳华清兴浩无涯野寺多逢竹江村少见花沙浮惊立鹘池小聚鸣蛙欲向金门去云山路转赊未去畊南亩先来卧北窗诗清秋入寺酒渴夜临江云树思千里烟霞滞一邦离心将欲写安得笔如杠江乡无旧业霄汉有新知身病仍躭酒家贫易废诗梅开人别久书寄雁来迟寂莫江楼上孤怀动逺思  

寄姑苏刘钦谟史馆  

倦翮已投林清风醒醉吟江沙粘野艇楼月照秋琴泉石盟方固朝廷恩更深何时得乗兴移棹过山隂  

送吴使君服阕之京  

栁色映离筵春隂咽管弦孤琴曽入蜀双斾早朝天老有匡时防贫无负郭田隐之流泽逺重见咏贪泉离亭对绮筵把酒听鸣弦路转桥妨马江浮水接天渔村晴晒网畬火暖烧田只为苍生出无心问酒泉  

题羲之墨沼圗  

风流晋右军千古播清芬羽客鸣寒磬幽人坐白云鸥波生笔阵墨沼乱鵞羣却笑曽书破羊欣白练裠  

闲居写怀  

独赏寒芳老红花意懒簪世途轻白髪交态重黄金谁着谢公屐来听叔夜琴乗春寻酒伴临水涤烦襟  

江流天地外山色有无中  

林亭闲寄傲极目浩无边山敛云藏树江浮水接天征鸿归楚塞斜日下襄川留得山翁醉清风几百年  

凝秀轩为新安人作  

地接古新安人闲乐考槃溪声当坐听秋色卷帘看小迳留残霭遥峰生暮寒扁舟防乗兴应与结诗坛  

市楼春眺  

危楼逼星斗帯郭亦山林雨歇晚峰浄湖平春水深落花増感慨明月忆登临欲读髙人传尘埃满素琴  

西墅看云  

清晓临西墅白云生逺峰浓隂遮迳竹轻霭落庭松帯雨随孤艇穿林翳晚钟倚栏人不见清絶听鸣蛩  

和卓徳新韵  

雨歇晚峰浄桥平秋水深宾鸿江上字杨栁笛中音对菊须倾酒思山欲借琴故人重聚首为我细论心  

送陈生之博罗省亲  

为客经漳浦寕亲入博罗地蒸花木异峰断水田多彩服乗春着新诗对月哦先贤有遗迹珎重拜东坡  

## 石仓历代诗选卷四百四十四  

明　曹学佺　编  

明诗次集七十八  

李叔玊  

题畵竹  

君家碧疏见清影别是一叚淇园秋何人笔底得天趣云是东吴夏瑞州瑞州胸中竹如箦一枝一叶良可惜却笑萧郎技痒时手战眼昬头雪白兴来雷从地中出万箨须防起苍壁翩迁彩凤羽欲堕偃蹇青虬势安敌仙郎何以得此幅邀我题诗记眞迹醉后操觚一挥洒不让王维有声畵公余坐对夜深时明月清风不论价  

草庭卷为嘉兴周生题  

一室穷年究六经春来芳草满闲庭暖随霁月侵空翠晴转光风拂幔青酒趣每同生意好诗怀曽逐梦魂醒濓溪鼻祖相传后千载云仍绍徳馨  

东岚秋思为江田谢家题  

东岚别是一人寰烟水苍茫岛屿间猿啸空林朝雾薄鸿归断渚夕阳残渔人尚识桃源路樵子还寻石室山桑梓别来今已拱不知辽鹤防时还  

题爱闲卷  

羡子中年即爱闲了然荣辱不相干休官彭泽思陶令载妓东山忆谢安坐久白云生半榻睡醒红日上三竿蹇余賸有烟霞想自愧功名脱屣难  

送陈永祥之恵州太守  

棘寺祥刑属老成至今舆论诵持平旧时倾葢投交好此日分符沐宠荣鸣佩晓辞防凤阙扬帆秋度五羊城知君志操怀清白一幅氷绡赠逺行  

淮隂漂母墓  

古墓荒芜何处寻青山隠隠带淮隂当年不进王孙食此日谁知漂母心芳草断碑秋寂寂斜阳低树晚沈沈登临一奠怀今古醉倚西风动越吟  

六平山  

九日秋髙日尚炎六平山水耸遐瞻喜兹洛社賔朋集爱此林泉吏隠兼濯热忽临东涧曲登髙直造首山巅菊花灿烂盈头挿蓁莽离披褁手拈张旭三杯闻大笑太邱羣子奋防髯广文磊落襟怀爽学士风流酒令严石鼎聨诗茶共啜瓦炉煎酒火频添不须公子调氷水安得佳人露玊纎鹤唳千嵓秋雾薄松号万壑晩风恬樽前丹桂飘金粟石上苍藤挂素蟾此防明年谁最健胜游今日我何厌从教月色随人影不觉凉颷堕防襜记取六平同赏处老夫应合诵陶潜  

附陈钧【`字徳衡闽县人成化中嵗贡训导有蔗轩集`】  

送罗殿元伦复京  

朝擢龙头第一人除书夕捧下南闽荆州幸识非常士宣室翻思放逐臣视草每寻宫烛夜看花重醉御林春祗今要路无榛棘长策君门自在陈  

友人郑锵客久不归却寄  

逺游欣抚一张琴曲尽宁无百感侵白髪倚闾慈母泪华笺择句故人心幽寻不必题凡鸟卧病犹能赋上林明日柴闗谁复扫莫教天外叹秋深  

过九鲤湖即景  

草色行亭径路賖数声啼鸟旧烟霞千山杂出云边树一水长生涧底花石鼎丹成犹伏火瑶台人去不思家寻眞幸借天风便何异当年汉使槎  

明妃出塞  

淡扫蛾眉出九重徘徊马上顾飞鸿月賖金屋繁华外雪满氊庐朔漠中若使稽图刑畵士何如申法戮元戎黄云青冢空埋玊终古香魂返故宫  

呈陈献章先生  

洙泗源流一东若为山斗仰文宗写怀每见倾三峡飞梦空传到九重老去无心嗟失马生来有志慕乘龙圣贤物色浮云外何事当年禄万钟  

挽李忠先生  

蚤折天香觐九重一官遥拜赴黉宫江城惯识冯唐面俎豆难收李广功白社无期延酒圣青襟有恨失文雄屋梁月落怀人处不见魂来枫雪中  

逢中别李景和  

客邸相逢不尽欢倥偬别我壮心寒可无鱼水应难比纵有莺花也倦看廿载刘蕡犹下第三湘贾谊未还官丈夫本是刚肠者对此呻吟泪已弹  

送李景和改任防州  

人生飘忽百年间此别闻歌思漫我顾一身如在客君当万里独之官行期不计巴山逺归梦何妨蜀道难纵有猿啼嘲宦况更无清泪滴栏干  

夜宿平逺台有怀徳海上人  

郑谷诗台旷赏音逺公台上复追寻当年假馆花同醉此日敲门竹共吟风细炉烟浮下界月明经梵出丛林虎溪别后登临少云水怀人隔古今  

感今伤古为故人郑汝实作  

世事浮沈与屈伸英雄防见困风尘汉灰零落中山裔宋鼎流移瘴海濵天道无知长吉夭人心有恨孟郊贫停云缅想行藏处劒倚南桴看北辰  

题林克韶巢云亭  

阿谁飞搆号巢云云防幽栖趣不羣际晚钩帘来缥缈乘时排闼见氤氲江南有句应思我陇上无言可赠君对景豁然成一啸天光缭绕此中分  

怀归  

无情嵗月去如流眼底蹉跎两鬓秋不是冯唐元易老祗縁宋玊独多愁思家旧业如江燕结社初心似海鸥明日长歌云外笠五湖添个钓鱼舟  

慰友人赵希实  

才骑竹马逐儿曹转眼相逢总二毛顾我不才慙袜线嗟君长病卧蓬蒿曽投月下陈遵辖枉忆霜前范叔袍防度倚楼天外望桐江惟有客星髙  

钓台怀古  

古台斜瞰大江湄髙节清风一钓丝劒气若依龙去久玺书应怪凤来迟狂奴故态君能识诸将中兴我不知囬首英雄西汉士韩彭何事使人疑  

谢祭酒林亨大寄书  

身恩浑未报涓埃便把丹心变死灰三径秋容今在菊六桥寒思独闗梅鄙夫自是贪佳遯明主何曽弃不才霄汉故人犹有意逺凭鸿雁寄书来  

与李景和叙情  

每因风景负幽期聊折寒梅寄一枝吴下阿防非旧日郢中髙曲即当时聼鸡走马君须努附凤攀龙我不知若使烟霞换台阁孟郊韩愈自相随  

咸阳怀古  

六王图像旧山河万里经营政自苛牧马健儿南下少闻鸡秦卒北行多防恬事业知何在贾谊文章信不磨撚指光隂才二世沛人中唱大风歌  

偕诸弟登方山  

笑入方岩翠几重恵连羣从蹑行踪平临怪石乘奔马俯视长江见跃龙花老仙源青嶂合草深樵径白云封兴阑酒醒黄昏近犹在蓬莱第一  

天顺改元  

八銮乘防返南轩重沐恩光贺纪元周室山河归正统郭隣风雨鎻流言青宫已见祥霓集紫语犹闻大业存慷慨不须歌玊树太平还奏旧云门  

寄嘲李苏州廷美  

十里榕隂緑野堂白眉青眼着腰黄登龙意气谁同辙倚马才华独擅场酒胜啜残杯月小诗豪吟破镜天长当年试问凭何物恼乱苏州刺史肠  

送周勉仁司训考满之京  

十年萍梗各西东故里今朝喜再逢晓日有盘堆苜蓿秋江无树怨芙容君门奏最文偏重客路看花酒正醲愧我若逢知已问为言吟苦鬓蓬松  

林景清【`连江人有竹小槁`】  

送髙孔明贡元朝京  

大明啓文运奎光烛寰区六经脩治教四海宗唐虞英才育庠序科贡惟两途嵗时重遴选济济登天衢伟哉髙夫子世业称名儒穷经务深造秉志怀逺图场屋屡弗利乌兎惊奔趋楚山隠良璞沧海遗明珠秋来忽充贡别我游皇都孤舟舣江曲情深倒玊壶苹花弄秋水霜叶飒髙梧执袂忍分手感时心转孤去去勿淹滞金门曵长裾  

往山东独宿城东驿适中秋见月不寐有怀赋此  

丈夫四方志髙逺当自期四十尚未遇我生将何为此身类萍梗飘飘随所之去年当此夕莆阳叹别离今年况在客又值中秋时明月不我弃万里长相随碧落浄如洗清光满无亏幽怀触佳景技痒谁能医恨无知音者酌我碧玊巵就寝苦不寐起歩当前墀凉风湿我巾金风吹我衣徙倚恣瞻翫徘徊动遐思亲闱隔山海清樽知共谁柏台忆良契对此争光辉仙舟有同侣买醉情怡怡独我抱孤闷劳劳客天涯问月月不答随云向西驰  

临清登舟懐故乡诸碁防  

秋光忽已半暗蛩作寒声堤栁渐落叶风露涌凄清客怀易成感迢迢故乡情城东有别墅朝夕聚羣英手谈复觞咏絶无尘虑生愧我独何为劳劳苦浮名孤舟烟水上逺道恒心惊  

上祭酒邱先生  

生本凡庸子家居闽海涯少小颇知觉向善心孜孜长大事儒业执经游泮池窃廪逾十载五科皆见遗年嵗苦相迫发身无他岐慈母早弃背严翁霜鬓垂显扬失初志惊惕徒嗟咨池鱼不自化笼鸟将安飞鳞羽纵脩饬违时深见讥偶尔遇恩诏输粟来京畿怀赧苦不避养禄图孝思幸得桥门路拜瞻我宗师造就防至教闻见増新知满拟策驽钝于时当脱羁讵意蹈前辙所谋转乖违行取限名次三年尚无期迢迢八千路家山音信稀归计既弗遂行囊亦无资滥叨糊口计数子来相依深冬忽抱病请借求良医适遇行禁罚谬坐违严规诚恪莫自愬顽梗混同归旧馆不久复生徒各分离日给仰无助寸心恒自持此情不得已卧地干霜威笞辱固自取迫切还可推岂不深揣量叩叩陈苦词班门众所畏操斧非所宜但谓师弟子恩义兼有之情或信可悯往过宁复追雷霆虽震击雨露多沾濡我师体天者愿言鉴愚痴  

美人图  

晓院沈沈春昼长曲栏风暖锦屏香碧纱前罢梳洗金莲缓蹴防鸳鸯小娃展图供玩毕对语雕牀情自适灵鹊枝头报喜声摽梅正是花生实  

题余千兵梅花图  

将门豪客城东住手植梅花三五树为爱寒香戸鎭开坐对梅花日成趣风流太守为写眞老手笔精妙入神半幅溪藤夺造化枝南枝北争先春花如缀玊柯如铁标格由来自髙洁髣髴西湖起朔风满林琼树飘晴雪豪客幽情谁得知对花看畵两相宜昨朝留我花下酌濡毫索取题新诗  

梅竹图为刘锦衣乃弟题  

金台有客簪缨族和气裒然清可掬殷勤擕轴过我门索取长篇赋梅竹致和老手妙入神襟怀磊落出风尘扁舟曽度渭川曲寻芳重过西湖濵于时隆寒朔风冽万木千花尽摧折惟余梅竹抱贞姿抚景吟看总竒絶恍若骊龙一夜喷万珠又如素鸾奋翼凌空虚雪霁暗香浮馥郁月明清影弄扶疎君不见林和靖隠居不受公家聘放鹤西湖日赋诗只与梅花乐情性又不见王子猷平生爱竹无已时吴中士夫有佳景肩舆不问直造之梅竹于人有如此凡卉纷纷何足拟无怪云泉老致和归来写入吴缣里潘君持赠托意深也知友道重千金他日披图逺相忆还期仝保嵗寒心  

疎花待月图为王宗式题  

隂云蔽天天作雪朔风卷地地欲裂园林百卉尽凋零惟有梅花逞孤絶根盘大地老如龙柯饱风霜劲于铁南枝向暖先漏春北枝禁寒犹待月月光未出花未开月与梅花暗相结花神问月何迟迟月道隂云久蔽之云开月出花始放月照花神光陆离暗香飘拂天风度疎影横斜暎戸对月看花酌钜觞他日寻盟不相负  

牧羊图  

山南碧坡春草香山下合流春水长杨栁风前气萧爽原是田家出牧场牧儿放牛依水草坐石眠云情自好偷闲学得弄山禽夕阳在山牛亦饱隔崦茅檐旧世居朝出烟村暮返闾牛尾何须防田火牛角何曽挂汉书簑衣箬笠红尘表万事忘机心不扰明日公田布谷催一犂耕趂南村晓  

题龙  

春雷一夜天池震七泽蒙蒙烟雨暝数声惊起卧潭龙怒卷银涛飞万仞黒云影里露竒形鳞甲错落光纵横须鬐奋张耸头角烱烱射海防瞳明伊谁老手妙无敌夺得天机归笔力所翁之后岂无传只恐惊愁山鬼泣龙兮龙兮眞有神须防变化随屈伸何当吸尽沧海水徧泽枮槁皆囘春  

题虎  

壮哉负猛气元文连旧斑防睛夹明镜据地当南山南山百兽不敢出逺近闻风心胆栗空林巡绕张雄威掉尾磨牙如待食一声长啸慑万夫松梢灵鹊惊相呼飞云谷口日将暮大风飒飒吹黄芦吁嗟恶性本可怕人有善心当感化君不见刘琨牧伯异政多负子曽看逺渡河  

题煮雪卷  

元防凛冽风气刚同云蔽野天无光漫空栁絮乱飞舞大地一色琼瑶妆先生臞然坐茅屋左有图书右笔牀竹炉石鼎烧榾柮须防取雪烹成汤武夷游子多相识龙芽雀舌随意将陶家近可说风味党尉不必夸羔羊一啜能令睡魔走再啜齿颊生余香三啜搜枯句已就澹然意趣偏悠长翻忆天厨大嚼者经年戸素何所偿安得相从语清絶一洗纷纷腥秽肠  

题杨金吾忠夫湖隂梦卷  

墨花仙吏当少年时常为湖隂游而得仙楼梦觉而异之形诸诗歌葢以纪胜游之奇事也仙吏平生性不覊有才思凡海内名山大川骚人墨士必欲与之神防心得然后已故其经历之处山灵水秀仙气相符而梦寐每相感焉昔揭曼硕放舟江上有盘塘之遇林子羽载酒登山有瑶华之梦二君纪实诗文尚载简册此皆二君未遇时所有者厥后曼硕名登玉堂子羽位列粉署岂非山川灵秀之神之先知耶噫以仙吏昔日未仕有仙楼之梦今日既仕有名价之隆他日爵位崇髙骎骎未已较诸二君之事业其亦异世而同风者欤予因览其所作为识其事且用续貂于左方  

墨花仙吏江东彦蕴借风流岂多见琴鹤相随一叶舟名山大川览将徧湖隂形胜天下竒云帆过此多新诗山川神欲与之防忽作美人来梦思含羞故向东风立髣髴花前旧相识蛾眉半扫横春山星眸两防凝秋碧两娃前导门径幽美人擕手登仙楼楼中图史盈几案一洗仙吏平生愁美人起通问仙吏情恍然须防侍儿列春宴八珍九鼎罗樽前一觞一咏欢无极恨莫挥戈留白日句句含情如有求酒阑更入凝香室雕牀绣褥飞凤皇锦衾寳枕聨鸳鸯美人细语知名久班马才华独擅场竒逢自古眞难得始信千金当一刻梦觉孤篷别有天乳鸦啼树东方白  

和卓怡秋琳井幽居韵  

识破浮荣早悠然恋故栖雨香花满坞苔破笋穿泥兀坐江天晩长歌山月低晓来値隣叟授简索新题卜筑尘市外风景最幽竒有子闲偏乐无官懒亦宜白云依渚静红日上迟试向林头望山光总是诗  

水口驿寄三山诸友  

一束琴书上使槎为承严命赴天涯九秋风露将寒早千里闗河去路賖驿舎逢人频送酒乡途笑我亦思家遥瞻云树防眸濶吟倚孤篷日又斜  

到京拜懒庵先生不遇寄诗山庄趣之  

十幅征帆破晓烟因过白下繋江船瞻依山斗情何限跋渉闗河路防千杯酒笑谈期再续人生防合苦难全悠悠多少胸中事写入新诗寄辋川  

归舟度姑苏驿  

姑苏南去望松陵才过长亭又短亭客舫笙歌闻断岸渔村灯火起寒汀归心逐逐云边鸟行迹漂漂水上萍闽路三千何日到推篷吟对晩山青  

送袁玉成畵史归莆  

胸中邱壑笔端移为客三山又许时夜雨不禁孤馆梦秋风偏起故园思交情锦轴诗千首送别阳闗酒满巵他日壷山相忆处岭梅毋惜寄南枝  

送施克礼游南都  

子长声价重璠璵又上仙舟入帝都千里多情怀故旧十年清梦忆江湖停云棃岭诗堪咏对月苏台酒易沾客邸相看风物好谩将归兴托莼鲈  

和魏竹溪秋后病起诗韵  

华屋沈沈覆緑隂柴门静掩碧苔深闲情卧聼南山雨清梦惊囬午夜砧酒熟可招隣叟醉功成不愧古人心传家留得兰亭墨闲向前教子临  

元夕台江赏灯  

散歩城南兴未厌太平风景蔼闾阎歌声笑语家家沸月色灯光处处兼玊烛春调元有自金吾夜禁不须严醉欹乌防东风软火树银花压四檐  

秋后夜起述怀  

暗数流光似掷梭平生事业愧蹉跎不堪卧病经旬久添得新愁万种多篱菊幽香才破蕚井梧凉叶乍辞柯扶笻试向前看强学吟翁一醉歌  

和髙太守放归诗韵  

百年功业喜能成便觉浮荣一羽轻秋舎重寻鸡黍约寒江新结鹭鸥盟菊松篱落归何早风雨波涛梦不惊独上髙城聊纵目青山天外暮云平  

东洲清隠卷  

薜萝门迳掩清风髙隠东洲有此公新甓常开留客醉旧书多积课儿攻东林牧散秋云外逺浦渔歌夕照中笑傲乾坤防眼濶好怀收拾入诗筒  

应例朝京辞学  

十载寒聼晓鸡每将黄卷对青藜独怜白髪犹无养谩道青云别有梯帝阙且沾新雨露桥门还理旧筌蹄祗今圣代多求骏未许驽骀价自低  

过兰溪即景  

重向兰江上畵船推篷抚景尚依然浮梁贴水如平地古塔凌空欲碍天白日催人驰逺道青山笑我负芳年明朝又过严滩下愧说争扬祖逖鞭  

十六晚度青川驿怀石宪使  

淮阳怆别已多时夙夜常怀命驾私素志乖违离膝下防躬牢落向天涯西风衰栁寒蝉咽落日荒村瘦马迟却忆霜台人似玊一樽何日话襟期  

十七夜宿苾村铺晓行  

千里寻盟度逺山人生防合许多难间闗道路惊秋暮索漠风沙起夜寒怀别此宵犹客邸相逢何日向台端月明茅店鸡声早仆从相催又据鞍  

至京与严尚寳话旧  

记得潼川从宦日相逢俱是少年时东风紫陌春游惯疎雨寒灯夜卧迟南北可堪相别恨穷通深愧负交期于今又是都门防心事惟应范叔知  

呈姜天官廷宪  

从宦当年此地游登龙喜逐识荆州江湖一别八千里京国重逢三十秋紫禁承恩偏浩荡寒刻志尚淹留相知亦有常何在但愧无才似马周  

送曽廷瑞还乡  

贤闗名籍喜相联忍向都门醉别筵驿路东风迎防斾楼头春水坐青天异乡景物归诗酒壮嵗功名在简编明到三山逢故旧细将覊况语灯前  

寄孔容妻弟  

城西别酒惜同斟转眼年光两度侵笑语防畨乡梦逺音书千里故情深闗心老父増头白唾手防官尚陆沈处世多愁应类子青灯都付短长吟  

京闱下第适遇重九感怀  

改辙观光上国游半生怀抱未能酬佳名此日为重九潦倒黄花又一秋旧史重温情恋恋白云遥望思悠悠空斋昼静如年永四壁寒蛩送旧愁  

斫桂曽将大斧磨云深何处覔枝柯登楼有赋悲王粲抱璞无人识卞和南国征鸿通信杳异乡风景入愁多髙堂翘首闽天外从此应添两鬓皤  

门掩西风下第时偏惊物候感睽离雁知秋信归何早人比黄花发更迟谩道不才当宁弃都縁薄命主司遗玊堂退食开清宴孤负灯前预贺诗  

臈月朔日大雪次林上人韵  

深冬一夜六花飞晓气冲寒酒力防野马漫空同白战仙禽何处认巢归皑皑冬日埋周道片片随风上客衣莫讶南僵卧久从来车马到门稀  

呈莆田林秋官待用  

秋台袍笏际明时防学功夫肯自疑白日妖狐正当道朝阳彩凤独鸣岐忘身苦为苍生计特诏还防圣主知天北天南云树渺相逢今日慰相思  

题王用虔乃尊西畊卷  

望望云荘接浍川谋生事业只依然披残谷口一簑雨畊破村西三畆烟隣叟请期迎社日野人怀恵说丰年南阳莘野遗风逺千古芳名可并传  

望兰亭  

地逈亭孤烟树苍登临未遂笑空□茂林南望依然竹曲水东流不复觞一代人豪还说晋千金墨迹已归唐乾坤俯仰成今古惟有残碑卧夕阳  

久雨感怀  

舟度山隂值早春淹留道院忽经旬江湖自愧离家久风雨谁能过我频杨栁含情撩别思子规饶舌劝归人直须便整行装去南望云山是八闽  

舟次黄叶村山水泛涨  

拍拍溪流涨水痕小舟难度泊荒村酒家不许人賖饮风雨潇潇紧闭门  

过铅山途中即景  

踈篱茅屋傍青山竹映梅花雪未残安得吴绫裁八尺倩人移入畵图看  

题金丝狗  

黄耳金毛耀两睛附书曽报主人情太平篱落长年静不向花村吠月明  

二月望日从鎭守绣衣游鼔山  

着屐寻幽到上方遐心肯向暂时忘白云飞处千山隔东望连川是故乡  

其二  

坐阅江山防此亭天风拂面酒防醒长空一望春无际落日千鸟外青  

寄苏州李郡伯蓝别驾樊节推  

同乡交好复同官嘉防如斯自古难退食黄堂作闽语苏台明月醉中看  

城南别业为杨挥使题  

虚亭临水八开旋切金鳞荐酒杯半醉半醒随偃卧藕花风细枕边来  

题扇面鹌鹑  

秋入郊原粟正肥山禽成队啄斜晖争雄莫向雕笼鬬零落西风百结衣  

寄大义陈野航  

明月光洄水底天野航常傍荻花前山翁吟罢如泥醉一枕江风自在眠  

十载交游托故知登堂防度醉题诗琅昨夜中天月照我清光减旧时  

寄陈徳符  

野有腴田槖有金更无尘事挂闲心日髙三丈眠初起山鸟隔林啼正深  

题渊明像  

南山秋色满东篱彭泽归家鬓未丝白酒黄花聊自足扶笻絶胜折腰时  

林景清号竹连江人籍府庠食廪饩五试不第援例入太学成化间授湖广兴国州判官雅善草书吾乡自永乐中王太史孟扬工于八法继孟扬者竹也少年游金陵与名妓邵玊香狎赋有一清轩诗多艳词情语手书一卷向藏余家谢在杭喜其风流韵致字法精工从余索去陈汝翔采其诗于晋安逸志而先生全藁无从得也忆予少时有老学究持先生手藁欲售之先君因其索价髙未之购历三十余年偶与友人倪柯古谈及柯古乃寻学究而购之重加装潢诗虽未甚竒警而书法之妙不减吴兴予乃选其雅驯者録为一帙以见先生之髙标逸韵未泯于今也天啓三年夏日后学徐敬题  

右李梅庵陈蔗轩林竹三君皆予郡人亦同时也梅庵蔗轩诗不多见兴公孙茂才噐之于鸣春防响内手録数十篇竹则有全集兴公既裒选之予再加删润合为一帙庶见阐幽之意云能始氏  

## 石仓历代诗选卷四百四十五  

明　曹学佺　编  

明诗次集七十九  

李廷美  

崇明踏灾行  

东明海外崇明沙天造地设诚堪夸由唐武徳及昭代星罗碁布俱人家膏腴万顷平如掌菽麦禾麻任生长农夫四序庆有秋戍卒频年乐无恙客船渔舫千百艘波涛出没如游鼇乡氓喜有鱼塩利县令浑无案牍劳春风一动隂云扫桃李村村照人好帅阃供储不后期京师贡赋常输早民安物阜九百年天意胡为忽变迁龙争鲸鬬西湾外螭舞蛟潜北渚边长堤巨堑环阡陌日就崩頽漫通塞咸潮几度到城壕怪物鲜生食禾麦以兹年嵗屡不丰十室比连九室空渔郎罢网悲残月估客停帆怨逆风征徭逋负相追逐穷乡徧是逃亡屋逃亡自弃还自伤半在江南半江北萧萧故垒荻芦秋萋萋荒冢蒿莱稠大家门外埋青草古寺基前泛白鸥我来观风长太息历向人间访陈迹擕锄荷篠行且惊戴白垂髫走且泣肩舆逡巡三日程满目凄凉不断情庸医莫疗膏肓疾拙妇难调藜蕨羮暮归黙黙无竒策孤烛荧荧带愁色湘灵饮恨金徽絶羽客怀仙洞箫歇狂来撃碎瑚枝陈怀欲防天翁知女娲头颅可汗血神禹手足须胼胝乃知造化有常理隂阳消长旋终始山川流峙性本然沧海桑田戏人耳  

送杨维新归四明省亲  

我昔隠居白云边耳闻学士杨大年比来偶尔识丰采岿然如睹蓬壶仙云霄籍籍纷簪组学士才华独竒古史笔浑雄司马迁词源浩瀚唐韩愈十年坐对玊堂春九重眷顾应殊伦大羮未试调和手陈情暂乞归宁亲都城八月秋风早浮云卷尽天如扫拜宠初辞五凤楼香车便出长安道大通桥头流水香槐隂细细槐花黄临岐酌酒一为别兴发不辞归路长畵船锦防波千顷客散风恬醉初醒两岸斜阳万里情半江斜日孤帆影行行遥指浙东城天际逶迤不断青苏台月色吟边见鄞水潮声梦里聼倚门慈母头如雪宫锦新衣懒不着元暐登堂夙愿偿曽参调膳离忧歇故山依旧故人踈吊古登髙思有余重门日暖髙轩屦曲巷频廻长者车一时游乐未知极转头便见梅花白海味虽甘久佳人文星长照东归客吾皇图治初励精瓦缶毁弃黄钟鸣先生欲副苍生望移孝为忠是别情  

送何廷秀之任福建  

我闻先生未出仕丹凤之雏骥之子腹中经史五岳云笔下词源三峡水早探月窟攀天香春官典礼列帝防金玊持心槿荼节文绣为服虀塩肠年来移典秋台狱朗然一朶光明烛平反人疑张释之果断时称包孝肃纷纷势利鸿毛轻公余半榻和风生小轩可比石渠富空庭不减玊堂清狂澜百折东下疾砥柱中流山屹立三公八俊少相知五侯七贵谁能识天官冢宰新拜麻鉴衡一举怜才华荐书三上沐俞允欢动吾闽亿万家凤池日暖雨初歇绯袍金带辞丹阙匹马驱驰蓟北尘孤舟荡漾淮南月吾闽僻在天南边海濵邹鲁旧相传士有恒心贾有积女勤蚕织男勤田忆从草防相荼毒穷乡半是逃亡屋野树风凋柯叶枯水田隄溃蒿莱没天门万里天不知复有苛政如茧丝金珰赫赫益响震玊壶凛凛连颠危我曹滥厠衣冠列闽水闽山久离别逢人偶说故乡情顿觉愁怀心内热先生于我最相亲此行百责难重陈致君尧舜平生志务令八部皆阳春  

送赵进士瑶还泉州  

识子何不早见子即倾倒朝来江上送客归欲行未行心草草子行逸思何飘飘神仙气爽金玊标去年曽占鳌头选平地走马如丹霄今年召对五云里万言一献天顔喜此行深荷圣恩饶人生际遇曽无防都门三月丽人天软红娇紫争春妍晴云重绕蓟北树暖风独送江南船孤帆渺渺带残日一雁斜飞去无迹倚篷翻忆新交游回首金台犹只尺到家想及红蕖香四方观者如堵墙固不学相如之归蜀季子之还乡亦不学闭门脱尘俗旧书更把殷勤读明年有诏征还朝早束行装献荆玉  

送郑大经教授顺徳为彭凤仪作  

京师三月春煕熙杏花未落杨花飞紫陌红尘扑人靣何堪与客相别离念君与我共乡县沦交自昔忘贫贱十年泮水对床眠万里云霄同鹗荐一从看罢上林春宦海奔波各致身匡衡抗疏精神倦刘向传经事业新年华冉冉同流水每得君书悲复喜朅来邂逅未成欢又见青氊逐行李望中何处是邢台百雉层城亦壮哉磁川树色云边见漳水山光天际开怜君此去头尚黒馆下诸生眉半白栋梁榱桷不自成楩楠梓杞维君择太邱侍御我所知年来督学共称宜鹭车到日重抡秀定叹英贤异昔时  

荣夀堂为刘用行二亲题  

人生无百年光隂如反掌得意功名鲜有终无情白髪偏能长何如刘氏美防亲伯鸾徳曜堪比伦荷衣蕙带非忤俗裠布荆钗不为贫穷居宴坐长相守朝看云山暮杯酒鹿车不挽阶下霜麦舟每繋门前栁膝间产有六凤雏翩翩文采行相呼珍羞晓侍几筵立彩服日向庭闱趋个中一人眉最白青年来作金门客三载秋台冻壑氷一防丹心古厓柏圣皇致理优臣工敦本劝者行受封奎章宸翰绕紫凤金函象轴回飞龙早朝勅下麒麟殿一道恩光到乡县翠壁红泉鹤饮干碧墅香泥鹿行徧内江百里俱腾欢出门一笑天地寛隣媪共看新宠妇邑人齐拜老秋官华堂初搆东溪左四靣清幽多【`阙`】可隙地都栽碧色桃闲田尽种金光草世间甲子空悠悠星辰右转水东流愿得长绳千万丈繋住西飞红日头  

题林叔北壁上飞鸣宿食芦雁  

寒塘九月风萧索莲花落尽芦花白弟兄相聚最多情同向塘中恋秋色长空千里云雾收安巢各有稻梁谋飞鸣宿食且适意切莫离羣过别洲  

夀林母太安人  

碧桃香萱草緑髙堂宴坐人如玊紫霞满酌黄金巵羽衣缓舞霓裳曲天涯游子新归来白头一见心顔开乌纱视膳登元暐彩服承欢戏老莱自言蔗境日西薄眼看三凤巢阿阁君恩荡荡髙云天祖泽绵绵重山岳桑田沧海防回春王母麻姑即世人纵然地上多鹤那似家中有凤麟  

送杨士伟佶充贡赴南畿秋闱  

君年十五二十时雄词徤笔人共推功名失意等闲过不随曲学争奔驰春风吹起冲霄翼承恩赐对金銮掖纵横礼乐三千言铺张王道皆忠赤客防我正忘情书来又向金陵行一尊緑酒沙头别满路青云足下生金陵太学人如蚁试问如君能有几大手须呈五凤楼强弓拟发穿杨技扩斋夫子是吾师别后蹉跎复嵗余相逢为问平安否莫咎疎慵少寄书  

耆英防【`正统丁夘冋年谢琚王克复龚福潘岳四人`】  

四人三百一十嵗昔日同年今日防少宰堂中张绮筵风光逈出尘埃外两两歌童宫様妆明眸皓齿声相配美酒香茶雨露清竒花异卉烟霞蔼座中有客称病夫濶论髙谈恣忘愧醉来环坐空庭中碧天为幕云为葢侍童初进玊脂酥宰夫复荐金鳞脍共言游乐终此宵莫向樽前嗟老大君不见裴度投老归东都堂开緑野名犹在又不见疏广还家乐赐金只忧孙子生骄怠何如留此方寸田不种桑麻惟种艾  

又  

四人三百一十嵗相知始为鹿鸣防后来仕路各飞腾半在朝中半江外金犀横带谢与王事业功名两相配龚潘白首尚为郎胸襟洒落春云蔼伟哉英达四老成用舎行藏总无愧防中同游更五人惟我庸愚荷遮葢朅来宴防少宰堂百味珍羞杂莼脍酒行随量坐序年不偏致身官小大古选新诗首首赓清风明月时时在圣恩如海长自深归来岂为宦成怠祗今居处贵养心箧中那用三年艾  

游平逺台  

二十余年泛海萍古台名胜始重登身如方外逃虚子心似人间有髪僧雁带寒来红入叶梅惊秋老緑侵藤日斜酒尽山门晚千树松涛泻佛灯  

乌石山  

乌石蜿蜒势若龙中叠出玊芙蓉四围緑绕城边水几防青来江上宋主防尘留断刻唐儒骂贼有遗踪酒阑未尽登临兴僧在翠防敲暮钟  

又和韵  

赏春聨骑到南山纳纳乾坤指顾间古碣有文挥藓看仙岩无路倚萝攀钓龙台下千艘集演武场中万马闲自是圣朝多雨露白头饶许挂冠还  

乙夘元夕感怀  

满城灯火杂笙歌老病其如好景何愁逐肠回偏作阵泪从心落欲成河风飘香去笼花坞月射来照茧窝自笑平生最潇洒不堪今夜寂寥多  

哭李和之  

少小交游到白头忽闻哀讣泪滂流孟郊不副韩公望李白空贻杜甫愁经学一函传菽粟诗歌千古戞琳璆伤心何处尤堪痛旅榇迢迢向首邱  

送林世増之春闱  

郭隗台前信使还便携书劒出闽山济时功业尊周召经世文章在孔顔杏苑探花三月里枫宸献玉寸隂间京华若问侗庵老万顷云头一鹤闲  

送许纯嘏之春闱  

英妙才华誉四驰秋风鹗荐上京师太冲久有三都赋韩愈今无二鸟词天下名山游覧日道傍幽迹和吟时浮云富贵何须问要使香名勒鼎彛  

李廷仪【`字鸣鳯号质庵宏治三年进士廷美之弟`】  

春晓词  

繁花落尽莺声老汀洲緑徧王孙草百尺游丝拂地轻一炉沈水披香早长门深闭金鎻合小殿清幽玊堦扫遥见朱衣小队来隔花低唱风光好  

春夜词  

檐銕铿风春梦醒紫绫缩脱氷肌冷瀼瀼玊露下空堦半月弄庭花影含颦起视牛女星春山黛簇秋波凝防干倚徧不成寐凄凉何处辀声  

醉歌赠王时彦之京  

功名乐少年栖迟淹老丑世事难重陈且饮杯中酒灯前快意漫髙歌时下朱顔岂常有劝君痛饮君莫辞秋风落尽章台栁古来贤达多不偶腰间寳劒作龙吼不用闲嗔里闬儿彼识吾曹是谁否君已醉我未醒起看东方明未明摩娑两眼别君去酒徒谁复长安市  

醉渔图  

短簑宿雨晞残湿一竿深坐矶头石卷纶归去踏莎堤笠影斜翻半山日红杏桥边有酒家将鱼换酒不须賖醉倒竹根呼不醒梦魂随月入芦花  

枯木竹石  

渴龙饮海海水枯棱撑怪石云模糊娲皇不用补天漏长留对此瑚株瑚十丈挿云表气势髙压扶桑晓昼长清气寒欲凝一天凉思秋防防须防凤鸟西飞去九疑对面何青青  

何处难忘酒  

何处难忘酒寒衾梦觉时青铜欺短髪黄菊候归期翘首怀千里论心乏故知此时无一盏何以慰遐私  

登虎邱  

山寺遥闻白虎蹲望中烟树小江村台游麋鹿歌声尽土蚀雌雄劒气存覇业已销无限恨吴宫空吊未归魂凭髙向晩孤吟处凉月疎钟隔水闻  

早朝  

银钥春开虎豹关万方拜舞玊银河露湿金茎柱寳炬光揺玊笋班风落钧天门左角云扶帝座殿中间欲知盛世无为意退食夔龙纳諌还  

招寳山  

乱历历送秋烟翠岛如螺海上连重译南来逢盛世逝波东注惜流年昔传方士求仙去今见将军奏凯旋絶顶天风发长啸大鹏西繋水如天  

舟中病起  

短栏孤艇倚中流历历江山拭逺眸溪影翠揺堤畔栁波光晴拥驿边楼宦途故旧多青眼尘世功名尽白头篷底才怜宁寝夜又飞清梦绕皇州  

过浄居寺  

淅淅西风着敝裘浄居长日水云幽百年底事空啼鸟几处寒林自送秋白虎绕关山北拱青龙夹道水东流肩舆南下重回首身在蓬山最上头  

杨恒叔山堂聼雨限韵  

昨夜毕星吾已占朝来雨气映须髯不劳行蚁先移穴且聼鸣鸠故傍帘满地星红风片委半池鸭緑夜痕添偶来一聚逢三益无限余波醉里沾  

九日锡宴次韵  

隠隠钟声出景阳传宣锡宴近清光茰觞共祝无疆夀金鼎频薫百和香内史分糕夸令节诸畨入贡自遐方鹿鸣天寳赓歌徧撃筑何须说汉王  

送陈骏之雷州教  

潞浒长歌泊小旋收红叶煮霜螯雷庠今喜君来重海国休云路去劳官舎緑屯椰叶暝讲堂红映荔枝髙天边作宦怜吾老愁入乡园首重搔  

送人还莆  

帝里逢春栁可攀黄尘千丈拂衣还一官莫道是何物万事不如归故山黄菊喜迎髙士醉白鸥今傍主人闲木兰陂上应相待钓艇夷犹水一湾  

寳坻道中  

疋马萧萧踏软沙官亭驻马夕阳斜帝城回首三百里民瘼关心几万家古巷夜深无吠犬新垣月落有啼鸦此行莫叹瞻依逺几度羮墙见舜华  

公出南康留别诸广文  

悠悠征斾拥前驺山馆清虚且暂休公事已拚三日了广文仍喜一樽留井边梧叶新凋雨天上星河淡泻秋明发溪头叹分手离离芳草满汀洲  

怀聂三尹  

堂堂嵗月去骎骎才见红芳又緑隂春草天涯孤客恨暮云江上故人心蝇蜗名利年来淡湖海交情老愈深欲整焦桐歌古调半帘疎雨漏声沈  

午饭琉璃寺次韵  

沙路逶迤东复南午隂僧寺驻羸骖黄韰淡饭随时饱土俗民情到处谙西峤迎眸青霭霭晩风吹鬓影毶毶驿亭一夜萧萧雨宦况离怀两不堪  

祀张曲江祠  

芙蓉叠叠拥梅关霜落枫林色正斑马向云中驰鸟道人从海上见仙山平时信史歆贤相今日雄祠拜古顔千载英魂招不返悲歌空踏乱云还  

村居散歩  

杖藜徐歩意逍遥望里风烟事事饶偶遇腴田思种术闲经断涧欲营桥农家傍竹门深掩古庙依山字半销何处晩风吹古调太平村落醉归樵  

偶成  

秋隂漠漠掩重门寳鸭香消火尚温南雁不传沙漠信满庭衰草自黄昏  

昭君引  

晓承明诏别金銮上马啼红玊颊寒寄语髙坛休拜将空凭粉黛博麄安  

眠竹迳  

小迳疎疎竹几竿春风披拂长琅玕日长试展湘纹卧一枕苍云入梦寒  

畵竹  

琼花冻勒苍龙骨法水低淋彩凤翎愁絶英皇浑不语九疑相对数青  

春隂  

十日春无一日晴玊阶芳草傍愁生筚门静掩飞红乱聼尽流莺自在声  

濯陇图  

濯陇雨晴春水生人人驱犊陇头耕太平不在笙歌里只聼前村打稻声  

山中酒熟  

松花酒熟菊花期野老门开对石矶便唤邻翁相对饮一帘疎雨看霏霏  

送王典史  

云边驿路天低树篷底寒声雁报秋记取西风送君处离离蘅杜满芳洲  

青郊归牧  

庶草敷荣翠满墟夕阳归牧雨晴初清时只唱升平曲牛角何心挂汉书  

寄李天瑞  

花隂寂寂漏沈沈孤馆残灯别恨深遥忆去年寒食后满天风雨夜同衾  

送春  

留春无计奈春何满地莺声緑树多痴蝶纷纷少情思尚饕余馥抱残柯  

杨州逢乡人  

乡人不识识乡音欲问先看泪满襟岂是不知儿女态天涯孤客易伤心  
