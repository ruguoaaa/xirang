---
title: 第25部分
index: true
icon: editor
order: 25
category:
  - 诗藏
  - 诗集
  - 石仓历代诗选
tag:
  - 钦定四库全书
  - 集部八
  - 总集类
  - 曹学佺
  - 明
---

## 石仓历代诗选卷四百五十五  

明　曹学佺　编  

明诗次集八十九  

王守仁  

山中立秋日偶书  

风吹蝉声乱林卧惊新秋山池静澄碧暑气亦巳收青峰岀白云突兀成琼楼袒裼坐溪石对之心悠悠倐忽无定态变化不可求浩然发长啸忽起双白鸥  

夜雨山翁家偶书  

山空秋夜静月明松桧凉沿溪歩月色溪影摇空苍山翁隔水语酒熟呼我尝褰衣渉溪去笑引开竹房致词值暮夜盘餐百无将露华明橘柚摘献氷盘香洗盏对酬酢浩歌入苍茫醉拂岩石卧言归遂相忘  

登泰山  

晓登泰山道行行入烟霏阳光逓岩壑秋容淡相辉云梯挂青壁仰见蛛丝防长风吹海色飘飖送天衣峰顶动笙乐青童两相依振衣将往从凌云忽高飞挥手若相待丹霞闪余晖凡躯无健羽怅望未能归  

其二  

天门何崔嵬下见青云浮泱漭絶人世逈【`阙`】　天秋暝色从地起夜宿空明楼天鸡鸣半夜日岀东海头隐约蓬壶树缥缈扶桑洲浩歌落青防遗响入沧流唐虞变楚汉灭没如风沤藐矣鹤山仙秦皇岂堪求金砂费日月頽顔竟难留吾意在厐古冷然驭凉飕相期广成子太虚显遨游枯槁向岩谷黄绮不足俦  

不寐  

天寒嵗云暮氷雪闗河逈幽室魍魉生不寐知夜永惊风起林木骤若波浪汹我心良匪石讵为休戚动滔滔眼前事逝者去相踵厓穷犹可陟水深犹可泳焉知非日月胡为乱予衷深谷自逶迤烟霞日堪弄时在贤逹归哉盍耕陇  

见月  

屋罅见明月还见地上霜客子夜中起旁皇涕沾裳匪为严霜苦悲此明月光月光如流水徘徊照髙堂胡为此幽室奄忽逾飞扬逝者不可及来者犹可望盈虚有天运叹息何能忘  

屋罅月  

幽室不知年夜长昼苦短但见屋中月清光自亏满佳人宴清夜繁丝激哀管朱阁岀浮云髙歌正凄惋宁知幽室妇中夜独愁叹良人事游侠经嵗去不返来归在何时年华忽将晩萧条念宗祀泪下长如霰  

答汪抑之  

去国心已恫别子意弥恻伊迩怨昕夕况兹万里隔恋恋岐路间执手何能黙子有昆弟居而我逺亲侧回思菽水欢羡子何由得知子念我深夙夜敢防惕良心忠信资蛮貊非我戚  

其二  

北风春尚号浮云正南驰风云一相失各在天一涯客子怀往路起视明星稀驱车赴长阪迢迢入岚霏旅宿苍山底雾雨昬朝弥间闗不足道嗟此白日微切磋怀良友愿言毋心违  

其三  

闻子赋茅屋来归在何年索居间楚越连峰郁参天缅怀岩中隐磴道穷攀缘江云动苍壁山月流澄川朝采石上芝暮潄松间泉鵞湖有前约鹿洞多遗编寄于春鸿书待我秋江船  

一日怀抑之也抑之之赠旣尝答以三诗意若有歉焉是以赋也  

一日复一日去子日以逺惠我金石言沈郁未能展人生各有际道谊尤所眷常儿女悲忧来仍不免缅怀沧洲期聊以慰迟晩  

其二  

迟晚不足叹人命各有常相思忽万里河山郁苍苍中夜不能寐起视江月光中情良自抑美人难自忘  

其三  

美人隔江水彷佛若可覩风吹兼葭雪飘荡知何处美人有瑶瑟清奏含太古髙楼明月夜惆怅为谁鼓渉湘于迈岳麓是遵仰止先哲因怀友生丽泽兴感伐木寄言一首  

客行长沙道山川郁稠缪西探指岳麓凌晨渡湘流逾冈复陟巘吊古还防幽林壑有余采昔贤此藏脩我来寔仰止匪伊事盘游衡云闲晓望洞野浮春洲怀我二三友伐木増离忧何当此来聚道谊日相求  

次韵答赵太守王推官  

诘朝事虔谒居宿斋沐积霖喜新霁风日散清燠兰桡渡芳渚半渉见水陆溪山俨新宇雷雨荒大麓皇皇兹诵区斯文昔炳郁兴废尚屯疑使我怀悱懊近闻牧守贤经营亟乘屋方舟为余来飞葢遥肃肃花絮晩筵韶景正柔淑浴沂谅同情及兹授春服令徳倡高祠混珠愧鱼目努力崇脩名迂踈自岩谷  

去妇叹  

委身奉箕箒中道成弃捐苍蝇间白璧君心亦何愆独嗟贫家女素质难为妍命薄良自喟敢忘君子贤春华不再艳頽魄无重圆新欢莫终恃令仪慎周旋  

其二  

依违岀门去欲行复迟迟隣妪尽岀别强语含辛悲陋质容有缪放逐理则宜姑老借相慰缺乏多所资妾行长已矣防面当无时  

其三  

妾命如草芥君心比琅玕奈何以妾故废食怀愤寃无为伤姑意燕尔且为欢中厨存宿防为姑傋朝餐蓄育意千绪仓卒徒悲酸伊迩望门屛盍从新人言夫意已如此妾还当谁颜  

其四  

去矣勿复道已去还踌躇鸡鸣尚闻响犬恋犹相随感此摧肺肝泪下不可挥冈回行渐逺日落羣鸟飞羣鸟各有托孤妾去何之  

其五  

空谷多凄风树木何萧森浣衣涧氷合采苓山雪深离居寄岩穴忧思托鸣琴朝弹别鹤操暮弹孤鸿吟弹苦思弥切巑岏隔云岑君聪甚明哲何车闻此音  

初至龙场无所止结茅庵居之  

草庵不及肩旅倦体方适开棘自成篱土阶漫无级迎风亦萧踈漏雨烦补葺灵瀬响朝湍深林凝暮色羣獠环聚讯语厐意颇质鹿豕且同游兹类犹人属污樽映瓦豆尽醉不知夕缅怀黄唐化畧称茅茨迹  

始得东洞遂改为阳明小洞天三首  

古洞閟荒僻虚设疑相待披莱历风磴移居喜幽垲营炊就嵓窦放榻依石垒穹窒旋薰塞何坎仍扫洒卷帙漫堆列樽壶动光彩夷居信何陋恬淡意方在岂不桑梓怀素位聊无悔  

童仆自相语洞居颇不恶人力免结搆天巧谢雕凿清泉厨下翠雾还成幕我軰日嬉偃主人自愉乐虽无棨防荣且逺尘嚣聒但恐霜雪凝云深衣絮薄  

我闻筦尔笑周虑愧尔言上古处巢窟杯饮皆污樽沍极阳内伏石穴多冬暄豹隐文始泽龙蛰身乃存岂无数尺榱轻裘吾不温邈矣簟瓢子此心期与论  

谪居粮絶请学于农将田南山永言寄怀  

谪居屡在陈从者有愠见山荒聊可田钱鏄还易办夷俗多火耕放习亦颇便及兹春未深数亩犹足佃岂徒实口腹且以理荒宴遗穗及鸟雀贫寡发余羡持耒在明晨山寒易霜霰  

猗猗  

猗猗涧边竹青青岩畔松直榦历氷雪密叶留清风自期永相托云壑无违踪如何两分植憔悴叹西东人事多翻覆有如道上蓬惟应嵗寒意随处还当同  

南溟  

南溟有瑞鸟东海有灵禽飞游集上苑结侣珍树林愿言饰羽仪共舞箫韶音风云忽中变一失难相寻瑞鸟旣遭縻灵禽投荒岑天衢雨雪积江汉虞罗侵哀哀鸣索侣病翼飞末任羣鸟亦千百谁当防其心南岳有竹实丹溜青松阴何时共栖息永托云泉深  

溪水  

溪石何落落溪水何泠泠坐石弄溪水欣然濯我缨溪水清见底照我白发生年华若流水一去无回停悠悠百年内吾道终何成  

龙冈新搆  

谪居聊假息荒秽亦须治凿巘薙林条小搆自成趣开窗入逺峰架扉岀深树寨俯逶迤竹木互防翳畦蔬稍溉锄花药颇杂莳宴适岂専予来者得仝憇轮奂匪致美毌令易倾敝  

其二  

营茅乘田隙洽旬称茍完初心待风雨落成还美观锄荒既开径拓樊亦理园低檐避松偃踈土行竹根勿剪墙下棘束列因可藩莫撷林间萝蒙茏覆云轩素昧农圃学因兹得深论毋为轻鄙事吾道固斯存  

西园  

方园不盈亩蔬卉颇成列分溪免瓮灌补篱防豕蹢芜草稍焚薙清雨夜来歇濯濯新叶敷荧荧夜花发放锄息重阴旧书漫披阅倦枕竹下石醒望松间月起来歩闲谣晩酌檐间设酣时借草眠忘与隣翁别  

水濵洞  

送逺憩岨谷濯缨俯清流沿溪渉危石曲洞藏深幽花静馥常閟溜暗光亦浮平生泉石好所遇成淹留好鸟忽双下鯈鱼亦羣游坐久尘虑息澹然与道谋  

山石  

山石犹有理山木犹有枝人生非木石别久宁无思愁来渉前庭仰视行云驰行云随长风飘飘去何之行云有时定游子无还期髙梁始归燕鶗鴂已先悲有生岂不苦逝者长如斯已矣复何事商山行采芝  

无寐二首  

烟灯暧无寐忧思坐长往寒风振乔林叶落闻窗响起窥庭月光山空游罔象怀人阻积雪崖氷防千丈穷厓多杂树上与青防连穿云下飞瀑谁能识其源但闻清猿啸时见皓鹤翻中有避世士防寂栖其巅繄予亦同调路絶难攀缘  

诸生夜坐  

谪居澹虚寂然怀同游日入山气夕孤亭俯平畴草际见数骑取径如相求渐近识颜面隔树停鸣驺投辔雁鹜进携榼各有羞分席夜堂坐綘蜡酒樽浮鸣琴复散帙壶矢交觥筹夜弄溪上月晓陟林间丘村翁或招饮洞客偕探幽讲习有真乐谈笑无俗流缅怀风沂兴千载相为谋  

艾草次胡少叅韵  

艾草莫艾兰兰有芬芳姿况生幽谷底不碍君稻畦艾之亦何益徒令香气衰荆棘生满道岀刺伤人肌持刀忌触手聣视不敢挥艾草须艾棘勿为棘所欺  

鹦鹉和胡韵  

鹦鹉生陇西羣飞恣鸣游何意虞罗及充贡来中州金縧縻华屋云泉谢林丘能言寔阶祸吞声亦何求主人有隐防窃发闻其谋感君惠养徳一语思所酬惧君不见察杀身反为仇  

游来仙洞早发道中  

霜风清木叶秋意生萧踈冲星防晓骑幽事将有徂股虫乱飞掷道狭草露濡倾暑特晨发征夫已先途淅米石间溜炊火嵓中庐烟峰上初日林鸟相嘤呼意欣物情适战胜癯色膄行乐信宇宙富贵非良图  

别友  

幽防意方结奈此世累牵凌晨驱马别持杯且为传相求苦非逺山路多风烟所贵明哲士秉道非茍全去矣崇令徳吾亦行归田  

赠黄太守澍  

嵗宴乡思切客人亲旧踈卧疴闭空院忽来故人车入门辩睂宇喜定还惊吁逺行亦安适符竹膺新除荒郡号难理况兹征索余君才素通敏窘剧宜有纡蛮乡虽瘴毒逐客犹安居经济非复事时还理残书山泉足游憩鹿麋能友余澹然穹壤内容膝皆吾庐惟萦垂白念旦夕怀归图君行勉三事吾计终五湖  

秋夜  

树暝栖翼喧萤飞夜堂静遥穹出晴月低檐入峰影窅然坐幽独怵尔抱深警年徂道无闻心违迹未屛萧瑟中秋云凝松桂冷山泉岂无适离人怀故境安得驾云鸿髙飞越南景  

别湛甘泉  

行子朝欲发驱车不得留逶迤不长坂顾见城东楼逺别情已惨况此艰难秋分手诀河梁涕下不可收车行望渐杳飞埃越层丘迟回岐路侧孰知我心忧  

四明观白水  

邑南富岩壑白水尤奇观兴来每思往十年就兹欢停驺指絶壁渉涧缘危蟠百源旱方歇云际犹飞湍霏霏洒林薄漠漠凝风寒前闻若未惬仰视终莫攀石阴暑气薄流触遡回澜兹游讵盘乐养静意所闗逝者谅如斯哀此嵗月残  

书杖锡寺  

杖锡青防端涧壁环天险垂岩下陡壑渉水攀絶巘砠深听喧瀑路絶骇危栈扪萝登峻极披翳见平衍僧逋寄孤衲守废遗荒殿伤兹穷僻墟曾未诛求免探幽冀累息愤时翻意惨拯援才已踈栖迟心益眷哀猿啸春嶂悬灯宿西崦诛茅竟何时白云愧舒卷  

送蔡希岩  

风雪蔽旷野百鸟冻不翻孤鸿亦何事噭噭遡寒云岂伊稻梁计独往求其羣之子万钟就我滁水濵野寺同游请春山共攀援鸟鸣幽谷曙伐木西涧曛清夜湛思晴窗玩奇文寂景赏新晤微言欣有闻寥寥絶代下此意冀可论  

其二  

羣鸟喧北林黄鹄独南逝北林岂无枝罗弋苦难避之子丹霞姿辞我云门去山空响流泉路僻迷深树长谷何盘纡紫芝春可茹求志暂栖岩避喧宁遯世繄予辱风尘送子愧云雾时已无术希圣徒有慕倘入阳明峰为寻旧栖处  

郑伯兴谢病还鹿门雪夜过别赋赠  

之子将去逺雪夜来相寻秉烛耿无寐怜此嵗寒心嵗寒岂徒尔何以赠逺行圣路塞已久千载无复寻岂无羣儒迹蹊迳榛茅深濬流须防源积圡成髙岑揽衣望逺道请君从此征  

游牛首山  

春防指天阙烟霞何许双峰久相违千嵓来旧主浮云刺中天飞阁凌风雨探秀涧阿入萝阴息筐筥灭迹避尘缨清朝入深阻风磴仰扪历淙壑屡窥俯梯云跻石阁下榻得吾所释子上方候鸣钟岀延伫颓景耀回盻层飇翼轻举暧暧林芳暮泠泠石泉语清宵耿无寐峰月升烟宇防晤得良朋可以寄心腑  

青原山次黄山谷韵  

咨观历州郡驱驰倦风埃名山特乘暇林壑盘萦回云石缘欹径夏木深层隈仰穷岚霏际始覩台殿开衣传西竺旧构遗唐宋材风松溪溜急湍响空山哀妙香隐洞僧屋悬穹崖攀依俨龙象陟降临纬阶飞泉泻灵窦曲槛连云榱我来慨遗迹胜事多湮埋邈矣西方教流传徧中垓如何皇极化反使吾人猜剥阳幸未絶生意存枯荄伤心眼底事莫负生前杯烟霞有本性山水乞归骸﨑岖羊肠坂车轮防倾摧萧散麋鹿伴涧谷终追陪恬愉返真澹閴寂辞喧豗至乐发天籁丝竹谢滛哇千古自同调岂必时代偕珍重二三子兹逰非偶来且从山叟宿勿受役夫催东峰上烟月夜景方徘徊  

秋日饮月嵓新构别王侍郎  

湖山久系念块处限形迹遥望一水间十年靡由即军旅起衰废驱驰岂遑息前旌导回冈取捷上崎侧新构郁层椒石门转深寂是时霜始降风凄羣卉坼壑静响江声窗虚涵海色夕阴下西岑凉月穿东壁观风此余情抚景见高臆匪从羣公饯何因得良觌南徼方如燬救焚敢辞亟来归幸有期终遂幽防僻  

登小孤书壁  

人言小孤殊阻絶从来可望不可攀上有巅厓势欲堕下有劒石交巉顽峡风闪壁船难进洪涛舂撞蛟龙闗帆樯摧缩不敢越往往退次依前山崖沙防日东徙忽成巨浸通西湾帝心似悯舟楫苦神斧夜辟无痕斑风雷倐翕见万怪人谋不得容其间我来锐意欲一往小舟微服沿回澜侧身脇息仰天窦悬空絶栈蛛丝悭风吹卯酒眼花落冻滑丹梯足力孱青鼍吹雨岀仍没白鸟避客来复还峰头四顾尽落日宛然风景如瀛寰烟霞未觉三山逺尘土聊乘半日闲奇观江海讵为险世情平地犹多艰呜呼世情平地犹多艰回瞻北极双泪潺  

庐山东林寺次韵  

东林日暮更登山峰顶髙僧有兰若云罗磴道石参差水声深涧树高下逺公学佛却援儒渊明嗜酒不入社我亦爱山仍恋官同是乾坤避人者我歌白雪听何寡山自防头泉自泻月明壑底忽惊雷夜半天风吹屋瓦  

又次二泉韵  

昨游开先殊草草今日东林游始好手持苍竹拨层云直上青天招五老万壑笙竽松籁哀千峰晻映芙蓉开坐俯西岩窥落日风吹孤月江东来莫向人间空白首富贵何如一杯酒种莲栽菊两荒凉惠逺陶濳骨何朽乘风我欲还金庭三洲弱水连沙汀他年海上望庐顶烟际浮萍一防青  

江上望九华不见  

五旬三过九华山一度阴寒一度雨比来天色稍晴明忽复昬霾起亭午平生山水最多缘独此相逢容有数人言此山天所秘山下居人不常睹蓬莱渉海或可求瑶水昆仑俱旧游洞庭何止吞八九五岳曽向嚢中收不信开云扫六合手扶赤日照九州驾风骑气览八极视此琐屑真浮沤  

游九华道中  

微雨山路滑山行入轻舟桃花夹防迷逺近回峦叠嶂盘深幽奇峰应接劳回首瞻之在前忽在后不道舟行转屈曲但怪青山亦奔走薄午雨霁云始开青鞋布袜无尘埃梅蹊柳径度村落长松白石穿林隈始攀风磴岀林杪更俯悬崖听瀑雷乱山高顶藏平野茅屋高低自成社此中那得有人家恐是当年避秦者西岩日色渐欲下且向前林秣吾马世途浊溢不可居吾将此地营兰若  

芙蓉阁  

九华之山何崔嵬芙蓉直青天栽刚风倒海吹不动大雪裂地冻还开夜半峰头挂明月宛如玉女临妆台我拂沧浪写图画题诗还愧谪仙才  

送邵文实方伯致仕  

君不见榯下鸡引类呼羣啄且啼稻粱已足脂渐肥毛羽脱落充庖又不见笼中鹤敛翼垂头困牢落笼开一旦入层云万里翺翔纵寥廓人生山水须认真胡为利禄纒其身高车驷马尽桎梏云台灵阁俱埃尘鸱夷抱恨浮江水何似乘舟逃海濵舜水龙山余旧宅让公且作烟霞伯拂衣便拟逐公回为余先扫峰头石  

游岳麓书事  

醴陵西来渉湘水信宿江城阻风雨不惟病齿畏风湿泥潦侵途絶行旅人言岳麓最形胜隔水溟蒙隐云雾赵侯需晴邀我游故人徐陈各传语周生好事屡相期森森雨脚何由住晓来阴翳稍披拂便防周生渉江去戒令休遣府中知徒尔劳人更妨务橘洲僧寺浮江流鸣钟岀延立沙浒停桡一至答其情三洲连绵亦佳处行云散漫浮日色是时峰峦益开吐乱流荡桨济倐忽系楫江边老檀树防行里许入麓口周生导余勤指顾柳蹊梅堤存彷佛道林林壑恒如故赤沙想像虚田中西屿倾頽今冡墓道乡荒址留突兀赫曦逺望石如鼓殿堂释菜礼从宜下拜朱张息游所凿石开山面势改双峰辟阙见江渚一时宾主云尽兴乐阕觞周日将暮入舟暝色渐微茫却喜顺流还易渡严城灯火人巳稀小巷曲折忘归路仙宫酣倦成熟寐晓闻檐声复如注昨游偶遂寔天假信知行乐皆有数渉躐差偿夙好心尚有名山敢多慕齿角亏盈分则然行李虽淹吾不恶  

滁阳别诸友  

滁之水入江流江潮日复来滁州相思若潮水来往何时休空相思亦何益欲慰相思情不如崇令徳掘地见泉水随处无弗得何必驱驰为千里逺相卽君不见尧羮与舜墙孔跖对面那相识逆旅主人多殷勤岀门转盻成路人  

夜宿无相寺  

春宵卧无相月照五溪花掬水洗双眼披云防九华岩头金佛国树杪谪仙家彷佛闻笙鹤青天落綘霞  

九华山李白祠  

千古人豪去空山尚有祠竹深荒旧径藓合失残碑云雨罗文藻溪泉系梦思老僧殊未解犹自索题诗  

忆龙泉山  

我爱龙泉寺寺僧颇踈野尽日坐井栏有时卧松下一夕别山云三年走车马愧杀岩下泉朝夕自清泻  

忆诸弟  

久别龙山云时梦龙山雨觉来枕簟凉诸弟在何许终年走风尘何似山中住百嵗如转蓬拂衣从此去  

送人东归  

五泄佳山水平生思一游送子东归省鲈况复秋幽探思及壮世事苦悠悠来嵗春风里长安忆故丘  

故山  

鉴水终年碧云山尽日闲故山不可到幽梦每相闗雾豹言长隐云龙欲共攀缘知丹壑意未胜紫宸班元明与予有衡岳罗浮之期赋南游申约也  

南游何迢迢苍山亦南驰如何衡阳雁不见燕台书莫歌沣浦曲未吊湘君祠苍梧烟雨絶从谁问九疑  

其二  

洞庭何渺茫衡岳何崔嵬风飘回雁雪美人归未归我有紫瑜佩留挂芙蓉台下视蛟龙峡往往兴云雷  

溆浦山夜泊  

溆浦山边泊云间见驿楼滩声回远树崖影落中流柳放新年绿人归隔嵗舟客途时极目天北暮阴愁  

古道  

古道当长坂肩舆入暮天苍茫闻驿鼓冷落见炊烟冻烛寒无焰泥炉湿未然正思江槛外闲却钓鱼船  

立春日道中短述  

腊意中宵尽春容晓生野塘氷转绿江寺雪消晴农事沾泥犊覊怀听谷莺故山梅正发谁寄欲归情  

公馆午饭偶书  

行台依独寺僧屋自成隣殿古凝残雪墙低入早春巷泥晴淖马檐日暖堪人云散前岩碧松梢挂月新  

寄隐嵓  

每逢山水地便有卜居心终嵗风尘里何年沧海阴洞寒泉滴细花暝石房深青壁须留姓他时好共寻  

香山次韵  

寻山到山寺得意却忘山嵓树坐来静壁萝春自闲楼台星斗上钟磬翠微间息寰尘念清溪踏月还  

还贑  

积雨雩都道山途喜乍晴溪流迟渡马冈树隐前旌野屋多移灶穷苖尚阻兵迎趋勤父老无补愧巡行  

通天嵓  

青山随地佳岂必故园好但得此身闲尘寰亦蓬岛西林日初暮明月来何早醉卧石牀凉洞云秋未扫  

圆明洞次谦之韵  

羣山走波浪岀没龙蛇脊嵓栖寄盘涡沈沦遂成癖我来汲东溟烂煑南山石千年熟一炊欲饷嵓中客  

将游九华移舟宿寺山  

逢山未惬意落日更移舩峡寺缘溪径云林带石泉钟声先度岭月色已浮川今夜嵓房宿寒灯不待悬西安雨中诸生岀候因寄德洪汝中并示书院诸生  

防度西安道江声暮雨时机心鸥鸟识踪迹水云疑仗钺非吾事传经愧尔师天真泉石秀新有鹿门期德洪汝中方卜书院盛称天真之奇幷寄及之  

不踏天真路依稀二十年石门深竹迳苍峡泻云泉泮壁环胥海畴见宋田文明原有象卜筑岂无缘  

九华山下夜泊  

维舟谷口烟霏共说前冈石径微竹杖穿云寻寺去藤匡采药带花归诸生晚佩聮芳杜野老春霞缀衲衣风咏不须沂水上碧山明月更清辉  

祈雨  

见说虔南惟苦雨深山毒雾长阴阴我来偏遇一春旱谁解挽回三日霖宼盗郴阳方岀掠干戈塞北还相寻忧民无计泪空堕谢病防时归海浔  

借山亭  

借山亭子近如何乘兴时从梦里过尚想清池环醉影犹疑花径驻鸣珂踈帘细雨灯前局碧树凉风月下歌传语诸公合频赏休令嵗月易蹉跎  

次陈惟濬韵  

环山落木正秋声独上高峰望眼明树色遥连闽峤碧江流不尽楚天青云中想见双龙转风外时传一笛横莫遣新愁添白发且呼明月醉沈觥  

栖禅寺雨中与惟干同登  

絶顶深泥冐雨攀天于佳景亦多悭自怜久客频移棹颇羡高僧独闭闗江草逺连云梦泽楚云长断九疑山年来岀处浑无定惭愧沙鸥尽日闲  

再至阳明别洞和邢太守韵  

春山随处欵归程古洞幽虚道意生涧壑风泉时逺近石门萝月自分明林僧住久炊遗火野老忘机罢席争习静未缘成乆坐却惭尘土逐虚名  

书草萍驿【`时九月献俘`】  

一战功成未足奇亲征消息尚堪危边烽西北方传警民力东南已吿疲万里秋风嘶甲马千山斜日度旌旗小臣何尔驱驰急欲请回銮罢六师  

西湖  

灵鹫高林暑气清竺天岩壁雨痕晴客来湖上逢云起僧聚峰头话月明世路久知难直道此身那得尚虚名移家早定孤山计种果支茅却易成  

宿净寺  

老屋深松覆古藤覊栖犹记昔年曽棋声竹里消闲昼药裹窗前对病僧烟艇避人长晓岀高峰逺望亦时登而今更是多牵系欲似当时又不能  

泊金山寺  

但过金山便一登鸣钟岀迓每劳僧云涛石壁深龙窟风雨楼台逈佛灯难后诗怀全欲减酒边孤兴尚堪凭嵓梯未用妨苔滑曽踏天峰雪栈氷  

舟夜  

随处防山一叶舟夜深霜月亦兼愁翠华此际游何地画角中宵起戍楼甲马尚屯淮海北旌旗初散楚江头洪涛滚滚乘风势容易开防不易收  

阻风  

冬江尽说风长北但我北来风便南未必天公真有意却逢人事偶相叅残农得暖堪登获破屋多寒且曝檐果使困穷能稍济不妨经月阻江潭  

望庐山  

尽説庐山若个奇当时图画亦堪疑九江风浪非前日五老烟云岂定期眼惯不妨层壁险足趼须着短笻随香炉瀑布微如线欲决天河泻上池  

次壁间杜牧韵  

春山路僻问归樵为指前峰石迳遥僧与白云还暝壑月随沧海上寒潮世情老去浑无頼游兴年来独未消回首孤帆又陈迹踈钟隔渚夜迢迢  

山僧  

嵓下萧然老病僧曽求佛法礼南能论诗自许窥三昧入圣无梯岀小乘高阁松风飘夜磬石牀花雨落寒灯更深月岀山窗曙漱齿焚香诵法楞  

江边阻风散歩至灵山寺  

归船不遇打头风行脚何缘到此中幽谷余寒春雪在虚檐斜日暮江空林间古塔无僧住花外仙源有路通随处看山随处乐莫将踪迹叹萍逢  

泊舟大同山溪间诸生闻之有挟册来寻者  

扁舟经月住林隈谢得黄莺日日来兼有清泉堪洗耳更多脩竹好衔杯诸生渉水携诗卷童子和云扫石苔独奈华峰隔烟雾时劳防杖上崔嵬  

岩下桃花盛开携酒独酌  

小小山园防树桃安排春色候停桡开樽旋扫花阴雪展席平临松顶涛地逺不须防俗驾溪晴还好着鱼舠云间石路稀人迹深处容无避世豪  

重游无相寺次旧韵  

旧识仙源路未差来从谷口问桃花屡攀絶栈经残雪防度清溪踏月华虎穴相连多异境鸟飞不到有僧家频来休下仙翁榻只借峰头一片霞  

岩头闲坐漫成  

尽日岩头坐落花不知何处是吾家静听谷鸟迁乔木闲看林蜂散午衙翠壁泉声穿乱石碧潭云影透晴沙痴儿公事真难了须信吾生自有涯  

春日游齐山  

即看花发又花飞空向花前叹式微自笑半生行脚过何人未老乞身归江头鼓角翻春浪云外旌旗闪落晖羡杀山中麋鹿伴千金难买芰荷衣  

又  

倦鸟投枝巳乱飞林间暝色渐霏微春山日暮成孤坐游子天涯正忆归古洞湿云含宿雨碧溪明月弄清辉桃花不人间事只笑山人未拂衣  

月下吟  

露冷天清月更辉可堪游子倍沾衣催人嵗月心空在满眼兵戈事渐非方朔本无金马意班超惟愿玉门归白头应倚庭前树怪我还期秋已违  

火秀宫次一峰韵  

清溪曲曲转层林始信桃源路未深晩树烟霏山阁静古松雷雨石坛阴丹炉遗火飞残药仙乐浮空寄絶音莫道山人才一到千年陈迹此重寻  

夜宿浮峰次谦之韵  

日日春山不厌寻野情原自懒朝簪防家茅屋山村静夹防桃花溪水深石路草香随鹿去洞门萝月听猿吟禅堂坐久发清磬却笑山僧亦有心  

再游延寿寺次旧韵  

历历溪山记旧踪寺僧遥住翠微重扁舟曽泛桃花入岐路新多草树封谷口鸟声兼伐木石门烟火岀深松年来百好俱衰薄独有幽探兴尚浓  

秋夜  

春园花木始菲菲又是高秋落叶稀天逈楼台含气象月明星斗避光辉闲来心地如空水静后天机见隐微深院寂寥羣动息独怜乌鹊绕枝飞  

观从吾登炉峰絶顶戏赠  

道人不奈登山癖日暮犹思絶栈源嵓底独行穿虎穴峰头清啸乱猿羣清溪月岀时寻寺归棹城隅夜欵门可笑中郎无好兴独留松院坐黄昬  

山中漫与  

清晨急雨度林扉余滴烟稍尚湿衣雨水霞明桃乱吐沿溪风暖药初肥物情到底能容懒世事从前觉非自拟春光还自领好谁歌咏月中归  

谒伏波庙  

楼船金鼓宿乌蛮鱼丽羣舟夜上滩月绕旌旗千嶂静风传铃柝九溪寒荒夷未必先声服神武由来不杀难想见虞廷新气象两阶干羽五云端  

南宁  

一驻南宁五月余才因送逺过僧庐浮屠絶壁经残燹井灶沿村见废墟抚恤尚惭凋敝后游观正及省耕初近闻襁负归徭徸莫陋夷方不可居  

游牛峰寺  

萦纡鸟道入云松下数湖南百二峰岩犬吠时人岀树山僧迎客自鸣钟凌飇陟险真扶病异日探奇是旧踪欲扣灵闗问真诀春风萝薜覆重重  

姑苏吴氏海天楼次邝尹韵  

晴雪吹寒春事浓江楼三月尚残冬青山暗逐回廊转碧海真成捷径通风暖檐牙双燕剧云深帘幕万花重倚栏天北疑回首想像丹梯下六龙  

寻春  

十里湖光放小舟谩寻春事及西畴江鸥意到忽飞去野老情深只自留日暮草香含雨气九峰晴色散溪流吾侪是处皆行乐何必兰亭説旧游  

西湖醉中漫书  

十年尘海劳魂梦此日重来眼倍清好景恨无苏老笔乞归徒有贺公情白鳬飞处青林晩翠壁明边返照清烂醉湖云宿湖寺不知山月堕江城  

化城寺  

化城高住万山深楼阁凭空上界侵天外清秋度明月人间微雨结轻阴鉢龙浮处云生座岩虎归时风满林最爱山僧能好事夜堂灯火伴孤吟  

其二  

云里轩窗半上钩望中千里见江流高林日岀三更晓幽谷风多六月秋仙骨自怜何日化尘缘翻觉此生浮夜深忽起蓬莱兴飞上青天十二楼  

其三  

云端鼓角落星斗松顶袈裟散雨花一百六峰开碧汉八十四梯踏紫霞山空仙骨葬金椁春暖石芝抽玉芽独挥谈尘拂烟雾一笑天地真无涯  

嵗暮  

兀坐经旬成木石忽惊嵗暮还思乡高檐白日不到地深夜黠防时登牀峰头霁雪开草阁瀑下古松闲石房溪鹤洞猿尔无恙春江归棹吾相将  

天涯  

天涯嵗暮氷霜结永巷人稀罔象游长夜星辰瞻阁道晓天钟鼓隔云楼思家有涙仍多病报主无能合逺投留得升平双眼在且应簑笠卧沧洲  

因雨和杜韵  

晩堂踈雨暗柴门忽入残荷泻石盆万里沧江生白发防人灯火坐黄昬客途最觉秋先到荒径谁怜菊尚存却忆故园耕钓处短簑长笛下江村  

赴谪次北新闗喜见诸弟  

扁舟风雨泊江闗兄弟相看梦寐间巳分天涯成死别宁知意外得生还投荒自识君恩逺多病心便吏事闲携汝耕樵鹿有日好移茅屋云山  

南屏  

溪风漠漠南屏路春服初成病眼开花竹日新僧已老湖山如旧我重来层楼雨急青林逈古殿云晴碧嶂回独有幽禽解相信双飞时下读书台  

卧病静慈写怀  

卧病空山春复夏山中幽事最能知雨晴阶下泉声急夜静松间月色迟把卷有时眠白石解缨随意濯清漪吴山越峤俱堪老正奈燕云系逺思  

移居胜果寺  

江上但知山色好峰回始见寺门开半空虚阁有云住六月深松无暑来病肺正思移枕簟洗心兼得逺尘埃富春只尺烟涛外时倚层霞望钓台  

武夷次壁间韵  

肩舆飞度万峰云回首沧波月下闻海上真为沧水使山中行遇武夷君溪流九曲初谙路精舎千年不染氛归去高堂慰垂白细探仍拟在春分  

玉山东岳庙遇旧识严星士  

忆昨东归亭下路数峰箫管隔秋云肩舆欲到妨多事鼓枻重来防有云春夜絶怜灯节近溪声最好月中闻行藏无用君平卜请看沙边鸥鹭羣  

广信元夕蒋太守舟中夜话  

楼台灯火水西东箫鼓星桥度碧空何处忽谈尘世外百年惟此月明中客途孤寂浑常事逺地相求见古风别后新诗如不惜衡南今亦有飞鸿  

夜泊石亭寺用韵呈陈娄诸公因寄储柴墟都宪及乔白岩太常诸犮  

廿年不到石亭寺惟有西山只旧青白拂挂墙僧巳去红阑照水客重经沙村逺树凝春望江雨孤蓬入夜听何处故人还笑语东风啼鸟梦初醒  

夜宿宣风馆  

山石崎岖古辙痕沙溪马渡水犹浑夕阳归鸟深投麓烟火行人望逺村天际浮云生白林间孤月坐黄昬越南冀北俱千里正恐春愁入夜魂  

萍乡道中谒濂溪祠  

木偶相沿恐未真清辉亦复凛衣巾簿书曽屑乘田吏爼豆犹存畏垒民碧水苍山俱过化光风霁月自传神千年私淑心虽后下拜春祠荐渚苹  

宿萍乡武云观  

晓行山径树高低雨后春泥没马蹄翠色拖云开叠嶂寒声隔竹隐晴溪巳闻南去艰舟楫漫忆东归阻杖藜夜宿仙家见明月清光还似鉴湖西  

罗旧驿  

客行日日万峰头山水南来亦胜游布谷鸟啼村雨暗刺桐花暝石溪幽蛮烟喜过青杨瘴乡思愁经芳杜洲身在夜郎家万里五云天北是神州  

沅水驿  

辰阳南望接沅州碧树林中古驿楼逺客日怜风土异空山惟见瘴云浮耶溪有信从谁问楚水无情只自流却幸此身如野鹤人间随地可淹留  

钟鼓洞  

见説水南多异迹岩头时有鼓钟声空遗石壁千年在未信金砂九转成逺地星辰瞻北极春山明月坐更深年来夷险还忘却始信羊肠路亦平  

清平卫即事  

积雨山途喜乍晴暖云浮动水花明故园日与青春逺敝緼凉思白苎轻烟际草衣窥絶栈峰头戌角隐孤城华夷节制严冠履漫说殊方列省卿  

兴隆卫书壁  

山城高下见楼台野戌参差暮角催贵竹路从峰顶入夜郎人自日边来莺花夹道惊春老雉堞连云向晓开尺素屡题还掷却衡阳那有雁飞回  

七盘  

鸟道萦纡下七盘古藤苍木峡声寒境多奇絶非吾圡时可淹留是谪官犹记边烽传羽檄近闻苖俗化衣冠投簪实有居夷志垂白难承菽水欢  

龙冈漫兴  

投荒万里入炎州却喜官卑得自由心惬夷居何有陋身符吏隐未忘忧春山卉服时相问雪寨篮舆每独游拟把犂锄从许子谩将弦诵止言游  

卧龙一去忘消息千古龙冈漫有名草屋何人方管乐桑间无耳听咸英江沙漠漠遗云鸟草木萧萧动甲兵好共鹿门庞处士相期采药入青防  

过天生桥  

水光如练落长松云际天桥隐白虹辽鹤不来华表烂仙人一去石桥空徒闻鹊架横秋夕谩说秦鞭到海东移放长江还济险可怜虚却万山中  

春晴  

林下春晴风渐和高岩残雪已无多逰丝冉冉花枝静青壁迢迢白鸟过忽向山中怀伴侣还从洞口梦烟萝客衣尘土终湏换好与湖边长芰荷  

陆广晓发  

初日曈曈似晓霞雨防新霁渡头沙溪深防曲云藏峡树老千年雪作花白鸟去边回驿路青崖缺处见人家徧行奇胜才经此江上无劳羡九华  

雪夜  

天涯久客嵗侵寻茅屋新开枫树林渐惯省言因病齿屡经多难解安心犹怜未系苍生望且得闲为白石吟乘兴最堪风雪夜小舟何日返山阴  

元夕  

故园今夕是元宵独向蛮村坐寂寥頼有遗经堪作伴喜无车马过相邀春还草阁梅先动月满虚亭雪未消堂上花灯诸弟集重闱应念一身遥  

家僮作纸灯  

寥落荒村灯事赊蛮奴试巧剪春纱花枝绰约含轻雾月色玲珑暎绮霞取办不徒酬令节赏心兼是惜年华何如京国王侯第一盏中人产十家  

白云堂  

白云僧舎市桥东别院回廊小径通嵗古檐松存独榦春还庭竹发新丛晴窗暗映羣峰雪清梵长飘高阁风迁客从来甘寂寞青鞵时过月明中  

来僊祠  

古洞春寒客到稀緑苔荒迳草霏霏书悬絶壁留仙偈花发层萝绣佛衣壶榼还从童冠集杖藜随处世情微石门遥锁阳明鹤应笑山人久不归  

木阁道中雪  

瘦马支离缘絶壁连峰窅窕入层云山村树暝惊鸦阵涧道雪深逢鹿羣冻合衡茅炊火断望迷孤戍暮笳闻正思讲席诸贤在綘蜡清醅坐夜分  

元夕雪用苏韵  

林间暮霭定归鸦山外铃声报使车玉盏春光传柏叶夜堂银烛乱檐花萧条音信愁边雁迢递闗河梦里家何日扁舟还旧隐一簑江上把鱼义  

寒威入夜益廉纎酒瓮炉床亦戒严久客渐怜衣有结蛮居长叹食无塩饥豺正尔羣当路冻雀从渠自宿檐阴极阳回知不逺兰芽行见发春尖  

晓霁用前韵书怀  

双阙钟声起万鸦禁城月色满朝车竟谁诗咏东曹桧正忆梅开西寺花此日天涯伤逐客何年江上却还家曽无一字堪驱使漫有虚名拟八义  

涧草岩花欲鬬纎溪风林雪故争严连岐尽说还宜麦煑海何曾见作塩路断蹔怜无过客病余兼喜曝晴檐谪居亦自多清絶门外羣峰玉笋尖  

夜宿汪氏园  

小阁藏身一斗方夜深虚白自生光梁间来下徐生榻座上惭无荀令香驿树雨声翻屋瓦龙池月色浸书床他年贵竹传遗事应说阳明旧草堂  

春行  

冬尽西归满山雪初春复来花满山野鸥乱浴清溪上黄鸟双飞缘树间物色变迁随白眼人生岂得长朱颜好将吾道从吾党归把渔竿东海湾  

村南  

花事纷纷春欲酣杖藜随歩过村南田翁开野教新犊溪女分流浴种蚕穉犬吠人依密槿闲鳬照影立晴潭偶逢江客传乡信归卧枫堂梦石龛  

山途  

上山见日下山阴阴欲开时日欲沈晩景无多伤逺道朝阳莫更阻云岑人归暝市分渔火客舎空林依暮禽世事验来还自颔古人先已得吾心  

又  

南北驱驰任板舆谪乡何地是安居家家细雨残灯后处处荒原野烧余江树欲迷游子望朔云长断故人书茂陵多病终萧散何事相如赋子虚  

答刘美之见寄次韵  

休疑迁客迹全贫犹有沙鸥日见亲勲业久辞沧海梦烟花多负故园春百年长恐终无补万里宁期尚得身念我不劳伤鬂雪知君久已拂衣尘  

书庭蕉  

檐前蕉叶绿成林长夏全无暑气侵但得雨声连夜静何妨月色半牀阴新诗旧叶题将满老芰踈桐恨共深莫笑郑人谈讼鹿至今醒梦两难寻  

送张宪长左迁滇南大叅次韵  

世味知君最饱谙百年清徳亦何惭柏台藩省官非早江汉滇池道益南絶域烟花怜我逺今宵风月好谁谈交游若问居夷事为说山泉颇自堪  

南庵次韵  

隔水樵渔亦防家缘冈石路入溪斜松林晩映千峰雨枫叶秋连万树霞渐觉形骸逃物外未妨游乐在天涯频来不用劳僧榻已僭沙鸥一席沙  

其二  

斜日江波动客衣水南深竹见岩扉渔人罢网舟初集野老忘机坐未归渐觉云间栖翼乱愁看天北暮云飞年年嵗晩长为客闲杀西湖旧钓矶  

观傀儡次韵  

处处相逢是戏场何须傀儡夜登堂繁华过眼三更促名利牵人一线长穉子故应争诧说矮人空复自悲伤本来面目还谁识且向樽前学楚狂  

徐都宪同游南庵次韵  

岩寺藏春长不夏江花映日艳于桃山阴入户川光暮林影浮空暑气高树老岂能知嵗月溪清真可鉴秋毫但逢佳景须行乐莫遣风霜着鬂毛  

即席次王文济少叅韵  

此身未拟泣穷途随处翻飞野鹤孤霜冷防枝存晚菊溪春两度见新蒲荆西防盗纡筹策湘北流移入畵图莫怪当筵倍凄切诛求满地促官逋  

夜寒  

檐际重阴覆夜寒石炉松火坐更残穷荒正讶乡书絶险路仍愁归梦难仙侣春风怀越峤钓船明月负严滩未因谪宦伤憔悴客鬓还羞镜里看  

次韵送陆文顺佥宪  

贵阳东望楚山平无奈天涯又送行杯酒豫期倾葢日封书烦慰倚门情心驰魏阙星辰逈路绕乡山草木荣京国交逰零落尽空将秋月寄猿声  

次韵胡少叅见过  

旋营小酌典春裘佳客真惭竟日留长怪岭云迷楚望忽闻吴语破乡愁镜湖自昔堪归老杞国何人独抱忧莫问临花倍惆怅赏心原不在枝头  

过江门崖  

三年谪宦沮蛮氛天放扁舟下楚云归信应先春雁到闲心期与白鸥羣晴溪欲转新年色苍壁多遗古篆文此地从来山水胜它时回首忆江濆  

武陵潮音阁怀孔明  

高阁凭虚台十寻卷帘踈雨动防吟江天云鸟自来去楚泽风烟无古今山色渐疑衡岳近花源欲问武陵深新春尚阻东归楫落日谁堪话此心  

夜宿香山林宗师房次韵  

幽壑来寻物外情石门遥指白云生林间伐木时闻响谷口逢僧不记名天壁倒涵湖月晓烟梯高接纬阶平松堂静夜浑无寐到枕风泉处处声  

杖钖道中用张宪使韵  

山鸟欢呼欲问名山花含笑似相迎风回碧树秋声早雨过丹崖夕照明雪岭挿天开玉帐云溪环碧抱金城悬灯夜宿茅堂静洞鹤林僧相对清  

又用曰仁韵  

每逢佳处问名山风景依稀过眼生归雾忽连千嶂暝夕阳偏放一溪晴晚投岩寺依云宿静爱枫林送雨声夜久披衣还起坐不禁风月照人清  

赠熊彰归  

门迳荒凉蔓草生相求深愧逺来情千年絶学防尘土何处澄江无月明坐看逺山凝暮色忽惊尘叶起秋声归途望岳多幽兴为问山田待耦耕  

送守中至龙盘山中  

未尽师生六日情天教风雪阻西行茅堂岂有春风坐江郭虚留一月程客邸琴书灯火静故园风竹梦魂清何年穏闭阳明洞榾拙山炉煑石羮  

龙盘山中用韵  

无奈青山处处情村沽日日办山行真惭廪食虚官守只把山逰作课程谷口乱云随骑逺林间飞雪防衣轻长思澹泊还真性世味年来久絮羮  

别希颜  

后防难期别未轻莫辞行李滞江城且留南国春山兴共听西堂夜雨声归路终知云外去晴湖想见镜中行为寻洞里幽栖处还有峰头双鹤鸣  

龙潭夜坐  

何处花香入夜清石林茅屋隔溪声幽人月岀每孤往栖鸟山空时一鸣草露不辞芒屦湿松风偏与葛衣轻临流欲写猗兰意江北江南无限情  

送徳观归省  

雪里闭门十日坐开门一笑忽青天茅檐正好负暄日客子胡为思故园椿树惯经霜雪老梅花偏向嵗寒妍琅琊春色如相忆好放山阴月下船  

寄浮峰诗社  

晚凉庭院坐新秋防月初生亦满楼千里故人谁命驾百年多病有孤舟风霜草木惊时态砧杵闗河动逺愁饮水曲肱吾自乐茅堂今在越溪头  

题王实夫画  

随处山泉着草衣底须松竹掩柴扉天涯游子何曽岀画里孤防未是归小酉诸峰开夕照虎溪春寺入烟霏他年还向辰阳望却忆题诗在翠防  

寄冯雪湖  

竹竿谁隐扶桑东白睂之叟今厐公隔湖闻鸡谢墅接渡海有鹤蓬山通卤田经嵗苦秋雨浪痕半壁惊湖风歌声屋底似金石防也此意当能同  

赠潘给事  

五月沧浪濯足归正堪荷叶制初衣甲非乙是君休问酉水辰山志未违沙鸟不须疑雀舫江云先为扫渔矶武陵溪壑犹深僻莫更移家入翠防  

登凭虚阁和石少宰韵  

山阁新春负一登酒边孤兴晩堪乗松间鸣瑟惊栖鹤竹里茶烟起定僧望逺每来成久坐伤时有涕恨无能峰头见说连阊阖防欲排云尚未曽  

游清凉寺  

春寻载酒本无期乗兴还嫌马足迟古寺共怜春草没逺山偏与夕阳宜雨晴涧竹消苍粉风暖岩花落紫蕤昬黑更湏凌絶顶高怀想见少陵诗  

又  

积雨山行巳后期更堪多病益迟迟风尘渐觉初心负丘壑真于野性宜绿树阴层新作葢紫兰香细尚余蕤辋川图画能如许絶是无声亦有诗  

寄张东所次前韵  

逺趋君命忽中违此意年来识者稀黄绮曽为炎祚岀子陵终向冨春归江船一话千年濶尘梦今惊四十非何日孤防过天目海门春浪扫渔矶  

别余缙子绅  

宁须买棹往来频我亦携家向海濵但得青山随鹿豕未论黄阁画麒麟防心疾已千年痼起死方存六籍真归向兰溪溪上问桃花春水正迷津  

回军上杭  

山城经月驻旌戈亦复幽寻到薜萝南国巳欢回甲马东田初喜出农簑溪云晓度千峰雨江涨新【`阙`】　防波暮倚七星瞻北极絶怜苍翠晚来多  

闻曰仁买田霅上携同志待予归二首  

见说相携霅上耕连簑应巳岀乌程荒畬初垦功须倍秋熟虽防税亦轻雨后湖舠兼学钓饷余堤树合闲行山人久有归农兴犹向千峰夜度兵  

月色高林坐夜沈此时何限故园心山中古洞阴萝合江上孤舟春水深百战自知非旧学三驱犹愧失前禽归期久负云门伴独向幽溪雪后寻  

莲花峰  

夜静凉颷发轻云散碧空玉钩挂新月露岀青芙蓉  

九华山下柯秀才家  

苍峰抱层嶂翠瀑绕双溪下有幽人宅萝深客到迷  

无相寺三首  

老僧岩下屋绕屋皆松竹朝闻春鸟啼夜伴岩虎宿坐望九华碧浮云生晓寒山灵应秘惜不许俗人看静夜闻林雨山灵似欲留只愁梯石滑不得到峰头  

宿天池月下闻雷次早知山下大雨  

昨夜月明峰顶宿隐隐雷声在山麓晓来却问山下人风雨三更卷茅屋  

文殊台夜观佛灯  

老夫高卧文殊台拄杖夜撞青天开散落星辰满平野山僧尽道佛灯来  

书扇赠从吾  

君家只在海西隈日日寒潮去复回莫遣扁舟成久别炉峰秋月望君来  

题四老围棋图  

世外烟霞亦许时至今风致后人思却怀刘项当年事不及山中一着棋  

泛海  

险夷原不滞胸中何异浮云过太空夜静海涛三万里月明飞锡下天风  

袁州府宜春台  

台名何事只宜春山色无时不可人不用烟花费妆防尽教刋落自嶙峋  

古庙香灯防许年増脩还费大官钱至今楚地多风雨犹道山神驾铁船  

夜宿功徳寺次宗贤韵  

山行初试夹衣轻脚软黄尘石路生一夜洞云眠未足湖风吹月渡溪清  

又  

水边杨柳覆茅楹饮马春流上一亭坐久遂忘归路夕溪云正泻暮山青  

别方叔贤  

西樵山色逺依依东指江门石路防料得楚云台上客久悬秋月待君归  

题嵗寒亭赠汪尚和  

一觉红尘梦欲残江城六月滞风湍人同炎暑无逃遁归向山中卧嵗寒  

山中懒睡  

扫石焚香任意眠醒来时有客谈松风不用蒲葵扇坐对青崖百丈泉  

用实夫韵  

诗从雪后吟偏好酒向山中味转佳岩瀑随风杂钟磬水花如雨落袈裟  

## 石仓历代诗选卷四百五十六  

明　曹学佺　编  

明诗次集九十  

朱应登  

雨雪曲  

行道广且深霏雪何飘飏晨风无终极烈烈吹我裳长氷断四泽灏景弥八荒遥曭逹周原廓哉无何乡迫观古岩侧碛路如羊肠猎人携犬至穷兽走彷徨仆饥委道陬马疲不能行戍旗动高隧云是甸子冈超骧愧局歩踯躅徒自伤  

赠刘元瑞守绍兴  

朝岀承明庐驾言还故乡当门结旌斾观者倍生光故人欣再见眷眷意难忘举觞承湛露颂徳咏羔羊周官十二牧职贡各殊疆持子夙夜心坐致黎庶康深衷岂念此但感别日长相彼水中鳬羽翼同翺翔风波一失所望望徒心伤  

浒西山庒留别康脩撰海  

浒西渺何极乃在南山陲太白交参互雍原相蔽亏徽春发膏润庶品含荣熈灵光凝遐瞩灏景畅思念子薄时好怀芬与世遗金闺谢时彦丹壑敛英姿大道本昭旷上圣或居夷蹇予重行役睠彼写襟期临觞讵能巳为情良在斯淹淹日复夕去去从此辞一别起万想孤悰怅中逵愿言抗高轨为国扬令仪  

立秋后一日过兴隆次韵书怀  

辞家方首夏奄忽临秋期行役良孔艰运序一再移那能不夙夜行露多嵚巇缅邈亲之庐阻絶天一涯心随落日逺目与飞云驰四月乏一书何以慰遐思湖田亦粗给嵗计无厚基秋稼傥有获尚可丰华滋私言秉昭旷生产非所治  

梦大复何子  

京华一云别瞥若纷飞翼遥遥南中道念子无消息嵗徂寒暑变日落风雨黑讵知万里魂能逹君子侧篇章烦见示触目见古色浏浏清瀬鸣擢擢朱弦直指擿发隽语要我以终极大质多浑成至寳去雕饰晤语忽复竟惊起谢良德音徽犹若闻转盼已难即怅怅牵垂帷仰睇梁月色何由托归鸿附此长相忆  

赠别蒋子云  

覊心夜不寐怀里念前途明时悼迁斥末路纷忧虞秋湍积广防初曜开晴湖诸禽相哀鸣似亦怜其徒弭子南泛楫为余倾一壶壶倾复淹滞执手野踌躇子夙负耿介怀寳适名都摛词悲寡和守道谢羣趋忽谏长杨猎甘伏东市诛运违大道隐事踬神理徂皇灵幸廻睠死草气复苏已税金陵驾尚挽幕中符官闲足休澣室迩遂懽愉逺绩不在小宁子千金躯  

进舟广洋湖宿村舎  

理棹岀林樾系缆息溪濆平畴寓耳目弥望披烟云秋卉具以腓时景气犹芬归栖得故墟拙疾负夙闻缱绻盈尊酒斟酌生微醺长谢鸾鹄俦永托雁鹜羣回翔视罻罗纬繣徒多文  

沙子头田居赠仲一丈饮酒  

残春余防日芳意畅心目君乘木兰桡逺泛晴川绿问舎白鹭边开轩青林曲三日转一隅所至询耕牧有客从外来斗酒相为开雀舫截鱼脍鸾刀飞豹胎下箸罗庶羞一饮累百杯华登继宵景漏尽未云回君本伊管俦少壮树宏逹误挂缯缴中遂令毛羽铩河清圣人岀彚进茅俱防忍使经济才终困泥涂辖劝君饮美酒幽愤当见刷  

何中丞四图诗  

肃事戒宵驾振衣辞国都王命有程期握此塞下符悠悠逺行迈忽忽嵗月徂汾晋承飞葢河陇遵前驱圣主重守边买马南御胡千金大宛种五色渥洼驹沙苑开万廐云锦纷模糊岂云勤逺畧贵在防不虞委身狥臣节曷敢宁吾躯【`右职方奉使`】  

大梁何岧嶤崤函跨上游罗衢分第宅驱毂富王侯煌煌紫薇省控据当嵩丘明公廊庙姿举世寡所俦岀牧涖兹土日为苍生谋廵方重民隐揽辔宣皇猷遂令宛洛间万屋归怀柔民居既奠枕河水亦安流邈矣皇华篇千古咏咨诹【`右藩省旬宣`】  

王封岀以乘国富马可数所贵皇泽流物产自生聚伟哉太仆正实领九州圉行寺儗列星羣牧如环堵欵献勤逺人厮养及编户外以卫河湟入以实畿辅明公既俊贤君王况神武以故西北边权奇尽貔虎沙场九万疋疋疋明如素渊心岂专卫駉颂仍兼鲁要在翊圣匪徒事狂虏【`右太卿考牧`】  

迢迢黔中道乃在天一隅自昔靡漠乡本与中国殊马卿西喻蜀武侯南渡泸遗声落千载文教久自濡朅来苦凋瘵上下相矫诬奠夷为厉阶黔首困豪输嘅彼蓬人所至无完肤公今万里往闾阎待昭苏高调易絶弦急矢无完弧甘棠且先树萧艾宜后锄政在寛严间寒屋自回枯武侯何人斯岂谓非吾夫【`右都宪巡抚`】  

酬方思道以诗帙见寄  

方子还山中两度寄诗帙怜余方在疚报答百不一故人枉相存所恨越阡术江南十月交山中稼应毕天寒脆榆柳霜重熟枣栗理瓮得旧醅攀崖割新蜜既可欢亲颜亦堪悦家室吾翁嗟已晚念此重有失尚幸老毋康麄以慰篷筚人生归有道贫贱匪所恤作诗谢同怀商风振瑶瑟  

为陆子齐题杏林春燕图  

长安三月黄鹂飞杏花如雪飘人衣陆郎二十擅文誉早向甘泉献赋归琼林日高酒如乳意气侵凌天尺五中坐賔僚列上公教坊细乐呈新谱君家庆泽叶流根父子相承更祖孙蝉聮七贵传三叶儒雅风流在一门鳷鹊楼前瑞烟起朝回跃马鸣珂里甲第还因主得名都人尽指官为氏君不见侍郎府前槐树生中书省里盘石平昭侯世擅江东美更有平原入洛京  

海东神鸟诗赠张鹄举  

十年老鳯生海东一巢三雏各争雄锦翰绣臆次第举共入朝家罗网中太液池边日初旦连翩上下声相间一翔柏府凝神羊一集芝房伴朱雁就中少者犹知名慷慨三年始一鸣彤庭误听伶伦竹碧落如闻子晋笙燕都二月青阳动棠花枝上参差弄姜被寒多夜未开谢池草发春先梦一门兄弟擅芳声文采翩翩瑞圣明可怜韩子河阴道空感区区二鸟荣  

戚里行  

长安戚里盛楼台罗衢夹巷絶浮埃雕轩绮户排云岀却使飞鹰翻下来就中上贵椒房籍十八封侯门列防有时清夜侍皇游监宫不敢询踪迹连宗结党气象新等闲岀入双朱轮朝回戏猎宜春苑手挟雕弧闲射人昌国里中花满烟干宁驿前云蔽天商船到防不敢拢恐有家奴横索钱英雄有时坐销歇乔柯易瘁甘泉竭太阳初升光烛人不见明星与华月君看昔日景福宫惟有杨柳摇春风  

函谷闗歌  

朝岀洛阳城暮投函闗道函闗日落行人稀满目黄云暗秋草此地古来西属秦崩城败壁犹嶙峋牛车冉冉行不尽更愁怪石摧车轮闗门老子去已逺吾生学道嗟何晩紫气犹经旧路迷青牛不见当时返只今豺虎正纵横羽檄星驰大防兵徼廵司督责苦闗下居民日夕惊踈林渐指新安麓夜火人归茅店宿鸡鸣客起四散分令人忽忆孟尝君  

过分水岭有怀同志  

前嵗南过分水闗十月天晴花满山今年西度分水岭九秋积雪浮寒影天时南北有常运人事蹉跎发深省中原日夕狼虎多游子出门行荷戈鲁儒抠衣蹈白刅汴京洒血腥黄河东桥作郡夷门里南原卧家犹未起石亭抱璞隐城市鳬塘买田归霅水有怀幽咄真自知海内论心竟谁是春日淮南黄历留丁丁伐木声相求此时谁遣不归去梁令还家尚黑头  

和西涯阁老寄题黄鹤楼韵兼呈【`阙`】鳯山中丞  

楼船浮空向空泊坐对江楼咏孤鹤杲日晶晶目仍逺澄波淼淼心先廓大别曽闻神禹凿洞庭彭蠡相聫络夤缘七泽入溟海控引羣山俯飞阁飞阁西来千万峰钧天九奏敞龙宫虚传云树书能逹实少桃源路可通灵洲处处闻芳杜商舶时时乘便风风波嵗月坐超忽回首朱顔成老翁我生蹇劣惭时彦踪迹天涯已强半春草幽忧泣楚累秋风归思怀张翰支离嵗月如转蓬廿载斯楼巳三见感嘅长歌崔老篇登临省识回僊面兹来景物尤絶奇江水江花净如练报诗中丞兴不浅更拟乘槎上霄汉  

送姚惟宁岀守  

十月宜阳道风烟忆旧游郡斋迎逺岫城郭带寒流楚俗民多俭周田嵗有秋居民忘帝力惟解颂邦侯  

胡马图  

堕地非凢种房星巳动天千金辞大宛万里刷幽燕苜蓿花初满闗山月屡圆将军功【`阙`】　辛苦四蹄穿  

防陪郊祀  

委佩祠官肃扬旂法驾来仗移天穆穆防转雪皑皑皮弁观周礼甘泉忆汉才小臣惭职守随例得叨陪  

其二  

陛防森相向炉烟细不流庆云团御葢璧月抱圜丘吉恊牲牢卜馨将秬鬯浮郊禋天子礼分献及公侯  

哀谷亭  

闻道团营将前茅未进师居民坐涂炭挥泪望旌旂柳色烽烟外鸠声谷雨时移家若飘梗谁暇念东菑  

王子晋祠  

杪秋天变阴落叶下高林不辨仙游处惟惊驿路深云重鹄驭逺月暗鳯笙沈独有缑山庙居人仰至今  

同州道中  

华岳连冯翊黄图别附庸长风开万壑落日隐三峰野望浮埃合乡心逺树重幽求今未得犹自抗尘容  

用韵答张汝诚  

临闗能送客投分亦缘君已负寻春约宁辞坐夜分散衙欣对月酌酒慰停云奈尔明朝路骅骝暂别羣  

褒城道中  

苍莽昼难分嵚自昔闻嵓居低附谷磴道直披云马踏经寒雪鸦翻未夕矄西夷通蜀路因诧长卿文  

由金州舟行至洵阳杂咏  

穷源自嶓冡流作汉江清食货通湘艑方言杂楚声林芳寒未改沙净晚偏明便拟淮南卧前汀多芷蘅  

闻笛  

杨柳垂垂发何堪一笛风飘飖振虚壑飒沓入长空月暗闗山逈江迥泽国穷扁舟无寄托万里奈渔翁  

登法明寺毘卢阁  

清晨访法界高阁上毘卢独鹤巢深树幽泉泻决渠开窗尽丘壑入寺极虚无坐爱香灯寂因怀禅诵徒  

龙泉寺  

哀牢汉南徼讶尔学西天凿石开龙象穿山引梵泉胡奴长礼佛法侣共安禅暂暇来相访难同静者缘  

宿寺作  

暮止何年寺烟花翠且重山门下斜日香阁度遥钟梵寂残僧少云深宿鸟慵皈依如有悟不寝对金容  

立春前一日横岭铺见梅戏折一首  

不羡惊凢目宁辞涧壑濵古枝横卧水香雪逺寻人冐腊垂垂发迎春故故新径须愁遽别邂逅且相亲  

立春过打牛坪  

汉相留遗爱千年着驿名何縁立春日能过打牛坪筹防难回运间闗不废耕人心今易见成败岂堪评  

大龙道中  

客行无易事渉水复驱车多露愁沾湿荒庭旋埽除风帷便茂树雨饭足嘉蔬是处皆安适吾生岂愿余  

月夜舟中闻笛  

秋风日夕厉已觉露华清况有隣舟笛能传江海情羯胡当北遁倦客厌南征野水东流去余音空月明  

悯旱用夏大行韵  

火云腾旱魃潦水断横塘秋谷巳无頼山花徒自香望中肤寸逺愁里祝融长野老犹焦思喧喧雩社傍  

浴温泉  

一月螳川路温泉巳乱流涓涓岀地逺脉脉向人浮湛玉明肤色跳珠溅臂鞲尘心方尔沃客病可全瘳  

晩春经近郊别业漫赋示振之  

地僻堪乗兴幽居足解嘲骤看芳树合渐喜绿阴交素壁明珠缀青林暗鹊巢此生随意适吾道岂如匏  

园居即事  

首夏衡门里清波四望通古槐垂密荫细草结幽丛庭洒黄梅雨帘钩紫燕风林堂多发兴兴至复谁同  

雨后晩眺  

小雨经檐尽残阳隐树低迎曛花气合向夕野容迷宝刹流云外金塘去鸟西吾生江海意随分此卑栖  

辋川  

秋晩横塘路方舟转港频渔人心不极落日未收纶水宿无常处江行自作隣因悲倦游客逺道独逡巡  

癸未书警  

羣盗连淮海传闻逼近郊空村愁欲陷归燕恐难巢敌忾谁能壮讹言众易挠隣家小儿女荷担念同胞  

其二  

物态伤吾意流离满道傍雨鸠频逐妇风雁忽迷行自分惟沟壑何人且庙廊旧时阡陌在痴望返耕桑  

宿献花岩作  

名山隔嵗与心期古寺经过再赋诗僮仆解装先借草主僧留客旋烹葵泉鸣涧壑秋生驶树隐房栊日上迟岂独有缘叅法界同行吏部共襟期  

其二  

长廊卷幔得闲凭南国秋容望不胜香阁梵音传逺磬石幢寒影防悬灯山深疑有长生药寺古应多入定僧人语忽然飘下界始知身在白云层  

送别王临安  

春风五马岀江城绣臆金腰刺史荣壮士买牛销旧劒蛮兵驱象迓前旌武侯祠下焚香过判丈山头露冕行暂去还来知不久底须回首望宸京  

凭虚阁饯别刘元瑞校书湖南  

禅林高阁散烟霏灌木阴阴燕子飞酌酒共怜为别易乘桴谁谓逺游非白苹洲畔心先到绿草湖南路不违世事浮沈何足问愿言长自保音徽  

张润之邀游清江道院时与家弟同集  

仙台防雨及新秋竹溆凉风恋旧游座有名香消白日路多瑶草别丹丘同行小谢诗尤健共醉麻姑意更酬怅别更逢真境好不堪乘夜渡淮流  

定南公署小憩  

解鞍聊尔谢驰驱千里王官奉使初宿草尚怀曾驻跸丰泥如却欲行车山氓负耒春田散隣寺鸣钟早饭余休舎片时还觅句圣恩无地不寛舒  

将从衢州陆行至常山  

江乡二月乍闻雷白雾黄云惨不开石碓自舂知水长布帆初饱觉风来旗亭唤客春尝酒驿路怀人晓见梅世味已谙滩百折山行明日又千回  

次答顾开封  

昔在南都文社里道情长日对幽声名岂借金张荐时軰争传屈宋贤总谓离羣堪白首共嗟为郡各经年相逢漫道还家乐生计何须负郭田  

舟至临清大风晦防闻过客言谷亭盗贼之势甚剧感而赋此  

闻说王师北岀燕山东羣盗故依然沙城风起尘如雾泽国春阴水作烟过客尽传烽火警行人愁度谷亭船平原太守今谁是慷慨多惭石二千  

渭南道中  

历历晨光树外明西来防日又东行骊山自绕秦宫尽渭水空萦汉畤平岂有芳菲通旧苑秪惊禾黍暗高城凭谁指防兴亡地嵗晩令人百感生  

登王孙亭望华岳  

华岳遥瞻势巳雄河流入望更无穷羣山总出三峰下众水同归九曲中絶塞衣冠通上国行人车马入新丰汉家陵邑依然在拟赋西都恐未工  

入闗  

秋入崤山见烧痕遗墟缭绕尚成村风尘古郡甘棠暗险阻重闗宿草繁人影隔河三晋路烟花横塞五陵原观兵不改周秦旧耀德仍知圣主尊  

再过同官道中作  

浮云细细雨还晴客思车尘喜暂清山馆重来应识面野花空好不知名长林树转回征葢逺戍烟消岀候旌日落兴阑犹信马荒城夜火断人行  

秋日登老子说经台台下有道德经石刻并手植栢在焉感而赋此  

伯阳仙去有高台紫气销沈望不回楼观俯看秋色里函闗背指暮云隈岩前种栢飘润石上翻经暗古苔问礼谁争宣父长惭予千载偶能来  

奉赠对山康子之作  

浒西花柳卜居新梁间燕泥生紫苹病辍图书缘在告兴来鱼鸟得长亲浮云漠漠秦川夕灌木阴阴武水春頼有同时吕泾野相将嵗晚结行隣  

固原道中  

旅雁将归禾黍收边衣八月总羊裘千山摇落无芳草万壑奔腾自急流探骑弓刀扬逺日戍楼笳鼔动高秋独持文教来幽塞更览戎机答壮游  

六盘山  

西北六盘山切云一盘千折动星文穿林列骑交愁入峭壁哀猿近厌闻陇树遥连边塞尽秦闗中断渭流分清秋忽报烽烟警落日犹过虎豹羣  

书驿壁  

羗陇西来秋事非长安东望渺庭闱十年故国悲游子九月寒砧感授衣返照入林戎马急阴云接地雁鸿稀莫愁絶塞终难据闻道中原未解围  

晩下摩云岭  

晓发臯兰望絶岑马蹄平歩入林藏积雪地含润山渺素秋天变阴满目烟霏窥幻化四时嵓壑助萧森黄河西畔华夷隔临眺徒伤万古心  

临洮道中  

马度洮河西复东重冈絶巘渺烟空搴帷更喜看晴雪挟纩仍愁犯朔风荏苒物华行役久支离病体嵗年穷欲从陇右窥全蜀拟过徽阳入汉中  

黄鹤楼防集次答李子承裕之作  

把酒江楼坐不归高情向我重相违路通滇海人南去山近衡阳雁北飞避世每思詹尹卜解嘲谁讶子云非相将更上层梯立闲看浮云蔽晩晖  

桃川怀古  

犹有桃花照此川更无人泛武陵船泉分洞口僊凢隔地逺人间日月偏未羡入山真不老曽闻避世可称贤逍遥物外平生志怅望丹丘已洒然  

秋兴  

金陵王气即非遥龙起濠梁表圣朝御道北来瞻日月神宫东望切云霄花明天阙春游寺柳暗秦淮夜度桥陶谢并驱知忝窃别来人事转萧条  

其二  

秣陵东下广陵船一体繁华地接连遂有吹箫并僊侣还同拾翠乱婵娟风飘睡鸭沈檀火日傍骅骝锦绣韀岂是芜城君不见叅军辞赋莫真传  

罗旧驿壁次王子伯安之什  

辰山沅水瘴溪头坐爱芳荪赋倦游翠竹含风霜后改青林背日晩来幽离心巳隔洞庭渚归梦时过鹦鹉洲漫讶入滇身万里昆明池馆汉神州  

东坡月潭寺云泉阁小憩用壁间韵  

月潭寺下息尘踪云泉阁中看灏穹萝阴防翳见樵迳石壁虫兀开花宫俯瞰丹霄下飞鸟倒听玉溜鸣寒松拟将招隠托衰谢夷夏兵戈愁未通  

平越分司夜坐雨不絶  

鸣泉踈雨下高林此夕天涯感慨心箐洞夷獠行处有边城鼓角坐来深堂空风入传虚警山坼云开散积阴谩引壶觞看劒佩壮怀依旧未销沈  

浪沧江  

千寻铁锁贯长桥积翠浮天万壑遥人向中流看砥柱路从平地入岧嶤未论文教开荒服已见夷王欵圣朝鸟语花明迎使节浪沧江上瘴全消  

夜饮俞国昌宅次华大叅文光韵  

城阙风烟马首东一樽今夕偶能同冲泥未怯银鞍险照夜翻怜蜡炬红遂有亲朋连海宇还将意气薄云空天涯忽漫匆匆别莫遣音书滞便鸿  

游金山  

江坼峰尖台殿愁天开梵境镇中流凌风舟楫坐超忽抱日鼋鼍时岀游塔刼俯空瞻丽象钟幢接地动高丘却探灵迹穷三岛坐爱闲云岀五州  

龚家渡即事  

白沙清瀬绕江村槿叶藤花防竹门饷妇壶浆依畎亩野翁蓬跣对儿孙雨肥禾稼秋堪饱俗尚陶匏礼不繁安得卜居同栗里未须多事覔桃源  

晓发宜阳暑雨新霁晩宿宣风馆次韵王阳明一首  

絶壁云开过雨痕缘江涨涌碧流浑溪田决溜疑无迳竹屿笼烟别有村暑气趂晴威更烈客程当午思饶昬扶持病体供驱使未羡江淹赋别魂  

登宜梁城楼  

城昃风高不耐衣飞楼缥缈动晴辉山连平野来无尽树引寒流去渐防东望江淮舟楫逺北征车马简书稀未嗟筋力思滇海羞对渔樵说采薇  

大驾东巡野语  

闻说天王西狩频翠华今日又东巡泰山重被登封颂梁父亲承羽猎尘晓日霏烟开帐殿朔风寒雨暗枫宸江都十月花零落莫遣龙舟望幸新  

次韵答振之弟报庭下桂花盛开  

东郊云物绕平田自分归耕卒嵗年问字每过携酒客泛湖时上打鱼船行依流水心同静坐对遥空思入莫讶小山花事好已留欢赏寄秋前  

夜坐闻新雁怀远作  

泽国秋深烟水饶依依凉月霁层霄一声新雁已萧瑟万里长空方寂寥渐觉井梧团玉露忽惊园柳脆芳条闲居见尔应愁思况是边闗征戍遥  

小至  

仲冬小至气氤氲雪后川原路始分佳节思亲倍惆怅野人携酒意殷勤灰心未解回温律霜鬂仍愁对朔云抱病怀忧【`阙`】拥塞雍门吟苦不堪闻  

次韵奉答东桥  

张衡未老赋归田斸地烧菑理术阡世路风波甘息足贫家衣食愿逢年窗临茂树清阴直门对斜川小迳偏爱逐西隣沮溺饮巾车乗醉稳如船  

次韵游狼山  

千古狼山雄此邦临高真遣夙心降楚天风雨东连海吴地烟花北过江岩际惊涛喧客枕竹间飞涧洒僧窗因叅法界金光满更礼祗园宝树双  

六月十五日夜大雨病中作  

六月望日旱苦久一雨中宵便洒然踈帘小阁虚无里翠篠防风窕窈前静听水蛙喧夜枕欣闻隣叟说秋田稍须凉冷身应健饱饭行歌击壤篇  

田居秋水防至林莽委翳昬莫能辨偶然作一首  

径昃花繁入暝愁旧溪经眼漭难求青林背水藏蛟室红蓼缘隄罥客舟近舎尚迷扬子宅临高始识邵平丘人生身世皆如幻漫诧桃源説幻游  

陪乔侍御自白鹿洞再访开先寺  

鹿洞意巳惬龙池渇未消还随持节使重过濯缨桥渉水凉生袜扪萝翠染绡行行浑不倦去去即非遥路转山交股峰回草没腰险中频却马狭处仅容轺异迹多存古幽期自逺嚣石眠闻晋史台隐记梁昭泉似中天落云疑万壑摇南风清泱暧西日下岑寥选胜欣初霁探竒遂诘朝浮岚频近眼五老若为招  

自上饶至弋阳舟中襍言  

驿路千山里江门二月天人便春服薄花爱晩风鲜熀熀波摇月飘飘柳带烟紫骝骄广陌黄爵败良田坐理残书角行看古树颠兴来还独酌醉后只高眠健质何妨逺中流不用牵平生快意事几度下滩船  

和二泉登石屛望庐山韵  

落日庐山路无缘蹑上峰东林何处是烟外但闻钟  

滇中怀归  

连岩望不极惟见鸟飞还乡心落何处日没禺同山  

渡汉江  

防防鸂绕船飞翠篠青杉照晩晖无限好怀消不尽江南风景梦中归  

送刘侍御  

巴东凉月夜何其起视明星亦不迟两防落梅羗笛里故园今夕是归期  

湘中杂兴  

春草千里碧沈沈苍梧云昬湘水深此中自古行人怨鹧鸪双啼斑竹林  

## 石仓历代诗选卷四百五十七  

明　曹学佺　编  

明诗次集九十一  

康海  

宝穑堂作  

明农谢昌宦良觌羡予征敦义昔所重况此骨肉情嗣嵗节物改朱阳喜开晴感今叹伊昔发车临广庭所期德音迈永修三径盟  

其二  

平生尚超旷结庐武亭川本非青云姿竟作金闺愆托交三十载孤抱亦何渊邈观古昔事弥想梁甫篇感此发深省誓以俟余年  

同用昭自华州南郭往西谿作  

爱尔草堂静驱车同讨寻南郊更﨑崛春溪多绿隂蒲荇渐将徧松竹已成林感慨宿昔意相对静尘心悠悠日西迈渚禽扬妙音即此兴己极何必东山岑  

问驿使  

汝自马村来汪濊定何许向经袁村西四顾已如渚河水没马腹奔潦防时住愁都天际云痴痴若膏糈白帝司敛藏底事輙乖矩茍无念此人亦当悯禾黍  

中夜  

猗猗厨东楮得雨即成响旅人忧思长感之亦凄怆涝水不杀湍积潦百谷涨举室若楚囚展转不成况賔客虽见临笑语亦超旷岂无尊爼陈薄言那得放  

宿渭源思  

嵗序洎中夏予征当雨余炎溽既不骋清风时惠如嶪业终南山潺潺丰鄠渠云霞气绵幕佳树荫交舒斜日青翠明百志一何摅方启防樾想忽至田父居展慰出名酒下榻坐前除徘徊月东出欲罢复趦趄浩歌迟明发予乃莅征车  

郭庙答希宋诸公  

芳春岂不惜驾言趍华山儿女事如此讵许垂老闲感君逺相饯搦杯泪如澘虽有丝竹奏那能开苦颜握手重犹豫怅望绿草间节物不相待流年逝潺湲  

其二  

欲行复中止临驾忽心摧浒西花无数予归当渐开君若有游思予亦富新醅或擢湋水波或眺沜东台不敢竟月醉昔人安在哉  

于条山絶顶下瞷解梁  

升峤覩羣岫烟云互明防直北看解梁但见池水冽忆当弱冠时兹川已三阅其南望中条苍翠万重掲徒动登览怀未遂讨探契繄自殽函来不谓遽超絶河山伤魏咨钦明想尧烈昌代皇化隆遗风尚眧晰耕凿古未渝勤俭今岂辍悠悠兴永叹朂兹在时哲  

赠寒泉中尉  

澄莹絶纎繄一泻千里寒月摇轻波山光彻波底鱼鰅不敢逰虬龙得旖旎转盻清素心浥饮涤凢鄙平生畏炎蒸见之輙中喜愿言保真寂勿以尘氛凂  

赠滦江公  

輶车戒晨发循此东南域握手立斯须徘徊意安极念子有幽思别言心如织昔为同生兰今为特飞翼人生易悲乐良晤前所恤黄尘暗清渭对飱安可食嗟嗟君子心遐眺在燕北  

其二  

闗辅比多事钦公能自绥养防盖往失弭乱岂今防崇货狎卑吏饰貌忘逺规公来屛笑色事至任安危素物莫凂逸驾古所窥虽有麛裘谤倐动赤舄悲所以文夫行不与流俗随  

其三  

披丛憇轩下抚卷輙中惭笑我伎防薄无能续高骖缅思雄咏侈一发连数函咀嚼味逾隽咏叹诚所躭赠瑶似刘傅酬德怅卢参清风溘将逺鄙志揆岂堪那知邂逅际复送旌斾南  

其四  

公归只信宿予饯苦淹后耿耿徒忧伤役役定谁咎忆昔承明直相企亦巳厚公念薄绮纨予质等蒲柳虽能慎初服终恐易衰朽乐游观五陵气候稍非旧叹息君子陈宵兴望南斗  

饮酒  

独居意靡畅行吟心更伤晨发望原际佳气欝相望恨无同怀人跃马陟暾冈徘徊日忽暮感叹琴屡张山妻岀美酒斟酌为君甞三觞起孤抱百忧忽若忘丈夫生世间磊落斯所臧何湏久欝欝自如陌上桑  

东原晩归  

斜阳下平林予驾及岩嶂落花夹路飞苍流复荡漾孤往多旷情逖览起高唱入城生暝色登堂尚防亮儿童喜我归逍遥寿家酿  

整籍  

三年困人事何曾理书帙鸟防自昼逰入门忽首疾架阁具倾覆防简切中沐凌晨趣洒扫整顿倐终日种类既品题编简复齐一不但几案清幸靡万一失焚香坐望余俨然成静室平生风雅情殊以乖蹇窒追惟感叹生端坐还羞防何如谿上翁翩翩独闲逸  

于浒西赠别明叔  

三月诣兹曲八月今始复结辔送君归投壶泛醁风清怀抱优暑退凉气淑我歌苦不长聊以咏幽独荒径残草多空堂蛛网覆岂无洒扫资纷紏在尘俗  

沜东眺望  

层崖若长函灵异特中秘回合上泝岐喷薄下临渭壤沃草木荣气滋苔藓翠苍烟萦紫房白鹭眠芳遂木杪见南山崒嵂若天堕时复生白云观之使心忮山居三十年筋力半销痒徒羡古人游孰契来日事所以慕良觌冀欲毕微志唤妓理瑶琴呼童捧兕觯感叹发浩荡悠悠起吟思后防如可谐谓续城南例  

经漆村览有邰古迹  

我闻昔人言此即汉漆县其东有邰城草木殊葱蒨终南当面朝清渭过如练直北倚黄山逶迤控周甸前望松桧场知是何王殿王迹日以防气色或隐见西南庆善宫欝当漆村面胜地迁变多往躅审弥繄自虞夏来百祥具兹奠地灵昔所庇谛此窃中羡  

十月十日  

此日是儿生今年儿巳死往昔具酒筵欢庆溢闾里素帷当中庭凄风荡旌轵我泪倐若推儿音恍在耳彷佛六旬人何意复丁此庄生逍遥篇亦具生死理哀哉桥梓心千古讵能毁含痛卧茅茨不知昼移晷  

寄王公爵  

子本江海人清风冠今昔挥鞭游宛洛扬防窥楚泽念予山林居慷慨意不索遗我南华篇讵羡竟尺璧何时重握手共坐君山石  

再浴  

凌晨复临泉浃旦涤岂息灵理难测爽邃屡堪即仙源自鸿蒙那许后土蚀荡漾含炎精潏洄印天色游泳惬情性修饰鲜工力尚计输夏租稍具十夫食  

嵓坡小酌  

宿志爱山水朅来寻涧源旭日照苍翠恍惚逰石门激涛齧怒石终日闻雷諠防杖坐嵓坡芳草如锦墩长啸振天宇小酌与弥烦醉憇听樵唱悠悠不可言  

尹之先画竹  

虚堂挂翠筠玉涛满壁起知君彻骨清志意特欣此兴剧湏我题予好亦若尔回视桃李姿秾芳胡足齿自五月朔来偶疾脾肺两月弗瘳间值栗防悲痛呻吟闭户太息而已七月之望偶擕舎弟与惠逸人过浒西则韩蓝田周盩丞同辔见访因成小诗以志予抱兼示诸子  

积痛无旷襟殊怨殪遥思徒抱豪放恣竟累儿女事造物苦戏人皇穹防乖祟卧病动弥月薫心恒似寐初秋歇炎蒸蓝舆历幽邃强顔发短歌抚膺双泪感君来问予笑我乏远致太息茍自裁引领忽成醉  

邯郸美人歌  

兰氏小姬名鳯笙邯郸美人独擅名等闲一见万金贱何况逍遥翡翠屛精神婉娈性情适自恨生身杨柳陌陌上羞防逰冶郎镜中愁作当睂碧学得秦筝不肯弹却将针指凑齐纨鸳鸯刺就肠先断掩却银床独自叹  

从军行  

烽火西传畨骑来天王按剑雪山摧将军裂眦奋一战旌旗蔽日云气回朔风猎猎天山逺层氷齧石交河断材官争取可汗头诸君肯放明王返功成不日诏承明赏赐先推飞骑营骁腾俱封二千户锦衣朱缨义气横声名络绎传乡邑甲第峥嵘开上京回头笑杀鲁连子白发龙钟空一生  

云将军画水歌  

谁将此水挂堂壁春风防动波涛鸣光明闪烁对天日浩荡不息朝东倾西阃将军妙龄客英武桓桓独心悦他日龙荒破敌时看尔风云千载色  

十九日即事  

养雏自恨羽翼短翼长飞去岂思返老乌目断东南枝白日青天一何逺尾秃唇焦徒自啼啼杀老乌雏讵知愿雏养雏还胜雏慎勿龌龊如老乌  

有所思  

有所思兮乃在天一方徘徊不可见反复令心伤秋雨霏霏庭院空思逢君兮君莫逢流苏罗带那复展堦下梧桐生悲风  

听韩景文弹琵琶  

闗西子弟弹琵琶武氏成名巳三世胜死忠老传授稀尚宵已近六十二要妙誓不教女儿精微安肯输同事武功少年韩景文杳拨檀槽酷能似然打钩挑色色精调停布置俱神异大曲浑涵小曲嫣羣官众调无窥避始知絶艺本天成谁云末技非难致清秋八月賔客来尊爼未列管弦开立酌停歌两三醆此声一出人尽骇仓庚防吟柔桑底冻竹乍裂淇园隈逰蜂逐蕚逺不歇曲岭囬銮繁更催千山夜落九天雨空谷朝惊三月雷悠扬拂掉转相胜开喝遽互清且哀鉄骑横来长乐坂神女坐对阳云台开庭翻絮去闪烁絶壑堕石来碕磈曲曲宛转意态别三百四十犹往回忆昔京华公宴日教坊子弟纷纷岀三院都输张学弹数年颇防声音悉以此常夸武氏高汝今操纵如画一夜深客醉席屡更四座嗟咨未忍行曲终吏奏不知旦戸外惊闻繁雀鸣  

戏介夫  

张家酒恶吴酒良使者两索皆见妨好雨岂知主人苦暖泉眼底成潇湘跃马欲行还自止不忆此行忽如此歌舞虽佳酒不堪安用哓哓聒双耳  

青门歌  

人生防少离别多握手送君君若何青门芳草四弥弥苍渭素浐生愁波今日送君归何日望君至怜君磊落人纷华亦何事长亭山色逺近开与君酌酒愿君醉此去当为逺别离离愁漠漠心如碎杨柳青青知为谁鸣泉日日摧归骑歌者且勿停行者且暂憇防陵桥上西日驰朱顔那许人恒驻君才特逹近所稀许身当作青云器况兹先后被恩私阀阅﨑防蔑羣贵从来将相岀名家涔鱼辙鲋空相觊愿君拂拭星斗文莫使尘氛等闲蔽离别虽难儿女情行藏颇渉英雄事酒酣长揖各自归明日相思无际  

玉女泉  

玉女泉西有石室水落龙潭波潏潏笑杀东京马仲长驻此何为忽飘逸平生綘帐县丝竹数十蛾睂列华屋泉头习习秋风生不见当时环佩声古来大美小难妬爱尔千年文学名  

疆场村  

渭南西北疆场村无数桃花开荜门高陵到此已卓午满路风沙愁断魂去县尚有三十里仆夫嗷嗷黙相语地惨天悲行路难岂知主人心更苦五字先拚数茎须千金不及歩兵厨太防处士与惬尔高风常候城西隅何时身坐少陵洞共渠细倒水晶壶  

题王秀才牡丹图  

何日到吾家牡丹应着花开图一见兴巳发遥似当年宴紫霞雕栏不受春风抑緑叶红防舞风力终日回旋不肯休根株苦被丹青匿逺路邅洄销客心梦魂惟在草堂阴牡丹牡丹吾语汝三月八日始谷雨  

阎家渡吕王二君作  

美人约我游汤泉明日同之清渭川日中我抵阎家渡不见美人心自怜嘉兴太守清狂客肯使相逢仓卒还天昏云暗古道澁思君不来空伫立金衔白马中夜嘶青尊碧碗嗟何及逹旦不芳意衰空庭露下苍苔湿明星渐低人渐喧起来翘首望西原原头不见车马下户外空闻鸦鹊繁  

王总制维纲凯还歌  

秋风清秋草黄胡马横飞瞷河梁材官奋击胡马尽幕下生致月氐王忆昔先皇全盛时六龙结驾亲岀师朔方健儿佩金虎人人思夺胡马骑胡来其旋如雷万夫发弩不能一摧岂知神武本不杀喜功不至胡为哉吾闻天子之守在四夷爪牙之士皆熊罴朝中但有荆山老莫怕边风叠皷  

春暮叹  

今日复春暮芳华能几时今人不见昔人乐今人之乐昔岂知嵓泉沸沸沼翠微我坐溪头看絮飞轻飏依约杳无定明日相逢安可知去年谩作华山客对食不能心自惜此时空作山中人闲情人事仍相廹苦忆同袍三四君即有稀声谁更闻不如杀鸡饮美酒醉时遥望南山云  

答太防浒西行  

结庐事塲藿徒欲食其力世人那能知谓我谢亲防平生无遐思长往将安极种树森森高挿天栽花谩喜多秾色茍使徜徉终此身敢向长天振双翼诸君义气如古人访予幽壑滞芳春兴豪那惮三百里笔落欲扫千人军君和紫芝曲我草北山文层台日夕云霞动啸弄清波漾防纹卢女当弦歌白纻飞花飘上石榴裙于时君醉我起舞空林莺燕如相语眼底韶华取次休人生适意能防许往者闲逰翰墨塲羣公以我似班扬雕虫徒使为身累安知山林嵗月有此长我家桑落近所少与君斟酌各千觞安石东山巳尘迹后人讵识吾曹狂君不见葛洪苦慕不死药从今红顔坐消烁长生有法遇者难不如逢暇先行乐逝水无回波层鱼无纵跃徘徊歌汝浒西行却把空鞵笑东郭  

寄李宗易  

浒西多逸兴日日白鸥来种竹忽遮屋看山岂用台有时调舞鹤终夜醉新醅何为苏门客招邀不可回  

送郭玉西还  

病酒动经月君来慰我思青防日滛雨小阁忆当时世重梁州舞予嫌子夜词还家逢女伴不可闘蛾睂  

答明叔孟独二子之赠  

寂寞扬云舎春风二妙过新诗题素壁逸兴入烟萝杯带寒潭浅山临夕照多尚能陪杖屦同坐沜东莎  

喜仲黙至  

二月高陵县逢君发庆阳十年方邂逅百嵗防徜徉词赋名湏久安危望已长青尊今夜月好醉浒西堂  

忆牛头寺  

首夏东逰华因过御宿西稍寻幽处览深入故人栖水竹都堪画云烟总合题始知韦杜曲尺五逼天齐  

对客  

丝竹怜吾懒尊罍待汝来片云霄汉没丛菊小篱开积雨难相过当歌莫谩回请看秋草色黄满建章台  

对月  

明日重阳节霜华又一年薄逰惭贳酒高防即登山明月催归兴新诗待绮筵奚童识吾志先具泛溪船  

次张闇夫见过之作  

独好中林隐因家清渭川园开溪尽处山合水西边曲艺明时弃长歌稚子传已深踈旷志不是欲游仙  

浒西夜归  

暝色暗川原蓝舆返贲园野花迎夕露新月照秋轩醉觉纶巾岸吟怜鸟语喧匆匆百年里佳节防扳援  

行次灞桥  

自笑客行久悠悠临灞川感时徒极目遣兴谩成篇气槩因周胜山河入雍偏五陵佳处望大约渐非前  

望鄠  

客谢酆桥道逶迤紫阁阴云霞余夕照花柳暗春林灯火城中岀星河望里沈不知王逸少何处赏偏深  

经暖泉宅  

二曲交游客如君信不多防时违笑语荒塜已烟萝却望题诗处其如洒泪何谩看忧乐事千古一蹉跎  

梵觉  

梵觉蛩吟夕看云雨脚收此时真可惜昨夜不胜愁秉烛看儿女呼童贳酒筹明年冬十月仍放戴逵舟渭南逢杨静修韩秀夫孟望之三君子  

诣华情空切相过意巳深那知百年里又此一沾襟儿女方粗了存亡忽见寻吾生何日定对酒若为心  

临川寺与鄠令王念觉夜坐  

多君省春野逢我遇仙宫共宿临川寺徘徊及夜中弦歌与汉邑恭俭即邠风更听忧时论何慙砥柱功  

栗为许邀万柳庄集夜坐率尔有怀  

汝向名园去佳游兴若何柳溪湏对月花坞且停歌不寐杯空写防吟思转多老来心数仄徙倚立庭柯  

灵寳客邸逢慎之  

客滞燕台久春深始到家异乡惊见汝归思渺无涯但酌农酒休言杜曲花我来应首夏知剰防枝斜  

静林寺别张秋官康甫张侍御运夫  

巳怯春余热那堪送我行湖光回白鹭节候入朱明小径风沙合层台烟雾横遥看静林寺似可学无生  

防雨独坐忆德充  

雨中无客至独坐试防吟忽见桃花发不知春事深夭红浮绮席佳气转芳林明日同沽酒长歌眺碧岑  

江景  

昔经涑湖水今忆武昌游万艇云中下三江天际流渔歌莲叶浦鴈度夕阳楼应笑浮名客劳劳防日休  

岩洞  

岩峒昔年好亭亭嘉树围春风惟绿草幽迳带残晖卜筑心逾切逰遨愿不违防吟天欲暮幽感逐云飞  

直空寺  

拂雾寻山寺篮舆上转轻晓云生石细旭日映嵓明梵磬遥空岀天花夹路迎何湏似摩诘方是学无生  

长安别云梦侍御  

我东逰华山逢子长安陌喜见杨柳青共坐搴芳碧桑落岀名家斟酌今昔道合蔑二难情亲欲千石夕烟生逺林前旌指璧握手难久留知君有佳适明年报天子再订仙掌席  

华州张子梅花亭小酌  

梅花亭上午阴凉芍药栏边春昼长雾鬓云鬟何处女罗衣金钿坐来香娇歌欲遣行云住妙舞空疑乳燕狂笑杀西溪能爱客满缸时醸欝金浆  

忆昔  

忆昔承明侍从朝先皇端拱似神尧万家箫皷传双阙三殿风云护九韶剑佩缓归青夕蛮夷通欵越裳遥可怜湖上龙飞后人事官曹渐寂寥  

长安早发怀欹湖  

既至长安不见君风流徒颂沈休文谁知儿女事粗了复有艰虞乗所闻酷暑未忧中道热凉阴空望北山云可能公子开涓滴谩醉东池到夕曛  

除夜  

嵗暮开樽对竹扉暖风吹座亦防防却看稚子婆娑态不用韦娘嫋娜衣海上灵丹消息近天涯朋軰信音稀独怜彭麓山隂叟浊酒酣歌兴不违  

二月初九日过浒西看牡丹  

今日浒西开牡丹擕儿漉酒坐相看秾花自识春风好接叶休为夜雨残深夜紫泥巢翡翠层楼朱槛宿鹓鸾衰容任遣韶华逼幽抱常教酩酊寛  

西园眺望  

五月不来溪上游溪云犹自伴溪流虽非给事茱茰沜絶胜郎官鹦鹉洲半顷稻花迷浴鹭万株垂柳报新秋何当更挈同心者小酌防吟尽日留  

试笔  

石室栖迟近十年老人虚拟洞中仙平生畏暑非躭寂老去便幽反类禅霜敓小桃犹有个风翻细草若生烟襟怀落拓原无为祗愧当时抱瓮贤  

昔往  

昔往何悠悠今来亦矫矫绿树云外多红顔坐中老  

题画  

长裾澹容与散歩苍松下不是鹿门人何似栖栖者  

葡萄架  

绿苞虽未折清阴巳堪想徘徊望东山依依明月上  

饮酒乐  

碧椀金波窈窕歌绿云红日醉顔酡西风白石双岩下北鴈清霜奈夜何  

其二  

饮酒无多乐亦多野花岩鸟意婆娑朱缨白马青莲葢不及谿田卧绿莎  

彭麓山房漫兴  

黑水波涛万尺悬太行王屋讵能先从今杖履朝朝坐坐看青山下紫烟  

寄献吉  

炎威赫赫汗如泉秦女弹筝乗曙天愿逐南风作云雨却令凉思到君前  

扶风道中  

雍原东去彻咸阳渭水西来触太行陵谷尽归明坂籍衣冠不见汉文章  

其二  

夕阳隐隐抱孤村知是何王晾马原龙种自随彤葢去人烟常傍廐门繁  

示德充  

昨日予从沜上归满天花柳拂征衣却思春色无多许好谩相将历翠微  

二月九日同德充一于杏花亭集甥子俱在  

儿女闗心有底忙平生幽兴动成妨莫教逼近荼防节春事从头却许长  

寄芝山右长史  

芝山风致絶堪怜老我当时望若仙秋暮春分盟又改石门空扫薜萝烟  

## 石仓历代诗选卷四百五十八  

明　曹学佺　编  

明诗次集九十二  

何景明  

瑶毖怨  

美人竹间亭虗帘空月华相思湘江曲涙竹生斑花花开为谁好花落不复扫岀户见春风低头怨芳草坐弹五十弦起视江月残愁弦不堪听手澁金鴈寒一弹正凄切再弹转呜咽三弹拨幽膓声乱氷丝结西风吹芙蓉一夜落旧红岂知瑶瑟音能消青镜容  

双燕篇  

双燕何翩翾飞去仍徘翔依依止画闺缱绻鸣东厢昔求届阳节今去昜寒凉秪恐秋风髙海路多烟霜双飞入君户双栖在君梁被蒙君仁惠弹射不相防飬雏毛羽成送雏还故乡虽无黄雀报嵗愿巢君堂  

武陵  

武陵一何长辽逺不可测高林多悲风惨澹日无色黄熊啼我前白狐跳我侧蛟螭蟠深渊下见奔云黒沙蒸水亦毒我仆饥且踣辞家忽逾秋适此万里国土风日以殊川域邈无极伏波有遗响吟余转凄恻何因托横吹一写千载忆  

自武陵至沅陵道中杂诗  

驱马山上行山高何巍巍修阪接飞翼百步仍九回俛视烟霭中众山欝何垒茫然望四海万物亦已衰昔我别京国朱华犹未希歳节忽复昜何时当旋归  

其二  

山势行转促连峯相贯输窈然林莽中乃复得坦途青壁结烟霭缥缈凌虗无层阿秀嘉木下覆清水渠夙志好幽僻览兹耳目娱公车虽少延顾盻忽已逾安得鼓清瑟日坐山之隅  

花崖梧桐  

桐生何依依其叶何油油白云防崇阿朝日照髙丘感此雨露滋愧彼蔓草俦凤凰乆不至琴瑟谁可求吾将縆繁弦庶以宣我忧  

平越  

清晨发平越雾暗山益密仆夫各相戒路逺恐迷失薄午游气清参差众峰出鸡鸣谿谷中始见崖上日云叶分杳防髙原被华实秋风起丛林兴感乃非一悠悠逺行逰历险难具述  

普定  

鼓絶掩山城空堂思超忽孤灯明夕帷悄悄凉风发落叶何飘萧飞萤互明没客牕临古寺坐待微钟歇  

涿鹿道中  

髙城鬰莽苍永路多荆棘日气夕以阴逰氛浩无极城边古时丘宿草蔓于域树木何萧萧狐狸鸣其侧访古思轩辕嵚崟何由陟伊昔奋龙战明明庶邦式神驭飘鼎湖乌号缅德遗踪迈荒野盛烈存兹国谁云戡乱功不俟干戈力风云变俄顷明晦古难测薄暮穷林中惄焉长太息  

渡河  

夙征肇延津明晨临大河洪源下积石砥柱屹嵳峩渺渺梁宋区汗漫纵经过自非陵与岸于安障其波扬帆赴中流四顾莽无涯崇云徂广泽迅风夕吹沙积阴不可测鱼龙偃相加前无千尺梁一苇胡足夸人生寡恒居奚异波上槎岂无舟楫志漂泊当柰何  

许下  

伊昔炎汉季西京方遘患宫室烧燔尽乗舆橎草间刼迁留兹域荆棘满頽垣横流一以滥大厦寜复完豺虎互驰噬鸱鸮厉飞翻日月屡薄食风云变无端嗟哉众君子杖筞起周旋荀公诚伟士思济其艰陈琳自南至王粲亦西还从戎借雄辩腾步有荣观良蹇岂同御鳯鹜不共餐功名安足为明义乃高贤  

还至别业  

鸡鸣高树杪狗吠墟里间家人望车徒逺客造门端入门问所亲上堂叙悲欢行人暮饥渴秉烛具盘餐明月照西户三星烂中天出门践野草白露倐已漙十年苦行役兹夕方来旋寜知非梦忽忽心未安  

其二  

诘晨亲友至筐榼擕所需各言平生欢念子乆离居绸缪语未毕展席临前除园荣亦已抽况有盘中鱼人情倦怀土富贵岂常于无为泥形迹所愿恒相俱  

七夕  

逝节忽不处佳夕复我临神颷泛光蕙渥露沾华林缅彼牛女防兹端竟难谌形影憯相望胡由接徽音飘飘翠龙驾髣髴青瑶簮长河坐移转素波敛西沈灵彩歘以晦游云起层阴同懽恋胶漆异处悲辰参翘思慕逺匹感此涕流衿  

十三夜对月  

闲居爱明月良节复与俱金魄丽秋闉皓彩扬云衢澄空敛霜烟清颷荡中区徘徊广庭内改席临方除顾景怵衷虑兴心念居诸天道逓消长戒之在湏臾怀谦可乆安盛满岂恒居孰云质靡盈所贵光不渝  

十四夜同清溪子对月  

林塘枉佳客待月欣举觞今夕胜昨夕已见生东方离离绛霄侧冉冉素云扬逾时灏气澈县耀天中央仰视渺难即忽覔在我傍清池含微波左右浥流光月行固当望人防何能常与子各乡域邂逅临此堂良时不屡值明月安可忘醉歌答永夕和我窈窕章  

十五夜高铁溪同沈清溪赵雪舟马百愚过敝居对月  

端居抚盛节眷兹金素中上客弭飞葢惠然慰幽衷圆景舒东隅忽复周层空重轮烂五色缤纷结文虹流辉接瑶席绛气欝以葱众宾侈佳翫聫篇挹华风情好在明月安问膳靡丰望有恒度明阴变无穷人生非比翼岂得常相同所愿御此觞聊以娯夜终  

十六夜月  

日夕城烟敛列宿出复多开轩望明月展席流素波圆辉虽少亏犹能遍天涯单居不为乐念逺徒咨嗟逰人越崇京髙楼结绮霞浮云暮长征何由覩光华迅颷万里至霜雾日以加坐忧桂枝歇委落同泥沙清辉茍相照岂虑天路何  

赠望之  

遥遥京洛客承命发华辀朝辞翼州野夕泛黄河流双旟翔汝侧驷马登故丘故丘欝以长冈陇茂松楸车徒耀城郭亲戚迎道周丈夫事四方州闾寜乆留王程在湏臾顾念但怀愁前有盈觞酒为我且绸缪  

其二  

清晨送逺人弭驾北城隈北城一何脩前临古时台俛仰故乡域一如平生怀季冬严风发积雪皓皑皑念子徂逺路欝结不能开中林寒卉寂树木何摧頺安得春华敷采掇以相贻  

其三  

驱车筞良驷北上遵太行升高睇崇京宫观欝相望前瞻碣石湍俯见东海疆壮观局宇内高志何激昻孤鸿暮南翥奋翅起随阳黄鹄逰四海胡为悲故乡何能有羽翼从子俱翺翔  

除夜  

闲居知时节习静观卷舒日月无恒处念徃寡欢娯岁徂浮云阴积雪皓中衢豫章产江滨孤蕙敷山隅芳烈虽靡亏遐逺寜见需所愿朂明德庶以酧居诸  

艳曲  

御沟连上苑大道接平沙紫陌三千骑青楼十万家城中杨栁树风起暮飞花  

其二  

日出洛城里歌钟起四邻朝逰桃李蹊暮踏车马尘逰丝罥白日冉冉愁阳春  

其三  

明姿称二八生长紫罗帷对客舞垂手邀人看画睂今朝仲春日照影临芳池  

其四  

翩翩五陵儿借绮冠华簮常怀双寳剑讵惜千黄金驰马章台下红尘不可寻  

拟古  

朝日照中庭杲杲春载阳东风吹緑草蝴蝶双飞扬岁华坐婉娩白露憯以伤予美不在兹所懐浩难忘岂无芳桂枝含香谁为明  

其二  

凄凄仲秋日百卉腓以残凉风入阶树零露摧庭兰明月皎东壁昆防鸣草间孤鸿暮安适哀音扬云端言眷平生友振翮起孤骞遗我若逝波望子如高山托忱在终始蓄乆谅逾宣寸心不可移磐石谁谓坚  

其三  

圆如天上月光辉尚当缺与君非一身安能不乖别闗山日悠逺举步难可越君如双车轮妾心如车辙相随万里去绕绕何时絶  

其四  

清晨秣驽马整驾遵路衢迟徊览故物憯恻心以纡昔时千室邑今为百年墟郛郭蔽枌槚狐兎翔城隅人生寓大块飘泊寡恒居谅无金石夀终与草木俱一身不自恤安用顾其余营营慕富贵辛苦诚为愚  

其五  

岁暮寒风至蟋蟀夜鸣悲高楼有思妇叹息不自怡良人行未邉孤妾守空闺衾裯卷不寝罗帷谁为施君如东流水妾如西驰晖形势不相及彼此何由谐结髪重自念擕手期同归秋华殒故林尚复扬光辉顾兹各努力毋忘荣盛时  

其六  

繁霜降秋夜膏火寒无光凄风举帷幄素月流中房客行在殊境独处谁与将仰视天上星罗列皆成行牛女独何辜防防守河梁嗟无凌风翼欲去不得翔引领长太息泗涕徒沾裳  

逰西山  

晨登山上楼暮望河上道飘风塞埃尘积雨浩行潦山人苦相留此道何扰扰虎狼夹路鸣鸿鹄逝不早石泉聊足饮粝饭亦可饱矧乃平生亲绸缪叙中抱行逰白云林倘遇瑶华草擕手托相赠歳寒永为好  

其二  

胜地不可多良逰岂在屡兹山秀灵域旷望契心许岧嶤碧岩际缥缈青莲宇鸣泉泻丹壁白沙亘回渚眺心伫防寂况有尘外侣吾当与尔曹翩翩接髙举  

水营墅治田圃种树  

樵隐安于山农隐乐耕畔由来事不同各以性所玩倚扉憇南冈负杖行春岸时泽冒原隰逺水増波澜方塘菰蒲暎回渚鳬鹜乱挿栁期息阴列竹兾成竿縁坡引行条依墉植頺干筑堤屏棼秽激流代擕灌踈慵外经济卑贱鲜忧患谅怀原生耻庶悟孔父叹汲古缀遗言欣焉秉柔翰  

赠别孟望之  

束髪事交结白首以为期以兹女萝质托彼青松枝重聚故乡园殷勤慰我私忽复逺行迈况值秋风时我有一罇酒送君浉水涯酒酣思无极临岐理桐丝谁知清商苦一弹一生悲  

元日言志  

北杓建寅月东谷发首旦气转青阳暧日暎丹霞烂羣物欣向荣万象倐改观自予脱朝簮及兹谢尘干世事鉴倚伏节感回换岩耕慕长沮渊纶恣永玩俯羡潜波鳞仰慙薄霄翰钦此无闷言忘彼高飞叹勉怀日新志庶以慰朝旰  

仲春雨霁出逰郊麓览物叙怀兴言自歌四首  

旬阴豁初霁临眺城西洲决决松上溜潺潺石间流积霖晦平陆春云弥崇丘眷彼农人谈写我终歳忧崔巍南山郭宛彼沙上道荷篠赴脩埛采萍涉流潦怀贤顾已后适已每不早缅兹山中人含念欝中抱幽人乆见招解薜俟中林山行岩光暝水息霞气阴随行委流止寓物观浮沈达人贵忘我奚用存知音举目怡清和周览究昏昼众壑积庭阶攅峰罗户牖攀林摘丛頴越巘采孤秀日暮天际云忽与飘风遘  

赠李献吉  

西方有佳士于世寡所谐横风整修翰倐忽超九逵天门限重闗屡扣阍者辞济济列仙子冠裳竞追随青云蔽阊阖仰视何逶迤皎日匿西陆驰光难遽囬世无鲁阳子坐惜朱顔衰  

其二  

东风吹我衣白日何杲杲整驾出郭门修涂浩横潦登山采幽兰日暮不盈抱采之欲何为遗我平生好岂无艳阳花言子好香草丈夫有本性安得不自保寸心茍弗移可以鉴穹昊  

中秋十七夜留康德涵  

飘风防浮云白曜奄西藏覊人惜短晷眷此秋夜长长夜无与晤所怀浩难忘君子枉光驾嬿婉情未央披轩待流月展转错华觞临觞惨不御对景乆徬徨欝雾暧庭阴黯黯如降霜流波委頽魄兹歳渐以更消长互相谢盛满安可常朂哉君子心谦谦道弥光  

赠田子  

蓬途眷行旅绸缪永兹夕之子遡大江方舟自此适蔼蔼皇邑逰鸣镳并京陌同袍四五人君为逺行客婉防一室内安知形影隔人生重贞固岂必金与石念彼胶漆友喟然感今昔  

其二  

苍苍季冬夕濊云委中衢三星出东户纎月扬西隅主人乐行觞众宾且停车何况平生友夙昔共欢娱惨恻髙堂上为子重踟蹰山川缅以邈岐路在湏吏出门慎自爱慰我恒相于  

七夕刘子纬宅次君卿韵  

良时届今夕欢觏谐兹方流颷委芳卉清池激微凉仰观牛女星荧荧河汉傍纎月扬西隅浮云起中央合离一以怆明晦古难量絷子塲下驹慰我长思望  

赠君采效何逊作  

霜空鴈絶响风庭叶罢飞念尔别离日凄然芳歳微城隅明星晳晓闼残月辉不见擕手好宵行谁与归  

逰洪法寺塔园土山  

塔园欝森萃土山莽回互迹陈慨往躅心赏谐秋晤时惟冬气交零木爽登顾袅袅拾层级盘盘折修步慿危眺倒景俯槛惊流雾空王涌庙卫贵者留墟墓三门上岌嶪玉柱撑云露白日寳光垂风昼金响度徒兴雍门哀未暇首丘虑珠藏北邙毁石罅南山锢怛焉伤逝心川汜激东鹜  

冬夜  

膏火含朱光玉罇泛清醴闲房密以静雪流窗戸里良友不我适室阻怅伊迩异人非我俦聊酌娯妻子  

简君采  

夕防星已罗昼接景将落见面下湏臾何以展契濶侧耳金玉章音响时间作假寐晤清顔倾光岂虗托枉骖怅云辔命席耻尘爵徘徊翳云日伫立眺城郭骈居淹晨暮庶俾私心豁  

集呉子寺馆  

首夏憇只园逰息解冠簮窗楹抗防敞殿宇閟深沈緑竹带阴渠丹葩缀阳林既枉高人躅亦协静者心琴书散烦虑钟磬发幽音清言忘朝昃思超古今  

夏夜薛子宅  

飘风激踈牖飞雨散髙庭白云荫华月青天垂列星褰裳望西苑园树发青荧阴馆辟炎埃峻槛临岩亭泠泠朱夏井肃肃夜扃披雾聆霏谈逍遥畅神形逰心娯竹素此乐诚可经  

姜子岭至三岔  

出岭上云霓入谿下烟岚高高不可极杳杳讵能探朱崖秀夏木石壁映寒潭千林览葱蒨百丈窥澄涵崩奔谷响赴隐曜川光含登陟力不辞险阻情已谙潜渊羡垂纶越巘思停骖振防岷峨西扬帆江汉南临深匪忘惧履坦但怀慙  

乞巧行  

鹊桥崔巍河宛转织女牵牛夜相见岳阳女儿迎七夕乞巧楼高高百尺华灯明月光窈窕结防蟠花绮罗绕富家女儿恃娇痴年年乞巧不得巧贫家女巧世所稀只为他人缝嫁衣湏臾露湿金剪刀双星渐没河渐高人间天上两迢遥步袜仙裙空寂寥君不见古来巧拙何足语歳歳楼前竞儿女  

古松行  

岳州地多古松树千株万株值官路故老犹能记歳年行人不解知朝暮临江西来烟雾起夹谷连山一百里黛色寒通七泽云秋声夜卷三江水郡城之北江水东鄂王祠庙丹青空英雄为谟本宏逺古木至今多烈风忠魂义魄杳何在故物依然见遗爱繁枝百世人不剪直气千寻我当拜六年前过蒲圻城古松阴中三日行空山倒挂雷雨黒盛夏常贮炎风清邮亭传舎总萧瑟欝抱烦襟亦飘逸回岩峭壁奔洪涛老蔓长藤翻白日只今复向巴丘道野草渐多松渐少仄径孤根半蚀苔夕阳几树空垂茑昔时所见合抱材断枝落叶随蒿莱过客山中想清籁行徒道上愁黄埃辇山舆岭万石重半作豪家楼上栋古人之力今人劳大厦明堂不得用年年官吏催斧斤故老虽怒那敢嗔傍枝出地子成树野妇山樵摧作薪驿前数榦聊可数我忽见之再三抚霜皮露甲如虬蟠雾鬛烟鬟学龙舞阴森气象凛犹昔翠鱼长褾不可侮荒林旷野识者稀终为谁家起廊庑囬首鄂庙秋山阿庙前之树无高柯鬼神诃防亦徒尔英灵不返将如何  

盘江行  

四山壁立色如赭盘江横流絶壁下惊涛赴壑奔万牛峻坂悬空容一马危丛古树何阴森寻常行客谁敢临徭妇清晨出深洞虎辟白昼行空林沈潭之西多巨石短棹轻舟安可适日光射壁蛮烟黄雨气蒸江瘴波赤土人行泣向我云此地前年曾败军守臣秪知需货利将士欲茍图功勲英雄谟策自有术窜妇奸男何足论营中皷角连云起阵前临山后临水烹龙酾酒日酣乐传箭遗弓尚惊喜战马俱为山下尘征夫尽向江中死遂令狐豕成其雄屠邉下砦转相攻千家万家鸡犬尽十城五城烟火空夕阳愁向盘江道黄蒿离离白骨槁魂入秋空结怨云血染春原长寃草只今四夷来归王高墩短堑俱已荒牧童驱羊上茔塜田父牵牛耕战塲惟有行人行叹息闻说盘江泪沾臆  

黄陵庙  

黄陵峡中滩水多黄陵庙下难经过峩峨巨舸牵百丈橹折樯摧不得上江风萧防笳皷哀庙门遥向枫林开徃来落帆泊江口爼牲咒神酾神酒南船下峡疾如箭岸草汀花看不见巉岩乱石撑如麻云间浊浪迷三巴千里舟中坐超忽回首天西断心骨  

听琴篇  

美人横琴坐我堂酒阑为鼔三四行灯孤月明客不发弦悲调急秋夜长吾家瑶琴乆不拭金徽玉轸无顔色感君对此如有情一弹使我三叹息樵歌响答山涧幽楚歌慷慨云夜愁潇湘徛兰稍平逸四座但觉清商流始闻白雪停翠竹烈颷吹我溪上屋忽然翻作广寒逰知是霓裳羽衣曲含宫移羽何舂容泠泠万壑吟风松烟岑一夕怨鸣鹤江天何处惊蟠龙我初好音惟好此横笛短箫徒聒耳平生颇抱钟期怀四海难逄伯牙子今夕何夕愿不违为君击节泪沾衣高歌雅和人世稀河转参横君莫归  

孤鴈篇  

孤鴈北来来几时穷冬无侣鸣声悲云长路渺去安极日暮天寒飞更迟洞庭潇湘落秋水苦竹黄芦一千里清怨时从鸣笛生断行更逐哀筝起尘沙闗塞愁转蓬随风且落江湖中微躯幸免庖人爼短翮长辞猎士弓君不见陇山鹦鹉解人语一生自恨黄金笼  

雪中宴袁挥使惟武宅  

四郊飞雪暗高城北风怒号天杳防将军宅中昼击皷哀筝鸣笛罗后庭我时冻吟在西野忽见将军送书者开书读罢喜即行邀我入门方下马凝辉绚素开帘栊流风回霰满堂中青氊帐高雪不湿兰灯夜照氍毹红卿家父子皆好客能留对雪欢今夕已看称夀奉千金况复徴歌出双璧梁园宾客多交逰谢家兄弟尽风流古人胜事长已矣吾軰优防亦尔俦  

汉将篇  

汉家西北烟尘起烽火夜照西京里塞马奔腾一万骑闗塞逶迤五千里飞符挿羽募精强连营列阵扫边疆已见将军屯细栁更闻天子猎长杨长杨羽猎兵威振叠皷鸣钲闻逺近龙虎遥分天上军鱼蛇徧阅云中阵长安骢马侠少年金鞍玉辔铁连钱共看拔剑追骄子自许弯弓射左贤惊风昼起边沙涨踈勒黄云迷所向饮马寒临月窟傍驱兵夜度天山上降旗欵节树戎城卷斾回旌入帝京征人半死龙庭战壮士俱标麟阁名麟阁功名不易得贵臣良相徒顔色威胡尽道李飞将还汉谁言苏属国玉门闗外朔云愁燕颔书生亦白头君王自忆亷颇軰义士羞称万户侯  

古峯画梅歌  

空江月堕孤山晓直干横枝疎更好夜来梦破碧窗虗残雪半庭寒不扫小桥水浅影初斜野径风清香未老霜魂月魄独俜停玉骨氷肌自枯槁溪头数防瘦花明坞云漠漠林烟渺逋翁湖山诗思闲寂寂柴门春醉倒山亭昼午鹤飞还一声长笛江门悄  

古井篇  

君不见城邉古井荆棘荒沙崩雨塌官道傍当时碧甃映朱阁黄金阑干银作床美人铜瓶响哀玉寜知委弃同悲凉梧桐花干藓花澁鹭鹚侧窥蚯蚓八百丈寒泉尚堪饮心长绠短空愁立  

陇右行送徐少参  

陇右地长安西行一千里秦日长城号塞垣汉时故郡称天水圣朝扫荡无烽烟射猎之地为桑田熟羌卖马常入塞将军逰骑不出边知君风采古遗爱扬防传符度闗内父老三秦望节来犬戎诸夷遮马拜开藩分道镇邉尘居守廵行历几春熊轼朱幡今岳伯豸冠白笔旧台臣瓦亭之西半山谷土室阴阴连板屋落月孤城清渭源寒云古碛黄河曲十年此地曾逰过别来风物今如何竹花秋临鸟防穴杨叶夕渡鱼龙波囬看万里风云色少小趋庭泪沾臆相送悲吟不尽情闗山陇坂高无极  

大梁吟送李进士  

大梁擅豪华钜野生龙蛇顷来曹李軰擢秀冠诗家神驹并逐两超絶凡马百万空咨嗟李邕门下多竒士曹是贤甥李高弟登龙自昔黍通家附骥相看总名世梁王台馆罢歌钟兎园宾客有遗踪侯嬴旧隐夷门里李渤今归少室峯回望嵩高瞻岳首即寻圃问河宗可怜二子诗家秀吾生己愧卢王后司马黄金赋未逄扬雄白首书空就李当春日别燕川曹也诵诗神黯然蓬池更忆阮公啸膓断洪波緑水篇  

忆昔行  

忆昔长安相防日君方壮年我年小只今容顔有更变何况世事无纷扰先帝衣冠半零落十年賔友全稀少君今始作紫薇臣笑我金门落魄人冯唐上书亦叹老子云识字空愁贫艶阳三月桃李耀君非壮年我非少花开酒熟君逺行可惜春风阻懽笑明星迢迢车闗闗遥向楚水辞燕山但看朱绂在腰下莫使白发生颅间武昌城边江色淀襄阳汉水尤堪羡东行何日访鲈鱼南飞不得随鸿鴈少癖山水躭云松两年楚上多行踪浮湘直下三千里望岳遥瞻七十峰知君跌宕轻驷马顾予岂是功名者安得浮沈帝座傍防湏览眺苍梧野苍梧风烟秋色开武昌高楼吹笛哀帝乗白云去不返仙人黄鹤何时来君行访古兼化俗长楫輶轩指南极岸上逰穿罴虎林潭中坐傍鼋鼍国他时倘覔桃花源北风为尔传消息  

乐陵令行  

山东郡县一百入无有一城无战塲到今漂血成野水如山白骨横秋霜云台功高将不收投笔亦有书生谋黄金大印赐豪贵白面岂得言封侯唐朝公卿集如云平原太守名不闻二十四城见贼走抗城乃是平原守君不见前者冦盗时县吏州官各亡命北梁白马终日行济上黄旗错相映不闻开门战但闻开门迎嗟乎平原太守乐陵令  

九川行  

君不见自从天地开天下之水皆西来黄河昆仑一线岀下转秦甸轰奔雷长江广汉两荡潏浊泾清渭中萦廽帝遣九龙下治此江汉安流泾渭理华岳中断仙掌高却放黄河行万里九龙蜿蜒上天去至今犹余九川水秦中云雨四时遍北地尘沙几回徙我来长安不见九川水得见九川子九川子是非常人朝辞川上麋鹿羣夕登青为帝臣已从华衮补日月况执彤管排风云长风西来吹北极西望川流渺何极野岸空悬舟楫心塞林暮绕波涛色吁嗟江汉犹阻兵中原不见黄河清虺蛇豺虎满道路黄埃浊浪无人行九川子何不更鞭九龙起坐视天下横流水  

送叶生还闽中兼懐郑继之  

叶生行吟燕市中葛巾麻鞋岁将晩两都为客今始归五岳寻仙不辞远江南畵舸春栁低海上茅堂白云满谷口如逄郑子眞为道栖迟未应返  

同崔子送刘以正还闗中  

燕川芳草歇已久行子西行更回首骏马春停渭曲花金鞭暮指秦中栁看君兄弟皆豪雄十年侧想中丞公东山云月卧未起北海宾客谁相通荷花初红酒初碧汝归登堂见顔色若问长安旧友生崔何二子常相忆  

晩过田水南有赠  

田郎闭门著书今几卷我欲与子数相见□浪虽称青琐贤经过罕识黄门靣长安雨积鞍马稀堂下苔生集秋燕四海何人问草一经徒使桓谭羡  

延津歌送韩令  

延津冦过余少男延津县令莫停骖双鳬直向黄河北一鴈先飞清衞南黄河岸边不种麦浊浪滔天多贾客城中少男尔勿愁县令到时为买牛  

州行  

今年春夏雨不絶黄河以南渐杀麦州城中十万家自经冦盗惟黄沙名商大贾岁不集新丝旧谷嗟何及郝侯五马天上来褰帷露冕开风霾教农服田贾服贾只有牛马无豺虎  

周仪宾朝天歌  

周君来从大梁发揺鞭却指秦楼月燕山腊尽春未生可怜裘马冲霜雪忆昨云霄谒帝关春卿引见紫宸班天门九重罗虎豹一月不得朝龙顔馆甥帝室恩数少尚女王家礼非小中山更传闻乐对陈王亦进通亲表伊昔梁王全盛时车骑从官皆汉仪遣使常闻八珍送入朝数赐飞龙骑百余年间事势殊诸侯岀或乗驴车朱门宾从想冠剑白头王孙行路衢君归为我一问讯梁园赋客今何如  

相逄行赠孙从一  

长安风吹万杨栁与君走马相逄久昨朝邂逅尊酒间二十年来一回首我官十年前君官十年后眼底相防已壮龄世间万事眞翻手忆初少小来东曹君家兄弟同逰遨尚书庭前两玉树白日灿烂秋风高尔时见君气已豪花顔云鬂青锦袍石麟在天动鳞甲赤鳯排云生羽毛只今骨格殊恒调倾都见者嗟英妙恨不置之玉堂宾谁令久待金门诏永嘉山水称絶竒且与谢客同襟期花里开帘仙吏岀松间着屐山人随尚书风义古无比如君更是尚书子尚书东山闲白云高卧不为苍生起汉庭我亦东方生怅望名山无限情海云浩歌起春色送尔万里东南行  

彭中丞四民图歌  

渔舟溟入桃花浔春山如闻樵采音高原犂鉏破烟雨书阁窈窕穿松林中丞雅爱山水障清晨自挂高堂上緑树逶迤转众流白云合沓开层嶂万里宁论战伐功百年宛见升平象忆昨冦盗日横行中原白骨哀苍生擕男抱女路断絶痛哭不见天边城渔奔樵窜学士徙纵有陇畆无人耕至尊九重忧旰食命公杀贼贼始平近郊无复戎马迹比屋仍传鸡犬声彭公壮年心许国何况此身际日月二载驱驰扫汉南一时谈笑清河北岀阃三分大将旗来朝独拥诸军节乐土重开白日光普天不动黄尘色即今西戎忽复骄朝廷亲遣霍嫖姚巳闻土鲁还金印不见中丞下赤霄形像云台犹未画姓名麟阁早湏标开图更赋岀车什四海甲兵从此销  

桃源图歌  

昔我逰武陵坐石窥花源岸坼丹洞閟风回緑萝翻崩崖奔古月沓嶂响哀猿行车一以过始知人境諠眞阳仙令欲南徃手持新画来相访武陵山水久不覩今晨置我高堂上岩穴如闻鸡犬声村墟但见桑麻长髣髴潭水滨防缀桃花春山川似晋代衣服犹秦人回首茫然一烟雾寻源谁复知眞处投簮福地终有期个中先认桃花树  

塞外猎图歌  

边沙萧萧天北风高林昼屯鞍马雄健儿装束身手徤眞与此图形貌同冬寒猎傍长城窟城下平原日将没呼鹰放犬无不为数骑弯弓竞驰突月高琵琶海西城拂庐雪干氍毹轻金钟酌酒亦易醉玉踠骅骝骄不行白髪老兵黄战裙抽箭仰视天山云众中若认射雕手汉家谁是李将军  

画鹤篇  

昔闻少保写青田古墨千年人不传郎君此幅何时得萧防秋堂扫烟色雪翎风翼如有神万里出海谁能驯我初见此鸟重是仙人禽朝饮玉河湄暮宿圃林回首寒江鳬与鴈日晩哀鸣羡霄汉  

赤壁图歌  

老满横槊江之臯眼中吴越一秋毫吴人彀弩来江左江头鸣笳昼举火旌旗飘扬北风前舳舻化作江中烟英雄一去音尘防断水残山吊词客白雪堂寒草烟暮黄泥坂下临臯路酒酣唤客吹玉箫江风山月不待招昔时覇业那足数鹤梦悠悠千古回首东坡百世人图画苍茫空有神  

画山水  

蜀溪捣纸明如练并州剪刀碧云断抽毫作绘谁所为华堂粉壁光凌乱枳花竹叶春江曲江头无人水空緑逶迤石迳林中岀草碧沙明浄江日欲覔秦人武陵下不见溪边种桃者高楼窈窕锁烟雾只疑行尽潇湘路潇湘却忆旧时逰纸上烟波生暮愁  

吴伟飞泉画图歌  

长安独过田子舎留我一玩飞泉画絶壁如闻风雨来晴天安得蛟龙挂吴生跌宕得画理潦草落笔皆可喜飞泉却岀沓嶂间山即眞山水眞水客堂六月生昼寒耳中髣髴高江滩源潭窈窕不可测波浪汹涌多竒观泉边二老顔色异偶坐似是庄与惠万里谁论到海心百年讵识临渊意伟哉田子今儒宗文标南指匡庐峰不湏对此更惆怅防观瀑布青天上杉风松日隔缥缈云泷雪灨何雄壮我常梦徃神空向岂无吴生好手笔为我写寄庐山障  

逰猎篇  

周王八骏行万里朝逰昆仑暮沧海驱霆筞电徧天地虎骤龙驰倐烟霭犇戎造父两为佐大人王母遥相待千金白狐来四荒蝼蚁下国轻天王君不见秦皇叱咤役九有海东驱石石为走桥边孺子如妇人博浪沙中铁椎吼又不见武皇旌旗日络绎射蛟浔阳江水赤五陵侠少夜相遇探丸杀吏还惊辟天门嵳峩城九重虎豹为衞蛟龙宫紫微钩陈翼帝座至尊祗合安高崇脱渊之鱼岀山虎白龙鱼服何劳苦沈江距河势有然万乗反遭匹夫侮君不见曹家老爽诚愚蒙平生不识司马公死生祸福在人手宁能常作富家翁一门流血岂足惜坐使神噐归奸雄昨夜昌平人梦天龙文赤日绕燕川城中莫辨眞天子道上传看七寳鞭腐儒为郎不扈从愿奏相如諌猎篇  

柳絮歌  

长安三月百花残满城飞絮何漫漫千门万戸东风起陌上河边春色阑羙人高楼锁深院白花蒙蒙落如霰晴窗窈窕朝日迟乱入帘栊趂双燕逰丝相牵时袅袅委地飘廊不湏扫君不见江头緑叶吹香绵随波化作浮萍草  

明月篇  

长安月离离岀海峤遥见层城隐半轮渐看阿阁衔初照防灔黄金波团圆白玉盘青天流景披红蘂白露含辉泛紫兰紫兰红蘂西风起九衢夹道秋如水锦幌高褰香雾开琐闱斜映轻霞靡雾沈霞落天宇开万戸千门月明里月明皎皎陌东西栢寝岧嶤望不迷侯家台榭光先满戚里笙歌影乍低濯濯芙蓉生玉沼娟娟杨柳覆金堤鳯凰楼上吹箫女蟋蟀堂中织锦妻别有深宫闭深院年年岁岁愁相见金屋萤流长信阶绮栊燕入昭阳殿赵女通宵侍御牀班姬此夕悲团扇秋来明月照金徽榆黄沙白路逶迤征夫塞上怜行影少妇窗前想画眉上林鸿鴈书中恨北地关山笛里悲书中笛里空相忆几见盈亏涙沾臆红闺貌减落春华玉门肠断逢秋色春华秋色逓如流东家怨女上妆楼流蘓帐卷初安镜翡翠帘开自上钩河边织女期七夕天上嫦娥奈九秋七夕风涛还可渡九秋霜露迥生愁九秋七夕湏臾昜盛年一去眞堪惜可怜扬彩入罗帏可怜流素凝瑶席未作当罏卖酒人难邀隔座援琴客客心对此叹蹉跎乌鹊南飞可奈何江头商妇移船待湖上佳人挟瑟歌此时慿阑垂玉筯此时防烛敛青蛾玉筯青蛾苦缄怨缄怨含情不能吐丽色春妍桃李蹊迟辉晩媚菖蒲浦与君相思在二八与君相期在三五空持夜被贴鸳鸯空持暖玉擎鹦鹉青衫泣掩琵琶弦银屛忍对箜篌语箜篌再弹月巳微穿廊入闼霭斜辉归心日逺大刀折极目天涯破镜飞  

邯郸行  

邯郸道上车马多行人夜火渡漳河邯郸女儿年十五能弹琵琶善歌舞青灯朱戸夜当罏罏头酒熟唤客沽玉壶青丝为君系不妨醉向邯郸途君不见邯郸市昔日繁华安可拟鸣鸾佩玉青云间鬭鸡走马红尘里平原门前客如云千载凄凉竟何是黄金白璧成飞灰歌楼舞榭空流水伤心万事俱可嗟草长丛台白日斜废苑当时在何处旧宫今日作谁家古来富贵俱寂寞有酒樽前胡不乐  

太白山歌  

我闻太白横西域百里苍苍见寒色灵源万古谁穷探雷雨窈防岩洞黒中峰迢迢直上天瑶宫玉殿开云烟千盘万折不到顶石壁铁锁空高悬隂崖皑皑积古雪絶壑长松几摧折鸟道斜穿剑阁云龙潭倒映峨嵋月高僧岀世人不知飞仙凌空笙鹤随洞天福地在咫尺怅望尘海令心悲  

辰溪县  

早发辰溪渡清川喜泛舟山城欹粉堞江驿映朱楼雨骤沙頽岸天寒水露洲蛮音闻渐异迢逓动乡愁  

沅水驿  

小驿孤城外隂森草树幽晚凉慿水榭秋雨坐江楼絶域鸿难到空山客独愁夜深归渡少渔火照汀舟  

沅州道中  

岁月惊长道风尘惜旧绨钩云盘曲磴沿月遡回溪南国疲征敛西戎厌皷山深正愁絶落日鹧鸪啼  

平溪  

徙倚平溪馆天高秋气清水萤光不定山籁响难平夜火云间戍寒枫江上城终宵无梦寐高枕听滩声  

查城十五夜对月  

中秋看月色移席近前楹河汉三更没关山万里明风烟依独戍砧杵闭空城此夜高堂上多应念逺征  

其二  

天上何所有团团白玉盘可怜秋半月只是客中看影直朱楼午轮高青嶂寒羙人何处共光彩隔云端  

江门  

小店江门市孤舟闻暮砧逺沙含细雨缺岸隐疎林旅宿青枫晩人烟翠岳深渐临巴蜀道一慰望乡心  

渡淮  

津口风翻斾春隂郁未开淮流冲古岸沙店倚长台鸟向平芜下人随返照回未忘舟楫兴临路独迟徊  

中元夜月  

片月东城上长风度早秋光临青嶂发影抱碧潭流灏气沈沙浦余辉恋水楼何人更吹笛关塞不胜愁  

晩归自溪上  

秋到城西树縁溪落叶多数家连水竹一迳入烟萝废井寒螀聚闲窗暮雀过濯缨闻孺子灯下亦悲歌  

雨中和清溪  

蒙雨萧条至悲风日暮多积隂生径草永夜落庭柯宅愧高人隠门劳长者过白鸥如有意相逐下烟波  

吾州  

辽邈吾州地名从申伯来通淮一水下入楚万峰开旧国无遗庙寒城有废台秋郊独临眺懐古意悲哀  

九日同马君卿任宏噐登高  

岁岁重阳菊开时不在家那知今日酒还对故园花野静云依树天寒鴈聚沙登临无限意何处望京华  

登钓台  

野濶穷秋岀云寒望未开万峰遥驻马残日更登台水落龙蛇蛰沙空鴈鹜来孤懐对揺落吟罢有余哀  

再别清溪子  

冬馆萧条别开樽为尔吟岸梅催客鬂江柳送归心南国浮云暮孤城积霰隂逢春湖鴈起休滞北来音  

懐沈子  

沈生南国去别我独凄然落月清江树归人何处船十年安陆舎数口太湖田想到乡园日生涯亦可怜  

懐孙世其  

世路难定相期未有涯昔为燕地客常到楚人家系马中堂树听莺上苑花故园看北斗肠断忆京华  

酬葛时秀  

罢归翻自喜旧业有青山积雨稀来客孤云独徃还良朋枉高倡抚卷一开顔何日还乗兴题诗到竹间  

逰贤隐寺次马君卿韵  

系马长松下风烟几日留天高还薄暮地逈更逢秋孤嶂开僧舎千峰绕佛楼自能来白社不用逺公求  

登坚山寺  

西峯挿天起絶顶寺门开云里一佛住山中无客来落花平讲席积草徧香台我欲闻清梵焚香坐不回  

九日懐铁溪  

独忆高防府何时骑马来一秋常卧病九日废登台寂寞传杯手凄凉作赋才陶家园内菊风雨为谁开  

送柴先生之霍丘访朱调元  

客里黄金尽天边逐岁华寒灯具行李早饭岀山家东路蘼芜满西风杨柳斜朱君旧相识见尔惜生涯  

访贾西谷  

儒宫入古桧泮水静尘埃偶到闲官舍能孤逺客杯开门黄叶落展席清风来更喜庭前菊寒花日暮开  

雪  

一雪今冬早霏霏白满沙随风斜着树带雨不成花曲槛寒仍袅空庭晚更加城中一万戸歌舞是谁家得五清先生消息尚客澧州怅然有懐  

憔悴东都士吾师更可嗟三年为逐客万里未还家暮阻巴山雪春行楚岸花江湖无路覔流涕望天涯  

喜刘朝信过饮  

西郭栖迟地春风亦可怜落花寒食雨高柳夕阳天岸帻行林侧移樽坐水边啼莺如有意数傍舞衣前  

刘朝信读书山寺  

嗜静山中寺藏修此度年白云千嶂里清夜一灯悬书卷留孤客盘飱傍老禅何时骑马至访尔古松边西谷有淛聘予喜其得胜逰因话淛中之胜  

君向杭城去兹逰似马迁应传越客酒先泛楚人船入郭湖天逈观潮海月圆因君话禹穴高兴亦飘然  

送徐生赴试  

尔到梁都日西风发醉歌秋深花近苑夜逈月临河姓拟传霄汉身应谢薜萝佳音附来鴈报我莫蹉跎  

送别刘朝信  

万里向天涯孤城对日斜云山共此别世路独长嗟暮雪燕关树春风汉苑花知君骑马地名姓满京华  

和贾西谷暮春雨后之作  

溪雨清明过游云薄逺空鸥喧春水至燕落晩泥融麦秀千家暗桃花昨夜风独怜艶阳日尊酒未能同  

三月七日同诸生岀逰  

清晨招尔辈同岀眺烟沙寒食孤村路春风万树花借兰临水曲折柳到山家独少青尊共能无愧物华  

九日震雷山懐望之  

九日东山上思君江汉深故园频宴防佳节自登临众壑流云气孤峰落日隂应知楚山上独赋望鄕吟  

春来  

春来稀洒扫门径碧苔滋积雨忘昏晓幽居感岁时寒云低旅雁城树暗黄鹂独立伤春色萧条万事悲  

寒食  

沙岸青春雨风吹野水涯不沽寒食酒空映古坟花城郭人烟细楼台暮景斜东流尔何意滚滚送年华  

同赵先生宿山家  

同宿京华地今来又六年那知风雪夜复此共床眠水曲隣灯照山高石溜悬中宵不成寐话旧各凄然  

岀寺过胡山人家  

细雨清沙路经行独杖藜那知白社客更向碧山栖花好围墙发莺娇入院啼风光不能醉吟望转凄迷  

饮邦重山庄夜归  

残日喧归骑渔樵仄径逢烟中望北郭树里下西峰深夜明林火苍茫度水钟朝来向城市谁忆白云踪  

贤隐寺次刘朝信  

翠壁青莲界苍苔白石关春晴初岀郭日暮更登山岁月频经眼烟霞可驻顔化城依宿处自觉此身闲  

王生馆雨坐  

独坐王生馆凄然岁暮心高城翻落照空院积寒霖雁鹜秋飞尽蛟龙夜或吟西山旧松竹雨雪共萧森  

登西岩寺  

西林禅诵地石壁倚天开曲磴千盘上飞泉一道来园禽巢古殿野鹿过香台共坐题诗暮山花落酒杯  

近寺  

梵宇频经处林深入磬声悬崖攀葛上曲涧绕松行花鸟还春日楼台即化城亦知身是妄从此学无生  

独立  

皷絶孤城掩溪傍春事残岸霞晴映树汀雨暮生寒风外看花尽烟中望柳繁静观时物变独立思千端  

梅  

野水无人地寒梅独自开花踈间翠篠树古积苍苔岭雪春潜至林风香暗来一枝犹可折横笛暮休哀  

晓起见雪  

曙色空牕里鸣禽更好音幽栖忘盥栉偃卧问晴隂卷幔山云起开门野雪深不愁泥泞路骑马度西岑  

废屋  

废屋空山里风沙不见人坏墙惟有径独树更无隣防盗三闗逼徴求万国频江湖暮揺落囬首一沾巾  

送吕子  

京洛三年客云霄万里违上书皆不报解佩独先归北极临燕甸南山绕汉畿相将未可料岐路断蓬飞  

饯子容  

客馆西垣静开尊为汝歌槛花深晩坐城树喜频过防鹢春湖色骊驹白玉珂还乡君信乐予奈别愁何  

送邹子之浙中访迎张子  

此去寻张子东行指宋畿秋城怅独往春棹好同归雨外呉帆重江中越岫微平生壮逰兴送汝益翻飞  

送熊御史尚弼谢病还江西  

晨车发帝里秋棹返江乡草奏孤臣泪怀归久客肠海鸥思避俗湖防喜随阳揽辔平生志还山未可忘  

送韩仲子并讯其弟季子  

令弟先君往伊予实叹嗟窜身还故里避世入山家斜日秦城柳繁烟渭曲花岂知燕地客骑马日风沙  

送贾郡博之阶州  

十载一儒官西行路复难羗夷应爼豆边徼有衣冠陇坂盘云上秦城向斗防好音怀万里早晩报长安  

送杨子濬下第还广东  

怜君不得意春尽独还家路入蘼芜草亭深枳殻花客舟江上逺乡树岭南斜盛世多遭际寜容问钓车  

送杨驿丞  

闻説丹河地孤城海上开卤烟出市井潮影动楼防汉使传宣过夷官入贡来皇华歌送客应阅出羣才  

送顾华玉谪全州  

白日春城暮孤云天际隂君行万里外予意一何深夏拟浮湘水秋应到桂林衡阳去不逺莫使鴈书沈  

送曺逊卿还汝寜  

三年观国士此日暂还家去指清淮月行攀上蔡花燕歌送楚客边防起城笳却喜干戈后乡园见嵗华  

送钦师归西山  

近向云间至遥从花下还赤崖春到寺白塔昼开闗风雨如西塞烟霞似北山到来应待我秪树几回攀  

送侯汝立之东昌  

东郡疮痍日苍生属此行二毛犹未见五马亦为荣月对河闗上秋从海岳生向来嵩少约西望各悬情  

赠刘东之宪副  

浮生能几见孰谓别离轻逺道惟长剑寒宵共短檠旌旗临汉水雨雪度秦城乡井衣冠少分擕益怆情  

元夜寺中集  

火树连龙苑烟花绕鹫峰词人髙宴防令节喜过逄阁度银河上窗含寳月重九衢风起夜处处有歌钟  

赠祖邦  

白下通缄少燕都见靣遅客心悲嵗晩归路及春时姓入山公启人传水部诗同年吾不及相望赴前期  

秋夕怀曺毅之  

百卉飘零尽孤鸿何处归髙楼横暮笛万戸捣寒衣南国江湖逺佳人尺素稀独愁谁与晤明月鉴重帏  

寄任司训  

不见任公子飘飘旅客魂苦吟惟白发生计有清尊散吏真兼隠荒城不异村人间好事者谁到广文门  

至日寄望之汶上  

至日怀亲友题书在帝乡风云余嵗色梅柳复年芳白发行藏里清尊涕泪傍思君鲁城北汶水日汤汤  

寄空同子卜居襄阳  

尔定襄阳宅云山好傍谁草怜王粲井花醉习家池留滞悲江汉驱驰感嵗时扁舟空怅望未有鹿门期  

寄徐太守  

塞鴈去复尽燕台愁望春十年同病客万里各风尘南国己碧草清江空白苹秋来有词赋莫使怨骚人  

寄家书  

一返滇中使重嗟故里违老亲遥在念薄禄未能归雨雪三冬暗家书累月稀泪缄灯下发廻鴈隔云飞  

酬郭内翰上陵还诗  

帝遣朝陵日暂辞供奉班楸梧开玉殿云雾宿春山晩向千松散晴从万壑还知君有佳句传和五陵间  

得王子衡贑榆书  

万里一书劄逾年传帝都窜身天地逺垂泪海云孤柳送燕台骏花留汉殿鳬赤霄终道路白发且江湖  

九日显灵宫宴集  

九日无风雨賔朋更逺来菊花催酩酊仙侣得追陪眺山河出登髙殿阁开擕游有诸妙词赋岂吾才  

游郭氏山亭  

旧日追游地新年此度过庭春归雪篠洞古发烟萝迟日登临倦名园感慨多风花骑马去须放酒顔酡  

九日登慈恩寺阁  

不到慈恩乆今来九日期天寒鸿防少秋晩菊花迟揺落悲风雨登临感嵗时牛山何处是异代独兴思  

宿淇公方丈  

落日罢登临禅房秋坐深不妨留枕簟聊得谢冠簮楼閤湖天影松萝洞月隂明朝又城市回忆碧山岑  

出阁过勤甫省中  

梧垣通左掖花省接仙郎并坐停杯晩髙谈卷幔凉水隂沈绀殿山影落雕墙愧我同朝客传君寡和章  

再游郭氏园亭  

仲夏一到此主人开水亭园林再驻马台榭己流萤细竹揺风牖孤云度石屏停杯更暮雨何限北崖青  

## 石仓历代诗选卷四百五十九  

眀　曺学佺　编  

眀诗次集九十三  

何景明  

十四夜对月集陶良伯  

陶令堂中月深更酒为携金波流未满白露逈含凄鸿鴈秋江北芙蓉汉苑西一杯同怅望万里各覊栖  

夜集勤甫宅时秉衡至  

同乡躭宴筑浮嵗感飘零况复故人至相邀眀月亭琴清繁玉露坐久宻秋星从此冀佳贶无忘瑶草青  

人日斋居过王德徴  

斋居春昼独过子云亭雨雪逄人日江湖问客星望来花渐发愁剧柳还青更话东归棹遥遥海思停  

夜过刘以道兄弟  

风灯悬岸馆竹色静春沙山水停湘瑟池塘到谢家雪融花尚细烟袅柳初斜对酌情亲夜能无恋物华  

清眀日同诸友游城南寺  

风昼人游少沙郊马并行穿花寻野寺冐雨出春城骨肉新伤泪賔朋逺至情天边有芳草故向客愁生  

怀麓堂集将游东园以风雨遂止  

仲夏隂晴半林塘水石隈窗云开逺色檐日度轻雷雨阻东山屐天留北海杯门墙接苑树长昼得迟廻  

同川甫寺中避暑  

偶到清凉地畨思苦热哀水堂菡蓞折风殿薛萝开逃暑无三伏凴虗有一台西山昼雷雨不见洗天来  

夜集锦夫同本贞限韵  

万里同乡友飘零叹此逄江山饶涕泪嵗月老形容风散城边角云传海上烽中原尚格闘未可问云松  

一舫斋  

乾坤聊一舫髙卧此斋深竹散琴书色窗开岛屿隂乗桴浮海意击楫渡江心无限风波里何人叹陆沈  

镜光閤  

峻閤岧嶤上层城眺望中风铃齐送响云磴曲盘空海色揺窗碧蓬莱影日红翠华无复到长锁翠防宫  

新郑道中  

客路临新郑云沙望转平夕烟生断堑野水入荒城下马防碑志逄人问地名千秋陵谷在怀古益多情  

铜雀台  

美人望陵处无复翠华过殿冷闲歌吹宫春罢绮罗落花娇靥尽芳草怨魂多日暮漳河水东流空白波  

夀邝廷瑞太守  

五马归来日闲身六十强春花自烂熳云水共徜徉邑种莱公竹邦留召伯棠平生天下志白首付沧浪  

海岳陈翁挽章  

白云送秋老筑墓海门边花忆啼莺日风悲种树年人间余翰墨天上有神仙从此辽东鹤千年更一旋  

内直遇雪  

袅袅城云影萧萧急霰催逺从仙阁度轻绕鳯池廻弄日揺彤管含风引玉杯春还今嵗早先报汉宫梅  

秋雨  

断续城头雨空斋録藓封孤灯闻过鴈四壁起鸣蛩细草伤心碧幽花满目浓美人居绮陌几日不相逄  

三月三日  

病眼防天地风沙当昼吹赏心沽酒伴行乐过花时水曲兰芳静城隂柳絮遅东郊有车马春色报人知  

观荷  

入院髙荷宻留尊菡蓞遅綘房扶水蕚翠葢倚风枝槛坐眀星夕窗过骤雨时流萤防防渡故傍緑隂池  

沙庆宅红菊  

红菊开时暮亭亭冠物华亦知顔色好不是艶阳花罗绮娇秋日楼台媚晩霞清香如不改常傍美人家  

长安柳  

三月长安柳春风吹暮天花飞御沟水叶傍汉宫烟绕岸犹堪折临流更可怜故园无限树零落战塲边  

芍药  

城中芍药徧席上把残枝上苑相防日春风尔较遅艶歌翻锦瑟酣醉倒金巵南国今开罢园亭数梦思  

春鴈  

花初背楚泽雪罢度桑干渐起随春色髙飞犯朔寒书停江国望阵倚塞门防忆尔常南北无嗟行路难  

鴈  

呖呖胡笳怨飘飘南鴈翔长风度关塞九月下潇湘积水浮连影遥空起断行故园秋望尽闻尔泪沾裳赠张时济陈伯行胡承之周少安三月三日出城游宴  

芳筵开上日才子出京华暂别含香署俱停访石槎秦川平对酒汉苑曲穿花应共题春草相过谢客家  

登五丈原谒武侯庙  

风日髙原暮松杉古庙隂三分扶汉业万里出师心星落营空在云横阵己沈千秋一瞻眺梁甫为谁吟  

普縁寺有马融读书洞  

春山寻古寺昏黒尚攀縁仄径千盘转巉崖万仞悬虎常啼白昼猿故堕青天欲访名贤洞泠泠隔涧泉  

青峰阁晓霁  

初日东峰上防防霁色分丹崖含宿雨青嶂拂归云骑林端发鸣笳树里闻前山更可爱晴望碧氛氲  

马道骤雷雨复霁  

万壑惊雷起千峰鸣雨过稍防风瀬减更觉夏云多虹饮垂青涧猿行挂碧萝山中无吏事长啸荅樵歌  

咸阳原  

千秋陵墓地驻马惜兹行晩日登原殿晴天见渭城望春时极目访古独含情奈有咸阳草风吹嵗嵗生  

长春宫  

夜宿仙人舘晨闻鳯吹停玉牕开晓月丹井汲春星久秘长生诀空留不死庭下山回一望岩壑杳青  

武闗  

北转趋刘埧西盘出武闗防茫一线路廻合万重山天地几龙战风云惟鸟还闗门锁溪水日夜送潺湲  

昭烈庙  

漂泊依刘计间闗入蜀身中原无社稷乱世有君臣峡路元通楚岷江不向秦空山一祠宇寂寞翠华春  

鹿苑寺  

旧宅施为寺青山属野僧髙人不可见胜迹尚凴陵色借荒庭草隂垂古殿藤千崖一防迳异代几攀登  

两河口  

东下商南路西辞蜀北门青山两河口古戍百家村曲栈盘林杪危湍喷石根经过回白首踪迹半乾坤悼马诗【`予家买得一马齿小而良丁卯嵗季夏十五夜予忽梦一龙子立堦下局蹐而死梦警僮在户外呼曰廐马死廐马死予怪且惜之作悼马诗十韵`】  

乘尔方逾嵗何期病忽危四蹄犹未凿双泪长垂渥水千年降房星一夜隳早逄田子叹终共塞翁悲顾影辞金络遗骸恋敝惟讵能酬饲秣那复效驱驰首蓿残空枥莓苔满故池风尘思骏力烟海失龙姿惆怅黄句凄凉赭白词平生精志在不愧主人知  

简粹夫  

二十知学道于今犹未真白髪空愁我金丹不遇人侧身向天地举足堕风尘乗云空有兴渉海浩无津闻君能链骨妙论颇通神倘恵长生术髙揖谢亲賔  

子衡在狱感怀二十韵  

朋俦日乖蹇念汝涕如濆贾谊生非晩邹阳志不羣书从梁狱上哭向汉庭闻天地虞罗宻江湖钓饵芬路豺那可问屋防竟难熏已惧苍蝇防真成贝锦文神龙在汚淖鸷鸟失青云日月盆还复薫莸器不分斗间谁辨剑野外枉怀芹谈虎嗟何及亡猿祸己云髙才元脱畧众口但纷纭木直防先伐兰芳忌自焚昼台幽白日冬井下霜氛晓搨眀星晳隂墙白草曛连骖虗缱绻尺牍阻慇懃石父遭齐相钟仪滞楚军受书贤不死演易圣犹勤缧絏终非罪文章固有勲燕臣霜霰烈庶女震雷殷伫见天王圣金鸡早赦君  

渡泾渭  

北回乱泾渭东眺极澄瀛落日两荡潏遥天双带萦波流互眀防岸坼屡崩惊隔树望廻合分涛扬浊清堰渠饶上壤形势西京漕挽通秦甸津梁跨汉城湮沈九州防雄壮八川名空挹入河志复含浮海清风沙满世路云浪江程鹊去星源逺鲸翻雾岛轻片防倘可借万里自兹行  

武昌闻边报  

传闻虏骑近长安北伐朝廷己遣官路绕居庸烽火暗城髙山海戍楼寒一时边将当闗少六月王师出塞难先帝恩深能养士请缨谁为击楼兰  

长安驿  

暮雨萧萧云黯然数家山下起炊烟窗闻早鴈秋多思门对寒流夜不眠逺使正持三楚节旧游曽扣九江船驿程南去无穷路来往风尘阅嵗年  

岳阳  

楚水滇池万里游使车重喜过巴秋千家树色浮山郭七月涛声入郡楼寺里池亭多旧主城中冠葢半同游眀朝又下章华路江月湖烟绾别愁  

岳阳城中闻笛  

何处笛声三四弄坐听疑隔楚江濆落梅折柳怨清夜激羽流商哀白云月上山楼人独倚风髙秋院客先闻洞庭空濶潇湘冷缥缈余音送鴈羣  

七夕  

夜久髙城风露收防云斜汉两悠悠闺中素思闗塞楼上穿针待女牛屏烛夜深秋似水池花香淡月如钩桂宫髙处寒多少谁念嫦娥此夜愁  

华容吊楚宫  

别舘离宫纷绮罗细腰争待楚王过章华日晩春游尽云梦天寒夜猎多废殿有基人不到荒台无主鸟空歌西江烟月长如旧只有繁华逐逝波  

秦人洞  

闻説秦人此避秦碧桃零落旧时春家移洞里难知姓水到人间易问津山色溪声自今古石床磵户空埃尘洞前即是南征路来往年华客髩新  

月潭寺  

玲珑金刹白云边踏阁攀林一径穿龙出洞门常作雨鹤巢松树不知年僧来殿上鸣钟饭客到山中借榻眠怪底夜来难得寐秋风窗下绕流泉  

出新添城  

出城凝望一沾巾行到穷边见洞民青草时多逄瘴死白茅房为住山贫秋来万里倦为客日落千峰愁杀人闻道徴兵需北战朔风应己卷飞尘  

忆中舍诸寅  

忆昨共陪天北极几回朝贺识龙顔帘开仙掖宫云近地隔金河苑日闲青琐夜归池上佩朱衣晓入殿中班只今逺使违趋奉清梦常依霄汉间  

安庄道中  

处处人家空薜萝几年凋扰干戈山过白水峰峦峻路入盘江瘴厉多岭徼土风连百粤郊原人语杂诸罗侧身西望防铜柱此地曽经马伏波  

汉将祠  

嵯峨髙岭入云平岭上人传汉将名殊域嵗时供祭祀千秋祠庙着神眀古墙不辨丹青色深夜犹闻剑防声下马独来询旧事残碑无字纪南征  

白帝城  

峡口风悲猿夜号孤舟灯火宿烟臯草深废井人家少水落寒山雉堞髙自古金汤难恃险当时版筑岂知劳永安亦在荒城里玉殿凄凉空野蒿  

归州  

暮云天际见髙城行尽千峰峡渐平古郡山头万家住客舟江上一灯眀竹枝惯听巴人曲鸟道才通楚国程未卜东归何日到片防斜月对离情  

郢中  

荆门南下接平畴萧索风烟似晩秋衰草茫茫楚宫废荒城寂寂汉江流人亡异代空遗宅嵗暮他乡独倚楼最是阳春音调古至今歌罢少人酬  

还家口号  

十年奔走违亲舍此日归来喜不禁敢向眀时轻组绶秪縁多病乞山林闲居拟着潘安赋髙卧寜知谢傅心早晩南岩桂花发开轩相望一长吟  

病后  

病后频惊节序过不将风景怨蹉跎秋来门巷依枫橘嵗晩衣裳恋芰荷洛下闲居辞宦早茂陵消渇著书多鳯凰池上三年客騕褭空鸣白玉珂  

吹笛  

横笛髙城弄晩飔碧空如水鴈来时闗山月落膓应断楼阁秋生响易悲杨柳天边浑折尽梅花江畔故开遅武陵回首南征路一曲那堪马上吹  

人日怀孟望之  

人日登髙聊引兴万峰寂寞对申台莺花出郭还难见雨雪逄春尚未开沙畔柳条悲暮角城边栢叶照寒杯闗河怅望东归使孤槎几日廻  

九月二十六日同贾广文刘举人任贡士髙防府先生宅内赏菊  

陶令门前花尽开郭西骑马防花来踈枝淡蕋寒仍发细雨斜风晩更催拟向夜深还秉烛可怜秋尽始传杯相逄一笑真非易共把繁枝醉不回  

生子  

两嵗归来生两雏故园夫妇亦相娯卢家自爱添丁好徐氏谁言二子殊未论图书能继业且敎门戸有悬弧劬劳正念吾亲在更遣悲欢此日俱  

无题  

艳舞娇歌出綘纱黄金不惜敎琵琶鸳鸯本是双栖鸟菡蓞元开并蔕花紫玉岂忘韩重侣緑珠寜负季伦家多情自古还多恨膓断春风巷柳斜  

次韵酧庄国賔见讯  

多病无能合罢官清时那敢独求闲逺沙月出眀如水髙树云来暗似山已恨缁尘侵素服不敎青镜老红顔美人嵗暮劳相问丛桂山中秪自攀  

答雷长史  

每诵清词动我愁山中嵗暮苦无酬因攀桂树遥相忆欲寄梅花可自由万里江湖双涕泪百年天地几交游谁怜旧日中朝客谪向王门半白头  

雨中留蔡黄二亲  

门巷泥深过客难百年聊共此盘餐浮云落日山河暮细雨青春楼阁寒近夜蛟龙还入浦久隂鸿鴈更移滩年华滚滚相逄少莫厌拌留到夜阑  

叶四公子西园  

邀客西园公子家东风二月己飞花巷遮碧柳行春马楼倚青山落暮鸦移席尊罍遥出浦入舟灯火更依沙清吟况接同乡彦应有文星动水涯  

送赵司训防偶还罗山  

燕姬砧杵催杨柳楚客衣裳缉芰荷宦况不为谋拙赋闺情空续悼亡歌愁闻郑监青氊苦老觉安仁白髪多日暮千山归故国秋深一鴈度黄河  

苦热  

燕京闰夏清凉阻楚客羸躯毒热偏雨过即如卑湿地云来翻助鬰蒸天南邦僻地寒江阁西岳髙峰玉井泉思有丹梯凌倒景恨无孤棹截长烟  

西海子  

寺下烟波春不开苑中风浪隠楼台源泉细绕西山出云气深从北极来万里乘槎观日月十年登阁望蓬莱黄尘碧水须臾事莫使鱼龙夜夜哀  

七夕  

楚客旅魂惊巧夕燕京风俗闘穿针楼台送暑催秋扇闗塞迎寒起暮砧海内弟兄风雨梦天涯儿女嵗时心乘槎莫问支机石河汉年年此夜隂  

雨夕集世其馆  

秋风淅淅吹人衣鸣雨潇潇晩细防万里賔朋留不数十年江海愿常违髙城木叶闻先下客舍流萤见已稀为报春来鸿鴈侣塞门霜雪好南归  

和张子纯白髪  

我见秋风惊壮心君悲白髪苦相侵愁多不道潘年少吟苦谁知越思深客里嵗时供览镜天边霜雪助沾襟平生浪説如云盛蓬鬓稀疎底似今  

送张国賔进万夀表还  

名王表逹维藩礼賔使恩勤奉敎时鳯管暂停秦女曲龙旂遥覩汉官仪秋枫旅梦廻青琐春草乡情动玉池归到定知承睿问雪园梅殿有佳期  

送王秉衡谪赣榆  

嗟君万里复南迁此别江湖倍黯然日落尘沙行海上春生霜雪到天边中流得瓠常相保九折回车且自全世路风蓬各飘转不知擕手是何年  

晩过君采次韵  

朔云卧对寒城菊燕月留沽晩市醪向客蘼芜南国逺背人鸿鴈北风髙杜陵愁极惟双泪潘岳情多己二毛同病相怜不同去莫将江海问西曺  

得献吉江西书  

近得浔阳江上书遥思李白更愁予天边魑魅窥人过日逺承眀献子虗鼓柁襄江应未得买田阳羡定何如他年淮水能相访桐栢山中共结庐  

两湖书屋  

书屋何年结构成青天对落两湖清岸廻沙槛鼋鼍坼水抱晴窗日月生开卷己知当世事下帷应见古人情扁舟南国无由并暮采芙蓉怅独行  

送韩大之赴新都  

汉庭仙令几时回蜀道风烟此日开万里一琴将鹤去九霄双舄望鳬来云边石栈斜悬阁树里春流曲抱台藏器久知盘错志脱嚢今见古人才  

苏考功宅宴集  

九衢春月罢歌钟万井晴烟翠欲重吏部文章今再见汉京冠葢日相逄流莺渐历宫中柳鸣鹤先传寺里松细酌清吟聊此席北山南郭是吾踪  

和李宗易内翰立春日作  

春日长安车马迎宻烟轻旭弄朝晴诗来草动池塘色吟罢花増馆阁情万里江湖桃竹杖十年风雨木灯檠一官樗散空时序又见春盘细菜生  

寄世恩爱日楼  

东曺昔赋望云行南国今传爱日名九折岂忘回驭志百年真慰倚门情江乡春水鲥鱼至海岸冬雷竹笋生珍重楼中调膳者此身何止万金轻  

天坛雷道士院  

帝宫髙锁汉郊畿羽士琴书静可依萝洞昼栖云雾入石坛秋礼佩环归丛丛晩竹临风整嘒嘒蝉曵日防渡海却思千载事买山今恨十年违  

送王御史德辉西廵  

中朝御史重西廵独下青霄斧钺新陇雪洮云行塞日胡琴羗管奏边春蒲桃不博凉州地天马还随汉使臣白笔万人防气象肯令河外有烟尘  

送卫进士推武昌  

少年佐郡楚城居十郡风流尽不如此去且随彭蠡鴈何须不食武昌鱼仙人楼阁春云里贾客防樯晩照余大别山前江汉水畵帘终日对清虗  

送陆舍人使呉下  

柳拂清江畵蠲飞节旄更喜便南归廻风树里催官骑返照河边上客衣北固楼台秋寺徧长洲花草故宫非登临莫怪多词赋呉下才人是陆机  

寄康子  

十年朋軰飘零尽海内兵戈战闘余花剧秦川谁见汝鴈稀燕塞渺愁予碧山拟着潜夫论丹壁应藏太史书自笑此身今更出风尘空望白云居  

石矶  

石矶无伴满苍苔秋杜春兰晩自开江日烟波双鸟去楚天风雨一舟来钓鳌独有沧溟兴梦鹤谁知赤壁才芳草归人不愁思水云山郭见章台  

过寺访以行  

今年春色倍堪思奈尔防春病起迟牕瞩太行云断处坐闻江汉鴈来时柳香渐扑燕姬酒草色频催谢客诗更欲息栖寻野寺细萝芳杜碧山期  

辋川  

飞泉万壑通蓝水仄径千峰入辋川野老岂知旌节到世人空作畵图传鼋鼍岸坼深无地鸡犬林开忽有天即此买山堪避俗桃源何必访神仙  

华州作简桑汝公  

秋城雨色静防尘过陜山河望转新天上岳莲开二华云中闗树引三秦追游少小还今日浪迹乾坤任此身乘兴欲攀仙掌去未知登览共何人  

平夷所老人  

平夷老人发两肩哀哀泪落古城烟嵗收斗粟输田赋日向诸隣乞米钱风雨饥寒趋路侧子孙流落避兵年青春有伴难还土白首无家尚戍边官里征徭何日己军中苦乐古来偏魂惊战鼔心犹怯臂中飞弧肉尚穿独去负戈廵夜砦谁来销甲种春田朝廷德意思柔逺阃幄谟猷在识先夷狄本为王者外卒徒能受帅师怜敢愁沟壑填衰谢只拟封疆息秽羶我愿麾前法唐将筹边有策到今传  

兵书峡  

空岩一卷书緑苔字应防志决功不成千秋有余烈  

络纬吟  

络纬催寒女悲吟入繐帏秋风啼不断相伴下鸣机  

雨后  

水涨孤村白天垂四野青开门秋雨霁闲歩郭西亭  

独坐  

独坐鸣虫起秋怀己不胜西风窗下度木叶洒寒灯  

寄孙世其  

旅食京华暮那能不忆家封书何日至塞鴈一行斜  

出寺  

春游翠防里晩下白莲台立马遥回首青山暮雨来  

寄李献吉  

君作梁园客予登楚水台春风河上柳不寄一枝来  

清眀  

城南好花树不作防花行恰好人来日春风不放晴  

夷陵  

夷陵城边江水浑无数轻防落逺津万水云中三峡路猿声愁杀渡江人  

溪上水新至漫兴  

溪上水生三尺深茅堂清夏气萧森无钱即买扁舟至系向门前柳树阴  

秋日杂兴  

寒螀啼断槿园空万树凋伤八月中只有南山苍桂在一株花发向秋风  

其二  

雨花风叶总堪怜海燕江鸿各渺然莫向髙楼空怅望暮蝉多在夕阳边  

其三  

紫蔓青藤各一丛野人篱落管西风郊扉逺絶谁能到秋日虫鸣豆叶中  

其四  

栢林枫岸宜防杨柳芙蓉不禁寒最爱髙楼好眀月莫敎长笛倚栏杆  

葡萄  

情阑袅袅风须动暑架垂垂露乳寒却忆髙楼清夏日美人常对水晶盘  

友人夜宿  

相逄犹忆十年前青草书堂溪水边四海交游今殆半几人风雨对牀眠  

任洪器草亭  

蔀檐当午溪云度花重寒枝阁晓庭芳草闭门春寂寂东风吹雨半池青  

其二  

绕屋南山秋色静数枝寒菊一篱烟酒醒读罢秋声赋风落松梢响石泉  

晩至昌平寺中  

度尽青溪十里霜寒芜落日下苍茫山城薄酒无钱买晩饭僧家石耳香  

畵竹  

谁开素练写烟梢欲采琅玕奏玉箫犹忆鳯凰池阁上坐听风雨下层霄  

## 石仓历代诗选卷四百六十  

明　曹学佺　编  

明诗次集九十四  

鲁铎  

入院言志  

圣明重辅理推心任儒臣玉堂敞北扉储养归陶钧商家礼三俊周室须常人肆今黄阁老蔼蔼伊周伦而我樗散质亦与名材抡赖兹揩范在啓发倾仓囷岂徒事文字衣鉢传经纶我生颇辛苦所怀非忧贫愿言防驽蹇周道随清尘  

读李诗  

天地独长乆谓亦终销镕朝菌同一尽何必论乔松谁云李太白旷达擅高踪有酒不自饮乃劝羲和龙麻姑既霜鬓谁能驻顔容  

送友人归武功  

庭臯鸣落木游人感秋风援琴起中夜鲜复襟期同寒蛩响檐侧髙鴈翔云中鸡鸣戒行李微日东窗红游从集盘榼酒尽情未终行人难久留矫首成西东愿言尺素书岁歳常相通  

题壁间竹  

繄谁融心神写此万竿竹我逐南薰来炎歊正三伏开轩一披襟洒然在淇澳中宵起揽衣乘月看未足髙歌武公诗清风动林麓  

连雨中因读少陵大雨诗次韵一首  

崇朝雨不断蝼蝈仍嗷嗷屋瓦欲自溃谁其事甄陶莓苔近几榻绀碧縁巾袍睠彼瓜荳畦渥然起丛蒿桑樗未及肩顷复过檐高乳鸦苦沾湿垂翅仰母号庭前有驯鹤戞然思林臯西畴畔岸嘉禾战风涛东隣失墙壁入夜引劳篱落滥盆盎飘忽轻一毛沟塍慢啓闭吾方笑儿曹十日行不雨桔橰应尔操  

三农苦  

癸未四月雨并遗东作忙盛夏雨不嗣连月恣恒旸邻湖数级安问陂与塘髙秋报淫雨宵昼声浪浪山村早焦槁自无卒歳望原田所灌溉糜烂无登塲泽农陷巨浸什一罹死亡贫者为耕治鬻儿营种粮廼今益穷迫骨肉矧异方富者忧盗贼扑刼羣虎狼向闻司租使适经川泽乡芃芃赏禾黍讵信愬灾荒三农苦复苦天髙难自明未论死沟壑官租何由偿仰首向天泣旻天但苍苍  

杂感  

晋室失其驭所资惟贤豪谢公负雅量人士归臯牢声乐自满耳举世方惊涛安能缩首尾共作寒虫号清顔照木石东山为増髙肥水了大事余筭曽无劳髙崧岂具眼嘲戏同儿曹  

其二  

东村有松桧西村满杨柳我家住村东来徃村西久浮阳起郊原游衍及亲友取荫东西村常倒尊中酒风霜倐摧厉此意遂相负吾庐翳松桧摇落殊未有  

其三  

端居有所思所思在长安冉冉歳云暮梦想接容顔缄书不我遗怅此别恨端徙倚向幽独喟然伤心肝  

其四  

孟冬天气肃朝霜被芜莱寒泉细无声鶗鴂鸣何哀迟迟歳华晩芳意忽已摧抚景生感伤幽思何能裁  

其五  

城居苦尘事去作防上游驱车未及半且复泛轻舟峩峩五华山杳杳三澨流山水清且闲俛仰见沈浮媿无经世才空有杞人忧潦倒终宇宙道废何能酧  

其六  

怀人不能寐被衣弹鸣琴鸣琴若作意中夜发孤音美人在何许遥忆湘水阴征鸿去不返双鱼逝何深引领重踯躅幽恨独难任  

伏生传经图  

祖龙火中书作堆阿房相继为尘灰九旬老儒食汉粟元自咸阳坑外囘向来传道心自许挟书律在无俦侣太常掌故来何迟舌固犹存难正语闺中弱息谙圣谟口相授受曾何拘删书门下谁复在一女拟当三千徒掌故心神只方筞耳目何尝滞声色楚国虽亡见倚相孔堂未上闻金石谩道方言多异同济南不与頴川通子襄科斗人不识考论文义终谁功天为斯文存一线汉人及见先生面吾今尚恨礼残乐不传当时试问宁徒然  

李在山水行  

高秋爽气生林末山色朝来如黛泼西风洗天无闲云万里天心正开豁羣峰尽处见平原漠漠寛闲水上村村西返照界斜影千寻石壁当溪翻隔溪谁子爱林麓直旁阴崖结茅屋墙支乱石就廻岩门向清流只横木水禽获水飞仍低小舟度晩苍波迷行人趂渡半不及夜来应借山家栖何物李在善模写欲与造化混真假安得此境置吾人一时突兀千万厦沃壤连溪山复深安居粒食生林林眼前寒士皆大庇杜陵千载同吾心  

添线词  

寒日趂天无约摸短长遣忙人觉汉宫相语惊翠娥绣线朝来添防何昭阳宫门在何处歳晩无由通线路凭谁却问承恩人逺近何如天度数  

为刘鹤厓题吴伟画  

吴生笔有神无惭呼小仙一泉片石世奔走此图挥洒仍何年缩来嶰谷三湘地柴桑栗里依稀是个中物色宁徒似伶伦老技痒王孙胡不归泉明醉眼欲盈把浑疑风露侵人衣虚堂坐对意更逺九方轮扁俱天机  

金瓶牡丹  

沉香亭外饶春风名花种种无雷同清平有乐媚妃子君王带笑廻重瞳是谁忍爱各剪摘蜡封挿向金瓶中天香国色乃如许打剥定借花神功宁知中人十家赋才供深色花一丛长安爱花已成俗不随儿女唯韩公我从千载嗟徃事爱花窃比濓溪翁  

燕泉为子元何少宰作次厓翁韵  

出堂古书带新注时时传向人间去山中有水名燕泉护绕山人注书处堂前洗砚动廻塘墨沈涓涓欲滥觞积流到海变海色河伯天吴惊大方山人为霖蹑台省手挹天瓢入虚洞稿枯萎薾足沾濡困暍沈疴快凉冷忽忆泉头书满家莲开鱼泳近横槎眼前用世功已就镜里流年鬓未华试问登崇何歳月童年文击南宫节今古勲庸校蚤迟燕泉大与磻溪别  

挽杨处士诗  

幽人旧隐洞庭北山灵独许心相得幽人今葬山之阳汀兰岸芷无顔色佳儿挟防游神州南归却抱终天忧从今愁见旧风物不上岳阳城上楼  

说剑次韵刘用章  

人间剑客何有邪试听说剑多浮华由来神物本天造刜钟切玉宁须嗟鹈膏腥秽无所用阴风扑眼飞寒花千年老蛟潜海底剑芒射水蛟应死君家古剑眞龙泉苔斑土绣须料理床头白日动地雷万金宝匣防批摧防当提去信君手蛟螭授首非君谁  

渔景  

桃栁秾纎含晓湿篷背晴曦晒簑笠汀洲草芳鳬雁飞江风扑岸炊烟急中湖布网却伊谁作力包罗意恐迟春深欲劝同休息正是鱼龙孕子时  

其二  

湖天映雪如银瓮湖水朝来欲成冻潭底寒鱼贵似金髙人夙约遥相送推窗慰劳氷在须仍促僮奴办早厨隔汀为问防家住晓防都生烟火无  

陈竹坡夀诗分题得竹迳琅玕合【`子雨赞善父`】  

竹坡先生賸幽暇种竹成林绕精舍舍傍引水作方池竹底泠泠细泉防先生看竹乐有余不羡豪奢起台榭开迳因裁嶰谷筩赏心累驻山阴驾緑玉阴森难比伦秪须个个连城价冲牙编磬声戞摩璆琳琬琰光交射春风长儿移上林琪花琼树枝相亚贞怀度世肃霜辰清思满襟明月夜节间诗刻共辉暎窗里图书得因借三湘浑欲接风烟六逸还应忘秋夏阍者宁容俗客通园丁未许凡禽下酒力微消衣色寒茶烟初断棋声罢千年难老栖鳯枝蒲柳枫楸防凋谢先生合是竹中仙住世逍遥人不讶谁当从之乞拄杖试向葛陂看龙化刘尚宝克柔邀同其父友桂翁游牛首献花岩次白楼韵  

牛首花岩景如许有美符卿遥作主星言速客更舆亲天为清尘夜来雨溪毛野蓛纷采掇脆碧柔青积箱筥若翁与客兴俱豪攀壁缘崖色无沮伐木鸣莺历杳深问梓寻桥看仰俯林幽花鸟不辨名壑转烟霞各为所题名塔顶恣危升窥灯佛洞聊凝伫奇观书叶诗屡成小憇班荆杯輙举离离天际见防来忽忽空中听人语要知防合不寻常试指乡山列寰宇坐来卿月在尊罍更吸清晖照肝腑  

橘柚  

橘柚同年种新梢竞过墙未输武陵绢初试洞庭霜岩蜜堪齐味金丸合避黄朝来持斗酒资尔听莺簧  

夜凉  

止林足山水五月能夜凉江长船侵树云疎月到床坐深心陨火吟剧鬓増霜近有勲堪防新松翠作行  

送李明府擢兴国  

晚结使君知方怜进级迟谁云迁转日却是别离时五马骄难絷双鱼逺未期汉庭归又近何以慰吾私  

丁丑至日写怀  

海内今多事寰中又一阳病常如影在日未及愁长法驾临烽塞人烟断水乡登台望云物风雪正茫茫  

次韵虞司训  

秋日江风好防开桂棹闲暂因看逺岫不觉过重湾浦树浓兼澹沙禽去复还清怀收景物尘俗讵应关  

过小孤  

算驿常年定征帆隔月开宁知大寒后才过小孤来五两占风变三阳拥岁囬江山倘延我更为一持杯  

送康华伯归武功  

抱屈君何似鲲鱼尚北溟壮心霜剑白旧业晓灯青归梦缘先垅离歌忽短亭清才当用世谁复徇山灵  

六十庚辰除夕用五十韵  

流年经六十病与世相违朋旧容疎懒林丘隔是非形常忘彼我佩岂赖韦醉向屠苏席春盘野菜肥  

次钟归州韵时钟归自外帘  

有美归州牧乘秋访钓滩函开青桂借舟舣白苹湾且复临岐醉休歌行路难衰迟幸相慰时遣素书还  

次韵送子文  

承明丹诏下仗斧却南行霜露严秋令星河验晓晴滇池寒水净粤岭野花明况逐潘舆去乡人与有荣  

出郭次尔锡韵宗易同和  

城外韶光好相将二月过暖宜鸦乳早春被桞争多笼烛防村暝簪花感鬓皤诗须陶谢赋吾为楚声歌  

汤阴次韵  

野人争席后倦客忆家时白鸟湘云外青苹汉水湄饮余中圣酒歌尽逺游辞懒性无他羡泥中曵尾  

闲居  

别墅仍书屋闲居兴颇奇野山争入座田水暗通池鸟语花深处鱼游月上时坐阑还散步聊复有新诗田水南宪副寄题书院诗二首次韵谢之  

书屋水云东轩车路忽通烟霄十年别鰕菜一尊同问俗先民隐论诗到国风向来多献纳台省竟需公  

其二  

梦野台东地山人池上园馔分鱼食惯衣碍果枝繁莺树新簧发鸥沙古篆存水南题品在野趣溢清言  

义台为壻郭廷贵作次旧韵  

林巷仍逃俗结茅池上台果花从牖入巢鸟隔江囘径僻苔全合风徐萍半开偶嗔双舞鹤晓践菊塍頽  

送孙懋仁守信阳  

申州每忆经行处出守怜君近故乡九曲春流绕阡陌三关风气防城隍耕桑只似巡南楚甘防何妨到北堂亦有岘山堪勒石路人休漫说襄阳  

闷城登妙山次范以载韵  

千寻峰顶立斜阳指防方隅认故乡山势北来蟠地逺雁行南去绕天长寒溪周折泉逾碧霜树萧森叶尽黄俯仰乾坤无限意百年勲业愧堂堂  

岳阳望君山次韵  

归槎泊近岳阳城城上登楼逸兴生春渚雾连芳草合风船影没乱防轻百年不尽忧时意千载空悬吊古情独喜轩辕丹井在夜深犹有蛰龙声  

兰谷为吉水廖祖效作  

青郊车马竞寻芳谁道幽兰可谷量山暖英灵常欲醉风廽草木尽成香郭生翡翠何胜咏谢氏阶庭未足方见说楚人滋九畹扁舟还拟泛沅湘  

与方沙河谒张文愍墓前韵  

文愍坟头野草荒穹碑十数倚残阳拜台樵牧时相戏祭案牲醪久未香表卧寒烟无语鹤路横顽石是眠羊凭君摆落兴衰意醉就邯郸道士床  

张魁山判官摄县  

君侯判沔共称贤台檄还兼县宰权地接郡郊连雨泽天从郎位借星躔路人尽道迁阶近野老争夸得惠专守令之间见龚卓新收故事更堪传  

孙懋仁沱西别业  

屋边沱水日淙淙风物元应擅楚邦兰芷生连垂钓石鳬鹥栖近读书窗城东晓色闻孤角畦外春流带九江为约扁舟他日防狂歌来和郢人腔  

送胡廷和得告归歙  

北扉中秘日委蛇谁遣同袍又别离司马病容青镜改狄公心事白云知秦淮野水秋通闸建业樯风夜引旗我有思亲无限意随君先到汉江湄  

伦伯畴修撰使安南  

万里安南薄大瀛王臣遣谕出槐防香生晓殿衣初赐光照晴郊节暂停宇内自应同化日斗南今复见文星羊城桑梓还増价天使称觞上鲤庭  

送范静之秋官便道展墓  

天王封册重宗盟选使西曹得老成范氏子孙看百禄汉家恩礼厚东平方持玉节浮槎去却与青春作伴行见说焚黄更乘便九原松柏被光荣  

送魏德卿  

故人久坐青油幕京国重逢喜尽情长剑暂从天外倚短檠还入夜深明儿童渐长乡音改俸禄虽贫宦况清阃外更闻资上畧龙堆青海避先声  

次韵徐原忠  

篷门未欵鹤光知己有园深出应迟松迳露晞行药后藕汀风动纳凉时夜仍秉烛翻疑梦春许看花更作期休倚清时催病客新文容有北山移  

中秋待月饮城上次韦庵韵  

髙城隐隐月胧胧此夕秋光正及中双寺晓钟还入市三湖新涨欲连空歌传内侍怜蘓老兴发南楼忆庾公愁病强挑壶矢战敢将全胜论成功  

九日用旧韵  

九日园亭独举杯夕阳余兴复登台清池白鸟联翩下曲迳黄花烂熳开儒术无功惭潦倒帝乡多病喜归来浇畦弄钓堪消日不道无情岁月催  

暮春即事  

书签药裹近藜牀睡起虚斋日正长科斗池塘古文字仓庚庭院沸笙簧林阴坐久衣裾润花迳行多屐齿香病得赐骸耽胜事拟将芹曝报吾皇  

留别乔白岩王阳明次白楼韵  

十年聚少别常多緑鬓重看总向皤胜地有招还逺赴高轩无事亦频过离觞又对钟山月驿棹遥生汉水波诗社尽收佳句在相思随处一长歌  

次韵虞司训新秋夜坐  

时序新权又蓐收烦歊初散夜光浮梦惊寥廓一声笛兴在武昌千尺楼南树枝闲栖鹊定内家屏冷早萤流朝来喜得虞卿讯新著书成病亦瘳  

次韵童编修士畴  

凉颷入夜夺南薰林壑朝来半白云太华玉莲思摘实小山藂桂欲流芬齐纨楚簟行辞御云鴈风蝉不断闻秋兴总教诗思剧赏音今日赖逢君  

九日园亭用杜牧之韵  

挥翰题糕手欲飞菊边香雾正霏微谁从今日仍辞醉不道常年苦忆归短屐未妨逢细雨残尊还可待斜晖官贫犹胜陶彭泽刚得东篱有白衣  

九日东庄用前韵  

丹枫零落白云飞别墅风长酒力微坐待池菱炊饭出行逢野菊戴花归沙鸥贪防临秋水林鹊从教乱夕晖朝市久违疎散性欲从渔父问荷衣  

中秋风雨有怀  

节序无情鬓有霜中秋风雨向昏黄尊前旧社人千里云外新声雁一行病起未能携楚沥兴阑何处据胡床诸孙仅慰而翁意灯火西窗夜正凉  

寿顾处士次陈子雨学士韵  

静观今古似围棋袖手谁论下着迟翠笼早收云里药素盘时荐谷中芝飞花学舞随琼斚急雨催诗涨墨池玉树阶庭知防许漆园长映大椿枝  

得告后用范以载侍御卢沟壁间韵  

病思无端鬓有华乞身刚喜得还家缘深云梦泽中水心醉武陵溪上霞谙道岂眞须老骥入林聊复羡归鸦东冈旧业堪衣食种稻条桑更艺麻  

边汝嘉园亭雨后即事  

山际残云放夕晖竹亭移席栁风微半开红药香初散并坐黄鹂湿未飞胜防秪惭诗力薄芳时宁觉赏心违主人为客添清味旋剪阶东韭叶肥  

许州风节亭次韵刘东之御史美之正郎  

烦嚣何处可披襟风节亭中散竹阴地僻本无尘俗气夜凉先见歳寒心风传逺笛情何限月转长梢坐益深安得题诗更明日满墙挥翰学来禽  

喜晴再次前韵  

夜分犹自亷纎雨忽听朝来皷角鸣天末浮云归逺浦海东华日上高城冲泥騄駬还骄气愁湿黄鹂作喜声挥筞偶成如意舞五云深处是神京  

哭周天兆  

玉堂得告病初深归卧南池白璧沈梁月疑瞻千里面江云空寄百年心新阡起表人争读旧馆留诗客自吟我按越声歌楚些海天愁絶昼阴阴  

野望  

东风吹雨宿尘轻膴膴村原正晓晴逺树有花皆辨色好峰无数不知名云开鴈鹜横长塞草緑牛羊上废城欲向燕山还极目夕阳时候更分明  

陵祀次温民怀见赠韵  

寝殿春开祀礼成青林列炬散公卿啼不尽垂胡恨班马惟闻隔涧声陶器应当流水设野田还想历山耕泰陵又长新松柏洒泪苍崖夕照明  

次韵何湖东见寄  

三冬文史粗酧意千里音书慰所知秋水梦陪菰米饭春园惭负杏花枝平生温饱元非志前軰经纶自有基心许扁舟同晩节藕花风北水东涯  

忆尔锡西庄旧游  

下马山堂犬亦迎来游年例近清明杏花深处闻幽鸟溪水东头上古城防笔欲题青竹徧流觞时觉玉壶轻不应全废今年约芍药开时尚一行  

田舍  

山人田舍水东涯草野盘飱颇自頥醅熟新鰕方制米麦秋鲜鳝亦成丝香攒翠角菱收日光烂银船藕上时供奉曽叨大官馔衰迟刚与此相宜  

暮春城西即事用少陵韵  

春去春来失送迎送春今岁到春明絮辞官栁欲迷路花恋御沟还出城携榼未论燕酿薄试衣浑爱越罗轻蚕眠麦秀西原暮记得农桑为此行  

次惟明韵  

与君合志复同年尔汝忘从揔丱前北郭林丘频徃返东冈泉石更延缘行藏意气宁相逺老大头颅忽自怜早晩投簮还旧隐葛巾藜杖共悠然  

东庄  

窗外羣峰逺更佳吾庐自可号山家飞来好鸟寻常语移种新藂次第花木客每因求石蜜贩夫频到送溪茶不妨兼有渔翁乐秋水东湖一钓槎  

次九叔松石翁所遗韵  

宦海清声不愧天中年归袖已飘然秋花盈把陶翁迳春水平湖贺监船教子頖宫期逺大作賔乡防礼周旋葛巾藜杖从容地共指人间自有仙  

次韵李巨川游东禅  

旧游烟景到仍迷岁月重惊防摄提同济叨随元礼棹幽寻疑入武陵溪华轩古塔从登眺好鸟秾花费品题隐隐湖心来徃路路人堪号使君隄  

何湖东先生约社有作次韵  

长安多病忆松筠诏许还家感圣神草阁枕书常谢客花谿行药或逢人吟当未稳仍侵夜饮但微醺不负春惭愧耆英招入社重裁野服芰荷新  

大椿洞  

当岩开洞据空明幽事关心病亦轻树杪烟轻茶欲沸石傍苔破笋初生山童池汲时兼钓林鸟檐栖夜不惊忽讶笙簧自何许荆扉西畔起松声  

次韵秦鳯山中丞留题  

前駈驻马问林塘遥望褰帷见绣裳松迳画轮重有辙草亭诗刻旧凝香官阶秪任归青简民隐还应入皂囊惭愧山人疎懒惯旋求巾舄为君忙  

送韦庵归番禺  

楚游千里计江程天属相违此合并汉室郎占天上宿荀家孙是膝前星试周喜看先持印问政何殊旧过庭归共亲知谈乐事玉缸须待倒南溟  

九日值连雨用古韵  

佳辰准拟酒肠寛连雨翻教减笑欢桂玉屡迟中妇馈莓苔欲上野人冠塲无露积妨秋获箧未成衣犯晓寒稍喜黄花解人意含章有意候晴看  

东庄漫述  

秋交伏穷殊未凉避暑却过湖东庄梧桐下影忽复薄络纬作声何太长身本无能合教懒鬓不为愁还自苍未怕邻翁约做社香秔紫秫皆登塲  

东溪小景  

闲遡东风去溪头千树花停舟偶然坐日暮未还家  

梅庄  

主人方濯缨寒花照芳芷未惜春树残上有青青子  

侄壻胡瑞棹汀索咏  

幽人居棹汀汀户相还徃醉后棹歌囘月照青苹上  

鳬洲即事  

见说瓜堪摘闲过洲上来小船风打去半日未能囘  

散歩  

细草缘蹊软晴朝歩迟徃来深树里嗁鸟不曽知  

陵祀次景伯时编修韵  

满路东风桃杏花春光浑在野人家湘江游子缘渠恼忆得林间与水涯  

山水小景为孙太常题  

犹记当年过郢中清溪周折碧山重闻歌白雪阳春曲深树层轩隔九峰  

桃溪  

世路悠悠已倦游桃溪深处草堂幽东风自解幽人意不遣飞花逐水流  

宿彭泽  

柳岸芦汀秋水生官舟才泊暮钟鸣无人为问陶彭泽万里长江天际横  

登台  

穿松入竹迳迂回潜绕坡陀却上台茶熟山童无覔处东园花里去还来  

种芙蓉  

东园花放白交红终日哦诗锦绣中却恐高秋向寥落绕池千本种芙蓉  

许秉之移居月光台  

台上草堂台下田临湖引水自丰年寻常坐倦抛书去万顷沧波一钓船  

春日书院  

门巷青苔隔路蹊小桃开满磬池西枕书眠着无人唤花里东风百舌啼  

剪春罗花开  

花神巧事不胜多又逐天孙弄玉梭野服自来便卉葛晓窗休更剪春罗  

月夜园池泛舟  

戴月乘风弄小航桥南新水没菰蒋廻桡更度荷花渚凉露满身襟袖香  

九月三日芙蓉与菊同开  

黄花开不待重阳亦有芙蓉不待霜为忆宣和新谱里已将金钿对红妆  

领孙  

緑池绕迳恣闲行已有园中正晩晴学语小孙多亊甚牵衣随处问花名  

东湖书院  

山围书院好峰多行处新诗日防何中有幽栖人不到緑萝深洞白云窝  

宝珠山茶戏作  

季伦当日鬬豪华戚里珊瑚信手挝谁道汉濵穷措大宝珠无数不曽夸  

张处士挽诗  

古姆山头歌大招阆风何处独逍遥愁云昼合江天暗摸索风前酹酒瓢  

剪金花【`即王不留行`】  

剪金元是俗相称病客相逢莫讳名天上乞归曽累疏君王非是不留行  

杭双溪宪长寄示江行诗次韵  

新秋江月送官舟防鹢青帘拥皂楼夜半棹歌谁省记有人闲卧白苹洲  

初夏即事  

木天清絶称劬书何处斋轩更此如乳燕梦闲人莫到緑槐风细碧窗虚  

梦梅花  

故园梅树开花未颇怪南枝入梦勤此梦定知何处应画中逢见笛中闻  

采石  

谪仙佯醉上天时采石江头捉月骑千古何从见顔色夜深江月正堪疑  

外舅挽章  

一官遥郡乞身囘旧业南湖只钓台今日湖濵黯风雪岂堪还见白鸥来  

又次钟归州新春见怀韵  

防时不得巴东信江郡红梅已复新走傍长亭求驿使为传临水一枝春  

防树  

缘村乞树绕园栽红白花教取次开培筑未周风雪到拥簑编箔夜深囘  

横州  

来迎官吏说横州遥立苍厓石上头也欲乘髙闲纵目黄昏风雨暗江楼  

## 石仓历代诗选卷四百六十一  

明　曹学佺　编  

明诗次集九十五  

何  

入院言志  

幽防隔尘境峥嵘邻帝居庭槐欝青翠窗竹防扶踈剪绯花傍槛潄玉泉绕除睠惟翰苑清奚翅夏屋渠简防幸见收进脩敢云徐趋隅咨问频对床切磋胥搜繙六经考古研羣书绮丽戒浮薄淳朴返古初圣贤果何人日月柰居诸邈矣吾道大沧海连归墟仰瞻际干盖俯视蟠坤与一得遽自满奚异井底鱼风髙鹤梦惊天空鹏翮舒行藏有矩范禄位惭素虚去去王屋山翘首承明庐  

得友人书  

昼寝惊叩门满耳声剥啄开门见乡人新来自河洛袖中出短书云是故人作开缄见故人反使心肠恶栗夫家屡空致中体如削元善虽无恙防防形影各离索感此时同游念前约沈吟久无言矫首望天末  

送方士  

先生覃懐来复向覃懐去怅望难久留离魂袅烟树忆昔读书舍寄在蓬莱宫长松挂海月短章留春风同窗四五人肝胆如一身虽存经济志亦与云萝亲先生时来过谈笑共抵掌赤水渉波澜珠讥象罔别来三年余相思空寄书死者不可见生者犹离居归时见故人为问平安否紫气映防鸿夜夜频回首  

鹤舟  

君家有鹤舟泛泛江中流停桡丹鳯山鼔枻紫麟洲欲济沈溺人撑到鳯池头世事不可意归棹难久留我家有虚舟飘飘河内浮东风亦漂荡邂逅暂夷游常恐波浪生命与蛟龙谋子去我所羡我留君不忧解缆未忍别题诗记绸缪再防未可必相忆商声讴  

楚昭王图  

阖闾戈甲中宵起雷皷喧轰震千里桔橰火照楚王宫仓皇逃避浮江水中流风起生白波鼋鼍出没蛟龙多小船重载惧沉溺君王泪下双滂沱王弟王妃并王子防者下船谁可使君王手扯介弟衣储宫相逐慈闱死嗟嗟薄俗不堪陈兄弟何如妻子亲忽见畵图惊往事新诗吟罢倍伤神  

琴溪宅分韵  

国子先生前太史大暑开筵梵宫里南风生凉差可喜况有氷浆浸寒李饮酣执盏逡巡起一语相期誓终始诸公尽是天下士四美二难乌足拟  

送杨太常归省  

卿寺迁乔久家山入梦频暂辞黄阁老还慰白头亲道路无多虑将迎有故人圣朝须佐理莫恋锦江春  

归雁次孟望之韵  

何处堪惆怅归鸿嘹唳音关山千里路光景四时心影入春风静声传畵阁深防防霄汉上罗网莫相寻  

酬孟望之  

忆昔梁园防怜君意气投云霄方并辔风浪复同舟黄屋空回首清樽且解忧贾生如晓事应不吊湘流  

和郭杏东除夜  

除夜围儿女髙堂隔老亲本无经世防空作去乡人勲业看吾友蹉跎叹此身家山并仕路来往自嫌频  

元旦次蒲汀韵  

身事怜衰白羁栖感嵗年云光占晓日花蕋媚睛川家逺书难得鸿归信欲传髙台频极目风景故依然  

挽西郊宋处士  

诗酒陶元亮萧条住逺坰伤哉新塜白愁对旧山青同穴怜双璧传家在一经笑谈春满座犹可想仪刑  

次杏东元宵韵  

帝城元夕盛灯火畵堂深节序同南北人情异古今星河怜晚霁花栁怯春隂笑语喧儿女翻伤老大心  

次对雪韵  

感时惊雨雪抚巳惜精神镜里容非旧天涯嵗又新愁来便枕簟客至强冠巾聚散思今昔相看意更亲  

送李守正归棠邑省亲  

宦途邂逅与君同又见归旌逐断鸿东观月明清梦逺北堂春好夀颜红沧溟汗漫鱼龙水平野萧条草木风忠孝此行眞两尽天涯极目思无穷  

癸亥杂诗  

出谷莺啼杨栁緑客边风景似年时西山冻释抽新草上苑春归入故枝心念旧游频眺望梦回残月倍相思催朝无柰鸡鸣早又逐羣英过鳯池  

其二  

故园门巷枕黄河散乱牛羊草满坡两岸夕阳行客棹一犁春雨老农簑拨醅酒熟尊颜醉击缶声喧稚子歌惜别天涯几芳草梦回茅屋月明多  

其三  

黄金台畔太行隈千里风光一日回白马渡迷芳草合紫金坛逈曙烟开笙歌到处留人醉车马谁家上塜来坐想旧游真似梦野花黄蝶徧蒿莱  

其四  

盘谷燕川二月寒马头溪水隔天坛黄茅踏遍幽人径白石烧成道士丹风暖野禽朝对语月明松鹤夜交懽采真拟结峰头屋引领西南尽日看  

其五  

十里云霞鎻洞天灵踪千古尚依然老君池水深春雨黄帝松隂暗晓烟盘谷断碑芳草外玉川茅屋野花前别来胜景应如昨归去繁霜惧满颠  

其六  

目穷郊野遍芳菲清晓登楼转夕晖风撼上阶花影乱雨滋穿土草芽肥采芝商岭人何处种菊浔阳事已非同学故人偏自得海鸥沙际共忘机  

其七  

青春回首思悠悠王屋山髙沁水流观国念存空倚剑思乡魂断独登楼悲鸣夜月笼中鹤泛滥春波海上鸥寂寂桑榆敛残照丽谯吹角使人愁  

其八  

闻道商山老紫芝百年短景不胜悲红尘满眼空怜我青史流芳竟属谁杖化葛陂龙去逺笙闻缑岭鹤来迟王孙草緑烟汀晚独倚危栏自咏诗  

追挽复斋王宪副  

清新曽读复斋诗睂宇居然见紫芝翰苑乌台怜往事青蝇白璧恨当时平原草满鸰飞急孤塜苔荒鹤吊迟我欲招魂歌楚些乾坤浩渺不胜悲  

望泰陵  

扄一自掩重关惆怅龙髯不再攀綘节定应归帝所翠华无复到尘寰乱峰残照猿哭衰草寒烟石兽闲载笔小臣凝望久玉楼瑶殿倚空山  

送潘仲鲁使安南  

风尘时节送君行萍水分携百感生六馆交逰曽刮目十年离合最关情山川渺渺蛮中路雾雨昏昏海上城玉册已颁王事毕便催车马转归旌  

酬李序庵次韵  

鞍马红尘日送迎累惊时节变隂晴白衣苍狗有何意流水髙山无限情把酒旧曽临郑圃题诗谁复共韩檠故人若问年来事华髪新从镜里生  

赠侯汝立次韵  

黄堂伴食嵗栖迟彤管题诗泪欲垂疎懒自宜陪鹿豕奔腾谁复逐龙螭茅斋夜月谈榻野店春风卖酒旗便好挂冠从此去帝乡回首路逶迤  

同馆防都下者十有三人以尘世难逢开口笑菊花须挿满头归分韵花字同赋归字  

朋簮重盍慰暌违仕路年来觉渐非紫极关心明主在青云回首故人稀半生嵗月闲中过十亩园林梦里归古昔英豪俱泯没不须相向欲沾衣  

赠方时举少参次韵  

道学千年说二程涪州归诏促装行也知西监非崇秩自是清朝忌盛名天姥山髙冬月小浙江潮上晓云晴归途纪兴诗囊满风便何妨数寄声  

次周半塘逰天台韵  

随州诗句敌长城况复登临逸兴生瀑布泉流山自好柏台公暇趣偏清洞闲云鎻人来少桥险风髙鸟度轻笑我尘凡少仙骨肩舆空望晚峰行  

送潘氏叔侄还湖广  

西风吹雨正重阳征马萧萧客袂凉棣萼情知离别苦竹林归念道途长南溟水濶抟鹏翼北极天髙断鴈行遥想纪行诗满卷莫将幽意吊沉湘  

送邓二府致政归胶州  

梦觉黄粱万事空倚栏翘首羡鸿懒从赤绂称循吏拟向沧浪狎钓翁孤鹤伴吟临夜月蹇驴防醉入春风东西路阻音书少林下知谁笑语同  

题淮浦卷  

长淮之水东南流美人家在淮上头沧波碧石有深趣朝史暮经无外求东风侧耳聴黄鸟夜月卷帘招白鸥畵图一见拟相访何处元龙千尺楼  

斋居  

斋馆寒灯独不眠谯楼更皷晩风传梦归戏彩花当户睡起推窗月在天惊鹊南飞翔夜树征鸿北去没春烟诗成欲寄同心友恐惹闲愁到客边  

其二  

瑞蔼祥光满户庭髙瞻黼座俨威灵讃传行礼千官肃工奏登歌众乐停对越圣容深穆穆降临神驭逺防防江湖翘首层霄上愁絶孤臣两鬓星  

秦淮一览阁  

畵阁临流想像题倚栏翘首觉天低落花无数侵帘入好鸟多情傍戸啼近水迢迢经雨緑遥山隐隐拂云齐从来吏隐难兼得城市还惊似涧溪  

赠贰尹李大人致政西归  

数载哦松兴有余一朝解组意何如摩空倦鸟投深树过雨闲云敛太虚酒熟邀朋谈往事心闲教子读遗书林泉自有无穷乐肯为浮名叹索居  

东津招饮赠诗酬此谢爱  

鸟啼花发报新年对酒论诗兴蔼然甲第韩欧元共榜风流李郭更同船此时酒盏宁辞醉他日诗筒莫厌传离合此生知未免笑谈回首社坛边  

送唐府丞送母还乡  

牙樯锦缆奉慈颜两岸人夸舞袖斑京兆平刑闻一笑帝城迎养记三山长江渺征防急落日停停去鸟闲畿甸焦枯望霖雨石榴花发君还  

清风亭赏牡丹次华泉韵  

上苑芳菲第一丛何年移入礼台中堪嗟富贵非前日谁信清髙有旧风夜月皎如银烛照晓烟轻似碧纱笼不湏对此频惆怅万品荣枯属化工  

次华泉赏牡丹韵  

寳栏春晓烂生光照眼花开正艳阳唐世御袍还爱赭汉宫粉额尽涂黄更怜上苑风前色兼有东篱月下香老厌妖娆爱清雅几回徐步过前塘  

次仰止送周贞庵韵  

四月南风锦缆斜送行冠葢集江涯漫嗟于役还髙咏共说诗坛让大家樯橹影揺波底月旌旗光映岸傍花楼船到处鲸鲵避博望虚传海上槎  

送张申台巡抚辽东  

帝城东北是辽阳旌斾悠悠去路长千里山川归节制万年襟帯识封疆使星照处田禾熟甘雨零时草树芳见说医闾秀无比政闲应上最髙冈  

和郭杏东九日韵  

吟苦偏愁白髪催故人何事掷诗来篱边黄菊花相对客里清樽酒自开南国此时聊遯迹北扉当道正需才嗟予潦倒无他望独立西风想钓台  

其二  

重阳细读黄花句懐抱因君一暂开杜甫当年悲作客陶潜今日醉衔杯殊方久废登髙兴青眼谁怜济世才北望亲闱肠欲断塞鸿频到少书来  

病归留别诸友次浚川韵  

几年尘土汚华簮归想南庄树影深廊庙山林元异趣野云沙鸟是知心不嫌邻叟挨肩坐却恐明公枉驾寻沈水烟消荻帘卷緑槐髙处一蝉唫  

次鳯凰台韵  

春来闲上鳯台逰极目长江天际流紫气葱葱笼殿阙苍烟漠漠上林丘功名谁畵麒麟阁词藻空传鹦鹉洲且对青山倾緑醑莫教明月笑人愁  

送陈侍郎奏绩京师  

少宰朝天及早春羣公相饯集江津九霄宫殿皇都逺千里莺花驿路新鳷鹊楼头传刻漏鳯凰池上聴丝纶袖中应有山公啓见说君王访旧人  

送樾冈  

青春旌斾照长途相饯中丞赴上都圣主临朝求治理逺人倾耳聴嘉谟两淮烟水连南北三晋云山似畵图见说经过豺虎避至今歌颂满樵苏  

同年殷佥宪迁居五松月有赠因和  

华居新买傍城隂流水桥南带茂林车马稀疎縁地僻烟花撩乱觉春深醉扶竹杖看鱼跃困倚藤床聴鸟吟最爱三山当戸牖晩峰相对翠千寻  

赠通渭王梦祥  

三十年前旧弟兄一樽相对眼偏明云山此去依春陇车马何时复帝京世易蹉跎男子志老难离别故人情关中知己如相问报道新来欲避名  

杂畵  

稚子江边擕水去野人云外采樵归闲亭昼永红尘净坐看幽禽自在飞  

其二  

洞箫吟彻大江风回首曹刘事业空赤壁仙翁竟何处青山依旧月明中  

其三  

两地相思见面难暂将微物寄平安亲朋问我年来事闲看渔翁把钓竿  

懐陆子渊  

共谁虚室细谈东望江云意然忆昔少年今老矣不堪吟对菊花天  

赵子昻鳜图  

曽闻鱼藻颂皇都见说杭城殿阁芜却想王孙挥笔处也应回首念西湖  

梅雪卷  

梅花开放雪花飞矮屋斜穿一径微松顶忽闻鹤唳主人扶杖夜深归  

## 石仓历代诗选卷四百六十二  

明　曹学佺　编  

明诗次集九十六  

范嵩  

夜雨次谢梅岐韵  

石燕拂空飞骤雨喧窗次瓴建势如倾风回声若濞隂霾四望弥膏泽千家施轰雷寂复鸣宿鸟惊还迟霈遍尘寰须防足沟遂天造陡晦防月姊翻嫌忌爽气入帘深寒霏沾袂渍潜滋土脉和半褪春桃腻洒洒滴空堦凄凄来晩吹藜牀夜屡移竹几凭难寐补陋竟何禆搴裳聊尔避羇懐动客愁桂艇慿谁寄散乱若跳珠摧残如忿鸷漂麦水冲堦滋兰芬入鼻更催漏箭频灯逼檐花致翻怜乳雀巢祗悦枯鱼肆闪电掣金蛇浮云飞铁骑敲篷驱睡魔洒幔伤闺思沾衣生暗寒浥栁添新媚诘旦啓柴关烟云飞满地  

送屠方斋大防之任滇阳  

晓发建溪道双旌拂曙行长江净如苔晴影上危城宦逰当盛时岂惮万里程轮蹄满脩途舟车戒晨征古驿出髙阁细雨鸣仓庚君当英妙龄昻藏负才名挟防对彤墀袍笏承恩荣乗骢峩豸冠栢府扬休声挺挺氷雪姿皎皎秋蟾明宠命自天来持节向南溟六诏古炎方控引川与荆君有经济才旬宣看隆平蹇予海南时误辱君褒旌暌违几星霜瞻恋恒萦萦兹当逺别离一尊话邮亭川原阻且脩缱绻难为情好风送微凉緑树敷繁隂孤鸟望中没羣峰天际横行行毋需留新恩出承明  

碧溪为万同府作  

轻暖雨初霁烦嚣了不关物华弥宇宙景色遍尘寰疎栁和烟暝乔松缀露抟波澄浮鸭緑云破见螺鬟梅白霜华重堤平树影寒樵声深谷外渔唱夕阳间地逈莓苔古时芳草木蕃临风聴鸟语依石坐江千夜气侵书榻溪光照酒顔江涵青似染川净水如纨孤鹜随霞落征鸿载月还凭栏时眺望清兴满诗坛  

逰归宗岩  

藜杖乗闲度穹壑石磴层层谁斧凿柴门踈栁拂晴烟灌木垂萝挂髙阁十里荷花照眼明一尊肯负山灵约碧岑瀑布开畵图朱檐风过喧铃索榕偃深根卧蛰龙松号静夜鸣鹤小桥曲径信跻攀薝卜婆娑香缈邈冈峦雨过尘埃清溪涧鹿行水痕浊夕照斜移红树回晴晖逺映岚光薄鸟外羣峰拥翠竒亭前诸景谁云弱蓬莱琪树乔参天石窦清流冷如昨入座薫风生嫩凉沾衣小雨迷前郭蔚蓝别有一乾坤四顾茫茫成广莫崔嵬直欲蹑危巅当午烦蒸还小却诸公清雅逺形役扫石诛茅书碧落予小子叨追陪坐对巑岏欣有托  

送推刑周梅厓考绩  

闽岭风髙候雁分寒生水郭夕阳曛数株衰栁散疎影无限离情逐去云先生本是濓溪裔奕叶蜚声谁可俪早年劝驾入成均玉雪精神真伟器司刑三载迈羣英逺携政绩觐神京万里风云生骥足一方黎庶拥行旌把手邮亭情未巳山城斜月沈江水骊驹歌罢酒杯空笑指前山暮烟紫江上梅花扑面清江村烟树雪初晴行看髙步云霄上伫聼征书出帝城  

题一鲭百鳜图为李同寅作  

长江春暖水草稠逰鱼队队沈还浮逌然自得不受饵寄语渔郎莫网钩大者如鲲势纵壑溟海飞出峥头角煦沬为雨气为云稿者以蘓耕者乐太平天子居九重深山穷谷歌年丰此鱼变化固难测谁谓渠在凡鳞中  

谒防莱公祠  

古庙凌云逈精忠贯日红豪华成往事孤注见竒功秋草栖朝露花香度晩风百年时事改瞻仰古今同  

送向太守中美之亷  

黄甲声华旧铜符宠渥新清风随去节甘雨浥轻尘夜火州边驿莺花白下春一尊须判醉明日异乡人  

南村为华亭刘司训作  

宦海抽身后村南寄此生数椽茅屋小一曲练江横风月闲为主琴书静适情悠然尘市外名利本来轻  

独坐次谢伯一韵  

闲散真无事虚斋对月孤才惭曹子建性数董安于醉后聊慿几吟余谩撚须悠然成吏隐习静似禅臞  

一榻清风  

髙卧北窗下清微一榻风絶无尘俗累应有故人同香度红蕖外凉生白苎中陶然忘世累即此是深衷  

金峰积翠  

逺望髙峰好残晖半照临山岚晴杳蔼春树影萧森緑防烟中见青屏雨后深此间有真趣顿尔息机心  

送潘少宰应召之京  

客里难为别徘徊日欲晡留都声借甚魏阙宠应殊秋老山容减潮平月色铺虞廷重钦恤弼教简名儒  

东溪小隐  

东溪多胜槩山水惬幽情细浪鸥边没凉风竹外生深潭沈雁影幽谷贮莺声地僻尘嚣逺年来此濯缨  

丹崖馆  

云散天如洗凉亭景物秋轻烟笼野色细雨暗蔬畴山静闻啼鸟溪光见逺洲观风兼问俗不是为身谋  

宫辞  

一叶下沧洲砧声动旅愁西风孤楚梦淡月冷秦楼蝉曵栁梢露鴈横天际秋倚门闲眺望鸦尽夕阳收  

竹涧  

占得淇园地新栽竹万竿清隂低拂石翠色下侵湍幽静还宜暑孤髙更耐寒吟余诗思爽不独可栖鸾  

饮叠嶂楼  

逺望更嵯峩长松挂緑萝浮云归太华髙阁倚晴河露溢蝉声急岚光鴈影多酒酣人散后明月满山坡  

送李原正通府荣满之京  

未尽杯中酒先登李郭舟橹声半江月树色满林秋惠政蒲鞭里离情古渡头天朝多雨露行看宠恩优  

送刘同寅士鳯乃叔还永丰  

秣陵初邂逅情到别离亲烟树河桥雨骊驹驿路尘冶城平见寺淮水逺通津明日思君处青莎满渚滨  

其二  

异乡同是客君去我谁亲日永星占火凉添雨浥尘轻烟笼野色芳草暗云津后防知何处徘徊芦荻滨  

逰归宗岩次方益斋韵  

缓步清幽境庭空月一方洞深苔藓古天濶水云长霞绚千峰锦潮翻五月霜凭栏时小立渔笛起沧浪  

同汪方塘少防宿城月驿用汪韵  

飒飒西风起白苹无端归思与时新迂踈每自惭尸素孱薄慿谁减剧辛把酒且同今夜月看花因忆昔年人追陪不觉秋容老野外幽芳放小春  

送谢君邦应之湘隂  

相逢尊酒话他邦卓荦如君信少双耿耿襟懐涵夜月飘飘文思涌长江临民拟聼清风颂咏别惭无白雪腔相对孤灯意难尽鸡鸣不觉到纱窗  

挽华处士  

养晦林泉七十龄忽惊云翳少微星花边已冷寻诗屐箧内惟留教子经华表鹤归霜月白草堂人去暮山青平生行谊乡评重细读铭文泪欲零  

送林上舍还郧  

成均卒业竟三冬回首家乡归兴浓驿路逢春梅几树客窗谈别酒千钟霜横古道嘶疲马月满空山聼钟才识如君应不负早携书剑觐重瞳  

送叶静之上舍还闽  

成均卒业惜三余文采青年愧不如名姓喜看登仕版琴书谩束挂征车吴江风暖花争发浙水春深栁正舒壮志知君应不负横飞端在九秋初  

题雪窗殿下寄槎亭  

幽亭无日不登临泛泛轻槎系緑隂诗酒每来尘外客笙歌时杂竹间禽山头雨歇月当戸槛外花飞风满林莫讶凭栏发长啸百年能得几知春  

同礼部王南原黄徳裕吏科潘希召逰献花岩用潘韵  

新晴清兴偶同乗扫石留题忆旧曽官道聨镳无俗侣禅床迎客有髙僧珠林对酒循环饮石磴凌空次第登万里长江供逺望攀跻絶顶力犹胜  

送陈正郎之任  

浦树江云入望遥晚凉风定水痕销野鳬狎客依兰舫江燕留春集栁条旧雨故园频积梦青云前路正趋朝明朝相忆人千里回首文光入九霄  

送潘黄门致仕  

脱却朝簮便赋归喜从林下制荷衣金兰气味交犹重氷玉家声愿不违沧海壮懐双寳剑青山归梦一渔矶升沈荣辱何须问请看浮云出翠微  

送李贞夫代同寅作  

便把图书付小车急流先退甚惭吾幽栖谩自携臞鹤髙卧从人笑懒夫一叶渔舟真活计数椽书屋是良图谁云林下浑无事里闬追从有酒徒  

送吴秀士回延平  

治城烟栁绾行旌聚首无几又送行黄叶翻风秋正爽红蕖浥露气偏清云津水涨看龙化桂籍香浮听鹿鸣征骑騑騑随鴈逺送君无限故乡情  

用王防伯韵送郑黄门同年  

好山如畵送行程十里岚光照日明逺渚芙蕖秋色淡长亭杨栁暮烟横看花犹忆当年事把酒须此日情闻说行囊有新防知君端不负生平  

写懐再用前韵  

羸马驱驰几日程山城草色夕阳明闽关路杳鱼书断秦岭风髙鴈阵横客里逢秋谁对酒枕边聼雨独关情自惭疎拙浑无补欲把行藏问广平  

立冬日宿东峰驿次李五石韵  

俄惊节序临冬月禾黍低低傍水稠午夜漏残灯焰小铜盘风细篆香浮寒威渐觉生台馆疏草何妨载竹篝勒马山前回首望蓟门烟雨正堪愁  

三月在旌徳次姜二守壁间韵  

羸马山行到日斜寒鸦几防度残霞半帘霁色烟初暝满耳莺声兴未涯淡緑逺红村外景小桥流水野人家驱驰不觉春光老醉倚东风看落花  

过太平书懐  

黄云漠漠楚天低倦鸟东飞又复西满径西风惊老叶半窗明月误残鸡赋归未许陶元亮身鬻羞称百里奚屈指光隂秋又老沙寒鴈落雨凄凄  

宫辞  

何处砧声满竹床寒蛩唧唧夜偏长珠帘卷雨窗櫺润银汉回秋枕簟凉玉露漫空萤影湿金风掠地桂花香梧桐叶落无人扫月上空阶菊有霜  

东溪小隐  

独向东溪搆小亭朝来爽气入窗楹沙头雨过图书润栁外风生钓艇横万顷碧波天共色双素练月同清长津水暖鱼龙化未许沧浪便濯缨  

春尽  

异乡风景也应怜桑柘成隂起曙烟青镜流年双鬂改小窗疎雨一灯悬竹抽嫩緑雕防畔花褪残红浄几前午枕不成蝴蝶梦树分清影上危  

陈武选邀赏芍药次韵  

名花艳艳映袍绯半出阑干半出帏红紫依偎娇欲语主賔酬酢暮忘归露滋金粉香痕湿色照霞杯酒晕辉只恐明朝风韵减慇勤相与惜晴晖  

送黄上舍还尤溪  

江亭烟树雨溟溟一曲骊歌酒半醒国学昔年升造士铨曹此日籍明经梨关月色杯中见剑浦秋声笛里聼别后相期君莫负拟看鹏翮起南溟  

送吴贡士还建  

异乡邂逅乂分岐把酒相看感别离秋水芙蓉王粲赋长亭烟树杜陵诗成均卒业谁连璧仕版登名子白睂遥忆到家秋未老桂花应折最髙枝  

送薛全之守淮安分韵得青字  

五马騑騑簇短亭阳关三唱醉中聼孤防带雨投秋浦落鴈依人宿晚汀千里封疆须保障一时民瘼起参苓政成他日看遗爱春驻甘棠满郭青  

过太平府有感  

满汀芳草夕阳斜长恨春时不在家昨夜月明诗梦醒子规啼尽杜防花  

其二  

笑渠终日利名忙谁似僧闲不出房睡熟白云都不管寺前松竹自苍苍  

李坚【`字贞夫长汀人有讷庵遗稿`】  

九鸶图为梁尚徳题  

栁隂正长夏莲渚揺红翻羣鹭来个个褵褷集其间飞鸣间宿食暂尔恣所安防当乗天风直上青云端君子有九思圣训炳如丹咄此画工意比徳良可观  

拟李白古风  

邃古何洪荒庖牺辟乾坤卦画始文字器象森昭陈猗欤逮姬孔经制完以淳一朝罹阳九亡秦恣凶嚚百王经世彛涂地为埃坌卑卑汉君相不学奚足论贱儒取希世绵蕞専袭秦遂令末代下盲识上古纯杞人抱时忧薄言为谁申  

其二  

吾闻圣谟训君道止于仁大禹问辜泣测然天地春秦隋何猰防防豸馋齐民偶语亦何辜一杀三人天道岂防翳巨祸不旋身继冡鱼肉沸亥广速夷沦嗟嗟殷鉴在千古隋与秦  

其三  

崔嵬千仞冈上有孤生桐凡禽不敢过威鳯日相从髙标本虚心至和含其中采之献清庙雅奏谐黄钟时无子期侣空山饱霜风自分沟中断行为防下充幸逢蔡中郎得登君子宫愿言承左右备君燕闲供养君中和性庶以効微躬  

其四  

志士懐当世众人谋一身志士惧来日众人惜今晨讵知当世安未为一身贫葢棺苟遗臭生前奚足珍所以首阳薇万古扶彛伦不见上蔡吠瞥眼成烟尘  

其五  

少陵真人豪稷契心自许周遭洞间百折水东注短褐才掩胫破庐不蔽雨犹轸当时忧不暇一身诉心期万广厦大庇寒士聚地下千载人谁为唐宰辅肉食不懐谋藿食乃心苦  

其六  

驱车上长安经从古周京矫首周京道彳亍伤我情旁岐纷百出过者迷纵横古道委丛棘狐相经营问之父老言此理非难明岐路便捷足正途多迂程哀哉百嵗后谁人问周行  

其七  

习巧每多拙大黠还成痴君看浊世中汨没畴能知籯金计来恨不丘山巍有生不朽图及时忽竞持形声一朝谢草莽甘沦夷  

云崖  

峩峩云阳山奠立自皇古霙云出其巅秀色若可茹天然一丹素面人作屏宁卜居者谁氏逺绍太原绪防心不在遥乐山得深趣云崖自揭顔旦夕缔宾主以兹眎韦弦比徳固有取惟山必出云惟云能作雨龙兴斯云从神功膏下土方今九重上真龙正临御云子已出岫为霖固其所湖南多颠厓望霓久辛苦  

送程汝南守三衢分得露字  

城乌啼严霜江天正微曙眷我同心友五马驾行路冠葢出城西分携惜勿遽殷勤一尊酒不作逰子姁朝家重牧守蕲在邦本固子行宠専城何以答宸虑三衢兵冦余疮痍已沈痼情如失母慈呱呱渴乳哺又如久旱苗旦夕望膏露丈夫分许国经济乃平素况我知子心不在温饱故行矣宜勉旃三事是濩矩  

积雪初霁陈虚囱过我夜谈赋以纪事  

闭门七日雪髙卧师袁安忽闻剥啄声良友扣我关整衣出迎客下马先解鞍连朝隔言笑相见各破顔中堂共劳苦拨炉火始殷雪光与月色缟素侵檐端天风肆老饕严威凛相干呼童热酒浆解此重围寒百觞末足多引满催放干诗豪与酒圣逸兴髙如山白战将夜分余勇犹未阑仆子不解事催归语澜翻人生类飘萍百年良防难分携莫匆匆小立且盘桓记取今宵别马前月团团  

竹屋【`钦采尊人之号`】  

幽居谢尘市有竹千万竿四壁不受尘拂座清风寒主人北窗下琴书惬盘桓出门即成趣满目青琅玕忆初卜筑时颇虞生植难既严牛羊牧复剪荆棘繁封培至今日有此竹屋安虽惭万间庇自作千亩看崇篁丈人行老节髙岏巑孙枝更秀拔夭矫凌云端遂令竹屋名旁溢四逺寛南阳有卧龙草庐耸丘峦成都有少陵草堂名不刋地胜每因人兹语良非谩寄声竹屋翁勉陟前修坫  

重过陶园限韵  

行窝谢尘鞅习静聊永日寄适铅墨间堆案纷简紩倦余发深省长啸扪双膝念我陶园友投分如胶漆咫尺防面艰连朝未能一昨来命驾往追随竹溪逸我懐拍塞忧见君喜欲溢君闻剥啄声倒履如有失携我历三径坐我忘忧室飞觞但白战击壶共为率森森约束严势比军令疾我才谢锋頴君心特蠒宻挥毫霎满纸云阵排甲乙砉若春氷泮防溜鸣潏潏诗坛合推君燕许信大笔巧匠不血指此语真故实自慙拙工劳敢与君鬪律酸甘齐味分我枳君犹桔诗成各引满林梢月将出君勇堪贾余我孏欲寻佚归来拥被眠日晏忘盥栉技痒忍还作渴吻鸣唧唧解醒索氷壶案有七十士且咀且吟哦短歌聊自述  

齐年黄伯固库部郎中起复北上  

我有朱丝弦惯弹太古音俚耳难为调感子独知心临风鼓一曲送子建溪浔溪流不可极别意与俱深  

别建阳尹邵宗周  

建溪十日程朅来亦周遭县侯能好客病夫敢言劳平生湖海情所在多同袍离居二三载悄然空谷逃今晨值邵子一见如饮醪古来道义合倾葢输心交怜君知已情义气青云髙眷言雉坛盟各保嵗寒操  

杨孔直司训南楼卷  

南楼在何许乃在附郭东青山四面合嘉树起茐茏爽气日夕浮野色窥帘栊主人关西裔弓裘绍青风慿髙时送目情思遥冲冲朅来伐木音丁丁鸣谷中幽人不可见欲往道靡从谱作髙山调写之托丝桐翛然意忘归前途下髙舂  

杂诗  

结髪初事君相期在白头天荒地云老两情誓靡休讵期洵几何君身为逺逰逺逰归何时一去三十秋思君不可见空把离索忧  

其二  

飞鸟返故林防鱼思旧渊物性固有尔人情胡不然昔与君别时庭树初抽篸一别年华多森森逾前檐树生已如此妾心将何堪  

漫兴  

离离原上花灼灼开新枝采之簮满头诚可媚芳姿纷纷谁家子竞取争妍竒我欲往效之濡露恐沾衣衣沾固足惜妍竒将安为  

其二  

妾有朱丝弦少小解拈弄所惜知音难深藏不轻用持以事夫君和鸣奏鸾鳯君心不余谅顾谓作哇哄竽瑟古难投良用自慙恐  

其三  

盈盈道傍花采采足人悦芬芬曲径兰寂寂无人撷品质岂不殊托根有悬絶安得寻幽人嵒隈当见掇  

坦庵  

古调久沈响断弦谁剪胶有窍非混沌有机惟桔橰夫君独醒士不肻餔世糟一言取诸易坦坦祛尘劳严兹父师训心兵敢芒豪眷言笃由衷永此嵗寒操行坦任失得心静恣諠嚣通都有康庄行者歌陶陶羊肠信诘屈刬削亦见遭物理可喻大吾言君勿嘲  

题孔明出师表图  

水安宫中日欲落榻前面拜遗孤托先皇饮恨臣所知忍见翠华终剑阁臣身与贼不俱生誓提义旅清中京汛除九庙光旧物上谢先帝酬忠贞六师戒日临河渭晓发披忱表天陛谆谆恢复次第陈缕缕忠肝兼义气事关宫府在相通亲贤逺佞先汉隆后王不鉴髙祖训累我汉业遭尘防汉家贼姓难两立王业偏安大无防鞠躬尽瘁臣所安利钝成亏非可臆炎精无光赤灰冷五丈原头将星殒牙前长史整旋军巾帼老奴拜天幸煌煌二表明丹青文追伊傅光六经留传人世劝忠荩呵防时有神威灵英雄无命古如此大节堂堂映青史君不见二十四疏请回銮东京留守衔悲死  

宋贤三絶卷【`文与可墨竹东坡山谷题防`】  

洋州太守生通神胸中千亩吞渭滨兴来拂拭鵞溪绢落笔满眼生烟云坡公墨竹半天下独许洋州擅髙价涪翁一见心眼醒题名聊复纪吾曽天生三子人中杰笔精墨迹成三絶断缣只字落人间见者惊犹捧明月叶君叶君听我陈物情好丑元因人古来名笔岂三子丈人屋乌类如此请君收拾归紫囊慎勿悬挂当中堂恐惊风雨中夜生帝遣仙官来取迎  

黄华山房为杨孔直题  

黄华之山起城市山人卜筑偎山址幽栖岂爱糜鹿羣万卷藏修遗孙子风回涧道松泠泠濯缨亭畔竹琮琤午凉吹醒芸囱梦尘心一洗秋空清地雄景胜天开设长价腾声属髦杰万里桥西一草堂千古人犹夸笔舌山房主人元功孙构堂仰止多殷勤请看庙貌南山处文公文敏伊何人  

送人还长沙  

湘水浟浟几千里慈帏五夜怜逰子楚天南望白云低归心万防随流水买舟明发潞河程三月东风春草荣停桡旅泊堪乗兴酒债诗情着处生行舟几遍看圆月渐觉江南逺江北泼眼榴花岸欲然计程应是家山侧髙堂晓占乌鹊喜勿讶佳儿拜庭戺  

题畵马  

九原难唤孙阳起天闲龙种沈洼水是谁传此千里神逸态英恣酷怜似世情贵耳多贱目叶公龙癖纷相属眼前骏骨畴能知幅缣尺素争夸毗还君此畵三叹息物情好恶元无的  

融轩  

一室虽云小中藏天下春眼前皆物共榻外亦吾僯丽日风生暖温泉脉自淳笑渠失弓者得计楚邦人  

代送奉化训导  

官河坚欲冻君此问征鞍闽浙家相近师生义自寛讵湏愁座冷赢得是身安桃李隂阴日春风回讲坛  

郊祀斋居和钟邦臣韵  

翌翌郊坛肃煌煌寳炬然九重亲大祀一徳格皇天礼乐周官盛威仪法驾圆小臣真庆忭舞蹈际年年  

送南昌黄金任岑溪典史  

一尉岑溪去都城二月初轻防渡扬子便道谒先庐岭峤疮痍甚公私困竭余知君挟竒术赞画定勤渠  

上巳遣懐  

佳节重三羁栖尚客边春光俄又老物色倍堪怜曲水传周兴兰亭想晋贤留都今日防分席怅无縁  

和邢三湖龙山别趣  

不识云外趣郊扉谁可俱钟山屏突兀武带萦纡榻许髙贤借门回俗子趋晚衙人吏散万卷付铅朱  

夜坐懐归用邢三湖过章水韵  

夜独摊书坐乡心迸欲归邻箫乱无思窗月巧呈辉咫尺闽山隔苍茫雁宇稀平生白华卷情事笑多违阳明王先生命来教礼乡社竣事过余小诗赠别  

督府匡时切烦君此日行弦歌教小邑绵蕝肄诸生俗化行看变人才倘可成新诗代琼赠乡国为关情  

席上和王公守备九日韵  

即看今嵗又重阳对景令人忆故乡潦倒且元亮醉风流不学孟嘉狂满城风雨催诗债三径清香待菊黄行乐及时聊尔尔人间万事付茫茫  

代送陈徳纯归家  

去去君行不可扳强将樽酒酌江干情知离合人生有自是交朋话别难此际鄞江聊割席他年京国共弹冠雉坛旧有盟心约别后相期保嵗寒  

挽胡尚礼和钟考功韵  

三尺前旌粉字书交朋谁不泪如珠可嗟野外一抔土无复人间千里驹壮志不销成永恨残编无地付遗孤潇潇寒雨青灯夜啼杀庭前绕树乌  

书斋谩兴  

静掩重门昼不开闲斋便是小蓬莱有时佳客相经过不许俗人轻到来一卷羲经销日永数聨诗句咏悠哉此情独有知心防寄谢傍人莫浪猜  

子陵钓台  

拟迹巢由与世违征书底事到茅茨中兴已自英雄足用世原非雅尚期祗为故人聊暂出那思好爵作生涯炎刘四百年基祚尽属滩头一钓丝  

春兴  

春昼迟迟午思清南窗睡起坐檐楹好懐百种与千种幽鸟三声复两声不向江头观卧栁懒于枝上聼啼莺门前一任春来去花落花开总不惊  

途中感秋  

一夜金风报早秋踈櫺防防气萧飕俄惊江上烟波泠便觉郊原草木愁万里归途犹作客半生踪迹等虚舟不堪肠断思乡处满地芦花明月洲  

维扬懐古  

淮海维扬名尚在繁华不见旧时州烟迷吴苑巡游地云鎻隋家歌舞楼千古废兴増感慨百年身世且优游君看数亩雷塘路阅尽行人春复秋  

夏日书懐  

趋朝日日五更初退食归来个事无清世不妨同吏隐此身还似旧山癯了知习静真成癖时复长吟且自娱午枕黒甜思一憩生憎梁燕语惊呼  

沈天祥宅赏莲有并头品字二种  

此花合是真仙谪堕在君家盆盎中并軃頳肩笑含露相翻翠袖舞回风双头绾就同心结千瓣妆成一捻红羞杀赵家亲姊妹两心偏妒不相通  

其二  

红妆水面正抽簮品字分明不用探芍药连枝终欠一牡丹并蒂不成三薛家羣从生同姓杨氏诸夷出共骖怜絶此花齐气味寒香晚节各心甘  

至日书懐  

节届书云黙自吁年华去我似奔驹满前风景多新様向后儿童成老夫万里乡书经嵗少一官匏系许身愚晴牕搦管聊裁句兀坐檐楹对碧虚  

除夕奉和少宰柴墟先生韵  

不用桃符写戸防尧文历纪忽周星中庭残雪初消白明日羣芳渐放青爆竹满衢传煏煿歌钟何处送东丁太平景象留都好唤起年来醉梦醒  

逰灵谷寺  

上方金碧出崭岩满院岚烟滴桧杉纵歩恍疑腾汗漫回头已自隔尘凡灵泉有窍通仙脉佛塔何年閟石函风景阅来殊未徧马头山色日将衔  

病起对雪和东坡韵  

恠甚寒空噪暮鸦关河千里断行车诸天有相皆成幻古木无根也着花锦帐酣懐归甲第剡溪清兴在诗家分明鸡鹜朝来迹叠叠堦前作篆义  

其二  

落处无论巨与纎平铺格様类妆严庙廊调燮慿占嵗儿女商量谩到盐谁向歌钟夸白战我怜短褐有穷檐江南一种天成趣墙角踈梅正鬪尖  

答和陈虚宿韵  

一饭从知荷主恩山林何敢遂忘君无端世事易飜覆顷刻人情肖雨云廊庙诸公期共济烟霞老我许平分傍花随栁寻常事免得虚名惹世氛  

元旦雨  

曙鼓微茫动海城街头泥淖正纵横昨宵旧雨送残腊今日三朝悭一晴渐老风光真觉别殊方懐抱若为情飜思二十年前事曽托屠蘓逞后生  

己卯元夕  

九十春容色色妍上元乐事更无边兼旬风雨朝来爽入夜光华分外圆运属昌期端有象老逢佳景倍堪怜半酣搦管裁新句天与林泉自在年  

送县大尹令子毛景润西归  

鄞山鄞水亦佳逰何事君归不少留无限别情销不尽寒风马首正飕飕  

悼亡  

箧有遗衣皆触恨牕残晓镜亦成悲伤心最是无穷处记得挑灯伴读时  

人日对雪  

梅花鬪雪雨清妍记得江南嵗暮天春到北枝犹未放晨牕对雪亦欣然  

送黄门许充衷使安南  

天朝侍从入闽英定有光声彻逺城海峤于今皆乐土使车休问几多程  

宫怨  

逐队彤庭数载间何曽两度侍宸班畧胜逺嫁胡沙去才得君王一动顔  

其二  

花钱费尽畵双蛾望断金与不见过鷩聼调莺宫树上一年春事已无多  

其三  

暑簟瞢腾午漏长分明梦里见君王起来戏折宜男草燕语双双傍畵梁  

其四  

锦树秋声入枕帏天边牛女又佳期罗衫虽薄难抛却记得君恩赐着时  

咏白莲七首【`并引`】  

贵州司署白莲盛开郑长官克明集诸同寅赏然予因诵天随生絶句属杨官长恒叔和之于是诸同寅相继有作予念好句业已多为诸君道复何着笔因取近世瞿宗吉红莲不似白莲香之句析为七絶而天随生原韵亦漫学数语缀于其尾云  

姑射仙人氷雪容淡香清影立薫风似嫌尘世秾华涴浄洗从前水面红  

水面无花白似莲玉盘擎处露娟娟个般清韵孤标格肯学漫山桃李妍  

仙葩簇玉凌波出白羽揺风飜翐翐主人好事集宾僚明朝有意还来不  

午夜嫦娥照清泚玉簮堕在方塘里侵晨幻作满池芳一色璚瑶酷相似  

一菡萏亭亭立旧日红妆今变白化工特地巧为容莫道丹青描不得  

举世何人识爱莲白莲风味更堪怜千年髙士陶彭泽曽向庐山结社縁  

分明仙种隔寻常时逐薫风送粉香芸馆槐亭清絶处大胜艳冶与浓妆  

和天随生韵二首  

年年花信不相欺五月红蕖浴锦池忽讶碧簮纷在眼竒观不数旧年时  

前身玉女恐非欺谪向人间堕镜池粉瓣飘香欹欲堕依稀按节羽衣时  

题畵  

奚童背锦出郊坰乗兴闲来访友生秋意满天枫叶暗隔林遥聼读书声  

送唐太守令子元殊还桂林  

桂林西望隔长沙独秀峯前是子家老我旧逰情眷眷每思岩洞晓栖霞  

应聘  

三年归卧故乡云每被春风诱出门行到防稽探禹穴坐看东海浴朝暾  

元旦戏笔  

老子新年喜气冲谩招毫管试春风此生嵗月还多在酒圣诗豪未便穷  

已卯六月二十七日早晚上梦中赋诗四句谩记之  

旅馆残灯客思深笛声何处动乡心明朝又买东吴棹风景归来诧上林  

罗荣【`字志仁古田人有蘗山集`】  

赠静轩  

自得江山性从渠白髪长室虚凝月色波定见天光杖屦逢人少茅茨与世忘牀头书卷在简防到归藏  

刘世寛之浙东  

烟树云盘緑官程马足分阳山偏向日越水易生云逺海盐征竭清时国计殷驰情多别后对月每思君  

冯有孚使九江便道宁亲  

三载结尘缨看云白髪生春风仙棹逺昼日锦衣明飞鹤迎亲夀慈乌致子情承欢湏秉烛吏立湓城  

陈世则判陈州马政  

秣马退朝时东城出饯迟分襟乡语细看剑祖杯迟外廏増云锦穷才罢茧丝委蛇堂食后花鸟乱催诗  

中秋次临清和韵答周宪副  

久濶头将白相逢眼倍青苹风清夕舫桂月满秋汀好句输先得深杯不放停江湖怜此防乡旧正晨星  

送叶太守回任  

五马春城外东风草色新冦君还借郡召父旧亲民皁葢云霄过青山廨宇隣不湏伤逺别江汉有通津  

题山水  

碧嶂秀重重岧荛逼华嵩雨淙孤壑应云壁小蹊通呼酒三村社藏书一亩宫山深人不见花鸟领春风  

仲秋十六夜发榆之南  

日暮官途马足轻萧萧凉籁逼人清蒹葭水郭鳬鹥梦篱落田家蟋蟀声小堡铜刁持夜警逺氓皮槖事宵征月华光满浑如昨万里江山仰大明  

督储至白羊口信宿逰西山诸寺  

白羊城堡枕关腰上谷春风冻未消薄五更侵土炕残澌二月下山桥老僧肃客焚香迓稚子烹茶扫叶烧大觉以南皆赐寺宦逰应喜避尘嚣  

再过武夷  

再访神居结地幽武夷真境拟蓬丘闲开竹径风生籁深闭松关月在洲函蜕藏香封玉匣挿厓横木讶仙舟紫阳倚棹歌声逺九曲名称遍十洲  

甲戌中秋次懐化驿  

方舆知有五谿名何事监军动逺征秋爽瘴云归洞黒夜凉蛮月逼人清桑榆温凊频年梦芋团圆此日情望久玉堦时徙榻银河流白倚参横  

都城安定门外太清道院  

郊原十里太清祠松柏宫墙古甚竒明水未消千日酒卿云犹防万年枝鳯凰箫竹随仙子龙虎丹砂覔錬师闻道英皇曽驻跸羽林围猎夜归迟  

出居庸  

戴星防马下居庸烽燧烟消逺道通地接浮云天咫尺山悬断壁水西东青霓明灭轮蹄下黄屋参差指顾中壮趾江南还塞北男儿巳慰射桑蓬  

乙丑中秋夕过龙川曽祖所尹邑  

龙川孤月正秋中碧滙清光上下同玉镜无声沈夜籁银河如练绕晴空明时惭负分藩任先世犹存制锦功樽酒微醺慈养乐畵船箫皷遡江风  

送陈諌簿遂溪  

九陌名花照锦衣遂溪人已望旌旗乡山到眼声音侣海国清时簿领稀日照官衙山茘熟潮通县郭蟹螯肥休嗟枳棘栖鸾鳯千里行看一奋飞  

枫亭道中懐旧寮元佐  

黄华山下故人庐飞翠茏葱防隐居驿路折梅春雪后亭窗剪韭夜灯初寒暄故事樽前话梦寐新诗壁上书明日过江人渐逺浮萍踪迹定何如  

送族人文秀归安福  

重擕琴剑出松萝客里风尘两嵗过水木有懐源本共声音无异笑言多停云立马瞻闽峤载月移舟向潞河别恨客中情转恶不禁挥袂聼离歌  

寄方夀卿  

帝城平日坐春风满室芝兰嗅味同多病逺闻移带孔索居还忆走诗筒陇头望断梅花老海上归初茘子红万里相思何处所举头明月共秋空  

送丁孔志隂阳  

十载亲朋謦欬疎金台相见喜何如西堂邀月方聨榻南国停云又买车长铗春深随雪棹短檠宵静阅星书他时愿结香山社尊酒同寻水竹居  

送郑希大使湖南  

槐叶辞柯菊破香宫河移棹下潇湘琴樽白日思千里弧矢青年遍四方赤壁醉歌苏子赋碧云望指郑公乡天涯百感因君去秋梦无端与夜长  

和韵送王徳华之河南  

湖海风尘未息居清波彩鹢啓行旟都城夜月移宾榻汴水春风命使车治化正需周召伯才华真慕蔺相如旬宣到处持铅椠谁道穷愁始著书  

丁卯除夕与林衡玉守嵗  

湖海萍踪莫漫猜岭南旌斾栁州来乡山隔梦三千里客舍逢春十九回往数光隂惊渐老坐谈帷幄愧非才椒觞茗碗延残夜懐抱因君更好开  

元夕次上洲营和佥宪蔡懋成韵兼呈都督马惟渊  

客路年光冉冉过忧心相对鬓将皤折冲力薄原非将竞险诗成或有魔五管风烟惊税驾一时冠葢拥行窝元宵莫问昆仑事进酒张灯且放歌  

## 石仓历代诗选卷四百六十三  

明　曹学佺　编  

明诗次集九十七  

林廷防  

题桐乡令张文仪甘棠卷  

我昔守东吴君时宰桐乡清风逼邻壤制锦夸循良三载如一日百里春阳征书飞彩鳯引鹤辞琴堂赤子失怙恃攀辕泪淋浪我侯不可留所思在甘棠见棠如见侯庸敢翦且伤棠兮有时尽耿耿民不忘  

新婚别和韵  

二八谁家女顔色娇如花蛾睂扫春山逺适良人家女萝附长松永结中心好曽闻父母言夫妻愿偕老平明下君床忽闻理行装欲问郎何之未语心先伤不恨郎情薄只恨贱妾身妾身非男子苦乐由他人在家学养蚕织成一匹帛为郎制春衫不知寛与窄郎貌认未真郎心那可测去去莫念侬功名须努力  

题清虚亭次丁民部韵  

揽衣步髙台新亭讶仙境万山图畵开一鸟云霄逈乌石几千年乾坤留此景鹤巢下松露屐印苔痕冷天王许乞祠我当奉朝请一日一登临醉卧花间影  

和贞庵司冦逰灵谷赠月泉僧  

灵谷我曽逰云林乐未竟忽诵贞庵篇三复起遐敬暮春天气和舞雩发清咏等闲风雨来笔底珠玑逬棠隂散秋台于公昭五聼覆盆仰余光孤月悬飞镜老我江湖翁夙抱烟霞病落落羁旅臣何时谢机穽归钓龙台津肯容山水剰茫茫宦海中风防无定慙愧月泉僧禅牀心自净  

楝塘歌为池州推府李伯义乃翁作  

栋塘老人好竒者生平足迹半天下五湖烟月载扁舟十尺瑚光照夜归来卜筑栋塘桥四时风景何逍遥桥边谁种双栋树翠云髙葢张青霄胜日棋敲花外局朗吟醉倚潇湘玉玉人何处抱琴来好似辋川图一幅承家有子登巍科黄堂治狱清风多指日推恩荷天宠龙光下烛山之阿我亦东西南北人何年倚棹镜湖滨浩歌一曲栋塘上栋花塘水春无垠  

春宵纪梦  

昨宵梦入蓬莱宫夭桃十里含猩红珠帘半卷千山晓马蹄玉勒声玲珑霓裳仙子下阶拜天风馥馥吹罗带笑问仙郎何处来秋波两防凝银黛拂尘坐我以锦絪开樽醉我以玉醴酒酣起舞百花前金钗影落银灯里劝郎满酌聼我歌人生浮世能几何昨日红顔少年客明朝一镜风霜皤仙郎岂是寻常父学贯天人迈今古姓名一入黄金闺四海苍生望霖雨忧国忧民系此心宁暇清歌与妙舞我闻斯言兴益狂狂来欲饮三百釡谯楼谁遣吹残角星斗防晓云薄觉来好梦苦难寻开窗惟见松梢鹤  

春暮宫词  

鳯阁龙楼春信早万年枝上莺声老杨栁池塘欵欵风玉顔肯为闲花恼前殿歌钟后殿闻美人何处承恩好洞箫吹向月明中梦回犹忆蓬莱岛美人结欢须及时莫待镜中髪缟但愿前星焕紫霄不妨冷落长门道  

题亡友郑万里大尹鳯溪卷  

不见鳯溪人忍读鳯溪卷鳯去何时还溪流浄如练忆昔丹山见羽仪九苞文采光陆离虞廷不叶箫韶奏空使行人歌徳衰晚向琴堂伴孤鹤仰首长鸣惊碧落枳棘终非老鳯栖万里天风振寥廓归卧师山泽羽毛风流一代夸人豪尘世茫茫已今古抚卷泪落灯前雨  

哭南京吏部郎中华汝和  

前年君送我细雨江城秋此日我哭君西风双泪流离亭一杯酒翻作生死愁忍读赠我诗墨花云锦浮忍看遗我剑寒光贯斗牛世事不可问嵗月空悠悠君有才用弗究君有徳胡不夀栖迟郎署二十年题墓犹从大夫后几尺丰碑太史铭辛苦平生应不朽  

阻雨东昌次同舟陈助教韵  

烟雨迷行色江村系小舟乡心愁入夜客鬓易惊秋声断风前鴈机忘水上鸥亲庭在何处遥望白云楼  

祈雪次韵  

雪瑞符三白欢声动八荒和章惭狗尾窃禄簉鹓行海鹤头俱白山翁鬂愈苍谪仙歌郢调咫尺更相望  

张秋阻风雨用前韵  

水国蒲防夜有风隔邻渔唱一灯红云霓已副为霖望江汉谁多济险功旅梦惊回憎漏永吟髭撚断觉诗穷髙堂不尽懐儿意定倚南楼看北鸿  

和赵克用豸史煎茶韵  

谁采东防一掬春品题都付玉堂人龙团勑赐恩偏重鹤顶传方迹未陈石鼎烹来初荐客金瓯啜罢解通神武夷回首乡山逺风味空于梦里亲  

次韵送汪爱之归新安  

一棹烟波任所之鳯台秋晚盍簮时月笼野寺鸡声乱风度寒汀鴈影迟梦落关山闻玉笛醉吞湖海倒金巵明时莫负弓裘业青琐勲名海内知  

经济川太白楼  

突兀髙城见此楼乾坤千古水东流长鲸一去青山老黄鹤空余碧树秋醉眼不观尘世事頳肩谁任庙堂忧放歌楼下君休笑秪恐前身是若俦  

封豸史龙塘萧公挽诗  

半生辛苦独兴家蔗境优游乐事賖锦轴琅函新紫诰豸袍华髪老乌纱草堂春静空啼鸟松迳秋深自落花愁絶龙塘钓逰处野鸥无语立平沙  

赠抚州致政谢挥使  

老来虎帐谢兵机世态都忘是与非山水有情留别墅干戈无梦到征衣五湖烟月鸥初狎一迳云松鹤自归笑把龙韬三四卷膝前交付谢晖  

送职方罗道原乞疾省母归岭南次同寅聨句韵  

岭云芳草鴈书频恳把封章扣紫宸万里归心悬白髪一囊行色伴青春情深乌鸟元非病赋入莼鲈自有神对酒莫辞今日醉出门回首即参辰  

姑蘓谢挥使文表早弃儒官袭职自号投笔居士晚休林下更号投戈席间索予咏之  

少年投笔晚投戈文武全材世岂多虎帐月明无警柝鳣堂风静有弦歌一庭春草心长醉三尺龙泉手自磨此日归来教孙子半悬金印半登科  

五月三十夜宿宣风馆次王伯安壁间韵  

雨过苔纹绣緑痕水清沙白鸟声浑云封石洞僧归舍月落柴门犬吠村两鬂风霜惊白髪一襟愁绪怯黄昏香销烛尽方成寐又恐家山役梦魂  

闰五月五日过湘江观竞渡有作  

江云倚棹渡三湘水陆兼程尽日忙茅屋乱烟经雨湿竹林清露带风香屈原舟上江花白贾谊祠前树色苍吊古懐乡倍惆怅一年孤负两端阳  

立秋道中  

计程三月镇淹留两月青山一月舟緑水桥边芳草径碧波江上白云楼西风鴈影寒塘暮落日蝉声逺树秋恠底青绫不成寐酒兵无力破深愁  

安宁夜坐周少防盛佥宪二公  

风帘露坐更初转落尽灯花恼客情老树乌啼山色暮长空云散月华清鸡声比屋秋临水鴈影冲寒夜度城欲典客衣沽市酒对床无寐话心盟  

腊日防黄姚安姊丈于楚雄万里天涯悲喜交集诗以述懐  

相思有梦隔千里相见无言对月明往事年来那可问异乡身在亦堪惊彩云楼外箫声逺白髪堂前舞袖轻欲向青樽话心曲海天东望不胜情  

陈公希白尝任吾闽宪长方伯擢都宪巡抚中州旧寅诸公征诗寄之  

一自中丞别海乡八闽无地不甘棠紫薇帘外三春雨翠柏台端六月霜池涌墨花留防画碑深苔藓防文章何时入佐明天子笔洒商霖沛八荒  

全璧荣归送宪副张公元器致政还湖州  

宦路翺翔四十年连城声价故依然黄堂雨露春千里柏府冰霜月一天緑野松篁开别墅青山琴鹤拥归船休论负郭连阡陌看取君家种玉田  

和南涧中丞九日韵  

万里秋空太廓寥野云汀草迳萧萧酒逢佳节还増量诗媿凡才每折腰黄菊滞人花未放青山伴我兴偏饶烟波身世君栖稳回首风防浪里瓢  

其二  

节过重阳菊未葩市桥犹喜酒堪賖乾坤秋老山如瘦江汉风髙帽欲斜笔阵当年留谏草棋声半夜落灯花白云一榻容酣睡遮莫青蝇乱集  

十月十七夜同黄明南佥宪饮陈敦贤少防舟中聨句  

灯影船窗夜漏长故人相见倒衣裳江湖有约尊前雨歳月无情镜里霜玉树向谁依晚景黄花何处采秋芳关河一隔三千里归梦何时问建章  

次聨句韵  

枫林霜叶酿新晴江路风烟一棹轻候鴈拂云知冷暖野禽浮水恣纵横十年旧雨灯前话万里飞云海上情何处玉箫声断续客窗欹枕到天明  

风雪中自徳兴暮抵乐平  

五更风雪拥征袍尽日驱驰不惮劳壮志未能纾国计衰顔聊复借村醪千山日落鸟啼树万里天空鹤在臯一纸书来情万缕江东回首念儿曹  

挽许啓衷都谏  

孤忠愤激竟亡身象齿谁云秪自焚青琐有名留谏草玉楼何处续新文魂依鹤髪三更梦愁结乌山几洞云最是倚栏残月里数声邻笛不堪闻  

送胡豸史士宁还朝  

吴门风景忆同逰制锦才华第一流玉斧光揺银汉月绣衣风动柏台秋春前折栁还青眼雪里看山渐白头一幅皁囊无长物只将民隐达宸旒  

和都运使时凖秋韵  

何处砧声夜未休客懐寥落又逢秋隔林枫叶红如锦入眼岚光翠欲流宦海风波迟后乐帝京烟月记同逰东篱有酒须醉莫遣黄花笑白头  

闰四月十二日度分水关  

又擕书剑度闽关半百流光两鬂斑庭训片言犹在耳君恩五世重于山十年江汉垂纶久万里风尘行路艰况值明良新际防未容杖屦便投闲  

宿天池喜晴  

逺寺踈钟报晓晴上方楼阁日华明云中圗畵浮岚翠树里笙簧落涧声好鸟有情如唤客野花无数不知名十年奔走红尘面敢向天池漫濯缨  

重过蘓州  

一别黄堂十八年吴门重覩旧风烟遥看山色还如故细问民风不逮前青眼每逢乡老盻白须赢得市童怜并州回首真成梦犹有何戡奏管弦  

崇安道中望武夷仍用前韵  

停车遥见武夷山洞府烟霞第一关紫禁星辰凝望眼青溪花鸟破愁顔茂林风叶长疑雨峭石春苔半染斑笑看野云闲出岫从龙飞去又飞还  

送环玉马士贞之任潮郡幕状元铎之孙琼州贰守叔文之子  

环玉楼前倚醉歌落红春水柰愁何状元玉署文名重别驾琼州政迹多野寺莺声迎客旆江亭栁色漾晴波岭南故旧如相问老我烟霞两鬂皤  

次大司冦同年周贞庵韵  

周庐警柝夜森森精白歆承上帝心百辟衣冠金殿晓九霄风露玉坛深星屯剑防环三匝云拥宫墙覆十寻几度庆成叨锡燕醉歌天保续遗音  

具香帛驰奠大方伯石厓谢年兄诗以哭之  

当年同醉曲江滨海内心知更几人丹陛风云双阙晓紫薇花雨一堂春浔阳怅别言犹在梅岭传书墨尚新何处笛声吹夜月鳯台翘首欲沾巾  

华泉司徒防妾浚川司马以诗悼之和韵一首  

紫箫声断夜深闻海濶风髙落鴈羣金鳯空余钗上影玉肌犹印枕边纹芳魂寂寞悲团扇仙驭飘飖忆绉裙惆怅东坡残月里梦回何处覔朝云  

又和贞庵司冦韵为边华泉悼妾  

鱼水深情乐未央百年遗恨合欢床锦衾賸有鲛绡泪寳鸭空余燕寝香疑是芳魂归碧落欲慿金阙扣西厢蓬瀛弱水三千里幽恨慿谁较短长  

辛夘正月上辛日郊祀明堂斋居和柴京兆韵  

引领銮舆下九天明王典礼信无前斋居兵署今三度旅食金陵又二年寳鸭香销诗未就铜龙声咽夜忘眠孤臣白髪还遭遇载诵明良喜起篇  

克柔乃尊就养京师还靖江搢绅饯别有卷  

半生清隐鹿门秋京国观光此胜逰鹤髪山中藏器久鳯毛天上拜恩优兰陵松菊劳清梦潞水风烟载客舟早晚民曹奏嘉绩五云鸾纸下龙楼  

四时江南曲  

鸟鸣花树繁春满江南道不见花下人但见青青草緑隂夹江岸逺客舟到门吴姬劝客饮舞袖轻翩翻湖光入良夜泛月湖中逰笛声起林薄萧萧湖水秋江南冬如春一鴈凌风翥美人长相思倩尔传书去  

走笔寄友  

停舟江上一逢君紫鳯青鸾夐不羣此日相思空有梦隔江春色暮山云  

题便面  

独坐江楼思渺然隔江风送钓鱼船忘机羡尔真堪乐犹被丝纶一髪牵  

题萧何夜追韩信便面  

午夜松风荡九围英雄何事任奔驰可怜云梦伤心处应恨当年匹马迟  

挽致政吾闽佥宪海钓萧先生  

柏台归卧草堂秋人物清朝第一流文字于今传海外不须遗稿倩人收  

题市舶尚公册叶  

木落江空万里秋小亭诗酒共夷犹玉人何处携琴至目断沙汀几防鸥  

庚寅仲春同司冦周贞庵司徒边华泉少司徒顾新山巡抚陈荷峯登雨花台次贞庵韵  

金陵形胜自天开虎踞龙蟠地脉来满眼风光吟不尽笛声孤起鳯凰台  

东园杂兴  

海东东去有丹丘仙景依稀此地收日暖风和花烂漫不妨时向醉乡游  

祈雪次韵  

楼阁凌云映玉霞白云堆里有仙家天孙幻取银河水洒作琼林万树花  

其二  

夜榻常疑欲曙天梅花纸帐亦堪怜梦魂飞入瑶台上谁送清歌落枕边  

林廷模【`字利正康懿从弟治十一年贡生有秋江集`】  

重阳忆利坚弟  

去年黄花开共赏重阳节髙堂传茰觞兄弟同欢色今年复重阳弟兮竟何适光隂瞬息间世事幽明隔有酒不见君使我肝肠裂对酒歌且哀歌竟泪亦竭  

鹿溪逸兴为郯城尹洪啓明题  

鹿溪溪头结茅屋溪水过门清可掬黛浓玉削溪上山掩映溪花与溪竹住溪主人元不凡醒心却爱溪潺湲草坐每分溪畔石书声时出溪云间一从鹏翮同风举天北天南几寒暑清风明月故湏吾墨绶铜章乌用汝何如临溪濯缨尘沙鸥盟事堪重陈尊酒斜阳闲放棹断矶春水晴垂纶浅深况免波涛恶十年旧梦今方觉诗筒茶鼎老生涯藜杖芒鞵醉行乐吁嗟此乐人少知名塲利路分多岐柴桑千载卓哉见北山当日胡为移芙蓉水通松菊径秋江景亦鹿溪胜便湏拂袖归去来与君重续山隂兴  

题败荷鹡鸰图  

写生谁执黄荃笔貌出江南秋半幅芰荷零乱菰蒲寒凉颷吹动银塘緑鹡鸰栖飞两不宁似忆同羣隔存没眼底岂无鸥鹭俦不是知心肯相恤因之忽动连枝思临题无语伤心曲  

送方质甫归兰谿  

无限留连意长亭尽一巵潮添梅雨歇暑薄栁风微行色縁诗壮离舟趂醉移并州故乡景能不介心思  

东溪为叶司训玉题  

夙爱朝宗水东溪结数椽闲垂严子钓晴放米家船花谢随春涨鸥眠趂晓天宦途忆佳景几度梦中还  

晩秋平逺楼即景  

半挞碧窗纱凭栏趣转嘉鴈声来别渚秋色入谁家云去山容痩风来雨脚斜老僧谢尘鞅坐对一篱花  

渡江  

杨子波涛濶知津已有年晴沙明鸟迹腥水带蛟涎树色藏孤岛钟声破晓烟劳劳成底事又买渡江船  

暮春  

羇旅身长病蹉跎嵗乂残头颅应渐改梦寐若为安省事慵开戸无言独倚栏深杯聊复举长铗未须弹  

成山寺  

青山环古刹彷佛畵图开禅榻留云宿僧斋唤鹤陪聼泉忘久坐刻竹记曾来老衲浑无事关门防緑苔  

寄平逺台僧百錬  

京国驱驰十丈埃野心常忆逺公台烟销竹外茶初熟月满庭前鹤未回半榻白云垂纸帐一帘香雪落岩梅重逢遥在秋深处篱菊须留霜后开  

京邸寄闽中诸友  

东风随计上枫宸马首轻飘九陌尘樗栎敢云清庙选莺花空负故园春香云迷梦朱楼夜寒雨添愁逺道身不识韭盘呼酒处可能遥忆未归人  

懐何仲黙  

忆昔乡书谬荐樗帝城烟月共侨居文传锦綉行空马情契金兰得水鱼笑语别来频入梦灯窗病后久抛书相思欲寄关山逺东阁梅花兴已虚  

逰皷山  

偶随芳草访禅关乗兴登临万仞山黄鸟有情留客醉白云无恙伴僧闲竹篱春暮花犹媚茶灶烟销鹤自还不识旧逰题咏句也曽笼入碧纱间  

逰于山次郑于汉韵  

九仙台阁倚髙峰扶醉登临逸趣浓东注春波连野緑北瞻天阙见云红林间影落斜阳鸟楼外声传别寺钟因待玉人成久坐不知明月上孤松  

京邸秋懐  

西风将冷入窗纱旅况无端百感加万里梦魂惟白髪一年光景又黄花此身好类沙头鴈何日当归海上家不尽乾坤心亊在倚楼吟对夕阳斜  

逰西湖  

岸栁汀兰入望幽西湖佳景称遨逰山髙僧住空中寺水静渔撑镜里舟眼隘乾坤今日醉心悬廊庙古人忧明朝尘迹匆匆去慙愧沙头自在鸥  

送杨邦祯还蜀  

帝里风光欲暮秋送君西去路悠悠黄花随处动吟兴红叶满林増别愁雪案且劳亲册简云衢终许骋骅骝临岐杯酒还深嘱盛世功名在蚤修  

暮春次程乡大觉寺之白云亭  

半榻云林冒雨移小亭幽静病夫宜韶光倐尔随驹隙民瘼从来畏茧丝尘亊不关输老衲公家未了笑痴儿旧游回首乡山逺空负梅房在翠微  

寓三河王内翰先生惠新泉细茶诗以奉谢  

南涧清流北苑芽玉堂人赠玉川家唤青忙剖船头竹浮白旋凝碗面花手阅月团差足拟身临钓石底须夸生平苦抱文园病从此金茎望可賖  

赣州见闽録喜晔中举  

防鹢朝天赣水过喜闻儿聼鹿鸣歌岂应驹步能千里得际龙飞第一科培植深根皆祖泽光荣奕叶总恩波谢安挈带同随计杏苑春风待振珂  

送郑员外继之移病还闽  

文园经春秪髙卧去住两合难为情京尘驰驱羸马怯春水荡漾浮鸥轻身能强健药奏防兴到挥洒诗入评看山有时踏芒履只许一鹤闲随行  

悼琴童  

衣食从吾十载余晨昏供役念勤渠嚢诗惯识桥头路煮茗长依竹外厨解事更谁差可意鬻丁縁尔重増吁客舟重过清湖上愁诵柴桑遣力书  

姑苏阻雪用郑于汉韵奉寄  

朔风吹雪满苏台羇旅愁膓日几回梅寄陇头慿驿使桃开洞口忆天台王郎剡曲辜兰棹天女空中碎玉钗却笑长安贫杜甫门前风雨更谁来  

题赵松雪畵竹  

潇湘写出一枝春宋代王孙笔意新见说清风更千亩结茅还可避嚣尘  

题牧牛图  

黄叶冈头跨犊过涧泉声似和清歌得刍寄语须归蚤日暮寒山猛虎多  

太平  

太平溪上客舟过坐聴沧浪醉里歌无数落花随水去前山风雨夜来多  

## 石仓历代诗选卷四百六十四  

明　曹学佺　编  

明诗次集九十八  

周伦  

易州有本亭作  

槛泉绕西麓危亭屹东峙飞甍晃晴晕洄光泛朝紫有本斯著名长源曷窥涘步屧直方丈仰天几尺咫静听声琮琤渴饮味甘防遥岑拥螺秀丰草叠茵靡孤花剰余春双鹂弄清徴来麰捧青胎芍药吐红嘴隔岸唤游人投竿钓鲜鲤遗祀窈而深狎客坐还起睠兹非通衢歘然变芳市骈阗车马喧鬭辏珍竒聚逺人竞趂墟乡氓崇恤祀肴蔬分饤饾菁芳事包匦吾侪本霄汉载拜向堂戺祝厘信无益祈报賸有理香雾拂轻罗鸣钟度疏绮公暇还自由兴来不妨止临流濯缨绅驯墙阅桃李羽士写高情春盘荐芳芷鸿鹄九天上风月一壶里竹马何翩然杖屦聿萃只和气盎郊原风光涂里云雷空万变天地第一指相看笑口开不觉尘缘弭愚泉意殊薄兰亭乐堪拟曲水泛流觞岸巾更曳履世态任低昂文武自张弛伊昔怀二难于今兼四美懽剧忘促席交心戒曲几畏途水泛舟流光磨旋蚁驱策以相从奋励从此始业绪肆刮劘荒茸冀芟薙晤言抽新贯独行出素履廛市纷其门心田止于水古人有荆轲当时眇生死慷慨非中庸龌龊耻余子  

上党道中夜行  

上党行廿里倒景日西沈升冈人上天渡水杠悬沁松明火气馥剩雪寒色侵吏从惊吠犬路巳村郭临更声落戍楼人定猿鹤噤氷花结霜斧夜半启城禁  

泽州察院对雪  

人生如尘雪飘飖天壤间随风逐上下踪迹靡所缘寄托有妍丑所得皆自天琼霙舞苍旻巧出神功全埃氛倐净尽六合精空悬团盖五松树矫立霜台前积翠凝素华寒色相鲜妍岂徒肃霜威亦以占有年升廪市尊酒小饮瞻松巅松巅数斗雪一盏诗一篇堂阶下鸟雀独坐心泠然  

除夕  

少小乐新嵗老大悲除夕除夕胡然悲夕除不再获所以古昔人靡不重相惜入市无富贫买酒竞追适惟有天涯心欲遣难自掷思发即千里恍就桑间席相忆徒惘然取醉苦量窄  

喜雨和未斋殿讲韵  

长夏招我奕兼以却炎烘我意偶有适九发不一中大笑出门去蒸郁火云霿偃卧苦烦熇挥箑臂手痛天风空满楼映暍息羣动西照更酷烈文彩散防蝀掀帐蚊蚋集露坐儿女哄长汉复如埽星斗嵌晴空宵暑渴不休薷饮进双防一睡五鼔歇忽作羣龙梦云端隐复见呼吼更吟哢翌日霖雨至轻葛背几冻所欣埃清顿觉天宇洞憔悴草木苏生意倐相送昨梦防有征借以名雏鳯小雏适洗三蜀锦剪绷控大匠借外氏剡斵望梁栋更烦衍余泽伊吕见伯仲江帆挂南航腊酿到乡瓮聊开汤饼筵酬献杯斚弄拂袖歌薰风喜剧杂咏讽囘首原隰秋闾阎免嗟恸  

答杨银台实夫  

华省得高彦道谊端可即暌违苦炎热书记每相忆因拟翠微寺侵晨计登陟适我绊公事跻马复停勒薄午始入山石磴恒喘息诸老巳偕至樽俎罗酒食解衣各就坐虚礼厌繁饰吏戒逺去各令息足力掀帘觌遐景迢递讵堪测三山接江渚连江亘如翊云深忽复断万象筵几逼须臾出画图一似曾剪拭漠漠水田白隐隐露沟洫谁当擘泰华高下平崄仄斜日坠林杪飞鸟敛归翼兹游涤烦暑凉思满胸臆  

送吴廷玉还昆  

故人久别离日夕拟相见两嵗期不来虚托云边鴈花时拾行李动以家事恋秋晚壮游心百故尽捐遣水浮更陆走蠒足判黧面千里倐我即喜极泪欲溅更长烛再秉量窄酒空传儿女身短长粟帛价贵贱官俸聊取给世态日改变一一互问答倾写各争先揽镜鬓已华开卷眼輙为言且欵曲试览帝城遍旬日兴未周囘首倐南盻匆匆束归装分袂不得援钟山起寒飚长路欲飞霰小吏执壶浆旗亭具盘馔聮镳出都门祖道指乡县乡心逐旌盖目送孤云片寄语秋台儿慰我高堂眷明年再及秋挂席江风便  

十月二十八日东风  

东风振疎林竹树发寒响喧啾繁鸟雀急若惊矰网栖心无定枝被雨翮难仗何当埽积霾天空月星朗林栖一高举千里任浩荡  

桃源  

桃源二合米买得双鲤鱼渔人不争价捧米仍欷歔试问何为者水发鱼却多得鱼若不卖柰此空腹何腹空犹自忍征敛乱无据明日不得鱼放船过淮去  

春前一日兖州道中逢喻守  

驱防自南来路转充西麓东风吹我衣生意随马足腊送栁眼青春归草心緑故人逺相迎延我栢台宿高论接泰岱倾防慰襟目抚字陋浮侈催科厌烦凟借恂应不久卧恐虚辙毂若抚平政碑桥边重应续  

再送华泉  

驱车出长干放船泝江潮归云薄东鲁转柁凭南飇朱夏火旗帜烈日燔征旄系缆遵广原周行谢波涛囘首世途隘步屧云山高山中产芝草猿鹤元相招时窥南华篇白日从逍遥  

聘鹤  

我昔游东园中有孤白鹤翛然结逺思戢羽向林薄岂无云霄志饮啄欣有托我家鹤亦孤嘹唳动寥廓独立念俦侣顾影时错愕因之赋短章聊以代媒妁不弃海门寒知君定然诺  

齿落  

吾病胃火作一齿浮不着臲动成楚偶尔坠如凿豁然谢触碍数日苦翻乐嗟此三十六能消几回落细瞩落余齿与我判然各再置不复牢把弄转惊愕幸然存者多尚可啮藜藿但嫌素餐久俯首中自怍  

省边图  

夫君朝出田妇女逺供饷时闻北风急台军架梁望伐木贺兰巅汲水黄河曲四顾岭无烟且向温泉浴  

三月三日雨霁登山  

春暮日始霁寻幽憩山牀洞壑石衣汵幢幡松雪香界寛出逺景鉢净涵清光悠然倚云阁极目尘沙塲  

喜文逺至因寄乡里诸公  

朝来明庶风吹緑官除草花飞锦作裀波暖鳬戯藻衙散西堂尘襟净于洒扫取酌陶吾真讵被春归恼剥啄谁扣门扰我静来抱置酒掷道书出迓衣裳倒云是故乡来入道家山好长畦麦欲黄高架蚕将老寄语宦游人就社巳不早超忽玉峯巅期疏苍昊岂无狗马私鬓髪倐巳缟烦君报乡人鲈肥共幽讨  

宣赐鲥鱼  

青山山下江风急下有千尺蛟龙宅渔舟集网未敢掷海潮兼天浪花白鲥鱼潮落逆流上到此潜游不知往渔人趂潮急下网得鱼来来荡双浆五月炎蒸拥氷雪玉尾霜鳞太鲜防中珰脩贡干旌子千里驰驱奈骚屑天庖六月鲥鱼至老臣何幸叨霑赐荐之家庙仍分食只愁素饱惭无地  

再送南津  

石头城下东流水骊歌未阕江风起卢龙飞尽岭头云回望金陵暮烟紫张帆东去水泠泠我欲乘船过洞庭江北江南坐超忽临风一笑醉江亭  

避暑詶顾东岩  

七月七日苦炎热溽暑蒸人况衰耋渴思玉井旧赐氷梦绕山阴夜航雪顾君意兴今长康招我避暑开山堂重檐高栋足凉思菓杂饤罗氷浆河朔翩翩酒客至美得四兼难并二山风飒沓解烦熇别是人间一天地岩西忽啮半边日新月当天光又出携樽露坐月下台月下迢迢望灵匹灵匹争传是女牛一水阻隔明河流星桥不见乌鹊度万里晶光河汉秋  

五老峰行为沈太守廷材赋  

匡庐之巅五老峰中天削出青芙蓉崖光洞霭倐吞吐白日云气翻虬龙虬龙隐隐流云乱河汉汤汤五星灿时间化作五老人缥缈仙裾离霄汉翛然鬓雪风鬖鬖碧涓双瞳垂两儋中有一老笑掀髯光景弹指如峯岚四老离立欲何俟左瞻象纬右地纪日月闲担藜杖头乾坤幻入瑶簪里谁其画者拂缣素髣髴风神带烟雾苍鹿灵龟舞黄鹤琅玕芝草纷无数五老光寒动南极天阙鸿钧开寿域年来南极躔吴会等闲百嵗占耆徳福州刺史中吴彦八十慈亲俱圣善出继时兼寸草心称觞归及朝天便彩服依依忽长夏我来称觞仍劝驾慈顔渥丹逼五老况有儿孙堪慰藉弧光照地庭槐緑鸾书辉映长生箓丈夫养志贵及时会捧星辰调玉烛  

题徐士元所藏夏太常竹  

貌得高林数竿竹春雨淋漓饱新沃娟娟净洗断尘埃彷佛蓝田迸苍玉挂壁悠然坐独看顿令六月生昼寒会贪余荫遍寰宇忽遣烦郁成欢娱竹里参差一拳石相倚年年度朝夕氷霜不改嵗寒心老去孤臣抱忠赤太常写此遗君家不是寻常桃李花卭枝翦掷澄潭下回首风雷老龙化  

梦所看菊  

逺天长塞鸿鴈飞风山木落黄叶稀篱边有菊竞金紫九十秋光寒不死看君持酒餐落英下有百尺寒潭清  

鴈  

自入晋阳道关河秋欲过树疎云影薄月满夜光多声切隣家杵寒侵客袂罗西风南去鴈为落玉山阿  

寄何道亨副使  

记得曲江边长安逸辔聫浮沈忽廿载斑白共衰年秦晋官相近荆吴思久悬莫嫌云树隔书问塞鸿便  

独酌  

雅歌囘泛想浅酌对芳辰三晋巡行地中朝献纳臣雨铺台下雪苔出砌边尘不尽瞻云思天涯忽暮春  

奉怀少司徒郑公  

朝发鸣驺去西台不见君径花含晓露檐树织春云价倍来时重名多去后闻锦袍瀛水渡曾复眷河汾  

詶宋张二侍御王官谷之作  

西晋中条胜王官谷最幽向来期共到何意阻同游玉版传新调银钩慰老眸倚阑贪想像云树霍山稠  

送薛允頫改判严州  

长安秋雨过隄栁带风霜桐水辞家近湘云入梦长古台双钓石新檄旧甘棠山郡供输少催科拙不妨  

送余侍御珊谪判安陆  

去国秋声动监州复逺行梦中宫树渺江上楚云横折槛名逾重投湘愤未平氷霜自爱惜出入本来轻  

送徐锦衣  

锦衣南跃马万里岭云长三月离京国中途是故乡龙光金节重剑气铁衣凉圣主绥柔意蛮烟草树荒  

送施天秩还太仓  

作诗送归客客是故乡人山水几千里莺花又一春壮心满天地衰鬓惊风尘何当共江浒白酒紫丝莼  

送周君大赴临安节判  

临安天万里十月使君舠峡气停矶浪霜风卷瘴毛过江乡路隔望斗驿楼高白下音书僻临分罄浊醪  

送叶判府尚原东还二首  

亲朋故乡至秋到忽东归晓漏催征马凉飇透客衣分离欢未洽登览兴多违锁钥西闗寄虚瞻皂盖飞江路烽烟接山城柝堠明地中龙虎气天外鼓鼙声冀北巳传跸淮南未寝兵书生慙战畧叨首亚夫营  

发杨州  

扬州巳二月寒色带萧森夜雨太无赖春风转不禁驿船千里梦客路五更心迢递长江隔云天鴈字沈  

泊清河柬张侍御汝立  

夜向清河泊风沙日又曛烛光虚牖过树影细帘分星斗遥双阙乡关隔片云寂寥离思剧把酒对微曛  

次韵师家庄闸  

北望任城近沙原有废村堵高蜂穴在屋破燕巢存驿舍丁夫急漕舟鼓角喧岸东有僧寺牢落赋鸡豚  

归鴈  

春半归鸿急相呼旧侣鸣龙沙矰弋少水国稻粱轻翮塞云近排空边月明无端逺游子翻失故乡情  

秋夜  

秋夜孤灯坐迢迢万虑赊经年常作客清梦几还家寺迥钟声杳虚月影斜破愁除是酒僮仆劝应加  

东园限韵  

春山同晚眺乘兴即山阴径滑露华重月高河汉沈歌钟嘶枥马林火散溪禽朋旧过逢地园名不用寻  

顾野泉夜话  

建业亲朋过相看喜复惊感时俄廿载话旧欲三更湖海苍烟隔风尘素髪生输君足幽兴云洞玉泉清  

赠张惟广  

两日风江度轻镳夜到门别来疑梦寐坐定问寒温露气凉霑席荷香净入樽秣陵足游览归计未须论  

观稼二首  

野眺登山阁闲情象外添松风清宇花雨暗湘帘壁堕丹青影峰攒紫翠尖今寛九农望获稻两秋兼山城秋过雨千里净埃尘塲圃登禾黍神祠荐藻苹催科今到骨饿莩久垂津见説阳城守年来泽被民  

对雨  

衙散忽风雨琴樽独坐时湿滋墙蔓长寒指槛【`阙`】　野菌和云摘台兰趂晚移四郊沾洒徧春意满畊犂  

二月廿九日雨  

朝来雨不止薄暮晃新晴万壑泉争赴千峰云乱行鸟擎林叶重鸭泛水花轻吏隐真投迹篇章取次成  

牛首山  

牛首城南路听鸡试晓行露霑乌帽重岚透紫罗轻野色花无数山声鸟异名万松深处转洞口白云平  

宿大通港  

夜泊大通港迢迢数驿程江流山欲动潮长月初生乱碛飞鸿影虚檐警柝声此时双阙下儿女话灯明刘司空南坦王司马浚川许司寇松臯过访用韵  

传报高轩过开小设筵寒林喧鸟雀沙竹淡风烟野馆一樽酒春江万里船分携更相忆惠我出郊篇  

安徳驿路与边华泉别  

捧檄留都去江山总旧游薇花今共省竹叶暂分舟罢奕银缸浅吟诗碧汉流后来安徳水当是别离洲  

崇武驿水  

崇武隄边栁维舟驿亭月高沙浪白溜减石痕青独夜风前漏行踪水上萍满溪春涨发篷底雨防防  

光岳楼  

系缆临东郡高楼俯碧浔云天千里目南北两都心胜槩兼河岳淳风自古今相逢故乡客春日共登临  

初秋  

秋来山雨过顿觉生微凉绮戸蟾流彩瑶空鴈作行霜前岩菊紫风外井梧黄露冕抛纨扇清樽引兴长  

黄侍郎水亭  

旧识春卿馆新成水上亭高天秋汉迥斜日暮云停池藻揺碧江峰入戸青坐来尘虑净朝市有岩扃  

卫河  

清源欣复过几泊卫河湄倐尔西风作频将北客吹水流多逆浪驿树少寜枝明日浮云尽行行近玉墀  

十一月六日夜半渡江  

渡江潮正发江月看沈西星入金波动烟浮碧汉低霜钟遥水殿渔火近沙谿京口维舟处初闻五夜鸡  

同王防议曹少卿登甘露寺  

十年甘露约今日赴招邀寺古苍崖峻云开紫殿遥江流接吴楚山色防金焦日暮乡关思扬舲海潮  

雨中清凉寺客  

客翠微隈林深未得来腊樽携緑蚁时雨冒黄梅过鸟和云宿游僧带笠囘钟声高欲霁还遣吏频催  

宿圣像寺  

到寺江村暮溪桥出定禅香台双树直油幕一灯圆竹雨幽鸣玉松风响奏弦楞严未须诵真觉解  

重忆  

重忆南岩下清芬满架花白薇封径雪红药散溪霞昼永闲方觉春长兴转赊裁诗催故旧同试雨前茶  

吴芝山复欲迁居次韵  

近来幽兴熟步屧好频行醉合移春影歌转漏声故啼莺自在曾惜犬相迎不省仍迁次追寻似不情  

玉泉亭  

停勒西来寺临池坐石梯锦鲜翻碧藻玉液潄苍溪竹坞犬时吠桑巅鸡午啼南山瞻寳叔塔顶与天齐  

宿净慈寺  

白日南山转西湖复此游六桥隄上路双棹月明舟玉兔波心动青虬水面浮净慈钟夜半僧引翠薇楼  

东园  

雨过东园坐幽清生夏凉日除梧竹影风幔芰荷香止渴烹新茗扶衰简旧方鸣蝉在高树溽暑顿相忘  

卧云阁  

兴发登山阁劳忘百尺梯槛前高壁下树里逺天低墟落花成坞村田锦作畦一觞还一咏迟日未教西  

送张司训爵擢同州学正  

冯翊新除命吾邦旧广文吴船带海月栈路入秦云时雨关河净春风草树薰龙门多秀色沙苑共氤氲  

寄东希宋  

见説山房胜青苍少华晴墅开原野润沙引石泉清渭水龙光动秦关斗气横何时召桓典骢马更长鸣  

寄间同州仲宇  

犹记春明路殷勤祖席开风烟一分手云树几登台尽道秦城牧难淹汉署材商原逢过鴈寄我尺书来  

西园  

买园聊得地日涉未嫌多石磴临丹井云崖网碧萝草亭孤屿际潭水下岩阿客至还觞咏那知鬓发皤  

清源哭懋先叔  

清源今倐过想像水云中緑防悲秋草黄埃起暮风经年慈阁迥何处旅魂通沽酿樽罍在烹鲜簋豆充馂投沙渚白灯照纸钱红老泪流还咽凄其独倚篷  

宴鸡鸣寺  

殿阁山形转凭虚俯石栏闲悰偶登眺胜界得疎寛峦髻青堪绾峰眉翠欲攒石圭端士拱沙印细纹刋藤蔓悬苍壁泉飞泻碧湍万甍分井闬半塔渺云端岐虎苔斑润林龙箨蜕寒提壶防朋戚白战再登坛  

赠吴太守惟谦复任叙州  

太守遥乘万里舟分符仍向古梁州野棠春到涪溪暖笻竹霜余鸟道秋五马晓宣新简命万人懽拥旧君侯才名自昔如山斗借寇宁能复久留  

送汪进士奏囘毕姻  

少年三百独超羣话别都门风正薰行到长江天接水度逾高岭栈连云杏花穉子偕时彦桃叶宜人荷圣君对雨忽成灯下别携家急上再论文  

晴日登山次韵  

晴日春山迥翠屏倚楼吟望不胜情含香花蕾封犹坼破緑霜蹄止复行午塔影圆潭树碧昼灯光动雨花明凭虚正我神游处上下江峯万里晴  

归承宗近竹亭  

数椽茆屋倚苍峰万玉交加百事慵影堕酒罇金锁锁梢横书幌翠重重杜门不许丹阳造开径聊为蒋诩容春雨若投青拄杖碧潭深处起虬龙  

定州寄曹司务  

客里驱驰颇自安烦呼童仆慰悬悬定须门戸常深闭不是家书莫浪传极目慈顔孤鴈外许身忠悃五龙边埋轮揽辔心期在未説相违动隔年  

栢井驿  

匹马行经栢井乡西来风壤异南方辘轳轧轧溪为井村舍层层土作房晓起入山收椹实晚来临涧觅牛羊石扉荆栅无人扣树里儿童出短墙  

有怀黄丹岩  

壁间聊尔咏高歌高版桥东想薜萝家似邺侯书更富门如陶令客谁过江南况味经年别塞上烽烟入夜多却寄短篇凭问讯年来文字价如何  

按潞州拟奠李卫公祠不果步次叶文庄公韵  

廿载怀公计谒祠潞城迢递未能之賸传召应当年事空忆勋名在昔时日影驶流冬欲半山隈寒勒雪消迟梧楸百里烟霞外立马西风揽辔丝  

韩尚书贯道惠诗寄谢  

归时疏草蹇驴駞鞲脱长空一鸟过忠鲠巳收金匮史襟期多付锦囊歌身虽去阙时瞻象书罢将人不换鹅抚卷夕阳翘首处罗云千丈碧嵯峨  

十月朔时和侄遗应时菊二本  

冉冉秋英照酒巵寂寥三径慰相思黄金殿逺色仍近緑野堂深香自随巳别登临来隔月不知题品自何时案头菊谱名无数犹是重阳第一枝  

送客  

春城客里送君归风物偏惊故国违别意难随樽酒尽梦思先逐片帆飞青山相见仍前似緑鬓重逢比旧非江上张翰好传示知音莫道近来稀  

次韵隆禧寺看梅  

花到今年又一新看花还是旧年人梦飞西洛真成幻笑索东堂却见亲横倚一枝禅榻影半酣千防故山春深杯明月三更后谁道天涯客里身  

白云山房  

春山行看白云生云白山青夜雨晴半日闲乘苏子兴一空谈悟逺公情花宫鴈塔隐还见断岭敧崕补欲平深坐夕阳催去马几时聫榻听钟声  

题沈侍御山水之间书屋  

尘外青山緑水纡水山深处着吾庐竹园久与尘嚣隔松菊真成吏隐居接地风声浮防滟倚天峰影照澄虚抛书不尽闲居兴海岳悠悠意有余  

登报恩寺塔  

长干禅塔逼苍防偶共登临似玉京竹叶酒杯光禄宴杏花潭水曲江情上方象纬相摩荡下劫楼台几废兴为问前朝僧细説迢迢西望倚虚楹  

送王寺正汸佥宪西蜀  

峡流新涨渺无涯万里云连蜀道赊未尽三春离席酒行乘八月使星槎怀忠城外瞻祠栢遣兴溪西对浣花讼牒锦官知絶少君于棘寺况名家  

送制帛  

画阁犹催晓漏声共迎神帛出留京宫云拥防旌旗转驰道传呼鼔角鸣郊庙本严周定制登封非为汉虚名因思柴望精禋地犹有蚕桑赋未轻  

神乐观会次邓司徒韵  

幽径霓裳列羽仙仙人煮茗瀹幽泉苍梧翳翳栖鸾树青野迢迢养鹤田棊局对人聊待客笙歌行酒漫巡筵山房胜赏消长昼未必桃源是洞天  

苦雨  

雨过黄梅水满塘野萍随涨翠浮堂药阑徙倚鱼翻鬛花径闲行鹤理裳愁借酒杯聊自况笑慿棊局竟相忘卷帘忽见西山色鸦背林梢带夕阳  

清凉寺避暑次吴庵韵  

殿阁清凉接太空薜萝深处隐花宫登临此日琴樽在指防前朝感慨中紫雾昼腾钟阜气沧江时引建康风絺衣羽箑堪乘兴未必东山羡谢公  

送朱拱辰还昆  

故人千里相逢日公暇时登江上台忽买归帆向湖海可堪羁客送罇罍诗中景象凭谁写舍后林扉懒自开紫蟹香粳莫深恋秋风还拟挂帆来  

八月十五夜月  

露坐晴空禁漏寒仙人飞镜上云端银蟾泛泛光流白金粟纷纷子落丹千里酒杯同潋滟万家华彩各团圞搴衣儿女遥南指目极征鸿共倚阑  

斋居  

斋居长日爱幽偏筠馆清虚更可怜碧袅檀烟风细细翠揺松影露涓涓鴈书塞上何由达龙驾云中定巳旋夜半漏声灯月里玉珂天路佩然  

寿管儒珍方伯七十  

方岳栖迟楚甸安更推高谊早休官辞金未道前无震烂手縁知后有寛松迳试持新玉杖荷衣无换旧犀鞶横塘万树梅花发一醉长春取次看  

同邓司徒饮蒋中丞三友轩次韵  

竹阴斜日满台青席地何烦锦作棚翻覆棋枰惊世态倡酬诗句话平生松风池上听游鲤梅雨林梢起坐莺漫尔开轩对樽酒清和光景嵗寒情  

送王兵侍质庵致仕  

十五题封乞罢官再陈方荷圣恩寛昔年南北尘初洗今日山林梦始安村里人归添酒伴客边秋及几花看济时秪恐推耆旧矍铄还须上马鞍  

新晴宴归次韵  

忽收山雨放新晴春宴归来欲二更花炬分移天路迥绣袍霑拂露华轻兴高未觉良宵永诗就何惭太痩生骑入天街徐按辔行瞻宫树斗杓横  

周承徳除养利州守即乞致仕  

半百灯未放闲一官初檄遂封还眼明秋水雏丹鳯身衣春云绣白鹇天地尘埃人世外江山风月笑谈间迷途自讶为官在两鬓年来己渐斑  

送洪齐都宪考最北上  

镇重留都奏最时正逢仙仗赐鸠期霜威坐见台乌凛野兴行将海鹤随语燕风樯春渡稳游丝晴斾午光迟庙堂此日珍耆旧泉石何劳起梦思  

己卯还自留都九日同顾孔安李仁山并儿子鳯鸣登卧云阁次韵  

谢却尘途半日忙卧云同上旧游堂凭虚树杪江光见返照峰前塔影长笑整危冠笼晚鬓醉将衰面助春阳十年九日千山外何处亲朋共此觞  

灯下赏菊  

更漏沈沈客满筵旋移黄菊素屏前即开尊酒聊乘兴乱发灯花若鬬妍看去醉疑防紫雾折来香欲动华顚相看记得长安夜对影题诗又五年  

渡江  

钲鼓声高江雨收锦帆轻飏渡江舟金焦不负青春色天汉遥分碧海流旅梦烟霄双过鴈虚名天地一浮鸥朝来无限瞻云思几度囘看北固楼  

登歌风台  

歌风廿载登台兴此日还停北上船沛井尚存终自冽汉碑中断已重镌白沙碧草犹春色落日荒亭几暮烟总道当年思猛士韩良何事学神仙  

送张都宪敬亭还宣城  

解组归来欲避名翻传舆廪下承明兴从泉石诗俱逸身逺尘嚣梦亦清叠嶂峰前春树渺黄金台下曙云平谢家兰玉森森起囘首犹余报主情  

大理寺芍药次韵  

系马槐阴午未归翻阶红药正芳菲开帘白日影揺座绕砌和风香袭衣采石载将醪正美东瓯携得蟹仍肥从容退食还赓咏棘寺门闲讼牒稀  

一云次王守谿阁老韵  

石磴崔嵬路折旋﨑岖历尽是平田高林忽送催诗雨深涧遥分悟道泉僧为知名如旧识地疑曾到岂前縁万竿修竹参天起欲借琅玕纪嵗年  

天平山  

十年不到天平寺云白秋清山更竒落木声中森万笏古台高处有穹碑鸣钟未入支郎院下马先瞻范相祠祠下云泉流不住悠悠千古动遐思  

卧病得鳯鸣家书  

直北关心病卧时无端消息尽堪疑白鸿一声叫已急黄犬何处来翻迟电雷昨夜忽复静雨露兹晨还自乘沈疴浃月顿觉解觅纸起坐题新诗  

游清凉寺二首  

树里僧鸣客到钟翠微深处系青骢九天日月瞻依外万井烟花指顾中王气春围丹鳯阙卿云时防紫霄宫省台无事休衙早此日登临有数公  

春日春山偶出游山扉晨啓径松幽花宫日丽金轮转鹫岭云开画拱浮潭影浸空高塔午泉声吹雨半林秋澄江万里鲸波静碧栁青蒲销战舟  

江巡晓行  

缭绕江流逐岸斜西来巫峡海东涯竹帘篷戸船船月山馆云亭处处家波净试揺天上橹风恬眞隐浪前花天边绛节予方领银汉如乘八月槎  

过东梁山西梁山  

东西万古石梁存潮落潮生几处痕一水中流通鹢棹两山相向过龙门楼台依约高藏寺烟树迷茫下有村风便未登聊问俗诗成秪自引壶尊  

阅视水操  

龙江阅视水军营十万貔貅画鹢轻鸟阵云盘秋宇净鲸波风定早潮平三山遥接旌旗动五夜初严鼓角声野色渐分天欲曙扶桑东望紫霞横  

秋夜  

一池霜后净无萍影落云天万里明敧栁渐疎风外影过鸿遥曳塞边声萤光篝火寒无焰蛩语机丝懒亦惊底事夜来清不寐月明铃柝震高城  

次答静斋巡抚见寄  

池上秋生树杪声匆匆夜席话君行青尊拟罄三山酒白日孤悬万里情五两风帆心共逺九华云物思俱平舟从采石楼前过倾圯犹余太白名  

红心驿  

行行长路夕阳催望望红心探马来腊意未舒堤上栁春光先着陇头梅青烟林匝栖乌下白雪坡盈猎骑囘两日和风上貂帽壮顔无待玉壶开  

利国监驿  

坐倚南对铁山铁山无冶旧名闲谯楼驿舍孤村外滕国彭城两界间尘路崚天漠漠石梁敧断水潺潺何人为国输筹防冀马重开十二闲  

十一月廿六日拜南刑部次月廿七日陛辞寓曹氏园亭  

霜天未解潞河氷暂向城南一驻旌云漏尚惊高阙报风埃聊对野塘清不将门帖通台省漫有诗篇记姓名时枉诸公遥问讯天涯谁道近春明  

南寺读毛文简诗有感  

旧游曾记榼殽蔬屈指重来十载余珠树玉梅春似昔野情僧面老犹初画楣文墨皆陈迹青草蛟螭总漫墟莫笑随縁西竺语一茶清世有谁如  

衞河怀陈佥宪  

清源秋夜下长河独客孤舟月色多浊酒未縁倾宿好高才那得听新歌南都梦绕同台署东阙天教接佩珂忽忆毘陵旧分袂薰风囘首廿年过  

重到法司  

贯城门迥未须寻光景依稀昔似今杨栁緑乘春路逺薇花红放午堂深无边跃鲤翻清沼不断鸣鸠唤紫林何意重来图画里丹年无补愧初心  

九日  

九日郊原喜放晴黄云满地正秋成松山落叶随风下花径浮香逐马行逺水接天开四界高林栖寺隔重城醉来移席冠犹整安得风流似孟生  

官舍  

官舍真兼吏隐清绕隄高树水泠泠嘉賔不厌频携酒别院犹堪小结亭天际青山排闼至花间黄鸟枕书听省堂多暇休衙早迟日春风静掩扃  

东园燕集用前韵  

一庭风雨送新寒公子留賔欲尽欢深酌黄金行酒斚俄传白玉送春盘城头夕漏频催柝烛下歌钟巧弄丸命驾要归归未得枭卢相博兴还寛  

病中书怀再用前韵  

病余虽较怯风寒坐拥炉薰也自欢卧篆木鱼谁剥击闭门虎独回盘青囊解防收诗草碧瓠随题简药丸风色湖山还好未云司三日簿书寛  

寄陈相鹤  

重忆山人闲到老移居又住玉山西尘嚣不到青松杪鸥鸟常来白石溪醉敞絺衣朱鹤伴笑簪高帽玉鸠齐予归拟结谈诗社是处登临要品题  

焚黄值雨雪  

夜来春色到山家贲及林邱改物华五殿未縁酬一得九原何意宠三加千峰雨合膏为润万里云同玉作花黄燎音容在何处空余涓滴酹茅沙  

过彭城  

洪涛一过彭城下漠漠烟沙白鹭汀水落漫无平野緑山围不断半天青子房直往祠前渡司马难从洞口经一夜老夫眠不去推篷落落数星明  

九日隔风天津  

满江风浪正重阳船泊天津接大洋北望烟沙宫树渺东来凫鴈海云苍霜螯入市肥堪馔腊蚁开尊醉不妨回首吴山黄菊在几时能学孟嘉狂  

阻风良店驿  

南征十月对南薰良店栖迟思欲焚播弄樯乌尘碛起浮沈水鸟浪花分一杯细引寒船月千里遥悬暖阁云缩地无縁南北去儿孙聊复慰殷勤  

雨后入关望都门  

丹阳百里入关来雨后冲泥险道回陇麦畦畦霑土湿山花种种向人开檐边乳鹊将雏至树里鸣鸠唤妇回七里高冈更西望春云缥缈鳯凰台  

三疏乞休伏奉俞防用韵有述  

九天昨日降黄麻老得辞官兴转赊何处红尘迷客路一江清涨到侬家有棋尽可消长昼无柝能催赴早衙掉背出门那得碍君恩难道不堪夸  

中秋日秋汀归田诸老见过  

金风忽动野堂秋梧竹萧萧爽气浮可待月来光正满偶逢賔至雨初收盘飱江上鲈堪市尊酒牀头酿巳篘分付儿童扫松径露台高处恰登楼  

秋夜  

秋夜飞萤拂树明水边深坐葛衣轻金风顿觉尘襟净玉露还同野思清小院梧桐流月影半灯火读书声何人苦被浮名累车马翩翩欲二更  

十四日立春荅高归田见寄  

明夜上元今日春春风今嵗太逡巡正传生菜盘行玉还看灯花烛贮银令节并临增胜事小筵频啓对芳晨独惭郢调难为和满院琼瑶雪色新  

瓶梅结子  

南岩携赠一枝梅插向瓷瓶土不培冉冉幽香浮几案青青嘉实自根荄玉盘未足琼瑶荐金弹翻令燕雀猜回首和羮虚鼎鼐不须移向日边栽  

待月次韵  

移席风亭月渐高半开氷镜半云涛举杯欲便随秋浦作赋何能似水曹一曲关山心自逺数茎衰白鬓空搔坐深不觉归来晚玉露凉生透锦袍  

石湖上方寺  

湖上名山紫翠中上方钟梵有琳宫林浮锦树山光发水落沧江海气通双洞鉢龙收夜雨九霄笙鹤任秋风向来簪弁都抛却巳觉禅心万劫空  

邓尉山房  

行看一水来天目坐见千峰涌太湖啼鸟不知游客至闭关惟有定僧孤镜中水月俱清寂象外烟云乍有无胜地久怀来较晚买山真欲辨青蚨  

挽张直芳  

张君拜官如谪官栁州之南行复南荒服圣朝深雨露瘴江终日自烟岚长途旅榇情何极落日啼猿听不堪泪掩寒原歌楚些满林松槚碧相参  

天灯  

入云华表缀春灯落落浮光破晦防游径未须檠桦烛照书何必聚囊萤碧纱迥临秋月画阁帘开晃夜星漏断六街人迹静北犹自读遗经  

至日  

归来至日三年过物色年来好应期红着江梅初防防黄肥园橘尚垂垂五纹旋续针头线半局能添指下棋忽报前星照天下一阳来复正当时  

戊戌元日试笔  

赐归天下降黄麻忽漫今经五嵗华曙日楼台收海雾早春梅栁净烟沙试挥霜管新裁句细汲山泉旋煮茶儿女满前高宴防玉尊金胜颂椒花  

鳯鸣五十  

建议但知当日是升沈那复悔前非行藏如此顔何厚心事无端笑独违特遣罢官辞殿陛翻令供职到庭闱百年弧矢春同醉不厌茅堂隐竹扉  

寄题缨溪草堂  

背郭高林开草堂堂前潭水即沧浪鸥鳬泛泛澄波静云石泠泠白昼长试濯冠缨歌孺子却疑图画对潇湘仙郎莫负澄清志尘海烟沙正渺茫  

翠微阁  

病足登临老更艰人扶阑曲费跻攀凭虚试眺前年景移席重看旧日山风阁崔嵬云外逺雨楼岑寂翠微闲明朝晴霁还须到分付禅僧莫闭闗  

登新楼  

一上新楼百折梯卷帘苍翠玉峰齐天光照落书边幌海气潮生槛下溪荏苒烟霞通宇宙逶迤城郭见东西千年身世青霄际何必桃源访路迷  

王君美林亭看梅  

底事春来日日阴强移栖息就花深行经薄霰穿香径望隔寒云带碧岑水面仙裾来似梦城头羌笛杳无音自今幽兴林亭熟再过肩舆不用寻  

独坐  

老来身世澹无营独坐虚堂万虑清静看溪云兼树霭细听泉溜带江声喜贪书卷慵仍掷量怯壶樽浅亦倾见説仙家闲不去也消长日对棋枰  

五日雪  

薄海寒云酿雪飞逶迤城堞玉龙围蝗知入地深无数栁见乘丝冻觉肥春瓮未开浮蚁动氷澌初解泛鸥稀老夫正尔抛书卧高兴何人欵竹扉  

三月二十五日懋鲁携酒东园看花  

看花去嵗竹防边今日花开恰似前抱病秪疑虚几杖逢人翻欲共周旋啼莺落絮供长昼把酒论文及暮年来嵗春光如复在行厨应许再开筵  

郑怡山春和楼  

路断平桥己廿冬登楼频梦昔遗踪江云绕栋经时薄山色囘春到处浓入戸再看新垒燕隔溪还荫旧栽松晨昏试扣长生诀门对高谈得易逢  

春前一日晴  

历改新年十日赊春阳今到野人家琼葩着雨当轩放丝栁含风舞防斜不语翩翩筵上燕长开灼灼胜中花西园试笔聊呼酒川上晴光动日华  

招王诗人雪塘过小园看梅  

阖闾词客来娄曲楚楚梅花照碧浔白髪素心浑不改疎枝冻蕊自能禁孤山此日为幽伴浣水何时听细吟花迳东风长日扫莫愁荒草步难寻  

宫词  

相唤檐前度嘤嘤栁外莺寒衣裁未就忽断剪刀声  

踏田夜归遇雨  

萧萧禾黍荻芦横一望湖光廿里程夜半归来眠不得北风雨带秋声  

访熊道芳不遇  

雨深泥滑马蹄艰策力行行到馆边深锁緑杨人不见鹧鸪啼断夕阳天  

题南坦扇画  

天畔松风卷夜涛朱衣坐看月轮高分明吏隐梅花水此意凭谁报水曹  

干宁驿  

驿楼风劲卷尘沙天上楼船向海涯北望官河潮正长片帆拖影夕阳斜  

蚕  

箧笥开来纸半张星星万防浴蚕香须臾涌出烟云黑却问东邻摘穉桑  

莼菜  

无日江湖不梦思秋风七月是归时何人解得张翰意百尺柔条送紫丝  

荅周秋汀  

老去诗篇字字工苍头长日送诗筒夜来我亦惊诗梦声落秋山寺里钟  

## 石仓历代诗选卷四百六十五  

明　曹学佺　编  

明诗次集九十九  

李承芳  

悼亡  

后圃镜如圆前圃方如席戴畚忘饥劬擳发免涂泽树株工安排鴈鹜行比立从宦未几时高柯隐长防物在乃人亡食甘惟种核薤露何易晞春风总无色  

怀侍御马君思进  

蜀道通天上长安近日边夫君在何处魂梦苦相连诗句人传道恩私骨拟镌湖南多旧迹春草自年年  

寄湖广宁湖寺僧原亮  

心自寒灰者身犹火宅栖龙眠归钵底虎负过溪西旧雨禅林在新松梵宇齐长风递仙呗出世入岩溪  

闲书用石室韵  

懒似三眠栁娇痴吝转腰偶移蹊径步聊赴野云招卉服染山翠茶烟抹水消个中多药石休觅鹿门遥送李攻仪真省父用青莲公江上吟韵  

百分一棹空琼舟唱将雏曲江水头蛾眉月光扫半淡鹢羽风势疾还留子等待成千里骥叔兮作一沙鸥骨透烟霞疑出世门传组绶积崇邱放笔兴酣揺五岳佩纫容臭耀中州膝前为答尊翁道山泉莫合江波流  

莆田柯容甫遗诗次韵奉答  

求闲天肯为公赊尘外翛然别有家卧月静凭仙篆石吟风缓曳短辕车菊餐篱落和清露茘熟园林咀绛霞流水慰君应不浅钓矶旋觉石棱加  

春雪次息阴韵  

盈盈端叶倚云开挟得高寒入地来氷咽桃花浮断涧风弹栁絮被妆台潇湘鴈去恩尤薄巴蜀波生信不囘郢上更谁歌此曲典君为客独高哉  

石翁寄诗奉和见情  

仙界诗篇我得歌苓脂丹鼎劚松萝典刑竒服离尘甚魂梦长风度海多寺属免归聊复尔樵夫庭拜尚蹉跎一槎恸哭教焚却曾涉前年浦口波  

都堂沈公寄诗白沙示世卿世卿偕余奉和  

达人不例苦吟人浑浑唐风转逼真薜茘山村询野逸芙蓉秋水绘诗神仙台玉笛梅花月民舍罗纨树色春我赴东吴吟社约拟从东老结东隣  

宪副沈公赐答前韵再重申和  

山中习静未忘言响接渔樵野曲喧鹤迹引来寻药径龙髯香抱种园树阴娱客频蹲石山色随僧半堕原满户晴云团盖宿填阶黄叶任风掀  

寄天与谢经历  

玉树晴云倚碧空谢家高格古今同闲时诗味梅边雪清世官资栁下风苔衬山光侵屐緑花流溪曲泛觞红春风不恨江南北梦渺池塘草色中  

再次陈石翁韵  

水调歌聫孺子歌红蘅碧杜衬烟萝惟应方寸尘须洗敢负沧浪水独多僧偈或防温閴寂道书闲读慰蹉跎沙鸥亦是云烟翼荡荡青天浸緑波  

依韵和答雷敏秀才  

色色烟花染透身诗家今喜得新隣无机理即堪忘我不朽名应却累人茶臼敲风松叶响酒杯邀月竹根陈杜陵吟苦方成圣百徧推敲莫厌频  

送成都谢掾  

楚国芙蓉折露妍赠诗色借蜀江笺文章日事乘槎使书画虹光上峡船客路山青知已合公庭水淡足人眠相逢多是云霄贵犹礼岩泉石榻禅  

仙师山祖庄栽田次韵大崖  

山墅为防栫棘篱石田攻苦勾茆茨宗公敦实贻谋旧孙子滋华食报迟髦士固从农子出白民因感圣王知挥毫亦着扶犂手击壤狂歌乐不支  

二  

代食独怜禾是寳祈年众幸稼如茨戴星往驾鸡声早吟月归鞭马意迟啄拨毕逋资腹饱唤林布谷属心知宁为若辈赢余计聊展先公拜扫支  

次韵答人  

家住青山鄂渚东江楂曾宿虎溪中峰标莲色孤僧致诗度松声五老风羁旅吟期游汗漫渔樵懒得话英雄鳬鹥既醉波光醁白石沙边卧老翁  

抱子卿弟长儿赋得鸣臯鹤志喜  

流憩仙笻昼景迟庭阶怡盼箨龙儿莺声娇弄春蹊暗蛟影夷延秋水疑桂出一枝山更媚蒲成九节石应竒而翁易授精微防汝伯诗为逺大期  

与成都外郎石天祐  

黄公山下茆蹊瞑杜老江干草阁寒蜀客诗名原楚产涪翁谱迹拟都官游心万里天连水乘兴孤舟雪涨澜归去上言两知巳济衰应寄九华丹  

送陈先生弟艮山还莆田  

鴈行高翮排黄鹤鱼岳崇邱借卧龙仙踏秋槐催卷近神资春草泽诗浓天推行色青相逺云结离情翠且重九万里程惟一日五千卷牍足三冬  

题扇画  

岩石云封道士家满蹊青桂落寒花山童依帚那能扫也爱残香醉露华  

林见素致仕寄诗就用奉别  

黄公山意足逶迤寄傲婆娑树数枝最是寒风落岩桂黄金多助瓮头资  

县主及诸公因事赴臬还寄意  

江上歌吟一棹轻却疑身界狎蓬瀛瑶琴也度梅花调黄鹤来听月下声  

次韵寄呈孔公老守  

曲曲芦湾钓艇轻红尘浑是隔沧瀛卷芦自制清笳曲吹入云天落鴈声  

久不得酒  

夜吟北斗挂檐阴朝步东篱菊色深叹息黄公山下水渔人不唱汨罗音  

忆大崖  

揺揺天外剧心旌鸿鴈南飞又北征五岭三湘春草绿东风宜有杜鹃声  

到洪山  

山待情人人故来柴桑心迹却相猜殷勤嘱付新番雨为补经行半损苔  

下山  

一叚风情画得来悠悠道是虎溪囘仙人来往仍无迹笑看僧堂香篆灰  

李息阴遗衣以窄复还之诗以见意  

山云叚段映襟裾城市凡情得扫除囘首太颠沧海上一篇还累退之书  

次大崖韵寄呈严丈人  

梦里鸦声扑晓阳枕边流水夜浪浪丝竿一防严滩月家学渔樵不断香  

和雷敏秀才  

梦魂化蝶寄流楂飞绕江苹漠漠花长笛一声惊忽醒蛟龙窟畔有人家  

广东徐佥宪朝文寄扇索诗于上次韵奉答  

何物仙家为我归珊瑚支痩玉容肥江天当暑梅花落漫引寒风白鹤飞  

子卿买田池次韵大崖  

山下平田田上池不妨沮溺是吾师缟衣淡月婆娑影笑领山妻归去时  

黄公山房约会卿不赴  

放艇黄公山钓台香风十里芰荷开看云昼倦独眠觉防防残鸦晚树囘  

望防卿值风  

门前咫尺路行难骇浪乘风欲荡山宛转肠回如九坂拟随飞鸟过前湾  

田汝【`字深甫祥符人水南先生登父之弟`】  

游僊诗  

瑶池列僊真俛视凌苍苍下有洪波驰上有浮云翔飞甍罗赤霄悬栱拂鸣珰珠箔流素烟海天照琼浆飘飘弄云霞袅袅翻霓裳须臾已千祀邈矣曷能忘  

旅夕醉眠河张口  

醉脱紫貂裘高眠酣素秋觉来楹外望山月挂银钩低头无寳剑霜花流赤焰为学万人敌锋铓久韬敛尚父老垂纶孔明龙卧人一旦师王者宁复常贱贫我今何偃蹇薄海意难挽杨朱岐路悲阮籍穷途返咄咄行路难行行歌考槃呑声寻赵魏立马望燕韩  

太白楼宴集  

沇水流百折遥将淮泗通凭防俯澄练千丈湛长空一线西北来窈窕入齐东中流连万艇天际引孤篷秋风忆张翰把钓想任公共将千里目遥送两征鸿飘飘归海裔望望去无穷如何羁旅人安得羽翼丛乘云访赤松登天揽六龙为我驻髪链液美姿容身将黄鹤侣心与白云从岂能学长卿犊鼻归临卭  

咏怀  

白云不归山冉冉落牖蛟龙未上天且在潢汚走嗟尔风云徒本是尘埃叟尚父辞棘津嚣嚣向渭滨倾城齐拍手笑杀朝歌人青发照青波箓竿悬锦鳞一丝引周祚寸饵钓商卒风期感梦寐神与文王亲非熊载后车八百衍经纶革命囘天地宁知属贱贫当年竟不偶谁信席上珍际防有朝晏咄嗟伤我神  

夜归  

夜从城市归儿女欢相依村巷犬争吠柴门灯火微栖鸡在树枝牛羊返郊畿禾黍幸登场非稔亦非饥自兹输官余聊足以免饥饥渴不足惜还喜愿不违  

紫团山人歌  

紫团山人并州客北走燕云南梦泽壮志真翘海岱云逸思生风追李白迩来访我梁王台花朝月夜倒金罍凭高醉拟菟园赋吊古谁怜司马才知君学是子云流甘泉献赋未防收三年独绕荆山哭四海空持寳剑游弹铗青门聊系马看花紫陌暂登楼几经笛里关山月尽是苏卿六国愁五月黄河漭浩浩扣舷送子伤怀抱白浪龙门倒雪山黄云碛石连烟草千载论交有孟韩山高天逺忆重欢临岐把袂何为赠对酒惟歌行路难  

宫人入道  

妾身自侍昭阳殿锦幕云屏朝复晏艳舞云飘绮席香娇歌声断金壶箭金壶箭涩漏声寒闷倚筝不忍弹鳯凰钗冷云鬟湿翡翠罗轻玉骨单红楼紫殿春将暮卢橘杨梅委墀路玉兔西沈不复东可怜春色花朝露朝露才晞霜霰蒙梧桐金井落秋风妾身自念非金石敢望君恩嵗嵗同君恩自古谁能保愿请瑶池弄瑶草吸露餐霞学驻顔青蛾皓齿年年好珠帘绣箔锦云绦侧想钧天奏玉璈暗解同心鸳帐结竟随圃鳯羣翺鳯翺飞入碧云里可怜呜咽宫前水宫水东流竟不还玉阶琪树空连理殷勤再拜嘱宫官好向宫中奉御欢异日丹成升碧落尚迎金跸共骖鸾  

公子行赠葛长伯东归  

隋杨凋緑阴梁菊绽黄金游子朝来返东鲁况兼鸿鴈扬哀音哀音噭噭断河流齐川公子醉悲秋锦绣山河游北宋烟花楼阁俯东周公有长才不自衒异骨崚嶒白玉面六籍胸藏滚巨涛万言笔扫如惊电朅来结客梁王台二三子者梁之才朝游五帝三王囿暮猎齐梁萟苑开天马戏骕骦騕褭非凡驷麟阁云台貌岂难蒲梢月国来非易我适高山采药旋闻君逺别神愀然吴钩寳剑耀秋烟为君沽酒夕阳天白鼻騧鸣栁丝牵栁丝牵行且休阳闗三叠遏云流伫看万丈垂丝处早掣金鼇碧海头  

题鲍氏旧山隐逸卷  

庐江佳丽都旧山絶竒胜少小遨游弱冠违梦回往往云萝迳身羁韩魏未还家汴水梁园乐未涯春色隋堤揺万栁月明嵩少采三花三花采却觐仙都松子王乔啓秘圗神游叠嶂迷三楚兴绕苍岩瞰五湖花戴紫芝随意折酒挈银瓶不用沽银瓶醉倒旧山头苦忆当年憩此邱迂纡萝磴鹿呦呦窈窕峦光翡翠游烟霞魂梦几时酬归去倘求云壑侣与君齐跨二苍虬  

滨川草堂  

五月麦秋禾黍高草堂虚豁对江臯归来不挈东山故日夕长吟弄彩毫太丘风格本殊调经纶卷作碧溪钓富贵只将草露看醉来独倚云松啸  

圆明寺晓坐  

晓起净香焚禅牀坐入薰花灯三界寂钟磬九天闻堦集苔前雨留钵底云迷方如有悟愿此脱纷纭  

过故沈丘王废苑  

寂寞何王苑荒凉废寝孤月临还玉砌风振自金铺春暖狐交窜天昏鹳独呼可怜台下栁还对古城隅  

赠庄生省觐归江南  

庄生归省觐九月下扬州秋水孤帆逺白云天际流岭猿惊客梦枫叶战乡愁为报南华老逍遥海上游  

赠郁子南归  

离歌动竹扉客子振征衣遥忆吴江上霜清鲈正肥山中三径好天外片帆归只恐波涛濶鱼竿拂少微  

登太白酒楼赠别张大  

楼对羣山起人随世代迁不知千载下更得几人传孤鹜迷荒泽哀鸿下浦烟辞君挂席去淮海弄潺湲  

太白楼赠肖斋呼子孟  

二豪临眺罢千古擅风流我辈同登日江山万里秋风烟淮海色舟楫故园愁把酒凌倒影长歌忆旧游  

南京过旧内  

寂寞金铺闪参差玉陛留苑荒梁殿阁草緑晋山丘圣武归中夏神功啓帝州可怜御河水呜咽向东流  

二  

草创开皇极雄图近紫微云留三殿锁水带六朝扉芳草回罗绮幽花闭禁闱玉堦春欲暮犹自蝶翻飞客有为余逺求金字莲华经者作此酧之  

仙人求梵防逺致紫金莲潦水明秋日寒山带夕烟苍松迷阁道白马度云天归去山堂里应防佛印禅  

寓京元眞观酬史大梅  

二月都门栁柔条巳拂金相逢述旧事契濶几传音野寺松月江天竹坞琴向来行乐地追想意难任  

赠律山隐者  

幽人脱尘网习静坐壶天万籁流云壑千山响玉泉林霞明夕浦松露湿朝烟永矢谁能悟高怀迥自怜  

席上赠推官还太平  

万国朝天罢孤臣返斾行清秋看过鴈落叶下高城海岫临淮出江云入楚平定知先揽辔早晚望澄清  

题蔡子彭塘别业  

胜迹幽人赏名区雅志便竹嵓深窈窕石窦泻潺湲水色衔阶緑苔痕入径鲜为躭丘壑静松桂伴长年  

西亭书院偕孙东防宴集  

不识王孙馆翛然水竹乡林堂秋黯淡烟溆晚苍茫雅会留孙绰追陪愧子方传杯散图史余兴满沧浪  

送人游西山诸寺  

珠林开寳刹福地尽楼台神鬼虚堂静丹青画壁开飞泉天外落独鹤岭边来恨不同君往登临谢俗埃  

御苑秋砧  

露结金扉冷霜凄绣幕深搴罗出素手乗月响清砧高入宫云断低随阁漏沈无言为谁苦永夜助蛩音  

宿惠公禅堂  

曲径幽斋不可寻禅扉行处竹阴阴客来深院无人语香袅空帘有磬音竟日悬灯元不灭中宵清梵忽微吟苍苔白石青菁饭月满东林兴不禁  

登古城吊令狐战场  

西风落日古城西禾黍揺揺故垒低寂寂饥乌归野戍萧萧落木下寒溪断云阴雨还旌斾荒薮空林忆鼓鼙最是江淮遗恨处睢阳东去草萋萋  

赠郁黎阳昆季南归  

青枫江口叶方零独客扁舟正杳防坐入江篱牵浪碧晴看海岫削天青霜寒云暝哀鸿雁浦浅沙高卧鹡鸰别后相思愁最处吴门梁苑梦初醒  

宿清凉寺  

寺倚山腰绀殿浮泉飞洞口白云留临星汉高寒逼掩迳藤萝色相幽松月上时孤鹤唳岚光深处暝猿愁中宵清磬天边落散入千岩水共流  

秋兴  

宫梧殒翠下承明御水流寒绕帝京北极天连鳷鹊观西山云起鳯凰城露凝仙阙开金掌月照千门锁玉衡惟有伶俜梁苑客旅魂零落不胜情  

二  

西苑迢迢隔御河遥瞻禁籞渺烟波天临偏甸开仙仗日下平芜散玉珂宫漏漫从三殿报炉烟别向九霄多近臣更有承恩处龙舸时闻瓠子歌  

三  

丹梯万仞倚天回忆踏梁王古吹台三楚南连嵩岳逈五云西接太行来且看词赋悬霄壤莫叹邹枚尽草莱一别故园惊嵗暮黄花白酒向谁开  

天王寺春望  

招提春望尽烟霞緑竹青松老衲家门对三山纡宋苑碑传二帝狩【`阙`】　云边虚阁流清磬树里寒僧演法华人代几回登眺处空余辇道夕阳斜  

秋兴  

秋风飒飒起天涯万事伤心两鬓华久客有贫同季子匡时无路吊长沙  

写怀  

洛客病余淹邺浦故园消息阻河关穷愁荏苒年华易世味萧条旅况闲  

## 石仓历代诗选卷四百六十六  

明　曹学佺　编  

明诗次集一百  

郑岳  

立春和林见素韵  

人生百嵗期荏苒十逾四春阳布徳新花鸟各自媚鬓发日以种欢悰与昔异寝食淡无营絪緼防元气朝雨洗春痕南山巳堆翠幽胜惬素期纠纷伤往事所贵一身存傥来物皆寄破屋城南隈百需无一备云庄结比隣时枉佳章遗讽咏激防衷懐哉邈高致  

秋斋为周彦通侍御韵  

午梦忽梦觉呼童开竹扉借问客为谁青骢束金羁手持卷一握错落琼琚词展玩重太息遐心将在兹二气互翕张真宰执机物盛不可过敛舒各以时露凝天宇净树变郊原稀芝兰抱孤芳鹰隼奋高飞斋居感深念流光倐如驰及时当自励毋令华发滋  

送何子元少宰改任南都  

夏秋多霪雨沈阴翳晨光积潦断衢涂欲济苦无梁送子出城闉策马登前冈囘飇激流云颢气变清商凭高一舒睇天宇何茫茫感兹物异郁郁情内伤古称楚多才弱冠已擅塲博学富文藻节操诚慨慷兹行岂徒然抗言系纲常南望钟山遥白云怀帝乡风露日夕清兰桂发幽芳与子结绸缪望望不得将平生契分深白首相激昂浮荣久难恃万世一何长愿言保终节青简谅毋忘  

幽居公署书怀  

宁庶人宸濠乆蓄异志予由臬转籓裁抑逆萌濠不能堪嗾同寮横加诬讦威赂上下文致其辜逮系逾年始得罢归忧患中尝作防难録兹摘其槩书之  

咄咄日书空祸阶嘅伊始蚁穴昔何微溃川浩无涘数至谅难违修身以顺俟明夷古所悲演易在羑里厉贞乃终吉斋心悟理  

其二  

谿壑絶险巇千仞犹可穷人心如其面谈笑伏兵戎田灌平生交杯酒不相容魏其力解纷乃迸遭祸凶往事昧明训邈哉廉蔺踪鹬蚌久相持渔人并收功  

其三  

平生相倾慕会合意何敦相期振颓靡抚心悯元元如何自猜忌枝叶伤同根川洛搆党祸善类鲜安存王导仇伯仁千载抱烦寃古来同叹息弃置复何言  

其四  

鸦鸟栖前楹哑哑动哀鸣须臾双鹊呼下上如有营既忧还复喜徒乱羁旅情毁誉随爱憎吉凶竟难凭瞆瞆絶聪听防心游太清  

游侠篇  

战国贵公子孟尝最称贤食禄儗万乘养士满三千鸡鸣与狗盗生死同周旋信誓重然诺服御鬬芳妍一言偶合意不惜千金捐后宫出绮丽歌舞出华筵昼夜务经营力折王公权杀人报睚眦道路不敢言頽风一以开延蔓弥八埏汉网方疎阔吞舟漏重渊吴濞招死士宻置淆渑间岂知真将军轻车出蓝田逆节竟锧斧明鉴垂简编  

林竹田司空自予防难屡为救解兹过洪都挈予妻子同归感而有作  

司空并乡国弱冠挹光仪意义重相许肝胆不复疑名位日以崇讵肯忘贱微临难力相拯千里归厚遗萦纡枉川陆为我解累羁举家脱虎口相将返柴扉深衷怀感激不觉涕交頥时情转盻异古道谁复持祈奚免叔向岂为平生私高情激千古流俗安足希  

九江阻风泊舟有感  

白浪起层层峰头云正黑回舟入小港聊兹一憩息路梗难为期沧波浩无极坐观北来船帆挂千里直篙工意闲暇津津动顔色缅怀造化心施予难为力往船风宜南来船风宜北南北本异途彼此那俱得物理每循环明朝未可测隐几澹无营防心悟羲易  

过水口  

建溪昔称险横流多怪石参差列牛马廉利侔剑防篙工惯习水祷赛资神力前后互招呼分寸恐或失激荡轰雷鸣沫流飞雪白谛观毛发竪一命试轻掷逶迤过水口滩尽溪流碧棹歌发清响贳酒娱西夕患至虑烦纡险过事愉怿物理固其然临流长太息  

发陜城  

长安古都防弭节暂盘桓羣公日惠顾樽俎接清欢如何别去此遥遥赴臯兰维时秋已分日夕风露寒清霜肃原野草树渐摧残蝉噤其声蟋蟀鸣夜防客子感时序凄然懐永叹回望双阙遥迢递层汉间清光劳梦寐行役何时还  

马嵬之南数百武为逆珰刘瑾故宅噫杨妃以此地没而瑾复以此地生岂事有适然欤均足示戒  

明皇西幸日嵬坡驻銮旂六军不肯发宛转缢蛾眉悠悠百世下抚迹空嗟咨妖氛岂未散阉竖复生兹怀奸窃大柄国势欲潜移事颇天寳类幸尔亟诛夷羣奸起嗣虐四海成疮痍乱阶鉴妇寺永垂万世规  

内丘悯旱  

内丘数十里硗确环高原十旬不得雨四野沙尘昬黍粟焦且死艰食悯元元官栁摧为薪煮叶充晨餐老穉出趂食破屋弃荒村公庾素乏储富室徒劝分鲋鱼得斗水犹幸性命存安得沛甘泽万物囘枯根  

兰州以山名北枕黄河城之西有唐帽山尤秀特彭司马幸庵先茔在焉  

南望臯兰山北枕大河流山势相蜿蜒河流去不休华夷界南北关陜扼襟喉中有唐帽山高垅郁松楸灵气钟之人元老克壮犹边事久经畧樽俎运深筹  

秋日偕社友游溪声阁  

凌晨出南郭悠悠衢路长褰帷临迥野回飇递微凉蒸郁渐以舒颢气应清商农家收稿秸禾稼已登场幸兹嵗颇熟闾阎得小康凝烟翳林莽鹳雀相翺翔古来贤达士墟墓列道傍感兹起遐思人生安可常涓辰集俦侣迤逦越林冈梵宇隐寥廓溪声泻琳琅山防登野防石鼎炷篆香谈谐淹竟日薄晚雨防蒙老至惜頽景驹隙度流光及时恣游赏毋徒伤慨慷  

和林汝仪招饮溪阁韵  

旭日散林霏澄波衔山影离城才几许巳觉非人境侵阶雨气润搅树风力猛采采园中蔬盈盈水中荇更觅前溪鱼垂竿移舴艋占年慰夙期刺水秧千顷几杖松坛幽鸡犬柴门静幸逢素心人高谈白日永  

黄仲阳东洲别业  

北郭亘芳阡延瞩郁幽邃木兰及使华二水于兹防墟曲霭人烟平畴间沟浍澄潭集渔网沃土供王税结构际交流俨与羣峰对闲庭芳草积隙牖蛛丝缀虑澹物俱忘知寡我独贵兹胜君先得吾驾将焉税硗确多弃壤所求亦易遂衡茅成小筑徐徐理荒秽来往话桑麻聊兹阅年嵗  

淇县有殷三仁祠将至卫辉有殷太师比干墓庙  

秋黍何离离驱马登殷墟孟门与太行左右相萦纡狡童不我好万乘为独夫图任惟奸囘亲贤反见踈矢心各自靖揆道岂云殊埋骨邈千年庙貌犹古初孔圣赞一词永与天壤俱  

安肃南出有刘伶墓碑  

鹿车一壶酒荷插以自随云死即我埋旷达不可羁如何此墟曲有冢高累累刻石纪道旁无乃好事为沈酣弃礼法车服焉得维遭危固有托举世人莫窥苦节多湮没怪尔名独垂  

画马行  

房星耿耿明碧落神驹堕地走沙漠天闲秣饲列奚官逸气俛就青丝络古来神骏岂易畜遗貌至今动人目硉兀争看骨格竒人间万马徒多肉汗血染成五色纹碧蹄高踏秋空云躞蹀嘶鸣神彩溢此图疑出曹将军渥洼异产今寂寞世无伯乐何由识但收遗骨破千金不用按图逺相索  

玉泉院对华峰有怀见素大司寇  

华峰三面开芙蓉天然秀色浮空中我来坐玩日当午肤云忽合雨蒙蒙南峰隐雾不可见东西峙立郁葱蒨悬崖瀑溜垂千条流出乱石如素练结亭据石出林端极目烟云渺秦甸云庄素老性好竒惜未到此一覩之苍厓千仞意俱往飘飘拄杖凌空飞象外烟霞谐笑语风前咳唾成珠玑生平风格狎林薮垂老局蹐留京师宿望由来系朝野屡疏还山未有期使还相见一抚掌请翁和我华山诗  

东湖书院为吴亚卿献臣题  

大云山中泉一注东湖先生读书处先生胸次迥出尘山中草木皆真趣读书岂徒事铅椠匡时事业于兹具试出绪余售于人要使苍生尽陶铸平生苦节甘若饴妻子不免于寒饥遇事直前无顾忌终遭坎防蹈危机达生委命宁自悔万里生还天所遗山中茅屋依然在洞云江月副心期  

会盟台  

嬴秦日肆虎狼威约赵西来会渑池相如登坛奋怒髪呵叱秦王如竖儿长平祸胎从此结区区击缶亦徒为会盟有台今寂寞夕阳蔓草封残碑  

奉林见素都宪平蜀寇致仕  

洪都通驿使庐岳仙舟一水遥相望羣山独对愁交情怜白首归兴忆沧洲身退功成日川江正急流  

二  

国步艰难日天书趣赴时金牛新战垒白帝旧城池羽檄申严令铙歌杂雅词乖崖留像处聊慰蜀人思  

三  

幕府功频上骚坛兴每登江揺青嶂影树入碧云层阵法依诸葛诗篇出少陵苍厓看墨迹长忆汉中丞  

过同年胡伯钟家留题  

别离经十载今雨到君家村径斜穿竹江流曲拥沙鱼肥翻细网苋美摘新芽契阔谈无尽宵残更煮茶  

题陈山人所居  

山居成小聚野戍杂耕屯鸡犬时登屋轩车少过门高舂含暮景芳树漏春痕风物居然别桃源何处存  

江村即事  

府江江水恶一嵗九经过近午雾方散中流石更多渔樵荒旧路豺虎据深窝最念沿江戍天寒独枕戈月峰寺次见素韵送陈惟濬正郎时谪戍过此  

溪声寒潏潏峰影昼沈沈落日孤臣泪疎砧故国心江村竹叶酒野寺木棉衾邂逅縁非偶山川幸一临  

送洪商臣出镇水寨  

多少年英畧提兵羡此行柁楼明海色鼙鼓震边声浪没鲸鲵窟云闲鸟隼旌梅峰清夜月应照水西营  

野望  

病吿捐微禄官闲带旧衔提携惟药裹懒漫废书缄海濶浮孤屿天空挂一帆吟眸随处着秋色满衣衫  

雨不絶  

薄晚看晴色中宵复雨声疎钟京国梦孤烛异乡情岐邑劳供应关山断送迎行藏信天道不必问阴晴  

过沛县  

破屋浮波面轻帆系树腰歌风何慷慨击筑竟萧条故里英魂恋荒台霸气销向来汤沐地无处问渔樵  

野宿  

浃旬长苦雨今夕月生光影动晴峰雪寒凝碧瓦霜盘飱罗野防鸡犬静村庄重引还山兴题诗寄草堂  

春日泛舟木兰  

南郭晓初霁维舟曲防旁踏青林莽净修褉水云长汀雾晴犹湿潭花落更香木兰知不逺渔唱隔沧浪  

秋夜感怀  

悄悄空庭暮啼乌集子城疎灯悬夜雨落叶散秋声遁迹元无累忧时独系情何当逢北使欵语及升平  

春日梅陇书事  

步屣仍扶杖抛书独凭栏凝烟迷野望积雨酿春寒麦陇抽新緑花枝缀渥丹韶华不觉换犹作去年看  

九鲤湖  

拥被宿云馆神清梦亦安水声喧夜雨山气挟春寒檐箔明星度溪芗白露团神仙隐名姓厓上浪寻看  

赠方文玉左辖南还  

榜下人还几天涯意倍亲因君谢尘鞅复此叹参辰戎务时防画军兴屡算缗江湖平剧寇越巂拊罢民禄秩承三锡封章见屡陈客途方雨雪故国尚松筠潮汐门通海清辉月近隣山僧遗紫笋渔父荐纎鳞触事情俱适无为俗转淳谷斋诸老在结社继前人  

过严陵钓台  

汉室中兴日贤人愿仕时先生独不屈此意竟谁窥文叔差增旧君房亦素痴谋谟先已定仁义此安施即欲助为理尤宜自得师诏书勤逺访谏议处仍卑志士宁相逼高贤不受羁羊裘终隠去鱼钓可忘饥炎祚嘘重焰桐江系一丝云台俱冺没严濑自清漪遗庙松株古苍崖壁立危扁舟归老客怅望读残碑  

赠崔都阃移镇广东  

驿骑传新报除书出上方岭南移节近蓟北望京长蜃气浮城橹霜花拂剑铓阃严施画防权重握银章寇垒逃官责军功冒战场岂能穷窟穴徒尔费刍粮买犊终销盗留田足破羌从来边徼地筹畧在兵防  

送邵主事督饷还南部  

晓风吹浪滞行舟天与龙沙一日留千里转输劳使节三山缭绕望神州江揺滕阁烟光晚霜落呉门草树秋射矢投壶谁妙手任同醉解离忧  

赠同年徐必东调官贵州经宪  

黄鹤楼前系短桡离魂湘水不须招云连魏阙瞻犹近路比厓州去未遥一鴈叫霜天欲暝乱山随马冻初消河桥欲赠无杨栁独有松枝最后凋  

寄赠彭元岳佥宪致仕  

覆鹿悠悠梦已醒移文深谢草堂灵莲峰径绕来求仲木榻年深坐管宁竹杖谩扶头未白家山惯见眼犹青茅斋静闭横塘上还把余闲注鹤经  

宿高良山和赵栗夫提学韵  

一径纡回万竹深招提隠隠独追寻溪山是处供青眼猿鹤他年识素心岩陡树枝常倒下檐虚峰势只平临客途荏苒春将暮坐对莺花忆故林  

寓建宁玉清观次杨恒叔太仆韵  

悬石溜径浮沙洞里神仙别有家圃开云深种玉丹厓向日更移花天垂碧野千峰绕路隔红尘一水赊昨夜殷雷送山雨半溪新涨浸红霞  

访玉清观道士祈雨不遇  

方舟亭午泊溪沙杖防重寻羽士家池涸已荒书带草庭幽还见木犀花松坛乞雨归应晚竹屋留诗兴独赊虚阁疎栏宜晚眺溪光十里映晴霞  

送马善徴致仕还吴  

君去洞庭何处住海门迢递接东瓯湖田嵗熟收粳稻烟渚秋高弄钓舟谩説孔明无将略早知若水是仙流浮生万事何时尽都把闲情付白鸥  

一素亭和见素韵  

千卷储书作墨庄梦随春草到池塘涓涓碧井分仙社面面青峰隔女墙丹桂燕山多异种金砂樵谷有遗方接防倒着闲临水照见防鬖发影长  

咏淖泉  

淖口飞泉玉雪清决渠疏引入秦城民居万户沾余沥客邸三秋解宿酲云物映来多异态年光流去不停声临池且尽杯中醁浪迹乾坤一聚萍  

送陶司马南京防赞  

才解计台朝北阙复司留钥赴南都成周召伯尝分陜晋代陶公亦镇吴万里长江天共险六朝遗迹草空芜庙谟方尔资黄发莫羡扁舟范蠡图  

过圣寿寺午憩  

冲沁溪头泊钓舟并骑羸马访山游松檐长宿三春雨麦陇初登四月秋地僻安禅僧欲定时平击壤我能讴悠悠万事浑无尽熟青门有故侯  

陇州阻雨  

幽扃雨一灯明独宿空堂此夜情陇道寒深双鬓短关山路险寸心惊天连絶塞风烟色秋入荒城鼓角声却忆马周投逆旅开樽寂寞对谁倾  

过岐山  

西行终日雨防蒙隐约岐山入望中周室余民犹穴处雍郊旧俗重农功逺离狄道思今日肇造王基自古公鳯去梧枯何足问离离禾黍起秋风  

过汧阳  

湿雾经旬淹白日晴峰今日倚丹霄颓坡荷锸开榛径缺防横槎接野桥玉节北来鸿信断金城西去马蹄遥汧阳县郭居人少风露高秋夜寂寥  

奉赠蒋师相敬所致仕归湘源兼柬令兄大司徒一首  

力辞机柄遂归田朝野相看意惘然直节旧尝称宋璟抗言终不负伊川三孤望重台阶正八座官高棣蕚聨相业都归嘉靖诏他年信史有遗编  

送朱必东侍御还莆  

仍着初衣返故林许身真不愧南金片言悟主情尤切万死寛恩幸亦深更向一贫看壮节那容暂蹶负遐心白头乡国惭无补却借多贤振好音  

赠王时行赴任东广兼柬吴献臣方伯  

晴莎细草马频嘶极浦荒烟眼欲迷野旷推篷山色绕天寒度岭野猿啼五羊分署行新诏九鲤寻真记旧题为忆东湖诸旧侣一区云水足幽栖  

经武夷阻雨不及游怅然有怀追和旧作  

武夷九曲惯曾游暮雨危滩阻去舟双眼迢遥云外望羣峰宛转意中留栖迟讲道人应古汗漫寻真事却幽不用登临恣清赏胸中元自有林丘  

憩常思岭用壁间韵  

常思岭上驻征轺三日归程觉尚遥衰疾久悬乡土梦迂疎无补圣明朝石岩雨过云犹湿海国秋深草未凋愿得四封无一事不妨高枕卧山椒  

简姑苏陈粹之宪副  

吴苑莺花满旧墟先生翻笑出无车一官弃去还忧国十口饥来只卖书短屐香生莎迳暖疎栏云傍草堂虚匆匆登拜惭予晚更报诗筒起居  

送刘克柔之任南鸿胪  

钟山葱郁锁晴岚拄笏登临路旧谙才见陆机来洛下岂容太史滞周南画船风送牙樯疾碧碗氷浮紫藕甘典客空庭无一事诗中三昧许谁防  

寓苏州送张文相宰潮阳  

十年朋旧叹辰星邂逅他乡眼倍明风雪吴门三日话江湖魏阙百年情乱山雨色连乡郡列宿晴光动海城到日潮阳春正好緑阴羸马课农耕  

司徒刘近山邀造别墅之土楼蓬蒿塞径时有高二尺五之嘲因赠以诗  

诛茅南郭托幽栖簇簇烟村路转迷故陇松楸山下上丰年禾黍屋东西高官归第贫如洗速客看山醉似泥韦曲去天元尺五旁人休笑此楼低  

兰州闻见素致仕用韵奉寄二首  

手疏连封乞引年梦魂先绕八壶巅云庄嵗晚还移竹兰水风清欲放船逺别无縁临潞渚独游何意向秦川老臣去国丹衷在指防星河几废眠  

緑野依然一草亭焚香读易意醒醒九重殊遇怜衰白八座高名照汗青道在行藏敦士习身犹矍铄讶仙灵烟霞旧侣他年约拄杖临沧再勒铭  

徳州遇王时行大防夜话  

十日行舟离帝里兹宵秉烛对乡人足音何啻闻空谷星彩还应照近隣贾傅早能轻利达范公元亦起孤贫迂疎老我归林壑伫望来贤意最真  

夏日林以吉中丞过访梅庄  

静对青山日转迟多君枉驾话襟期午炊送米城中至露坐传杯月下移数亩退耕闲旷地十年归卧太平时人生止足真堪乐蜗角输赢总不知  

和李贰守题梅陇山庄韵兼以道别  

旭日郊原散暖烟津津物色入新年溪环﨑曲数家住春到梅梢十日先洛社潞公还地主草堂严武有诗传骊驹无那攀辕别北望心悬万里天  

九江分司题岳武穆故宅  

石甃方池几百年岳王遗宅世犹传格天高阁今安在葛岭荆榛野雉眠  

兰  

短叶疎茎杂野蒿不随清庙荐溪毛白头空谷幽人老夜雨篝灯读楚骚  

菊  

斗絶孤厓倚碧空秋深烟雨寄芳丛林坰寂寞谁相问千里心期栗里翁  

夏日山中杂咏二首  

陇上新开百茘庄交枝接叶覆茅堂青林结实殊稀少应笑山人嵗计荒  

荒郊无雨再经旬豆叶禾苗赤色新宴坐树阴犹觉暑田中更有踏车人  

汝宁道中遇雪呈蒋升之太守  

畿甸一冬愁少雪飞沙满地麦苗稀黄河南渡春犹浅始见郊原白雪飞  

过洛阳故城  

伊阙山高伊水清洛阳形胜旧曾名累朝遗迹今俱尽断堑荒郊只废城  

过贵溪风雨暴至  

溽暑蒸人一洗空碧天遥影见归鸿图书小艇无官况落日溪头狎钓翁  

草萍驿  

萧疎驿舍绕烟萝二十年前此地过诗壁旧题无处觅植松庭外巳婆娑  

度分水关  

计偕当日此攀跻曽有狂词岭上题治防山河成漫语千峰秋色夕阳西  

登舟  

常山舆马玉山舟客路驱人不自由却羡江边几家屋柴门斜对白鸥洲  

附郑汝美【`字希大闽县人与郑山斋同癸丑科进士`】  

游石鼓山次韵林见素都宪  

石鼓啓宿雾高峰乱攅青长江走其下五虎障东溟金涛万顷翻扶桑日初出鼇极岿然存古今亦倐忽全闽称一絶斯言良不虚华夷大界限此镇为之枢如幄老豫樟培植有年嵗何限明堂材岩阿与山背无诸事如何吾欲问屴崱霸业钓台荒桑田海涛白  

过建昌嘲舒太守  

夙慕麻姑山不在麻姑酒东道有贤侯况是旧僚友登临兴浩然未果谁掣肘分司御史来驻节日已久坐此废清游伊谁执其咎桃花空有源双练亦徒浏俯仰天地间良会岂常偶莫遣愁上眉难逢笑中口纵惠酒千钟何如诗百首解缆重开头推篷频执手  

寓宣府公署  

征斾临沙漠何如傍帝居重裘三伏备轻骑几时无夜柝随风急秋砧与月俱安边须上防肉食可能图  

怅望  

山色秋来痩溪流雨后狂何人赋揺落有客咏沧浪幽谷千年雪边城六月霜奔驰淹嵗月回首忆吾乡  

中秋寓西湖山庄杂咏  

今夜中秋好孤吟文会堂湖光和月静风气带荷凉寺近鼓钟响林深鸟雀藏贪游过子夜玉露湿衣裳  

晚泊沙港时风雨大作  

棹系三余港雷驱万里风石虹迷隠见玉马失西东雨脚穿急溪流拍防洪眼前无限景次第送诗翁  

过采石  

李白骑鲸处扁舟几往还无诗酬采石有泪对青山玉殿恩初断金鸡诏未颁词林犹仰止楼阁俯江关  

晚发城西  

西城斜日去舟下水南涯潭面开铜镜滩头滚浪花云藏栖鸟树月照浴鸥沙试问太平驿前村路更赊  

宿慈源寺  

驻节慈源寺春光付水湄野花争防防嵓竹自漪漪性静青山好心闲白日迟鲸音惊鹤梦飞动万年枝  

感怀题黄鹤楼别意图  

今古崔公句乾坤黄鹤楼晴川开醉眼芳草长离愁客散云埋树诗成月在舟白湖归计逺莫説别来由  

暮泊金口驿  

金口维官棹风微五两轻归鸦投树急返照入明江上渔歌起矶边驿使迎回峰山下寺卧听晚钟声  

夜泊鱼山驿  

芦洲浮雾翠麦垅拂云黄楚棹三江逺川流万里长龙潭晴亦雨鱼泽夏还凉风度采莲曲谁家游冶郎  

登岳阳楼阻雨  

驻节巴陵道风狂雨似麻楚天红日隐衡岳碧云遮巨浸迷青草长空舞白沙茫茫天一色吾欲泛灵槎  

冬日漫成  

寒夜不围炉霜威几裂肤衔杯犹未暖击柝岂能呼千里关河冻三边戍卒孤老天有何意不早放金乌  

与方岳诸公登万寿寺塔  

万嵗千年塔羣公此日登宿云开逺岫斜日照诸陵白鸟巡檐惯清风送客曾海门如咫尺彷佛见蛟腾  

送蔡佥宪入贺  

画防森征斾琅函捧表章西关离席促北阙去途长丹茘迎风落红蕖带露凉溪肥连日雨树痩隔年霜吏散空庭静夫催伐鼓忙邮供行路廪缆拽上滩航寳剑怀三尺瑶琴抚一张皇明歌有道圣寿祝无疆  

题西湖景  

西湖胜景出尘寰此日披图一破顔勒马呼童沽緑酒移舟随意看青山苏公堤在人争仰逋叟梅开鹤自还试问南朝多少寺莓苔烟雨总竒观  

次林见素得告志喜韵  

壶公作怪漫须论一剑曾闻请帝阍解组疏能囘殿陛化衣尘不到山村花间蝴蝶频来枕江上鸬鷀久门忙在青山闲在史可能忘却野人暄  

乙丑冬奉诏进阶友人林利光有诗贺因次韵答之  

半竿分钓白湖滨眼底谁怜疎逺臣自是圣朝无弃物却令寒谷有余春菊开处处堪招隐梅发年年不问新廊庙江湖忧乐共希文训在久书绅  

冬至述怀  

鲁台云物望今辰谁识乾坤第一春万卉迹潜生意后六葭灰动化机新楚狂未许歌衰鳯孔圣何须泣获麟道长正为君子喜梅花索笑短檐巡  

题寺中萝卜船  

不见山翁斧凿痕青丝为缆系空门轻帆背日抽新叶短楫揺风长旧根欲度浮生归佛海懒随渔父泛仙源江湖满地乾坤窄留与诗僧载四恩  

夏夜宿叶源头极高明楼因忆谢家诸昆玉  

炎天夜宿故人楼八面湘帘总上钩月照梅花光似昼风生薤叶冷于秋几畨好雨偿深愿千里停云忆旧游要识高明何处极高山流水寂无愁  

题寄寄亭次西涯先生韵  

荡荡乾坤托此身百年风月肯留人云山鸟外常为主花月亭前不记春碑坐石龟文字古松巢野鹤往来频官家嵗月真如寄清兴还输草莽臣  

过江州  

征帆此日过江州芦荻花开满眼秋行部无心重驻节同官有约共登楼人情土俗惊新换月色江声忆旧游一笑相逢还有几且须沽酒作诗钩  

紫云河下防杨宪副口占志别  

客边怀抱殊岑寂樽酒逢君喜若何世事凭谁披宿雾宦情于我等秋波丹枫霜早初堆地白鴈天寒巳渡河他日翻思相会处紫云溪上暮云多  

暮泊金沙  

宿舟薄暮宿金沙诗景无边兴不赊瓦屋木标官长铺篷草户野人家溪头邀月新栽竹陇背开云旧种试问居民何所事渔樵耕凿足生涯  

过分水关  

使斾飘飘道路长山行忽遇小春阳立冬前日还秋令分水关头即故乡鳯阙崚嶒红日里龙峰彷佛白云傍男儿大节凭谁是一様君亲两着忙  

和黄铁桥游鼓山韵  

万丈巍于五丈原悬崖怪石络松根寻真云踏屐千顷写景诗钩酒一樽人憩半山亭有扁茶供上国寺无园铁桥未尽登临兴回首斜阳射石门  

登城怀古  

官栁犹遮旧女墙角声孤起送斜阳英雄百战成寥落吴楚中分半渺茫寒鴈叫羣悲塞逺暮江流恨入云长古今天地谁非客何用登临倍感伤  

归田次韵林南涧都宪  

旧卜江南十里山此中尘事了无关新诗满眼堪撩兴畏路何日不道艰平素寸心縁国赤从今两鬓为诗斑白湖也有垂纶地何日相烦过碧湾  

五鼔发口上闻野哭  

俯仰堪嗟一委形征骖又动五更铃栢山月落乌啼歇松岭云横鹤梦醒何处人声看不见谁家妇哭去还停潮河近日浑流血此日还闻水气腥  

次韵程兰峰至日对菊  

乾坤此日复初阳犹见黄花对雪霜晚节偏于长至好寒英独傍短篱芳分来西苑香尤迥移向华筵兴更长嵗晏相逢欢欲舞满头插罢动诗狂  

赠棃云上人  

谁云惠逺徳过人今见棃云更絶尘花鸟有时偏得句茶无日不留宾独探佛印前三语无负黄金丈六身欲傍招提闻法要红尘隔断若参辰  

西湖山庄杂咏  

路入西湖分外幽逺山近水接平畴无端舍北萧萧树不尽桥西淡淡秋高阁吹笙来独鹤晚坡横笛唤归牛采莲一曲空山月风露分凉上玉楼  

次林都宪秋日闲居韵  

闲来无事不开门看竹寻诗过小园秋水赋成潮未落寒山钟动日初昬琼宫芳桂遮青女金井飘梧挺碧孙屈指眼前谁是伴白湖亭上菊花樽  

次西台三公游鼓山韵  

日照平林花雨干春风勾引上层峦灵源云隔深探入古碣苔封细剔看山阁凭来瓯粤近石门开处海天寛浮生此日非常有好写新诗记合欢  

樵阳道中即事  

使旌遥度白云隈眼底新诗马上裁雾重林深疑见雨滩高流急误闻雷溪边水鸟双双语路畔山花朶朶开底事鹊声频报喜城中应有故人来  

黄州寄曹太守  

地连云梦面江湄争説齐安景最竒赤壁矶寒潮落后黄冈山暗客过时竹楼旧见王公记鱼笋空吟苏子诗寄与同袍曹刺史登临毋负再来期  

刘阮再往天台不见仙子  

自返尘踪忆玉真仙源重到隔红尘桃花流水迷前路白石清泉失旧邻几片闲云封古洞数声啼鸟怨残春怪来妃子情殊昔羞见人间薄行人  

寄题叫嵓寺次韵欧阳禄进士  

诗成僧未归兴尽吾欲去孤烟生逺村新月挂高树  

拟闺怀次韵  

不寄平安书鳞鸿定无便夫婿别时容长在梦中见落叶阶下满鸳鸯冷罗帏青霜催白鴈鴈归人未归一夜九回肠起来倦梳沐不分双燕飞衔泥汚我屋  

武夷四曲用考亭韵  

金鸡唱罢月生寒四面题诗石上看洞里仙人今在否白云常伴夕阳残  

书所见  

荞麦花开蛱蝶飞香秔穂重雉鸡肥樵童云里挑薪去牧子风前弄笛归  

过江州琵琶亭  

香山居士贩商妻人物何劳细品题一曲青衫双泪湿乾坤飘泊共东西  

梦入桃源洞  

昨宵飞梦入桃源洞里桃花似故园昔日避秦人不见月明鸡犬閙孤村  

题画菊  

春荣夏茂季秋香晚节还能傲雪霜不见东风桃李面几竿修竹伴孤芳  

緑野春耕  

郊原生意动津津百室秋成在早春时雨一畨啼布谷陇头多少戴星人  

晚归口占  

鸟宿僧归日又曛马头冲破万重云前途不逺人家在风便鸡声隔岸闻  

晚眺口占  

无数归鸦返旧林斜阳流水意沈沈一声牧笛人何处满眼寒山晚翠深  

题渔家乐  

长空澹澹一江秋钓罢归来巳系舟独坐篷何所事眼看飞鴈过沧洲  

## 石仓历代诗选卷四百六十七  

明　曹学佺　编  

明诗次集一百一  

靳贵  

读史有感  

圣王御神器发政先施仁井田给饔飱鸡犬供晨昏父母视赤子宁忍一夫贫囹圄竟空虚良用教化淳后人戴黄屋理道遂因循刀笔吏作相法律劳心神民始自生息贫富谁能均防独尤可怜糠粃度秋春一饱且不遂七尺安能珍岂不愧为盗饥寒诚逼身县官弗矜恤法网仍逡巡彼民何独辜展转秦复秦抚卷歌康衢永怀陶唐民  

和张司马仲湜韵送工部梁主事叔永还南京叔永厚斋阁老之弟予辛未门生  

岭南人物孰与京虞廷鳯翥非鸿征未论甲第多豪俊且説君家好弟兄君家年少今阿衡三年不见荆花明池塘得句仍同被江海闻歌正濯缨政成书最谁为首我亦尝叨称贺酒徳星午夜聚台垣太史占天曾见否风光莫恋雨花台玉京未必多尘埃试看少传登庸日也自南都奉诏来  

筑城謡为何石首浃作富城即石首也  

朝筑城民争驰暮筑城民忘疲朝朝暮暮听指麾役民之力民不知倐尔百雉临江湄盗不敢问矧敢窥何令尹来何迟昔无食今有鱼昔敝袴今锦裾富城名不虚岌岌铁不如千秋万嵗奠我居  

送归徳太守张信卿诗  

黄河之水天上来孤城归徳当其灾耄倪往往化鱼鼈官府处处生蒿莱水头低者已十丈俯视城中翻作杯产鼃沈灶乃常事此民此地真危哉城边父老泣相语黄河之水有时去争如官吏险于河暴敛强征谁敢拒鬻男质女尚催科平地黄河可奈何黄河不治民不死若治黄河死更多传语州民莫怨煎新来太守才且贤豺狼敛迹河伯遯行见击壤歌尧年  

宿河西务  

两宿河西务离心日几囘望凝天阙近门讶使车来寒气着人薄晴光向客开明朝须早发疋马上金台赠王君秉哲出宰耒阳时子大化解元方游南监  

双鳬忽飞去天际羡王乔客坐青氊旧贤关玉树遥湘流环古县山色入层霄伫见鸣琴日弦歌乐事饶  

寿王翁守愚  

故族推严父名乡得大宾桑麻三世业花鸟一江春老徤何烦杖安居不问津神仙元有种子晋是何人夜与孙九峰吏侍论丘深庵太学故事慨然兴仰乃用壁间黎太仆先生韵赠孙  

空庭坐秋夜茅塞赖君开酷暑何方去秋风此又来口碑真胜石心醉不縁杯雪掩深庵冷谁当为育才  

席上饮沂侄酒  

瑞雪从天降欢声动地来朔风犹腊鼓和气巳春台玉树层层起琼花细细开瓮头三白色与尔且衔杯  

送兰孝先还广陵  

正好论心又欲行江风不尽别离情十年交谊推平仲一郡才华重长卿树绕帆樯隔渚天低睥睨见芜城相思有意君知否九曲亭前看月明  

同顾徳光陶公辅饮唐良伯一清可轩夜归作  

清可亭中待月迟风光疑是影蛾池一尊兴与陶元亮三絶人怜顾凯之华烛揺心分暝色薰风吹爽入吟髭归来不尽追陪意梦里犹席上诗  

舟至河西务喜而有作  

兰舟防缆百夫牵带月冲风路几千自计迂疎成底事敢图温饱愧前贤千峰似逐孤帆转一水能随曲防旋谁道禁城犹百里寸心先倚五云边  

小传见托冗未果作诗以谢之  

文逋朱谢苦君烦祗为疎慵独负言管仲旧劳知鲍叔朱清自合传宗元药炉夜静窥丹母竹院春暄数鹤孙还忆江头为别处淡烟斜日水云村  

寿杨碧川先生叔母  

莱妻陶母任称贤曾似夫人乐事全地隔蓬瀛才一水眼看簪笏巳三传儿童也解歌麟趾天地从教醉鹤年好酿碧川供寿酒南薰嵗嵗醉华筵  

送盛秋亭兼柬吴克温  

趋庭有梦天应觉故遣东风送画船冗我尚逋端友咏祝君频寄惠山泉松滴露临苏帖月榭分光校楚编间过义兴吴季子相思烦为道悬悬  

和王守溪先生独居写怀  

退直銮坡日己昏晴天月色照朱门离愁正自凭诗遣清乐终难与众论望重调羮归未遂情深陟岵梦犹存何当载酒春风坐暂借青氊半席温  

送吴君还宜兴  

才到京华便欲归野人元不慕轻肥张公洞口鸥羣集扬子江头鹤子飞白首最宜藤竹杖红尘难澣薜萝衣却思弹铗歌鱼者俛首依人果是非  

送刘衡仲知濬县  

朔风寒日送君行翻觉春阳满斾旌吏事太丘应有谱文章小宋亦知名天连北极郎星近地入中朝故俗更不独秉骢膺召易颂声先喜慰难兄  

碧渠诗为李君宗朝赋  

白云深处有山庄分得沧溟入小塘水面雨翻菱叶乱门前风送稻花香竹牀不作劳生梦石枕惟藏种树方愧我素飱无寸补明农何日共徜徉  

用涯翁韵赠国仪  

盟在鸡坛未忍寒世情翻覆见交难椒花生菜他乡会桑梓松萝旧日欢青眼相逢惟子在素丝无斁许谁看遥知五马行春地花满江城月正团  

沙道中病足刘美之约同年携酒问之以喉痛不赴戏柬  

下堂君巳无忧色辟谷吾非学异方难觅醉乡嘲跛履且凭毛頴话中肠合簪此日真无分高兴他时尚可偿漫有尊前好风景已将诗力让刘郎  

送仲与立  

暂违仍拟叙陈雷忽见新除事可猜驿路萧条怜逺谪离筵落寞愧迟来易明任是遭无妄政美应教诵有台不久定知还贾谊别情云树自难裁  

使节还乡为丁应韶主事作  

手持纶綍过庭闱忠孝如君两不违负弩漫劳夸汉节称觞先喜着莱衣胎禽引子排云下老鳯教雏向日飞莫道简书催又别北山犹胜未能归  

用前韵雨中纪事  

天公应是起潜蚪故遣风雷振六幽匝地雨声喧水国涨天云气失江楼坐妨耘务忧田父徧祷神祠走郡侯顿扫顽云囘日驭令人却忆段公游  

寓仁济庄赠何竹逸  

竹林鹤发翁迓我南山下把酒对澄江相与説禾稼  

寄钱君宗允  

我在红尘君碧山漫无音信报平安知君不是忘情者却为情多下笔难  

寄水西唐居士  

十亩青山万顷田春来时放米家船鳯毛更在云霄上何用蓬壶别问仙  

题渊明对菊图  

栗里风光别后诗清樽独咏晚香时折腰欲问归来意只许东篱老菊知  

朱谏【`字君佐永嘉人`】  

赵涧边叶丹厓在鴈山未回诗以寄之  

老怀絶驰驱闲居少来往枕石松下眠步屧林间响携农看芳田喜见稻苗长种秫既有秋此外复何想意逐浮云去随君到空山兴剧足力疲不能强跻扳去为十日期期尽君当还幽斋倚修竹迟尔论金丹  

赵云溪白扇  

我作沧海游曾到鲛人室鲛人织素绡惠我盈一尺制为合欢扇清风生两腋不见马上尘意与林泉适北伴高眠微凉动衾席何物最相宜独有谢公屐兼之上翠微可以周八极  

短箫铙歌  

天子用虎臣敌忾建竒绩委身守四夷四夷皆辟易归来赐彤弓醉酒兼饱徳绮筵罗金殿箫鼔沸云日同心发和气欢声自盈溢咸愿竭股肱干城効微力  

寄赵云溪  

今日若耶溪不见采莲女但见荡舟人独坐孤篷底放歌趂长风余音逐流水一曲歌未终白日落西海红顔不再妍青春岂长在莲花空自开溪声终不改  

汉世有道士将贝多子种于嵩山一嵗三花色白而香盖仙种也  

外域贝多子一年三度花花开如白雪皎皎当仙家鹤背致嘉种麻姑分露华托根嵩山下匝地生金沙我欲居少室操瓢饮流霞三十六峰前来往随云车醉卧三花下与世隔喧哗  

秋水鸂图  

古石斑斑簇纹藓树叶苍苍着秋浅鸂沈浮水气凉桂花散落天香逺年华易谢秋易残伤心不独凋朱顔宋玉如今巳尘土空有辞赋留人间秋鸟向人鸣秋花促人老商声下林端金风剪芳草杜陵诗兴知若何愁绪如丝乱怀抱  

赠黄万峰  

大山若游龙蜿蜒直落苍海中小山若奔马迟回蹴踏青云下会稽分支到天姥鴈宕盘根接圃丹丘仙人居紫嵓玉液金砂映戸淡淡松竹阴日与红尘逺悠悠杖屦间安知有轩冕柴门不听车马声春风满地黄莺鸣门前芳草倚天碧酒壶自对南山倾  

桑下雉鸡图  

华虫刷羽骄春阳雄飞呼雌下山梁灌木丛花动顔色锦云烂漫呈天章朝飞不见牧犊子援琴谁复谐宫商何似中牟得春暖驯行啄食依柔桑高墉一射呈余巧繁弱漫夸弓力强雉子斑传画工笔畨思往事皆尘迹  

游鴈山与桥侄  

天柱峰前多古木芙蓉庵下仙人宿春风吹落碧桃花子规啼裂山头竹十年来往龙湫上一两芒鞵一枝杖飞流千尺落深潭白雪纷纷洒青嶂白发看山愁日短好景招人及春暖我家小阮带青钱提壶又向花间转老夫乐事在天伦人间此乐方为真  

乗槎图  

仙人御风行万里九土茫茫尽烟雾张骞有术却乗槎飘然直上天河去顺流更欲下昆仑霞衣又拂三株树莫将胜事论有无直对芳樽咏佳句  

江村即事  

江头拳石稳且平水光不动江无声沙头细草树阴宻白鸥自傍沙边行野色萋萋及春暮浮云片片随风生老态疎慵厌尘事钓竿且复寻沧溟  

忆鴈山梅雨潭  

老树茏葱染春碧烟雾蒙蒙羃高石山人爱看梅雨潭葛袖芒鞋喜沾湿悬河一道从天来捣崖砯石如奔雷风回电转忽飘散细如洒雪轻如埃波光日影逺相荡彷佛烟花吹复回衔杯仰面坐莓苔贪看未尽日巳頽深流自在白髪翁念之不觉令人哀  

明月海棠图  

太液池边月欲坠海棠花下杨妃醉月照金闺春夜长花近玉阑娇欲睡东风淡荡沈香亭花间恐有流莺鸣玉笛声随落花去月明不见牵牛星玉人巳去春无主御沟春暖空流水旧时明月空自圆花若含羞向谁语  

渔村晚照图  

落日遥遥江水緑一叶扁舟当华屋渔翁生计等浮沤醉来每向沧洲宿野店炊烟羃高树罢钓收纶且归去苍鸥泛泛似留人逝水无情向何处世人皆巧我独拙鼔枻清歌日光没磻溪旧事总不知手把深杯对明月  

听吕秉建弹三弦  

三弦本是边城乐谁与流传到南越清歌妙手坐绳牀午夜高楼对明月初闻环佩鸣仙子空中行防云吹未散罗袜香尘生忽如猛将驰甲兵万骑铁马相纵横搴旗直出玉关道瞠目咤叱龙沙亭悲来转作戍妇愁关山月照塞草秋鴈度潇湘惜孤影猿啼三峡澄江流划然一声震高木子规啼裂山头竹银河倒翻柝木津天孙似向楼边哭山中秋气如水凉非此何由慰幽独君能洗我氷炭肠邀君且就楼中宿弦停月落帘半垂童子烧茶茶正熟  

题章千峰画竹  

千峰道人画墨竹潇湘虚映君山緑孤舟半夜锦瑟鸣防云欲断湘妃哭竹枝袅袅青接天湘南湘北皆春烟昔年我作上游客吹箫月下开楼船归来不觉成白首旧日竹枝还在否兰香两防鹧鸪啼亦有游人来载酒千峰叟不独防题诗亦擅丹青手鴈宕山头千万竿请君写意凭高阜貌我同为嵗寒友  

芭蕉美人图  

何处飞来减春色一叶芭蕉转深碧薰风下似酒浓玉顔一醉娇无力芭蕉正好下看翠眉掩映凭栏干莫遣西风剪梧叶满庭白露生清寒君不见玉环旧日看牡丹玻瓈进酒君王欢马嵬山前堕青草香囊不返蓬莱魂至今野烧连高原图画芭蕉何足言  

村居  

万山不断云气横芳洲若浮江水清昨夜凉风起天末一方落叶皆秋声落叶飘飘风不定岩下名花开巳净髙亭美酒须少年白发朝来满明镜千金不惜买歌舞贵贱同归一坏土江南风月闲处多结伴遨游莫相负  

寄京口丁防白宪副旧守温州  

防白先生归去来海邦山色空崔嵬旧时桃李满城郭纷纷还向春风开先生门栽五株栁头戴葛巾手持酒仰观宇宙薄浮云富贵于吾复何有杨子长江绕书屋一防金山隔脩竹鲈鱼作脍白似银莴笋堆盘烂于玉先生此乐当何如屈指万古惟陶朱我有扁舟欲相访白苹秋水连三吴  

瓯泉别墅  

罗浮山下春泥滑白鹿城边江水濶鳬鹥鸂乱晴波极浦潮声来聒聒幽人把钓竿编竹为长筏鲤鱼尺半强浪逐桃花发鼔枻歌沧浪江空挂明月月色乱杨花悠悠作飞雪  

东昆为盘城张君赋  

昆冈原在盘城东璠璵吐防如长虹卞和巳化泉下土纷纷肉眼空相逢冈头有地堪种竹冈下有地堪种粟隐君自足了平生海门月出来书屋  

忆灵岩  

曾到灵岩寺斜阳带晚鸦山童扫僧舍茗椀对残花拄杖看危石移尊就浅沙题诗转相忆惆怅老年华  

清明日泊扬子江  

杨栁夹江青东风潮正平云间旋蜃市沙际听鼍更万水俱东逝孤舟更北征不知时序改今日是清明  

入清河  

栁叶初凝緑桃花正满林河流移故道海色变层阴午夜一帆月征人万里心风沙吹欲老短发不胜簪  

过筠石山居  

何地是蓬莱云烟万里开山花敷緑草竹影扫苍苔鸥鸟随风去兰桡逐浪回隔江新酒熟谁与一衔杯  

武夷回宿防国寺  

九曲循溪下长桥卧彩虹客怀怜蟋蟀秋意在梧桐古寺钟初定虚日正中翻然动归思新水送孤篷  

期章千峰诸社长同游鴈山  

风雨满西楼松间细水流独悬孺子榻谁泛剡溪舟佳境能留客深杯可散愁待君携杖屦同去看龙湫  

寓江心寺  

孤屿清秋夜星河万里槎江山如有约云水暂为家白发随鸥鸟轻舟采石华秋风动归思淅沥响蒹葭  

登白岩龙潭夜归  

春尽花无信山深客到稀夕阳还命酒细葛又裁衣树影浮苍霭灯花下翠微百年尘外意一醉即忘归  

金陵广上诸僚友押韵促笔催妆  

睡起杨妃太液东海棠初试晚妆红遏云爱听歌喉响待月休教花影重金屋阿娇犹对镜玉楼翡翠未开笼琵琶半掩劳呼唤司马青衫湿处同  

陪万五溪学宪至鴈山  

鴈山山下惠风和野老追随使节过海气尽消波色定楝花才落鸟声多林烟漠漠春将别世路纷纷发易皤借取僧房同一宿夜凉明月下庭柯  

题珍溪朱南鳯书院  

鴈荡诸峰尽向西芙蓉水落到珍溪琼枝玉树连书屋白石清泉带栁堤雨过杏川看犊饮春深草阁听莺啼眼前即是神仙地何必桃源更问蹊  

双溪隐居三首  

竹屋藏书是隐君双溪水落碧沄沄交流转映前栁秀色平分海上云碧月影连芳草渡菱歌声动白鸥羣兰舟晓起随渔父濯足归来日又曛  

芦花飞处鴈初来万里长空霁色开淅淅凉风起高木瀼瀼白露下苍苔青天半覆龙宫上斜日惊看鸟道回鴈荡南头缑岭北此中佳境即蓬莱  

落日西林树影斜一川新水上平沙眼中万事真如寄湖上孤舟可当家银汉不流天似洗水禽无语浪生花张骞原是忙中客西域归来又泛槎  

西臯别盘石朱尧清  

西岑落叶正纷纷江上风高起白云锦席淹留当嵗暮画船揺曳又黄昏歌声欲动城边浪雁影遥分塞上羣共踏紫阳山下路自知年力不如君  

送朱先生北上  

谢公亭下大江流子晋箫台落叶秋九月菊花开满路一天明月照孤舟小姬度曲还倾酒佳客看山独倚楼楩梓定为廊庙器老夫自合住丹丘  

冬日奚兰室老友见访喜而有作  

江村寒月客来稀坐对梅花半掩扉灯火最怜清夜话溪山偏爱故人归酒尊欲尽还堪泻世路无情巳息机相见不须悲白髪山林钟鼎总成非  

章孝夫鴈麓山庄  

阴阴竹树绕山根石径云深荡北村无数落花浮水面尽随鸥鸟到柴门钩帘静对千峰月种药新开五亩园长日南事高卧漫将风景説桃源  

云石图为黄炼师赋  

蓬莱山上白云宫彷佛仙家遇赤松嵗改不妨瑶草緑春来又见小桃红丹砂曾问容成子玉液真传白兔翁欲把青囊与君説年来万虑巳成空  

屏西  

锦屏秀色如霞绮谁结幽亭近夕阳山势北来连紫极海波东起浴扶桑青莲开处秋云冷白石歌残午夜长巳向南事高卧漫将泉石傲羲皇  

松轩  

长松千尺倚华轩轩外松阴五亩园睡鸭未醒云满地主人相对酒盈尊香浮碧落红尘逺影射虚白昼昏欲向徂徕访仙迹试将丹诀就君论  

寄枫林徐月湖  

芳时不恋人浮云空在目独自把深杯醉向花间宿  

僧拜石  

高蹑礼斗坛俯身向南极顾影落东暝来踪自西域  

赠赵云溪  

孤馆秋高月色寒相逢同作客中欢后期只在东山下一架蔷薇带月看  

寄孙南江佥宪  

再到山中访紫霞绀园衰草夕阳斜旧时僧鹤归何处独立溪桥数落花  

春夜独坐  

花送春香入酒瓯山头明月下帘钩防云一片随风散谁伴歌声出小楼  

瑶川新涨同魏海南泛舟  

草暖风和二月天江南虾菜不论钱前溪昨夜添新涨一叶中流范蠡船  

夜坐  

金炉火尽不闻香银烛无光春夜长想见落花千万朶尽随风雨下池塘  

玉女峰次湛塘韵  

淡妆初出蕊珠宫翠壁丹崖想像中好似麻姑驾蓬海海波清浅日轮红  

同白总戎泛海观渔  

避尘无路却寻仙老去生涯落海边春水接天晴日暖白鸥多趂钓鱼船  

湖南草堂为陈君赋  

晓日初临紫翠重竒峰万朶削芙蓉浮云半在藤萝上晏先生一亩宫  
