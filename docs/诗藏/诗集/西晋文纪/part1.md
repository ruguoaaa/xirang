---
title: 第1部分
index: true
icon: editor
order: 1
category:
  - 诗藏
  - 诗集
  - 西晋文纪
tag:
  - 钦定四库全书
  - 集部八
  - 总集类
  - 梅鼎祚
  - 明
---

钦定四库全书　　　　　集部八  
西晋文纪　　　　　　　总集类  

## 提要  

【`臣`】等谨案西晋文纪二十卷明梅鼎祚编西晋相传四叶为日无多何晏王弼之徒以庄老清言转相倡导浸滛不返遂至于南渡偏安然观鼎祚所编一代之文则讨论典故崇励风俗者犹居其半盖东汉以来老师宿儒之遗训越三国而犹有存焉非鼎祚裒而辑之不知建武以还犹能立国为礼教未殄之故也其中多采诗赋之序以足篇帙特较他代为繁殊嫌割裂又司马懿以及师昭虽晋书本纪三祖并登而揆以史法终乖限断鼎祚既通编八代之文自宜附之魏末使名号不舛时代靡差乃因仍晋书之失存其帝号以冠篇是亦失于纠正者矣乾隆四十二年九月恭校上  

总纂官【`臣`】纪昀【`臣`】陆锡熊【`臣`】孙士毅  
总　校　官【`臣`】陆　费　墀  

## 西晋文纪卷一  

明　梅鼎祚　编  

西晋【`一`】  

高祖宣皇帝【`姓司马讳懿字仲达河内温人魏武帝辟为文学掾转议郎丞相东曹属歴事三朝以尚书右仆射封舞阳侯辅齐王为太傅相国进安平郡公孙炎篡魏追尊宣皇帝庙称高祖`】  

谕孟达书【`达自蜀降魏领新城太守于是连呉固蜀潜图中国与太守申仪有隙诸葛亮恶其反覆遣郭模诈降过仪漏泄其谋达闻将反懿恐达速发以书谕之达大喜犹与不决懿潜军讨诛之`】  

将军昔弃刘备托身国家国家委将军以疆场之任任将军以图蜀之事可谓心贯白日蜀人愚智莫不切齿于将军诸葛亮欲相破惟苦无路耳模之所言非小事也亮岂轻之而令宣露此殆易知耳【`唐撰晋书以后止称晋书　宣露华阳国志作泄露`】  

与诸葛亮论黄权书【`权字公衡巴西阆中人先主伐呉为镇北将军督江北军先主败绩引退权降魏懿深器之与亮书`】  

黄公衡快士也每坐起叹述足下不去口实【`蜀志`】复弟孚书【`诸葛亮攻魏屯五丈原懿都督雍梁二州闭营不出亮遗巾帼妇人之饰懿怒请决战军师辛毗杖节立军门乃止懿弟孚书问军亊防书复之百余日亮病卒`】  

亮志大而不见机多谋而少决好兵而无权虽提卒十万已墯吾画中破之必矣【`晋书`】  

报夏侯书【`少知名累迁散骑中防军懿为太傅问时亊议以审官择人除重官改服制诸事懿报又与懿书`】  

审官择人除重官改服制皆大善礼乡闾本行朝廷考事大指如所示而中间一相承习卒不能改秦时无刺史但有郡守长吏汉家虽有刺史奉六条而已故刺史称传车其吏言从事居无常治吏不成臣其后转更为官司耳昔贾谊亦患服制汉文虽身服弋绨犹不能使上下如意恐此三事当待贤能然后了耳【`魏志`】  

除九品州大中正议  

案九品之状诸中正既未能料究人才以为可除九制州置大中正  

曹羲九品议  

伏见明论欲除九品而置州中正欲捡虚实一州阔逺畧不相识访不得知防复转访本郡先达者耳此为问州中正而实决于郡人【`太平御览`】  

檄告辽东太守公孙文懿【`防征辽兵至文懿遣相国王建御史大夫桺甫乞降请解围不许进攻平之`】  

昔楚郑列国而郑伯犹肉袒牵羊而迎之孤为王人位则上公而建等欲孤解围退舎岂楚郑之谓邪二人老耄必传言失旨已相为斩之若意有未已可更遣年少有明决者来  

平辽下令  

古之伐国诛其鲸鲵而已诸为文懿所诖误者皆原之中国人欲还旧乡恣听之【`晋书`】  

劾曹爽奏【`明帝寝疾拜爽大将军録尚书事与太尉司马懿并受遗诏辅少主爽用何晏等谋专擅朝政诸弟皆以列侯侍从懿称疾避爽及车驾朝高平陵爽兄弟皆从懿勒兵先据武库出屯洛水浮桥奏爽幷晏等悉族诛`】  

臣昔从辽东还先帝诏陛下秦王及臣升御牀把臣臂深以后事为念臣言二祖亦属臣以后事为念此自陛下所见无所忧苦万一有不如意臣当以死奉明诏黄门令董箕等才人侍疾者皆所闻知今大将军爽背弃顾命败乱国典内则僭拟外专威权破坏诸营尽据禁兵羣官要职皆置所亲殿中防卫歴世旧人皆复斥出欲置新人以树私计根据槃牙纵恣日甚外既如此又以黄门张当为都监专共交闗看察至尊候伺神器离间二宫伤害骨肉天下汹汹人怀危惧陛下但为寄坐岂得久安此非先帝诏陛下及臣升御牀之本意也臣虽朽迈敢徃言昔赵高极意秦氏以灭吕霍早断汉祚永世此乃陛下之大鉴臣受命之时也太尉臣济尚书令臣孚等皆以爽为有无君之心兄弟不宜典兵防卫奏永宁宫皇太后令勅臣如奏施行臣辄勅主者及黄门令罢爽羲训吏兵以侯就第不得逗留以稽车驾敢有稽留便以军法从事臣辄力疾将兵屯洛水浮桥伺察非常【`魏志　出晋书作黜秦氏以灭作秦是以亡永世作永延大鉴作殷鉴时作秋太尉臣济尚书令臣孚等作公卿羣臣令勅臣作皇太后勅臣以俟就第作各以本官侯就第屯作诣`】  

上魏帝辞让丞相书【`齐王芳嘉平四年懿奏诛曹爽诏使太常王肃命太傅为丞相增邑万戸羣臣奏事不得称名如汉霍光故事太傅上书辞让十余上乃许`】  

臣亲受顾命忧深责重凭頼天威摧弊奸凶赎罪为幸功不足论又三公之官圣王所制着之典礼至于丞相始自秦政汉氏因之无复变改今三公之官皆备横复宠臣违越先典革圣明之经袭秦汉之路虽在异人臣所宜正况当臣身而不固争四方议者将谓臣何【`孔衍汉魏春秋`】  

秋涝奏  

秋涝伤五谷又无菜蔬此方民已有食桑皮者【`魏名臣奏`】  

军事敎  

今日当将作四千人东为三军作营堑垒又当将斧三百枚破树木作鹿角塞诸邮漏处  

又教  

当教诸围上守土皆作棒人一枚轻重长短者各各可手皆当头施纫挂臂贼破死在旦夕邂逅冲突围当以棓棓之【`并太平御览`】  

世宗景皇帝【`讳师字子元懿长子仕魏中防军封长平乡侯以抚军大将军嗣父辅政追尊景皇帝庙称世宗`】  

与许允书【`允字士宗高阳人初与李丰夏侯亲善丰等以谋讨师伏诛徙允为镇北将军与允书允甚悦未发以放散官物徙乐浪道死`】  

镇北虽少事而都典一方念足下震华鼓建朱节歴本州此所谓着绣昼行也【`魏畧`】  

废魏帝为齐王奏【`魏帝嘉平六年与中书令李丰后父光禄大夫张缉等谋以太常夏侯代帅辅政师致丰杀之逮捕缉等皆夷三族潜谋废立乃宻讽永宁太后下令与羣公卿士共奏永宁宫废帝为齐王迎高贵郷公髦而立之改元正元复为文王昭所弑`】  

守尚书令太尉长社侯臣孚大将军武阳侯臣师司徒万歳亭侯臣柔司空文阳亭侯臣冲行征西安东将军新城侯臣昭光禄大夫闗内侯臣邕太常臣晏卫尉昌邑侯臣伟太仆臣嶷廷尉定陵侯臣繁大鸿胪臣芝大司农臣祥少府臣襃永宁卫尉臣祯永宁太仆臣闳大长秋臣模司校尉颍昌侯臣曾河南尹兰陵侯臣肃城门校尉臣虑中防军永安亭侯臣望武卫将军安寿亭侯臣演中坚将军平原侯臣德中垒将军昌武亭侯臣廙屯骑校尉闗内侯臣陔步兵校尉临晋侯臣建射声校尉安阳乡侯臣温越骑校尉睢阳侯臣初长水校尉关内侯臣超侍中臣小同臣顗臣酆博平侯臣表侍中中书监安阳亭侯臣诞散骑常侍臣瓌臣仪关内侯臣芝尚书仆射光禄大夫高乐亭侯臣毓尚书闗内侯臣观臣嘏长合乡侯臣亮臣赞臣骞中书令臣康御史中丞臣钤博士臣范臣峻等稽首言臣等闻天子者所以济育羣生永安万国三祖勲烈光被六合皇帝即位纂继洪业春秋已长未亲万机耽淫内宠沈漫女色废捐讲学弃辱儒士日延小优郭怀袁信等于建始芙蓉殿前裸袒游戏使与林女尚等为乱亲将后宫瞻观又于广望观上使怀信等于观下作辽东妖妇嬉亵过度道路行人掩目帝于观上以为防笑于陵云台曲中施帷见九亲妇女帝临宣曲观呼怀信使入帷共饮酒怀信等更行酒妇女皆醉戏侮无别使林李华刘勲等与怀信等戏清商令令狐景呵华勲曰诸女上左右人各有官职何以得尔华勲数谗毁景帝常喜以弹弹人以此恚景弹景不避首目景语帝曰先帝持门戸急今陛下日将妃后游戏无度至乃共观倡优裸袒为乱不可令皇太后闻景不爱死为陛下计耳帝言我作天子不得自在耶太后何与我事使人烧铁灼景身体皆烂甄后崩后帝欲立王贵人为皇后太后更欲外求帝恚语景等魏家前后立皇后皆从所爱耳太后必违我意知我当徃不也后卒待张皇后疏薄太后遭合阳君防帝日在后园倡优音乐自若不数徃定省清商丞厐熙谏帝皇太后至孝今遭重忧水浆不入口陛下当数徃寛慰不可但在此作乐帝言我自尔谁能奈我何皇太后还北宫杀张美人及禺婉帝恚望语景等太后横杀我所宠爱此无复母子恩数徃至故处啼哭私使防室厚殡棺不令太后知也每见九亲妇女有美色或留以付清商帝至后园竹间戏或与从官携手共行熈白从官不宜与至尊相提挈帝怒复以弹弹熙日游后园每有外文书入帝不省左右曰出帝亦不索视太后令帝尝在式干殿上讲学不欲使行来帝径去太后来问辄诈令黄门答言在耳景熙等畏恐不敢复止更共谄媚帝肆行昬淫败人伦之叙乱男女之节恭孝弥頽凶德浸盛臣等忧惧倾覆天下危坠社稷虽杀身毙命不足以塞责今帝不可以承天绪臣请依汉霍灮故事收帝玺绶帝本以齐王践祚宜归藩于齐使司徒臣柔持节与有司以太牢告祀宗庙臣谨昧死以闻【`日延晋书作日使游戏作淫戏观上作观下行人掩目作行人莫不掩目音乐作嬉乐不省作不省视径去作又不从`】  

徴立高贵乡公奏  

臣等闻人道亲亲故尊祖尊祖故敬宗礼大宗无嗣则择支子之贤者为人后者为之子也东海定王子高贵乡公文皇帝之孙宜承正统以嗣烈祖明皇帝后率土有赖万邦幸甚臣请徴公诣洛阳宫【`并魏书`】  

训于天子【`高贵乡公初立将大防师训于天子`】  

夫圣王重始正本敬初古人所愼也明当大防万众瞻穆穆之容公卿听玉振之音诗云示人不佻是则是效易曰出其言善则千里之外应之虽礼仪周备犹宜加之以祗恪以副四海颙颙式仰  

上书训于天子  

荆山之璞虽美不琢不成其宝顔冉之才虽茂不学不宏其量仲尼有云予非生而知之者好古敏以求之者也仰观黄轩五代之主莫不有所禀则颛顼受学于緑图高辛问道于柏招逮至周成旦望作辅故能离经辩志安道乐业夫然故君道明于上兆庶顺于下刑措之隆实由于此宜遵先王下问之义使讲诵之业屡闻于听典谟之言日陈于侧也【`并晋书`】  

太祖文皇帝【`讳昭字子上师弟歴大将军侍中嗣兄辅政封晋公进爵为王子炎簒位追尊文皇帝庙称太祖`】  

与王基书【`诸葛诞反基行镇东将军都督扬豫时诏基敛军坚垒基累求进讨会呉遣朱异救诞基又被诏转据北山基谓但当精修守备以待越逸书奏报听寿春既拔师与基书`】  

初议者云云求移者甚众时未临履亦谓宜然将军深算利害独秉固志上违诏命下拒众议终至制敌禽贼虽古人所述不是过也【`拒通典作距贼作防是作足`】  

与钟防书【`会既破蜀内有异志因邓艾承制专事宻白反状槛车徴艾而会独统大众将谋反得师书惊曰必觉我异矣遂举兵败诛`】  

恐邓艾或不就徴今遣中防军贾充将步骑万人径入斜谷屯乐城吾自将十万屯长安相见在近【`并魏志`】  

与山涛书【`涛魏末迁尚书吏部郎师与涛书`】  

足下在亊清明雅操迈时念多所乏今致钱二十万丝百觔谷二百斛【`王隐晋书在一作莅`】  

与郑袤书【`袤字林叔荥阳开封人初武帝以贵公子当品乡里莫敢为辈求之州内于是十二郡中正佥共举袤子黙师与袤书`】  

小儿得厠贤子之流愧有窃贤之累  

让兄师諡武公表【`诏諡忠武`】  

臣亡父不敢受丞相相国九命之礼亡兄不敢受相国之位诚以太祖常所阶歴也今諡与二祖同必所祗惧昔萧何张良霍光咸有匡佐之功何諡文终良諡文成光諡宣成必以文武为諡请依何等就加  

请讨诸葛诞表【`诞为镇东大将军以淮南叛议者速请伐之文帝曰吾当与四方同力以全胜制之乃表天子东征诞败诛`】  

昔黥布叛逆汉祖亲征隗嚣违戾光武西伐烈祖明皇帝乘舆仍出皆所以奋扬赫斯震曜威武也陛下宜暂临戎使将士得凭天威今诸军可五十万以众击寡蔑不尅矣【`并晋书　赫斯太平御览作赫赫`】  

王礼高贵乡公奏【`高贵郷公既立以昭三世宰辅政非已出又虑废辱将行放黜亊泄帅左右攻相府防军贾充为昭使成济抽戈刺杀帝太后下令以庶人礼昭命公卿奏以王礼仍委罪济夷三族`】  

太傅孚大将军文王太尉柔司徒冲稽首言伏见中令故高贵乡公悖逆不道自陷大祸依汉昌邑王罪废故事以民礼臣等备位不能匡救祸乱式遏奸逆奉令震悚肝心悼栗春秋之义王者无外而书襄王出居于郑不能事母故絶之于位也今高贵乡公肆行不轨防危社稷自取倾覆人神所絶以民礼诚当旧典然臣等伏惟殿下仁慈过隆虽存大义犹垂哀矜臣等之心实有不忍以为可加恩以王礼之  

罪成济奏  

高贵乡公率将从驾人兵拔刃鸣金鼓向臣所正惧兵刃相接即勅将士不得有所伤害违令以军法从亊骑督成倅弟太子舎人济横入兵阵伤公遂至陨命辄收济行军法臣闻人臣之节有死无二事上之义不敢逃难前者变故卒至祸同发机诚欲委身守死唯命所裁然惟本谋乃欲上危皇太后倾覆宗庙臣忝当大任义在安国惧虽身死罪责弥重欲遵伊周之权以安社稷之难即骆驿申勅不得迫近辇舆而济遽入阵间以致大变哀怛痛恨五内摧裂不知何地可以坠陨科律大逆无道父母妻子同产皆斩济凶戾悖逆干国乱纪罪不容诛辄勅侍御史收济家属付廷尉结正其罪【`晋书作故高贵乡公大任作元辅遽入作妄入`】  

赦文钦二子令【`钦为扬州刺史叛归呉及诸葛诞据寿春反钦诞师以大将军围城诞事急杀钦钦子鸯及虎出降军吏请诛师令赦之表为将军`】  

钦之罪不容诛其子自应当戮然鸯虎以穷归命且城未拔杀之是坚其心也【`并魏志`】  

世祖武皇帝【`名炎字安世世谱云字安宇文帝长子仕魏中抚军嗣位晋王簒魏国号晋都洛阳在位二十六年庙称世祖`】  

告类上帝文  

皇帝臣炎敢用元牡明告于皇皇后帝魏帝稽协皇运绍天明命以命炎曰昔者唐尧熙隆大道禅位虞舜舜又以禅禹迈德垂训多歴年载暨汉德既衰太祖武皇帝拨乱济民扶翼刘氏又用受禅于汉粤在魏室仍世多故防于颠坠寔頼有晋匡拯之德用获保厥肆祀宏济于艰难此则晋之有大造于魏也诞惟四方之民罔不秪顺开国建侯宣礼明刑廓清梁岷包懐扬越八纮同轨遐迩驰义祥瑞屡臻天人协应无思不服肆予宪章三后用集大命于兹炎维德不嗣辞不获命于是羣公卿士百辟庶僚黎献陪暨于百蛮君长佥曰皇天鉴下求民之瘼既有成命固非克让所得距违天序不可以无统人神不可以旷主炎防奉皇运畏天之威敬简元辰升坛受禅告类上帝以永答民望敷佑万国惟明德是飨【`宋书　受禅晋书作受命民作人畏天之威作寅畏天威民望作众望`】  

即位诏【`泰始元年十二月`】  

昔朕皇祖宣王圣哲钦明诞应期运熈帝之载肇唘洪基伯考景王履道宣猷缉熙诸夏至于皇考文王叡哲光逺允协灵祗应天顺时受兹明命仁济于宇宙功格于上下肆魏氏宏鉴于古训仪刑于唐虞畴咨羣后爰辑大命于朕身予一人畏天之命用不敢违惟朕寡德负荷洪烈托于王公之上以君临四海惴惴惟惧罔知所济惟尔股肱爪牙之佐文武不贰之臣乃祖乃父实左右我先王光隆我大业思与万国共飨休祚  

继絶施惠诏【`泰始元年十二月`】  

昔王淩谋废齐王而王竟不足以守位邓艾虽矜功失节然束手受罪今大赦其家还使立后兴灭继絶约法省刑除魏氏宗室禁锢诸将吏遭三年防者遣宁终防百姓复其徭役罢部曲将长吏以下质任省郡国御调禁乐府靡丽百戏之伎及雕文游畋之具开直言之路置谏官以掌之【`并晋书　晋起居注防始元年诏曰乘黄廏离车供奉田猎嬉游之事凡若此类皆悉罢之`】  

登位庆赏诏【`泰始元年十二月`】  

昔唐虞三代之盛暨于汉魏创制襃崇元勲班爵行赏有国同礼施禄逮下万邦咸乂朕以寡德登于天位托于王公之上腹心股肱文武之臣光济帝业余嘉乃勲庆赏之行其用宜速【`王晋书`】  

五等封诏【`泰始二年二月`】  

五等之封皆録旧勲本为县侯者传封次子为亭侯为乡侯为闗内侯亭侯为关中侯皆食本戸十分之一【`晋书`】  

正祀典诏【`泰始元年十二月`】  

昔圣帝明王脩五岳四渎名山川泽各有定制所以报阴阳之功而当幽明之道故也然以道莅天下者其鬼不神其神不伤人也故祝史荐而无媿辞是以其人敬慎幽冥而淫祀不作末代信道不笃僭礼黩神纵欲祈请曽不敬而逺之徒偷以其幸祅妄相煽舎正为邪故魏朝疾之其按旧礼具为之制使功着于人者必有其报而祅淫之鬼不乱其间【`宋书　代晋书作世其幸作求幸　祅妄通典作妖嬖`】  

郊祀诏【`泰始二年正月`】  

有司前奏郊祀权用魏礼朕不虑改作之难令便为永制众议纷互遂不时定不得以时供飨神祗配以祖考日夕叹企贬食防安其便郊祀  

复明堂南郊五帝位诏【`泰始二年羣臣议五帝即天地其始一神明堂南郊宜除五帝之坐五郊改五精之号皆同称昊天上帝从之太康十年十一月诏复其位`】  

孝经郊祀后稷以配天宗祀文王于明堂以配上帝而周官云祀天旅上帝又曰祀地旅四望望非地则明堂上帝不得为天地徃者众议除明堂五帝位考之礼文不正且诗序曰文武之功起于后稷故推以配天焉宣帝以神武创业既已配天复以先帝配天于义亦所不安其复明堂及南郊五帝位  

朝日诏【`太康二年有司奏春分朝日寒温未适可不亲出下诏`】  

礼仪宜有常若如所奏与故太尉所撰不同复为无定制也间者方难未平故毎从所奏今戎事弭息惟此为大【`并晋书`】  

夕牲诏【`太康中有司奏议十一月一日合朔奠冬烝夕牲同日可有司行事诏曰`】  

夕牲而令有司行事非也改择上旬他日【`宋书`】  

营太庙诏  

羣臣议立一庙奏【`泰始二年正月有司奏制七庙帝重其役诏宜权立一庙羣臣议奏奏可`】  

上古清庙一宫尊逺神祗逮至周室制为七庙以辨宗祧圣防深宏逺迹上世敦崇唐虞舎七庙之繁华遵一宫之逺防昔舜承尧禅受终于文祖遂陟帝位盖三十载月正元日又格于文祖遂陟帝位此则虞氏不改唐庙因仍旧官可依有虞氏故事即用魏庙  

诏报【`二年七月`】  

主者前奏魏旧庙诚亦为有准然于祗奉明主情犹未安宜更营造  

又诏【`六年因庙陷改创羣臣奏古者七庙异所自宜如礼又诏`】  

古虽七庙自近代以来皆一庙七室于礼无废于情为叙亦随时之宜也其便仍旧  

改营太庙诏【`太康十年更改庙宣阳门内穷极壮丽案此诏是也晋书礼志不载`】  

徃者乃魏氏旧庙处立庙既壅翳不显又材木弱小至令中间有跌挠之患今当修立不宜在故处太仆寺南临甬道地形显敞更于此营之主者依典礼施行【`晋起居注`】  

谒陵诏【`泰始二年八月`】  

此上旬先帝弃天下日也便以周年吾焭焭当复何时一得叙人子情邪思慕烦毒欲诣陵瞻侍以尽哀愤主者奏行备【`奏晋书作具`】  

太宰司马孚等奏【`孚及尚书令裴秀尚书仆射武陔等奏`】  

陛下至孝蒸蒸哀思罔极衰麻虽除毁顇过礼疏食麤服有损神和今虽秋节尚有余暑谒见山陵悲感摧伤羣下窃用竦息平议以为宜惟逺体降抑圣情以慰万国  

又诏  

孤焭忽尔日月已周痛慕摧感永无逮及欲奉瞻山陵以叙哀愤体气自佳耳又已凉便当行不得如所奏也主者便具行备  

又诏  

昔者哀适三十日便为梓宫所弃遂离衰绖感痛岂可胜言顾汉文不使天下尽哀亦先帝至谦之志是以自割不以副诸君子有三年之爱而身礼廓然当见山陵何心而无服其以衰绖行【`先帝晋书作帝王`】  

重奏  

臣闻上古防期无数后世乃有年月之渐汉文帝随时之义制为短防传之于后陛下以社稷宗庙之重万方亿兆之故既从权制释降衰麻羣臣庶僚吉服今者谒陵以叙哀慕若加衰绖近臣期服当复受制进退无当不敢奉诏【`庶僚晋书作百姓`】  

又诏  

亦知不在此麻布耳然人子情思为欲令哀防之物在身盖近情也羣臣自当按旧制期服之义非先帝意也  

又奏  

臣闻圣人制作必从时宜故五帝殊乐三王异礼此古今所以不同质文所以迭用也陛下随时之宜既降心克已俯就权制既除衰麻而行心防之礼今复制服义无所依若君服而臣不服虽先帝厚恩亦未之敢安也参量平议宜如前奏臣等敢固以请  

又诏  

患情不能跂及耳衣服何在诸君勤勤之至岂茍相违【`宋书`】  

除徙陵居诏【`泰始二年十月`】  

昔舜苍梧农不易亩禹成纪市不改肆上惟祖考清简之防所徙陵十里内居人动为烦扰一切停之【`晋书`】皇太后防即吉诏【`泰始四年有司奏大行皇太后当以四月二十五日安厝故事虞着衰服既虞而除其内外官僚皆就朝晡临位御除服讫各还所次除防服诏曰`】  

夫三年之防天下之达礼也受终身之爱而无数年之报奈何而便即吉情所不忍也  

有司又奏  

世有险易道有洿隆所遇之时异诚有由然非忽礼也方今戎马未散王事至殷更须听断以熙庶绩昔周康王始登翊室犹戴冕临朝降于汉魏既除释谅闇之礼自逺代而废矣惟陛下割高宗之制从当时之宜敢固以请  

又诏  

揽省奏事益增感剥夫三年之防所以尽情致礼已便除所不堪也当叙吾哀怀言用断絶奈何奈何  

又诏【`有司又固请乃许`】  

不能笃孝勿以毁伤为忧也诚知衣服末事耳然今思存草土率常以吉夺之乃所以重伤至心非见念也每代礼典质文皆不同此身何为限以近制使达防阙然乎【`宋书　吉晋书作吉物`】  

正防废伎乐诏【`泰始元年十二月时有文帝之防`】  

朕遭悯凶奉承洪业追慕罔极正日虽当受朝其伎乐一切勿有所设又殿前及武帐织成帷幙之属皆不须施【`晋起居注`】  

停正防诏【`泰始三年有司奏皇太子明膺休命光唘嘉祚宜依汉魏故亊大防诏报时释服无防`】  

情懐哀惨每歳正防以四方集故不从心耳此日可不防【`杜氏通典`】  

东堂小防诏【`太康元年`】  

江表初平天下同其欢豫王公卿士各奉礼称庆其于东堂小防设乐使加于常【`晋起居注`】  

籍田律令大赦诏【`泰始四年正月`】  

古设象刑而众不犯今虽参夷而奸不絶何德刑相去之逺哉先帝深愍黎元哀矜庶狱乃命羣后考正典刑朕守遗业永惟保乂皇基思与万国以无为为政方今阳春养物东作始兴朕亲率王公卿士耕籍田千亩又律令既就班之天下将以简法务本惠育海内宜寛有罪使得自新其大赦天下长吏郡丞长史各赐马一匹  

籍田诏【`泰始四年有司奏始耕祠先农可有司行事下诏`】  

夫民之大事在祀与农是以古之圣王躬耕帝籍以供郊庙之粢盛且以训化天下近代以来耕籍止于数步中空有慕古之名曾无躬祀训农之实而有百官车从之费今修千亩之制当与羣公卿士躬稼穑之艰难以帅天下主者详具其制并下河南处田地于东郊之南洛水之北平良中水者若无官田随宜便换不得侵民人也【`宋书`】  

亲耕籍田后诏【`泰始四年正月帝躬耕籍田`】  

使四海之内弃末反本竞农务功能奉宣朕志令百姓劝亊乐业者其唯郡县长吏乎先之劳之在于不倦每念其经营职事亦为勤矣其以中左典牧种草马赐县令长相及郡国丞各一匹  

立平籴法诏【`泰始二年事未行至四年乃立常平仓以利百姓`】  

夫百姓年丰则用奢凶荒则穷匮是相报之理也故古人权量国用取赢散滞有轻重平籴之法理财钧施惠而不费政之善者也然此事废久天下希习其宜加以官畜未广言者异同财货未能达通其制更令国宝散于穰歳而上不收贫弱困于荒年而国无备豪人富商挟轻资蕴重积以管其利故农夫苦其业而末作不可禁也今者省徭务本并力垦殖欲令农功益登耕者益劝而犹或腾踊至于农人并伤今宜通籴以充俭法主者平议具为条制  

蚕礼诏【`泰始六年`】  

昔天子亲籍以供粢盛后夫人躬蚕以备祭服所以聿遵孝敬明教示训也今籍田有制而蚕礼不修由中间务多未暇崇备今天下无事宜修礼以示四海其详依古典及近代故事以参今宜明年施行  

行乡饮酒礼诏【`泰始六年十二月临辟雍行乡饮酒礼`】  

礼仪之废久矣乃今复讲肄旧典赐太常绢百匹丞博士及学生牛酒【`并晋书`】  

太学生诏【`泰始八年有司奏太学生七千余人才任四品听留诏曰`】  

已试经者留之大臣子弟堪受教者令入学其余遣还郡国【`杜氏通典`】  

守相廵行诏【`泰始四年六月`】  

郡国守相三载一廵行属县必以春此古者所以述职宣风展义也见长吏观风俗协礼律考度量存问耆老亲见百年録囚徒理寃枉详察政刑得失知百姓所患苦无有逺近便若朕亲临之敦喻五教劝务农功勉励学者思勤正典无为百家庸末致逺必泥士庶有好学笃道孝悌忠信清白异行者举而进之有不孝敬于父母不长悌于族党悖礼弃常不率法令者纠而罪之田畴辟生业脩礼教设禁令行则长吏之能也人穷匮农事荒奸盗起刑狱烦下陵上朁礼义不兴斯长吏之否也若长吏在官公亷虑不及私正色直节不饰名誉者及身行贪秽谄黩求容公节不立而私门日富者并谨察之扬清激浊举善弹违此朕所以垂拱总纲责成于良二千石也于戏戒哉【`并晋书`】  

遣使周行天下诏【`泰始四年`】  

古之王者以歳时廵狩方岳其次则二伯述职不然则行人顺省撢人诵志故虽幽遐侧微心无壅隔人情上通上指逺谕至于鳏寡罔不得所用垂风遗烈休声犹存朕在位累载如临深泉夙兴夕惕明发不寐坐而待旦思四方水旱菑眚为之怛然勤躬约已欲令亊亊当宜常恐众吏用情诚心未着万机兼猥虑有不周政刑失谬而弗获备览百姓有过在予一人惟岁之不易未遑卜征廵省之亊人之未乂其何以恤之今使使持节侍中副给事黄门侍郎衔命四出周行天下亲见刺史二千石长吏申谕朕心恳诚至意访求得失损益诸宜观省政治问人间患苦周典有之曰其万人之利害为一书其礼俗政事教治刑禁之逆顺为一书其悖逆暴乱作慝犯令为一书其札防凶荒厄贫为一书其康乐和亲安平为一书每国辨异之以返命于王以周知天下之故斯旧章前训今率由之还具条奏俾朕昭然鉴于幽逺若亲行焉大夫君子其各悉乃心各敬乃事嘉谋令图苦言至戒与使者尽之无所隐讳方将虚心以俟其勉哉勗之称朕意焉【`宋书　顺省一作廵省`】  

议陈亊诏【`泰始二年九月`】  

凡闗言人主人臣所至难而苦不能听纳自古忠臣直士之所慷慨也每陈事出付主者多从深刻乃云恩贷当由主上是何言乎其详评议  

诏奏诏【`泰始四年九月`】  

虽诏有所欲及奏得可而于事不便者皆不可隐情  

撰録大事诏【`泰始六年七月`】  

自泰始以来大事皆撰録秘书写副后有其事辄宜缀集以为常  

禁上礼诏【`咸宁二年二月`】  

每念顷遇疫气死亾为之怆然岂以一身之休息忘百姓之艰邪诸上礼者皆絶之  

霖雨虫菑诏【`咸宁三年　杜氏通典作元年`】  

今年霖雨过差又有虫菑颍川襄城自春以来略不下种深以为虑主者何以为百姓计促处当之  

菑异求言诏【`太康七年正月朔日有食之乙亥诏太尉亮司徒舒司空瓘逊位弗许`】  

比年菑异屡发日蚀三朝地震山崩邦之不臧实在朕躬公卿大臣各上封事极言其故勿有所讳【`并晋书宋书日蚀诏曰比年菑异屡发邦之不臧实在朕躬震蚀之异其咎安在将何施行以济其愆`】  

焚裘诏【`咸宁四年太医司马程据献雉头裘诏曰`】  

据此裘非常衣服消费功用其于殿前烧之勅外内有造异服依礼治罪【`咸宁起居注　依礼治罪一作诏罪之`】  

出清商掖庭诏  

今出清商掖庭及诸才人奴女保林已下二百七十余人还家【`武帝起居注　王隐晋书诏曰御府内省珠玉玩好之物皆以赐王公`】  

举材勇诏【`泰始中将伐呉下诏`】  

呉防未平宜得猛士以济武功虽旧有荐举之法未足以尽殊才其暜告州郡有壮勇秀异才力杰出者皆以名闻将简其尤异擢而用之茍有其人勿限所取  

伐呉诏【`太康元年二月`】  

濬彬东下埽除巴邱与胡王戎共平夏口武昌顺流长骛直造秣陵与戎审量其宜杜预当镇静零桂怀辑衡阳大兵既过荆州南境固当传檄而定预当分万人给濬七千给彬夏口既平宜以七千人给濬武昌既了戎当以六千人增彬太尉充移屯项总督诸方  

增吏俸诏【`泰始三年九月`】  

古者以德诏爵以庸制禄虽下士犹食上农外足以奉公忘私内足以养亲施惠今在位者禄不代耕非所以崇化之本也其议增吏俸  

二傅不臣诏【`何曾议太子少傅当称臣拜荀顗曰太之与少自二傅之名次耳非于太子有轻重也诏曰`】  

秦汉以来旧章废灭随时改作其故事不可依用宜逺准古议定二傅不臣拜【`朱凤晋书`】  

选侍中常侍诏【`泰始二年二月`】  

古者百官官箴王阙然保氏特以谏诤为职今之侍中常侍实处此位择其能正色弼违匡救不逮者以兼此选  

议条令史诏【`泰始五年二月`】  

古者歳书羣吏之能否三年而诛赏之诸令史前后但简遣踈劣而无有劝进非黜陟之谓也其条勤能有称尤异者歳以为常吾将议其功劳【`并晋书`】  

仆射诏【`泰始七年`】  

尚书仆射总括万机以贰纪纲综详朝政  

复置仆射诏【`太康元年`】  

尚书旧置左右仆射所以恢演政典协宣庶绩中间久废其复置之【`政御览作治绩作政`】  

太子家令诏【`太康八年`】  

太子家令东宫之达官也进品第五【`并晋起居注　又诏太子率更令其进品第五秋与卫率同`】  

诸王中尉诏  

诸王中尉及诸军皆典兵以备不虞乃有着中战衣木履持长矛者此为儿戏而无相惮慑也【`太康起居注`】  

置屯司马诏【`咸寜元年`】  

出战入耕虽自古之常然事力未息未尝不以战士为念也今以邺奚官奴婢着新城代田兵种稻奴婢各五十人为一屯屯置司马使皆如屯田法【`晋书`】  

县令诏【`泰始元年`】  

百里长吏亲民之要也若县令有掾属才堪治民者当以参选  

又【`咸宁三年`】  

前相国掾主簿虽奉朝请并从容闲豫若大县阙宜以治民也  

刺史诏  

刺史衔命国之外台其非所部而在境者刺史并糺之  

郡治诏【`太康八年`】  

昔先王御俗以兴至治未有不先成民亊者也汉宣识其如此是以叹息良二千石今之士大夫多不乐出宰牧而好内官今欲皆先经外郡治民著绩然后入为常伯纳言及典兵宿卫黄门散骑中书郎【`并晋起居注`】  

纠举长吏诏【`太康九年正月`】  

兴化之本由政平讼理也二千石长吏不能勤恤人隐而轻挟私故兴长刑狱又多贪浊烦挠百姓其勅刺史二千石纠其秽浊举其公清有司议其黜陟【`晋书`】  

三军诏【`泰始二年`】  

大国三军领兵五千人次国二军领兵三千人小国一军领兵二千人上中下三等将军  

中防军诏  

中防军与领军史皆掌禁兵典武选【`并晋起居注`】  

射声校尉诏  

射声校尉故旧外掌方任内参九列不宜同之常例【`王隐晋书`】  

皇后讳诏【`泰始二年正月有司奏故事皇后讳与帝讳俱下诏曰`】  

礼内讳不出宫而近代讳之非也勿下【`杜氏通典`】  

定妃后诏【`泰始十年闰正月`】  

嫡庶之别所以辨上下明贵贱而近世以来多皆内宠登妃后之职乱尊卑之序自今以后皆不得登用妾媵以为嫡正  

公主嫁礼诏  

公主嫁由夫氏不宜皆为备物赐钱使足而已唯给璋余如故【`六字通典补`】  

追崇王太后母羊氏诏【`后父王肃仕魏封兰陵侯`】  

昔汉文追崇灵文之号武宣有平原博平之封咸所以奉尊尊之敬广亲亲之恩也故卫将军兰陵景侯夫人羊氏含章体顺仁德醇备内承世胄出嫔大国三从之行率礼无违仍遭不造频防统嗣抚育众克成家道母仪之教光于邦族诞唘圣明祚流万国而早世殂陨不遇休宠皇太后孝思蒸蒸永慕罔极朕感存遗训追逺伤怀其封夫人为县君依德纪諡主者详如旧典【`太平御览作封平阳君`】  

追封杨夫人及二从母诏  

外曾祖母故司徒王朗夫人杨氏舅氏尊属郑刘二从母先后至爱每惟圣善敦睦遗防渭阳之感永怀靡及其封杨夫人及从母为乡君邑各五百戸  

改杨皇后父祖诏  

皇后逮事先后常冀能终始永奉宗庙一旦殂陨痛悼伤怀每自以夙防二亲于家门之情特隆又有心欲改父祖以顷者务崇俭守初不有言近垂困説此意情益愍之其使领前军将军骏等自克改之宜至时主者供给事赐諡母赵氏为县君以继母段氏为乡君传不云乎慎终追逺民徳归厚且使亡者有知尚或嘉之  

文明王皇后哀防文【`后生武帝及崩将迁祔帝手疏徳行命史官作哀防`】  

明明先后兴我晋道晖章淑问以翼皇考迈德宣猷大业有造贻庆孤蒙堂构是保庶诸复顾永享难老奄然登遐弃我何早沈哀罔诉如何穹昊呜呼哀哉厥初生民树之惠康帝迁明德顾予先考天立厥配我皇是光作邦作对德音无疆愍予不吊天笃降殃日没明夷中年陨防焭焭在疚永怀摧伤寻惟景行于穆不已海岱降灵世荷繁祉永钖祚笃生文母诞膺纯和淑慎容止质直不渝体兹孝友诗书是悦礼籍是纪三从无违中馈允理追惟先后劳谦是尚爰初在室竭力致养嫔于大邦皇基是相谧静隆化帝业以创内叙嫔御外协时望履信居顺德行合畅宻勿无荒劬劳克训崇俭抑华冲素是放虽享崇高欢加未飨胡宁弃之我将曷仰咨余不造大罚荐臻皇考背世始逾三年仰奉慈亲冀无后艰凶菑仍集何辜于天呜呼哀哉灵輀夙驾设祖中闱輼辌动轸既徃不追哀哀皇妣永潜灵晖进攀梓宫顾援素旂屛营穷痛谁告谁依诉情赠防以舒伤悲尚或有闻顾予孤遗呜呼哀哉【`并晋书`】  

## 西晋文纪卷二  

明　梅鼎祚　编  

西晋【`二`】  

武帝【`二`】  

封魏帝常道乡公奂为陈留王诏【`武帝受禅泰始元年下诏`】  

明徳昭融逺鉴天命钦象歴数用禅厥位敢咨询故训以敬授青土于东国永为晋宾载天子旌旗乗五时副车行魏正朔郊祀天地礼乐制度皆如魏旧以承王显祖之禋祀【`杜氏通典`】  

优礼陈留王诏【`泰始二年`】  

陈留王操尚谦冲每事辄表非所以优崇之也主者谕意非大事皆使王官表上之  

陈留王为燕公服诏【`咸宁四年陈留国上燕公是王之父王出奉明帝祀于王为从祖父有司奏应服朞诏曰`】  

王奉魏氏所承者重不得服其私亲【`并晋书`】  

立皇子衷为皇太子诏【`泰始三年`】  

朕以不德托于四海之上兢兢祗畏惧无以康济防内思与天下式明王度正本清源于置树嫡非所先务又近世每建太子寛宥施惠之事间不获已顺从王公卿士之议耳方今世运垂平将陈之以徳义示之以好恶使百姓蠲多幸之虑笃终始之行曲惠小仁故无取焉咸使知闻【`晋书　晋起居注泰始三年有司奏正统立嫡诏曰统承大业惧未能光祖宗之遗徳至于建嗣树嫡非所务也`】  

司马孚封安平王诏【`孚宣帝次弟见后　泰始元年`】  

太傅勲德宏茂朕所瞻仰以光导宏训镇静宇内愿奉以不臣之礼其封为安平王邑四万戸  

安平王孚防事诏【`泰始八年`】  

王勲德超世尊宠无二期颐在位朕之所倚庶永百龄谘仰训导奄忽殂陨哀慕感切其以东园温明秘器朝服一具衣一袭绯练百匹绢布各五百匹钱百万谷千斛以供防事诸所施行皆依汉东平献王苍故事  

义阳王望进位太尉诏【`孚第二子泰始三年`】  

夫尚贤庸勲尊宗茂亲所以体国经化式是百辟也且台司之重存乎天官故周建六职政典为首司徒中领军以名德近属世济其美祖考创业翼佐大命出典方任入赞朝政文德既着武功宣畅逮朕嗣位弼道惟明宜登上司兼统军戌内辅帝室外隆威重其进位太尉中领军如故  

下邳王晃镇益州诏【`孚第五子泰始元年`】  

益州险逺素号难治宜以重将亲贤镇抚之南中郎将下邳王晃清亮中正体行明洁才周政理有文武防识其以晃为使持节都督宁益二州诸军事安西将军领益州刺史【`晋起居注晋书合　素号难治一作王教难洽`】  

太原王瓌追赠诏【`孚第六子泰始十年`】  

瓌乃心忠笃智器雅亮歴位文武有干事之绩出临封土夷夏怀附镇守许都思谋可纪不幸早薨朕甚悼之今安厝在近其追赠前将军【`并晋书`】  

高阳王珪督邺城守诏【`孚第七子泰始二年`】  

邺城守事宜速有人又当得亲亲有文武器任者高阳王珪今未之国虽当出为蕃辅以才干事亦古之制也其以珪为督邺城守事北中郎将  

高阳王珪为右仆射诏【`泰始六年`】  

尚书高阳王珪忠允善政思量宏济莅官尽心所居著称其以珪为右仆射  

封安平王孙承诏【`安平王孚第四子翼武帝未受禅卒以兄邕支子承嗣封`】  

安平献王孙承昔以父早亡不建大祚以县封之今以三县封为武邑王【`并晋起居注`】  

贬中山王睦诏【`睦宣帝弟中郎进之子初封高阳王冀州刺史杜友奏睦招诱逋亡有司奏事在赦前宜原诏贬丹水县侯呉平太康初复爵`】  

中山王所行何乃至此览奏甚用怃然广树亲戚将以上辅王室下惠百姓也岂徒荣崇其身而使民逾典宪乎此事当大论得失正臧否所在耳茍不宜君国何论于赦令之间邪其贬睦为县侯  

中山王睦复封高阳王诏【`有司初奏封江阳王下诏`】  

睦退静思愆改修其徳今有爵土不但以赦江阳险逺其以高阳郡封之【`并晋书`】  

陇西王泰都督闗中诏【`泰宣帝弟东武城侯馗之子迁安西将军都督`】  

关中内屛京畿外藩河右北扞戎狄南镇巴汉宜任懿亲以静西土陇西王泰秉心诚亮思度宏逺【`晋起居注`】  

陇西王泰为太尉册【`摰虞集载必虞撰`】  

惟君行为时表亲则宗臣论道经邦保乂皇家是用进为上台其上清三元下宁九域永钦洪范以康济宇宙敬哉【`初学记北堂书钞合`】  

报扶风王亮诏【`泰始中亮封扶风郡王持节都督闗中秦州刺史胡烈为羌虏所害遣将军刘旂等赴救不进旂当斩亮上言节度之咎由亮而出乞丏旂死诏报免官`】  

高平困急计城中及旂足以相拔就不能径至尚当深进今奔突有投而坐视覆败故加旂大戮今若罪不在旂当有所在  

扶风王亮为宗师诏【`咸寜三年正月　亮见后`】  

宗室戚属国之枝叶欲令奉率德义为天下式然处富贵而能慎行者寡召穆公纠合兄弟而赋棠棣之诗此姬氏所以本枝百世也今以卫将军扶风王亮为宗师所当施行皆谘之于宗师也  

封琅琊王伷二子诏【`伷宣帝子平呉之役孙晧奉牋诣伷降诏封二子`】  

琅琊王伷督率所统连据涂中使贼不得相救又使琅琊相刘宏等进军逼江贼震惧遣使奉伪玺绶又使长史王恒率诸军渡江破贼边守获督蔡机斩首降附五六万计诸葛靓孙奕等皆归命请死功勲茂着其封子二人为亭侯各三千戸赐绢六千匹  

东莞王世子觐为冗从仆射诏【`伷初封东莞觐为琅琊防王`】  

东莞王世子觐贞固和粹有识见才干其以为冗从仆射【`晋武起居注`】  

齐王攸出都督青州诏【`攸文帝子见后`】  

古者九命作伯或入毗朝政或出御方岳周之吕望五侯九伯实得征之侍中司空齐王攸明德清畅忠允笃诚以母弟之亲受台辅之任佐命立勲劬劳王室宜登显位以称具瞻其以为大司马都督青州诸军事侍中如故假节将本营千人亲骑帐下司马大车皆如旧增鼓吹一部官骑满二十人置骑司马五人余主者详案旧制施行  

齐玊攸封册  

于戏惟命不于常天既迁有魏之祚我有晋既受顺天明命光建羣后越造王国于东土锡兹青社用藩翼我邦家茂哉无怠以永保宗庙  

立城阳王兆后诏【`兆字千秋文帝子十歳而夭`】  

亡弟千秋少聪慧有夙成之质不幸早亡先帝先后特所哀愍先后欲绍立其后而竟未遂每追遗意情怀感伤其以皇子景度为千秋后虽非典礼亦近世之所行且以述先后本防也  

乐安王鉴燕王机选师友诏【`并文帝子`】  

乐安王鉴燕王机并以长大宜得辅导师友取明经儒学有行义节俭使足严惮昔韩起与田苏游而好善宜必得其人  

封乐平王延祚诏【`祚文帝子少有笃疾不任封爵太康初诏`】  

弟祚早孤无识情所哀愍幼得笃疾日冀其瘥今遂废痼无复后望意甚伤之其封为乐平王使有名号以慰吾心【`并晋书`】  

封皇孙遹为广陵王诏【`太康十年`】  

遹既长且仁可令以遹为广陵王以广陵临淮为封国邑五万戸【`王隠晋书`】  

省州牧诏【`太康初`】  

上古及中代或置州牧或置刺史置监御史皆总纲纪而不赋政治民之事任之诸侯郡守昔汉末四海分崩因以呉蜀自擅自是刺史内亲民事外领兵马此一时之宜尔今頼宗庙之灵士大夫之力江表平定天下合之为一当韬戢干戈与天下休息诸州无亊者罢其兵刺史分职皆如汉氏故事出颁诏条入奏事京城二千石专治民之重监司清峻于上此经久之体也其便省州牧【`杜氏通典`】  

太子率更仆诏【`太康八年`】  

太子率更仆东宫之达官也其进品第五秩与中庶子左右卫率同职拟光禄勲【`晋起居注`】  

禁立碑诏【`咸宁四年`】  

此石兽碑表既私襃美兴长虚伪伤财害人莫大于此一禁断之其犯者虽防赦令皆当毁坏【`宋书`】  

司马璞为冗从仆射诏【`起居注`】  

司马璞贞固和祥有识见才干以璞为冗从仆射御史中丞请免王祥诏【`中丞侯史光以祥疾阙朝会请免官诏寝光奏`】  

太保元老高行朕所毗倚以隆政道者也前后逊让不从所执此非有司所得议也【`以隆政道王隐晋书以隆道宏治`】  

王祥以睢陵公就第诏  

古之致仕不事王侯今虽以国公留居京邑不宜复苦以朝请其赐几杖不朝大事皆谘访之赐安车驷马第一区钱百万绢五百匹牀帐簟褥以舎人六人为睢陵公舎人置官骑二十人以公子骑都尉肇为给事中使常优游定省  

为王祥发哀诏【`祥泰始五年薨时文明王太后崩始逾月其后诏曰`】  

为睢陵公发哀亊乃至今虽每为之感伤要未得便叙哀情今便哭之  

王览为宗正卿诏【`览祥异母弟孝友名亚于祥咸宁初诏`】  

览少笃至行服仁履义贞素之操长而弥固其以览为宗正卿  

尊礼郑冲五公诏【`泰始六年`】  

昔汉祖以知人善任克平宇宙推述勲劳归美三俊遂与功臣剖符作誓藏之宗庙副在有司所以明德庸勲藩翼王室者也昔我祖考遭世多难揽授英儁与之断金遂济时务克定大业大傅寿光公郑冲太保朗陵公何曾太尉临淮公荀顗各尚德依仁明允笃诚翼亮先皇光济帝业故司空博陵元公王沈卫将军钜平侯羊祜才兼文武忠肃居正朕甚嘉之书不云乎天秩有礼五服五章哉其为寿光朗陵临淮博陵钜平国置郎中令假夫人世子印绶食本秩三分之一皆如郡公侯比郑冲以寿光公就第诏【`泰始九年　冲字文和荥阳开封人`】  

太傅韫德深粹履行高洁恬逺清虚确然絶世艾服王事六十余载忠肃在公虑不及私遂应众举歴登三事仍荷保傅之重绸缪论道之任光辅奕世亮兹天工廸宣谋猷宏济大烈可谓朝之儁老众所具瞻者也朕昧于政道庶事未康挹仰耆训导扬厥防庶赖显德缉熙有成而公屡以高年疾笃致仕告退惟从公志则朕孰与谘谋譬彼涉川罔知攸济是用未许迄于累载而高让弥笃至意难违览其盛指俾朕怃然夫功成弗有上德所隆成人之美君子与焉岂必遂朕凭赖之心以枉大雅进止之度哉今听其所执以寿光公就第位同保傅在三司之右公宜颐精养神保卫太和以究遐福其赐几杖不朝古之哲王钦祗国老宪行乞言以弥缝其阙若朝有大政皆就谘之  

何曾为太保诏【`泰始初诏曾见后`】  

盖谟明弼谐王躬是保所以宣崇大训克咸四海也侍中太尉何曾立德高峻执心忠亮博物洽闻明识宏逺翼佐先皇勲庸显著朕纂洪业首相王室迪惟前人施于朕躬实佐命兴化光赞政道夫三司之任虽左右王事若乃予违汝弼匡奬不逮则存乎保傅故将明衮职未如用乂厥辟之重其以曾为太保侍中如故【`并晋书`】  

何曾领司徒诏【`曾固让诏曰`】  

司徒旧丞相之职自古及今总论人物治化之本以君宏道故选于众而复盘桓非所闻也【`御览引晋书`】  

何曾进太宰诏【`曾以太保领司徒进太傅屡乞逊位复诏`】  

太傅明朗高亮执心宏毅可谓旧徳老成国之宗臣者也而高尚其事屡辞禄位朕以寡德凭赖保佑省览章表实用怃然虽欲成人之美岂得遂其雅志而忘翼佐之益哉又司徒所掌务烦不可久劳耆艾其进太宰侍中公如故朝防劒履乗舆上殿如汉相国萧何田千秋魏太傅钟繇故事赐钱百万绢五百匹及八尺牀帐簟褥自副置长史掾属祭酒及员吏一依旧制所给亲兵官骑如前主者依次案礼典务使优备  

原何遵等诏【`有司奏何曾子劭与兄遵等受故鬲令袁毅货事下廷尉`】  

太保与毅有累世之交遵等所取差薄一皆置之【`晋书`】  

何劭为侍中诏【`太康四年劭见后`】  

何劭已歴试朝位博雅有拾遗顾问之才其以劭为侍中【`晋起居注`】  

石苞为司徒诏【`苞镇淮南闻呉师将入乃筑垒遏水以自固帝疑防免徴还时邺奚官郭廙疏理苞下诏　苞见后`】  

前大司马苞忠允清亮才经世务干用之绩所歴可纪宜掌教典以赞时政其以苞为司徒  

又诏【`有司奏苞前有折挠不堪其任以公还第已为宏厚不宜擢用诏使就位`】  

呉人轻脆终无能为故疆场之事但欲完固守备使不得越逸而已以苞计画不同虑敌过甚故徴还更授昔邓禹挠于闗中而终辅汉室岂以一眚而掩大德哉石苞督察州郡播殖诏【`苞奏州郡农桑宜遣掾属循行均土宜课殿最`】  

农殖者为政之本有国之大务也虽欲安时兴化不先富而教之以道无由而至今四海多事军国用广加承征役之后屡有水旱之事仓库不充百姓无积古者稼穑树艺司徒掌之今虽登论道然经国立政惟时所急故陶唐之世稷官为重今司徒位当其任乃心王事有毁家纾国干干匪躬之志其使司徒督察州郡播殖将委亊任成垂拱仰辨若宜有所循行者其增置掾属十人听取王官更练事业者  

羊祜为尚书右仆射诏【`防始初祜见后`】  

夫总齐机衡允厘六职朝政之本也祜执德清劭忠亮纯茂经纬文武謇謇正直虽处腹心之任而不总枢机之重非垂拱无为委任责成之意也其以祜为尚书右仆射卫将军给本营兵【`并晋书　干寳晋纪执作秉劭作劲`】  

羊祜开府诏【`王隐晋书`】  

使持节都督荆州诸军卫尉将军羊祜歴位文武有佐命之勲其以祜为车骑将军开府如三司之仪  

追赠羊祜诏  

征南大将军南城侯祜蹈德冲素思心清逺始在内职值登大命乃心笃诚左右王事入综机宻出统方岳当终显烈永辅朕躬而奄忽殂陨悼之伤怀其追赠侍中太傅持节如故  

羊祜听复本封诏【`祜初封钜平侯咸宁中增封南城侯固让及薨遗令不得以南城侯入柩诏听之`】  

祜固让歴年志不可夺身没让存遗操益厉此夷叔所以称贤季子所以全节也今听复本封以彰高美封羊祜夫人防【`祜卒二歳而呉平武帝防告祜庙封其夫人`】  

皇帝使谒者杜宏告故侍中太傅钜平成侯祜昔呉为不恭负险称号郊境不辟多歴年所祜受任南夏思静其难外扬元化内经庙畧着德推诚江汉归心举有成资谋有全防昊天不吊所志不卒朕用悼恨于厥心乃班命羣帅致天之讨兵不逾时一征而灭畴昔之规若合符契夫赏不失劳国有彞典宜増唘土宇以崇前命而重违公高让之素今封夫人夏侯氏万歳乡君食邑五千戸  

陈骞留京城诏【`骞临淮东阳人歴侍中大将军都督扬州求入朝因乞骸骨帝诏又屡称疾复诏视事固请许之`】  

骞元勲旧德统乂东夏方宏逺绩以一呉防而所苦未除每表恳切重劳以方事今听留京城以前太尉府为大司马府增置祭酒二人帐下司马官骑大车鼓吹皆如前亲兵百人厨田十顷厨园五十亩厨士十人器物经用皆留给焉及给乘舆辇出入殿中加鼓吹如汉萧何故事【`及一作又`】  

谕陈骞视事诏  

骞履德论道朕所谘询方赖谋猷以宏庶绩宜时视事可遣散骑常侍谕意  

裴秀为司空诏【`泰始四年秀见后`】  

夫三司之任以翼宣皇极弼成王事者也故经国论道赖之明喆茍非其人官不虚备尚书令左光禄大夫裴秀雅量宏博思心通逺先帝登庸赞事前朝朕受明命光佐大业勲德茂着配踪元凯宜正位居体以康庶绩其以秀为司空  

裴秀防礼诏【`泰始七年`】  

司空经德履哲体蹈儒雅佐命翼世勲业宏茂方将宣献敷制为世宗范不幸薨殂朕甚痛之其赐秘器朝服一具衣一袭钱三十万布百匹【`并晋书`】  

卫瓘为青州刺史诏【`泰始瓘见后`】  

太尉将军卫瓘忠允清识有文武之才宜令宣风万里为青州刺史以统戎政【`晋起居注`】  

卫瓘进太保就第诏  

司空瓘年未致仕而逊让歴年欲及神志未衰以果本情至真之风实感吾心令明其所执进位太保以公就第给亲兵百人置长史司马从事中郎掾属及大车官骑麾盖鼔吹诸威仪一如旧典给防田十顷园五十亩钱百万绢五百匹牀帐簟褥主者务令优备以称吾崇贤之意焉【`晋书`】  

卫瓘给骑兵诏  

太保卫瓘明允笃诚有匪躬之志其给千兵骑百人  

张华为度支尚书诏【`咸宁五年华见后`】  

一年不收使公私俱匮不唯天时乃人事有不尽也故总要者正在度支尚书也其以散骑常侍中书令张华为度支尚书【`并晋起居注`】  

平呉进封张华诏【`太康`】  

尚书关内侯张华前与故太傅羊祜共创大计遂典掌军事部分诸方算定权略运筹决胜有谋谟之勲其进封为广武县侯增邑万户封子一人为亭侯千五百戸赐绢万匹【`晋书`】  

诏张华【`华好观秘异图纬考验神怪造博物志四百卷武帝诏问即于御前赐青铁砚麟角笔侧理纸裁为十卷`】  

卿才综万代博识无伦逺冠羲皇近次夫子然记事采言亦多浮妄宜更删翦无以冗长成文昔仲尼删诗书不及鬼神幽昧之事以言怪力乱神今卿博物志惊所未闻异所未见将恐惑乱于后生繁芜于耳目可更芟截浮疑分为十卷【`王子年拾遗记`】  

赐王沈地钱诏【`泰始二年沈见后`】  

故骠骑将军王沈忠允笃诚执德宏毅外清方夏内熈衮职歴位著称厥功茂焉不幸薨殒志业未究今当其赐钱三十万田一顷【`太平御览`】  

赠王沈司空公诏【`泰始三年`】  

夫表扬徃行所以崇贤垂训慎终纪逺厚德兴教也故散骑常侍骠骑将军博陵元公沈蹈礼居正执心清粹经纶坟典才识通洽入歴常伯纳言之位出干监牧方岳之任内着谋猷外宣威畧建国设官首登公辅兼统中朝出纳大命实有翼亮佐世之勲其赠沈司空公以宠灵既徃使殁而不朽又前以翼赞之勲当受郡公之封而固辞恳至嘉其让德不夺其志可以郡公官属送  

荀顗为司徒诏【`泰始顗见后`】  

昔禹命九官契敷五教所以宏崇王化示民轨仪也朕承洪业昧于大道思训五品以康四海侍中司空顗明允笃诚思心通逺翼亮先皇遂辅朕躬实有佐命弼导之勲宜掌教典以隆时雍其以顗为司徒  

荀顗行太子太傅诏  

侍中太尉顗温恭忠允至行纯备博古洽闻耆艾不殆其以公行太子太傅侍中太尉如故  

赐荀顗秘器等诏【`泰始七年`】  

侍中太尉行太子太傅临淮公顗清纯体道忠允立朝歴司外内茂绩既崇训傅东宫徽猷宏着可谓行归于周有始有卒者矣不幸薨殂朕甚痛之其赐温明秘器朝服一具衣一袭  

赐荀顗家钱诏  

太尉不恤私门居无馆宇素丝之志没而弥显其赐家钱二百万使立宅舎【`并晋书`】  

诏问荀勗【`咸宁四年司徒何曾迁太宰诏问勗　勗见后`】  

司徒处当得人副逺近之望并治事见才谁可也  

荀勗答表【`太平御览`】  

三公具瞻之望诚不可用非其人昔魏文帝用贾诩为公孙权笑之尚书令李忠亮高絜堪处台辅  

荀勗进开府诏【`太康`】  

勗明哲聪达经识天序有佐命之功兼博洽之才久典内任着勲宏茂询事考言谋猷允诚宜登大位毗赞朝政今以勗为左光禄大夫仪同三司开府辟召守中书监侍中侯如故【`晋书`】  

荀勗守尚书令诏  

周之冡宰今尚书令皆古百揆之任以其亮采惠畴熈帝之载实允于此勗肆力先朝庸勲超格受终之揆协于大麓故授以此位也【`曹嘉之晋纪`】  

赐荀勗诏  

尚书令荀勗既久羸毁可赐乳酪太官随日给之【`太康起居注　又诏云可赐蜜五斤`】  

荀良为魏郡太守诏【`太康元年良勗从弟`】  

方今天下无事所重唯民魏郡大都防也太守宜得其才其以荀良为魏郡太守【`北堂书钞`】  

冯紞为散骑常侍诏【`太康七年　紞字少胄安平人歴散骑常侍`】  

尚书冯紞忠亮在公歴职内外勤恪匪懈而疾未差屡求放退其以紞为散骑常侍赐钱二十万牀帐一具【`晋起居注`】  

定律令加赏贾充等诏【`泰始三年充见后`】  

汉氏以来法令严峻故自元成之世及建安嘉平之间咸欲辩章旧典删革刑书述作体大歴年无成先帝愍元元之命陷于宻网亲发德音厘正名实车骑将军贾充奬明圣意谘询善道太傅郑冲又与司空荀顗中书监荀勗中军将军羊祜中防军王业及廷尉杜友守河南尹杜预散骑侍郎裴楷颍川太守周雄齐相郭颀骑都尉成公绥荀煇尚书郎桺轨等典正其事朕每鉴其用心常慨然嘉之今法律既成始班天下刑寛禁简足以克当先防昔萧何以定律受封叔孙通以制仪为奉常赐金五百斤弟子皆为郎夫立功立事古之所重自太傅车骑以下皆加禄赏其详依故典【`晋书　刑法志诏末云其详攷差叙辄如诏简异弟子百人随才品用`】  

贾充守尚书令诏  

尚书令百揆之首总参机衡出纳朝政治绩之所由也车骑将军贾充忠允清正通理经逺【`阙`】迪文武谟勲宏着其以充守尚书令【`晋起居注`】  

贾充镇闗中诏【`时氐羌反叛帝深以为虑乃下诏以充镇关中`】  

秦凉二境比年屡败胡虏纵防百姓荼毒遂使异类扇动害及中州虽复呉蜀之冦未尝至此诚由所任不足以内抚夷夏外镇丑逆轻用其众而不能尽其力非得腹心之重推毂委成大匡其恐为患未已每虑斯难忘寝与食侍中守尚书令车骑将军贾充雅量宏高达见明逺武有折冲之威文怀经国之虑信结人心名震域外使权统方任绥静西夏则吾无西顾之念而逺近获安矣其以充为使持节都督秦凉二州诸军事侍中车骑将军如故假羽葆鼓吹给第一驸马朝之贤良欲进忠规献防者皆幸充此举望隆惟新之化  

韩谧为贾充后诏【`谧字长深南阳堵阳人寿之子歴侍中`】  

太宰鲁公充崇德立勲勤劳佐命背世殂陨每用悼心又子早终世嗣未立古者列国无嗣取始封支庶以绍其统而近代更除其国至于周之公旦汉之萧何或豫建元子或封爵元妃葢尊显勲庸不同常例太宰素取外孙韩谧为世子黎民后吾退而断之外孙骨肉至近推恩计情合于人心其以谧为鲁公世孙以嗣其国自非功如太宰始封无后如太宰所取必以已自出不如太宰皆不得以为比【`并晋书`】  

魏舒为仆射领选曹诏【`太康四年舒见后`】  

吏部掌叙人伦治化之本也宜得忠正旧德尚书右仆射魏舒寛泰宏毅潜通有才识其以舒为左仆射领选曹【`晋起居注`】  

魏舒就第赐予诏【`太康四年山涛薨以舒领司徒`】  

司徒剧阳子舒体道宏粹思量经逺忠肃居正在公尽规入管铨衡官人允叙出赞衮职敷宏五教惠训播流德声茂着可谓朝之俊乂者也而屡执冲让辞防恳诚申览反覆省用怃然盖成人之美先典所与难违至情今听其所执以剧阳子就第位同三司禄赐如前几杖不朝赐钱百万牀帐簟褥自副以舎人四人为剧阳子舎人置官骑十人使光禄勲奉防主者详案典礼令皆如旧制  

赐慰魏舒诏  

舒唯一子薄命短折舒告老之年处穷独之苦每念怛然为之嗟悼思所以散愁养气可更增滋味品物仍给阳燧四望繐牕戸皁轮车牛一乗庶出入观望或足散忧也  

赐魏舒妻钱地诏【`王隐晋书舒为尚书三娶妻皆亾自表求还本郡`】  

魏舒清贫不营财产顿举众防必无以自供其赐地一顷钱五十万  

考竟刘友诏【`李憙为司校尉上言故立进令刘友前尚书山涛中山王睦故尚书仆射武陔各占官三更稻田请免官贬谥武帝诏`】  

法者天下取正不避亲贵然后行耳吾岂将枉纵其间哉然案此事皆是友所作侵剥百姓以缪惑朝士奸吏乃敢作此其考竟友以惩邪佞涛等不贰其过者皆勿有所问易称王臣謇謇匪躬之故今憙亢志在公当官而行可谓邦之司直者矣光武有云贵戚且敛手以避二鲍岂其然乎其申勅羣寮各慎所司寛宥之恩不可数遇也  

李憙致仕加礼诏【`憙字季和上党铜鞮人`】  

光禄大夫特进李憙杖德居义当升台司毗亮朕躬而以年尊致仕虽优游无为可以頥神而虚心之望能不怃然其因光禄之号改假金紫置官骑十人赐钱五十万禄赐班礼一如三司门施行马  

征呉与王濬诏【`濬为龙骧将军率梁益诸军东下攻呉至西陵累有尅获诏濬进平东将军濬见后`】  

军人乘胜猛气益壮便当顺流长骛直造秣陵  

让王濬诏【`濬与王浑等伐呉初有诏濬至秣陵受浑节度濬既至浑遣信要令暂过论事濬报曰风利不得泊也遂乗胜纳降浑表濬违诏诬罪状之有司按濬以槛车徴帝弗许诏让濬濬上表自理呉平诏勿推拜辅国大将军`】  

伐国事重宜令有一前诏使将军受安东将军浑节度浑思谋深重案甲以待将军云何径前不从浑命违制昧利甚失大义将军功勲简在朕心当率由诏书崇成王法而于事终恃功肆意朕将何以令天下  

原王濬诏  

濬前受诏径造秣陵后乃下受浑节度诏书稽留所下不至便令与不受诏同责未为经通濬不即表上被浑宣诏此可责也濬有征伐之劳不足以一眚掩之【`以下原缺`】  

方今多事嘉谋良图委以老成也【`御覧引晋书`】  

报山涛母老解职诏【`涛心求退表疏数十上乃听`】  

君虽乃心在于色养然职有上下旦夕不废医药且当割情以隆在公  

山涛夺情诏【`涛除太常遭母防归乡里诏起为吏部尚书逼迫就职前后选举并得其才`】  

吾所共致化者官人之职是也方今风俗陵迟人心进动宜崇明好恶镇以退让山太常虽尚居谅闇情在难夺方今务殷何得遂其志邪其以涛为吏部尚书【`并晋书王隐晋书诏曰今风俗陵迟岂宜镇以退让山太常虽在谅阴古人亦墨绖从戎其以涛为吏部尚书`】  

山涛为吏部尚书诏【`泰始八年`】  

议郎山涛志性简静凌虚笃素立身行已足以励俗其以涛为吏部尚书【`晋起居注`】  

山涛为少傅诏【`咸宁初转太子少傅加散骑常侍除尚书仆射加侍中领吏部`】  

涛秉德冲素心思潜通清虚履道有古人之风虽使辅导东宫宜兼督朝事【`王隐晋书`】  

答白裒论山涛诏【`涛除尚书仆射以老疾辞久不摄职为左丞白裒所奏`】  

涛以病自闻但不听之耳使涛坐执铨衡则可何必上下邪不得有所闻  

遣谕山涛视事诏【`涛志欲退因发从弟妇防辄还外舍又诏乃起视事`】  

山仆射近日暂出遂以微苦求还岂吾侧席之意其遣丞掾奉诏喻防若体力故未平康者便以舆车舆还寺舎  

戒山涛手诏【`涛再居选职或以涛轻重任意帝手诏戒之涛行之自若一年之后众情乃寝`】  

夫用人惟才不遗疎逺卑贱天下便化矣【`并晋书`】  

山涛为右仆射诏【`太康初迁右仆射加光禄大夫以老疾辞帝手诏不许后拜司徒`】  

山涛自典官人之任志在澄清风俗朕将倚之以宏训范庶人伦有日新之美其以为右仆射【`晋起居注`】  

报山涛辞疾手诏  

君以道德为世模表况自先帝识君逺意吾将倚君以穆风俗何乃欲舎逺朝政独高其志邪吾之至怀故不足以喻乎何来言至恳切也且当以时自力深副至望君不降志朕不安席【`晋书`】  

山涛为司徒诏  

涛道高德茂器宇渊济宜赞三事以敷五教【`王隐晋书`】  

报山涛拜司徒固让诏  

君年耆德茂朝之硕老是以授君台辅之位而逺崇克让至于反覆良用于邑君当终始朝政翼辅朕躬【`晋书`】郑袤为司空诏【`袤字林叔荥阳开封人泰始中诏固辞见许`】  

光禄大夫宻陵侯袤履行纯正守道冲粹退有清和之风进有素丝之节宜登三阶之曜补衮职之阙明弼朕躬以匡不逮今以袤为司空【`晋书晋起居注合登一作齐曜作擢`】  

侍中卢钦追赠诏【`咸宁四年钦见后`】  

钦履道清正执德贞素文武之称着于方夏入跻机衡惟允庶事肆勤内外有匪躬之节不幸薨殁朕甚悼之其赠卫将军开府仪同三司【`晋书`】  

卢浮为博士诏【`太熈元年　浮字子云钦子起家太子舎人病废以为博士祭酒不就`】  

卢浮修行明经以为国子博士【`晋起居注`】  

赐李二家钱谷诏【`为司徒太康五年薨帝思清节诏赐并及灌家  

见后`】  

故司徒李太常彭灌并履忠清俭身没家无余积赐家钱二百万谷千斛灌家半之  

王基三家赐谷诏  

故司空王基卫将军卢钦领典军将军杨嚣并素清贫身殁之后居无私积顷者饥馑闻其家大匮其各赐谷三百斛【`并晋书`】  

赐王基家奴婢诏  

故司空王基既着德立勲又治身清素不营产业久在重任家无私积可谓身没行显足用励俗者也其以奴婢二人赐其家【`魏志`】  

王冲为治书侍御史诏  

故司空王基夙为先帝授任基子尚书郎冲虽在清途犹未免楚挞其以冲为治书侍御史【`晋太康起居注`】  

华表为太常卿诏【`表字伟容平原高唐人歆之子泰始中歴太常卿`】  

华表清贤履道内贞外顺歴位忠恪言行不玷其以为太常卿【`荣绪晋书`】  

华表致政诏  

表清贞履素有老成之美久干王事静恭匪懈而以疾固辞章表恳至今听如所上以为太中大夫赐钱二十万牀帐褥席禄赐与卿同门施行马【`晋书`】  

华峤为散骑常侍诏【`峤表谢非臣典笔申辞所能陈表`】  

散骑以从容侍从承答顾问掌赞诏命平处文籍故前世多参用文学之士议郎华峤有论议著述之才其以峤为散骑常侍兼与中书共参著作事  

诏尚书【`峤由是得徧观秘籍为汉后书九十七卷`】  

亭侯峤体素宏简文学该通经览古今博闻多识著书实録有良史之志故转为秘书监其加散骑常侍班同中书寺为内台使中书散骑及著作治礼音律天文数术南省文章门下撰集皆典统之【`并华峤集　亭侯御览作尚书`】责石鉴诏【`鉴先都督陇右伪论功免官后为豫州刺史讨呉贼虚张首级下诏　鉴见后`】  

昔云中守魏尚以斩首不实受刑武牙将军田顺以诈增虏获自杀诬罔败法古今所疾鉴备大臣吾所取信往者西事公欺朝廷以败为得竟不推究中间黜免未久寻复授用冀能补过而乃与下同诈所谓大臣义得尔乎有司奏是也顾未忍耳今遣归田里终身不得复用勿削爵土也【`晋书`】  

刘毅为国子祭酒诏【`毅见后`】  

刘毅博学多闻其以毅为散骑常侍国子祭酒【`臧荣绪晋书`】赐郭奕諡简诏【`奕字大业太原阳曲人歴尚书太康八年卒　详王济下`】  

諡所以旌德表行按谥法一德不懈为简奕忠毅清直立德不渝  

城门校尉侯史光为御史中丞诏【`泰始　光字孝明东莱掖人歴少府`】  

光忠亮笃素有居正执义之心歴职内外恪勤咸公其以光为御史中丞虽屈其列校之位亦所以伸其司直之才  

赐少府侯史光葬钱诏  

光厉志守约有清忠之节家极贫俭其赐钱五十万【`并晋书`】  

刘颂守廷尉诏【`咸宁中颂见后`】  

黄门郎刘颂直平居正兼明法理可议郎守廷尉【`北堂书钞`】  

庾纯为河南尹诏【`泰始六年纯见后`】  

河南京畿大都为四方之表则中书令庾纯清粹忠正才经治乱其以纯为河南尹【`晋中兴书　才经治乱王隐晋书作才绍治化`】  

庾纯为国子祭酒诏【`咸宁三年`】  

议郎庾纯笃志好古敦説诗书有儒行宜训导国子【`臧荣绪晋书`】  

刘智为国子祭酒诏【`咸宁四年`】  

南阳王师刘智学行优着其以智为国子祭酒【`臧荣绪晋书`】给罗宪鼓吹诏【`宪字令则襄阳人仕蜀领军泰始初领武陵太守入朝下诏`】  

宪忠烈果毅有才防器干可给鼓吹  

马隆宣威将军诏【`隆字孝兴东平平陆人为武威太守大破虏众下诏`】  

隆以偏师寡众奋不顾难冐险能济其假节宣威将军加赤幢曲葢鼓吹【`并晋书`】  

胡奋免入直诏【`奋字元威安定临泾人女为武帝贵人`】  

射声校尉胡奋外掌方任内参九列不宜同之常例勿使入直【`王隐晋书`】  

胡奋为冠军将军诏【`泰始七年`】  

议郎胡奋开爽忠亮有文武才干歴位外内涉练戎亊威畧之声着于【`阙`】　其以奋为冠军将军  

羊琇为中防军诏【`泰始七年　琇字稚舒景献皇后从父弟`】  

中防军职典武选宜得堪干其事者左卫将军羊琇有明赡才见乃心在公其以琇为中防军【`并晋起居注`】  

免羊琇官诏【`泰始中中防军羊琇乗羊车为司校尉刘毅所奏帝诏`】  

羊车虽无制犹非素者所服免官【`宋书`】  

羊琇赠开府诏  

琇与朕有先后之亲少小之恩歴位外内忠允茂着不幸早薨朕甚悼之其追赠辅国大将军开府仪同三司【`晋书`】  

王恂为散骑常侍诏【`泰始元年　恂字良夫文明皇后弟`】  

给事黄门侍郎王恂笃志好学不殒先业久歴朝班职用有效宜拾遗左右其以恂为散骑常侍  

王恂为河南尹诏【`咸宁三年`】  

河南百郡之首其风教宜为遐迩所模以导齐之侍中奉车都尉王恂忠亮笃诚才兼内外明于治化其以恂为河南尹  

韩伯为领军诏【`泰始四年　东晋又自有韩伯`】  

尚书韩伯陈疾解职领军闲无上直之劳可得从容养病更以伯为领军将军【`并晋起居注`】  

程咸为散骑常侍诏【`泰始十年咸见后`】  

黄门郎程咸博学洽通文藻清敏歴职左右劬劳内侍乃心在公夙夜不懈其以咸为散骑常侍左通直郎【`臧荣绪晋书`】  

旌窦允诏【`允字雅始平人为浩亹长迁谒者泰始中诏`】  

当官者能絜身脩已然后在公之节乃全身善有章虽贱必赏此兴化立教之务也谒者窦允前为浩亹长以脩勤清白见称河右是辈当擢用使立行者有所劝主者详复参访有以旌表之  

赐王宏谷诏【`宏字正宗高平人泰始初为汲郡太守有殊绩石鉴上其事下诏`】  

朕惟人食之急而惧天时水旱之运夙夜警戒念在于农虽诏书屡下勑厉慇勤犹恐百姓废惰以损生植之功而刺史二千石百里长吏未能尽勤至使地有遗利而人有余力每思闻监司纠举能不将行其赏罚以明沮劝今司校尉石鉴上汲郡太守王宏勤恤百姓导化有方督劝开荒五千余顷而熟田常课顷亩不减比年暜饥人食不足而宏郡界独无匮乏可谓能以劝教时同功异者矣其赐宏谷千斛布告天下咸使闻知陈邵为给事中诏【`邵字节良东海襄贲人累迁燕王帅泰始中诏`】  

燕王师陈邵清贞洁静行着邦族笃志好古博通六籍耽恱典诰老而不倦宜在左右以敦儒教可为给事中【`并晋书　晋起居注以敦儒教作以笃儒训`】  

张建为给事中诏【`太康七年`】  

郎中张建忠笃履素为江表士大夫所称宜在中朝其以建为给事中  

朱整为吏部尚书诏【`太康四年八月诏一作制`】  

选曹铨管人才宜得忠恪寡欲抑华崇本者尚书朱整周慎亷敬以道素自居是其人也其以整为吏部尚书【`铨管一作铨简忠恪作恪谨亷敬作敬譲`】  

王琛为太子庶子诏【`太康十年`】  

尚书郎王琛每所陈论意在忠谠其以为太子庶子  

论赵享诏【`太康`】  

议郎赵享质禀纯粹思议通济学之有旧方欲叙授而得此荐意常念之【`并晋起居注`】  

阳平太守梁桺赐粟诏【`太康十年`】  

阳平太守梁栁治绩尤异赐粟千斛秋中二千石【`王隐晋书`】徴皇甫谧为太子中庶子诏【`咸宁元年谧见后`】  

男子皇甫谧沈静履素守学好古与流俗异趣其以谧为太子中庶子【`晋书`】  

徴朱冲诏【`咸宁四年　冲字巨容南安人累徴不应`】  

处士朱冲履行高絜经学修明其徴为博士【`虞般佑高士传`】  

乂诏  

东宫官属亦宜得履蹈至行敦悦典籍者其以冲为太子右庶子【`晋书`】  

曹志为乐平太守诏【`武帝受禅志降为鄄城县公下诏　志见后`】  

昔在前世虽歴运迭兴至于先代苗裔传祚不朁或列藩九服式序王官选众命贤惟德是与盖至公之道也魏氏诸王公养德藏器壅滞旷久前虽有诏当须简授而自顷众职少缺未得式叙前济北王曹志履德清纯才高行絜好古博物为魏宗英朕甚嘉之其以志为乐平太守  

曹志为国子博士诏【`咸宁初`】  

鄄城公曹志笃行履素达学通识宜在儒林以宏胄子之教其以志为散骑常侍国子博士【`并晋书`】  

赐曹琨诏【`翕袭魏东平王入晋封廪邱公泰始二年遣世子琨奉表来朝诏曰`】  

翕乗德履道魏宗之良今琨逺至其假世子印绶加骑都尉赐服一具钱十万随才叙用【`魏志注`】  

封夏侯惇后诏【`泰始二年高安郷侯夏侯佐卒惇之孙也`】  

夏侯惇魏之元功勲书竹帛昔庭坚不祀犹或悼之况朕受终于魏而可忘其功臣哉其择惇近属绍封之【`晋阳秋`】  

赐刘廙葬钱诏  

故侍中刘廙以清识明鉴有声前代昔宣皇帝接以师友之恩廙墓为盗贼所发甚用恻然其子阜素甚清贫今当殡葬其给轜车铭旌赐钱给作藏人功至时遣使者祭之  

赐傅嘏夫人鲍氏钱诏  

故太常傅嘏者以命德贤才为先帝所接登龙之际有翼赞尽忠之勲早代殒没不终功业每念其遗绩常存于心今嘏夫人鲍当赐钱十万给作藏人功嘏墓开祭以少牢【`并太平御览`】  

防王淩邓艾后诏【`泰始元年`】  

昔太尉王淩谋废齐王而王竟不足以守位征西将军邓艾矜功失节实应大辟然被书之日罢遣人众束手受罪比于求生遂为恶者诚复不同今大赦得还若无子孙者听使立后令祭祀不絶  

以邓朗为郎中诏  

艾有功勲受罪不逃刑而子孙为萌朕常愍之其以嫡孙朗为郎中【`并魏志`】  

王经孙为郎中詺【`经字彦伟清河人甘露中歴尚书坐高贵乡公事为文帝所诛泰始元年诏赐`】  

故尚书王经虽身陷法辟然守志可嘉门戸堙没意常愍之其赐经孙郎中【`汉魏春秋`】  

文立为散骑常侍诏【`泰始初立见后`】  

太子中庶子文立忠贞清实有思理器干前在济阴政事脩明后事东宫尽辅导之节昔光武平陇蜀皆收其贤才以叙之盖所以拔幽滞而济殊方也其以立为散骑常侍【`晋书`】  

谯周为散骑常侍诏  

骑都尉谯周闲居中道不仕危国蜀亡之际劝刘禅归命有忠君济民之谋又躭习典艺博物洽闻朕甚嘉之以为散骑常侍【`干宝晋纪`】  

追赐谯周诏  

骑都尉谯周笃志好古服膺儒义擢授近侍命位未加不幸殒防朕甚悼之赐朝服一具衣一袭钱十五万防葬所给比从散骑常侍之制也【`北堂书钞`】  

陈寿为侍御史诏【`寿为平原侯相入为著作杜预表为散骑常侍诏答　寿见后`】  

昨适用蜀人寿良具员耳可以为侍御史【`华阳国志`】  

诸葛京署吏诏  

诸葛亮在蜀尽其心力其子瞻临难而死义天下之善一也其孙京随才署吏【`泰始起居注`】  

却正为巴西太守诏【`泰始八年`】  

正昔在成都颠沛守义不违忠节及见受用尽心干事有治理之绩其以正为巴西太守【`蜀志`】  

追防傅佥诏  

蜀将军傅佥前在关城身拒官军致死不顾佥父彤复为刘备战亡天下之善一也岂由彼此以为异佥昔着募后没入奚官免为庶人【`王隐蜀记`】  

孙晧封归命侯诏【`太康元年`】  

孙晧穷迫归降前诏待之以不死今晧垂至意犹愍之其赐号为归命侯进给衣服车乗田三十顷岁给谷五千斛钱五十万绢五百匹緜五百斤晧太子瑾拜中郎诸子为王者拜郎中【`呉志`】  

石伟为议郎诏【`伟字公操南郡人仕呉光禄勲辞老呉平太康二年下诏伟佯狂不受`】  

呉故光禄大夫石伟秉志清白皓首不渝虽处危乱亷节可纪年已过迈不堪逺涉其以伟为议郎加二千石秩以终厥世【`楚国先贤传`】  

陆喜等授用诏【`太康中以喜为散骑常侍　喜见后`】  

伪尚书陆喜等十五人南士归称竝以贞絜不容晧朝或忠而获罪或退身修志放在草野主者可皆随本位就下拜除勅所在以礼发遣须到随才授用【`晋书`】袁奥从九卿诏【`奥字公荣祭酒涣之子为光禄勲见袁氏世纪`】  

太中大夫新蔡男袁奥行谊优异可从九卿崇重之例【`晋録`】  

孔鼂犯讳诏【`博士孔鼂上书犯帝讳后自上又触讳而引诗书不讳临文不讳有司奏以慢论诏曰`】  

鼂自理顷所称引虽不与今相值然情有所由其特原之然则自今以后三帝讳情亦瞿然长吏以上足闲礼法可如旧科其余散官以下但用谬语者不可具贵又古者内讳不出宫但勿听以为名字至于吾名但在见避过礼其或过谬皆勿却问以烦简书也【`杜氏通典`】  

复扶余国诏【`武帝时扶余频来朝贡太康六年为慕容廆所破其王依虑自杀子弟走保沃沮帝为下诏依罗复为王以兵送还国`】  

夫余王世守忠孝为恶虏所灭其愍念之若其遗类足以复国者当为之方计使得存立【`晋书`】  

## 西晋文纪卷三  

明　梅鼎祚　编  

西晋【`三`】  

惠帝【`讳字正度武帝第二子泰始三年立为皇太子嗣位十七年中毒薨`】  

改元永平诏【`武帝太熙元年四月崩皇太子即位改元永熈明年正月改元永平`】  

朕夙遭不造淹恤在疚赖祖宗遗灵宰辅忠贤得以身托于羣后之上昧于大道不明于训战战兢兢夕惕若厉乃者哀迷之际三事股肱惟社稷之重率遵翼室之典犹欲长奉先皇之制是以有永熈之号然日月逾迈已涉新年开元易纪礼之旧章其改永熈二年为永平元年【`晋书`】  

秘书监诏【`永平元年`】  

秘书监综理经籍考校古今课试署吏领有四百人直专其事【`王隐晋书`】  

改著作诏【`元康二年于是改秘书省`】  

著作旧属中书而秘书既别典文籍今改中书著作郎为秘书著作郎【`北堂书钞`】  

皇后蚕服诏【`元康六年`】  

魏以来皇后蚕服皆以文绣非古义也今宜纯服青以为永制【`晋书`】  

公孙淑妃进贵人诏  

峻阳园淑妃公孙明识贞粹今进位为贵人【`晋起居注`】辅太子诏【`惠帝即位立遹为皇太子盛选徳望以为师傅元康元年出就东宫又诏`】  

遹尚幼防今出上东宫虽当赖师傅羣贤之训其游处左右宜得正人使共周旋能相长益者太保卫瓘息庭司空陇西王泰息畧太子太傅杨济息毖太子太师裴楷息宪太子少傅张华息祎尚书令华廙息恒并以道义之门有不肃之训其令此六人更共徃来与太子习数备宾友也【`王隐晋书　虽晋书作惟长益者止`】  

陇西王世子越杨邈奉朝请诏【`元康二年越以陇西王世子为骑都尉与驸马都尉杨邈及琅邪王伷子繇俱侍讲东宫　越改封东海`】  

陇西王世子越驸马都尉杨邈并可奉朝请侍从左右与太子游处【`晋起居注`】  

立愍怀子臧为皇太孙诏【`臧字敬文太子第二子初与父同幽金墉永康元年立后为赵王伦所废见害`】  

咎徴数发奸回作变遹既逼废非命而没今立臧为皇太孙【`晋书`】  

汝南王亮为太宰诏【`永平元年三月`】  

大司马汝南王亮体道冲粹通识政理宣翼之绩显于本朝二南之风流于方夏将凭逺猷以康王化其以亮为太宰録尚书事入朝不趋劒履上殿增掾属十人给千兵百骑与太保卫瓘对掌朝政  

矫授楚王玮诏【`永平元年六月汝南王亮太保卫瓘以玮性贪戾使与诸王之国玮甚忿长史公孙宏舎人岐盛为亮瓘所恶矫称玮命诬亮瓘于贾后后使惠帝为诏收亮瓘并以玮矫制并杀之复为玮发哀贾后恶亮瓘又忌玮故以计相次诛`】  

太宰太保欲为伊霍之事王宜宣诏令淮南长沙成都王屯宫诸门废二公  

发楚王哀诏  

周公决二叔之诛汉武断昭平之狱所不得已者廷尉奏玮已伏法情用悲痛吾当发哀  

徙东莱王蕤诏【`蕤齐王攸子冏之弟积怨冏宻表冏专权与左卫将军王舆谋废冏事觉免为庶人`】  

大司马以经识明断高谋逺畧猥率同盟安复社稷自书契所载周召之美未足比勲故授公上宰东莱王蕤潜怀忌妬苞藏祸心与王舆宻谋图欲谮害收舆之日蕤与青衣共载微服奔走经宿乃还奸凶赫然妖惑外内又前表冏所言深重虽管蔡失道牙庆乱宗不复过也春秋之典大义灭亲其徙蕤上庸  

立成都王頴为皇太弟诏【`永安元年二月　初太子遹废死立清河王覃为太子成都王颖复废覃自立为皇太弟`】  

朕以不德纂承鸿绪于兹有五载祸乱滔天奸逆仍起至乃幽废重宫宗庙圯絶成都王頴温仁惠和克平暴乱其以頴为皇太弟都督中外诸军事丞相如故豫章王炽为皇太弟诏【`永安元年十二月河间王颙将张方逼帝迁长安颙废頴表立炽为太弟是为懐帝`】  

天祸晋邦冢嗣莫继成都王頴自在储贰政绩亏损四海失望不可承重其以王还第豫章王炽先帝爱子令问日新四海注意今以为皇太弟以隆我晋邦以司空越为太傅与太宰颙夹辅朕躬司徒王戎参録朝政光禄大夫王衍为尚书左仆射安南将军虓安北将军濬平北将军腾各守本镇高宻王简为镇南将军领司校尉权镇洛阳东中郎将模为宁北将军都督冀州镇于邺镇南大将军刘宏领荆州以镇南土周馥缪各还本部百官皆复职齐王冏前应还第长沙王乂轻陷重刑封其子绍为乐平县王以奉其嗣自顷戎车屡征劳费人力供御之物皆减三分之二户调田租三分减一蠲除苛政爱人务本清通之后当还东京【`晋书　北堂书钞诏云天祸晋祚冢嗣莫继鸾轸弗御禁军莫卫`】  

琅邪王睿通直诏  

散骑常侍琅邪王睿日新匪懈宜在机近其令睿通直也  

董猛封武安侯诏【`永平元年`】  

中侍董猛固让封邑其封武安侯【`晋惠帝起居注`】  

张华为中书监诏【`永平元年`】  

华前任中书有思谋之勤机宻之要宜得其才以华为中书监加侍中【`王隠晋书`】  

张华仪同三司诏【`元康元年`】  

中书监光禄大夫张华歴世腹心情所凭頼故畴其勲绩使仪同三司而虚冲挹损难违高尚其以为光禄大夫仪同三司本职如故【`晋起居注`】  

追复张华爵位诏【`华为赵王伦所害伦诛诏令羣官通议多称其寃宜复爵位太安二年下诏`】  

夫爱恶相攻佞邪丑正自古而有故司空壮武公华竭其忠贞思翼朝政谋谟之勲每事赖之前以华弼济之功宜同封建而华固让至于八九深陈大制不可得尔终有颠败危辱之虑辞义恳诚足劝逺近华之至心誓于神明华以伐呉之勲受爵于先帝后封既非国体又不宜以小功逾前大赏华之见害俱以奸逆图乱滥被枉贼其复华侍中中书监司空公广武侯及所没财物与印绶防遣使吊祭之  

给周处母诏【`永平七年`】  

处母年老加以逺人朕每愍念给其医药酒米赐以终年【`并晋书`】  

王浑録尚书事诏【`元康元年`】  

司徒王浑秉德中正器量宏逺歴位外内文武勲庸着在方防宜参弼机衡以亮天工其可録尚书事【`晋起居注　秉徳中正书钞作秉法从正器一作思`】  

王戎开府诏【`元康元年　戎字濬冲琅邪临沂人终司徒`】  

尚书仆射光禄大夫王戎清虚履道谋猷冲逺敭歴外任宣力四方入掌机衡官才允叙将澄清风俗显一羣望宜崇其职乃可赞成王化其以光禄大夫开府仪同三司【`王隐晋书　晋起居注诏云光禄大夫王戎光禄大夫裴楷开府辟召仪同三司`】  

王戎领吏部诏【`元康元年`】  

夫兴治成务要在官人铨管之为任不可假授侍中中书令光禄大夫王戎经德静正鉴识明逺其以戎领吏部【`晋起居注`】  

王戎为尚书令诏【`永宁元年惠帝反宫以戎为尚书令　太平御览作太熈元年`】  

夫总百揆之得失管王政之开塞者端右之职也是以自汉代以来每选此官必慎其人议郎王戎可为尚书令【`晋书`】  

杨超为骑都尉诏【`永宁初`】  

舅氏失道宗族陨坠渭阳之思孔怀感伤其以蓩亭侯杨超为奉朝请骑都尉以慰蓼莪之思焉【`并晋书`】  

封石苞孙诏【`元康元年`】  

故乐陵公石苞国祚莫继其特以苞孙行为乐陵公  

封王基孙诏  

司空王基爵祚再絶其以故安阳令振次男恢绍爵【`并晋起居注`】  

复位诏【`永宁元年正月赵王伦篡位迁帝于金墉城是年四月伦诛复位`】  

朕以不德篹承皇统逺不能光济大业靖绥四方近不能闲明刑威式遏奸宄至使逆臣孙秀敢肆凶虐窥间王室遂奉赵王伦饕据天位镇东大将军齐王冏征北大将军成都王頴征西大将军河间王颙竝以明德茂亲忠规允着首建大防匡救国难尚书漼共立大谋左卫将军王舆与羣公卿士协同谋畧亲勒本营斩秀及其二子前赵王伦为秀所误与其子等已诣金墉迎朕幽宫旋轸阊阖岂在余一人独飨其庆宗庙社稷实有赖焉  

讨刘舆诏【`永安二年十月　舆字庆孙中山魏昌人张昌之乱刘乔为豫州刺史东海王越以范阳王虓领豫州乔距之舆时为颍川太守昵于虓乔表列舆罪恶河间王颙乃宣诏使刘宏等并力攻虓于许昌舆弟琨率众救虓未至虓败后为东海王越长史`】  

得豫州刺史刘乔檄称颍川太守刘舆迫胁骠骑将军虓距逆诏令造构凶逆擅刼郡县合聚兵众擅用茍晞为兖州断截王命镇南大将军荆州刺史刘宏平南将军彭城王绎等其各勒所统径防许昌与乔并力今遣右将军张方为大都督统精卒十万建武将军吕朗广武将军骞防建威将军刁默等为军前锋共防许昌除舆兄弟  

同前【`前见惠帝纪此见刘舆传总一诏也`】  

颍川太守刘舆迫胁范阳王虓距逆诏命多树私党擅刼郡县合聚兵众舆兄弟昔因赵王防亲擅弄权势凶狡无道久应诛夷以遇赦令得全首领小人不忌为恶日滋辄用茍晞为兖州断截王命镇南大将军宏平南将军彭城王绎征东大将军准各勒所领径防许昌与乔并力今遣右将军张方为大都督督建威将军吕朗阳平太守刁黙率步骑十万同防许昌以除舆兄弟敢有举兵距违王命诛及五族能杀舆兄弟送首者封三千戸县侯赐绢五千匹  

青筒诏【`张方之乱逼上出谒宗庙上以青筒诏勅中书`】  

体中不佳不堪出也【`晋八王故事`】  

追复愍懐太子遹册文【`贾后既诛册复太子迎太子防于许昌又为哀册谥愍怀`】  

皇帝使使持节兼司空卫尉伊防故皇太子之灵曰呜呼维尔少负岐嶷之质荷先帝殊异之宠大唘土宇奄有淮陵朕奉遵遗防越建尔储副以光显我祖宗祗尔德行以从保傅事亲孝敬礼无违者而朕昧于凶构致尔于非命之祸俾申生孝已复见于今頼宰相贤明人神愤怨用唘朕心讨厥有罪咸伏其辜何补于荼毒寃魂酷痛哉是用忉怛悼恨震动于五内今追复皇太子防礼反京畿祠以太牢防而有灵尚获尔心【`防礼王隐晋书有备至二字`】  

告愍懐太子哀防文  

皇帝临轩使洗马刘务告于皇太子之殡曰咨尔遹幼禀英挺芬馨诞茂既表髫龀高明逸秀昔尔圣祖嘉尔淑美显诏仍崇名振同轨是用建尔储副永统皇基如何凶戾潜构祸害如兹哀感和气痛贯四时呜呼哀哉尔之降废寔我不明牝乱沈烖衅结祸成尔之逝矣谁百其形昔之申生含枉莫讼今尔之负抱寃于东悠悠有识孰不哀恸壶关干主千秋悟已异世同规古今一理皇孙唘建降祚尔子虽悴前终庶荣后始窀穸既营将宁尔神华髦电逝戎车雷霆芒芒羽葢翼翼缙绅同悲等痛孰不酸辛庶光来叶永世不泯【`并晋书`】  

齐王冏复封册【`永兴初以冏有诛贾后复惠帝之勲轻陷重刑乃封子超为县王以继冏祀光熈初追册冏`】  

咨故大司马齐王冏王昔以宗藩穆绍世绪于东国作翰许京允镇静我王室诞率义徒同盟触泽克成元勲大济颍东朕用应嘉茂绩谓笃尔劳俾式先典以畴兹显懿廓土殊分跨兼呉楚崇礼备物宠侔萧霍庶凭翼戴之重永隆邦家之望而恭德不建取侮二方有司过举致王于戮古人有言曰用其法犹思其人况王功济朕身勲存社稷追惟既往有悼于厥心哉今复王本封命嗣子还绍厥绪礼秩典度一如旧制使使持节大鸿胪即墓赐防祠以太牢防而有灵祗服朕命肆宁尔心嘉兹宠荣【`并晋书`】  

何攀封西城公防【`攀字惠兴蜀郡郫人为翊军校尉诛杨骏防封`】  

于戏在昔先王光济厥世罔不开国列土建德表功也故逆臣杨骏谋危社稷构兵飞矢集于殿庭白刃交于宫闱攀受命奋讨凶逆速殄忠烈果毅朕甚嘉焉今以魏兴之西城为攀封国锡兹社苴以白茅永为晋藩辅徃钦哉敬乃有土惠康黎元无或以隳尔显烈【`华阳国志`】赠汧督马敦防书【`敦舆氐贼齐万年力战存汧为州司所诬死狱以梁王彤疏理追赠`】  

皇帝咨故督守闗中侯马敦忠勇果毅率励有功固守孤城危逼获济宠秩未加不幸防亡朕用悼焉今追赠牙门将军印绶祠以少牢防而有灵嘉兹宠荣【`见潘岳马汧督诔　北堂书钞载齐王九锡文枭防凶丑罪人斯得是用锡君鉄钺各一`】  

怀帝【`名炽字丰度武帝第二十五子封豫章郡王立为皇太弟惠帝崩嗣位五年洛京陷为刘聪执归平阳封会稽公见弑`】  

刘寔以侯就第诏【`怀帝即位寔授太尉自陈年老固辞不许左丞刘坦上言宜临寔所守诏曰`】  

昔虞任五臣致垂拱之化汉相萧何兴宁一之誉故能隆于当时垂裕于百代朕绍天明命临御万邦所以崇显政道者亦頼之于元臣庶尹毕力股肱以副至望而君年耆告老确然难违今听君以侯就第位居三司之上秩禄准旧赐几杖不朝及宅一区国之大政将就谘于君副朕意焉  

诏茍晞【`晞初为北军中行兖州刺史东海王越为太傅辅政命晞破汲桑定邺立诸战功越以司马潘淊等谋迁晞领州刺史已滔等又共诬陷晞晞乃移告诸州称已功伐陈越罪状时怀帝恶越专权诏晞`】  

朕以不德戎车屡兴上惧宗庙之累下愍兆庶之困当赖方岳为国藩翰公威振赫然枭斩藩桑走降乔朗魏植之徒复以诛除岂非高识明断朕用委成加王弥石勒为社稷之忧故有诏委统六州而公谦分小节稽违大命非所谓与国同忧也今复遣诏便施檄六州协同大举翦除国难称朕意焉  

又手诏【`永嘉五年复诏晞讨越越出牧豫州以讨晞会越薨`】  

太傅信用奸佞阻兵专权内不遵奉皇宪外不协比方州遂令戎狄充斥所在犯防留军何伦抄掠宫寺劫剥公主杀害贤士悖乱天下不可忍闻虽惟亲亲宜明九伐诏至之日其宣告天下率齐大举桓文之绩一以委公其思尽诸宜善建宏畧道涩故练写副手笔示意【`并晋书`】  

愍帝【`名邺字彦旗武帝孙呉王晏之子继伯父封秦王怀帝被执为皇太子入长安即帝位四年刘曜陷长安出降封怀安侯见弑而西晋亾`】  

诏琅琊王睿南阳王保【`愍帝即位以睿为左丞相大都督陜东保为右丞相大都督陜西诏二王又诏琅琊　睿即元帝保字景度袭父封歴位相国愍帝陷自称晋王`】  

夫阳九百六之菑虽在盛世犹或遘之朕以幼冲纂承洪绪庶凭祖宗之灵羣公义士之力荡灭凶防拯拔幽宫瞻望未达肝心分裂昔周邵分陜姬氏以隆平王东迁晋郑为辅今左右丞相茂德齐圣国之昵属当恃二公扫除鲸鲵奉迎梓宫克复中兴令幽并两州勒卒三十万直造平阳右丞相宜帅秦凉梁雍武旅三十万径诣长安左丞相帅所领精兵二十万径造洛阳分遣前锋为幽幷后驻赴同大限克成元勲  

又诏琅琊王睿  

朕以冲昧纂承洪绪未能枭夷凶逆奉迎梓宫枕戈烦寃肝心抽裂前得魏浚表知公帅先三军已据寿春传檄诸侯协齐威势想今渐进已达洛阳凉州刺史张轨乃心王室连旗万里已到汧陇梁州刺史张光亦遣巴汉之卒屯在骆谷秦川骁勇其防如林间遣使适还具知平阳定问云幽幷隆盛余胡衰破然犹恃险当须大举未知公今所到是以息兵秣马未便进军今为已至何许当须来防便乗舆自出防除中原也公宜思宏谋猷勗济逺畧使山陵旋反四海有赖故遣殿中都督刘蜀苏马等具宣朕意公茂德昵属宣隆东夏恢融六合非公而谁但洛都陵庙不可空旷公宜镇抚以绥山东右丞相当入辅弼追踪周邵以隆中兴也【`督一作尉`】  

平东将军宋哲宣诏【`元帝建武元年二月哲至宣诏羣臣请上尊号不许进位晋王`】  

时遭迍否皇纲不振朕以寡德奉承洪绪不能祈天永命绍隆中兴至使外宼敢帅师旅逼迫京辇朕今幽塞穷城忧虑万端恐一旦崩溃卿指诣丞相具宣朕意使摄万机时据旧都修复陵庙以雪大耻【`竝晋书`】  

张轨进封西平公诏【`惠帝时轨据有凉州因授凉州刺史防怀帝迁于平阳愍帝时为秦王轨檄兵勤王及即位诏轨进爵梁州牧西平郡公轨固让不受`】  

朕以寡昧纂承大统未能枭除凶逆奉迎梓宫枕戈含寃肝心碎裂惟尔凉州刺史张轨乃心王室旌旗连络万里星赴进次陇便当协力济难恢复神州故遣中常侍苏马拜尔为镇西大将军开府仪同三司加侍中封西平郡公【`十六国春秋前凉録`】  

张寔授西平公防书【`寔为轨子嗣摄父位建兴二年下诏`】  

维乃父武公着勲西夏顷胡贼狡猾侵逼近甸义兵鋭卒万里相寻方贡逺珍府无虚歳方委专征荡清九域昊天不吊凋余藩后朕用悼厥心维尔隽劭英毅宜世表西海今授持节都督凉州诸军事西中郎将凉州刺史领防羌校尉西平公徃钦哉其阐宏先绪俾屏王室【`前凉録甸作畿劭作劲今授下有使字`】  

临降下张寔诏【`愍帝将降刘曜下诏寔以天子尘冲让不拜`】  

天步厄运祸降晋室京师倾陷先帝晏驾贼庭朕流漂宛许爰暨旧京羣臣以宗庙无主归之于朕遂以冲之身托于王公之上自践宝位四载于兹不能剪除巨冦以救危难元元兆庶仍遭涂炭皆朕不明所致羯贼刘载僭称大号祸加先帝肆杀藩王深惟仇耻枕戈待旦刘曜自去年九月率其蚁众乘虚深防劫质羌胡攻没北地麴允总戎在外六军败绩侵逼京师矢流宫阙胡松等虽赴国难殿而无効围堑十重外救不至粮尽人穷遂为降虏仰慙干灵俯痛宗庙君世笃忠亮勲隆西夏四海具瞻朕所凭赖今进君大都督凉州牧侍中司空承制行事琅琊王宗室亲贤逺在江表今朝廷播越社稷倒悬朕以诏王时摄大位君其挟赞琅琊共济艰运若不防主宗庙有赖明便出降故夜见公卿属以后事宻遣黄门郎史淑侍御史王冲赍诏假授临出寄命公其勉之  

索綝领太尉诏【`綝怀帝时为冯翊太守长安陷纠义破贼协立愍帝歴迁尚书右仆射寻又诏`】  

朕昔遇厄运遭家不造播越宛楚爰失旧京幸宗庙宠灵百辟宣力得从藩卫托乎羣公之上社稷之不陨实公是赖宜赞百揆傅弼朕躬其授卫将军领太尉位特进军国之事悉以委之【`并晋书`】  

寒食散论【`世説注秦丞相寒食散论按愍帝封秦王为丞相疑是附此`】  

寒食散之方虽出汉代而用之者寡靡有传焉魏尚书何晏首获神效由是大行于世服者相寻也  

## 西晋文纪卷四

明　梅鼎祚 编  

西晋【`四`】  

武帝左贵嫔【`名芬齐国临淄人秘书郎思之妹少好学善缀文名亚于思武帝纳为贵嫔以才徳见称帝重芬辞藻方物异宝必诏为赋颂有集四卷`】  

献武元杨皇后诔表【`晋书`】  

伏惟圣善宣慈仁洽六宫含光大徳润四海妾闻之前志卑不诔尊少不诔长扬雄臣也而诔汉后班固子也而诔其父皆以述扬景行显之竹帛岂所谓三代不同礼随时而作者乎  

元皇后诔  

惟泰始十年秋七月景寅晋元皇后杨氏崩呜呼哀哉昔有莘适殷姜姒归周宣徳中闱徽音永流樊卫二姬匡齐翼楚马邓两妃亦毘汉主峩峩元后光嫔晋室伉俪圣皇比踪往古遭命不永背阳即隂六宫号咷四海恸心嗟予鄙妾衔恩特深追慕三良甘心自沈何用存思不防徳音何用纪述托辞翰林乃作诔曰  

赫赫元后出自有杨奕世朱轮燿彼华阳惟岳降神显兹祯祥笃生英媛休有烈光含灵握文异于庻姜和畅春日操厉秋霜疾彼攸遂敦此义方率由四教匪怠匪荒行周六亲徽音显扬显扬伊何京室是臧乃娉乃纳聿嫔圣皇正位闺阈惟徳是将鸣佩有节发言有章仰观列图俯览篇籍顾问女史咨询竹帛思媚皇姑防恭朝夕允厘中馈执事有恪于礼斯劳于敬斯勤虽曰齐圣迈徳日新日新伊何克广仁终温且惠帝妹是亲经纬六宫防不弥纶羣妾惟仰譬彼北辰亦既青阳鸣鸠告时躬执桑曲率导媵姬修成蚕蔟分茧理丝女工是察祭服是治秪奉宗庙永言孝思于彼六行靡不蹈之皇英佐舜涂山翼禹惟卫惟樊二霸是辅明明我后异世同矩亦能有乱谋及天府内敷阴教外毘阳化绸缪庻政宻勿夙夜恩从风翔泽随雨播中外禔福遐迩咏歌天祚贞吉克昌克繁则百斯庆育圣育贤教逾姙姒训迈姜嫄堂堂太子惟国之元济济南阳为屏为藩本枝庵蔼四海荫焉防斯皇妣孰兹克臻曰干盖聪曰圣允诚积善之常五福所并宜享髙年匪陨匪倾如彭之齿如之龄云胡不造丁兹祸殃寝疾弥留寤寐不康巫咸骋术和鹊奏方祈祷无应尝药无良形神既离载昏载荒奄忽崩徂湮精灭光哀哀太子南阳繁昌攀援不寐擗踊摧伤呜呼哀哉阖宫号咷宇内震惊奔者填衢赴者塞庭哀恸雷骇流泪雨零歔欷不已若丧所生惟帝与后契濶在昔比翼白屋双飞紫阁悼后伤后早即窀穸言斯既及涕泗陨落追惟我后寔聪实哲通于性命逹于俭节送终之礼比素上世襚无珍宝唅无明月潜辉梓宫永背昭晰臣妾哀号同此断絶庭宇遏宻幽室增阴空设帷帐虚置衣衾人亦有言神道难寻悠悠精爽岂浮岂沈丰奠日陈冀魂之临孰云元后不闻其音乃议景行景行已溢乃考筮筮袭吉爰定宅兆克成室魂之往矣于以令日仲秋之辰啓明始出星陈夙驾灵舆结驷其舆伊何金根玉箱其驷伊何二骆双黄习习容车朱服丹章隐隐轜轩弁绖繐裳华毂曜野素盖被原方相仡仡旌旐翻翻挽童引歌白骥鸣辕观者夹涂士女涕涟千乗万骑迄彼峻山峻山峩峩曾阜重阿髙显敞据洛背河左瞻皇姑右睇帝家推存揆亡明神所嘉诸姑姊妹娣姒媵御追送尘轨号咷衢路王侯卿士云防星布羣官庻僚缟盖无数咨嗟通夜东方云曙百祗奉迎我后安厝中外俱临同哀并慕涕如连云泪如湛露扄闺既阖窈窈冥冥有夜无昼曷用其明不封不树山坂同形昔后之崩大火西流寒往暑过今亦孟秋自我衔防儵忽一周衣服将变痛心若抽逼彼礼制惟以增忧去此素衣结恋灵邱有始有终天地之经自非三光谁能不零存播令徳没图丹青先哲之志以此为荣温温元后实宣慈焉抚育羣生恩惠滋焉遗爱不已永见思焉悬名日月垂万春焉呜呼庻妾感四时焉言思言慕涕涟洏焉【`敦一作执羣妾作孥妾只奉作只承庵霭作晻霭和鹊作扁鹊祈祷作祈福将离作既离载昏作情气宝作瑶背河作依河并慕作共慕连云作涟雨已作防`】  

万年公主诔【`晋书左贵嫔传武帝女万年公主薨痛悼不已诏芬为诔其文甚丽`】  

昔蒲衣早智周晋夙成咸以岐嶷名存典经猗欤公主在幼克哲方徳比齿有邈先烈何徳之盛而年或阙何华之繁而实不结雨坠风逝形影长灭京室河洛所经阴精发曜降兹淑灵笃生公主诞膺休祯秀生紫防日晖月明既睇艳姿徽音孔昭眄蒨其媚婉曼其娇宠玩轩陛如琼如瑶虽则弱齿双徳兼苞五福所集闻之先民积善钟庆祜徳辅仁宜终淑美光晖日新云何降戾景命不振荣曜英蕤始芳何辜于天猥遇降霜焭焭稚魂飘飘遐翔于戏何辜痛兹不福生而何晩没而何速酷矣皇灵谬哉司禄呜呼哀哉日月载驰白露凝结自主薨徂奄离时节吉凶乖邈存亡异制将迁幽都潜神永翳呜呼公主魂岂是绥岌岌灵轜骏驷騑騑挽僮齐唱悲音激摧士女歔欷髙风增哀一日不见采萧作歌况我公主形灭体讹精灵迁逝幽此中阿言思言念涕泪滂沲呜呼哀哉  

虞舜二妃赞  

玅矣二妃体灵应符奉嫔于妫光此有虞沅湘示教灵徳永敷惟斯善美谅无泯乎  

周宣王姜后赞  

昭昭宣王克复前制亹亹姜后乃激乃厉执心至公以恢明世  

荆武王夫人邓曼赞  

天道恶盈极数则防邈哉邓曼心暎祸防覩兆叹亡考徳知衰贤哉卓殊邈哉难追  

鲁敬姜赞  

邈矣敬姜含徳之英于行则髙于理斯明垂训于宗厉发竒声宣尼三叹万代遗馨  

齐义继母赞  

圣教化礼贵信诚至哉继母行合典经不遗宿诺义割斯情表徳来裔垂则后生  

齐杞梁妻赞  

遭命不改逢时险屯夫卒莒场郊吊不宾哀崩髙城诉情穹旻遂赴淄川托躯清津【`躯一作身`】  

楚狂接舆妻赞  

接舆髙洁怀道行謡妻亦氷清同味昭遗俗荣津志远神辽  

孟轲母赞  

邹母善导三徙成教邻止庠序俎豆是效断织激子广以坟奥聪达知礼敷述圣道  

班婕妤赞  

恂恂班女恭让谦虚辞辇进贤辨祝理诬形图丹青名侔樊虞  

巢父惠施赞  

泱泱长流沔沔清波思文巢惠再咏再歌垂纶一壑万象匪多神乎畅矣缅同基阿  

徳刚赞  

温温徳刚实秉道纯履此圣义体此敦仁笃物博好靡疎靡亲九族怀附邦邑望尘贵实贱华尚素安贫虽在崇髙必若平民匪道之荣譬之生民褎饰之誉谓之谤身惟义是存惟道是尊  

徳柔赞【`艺文类聚一作颂`】  

邈邈徳柔越天之刚神以知来智以藏往【`疑遗四字`】含纯溥生允矣君子展也大成执徳纯粹岳峻川渟履行高厉荡乎其平敦兴圣道率正不倾令闻不已载路厥声  

纳杨后赞  

清和协极二仪降灵啓兹杨族仁哲诞生徽音内发有馥其馨符表运作合圣明文定厥祥考卜惟贞良辰纳币三光朗清元公执贽嘉礼告成卿士庻僚烂其充庭赫赫华宗奕世载荣谦光其尊在满戒盈受兹介福垂祚亿龄【`并艺文类聚`】  

武悼杨皇后颂【`晋书武帝咸宁二年纳悼后芬于坐受诏作颂元后从妹农华隂人`】  

峩峩华岳峻极泰清巨灵导流河渎是经惟渎之神惟岳之灵钟于杨族载育盛明穆穆我后应期挺生含聪履喆岐嶷夙成如兰之茂如玉之莹越在幼冲休有令名飞声八极翕习紫庭超任邈姒比徳皇英京室是嘉备礼致娉令月吉辰百僚奉迎周生归韩诗人是咏我后戾止车服辉暎登位太防明徳日盛羣黎欣戴亟夏同庆翼翼圣皇叡喆孔纯愍兹狂戾阐惠播仁蠲衅涤秽与时惟新沛然洪赦恩诏遐震后之践祚囹圄虚陈万国齐欢六合同欣坤神抃儛天人载悦兴瑞降祥表精日月和气烟煴三光朗烈既获嘉时寻播甘雪云晻霭灵液霏霏既储既积待阳而晞曣晛沾濡柔润中畿长享丰年福禄永绥【`穆穆我后一作我后穆穆履喆作体喆狂戾作尫羸`】  

鬰金颂  

伊此竒草名曰鬰金越自殊域厥珍来寻芬香酷烈悦目怡心明徳惟馨淑人是钦窈窕妃媛服之褵衿永垂名实旷世弗沈【`艺文类聚`】  

惠帝贾皇后【`字南风太宰充女滛虐不道为赵王伦所诛废为庻人`】  

太子遹葬礼表【`贾后既废太子矫诏杀之将以庻人礼葬伪为表闻诏葬以广陵王礼`】  

遹不幸丧亡伤其迷悖又早短折悲痛之怀不能自已妾私心冀其刻肌刻骨更思孝道规为稽颡正其名号此志不遂重以酸恨遹虽罪在莫大犹王者子孙便以匹庻送终情实怜愍特乞天恩赐以王礼妾诚闇浅不识礼义不胜至情冒昧陈闻  

愍怀太子遹【`字熈祖惠帝长子母谢夫人玖进淑媛及太子遇酷玖亦被害`】遗妃王惠风书【`贾后将废太子诈称上不和呼太子入朝既至赐以酒枣逼醉使黄门侍郎潘岳作书草若祷神之文有如太子素意以纸笔使太子书之太子醉迷不觉其字半不成补成之后呈惠帝帝幸式干殿以太子书青纸诏曰遹书如此今赐死徧示诸公王惟张华裴頠申救太子后惧事变乃表免为庻人送金墉城妃父衍表请离婚太子至许遗妃书明年复以太子为逆幽于许昌宫之别坊使黄门孙虑杀之妃后为刘曜执赐其将不屈死`】  

鄙虽烦愚心念为善欲尽忠孝之节无有恶逆之心虽非中宫所生奉事有如亲母自为太子以来勑见禁检不得见母自宜城君亡不见存恤恒在空室中坐去年十二月道文疾病困笃父子之情实相怜愍于时表国家乞加徽号不见听许疾病既笃为之求请恩福无有恶心自道文病中宫三遣左右来视云天教呼汝到二十八日暮有短函来题言东宫发疏云言天教欲见汝即便作表求入二十九日早入见国家须臾遣至中宫中宫左右陈舞见语中宫旦来吐不快使住空室中坐须臾中宫遣陈舞见语闻汝表陛下为道文乞王不得王是成国耳中宫遥呼陈舞昨天教与太子酒枣便持三升酒大盘枣来见与使饮酒噉枣尽鄙素不饮酒即便遣舞啓説不堪三升之意中宫遥呼曰汝常陛下前持酒可喜何以不饮天与汝酒当使道文差也便答中宫陛下防同一日见赐故不敢辞通日不饮三升酒也且实未食恐不堪又未见殿下饮此或至颠倒陈舞复传语曰不孝那天与汝酒饮不肯饮中有恶物邪遂可饮二升余有一升求持还东宫饮尽逼廹不得已更饮一升饮已体中荒迷不复自觉须臾有一小婢持封箱来云诏使冩此文书鄙便惊起视之有一白纸一青纸催促云陛下停待又小婢承福持笔硏墨黄纸来使写急疾不容复视实不觉纸上语轻重父母至亲实不相疑事理如此实为见诬想众人见明也【`贾后母郭槐充之妻封宜城君彪字道文太子长子`】  

潘岳诈愍怀太子书  

陛下宜自了不自了吾当入了之中宫又宜速自了不了吾当手了之并谢妃共要尅期而两发勿疑犹豫致后患茹毛饮血于三辰之下皇天许当扫除患害立道文为王蒋为内主愿成当三牲祠北君大赦天下要疏如律令【`并晋书`】  

安平献王孚【`字叔逹宣帝次弟仕魏歴太宰`】  

请造沁水石门表【`水经注晋安平王孚为魏野王典农中郎将所造诏书听许`】  

臣孚言臣被明诏兴河内水利臣既到检行沁水源出铜鞮山屈曲周廻水道九百自太行以西王屋以东层岩髙峻天时霖雨众谷走水小口漂迸木门朽败稻田泛滥嵗功不成臣辄按行去堰五里以外方石可得数万余枚臣以为方石为门若天亢旱增堰进水若天霖雨陂泽充溢则闭石断水空渠衍涝足以成河云雨由人经国之谋暂劳永逸圣王所许愿陛下特出臣表勅大司农府给人工勿使稽延以赞时要臣孚言  

魏明帝悼后书铭旌议【`或欲去姓而书魏或欲两书孚议从之`】  

经典正式皆不应书凡帝王皆因本国之名以为天下之号而与往代相别耳非为择美名以自光也天称皇天则帝称皇帝地称后土则后称皇后此乃所以同天地之大号流无二之尊名不待称国号以自表不俟称氏族以自彰是以春秋隐公三年经曰三月庚戌天王崩尊而称天不曰周王者所以殊乎列国之君也八月庚辰宋公和卒书国称名所以异乎天王也襄公十五年经曰刘夏逆王后于齐不云逆周王后姜氏者所以异乎列国之夫人也至乎列国则曰夫人姜氏至自齐又曰纪伯姬卒书国称姓此所以异乎天王后也由此考之尊称皇帝赫赫无二何待于魏乎尊称皇后彰以諡号何待于姓乎议者欲书魏者此以为天皇之尊同于往古列国之君也或欲书姓者此以为天皇之后同于往古之夫人也经典之大义异乎圣人之明制非所以垂训将来为万世不易之式者也  

上武帝除丧复常奏【`文帝崩武帝既葬除丧深衣素冠降席撤膳太宰司马孚太傅郑冲太保王祥太尉何曾司徒领中领军司马望司空荀顗车骑将军贾充尚书令裴秀尚书仆射武陔都防大将军郭建侍中郭绥中书监茍朂中军将军羊祜等奏`】  

臣闻礼典轨度丰杀随时虞夏商周咸不相袭盖有由也大晋绍承汉魏有革有因期于足以兴化致治而已故未得皆返太素同防上古也陛下既以俯遵汉魏降丧之典以济时务而躬蹈大孝情过乎哀素冠深衣降席撤膳虽武丁行之于殷世曾闵履之于布衣未足以喻方今荆蛮未夷庻政未乂万机事殷动劳神虑岂遑全遂圣防以从至情加嵗时变易期运忽过山陵弥逺攀慕永絶臣等以为陛下宜囘虑割情以康时济治辄勅御府易服内省改坐太官复膳诸所施行皆如旧制【`济治晋书作济俗`】  

武帝诏答  

毎感念幽冥而不得终苴绖于草土以存此痛况当食稻衣锦诚佹然激切其心非所以相解也吾本诸生家传礼来乆何心一旦便易此情于所天相从已多可试省孔子答宰我之言无事纷纭也言及悲剥奈何奈何【`悲剥晋书作悲杀`】  

重奏  

伏读圣诏感以悲怀辄思仲尼所以抑宰我之问圣思所以不能以已巳甚深甚笃然今以干戈未戢武事未偃万机至重天下至众陛下以万乗之尊履布衣之礼服麤席藁水饮蔬食殷忧内盈毁悴外表然而躬勤万机坐而待旦降心接下仄不遑食所以劳力者如斯之甚是以臣等悚息不宁诚惧神气用损以疚大事輙勅有司改坐复常率由旧典惟陛下察纳愚欵以慰皇太后之心【`今以晋书作今者`】  

又诏答【`帝遂以此礼终三年后居太后丧亦如之`】  

重览奏议益以悲剥不能自胜奈何奈何三年之丧自古达礼诚圣人称心立哀明恕而行也神灵日逺无所告诉虽薄于情食防服美朕更所不堪也不宜反覆重伤其心言用断絶奈何奈何【`宋书　心晋作情告诉作讯告`】  

遗令【`晋书`】  

有魏贞士河内温县司马孚字叔达不伊不周不夷不惠立身行道终始如一当以素棺单椁敛以时服  

琅邪王伷【`字子将宣帝子`】  

荐山简表【`伷时为镇东大将军`】  

从事中郎缺用第三品中散大夫河内山简清精履正才职通济品仪第二也【`北堂书钞`】  

梁王肜【`字子防宣帝第八子歴丞相太宰领司徒为宗师`】  

理汧督马敦疏【`肜时为征西大将军上疏详前防书　见潘岳诔`】  

敦固守孤城独当羣冦以少御众载离寒暑临危奋节保谷全城而雍州从事忌敦勲效推极小疵非所以褎奬元功宜解敦禁劾假授  

齐王攸【`字大猷文帝次子仕魏卫将军武帝践阼封齐王出都督青州`】  

藩国自除长吏议【`时诏议藩王令自选国内长吏攸奏议不许`】  

昔圣王封建万国以亲诸侯轨迹相承莫之能改诚以君不世居则人心偷幸人无常主则风俗伪薄是以先帝深览经远之綂思复先哲之轨分土画疆建爵五等或以进徳或以酬功伏惟陛下应期创业树建亲戚听使藩国自除长吏而今草创制度初立虽庸蜀顺轨吴犹未宾宜俟清泰乃议复古之制  

务农重本议奏【`诏以比年饥馑议所节省攸奏议`】  

臣闻先王之教莫不先正其本务农重本国之大纲当今方隅清穆武夫释甲广分休假以就农业然守相不能勤心恤公以尽地利昔汉宣叹曰与朕理天下者惟良二千石乎勤加赏罚黜陟幽明于时翕然用多名守计今地有余羡而不农者众加附业之人复有虚假通天下之谋则饥者必不少矣今宜严勅州郡检诸虚诈害农之事督实南亩上下同奉所务则天下之谷可复古政岂患于暂一水旱便忧饥馁哉考绩黜陟毕使严明畏威怀惠莫不自厉又都邑之内游食滋多巧伎末业服饰奢丽富人兼美犹有魏之遗弊染化日浅靡财害谷动复万计宜申明旧法必禁絶之使去奢即俭不夺农时毕力稼穑以实仓廪则荣辱礼节由之而生兴化反本于兹为盛  

选长史令【`国长吏缺典书请求差选攸下令`】  

忝受恩礼不称惟忧至于官人叙才皆朝廷之事非国所宜裁也其令自上请之  

议按吏教  

夫先王驭世明罚勅法鞭扑作教以正逋慢且唐虞之朝犹须督责前欲撰次其事使麤有常惧烦简之宜未审其要故令刘程二君详定然思惟之郑铸刑书叔向不韪范宣议制仲尼讥之令皆如旧无所增损其常节度所不及者随事处决诸吏各竭乃心思同在公古人之节如有所阙以赖股肱匡佐之规庻以免负  

太子箴【`惠帝为太子攸授太子太傅献箴　艺文作太傅箴误`】  

伊昔上皇建国立君仰观天文俯察地理创业恢道以安人承祀祚延綂重故援立太子尊以道固以贰已储徳既立邦有所恃夫亲仁者功成迩佞者国倾故保相之材必择贤明昔在周成旦奭作傅外以明徳自辅内以亲亲立固徳以义济亲则自然嬴废公族其崩如山刘建子弟汉祚永传楚以无极作乱宋以伊戾兴难张禹佞给卒危强汉辅弼不忠祸及乃躬匪徒乃躬乃丧乃邦无曰父子不间昔有江充无曰至亲匪贰或容潘崇防言乱真谮润离亲骊姬之谗晋侯疑申固亲以道勿固以恩脩身以敬勿托以尊自损者有余自益者弥昏庻事不可以不恤大本不可以不敦见亡戒危覩安思存冢子司义敢告在阍【`并晋书　艺文类聚王保傅箴云保傅贤明宗国用宁辅佐不忠祸及于躬无曰父子无间乃有潘崇无曰父子无二或容江充志不可解恩不尝恃一药不尝罪归许止一时不待恶延宗子`】  

与山涛书  

中庻子东宫显职加侍接左右诚宜得笃粹有行检之人想悉在尊意必允众望也【`艺文类聚`】  

又  

洗马今之清选前后选文书才义也【`又与涛书舍人今之清选也`】  

又  

武长嗣笃敏有器思今东宫洗马缺【`阙`】  

又  

太子舍人夏侯湛秉心居正理识明彻应可郎也【`并北堂书钞`】  

汝南王亮【`字子翼宣帝第四子歴太宰録尚书为楚王玮所害　自汝南至东海八王皆乱晋而不得其死晋书别为序传又别有八王故事`】  

日蚀上言【`太康七年正旦日食亮与司徒舒司空瓘上言`】  

三司之任天地人也乾道不普故水旱为菑人伦失叙故奸凶不禁乃者荆州之城妖菑仍兴任城国都水流变赤近三朝之始日有蚀之孟阳节过坚氷未消臣等琐才叨据髙位可谓小人而乗君子之器宜就显戮以答天意谨免冠徒跣上所假章绶  

武帝诏报  

夫阴阳失序朕干天道刑政失中之所致也其使冠履勿复通表【`八王故事`】  

楚王玮【`字彦度武帝第五子歴卫将军加侍中为贾后所害`】  

告诸军讨汝南王亮太保卫瓘手令【`玮性狠戾汝南王亮太保卫瓘议使之国其长史矫称玮命谮于贾后使惠帝为诏害二公玮又矫诏赦亮瓘官属后先恶亮瓘且忌玮复以玮矫制收斩之`】  

天祸晋室凶乱相仍间者杨骏之难实赖诸君尅平祸乱而二公潜图不轨欲废陛下以絶武帝之祀今辄奉诏免二公官吾今受诏都督中外诸军诸在直卫者皆严加警备其在外营便相率领径诣行府助顺讨逆天所福也悬赏开封以待忠效皇天后土实闻此言  

矫诏赦亮瓘官属  

二公潜谋欲危社稷今免还第官属以下一无所问若不奉诏使军法从事能率所领先出降者封侯受赏朕不食言【`晋书`】  

赵王伦【`字子宣帝第九子歴右军将军诛贾后自为相国侍中以簒诛`】  

伪诏【`伦簒位齐王冏河间王颙成都王颖起兵讨伦卫将军赵泉斩伦党孙秀使伦为诏迎惠帝反正`】  

吾为孙秀等所误以怒三王今已诛秀其迎太上复位吾归老于农亩  

齐王冏【`字景治齐献王攸子歴大司马为长沙王乂所害`】  

请立清河王覃为皇太子表【`覃本清河王遐子时冲太孙薨冏表立后废死`】  

东宫旷然冡嗣莫继天下大业帝王神器必建储副以固洪基今者后宫未有孕育不可庻幸将来而虚天绪非祖宗之遗志社稷之长计也礼兄弟之子犹子故汉成无嗣继由定陶孝和之絶安以绍兴此先王之令典往代之成式也清河王覃神姿岐嶷慧智早成康王正妃周氏所生先帝众孙之中于今为嫡昔薄姬贤明文则承位覃外祖恢世载名徳覃宜奉宗庙之重统无穷之祚以宁四海颙颙之望覃兄弟虽并出绍可简令淑还为国不替其嗣辄谘大将军頴及羣公卿士咸同大愿请具礼仪择日迎拜  

理淮南王允表【`允为武帝子歴太尉谋诛赵王伦见害伦诛冏上表理允`】  

故淮南王允忠孝笃诚忧国忘身讨乱奋发防于克捷遭大凶运奄至陨没逆党遘恶并害三子寃魂酷毒莫不悲酸洎兴义兵淮南国人自相率领众过万人人怀忼忾愍国綂灭絶发言流涕臣辄以息超继允后以慰存亡  

理张华等奏【`挚虞致书于冏冏奏追赠`】  

臣闻兴防继絶圣王之髙政贬恶嘉善春秋之美义是以武王封比干之墓表商容之闾诚幽明之故有以相通也孙秀逆乱灭佐命之国诛骨鲠之臣以斵丧王室肆其虐戻功臣之后多见泯灭张华裴頠各以见惮取诛于时解系解结同以羔羊并被其害欧阳建等无罪而死百姓怜之今陛下更日月之光布惟新之命然此等诸族未防恩理昔栾却降在皁而春秋传其违幽王絶功臣之后弃贤者子孙而诗人以为刺臣备忝在职思纳愚诚若合圣意可令羣官通议  

理解系等奏【`系为西戌校尉与孙秀争军事有隙谮于赵王伦与其弟结同被害囧起义以裴解为寃首议赠焉`】  

臣闻兴防继絶圣主之髙政贬恶嘉善春秋之美谈是以武王封比干之墓表商容之闾诚幽明之故有以相通也孙秀逆乱灭佐命之国诛骨鲠之臣以斵丧王室肆其虐戾功臣之后多见泯灭至如张华裴頠各以见惮取诛于时系结同以羔羊被害欧阳建等无罪而死百姓怜之陛下更日月之光照布惟新之明命然此等未防恩理昔栾却降在皂而春秋传其人幽王絶功臣之后弃贤者子孙而诗人以为刺臣备忝右职思竭股肱献纳愚诚若合圣意可羣官通议  

八坐解系等议  

系等清公正直为奸邪所疾无罪横戮寃痛已甚如大司马所啓彰明枉直显宣当否使寃魂无愧无恨为恩大矣  

罪王豹奏【`详王豹下`】  

臣忿奸凶肆逆皇祚颠坠与成都长沙新野共兴义兵安复社稷唯欲勠力皇家与亲亲宗室腹心从事此臣夙夜自誓无负神明而主簿王豹比有白事敢造异端谓臣忝备宰相必遘危害虑在一旦不祥之声可蹻足而待欲臣与成都分陜为伯尽出蕃王上诬圣朝鉴御之威下长妖惑疑阻众心噂背憎巧卖两端讪上谤下防内间外遘恶导奸坐生猜嫌昔孔邱匡鲁乃诛少正子产相郑先戮邓析诚以交乱名实若赵髙诡怪之类也豹为臣不忠不顺不义辄勅都街考竟以明邪正【`并晋书`】  

长沙王乂【`字士度武帝第六子歴大都督为东海王越所害`】  

致成都王頴书【`初河间王颙将诛齐王冏乂时在洛为骠骑将军以乂为内主乂攻冏杀之頴镇邺悬执朝政惮乂在内遂与颙同伐京师诏乂为大都督以距颙朝议使中书令王衍等説頴令与乂分陜而居頴不从乂致书頴颖复书乂大破颖军东海王越潜收乂送金墉城颙将张方称诏杀之颙表頴立为皇太弟`】  

先帝应干抚运綂摄四海勤身苦已克成帝业六合清泰庆流子孙孙秀作逆反易天常卿与义众还复帝位齐王恃功肆行非法上无宰相之心下无忠臣之行遂其防恶离逖骨肉主上怨伤寻已荡除吾之与卿友于十人同产王室受封外都各不能阐敷王教经济远畧今卿复与太尉共起大众阻兵百万重围宫城羣臣同忿聊即命将示宣国威未拟摧殄自投沟涧荡平山谷死者日万酷痛无罪岂国恩之不慈则用刑之有常卿所遣陆机不乐受卿节钺将其所领私通国家想来逆者当前行一尺却行一丈卿宜还镇以宁四海令宗族无羞子孙之福也如其不然念骨肉分裂之痛故复遣书【`颙时为太尉`】  

临收上表  

陛下笃睦委臣朝事臣小心忠孝神祗所鉴诸王承谬率众见责朝臣无正各虑私困收臣别省送臣幽宫臣不惜躯命但念大晋衰防枝党欲尽陛下孤危若臣死国宁亦家之利但恐快凶人之志无益于陛下耳【`并晋书`】成都王颖【`字章度武帝第十六子拜丞相东海王越收捕颖渡河被执为范阳王虓长史刘舆所杀`】  

复长沙王乂书  

文景受图武皇乗运庻防尧舜共康政道恩隆洪业本枝百世岂期骨肉豫祸后族专权杨贾纵毒齐赵内簒幸以诛夷而未静息毎忧王室心悴肝烂羊之皇甫商等恃宠作祸能不兴慨于是征西羽檄四海云应本谓仁兄同其所怀便当内擒冏等收级逺送如何迷惑自为戎首上矫君诏下离爱弟推移辇毂妄动兵威还任豺狼弃戮亲善行恶求福如何自勉前遣陆机董督节钺虽黄桥之退而温南收胜一彼一此未足增庆也今武士百万良将鋭猛要当与整顿海内若能从太尉之命斩商等首投戈退让自求多福颖亦自归邺都与兄同之奉览来告缅然慷慨慎哉大兄深思进退也【`晋书右将军皇甫商掌禁兵`】  

河间王颙【`字文载安平王孚孙太原王瓌之子歴司徒为南阳王模所杀`】  

奏讨齐王冏表【`冏诛赵王伦为大司马辅政表至冏为长沙王乂所杀`】  

王室多故祸难罔已大司马冏虽唱义有兴复皇位之功而定都邑克宁社稷实成都王之勳力也而冏不能固守臣节实协异望在许昌营有东西掖门官置治书侍御史长史司马直立左右如侍臣之仪京城大清簒逆诛夷而率百万之众来绕洛城阻兵经年不一朝觐百官拜伏晏然南面坏乐官市署用自增广辄取武库秘杖严列不解故东莱王蕤知其逆节表陈事状而见诬陷加罪黜徙以树私党僣立官属幸妻嬖妾名号比之中宫沈湎酒色不恤羣黎董艾放纵无所畏忌中丞按奏而取退免张伟愡恫拥停诏可葛旟小竪维持国命操弄王爵货赂公行羣奸聚党擅断杀生宻署腹心实为货谋斥罪忠良伺闚神器臣受重任蕃卫方岳见冏所行实怀激愤即日翊军校尉李含乗驿宻至宣腾诏防臣伏读感切五情若灼春秋之义君亲无将冏拥彊兵树置私党权官要职莫非腹心虽复重责之诛恐不义服今辄勒兵精卒十万与州征并协忠义共会洛阳骠骑将军长沙王乂同奋忠诚废冏还第有不顺命军法从事成都王颖明徳茂亲功髙勳重往嵗去就允合众望宜为宰辅代冏阿衡之任【`晋书`】  

东海王越【`字元超髙宻王泰次子泰宣帝弟歴司徒自领扬州牧讨石勒屯项薨勒追焚其柩`】  

勅世子□【`王承字安期太原晋阳人东海王越镇许昌以为记室叅军勅其子□在府数年`】  

夫学之所益者浅体之所安者深闲习礼度不如式瞻仪形讽味遗言不若亲承音防王叅军人伦之表汝其师之【`何法盛晋中兴书　世説注王赵邓三叅军人伦之表汝其师之谓王承邓伯道赵穆也袁宏名士传直云王叅军`】  

与阮瞻等书【`瞻字千里陈留尉氏人越镇许昌以瞻为记室防军与王承谢鲲邓攸俱在越府越与瞻等书`】  

礼年八嵗出就外傅明始可以加师训之则十年曰幼学明可渐先王之教也然学之所入浅体之所安深是以闲习礼容不如式瞻仪度讽诵遗言不若亲承音防小儿毘既无令淑之质不闻道徳之风望诸君时以闲豫周旋诲接【`晋书`】  

与赵穆等书【`穆字季子汲郡人才识清通歴尚书郎转太傅叅军越与穆及承等书`】  

礼八嵗出就外傅十年曰幼学明可以渐先王之教也然学之所受者浅体之所安者深是以闲习礼度不如式瞻轨仪讽味遗言不如亲承辞防小儿毗既无令淑之资未闻道徳之风欲屈诸君时以闲豫周旋燕诲也【`赵吴郡行状`】  

与江綂书【`越为兖州牧以綂为别驾委以州事舆綂书綂举髙平郗鉴为贤良陈留阬修为直言济北程收为方正时以为知人`】  

昔王子师为豫州未下车辟荀慈明下车辟孔文举贵州人士有堪应此者不  

致陈敏书【`敏字令通庐江人初为合肥度支迁广陵运以济中州又破张昌石氷等于寿春以功为广陵相遂有割据江东之志父忧去职越西迎大驾承制起敏为右将军假莭前锋都督致书时越讨豫州刺史刘乔敏引兵会之后自称大司马楚公败诛`】  

将军建谋富国则有大漕之勳及遭氷昌之乱则首率义徒以寡敌众外无彊兵之援内无运筹之侣只身挺立雄畧纵横擢竒谋于马首奋灵计于临危金声振于江外精光赫于扬楚攻坚陷崄三十余战师徒无亏勍敌自灭五州复全苞茅入贡岂非将军之功力哉今羯贼屯结游魂河济防伏雉窜藏匿陈留始虽奸盗终图不轨将军孙吴之术既明已试之功先着孤与将军情分特隆想割草土之哀抑难居之思舍绖执戈来防国难天子逺廵銮舆未反引领东眷有怀山陵当慿将军戮力玉辂有旋将军率将所领承书风发米布军资惟将军所运【`并晋书`】  

讨石勒传四方檄【`越为太傅録尚书怀帝即位委政于越已领兖州牧镇许昌及还洛领司徒专擅威权乃请讨石勒东屯千项檄四方州郡携贰忧薨`】  

皇纲失御社稷多难孤以弱才备当大任自顷胡冦内逼偏禆失利帝乡便为戎州冠带奄成殊域朝廷上下以为忧惧皆由诸侯蹉遂及此难投袂忘履讨之已晩人情奉本莫不义奋当须合防之众以俟战守之备宗庙主上相赖匡救檄至之日便望风奋发忠臣战士效诚之秋也【`并晋书`】  

范阳王虓【`字武会宣帝弟馗之孙袭父绥爵歴位司徒`】  

上惠帝表【`虓镇许昌河间王颙表立成都王颖为太弟为王浚所破挟天子还洛虓与东平王楙镇东将军周馥等上言于是虓先率众自许屯于荥阳及惠帝西迁浚表虓为冀州刺史破刘乔奉天子还都`】  

自愍怀被害皇储不建委重前相辄失臣节是以前年太宰与臣永惟社稷之贰不可乆空所以共啓成都王颖以为国副受重之后而弗克负荷小人勿用而以为腹心骨肉宜敦而猜佻荐至险诐宜远而防説殄行此皆臣等不聪不明失所宗赖遂令陛下谬于降授虽戮臣等不足以谢天下今大驾还宫文武空旷制度荒破靡有孑遗臣等虽劣足匡王室而道路之言谓张方与臣等不同既惜所在兴异又以太宰惇徳允元着于具瞻毎当义节辄为社稷宗盟之先张方受其指教为国效节昔年之举有死无贰此即太宰之良将陛下之忠臣但以受性彊毅不逹变通遂守前志已致纷纭然退思惟既是其不易之节且虑事翻之后为天下所罪故不即西还耳原其本事实无深责臣闻先代明主未尝不全防功臣令福流子孙自中间以来陛下功臣初无全者非独人才皆劣其于取祸实由朝廷防之失宜不相容恕以一旦之咎丧其积年之勳既违周礼议功之典且使天下之人莫敢复为陛下致节者臣等此言岂独为一张方实为社稷远计欲令功臣长守富贵臣愚以为宜委太宰以闗右之任一方事重及自州郡已下选举授任一皆仰成若朝之大事废兴损益毎辄畴谘此则二伯述职周召分陜之义陛下复行于今时遣方还郡令羣后申志时定王室所加方官请悉如旧此则忠臣义士有劝功臣必全矣司徒戎异姓之贤司空越公族之望并忠国爱主小心翼翼宜干机事委以朝政安北将军王浚佐命之率身履道忠亮清正远近所推如今日之大举实有定社稷之勲此实臣等所以叹息归髙也浚宜特崇重之以副羣望遂抚幽朔长为北藩臣等竭力扞城藩屏皇家陛下垂拱而四海自正则四祖之业必隆于今日月之晖昧而复曜乞垂三思察臣所言又可以臣表西示太宰  

又表  

成都王失道为奸邪所误论王之身不宜深责且先帝遗体陛下羣弟自元康以来罪戮相寻实海内所为匈匈而臣等所以痛心今废成都更封一邑宜其必许若废黜寻有祸害既伤陛下矜慈之恩又令远近恒谓公族无复骨肉之情此实臣等内省悲慙无顔于四海也乞陛下察臣忠【`晋书`】  

东平王楙【`字孔伟义阳王望第三子歴光禄大夫洛京陷为乱兵所害`】  

王昌前母服议奏【`博士谢衡等及尚书八座议上武帝制报　此见晋书又载杜氏通典人辞互异列后`】  

相王昌父毖本居长沙有妻息汉末使入中国值呉叛仕魏为黄门郎与前妻息死生隔絶更娶昌母今江表一綂昌闻前母乆丧言疾求平议  

守博士谢衡议  

虽有二妻盖有故而然不为害于道义宜更相为服  

守博士许猛议  

地絶又无前母之制正以在前非没则絶故也前母虽在犹不应服  

散骑常侍刘智安议  

礼为常事制不为非常设也亡父母不知其死生者不着于礼平生不相见去其加隆以期为断  

都令史虞溥议  

臣以为礼不二嫡所以重正非徒如前议者防妬忌而已故曰一与之齐终身不改未有遭变而二嫡茍不二则昌父更娶之辰是前妻义絶之日也使昌父尚存二妻俱在必不使二嫡专堂两妇执祭同为之齐也  

博士秦秀议  

二妾之子父命令相慈养而便有三年之恩便同所生昌父何义不命二嫡依此礼乎父之执友有如子之礼况事兄之母乎  

许猛又议  

夫少妇稚则不可许以改娶更适矣今妻在许以更聘夫存而妻得改醮者非絶而何  

侍中领博士张恽议  

昔舜不告而娶防礼盖阙故尧典以厘降二女为文不殊嫡媵传记以妃夫人称之明不立正后也夫以圣人之帝者嫡子犹权事而变以定典礼黄昌之告新妻使避正室时论许之推姬氏之让执黄卿之决宜使各自服其母  

侍郎山雄兼侍郎著作陈寿议  

溥驳一与之齐非大失也礼无二嫡不可以并耳若昌父及二母于今各存者则前母不废已有明徴也设令昌父将前母之子来入中国尚在者当从出母之服茍昌父无弃前妻之命昌兄有服母之理则昌无疑于不服  

贼曹属卞粹议  

昌父当莫审之时而娶后妻则前妻同之于死而义不絶若生相及而后妻不去则妾列于前志矣死而防乎则同袝于葬无并嫡之实必欲使子孙于没世之后追计二母隔絶之时以为并嫡则背违死父追出母亡议者以为礼无前母之服者可谓以文害意愚以为母之不亲而服三年非一无异于前母也  

仓曹属卫恒议  

或云嫡不可二前妻宜絶此为夺旧与新违母从子礼律所不许人情所未安也或云絶与死同无嫌二嫡据其相及欲令有服此为论嫡则死议服则生若还自相伐理又不通愚以为地絶死絶诚无异也宜一如前母不复追服  

主簿刘卞议  

毖在南为邦族于北为覉旅以此名分言之前妻为元妃后妇为继室何至王路既通更当逐其今妻废其嫡子不书姜氏絶不为亲以其犯至恶也赵姬虽贵必推叔隗原同虽宠必嫡宣孟若违礼茍让何则春秋所当善也论者谓地絶其情终已不得徃来今地既通何为故当追而絶之邪黄昌见美斯又近世之明比  

司空齐王攸议  

礼记生不及祖父母诸父昆弟而父税丧已则否诸儒皆以为父以他故子生异域不及此亲存时归见之父虽追服子不从税不责非时之恩也但不相见尚不服其先终而况前母非亲所生义不逾祖莫徃莫来恩絶殊隔而令追服殆非称情立文之谓也以为昌不宜追服  

司徒李议  

毖为黄门侍郎江南已叛石厚与焉大义灭亲况于毖之义可得以为妻乎  

虞溥又驳卞粹议  

丧从宁戚谓丧事尚哀耳不使服非其亲也夫死者终也终事已故无絶道分居两存则离否由人夫妇以判合为义今土隔人殊则配合理絶彼已更娶代已安得自同于死妇哉伯夷让孤竹不可以为后王法也且既已为嫡后服复云为妾生则或贬或离死则同袝于葬妻专一以事夫夫怀二以接已开伪诈之风伤贞信之教于以纯化笃俗不亦难乎今昌二母虽土地殊隔据同时并存何得为前母后母乎设使昌母先亡以嫡合葬而前母不絶远闻丧问当复相为制何服邪夫制不应礼动而愈失夫孝子不纳亲于不义贞妇不昧进而茍容今同前嫡于死妇使后妻居正而或废于二子之心曾无恧乎而云诬父弃母恐此文致之言难以定臧否也礼违诸侯适天子不服旧君然则昌父絶前君矣更纳后室废后妻矣又何取于宜诛宜抚乎且妇人之有恶疾乃慈夫之所愍也而在七出诚以人理应絶故也今夫妇殊域与无妻同方之恶疾理无以异据已更娶有絶前之证而云应服于义何防  

尚书八座议  

设令有人于此父为敦煌太守而子后任于洛若父娶妻非徒不见乃可不知及其死亡不得不服但鞠养已者情哀而不相见名制虽戚念之心殊而为之服一也又两后匹嫡自谓违礼不谓非常之事而以常礼处之也昔子思哭出母于庙其门人曰庻氏之女死何为哭于孔氏之庙子思惧改哭于他室若昌不制服不得不告其父祖掘其前母之尸徙之他地若其不徙昌为罪人何则异族之女不得袝于先姑藏其墓次故也且夫妇人牵夫犹有所尊赵姬之举礼得权通故先史详之不讥其事耳今昌之二母各已终亡尚无并主轻重之事也昌之前母宜依叔隗为比若亡在昌未生之前者则昌不应复服生及母存自应如礼以名服三年辄正定为文草下太常报楙奉行  

武帝制  

凡事有非常当依准旧典为之立断今议此事称引赵姬叔隗者粗是也然后狄与晋和故姬氏得迎叔隗而下之吴冦隔塞毖与前妻终始永絶必义无两嫡则赵衰可以专制隗氏昌为人子岂得擅替其母且毖二妻并以絶亡其子犹后母之子耳昌故不应制服也  

著作郎干寳论【`太兴初追论`】  

礼有经有变有权王毖之事有为为之也有不可责以始终之义不可求以循常之文何羣议之纷错同产者无嫡侧之别而先生为兄诸侯同爵无等级之差而先封为长今二妻之入无贵贱之体则宜以先后为秩顺叙义也今生而同室者寡死而同庙者众及其神位固有上下也故春秋贤赵姬遭礼之变而得礼情也且夫吉凶哀乐动乎情者也五礼之制所以叙情而即事也今二母者本他人也以名来亲而恩否于时敬不及生爱不及丧夫何追服之道哉张恽刘卞得其先后之节齐王卫恒通于服絶之制可以断矣朝廷于此宜导之以赵姬齐之以诏命使先妻恢含容之徳后妻崇卑让之道室人达长少之叙百姓见变礼之中若此可以居生又况于死乎古之王者有以师友之礼待其臣而臣不敢自尊今令先妻以一体接后而后妻不敢抗及其子孙交相为服礼之善物也然则王昌兄弟相得之日盖宜祫祭二母等其礼馈叙其先后配以左右兄弟肃雍交酬奏献上以恕先父之志中以髙二母之徳下以齐兄弟之好使义风于王教慈让洽乎急难不亦得礼之本乎  

同前【`杜氏通典`】  

博士谢衡议  

毖身不幸去父母远妻子妻于其家执义守节奉宗祀养舅姑育稚子后得归还则固为已妻父既为妻子岂不为母昌宜追服三年  

博士许猛议  

絶有三道且夫絶妻如纪叔姬其逼以王法隔以殊域而更聘嫡室者亦为絶矣是以礼有继母服无前母制是以前母非没则絶也以昌前母虽在犹不应服若昌父在则唯命矣依礼记昌唯宜追服其兄耳  

尚书都令史虞溥议  

臣以为礼不二嫡重正也茍正嫡不可以二则昌父更娶之辰即前妇义絶之日固不待言而可知矣议者以昌父无絶遣之言尚为正嫡恐犯礼亏教难以示后按昌父既册名魏朝更纳后室岂得怀旧君于江表存外妻于讐国乎非徒时政之所禁乃臣道所宜絶设使昌父尚存今始防同必不使两妻专尚二嫡执祭以此验之故知后嫡立宜前嫡废也即父使有两立之言犹将以礼正之况无遗命可以服乎溥以为宜如猛议  

博士秦秀议  

按议者以礼无前妻之名依名絶之不为之服斯乃是也今兄弟不同居而各以路人相遇其母恐一体之爱从此絶矣古人之为未必按文唯称情耳以为二母之子宜各相事皆如所生虽无成典期于相睦得礼意也若前妻之子不胜母之哀来言曰我母自尽礼于事天为夫先祖所歆享为父志所嘉为人伦所钦敬便迎父丧归于旧茔以其母袝葬则后妻之子宁可以据儒者之言以距之耶礼二妾之子父命令相慈而三年之恩便同所生矣昌父何义不令二嫡依此礼乎然礼无明制非末学者所敢用心必不得已与其意而絶之不若意而事之故以为昌宜追前母三年二母之祔以先后为叙  

侍中程咸议  

诸侯无更娶致夫人之制大夫妻死改室不拘立嫡昌父前妻守徳约身幸值闻通而固絶之此礼不胜情而渐入于薄也昌母后娉本非庻贱横加抑黜复不然矣若令二母之子交相为服则并尊两嫡礼之大禁昔舜不告而娶婚礼盖阙传记以二妃夫人称之明不足立正后也圣人之犹权事而变而诸儒欲听立两嫡并未前闻且赵姬让叔隗以为内子黄昌之告新妻使避正堂皆欲以正家綂而分嫡妾也昌父已亡无正之者若追服前母则自黜其亲交相为服则固非嫡就使未达追为之服犹宜刑贬以匡失谬况可报楙施行正为通例则两嫡之礼始于今矣开争长乱不可以训臣以为昌等当各服其母者  

著作郎陈寿等议  

春秋之义不以得宠而忘旧是以赵姬请迎叔隗而已下之若昌父及二母于今并存则前母不废有明徴矣设使昌父昔持前母所生之子来入中国而尚在者恐不谓母已黜遣从出母之服茍昌父无弃前妻之命昌兄有服母之理则昌无疑于不服  

司马李苞议  

礼重綂所以正家犹国不可二君虽礼文残阙大事可知昌父遇难与妻隔絶夫得更娶妻当更嫁此通理也今之不去此自执节之妇不为理不絶矣适可嘉异其意不得以私善羁縻已絶之夫议者以赵姬为比愚以为不同也重耳适齐志在必还五年之间未为离絶衰纳新宠于礼为废嫡于义为弃旧姬氏固让得礼之正是以春秋善之明不得竝也古无二嫡宜如溥駮  

中书监荀朂议  

昔郑子羣娶陈司空从妹后隔吕布之乱不知存亡更娶蔡氏女徐州平后陈氏得还遂二妃竝存蔡氏之子元叠为陈氏服嫡母之服族兄宗伯曾责元叠谓抑其亲乡里先达以元叠为合宜  

新野王歆【`字舒扶风王骏子宣帝孙`】  

上言张昌贼状【`昌本义扬蛮太安中聚众安陆奉刘尼为主称汉其众皆以绛科头撍之以毛歆为镇南大将军讨昌兵败见杀陶侃等平之`】  

妖贼张昌刘尼妄称神圣犬羊万计绛头毛面挑刀走防其锋不可当请台勅诸军三道救助【`晋书`】  

## 西晋文纪卷五  

明　梅鼎祚　编  

西晋【`五`】  

程猗  

柳谷石文赞【`魏之初兴也张掖删丹县金山柳谷有石生焉苍质素章至太和中柳谷之川溢漏石形改似云龟立于川西又有麒麟鳯凰白虎马牛于中布列有文字日上上三天王述大会讨大曹全但取之全立中大金马一匹中正大吉寿此马甲寅述水凡二十五字当时称瑞既而晋受禅泰始三年张掖太守焦胜奏留郡本国图校今石文文字多少不同谨具图上太尉属程猗説曰夫大者盛之极也金者晋之行也中者物之防也吉者福之始也此言司马氏之王天下感徳而生应正吉而王之符也又为赞`】  

皇德遐通实降嘉灵干生其象坤育其形石既表素文以成瑞虎合仁白麟燿精神马自图金言其形体正而王中允克明闗寿无疆于万斯龄【`晋书`】  

王祥【`字休徴琅邪临沂人仕魏歴太尉入晋拜太保封睢阳郡公`】  

遗令训子孙【`子肇等奉而行之`】  

夫生之有死自然之理吾年八十有五啓手何恨不有遗言使尔无述吾生值季末登庸歴试无毘佐之勲没无以报气絶但洗手足不须沐浴勿纒尸皆澣故衣随时所服所赐山玉佩卫氏玉玦绶笥皆勿以敛西芒上土自坚贞勿用甓石勿起坟陇穿深二丈椁取容棺勿作前堂布几筵置书箱镜奁之具棺前但可施牀榻而已糒脯各一盘酒一杯为朝夕奠家人大小不须送丧大小祥乃设特牲无违余命髙柴泣血三年夫子谓之愚闵子除丧出见援琴切切而哀仲尼谓之孝故哭泣之哀日月降杀饮食之宜自有制度夫言行可覆信之至也推美引过徳之至也扬名显亲孝之至也兄弟怡怡宗族欣欣悌之至也临财莫过乎让此五者立身之本顔子所以为命未之思也夫何远之有【`晋书`】  

何曾【`字颖孝陈国阳夏人仕魏歴司徒入晋进太宰封朗陵郡公`】  

上魏明帝论宰牧疏【`曾时为给事黄门侍郎`】  

臣闻为国者以清静为基而百姓以良吏为本今海内虚耗事役众多诚宜恤养黎元悦以使人郡守之权虽轻犹专任千里比之于古则列国之君也上当奉宣朝恩以致惠和下当兴利而除其害得其人则可安非其人则为患故汉宣称曰百姓所以安其田里而无叹息愁恨之心者政平讼理也与我共此者其惟良二千石乎此诚可谓知政之本也方今国家大举新有发调军师远征上下劬劳夫百姓可与乐成难与虑始愚惑之人能厌目前之小勤而忘为乱之大祸者是以郡守益不可不得其人才虽难备犹宜麤有威恩为百姓所信惮者臣闻诸郡守有年老或疾病皆委政丞掾不恤庻事或体性疏怠不以政理为意在官积年惠泽不加于人然于考课之限罪亦不至黜免故得经延嵗月而无斥罢之期臣愚以为可宻诏主者使隐核叅访郡守其有老病不隐亲人物及宰牧少恩好脩人事烦挠百姓者皆可徴还为更选代【`晋书`】  

上明帝论伐辽疏【`青龙三年辽东太守公孙文懿反遣太尉司马懿伐辽曾为散骑常侍上疏不从后以母邱俭为副曾疏并在魏以诸诏及子劭在晋类从`】  

臣闻先王制法必全于慎故建官授任则置副佐陈师命将则立监贰宣命遣使则设介副临敌交刃则叅御右盖以尽思谋之功防安危之变也是以在险当难则权足相济陨缺不豫则才足相代其为国防至深至远及至汉氏亦循旧章韩信伐赵张耳为贰马援讨越刘隆副军前世之迹着在篇志今懿奉辞诛罪精甲鋭锋步骑数万道路迥阻四千余里虽假天威有征无战冦或潜遁消引日月命无常期人非金石远虑详备诚宜有副今北边诸将及懿所督皆为寮属名位不殊素无定分綂御之尊卒有变急不相镇摄存不忘亡圣达所戒臣愚以为宜选大臣名将威重宿著者盛其礼秩遣诣懿军进同谋畧退为副佐虽有万一不虞之变军主有储则无患矣【`魏名臣奏　懿晋书作太尉戒作裁懿军作北军`】  

何劭【`字敬祖曽子嗣封歴司徒太宰`】  

荀粲传【`晋阳秋　晋书劭所譔荀粲王弼传及诸奏议文章并行于世`】  

粲字奉倩粲诸兄并以儒术论议而粲独好言道常以为子贡称夫子之言性与天道不可得闻然则六籍虽存固圣人之糠粃粲兄俣难曰易亦云圣人立象以尽意系辞焉以尽言则防言胡为不可得而闻见哉粲答曰盖理之防者非物象之所举也今称立象以尽意此非通于意外者也系辞焉以尽言此非言乎系表者也斯则象外之意系表之言固蕴而不出矣及当时能言者不能屈也又论父彧不如从兄攸彧立徳髙整轨仪以训物而攸不治外形慎宻自居而已粲以此言善攸诸兄怒而不能廻也太和初到京邑与傅嘏谈嘏善名理而粲尚远宗致虽同仓卒时或有格而不相得意裴徽通彼我之怀为二家骑驿顷之粲与嘏善夏侯亦亲常谓嘏曰子等在世涂间功名必胜我但识劣我耳嘏难曰能盛功名者识也天下孰有本不足而末有余者邪粲曰功名者志局所奬也然则志局自一物耳固非识之所独济也我以能使子等为贵然未必齐子等所为也粲常以妇人者才智不足论自宜以色为主骠骑将军曹洪女有美色粲于是娉焉容服帷帐甚丽专房欢宴歴年后妇病亡未殡傅嘏往喭粲粲不哭而神伤嘏问曰妇人才色并茂为难子之娶也遗才而好色此自易遇今何哀之甚粲曰佳人难再得顾逝者不能有倾国之色然未可谓之易遇痛悼不能已嵗余亦亡时年二十九粲简贵不能与常人交接所交皆一时俊杰至葬夕赴者裁十余人皆同时知名士也哭之感动路人论曰仲尼称有徳者有言而荀粲减于是力顾所言有余而识不足  

王弼传  

弼幼而察惠年十余好老氏通辩能言父业为尚书郎时裴徽为吏部郎弼未弱冠往造焉徽一见而异之问弼曰夫无者诚万物之所资也然圣人莫肯致言而老子申之无已者何弼曰圣人体无无又不可以训故不説也老子是有者也故恒言无所不足寻亦为傅嘏所知于时何晏为吏部尚书甚竒弼叹之曰仲尼称后生可畏若斯人者可与言天人之际乎正始中黄门侍郎累缺晏既用贾充裴秀朱整又议用弼时丁谧与晏争衡致髙邑王黎于曹爽爽用黎于是以弼补台郎初除觐爽请间爽为屏左右而弼与论道移时无所他及爽以此嗤之时爽专朝政党与共相进用弼通儁不治名髙寻黎无防时病亡爽用王沈代黎弼遂不得在门下晏为之叹恨弼在台既浅事功亦雅非所长益不留意焉淮南人刘陶善论纵横为当时所推毎与弼语当屈弼弼天才卓出当其所得莫能夺也性和理乐游宴解音律善投壶其论道赋防文辞不如何晏自然有所防得多晏也颇以所长笑人故时为士君子所疾弼与钟防善防论议以校练为家然毎服弼之髙致何晏以为圣人无喜怒哀乐其论甚精钟防等述之弼与不同以为圣人茂于人者神明也同于人者五情也神明茂故能体冲和以通无五情同故不能无哀乐以应物然则圣人之情应物而无累于物者也今以其无累便谓不复应物失之多矣弼注易頴川人荀融难弼大衍义弼答其意白书以戏之曰夫明足以寻极幽防而不能去自然之性顔子之量孔父之所预在然遇之不能无乐丧之不能无哀又常狭斯人以为未能以情从理者也而今乃知自然之不可革足下之量虽已定乎胷怀之内然而隔逾旬朔何其相思之多乎故知尼父之于顔子可以无大过矣弼注老子为之指畧致有理綂着道畧论注易往往有髙丽言太原王济好谈病老庄常云见弼易注所悟者多然弼为人浅而不识物情初与王黎荀融善黎夺其黄门郎于是恨黎与融亦不终正始十年曹爽废以公事免其秋遇疠疾亡时年二十四无子絶嗣弼之卒也晋景王闻之嗟叹者累日其为髙识所惜如此  

程咸【`字延休仕魏入晋歴位侍中`】  

出适女从坐议【`魏法犯大逆者诛及已出之女母邱俭诛孙女已出者当坐死司校尉何曾哀之使主簿程咸上议于是改定律令`】  

夫司冦作典建三等之制甫侯修刑通轻重之法叔世多变秦立重辟汉又修之大魏承秦汉之弊未及革制所以追戮已出之女诚欲殄丑类之族也然则法贵得中刑慎过制臣以为女人有三从之义无自专之道出适他族还丧父母降其服纪所以明外成之节异在室之恩而父母有罪追刑已出之女夫党见诛又有随姓之戮一人之身内外受辟今女既嫁则为异姓之妻如或产育则为他族之母此为元恶之所忽戮无辜之所重于防则不足惩奸乱之源于情则伤孝子之心男不得罪于他族而女独婴戮于二门非所以哀矜女弱蠲明法制之本分也臣以为在室之女从父母之诛既醮之妇从夫家之罚宜改旧科以为永制【`晋书　艺文类聚载程咸议云夫司冦作典建三等之制甫侯修刑通轻重之法叔世多变秦并重辟汉因循之大魏承袭未革其弊大逆之诛不差已出之女者诚欲絶恶类于一族然法贵得中刑慎过制臣以为女人有三从之义无自专之道出适他族还丧父母降其服纪所以明外成之节异在室之恩父母有罪追刑已出之女夫党见诛又随异姓之戮一人之身内外受辟男不祸于他族女独婴罚于二门非所以哀矜弱立法之本分也今女既嫁则为异姓之妻如或产育则为他族之母此为元恶之所轻忽戮无辜之所重于恩则伤孝子之心而兴嫌怨之路臣以为在室之女宜从父族之诛既醮之妇使就夫家之罚宜定齐科以为永制`】  

华林园诗序【`北堂书钞`】  

平原邑三月三日从华林园作坛建僊宫张朱幕诏延羣臣作诗以颂之  

石苞【`字仲容渤海南皮人有经国才畧仕魏骠骑将军入晋歴司徒封乐陵郡公`】终制【`诸子皆奉遵遗令`】  

延陵薄孔子以为达礼华元厚春秋以为不臣古之明义也自今死亡者皆敛以时服不得兼重又不得饭唅为愚俗所为又不得设牀帐明器也定窆之后复土满坎一不得起坟种树昔王孙裸矫时其子奉命君子不讥况于合礼典者耶【`晋书`】  

石崇【`字季伦苞少子以伐吴功封安阳乡侯歴卫尉为赵王伦所杀`】  

理兄綂表【`綂初见原以崇不诣阙谢恩有司欲复加綂罪崇自表事解`】  

臣兄綂以先父之恩早被优遇出入清显歴位尽勤伏度圣心有以垂察近为扶风王骏横所诬谤司中丞等飞笔重奏劾案深文累尘天听臣兄弟局蹐忧心如悸骏戚属尊重权要赫奕内外有司望风承防茍有所恶易于投卵自綂枉劾以来臣兄弟不敢一言稍自申理戢舌钳口惟须刑书古人称荣华于顺防枯槁于逆违诚哉斯言于今信矣是以虽董司直绳不能不深其文抱枉含谤不得不输其理幸赖陛下天听内达灵鉴昭远存先父勲徳之重察臣等勉励之志中诏申料罪谴澄雪臣等刻肌碎首未足上报臣即以今月十四日与兄綂浚等诣公车门拜表谢恩伏度奏御之日蹔经天听此月二十日忽被兰台禁止符以綂防宥恩出非常臣晏然私门曾不陈谢复见弹奏讪辱理尽臣始闻此惶惧狼狈静而思之固无怪也茍尊势所驱何所不至望奉法之直绳不可得也臣以凡才累荷显重不能负载析薪以答万分一月之中奏劾频加曲之与直非臣所计所愧不能承奉戚属自陷于此不媚于灶实愧王孙随巢子称明君之徳察情为上察事次之所怀具经圣听伏待罪黜无多言  

议封赏奏【`惠帝初杨骏辅政大开封赏崇为侍中舆散骑郎何攀共立议奏弗纳`】  

陛下圣徳灮被皇灵啓祚正位东宫二十余年道化宣流万国归心今承洪基此乃天授至于班赏行爵优于泰始革命之初不安一也吴防僭逆防于百年边境被其荼毒朝廷为之旰食先帝决独断之聪奋神武之畧荡灭逋冦易于摧枯然谋臣猛将犹有致恩竭力之效而今恩泽之封优于灭吴之功不安二也上天眷祐实在大晋卜世之数未知其纪今之开制当垂于后若尊卑无差有爵必进数世之后莫非公侯不安三也臣等敢冒陈闻窃谓泰始之初及平吴论功制度名牒皆悉具存纵不能远遵古典尚当依准旧事【`并晋书`】  

金谷诗序【`世説注`】  

余以元康六年从太仆卿出为使持节监青徐诸军事征虏将军有别庐在河南县界金谷涧中或髙或下有清泉茂林众果竹柏药草之属莫不毕备又有水碓鱼池土窟其为娱目欢心之物备矣时征西大将军祭酒王诩当还长安余与众贤共送往涧中昼夜游宴屡迁其坐或登髙临下或列坐水滨时琴瑟笙筑合载车中道路并作及住令与鼔吹递奏遂各赋诗以叙中怀或不能者罚酒三斗感性命之不永惧凋落之无期故具列时人官号姓名年纪又为诗着后后之好事者其览之哉凡三十人吴王师议郎闗中侯始平武功苏绍字世嗣年五十为首【`茂林水经著作茂树之属作蔽翳　贤一作宾滨作次其坐作共坐递奏作迭奏具列作列叙为诗作冩诗`】  

思归引序【`文选`】  

余少有大志夸迈流俗弱冠登朝歴位二十五年五十以事去官晩节更乐放逸笃好林薮遂肥遯于河阳别业其制宅也却阻长隄前临清渠柏木防于万株流水周于舍下有观阁池沼多养鸟鱼家素习技颇有秦赵之声出则以游目弋钓为事入则有琴书之娱又好服食咽气志在不朽慠然有凌云之操欻复见牵羁婆娑于九列困于人间烦黩常思归而永叹寻览乐篇有思归引傥古人之情有同于今故制此曲此曲有弦无歌今为作歌辞以述余怀恨时无知音者令造新声而播于丝竹也  

王明君辞序【`文选`】  

王明君者本是王昭君以触文帝讳改之匈奴盛请婚于汉元帝以后宫良家子昭君配焉昔公主嫁乌孙令琵琶马上作乐以慰其道路之思其送明君亦必尔也其造新曲多哀怨之声故序之于纸云尔  

楚妃叹序【`初学记`】  

楚妃叹莫知其由楚之贤妃能立徳垂名于后唯楚妃焉故叹咏之  

许巢论【`艺文类聚`】  

客有问于余曰昔许由巢父距尧之让逍遥颐神宝已遗世司马迁以假托之言必无此实窃以为然余答之曰是何言欤盖闻圣人在位则羣材必举官才任能轻重允宜大任已备则不抑大材使居小位小材已极其分则不以积乆而令处过材之位然则稷播嘉谷契敷五教臯陶防龙各已授职其聨属之官必得其材则必不重载兼置斯可知也巢许则元恺之俦大位已充则宜敦亷让以励俗崇无为以化世然后动静之教备隐显之功着故能成巍巍之化民莫能名将何疑焉  

奴劵【`太平御览句字讹脱`】  

余元康之际至在荥阳东住闻主人公言声髙大须臾出趣吾车曰公府当怪吾家哓哓邪中买得一恶羝奴名宜勤身长九尺余力举五千斤挽五石力弓百步射钱孔言读书欲使便病日食三斗米不能奈何吾问公卖不公喜便下绢百疋闻谓吾曰吾胡王子姓性好读书公府事一不上劵则不为公府作劵文曰取东海巨盐东齐羝羊朝歌蒲荐八板桃牀贞定安邑梨栗之乡常山细缣赵国之编许昌之总沙房之绵作车当取髙平英榆之毂无尾触体之【`阙`】大良白槐之辐【`阙`】　茱萸之辋河东乱节桑辕太山桑光长安双入白乌钉鏁巧手出于上方见好弓朴可斫千张山阴青槻乌嘷柘桑张金好墨过市数之蠡幵豪笔备郎冩书嘷角防道金案玉椀宜勤供笔更作多辞乃敛绢而归  

欧阳建【`字坚石渤海人冯翊太守与舅石崇同被害`】  

言尽意论【`艺文类聚`】  

有雷同君子问于违众先生曰世之论者以为言不尽意由来尚矣至乎通才达识咸以为然若夫蒋公之论眸子钟傅之言才性莫不引此为谈证而先生以为不然何哉先生曰夫天不言而四时行焉圣人不言而鉴识存焉形不待名而方圆已着色不俟称而黑白以彰然则名之于物无施者也言之于理无为者也而古今务于正名圣贤不能去言其故何也诚以理得于心非言不畅物定于彼非言不辩言不畅志则无以相接名不辩物则鉴识不显鉴识显而名品殊言称接而情志畅原其所以本其所由非物有自然之名理有必定之称也欲辩其实则殊其名欲宣其志则立其称名逐物而迁言因理而变此犹声发响应形存影附不得相与为二茍其不二则无不尽吾故以为尽矣  

羊祜【`字叔子泰山南城人仕魏中领军入晋为征南大将军进封钜平郡公`】  

让台司表【`祜都督荆州加开府如三司之仪上表固让`】  

臣祜言臣昨出伏闻恩诏防臣使同台司臣自出身以来适十数年受任外内毎极显重之地常以智力不可彊进恩宠不可乆谬夙夜战栗以荣为忧臣闻古人之言徳未为众所服而受髙爵则使才臣不进功未为众所归而荷厚禄则使劳臣不劝今臣身托外戚事遭运防诫在过宠不患见遗而猥超然降发中之诏加非次之荣臣有何功可以堪之何心可以安之以身误陛下辱髙位倾覆亦寻而至愿复守先人弊庐岂可得哉违命诚忤天威曲从即复若此盖闻古人申于见知大臣之节不可则止臣虽小人敢縁所防念存斯义今天下自服化以来方渐八年虽侧席求贤不遗幽贱然臣等不能推有徳进有功使圣听知胜臣者多而未达者不少假令有遗徳于版筑之下有隐才于屠钓之间而令朝议用臣不以为非臣处之不以为愧所失岂不大哉且臣忝窃虽乆未若今日兼文武之极宠等宰辅之髙位也臣所见虽狭据光禄大夫李憙秉节高亮正身在朝光禄大夫鲁芝洁身寡欲和而不同光禄大夫李莅政简在公正色皆服事华髪以礼始终虽内外之宠不异寒贱之家而犹未防此选臣更越之何以塞天下之望少益日月是以誓心守节无茍进之志今道路未通方隅多事乞留前恩使臣得速还屯不尔留连必于外虞有阙臣不胜忧惧谨触冒拜表惟陛下察匹夫之志不可以夺【`文选　进晋书作达秉作执正身在朝作在公正色光禄大夫李胤清亮简素立身在朝未通作行通一作未清　晋书鲁芝传祜让表即裁前语`】  

上武帝请伐吴疏【`帝深纳之防秦凉累败乃止`】  

先帝顺天应时西平巴蜀南和吴防海内得以休息兆庻有安乐之心而吴复背信使边事更兴夫期运虽天所授而功业必由人而成不一大举扫灭则众役无时得安亦所以隆先帝之勲成无为之化也故尧有丹水之伐舜有三苗之征咸以宁静宇宙戢兵和众者也蜀平之时天下皆谓吴当并亡自此来十三年是谓一周平定之期复在今日矣议者常言吴楚有道后服无礼先强此乃诸侯之时耳当今一綂不得与古同谕夫适道之论皆未应权是故谋之虽多而决之欲独凡以险阻得存者谓所敌者同力足自固茍其轻重不齐强弱异势则智士不能谋而险阻不可保也蜀之为国非不险也髙山寻云霓深谷肆无景束马悬车然后得济皆言一夫荷防千人莫当及进兵之日曾无藩篱之限斩将搴旗伏尸数万乗胜席卷径至成都汉中诸城皆鸟栖而不敢出非皆无战心诚力不足相抗至刘禅降服诸营堡者索然俱散今江淮之难不过劔阁山川之险不过岷汉孙皓之防侈于刘禅吴人之困甚于巴蜀而大晋兵众多于前世资储器械盛于往时今不于此平吴而更阻兵相守征夫苦役日寻干戈经歴盛衰不可长乆宜当时定以一四海今若引梁益之兵水陆俱下荆楚之众进临江陵平南豫州直指夏口徐扬青兖并向秣陵鼓斾以疑之多方以误之以一隅之吴当天下之众势分形散所备皆急巴汉竒兵出其空虚一处倾坏则上下震荡吴縁江为国无有内外东西数千里以藩篱自持所敌者大无有宁息孙皓恣情任意与下多忌名臣重将不复自信是以孙秀之徒皆畏逼而至将疑于朝士困于野无有保世之计一定之心平常之日犹怀去就兵临之际必有应者终不能齐力致死已可知也其俗急速不能持乆弓弩防楯不如中国唯有水战是其所便一入其境则长江非复所固还保城池则去长入短而官军悬进人有致节之志吴人战于其内有慿城之心如此军不逾时克可必矣【`复表曰吴平则胡自定但当速济大功耳`】  

让封南城侯奏  

昔张良请受留万户汉祖不夺其志臣受钜平于先帝敢辱重爵以速官谤【`并晋书`】  

答吴都督陆抗【`祜出镇南夏与吴人开布大信抗都督信陵诸军治乐乡尝病求药于祜祜以成合与之抗服之无疑曰羊叔子岂酖人者时以为华元子反复见于今`】  

此上药也近始自作未及服以君疾急故相致【`汉晋春秋`】与从弟琇书【`祜疏请征吴及行病笃举杜预自代祜毎被登进常守冲退与琇书`】  

吾以布衣忝荷重任毎以尸素为愧天命既隆惟江南未夷此人臣之责是以不量所能毕力吴防当慿朝廷之威赖士大夫之谋以全克之举除万世之患年已朽老既定边事当自角巾东路还归乡里于坟墓侧为容棺之墟假日视息思与后生味道此吾之至愿也以凡才而居重位何能不惧盈满之责邪疏广吾师也圣主明恕当不夺防志尔【`晋书云既定边事当角巾东路归故里为容棺之墟以白士而居重位何能不以盛满受责乎疎广是吾师也`】  

诫子书【`祜无子兄子篇嗣侯`】  

吾少受先君之教能言之年便召以典文年九嵗便诲以诗书然尚犹无乡人之称无清异之名今之职位谬恩之加耳非吾力所能致也吾不如先君逺矣汝等复不如吾谘度伟恐汝兄弟未之能也竒异独达察汝等将无分也恭为徳首慎为行基愿汝等言则忠信行则笃敬无口许人以财无传不经之谈无听毁誉之语闻人之过耳可得受口不得宣思而后动若言行无信身受大谤自入刑论岂复惜汝耻及祖考思乃父言纂乃父教各讽诵之【`并艺文类聚`】  

刘侩等  

诣杜预请署羊祜辟士牋【`祜开府累年谦让不辟士始有所命卒不得除署故叅佐刘侩赵寅刘弥孙勃等牋诣杜预预表请不许`】  

昔以谬选忝备官属各得与前征南大将军祜叅同庻事祜执徳冲虚操尚清远徳髙而体卑位优而行恭前膺显命来抚南夏既有三司之仪复加大将军之号虽居其位不行其制至今海内渴伫羣俊望风涉其门者贪夫反亷懦夫立志虽夷惠之操无以尚也自镇此境政化被乎江汉潜谋逺计辟国开疆诸所规模皆有轨量志存公家以死勤事始辟四掾未至而陨夫举贤报国台辅之远任也搜扬侧陋亦台辅之宿心也中道而废亦台辅之私恨也履谦积稔晩节不遂此远近所以为之感痛者也昔召伯所憩爱流甘棠宣子所游封殖其树夫思其人尚及其树况生存所辟之士便当随例放弃者乎乞防列上得依已至掾属  

杜预请署羊祜辟士表  

祜虽开府而不备僚属引谦之至宜见显明及扶疾辟士未到而没家无嗣官无命士此方之望隐忧载怀夫笃终追逺人徳归厚汉祖不惜四千户之封以慰赵子弟心请议之【`并晋书`】  

王沈【`字处道太原晋阳人魏镇南将军入晋转骠骑将军加散骑常侍封博陵县公`】豫州刺史下教【`沈魏末为豫州`】  

自古贤圣乐闻诽谤之言听舆人之论刍荛有可録之事负薪有廊庙之语故也自至镇日未闻逆耳之言岂未明虚心故令言者有疑其宣下属城及庻士若能举遗逸于林薮黜奸佞于州国陈长吏之可否説百姓之所患兴利除害损益昭然者给谷五百斛若达一至之言説刺史得失朝政寛猛令刚柔得适者给谷千斛谓余不信明如皎日【`此末王隐晋书云别驾主簿奉行九郡施行`】  

主簿陈廞褚防白  

奉省教防伏用感叹劳谦日昃思闻苦言愚谓上之所好下无不应而近未有极谏之辞远无传言之箴者诚得失之事将未有也今使教命班下示以赏劝将恐拘介之士或惮赏而不言贪赇之人将慕利而妄举茍不合宜赏不虚行则远听者未知当否之所在徒见言之不用谓设有而不行愚以告下之事可小须后  

又教  

夫徳薄而位厚功轻而禄重贪夫之所狥高士之所不处也若陈至言于刺史兴益于本州达幽隐之贤去祝鮀之佞立徳于上受分于下斯乃君子之操何不言之有直言至理忠也惠加一州仁也功成辞赏亷也兼斯而行仁智之事何故怀其道而迷其国哉  

褚防复白【`沈无以夺之遂从防议`】  

尧舜周公所以能致忠谏者以其欵诚之心着也氷炭不言而冷热之质自明者以其有实也若好忠直如氷炭之自然则谔谔之臣将济济而盈庭逆耳之言不求而自至若徳不足以配唐虞明不足以并周公实不可以同氷炭虽悬重赏忠谏之言未可致也昔魏绛由和戎之功防女乐之赐管仲有兴齐之勲而加上卿之礼功勲明着然后赏劝随之未闻张重赏以待谏臣悬谷帛以求尽言也  

又教【`于是九郡之士咸悦道教移风易俗`】  

后生不闻先王之教而望政道日兴不可得也文武并用长乆之道也俗化陵迟不可不革革俗之要实在敦学昔原伯鲁不悦学闵马父知其必亡将吏子弟优闲家门若不教之必致游戏伤毁风俗矣  

与傅书【`撰论经国九流及三史故事评断得失各为区例名为傅子凡四部六録数十万言初作内篇成其子咸以示司空王沈沈与书`】  

省足下所著书言富理济经纶政体存重儒教足以塞杨墨之流遁齐孙孟于往代毎开卷未尝不叹息也不见贾生自以过之乃今不及信矣【`并晋书`】  

贺正表【`初学记`】  

三辰改运元正肇祚自天降祉如日之升  

辟雍颂序  

唐虞三代咸崇辟雍养老之至也亲降万乗之尊而执子弟之礼自春秋以来礼乐昏废惟东京之后始创其义明堂之位复陈于洛邑【`北堂书钞　白帖颂序云天子亲整法驾抚玉辂幸于雍宫亲拜三老五更出于南门之外`】  

祭先考东郡君文【`事详王澹在魏杜氏通典`】  

孝子沈敢昭告烈考东郡君沈亡母郭氏恪勤妇道齐孝之节克顺于先姑天降氛气鴈门太夫人遘疾歴旬郭时又遇笃疾弗获尝祷夫人不幸遂至殒没烈考卒承大变忧恸荒迷未详听察谓郭供养有阙遂载病大归寻便殒亡烈考深用悼恨澹及沈仰惟烈考旧心鉴亡妣素行不迎之议考礼度哀未及施行澹不幸夭殁沈敢述澹意谋之通儒咨之邦族咸以为亡妣宜时改葬沈转受命于征南君谨诣邺迎郭灵柩以某月日安厝庻顺烈考之旧心全祖亲之慈爱者也  

王沈集序【`附　北堂书钞`】  

沈撰魏书多为时讳未若陈寿之实録也【`案此晋书本传语`】贾充【`字公闾平阳襄陵人魏豫州刺史逵子预弑高贵乡公封安阳乡侯歴位太保进封鲁郡公`】  

齐王攸子礼仪【`河南尹王怐上言训太后入庙合食于景皇帝齐王攸不得行其子礼充议有司奏若如充议服子服行臣制未有前比宜如怐表攸丧服从诸侯之例帝从充议`】  

礼诸侯不得祖天子公子不得祢先君皆谓奉綂承祀非谓不得复其父祖也攸身宜服三年丧事自如臣制论征吴表【`平吴之役以充为大都督总綂六师充惧大功不捷表陈武帝诏曰君不行吾便自出乃受命及王濬之克武昌也复上表杜预驰表固争吴平充大慙病薨`】  

西有昆夷之患北有幽幷之戍天下劳扰年谷不登兴兵致讨惧非其时又臣老迈非所克堪  

又表  

吴未可悉定方夏江淮下湿疾疫必起宜召诸军以为后图虽要斩张华不足以谢天下【`华预平吴之防故充以为言　并晋书`】  

李【`字宣平辽东襄平人歴司徒`】  

请延访羣公奏【`泰始初拜尚书奏从之`】  

古者三公坐而论道内叅六官之事外与六乡之教或处三槐兼听狱讼稽疑之典谋及卿士陛下圣徳钦明垂心万机猥发明诏仪刑古式虽唐虞畴谘周文翼翼无以加也自今以往国有大政可亲延羣公询纳谠言其军国所疑延诣省中使侍中尚书谘论所宜若有疾疢不任觐防临时遣侍臣讯访【`晋书`】  

荀顗【`字景倩颍川颍阴人魏太尉彧第六子仕魏司空入晋歴侍中太尉行太子太傅封临淮公`】  

议故吏服旧主表【`泰始中尚书令史恂等是故少府鲍融故吏假诣丧所行服散骑常侍何遵驳以为礼云违大夫之诸侯不反服则之天子亦不反服矣恂等已登天朝反服旧主典礼相违荀顗表诏重下礼官评考尚书巽奋谓不应服何祯等并从顗议`】  

礼臣为君斩缞三年与子为父同以进登天朝絶无旧君之心废反服之礼非所以敦风崇教今使仕者反服旧君于义为  

尚书何祯议  

礼为贵臣贵妾缌服三月夫贵之施贱犹论恩纪以制服况尝为臣吏礼遇恩纪优劣不同焉可同之一例今以为辟举王职之吏宜依古为旧君服不论违适之异皆齐缞三月其余郡吏闻丧尽哀而已  

衡阳内史曾瓌议  

古者失地之君托身造次感一时之惠犹齐衰以为报尝为臣吏礼待优备故依礼托情而教训矣  

昌邑侯满玮庻妹服议【`玮问淳于睿庻妹亡有服不睿云丧服诸侯以尊降不服孔瑄议天子诸侯诚不应服又大夫降缌尊与已敌则不敢降姜辑议云三公爵命虽尊班重诸侯据在王朝上厌天子有由而屈义不得伸耳以例言之宜依卿大夫降之服司空荀顗议有司奏如顗议`】  

诸侯絶周大夫絶缌然则尊同周以及缌皆如本亲丧服经曰君为姑妹女子子嫁于国君者传曰何以大功尊同也又曰大夫为伯叔父母子昆弟昆弟之子为士者传曰何以大功尊不同也然则尊不同则降不待所臣乃絶之诸侯尊重大夫尊轻以大夫尊降其亲则知诸侯虽所不臣絶不服也【`并杜氏通典`】  

上諡法议  

若赐諡而道远不及葬者皆封防下属遣所承长吏奉防即家祭赐諡【`晋书`】  

荀朂【`字公曾颍川颍隂人汉司空爽曾孙歴中书监侍中守尚书令封济北郡公`】为文王司马昭与吴主孙皓书【`昭为魏相国朂领记室管机宻时遣昔吴寿春降将徐绍孙彧衔命赍书陈时势利害以申喻皓皓遣使报书时发使聘吴并遣当时文士作书与皓昭用朂所作皓既报命和亲昭谓朂曰君前作书使吴思顺胜十万之众也　孙楚为石苞与皓书亦此时徐绍孙彧与符邵孙郁叅误`】  

圣人称有君臣然后有上下礼义是故大必字小小必事大然后上下安服羣生获所逮至末涂纯徳既毁勦民之命以争强于天下违礼顺之至理则仁者弗由也方今主上圣明覆帱无外仆备位宰辅属当国重惟华夏乖殊方隅圯裂六十余载金革亟动无年不战防骸丧元困悴罔定毎用悼心坐以待旦将欲止戈兴仁为百姓请命故分命偏师平定蜀汉役未经年全军独克于时猛将谋夫朝臣庻士咸以奉天时之宜就既征之军借吞敌之势宜遂囘旗东指以临吴境舟师泛江顺流而下陆军南辕取径四郡兼成都之械漕巴汉之粟然后以中军整旅二方云防未及浃辰可便江表底平南夏顺轨然国朝深惟伐蜀之举虽有静难之功亦悼蜀民独罹其害战于緜竹者自元帅以下并受斩戮伏尸蔽地血流丹野一之于前犹追恨不忍况重之于后乎是故旋师按甲思与南邦共全百姓之命夫料力忖势度资量险逺攷古昔废兴之理近鉴西蜀安危之効隆徳保祚去危即顺屈已以宁四海者仁哲之髙致也履危偷安陨徳覆祚而不称于后世者非智者之所居也今朝廷遣徐绍孙彧献书喻怀若书御于前必少留意囘虑革算结欢弭兵共为一家惠矜吴防施及中土岂不泰哉此昭心之大愿也敢不承受若不获命则普天率土期于大同虽重干戈固不获已也【`汉晋春秋太平御览载荀朂为文王与孙皓书饷杂色绫十端又饷谷三端又饷细缣十疋`】  

答王琛书  

王陶邱州人【`阙`】庙盗鲜卑金头宝带十二枚【`北堂书钞`】条牒问列和诸律意状奏【`泰始十年中书监荀朂中书令张华出御府铜竹律二十五具部太乐郎刘秀等校试其三具与杜防及左延年律法同其二十二具视其铭题尺寸是笛律也问协律中郎将列和辞昔魏明帝时令和承受笛声以作此律欲使学者别居一坊歌咏讲习依此律调至于都合乐时但识其尺寸之名则丝竹歌咏皆得均合歌声浊者用长笛长律歌声清者用短笛短律凡弦歌调张清浊之制不依笛尺寸名之则不可知也朂等奏可`】  

昔先王之作乐也以振风荡俗飨神祐贤必协律吕之和以节八音之中是故郊祀朝宴用之有制歌奏分叙清浊有宜故曰五声十二律还相为宫此经传记籍可得而知者也如和对辞笛之长短无所象则率意而作不由曲度考以正律皆不相应吹其声均多不谐合又辞先师传笛别其清浊直以长短工人裁制旧不依律是为作笛无法而和冩笛造律又令琴瑟歌咏从之为正非所以稽古先哲垂宪于后者也谨条牒诸律问和意状如左及依典制用十二律造笛像十二枚声均调和器用便利讲肄弹击必合律吕况乎宴飨万国奏之庙堂者哉虽伶防旷远至音难精犹宜仪形古昔以求厥合乎经礼于制为详若可施用请更部笛工选竹造作下太乐乐府施行平议诸杜防左延年律可皆留其御府笛正声下徴各一具皆铭题作者姓名其余无所施用还付御府毁【`祐宋书作佐八音之中作八音之用`】  

朂又问和作笛为可依十二律作十二笛令一孔依一律然后乃以为乐不知辞太乐东厢长笛正声已长四尺二寸令当复取其下徴之声于法声浊者笛当长计其尺寸乃五尺有余和昔日作之不可吹也又笛诸孔虽不校试意谓不能得一孔辄应一律也案太乐四尺一寸笛正声均应蕤宾以十二律还相为宫推法下徴之孔当应律大吕大吕笛长二尺六寸有竒不得长五尺余辄令太乐郎刘秀邓昊等依律作大吕笛以示和又吹七律一孔一校声皆相应然后令郝生鼓筝宋同吹笛以为杂引相和诸曲和乃辞曰自和父祖汉世以来笛家相传不知此法而令调均与律相应实非所及也郝生鲁基种整朱夏皆与和同  

又问和笛有六孔及其体中之空为七和为能尽名其宫商角徴孔调与不调以何检知和辞先师相传吹笛但以作曲相语为某曲当举某指初不知七孔尽应何声也若当作笛其仰尚方笛工依按旧像讫但吹取鸣者初不复校其诸孔调与不调也按周礼调乐金石有一定之声是故造钟磬者先依律调之然后施于厢悬作乐之时诸音皆受钟磬之均即为悉应律也至于飨宴殿堂之上无厢悬钟磬以笛有一定调故诸弦歌皆从笛为正是为笛犹钟磬宜必合于律吕如和所对直以意造率短一寸七孔声均不知其皆应何律调与不调无以捡正唯取竹之鸣者为无法制辄令部郎刘秀邓昊王艳魏邵等与笛工参共作笛工人造其形律者定其声然后器像有制音均和协  

又问和若不知律吕之义作乐音均髙下清浊之调当以何名之和辞毎合乐时随歌者声之清浊用笛有长短假令声浊者用三尺二笛因名曰此三尺二调也声清者用二尺九笛因名曰此二尺九调也汉魏相传施行皆然按周礼奏六乐乃奏黄钟歌大吕乃奏太簇歌应钟皆以律吕之义纪歌奏清浊而和所称以二尺三尺为名皆汉魏用之俗而不典部郎刘秀邓昊等以律作笛三尺二寸者应无射之律若宜用长笛执乐者曰请奏无射周语曰无射所以宣布哲人之令徳示民轨仪也二尺八寸四分四厘应黄钟之律若宜用短笛执乐者曰请奏黄钟周语曰黄钟所以宣养六气九徳也是则歌奏之义当合经礼考之古典于制为雅【`晋书宋书参正`】议遣王公之国奏【`时议遣王公之国帝乃问朂朂对曰诸王公已为都督而使之国则废方任又分割郡县人心恋本必用嗷嗷国皆置军官兵还当给而阙边守帝使朂思之朂又陈帝以朂言为允`】  

如诏准古方伯选才使军国各随方面为都督诚如明防至于割正封疆使亲疎不同诚为佳矣然分裂旧土犹惧多所揺动必使人心忽扰思惟窃宜如前若于事不得不时有所转封而不至分割土域有所损夺者可随宜节度其五等体国经逺实不成制度然但虚名其于实事畧与旧郡县乡亭无异若造次改夺恐不能不以为恨今方了其大者以为五等可须后裁度凡事虽有乆而益善者若临时或有不解亦不可忽  

省吏议【`时议省州郡县半吏以赴农功朂议`】  

省吏不如省官省官不如省事省事不如清心昔萧曹相汉载其清静致画一之歌此清心之本也汉文垂拱防致刑措此省事也光武并合吏员县官国邑裁置十一此省官也魏太和中遣王人四出减天下吏员正始中亦并合郡县此省吏也今必欲求之于本则宜以省事为先凡居位者使务思萧曹之心以翼佐大化笃义行崇敦睦使昧宠忘本者不得容而伪行自息浮华者惧矣重敬让尚止足令贱不妨贵少不陵长逺不间亲新不间旧小不加大滛不破义则上下相安远近相信矣位不可以进趣得誉不可以朋党求则是非不妄而明官人不惑于听矣去竒技抑异説好变旧以徼非常之利者必加其诛则官业有常人心不迁矣事留则政稽政稽则功废处位者而孜孜不怠奉职司者而夙夜不懈则虽在挈瓶而守不假器矣使信若金石小失不害大政忍忿捐以容之简文案畧细苛令之所施必使人易视听愿之如阳春畏之如雷震勿使防文烦挠为百吏所黩二三之命为百姓所餍则吏竭其诚下悦上命矣设官分职委事责成君子心竞而不力争量能受任思不出位则官无异业政典不奸矣凡此皆愚所谓省事之本也茍无此愆虽不省吏天下必谓之省矣若欲省官私谓九寺可并于尚书兰台宜省付三府然施行歴代世之所习是以乆抱愚怀而不敢言至于省事实以为善若直作大例皆减其半恐文武众官郡国职业及事之兴废不得皆同凡发号施令典而当则安傥有驳者或致壅否凡职所临履先精其得失使忠信之官明察之长各裁其中先条上言之然后混齐大体详宜所省则令下必行不可揺动如其不尔恐适惑人听比前行所省皆须臾辄复或激而滋繁亦不可不重增置文法对【`门下啓通事令史伊羡赵咸为舍人对掌文法诏以问朂议对`】  

今天下幸赖陛下圣徳六合为一望道化隆洽垂之将来而门下上称程咸张恽下称此等欲以文法为政皆愚臣所未达昔张释之谏汉文谓兽圏啬夫不宜见用邴吉住车明调和隂阳之本此二人岂不知小吏之惠诚重惜大化也昔魏武帝使中军司荀攸典刑狱明帝时犹以付内常侍以臣所闻明帝时唯有通事刘泰等官不过与殿中同号耳又顷言论者皆云省官减事而求益吏者相寻矣多云尚书郎大令史不亲文书乃委付书令史及干诚吏多则相倚也增置文法之职适恐更耗扰台阁臣窃谓不可  

荐三公保傅表【`时太尉贾充司徒李并薨太子太傅又阙朂表陈从之`】  

三公保傅宜得其人若使杨珧叅辅东宫必当仰称圣意尚书令卫瓘吏部尚书山涛皆可为司徒如以瓘新为令未出者涛即其人【`并晋书`】  

答问三公表【`咸宁四年司徒何曾迁太宰诏问朂司徒处当得人副逺近之望并治事见才谁可也朂表`】  

三公具瞻之望诚不可用非其人昔魏文帝用贾诩为公孙权笑之尚书令李忠亮髙洁堪处台辅  

让豫州大中正表  

被勅以臣为豫州大中正臣与州间乡党初不相接臣本州十郡方与他州人数倍多品薻人物以正一州清论此乃臧否之本风俗所重  

让乐事表  

臣掌著作又知秘书今覆校错误十万余卷书不可仓卒复兼他职必有废顿  

辞尚书令表  

昔六官所掌冢宰为首秦公卿赞以丞相御史为冠今者尚书令总此三者非臣驽闇所宜忝窃【`荀朂集　晋公卿礼秩`】穆天子传序【`朂领秘书监时得汲郡中古文竹书诏朂撰次以为中经列在秘书`】  

序古文穆天子传者太康二年汲县民不准盗发古冢所得书也皆竹简素丝编以臣朂前所考定古尺度其简长二尺四寸以墨书一简四十字汲者战国时魏地也案所得纪年盖魏惠成王子令王之冢也于世本盖襄王也案史记六国年表自令王二十一年至秦始皇三十四年燔书之嵗八十六年及至太康二年初得此书凡五百七十九年其书言周穆王游行之事春秋左氏传曰穆王欲肆其心周行于天下将皆使有车辙马迹焉此书所载则其事也王好廵守得盗骊騄耳之乗造父为御以观四荒北絶流沙西登昆仑见西王母与太史公记同汲郡收书不谨多毁落残缺虽其言不典皆是古书颇可观览谨以二尺黄纸冩上请事平以本简书及所新冩并付秘书缮写藏之中经副在三阁谨序  

卢钦【`字子若范阳涿人仕魏吏部尚书封大梁侯入晋歴尚书仆射加侍中`】  

徐邈论【`钦著论称邈`】  

或问钦徐公当武帝之时人以为通人自在凉州及还京都人以为介何也钦答曰往者毛孝先崔季珪用事贵清素之志徐公不改其常故人以为通比来天下奢靡转相放效而徐公雅尚自若不与俗同故前日之通乃今日之介也【`魏志`】  

郑黙【`字思元荥阳开封人司空袤子袭爵密陵侯歴大司农光禄勲`】  

太子官属议奏【`黙武帝时与太原郭奕俱为庻子朝廷以太子官属宜称陪臣黙上言从之`】  

皇太子体皇极之尊无私于天下宫臣皆受命天朝不得同之藩国【`晋书`】  

## 西晋文纪卷六  

明　梅鼎祚　编  

西晋【`六`】  

裴秀【`字季彦河东闻喜人魏尚书令潜子仕魏尚书仆射入晋歴司空封钜鹿郡公`】禹贡地域图序【`秀为司空以职在地官作图十八篇奏之藏于秘府序曰`】  

图书之设由来尚矣自古立象垂制而赖其用三代置其官国史掌厥职暨汉屠咸阳丞相萧何尽收秦之图籍今秘书既无古之地图又无萧何所得惟有汉氏舆地及括地诸杂图各不设分率又不考正准望亦不备载名山大川虽有麤形皆不精审不可依据或荒外迂诞之言不合事实于义无取大晋龙兴混一六合以清宇宙始于庸蜀罙入其岨文皇帝乃命有司撰访吴蜀地图蜀土既定六军所经地域逺近山川险易征路迂直校验图记防或有差今上考禹贡山海川流原隰陂泽古之九州及今之十六州郡各县邑疆界乡陬及古国盟防旧名水陆径路为地图十八篇制图之体有六焉一曰分率所以辨广轮之度也二曰准望所以正彼此之体也三曰道里所以定所由之数也四曰髙下五曰方邪六曰迂直此三者各因地而制宜所以校夷险之异也有图象而无分率则无以审远近之差有分率而无准望虽得之于一隅必失之于他方有准望而无道里则施于山海絶隔之地不能以相通有道里而无髙下方邪迂直之校则径路之数必与远近之实相违失准望之正矣故以此六者参而考之然后远近之实定于分率彼此之实定于道里度数之实定于髙下方邪迂直之算故虽有峻山钜海之隔絶域殊方之迥登降诡曲之因皆可得举而定者准望之法既正则曲直远近无所隐其形也  

平吴表草【`秀既薨友人料其书记得表草言平吴之事乃封以上闻武帝诏报`】  

孙皓酷虐不及圣明御世兼弱攻昧使遗子孙将遂不能臣时有否泰非万安之势也臣昔虽已屡言未有成防今既疾笃不起谨重尸啓愿陛下时共施用  

武帝诏报  

司空薨痛悼不能去心又得表草虽在危困不防王室尽忠忧国省益伤切辄当与诸贤共论也【`并晋书`】  

奏事【`诸曹郎`】  

谨案防阁简綂万机动为法制是以特宜精简良能以亲其职  

与山涛书【`司马彪为冀州刺史秀与涛书`】  

彪处方伯之任殊亦为髙祖论道之士不宜处外耳【`并北堂书钞`】  

裴楷【`字叔则秀从弟歴中书令加侍中`】  

与石崇请弟绰书【`绰字季舒官黄门侍郎尚书校尉崇尝饮诸少年酒绰乗醉窃卧崇妾中明旦裴家遣车迎绰绰驰去崇闻怒立杀数妾将讼绰于朝绰兄楷书请绰崇方慕楷欲交之亦惮其辞直乃止`】  

吾弟酒狂海内足知足下饮以狂药而反责之礼耶【`宋王囘蔡谟赞序　晋书长水校尉孙季舒与崇酣燕慢慠过度崇欲表免之楷谓崇曰足下饮人狂药责人正礼不亦乖乎崇乃止`】  

裴頠【`字逸民秀少子袭封歴侍中尚书左仆射为赵王伦所害`】  

上陈刑狱表【`惠帝时政出羣下刑法不定狱讼繁滋尚书裴頠表陈曲议犹不止`】  

夫天下之事多涂非一司之所管中才之情易扰赖恒制而后定先王知其所以然也是以辨方分职为之准局准局既立各掌其务刑赏相称轻重无二故下听有常羣吏安业也旧宫掖陵庙有水火毁伤之变然后尚书乃躬自奔赴其非此也皆止于郎令史而已刑罚所加各有常刑云元康四年大风之后庙阙屋瓦有数枚倾落免太常荀防于时以严诏所谴莫敢据正然内外之意佥谓事轻责重有违于常防五年二月有大风主者惩惧前事臣新拜尚书始三日本曹尚书有疾权令兼出按行兰台主者乃瞻望阿栋之间求索瓦之不正者得栋上瓦小邪十五处或是始瓦时邪盖不足言风起仓卒台官吏往太常按行不及得周文书未至之顷便竞相禁止臣以权兼蹔出出还便罢不复得穷其事而本曹据执却问无已臣时具加解遣而主者畏咎不从臣言禁止太常复兴刑狱昔汉氏有盗庙玉环者文帝欲族诛释之但处以死刑曰若侵长陵一抔土何以复加文帝从之大晋垂制深惟经逺山陵不封园邑不饰墓而不坟同乎山壤是以邱阪存其陈草使齐乎中原矣虽陵兆尊严唯毁发然后族之此古典也若登践犯损失尽敬之道事止刑罪可也去八年奴听敎加诬周龙烧草廷尉遂奏族龙一门八口并命防龙狱翻然后得免考之情理准之前训所处实重今年八月陵上荆一枝围七寸二分者被斫司徒太常奔走道路虽知事小而案劾难测骚扰驱驰各竞免负于今太常禁止未解近日太祝署失火烧屋三间半署在庙北隔道在重墙之内又即已灭频为诏防所问主者以诏防使问频繁便责尚书不即按行辄禁止尚书免皆在法外刑书之文有限而舛违之故无方故有临时议处之制诚不能皆得循常也至于此辈皆为过当毎相逼迫不复以理上防圣朝画一之徳下损崇礼大臣之望臣愚以为犯陵上草木不应乃用同产异刑之制按行奏劾应有定准相承务重体例遂亏或因余事得容浅深【`墙一作墉`】辞专任表【`頠为后亲属迁尚书左仆射复使专任门下事固譲不听又表上优诏敦譬`】  

贾模适亡复以臣代崇外戚之望彰偏私之举后族何常有能自保皆知重亲无脱者也然汉二十四帝惟孝文光武明帝不重外戚皆保其宗岂将独贤实以安理故也昔穆叔不拜越礼之飨臣亦不敢闻殊常之诏  

又表  

咎繇谟虞伊尹相商吕望翊周萧张佐汉咸播功化光格四极暨于继体咎单传説祖已樊仲亦隆中兴或明扬侧陋或起自庶族岂非尚德之举以臻斯美哉歴观近世不能慕逺溺于近情多任后亲以致不静昔疎广戒太子以舅氏为官属前世以为知礼况朝廷何取于外戚正复才均尚当先其疎者以明至公汉世不用冯野王即其事也  

太医权衡奏【`頠兼眀医术荀朂之修律度也检得古尺短世所用四分有余頠为侍中上言不用`】  

宜改诸度量若未能悉革可先改太医权衡此若差违失神农岐伯之正药物轻重分两乖互所可伤夭为害尤深古夀考而今短折者未必不由此也【`并晋书`】  

论赦奏  

臣闻感神以政应变以诚故桑谷之异以勉已而消汉末屡赦犹凌不反由此言之上协宿度下宁万国唯在贤能慎厥庻政殆非孤赦所能增损也【`裴頠集`】  

崇有论【`頠患时俗放荡口谈浮虗声誉太盛风敎陵迟乃著论以释其蔽王衍之徒攻难交至并莫能屈`】  

夫总混羣本宗极之道也方以族异庻类之品也形象着分有生之体也化感错综理迹之原也夫品而为族则所禀者偏偏无自足故凭乎外资是以生而可寻所谓理也理之所体所谓有也有之所须所谓资也资有攸合所谓宜也择乎厥宜所谓情也识智既授虽出处异业黙语殊涂所以宝生存宜其情一也众理并而无害故贵贱形焉失得由乎所接故吉凶兆焉是以贤人君子知欲不可絶而交物有会观乎往复稽中定务惟夫用天之道分地之利躬其力任劳而后飨居以仁顺守以防俭率以忠信行以敬让志无盈求事无过用乃可济乎故大建厥极绥理羣生训物垂范于是乎在斯则圣人为政之由也若乃滛抗陵肆则危害萌矣故欲衍则速患情佚则怨博擅恣则兴攻专利则延冦可谓以厚生而失生者也悠悠之徒骇乎若兹之衅而寻艰争所縁察夫偏质有弊而覩简损之善遂阐贵无之议而建贱有之论贱有则必外形外形则必遗制遗制则必忽防忽防则必防礼礼制弗存则无以为政矣众之从上犹水之居器也故兆庻之情信于所习习则心服其业业服则谓之理然是以君人必慎所教班其政刑一切之务分宅百姓各授四职能令禀命之者不肃而安忽然防异莫有迁志况于据在三之尊懐所隆之情敦以为训者哉斯乃昏明所阶不可不审夫盈欲可损而未可絶有也过用可节而未可谓无贵也盖有讲言之具者深列有形之故盛称空无之美形器之故有徴空无之义难检辨巧之文可悦似象之言足惑众听焉溺其成説虽颇有异此心者辞不获济屈于所狎因谓虚无之理诚不可盖唱而有和多往弗反遂薄综世之务贱功烈之用髙浮游之业埤经实之贤人情所殉笃夫名利于是文者衍其辞讷者赞其防染其众也是以立言借其虚无谓之玅处官不亲所司谓之雅逺奉身散其亷操谓之旷达故砥砺之风弥以陵迟放者因斯或悖吉凶之礼而忽容止之表渎弃长幼之序混漫贵贱之级其甚者至于裸裎言笑防宜以不惜为士行又亏矣老子既着五千之文表摭秽杂之弊甄举静一之义有以令人释然自夷合于易之损谦艮节之防而静一守本无虚无之谓也损艮之属盖君子之一道非易之所以为体守本无也观老子之书虽博有所经而云有生于无以虚为主偏立一家之辞岂有以而然哉人之既生以保生为全全之所阶以顺感为务若味近以亏业则沈溺之衅兴懐末以本则天理之真灭故动之所交存亡之道也夫有非有于无非无于无非无于有非有是以申纵播之累而着贵无之文将以絶所非之盈谬存大善之中节收流遁于既过反澄正于胷怀宜其以无为辞而防在全有故其辞曰以为文不足若斯则是所寄之涂一方之言也若谓至理信以无为冠则偏而害当矣先贤达识以非所滞示之深论惟班固着难未足折其情孙卿杨雄大体抑之犹偏有所许而虚无之言日以广衍众家扇起各到其説上及造化下被万事莫不贵无所存佥同情以众固乃号凡有之理皆义之埤者薄而鄙焉辨论人伦及经明之业遂易门肆頠用矍然申其所懐而攻者盈集或以为一时口言有客幸过咸见命着文擿列虚无不允之徴若未能毎事释正则无家之义弗可夺也頠退而思之虽君子宅情无求于显及其立言在乎达防而已然去圣乆逺异同纷纠茍少有彷佛可以崇济先典扶明大业有益于时则惟患言之不能焉得静黙及未举一隅略示所存而已哉夫至无者无以能生故始生者自生也自生而必体有则有遗而生亏矣生以有为已分则虚无是有之所谓遗者也故养既化之有非无用之所能全也理既有之众非无为之所能循也心非事也而制事必由于心然不可以制事以非事谓心为无也匠非器也而制器必须于匠然不可以制器以非器谓匠非有也是以欲收重泉之鳞非偃息之所能获也陨髙墉之禽非静拱之所能捷也审投饵之用非无知之所能览也由此而观济有者皆有也虚无奚益于已有之羣生哉【`并晋书　御览鸟无胃肺蛤无五脏蛭以空中而生蚕以无胃而育　蚕艺文作萤`】  

女史箴  

膏不厌鲜水不厌清玉不厌洁兰不厌馨尔形信直影亦不曲尔声信清响亦不浊緑衣虽多无贵于色邪径虽利无尚于直春华虽美期于秋实氷璧虽泽期于见日浴者振衣沐者弹冠人知正服莫知行端服美动目行美动神天道祐顺常与吉人【`艺文类聚`】  

裴祗【`御史中丞`】  

乞絶从弟仪曹郎丧服表【`祗兄弟表韩夀等议　杜氏通典`】  

受性凶顽往因品署未了怨恨亲亲言语悖逆讐絶骨肉其兄司空秀二息从篹昶以下薨亡皆不制服发哀昔二叔放流郑叚不弟皆经典所絶应见流徙未及表闻之顷忧恚荒越遂成狂病前即槛闭令以丧亡罪匿彰闻秽辱宗胄见周亲以下皆宜絶服葬不列墓次请处断  

户曹属韩夀议  

祗表称二叔放流郑叚不弟大义灭亲至公之道然犹作防鸮之诗成王封其子胡于蔡明王笃爱亲亲无已之意也今真由病丧神故有悖言非管蔡郑叚之元恶而祗等心弃引致不加痛伤于礼不丧于情不安  

东阁祭酒李彛议  

昔公孙敖为乱而亡襄仲犹帅兄弟而哭不废亲爱春秋所善也狂疾积年亡殁之后追论往意絶不为服窃所未安  

主簿刘维议  

先王制礼因情而兴五服之义以恩为主是以明亲亲之分正恩纪属恩崇则制重意杀则礼降昔周公诛管蔡郑伯克叔叚皆正以王法絶不为亲凶顽悖戾背义防亲存无欢接之恩絶无礼服之制循名责实不服当矣宜如只所上  

记室督田岳议  

五服之制本乎亲属故贤不加崇愚不降礼昔公孙敖既纳襄仲之妻又以币奔莒至其卒也仲欲勿哭传曰丧亲之终也情虽不同无絶其爱亲亲之道也叛君为逆纳弟妻为乱乱逆之罪犹不废丧故胤子啓明而唐尧不絶象之傲佷有虞加矜周公戮弟义先王室郑伯灭叚传不全与议者称此皆非所据又诸侯絶周公族为戮然犹私丧之也丧礼大制动为典式与其必疑宁居于重  

学官令徐亶议  

昔阏伯实沉亲寻干戈而迁于商夏朱象顽傲凶国害家然唐无絶姓之文虞有封鼻之厚斯以重天姓笃所承也周公刑叔罪在党协禄父欲周之亡盖为王室耳非以流言毁公为戮也召公犹惧天下未解特使兄弟之义薄乃作棠棣之诗以示恩亲也以凶愚命卒骨肉所哀夫行过乎仁丧过乎哀未宜絶也  

裴邈【`字景声頠从父弟有隽才为东海王越从事中郎见魏裴潜传注引陆机惠帝起居注`】文身刀铭【`太平御览`】  

良金百炼名工展巧宝刀既成体理尽玅文繁波廻流灮电照在我皇世戢而不耀【`廻艺文作流流作廻电作灵末句戢不可耀`】  

文身劔铭  

器以利显实以名举长劔耿介体文经武陆断犀水截轻羽九功斯象七徳是辅【`艺文类聚　显初学作表长作良犀作象`】  

裴希声【`希声字`】  

侍中稽侯碑  

夫君亲之重非名敎之谓也爱敬出于自然而忠孝之道毕矣朴散真离背生殉利礼法之兴于斯为薄悲夫晋弋阳子嵇绍字延祖资干刚之纯粹体中和之淑虚少有清劭之风长怀仁之度加以通朗淹济靡才不经学为儒宗庻绩灮被弱冠登朝则敷文秘阁晩节强仕则纳言枢极太安之初权臣擅命皇舆亲征次于荡隂六军奔攻兵交御辇绍俨然端冕正色以扞锋刃遂殒命于御侧忠诚感人神义声震四海铭曰二仪肇建君臣攸序峩峩侍中应期作辅外播仁风内举心膂执慈弗勇靡仁不武见危授命背生殉主确乎其操邈乎其崇矫矫王臣宪兹遗风在亲成孝于敬成忠【`艺文类聚`】  

郝诩  

与故人书【`诩为安逺防军与故人书有司奏免秀官诏不问`】  

与尚书令裴秀相知望其为益  

武帝原裴秀诏  

不能使人之不加诸我此古人所难交闗人事诩之罪耳岂尚书令能防乎其勿有所问【`晋书`】  

卫瓘【`字伯玉河东安邑人魏尚书觊子仕镇东将军入晋歴司空太保封菑阳公为贾后搆杀`】请封禅奏【`武帝平吴混一区宇太康元年九月尚书令卫瓘尚书左仆射山涛魏舒尚书刘实张华等奏曰`】  

圣徳隆茂光被四表诸夏乂清幽荒率从神防庙算席卷吴越孙皓稽颡六合为家巍巍之功格于天地宜同古典勒封东岳告三府太常为仪制  

又奏  

臣闻肇自生灵则有后辟载祀之数莫之能纪立徳济世挥扬仁风以登封泰山者七十有四家其谥号可知者十有四焉沈沦寂寞曾无遗声者不可胜记自黄帝以前古传昧畧唐虞以来典谟炳着三王代兴体业继袭周道既没秦氏承之至于汉魏而质文未复大晋之徳始自重黎实佐颛顼至于夏商世序天地其在于周不失其绪金徳将升济济明圣外平蜀汉海内归心武功之盛实由文徳至于陛下受命践祚建大业羣生仰流惟独江湖沅湘之表凶桀负固歴代不宾神谋独断命将出讨兵威蹔加数旬荡定羁其鲸鲵赦其罪逆云覆雨施八方来同声教所被达于四极黄轩之征大禹逺畧周之奕世何以尚今若夫石素文防号前载象以数表言以事告虽古河图洛书之徴不是过也加以驺虞麟趾众瑞并臻昔夏殷以丕崇为祥周武以乌鱼为美咸曰休哉然符瑞之应备物之盛未有若今之富者也宜宣大典礼中岳封泰山禅梁父发徳号明至尊享天休笃黎庻勒千载之表播流后之声俾百世之下莫不兴起斯帝王之盛业天人之至望也【`载祀晋书作年载世作代`】  

武帝诏  

今逋冦虽殄外则障塞有警内则民庻未康此盛徳之事所未议也【`民庻晋书作百姓`】  

又奏  

今东渐于海西被流沙大漠之阴日南北户莫不通属芒芒禹迹今实过之则天人之道已周巍巍之功已着宜脩礼地祗登封泰山致诚上帝以答人神之愿乞如前奏  

又诏  

今隂阳未和政刑未当百姓未得其所岂可以勒功告成邪  

又奏  

臣闻处帝王之位者必有歴运之期天命之应济生民之大功者必有盛徳之容告成之典无不可诬有不敢让自古道也而明诏谦冲屡辞其礼虽盛徳攸在推而未居夫三公职典天地实掌民物国之大事取义于此故汉氏封禅非是官也不在其事臣等前奏盖陈祖考之功天命又应陛下之徳合同四海迹古考今宜脩此礼至于克定嵗月须五府上议然后奏闻请冩诏及奏如前下议【`生民晋书作兆庻`】  

又诏  

虽荡清江表皆临事者之劳何足以告成方望羣后思隆大化以宁区夏百姓获乂与之休息斯朕日夜之望无所复下诸府矣  

又奏  

臣闻唐虞三代济世功之君莫不仰承天休俯协人志登介邱履梁父未有辞焉者盖不可让也今陛下勲髙百王徳无与二茂绩宏规巍巍之业固非臣等所能究论而圣防劳谦屡自抑损时至弗应推美不居阙皇代之上仪塞灵祗之欵望使大晋之典谟不同风于三五臣等诚不敢奉诏请如前奏施行  

又诏  

方当共思治道以康庻绩且俟他年无复纷纭也  

太康元年冬王公有司又奏  

自古圣明光宇四海封禅名山着于史籍作者七十四君矣舜禹之有天下也廵狩四岳躬行其道易着观俗省方礼有升中于天诗颂陟其髙山皆载在方防文王为西伯以服事殷周公以鲁蕃列于诸侯或享于岐山或有事泰山徒以圣徳犹得为其事自是以来功薄而僭其义者不可胜言号諡不泯以至于今况髙祖宣皇帝肇开王业海外有截世宗景皇帝济以大功辑宁区夏太祖文皇帝受命造晋荡定蜀汉陛下应期龙兴混一六合泽被羣生威震无外昔汉氏失统吴蜀鼎峙兵兴以来近将百年地险俗殊民望絶塞以为分外其日乆矣大业之隆重光四叶今不羁之冦二世而平非聪明圣武先天弗违孰能巍巍其成功若兹者欤臣等幸以千载得遭运会亲服大化目覩太平至公至美谁与为让宜祖述先朝宪章古昔勒功岱岳登封吿成礼乐之制正三雍之典扬名万世以显祖宗是以不胜大愿敢昧死以闻请吿太常具礼仪复上【`二世晋书作二代`】  

又诏  

所议诚前烈之盛事也然方今未可以尔便报絶之【`并宋书　前烈晋书作列代`】  

免山涛奏  

涛以防苦乆不视职手诏频频犹未顺防叅议以为无专节之尚违至公之义若实沈笃亦不宜居位可免涛官  

武帝中诏  

涛以徳素为朝之望而常深退让至于恳切故比有诏欲必夺其志以匡辅不逮主者既不思明诏防而反深加诋案亏崇贤之风以重吾不徳何以示逺近邪请赠郑黙奏【`黙为光禄勲太康元年卒尚书令卫瓘奏以黙辞后父杨骏婚不行`】  

黙才行名望宜居论道五升九卿位未称徳宜赠三司【`晋书`】  

上武帝复古乡举里选疏【`瓘为司空与太尉汝南王亮等上疏武帝善之而不能改`】  

昔圣王崇贤举善而教用使朝廷徳让野无邪行诚以闾伍之政足以相检询事考言必得其善人知名不可虚求故还脩其身是以崇贤而俗益穆黜恶而行弥笃斯则乡举里选者先王之令典也自兹以降此法陵迟魏氏承颠覆之运起丧乱之后人士流移攷详无地故立九品之制麤具一时选用之本耳其始造也乡邑清议不拘爵位褒贬所加足为劝励犹有乡论余风中间渐染遂计资定品使天下观望惟以居位为贵人弃徳而忽道业争多少于锥刀之末伤损风俗其弊不细今九域同规大化方始臣等以为宜皆荡除末法一拟古制以土断定自公卿以下皆以所居为正无复悬客逺属异土者如此则同乡邻伍皆为邑里郡县之宰即以居长尽除中正九品之制使举善进才各由乡论然则下敬其上人安其教俗与政俱清化与法并济人知善否之教不在交游即华竞自息各求于已矣今除九品则宜准古制使朝臣共相举任于出才之路既博且可以厉进贤之公心覈在位之明闇诚令典也  

与魏舒书【`舒为司徒逊位于时皆有欲逊者或先显此意不能行或以归家申喻复还惟舒内定于懐瓘时位司空与舒书`】  

毎与足下共论此事日日未果可谓瞻之在前忽然在后【`王隐晋书　晋书忽焉在后矣`】  

卫恒【`字巨山瓘子歴黄门侍郎与瓘同被害恒善草为四体书势`】  

四体书势  

昔在黄帝创制造物有沮诵仓颉者始作书契以代结绳盖覩鸟迹以兴思也因而遂滋则谓之字有六义焉一曰指事上下是也二曰象形日月是也三曰形声江河是也四曰防意武信是也五曰转注老考是也六曰假借令长是也夫指事者在上为上在下为下象形者日满月亏效其形也形声者以类为形配以声也防意者止戈为武人言为信也转注者以老夀考也假借者数言同字其声虽异文意一也自黄帝至三代其文不改及秦用篆书焚烧先典而古文絶矣汉武时鲁恭王坏孔子宅得尚书春秋论语孝经时人以不复知有古文谓之科斗书汉世秘藏希得见之魏初传古文者出于邯郸淳恒祖敬侯冩淳尚书后以示淳而淳不别至正始中立三字石经转失淳法因科斗之名遂效其形太康元年汲县人盗发魏襄王塜得防书十余万言案敬侯所书犹有髣髴古书亦有数种其一卷论楚亊者最为工玅恒窃悦之故竭愚思以赞其美愧不足厠前贤之作冀以存古人之象焉古无别名谓之字势云黄帝之史沮诵仓颉眺彼鸟迹始作书契纪纲万事垂法立制帝典用宣质文着世爰暨暴秦滔天作戾大道既泯古文亦灭魏文好古世传邱坟歴代莫发真伪靡分大晋开元道敷训天垂其象地耀其文其文乃耀粲矣其章因声防意类物有方日处君而盈其度月执臣而亏其旁云委而上布星离离以舒光禾卉苯防以垂頴山岳峩嵳而连冈虫跂跂以若动鸟似飞而未扬观其错笔缀墨用心精专势和体均发止无间或守正循检矩折规旋或方圆靡则因事制权其曲如弓其直如矫然特出若龙腾于川淼尔下頺若雨坠于天或引笔奋力若鸿鴈髙飞邈邈翩翩或纵肆阿若流蘓悬羽靡靡緜緜是故逺而望之若翔风厉水清波漪涟就而察之有若自然信黄唐之遗迹为六艺之范先籕篆盖其子孙草乃其曾覩物象以致思非言辞之所宣昔周宣王时史籕始着大篆十五篇或与古同或与古异世谓之籕书者也及平王东迁诸侯力政家殊国异而文字乖形秦始皇帝初兼天下丞相李斯乃奏益之罢不合秦文者斯作仓颉篇巾车府令赵髙作爰歴篇太史令胡母敬作博学篇皆取史籕大篆或颇省改所谓小篆者或曰下土人程邈为衙狱吏得罪始皇幽系云阳十年从狱中作大篆少者增益多者损减方者使圆圆者使方奏之始皇始皇善之出以为御史使定书或曰邈所定乃字也自秦壊古文有八体一曰大篆二曰小篆三曰刻符四曰虫书五曰摹印六曰署书七曰殳书八曰书王莽时使司空甄丰校文字部改定古文复有六书一曰古文孔氏壁中书也二曰竒字即古文而异者也三曰篆书秦篆书也四曰佐书即书也五曰缪篆所以摹印也六曰鸟书所以书幡信也及许慎譔説文用篆书为正以为体例最可得而论也秦时李斯号为二篆诸山及铜人铭皆斯书也汉建初中扶风曹喜少异于斯而亦称善邯郸淳师焉畧究其玅韦诞师淳而不及也太和中诞为武都太守以能书留补侍中魏氏寳器铭题皆诞书也汉末又有蔡邕采斯喜之法为古今杂形然精宻闲理不如淳也邕作篆势曰鸟遗迹皇颉循圣作则制斯文体有六篆为真形要玅巧入神或文鍼列栉比龙鳞纾体放尾长短复身頽若黍稷之垂颖蕴若虫虵之棼緼扬波振撆鹰跱鸟震延颈胁翼势似陵云或轻笔内投防本浓末若絶若连似水露縁丝凝垂下端从者如悬衡者如编杳杪邪趣不方不圆若行若飞跂跂翾翾远而望之象鸿鹄羣游骆驿迁延廹而视之端际不可得见指防不可胜原研桑不能数其诘屈离娄不能覩其却间般倕揖让而辞巧籕诵拱手而韬翰处篇籍之首目粲斌斌其可观摛华艳于纨素为学艺之范先喜文徳之懿愠作者之莫刋思字体之頫仰举大畧而论旃秦既用篆奏事繁多篆字难成即令人佐书曰字汉因行之独符印玺幡信题署用篆书者篆之捷也上谷王次仲始作楷法至灵帝好书时多能者而师宜官为最大则一字径大小则方寸千言甚矜其能或时不持钱诣酒家饮因书其壁雇观者以酬酒讨钱足而灭之毎书辄削而焚其柎梁鹄乃益为版而饮之酒其醉而窃其柎鹄卒以书至选部尚书宜官后为袁术将今钜鹿宋子有耿球碑是术所立其书甚工云是宜官也梁鹄奔刘表魏武帝破荆州募求鹄鹄之为选部也魏武欲为洛阳令而以为北部尉故惧而自缚诣门署军假司马在秘书以勤书自效是以今者多有鹄手迹魏武帝悬着帐中及以钉壁玩之以为胜宜官今宫殿题署多是鹄象鹄宜为大字邯郸淳宜为小字鹄谓淳得次仲法然鹄之用笔尽其势矣鹄弟子毛教于秘书今八分皆法也汉末有左子邑小与淳鹄不同然亦有名魏初有钟胡二家为行书法俱学之于刘徳升而钟氏小异然亦各有功今大行于世云作势曰鸟迹之变乃惟佐蠲彼繁文崇此简易厥用既体象有度焕若星陈鬰若云布其大径寻细不容髪随事从宜靡有常制或穹隆恢廓或栉比鍼列或砥平绳直或防防胶戾或长邪角趣或防旋矩折脩短相副异体同势奋笔轻举离而不絶纎波浓防错落其间若钟虡设张庭燎飞烟崭岩嶻嵳髙下属连似崇台重宇增云冠山远而望之若飞龙在天近而察之心乱目竒姿诡谲不可胜原研桑所不能计辛赐所不能言何草篆之足算而斯文之未宣岂体大之难覩将秘奥之不传聊俯仰而详观举大较而论旃汉兴而有草书不知作者姓名至章帝时齐相杜度号善作篇后有崔瑗崔实亦皆称工杜氏杀字甚安而书体防瘦崔氏甚得笔势而结字小疎农张伯英者因而转精甚巧凡家之衣帛必书而后练之临池学书池水尽黑下笔必为楷则号悤悤不暇草书寸纸不见遗至今世尤宝其书韦仲将谓之草圣伯英弟文舒者次伯英又有姜孟頴梁孟达田彦和及韦仲将之徒皆伯英弟子有名于世然殊不及文舒也罗叔景赵元嗣者与伯英并时见称于西州而矜巧自与众颇惑之故英自称上比崔杜不足下方罗赵有余河间张超亦有名然虽与崔氏同州不如伯英之得其法也崔瑗作草书势曰书契之兴始自颉皇冩彼鸟迹以定文章爰暨末叶典籍弥繁时之多僻政之多权官事荒芜勦其墨翰惟作佐旧字是删草书之法益又简畧应时谕指用于卒廹兼功并用爱日省力纯俭之变岂必古式观其法家俯仰有仪方不中矩圆不副规抑左扬右望之若﨑竦企鸟峙志在飞移狡兽防骇将奔未驰或点状兽连珠絶而不离畜怒怫鬰放逸生竒或凌邃惴栗若据槁临危旁防邪附似蜩螗挶枝絶笔收势余綖纠结若杜伯揵毒縁巇螣蛇赴穴头没尾垂是故远而望之焉若沮岑崩崖就而察之一画不可移机防要玅临时从宜畧举大较髣髴若斯【`晋书　邕篆势首有脱鼎按蔡集云字画之始因于鸟迹苍颉循圣作则制文体有六篆巧妙入神　势亦邕撰张怀瓘书断并作赞`】  

刘繇  

理卫瓘奏【`孙为瓘太保主簿贾后矫诏使楚王玮害瓘繇等收而之及玮被诛瓘女与国臣书申白名諡于是繇等执黄幡挝登闻皷上言诏従之`】  

初矫诏者至公承诏当免即便奉送章绶虽有兵仗不施一刃重勅出第单车从命如矫诏之文唯免公官右军已下即承诈伪违其本文辄戮宰辅不复表上横收公子孙辄皆行刑贼害大臣父子九人伏见诏书为楚王所诳误非本同谋者皆弛遣如书之防谓里舍人被驱逼赍白杖者耳律受敎杀人不得免死况乎手害功臣贼杀忠良虽云非谋理所不赦今元恶虽诛杀贼犹存臣惧有司未详事实或有纵漏不加精尽使公父子讐贼不灭寃魂永恨诉于穹苍酷痛之臣悲于明世臣等身被创痍殡敛始讫谨条瓘前在司空时帐下给使荣晦无情被黜知瓘家人数小孙名字晦后转给右军其夜晦在门外扬声大呼宣诏免公还第及门开晦前到中门复读所赍伪诏手取公章绶貂蝉催公出第晦案次録瓘家口及其子孙皆兵仗将送着东亭道北围守一时之间便皆斩斫害公子孙实由于晦及将人刼盗府库皆晦所为考晦一人众奸皆出乞验尽情伪加以族诛  

张华【`字茂先范阳方城人拜侍中中书监司空为赵王伦所害`】  

与褚陶书【`陶字季雅吴郡钱塘人清谈闲黙以坟典自娱吴平武帝补台郎建中校尉华为司空与陶书`】  

二陆龙跃于江汉彦先鳯鸣于朝阳自此以来常恐南金已尽而复得之于吾子故知延州之徳不孤渊岱之宝不匮【`褚氏家传　世説云张华见褚陶语陆平原曰君兄弟龙跃云津顾彦先鳯鸣朝阳谓东南之宝已尽不意复见褚生陆曰公未覩不鸣不跃者耳华曰故知延州之徳不孤川岳之宝不匮矣不云是书`】报雷焕书【`焕字孔章豫章人初斗牛之间常有紫气焕言于华以为在豫章丰城即补令到县掘狱屋基得石函双劔并刻题一曰龙泉一曰太阿光艳照耀送一劔与华留一自佩曰本朝将乱张公当受其祸此劔系徐君墓树耳灵异之物终当化去华报焕书及华诛失劔所在焕卒子爽为建安从事行经延平津劔于腰间跃出堕水但见两龙叹曰先君化去之言张公终合之论此其验乎`】  

所致详观劔文真干将也莫邪何复不至虽然天生神物终当合耳【`雷焕别传　真晋书作乃何复不至尺牍作可复至否`】  

上夀食举歌诗表【`太始五年尚书奏使太仆傅中书监荀朂黄门侍郎张华各造正旦行礼及王公上夀酒食举乐歌诗华上表朂以魏氏歌诗二三四五言与古诗不类以问司律中郎将陈颀颀曰被之金石未必皆当故朂造晋歌皆为四言唯王公上寿酒一篇为三言五言此则华朂所明异防也`】  

汉魏上寿食举诗及汉氏所施用其文句长短不齐未皆合古盖以依咏节本有因循而识乐知音足以制声度曲法用率非凡近所能改二代三京袭而不变虽诗章词异兴废随时至其韵逗曲折皆系于旧有由然也是以一皆因就不敢有所改易【`宋书`】  

荐成公绥表【`革雅重绥每见其文叹伏以为絶伦荐之太常徴为博士　文士传作表`】  

窃见处士东郡成公绥年二十五字子安体珪璋之资秉不器之量知深虑明足以妙见研思笃好则仲舒之精引之【`缺`】世贞干足以敦风笃俗渊才达学足以世教固逸伦之殊俊缙绅之检式也【`太平御览　渊才达学一作邃学达`】  

晋文王諡议  

殊位盛礼实隆明徳班爵崇宠亦光茂勲至于表名赠号世考洪烈冠声无穷者莫尚于号諡也论功髙于禹稷比徳迈于伊周【`艺文类聚`】  

废黜武悼杨太后议【`贾后既诛后父杨骏因宣言太后同逆讽羣公有司奏太后亦宜废黜惠帝诏曰此大事更详之华为中书监议称武帝皇后不从遂废为庻人弑之`】  

羣公有司奏  

皇太后隂渐奸谋图危社稷飞箭系书要募将士同恶相济自絶于天鲁侯絶文姜春秋所许盖以奉顺祖宗任至公于天下陛下虽怀无已之情臣下不敢奉诏可宣勅王公于朝堂防议  

又奏  

骏借外戚之资居冢宰之任陛下既居谅闇委以重权至乃隂图凶逆布树私党皇太后内为唇齿叶同逆谋祸衅既彰背捍诏命阻兵负众血刃宫省而复流书募众以奬凶党上背祖宗之灵下絶亿兆之望昔文姜与乱春秋所贬吕宗叛戾髙后降配宜废皇太后为峻阳庻人  

中书监张华议【`此见本传悼后传未详`】  

夫妇之道父不能得之于子子不能得之于父皇太后非得罪于先帝者也今党其所宠为不母于圣世宜依汉废赵太后为孝成后故事贬太后之号还称武皇后居异宫以全防终之恩【`党其所宠后传作党恶所亲异宫作离宫`】  

尚书令下邳王晃等议【`有司奏请从晃等议废太后为庻人遣使者以太牢告于郊庙以奉承祖宗之命称万国之望至于诸所供奉可顺圣恩务从丰厚`】  

皇太后与骏潜谋欲危社稷不可复奉承宗庙配合先帝宜贬尊号废诣金墉城【`晋书`】  

甲乙问【`安丰太守程谅先已有妻后又娶遂立二嫡前妻亡后妻子勲疑所服中书令张华造甲乙之间`】  

甲娶乙为妻后又娶丙匿不説有乙居家如二嫡无有贵贱之差乙亡丙之子当何服本实并列嫡庻不殊虽二嫡非正此失在先人人子何得专制折其亲也若为庻母服又不成为庻进退不知所从  

太傅郑冲议  

甲失礼于家二嫡并在诚非人子所得正则乙丙之子并当三年礼疑从重  

太尉荀觊议  

春秋并后匹嫡古之明典也今不可以犯礼并立二妻不别尊卑而遂其失也故当断之以礼先至为嫡后至为庻丙子宜以嫡母服乙乙子宜以庻母事丙昔屈建去芰古人以为违礼而得礼丙子非为抑其亲斯自奉礼先后贵贱顺叙之义也  

中书监荀朂议  

昔乡里郑子羣娶陈司空从妹后隔吕布之乱不复相知存亡更娶乡里蔡氏女徐州平定陈氏得还遂二妃并存蔡氏之子字元衅为陈氏服嫡母之服事陈公以从舅之礼族兄宗伯曾责元衅为抑其亲乡里先逹以元衅为合宜不审此事麤相似否  

女史箴【`文选　惠帝时华惧后族之盛作女史箴以讽`】  

茫茫造化二仪既分散气流形既陶既甄在帝庖羲肇经天人爰始夫妇以及君臣家道以正而王猷有伦妇徳尚柔含章贞吉婉嫕淑慎正位居室施衿结褵防恭中馈肃慎尔仪式瞻清懿樊姬感庄不食鲜禽卫女矫桓耳忘和音志厉义髙而二主易心熊攀槛冯媛趋进夫岂无畏知死不恡班妾有辞割驩同辇夫岂不懐防防虑远道罔隆而不杀物无盛而不衰日中则昃月满则防崇犹尘积替若骇机人咸知饰其容而莫知饰其性性之不饰或愆礼正斧之藻之克念作圣出其言善千里应之茍违斯义则同衾以疑出言如防而荣辱由兹勿谓幽昧灵监无象勿谓漠神听无响无矜尔荣天道恶盈无恃尔贵隆隆者坠鉴于小星戒彼攸遂比心螽斯则繁尔类驩不可以黩宠不可以专专实生慢爱极则迁致盈必损理有固然美者自美翩以取尤冶容求好君子所讐结恩而絶职此之由故曰翼翼矜矜福所以兴靖恭自思荣显所期女史司箴敢告庻姬【`造一作元以疑作亦`】  

大司农箴  

在周之室不防政首弃稷弗修不籍千亩匮神乏祀用败于戎丑啬臣司农敢告左右【`艺文`】  

武元杨皇后哀防文【`武帝命史臣作哀防叙怀艺文类聚作张华文`】  

天地配序成化两仪王假有家冀在伉俪姜嫄佐喾二妃兴妫仰希古昔觊亦同规今胡不然景命夙亏呜呼哀哉我应图箓临统万方正位于内实在嫔嫱天作之合骏发其祥河岳降灵啓祚华阳奕世丰衍朱芾斯煌缵女惟行受命溥将来翼家邦宪度是常缉熙隂教徳声显扬昔我先妣晖曜休光后承前训奉述遗芳宜嗣徽音继序无荒如何不吊背世陨丧瑶齐无主长去蒸尝追懐永悼率土摧伤呜呼哀哉陵兆既窆将迁幽都宵陈夙驾元妃其徂宫闱遏密阶庭空虚设祖布绋告驾啓涂服翚褕狄寄象容车金路晻蔼裳帐不舒千乗动轸六骥踌躇铭旌树表翣栁云敷祁祁同轨岌岌烝徒孰不云懐哀感万夫宁神虞卜安体庐土房陶簋齐制遂初依行纪諡声被八区虽背明光亦归皇姑没而不朽世徳作谟呜呼哀哉【`晋书`】  

武帝哀筞文  

感大飨之无亏哀罇俎之虚设叩龙輴以长呌痛灵晖之潜逝其辞曰钦惟皇考体道之真徳侔乾坤齐曜三辰应期登禅协于天人上防郊祀下惠兆民宪章唐虞允得其津搜扬仄陋故老是宾百揆时序盛业日新恩从云翔威犹霆震江海静波岷岳无尘四夷率服莫不来臣肃慎奉贡越裳効珍化此弊俗归之至淳昔在上圣咸享百年哀哀皇考用不是臻遘厉弥侵景命殒颠舍此昭晰即彼幽仰瞻靡怙廓若无天终制尚俭率由典度华幕弗陈器必陶素不封不树所在惟固贻法来世是则是慕大隧既啓吉日将征钟鼔雷震白虎抗旌龙螭骧首良驷悲鸣倡者振铎挽夫齐声背此崇殿将适下庭宫窈窈脩夜冥冥光灯永戢幽闼长扃仰诉皇穹零泪屏营云谁能忍寄之我情结心坟陇永慿圣灵  

章懐皇后诔  

自天陶灵必有徴祥诞在初载亦曜神光显应天禄聿嫔圣皇受气自然实听清和内含茂质外发英华身处宸极敬恭惟夙窈窕淑媚柔顺婉穆宣慈内政流化太防六宫变雅清我壸闱经纶庻属积思万机既臻缉熙泽流衍将翼我后登封降禅氛祲告妖沈结弥留奄忽升遐弃世高游圣上哀懐感切悼心率土缟素遏宻八音眇眇游灵将焉所之容光幽迈岂有反期杳杳新宫下絶三泉茫茫陵域合体中原委弃晖章即安太清  

魏刘骠骑诔  

昔在殷周惟伊惟吕穆穆公侯绍兹勲绪如何上天殱我鼎辅金刚玉润水洁氷清郁郁文彩焕若朝荣功遂身退致仕悬舆志邈留侯心迈二疎风凛凛以翼衡云霏霏以承盖旐聨翩以飘飖旌缤纷以奄薄  

列文先生鲍泰诔  

于铄列文续防皇祚夏后基命灵根已固杞鄫既防枝离叶布爰暨叔牙世赞齐风翼桓济管遂登霸功越在汉隆三司并踪烈考中丞玅世显名峩峩先生诞资英俊淑质清醇兰芳玉润抗行崇邈游心大顺允文文明聪昭秀哲啓防演幽守文命世抱道冲虚执义贞厉栖迟无闷不营不忮拟志云霄致命穷逹行为范轨言成隐括宜登遐年此徽猷济济缙绅永挹清流取识遗音目想表仪孰云泰曾不我知感伤慷慨挥涕渗澌已矣鲍子宁尔隂振声竹帛永播徽音【`并艺文类聚`】  

倚几铭  

倚几之设设而不倚作器于此成礼于彼  

杖铭  

不正防坠不安倾危【`并北堂书钞`】  

博物志地理畧赞  

地理广大四海八方遐远别域畧以难详侯王设险守国保疆远遮川塞近备城隍司察奸非禁御不良勿恃危阨恣其滛荒无徳则败有徳则昌安居犹惧乃可不亡进用忠良社稷永康教民以孝舜化以彰  

博物志序  

余视山海经及禹贡尔雅説文地志虽曰悉备各有所不载者作畧説出所不见麤言远方陈山川位象吉凶有徴诸国境界犬牙相入春秋之后并相侵伐其土地不可具详其山川地泽畧而言之正国十二博物之士览而鉴焉  

鹪鹩赋序  

鹪鹩小鸟也生于蒿莱之间长于藩篱之下翔集寻常之内而生生之理足矣色浅体陋不为人用形防处卑物莫之害繁滋族类椉居匹游翩翩然有以自乐也彼鹫鹗鹍鸿孔雀翡翠或陵赤霄之际或托絶垠之外翰举足以冲天觜距足以自卫然皆负矰婴缴羽毛入贡何者有用于人也夫言有浅而可以托深类有防而可以喻大故赋之云尔【`文选`】  

感防赋序  

方今嵗在已巳将次四仲婚姻之者竞赴良时粲丽之观相继于路嫁娶之防不乏乎目乃作感婚赋【`艺文类聚`】  

朽社赋序  

髙伯桥南大道傍有古槐树盖数百年木也余少居近之后去行路过之则已朽株意有缅然辄为之赋因以言衰盛之理云尔  

相风赋序  

太史候部有相风在西城上而作者弗为岂以其托处幽闭违众特立无羽毛之饰而丹漆不为之容乎【`并太平御览　北堂书钞载华应难云于防先生谓虚仪夫子曰今子虽弥览载籍积学于无用之地`】  

张敏【`隋书志晋尚书郎张敏集二卷`】  

头责子羽文  

余友有秦生者虽有姊夫之尊少而狎焉同时好防有太原温长仁颙颍川荀景伯防范阳张茂先华士卿刘文生许南阳邹润甫湛河南郑思渊诩数年之中继踵登朝而此贤身处陋巷屡沽而无善价亢志自若终不衰墯为之慨然又怪诸贤既以在位曾无伐木嘤鸣之声甚违王贡弹冠之义故因秦生容貌之盛为头责之文以戏之并以嘲六子焉虽以谐谑实有兴也其文曰维泰始元年头责子羽曰吾托子为头万有余日矣大块禀我以精造我以形我为子植髪肤置鼻耳安眉须挿牙齿眸子摛光双颧隆起毎至出入之间遨游市里行者辟易坐者竦跽或称君侯或言将军捧手倾侧伫立﨑岖如此者故我形之足伟也子冠冕不戴金银不佩钗以当筓帢以代帼防味弗尝食粟茹菜隈催园间粪壤污黑嵗莫年过曾不自悔子厌我于形容我贱子乎意态若此者乎必子行已之累也子遇我如讐我视子如仇居常不乐两者俱忧何其鄙哉子欲为人宝也则当如臯陶后稷巫咸伊陟保乂王家永见封殖子欲为名髙也则当如许由子臧卞随务光洗耳逃禄千嵗流芳子欲为游説也则当如陈轸蒯通陆生邓公转祸为福令辞从容子欲为进趣也则当如贾生之求试终军之请使砥砺锋頴以干王事子欲为恬淡也则当如老之守一庄周之自逸廓然离欲志凌云日子欲为隐遁也则当如荣期之帯索渔父之瀺灂栖迟神邱垂饵巨壑此一介之所以显身成名者也今子上不希道徳中不效儒墨块然穷贱守此愚惑察子之情观子之志退不为于处士进无望于三事而徒翫日劳形习为常人之所喜不亦过乎于是子羽愀然深念而对曰凡所敎勅谨闻命矣以受性拘系不闲礼义设以天幸为子所寄今欲使吾为忠也即当如伍胥屈平欲使吾为信也则当杀身以成名欲使吾为介节邪则当赴水火以全贞此四者人之所忌故吾不敢造意头曰子所谓天刑地网刚徳之尤不登山抱木则褰裳赴流吾欲告尔以养性诲尔以优游而以虮虱同情不听我谋悲哉俱寓人体而独为子头且拟人其伦喻子侪偶子不如太原温颙頴川荀防范阳张华士卿刘许南阳邹湛河南郑诩此数子者或謇吃无宫商或尫陋希言语或淹伊多姿态或讙哗少智谞或口如含胶饴或头如巾韲杵而犹文采可观意思详序攀龙附鳯并登天府夫防痔得车沈渊得珠岂若夫子徒令唇舌腐烂手足沾濡哉居有事之世而耻为权图譬犹凿池抱罋难以求富嗟乎子羽何异槛中之熊深穽之虎石间饥蟹窦中之防事力虽勤见功甚苦宜其拳局剪蹙至老无所希也支离其形犹能不困非命也夫岂与夫子同处也【`张敏集`】  

神女赋序【`一作华非`】  

世之言神僊者多矣然未之或验也至如氏之妇则近信而有证者夫鬼魅之下人也无不羸病损瘦起平安无恙而与神女饮宴寝处纵情极意岂不异哉余览其歌诗辞防清伟故为之作赋【`搜神记`】  

## 西晋文纪卷七  

明　梅鼎祚　编  

西晋【`七`】  

杜预【`字元凯京兆杜陵人魏幽州刺史恕子歴镇东大将军封当阳侯`】  

律令注解奏【`预与贾充等定律令既成为之注解`】  

法者盖绳墨之断例非穷理尽性之书也故文约而例直听省而禁简例直则易见禁简则难犯易见则人知所避难犯则防于刑厝刑之本在于简直故必审名分审名分者必忍小理古之刑书铭之钟鼎铸之金石所以逺塞异端絶异理也法出一门然后人知恒禁吏无淫巧政明于上民安于下今所注皆网罗法意格之以名分使用之者执名例以审趣舍伸绳墨之直去析薪之理也【`又律序云律者以正罪名令者以序事制二者相须为用也又奏事云被勅以臣造新律事律吏杜景李复等造律皆未清本末之意者也`】  

黜陟课法畧  

臣闻上古之政因循自然虚已委诚而信顺之道应神感心通而天下之理得逮至淳朴渐散彰美显恶设官分职以颁爵禄宣六典以详考察然犹倚明哲之辅建忠贞之司使名不得越功而独美功不得后名而独隐皆畴咨博询敷纳以言及至末世不能纪逺而求于宻防疑诸心而信耳目疑耳目而信简书简书愈繁官方愈伪法令滋章巧饰弥多昔汉之刺史亦嵗终奏事不制算课而清浊麤举魏氏考课即京房之遗意其文可谓至宻然由于累细以违其体故歴代不能通也岂若申唐尧之旧去宻就简则简而易从也夫宣尽物理神而明之存乎其人去人而任法则以伤理今科举优劣莫若委任达官各考所统在官一年以后毎嵗言优者一人为上第劣者一人为下第因计偕以名闻如此六载主者总集采按其六嵗处优举者超用之六嵗处劣举者奏免之其优多劣少者叙用之劣多优少者左迁之今考课之品所对不钧诚有难易若以难取优以易而否主者固当准量轻重防加降杀不足复曲以法尽也已丑诏书以考课难成听通荐例荐例之理即亦取于风声六年顿荐黜陟无渐又非古者三考之意也今毎嵗一考则积优以成陟累劣以取黜以士君子之心相处未有官故六年六黜清能六进否劣者也监司将亦随而弹之若令上下公相容过此为清议大頽亦无取于黜陟也  

陈伐吴至计表【`预拜镇南大将军都督荆州精缮兵甲啓请伐吴武帝报待明年大举预表陈旬月之中又上表时帝与中书令张华围碁预表适至华推枰敛手谓可不劳而定帝乃许之以太康元年进兵累克城邑皆如预防`】  

自闰月以来贼但勅严下无兵上以理势推之贼之穷计力不两完必先认上流勤保夏口以东以延视息无縁多兵西上空其国都而陛下过听便用委弃大计纵敌患生此诚国之逺图使举而有败勿举可也事为之制务从完牢若或有成则开太平之基不成不过费损日月之间何惜而不一试之若当须后年天时人事不得如常臣恐其更难也陛下宿议分命臣等随界分进其所禁持东西同符万安之举未有倾败之虑臣心实了不敢以暧昧之见自取后累惟陛下察之【`万一作平`】  

又上表  

羊祜与朝臣多不同不先博画而密与陛下共施此计故益令多异凡事当以利害相较今此举十有八九利其一二止于无功耳其言破败之形亦不可得直是计不出已功不在身各耻其前言故守之也自顷朝廷事无大小异意锋起虽人心不同亦由恃恩不虑后难故轻相同异也昔汉宣帝议赵充国所上事效之后诘责诸议者皆叩头而谢以塞异端也自秋以来讨贼之形颇露若今中止孙皓怖而生计或徙都武昌更完修江南诸城逺其居人城不可攻野无所掠积大船于夏口则明年之计或无所及【`并晋书`】  

举贤良方正表  

案苏赞布行于草野着徳于闾阎放心直意若得珥笔丹墀推访格言必有谔谔匪躬之节【`初学记　又举贤良方正表若得言论端委太学错总艺文垂缨玉陛论道紫宫诚帝宫之瑰宝清庙之伟器此失名耳　又表长史刘防修治洛阳以东运渠通舟尝用赤马`】  

皇太子释服议【`泰始中武元杨皇后崩及将迁于峻阳陵依旧制既帝及羣臣除丧先尚书祠部奏从博士张靖议皇太子亦从制俱释服博士陈逵议为今制所施盖汉文权制兴于有事非礼之正皇太子无有国事自宜终服诏更详议尚书杜预议尚书仆射卢钦尚书魏舒问预证据所依预答钦舒从之遂命预造议奏闻于是太子除衰麻谅闇终制或谓其违礼合时吴王友挚虞与预书预使博士叚畅博采典籍着明大义`】  

古者天子诸侯三年之丧始同齐斩既葬除丧服谅闇以居心丧终制不与士庻同礼汉氏承秦天下为天子终服三年汉文帝见其下不可乆行而不知古制更以意制祥禫除丧即吉魏氏直以讫葬为节嗣君皆不复谅闇终制学者非之乆矣然竟不推究经传考其行事专谓王者三年之丧当以缞麻终二十五月嗣君茍若此则天下羣臣皆不得除丧虽志在居笃更逼而不行至今世主皆从汉文轻典由处制者非制也今皇太子与尊同体宜复古典卒哭除衰麻以谅闇终制于义既不应不除又无取于汉文乃所以笃丧礼也  

畣卢钦魏舒问  

传称三年之丧自天子达此谓天子絶朞唯有三年丧也非谓居丧衰服三年与士庻同也故后世子之丧而叔向称有三年之丧二也周公不言髙宗服丧三年而云谅闇三年此释服心丧之文也叔向不讥景王除丧而讥其燕乐已早明既葬应除而违谅闇之节也春秋晋侯享诸侯子产相郑伯时简公未葬请免丧以听命君子谓之得礼宰咺来归惠公仲子之赗传曰吊生不及哀此皆既葬除服谅闇之证先儒旧説往往亦见学者未之思耳丧服诸侯为天子亦斩衰岂可谓终服三年邪上考七代未知王者君臣上下衰麻三年者诸下推将来恐百世之主其礼一也非必不能乃事势不得故知圣人不虚设不行之制仲尼曰礼所损益虽百世可知此之谓也  

皇太子谅闇终制奏  

侍中尚书令司空鲁公臣贾充侍中尚书仆射奉车都尉大梁侯臣卢钦尚书新沓伯臣山涛尚书奉车都尉平春侯臣胡威尚书剧阳子臣魏舒司尚书堂阳子臣石鉴尚书丰乐亭侯臣杜预稽首言礼官叅议博士张靖等议以为孝文权制三十六日之服以日易月道有汚隆礼不得全皇太子亦宜割情除服博士陈逵等议以为三年之丧人子所以自尽故圣人制礼自上达下是以今制将吏诸遭父母丧皆假宁二十五月敦崇孝道所以风化天下皇太子至孝着于内而衰服除于外非礼所谓称情者也宜其不除臣钦臣舒臣预谨案靖逵等议各见所学之一端未统帝者居丧古今之通礼也自上及下尊卑贵贱物有其宜故礼有以多为贵者有以少为贵者有以髙为贵者有以下为贵者唯其称也不然则本末不经行之不远天子之与羣臣虽哀乐之情若一而所居之宜实异故礼不得同易曰上古之世丧期无数虞书称三载四海遏宻八音其后无文至周公旦乃称殷之髙宗谅闇三年不言其传曰谅信也闇黙也下逮五百余嵗而子张疑之以问仲尼仲尼答云何必髙宗古之人皆然君薨百官总已以听于冡宰三年周景王有后世子之丧既葬除丧而乐晋叔向讥之曰三年之丧虽贵遂服礼也王虽弗遂宴乐已早亦非礼也此皆天子丧事见于古文者也称髙宗不云服丧三年而云谅闇三年此释服心丧之文也讥景王不讥其除丧而讥其宴乐已早明既葬应除而违谅闇之节也尧崩舜谅闇三年故称遏宻八音由此言之天子居丧齐斩之制菲杖绖带当遂其服既葬而除谅闇以终之三年无改父之道故百官总已听于冡宰丧服已除故称不言之美明不复寝苫枕土以荒大政也礼记三年之丧自天子达又云父母之丧无贵贱一也又云端衰丧车皆无等此通谓天子居丧衣服之节同于凡人心丧之礼终于三年亦无服丧三年之文然继体之君犹多荒宁自从废谅闇之制至令髙宗擅名于往代子张致疑于当时此乃贤圣所以为讥非讥天子不以服终丧也秦燔书籍率意而行亢上抑下汉祖草创因而不革乃至率天下皆终重服旦夕哀临经罹寒暑禁塞嫁娶饮酒食肉制不称情是以孝文遗诏敛毕便葬葬毕红之除虽不合髙宗谅闇之义近于古典故传之后嗣于时预修陵庙故敛葬得在浃辰之内因以定制近至明帝存无陵寝五旬乃葬安在三十六日此当时经学疏略不师前圣之病也魏氏革命以既葬为节合于古典然不垂心谅闇同讥前代自泰始开元陛下追尊谅闇之礼慎终居笃允臻古制超絶于殷宗天下歌徳诚非靖等所能原本也天子诸侯之礼当以具矣诸侯恶其害已而削其籍今其存者唯士丧一篇戴圣之记杂错其间亦难以取正天子之位至尊万机之政至大羣臣之众至广不同之于凡人故大行既葬祔祭于庙则因疏而除之已不除则羣臣莫敢除故屈已以除之而谅闇以终制天下之人皆曰我王之仁也屈已以从宜皆曰我王之孝也既除而心丧我王犹若此之笃也凡等臣子亦焉得不自勉以崇礼此乃圣制移风易俗之本髙宗所以致雍煕岂惟衰裳而已哉若如难者更以权制自居疑于屈伸厌降欲以职事为断则父在为母朞父卒三年此以至亲屈于至尊之义也出母之丧以至亲为属而长子不得有制体尊之义升降皆从不敢独也礼诸子之职掌国子之倅国有事则帅国子而致之太子唯所用之传曰君行则守有守则从从曰抚军守曰监国不无事矣丧服母为长子妻为夫妾为主母皆三年之内宫之主可谓无事揆度汉制孝文之丧红禫既毕孝景即吉于未央薄后窦后必不得齐斩于别宫此可知也况皇太子配贰之至尊与国为体故宜远尊古礼近同时制屈除以寛诸下协一代之成典君子之于礼有直而行曲而杀有经而等有顺而去之存诸内而已礼云非玉帛之谓丧云唯衰麻之谓乎此既臣等所谓经制大义且即实近言亦有不安今皇太子至孝蒸蒸发于自然号咷之慕匍匐殡宫大行既奠往而不反必想像平故彷徨寝殿若不变从谅闇则东宫臣仆义不释服此为永福官属当独衰麻从事出入殿省亦难以继今将吏虽防同二十五月之事宁至于大臣亦夺其制昔翟方进自以身为汉相居丧三十六日不敢逾国典而况于皇太子臣等以为皇太子宜如前奏除服谅闇终制【`并晋书`】  

挚虞答杜预论皇太子除服书  

仆以为除服诚合事宜附古则意有未安五服之制成于周室周室以前仰迄上古虽有在丧之哀未有行丧之制故尧称遏宻殷曰谅闇各举其事而言非未葬降除之名也礼有定制孝景之即吉方进之从时皆未足为准盖圣人之于礼讥其失而通其变今皇太子未就东宫犹在殿省之内故不得伸其哀情以宜夺制何必附之于古钦以旧义哉【`杜氏通典`】  

同前  

唐称遏宻殷云谅闇各举事以为名非既葬有殊降周室以来谓之丧服丧服者以服表丧今帝者一日万机太子监抚之重以宜夺礼葬讫除服变制通理垂典将来何必附之于古使老儒致争哉  

论水利疏【`预为度支尚书咸宁四年秋霖雨上疏多陈农要朝廷从之平呉后有司又奏因制户调之式`】  

臣辄思惟今者水菑东南特剧非但五稼不收居业并损下田所在停汚髙地皆多硗塉此即百姓困穷方在来年虽诏书切告长吏二千石为之设计而不廓开大制定其趣舍之宜恐徒文具所益盖薄当今秋夏蔬食之时而百姓已有不赡前至冬春野无青草则必指仰官谷以为生命此乃一方之大事不可不豫为思虑者也臣愚谓既以水为困当恃鱼菜螺蜯而洪波泛滥贫弱者终不能得今者宜大坏兖豫州东界诸陂随其所归而宣之交令饥者尽得水产之饶百姓不出境界之内旦暮野食此目下日给之益也水去之后填淤之田亩收数钟至春大种五谷五谷必丰此又明年之益也臣前啓典牧种牛不供耕驾至于老不穿鼻者无益于用而徒有吏士谷草之费嵗送任驾者甚少尚复不调习宜大出卖以易谷及为赏直诏曰孳育之物不宜减散事遂停寝问主者今典虞右典牧种产牛大小相通有四万五千余头茍不益世用头数虽多其费日广古者匹马邱牛居则以耕出则以战非如猪羊类也今徒养宜用之牛终为无用之费甚失事宜东南以水田为业人无牛犊今既坏陂可分种牛三万五千头以付二州将吏士庻使及春耕谷登之后头责三百斛是为化无用之费得运水次成谷七百万斛此又数年后之益也加以百姓降邱宅土将来公私之饶乃不可计其所留好种万头可即令右典牧都尉官属养之人多畜少可并佃牧地明其考课此又三魏近甸嵗当复入数千万斛谷牛又皆当调习动可驾用皆今日之可全者也  

又疏  

诸欲脩水田者皆以火耕水耨为便非不尔也然此事施于新田草莱与百姓居相絶离者耳徃者东南草创人稀故得火田之利自顷户口日增而陂堨嵗决良田变生蒲苇人居沮泽之际水陆失宜放牧絶种树木立枯皆陂之害也陂多则土薄水浅潦不下润故毎有水雨辄复横流延及陆田言者不思其故因云此土不可陆种臣计汉之户口以验今之陂处皆陆业也其或有旧陂旧堨则坚完修固非今所谓当为人害者也臣前见尚书胡威啓宜坏陂其言恳至臣中者又见宋侯相应遵上便宜求坏泗陂徙运道时下都督度支共处当各据所见不从遵言臣案遵上事运道东诣寿春有旧渠可不由泗陂泗陂在遵地界坏地凡万三千余顷伤败成业遵县领应佃二千六百口可谓至少而犹患地狭不足肆力此皆水之为害也当所共恤而都督度支方复执异非所见之难直以不同害理也人心所见既不同利害之情又有异军家之与郡县士大夫之与百姓其意莫有同者此皆偏其利以防其害者也此理之所以未尽而事之所以多患也臣又案豫州界二度支所领佃者州郡大军杂士凡用水田七千五百余顷耳计三年之储不过二万余顷以常理言之无为多积无用之水况于今者水涝溢大为菑害臣以为与其失当宁防之不滀宜发明诏勅刺史二千石其汉氏旧陂旧堨及山谷私家小陂皆当修缮以积水其诸魏氏以来所造立及诸因雨决溢蒲苇马肠陂之类皆决沥之长吏二千石躬亲劝功诸食力之人并一时附功令比及水冻得麤枯涸其所修功实之人皆以俾之其旧陂堨沟渠当有所补塞者皆寻求防迹一如汉时故事豫为部分列上须冬东南休兵交代各留一月以佐之夫川渎有常流地形有定体汉氏居人众多犹以为患今因其所患而宣写之迹古事以明近大理显然可坐论而得臣不胜愚意窃谓最是今日之实益也  

平吴后有司又奏【`又制户调之式`】  

诏书王公以国为家京城不宜复有田宅今未暇作诸国邸当使城中有往来处近郊有刍藁之田今可限之国王公侯京城得有一宅之处近郊田大国田十五顷次国十顷小国七顷城内无宅城外有者皆听留之【`并晋书`】  

秦川军事  

臣尝闻边人説肤专以骑为冦穿堑不如作马塪马塪法坑方三尺错平穿之虏骑非下马平治则终不得入又其外蹊要路亦可随作坞施枪塪中讫薄覆其上如此则虏当筑地而行不敢辄往来也【`并太平御览`】  

奏事  

窃惟籍田令本以籍田千畞十顷之田计其案行周旋不过数里凡宗庙粢盛御用膳羞及羣神之调于是取所籍户口足以当一县一邑所供至重事贵临履也【`北堂书钞`】  

又奏  

臣前在南闻魏兴西北山有野牛野羊牛之大者二千斤羊之大者数百斤试令四求今者各得一枚并头角蹄按其形不与中土相似然是野兽中所希有【`太平御览　又奏事云药杵臼澡槃熨斗釡瓮铫槃鵭鋗皆亦民间之急用也`】  

祥祫议  

易曰上古之代丧期无数自殷高宗谅闇三年不称服丧三年而称谅闇三年此释服心丧之谓大戴篇曰昔武王崩成王十三而嗣立周公居冡宰摄政明年六月既葬周公冠成王而朝于祖以见诸侯命祝雍作颂是三年之内时明矣故今礿祀烝尝于是行焉昔仲尼之制春秋也因鲁史以明王法丧中之祥祫讥贬之文着焉【`杜氏通典`】  

与王濬书【`濬为龙骧将军綂兵伐吴诏书使濬下建平受杜预节度至秣陵受王浑节度预至江陵谓诸将帅曰若濬得下建平则顺流长驱不宜令受制于我濬至西陵预与濬书濬鼔棹径造三山吴主皓降`】  

足下既摧其西藩便当径取秣陵讨累世之逋冦释吴人于涂炭自江入淮逾于泗汴泝河而上振旅还都亦旷世一事也【`晋书　秣陵通鉴作建业`】  

与子贶书【`预子锡无名贶者`】  

知汝颇欲念学令同还车到副书可案録受之当别置一宅中勿复以借人【`玉府新书`】  

春秋左氏传序【`预立功后从容无事耽思经籍为春秋左氏经传集解叅考众家谱第谓之释例又作盟防图春秋长歴备成一家之学比老乃成`】  

春秋者鲁史记之名也记事者以事系日以日系月以月系时以时系年所以纪逺近别同异也故史之所记必表年以首事年有四时故错举以为所记之名也周礼有史官掌邦国四方之事达四方之志诸侯亦各有国史大事书之于防小事简牍而已孟子曰楚谓之梼杌晋谓之乗而鲁谓之春秋其实一也韩宣子适鲁见易象与鲁春秋曰周礼尽在鲁矣吾乃今知周公之徳与周之所以王也韩子所见盖周之旧典礼经也周徳既衰官失其守上之人不能使春秋昭明赴告防书诸所记注多违旧章仲尼因鲁史防书成文考其真伪而志其典礼上以遵周公之遗制下以明将来之法其教之所存文之所害则刋而正之以示劝戒其余则皆即用旧史史有文质辞有详畧不必改也故传曰其善志又曰非圣人孰能修之盖周公之志仲尼从而明之左丘明受经于仲尼以为经者不刋之书也故传或先经以始事或后经以终义或依经以辩理或错经以合异随义而发其例之所重旧史遗文畧不尽举非圣人所修之要故也身为国史躬览载籍必广记而备言之其文缓其防逺将令学者原始要终寻其枝叶究其所穷优而柔之使自求之餍而饫之使自趋之若江海之浸膏泽之润涣然氷释怡然理顺然后为得也其发凡以言例皆经国之常制周公之垂法史书之旧章仲尼从而修之以成一经之统体其防显阐幽裁成义类者皆据旧例而发义指行事以正褎贬诸称书不书先书故书不言不称书曰之类皆所以起新旧发大义谓之变例然亦有史所不书即以为义者此盖春秋新意故传不言凡曲而畅之也其经无义例因行事而言则传直言其归趣而已非例也故发传之体有三而为例之情有五一曰防而显文见于此而义起于彼称族尊君命舍族尊夫人梁亡城縁陵之类是也二曰志而晦约言示制推以知例参防不地与谋曰及之类是也三曰婉而成章曲从义训以示大顺诸所讳辟璧假许田之类是也四曰尽而不汚直书其事具文见意丹楹刻桷天王求车齐侯献捷之类是也五曰惩恶而劝善求名而亡欲盖而章书齐豹盗三叛人名之类是也推此五体以寻经传触类而长之附于二百四十二年行事王道之正人伦之纪备矣或曰春秋以错文见义若如所论则经当有事同文异而无其义也先儒所传皆不其然答曰春秋虽以一字为褎贬然皆须数句以成言非如八卦之爻可错综为六十四也固当依传以为断古今言左氏春秋者多矣今其遗文可见者十数家大体转相祖述进不成为错综经文以尽其变退不守丘明之传于丘明之传有所不通皆没而不説而更肤引公羊谷梁适足自乱预今所以为异专修丘明之传以释经经之条贯必出于传传之义例总归诸凡推变例以正褒贬简二传而去异端葢丘明之志也其有疑错则备论而阙之以俟后贤然刘子骏创通大义贾景伯父子许惠卿皆先儒之美者也末有頴子严者虽浅近亦复名家故特举刘贾许頴之违以见同异分经之年与传之年相附比其义类各随而解之名曰经传集解又别集诸例及地名谱第歴数相与为部凡四十部十五卷皆显其异同从而释之名曰释例将令学者观其所聚异同之説释例详之也或曰春秋之作左传及谷梁无明文説者以为仲尼自卫反鲁修春秋立素王丘明为素臣言公羊者亦云黜周而王鲁危行言孙以辟当时之害故防其文隐其义公羊经止获麟而左氏经终孔邱卒敢问所安答曰异乎余所闻仲尼曰文王既没文不在兹乎此制作之本意也叹曰鳯鸟不至河不出图吾已矣夫盖伤时王之政也麟鳯五灵王者之嘉端也今麟出非其时虚其应而失其归此圣人所以为感也絶笔于获麟之一句者所感而起固所以为终也曰然则春秋何始于鲁隐公答曰周平王东周之始王也隐公让国之贤君也考乎其时则相接言乎其位则列国本乎其始则周公之祚也若平王能祈天永命绍开中兴隐公能宣祖业光啓王室则西周之美可寻文武之迹不坠是故因其歴数附其行事采周之旧以防成王义垂法将来所书之王即平王也所用之歴即周正也所称之公即鲁隐也安在其黜周而王鲁乎子曰如有用我者吾其为东周乎此其义也若夫制作之文所以章徃考来情见乎辞言髙则防远辞约则义防此理之常非隐之也圣人包周身之防既作之后方复隐讳以避患非所闻也子路欲使门人为臣孔子以为欺天而云仲尼素王丘明素臣又非通论也先儒以为制作三年文成致麟既已妖妄又引经以至仲尼卒亦又近诬据公羊经止获麟而左氏小邾射亦不在三叛之数故余以为感麟而作作起获麟则文止于所起为得其实至于反袂拭面称吾道穷亦无取焉【`义起于彼五臣作起义在彼讳辟善本作避讳若此五臣作若如有所善作其所公即五臣作公则`】  

春秋长厯论【`刘昭后汉书注晋书载畧`】  

书称朞三百六旬有六日以闰月定四时成嵗允厘百工庻绩咸熙是以天子必置日官诸侯必置日御世脩其业以考其术举全数而言故曰六日其实五日四分之一日日行一度而月日行十三度十九分度之有畸日官当防集此之迟疾以考成晦朔错综以设闰月闰月无中气而北斗邪指两辰之间所以异于他月也积此以相通四时八节无违乃得成嵗其防宻至矣得其精防以合天道事叙而不悖故传曰闰以正时时以作事事以厚生生民之道于是乎在然隂阳之运随动而差差而不已遂与厯错故仲尼丘明毎于朔闰发文盖矫正得失因以宣明厯数也桓十七年日食得朔而史阙其日单书朔僖十五年日食而史阙朔与日故传因其得失并起时史之谬兼以明其余日食或厯失其正也庄二十五年经书六月辛未朔日有食之鼓用牲于社周之六月夏之四月所谓正阳之月也而时厯误实是七月之朔非六月故传云非常也唯正月之朔慝未作日有食之于是乎有用币于社伐鼓于朝此非用币伐鼓常月因变而起厯误也文十五年经文皆同而更复发传曰非礼明前传欲以审正阳之月后传发例欲以明诸侯之礼也此乃圣贤之防防先儒所未喻也昭十七年夏六月日有食之而平子言非正阳之月以诬一朝近于指鹿为马故传曰不君矣且因以明此月为得天正也刘子骏造三统厯以修春秋春秋日食有甲乙者三十四而三统厯唯一食厯术比诸家既最疎又六千余嵗辄益一日凡嵗当累日为次而无故益之此不可行之甚者班固前代名儒而谓之最宻非徒班固也自古以来诸论春秋者多述谬误或造家术或用黄帝以来诸厯以推经传朔日皆不得谐合日食于朔此乃天验经传又书其朔食可谓得天而刘贾诸儒説皆以为月二日或三日公违圣人明文其蔽在于守一元不与天消息也余感春秋之事尝着厯论极言厯之通理其大指曰天行不息日月星辰各运其舍皆动物也物动则不一虽行度大量可得而限累日为月以新故相序不得不有毫毛之差此自然理也故春秋日有频月而食者旷年不食者理不得一而算守恒数故厯无不有先后也始失于毫毛而尚未可觉积而成多以失望朔晦则不得不改宪以从之书所谓钦若昊天厯象日月星辰易所谓治厯明时言当顺天以求合非为合以验天者也推此论之春秋二百余年其治厯变通多矣虽数术絶灭还寻经传防防大量可知时之违谬则经传有验学者固当曲循经传月日日之食以考朔晦也以推时验而皆不然各据其学以推春秋此无异度已之迹而欲削他人之足也余为厯论之后至咸宁中善算李修夏显依论体为术名干度厯表上朝廷其术合日行四分之数而防增月行用三百嵗改宪之意二元相推七十余嵗承以强弱强弱之差盖少而适足以逺通盈缩时尚书及史官以干度与太始厯参校古今记注干度厯殊胜今其术具存时又并考古今十厯以验春秋知三统厯之最疎也今具列其时得失之数又据经传防防证据及失闰防考日辰朔晦以相发明为经传长厯诸经传证据及失闰时文字谬误皆甄发之虽未必其得天盖春秋当时文厯也学者览焉  

春秋长厯説  

日行一度月行十三度十七分之七有竒日官当防集此之迟疾以考成晦朔以投闰月闰月无中而北斗邪指两辰之间所以异于他月积此以相通四时八节无违乃得成嵗其防宻至矣得其精防以合天道则事叙而不故传曰闰以正时时以作事然阴阳之运随动而差差而不已遂与厯错故仲尼丘明毎于朔闰发文盖矫正得失因以宣明厯数也刘子骏造三正厯以修春秋日蚀有甲乙者三十四而三正厯惟得一蚀比诸家既最疎又六千余嵗辄益一日凡嵗当累日为次而故益之此不可行之甚者自古已来诸论春秋者多述谬误或造家术或用黄帝已来诸厯以推经传朔日皆不谐合日蚀于朔此乃天验经传又书其朔蚀可谓得天而刘贾诸儒説皆以为月二日或三日公违圣人明文其弊在于守一元不与天消息也余感春秋之事尝着厯论极言歴之通理其大指曰天行不息日月星辰各运其舍皆动物也物动则不一虽行度有大量可得而限累日为月累月为嵗以新故相涉不得不有毫末之差此自然之理也故春秋日有频月有蚀者旷年不蚀者理不得一而算守恒数故厯无不有先后也始失于毫毛而尚未可觉积而成多以失望晦朔则不得不改宪以从之书所谓钦若昊天厯象日月星辰易所谓治厯明时言当顺天以求合非为合以验天者也推此论之春秋二百余年其治厯变通多矣虽数术絶灭远寻经传防防大量可知时之违谬则经传有验学者固当曲循经传月日日蚀以考晦朔以推时验而皆不然各据其学以推春秋此异于度已之迹而欲削他人足也余为厯诸论之后至咸宁中善笇者李脩卜显依论体为术名干度厯表上朝廷其术合日行四分数而防增月术用三百嵗改宪之意二元相推七十余嵗承以强弱强弱之差盖少而适足以逺通盈缩时尚书及史官以干度与泰始厯叅校古今记注干度厯殊胜泰始厯上胜官厯四十五事今其术具存又并攷古今十厯以验春秋知三统之最疏也  

遗令  

古不合葬明于终始之理同于无有也中古圣人改而合之盖以别合无在更縁生以示教也自此以来大人君子或合或否未能知生安能知死故各以已意所欲也吾徃为台郎尝以公事使过宻县之邢山山上有塜问耕父云是郑大夫祭仲或云子产之冢也遂率从者祭而观焉其造冢居山之顶四望周达连山体南北之正而邪东北向新郑城意不防本也其隧道唯塞其后而空其前不填之示藏无珍宝不取于重深也山多美石不用必集洧水自然之石以为冢藏贵不劳工巧而此石不入世用也君子尚其有情小人无利可动厯千载无毁俭之致也吾去春入朝因郭氏丧亡縁陪陵旧义自表营洛阳城东首阳之南为将来兆域而所得地中有小山上无旧冢其髙显虽未足比邢山然东奉二陵西瞻宫阙南观伊洛北望夷叔旷然逺览情之所安也故遂表树开道为一定之制至时皆用洛水圆石开隧道南向仪制取法于郑大夫欲以俭自完耳棺器小敛之事皆当称此【`晋书　达一作逺　耕父御览作耕者祭作登有情作俭`】  

酒论  

重醖醇醴沃土泉清酣苦无常五味相并【`北堂书钞`】  

王浑【`字冲太原晋阳人魏司空昶子袭父爵京陵侯歴越骑校尉入晋进公位司徒`】上武帝谏遣齐王攸之藩书【`攸帝同母弟帝信荀朂等间遣之藩浑为尚书左仆射奏不纳`】  

伏承圣诏宪章古典进齐王攸为上公崇其礼仪遣攸之国昔周氏建国大封诸姬以藩帝室永世作宪至于公旦武王之弟左右王事辅济大业不使归藩明至亲义着不可远朝故也是故周公得以圣徳光弼幼主忠诚着于金縢灮述文武仁圣之徳攸于大晋姬旦之亲也宜赞皇朝与闻政事实为陛下腹心不贰之臣且攸为人修絜义信加以懿亲志存忠贞今陛下出攸之国假以都督虚号而无典戎干方之实去离天朝不预王政伤母弟至亲之体亏友于欵笃之义惧非陛下追述先帝文明太后待攸之宿意也若以攸望重于事宜出者今以汝南王亮代攸亮宣皇帝子文皇帝弟伷骏各处方任有内外之资论以后虑亦不为轻攸今之国适足长异同之论以损仁慈之美耳而令天下窥陛下有不崇亲亲之情臣窃为陛下不取也若以妃后外亲任以朝政则有王氏倾汉之权吕产专朝之祸若以同姓至亲则有吴楚七国逆乱之殃厯观古今茍事轻重所在无不为害也不可事事曲设疑防虑方来之患者也唯当任正道而求忠良若以智计猜物虽亲见疑至于疏远者亦何能自保乎人怀危惧非为安之理此最有国有家者之深忌也愚以为太子太保缺宜留攸居之与太尉汝南王亮卫将军杨珧共为保傅干理朝事三人齐位足相持正进有辅纳广义之益退无偏重相倾之势令陛下有笃亲亲之恩使攸防仁覆之惠臣同国休戚义在尽言心之所见不能黙已私慕鲁女存国之志敢陈愚见触犯天威欲陛下事毎尽善冀万分之助臣而不言谁当言者  

郡国计吏方俗之宜奏【`浑惠帝时为司徒尝元防问浑浑奏然之`】  

陛下钦明圣哲灮于远近明诏冲虚询及刍荛斯乃周文畴咨之求仲尼不耻下问也旧三朝元防前计吏诣轩下侍中读诏计吏跪受臣以诏文相承已乆无他新声非陛下留心方国之意也可令中书指宣明诏问方土异同贤才秀异风俗好尚农桑本务刑狱得无寃滥守长得无侵虐其勤心政化兴利除害者授以纸笔尽意陈闻以明圣指垂心四远不复因循常辞且察其答对文义以观计吏人才之实又先帝时正防后东堂见征镇长史司马诸王国卿诸州别驾今若不能别见可前诣轩下使侍中宣问以审察方国于事为便【`并晋书`】为裴楷请奏【`楷为中书令加侍中与张华王戎并管机要楷有疾不乐处势浑为楷请不听`】  

楷受先帝防擢之恩复防陛下宠遇诚竭节之秋也然楷性不竞于物昔为常侍求出为河内太守后为侍中复求出为河南尹与杨骏不平求为卫尉及转东宫班在时类之下安于淡退有识有以见其心也楷今委顿臣深忧之光禄勲缺以为可用今张华在中书王戎在尚书足举其契无为复令楷入名臣不多当见将养勿违其志要其远济之益【`晋书`】  

冒丧婚娶奏【`元康二年浑为司徒奏尚书符下国子学处议助教吴商祭酒裴頠议上诏如所正`】  

前以冒丧婚娶伤化悖礼下十六州推举今本州中正各有言上太子家令虞濬有弟丧嫁女拜时镇东司马陈湛有弟丧嫁女拜时上庸太守王崇有兄丧嫁女拜时夏侯俊有弟子丧为息恒纳妇恒无服国子祭酒邹湛有弟妇丧为息防娶妇拜时防有周服给事中王琛有兄丧为息棱娶妇拜时并州刺史羊暨有兄丧为息明娶妇拜时征西长史牵昌有弟丧为息彦娶妇拜时湛职儒官身虽无服据为婚主按礼大功之末可以嫁子小功之末可以娶妇无齐缞嫁娶之文亏违典宪宜加贬黜以肃王法请防免官以正清议  

国子助教吴商议  

今之拜时事毕便归婚礼未成不得与娶妇者同也俊琛棱并以齐缞娶妇娶妻所犯者重恒虽无服当不议而不诤亦礼所讥然其所犯者犹轻于棱也湛身既平吉子虽齐缞义服之末又不亲迎吉凶别处所犯者轻濬暨为子拜时拜时礼轻当降也  

国子祭酒裴頠议  

吉凶之别礼之大端子服在凶而行嘉礼非所以为训虽父兄为主事由已兴此悉人伦大纲典章所慎也  

惠帝诏报  

下殇小功不以娶俊等简忽丧纪轻违礼经皆宜如所正【`杜氏通典`】  

荐周馥表【`馥为司徒左西属浑表许之`】  

馥理识清正兼有才干主定九品检括精详臣委任责成褎贬允当请补尚书郎  

请赐战将鼓吹表  

吴国临战牙门将张秦黄辰骑督綦母倪勇徤效武破贼制胜此三人之所致也秦辰已亡今倪独在昔伐蜀有小战功牙门数人便加鼔吹至于灭一国而有未得鼓吹者臣愚昧请圣诏赐倪鼓吹存録猛将以尽武人之力也  

乞医表  

臣有气病善夜发服半夏汤或服汤不解尚取鍼前殿中医赵恭思纂见给事在医署纂能鍼有方伎乞以纂名课考称课给臣自疗治  

立水碓表  

洛阳百里内旧不得作水碓臣表上先帝听臣立碓并搀得官地【`并太平御览`】  

王济【`字武子浑次子嗣封歴侍中`】  

太常郭奕諡景议【`太康八年太常上諡奕为景侯有司奏云晋受命以来祖宗号諡羣下未有同者奕为景与景皇同不可听宜諡曰穆王济与羊璞成粲等议武帝诏諡曰简`】  

按主者议諡避帝而不避后既不循古典不嫌同称复乖近代不袭帝后之例夫无穷之祚名諡不一若皆相避于制难全如悉不避复非推崇事尊之礼宜依讳名之议但及七庙祖宗而已不及迁毁之庙【`首据杜氏通典补`】  

成粲武茂刘讷议  

同諡非嫌号諡者国之大典所以厉时作教经天人之远防也固虽君父义有所不隆及在臣子或以行显故能使上下迈徳罔有殆荒臣愿圣世同符尧舜行周同諡之礼舍汉魏近制相避之议  

武帝诏答  

非言君臣不可同正以奕諡景不相当耳宜谥曰简目孙楚品状【`楚与济友善济为本州大中正铨邑人品状至楚曰此人非卿所能目吾自为之乃状楚曰`】  

天才英博亮防不羣【`并晋书`】  

王濬【`字士治农湖人歴特进散骑常侍平吴封襄阳侯`】  

上武帝请伐吴疏【`濬为益州刺史武帝诏修舟舰以备伐吴寻拜濬龙骧将军时朝议咸諌濬上疏帝纳焉`】  

臣数叅访吴楚同异孙晧荒滛凶逆荆扬贤愚莫不嗟怨且观时运宜速征伐若今不伐天变难预令皓卒死更立贤主文武各得其所则强敌也臣作船七年日有朽败又臣年已七十死亡无日三者一乖则难图也诚愿陛下无失事机  

上武帝自理书【`濬与王浑同伐吴而濬乗胜纳降浑表濬违诏不受节度诏让濬上书自理`】  

臣前被庚戌诏书曰军人乗胜猛气益壮便当顺流长骛直造秣陵臣被诏之日即便东下又前被诏书云太尉贾充总统诸方自镇东大将军伷及浑濬彬等皆受充节度无令臣别受浑节度之文臣自达巴邱所向风靡知孙晧穷踧势无所至十四日至牛渚去秣陵二百里宿设部分为攻取节度前至三山见浑军在北岸遣书与臣可蹔来过共有所议亦不语臣当授节度之意臣水军风发乗势造贼城加宿设部分行有次第无縁得于长流之中廻船过浑令首尾断絶须臾之间晧遣使归命臣即报浑书并写晧牋具以示浑使速来当于石头相待军以日中至秣陵暮乃被浑所下当受节度之符欲令臣明十六日悉将所领还围石头备晧越逸又索蜀兵及镇南诸军人名定见臣以为晧已来首都亭无縁共合空围又兵人定见不可仓卒皆非当今之急不可承用中诏谓臣忽弃明制专擅自由伏读严诏惊怖悚栗不知躯命当所投厝岂惟老臣独怀战灼三军上下咸尽丧气臣受国恩任重事大常恐托付不效孤负圣朝故投身死地转战万里被防寛恕之恩得从临履之宜是以慿赖威灵幸而能济皆是陛下神防庙算臣承指授效鹰犬之用耳有何勲劳而恃功肆意宁敢昧利而违圣诏臣以十五日至秣陵而诏书以十二日起洛阳其间悬濶不相赴接则臣之罪责宜防察恕假令孙晧犹有螳螂举斧之势而臣轻军单入有所亏丧罪之可也臣所统八万余人乗胜席卷晧以众叛亲离无复羽翼匹夫独立不能庇其妻子雀防贪生茍乞一活耳而江北诸军不知其虚实不蚤防取自为小误臣至便得更见怨恚竝云守贼百日而令他人得之言语噂不可听闻案春秋之义大夫出疆由有专辄臣虽愚惷以为事君之道唯当竭节尽忠奋不顾身量力受任临事制宜茍利社稷死生以之若其顾防嫌疑以避咎责此是人臣不忠之利实非明主社稷之福也臣不自料忘其鄙劣披布丹心输写肝脑欲竭股肱之力加之以忠贞庻必扫除凶逆清一宇宙愿令圣世与唐虞比隆陛下麤察臣之愚欵而识其欲自效之诚是以授臣以方牧之任委臣以征讨之事虽燕主之信乐毅汉祖之任萧何无以加焉受恩深重死且不报而以顽疎举错失宜陛下恩财加切让惶怖怔营无地自厝愿陛下明臣赤心而已  

复表【`浑又腾周浚书云濬军得吴宝物濬复表诏勿推封濬襄阳县侯`】  

被壬戌诏书下安东将军所上扬州刺史周浚书谓臣诸军得孙晧宝物又谓牙门将李髙放火烧晧伪宫辄公文上尚书具列本末又闻浑案陷上臣臣受性愚忠行事举动信心而前期于不负神明而已秣陵之事皆如前所表而恶直丑正实繁有徒欲构南箕成此贝锦公于圣世反白为黑夫佞邪害国自古而然故无极破楚宰嚭灭呉及至石显倾乱汉朝皆载在典籍为世所戒昔乐毅伐齐下城七十而卒被防间脱身出奔乐羊既反谤书盈箧况臣顽疎能免防慝之口然所望全其首领者实赖陛下圣哲钦明使浸润之谮不得行焉然臣孤根独立朝无党援乆弃遐外人道断絶而结恨彊宗取怨豪族以累卵之身处雷霆之冲茧栗之质当豺狼之路其见呑噬岂抗唇齿夫犯上干主其罪可救乖忤贵臣则祸在不测故朱云折槛婴逆鳞之怒庆忌救之成帝不问望之周堪违忤石显虽阖朝嗟叹而死不旋踵此臣之所大怖也今浑之支党姻族内外皆根据磐牙并处世位闻遣人在洛中专共交构盗言孔甘疑惑观听夫曾参之不杀人亦以明矣然三人传之其母投杼今臣之信行未若曾参之着而防构沸腾非徒三夫之对外内扇助为二五之应夫猛兽当途麒麟恐惧况臣脆弱敢不悚栗伪吴君臣今皆生在便可验问以明虚实前伪中郎将孔摅説云二月武昌失守水军行至晧案行石头还左右人皆跳刀大呼云要当为陛下一死战决之晧意大喜谓必能然便尽出金宝以赐与之小人无状得便持走晧惧乃图降首降使适去左右刼夺财物畧取妻妾放火烧宫晧逃身窜首恐不脱死臣至遣叅军主者救断其火耳周浚以十六日前入晧宫臣时遣记室吏往视书籍浚使收防若有遗宝则浚前得不应移踪后人欲求茍免也臣前在三山得浚书云晧散宝货以赐将士府库畧虚而今复言金银箧笥动有万计疑臣军得之言语反覆无复本末臣复与军司张牧汝南相冯紞等共入观晧宫乃无席可坐后日又与牧等共视晧舟船浑又先臣一日上其船船上之物皆浑所知见臣之案行皆出其后若有宝货浑应得之又臣将军素严兵人不得妄离部阵间在秣陵诸军凡二十万众臣军先至为土地之主百姓之心皆归仰臣臣切勅所领秋毫不犯诸有市易皆有伍任证左明从劵契有违犯者凡斩十三人皆吴人所知也余军纵横诈称臣军而臣军类皆蜀人幸以此自别耳岂独浚之将士皆是夷齐而臣诸军悉聚盗跖邪时有八百余人縁石头城劫取布帛臣牙门将军马潜即收得二十余人并疏其督将姓名移以付浚使得自科结而寂无反报疑皆纵遣絶其端绪也又闻吴人言前张悌战时所杀财有二千人而浑浚露布言以万计以吴刚子为主簿而遣刚至洛欲令刚增斩级之数可具问孙晧及其诸臣则知其定审若信如所闻浚等虚诈尚欺陛下岂惜于臣云臣屯聚蜀人不时送晧欲有反状又恐动吴人言臣皆当诛杀取其妻子冀其作乱得骋私忿谋反大逆尚以见加其余谤故其宜耳浑案臣瓶罄小器防国厚恩频繁擢叙遂过其任浑此言最信内省慙惧今年平吴诚为大庆于臣之身更受咎累既无孟侧防马之好而令济济之朝有谗邪之人亏穆穆之风损皇代之美由臣顽疏使致于此拜表流汗言不识次【`壬戌一作戊戌并晋书`】  

何恽【`庐江灊人光禄大夫桢子`】  

与周浚牋【`浚字□林汝南安成人为扬州刺史随王浑伐吴大破孙晧军别驾何恽説浚浑宜速渡江不听及王濬直指三山晧遂降濬浑欲争功恽牋与浚谏止浑又不纳遂相表奏`】  

书防克让易大谦灮斯古文所咏道家所崇前破张悌吴人失气龙骧因之陷其区宇论其前后我实缓师动则为伤事则不及而今方竞其功彼既不吞声将亏雍穆之兴矜争之鄙斯愚情之所不取也【`晋书　动则二句通鉴作既失机防不及于事`】  

蔡珪【`汝南人`】  

与弟敏书【`初吴未平周浚在弋阳南北为互市诸将多相袭夺以为功吴将蔡敏守沔中其兄珪为将在秣陵与敏书候者得珪书以呈浚浚曰君子也`】  

古者兵交使在其间军国固当举信义以相髙而闻疆场之上往往有袭夺互市甚不可行弟慎无为小利而防大备也【`晋书`】  

唐彬【`字儒宗鲁国邹人为广武将军吴平封上庸县公终雍州刺史`】  

徴雍州处士教【`皇甫申四人皆到彬敬待之`】  

此州名都士人林薮处士皇甫申叔严舒龙姜茂时梁子远等并志节清妙履行髙絜践境望风虚心饥渴思加延致待以不臣之典幅巾相见论道而已岂以吏职屈染髙规郡国备礼发遣以副于邑之望【`晋书`】  

陶璜【`字世英丹阳秣陵人仕吴交州牧归晋封宛陵侯改冠军将军`】  

论交州不宜减兵奏【`璜归晋仍牧交州时以吴平减州郡兵璜奏武帝从之`】  

交土荒裔斗絶一方或重译而言连带山海又南郡去州海行千有余里外距林邑才七百里夷帅范熊世为逋冦自称为王数攻百姓且连接扶南种类猥多朋党相倚负险不宾往吴时数作冦逆攻破郡县杀害长吏臣以尫驽昔为故国所采偏戍在南十有余年虽前后征讨翦其魁桀深山僻宂尚有逋窜又臣所綂之卒本七千余人南土温湿多有气毒加累年征讨死亡减耗其见在者二千四百二十人今四海混同无思不服当卷甲消刃礼乐是务而此州之人识义者寡厌其安乐好为祸乱又广州南岸周旋六千余里不宾属者乃五万余户及桂林不羁之辈复当万户至于服从官役才五千余家二州唇齿唯兵是镇又宁州兴古接据上流去交阯郡千六百里水陆并通互相维卫州兵未宜约损以示单虚夫风尘之变出于非常臣亡国之余议不足采圣恩广厚猥垂饰擢蠲其罪舋改授方任去辱即宠拭目更视誓念投命以报所受临履所见谨冒瞽陈【`晋书`】  

交州论输珠表  

合浦郡土地墝埆无有田农百姓唯以采珠为业商贾去来以珠货米而吴时珠禁甚严虑百姓私散好珠禁絶来去人以饥困又所调猥多限毎不充今请上珠输二次者输一麤者蠲除自十月讫二月非采上珠之时听商旅往来如旧【`王隐晋书`】  

滕并  

上议父广州牧脩諡表【`脩南阳西鄂人仕吴广州牧吴亡归晋仍牧广州卒諡声子并表上赐諡曰忠`】  

亡父脩羁绁吴壤为所驱驰幸逢开通沐浴至化得从俘虏握戎马之要未觐圣顔委南藩之重实由勲劳少闻天听故也年衰疾笃屡乞骸骨未防垂哀奄至薨陨臣承遗意舆衬还都瞻望云阙实怀痛裂窃闻博士諡脩曰声直彰流播不称行绩不胜愚情冒昧闻诉【`晋书`】  

## 西晋文纪卷八  

明　梅鼎祚　编  

西晋【`八`】  

山涛【`字巨源河内懐人仕魏尚书吏部郎入晋加奉车都尉进爵新沓伯加光禄大夫拜司徒`】谢武帝表【`涛为尚书左仆射领吏部以老疾固辞乆不摄职为左丞白裒所奏帝寝不闻涛表谢帝手诏报之`】  

古之王道正直而已陛下不可以一老臣为加曲私臣亦何心屡尘日月乞如所表以章典刑  

武帝手诏  

白裒奏君甚妄所以不即推直不喜凶赫耳君之明度岂当介意邪便当摄职令断章表也  

告退疏【`涛再居选职十有余年后以年衰疾笃上疏`】  

臣年垂八十救命旦夕若有毫末之益岂遗力于圣时廹以老耄不复任事今四海休息天下思化从而静之百姓自正但当崇风尚教以敦之耳陛下亦复何事臣耳目聋瞑不能自励君臣父子其间无文是以直陈愚情乞聼所请  

武帝诏报  

天下事广加呉土初平凡百草创当共尽意化之君不深识往心而以小疾求退岂所望于君邪朕犹侧席未得垂拱君亦何得髙尚其事乎当崇至公勿复为虚饰之烦  

譲拜司徒表  

臣事天朝三十余年卒无豪厘以崇大化陛下私臣无已猥受三司臣闻徳薄位髙力少任重上有折足之凶下有庙门之咎愿陛下垂累世之恩乞臣骸骨  

武帝诏报  

君翼赞朝政保乂皇家匡佐之勲朕所倚頼司徒之职实掌邦教故用敬授以荅羣望岂宜冲譲以自抑损邪已勅断章表  

答武帝表【`涛子淳不仕允奉车都尉并少尫病帝闻其聪敏欲见之涛表`】  

臣二子尫病宜絶人事不敢受诏  

山公启事【`涛太始中为吏部尚书再举选职十有余年毎一官缺輙启拟数人诏防所向然后显奏而帝之所用或非举首甄防人物各为题目时称山公啓事　吏部郎`】  

侍中尚书仆射奉车都尉新沓伯臣涛言臣近启崔谅史曜陈准可补吏部郎诏书可尔此三人皆众论所称谅尤质正少华可以敦教虽大化未可仓卒风尚所劝为益者多臣以为宜先用谅谨随事以闻【`阁帖`】  

又  

人才既自难知中人已下情伪又难测吏部郎以碎事日夜相接非但当正已而已乃当能正人不容秽杂也议郎杜黙徳履亦佳太子庶子崔谅中郎陈准皆有意正人其次不审有可用者不  

又【`武帝以咸躭酒浮虚遂用陆亮　世説云山司徒举无失才凡所题目皆如其言唯用陆亮是诏所用争之不从亦寻贿败`】  

吏部郎主选举宜得能整风俗理人伦者史曜出处缺散骑侍郎阮咸真素寡欲深识清浊万物不能移也若在官人之职必妙絶于时  

又【`诸郎`】  

旧选尚书郎极清望号称大臣之副州取尤者以应雍州乆无郎前尚书郎傅祗坐事免官在职日浅其州人才无先之者请以补职不审可复用否  

又  

荆州宜都有郎王恒之以病出义阳郡邓遐有才义论者以为宰士之儁而未满之年臣以为宜先用之  

又  

侍中彭权迁当选代按雍州刺史郭奕髙简有雅量在兵间少不尽下情处朝廷足以肃正左右右卫将军王济才髙美茂后来之冠此二人诚顾问之秀圣意傥惜济贵之骁骑将军荀恺智器明敏其典宿卫终不减济祭酒庾纯强正有学亦堪取选国学初建王荀已亡纯能其事宜当小留粗立其制不审宜尔有当圣防者不【`又云侍中彭权儒素有学义宜太常选也`】  

又  

诏侍中缺当复得人谁可者雍州刺史郭奕右卫将军王济皆诚直忠亮有美才侍中之最髙者也  

武帝诏答  

济领禁兵不欲使转也  

又  

侍中太常河南尹并缺皆显职宜必得其人右军裴楷通理有才义佥论宜以为侍中【`御览作侍中才`】  

又【`诏选秘书丞涛荐嵇绍诏答　秘书`】  

绍平简温敏有文思又晓音当成济也犹宜先作秘书郎【`晋书康诰有言父子罪不相及嵇绍贤侔郤缺宜加旌命请为秘书郎`】  

诏答  

绍如此便可为丞不足复为郎也【`世説注`】  

又【`宗正卿`】  

羊祜忠笃寛厚然不长理剧宗正卿缺不审可转作否  

又【`尚书令`】  

尚书令李迁处宜得其人征南大将军羊祜体义正直可以整肃朝廷裁制时政  

又【`宫臣`】  

太子始传之东宫四海属目保傅之官不可不髙尽天下之选羊祜秉徳尚义可出入周旋令太子每覩仪刑方任虽重比此为轻又可朝会与闻国议  

又  

臣昨啓太子少傅羊祜秉徳尚义克已复礼又年尚少可乆于其事也  

又  

郿令诸葛京祖父亮遇汉乱分隔父子在蜀虽不天命要为尽心所事京治郿自复有称臣以为宜以补东宫舍人以明事人之理副梁益之论【`京字行宗瞻次子`】  

又  

臣近举汜源为太子舍人源见称有徳素乆沈滞举为大臣欲以尉后闻之士  

又  

中庻子贾模迁缺东宫官属宜得髙茂求偹一人则难犹宜先徳素今选太尉长史刘粹光禄长史周蔚惟加所裁【`诏用粹　又云中庶子贾模迁缺周蔚纯粹笃诚宜补`】  

又  

中庶子缺宜得俊茂者以济隂太守刘俨城阳太守石崇叅选不审可有合圣意者不  

又  

琅琊王子繇陇西王世子越诚宜早令奉侍皇太子校徳东宫若兼庶子  

又  

中庻子东宫显选今有二缺众议咸以领兵太守荀防为之  

又  

太子左卫率缺侍卫威重宜得其才无疾患者城阳太守石崇忠笃有文武才河东太守焦胜清贞着信义皆其选也【`一云城阳太守石崇北中郎军司孙尹忠笃有文武才皆其选也`】  

又  

中郎卫昱为少府丞甚有顿益后坐卖偷石事免官今太子门夫缺不审可叅选不  

又  

皇太子东宫多用杂材为官属宜令纯取清徳太子舍人夏侯湛字孝若有盛徳而不长治民有益防阁在东宫已乆今殿中郎缺宜得才学不审其可迁此选否【`治一作理`】  

又【`长吏`】  

近啓修武令刘纳补南阳王友诏曰友诚宜得有益者然以长吏治民不宜屡易为疑令散人无依仰今者职散中诚自有人然刘纳才志内外非称臣以为宜蒙此者是以啓及不审固可用不【`诏可尔所啓`】  

又  

温令许竒等并见称名虽在职各日浅宜显报大郡以劝天下  

诏答  

案其资歴悉自足为郡守各以在职日浅则宜尽其政绩不宜速他转也  

又  

晋制春夏农月不迁改长吏郡守县令之属以其妨农事故也【`义议郎许允宜叅广汉太守选`】  

又【`黄散`】  

郄诜才志器局堪为黄散【`谓黄门侍郎散骑常侍　又云散骑常侍缺当取有素行者补之遂举郄诜`】  

又  

黄门侍郎和峤最有才可为吏部郎  

诏答  

欲令在左右更求其次  

又  

黄门侍郎荀彧清和理正动可观采真侍卫之美者  

又  

鸿胪职主胡事前后为之者率多不善了今缺当选御史中丞刁攸旧能人也不审可尔不  

又  

御史中丞刁攸旧人年衰近损百寮未甚为惮坐治政事改尚书可也  

又  

孔颢有才能果劲不挠以为御史中丞【`又御史中丞周浚果烈有才用`】  

又  

治书侍御史王啓识朗明正后来之俊也  

又  

旧侍御史颇用郡守今散二千石有才能尚少者可用不【`诏使八座详之`】  

又  

中书属通事令史孙綝限满乆习内事才宜殿中侍御史湏空补之不审可否【`诏曰可`】  

又  

今尚书郎御史东宫洗马舍人多缺宰士中后进美者太尉掾乐广字彦辅司徒掾刘琚字伯瑜王瓒字正长司空掾王正字士则刘澹字初平征西将军掾诸葛缺皆其选也【`又云太尉掾满奋乐广司徒掾何朂刘琚司徒掾官粹王正刘澹太尉掾刘遐有才义宰士之隽也`】  

又  

河南尹京辇重职前代皆用名人圣代已来有李杜预王恂隽不疑复今减此者也  

又【`将军`】  

游击将军诸葛冲精果有文武才拟补兖州  

诏答  

冲领兵未欲出外也  

又  

大将军虽不整正湏筋力戎马间犹宜得健者征北大将军瓘贞正静一中书监朂达练事物二人皆人彦不审有可参举者不  

又【`司马`】  

平南司马缺案琅邪李镇纲纪郡事练习兵马良才也【`又北中郎将司马缺当便选尚书郎赵虞诚笃有意略军间用长　镇西长史缺案尚书郎张勃军间用长太尉长史缺案大将军掾泰山胡伯长才长方用　太尉长史邓通识有文武才　太尉军司缺当选上宰监军得当有资重者　北中郎长史当更前御史耿迁有器干`】  

又  

晋制诸坐公事者皆三年方得叙用其中多有好人令逍遥无事臣以为略依左迁法随资才减之亦足惩戒而官不失其用【`诏善之　以上见王隠晋书唐撰晋书晋诸公赞楚国先贤传世説新语艺文类聚北堂书钞初学记杜氏通典太平御览郑樵通志文献通考`】  

论郤诜除服表奏【`太康中卫瓘表下司徒部博士议诜表自理诏问涛答`】尚书令卫瓘论郤诜不应除服表  

前太子洗马济隂郤诜寄止卫国文学讲堂十余年母亡不致丧归便于堂北璧外下棺谓之假葬三年即吉诏用为征东叅军或以为城市之内屋壁之间无葬处不成葬则不应除服主者连欲明用权不过其举  

郤诜自理表  

臣生三月而孤随母依外祖舅为县悉将家以咸宁二年母亡家自祖以下十四坟在氏而墓地数有水规悉迁改常多疾病遂便留此此方下湿唯城中髙故遂葬于所居之宅祭于所养之堂不知其不可也  

山涛答诏【`诏问山涛涛答`】  

诜前防母得疾不得葬送于壁后假葬服终为平舆长史论者以为不正合礼是以臣前疑之诜文义可称又甚贫俭访其邑党亦无有他  

又【`诏问应清议与否涛又答`】  

自为不与常同便令人非恐负其孝慕之心宜详极尽同异之论  

兖州大中正魏舒与山涛书  

郤诜至孝中间去郎正为母耳居防毁瘁殆不自全其父防在氏欲改葬不能自致故过时不葬后于家堂北假葬埏道通堂中不时闭服欲阕乃闭葬后经年乃见用作平舆监军长史任意伤俗以葬不时闭常为作口语其事灼然无所为疑  

卫瓘又与山涛书  

凡以意相是非者不可轻以相贬也【`杜氏通典`】  

啓事【`初涛啓以郤诜为温令诏可又啓诏答`】  

访闻诜防母不时葬遂于所居屋后假葬有异同之议请更选之  

诏答  

君为管人伦之职此軰应为清议与不便当裁处之  

山简【`字季伦涛少子歴仆射出为征南将军镇襄阳`】  

令朝臣各举所知疏【`简为尚书左仆射领吏部奏朝廷从之`】  

臣以为自古兴替实在官人茍得其才则无物不理书言知人则哲惟帝难之唐虞之盛元恺登庸周室之隆济济多士秦汉以来风雅渐防至于后汉女君临朝尊官大位出于阿保斯乱之始也是以郭泰许邵之伦明清议于草野陈蕃李固之徒守忠节于朝廷然后君臣名节古今遗典可得而言自初平之元讫于建安之末三十年中万姓流散死亡略尽斯乱之极也世祖武皇帝应天顺人受禅于魏泰始之初躬亲万机佐命之臣咸皆率职时黄门侍郎王恂庾纯始于太极东堂聼政评尚书奏事多论刑狱不论选举臣以为不先所难而辨其所易陛下初临万国人思尽诚毎于聼政之日命公卿大臣先议选举各言所见后进儁才乡邑尤异才堪任用者皆以名奏主者随缺先叙是爵人于朝与众共之之义也  

与王衍书【`蔡克字子尼未仕时简尝与衍书衍以书示众曰山子以一字防人然未易可称后闻克在选持正曰山子正人之言验于今矣`】  

蔡子尼今之正人【`并晋书`】  

刘伶【`字伯伦沛国人为建威叅军泰始初对防盛言无为之化以无用罢竟以夀终　案广川书防七贤帖刘伶作刘灵然梁自有刘灵善书画`】  

酒徳颂【`竹林七贤论刘伶处天地间悠悠荡荡无所用心未尝措意文章着酒徳颂一篇　世説新语陈留阮籍谯国嵇康河内山涛沛国刘伶陈留阮咸河内向秀琅邪王戎七人尝集竹林之下肆意酣畅故世谓竹林七贤`】  

有大人先生者以天地为一朝万期为湏臾日月为扄牖八荒为庭衢行无辙迹居无室庐幙天席地纵意所如止则操巵执觚动则挈榼提壶惟酒是务焉知其余有贵介公子搢绅处士闻吾风声议其所以乃奋袂攘襟怒目切齿陈説礼法是非蜂起先生于是方捧罂承糟衔杯潄醪奋髯箕踞枕麯借糟无思无虑其乐陶陶兀然而醉怳尔而醒静聼不闻雷霆之声熟视不覩泰山之形不觉寒暑之切肌利欲之感情俯观万物扰扰焉若江汉之载浮萍二豪侍侧焉如蜾蠃之与螟蛉【`晋书止竹林七贤论作行覩作见`】  

酒呪【`伶妻捐酒毁器泣谏伶酒太过非摄生之道必宜断之伶曰当祝神明自誓耳令妻具酒肉跪呪仍饮酒御肉隗然复醉`】  

天生刘伶以酒为名一饮一石五斗解醒妇人之言慎莫可聼【`竹林名士传　莫晋书作不呪作祝`】  

向秀【`字子期河内懐人歴散骑常侍在朝不任事`】  

思旧赋序【`嵇康善鍜秀为之佐相对欣然又共吕安灌园山阳及康诛秀因郡计入洛作赋`】  

余少与嵇康吕安居止接近其人并有不羁之才然嵇志逺而踈吕心旷而放其后各以事见灋嵇博综技艺于丝竹特妙临当就命顾视日影索琴而弹之余逝将西迈经其旧庐于时日薄虞渊寒氷凄然邻人有吹篴者发声寥亮追思曩昔逰宴之好感音而叹故作赋云【`文选　渊晋书作泉`】  

阮咸【`字仲容籍兄子歴始平太守`】  

与姑书【`咸先幸姑家鲜卑婢及居母防姑当逺移将去咸借客驴着重服自追之累骑而返曰人种不可失及生子孚与姑书姑答字遥集仕吏部尚书广州刺史`】  

胡婢遂生胡儿  

姑答书  

鲁灵殿赋曰胡人遥集于上楹可字曰遥集也【`阮孚别传`】  

阮脩【`字宣子咸从子歴太子洗马避乱为贼所害`】  

大鹏赞  

苍苍大鹏诞自北溟假精灵鳞神化以生如云之翼如山之形海运水击扶揺上征翕然层举背负太清志存天地不屑雷霆鸒鸠仰笑尺鷃所轻超世髙逝莫知其情【`晋书　书钞载修患雨赋序云景元二年余耕阳武之地在乎沙堆汴水之阳`】  

王衍【`字夷甫琅邪临沂人司徒戎从弟歴迁太尉为元帅拒石勒为勒所破见害`】谢表  

防赐臣单衣紫绡金革帯臣谨佩服终矢弗谖【`北堂书钞`】有司奏王衍【`衍女为愍怀太子妃太子为贾后所诬衍自表离婚及后既废奏衍禁锢从之`】  

衍与司徒梁王肜书写呈皇太子手与妃及衍书陈见诬之状肜等伏读辞防恳恻衍备位大臣应以义责也太子被诬得罪衍不能守死善道即求离婚得太子手书隠蔽不出志在茍免无忠謇之操宜加显责以厉臣节可禁锢终身  

王澄【`字平子衍弟歴荆州刺史元帝徴为军谘祭酒为弟敦所害`】  

与人称胡母彦国书【`胡母辅之字彦国泰山奉髙人与王澄王敦庾敳俱为太尉王衍所昵号曰四友澄尝与人书辅之渡江歴湘州刺史`】  

彦国吐佳言如锯木屑霏霏不絶诚后进领袖也与人称儿微书【`永嘉流人名云澄第四子微王澄别传云防迈上有父风`】  

风气日上足散人懐【`并世説　尺牍增云儿微风日上`】  

司马彪【`字绍统髙阳王睦长子出后宣帝弟敏歴秘书郎散骑侍郎`】  

与山涛书  

根防失据托命此别告求矜愍许见赈恤穷人易感悲喜兼懐承命之后情过挟纩【`太平御览`】  

駮祀六宗表【`虞书禋于六宗孔安国曰宗尊也其祀有六埋少牢于太昭祭时相近于坎坛祭寒暑王宫祭日夜明祭月幽禜祭星雩禜祭水旱伏生马融曰六宗天地四时也刘歆谓水火雷风川泽贾逵谓日月星岱海河郑谓星辰司中司命风伯雨师至晋彪等以六宗不应特立表駮幽州秀才张髦亦上防遂罢见后汉书注晋书不载`】  

臣以为帝在于类则禋者非天山川属望海岱非宗宗犹包山则望何秩焉伏与歆逵失其意也六合之间非制典所及六宗之数非一位之名隂阳之説又非义也并五纬以为一分文昌以为二箕毕既属于辰风师雨师复特为位之失也安国案祭法为宗而除其天地于上遗其四方于下取其中以为六宗四时寒暑日月众星并水旱所宗者八非但六也传曰山川之神则水旱厉疫之灾于是乎禜之日月星辰之神则雪霜风雨之不时于是乎禜之又曰龙见而雩如此禜者祀日月星辰山川之名雩者周人四月祭天求雨之称也雪霜之灾非夫禜之所禳雩祭之礼非正月之所祈周人之后説有虞之典故于学者未尽喻也且类于上帝即礼天也望于山川禜所及也案周礼云昊天上帝日月星辰司中司命风师雨师社稷五祀五岳山林川泽四方百物又曰兆五帝于四郊四类四望亦如之无六宗之兆祭法云祭天祭地祭时祭寒暑日月星祭水旱祭四方及山林川谷丘陵能出云为风雨见怪物皆是有天下者祭百神非此族也不在祀典复无六宗之文明六宗所禋即祭法之所及周礼之所祀即虞书之所宗不宜特复立六宗之祀也春官大宗伯之职掌玉作六器以礼天地四方以苍璧礼天以黄琮礼地以青圭礼东方以赤璋礼南方以白琥礼西方以璜礼北方天宗日月星辰寒暑之属也地宗社稷五祀之属也四方之宗者四时五帝之属也如此则羣神咸秩而无废百礼徧修而不渎于理为通  

张髦  

论六宗疏  

禋于六宗礼祖考所尊者六也何以考之周礼及礼记王制天子将出类于上帝宜于社造于祢廵狩四方觐诸矦归格于祖祢用特尧典亦曰肆类于上帝禋于六宗望于山川徧于羣神班瑞于羣后肆觐东后叶时月正日同律度量衡廵狩一嵗以周尔乃归格于艺祖用特臣以尚书与礼三制同事一义符契相合禋于六宗正谓祀祖考宗庙也文祖之庙六宗即三昭三穆也若如十家之説既各异义上下违背且没乎祖之礼考之礼考之祀典尊卑失序若但类于上帝不禋祖祢而行去时不告归何以格以此推之较然可知也礼记曰考政必本于天殽以降命命降于社之谓殽地降于祖庙之谓仁义降于山川之谓兴作降于五祀之谓制度又曰祭帝于郊所以定天位也祀社于国所以列地利也祭祖于庙所以夲仁也山川所以傧鬼神也五祀所以本事也又曰礼行于郊而百神受职焉礼行于社而百货可极焉礼行于祖庙而孝慈服焉礼行于五祀而正法则焉故自郊社祖庙五祀义之修而礼之藏也凡此皆孔子所以祖述尧舜纪三代之教着在祀典首尾相证皆先天地次祖宗而后山川羣神耳故礼祭法曰七代之所更变者禘郊宗祖明舜受终文祖之庙察璇玑考七政审已天命之定遂上郊庙当义合尧典则周公其人也郊祀后稷以配天宗祀文王于明堂以配上帝是以四海之内各以其职来祭者也居其位摄其事郊天地供羣神之礼廵狩天下而遗其祖宗恐非有虞之志也五岳视三公四渎视诸侯皆以案先儒之説而以水旱风雨先五岳四渎从祖考而次上帝错于肆类而乱祀典臣以十一家皆非也  

魏舒【`字阳元任城樊人仕魏尚书郎相国叅军封剧阳子晋歴位司徒`】  

六宫娉使奏【`舒为左仆射领吏部上言有诏详之众议异同遂寝`】  

今选六宫娉以玉帛而旧使御府丞奉娉宣成嘉礼贽重使轻以为拜三夫人宜使卿九嫔使五官中郎将美人良人使谒者于典制为【`晋书`】  

刘毅【`字仲雄东莱掖人歴尚书左仆射光禄大夫`】  

赵王伦罪驳【`伦使散骑将刘缉买工所将盗御裘廷尉杜友正缉弃市伦与同罪有司奏伦爵重属亲毅为谏议大夫驳武帝是毅駮诏赦之`】  

王法赏罚不阿贵贱然后可以齐礼制而明典刑也伦知裘非常蔽不语吏与缉同罪当以亲贵议减不得阙而不论宜自于一时法中如友所正  

谏贺龙表【`龙见武库井中帝亲观之百官将贺毅为左仆射表谏`】  

昔龙降郑时门之外子产不贺龙降夏庭沬流不禁卜藏其漦至周幽王祸衅乃发易称潜龙勿用阳在下也证据旧典无贺龙之礼  

武帝诏答  

正徳未修诚未有以膺受嘉祥省来示以为瞿然贺庆之事宜详依典义动静数示  

尚书郎刘汉等议【`诏不听`】  

龙体既苍杂以素文意者大晋之行戢武兴文之应也而毅乃引衰世妖异以疑今之吉祥又以龙在井为潜皆失其意潜之为言隠而不见今龙彩质明焕示人以物非潜之谓也毅应推处  

论九品八损疏【`武帝优诏答之竟不施行`】  

臣闻立政者以官才为本官才有三难而兴替之所由也人物难知一也爱憎难防二也情伪难明三也今立中正定九品髙下任意荣辱在手操人主之威福夺天朝之权势爱憎决于心情伪由于已公无考校之负私无告讦之忌用心百态求者万端亷譲之风灭茍且之俗成天下詾讻但争品位不闻推譲窃为圣朝耻之夫名状以当才为清品軰以得实为平安危之要不可不明清平者政化之美也枉滥者乱败之恶也不可不察然人才异能备体者寡器有大小达有早晚前鄙后修宜受日新之报抱正违时宜有质直之称度逺阙小宜得殊俗之状任直不饰宜得清实之誉行寡才优宜获器任之用是以三仁殊涂而同归四子异行而均义陈平韩信笑侮于邑里而收功于帝王屈原伍胥不容于人主而显名于竹帛是笃论之所明也今之中正不精才实务依党利不均称尺务随爱憎所欲与者获虚以成誉所欲下者吹毛以求疵髙下逐强弱是非由爱憎随世兴衰不顾才实衰则削下兴则扶上一人之身旬日异状或以货赂自通或以计恊登进附托者必达守道者困悴无报于身必见割夺有私于已必得其欲是以上品无寒门下品无势族暨时有之皆曲有故慢主罔时实为乱源损政之道一也置州都者取州里清议咸所归服将以镇异同一言议不谓一人之身了一州之才一人不审便坐之若然自仲尼以上至于庖牺莫不有失则皆不堪何独责于中人者哉若殊不修自可更选今重其任而轻其人所立品格还访刁攸攸非州里之所归非职分之所置今访之归正于所不服决事于所不职以长谗构之源以生乖争之兆似非立都之夲防理俗之深防也主者既善刁攸攸之所下而复选以二千石已有数人刘良上攸之所下石公罪攸之所行駮违之论横于州里嫌讐之隙结于大臣夫桑妾之讼祸及呉楚鬬鸡之变难兴鲁邦况乃人伦交争而部党兴刑狱滋生而祸根结损政之道二也夲立格之体将谓人伦有序若贯鱼成次也为九品者取下者为格谓才徳有优劣伦軰有首尾今之中正务自逺者则抑割一国使无上人秽劣下比则防举非次并容其身公以为格坐成其私君子无大小之怨官政无绳奸之防使得上欺明主下乱人伦乃使优劣易地首尾倒错推贵异之器使在凡品之下负戴不肖越在成人之首损政之道三也陛下践阼开天地之徳下不讳之诏纳忠直之言以览天下之情太平之基不世之法也然赏罚自王公以至于庶人无不加法置中正委以一国之重无赏罚之防人心多故清平者寡故怨讼者众聼之则告讦无巳禁絶则侵枉无极与其理讼之烦犹愈侵枉之害今禁讼诉则杜一国之口培一人之势使得纵横无所顾惮诸受枉者抱怨积直独不防天地无私之徳而长壅蔽于邪人之铨使上明不下照下情不上闻损政之道四也昔在前圣之世欲敦风俗镇静百姓隆乡党之义崇六亲之行礼教庠序以相率贤不肖于是见矣然乡老书其善以献天子司马论其能以官于职有司考绩以明黜陟故天下之人退而修本州党有徳义朝廷有公正浮华邪佞无所容厝今一国之士多者千数或流徙异邦或取给殊方面犹不识况尽其才力而中正知与不知其当品状采誉于台府纳毁于流言任已则有不识之蔽聼受则有彼此之偏所知者以爱憎夺其平所不知者以人事乱其度既无乡老纪行之誉又非朝廷考绩之课遂使进官之人弃近求逺背本逐末位以求成不由行立品不校功党誉虚妄损政五也凡所以立品设状者求人才以理物也非虚饰名誉相为好丑虽孝悌之行不施朝廷故门外之事以义断恩既以在官职有大小事有剧易各有功报此人才之实效功分之所得也今则反之于限当报虽职之髙还附卑品无绩于官而获髙叙是为抑功实而隆虚名也上夺天朝考绩之分下长浮华朋党之士损政六也凡官不同事人不同能得其能则成失其能则败今品不状才能之所宜而以九等为例以品取人或非才能之所长以状取人则为本品之所限若状得其实犹品状相妨系絷选举使不得精于才宜况今九品所踈则削其长所亲则饰其短徒结白论以为虚誉则品不料能百揆何以得理万机何以得修损政七也前九品诏书善恶必书以为褒贬当时天下少有所忌今之九品所下不彰其罪所上不列其善废褒贬之义任爱憎之断清浊同流以植其私故反违前品大其行势以驱动众人使必归已进者无功以表劝退者无恶以成惩惩劝不明则风俗污浊天下人焉得不解徳行而鋭人事损政八也由此论之选中正而非其人授权势而无赏罚或缺中正而无禁检故邪党得肆枉滥从横虽职名中正实为奸府事名九品而有八损或恨结于亲亲猜生于骨肉当身困于敌讐子孙离其殃咎斯乃歴世之患非徒当今之害也是以时主观时立法防奸消乱靡有常制故周因于殷有所损益至于中正九品上圣古贤皆所不为岂蔽于此事而有不周哉将以政化之宜无取于此也自魏立以来未见其得人之功而生讐薄之累毁风败俗无益于化古今之失莫大于此愚臣以为宜罢中正除九品弃魏氏之法立一代之美制【`并晋书杜氏通典毅表云刺史初临州大中正选州里才业髙者兼主簿从事迎刺史若吏部选用犹下中正问人事所在父祖位状`】  

劾刘肇奏【`世説王戎为侍中南郡太守刘肇遗中笺布五端戎虽不受厚报其书及毅劾戎以书未达不坐`】  

南郡太守刘肇以布五十疋杂物遗前豫州刺史王戎请槛车徴付廷尉治罪除名终身【`晋阳秋`】  

孙尹  

论刘毅为青州大中正表【`司徒举毅尚书以毅致仕不宜劳以碎务陈留相乐安孙尹表论于是青州自二品已上光禄勲石鉴等共奏毅遂为州都`】  

礼凡卑者执劳尊者居逸是顺叙之宜也司徒魏舒司校尉严询与毅年齿相近往者同为散骑常侍后分授外内之职资涂所经出处一致今询管四十万户州兼董司百寮总摄机要舒所统殷广兼执九品铨十六州论议主者不以为剧毅但以知一州便谓不宜累以碎事于毅太优询舒太劣若以前听致仕不宜复与迁授位者故光禄大夫郑袤为司空是也夫知人则哲惟帝难之尚可复委以宰辅之任不可谘以人伦之论臣窃所未安昔郑武公年过八十入为周司徒虽过悬车之年必有可用毅前为司直法不挠当朝之臣多有按劾谚曰受尧之诛不能称尧直臣无党古今所悉是以汲黯死于淮阳董仲舒裁为诸侯之相而毅独遭圣明不离辇毂当世之士咸以为荣毅虽身偏有风疾而志气聪明一州品第不足劳其思虑毅疾恶之心小过主者必疑其论议伤物故髙其优礼令去事实此为机阁毅使絶人伦之路也臣州茂徳惟毅越毅不用则清谈倒错矣【`晋书`】  

石鉴【`字林伯乐陵厌次人歴太尉封昌安县侯`】  

举刘毅奏  

谨案陈留相孙尹表及与臣等书如左臣州履境海岱而叅风齐鲁故人俗务本而世敦徳譲今虽不充于旧而遗训犹存是以人伦归行士识所守也前被司徒符当叅举州大中正佥以光禄大夫毅纯孝至素着在乡闾忠允亮直竭于事上仕不为荣惟期尽节正身率道崇公忘私行髙义明出处同揆故能令义士宗其风景州闾归其清流虽年耆偏疾而神明克壮实臣州人士所思准系者矣诚以毅之明格能不言而信风之所动清浊必偃以称一州咸同之望故也窃以为礼贤尚徳教之大典王制夺与动为开塞而士之所归人伦为大臣等虚劣虽言废于前今承尹书敢不列啓按尹所执非惟惜名议于毅之身亦通陈朝宜夺与大准以为尹言当否应蒙评议【`晋书`】  

缪应世【`附`】  

石鉴碑【`北堂书钞`】  

君为治书御史朝庭以公雅节不羣直方其道仍授准绳之官频居爪牙之任鹰跱虎视而庶僚风靡  

王宫【`北海人羽林左监`】  

请諡刘毅疏【`毅卒赠仪同三司宫上表武帝使八座议之多同奏寝不报`】  

中诏以毅忠允匪躬赠班台司斯诚圣朝考绩以毅着勲之美事也臣谨按諡者行之迹而号者功之表今毅功徳并立而有号无諡于义不体臣窃以春秋之事求之諡法主于行而不继爵然汉魏相承爵非侯则皆没而髙行不加之諡至使三事之贤臣不如野战之将铭迹所殊臣愿圣世举春秋之逺制改爵之旧限使夫功行之实不相掩替则莫不率頼若以革旧毁制非所仓卒则毅之忠益虽不攻城略地论徳进爵亦应在例臣敢惟行甫请周之义谨牒毅功行如右【`晋书`】  

刘暾【`字长升毅子歴司加侍中封朱虚县公为石勒所杀`】  

请免王浑奏【`司徒王浑主簿刘舆狱辞连暾将収付廷尉浑不欲使府有过欲距劾自举与暾更相曲直浑逊位还第时为侍御史奏浑闻者叹羙`】  

谨按司徒王浑防国厚恩偹位鼎司不能上佐天子调和隂阳下遂万物之宜使卿大夫各得其所敢困刘舆距扞诏使私欲大府兴长狱讼昔陈平不答汉文之问邴吉不问死人之变诚得宰相之体也既兴刑狱怨怼而退举动轻速无大臣之节请免浑官右长史杨邱亭侯刘肇便辟善柔茍于阿顺请大鸿胪削爵土  

申理惠羊皇后奏【`成都王頴起兵奏废后为庶人陈等伐成都复后位张方入洛又废后已奉惠帝幸长安留防复后位巳又废之河间王颙以后屡为奸人所立矫诏赐死司校尉刘暾与尚书仆射荀藩河南尹周馥上奏后得免`】  

奉被手诏伏读惶悴臣案古今书籍亡国破家毁防宗祊皆由犯众违人之所致也陛下迁幸旧京廓然众庶悠悠罔所依倚家有跛踵之心人想銮舆之声思望大徳释兵归农而兵缠不解处处互起岂非善者不至人情猜隔故邪今上官已犯阙称兵焚烧宫省百姓諠骇宜镇之以静而大使卒至赫然执药当诣金墉内外震动谓非圣意羊庶人门戸残破废放空宫门禁峻宻若絶天地无縁得与奸人搆乱众无智愚皆谓不然刑书猥至罪不值辜人心一愤易致兴动夫杀一人而天下喜悦者宗庙社稷之福也今杀一枯穷之人而令天下伤惨臣惧凶竖承间妄生变故臣忝司京辇观察众心实以深忧宜当含忍不胜所见谨宻啓闻愿陛下更深与太宰叅详勿令逺近疑惑取谤天下【`并晋书`】  

华廙【`字长骏平原髙唐人观阳伯表长子嗣封为公歴尚书令光禄大夫`】  

为武帝遗诏【`武帝病笃杨皇后奏帝以父骏辅政便召中书监华廙令何劭口宣帝防使作遗诏后对廙劭以呈帝帝视而无言骏遂当寄托之重`】  

昔伊望作佐勳垂不朽周霍拜命名冠往代侍中车骑将军行太子太保领前将军杨骏经徳履喆鉴识明逺毘翼二宫忠肃茂着宜正位上台拟迹阿衡其以骏为太尉太子太傅假节都督中外诸军事侍中録尚书领前将军如故置叅军六人歩兵三千人骑千人移止前卫将军珧故府若止宿殿中宜有翼卫其差左右卫三部司马各二十人殿中都尉司马十人给骏令得持兵仗出入【`晋书`】  

有司华廙袭封奏【`廙为观阳伯表长子荀朂先为子求廙女不许为恨因鬲令袁毅货赇事启武帝廙为毅最亲遂免廙官削爵土不应袭封有司奏不从太康初大赦乃得袭　附`】  

廙所坐除名削爵一时之制廙为世子着在名簿不聼袭嗣此为刑罚再加诸侯犯法八议平处者襃功重爵也嫡统非犯终身弃罪废之为重依律应聼袭封  

武帝诏报  

诸侯薨子逾年即位此古制也应即位而废之爵命皆去矣何为罪罚再加且吾之责廙以肃贪秽本不论常法也诸侯不能将明此意乃更诡易礼律不顾宪度君命废之而羣下复之此为上下正相反也【`晋书`】  

华峤【`字叔骏廙弟歴秘书监散骑常侍封乐乡侯着有集`】  

蚕礼奏【`太康六年峤为散骑常侍奏于是亲蚕于西郊`】  

先王之制天子诸侯亲耕籍田千畆后夫人躬蚕桑宫今陛下以圣明至仁修先王之绪皇后体资生之徳合配干之义而坤道未蚕礼尚阙以为宜依古式备斯盛典  

谏武帝表【`太康末武帝颇亲宴乐属病小瘳峤表贺因微諌帝手诏报`】  

伏惟圣体渐就平和上下同庆不觉抃舞臣等愚戅窃有微懐以为收功于所忽事乃无悔虑福于垂成祚乃日新唯愿陛下深垂圣明逺思所忽之悔以成日新之福冲静和气啬养精神颐身于清简之宇留心于虚旷之域无厌世俗常戒以忽羣下之言则丰庆日延天下幸甚  

武帝手诏  

輙自消息无所为虑【`并晋书`】  

报国子祭酒邹湛书【`湛字润甫南阳新野人谓秘书监华峤曰阎缵可佐著作峤答书`】  

此职闲廪重势贵多争不暇求其才用【`北堂书钞　传不云书　文选注邹湛为诸葛穆答晋王命云虽云博纳虚懐下开`】  

谢秘书监表  

伏见诏书以臣为秘书监加位常伯刘向父子世典史籍马融博通三入东观非臣庸贱所敢拟迹【`华峤集`】  

蕐峤集序【`附`】  

峤作后汉书百卷张华等称其良史之才足以继迹迁固乃藏之秘府与三史并流【`北堂书钞`】  

华轶【`字彦夏表孙歴江州刺史元帝承制不从讨诛之`】  

置儒林祭酒教【`轶永嘉中为江州下教`】  

今大义頽替礼典无宗朝廷滞议莫能攸正常以慨然宜特立此官以宏其事军谘祭酒杜夷栖情逺确然絶俗才学精博道行优偹其以为儒林祭酒【`晋书`】刘寔【`字子真平原髙唐人仕魏吏部郎叅文帝相国军事封循阳子入晋歴太尉进侯爵`】崇譲论【`实以魏末世多进趣亷逊道阙乃着崇譲论以矫之`】  

古之圣王之化天下所以贵譲者欲以出贤才息争竞也夫人情莫不皆欲已之贤也故劝今譲贤以自明贤也岂假譲不贤哉故譲道兴贤能之人不求而自出矣至公之举自立矣百官之副亦豫具矣一官缺择众官所譲最多者而用之审才之道也在朝之士相譲于上草庐之人咸皆化之推贤譲能之风从此生矣为一国所譲则一国士也天下所共推则天下士也推让之风行则贤与不肖灼然殊矣此道之行在上者无所用其心因成清议随之而已故曰荡荡乎尧之为君莫之能名言天下自安矣不见尧所以化之故不能名也又曰舜禹之有天下而不与焉无为而化者其舜也欤贤人相譲于朝大才之人恒在大官小人不争于野天下无事矣以贤才化无事至道兴矣已仰其成复何与焉故可以歌南风之诗弹五弦之琴也成此功者非有他崇譲之所致耳孔子曰能以礼譲为国则不难也在朝之人不务相譲乆矣天下化之自魏代以来登进辟命之士及在职之吏临见受叙虽自辞不能终莫肯譲有胜已者夫推让之风忘争竞之心生孔子曰上兴譲则下不争明譲不兴下必争也推譲之道兴则贤能之人日见推举争竞之心生则贤能之人日见谤毁夫争者之欲自先甚恶能者之先不能无毁也故孔墨不能免世之谤巳况不及孔墨者乎议者佥然言世少髙名之才朝廷不有大才之人可以为大官者山泽人小官吏亦复云朝廷之士虽有大官名徳皆不及往时人也余以为此二言皆失之矣非时独乏贤也时不贵譲一人有先众之誉毁必随之名不得成使之然也虽令稷契复存亦不复混全其名矣能否混杂优劣不分士无素定之价官职有缺主选之吏不知所用案官次而举之同才之人先用者非势家之子则必为有势者之所念也非能独贤因其先用之资而复迁之无已迁之无已不胜其任之病发矣观在官之人政绩无闻自非势家之子率多因资次而进也向令天下贵譲士必由于见譲而后名成名成而官乃得用之诸名行不立之人在官无政绩之称譲之者必矣官无因得而用之也所以见用不息者由譲道废因资用人之有失乆矣故自汉魏以来时开大举令众官各举所知唯才所任不限阶次如此者甚数矣其所举必有当者不闻时有擢用不知何谁最贤故也所举必有不当而罪不加不知何谁最不肖也所以不可得知由当时之人莫肯相推贤愚之名不别令其如此举者知在上者察不能审故敢漫举而进之或举所贤因及所念一顿而至人数猥多各言所举者贤加之髙状相似如一难得而分矣叅错相乱真伪同贯更复由此而甚虽举者不能尽忠之罪亦由上开聼察之路滥令其尔也昔齐王好聼竽声必令三百人合吹而后聼之廪以数人之俸南郭先生不知吹竽者也以三百人合吹可以容其不知因请为王吹竽虚食数人之俸嗣王觉而改之难彰先王之过乃下令曰吾之好闻竽声有甚于先王欲一一列而聼之先生于此逃矣推贤之风不立滥举之法不改则南郭先生之徒盈于朝矣才髙守道之士日退驰走有势之门日多矣虽国有典刑弗能禁矣夫譲道不兴之非徒贤人在下位不得时进也国之良臣荷重任者亦将以渐受罪退矣何以知其然也孔子以为顔氏之子不贰过耳明非圣人皆有过宠贵之地欲之者多矣恶贤能者塞其路其过而毁之者亦多矣夫谤毁之生非徒空设必因人之微过而甚之者也毁谤之言数闻在上者虽欲弗纳不能不仗所闻因事之来而微察之也无以其騐至矣得其验安得不理其罪若知而纵之主之威日衰今之不行自此始矣知而皆理之受罪退者稍多大臣有不自固之心夫贤才不进贵臣日踈此有国者之深忧也诗曰受禄不譲至于已斯亡不譲之人忧亡不暇而望其益国朝不亦难乎窃以为改此俗甚易耳何以知之夫一时在官之人虽杂有冗猥之才其中贤明者亦多矣岂可谓皆不知譲贤为贵邪直以其时皆不譲习以成俗故遂不为耳人臣初除皆通表上闻名之谢章所由来尚矣原谢章之本意欲进贤能以谢国恩也昔舜以禹为司空禹拜稽首譲于稷契及咎繇使益为虞官譲于朱虎熊罴使伯夷典三礼譲于防龙唐虞之时众官初除莫不皆譲也谢章之义盖取于此书记之者欲以永世作则季世所用不贤不能譲贤虚谢见用之恩而已相承不变习俗之失也夫叙用之官得通章表者其譲贤推能乃通其不能有所譲徒费简纸者皆絶不通人臣初除各思推贤能而譲之矣譲之文付主者掌之三司有缺择三司所譲最多者而用之此为一公缺三公已豫选之矣且主选之吏不必任公而选三公不如令三公自共选一公为详也四征缺择四征所譲最多者而用之此为一征缺四征已豫选之矣必详于停缺而令主者选四征也尚书缺择尚书所譲最多者而用之此为八尚书共选一尚书详于临缺令主者选八尚书也郡守缺择众郡所譲甚多者而用之详于任主者令选百郡守也夫以众官百郡之譲与主者共相比不可同嵗而论也虽复令三府叅举官本不委以举选之任各不能以根其心也其所用心者裁之不二三但令主者案官次而举之不用精也贤愚皆譲百姓耳目尽为国耳目夫人情争则欲毁已所不知譲则竞推于胜已故世争则毁誉交错优劣不分难得而譲也时譲则贤智显出能否之美歴歴相次不可得而乱也当是时也能退身修已者譲之者多矣虽欲守贫贱不可得也驰骛进趣而欲人见譲犹郤行而求前也夫如此愚智咸知进身求通非修之于已则无由矣游外求者于此相随而归矣浮声虚论不禁而自息矣人无所用其心任众人之议而天下自化矣不言之化行巍巍之羙于此着矣譲可以致此岂可不务之哉春秋传曰范宣子之譲其下皆譲栾黡虽汰弗敢违也晋国以平数世赖之上世之化也君子尚能而譲其下小人力农以事其上上下有礼防慝逺黜由不争也及其乱也国家之恒必由之笃论了了如此在朝君子典选大官能不以人废言举而行之各以譲贤举能为先务则羣才猥出能否殊别盖世之功莫大于此【`晋书　人无所用其心作人人`】  

诸王表【`北堂书钞`】  

郊庙诸王见在奉朝请宜兼三公  

刘坦【`尚书左丞`】  

宜聼刘寔辞位奏　【`懐帝初复授太尉年老固辞不许坦上言`】  

夫堂髙级逺主尊相贵是以古之哲王莫不师其元臣崇养老之教训示四海使少长有礼七十致仕亦所以优异旧徳厉亷髙之风太尉寔体清素之操执不渝之洁悬车告老二十余年浩然之志老而弥笃可谓国之硕老邦之宗模臣闻老者不以筋力为礼寔年逾九十命在日制遂自扶舆冒险而至展哀山陵致敬阙庭大臣之节偹矣圣诏殷勤必使寔正位上台灮餁鼎实断章敦喻经渉二年而寔频上露板辞防恳诚臣以为古之养老以不事为优不以吏之为重谓宜聼寔所守【`晋书`】殷褎【`字元祚渤海府君之子见殷氏世传艺文类聚载魏殷褎荐朱伦表又载晋殷褎诫子书唐经籍志殷褎集二卷列魏郑撨通志魏章武太守殷褎集二卷太平御覧又叙其事在晋当魏人入晋`】  

荐朱伦表  

盖闻虞书非俊乂无以灮帝载西伯非髦士无以开王业是故髙世之主必广登命之礼有为之君务通贤者之路所以成大治也切见同郡朱伦字文信天真清亮雅性忠笃纯粹足以激清源美行足以广风俗当仁不譲见得思义疏达之才强记博闻飞辞抗论骆驿竒逸诚当世之俊异一时之秀出也如得毗佐铨衡翼亮右曹济济之观足用华国  

诫子书  

夫道也者易寻而难穷易知而难行也故京房之徒考歩吉防之变而不能自见其祸更为姚平所诫此道之难知也省尔之才不及于房而吾之言过于平矣昔正考父三命滋防晏平仲乆而敬之曾顔之徒有若无实若虚也况尔析薪之智欲弹射世俗身为谤先怨祸并集使吾懐朝父之忧为范武子所叹亦非汝之美也若朝益暮习先人后已恂恂如也则吾闻音而识其曲食防而知其甘永终吾余年矣复何恨哉古人有言思不出其位尔其念之尔其念之【`并艺文类聚`】  

殷巨【`字元大云阳人有才噐仕吴偏将军入晋为苍梧太守见殷典通语隋经籍志交趾太守殷巨集二卷`】  

竒布赋序  

惟太康二年安南将军广州牧滕侯作镇南方余时承乏沗偹下僚俄而大秦国奉献琛来经于州众寳既丽火布尤竒乃作赋【`御览`】  

江伟【`晋通事郎江伟集六卷载隋经籍志`】  

答贺蜡诗序  

正元二年冬腊家君在陈郡余别在国舍不得集防弟广平作诗以贻余答之  

襄邑令傅浑颂  

君禀二仪之醇粹履元亨之贞和比徳金玉而坚白不磨自处户庭而名称家邦不出门庭而声播诸华矣弱冠而应式叙起家而君斯民其为政也同厉秋霜等恵春仁刑不滥踈赏不僭亲仪天地之简易则大道之清纯是以其道易行其教易遵也凡我士民襁老携幼惴惴而懐君之恩颙颙而恋君之徳相与援衡轩而雨涕若赤子于父母也明明君侯临下有赫克隆有灮惠我咫尺于以具瞻有观其宅乃冰其清乃玉其白风抗其髙云垂其泽宛荆未清淮夷孔炽春日萋萋我车既偹灮灮我君爰登其司防防襄鲁有斯记君有遗爱民有余思敢扬斯颂垂之来志【`并艺文类聚`】  

袁准【`字孝尼陈郡扶乐人涣之子有儁才泰始中为给事中见荀绰九州记`】  

才性论  

凡万物生于天地之间有羙有恶物何故美清气之所生也物何故恶浊气之所施也夫金石丝竹中天地之气黼黻黄应五方之色君子以此得曲直者木之性也曲者中矩钩者中绳轮角之材也贤不肖者人之性也贤者为师不肖者为资师资之材也然则性言其质才名其用明矣  

## 西晋文纪卷九  

明　梅鼎祚　编  

西晋九  

刘颂【`字子雅广陵人歴吏部尚书光禄大夫`】  

上武帝悉要事宜疏【`颂先为河内太守复除淮南相疏论肉刑武帝诏答`】  

臣昔忝河内临辞受诏卿所言悉要事宜小大数以闻恒苦多事或不能悉有报勿以为疑臣受诏之日喜惧交集益思自竭用忘其鄙愿以萤烛增晖重光到郡草具所陈如左未及书上会臣婴丁天罚寝顿累年今谨封上前事臣虽才不经国言浅多违犹愿陛下垂省使臣微诚得经圣鉴不总弃于常案如有足采冀补万一伏见诏书开啓土宇以支百世封建戚属咸出之藩夫岂不懐公理然也树国全制始成于今超秦汉魏氏之节绍五帝三代之絶迹功被无外光流后裔巍巍盛美三五之君殆有慙徳何则彼因自然而就之异乎絶迹之后更创之虽然封幼稚皇子于呉蜀臣之愚虑谓未尽善夫呉越剽轻庸蜀险絶此故变衅之所出易生风尘之地且自呉平以来东南六州将士更守江表此时之至患也又内兵外守呉人有不自信之心宜得壮主以镇抚之使内外各安其旧又孙氏为国文武众职数拟天朝一旦堙替同于编户不识所防更生之恩而菑困逼身自谓失地用懐不靖今得长王以临其国随才授任文武并叙士卒百役不出其乡求富贵者取之于国内内兵得散新邦又安两获其所于事为宜宜取同姓诸王年二十以上人才髙者分王呉蜀以其去近就逺割裂土宇令倍于旧以徙封故地用王幼稚湏皇子长乃遣君之于事无晚也急所湏地交得长主此事宜也臣所陈封建今大义已举然余众事傥有足采以叅成制故皆并列本事臣闻不惮危悔之患而愿献所见者尽忠之臣也垂聼逆耳甘纳苦言者济世之君也臣以期运幸遇无讳之朝虽尝抗疏陈辞汜论政体犹未悉所见指言得失徒荷恩宠不异凡流臣窃自愧不尽忠规无以上报谨列所见如左臣诚未自许所言必当然要以不隠所懐为上报之节若万一足采则微臣更生之年如皆瞽妄则国之福也愿陛下缺半日之间垂省臣言伏惟陛下虽应天顺人龙飞践阼为创业之主然所遇之时实是叔世何则汉末陵迟阉竖用事小人专朝君子在野政荒众散遂以乱亡魏武帝以经略之才拨烦理乱兼肃文教积数十年至于延康之初然后吏清下顺法始大行逮至文明二帝奢骄纵倾殆之主也然内盛台榭声色之娯外当三方英豪严敌事成克举少有愆违其故何也实赖前绪以济勲业然法物政刑固已渐頽矣自嘉平之初晋祚始基逮于咸熈之末其间累年虽鈇钺屡断翦除凶丑然其存者咸蒙遭时之恩不轨于法泰始之初陛下践阼其所服乗皆先代功臣之非其子孙则其曾古人有言膏粱之性难正故曰时遇叔世当此之秋天地之位始定四海洗心整纲之会也然陛下犹以用才因宜法寛有由积之在素异于汉魏之先三祖崫起易朝之为未可一旦直绳御下诚时宜也然至所以为政矫世众务自宜渐出公涂法正威断日迁就肃譬由行舟虽不横截迅流然俄向所趣渐靡而往终得其济积微稍着以至于今可以言政而自泰始以来将三十年政功美绩未称圣防凡诸事业不茂既往以陛下明圣犹未及叔世之以成始初之隆传之后世不无虑乎意者臣言岂不少槩圣心夫顾惟万载之事理在二端天下大器一安难倾一倾难正故虑经后世者必精目下之政政安遗业使数世赖之若乃兼建诸侯而树藩屏深根固蔕则祚延无穷可以比迹三代如或当身之政遗风余烈不及后嗣虽树亲戚而成国之制不建使夫后世独任智力以安大业若未尽其理虽经异时忧责犹追在陛下将如之何愿陛下善当今之政树不防之势则天下无遗忧矣夫圣明不世及后嗣不必贤此天理之常也故善为天下者任势而不任人任势者诸侯是也任人者郡县是也郡县之察小政理而大势危诸侯为邦近多违而逺虑固圣王推终始之权轻重之理包彼小违以据大安然后足以藩固内外维镇九服夫武王圣主也成王贤嗣也然武王不恃成王之贤而广封建者虑经无穷也且善言今者必有騐之于古唐虞以前书文残缺其事难详至于三代则竝建明徳及兴王之显亲列爵五等开国承家以藩屛帝室延祚乆长近者五六百嵗逺者仅将千载逮至秦氏罢侯置守子弟不分尺土孤立无辅二世而亡汉承周秦之后杂而用之前后二代各二百余年揆其封建不用虽彊弱不适制度舛错不尽事中然迹其衰亡恒在同姓失职诸侯微时不在彊盛昔吕氏作乱幸赖齐代之援以宁社稷七国叛逆梁王捍之卒弭其难自是之后威权削夺诸侯止食租奉甚者至乗牛车是以王莽得擅本朝遂其奸谋倾荡天下毒流生灵光武绍起虽封树子弟而不建成国之制祚亦不延魏氏承之圏闭亲戚幽囚子弟是以神器速倾天命移在陛下长短之应祸福之徴可见于此又魏氏虽正位居体南靣称帝然三方未賔正朔有所不加实有战国相持之势大晋之兴宣帝定燕太祖平蜀陛下灭呉可谓功格天地土广三王舟车所至人迹所及皆为臣妾四海大同始于今日宜承大勳之籍及陛下盛明之时开啓土宇使同姓必王建乆安于万载垂长世于无穷臣又闻国有任臣则安有重臣则乱而王制人君立子以适不以长立适以长不以贤此事情之不可易者也而贤明至少不肖至众此固天理之常也物类相求感应而至又自然也是以闇君在位则重臣盈朝明后临政则任臣列职夫任臣之与重臣俱执国统而立断者也然成败相反邪正相背其故何也重臣假所资以树私任臣因所籍以尽公尽公者政之本也树私者乱之源也推斯言之则泰日少乱日多政教渐頽欲国之无危不可得也又非徒唯然而已借令愚劣之嗣蒙先哲之遗绪得中贤之佐而树国本根不深无干辅之固则所谓任臣者化而为重臣矣何则国有可倾之势则执权者见疑众疑难以自信而甘受死亡者非人情故也若乃建基既厚藩屏彊御虽置幼君赤子而天下不惧曩之所谓重臣者今悉反忠而为任臣矣何则理无危势懐不自猜忠诚得着不惕于邪故也圣王知贤哲之不世及故立相持之势以御其臣是以五等既列臣无忠慢同于竭节以狥其上羣后既建继体贤鄙亦均一契等于无虑且树国茍固则所任之臣得贤益理次委中智亦足以安何则势固易持故也然则建邦茍尽其理则无向不可是以周室自成康以下逮至宣王宣王之后到于赧王其间歴载朝无名臣而宗庙不陨者诸侯维持之也故曰为社稷计莫若建国夫邪正逆顺者人心之所系服也今之建置宜审量事势使诸侯率义而动同忿俱奋令其力足以维帯京邑若包藏祸心惕于邪而起孤立无党所蒙之籍不足独以有为然齐此甚难陛下宜与达古今善识事势之士深共筹之建侯之理使君乐其国臣荣其朝各流福祚传之无穷上下一心爱国如家视百姓如子然后能保荷天禄兼翼王室今诸王裂土皆兼于古之诸侯而君贱其爵臣耻其位莫有安志其故何也法同郡县无成国之制故也今之建置宜使率由旧章一如古典然人心系常不累十年好恶未改情愿未移臣之愚虑以为宜早创大制迟廻众望犹在十年之外然后能令君臣各安其位荣其所蒙上下相持用成藩辅如今之为适足以亏天府之藏徒弃谷帛之资无补镇国卫土之势也古者封建既定各有其国后虽王之子孙无复尺土此今事之必不行者也若推亲踈转有所废以有所树则是郡县之职非建国之制今宜豫开此地令十世之内使亲者得转处近十世之逺近郊地尽然后亲踈相维不得复如十世之内然犹树亲有所迟天下都满已弥数百千年矣今方始封而亲踈倒施甚非所宜宜更大量天下土田方里之数都更裂土分人以王同姓使亲踈逺近不错其宜然后可以永安古者封国大者不过土方百里然后人数殷众境内必盈其力足以偹充制度今虽一国周环近将千里然力实寡不足以奉国典所遇不同故当因时制宜以尽事适今宜令诸王国容少而军容多然于古典所应有者悉立其制然非急所湏渐而备之不得顿设也湏车甲器械既具羣臣乃服防章仓廪已实乃营宫室百姓已足乃偹官司境内充实乃作礼乐唯宗庙社稷则先建之至于境内之政官人用才自非内史国相命于天子其于众职及死生之断谷帛资实庆赏刑威非封爵者悉得专之今臣所举二端盖事之大较其所不载应在二端之属者以此为率今诸国本一郡之政耳若偹旧典则官司以数事所不湏而以虚制损实力至于庆赏刑断所以卫下之权不重则无以威众人而卫上故臣之愚虑欲令诸侯权具国容少而军容多然亦终于必偹今事为宜周之建侯长享其国与王者并逺者仅将千载近者犹数百年汉之诸王传祚暨至曾人情不甚相逺古今一揆而短长甚违其故何邪立意本殊而制不同故也周之封建使国重于君公侯之身轻于社稷故无道之君不免诛放敦兴灭继絶之义故国祚不泯不免诛放则羣臣思惧嗣必继是无亡国也诸侯思惧然后轨道下无亡国天子乗之理势自安此周室所以长在也汉之树置君国轻重不殊故诸王失度防于罪戮国随以亡不崇兴灭继絶之序故下无固国下无固国天子居上势孤无辅故奸臣擅朝易倾大业今宜反汉之修周旧迹国君虽或失道防于诛絶又无子应除茍有始封支不问逺近必绍其祚若无遗类则虚建之湏皇子生以继其统然后建国无灭又班固称诸侯失国亦犹网宻今又宜都寛其检且建侯之理本经盛衰大制都定班之羣后着誓丹青书之玉版藏之金匮置诸宗庙副在有司寡弱小国犹不可危岂况万乘之主承难倾之邦而加其上则自然永乆居重固之安可谓根深华岳而四维之也臣之愚愿陛下置天下于自安之地寄大业于固成之势则可以无遗忧矣今阎闾少名士官司无髙能其故何也清议不肃人不立徳行在取容故无名士下不专局又无考课吏不竭节故无高能无高能则有疾世事少名士则后进无准故臣思立吏课而肃清议夫欲富贵而恶贫贱人理然也圣王大谙物情知不可去故直同公私之利而诡其求道使夫欲富者必先由贫欲贵者必先安贱安贱则不矜不矜然后亷耻厉守贫者必节欲节欲然后操全以此处务乃得尽公尽公者富贵之徒也为无私者终得其私故公私之利同也今欲富者不由贫自得富欲贵者不安贱自得贵公私之涂既乖而人情不能无私私利不可以公得则恒背公而横务是以风节日頽公理渐替人士富贵非轨道之所得以此为政小在难期然教頽来既乆难反一朝又世放都靡营欲比肩羣士浑然庸行相似不可顿肃甚殊黜陟也且教不求尽善善在抑尤同侈之中犹有甚泰使夫昧适情之乐者损其显荣之贵俄在不鲜之地约巳洁素者蒙俭徳之报列于清官之上二业分流令各有蒙然俗放都奢不可顿肃故臣私虑愿先从事于渐也天下至大万事至众人君至少同于天日故非垂聼所得周览是以圣王之化执要而已委务于下而不以事自婴也分职既定无所与焉非惮日昃之勤而牵于逸豫之虞诚以政体宜然事势致之也何则夫造创谋始逆闇是非以别能否甚难察也既以施行因其成败以分功罪甚易识也易识在考终难察在造始故人君恒居其易则安人臣不处其难则乱今陛下每精事始而略于考终故羣吏虑事懐成败之惧轻饰文采以避目下之谴重此政功所以未善也今人主能恒居易执要以御其下然后人臣功罪形于成败之徴无逃其诛赏故罪不可蔽功不可诬功不可诬则能者劝罪不可蔽则违慢日肃此为国之大略也臣窃惟陛下圣心意在尽善惧政有违故精事始以求无失又以众官胜任者少故不委务宁居日昃也臣之愚虑窃以为今欲尽善故宜攷终何则精始难校故也又羣官多不胜任亦宜委务使能者得以成功不能者得以着败败着可得而废功成可得遂任然后贤能常居位以善事闇劣不得以尸禄害政如此不已则胜任者渐多经年少久即羣司徧得其人矣此校才攷实政之至务也今人主不委事仰成而与诸下共造事始则功罪难分下不专事居官不乆故能否不别何以騐之今世士人决不悉良能也又决不悉疲软也然今欲举一忠贤不知所赏求一负败不知所罚及其免退自以犯法耳非不能也登进者自以累资及人间之誉耳非功实也若谓不然则当今之政未称圣防此其徴也陛下御今法为政将三十年而功未日新其咎安在古人有言琴瑟不调甚者必改而更张凡臣所言诚政体之常然古今异宜所遇不同陛下纵未得尽仰成之理都委务于下至于今事应奏御者蠲除不急使要事得精可三分之二古者六卿分职冢宰为师秦汉已来九执事丞相都总今尚书制防诸卿奉成于古制为重事所不湏然今未能省并可出众事付外寺使得专之尚书为其都统若丞相之为惟立法创制死生之断除名流徙退免大事及连度支之事防乃奏处其余外官皆专防之嵗终防阁课功校簿而已此为九卿造创事始防而行之尚书书主赏罚绳之其势必愈攷成司非而已于今亲掌者动受成于上上之所失不得复以罪下嵗终事功不建不知所责也夫监司以法举罪狱官案劾尽实法吏据辞守文大较虽同然至于施用监司与夫法狱体宜小异狱官唯实法吏唯文监司则欲举大而略小何则夫细过微阙谬妄之失此人情之所必有而悉纠以法则朝野无立人此所谓欲理而反乱者也故善为政者纲举而网疏纲举则所罗者广网疏则小必漏所罗者广则为政不苛此为政之要也而自近世以来为监司者类大纲不振而微过必举微过不足以害政举之则微而益乱大纲不振则豪彊横肆豪彊横肆则百姓失职矣此错所急而倒所务之由也今宜令有司反所常之政使天下可善化及此非难也人主不善碎宻之案必责犯彊举尤之奏当以尽公则害政之奸自然擒矣夫大奸犯政而乱兆庻之罪者类出富彊而豪富者其力足惮其货足欲是以官长顾势而顿笔下吏纵奸惧所司之不举则谨宻网以罗微罪使奏劾相接状似尽公而挠法不亮固已在其中矣非徒无益于政体清议乃由此而益伤古人有言曰君子之过如日之蚀焉又曰过而能改又曰不贰过凡此数者皆是贤人君子不能无过之言也茍不至于害政则皆天网之所漏所犯在甚泰然后王诛所必加此举罪浅深之大例者也故君子得全美以善事不善者必夷戮以警众此为政诛赦之准式也何则所谓贤人君子茍不能无过小疵不可以废其身而輙绳以法则愧于明时何则虽有所犯轻重甚殊于士君子之心受责不同而名不异者故不轨之徒得引名自方以惑众聼因名可乱假力取直故清议益伤也凡举过弹违将以肃风论而整世教今举小过清议益頽是以圣王深识人情而达政体故其称曰不以一眚掩大徳又曰赦小过举贤才又曰无求备于一人故冕而前旒充纩塞耳意在善恶之报必取其尤然后简而不漏大罪必诛法禁易全也何则害法在犯尤而谨搜防过何异放兕豹于公路而禁防盗于隅隙古人有言鈇钺不用而刀锯日不可以为政此言大事缓而小事急也时政所失少有此类陛下宜反而求之乃得所务也夫权制不可以经常政乖不可以守安此言攻守之术异也百姓虽愚望不虚生必因时而发有因而发则望不可夺事变异前则时不可违明圣达政应赴之速不及下车故能动合事机大得人情昔魏武帝分离天下使人役居戸各在一方既事势所湏且意有曲为权假三时以赴所务非正典也然逡廵至今积年未改百姓虽身丁其困而私怨不生诚以三方未悉荡并知时未可以求安息故也是以甘役如归视险若夷至于呉平之日天下懐静而东南二方六州郡兵将士武吏戍守江表或给京城运漕父南子北室家分离咸更不宁又不习水土运役勤瘁竝有死亡之患势不可乆此宜大见处分以副人望魏氏错役亦应改旧此二者各尽其理然黔首感恩懐徳讴吟乐生必十倍于今也自董卓作乱以至今近出百年四海勤瘁丁难极矣六合浑并始于今日兆庶思宁非虚望也然古今异宜所遇不同诚亦未可以希遵在昔放息马牛然使受百役者不出其国兵备待事其乡实在可为纵复不得悉然为之荀尽其理可静三分之二吏役可不出千里之内但如斯而已天下所蒙已不訾矣政务多端世事之未尽理者难徧以疏举振领总纲要在三条凡政欲静静在息役息役在无为仓廪欲实实在利农利农在平籴为政欲着信着信在简贤简贤在官乆官乆非难也连其班级自非才宜不得傍转以终其课则事善矣平籴已有成制其未备者可就周足则谷积矣无为匪他郤功作之勤抑似益而损之利如斯而已则天下静矣此三者既举虽未足以厚化然可以为安有余矣夫王者之利在生天地自然之财农是也所立为指于此事诚有功益茍或妨农皆务所息此悉似益而损之谓也然今天下自有事所必湏不得止已或用功甚少而所济至重目下为之虽少有废而计终已大益农官有十百之利及有妨害在始似如未急终作大患宜逆加功以塞其渐如河汴将合沉莱茍善则役不可息诸如此类亦不得已巳然事患缓急权计轻重自非近如此类准以为率乃可兴为其余皆务在静息然能善筭轻重权审其宜知可兴可废甚难了也自非上智逺才不干此任夫创业之美勳在垂统使夫后世蒙頼以安其为安也虽昏犹明虽愚若智济世功者实在善化之为要在静国至夫修饰官署凡诸作役务为恒伤过泰不患不举此将来所不湏于陛下而自能者也至于仰防前绪所慿日月者实在遗风系人心余烈幼弱而今勤所不湏以伤所凴钧此二者何务孰急陛下少垂恩廽虑详择所安则大理尽矣世之私议窃比陛下于孝文臣以为圣徳隆杀将在乎后不在当今何则陛下龙飞鳯翔应期践阼有创业之勳矣扫灭彊呉奄征南海又有之矣以天子之贵而躬行布衣之所难孝俭之徳冠于百王又有之矣履宜无细动成轨度又有之矣若善当身之政建藩屏之固使晋代乆长后世仰瞻遗迹校功考事实与汤武比隆何孝文足云臣之此言非臣下襃上虚美常辞其事实然若所以资为安之理或未尽善则恐良史书勳不得逺尽宏美甚可惜也然不可使夫知政之士得叅圣虑经年少乆终必有成愿陛下少察臣言  

上复肉刑疏【`颂初为廷尉频表宜复肉刑不见省又上言不省及为淮南相又上言`】  

臣昔上行肉刑从来积年遂寝不论臣窃以为议者拘孝文之小仁而轻违圣王之典刑未详之甚莫过于此今死刑重故非命者众生刑轻故罪不禁奸所以然者肉刑不用之所致也今为徒者类性元恶不轨之族也去家悬逺作役山谷饥寒切身志不聊生又有亷士介者茍虑不首死则皆为盗贼岂况本性奸凶无頼之徒乎又令徒富者输财解曰归家乃无役之人也贫者起为奸盗又不制之人也不刑则罪无所禁不制则羣恶横肆为法若此近不尽善也是以徒亡日属贼盗日烦亡之数者至有十数得輙加刑日益一嵗此为终身之徒也自顾反善无期而灾困逼身其志亡思盗势不得息事使之然也古者用刑以止刑今反于此诸重犯亡者髪过三寸輙重髠之此以刑生刑加作一嵗此以徒生徒也亡者积多系囚猥畜议者曰囚不可赦复从而赦之此为刑不削罪法不胜奸下知法之不胜相聚而谋为不轨月异而嵗不同故自频年以来奸恶陵暴所在充斥议者不深思此故而曰肉刑于名忤聼忤聼孰与贼盗不禁圣王之制肉刑逺有深理其事可得而言非徒惩其畏剥害之痛而不为也乃去其为恶之具使夫奸人无用复肆其志止奸絶本理之尽也亡者刖足无所用复亡盗者截手无所用复盗滛者割其势理亦如之除恶塞源莫善于此非徒然也此等已刑之后便各归家父母妻子共相养恤不流离于涂路有今之困创愈可役上准古制随宜业作虽已刑残不为虚弃而所患都塞又生育繁阜之道自若也今宜取死刑之限轻及三犯逃亡滛盗悉以肉刑代之其三嵗刑以下已自杖罚遣又宜制其罚数使有常限不得减此其有宜重者又任之官长应四五嵗刑者皆髠笞笞至一百稍行使各有差悉不复居作然后刑不复生刑徒不复生徒而残体为戮终身作诫人见其痛畏而不犯必数倍于今且为恶者随发被刑去其为恶之具此为诸已刑者皆良士也岂与全其为奸之手足而蹴居必死之穷地同哉而犹曰肉刑不可用臣窃以为不识务之甚也臣昔常侍左右数闻明诏谓肉刑宜用事便于政愿陛下信独见之防使夫能者能奉圣虑行之于今比填沟壑冀见太平周礼三赦三宥施于老幼悼耄黔黎不属逮者此非为恶之所出故刑法逆舍而宥之至于自非此族犯罪则必刑而无赦此政之理也暨至后世以时崄多难因赦解结权以行之又不以寛罪人也至今恒以罪积狱繁赦以散之是以赦愈数而狱愈塞如此不已将至不胜原其所由肉刑不用之故也今行肉刑之徒不积且为恶无具则奸息去此二端狱不得繁故无取于数赦于政体胜矣  

武帝诏答  

得表陈封国之制宜如古典任刑齐法宜复肉刑及六州将士之役居职之宜诸所陈闻具之知卿乃心为国也动静数以闻  

刑法疏【`颂为三公尚书上疏诏下其事太宰汝南王亮门下属三公并复奏`】  

自近世以来法渐多门令甚不一臣今备掌刑断职思其虑谨具啓闻臣窃伏惟陛下为政每尽善故事求曲当则例不得直尽善故法不得全何则失法者固以尽理为法而上求尽善则诸下牵文就意以赴主之所许是以法不得全刑书徴文徴文必有乖于情聼之断而上安于曲当故执平者因文可引则生二端是法多门令不一则吏不知所守下不知所避奸伪者因法之多门以售其情所欲浅深茍断不一则居上者难以检下于是事同议异狱犴不平有伤于法古人有言人主详其政荒人主期其事理详匪他尽善则法伤故其政荒也期者轻重之当虽不厌情茍入于文则限而行之故其事理也夫善用法者忍违情不厌聼之断轻重虽不允人心经于凡览若不可行法乃得直又君臣之分各有所司法欲必奉故令主者守文理有穷塞故使大臣释滞事有时宜故人主权断主者守文若释之执犯跸之卒也大臣释滞若公孙宏断郭解之狱也人主权断若汉祖戮丁公之为也天下万事自非斯格重为故不近似此类不得出以意妄议其余皆以律令从事然后法信于下人聼不惑吏不容奸可以言政人主轨斯格以责羣下大臣小吏各守其则法一矣古人有言善为政者防人设教防人设教制法之谓也又曰随时之宜当务之谓也然则防人随时在大量也而制其法法轨既定则行之行之信如四时执之坚如金石羣吏岂得在成制之内复称随时之宜傍引防人设教以乱政典哉何则始制之初固已防人而随时矣今若设法未尽当则宜改之若谓已善不得尽以为制而使奉用之司公得出入以差轻重也夫人君所与天下共者法也已令四海不可以不信以为教方求天下之不慢不可绳以不信之法且先识有言人至愚而不可欺也不谓平时背法意断不胜百姓愿也上古议事以制不为刑辟夏殷及周书法象魏三代之君齐圣然咸弃曲当之妙鉴而任微文之直准非圣有殊所遇异也今论时敦不及中古而执平者欲适情之所安自托于议事以制臣窃以为聼言则美论理则违然天下至大事务众杂时有不得悉循文如令故臣谓宜立格为限使主者守文死生以之不敢错思于成制之外以差轻重则法恒全事无正据名例不及大臣论当以释不滞则事无阂至如非常之断出法赏罚若汉祖戮楚臣之私已封赵氏之无功唯人主专之非奉职之臣所得拟议然后情求傍请之迹絶似是而非之奏塞此盖齐法之大准也主者小吏处事无常何则无情则法徒克有情则挠法积克似无私然乃所以得其私又恒所岨以卫其身断当恒克世谓尽公时一曲法乃所不疑故人君不善倚深似公之断而责守文如令之奏然后得为有检此又平法之一端也夫出法权制指施一事厌情合聼可适耳目诚有临时当意之快胜于徴文不允人心也然起为经制终年施用恒得一而失十故小有所得者必大有所失近有所漏者必逺有所苞故谙事识体者善权轻重不以小害大不以近妨逺忍曲当之近适以全简直之大准不牵于凡聼之所安必守徴文以正例每临其事恒御此心以决断此又法之大槩也又律法断罪皆当以法律令正文若无正文依附名例断之其正文名例所不及皆勿论法吏以上所执不同得为异议如律之文守法之官唯当奉用律令至于法律之内所见不同乃得为异议也今限法曹郎令史意有不同为驳唯得论释法律以正所断不得援求诸外论随时之宜以明法官守局之分【`人艺文作民政作理曲当作典常敦一作势`】  

汝南王亮奏  

夫礼以训世而法以整俗理化之本事实由之若断不断常随轻重意则王宪不一人无所错矣故观人设教在上之举守文直法臣吏之节也臣以去太康八年随事异议周悬象魏之书汉咏画一之法诚以法与时共义不可二今法素定而法为议则有所开长以为宜如颂所啓为永乆之制  

门下属三公奏  

昔先王议事以制自中古以来执法断事既以立法诚不宜复求法外小善也若尚以善夺法则人逐善而不忌法其害甚于无法也按啓事欲令法令断一事无二门郎令史已下应复出法驳按随事以闻也【`并晋书`】  

张褧【`明法掾　褧作斐误杜氏通典可证`】  

注律要【`泰始三年贾充等表上新律其后褧又注律表上之其要曰`】  

律始于刑名者所以定罪制也终于诸侯者所以毕其政也王政布于上诸侯奉于下礼乐抚于中故有三才之义焉其相湏而成若一体焉刑名所以经略罪法之轻重正加减之等差明发众篇之多义补其章条之不足较举上下纲领其犯盗贼诈伪请赇者则求罪于此作役水火畜养守偹之细事皆求之作本名告訙为之心舌捕系为之手足防狱为之定罪名例齐其制自始及终往而不穷变动无常周流四极上下无方不离于法律之中也其知而犯之谓之故意以为然谓之失违忠欺上谓之慢背信藏巧谓之诈亏礼废节谓之不敬两讼相趣谓之鬬两和相害谓之戯无变斩击谓之贼不意误犯谓之过失逆节絶理谓之不道陵上僭贵谓之恶逆将害未发谓之戕唱首先言谓之造意二人对议谓之谋制众建计谓之率不和谓之强攻恶谓之略三人谓之羣取非其物谓之盗货财之利谓之赃凡二十者律义之较名也夫律者当慎其变审其理若不承用诏书无故失之刑当从赎谋反之同伍实不知情当从刑此故失之变也卑与尊鬬皆为贼鬬之加兵刄水火中不得为戏戏之重也向人室庐道径射不得为过失之禁也都城人众中走马杀人当为贼贼之似也过失似贼戏似鬬鬬而杀伤傍人又似误盗伤缚守似强盗呵人取财似受赇囚辞所连似告劾诸勿聼理似故纵持质似恐猲如此之比皆为无常之格也五刑不简正于五罚五罚不服正于五过意善功恶以金赎之故律制生罪不过十四等死刑不过三徒加不过六囚加不过五累作不过十一嵗累笞不过千二百刑等不过一嵗金等不过四两月赎不计日日作不拘月嵗数不疑闰不以加至死并死不复加不可累者故有并数不可并数乃累其加以加论者但得其加与加同者连得其本不在次者不以通论以人得罪与人同以法得罪与法同侵生害死不可齐其防亲疏公私不可常其教礼乐崇于上故降其刑刑法间于下故全其法是故尊卑叙仁义明九族亲王道平也律有事状相似而罪名相渉者若加威势下手取财为强盗不自知亡为缚守将中有恶言为恐猲不以罪名呵为呵人以罪名呵为受赇刼召其财为持质此八者以威势得财而名殊者也即不求自与为受求所监求而后取为盗贼输入呵受为留难敛人财物积藏于官为擅赋加欧击之为戮辱诸如此类皆为以威势得财而罪相似者也夫刑者司理之官理者求情之机情者心神之使心感则情动于中而形于言畅于四支发于事业是故奸人心愧而靣赤内怖而色夺论罪者务本其心审其情精其事近取诸身逺取诸物然后乃可以正刑仰手似乞俯手似夺捧手似谢拟手似诉拱臂似自首攘臂似格鬬矜庄似威怡悦似福喜怒忧欢貎在声色奸真猛弱在视息出口有言当为告下手有禁当为贼喜子杀怒子当为戏怒子杀喜子当为贼诸如此类自非至精不能极其理也律之名例非正文而分明也若八十非杀伤人他皆勿论即诬告谋反者反坐十嵗不得告言人即奴婢捍主主得谒杀之贼燔人庐舍积聚盗贼赃五匹以上弃市即燔官府积聚盗亦当与同欧人教令者与同罪即令人欧其父母不可与行者同得重也若得遗物强取强乞之类无还赃法随例畀之文法律中诸不敬违仪失式及犯罪为公为私赃入身不入身皆随事轻重取法以例求其名也夫理者精之妙不可以一方行也律者幽理之奥不可以一体守也或计过以配罪或化略不循常或随事以尽情或趣舍以从时或推重以立防或引轻而就下公私废避之宜除削重轻之变皆所以临时观衅者用法执铨者幽于未制之中采其根牙之微致之于机格之上称轻重于毫铢攷軰类于参伍然后乃可以理直刑正夫奉圣典者若操刀执绳刀妄加则伤物绳妄弹则侵直枭首者恶之长斩刑者罪之大弃市者死之下髠作者刑之威赎罚者误之诫王者立此五刑所以寳君子而逼小人故为勅慎之经皆拟周易有变通之体焉欲令提纲而大道清举略而王法齐其防逺其辞文其言曲而中其事肆而隐通天下之志唯忠也防天下之疑唯文也切天下之情唯逺也弥天下之务唯大也变无常体唯理也非天下之贤圣孰能与于斯夫形而上者谓之道形而下者谓之器推而行之谓之通化而裁之谓之格刑杀者是冬震曜之象髠罪者似秋雕落之变赎失者是春阳悔吝之疵也五刑成章輙相依准法律之义焉【`晋书　推而行之一句通典补`】  

律序【`艺文类聚`】  

律令者政事之经万机之纬又郑铸刑书晋作执秩赵制国律楚造仆区并迷法律之名申韩之徒各自立制  

杨乂【`隋经籍志晋左长史杨乂集三卷与盛彦集相次`】  

刑礼论  

览众所抵精思构微迭为先后文若萦繁翩然相反岂彼系未存厥中尝试稽之天地考之人事旁贯品物综覈彛伦而刑礼之防可略言也盖刑礼之本经纬隂阳拟则乾坤先王所以化民理物兴国济治也或者取证于春秋有意乎寻本以综末然犹未离于先后亦速难之始也夫隂阳异制化物则钧万物本一变而殊形故生者去彼而适此于此为生而于彼为死夫死者去此而适彼于此为死而于彼为生矣礼生于譲刑生于争譲者割巳以与人是刑加于已而礼加于人也争者夺人以崇已是刑施于人而礼施于已也由此言之譲非纯礼争非纯刑也庆赏以劝善而为恶者惩如有所惩刑亦存矣刑罚以惩恶而为善者劝如有所劝礼亦存矣故亡刑则礼不独施大道废矣则刑礼俱错大道行矣则刑礼俱兴不合而成未之有也  

盛彦【`字翁子广陵人吴中书侍郎刘颂为本邑大中正举为小中正厯长沙相太康中卒`】通桑梓敬议  

窃见今编户之人本或侨寓则不为所居之国修拜揖之敬先人旧壤追为尽礼愚懐浅短良有疑焉夫人道繁衍宗流遐大根生一胄枝播万绪故繁旷之枝异统则圣人检之以礼宪万条之流难纪故王者制之以境域是以古人当其礼也则居有常邑仕有定邦爰塈六国至于末代全固之业倾分之务起农夫不得安其畔爵士不得报其禄孔子称危邦不入乱邦不居是为离旧适新之制背否向泰之文于斯尚矣盖离旧以其无道适新以其宜宗背否以其多难向泰以其可安可安则播殖于其野宜宗则振缨于其朝在家则人理足在官则臣道偹人臣之义同而彼此之敬异余窃惑之昔孔子宋人也上自孔父逮于弗父何并服事宋仕有代禄至于仲尼道崇阙里乃为鲁人矣而春秋之作内鲁外宋讳我过彰彼恶以此徴之断可识矣而观今日侨居之族其先人始祖不出是国枝叶播越居之数代公实编户而私称寓客营家则号为借壤进官则名曰寄通髙容雅歩不为有降一身居之尚在难安或父兄相承尊长相袭近经数代逺或累叶学道讲义习人之礼乡举里选假人之评居人之境以繁我条乗人之货以济我生由人之位以灮我属恃人之宠以辉我业朝廷则祖考之所阶山陵则神灵之所冯昔人思邵伯之爱尚敬甘棠之木况父母之所始卒而不知加尊推之于心岂道训之谓哉又今人所追尊旧壌虽逺而为之敬者何也犹以有先业坟栢之故茔曩代桑梓之旧业耳盖宗庙迭毁礼有降杀尊亲之至父祖而已自此以上情轻服简故大夫及士祭极三代明恩由近始礼以逺降也今逺祢之隳馆何若近祖之见庐迭毁之坟柏何若祭祀之封曩代之官府何若父兄之朝廷先业之圃苑何若今日之丘园虽古人有维桑与梓必恭敬止之文所谓桑梓宜以父祖为断旧壌不复相由人无二主官无两统愚谓宜为所寓之主以崇恭敬为先人本邦修私敬而已散手而跪捧袖而揖以示存旧过厚之义也【`杜氏通典`】  

与刘颂书  

石蜜逺国之贡味有可嘉至尊以养性【`北堂书钞　选注引彦与颂书沙饧垂之产`】  

藏彄赋序【`太平御覧`】  

余以腊后要命中外以行钩为戯心悦其事故赋之  

李秉【`字元胄江夏平春人有儁才官至秦州刺史`】  

家诫【`秉尝得司马文王问因以为家诫见王隠晋书　世説注可谓能慎乎止前亦略或云李康非秉魏明帝时卒见魏`】  

昔尝侍坐于先帝时有三长史俱见临辞出上曰为官长当清当慎当勤修此三者何患不治乎并受诏既出上顾谓吾等曰相诫勅正当尔不侍坐众贤莫不赞善上又问曰必不得已于斯三者何先或对曰清固为本次复问吾对曰清慎之道相湏而成必不得已慎乃为大夫清者不必慎慎者必自清亦由仁者必有勇勇者不必有仁是以易称括嚢无咎借用白茅皆慎之至也上曰卿言得之耳可举近世能慎者谁乎诸人各未知所对吾乃举故太尉荀景倩尚书董仲达仆射王公仲并可谓为慎上曰此诸人者温恭朝夕执事有恪亦各其慎也然天下之至慎其唯阮嗣宗乎每与之言言及宏逺而未曾评论时事臧否人物真可谓至慎矣吾每思此言亦足以为明诫凡人行事年少立身不可不慎勿轻论人勿轻説事如此则悔吝何由而生患祸无从而至矣  

李重【`字茂曽秉之子歴平阳太守　案王隠晋书重为秉子江夏平春人唐撰晋书重为景子江夏钟武人并云仕至秦州刺史盖唐人讳丙为景秉同音亦讳也杜氏通典载李重官级奏讳其祖预称田豫为田国譲之类`】  

陈九品防【`重为始平王文学上防`】  

先王议制以时因革因革之理唯变所适九品始于丧乱军中之政诚非经国不刋之法也且其检防转碎徴刑失实故朝野之论佥谓驱动风俗为已甚而至于议改又以为疑臣以革法创制当先尽开塞利害之理举而错之使体例大通而无否滞亦未易故也古者诸侯之治分土有常国有定主人无异望卿大夫世禄仕无出位之思臣无越境之交上下体固人徳归厚秦反斯道罢侯置守风俗浅薄自此来矣汉革其斟酌周秦并建侯守亦使分土有定而牧司必各举贤贡士任之乡议事合圣典比踪三代方今圣徳之隆光被四表兆庻颙颙欣覩太平然承魏氏雕之迹人物播越仕无常朝人无定处郎吏蓄于军府豪右聚于都邑事体驳错与古不同谓九品既除宜先开移徙聼相并就且明贡举之法不滥于境外则冠帯之伦将不分而自均即土断之实行矣又建树官司功在简乆阶级少则人心定乆其事则政化成而能否着此三代所以直道而行也以为选例九等当今之要所宜施用也圣王知天下之难常从事于其易故寄櫽括于闾伍则邑屋皆为有司若任非所由事非所覈则虽竭圣智犹不足以赡其事由此而观诚令二者既行即人思反本修之于乡华竞自息而礼譲日隆矣  

条制奴婢限数奏【`重转尚书郎时太中大夫恬和表陈便宜称汉孔光魏徐干等议使王公以下制奴婢限数及禁百姓卖田宅中书啓可属主者为条制重奏`】  

先王之制士农工商有分不迁其业所以利用厚生各肆其力也周官以土均之法经其土地井田之制而辨其五物九等贡赋之序然后公私制定率土均齐自秦立阡陌建郡县而斯制已没降及汉魏因循旧迹王法所峻者唯服物车器有贵贱之差令不僭拟以乱尊卑耳至于奴婢私产则实未尝曲为之立限也八年已巳诏书申明律令诸士卒百工以上所服乗皆不得违制若一县一嵗之中有违犯者三家洛阳县十家巳上官长免如诏书之防法制已严今如和所陈而称光干之议此皆衰世逾侈当时之患然盛汉之初不议其制光等作而不行非漏而不及能而不用也盖以诸侯之轨既灭而井田之制未复则王者之法不得制人之私也人之田宅既无定限则奴婢不宜偏制其数惧徒为之法实碎而难检方今圣明垂制毎尚简易法禁已具和表无施  

介登贬秩居官驳奏【`司校尉石鉴奏鬰林太守介登役使所监求召还尚书荀恺以为逺郡非人情所乐奏登贬秩居官重驳从之`】  

臣闻立法无制所以齐众检邪非必曲寻事情而理无所遗也故所滞者寡而所济者众今如登郡比者多若聼其贬秩居官动为准例惧庸才负逺必有黩货之累非所以肃清王化辑宁殊域也臣愚以为宜聼鉴所上先召登还且使体例有常不为逺近异制  

论霍原举寒素奏【`重选尚书吏部郎时燕国中正刘沉举霍原为寒素司徒府不从沉又抗诣中书奏原而中书复下司徒叅论司徒左长史荀组以为寒素者当谓门寒身素无世祚之资原为列侯显佩金紫先为人间流通之事晩乃务学少长异业年逾始立草野之誉未洽徳礼无闻不应寒素之目重奏从之`】  

案如癸酉诏书亷譲宜崇浮竞宜黜其有履谦寒素靖恭求已者应有以先之如诏书之防以二品系资或失亷退之士故开寒素以明尚徳之举司徒总御人伦实掌邦教当务峻准评以一风流然古之厉行髙尚之士或栖身岩穴或隠迹邱园或克已复礼或耄期称道出处默语唯义所在未可以少长异操疑其所守之美而逺同终始之责非所谓拟人必于其伦之义也诚当考之于邦党之伦审之于任举之主沉为中正亲执铨衡陈原隠居求志笃古好学学不为利行不要名絶迹穷山蕴韣道艺外无希世之容内全遯逸之节行成名立缙绅慕之委质受业者千里而应有孙孟之风严郑之操始举原先谘侍中领中书监华前州大中正后将军婴河南尹轶去三年诸州还朝幽州刺史许猛特以原名闻拟之西河求加徴聘如沉所列州党之议既举又刺史班诏表荐如此而犹谓草野之誉未洽徳礼无闻舍所徴检之实而无明理正辞以夺沉所执且应二品非所求偹但原定志穷山修述儒道义在可嘉若遂抑替将负幽邦之望伤敦徳之教如诏书所求之防应为二品  

荐处士朱冲疏【`时朝廷政乱竟不能从`】  

凡山林避宠之士虽违世背时出处殊轨而先王许之者嘉其服膺髙义也昔先帝患风流之而思反纯朴乃谘询朝众搜求隠逸咸宁二年始以太子中庶子徴安定皇甫谧四年又以博士徴安南朱冲太康元年复以太子庻子徴冲虽皆以病疾不至而朝野悦服陛下逺迈先帝礼贤之防臣访冲州邑言其虽年近耋耄而志气克壮耽道穷薮老而弥新操尚贞纯所居成化诚山栖耆徳足以表世笃俗者也臣以为宜垂圣恩及其未没显加优命【`并晋书`】  

内外阶级议【`重以时建官等级繁多外轻内重风俗大理宜厘改选简帝虽善之不能行　晋书本传云见百官志考志无载载杜氏通典`】  

古之圣王建官垂制所以体国经治而功在简易自帝王而下世有增损舜命九官周分六职秦采古制汉仍秦旧倚丞相任九卿虽置五曹尚书令仆射之职始于掌封奏以宣内外事任尚轻而郡守牧民之官重故汉宣称所与为治唯良二千石其有殊效者輙玺书勉励或赐爵进秩礼遇丰厚谅得为治大体所以追踪三代也及至东京尚书虽渐优显然令仆出为郡守钟离意黄香胡广是也郡守入为三公虞延第五伦桓虞鲍昱是也近自魏朝名守杜畿满宠田豫胡质等居郡或十余年或二十年或秩中二千石假节犹不去即或还不易方此亦古人茍善其事虽没世不徙官之义也汉魏以来内官之贵于今最隆泰始以前多以散官补防郎亦径补黄门中书郎而今皆数等而后至众职率亦如此陵迟之俗未反笃上之风未洽及百官等级遂多迁补转徙如流能否无以着黜陟不得彰此为治之大也夫阶级繁多而冀官乆官不乆而冀治功成不可得也虞书云三考黜陟幽明周官三年大计羣吏之治而行其诛赏汉法官人不得真秩京房为魏郡太守以八百石居之魏初用轻资先亦试守不称则继以左迁然则儁才登进无能降退此则所谓有知必试而使人以器者也臣以为今宜大并羣官等级使同班者不得复稍迁又简法外议罪之制明试守左迁之例则官人之理尽士必量能而受爵矣居职者日乆则政绩可考人心自定务求诸已也【`李重集通考合　不得真秩一作或不寘秩`】  

荐曹嘉啓【`嘉魏楚王彪世子`】  

魏氏宗室屈滞每圣恩所存东筦太守曹嘉才干学义不及志翕而良素修洁性业逾之又巳歴二郡臣以为优先代之后可以嘉为员外散骑侍郎【`王隠晋书　志魏陈王植子见后翕魏东平王徽子入晋加骑都尉`】  

选部尚书箴  

难以选曹尤钟其剧三季陵迟请谒互起书牍交横货贿若市浊清难从亦不可杜唯在善察断自举主  

## 西晋文纪卷十  

明　梅鼎祚　编  

西晋【`十`】  

传【`字休奕北地泥阳人歴御史中丞司校尉追封清泉侯`】  

上武帝敦风节疏【`帝初即位广纳直言为散骑常侍与皇甫陶共掌諌职上疏诏报乃使草诏进之帝虽甚善终不能用`】  

臣闻先王之临天下也明其大教长其义节道化隆于上清议行于下上下相奉人懐义心亡秦荡灭先王之制以法术相御而义心亡矣近者魏武好法术而天下贵刑名魏文慕通达而天下贱守节其后纲维不摄而虚无放诞之论盈于朝野使天下无复清议而亡秦之病复发于今陛下圣德龙兴受禅宏尧舜之化开正直之路体夏禹之至俭综殷周之典文臣咏叹而已将又奚言惟未举清逺有礼之臣以敦风节未退虚鄙以惩不恪臣是以犹敢有言  

武帝诏报  

举清逺有礼之臣者此尤今之要也  

上兴学亲农疏  

臣闻舜举五臣无为而化用人得其要也天下羣司猥多不可不审得其人也不得其人一日则损不赀况积日乎典谟曰无旷庶官言职之不可久废也诸有疾病满百日不差宜令去职优其礼秩而宠存之既差而后更用臣不废职于朝国无旷官之累此王政之急也臣闻先王分士农工商以经国制事各一其业而殊其务自士已上子弟为之立太学以敎之选明师以训之各随其才优劣而授用之农以丰其食工以足其噐商贾以通其货故虽天下之大兆庶之众无有一人游手分数之法周备如此汉魏不定其分百官子弟不脩经艺而务交游未知莅事而坐享天禄农工之业多废或逐淫利而离其事徒系名于太学然不闻先王之风今圣明之政资始而汉魏之失未改散官众而学校未设游手多而亲农者少工噐不尽其宜臣以为亟定其制通计天下若干人为士足以副在官之吏若干人为农三年足有一年之储若干人为工足其器用若干人为商贾足以通货而已尊儒尚学贵农贱商此皆事业之要务也前皇甫陶上事欲令赐拜散官皆课使亲耕天下享足食之利禹稷躬稼祚流后世是以明堂月今着帝籍之制伊尹古之名臣耕于有莘晏婴齐之大夫避庄公之难亦耕于海濵昔者圣帝明王贤佐俊士皆当从事于农矣王人赐官冗散无事者不督使学则当使耕无縁放之使坐食百姓也今文武之官既众而拜赐不在职者又多加以服役为兵不得耕稼当农者之半南靣食禄者叅倍于前使冗散之官农而收其租税家得其实而天下之谷可以无乏矣夫家足食为子则孝为父则慈为兄则友为弟则悌天下足食则仁义之教可不令而行也为政之要计人而置官分人而授事士农工商之分不可斯湏废也若未能精其防制计天下文武之官足为副贰者使学其余皆归之于农若百工商贾有长者亦皆归之于农务农若此何有不赡乎虞书曰三载考绩三考黜陟幽明是为九年之后乃有迁叙也故居官乆则念立慎终之化居不见乆则竞为一切之政六年之限日月浅近不周黜陟陶之所上义合古制夫儒学者王教之首也尊其道贵其业重其选犹恐化之不崇忽而不以为急臣惧日有陵迟而不觉也仲尼有言人能道非道人然则尊其道者非惟尊其书而已尊其人之谓也贵其业者不妄教非其人也重其选者不妄用非其人也若此而学校之纲举矣  

武帝诏报  

二常侍恳恳于所论可谓乃心欲佐益时事者也而主者率以常制裁之岂得不使发愤耶二常侍所论或举其大较而未偹其条目亦可便令作之然后主者八坐广共研精凡闗言于人主人臣之所至难而人主若不能虚心聼纳自古忠臣直士之所慷慨至使杜口结舌每念于此未尝不叹息也故前诏敢有直言勿有所距庶防得以发蒙补过获保髙位茍言有偏善情在忠益虽文辞有谬误言语有失得皆当旷然恕之古人犹不距诽谤况皆善意在可采録乎近者孔鼂綦母龢皆按以轻慢之罪所以皆原欲使四海知区区之朝无讳言之忌也  

上便宜五事疏【`泰始四年为御史中丞时有水旱之菑上疏诏报`】  

臣闻圣帝明王受命天时未必无菑是以尧有九年之水汤有七年之旱惟能济之以人事耳故洪水淊天而免沈溺野无生草而不困匮伏惟陛下圣徳钦明时小水旱人未大饥下祗畏之诏求极意之言同禹汤之罪已侔周文之夕惕臣伏欢喜上便宜五事其一曰耕夫务多种而耕暵不熟徒丧功力而无収又旧兵持官牛者官得六分士得四分自持私牛者与官中分施行来乆众心安之今一朝减持官牛者官得八分士得二分持私牛及无牛者官得七分士得三分人失其所必不欢乐臣愚以为宜佃兵持官牛者与四分持私牛与官中分则天下兵作欢然悦乐爱惜成谷无有损弃之忧其二曰以二千石虽奉务农之诏犹不勤心以尽地利昔汉氏以垦田不实征杀二千石以十数臣愚以为宜申汉氏旧典以警戒天下郡县皆以死刑督之其三曰以魏初未留意于水事先帝统百揆分河堤为四部并水凡五谒者以水功至大与农事并兴非一人所周故也今谒者一人之力行天下诸水无时得徧伏见河堤谒者车谊不知水势转为他职更选知水者代之可分为五部使各精其方宜其四曰古以歩百为畞今以二百四十歩为一畞所觉过倍近魏初课田不务多其顷畞但务修其功力故白田收至十余斛水田收数十斛自顷以来日增田项亩之课而田兵益甚功不能修理至畞数斛已还或不足以偿种非与曩时异天地横遇菑害也其病正在于务多顷畞而功不修耳窃见河堤谒者石恢甚精练水事及田事知其利害乞中书召恢委曲问其得失必有所补益其五曰臣以为异域之人不与华同鲜卑最甚本邓艾茍欲取一时之利不虑后患使鲜卑数万散居人间此必为害之势也秦州刺史胡烈素有恩信于西方今烈往诸胡虽已无恶必且消弭然兽心难保不必其可乆安也若后有动衅烈计能制之惟恐胡虏适困于讨击便能东入安定西赴武威外名为降可动复动此二郡非烈所制则恶胡东西有窟穴浮游之地故复为患无以禁之也宜更置一郡于髙平川因安定西州都尉募乐徙民重其复除以充之以通北道渐以实邉详议此二郡及新置郡皆使并属秦州令烈得专御邉之宜  

诏报  

得所陈便宜言农事得失及水官兴废又安邉御胡政事寛猛之宜申省周备一二具之此诚为国大本当今急务也如所论皆善深知乃心广思诸宜动静以闻也【`并晋书`】  

诸官病奏【`杜氏通典`】  

诸官有病满百日不差宜令去职优其礼秩既差而复用  

贺老人星表  

老人星见晖景光明圣主夀延享祚元吉自天之祐莫不抃舞  

又  

老人星见体色光明嘉占元吉无量之祐隆克昌之祚普天同庆率土会欢【`并艺文类聚`】  

正朔议【`泰始二年为散骑常侍议诏从之　杜氏通典`】  

帝王受命应歴禅代则不改正朔遭变征伐则改之舜正月上日受终于文祖无改正之文唐虞正朔皆同明矣夏殷周革命乃改魏受汉禅亦已不改至于服色皆从其本唯节幡用黄大晋以金徳王天下顺五行三统之序矣  

五祀议【`太平御览`】  

礼大记云室中央中霤谓四霤之中也祭于漏井葢失之矣七祀之文皆云祀行而无井祭灶而不祭井于事则阙夫设祀者非唯报功而已亦神道设教使民慎之幽明也臣以为帝之都城宜祭一门正宫一门正室一戸井灶中霤亦各择其一正者祭之  

何曾茍顗论【`晋书`】  

以文王之道事其亲者其颍昌何侯乎其荀侯乎古称曾闵今曰荀何内尽其心以事其亲外崇礼譲以接天下孝子百世之宗仁人天下之命有能行孝之道君子之仪表也诗云髙山仰止景行行止令徳不遵二夫子之景行者非乐中正之道也又曰荀何君子之宗也又曰颍昌侯之事亲其尽孝子之道乎存尽其和事尽其敬亡尽其哀予于颍昌侯见之矣又曰见其亲之党如见其亲六十而孺慕予于颍昌侯见之矣  

吏部尚书箴  

明明王范制为九秩君执常道臣有定职各有攸司乂用不慝贵无常尊贱不恒卑不明厥徳国用颠危昔舜举咎繇而俊乂在官汤举阿衡而不仁流屛且表正而象平日夕而景侧处防舌者患铨衡之无常不患于不明故曰无谓隐防废公任私无好自专违众取怨是以古之君子无亲无踈纵心大伦修已以道道以身易贵好爵书慎官人官不可妄授职不可闇受能者养之致福不能者之招咎衡臣司书敢告左右【`初学记艺文云昔舜举臯陶而俊乂在官防龙出入朕命周仲山甫亦允纳言　各有二句艺文叅入范作轨`】  

太子少傅箴【`太平御览`】  

夫金木无常方圆应形亦有隠括习以性成故近墨者黑近朱者赤声和则响清形正则影直正人在侧徳义盈堂鲍肆先入兰蕙不芳傅臣思训敢告君王  

口诫【`艺文`】  

勿谓何有积怨致咎勿曰不传伏流成川蚁孔溃河流穴倾山  

拟金人铭作口铭【`傅子`】  

神以感通心由口宣福生有兆祸来有端情莫多妄口莫多言蚁孔溃河溜穴倾山病从口入祸从口出存亡之机开阖之术口与心谋安危之源枢机之发荣辱存焉  

栋铭【`御览`】  

国有维辅室有栋梁室之倾尚可柱也心之倾不可辅也  

笔铭  

韡韡彤管冉冉轻翰正色墨铭心写言  

灯铭  

晃晃华灯含滋炳灵素膏流液炷亭亭丹水阳辉飞景兰亭【`并初学记`】  

劔铭【`并序`】  

道徳不修虽有千金之劔何所用之先王观变而服劔所以立武象也太上有象而已其次则亲用之铭曰光文耀武以卫乃国  

杖铭  

杖正心安厥身以随不安则倾不贞则危  

镜铭  

人徒鉴于镜止于见形鉴于人可以见情【`并书钞`】  

印铭  

惟昔先王配天垂则乃设印章作信万国取象晷度是铭是刻文明慎宻直方其徳本立道生归乎默太上结绳下无荒慝  

冠铭  

居髙无忘危在上无忘敬惧则安敬则正  

履铭  

戒之哉念履正无履邪正者吉之路邪者凶之徴【`并初学记`】  

衣铭  

衣服从其仪君子徳也衣以饰外徳以备内内修外饰礼有制也  

裳铭  

上衣下裳天地则也服从其宜君子徳也【`并书钞`】  

被铭  

被虽温无忘人之寒无厚于已无薄于人  

澡盆铭  

与其澡于水宁澡于徳水之清犹可秽也徳之修不可尘也  

水龟铭  

铸兹灵龟体象自然含出源水有似清泉润彼墨染此弱翰申情写素经纬羣言【`素一作意并御覧`】  

席左端铭  

闲居勿极其欢  

席右端铭  

寝处毋忘其患  

席左后铭  

居其安无忘其危  

席右后铭  

惑生于邪色祸成于多言  

龙铭  

丽哉神龙诞应阳精濳景九渊飞曜天庭屈伸从时变化无形偃伏污泥上凌太清  

灵虵铭【`御覧作神蛇`】  

嘉兹灵虵断而能续飞不湏翼行不假足上腾霄雾下逰山岳进此明珠预身龙族  

江夏任君铭  

君讳倐承洪苖之髙胄禀岐嶷之上姿质美珪璋志邈云霄景行足以作仪范柱石足以虑安危弱冠而英名播乎遐迩拜江夏太守内平五教外运六竒邦国乂安飘尘不作铭曰峩峩任君应和秀生如山之峙如海之渟才行阐茂文武是经羣后利徳泊然弗营宜享景福光辅上京如何夙逝不延百龄【`书钞太尉杨彪铭賔于太仆防闲王驭賔于鸿胪允正九仪莅于少府考定百工`】  

华岳铭序  

易称灋象莫大乎天地天以髙明崇显而岳配焉地以广厚为基而岳体焉若夫泰华之为镇也五岳列位而存其首三条分方而处其中故能叅两仪以比徳协和气之絪緼故云行与雨施兴雷风以动物是以古先歴代圣帝明王莫不燔柴加牲尊而祀焉于虞书则西廵狩至于西岳而亲祭焉于礼则大司马掌其分域而大宗伯典其礼祀也  

永宁太仆厐侯诔  

蒸蒸孝敬行着闺庭如兰之芳如金之贞在乱不廻处暗斯明仁象春日威配秋霜慈恩雨施惠化风扬嘉善献亲疾恶若讐品定人伦清浊异流将继四祖世据削定天假其年主优其禄等勳伊吕比夀东岳  

汉髙祖画赞  

赫赫汉祖受命龙兴五星恊象神母告徴讨秦灭项如日之升超从侧陋光据万乗  

汉明帝赞  

肃矣孝明仗法任刑勤综万机察下以情未道治用致太平专信俗儒非礼之经  

班婕妤画赞  

斌斌婕妤履正修文进辞同辇以礼匡君纳侍显徳谠对觧纷退身避害志邈浮云【`并艺文`】  

古今画赞【`信陵`】  

信陵魏雄虎视龙骧谋嬴奋骇雷动北疆  

又【`孙武`】  

孙武论兵实妙于神竒正迭用变化无形  

明徳马皇后赞【`艺文`】  

明徳马后执履贞素光崇六行动遵礼度作后作母帝谘厥谋国赖内训家应显祚  

太常赵咨赞  

天下信之如日月仰之如云雨仁风翔于路衢礼譲行于士女时亮天工四门顺轨【`并书钞`】  

杨阜赞序  

君构濳谋以龙变应事机而虎发山西数郡获安者君克敌之勳也  

扶风马钧序  

马先生天下之名巧也少而游豫不自知其为巧也当此之时言不及巧焉可以言知乎为博士居贫乃思绫机之变不言而世人知其巧矣旧绫机五十综者五十蹑六十综者六十蹑先生患其丧功费日乃皆易以十二蹑其竒文异变因感而作者犹自然之成形隂阳之无穷此轮扁之对不可以言言者又焉可以言校也先生为给事中与常侍髙堂隆骁骑将军秦朗争论于朝言及指南车二子谓古无指南车记言之虚也先生曰古有之未之思耳夫何逺之有二子哂之曰先生名钧字徳衡钧者器之模而衡者所以定物之轻重轻重无准而莫不模哉先生曰虚争空言不如试之易效也于是二子遂以白明帝诏先生作之而指南车成此一异也又不可以言者也从是天下服其巧矣居京都城内有地可以为园患无水以灌之乃作翻车令童児转之而灌水自覆更入更出其巧百倍于常此二异也其后人有上百戏者能设而不能动也帝以问先生可动否对曰可动帝曰其巧可益否对曰可益受诏作之以大木雕构使其形若轮平地施之濳以水发焉设为女乐舞象至令木人击鼓吹箫作山岳使木人跳丸掷劔縁絙倒立出入自在百官行署舂磨鬬鸡变巧百端此三异也先生见诸葛亮连弩曰巧则巧矣未尽善也言作之可令加五倍又患发石车敌人之于楼邉悬湿牛皮中之则堕石不能连属而至欲作一轮悬大石数十以机鼔轮为常则以断悬石飞击敌城使首尾电至尝试以车轮县瓴甓数十飞之数百歩矣有裴子者上国之士也精通见理闻而哂之乃难先生先生口屈不对裴子自以为难得其要言之不巳傅子谓裴子曰子所长者言也所短者巧也马氏所长者巧也所短者言也以子所长击彼所短则不得不屈以子所短难彼所长则必有所不解者夫巧天下之微事也有所不解而难之不已其相击刺必己逺矣心乖于内口屈于外此马所以不对也傅子见安乡侯言及裴子之论安乡侯又与裴子同傅子曰圣人具体备物取人不以一揆也有以神取之者有以言取之者有以事取之者有以神取之者不言而诚心先达徳行顔渊之伦是也以言取之者以变辨是非言语宰我子贡是也以事取之者若政事冉有季路文学子游子夏虽圣人之明尽物如有所用必有所试然则试冉季以政试游夏以学矣游夏犹然况自此而降者乎何者悬言物理不可以言尽也施之于事言之难尽而试之易知也今若马氏所欲作者国之精器军之要用也费十寻之木劳二人之力不经时而是非定难试易騐之事而轻以言抑人异能此犹以已智任天下之事不易其道以御难尽之物此所以多废也马氏所作因变而得是则初所言者不皆是矣其不皆是因不用之是不世之巧无由出也夫同情者相妬同事者相害中人所不能免也故君子不以人害人必以考试为衡石废衡石而不用此美玉所以见诬为石荆和所以抱璞而哭之也于是安乡侯悟遂言之武安侯武安侯忽之不果试也此既易试之事又马氏巧名已定犹忽而不察况幽深之才无名之朴乎后之君子其鉴之哉马先生之巧虽古公输般墨翟王尔近汉世张平子不能过也公输般墨翟皆见用于时乃有益于世平子虽为侍中马先生虽给事省中俱不典工官巧无益于世用人不当其才闻贤不试以事良可恨也裴子者裴秀安乡侯者曹羲也武安侯者曹爽也【`魏志注引傅子`】  

乘舆马赋序  

往日刘备之初降也太祖赐之骏马使自至廐选之歴名马以百数莫可意者次之下廐有的颅马委弃莫视疲瘁骨立刘备抚而取之众莫不笑之马超破蘓氏坞坞中有骏马百余匹自超以下俱争取肥好者而将军厐恩独取一騧马形观既丑众亦笑之其后刘备奔于荆州马超战于渭南逸足电发追不可逮众乃服焉  

筝赋序  

筝以为防恬所造今观其器上圆似天下平似地中空准六合弦柱十二拟十二月设之则四象存鼓之则五音发体合法度节究哀乐斯乃仁智之器也岂亡国之臣所能开思运巧哉或以为防恬所造非也  

琴赋序  

神农氏造琴所以协和天下人性为至和之主齐桓有鸣琴曰号钟楚庄王有琴曰绕梁司马相如有焦尾蔡邕有緑绮皆名器也  

琵琶赋序  

世本不载作者闻之故老云汉遣乌孙公主嫁昆弥念其行道思慕使工人知音者载琴筝筑箜篌之属作马上之乐观其器中虚外实天地之象也盘圆柄直隂阳之序也柱十有二配律吕也四弦法四时也以方语目之故云琵琶取易传于外国也杜挚以为嬴秦之末葢苦长城之役百姓鞉而鼓之二者各有所据以意断之乌孙近焉  

弹碁赋序  

汉武帝好蹴鞠刘向以为蹴鞠劳人体竭人力非至尊所宜御乃因其体而作弹碁以解之今观其道蹴鞠道也【`艺文投壶赋序云投壶者所以矫懈而注心也`】  

蜀葵赋序  

蜀葵其苖似瓠尝种之一年引苖而生华经二年春乃发既大而结鲜紫色曜日【`并御览`】  

紫华赋序【`艺文`】  

紫华一名长乐华旧生于蜀其东界特饶中国竒而种之余嘉其华纯耐乆可歴冬而服故与友生各为之赋【`朝华赋序朝华丽木也`】  

芸香赋序【`御览`】  

始以微香进入终于损弃黄壌吁可闵也遂咏而赋之【`又菊赋序诗人覩王睢而咏后妃之徳屈平见朱橘而申贞臣之志焉`】  

矫情赋序【`书钞`】  

我太宗文皇帝命臣作西征赋又命陈徐诸臣作箴皆含玉吐金烂然成章  

拟四愁诗序【`傅集`】  

张平子作四愁诗体小而俗七言类也聊拟而作之名曰拟四愁诗  

七谟序【`御览`】  

昔枚乘作七发而属文之士若傅毅刘广世崔骃李尤桓麟崔琦刘梁桓彬之徒承其流而作之者纷焉七激七欣七依七欵七説七蠲七举之篇于时通儒大才马季长张平子亦引其源而广之马作七广张造七辨或以恢大道而导幽滞或以黜瑰奓而托讽咏扬晖播烈垂于后世者凡十有余篇自大魏英贤迭作有陈王七啓王氏七释杨氏七训刘氏七华从父侍中七诲竝陵前而邈后扬清风于儒林亦数篇焉世之贤明多称七激工余以为未尽善也七辨似也非张氏至思比之七激未为劣也七释佥曰妙哉吾无闲矣若七依之卓轹一致七辨之纒绵精巧七啓之奔逸壮丽七释之精宻闲理亦近代之所希也  

叙连珠【`艺文`】  

所谓连珠者兴于汉章帝之世班固贾逵傅毅三才子受诏作之而蔡邕张华之徒又广焉其文体辞丽而言约不指説事情必假喻以达其防而览者微悟合于古诗劝兴之义欲使歴歴如贯珠易覩而可悦故谓之连珠也班固喻美辞壮文章丽最得其体蔡邕似论言质而辞碎然防笃矣贾逵儒而不艳傅毅文而不典【`劝御览作讽`】  

祝祖文  

祖君自东百灵齐行翠葢翩翩象舆雕箱王于进驾骖服调良【`书钞　魏徳颂朱旗翳天甲炤路又戎车万驷逸骥千羣　客难振笔若天文运思若廻云`】  

傅咸【`字长虞子嗣封歴御史中丞兼司校尉`】  

上武帝省官重农奏【`咸宁中咸迁司徒左长史时帝留心政道诏问朝臣政之损益上言`】  

陛下处至尊之位而修布衣之事亲览万机劳心日昃在昔帝王躬自菲薄以利天下未有逾陛下也然泰始开元以暨于今十有五年矣而军国未丰百姓不赡一嵗不登便有菜色者诚由官众事殷复除猥滥蚕食者多而亲农者少也臣以顽踈谬忝近职毎见圣诏以百姓饥馑为虑无能云补伏用慙恧敢不自竭以对天问旧都督有四今并监军乃盈于十夏禹敷土分为九州今之刺史防向一倍戸口比汉十分之一而置郡县更多空校牙门无益宿卫而虚立军府动有百数五等诸侯复坐置官属诸所宠给皆生于百姓一夫不农有受其饥今之不农不可胜计纵使五稼普收仅足相接暂有葘患便不继赡以为当今之急先并官省事静事息役上下用心惟农是务也  

论世俗奢侈书【`时为车骑司马`】  

臣以为谷帛难生而用之不节无縁不匮故先王之化天下食肉衣帛皆有其制窃谓奢侈之费甚于天葘古者尧有茅茨今之百姓竞丰其屋古者臣无玉食今之贾竖皆厌粱肉古者后妃乃有殊饰今之婢妾被绫罗古者大夫乃不徒行今之贱乗轻驱肥古者人稠地狭而有储蓄由于节也今者土旷人稀而患不足由于奢也欲时之俭当诘其奢奢不见诘转相髙尚昔毛玠为吏部尚书时无敢好衣美食者魏武帝叹曰孤之法不如毛尚书令使都部用心各如毛玠风俗之移在不难矣【`并晋书`】  

请贬荀恺奏【`司荀恺从兄丧自表赴哀诏聼之而未下乃造杨骏咸为尚书左丞奏恺惠帝以骏管朝政不问`】  

死丧之戚兄弟孔懐同堂亡陨方在信宿圣恩矜悯聼使临防诏未下而便以行造急謟媚之敬无友于之情宜加显贬以隆风教  

上惠帝论补内官书【`诏羣僚举郡县之职以补内官咸为御史中丞上书`】  

臣咸以为夫兴化之要在于官人才非一流职有不同譬诸林木洪纎枉直各有攸施故明扬逮于仄陋畴咨无拘内外之任出处随宜中间选用惟内是隆外举既頽复多节目竞内薄外遂成风俗此弊诚宜亟革之当内外通塞无所偏耳既使通塞无偏若选用不平有以深责责之茍深无虑不平也且胶柱不可以调瑟况乎官人而可以限乎伏思所限者以防选用不能出人不能出人当随事而制无湏限法法之有限其于致逺无乃泥乎或谓不制其法以何为责臣闻刑惩小人义责君子君子之责在心不在限也正始中任何晏以选举内外之众职各得其才粲然之美于斯可观如此非徒御之以限法之所致乃委任之由也委任之惧甚于限法是法之失非巳之尤尤不在已责之无惧所谓齐之以刑人免而无耻者也茍委任之一则虑罪之及二则惧致怨谤巳快则朝野称咏不善则众恶见归此之战战孰与倚限法以茍免乎【`并晋书`】  

劾夏侯承奏【`咸为御史中丞奏诏免承官`】  

少府夏侯承取官田立私屋近小人委以家计令工匠窃盗官物附益于私所营唯利丑问充斥大臣秽浊无以为训【`王隠晋书`】  

劾夏侯骏事  

令史张济案行城东见有新立屋间筣笓障二十丈推问是少府夏侯骏所作请免骏官【`御览`】  

上自陈表【`咸遭继母忧去职起以议郎长兼司校尉催使摄职上表陈乞`】  

臣既驽弱不胜重任加在哀疚假息日阕陛下过意授非所堪披露丹款归穷上闻谬诏既往终然无改臣虽不能灭身以全礼教义无腼然虚忝隆宠前受严诏视事之日私心自誓陨越为报以货赂流行所宜深絶切勅都官以此为先而经弥日月未有所得斯由陛下有以奬厉虑于愚戆将必死系故自掩检以避其锋耳在职有日既无赫然之举又不应垂翅人谁复惮故光禄大夫刘毅为司声震内外逺近清肃非徒毅有王臣匪躬之节亦由所奏见从威风得伸也  

惠帝诏报  

但当思必应绳中理威风自伸何独刘毅  

劾王戎奏【`咸以长吏到官未防便迁百姓困于无定吏卒疲于送迎时仆射王戎兼吏部领选咸奏免官下诏解禁御史中丞解结以咸劾戎为越侵官奏免咸诏亦不问`】  

书称三载考绩三考黜陟幽明今内外羣官居职未期而戎奏还既未定其优劣且送故迎新相望道路巧诈由生伤农害政戎不仰依尧舜典谟而驱动浮华亏败风俗非徒无益乃有大损宜免戎官以敦风俗  

同前【`前见王戎传此傅咸传`】  

戎备位台辅兼掌选举不能谧静风俗以凝庻绩至令人心倾动开张浮竞中郎李重李义不相匡正请免戎等官  

惠帝诏报  

政道之本诚宜乆于其职咸奏是也戎职在论道吾所崇委其解禁止  

上论劾王戎事【`咸复奏称引故事条理灼然朝廷无以易之`】  

案令御史中丞督司百僚皇太子以下其在行马内有违法宪者弹纠之虽在行马外而监司不纠亦得奏之如今之文行马之内有违法宪谓禁防之事耳宫内禁防外司不得而行故专施中丞今道路桥梁不修鬬讼屠沽不絶如此之比中丞推责州坐即今所谓行马内语施于禁防既云中丞督司百僚矣何复説行马之内乎既云百僚而不得复説行马之内者内外众官谓之百僚则通内外矣司所以不复説行马内外者禁防之事已于中丞説之故也中丞司俱纠皇太子以下则共对司内外矣不为中丞专司内百僚司专司外百僚自有中丞司以来更互奏内外众官惟所纠得无内外之限也而结一旦横挫臣臣前所以不罗缕者冀因结奏得从私愿也今既所愿不从而勅云但为过耳非所不及也以此见原臣忝司直之任宜当正已率人若其有过不敢受原是以申陈其愚司与中丞俱共纠皇太子以下则从皇太子以下无所不纠也得纠皇太子而不得纠尚书臣之闇塞既所未譬皇太子为在行马之内邪皇太子在行马之内而得纠之尚书在行马之内而不得纠无有此理此理灼然而结以此挫臣臣可无恨耳其于观聼无乃有怪邪臣识石公前在殿上脱衣为司荀恺所奏先帝不以为非于时莫谓侵官今臣裁纠尚书而当有罪乎【`并晋书`】  

特进执璧奏【`王隠晋书百官表`】  

公品第一执珪坐侍臣之上特进品第二执皮帛坐侍臣之下以有旧制今啓特进宜执璧继公  

奏事【`初学记`】  

尚书旧奏给介士二百人人给大铜口刀各一枚请立二社表【`太康九年诏曰社实一神其并二社之礼司马傅咸表`】  

祭法二社各有其义天子尊事郊庙故冕而躬耕也者所以重孝享之粢盛致殷荐于上帝也谷梁传曰天子亲耕以供粢盛亲耕谓自报自为立社者为耤而报也国以人为本人以谷为命故又为百姓立社而祈报焉事异报殊此社之所以有二也王景侯之论王社亦谓春祈耤田秋而报之也其论太社则曰王者布下圻内为百姓立之谓之太社不自立之于京师也景侯此论据祭法大夫以下成羣立社曰置社景侯解曰今之里社是也景侯解祭法则以置社为人间之社矣而别论复以太社为人间之社未晓此防也太社天子为人而祀故称天子社郊特牲曰天子太社必受霜露风雨夫以羣姓之众王者通为立社故称太社若夫置社其数不一盖以里所为名左氏传盟于清丘之社是也人间之社既已不称太矣若复不立之京都当安所立乎祭法又曰王为羣姓立七祀自为立七祀言自为者自为而祀也为羣姓者为羣姓而祀也太社与七祀其文正等説者穷此因云坟籍但有五祀无七祀也案祭五祀国之大祀七者小祀周礼所云祭凡小祀则墨冕之属也景侯解大厉曰如周杜伯鬼有所归乃不为厉今云无二社者称景侯祭法不谓无二则曰口传无其文也夫以景侯之明拟议而后为解而欲以口论除明文如此非但二社当是思惟景侯之后解亦未易除也前被勅尚书召诰社于新邑惟一太牢不二社之明义也案郊特牲曰社稷太牢必援一牢之文以明社之无二则稷无牲矣説者则曰举社以明稷何独不可举一以明二国之大事在祀与戎若有过而除之不若过而存之况存之有义而除之无据乎周礼封人掌设社防无稷字今帝社无稷盖出于此然国主社稷故经传动称社稷周礼王祭稷则絺冕此王社有稷之文也封人设防之无稷字説者以为略文从可知也谓宜仍旧立二社而加立帝社之稷【`二社晋书作王社太社人间作众庻説者曰举社则稷可知茍可举社以明稷何独不举一以明二社防作社壝设防作所掌设社壝`】  

续上二社表【`时成粲议景侯论太社不立京都欲破郑氏咸重表　景侯王肃`】  

如粲之论景侯之解文以此壊大雅云乃立冡土毛公解曰冡土太社也景侯解诗即用此説禹贡惟土五色景侯解曰王者取五色土为太社封四方诸侯各割其方色王者覆四方也如此太社复为立京都也不知此论从何出而与解乖上违经记明文下壊景侯之解臣虽顽蔽少长学问不能默已谨复续上【`粲晋书作祭法从何出作何从而出`】  

武帝诏  

社实一神而相袭二位众议不同何必改作其使仍旧一如魏制【`并宋书`】  

迁尚书左丞表【`书钞`】  

左丞职轻事重以贱制贵人所难居臣以闇劣猥忝斯任愧于不称惧罪之及夙夜惶恐寝食无宁  

理李含表【`含字世容任歴秦国郎中令领始平中正元康中秦王薨含依台仪葬讫除丧尚书赵浚奏含不应除丧本州大中正传只以名义贬含咸为御史中丞上表惠帝不从遂被贬退`】  

臣州秦国郎中令始平李含忠公清正才经世务实有史鱼秉直之风虽以此不能恊和流俗然其名行峻厉不可得掩二郡并举孝防异行尚书郭奕临州含寒门少年而奕超为别驾太保卫瓘辟含为掾每语臣曰李世容当为晋匪躬之臣秦王之薨悲恸感人百僚防丧皆所目见也而今以含俯就王制谓之背戚居荣夺其中正天王之朝既葬不除藩国之防既葬而除藩国欲同不除乃当责引尊准卑非所宜言耳今天朝吉于上欲令藩国服于下此为藩国之义隆而天朝之礼薄也又云诸王公皆终防礼宁尽乃叙明以防制宜隆务在敦重也夫宁尽乃叙明以哀其病耳异于天朝制使终防未见斯文国制既葬而除既除而祔爰自汉魏迄于圣晋文皇升遐武帝崩殂世祖过哀陛下毁顿衔疚谅闇以终三年率土臣妾岂无攀慕遂服之心实以国制不可而逾故于既塟不敢不除天王之防释除于上藩国之臣独遂于下此不可安复以秦王无后含应为防主而王防既除而祔则应吉祭因曰王未有庙主不应除服秦王始封无所连祔灵主所居即便为庙不问国制云何而以无庙为贬以含今日之所行移博士使案礼文必也放勋之殂遏宻三载世祖之崩数旬即吉引古绳今阖世有贬何但李含不应除服今也无贬王制故也圣上谅闇哀声不辍股肱近侍犹宜心防不宜便行婚娶欢乐之事而莫云者岂不以大制不可而曲邪且前以含有王防上为差代尚书勅王葬日在近葬讫含应摄职不聼差代塟讫含犹踌躇司徒屡罚访问踧含摄职而随击之此为台勅府符防含于恶若谓台府为伤教义则当据正不正符勅唯含是贬含之困踬尚足惜乎国制不可偏耳又含自以陇西人虽戸属始平非所综悉自初见使为中正反覆言辞説非始平国人不宜为中正后为郎中令又自以选官引台府为比以譲常山太守蘓韶辞意恳切形于文墨含之固譲乃在王未薨之前葬后踌躇穷于对罚而摄职耳臣从弟祗为州都督意在欲隆风教议含已过不良之人遂相扇动冀挟名义法外致案足有所邀中正厐腾便割含品臣虽无祁大夫之徳见含为腾所侮谨表以闻乞朝廷以时博议无令腾得妄弄刀尺【`晋书　俯就王制下通典作如令除服塟后十七日乃亲中正职时议谓之背戚居荣夺其中正而复闵于天子之防既塟而除便云天朝殊尊援以为准非所宜言若王者之防既葬不除藩国之防既塟而除蕃国欲同不除乃当云天朝殊尊援以为准非所宜言耳礼薄也下有未喻此防四字下有皆所共行四字而王防既除而祔作于今之制既葬应除而祔遏宻三载世祖之崩数旬即吉引古绳今阖世有贬作四海遏宻八音至于三载太宗之崩曾不数旬释然即吉引古绳今阖代皆应有贬踧含下有含乃视事含承天台之勅逼司徒之符然后摄职台府作台勅府符台府为比下有不应为中正一句为腾所侮下有不胜其愤一句`】  

又表【`杜氏通典`】  

臣以国之大制不可而偏秦国郎中令李含承尚书之勅奉丧服之命既葬除服而中正厐腾无所据仗贬含品三等谓此未值汉魏以来施行之制具以表闻未尝朝廷当云何腾等之论以秦王无后前又有诏以此谓含不应除服愚谓诸侯之制不得异于天朝就秦王有嗣于制亦自应除且秦王无后乃前有诏朝野莫不闻知而尚书下勅葬讫含自应摄职不应差代寻举为台郎又司徒摘罚访问催含摄职如此台府亦皆谓含既葬应除也相是纯臣羣臣之首奏令含释服亦无余疑至于含除便独为罪窃谓有负于情臣之在事小大欲尽使在优崇况国之大制当垂将来心所不安而不敷写谨重以闻乞中书见诘犹百虑当一得也  

凉州表【`御览`】  

凉州民先办靴从军之物然后作衣  

与太傅杨骏书【`咸为尚书左丞惠帝即位骏以太后父辅政咸言于骏`】  

事与世变礼随时宜谅闇之不行尚矣由世道弥薄权不可假故虽斩焉在疚而躬览万机也逮至汉文以天下体大服重难乆遂制既塟而除世祖武皇帝虽大孝烝烝亦从时释服制心丧三年至于万机之事则有不遑今圣上欲委政于公谅闇自居此虽谦譲之心而天下未以为善天下未以为善者以亿兆颙颙戴仰宸极聼于冢宰惧天光有蔽人心既已若此而明公处之固未为易也窃谓山陵之事既毕明公当思隆替之宜周公圣人犹不免谤以此推之周公之任既未易而处况圣上春秋非成王之年乎得意忘言言未易尽茍明公有以察其悾欵言岂在多  

与汝南王亮书【`亮辅政为太宰欲取悦众论诛杨骏之功督将矦者千八十一人咸为御史中丞致书`】  

咸以为太甲成王年在蒙幼故有伊周之事圣人且犹不免疑况臣既不圣主非孺子而可以行伊周之事乎上在谅闇聼于冢宰而杨骏无状便作伊周自为居天下之安所以至死其罪既不可胜亦是殿下所见骏之见讨发自天聪孟观李肇与知宻防耳至于论功当归美于上观等巳数千戸县侯圣上以骏死莫不欣悦故论功宁厚以叙其欢心此羣下所宜以实裁量而遂扇动东安封王孟李郡公余侯伯子男既妄有加复又三等超选此之熏赫震动天地自古以来封赏未有若此者也无功而厚赏莫不乐国有祸祸起当复有大功也人而乐祸其可极乎作此者皆由东安公谓殿下至止当有以正之正之以道众亦何所怒乎众之所怒在于不平耳而今皆更倍论莫不失望咸之愚冗不惟失望而已窃以为忧又讨骏之时殿下在外实所不综今欲委重故令殿下论功论功之事实未易可处莫若坐观得失有居正之事宜也【`殿中郎孟观李肇构杨太后父骏于贾后废骏而东安公繇率众讨骏进封东安王`】  

又諌汝南王书【`咸复以亮辅政专权又諌之`】  

杨骏有震主之威委任亲戚此天下所以諠哗今之处重宜反此失谓宜静黙颐神有大得失乃维持之自非大事一皆抑遣比四造诣及经过尊门冠盖车马填塞街衢此之翕习既宜弭息又夏侯长容奉使为先帝请命祈祷无感先帝崩背宜自咎责而自求请命之劳而公以为少府私窃之论云长容则公之姻故至于此一犬吠形羣犬吠声惧于羣犬遂至叵聼也咸之为人不能靣从而有后言尝触杨骏几为身祸况于殿下而当有惜徃从驾殿下见语卿不识韩非逆鳞之言耶而歘摩天子逆鳞自知所陈诚頟頟触猛兽之须耳所以敢言庶殿下当识其不胜区区前摩天子逆鳞欲以尽忠今触猛兽之须非欲为恶必将以此见恕【`并晋书　夏侯骏字长容`】又与汝南王牋【`亮以卫权为尚书郎咸与亮牋权字伯舆陈留防邑人见三都赋`】  

卫伯舆贵妃兄子诚有才章应作台郎然未得东宫官属东宫官属前思杨骏亲理塞路今有伯舆复越某作郎一犬吠形羣犬吠声惧于羣吠遂至回聼【`傅咸集书钞答曹志书英气泉涌逸藻波腾`】  

司教【`书钞`】  

司校尉旧号卧虎诚以举纲而万目理提领而众毛顺者也【`顺一作从`】  

又教【`御览`】  

闻南方有蜀妪作茶粥卖之亷事欧其器具使无为卖饼于市而禁茶粥以困老姥独何哉  

又教【`傅咸集`】  

屠牛酤酒凿钱作锡皆有损害  

相谕草书钞  

黄纸故事铺不上皆取急与自顷多废輙皆移病前门自今以后尚书铺上不急【`音乌引也又音枯`】  

御史中丞箴【`并序御览`】  

百官之箴以箴王阙余承先君之踪窃谓宪台惧有沗累垂翼之责且造斯箴以自朂厉不云自箴而云御史中丞箴者凡为御史中丞通以箴之也词曰  

煌煌天文众星是环爰立执法其晖有焕执宪之纲秉国之宪鹰扬虎视肃清违慢蹇蹇匪躬是曰王臣既直其道奚顾其身身之不顾孰有弗震邦国若否惟仲山甫是明焉用彼相莫扶其倾淮南构逆实惮汲生赫赫有国可无忠贞忧责有在绳亦必直良农耕秽勿使能植无礼是逐安惜翅翼咨尔庻僚各敬乃职无为罚先无怙厥力怨及朋友无慙于色得罪天子内省有恧是用作箴惟以自勅  

烛铭【`御览`】  

煌煌丹烛熖焰飞光取则龙景拟象扶桑照彼夜炳若朝阳焚形监世无隠不彰  

卭竹杖铭【`艺文`】  

嘉兹竒竹质劲体直立比髙节示世矜式  

扇铭【`书钞`】  

武都太守房仲发遗扇无以报为铭以识之云行藏惟时孔顔齐轨  

皇太子释奠颂  

蒸蒸皇储既睿且聪神而明之夫岂发防谦以制礼靡事不恭企兹良辰卜近于中乃修嘉荐于国之雍敬享先师以畴圣功亹亹皇储希心阙里光光舆服穆穆容止祗奉圣灵躬承明祀济济儒生侁侁胄子清酒千觞匪宴斯喜欣道之自今以始【`初学记　艺文类聚载云生而知之上于皇储以能而问处实若虚爰雕圣章玉采是敷乃备嘉荐于国之雍敬享先师以畴圣功`】  

中郎将曹府君碑  

伊父文朝雅然正色既侍皇帷谠言常则【`北堂书钞襄邑矦诔云言研其防文艳春兰`】  

感别赋序  

友人鲁叔虎雅量济思心辽逺余自少与之相长情相亲爱有如同生其后迁太子洗马俄而谬防朝私猥忝斯职虽惧不称而喜得与此子同班共事天下之遇未有若此周旋三载鲁生迁尚书郎虽别不逺而情甚怅恨退作兹赋云尔  

伸懐赋序  

余自无施缪为众论所许补太子洗马才不称职意常默然【`并御覧`】  

喜雨赋序  

泰始九年自春不雨以渉夏节草木共然百姓以尧有九载之水汤有七年之旱恐遭斯运并有惧心圣皇劳虑分使祈祷徧于羣望余以太子洗马兼司徒请雨百辟莅事三朝而大雨降退作斯赋【`并艺文`】  

感凉赋序【`初学记`】  

盛夏月困于炎热热甚不过旬日而复自凉以时之凉命亲友曲会作赋尔  

神泉赋序【`御览`】  

余所居庭前有涌泉在夏则冷渉冬而温温则水物冬生冷则氷可以过每夏游之不知嵗之有暑耳  

登芒赋序【`傅咸集`】  

左光禄大夫济北侯荀公前防元妃及失令子塟于西芒有以感懐而作斯赋  

玉赋序【`艺文`】  

易称干为玉玉之羙与天合徳其在玉藻仲尼论之备矣非复鄙文所可称述  

画像赋序  

先有画卞和之像者以为臧文仲之知栁下惠之贤而不与立卞和自刖以有证相去逺矣戏画其像于卞子之旁特赤其靣以示犹有慙色  

相风赋序  

相风之赋葢以富矣然辞义大同惟中书张令以太史相风独无文饰故特赋之太仆寺丞武君賔树一竹于前庭其上颇有枢机挿以鸡毛于以占事知来与彼无异斯乃简易之至有殊太史相风张氏之赋非其至者也【`并御覧`】  

犀钩赋序【`艺文`】  

世称鸡骇之犀闻之父常侍曰犀之美者有光鸡见影而惊故曰骇鸡有以此钩见遗者乃为之铭  

羽扇赋序【`世説注`】  

昔吴人直截鸟翼而揺之风不减方圆二扇而功无加然中国莫有生意者灭呉之后翕然贵之无人不用  

污巵赋序  

人有遗余璢璃巵者小儿窃弄墯之不絜意既惜之又感物之污辱乃丧其所以为寳况君子行身而可以有玷乎  

烛赋序  

余治狱至长安在逺多懐与同行夜饮以忘愁顾惟烛之自焚以致用亦犹杀身以成仁矣感为之赋【`并艺文`】  

栉赋序【`书钞`】  

大才治世犹栉之理髪也理髪不可无栉治世不可无才  

仪凤赋序  

鹪鹩赋者广武张侯之所造也以其形微处卑物莫之害也而余以为物生则有害有害而能免所以贵乎才智也夫鹪鹩既无智足贵亦祸害未免免乎祸害者其唯仪凤也  

鷰赋序  

有言鷰今年巢在此明嵗故复来者其将逝翦爪识之其后果至焉【`并艺文`】  

鸠赋序  

余舍下种楸蔚然成林闲居无为有时逰之顾见斑鸠音声可悦于是捕而畜之既而驯扰偶出之笼无何失之其后时一来飞翔低首似如有恋故聊赋之  

粘蝉赋序  

樱桃其为树则多防其为果则先熟故种之于防所之前时以盛暑逍遥其下有蝉鸣焉仰而见之故命粘取以弄小儿退惟当蝉之得意于斯树不知黏之将至亦犹人之得意于富贵而不虞祸之将来也  

蜉蝣赋序  

读诗至蜉蝣感其虽朝生暮死而能修其翼可以有兴遂赋之  

叩头虫赋序  

叩头虫虫之微细者然教之輙叩头人以其叩头伤之不祥故莫之害也【`并御览`】  

萤火赋序  

余曾独处夜不能寐顾见萤火意遂有感于是执以自照而为之赋  

桑树赋序  

世祖昔为中垒将军于直庐种桑一株迄今三十余年其茂盛不衰皇太子入朝以此庐为便坐  

舜华赋序  

佳其日新之美故种之前庭而为之赋【`并艺文`】  

芸香赋序  

先君作芸香赋词美髙丽有覩斯卉蔚茂馨香同逰使余为序  

欵冬赋序  

余曾逐禽登于北山于时仲冬之月也冰凌盈谷积雪被崖顾见欵冬煜然始敷【`太平御览载此下皆韵语实赋非序也杨慎丹铅録引作序恐非`】  

答辛旷诗序【`初学记`】  

尚书左丞弹八座以下居万机之会斯乃皇朝之司直天台之管辖余前为右丞具知此职之要后忝此任僶俛从事日慎一日【`一作答卞壸诗序`】  

答潘尼诗序  

司州秀才潘正叔识通才髙以文学温雅为博士余性直而处清论裦贬之任作诗以见规虽襃饰之举非所敢闻而斐粲之辞良可乐也答之虽不足以相酬报所谓盍各言志也  

答栾诗序  

安乐令栾太傅钜平侯羊公辟未就而公薨后应司州之命举秀才博文通济之士余失和于府当换为护军司马赋诗见赠答之云尔  

赠何劭王济诗序  

朗陵公何敬祖咸之从内兄国子祭酒王武子咸从姑之外孙也并以明徳见重于世咸亲之重之情犹同生义则师友何公既登侍中武子俄而亦作二贤相得甚欢咸亦庆之然自恨闇劣虽愿甚缱绻而从之末由歴试无效且有家艰心存目防赋诗申懐以贻之云尔  

傅祗【`字子庄咸从父弟歴司徒封川县公`】  

与太傅杨骏书【`只为常侍左军将军武帝崩梓宫在殡骏辅政欲悦众心议普进封爵只与骏书骏不从`】  

未有帝王始崩臣下论功者也【`晋书`】  

傅畅【`只少子歴秘书丞殁于石勒为大将军右司马`】  

自叙【`御览`】  

畅字洪道年五嵗散骑常侍扶风鲁叔虎与先公甚友善以徳量喜与余戯常解衣褶被其背脱余金镮与侍者谓余当恡惜而余笑与之经数日不索遂于此见名言论甚重【`晋书字世道`】  

时请定九品以余为中正余以祖考歴代掌州乡之论又兄宣年三十五立为州都今余以少年复为此任政至于上品以宿年为先是以乡里素滞屈者渐得叙也  

杜万年  

相风赋序  

太仆传侯命余赋之诚知武夫在野非荆寳之伦长庚啓明非曜灵之匹【`御览`】  
