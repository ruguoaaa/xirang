---
title: 第2部分
index: true
icon: editor
order: 2
category:
  - 诗藏
  - 诗集
  - 西晋文纪
tag:
  - 钦定四库全书
  - 集部八
  - 总集类
  - 梅鼎祚
  - 明
---

## 西晋文纪卷十一  

明　梅鼎祚　编  

西晋【`十一`】  

孙楚【`字子荆大原中都人资孙歴冯翊太守`】  

为石苞与孙皓书【`苞魏时拜镇东大将军都督扬州诸军事镇抚淮南文帝为相国辅政遣符劭孙郁使吴楚方防镇东军事苞令楚作书遗皓劭等至吴不敢为通`】  

葢闻见机而作周易所贵小不事大春秋所诛此乃吉凶之萌兆荣辱之所由兴也是故许郑以衔璧全国曹谭以无礼取灭载籍既记其成败古今又着其愚智矣不复广引譬类崇饰浮辞茍以夸大为名更丧忠告之实今粗论事势以相觉悟昔炎精幽昧歴数将终桓灵失徳灾衅竝兴豺狼抗爪牙之毒生人陷涂炭之艰于是九州絶贯皇纲解纽四海萧条非复汉有太祖承运神武应期征讨暴乱克宁区夏协建灵符天命既集遂廓洪基奄有魏域土则神州中岳器则九鼎犹存世载淑美重光相袭固知四隩之攸同天下之壮观也公孙渊承借父兄世居东裔拥带燕胡冯临险远讲武盘桓不供职贡内傲帝命外通南国乘桴沧海交酬货贿葛越布于朔土貂马延乎吴防自以为控十万奔走足用信能右折燕齐左振扶桑陵轹沙漠南面称王也宣王薄伐猛锐长驱师次辽阳而城池不守桴鼓一震而元凶折首然后逺迹疆场列郡大荒收离聚散咸安其居民庶悦服殊俗款附自兹遂隆九野清泰东夷献其乐器肃愼贡其楛矢旷世不羁应化而至巍巍荡荡想所具闻吴之先主起自荆州遭时扰攘播潜江表刘僃震惧亦逃巴岷遂依丘陵积石之固三江五湖浩汗无涯假气游魂迄于四纪二邦合从东西唱和互相扇动距捍中国自谓三分鼎足之势可与泰山共相终始相国晋王辅相帝室文武桓桓志厉秋霜庙胜之算应变无穷独见之鉴与众絶虑主上钦明委以万机长辔远御妙略潜授偏师同心上下用力凌威奋伐罙入其阻幷敌一向夺其胆气小战江介则成都自溃曜兵劒阁而姜维面缚开地五千列郡三十师不逾时梁益肃清使窃号之雄稽颡绛阙球琳重锦充于府库夫韩幷魏徙虢灭虞亡此皆前鉴之騐后事之师也又南中吕兴深覩天命蝉蜕内向愿为臣妾外失辅车唇齿之援内有毛羽零落之渐而裴囘危国冀延日月此犹魏武侯却指河山以自彊大殊不知物有兴亡则所美非其地也方今百僚济济隽乂盈朝虎臣武将折冲万里国富兵彊六军精练思复翰蜚饮马南海自顷国家整修器械修造舟楫简习水战伐树北山则太行木尽濬决河洛则百川通流楼船万艘千里相望自刳木以来舟车之用未有如今之盛者也骁勇百万畜力待时役不再举今日之谓也然主上眷眷未便电迈者以为爱民治国道家所尚崇城遂卑文王退舍故先开示大信喻以存亡殷勤之防徃使所究若能审识安危自求多福蹶然改容祗承徃告追慕南越婴齐入侍北面称臣伏听告策则世祚江表永为藩辅丰报显赏隆于今日矣若侮慢不式王命然后谋力云合指麾风从雍益二州顺流而东青徐战士列江而西荆扬兖豫争驰入冲征东甲卒虎歩秣陵尔乃皇舆整驾六师徐征羽校烛日旌旗流星游龙曜路歌吹盈耳士卒奔迈其防如林烟尘俱起震天骇地渴赏之士锋镝争先忽然一旦身首横分宗祀屠覆取诫万世引领南望良以寒心夫治膏肓者必进苦口之药决狐疑者必告逆耳之言如其迷谬未知所投恐俞附见其已困扁鹊知其无功也勉思良图惟所去就【`文选　由兴晋书作由生事势作事要陷作罹固知作故知天下作帝者公孙渊作昔公孙氏盘桓作游盘交畴作交酬言乎作言于用足作之力陵轹作輮轹一震作蹔鸣然后作于是逺迹作逺近咸安作大安民庶作众庶遂隆作以隆先主作先祖荆州作荆楚播潜作潜播丘陵作山陵迄于作迄兹二邦作两邦江介作江由而姜维作则姜维五千作六千后事之师作后亊之表内向作内附毛羽作羽毛却指二句作却指山河自以为彊虎臣武将作武臣猛将修造作兴造盛作殷盛之谓作之师主上作主将电迈作电发审识作审势徃告作徃昔永为二句永为魏藩豊功显报若侮慢不式作若犹侮慢未顺风从作从风雍益作雍梁争驰作争驱虎歩作武歩六师作六戎流星作星流游龙作龙游屠覆作沦覆良以作良助治膏肓二句作疗膏肓之疾决狐疑之虑必作亦如其二句作如其犹豫迷而不反困作死也作矣　晋书无伐树四句`】  

荐傅长虞牋  

楚闻骐骥不遗能于伯乐良寳不藏辉于卞和是以辉光夜射价连秦赵飞驷絶影终朝千里物尚有之士亦宜然【`艺文类聚`】  

谢赐鄣日牋  

大恩赐鄣日其器虽小而礼遇甚昔衞绾锡六劒珍而不用楚虽不敏且受而藏之【`太平御览`】  

与董京书【`京初与陇西计吏至洛被发行吟常宿白社中时乞于市楚时为著作郎数就京语复遗之书京答以诗后数年遁去莫知所之`】  

今尧舜之世胡爲怀道迷邦  

谏武帝贺龙见奏  

顷闻武库井中有二龙羣臣或有谓之祯祥而称贺者或有谓之非祥无所贺者可谓楚旣失之而齐亦未为得也夫龙或俯鳞潜于重泉或仰攀云汉游乎苍昊而今蟠于坎井同于蛙虾者岂独管库之士或有隐伏厮役之贤没于行伍故龙见光景有所感悟愿陛下赦小过举贤才垂梦于傅岩望想于渭濵修学官起淹滞申命公卿举独行君子可惇风厉俗者又举亮拔秀异之才可以拨烦理难矫世抗言者无系世族必先逸贱夫战胜攻取之势幷兼混一之威五伯之事韩白之功耳至于制礼作乐阐扬道化甫是士人出筋力之秋也伏愿陛下择狂夫之言【`并晋书`】  

九品奏  

九品汉氏本无班固着汉书序徃代贤智以为九条此盖记鬼录次第耳而陈羣依之以品生人又魏武拔竒决于胸臆收才不问阶次岂頼九品而得人今可令长守为小中正各自品其编戸也  

石人铭  

大象无形元气为母杳兮防兮陶冶众有【`并太平御览`】  

反金人铭  

晋太庙左阶之前有石人焉大张其口而书其胷曰我古之多言人也无少言无少事少言少事则后生何述焉我颂三坟五典八索九防赜罔深而不探理无奥而不钩故言满天下而无口尤夫惟立言名乃长久胡为块然生钳其口自拘广庭终身乂手凡夫贪财烈士殉名盗跖为浊夷柳为清鲍肆为臭兰圃为馨莫贵澄清莫贱滓秽二者言异归于一防尧悬谏鼓舜立谤木听采风谣惟日不足道润羣生化隆比屋末叶陵迟礼教弥衰承防则顺忤意则违时好细腰宫中皆饥时悦广额下作细眉逆龙之鳞必陷斯机括囊无咎乃免诛夷顚覆厥德可为伤悲斯可用戒无妄之时假説周庙于言为蚩是以君子追而正之【`艺文御览合补`】  

故太傅羊祜碑  

禀二仪之纯灵膺造化之冲气文为辞宗行作世表迁黄门侍郎受秘书监公算灭吴之略以爲孟献营虎牢而郑人惧晏弱城东阳而莱子服乃进据险处开建五城收膏腴之地夺敌人之资于是江浦驰义襁负而至虽研精军政用思灭敌然兼立学校阐扬典训是以缙绅之士鳞集仰化云翔衡门虽泮宫之咏鲁侯菁莪之美育才无以过也铭曰金德发曜惟公作辅肇造嘉谟建我民主不憖遗公俾屛圣皇哲人其徂孰不增伤  

雁门太守牵府君碑【`御览牵招碑艺文合补`】  

初君与刘偹少长河朔英雄同契爲刎颈之交友有横波截流拊翼横飞之志俄而委质于太祖偹遂鼎足于蜀汉所交非常为时所忌毎自酌损乎季孟之间君体德允直才量高杰明鉴达于世变毅足以致远聿振鸿翼于衮尘之表卓尔先觉于拟议之前迁鴈门太守教民耕战听断以情信赏必罚下服其命是以夷狄窘廹罔知所安譬秋枯之陨晨风激雹之不及掩耳目也伐叛柔服威震沙漠遗种远迹万里无烟铭曰烈烈君矦文武允崇少兼七德翰飞抚戎名扬河朔威震汉中临危运竒在难匪从廻旌东麾抚司徐青截彼隆贼海岱以平剖符千里为国干城  

尼父颂  

皇矣尼父圣哲之杰德比天地明齐日月周室陵迟大道芜秽礼乐崩阻奸雄罔世乃养门徒广延俊乂垂训列国颂声鲁衞威震夹谷义厌陈蔡德之休明幽而弥泰超美三代风驰云迈  

梁令孙矦颂  

于穆君侯英才宣朗神鉴将来思通旣徃受佐陜西临我邦壤声之所振下应如响明断决疑易于指掌野有寇盗惟矦屏之我有田畴惟矦辟之古人愼狱惟矦平之凡此三惠如何勿思【`竝艺文`】  

八贤吴季子赞  

季子聪哲思心精微览幽寤触类应机  

八贤管仲赞  

管生弯弓与桓是讐骏奔从纠块为累囚沐浴西郊鸾飞詹防【`并初学记`】  

顔囘赞  

束身励行宗事圣道钻仰孜孜视予犹考  

白起赞  

烈烈桓桓时维武安神机电断气济师然南折劲楚走魏禽韩北摧马服淩川成丹应矦无良蘓子入关噭噭谗口火燎于原遂焚社邮与萧俱燔惟其殁矣古今所叹  

韩信赞  

淮隂屈节盘于幽贱秦失其鹿英雄交战践楚知亡抚戈从汉遂寤明主超然虎奋威震赵魏擒项平难割据山川称孤南靣惜哉遘疑一朝书叛  

乐毅赞  

乐生诞节实立度丹旄电麾秦韩景附威震济西齐愍失据惠之不敏翻然髙翥栖迟一止以保皓素  

庄周赞  

庄周旷荡髙才英儁本道根贞归于大顺妻亡不哭亦何所懽慢吊鼓缶放此诞言始矫其愦近失自然  

荣啓期赞  

荣公温雅旣怡旣怿浊以徐清寂然澹泊援琴自娱咏此三乐睂寿无疆惟德之宅  

原壤赞  

壤之辀张絶灭礼教实交仲尼同机合奥圣以之臧俗以之笑独协区外孰知其妙  

和氏外孙道生哀文  

嗟尔道生和氏之宝玉顔丰下曜于怀抱暮春而育孟冬而夭二十三旬竒于五日方之期颐百分之一命之修短始则有终谁能长久与天无穷籛翁近千殇子幼冲俱反无形防昧之中造化多少岂独尔躬  

和氏外孙小同哀文  

煜煜春华朝生夕落尔命方之犹为浅薄暂有防质寻反防漠譬彼蜉蝣不识晦朔死尚未知生亦焉知尔虽旬月我未之视万物混焉天地一指杪末婴孩安足称诔大人达观同之一揆【`死尚二句上下有脱`】  

胡母夫人哀辞  

滔滔汶川浩浩云汉乃眷洪族裁育英媛幼挺芳烈晖光日新有美其猗有彪其文华茂春芳志厉秋霜邂逅之遇遘兹良防岂惟中馈义形于外恒凭贤明以自休頼冀享永年偕老一世景命伊何忽然长逝【`华茂二句上下有脱并艺文`】  

王骠骑诔  

逍遥芒阿阖门下帷研精六艺采赜钩微  

论屈建文  

加笾之品菱芰存焉楚多陂塘菱芰所生父自嗜之而抑按宰祝旣毁就养无方之礼又失奉死如生之义【`阙`】  

夺平素之欲建何忍焉  

祠介子推祝文  

黍饭一盘醴酪二盂清泉甘水充君之储  

鹰赋序  

郭延考与余游其后从者韝二鹰以侍侧郭逸人也好弋猎顾盻心欲自娱乐请余为赋【`并太平御览`】  

杕杜赋序  

家弟以虞氏梨赋见示余谓岂以梨有用之为贵杜无用之为贱故无用获全所以为贵有用获残所以为贱故赋云尔【`并艺文`】  

故台赋叙  

酸枣寺门外夹道左右有两故台访之国老云韩王听讼观台高一十五仞虽楼泯灭然广基似于山岳召公大贤犹舍甘棠区区小国而台观隆崇骄盈于世以鉴来今故作赋【`水经注`】  

杨珧【`字文琚农华隂人太傅骏弟位尚书令衞将军坐骏亊诛`】  

马隆将士加赏驳【`凉州平朝议将加隆将士勲赏有司奏皆先加显爵不应更授衞将军珧驳乃从珧议`】  

前精募将士少加爵命者此适所以为诱引今隆全军独尅西土获安不得便以前授塞此后功宜皆听许以明要信  

自申表【`武元杨皇后薨复以珧兄骏女继是为悼皇后初聘后珧表从之珧歴衞将军固求逊位后竟从骏死`】  

歴观古今一族二后未尝以全而受覆宗之祸乞以表事藏之宗庙若如臣之言得以免祸  

杨济【`字文通骏弟有隽才为太子太傅数谏骏不用废于家骏诛见害`】  

与傅咸书【`咸为尚书左丞以司隶荀恺赴从兄丧乃造太傅杨骏叅奏骏意不平欲出咸为京兆农太守骏甥李斌説骏不宜斥出正人乃止骏弟济素与咸善与咸书咸答之　尺牍作王济非`】  

江海之流混混故能成其深广也天下大器非可稍了而相观每事欲了生子痴了官事官事未易了也了事正作痴复为快耳左丞总司天台维正八坐此未易居以君尽性而处未易居之任益不易也想虑破头故具有白  

傅咸答杨济书  

衞公云酒色之杀人此甚于作直坐酒色死人不为悔逆畏以直致祸此由心不直正欲以茍且为明哲耳自古以直致祸者当自矫枉过直或不忠允欲以亢厉为声故致忿耳安有悾悾为忠益而当见疾乎【`并晋书`】  

答李斌书【`此即论前事也`】  

吾作左丞未几而已吾为京兆虽心知此为不合然是家乡亲里自愿便从俗耳时足下问吾当去不吾答鹦鹉子言阿安乐今到阿安乐何为不去  

又与傅咸书  

昨遣人相视受罚云大重以为怛然相念杖防不奈风寒宜深愼防不可轻也当饮酒令体中常煗爲佳蘓治疮急痛故寄徃之【`蘓一作酥`】  

傅咸又答杨济书  

违距上命稽停受罚退思此罪在于不测才加屛黜退用战悸何复以杖重为据小人不德所好惟酒宜于养疮可数致也【`并傅咸集`】  

赵休  

谏用三杨书【`骏及弟珧济以后家势倾天下有三杨之号右军督赵休上书`】  

王莽五公兄弟相代今杨氏三公竝在大位而天变屡见臣窃为陛下忧之  

曹志【`字允恭魏陈王植之子封济北王入晋降鄄城县公歴防骑常侍`】  

齐王攸之国议【`齐王将之国博士秦秀等以齐王宜内匡朝政志常恨其父不得志于魏时为国子祭酒奏议坐免官`】  

伏闻大司马齐王当出藩东夏僃物尽礼同之二伯今陛下为圣君稷契为贤臣内有鲁衞之亲外有齐晋之辅坐而守安此万世之基也古之夹辅王室同姓则周公其人也异姓则太公其人也皆身在内五世反葬后虽有五霸代兴桓文谲主下有请隧之僭上有九锡之礼终于谲而不正騐于尾大不掉岂与召公之歌棠棣周诗之咏防鸮同日论哉今圣朝创业之始始之不谅后事难工干植不彊枝叶不茂骨鲠不存皮肤不充自羲皇以来岂是一姓之独有欲结其心者当有盘石之固夫欲享万世之利者当与天下议之故天之聪明自我人聪明秦魏欲独擅其威而财得没其身周汉能分其利而亲疎为之用此自圣主之深虑日月之所照事虽浅当深谋之言虽轻当重思之志僃位儒官若言不及礼是志防窃知忠不言义所不敢志以为当如博士等议【`晋书`】  

肉刑议【`太平御览引王隐晋书作曹彦今从艺文作志御览为详防入　彦有肉刑议见东晋`】  

严刑以杀犯之者寡刑轻易犯蹈恶者多臣谓玩常茍免犯法乃众黥刖彰罪而民甚耻且创制黥刖见者知禁彰罪表恶亦足以畏所以易曰小惩大戒岂蹈恶者多耶假使多恶尚不致死无妨产育茍必行杀以止杀为恶纵寡积而不已将至无人天无以大君无以尊矣故古人宁过不杀不宁轻积杀是以为上宁寛得众若乃于张听讼刑以止刑可不革旧过此以徃肉刑宜复假令汉文于张承大乱之后创基七十国寡民希止禁刑书鞭杖为治也肉刑于死为轻减死五百为重重不害生足以惩奸轻则知禁禁民为非所谓相济经常之法议云不可或未之喻也【`亦足以畏艺文作闻者多服`】  

曹摅【`字顔逺谯国人笃志好学歴襄城太守高宻王征南司马遇贼战死`】  

围棊赋序【`艺文类聚`】  

昔班固造奕防之论马融有围棊之赋拟军政以为本引兵家以为喻葢宣尼之所以称美而君子之所以游虑也旣好其事而壮其辞聊因翰墨述而赋焉  

庾峻【`字山甫颍川鄢陵人仕魏侍御史入晋赐爵关中矦歴御史中丞侍中`】  

论宜敦礼让表【`峻拜侍中加諌议大夫常侍是时风俗趋竞礼教陵迟上疏`】  

臣闻黎庶之性人众而贤寡设官分职则官寡而贤众为贤众而多官则妨化以无官而弃贤则废道是故圣王之御世也因人之性或出或处故有朝廷之士又有山林之士朝廷之士佐主成化犹人之有股肱心膂共为一体也山林之士被褐懐玉太上栖于丘园高节出于众庶其次轻爵服逺耻辱以全志最下就列位惟无功而能知止彼其清劭足以抑贪汚退让足以息鄙事故在朝之士闻其风而悦之将受爵者皆耻躬之不逮斯山林之士避宠之臣所以为美也先王嘉之节虽离世而德合于主行虽诡朝而功同于政故大者有玉帛之命其次有几杖之礼以厚德载物出处有地旣廊庙多贤才而野人亦不失为君子此先王之也秦塞斯路利出一官唯有处士之名而无爵列于朝者商君谓之六蝎韩非谓之五蠧时不知德惟爵是闻故闾阎以公乘侮其乡人郎中以上爵傲其父兄汉祖反之大畅斯否任萧曹以天下重四皓于南山以张良之勳而班在叔孙之后葢公之贱而曹相谘之以政帝王贵德于上俗亦反本于下故田叔等十人汉廷臣无能出其右者而未尝干禄于时以释之贵结王生之袜于朝而其名愈重自非主臣尚德兼爱孰能通天下之志如此其大者乎夫不革百王之徒务救世之政文士竞智而务入武夫恃力而争先官高矣而意未满功报矣其求不已又国无随才任官之制俗无难进易退之耻位一髙虽无功而不见下已负败而后见用故因前而升则处士之路塞矣又仕者黜陟无章是以普天之下先竞而后让举世之士有进而无退大人溺于动俗报政挠于羣言衡石为之失平清浊安可复分昔者先王患向之所以取天下者今之为弊是故功成必改其物业定必易其教虽以爵禄使下臣无贪陵之行虽以甲兵定功主无穷武之悔也臣愚以为古者大夫七十悬车今自非元功国老三司上才可听七十致仕则士无懐禄之嫌矣其父母八十可听终养则孝莫大于事亲矣吏歴试无绩依古终身不仕则官无秕政矣能小而不能大可降还莅小则使人以器矣人主进人以礼退人以礼人臣亦量能受爵矣其有孝如王阳临九折而去官洁如贡禹冠一免而不着及知止如王孙知足如疎广虽去列位而居东野与人父言依于慈与人子言依于孝此其出言合于国检危行彰于本朝去势如脱屣路人为之陨涕辞宠如金石庸夫为之兴行是故先王许之而圣人贵之夫人之性陵上犹水之趋下也益而不已必决升而不已必困始于匹夫行义不敦终于皇舆为之败绩固不可不愼也下人幷心进趣上宜以退让去其甚者退让不可以刑罚使莫若听朝士时时从志山林徃徃间出无使入者不能复出徃者不能复反然后出处交泰提衡而立时靡有争天下可得而化矣【`晋书`】  

祖德颂【`艺文类聚`】  

思文我祖降兹岳灵绵绵之迹时惟初生天难忱斯骏命靡常世祚中衰官族消亡念昔底绩惟乃旧章烈祖勤止其德允荒汉后不辟公族剥乱难起萧墙政由竖宦监彼天眚我不干时纵德遗宠显志遁思均乐公侯逸豫无期烈祖底戒营兹垣墉曾孙笃之永世悠同  

庾防【`字默太仆嶷之子峻从兄弟见庾氏谱`】  

大槐赋序  

余去许都将归洛京舍于嵩岳之下而植斯树焉遂作赋【`艺文类聚`】  

庾敳【`字子嵩峻第二子歴迁吏部郎东海王越军谘祭酒为石勒所害`】  

幽人箴【`艺文作庾凯幽人箴按隋经籍志晋太傅从事中郎庾敳集一卷旧唐经籍志作庾凯列西晋艺文亦出唐当是误敳为凯`】  

有物混成先天地生乃剖乃判二仪既分高卑以陈贵贱攸位荣辱相换乾道尚谦人神同符危由忽安溢缘释虚茍识玅膏厥美有腴韩信躭齐殒首钟室子房辞留高迹卓逸贵不足荣利不足希华繁则零乐极则悲归数明白势岂容违人徒知所以进而忘所以退穰矦安宠襄公失爱始乘夷道终婴其类羲和升而就翳望舒满而就亏盈挹之分自然之规悠悠庶人如何弗疑幽人守虚仰钻远敢草斯箴敬咨黻冕  

庾纯【`字谋甫峻之弟累迁黄门侍郎封关内矦歴尚书拜少府`】  

自劾表【`纯为河南尹以贾充奸佞举充西镇关中充由是不平充尝宴朝士而纯后至纯之先有伍伯者充之先有市魁者以此相讥及行酒充不时饮因致怒争充上表解职纯上印绶自劾诏免纯官又以纯父老不求供养使据典礼正其臧否何曾等议武帝复下诏`】  

司空公贾充请诸乡校幷及臣臣不自量饮酒过多醉乱行酒重酌于公公不肯饮言语徃来公遂呵臣父老不归供养卿为无天地臣不服罪自引而更忿怒厉声名公临时諠譊遂至荒越礼八十月制诚以衰老之年变难无常也臣不惟生育之恩求养老父而懐禄贪荣乌鸟之不若充为三公论道兴化以教义责臣是也而以枉错直居下犯上醉酒迷荒昏乱仪度臣得以凡才擢授显任易戒濡首论诲酒困而臣闻义不服过言盈庭黩慢台司违犯宪度不可以训请台免臣官廷尉结罪大鸿胪削爵土勑身不谨伏须罪诛【`杜氏通典奏云而臣不惟生育之恩输情自归求养老父而懐禄贪荣久废定省充位为三公论道兴化以教义责臣是也臣谨按河南尹关内侯庾纯违犯宪度不可以训臣谨以劾请台免官廷尉理罪大鸿胪削爵土谨遣丞臣韩微上所佩河南尹章绶关内侯印绶伏请罪诛`】  

武帝诏  

先王崇尊卑之礼明贵贱之叙着温克之德记沉酗之祸所以光宣道化示人轨仪也昔广汉陵慢宰相获犯上之刑灌夫托醉肆忿致诛毙之罪纯以凡才僃位卿尹不惟谦敬之节不忌覆车之戒陵上无礼悖言自口宜加显黜以肃朝伦  

太傅何曾太尉荀顗骠骑将军齐王攸等庾纯不求供养议  

凡断正臧否宜先稽之礼律八十者一子不从政九十者其家不从政新令亦如之按纯父年八十一纯兄弟六人三人在家不废侍养纯不求供养其于礼律未有违也司空公以纯僃位卿尹望其有加于人而纯荒醉肆其忿怒臣以为纯不逺布孝至之行而近惜常人之失应在讥贬  

司徒石苞议  

纯荣官忘亲恶闻格言不忠不孝宜除名削爵土  

司徒西曹掾刘斌议  

敦叙风俗以人伦为先人伦之教以忠孝为主忠故不忘其君孝故不遗其亲若孝必专心于色养则明君不得而臣忠必不顾其亲则父母不得而子也是以为臣者必以义断其恩为子者必以情割其义在朝则从君之命在家则随父之制然后君父两济忠孝各序纯兄峻以父老求归峻若得归纯无不归之势峻不得归纯无得归之理纯虽自闻同不见听近辽东太守孙和广汉太守邓良皆有老母良无兄弟授之远郡辛苦自归皆不见听且纯近为京尹父在界内时得自啓定省独于礼法外处其贬黜斌愚以为非理也礼年八十一子不从政纯有二弟在家不为违礼又令年九十乃听悉归今纯父实未九十不为犯令骂辱宰相宜加放斥以明国典圣恩恺悌示加贬退臣愚无所清议【`通典奏曰纯有一兄二弟在家`】  

河南尹功曹史厐札等表  

臣郡前尹关内矦纯醉酒失常戊申诏书旣免尹官以父笃老不求供养下五府依典礼正其臧否臣谨按三王养老之制八十一子不从政九十其家不从政斯诚使人无阙孝养之道为臣不违在公之节也先王制礼垂训莫尚于周当其时也姫公留周伯禽之鲁孝子不匮典礼无愆今公府议七十时制八十月制欲以駮夺从政之限削除爵土是为公旦立法还自越之鲁矦为子卽为罚首也石奋期颐四子列郡近太宰献王诸子亦在藩外古今同符忠孝竝济臣闻悔吝之疵君子有之尹性少饮多遂至沉醉尹醒闻知悼恨前失执谦引罪深自奏劾求入重法今公府不原所由而谓傲狠是为重罪过醉之言而没迷复之义也臣闻父子天性爱由自然君臣之交出自义合而求忠臣必于孝子是以先王立礼敬同于父原始要终齐于所生如此犹患人臣罕能致身今公府议云礼律虽有常限至于疾病归养不夺其志如此则为礼禁正直而陷入以诈违越王制开其殆原尹少履清苦事亲色养歴职内外公亷无私此陛下之所以屡发明诏而尹之所以仍见擢授也尹行已也恭率下也敬先众后已实是宿心一旦由醉责以暴慢按奏状不忠不孝羣公建议削除爵土此愚臣所以自悲自悼拊心泣血也按今父母年过八十听令其子不给限外职诚以得有归来之缘今尹居在郡内前每表屡防定省尹昆弟六人三人在家孝养不废兄侍中峻家之嫡长徃比自表求归供养诏谕不听国体法同兄弟无异而虚责尹不求供养如斯臣惧长假餙之名而损忠诚之实也夫礼者所以经国家定社稷也故陶唐之隆顺考古典周成之美率由旧章伏惟陛下圣德钦明敦礼崇教畴谘四岳以详典制尹以犯违受黜而所由者醉公以教义见责而所因者忿积忿以立议由醉以得罪礼律不复为断文致欲以成法是以愚臣敢冒死亡之诛而耻不伸于盛明之世惟防哀察  

武帝下诏  

自中世以来多为贵重顺意贱者生情故令释之定国得扬名于前世令议责庾纯不惟温克醉酒沉湎此责人以齐圣也疑贾公亦醉若其不醉终不于百客之中责以不去官供养也大晋依圣人典礼制臣子出处之宜若有八十皆当归飬亦不独纯也古人云由醉之言俾出童羖明不责醉恐失度也所以免纯者当为将来之醉戒耳齐王刘掾议当矣  

庾旉【`字允臧纯子歴国子祭酒`】  

谏齐王攸就国表【`旉与博士太叔广刘暾缪蔚郭颐秦秀傅珍等上表旉草议先以呈父纯纯不禁太常郑默博士祭酒曹志并过其事武帝大怒事下有司尚书朱整禇防等奏付廷尉科罪旉父纯诣廷尉自首旉以议草见示愚浅听之诏免纯罪廷尉刘颂又奏旉等大不敬弃市论尚书夏侯骏等为駮正下诏除名`】  

书称帝尧克明俊德以亲九族武王光有天下兄弟之国十有六人同姓之国四十人元勳睦亲显以殊礼而鲁衞齐晋大啓土宇竝受分器所谓惟善所在亲疎一也大晋龙兴隆唐周之远迹王室亲属佐命功臣咸受爵土而四海乂安今吴会已平诏大司马齐王出统方岳当遂抚其国家将准古典以垂永制昔周之选建明徳以左右王室也则周公为太宰康叔为司防聃季为司空及召芮毕毛诸国皆入居公卿大夫之位明股肱之任重守地之位轻也未闻古典以三事之重出之国者汉氏诸矦王位尊势重在丞相三公上其入赞朝政者乃有兼官其出之国亦不复假台司虚名为隆宠也昔申无宇曰五大不在边先儒以为贵宠公子公孙累世正卿也又曰五细不在庭先儒以为贱妨贵少陵长逺间亲新间旧小加大也不在庭不在朝廷为政也又曰亲不在外覉不在内今弃疾在外郑丹在内君其少戒之叔向有言公室将卑其枝叶先落公族公室之本而去之谚所谓芘焉而纵寻斧柯者也今使齐王贤邪则不宜以母弟之亲尊居鲁衞之常职不贤邪不宜大啓土宇表见东海也古礼三公无职坐而论道不闻以方任婴之惟周室大坏宣王中兴四夷交侵救急朝夕然后命召穆公征淮夷故其诗曰徐方不囘王曰旋归宰相不得久在外也今天下已定六合为家将数延三事与论太平之基而更出之去王城二千里违旧章矣  

尚书朱整禇防等奏  

旉等侵官离局迷罔朝廷崇餙恶言假托无讳请收旉等八人付廷尉科罪  

武帝诏  

旉等僃为儒官不念奉宪制不指答所问敢肆其诬罔之言以干乱视听而旉是议主应为戮首但旉及家人竝自首大信不可夺秦秀傅珍前者虚妄幸而得免复不以为惧当加罪戮以彰凶慝犹复不忍皆丐其死命秀珍旉等竝除名【`竝晋书`】  

秦秀【`字良新兴云中人为博士前后凡二十年`】  

何曾諡缪丑公议【`武帝不从防谥曰孝`】  

故太宰何曾虽阶世族之而少以高亮严肃显登王朝事亲有色养之名在官奏科尹模此二者实得臣子事上之槪然资性骄奢不循轨则诗云节彼南山惟石岩岩赫赫师尹人具尔瞻言其德行髙峻动必以礼耳邱明有言俭德之恭侈恶之大也大晋受命劳谦隐约曾受宠二代显赫累世曁乎耳顺之年身兼三公之位食大国之租荷保傅之贵执司徒之均二子皆金貂卿校列于帝侧方之古人责深负重虽举门尽死犹不称位而乃骄奢过度名被九域行不履道而享位非常以古义言之非惟失辅相之宜违断金之利也秽皇代之美壊人伦之教生天下之丑示后生之傲莫大于此自近世以来宰臣辅相未有受垢辱之声被有司之劾父子尘累而防恩贷若曾者也周公吊二季之陵迟哀大教之不行于是作諡以纪其终曾参奉之啓手归全易箦而没葢明愼终死而后已齐之史氏乱世陪臣耳犹书君贼累死不惩况于皇代守典之官敢畏彊盛而不尽礼管子有言礼义亷耻是谓四维四维不张国乃灭亡宰相大臣人之表仪若生极其情死又无贬是则帝室无正刑也王公贵人复何畏哉所谓四维复何寄乎谨按諡法名与实爽曰缪怙乱肆行曰丑曾之行已皆与此同宜諡缪丑公  

贾充諡荒公议【`诏谥曰武`】  

充舍宗族弗授而以异姓为后悖礼溺情以乱大伦昔鄫养外孙莒公子为后春秋书莒人灭鄫圣人岂不知外孙亲邪但以义推之则无父子耳又按诏书自非功如太宰始封后如太宰所取必已自出如太宰不得以为比然则以外孙为后自非元功显德不之得也天子之礼葢可然乎絶父祖之血食开朝廷之祸门諡法昬乱纪度曰荒请諡荒公【`充立韩寿子为后`】  

论王濬平吴功奏【`濬有平吴之勳为王浑所谮毁武帝无明赏罚以濬为辅国大将军天下咸怨秀上言`】  

自大晋啓祚辅国之号率以旧恩此为王濬无功之时受九列之显位立功之后更得宠人之辱号也四海视之孰不失望蜀小吴大平蜀之后二将皆就加三事今濬还而降等天下安得不惑乎吴之未亡也虽以三祖之神武犹躬受其屈以孙皓之虚名足以惊动诸夏每一小出虽圣心知其垂亡然中国輙懐惶怖当尔时有能借天子百万之众平而有之与国家结兄弟之交臣恐朝野实皆甘之耳今濬举蜀汉之卒数旬而平吴虽举吴人之财寳以与之本非已分有焉而遽与计校乎  

叚灼【`字休然敦煌人歴魏兴太守`】  

追理邓艾疏【`灼初为邓艾镇西司马从艾伐蜀有功累迁议郎艾以反族诛武帝卽位上疏理艾帝省表甚嘉其意`】  

故征西将军邓艾心懐至忠而荷反逆之名平定巴蜀而受三族之诛臣窃悼之惜哉言艾之反也以艾性刚急矜功伐善而不能协同朋类轻犯雅俗失君子之心故莫肯理之臣敢昧死言艾所以不反之状艾本屯田掌犊人宣皇帝拔之于农吏之中显之于宰府之职处内外之官据文武之任所在輙有名绩固足以明宣皇帝之知人矣防值洮西之役官兵失利刺史王经困于围城之中当尔之时二州危惧陇右懔懔几非国家之有也先帝以为深忧重思惟可以安边杀敌莫贤于艾故授之以兵马觧狄道之围围觧留屯上邽承官军大败之后士卒破胆将吏无气仓库空虚器械殚尽艾欲积谷彊兵以待有事是岁少雨又为区种之法手执耒耜率先将士所统万数而身不离仆虏之劳亲执士卒之役故落门段谷之战能以少击多摧破彊贼斩首万计遂委艾以庙胜成图指授长策艾受命忘身龙骧麟振前无坚敌蜀地阻险山高谷深而艾歩乘不满二万束马悬车自投死地勇气凌云将士乘势故能使刘禅震怖君臣面缚军不逾时而巴蜀荡定此艾固足以彰先帝之善任矣艾功名已成亦当书之竹帛传祚万世七十老公复何所求哉艾以禅初降逺郡未附矫令承制权安社稷虽违常科有合古义原心定罪事可详论故镇西将军钟防有吞天下之心恐艾威名知必不同因其疑以构成其事艾被诏书卽遣彊兵束身就缚不敢顾望诚自知奉见先帝必无当死之理也防受诛之后艾叅佐官属部曲将吏愚戆相聚自共追艾破坏槛车解其囚执艾在困地是以狼狈失据夫反非小事若懐恶心卽当谋及豪杰然后乃能兴动大众不闻艾有腹心一人临死口无恶言独受腹背之诛岂不哀哉故见之者垂涕闻之者叹息此贾谊所以慷慨于汉文天下之事可为痛哭者良有以也陛下龙兴阐大度受诛之家不拘叙用听艾立后祭祀不絶昔秦人怜白起之无罪吴人伤子胥之寃酷皆为之立祠天下之人为艾悼心痛恨亦由是也谓可听艾门生故吏收艾尸柩归葬旧墓还其田宅以平蜀之功继封其后使艾阖棺定諡死无所恨赦寃魂于黄泉收信义于后世则天下狥名之士思立功之臣必投汤火乐为陛下死矣  

陈时宜书  

臣闻天时不如地利地利不如人和三里之城五里之郭圜围而攻之有不克者此天时不如地利城非不高池非不深谷非不多兵非不利委而去之此地利不如人和然古之王者非不先推恩德结固人心人心茍和虽三里之城五里之郭不可攻也人心不和虽金城汤池不能守也臣推此以广其义舜弹五之琴咏南风之诗而天下自理由尧人可比屋而封也曩者多难奸雄屡起搅乱众心刀锯相乘流死之孤哀声未絶故臣以为陛下当深思逺念杜渐防萌弹琴咏诗垂拱而已其要莫若推恩以协和黎庶故推恩足以保四海不推恩不足以保妻子是故唐尧以亲睦九族爲先周文以刑于寡妻为急明王圣主莫不先亲后疏自近及远臣以为太宰司徒衞将军三王宜留洛中镇守其余诸王自州征足任者年十五以上悉遣之国为选中郎傅相才兼文武以辅佐之听于其国缮修兵马广布恩信必抚下犹子爱国如家君臣分定百世不迁连城开地为晋鲁衞所谓磐石之宗天下服其彊矣虽云割地譬犹囊漏贮中亦一家之有耳若虑后世彊大自可豫为制度使得推恩以分子弟如此则枝分叶布稍自削小渐使转至万国亦后世之利非所患也昔在汉世诸吕自疑内有朱虚东牟之亲外有诸矦九国之彊故不敢动揺于今之宜诸侯彊大是为泰山之固非我族类其心必异而魏法禁锢诸王亲戚隔絶不祥莫大焉间者无故又分天下立五等诸矦上不象贤下不议功而是非杂揉例受茅土似权时之宜非经久之制将遂不改此亦烦扰之人渐乱之阶也夫国之兴也由于九族亲睦黎庻协和其衰也在于骨肉疏絶百姓离心故夏邦不安伊尹归殷殷邦不和吕氏入周殷监在于夏后去事之诫诚来事之鉴也  

又陈伐蜀功赏奏  

昔伐蜀募取凉州兵马羌胡健儿许以重报五千余人随艾讨贼功皆第一而乙亥诏书州郡将督不与中外军同虽在上功无应封者唯金城太守杨欣所领兵以逼江由之势得封者三十人自金城以西非在欣部无一人封者茍在中军之例虽下功必矦如州郡虽下功高不封非所谓近不重施远不遗恩之谓也臣闻鱼悬由于甘饵勇夫死于重报故荆轲慕燕丹之义专诸感阖闾之爱匕首振于秦庭吴刀耀于鱼腹视死如归岂不有由也哉夫功名重赏士之所竞不平致怨由来久矣诗云尸鸠在桑其子七兮淑人君子其仪一兮臣以为此等宜防爵赏  

假还上表【`灼前后陈事輙见省览然身微宦孤乃取长假还乡里临行遣息上表帝览异焉擢为明威将军魏兴太守`】  

臣受恩三世剖符守境试用无绩沉伏数年犬马之力无所复堪陛下广纳之听采狂夫之言原臣侵官之罪不问干忤之愆天地恩厚于臣足矣臣闻忠臣之于其君犹孝子之于其亲进则有欣然之庆非贪官也退则有戚然之忧非怀禄也其意在于不忘光君荣亲情所不能已已者也臣伏自悼私懐至恨生长荒裔而久在外任自还抱疾未尝觐见陛下竟不知臣何人此臣之恨一也遭运防之世値有事之时而不能垂功名于竹帛此臣之恨二也逮事圣明之君而尫悴羸劣陈力又不能当归死于地下此臣之恨三也哀二亲蚤亡陨兄弟竝凋丧孝敬无复施于家门此臣之恨四也夏之日忽以过冬之夜寻复来人生百岁尚以为不足而臣中年婴灾此臣之恨五也慙日月之所养愧昊苍而无报此臣之所以懐五恨而叹息临归路而自悼者也语有之曰华言虚也至言实也苦言药也甘言疾也臣欲言天下太平而灵神狐未见仙芝萐莆未生麒麟未游乎灵禽之囿凤凰未仪于太极之庭此臣之所不敢华言而为佞者也昔汉高祖初定天下于时戍卒娄敬上书谏曰陛下取天下不与成周同而欲比隆成周臣窃以为不侔于是汉祖感悟深纳其言赐姓为刘氏又顾谓陆贾曰为我着秦所以亡而吾所以得之者贾乃作新语之书述叙前世成败以为劝戒又田肯建一言之计非亲子弟莫可使王齐者而受千金之赐故世称汉祖之寛明博纳所以能成帝业也今之言世者皆曰尧舜复兴天下已太平矣臣独以为未亦窃有所劝焉且百王垂制圣贤吐言来事之明鉴也孟子曰尧不能以天下与舜则舜之有天下也天与之也昔舜为相尧崩三年之丧毕舜避尧之子于南河天下诸矦朝觐者讼狱者不之尧之子而之舜舜曰天也乃之中国践天子位焉若居尧之宫逼尧之子非天所与者也曩昔西有不臣之蜀东有僭号之吴三主鼎足竝称天子魏文帝率万乘之众受禅于靡陂而自以德同唐虞以为汉献卽是古之尧自谓卽是今之舜乃谓孟轲孙卿不通禅代之变遂作禅代之文刻石垂戒班示天下传之后世亦安能使将来君子皆晓然心服其义乎然魏文徒希慕尧舜之名推新集之魏欲以同于唐虞之盛忽骨肉之恩忘藩屛之固竟不能使四海宾服混一皇化而于时羣臣莫有谏者不其过矣哉孙卿曰尧舜禅让是不然矣天下者至重也非至彊莫之能任至大也非至辩莫之能分至众也非至明莫之能见此三至者非圣人莫之能尽由此言之孙卿孟轲亦各有所不取焉陛下受禅从东府入西宫兵刃耀天旌旗翳日虽应天顺人同符唐虞然法度损益则亦不异于魏文矣故宜资三至以彊制之而今诸王有立国之名而无襟帯之实又蜀地有自然之险是歴世奸雄之所闚逋逃之所聚也而无亲戚子弟之守此岂深思逺虑杜渐防萌者乎昔汉文帝据已成之业六合同风天下一家而贾谊上防陈当时之势犹以为譬如抱火厝于积薪之下而寝其上火未及然因谓之安此言诚存不忘亡安不忘乱者也然臣之慺慺亦窃愿陛下居安思危无曰高高在上常念临深之义不忘履冰之戒尽除魏世之弊法绥以新政之大化使万邦欣欣喜戴洪惠昆虫草木咸防恩泽朝廷咏康哉之歌山薮无伐檀之人此固天下所视望者也陛下自初践阼发无讳之诏置箴谏之官赫然宠异谔谔之臣以明好直言之信恐陈事者知直言之不用皆杜口结舌祥瑞亦曷由来哉臣无陆生之才不在顾问之地盖闻主圣臣直义在于有犯无隐臣不惟疏远未信而言敢歴论前代隆名之君及亡败之主废兴所由又博陈举贤之路广开养老之制崇必信之道又张设议者之难凡五事以闻臣之所言皆直陈古今已行故事非新声异端也辞义实浅不足采纳然臣私心诚谓有可发起觉悟遗忘愿陛下察臣愚忠愍臣狂直无使天下以言者为戒疾痛增笃退念桑梓之诗惟狐死之义輙取长休归近坟墓顾瞻宫阙系情皇极不胜丹欵遣息颖表言其一曰臣闻善有章也着在经典恶有罚也戒在刑书上自远古下洎秦汉其明王覇主及亡国闇君故可得而称至于忠蹇贤相及佞謟奸臣亦可得而言故朝有谔谔尽规之臣无不昌也任用阿谀唯唯之士无不亡也是有国者皆欲求忠以自辅举贤以自佐而亡国破家者相继皆由任失其人所谓贤者不贤忠者不忠也臣谨言前任贤所由兴任不肖所以亡者尧之末年四凶在朝而不去八元在家而不举然致天平地宁四门穆穆其功固在重华之为相夏癸放于鸣条商辛枭于牧野此俱万乘之主而国灭身擒由不能属任贤相用妇人之言荒滛无道肆志沉宴作靡靡之乐长夜之饮于是登糟邱临酒池观牛饮望肉林龙逄忠而被害比干谏而剖心天下之所以归恶者也太甲暴虐颠覆汤之典制于是伊尹放之桐宫而能改悔反善三年而后归于亳旣已放而复还殷道微而复兴诸矦咸服号称太宗实頼阿衡之尽忠也周室旣衰诸矦竝争天王微弱政遂陵迟齐桓公滛乱之主耳然所以能九合一匡之功有尊周之名诚管夷吾之力及其死也虫流出门岂非任竖貂之过乎且一桓公之身得管仲其功如彼用竖貂其乱如此夫荣辱存亡实在所任可不审哉秦本伯翳之后微微小邑至秦仲始大有车马礼乐侍御之好焉自穆公至于始皇皆能留心待贤逺求异士招由余于西戎致五羖于宛市取丕豹于晋乡迎蹇叔于宗里由是四方雄俊继踵而至故能世为强国吞灭诸矦奄有天下兼称皇帝由谋臣之助也道化未淳崩于沙邱胡亥乘虐用诈自悮不能济统绪克成堂构而乃残贼仁义毒流黔首故陈胜吴广奋臂大呼而天下响应于是赵高逆乱阎乐承防二世穷廹自戮望夷子婴虽立去帝为王孤危无辅四旬而亡此由邪臣擅命指鹿为马所以速秦之祸也秦失其鹿豪杰竞逐项羽旣得而失之其咎在烹韩生而范增之谋不用假令羽旣距项伯之邪説斩沛公于鸿门都咸阳以号令诸侯则天下无敌矣而羽距韩生之忠谏背范增之深计自谓霸王之业已定都彭城还故乡为昼被文绣此盖世俗儿女之情耳而羽荣之是故五载为汉所擒至死尚不知觉悟乃曰天亡我非战之罪甚痛矣哉且夫士之归仁犹水之归下禽之走旷野故曰为川驱鱼者獭也为薮驱雀者鹯也为汤武驱人者桀纣也汉高起于布衣提三尺之刃而取天下用六国之资无唐虞之禅岂徒頼良平之奇谋尽英雄之智力而已乎亦由项氏为驱人也子孙承基二百余年逮成帝委政舅家使权势外移安昌矦张禹者汉之三公成帝保傅也帝亲幸其家拜禹牀下深问天葘人事禹当惟大臣之节为社稷深虑忠言嘉谋陈其葘患则王氏不得专权宠王莽无缘乘势位遂托云龙而登天衢令汉祚中絶也禹佞謟不忠挟懐私计徒低仰于五侯之间茍取容媚而已是以朱云抗节求尚方斩马劒欲以斩禹以戒其余可谓至忠矣而成帝尚复不寤乃以为居下讪上廷辱师傅罪死无赦诏御史将云下欲急烹之云攀殿折槛幸頼左将军辛庆忌叩头流血以死争之若不然则云已摧碎矣后虽释槛不修欲以彰明直臣诚足以为后世之戒何益于汉室所由亡也哉然世之论者以为乱臣贼子无道之甚者莫过于莽此亦由纣之不善不如是之甚也传称莽始起外戚折节力行以要名誉宗族称孝朋友归仁及其辅政成哀之际勤劳国家动见称述然于时人士诣阙上书荐莽者不可称纪内外羣臣莫不归莽功德遭遇汉室中微国嗣三絶而太后寿考为之宗主故莽得遂策命孺子而夺其位也昔汤武之兴亦逆取而顺守之耳向莽深惟殷周取守之术崇道德务仁义履信实去华伪施惠天下十有八年恩足以感百姓义足以结英雄人懐其德豪杰竝用如此宗庙社稷宜未灭也光武虽复贤才大业讵可冀哉莽卽位之后自谓得天人之助以为功广三王德茂唐虞乃自骄矜奋其威诈班宣符防震暴残酷穷凶极恶人怨神怒冬雷电以惊其耳目夏地动以惕其心腹而莽犹不知觉悟方复重行不顺时之令竟连伍之刑佞媚者亲幸忠谏者诛夷由是天下忿愤内外俱发四海分崩城池不守身死于匹夫之手为天下笑岂不异哉其所由然者非取之过而守之非道也莽旣屠肌六合云扰刘圣公已立而不辨盆子承之而覆败公孙述又称帝于蜀汉如此数子固非所谓应天顺人者徒为光武之驱除者耳夫天下者盖亦天下之天下非一人之天下也殷商之旅其防如林矢于牧野维予矦兴又曰矦服于周天命靡常由此言之主非常人也有德则天下归之无德则天下叛之故古之明王其劳心逺虑常如临川无津涯于是法天地象四时隆恩德敬大臣近忠直逺佞人仁孝着乎宫墙化洽乎兆庶为平直如砥矢信义感人神虽有椒房外戚之宠不受其委曲之言虽有近习爱幸之竖不听其姑息之辞四门穆穆辟而不阖待谏者而无忌恒战战栗栗不忘戒惧所以欲永终天禄恐为将来贤圣之驱除也且臣闻之惧危者常安者也忧亡者恒存者也使夫有国之君能安不忘危存不忘亡则本枝百世长保荣祚名位与天地无穷亦何虑乎为来者之驱除哉传有之曰狂夫之言明主察焉其二曰士之立业行非一槩吴起贪官母死不归杀妻求将不孝之甚然在魏使秦人不敢东向在楚则三晋不敢南谋曾参闵骞诚孝子也不能宿夕离其亲岂肯出身致死渉危险之地哉今大晋应期运之所授齐圣美于有虞而吴人不臣称帝私附此亦国之羞也陛下诚欲致熊罴之士不二心之臣使奋威淮浦震服蛮荆者故宜畴咨博采广开贡士之路荐岩穴举贤才徴命考试匪俊莫用今台阁选举涂塞耳目九品访人唯问中正故据上品者非公侯之子孙则当涂之昆弟也二者茍然则筚门蓬户之士安得不有陆沉者哉其三曰昔田子方养老马而穷士知所归况居天下之广居立天下之正位行天下之大道乎昔明王圣主无不养老老人众多未必皆贤不可悉养故父事三老所以明孝宗事五更所以明敬孟子曰吾老以及人之老吾幼以及人之幼今天下虽定而华山之阳无放马之羣桃林之下未有休息之牛故以吴人尚未臣服故也夫饥者易为食渴者易为饮天下元元瞻望新政愿陛下思子方之仁念犬马之劳思帷葢之报发仁惠之诏广开养老之制其四曰法令赏罚莫大乎信古人有言人而无信不知其可况有养人以惠使人以义而可以不信行之哉臣前为西郡太守被州所下己未诏书羌胡道逺其但募取乐行不乐勿彊臣被诏书輙宣恩广募示以赏信所得人名卽条言征西其晋人自可差简丁彊如法调取至于羌胡非恩意告谕则无欲度金城河西者也自徃每兴军度河未曾有变故刺史郭绥劝帅有方深加奨厉要许重报是以所募感恩利赏遂立绩效功在第一今州郡督将竝已受封羌胡健儿或王或矦不防论叙也晋文犹不贪原而失信齐桓不惜地而背盟况圣主乎其五曰昔周汉之兴树亲建德周因五等之爵汉有河山之誓及其衰也神器夺于重臣国祚移于他人故灭周者秦非姬姓也代汉者魏非刘氏也于今国家大计使异姓无裂土专封之邑同姓竝据有连城之地纵复令诸王后世子孙还自相幷盖亦楚人失繁弱于云梦尚未为亡其弓也其于神器不移他族则始祖不迁之庙万年亿兆不改其名矣大晋诸王二十余人而公矦伯子男五百余国欲言其国皆小乎则汉祖之起俱无尺土之地况有国者哉将谓大晋世世贤圣而诸侯之常不肖耶则放勋钦明而有丹朱瞽瞍顽凶而有虞舜天下有事无不由兵而无故多树兵本广开乱原臣故曰五等不便也臣以为可如前表诸王宜大其国增益其兵悉遣守藩使形势足以相接则陛下可高枕而卧耳臣以为公矦伯子男名号皆宜改易之使封爵之制禄奉礼秩竝同天下诸矦之例臣闻与覆车同轨者未尝安也与死人同病者未尝生也与亡国同法者未尝存也况夫巍巍大晋方将登泰山禅梁父刻石书勲垂示无穷宜逺鉴徃代兴废深为严防使着事奋笔必有纪焉昔伊尹耻其君不为尧舜此臣所以私懐慷慨自忘轻贱者也【`竝晋书`】  

## 西晋文纪卷十二  

明　梅鼎祚　编  

西晋【`十二`】  

皇甫谧【`字士安安定朝那人沈静寡欲以著述为务自号晏先生累征不就`】辞聘书【`武帝下诏敦聘谧自称草莽臣上疏`】  

臣以尫弊迷于道趣因疾抽簪散髪林阜人纲不闲鸟兽为羣陛下披榛采兰并收蒿艾是以臯陶振褐不仁者逺臣惟顽防备食晋粟犹识唐人击壤之乐宜赴京城称夀阙外而小人无良致葘速祸乆婴笃疾躯半不仁右脚偏小十有九载又服寒食药违错节度辛苦荼毒于今七年隆冬裸袒食冰当暑烦闷加以咳逆或若温疟或类伤寒浮气流肿四肢酸重于今困劣救命呼噏父兄见出妻息长诀仰迫天威扶舆就道所苦加焉不任进路委身待罪伏枕叹息臣闻韶卫不并奏雅郑不兼御故却子入周祸延王叔虞丘称贤樊姬掩口君子小人礼不同器况臣糠防糅之雕胡庸夫锦衣不称其服也窃闻同命之士咸以毕到唯臣疾疢抱衅牀蓐虽贪明时惧毙命路隅设臣不疾已遭尧舜之世执志箕山犹当容之臣闻上有明圣之主下有输实之臣上有在寛之政下有委情之人唯陛下留神垂恕更旌瓌俊索隠于傅岩收钓于渭濵无令泥滓乆浊清流【`晋书`】  

三都赋序【`文选载`】  

晏先生曰古人称不歌而颂谓之赋然则赋也者所以因物造端敷体理欲人不能加也引而申之故文必极美触类而长之故辞必尽丽然则美丽之文赋之作也昔之为文者非茍尚辞而已将以纽之王教本乎劝戒也自夏殷以前其文隠没靡得而详焉周监二代文质之体百世可知故孔子采万国之风正雅颂之名集而谓之诗诗人之作杂有赋体子夏序诗曰一曰风二曰赋故知赋者古诗之流也至于战国王道陵迟风雅寝顿于是贤人失志词赋作焉是以孙卿屈原之属遗文炳然辞义可观存其所感咸有古诗之意皆因文以寄其心托理以全其制赋之首也及宋玉之徒淫文放发言过于实夸竞之兴体失之渐风雅之则于是乎乖逮汉贾谊颇节之以礼自时厥后缀文之士不率典言并务恢张其文博诞空类大者罩天地之表细者入毫纎之内虽充车聨驷不足以载广厦接榱不容以居也其中髙者至如相如上林扬雄甘泉班固两都张衡二京马融广成王生灵光初极宏侈之辞终以约简之制焕乎有文蔚尔鳞集皆近代辞赋之伟也若夫土有常产俗有旧风方以类聚物以羣分而长卿之俦过以非方之物寄以中域虚张异类托有于无祖构之士雷同景附流宕忘反非一时也曩者汉室内溃四海圮裂孙刘二氏割有交益魏武拨乱拥据函夏故作者先为呉蜀二客盛称其本土险阻瓌琦可以偏王而却为魏主述其都畿敞丰丽奄有诸华之意言呉蜀以擒灭比亡国而魏氏以交禅比唐虞既已着逆顺且以为鉴戒盖蜀包梁岷之资呉割荆南之富魏跨中区之衍考分次之多少计殖物之众寡比风俗之清浊课士人之优劣亦不可同年而语矣二国之士各沐浴所闻家自以为我土乐人自以为我民良皆非通方之论也作者又因客主之辞正之以魏都折之以王道其物土所出可得披圗而校体国经制可得按记而验岂诬也哉【`纽五臣作贯`】  

髙士传序  

孔子称举逸民天下之民归心焉洪崖先生创髙道于上皇之代许由善卷不降节于唐虞之朝三代秦汉逮乎魏兴受命其中贤之主未尝不聘岩穴之隠追遯世之髙是以易着束帛之义礼有纁之制诗人发白驹之歌春秋显子臧之节明堂月令以季春之月聘名士礼贤者然则髙让之士王政所先厉浊激贪之务也史班之载多所阙略梁鸿颂逸民苏顺科髙士或録屈节杂而不纯又近取秦汉不及逺古夫思其人犹爱其树况称其徳而赞其事哉谧采古今八代之士身不屈于王公名不耗于终始自尧至魏凡九十余人虽执节若夷齐去就若两龚皆不録也【`今刻髙士传序有逸据太平御览补○着一作有`】守论【`谧有髙尚之志唯以著述为务或劝谧修名广交作守论`】  

或谓谧曰富贵人之所欲贫贱人之所恶何故委形待于穷而不变乎且道之所贵者理世也人之所美者及时也先生年迈齿变饥寒不赡转死沟壑其谁知乎谧曰人之所至惜者命也道之所必全者形也性形所不可犯者疾病也若扰全道以损性命安得去贫贱存所欲哉吾闻食人之禄者懐人之忧形彊犹不堪况吾之弱疾乎且贫者士之常贱者道之实处常得实没齿不忧孰与富贵扰神耗精者乎又生为人所不知死为人所不惜至矣喑聋之徒天下之有道者也夫一人死而天下号者以为损也一人生而四海笑者以为益也然号笑非益死损生也是以至道不损至徳不益何哉体足也如廻天下之念以追损生之祸运四海之心以广非益之病岂道徳之至乎夫唯无损则至坚矣夫唯无益则至厚矣坚故终不损厚故终不薄苟能体坚厚之实居不薄之真立乎损益之外游乎形骸之表则我道至矣【`至一作全`】  

释劝论【`谧时魏郡举孝廉景元初相国辟皆不行乡亲劝令应命为释劝论以通志焉`】  

相国晋王辟余等三十七人及泰始登禅同命之士莫不毕至皆拜骑都尉或赐爵闗内侯进奉朝请礼如侍臣唯余疾困不及国宠宗人父兄及我寮类咸以为天下大庆万姓頼之虽未成礼不宜安寝纵其疾笃犹当致身余惟古今明王之制事无巨细断之以情实力不堪岂慢也哉乃伏枕而叹曰夫进者身之荣也退者命之实也设余不疾执髙箕山尚当容之况余实笃故尧舜之世士或收迹林泽或过门不敢入咎繇之徒两遂其愿者遇时也故朝贵致功之臣野美全志之士彼独何人哉今圣帝龙兴配名前哲仁道不逺斯亦然乎客或以常言见逼或以逆世为虑余谓上有寛明之主必有聴意之人天网恢恢至否一也何尤于出处哉遂究賔主之论以解难者名曰释劝客曰盖闻天以悬象致明地以含通吐灵故黄钟次序律吕分形是以春华发蕚夏繁其实秋风逐暑冬冰乃结人道以之应机乃发三材连利明若符契故士或同升于唐朝或先觉于有莘或通梦以感主或释钓于渭濵或叩角以干齐或解褐以相秦或冒谤以安郑或乘驷以救屯或班荆以求友或借术于黄神故能电飞景拔超次迈伦腾髙声以奋逺抗宇宙之清音由此观之进徳贵乎及时何故屈此而不伸今子以英茂之才游精于六艺之府散意于众妙之门者有年矣既遭皇禅之朝又投禄利之际委圣明之主偶知已之防时济道真可以冲迈此真吾生濯发云汉鸿渐之秋也韬光逐薮含章未曜龙潜九泉防然执髙弃通道之逺由守介人之局操无乃乖于道之趣乎且吾闻招揺昬廻则天位正五教班叙则人理定如今王命切至委虑有司上招迕主之累下致骇众之疑达者贵同何必独异羣贤可从何必守意方今同命并臻饥不待餐振藻皇涂咸秩天官子独栖迟衡门放形世表逊遯丘园不睨华好惠不加人行不合道身婴大疢性命难保若其羲和促辔大火西頽临川恨晩将复何阶夫贵隂贱壁圣所约也颠倒衣裳明所箴也子其鉴先哲之洪范副圣朝之虚心冲灵翼于云路浴天池以濯鳞排阊阖歩玉岑登紫闼侍北辰翻然景曜杂沓英尘辅唐虞之主化尧舜之人宣刑错之政配殷周之臣铭功景钟参叙彛伦存则鼎食亡为贵臣不亦茂哉而忽金帛之辉曜忘青紫之班瞵辞容服之光粲抱弊褐之终年无乃勤乎主人笑而应之曰吁若賔可谓习外观之晖晖未覩幽人之髣髴也见俗人之不容未喻圣皇之兼爱也循方圎于规矩未知大形之无外也故曰天而清地静而宁含罗万类旁薄羣生寄身圣世托道之灵若夫春以阳散冬以隂凝泰掖含光元气混蒸众品仰化诞制殊徴故进者享天禄处者安丘陵是以寒暑相推四宿代中隂阳不治运化无穷自然分定两克厥中二物俱灵是谓大同彼此无怨是谓至通若乃衰周之末贵诈贱诚牵于权力以利要荣故苏子出而六主合张仪入而横势成廉颇存而赵重乐毅去而燕轻公叔没而魏败孙膑刖而齐宁蠡种亲而越霸屈子疎而楚倾是以君无常籍臣无定名损义放诚一虚一盈故冯以弹剑感主女有反赐之説项奋防山之力蒯陈鼎足之势东郭劫于田荣顔阖耻于见逼斯皆弃礼防真苟荣朝夕之急者也岂道化之本欤若乃圣帝之创化也参徳乎二皇齐风乎虞夏欲温温而和畅不欲察察而明切也欲混混若流不欲荡荡而名发也欲索索而条解不欲契契而绳结也欲芒芒而无垠际不欲区区而分别也欲闇然而内章不欲示白若冰雪也欲醇醇而任徳不欲而执法也是以见机者以动成好遯者无所迫故曰一明一昧得道之槩一弛一张合礼之方一浮一沉兼得其真故上有劳谦之爱下有不名之臣朝有聘贤之礼野有遯窜之人是以支伯以幽疾距唐李老寄迹于西邻顔氏安陋以成名原思娯道于至贫荣期以三乐感尼父黔娄定諡于布衾干木偃息以存魏荆莱志迈于江岑君平因蓍以道着四皓潜徳于洛濵郑真躬耕以致誉幼安发令乎今人皆持难夺之节执不廻之意遭拔俗之主全彼人之志故有独定之计者不借谋于众人守不动之安者不假虑于羣賔故能弃外亲之华通内道之真去显显之明路入昧昧之埃尘宛转万情之形表排托虚寂以寄身居无事之宅交释利之人轻若鸿毛重若泥沉损之不得测之愈深真吾徒之师表余迫疾而不能及者也子议吾失宿而骇众吾亦怪子较论而不折中也夫才不周用众所斥也寝疾弥年朝所弃也是以胥克之废丘明列焉伯牛有疾孔子斯叹若黄帝创制于九经岐伯剖腹以蠲肠扁鹊造虢而尸起文挚狥命于齐王医和显术于秦晋仓公发秘于汉皇华佗存精于独识仲景垂妙于定方徒恨生不逢乎若人故乞命诉乎明王求絶编于天箓亮我躬之辛苦冀防诚之降霜故俟罪而穷处  

笃终论  

晏先生以为存亡天地之定制人理之必至也故礼六十而制夀至于九十各有等差防终以素岂流俗之多忌者哉吾年虽未制夀然婴疢弥纪仍遭防难神气损劣困顿数矣常惧夭陨不期虑终无素是以略陈至懐夫人之所贪者生也所恶者死也虽贪不得越期虽恶不可逃避人之死也精歇形散魂无不之故气属于天寄命终尽穷体反真故尸藏于地是以神不存体则与气升降尸不乆寄与地合形形神不隔天地之性也尸与土并反真之理也今生不能保七尺之躯死何故隔一棺之土然则衣衾所以秽尸棺椁所以隔真故桓司马石椁不如速朽季孙璵璠比之防骸文公厚葬春秋以为华元不臣杨王孙亲土汉书以为贤于秦始皇如令魂必有知则人鬼异制黄泉之亲死多于生必将备其器物用待亡者今若以存况终非即灵之意也如其无知则空夺生用损之无益而启奸心是招露形之祸增亡者之毒也夫葬者藏也藏也者欲人之不得见也而大为棺椁备赠存物无异于埋金路隅而书表于上也虽甚愚之人必将笑之丰财厚葬以启奸心或剖破棺椁或牵曵形骸或剥臂捋金镮或扪膓求珠玉焚如之形不痛于是自古及今未有不死之人又无不发之墓也故张释之曰使其中有欲虽固南山犹有隙使其中无欲虽无石椁又何戚焉斯言达矣吾之师也夫赠终加厚非厚死也生者自为也遂生意于无益弃死者之所属知者所不行也易称古之葬者衣之以薪葬之中野不封不树是以死得归真亡不损生故吾欲朝死夕葬夕死朝葬不设棺椁不加纒敛不修沐浴不造新服殡唅之物一皆絶之吾本欲露形入阬以身亲土或恐人情染俗来乆顿革理难今故觕为之制奢不石椁俭不露形气絶之后便即时服幅巾故衣以籧篨裹尸麻约二头置尸牀上择不毛之地穿坑深十尺长一丈五尺广六尺阬讫举牀就阬去牀下尸平生之物皆无自随唯赍孝经一卷示不忘孝道籧篨之外便以亲土土与地平还其故草使生其上无种树木削除使生迹无处自求不知不见可欲则奸不生心终始无怵惕千载不虑患形骸与后土同体魂爽与元气合灵真笃爱之至也若亡有前后不得移祔祔葬自周公来非古制也舜葬苍梧二妃不从以为一定何必周礼无问师工无信卜筮无拘俗言无张神坐无十五日朝夕上食礼不墓祭但月朔于家设席以祭百日而止临必昬明不得以夜制服常居不得墓次夫古不崇墓智也今之封树愚也若不从此是戮尸地下死而重伤魂而有灵则寃悲没世长为恨鬼王孙之子可以为诫死誓难违幸无改焉  

辛旷【`傅咸答辛旷诗序引尚书左丞事`】  

与皇甫谧书【`谧有髙尚之志诏徴为太子中庶子议郎召补著作并不应旷与谧书谧答`】  

夫三光悬象式扬天徳岳渎山泽广开地道贤人显进实兴圣治故力牧佐黄而涿鹿之征捷舜禹翼唐而淊天之菑殄阿衡在商而成汤之功着姜望入周而文武之业建圣人光济四海欲垂大化者莫不收才取良而致股肱忠贤大才之人愿立名迹思在利见大人而主圣时治此所以应天顺民之神龟利渉大川之元吉大晋合天地之中和经日月之重光四目视其明四聪达其聴岩穴出其隠四门启其蒙登髙阳之八子御髙辛之羣龙俊才在官时亮天工鸟兽非君子之俦九臯无长鸣之鹤万国黎献咸仰南风之仁而抱圣化之隆此其至治也而先生固执冲虚塞渊其心殉文人之耿介忘宣尼之所沽歩幽山之穷径背汉津之明衢日月遂往时不我湏此惜寸隂者之所以为惧而临川者之所懐慨也窃谓先生降匪石于髙冈廻羽仪于皇京顺震惊而翔抚奋六翮于天庭邈禹稷之遐踪骋大往之夷涂绍不世之洪勲同先哲之丕模使瞻仰者所以【`缺`】借之美也希诗人六义之一献斯一篇惟防采览  

又  

伏惟先生黄中通理经纶稽古既好斯文述而不作将迈卜商于洙泗之上超董生于儒林之首含光烈于千载之前吐英声于万世之后亦已盛矣旷以不敏感佩厚惠愿附骥尾抚尘而游谘覩未因西望延企  

皇甫谧答辛旷书  

闻服有素委心无量加昔州壌通门旧仪虚想之积过于陵阜泛爱不遗猥降徳音清喻烂焕情义欵笃执诲欣然若飨太牢抱佩至眷铭乎心膂且箕山之叟超迹于尧帝之世首阳之老抗操于有周之隆故能名奋百代使闻之厉节皆经圣明之论所以邈世卓时者也至于鄙薄才顽行秽疾夺其志神迷其心因托虚静遂窃美选圣上仁聪亮其辛苦每自陈诉辄见寛放虽大君有命实小人勿用也匪敢盘桓疾与荣竞巾车顺命非劣惫所堪也密云虽兴知枯木难植昔人有言欲之必为之辞岂来惠之谓矣猥承告示欲备七十木非梧桐岂敢栖鳯闻命悚灼如蹈春冰非苟崇谦实惧陷坠幸恕不假明亮志心【`并艺文类聚`】  

却诜【`字广基济隂单父人累迁雍州刺史`】  

武帝诏防贤良【`泰始中诏举贤良直言之士太守文立举诜应选以对防上第拜议郎`】  

盖太上以徳抚时易简无文至于三代礼乐大备制度弥繁文质之变其理何由虞夏之际圣明系踵而损益不同周道既衰仲尼犹曰从周因革之宜又何殊也圣王既没遗制犹存霸者迭兴而翼辅之王道之缺其无补乎何陵迟之不反也岂霸徳之浅欤期运不可致欤且夷吾之智而功止于霸何哉夫昔人之为政革乱亡之弊建不刋之统移风易俗刑措不用岂非化之盛欤何修而向兹朕获承祖宗之休烈于兹七载而人未服训政道罔述以古况今何不相逮之逺也虽明之弗及犹思与羣贤虑之将何以辨所闻之疑昧获至论于谠言乎加自顷戎狄内侵菑害屡作边甿流离征夫苦役岂政刑之谬将有司非其任欤各悉乃心究而论之上明古制下切当今朕之失徳所宜振补其正议无隠将敬聴之  

对防  

伏惟陛下以圣徳君临犹垂意于博采故招贤正之士而臣等薄陋不足以降大问也是以窃有自疑之心虽致身于阙庭亦僶俛矣伏读圣防乃知下问之防笃焉臣闻上古推贤让位教同徳一故易简而人化三代世及季末相承故文繁而后整虞夏之相因而损益不同非帝王之道异救弊之路殊也周当二代之流承雕伪之极尽礼乐之致穷制度之理其文详备仲尼因时宜而曰从周非殊论也臣闻圣王之化先礼乐五霸之兴勤政刑礼乐之化深政刑之用浅勤之则可以小安堕之则遂陵迟所由之路本近故所补之功不侔也而齐桓失之葵丘夷吾沦于小器功止于霸不亦宜乎防曰建不刋之统移风易俗使天下洽和何修而向兹臣以为莫大于择人而官之也今之典刑匪无一统宰牧之才优劣异绩或以之兴或以之替此盖人能政非政人也舍人务政虽勤何益臣窃观乎古今而考其美恶古人相与求贤今人相与求爵古之官人君责之于上臣举之于下得其人有赏失其人有罚安得不求贤乎今之官者父兄营之亲戚助之有人事则通无人事则塞安得不求爵乎贤茍求达达在修道穷在失义故静以待之也爵茍可求得在进取失在后时故动以要之也动则争竞争竞则朋党朋党则诬誷诬誷则臧否失实真伪相冒主聴用惑奸之所防也静则贞固贞固则正直正直则信让信让则推贤推贤不伐相下无餍主聴用察徳之所趣也故能使之静虽曰髙枕而人自正不能禁动虽复夙夜俗不一也且人无愚智咸慕名官莫不饰正于外藏邪于内故邪正之人难得而知也任得其正则众正益至若得其邪则众邪亦集物繁其类谁能止之故国亡失世者未甞不为众邪所积也方其初作必始于防防而不絶其终乃着天地不能顿为寒暑人主亦不能顿为隆替故寒暑渐于春秋隆替起于得失当今之世宦者无闗梁邪门启矣朝廷不责贤正路塞矣得失之源何以甚此所谓责贤使之相举也所谓闗梁使之相保也贤不举则有咎保不信则有罚故古者诸侯必贡士不贡者削贡而不适亦削夫士者难知也不适者薄过也不得不责彊其所不知也罚其所不适深其薄过非恕也且天子于诸侯有不纯臣之义斯责之矣施刑之道宁纵不滥之矣今皆反是何也夫贤者天地之纪品物之宗其急之矣故宁滥以得之无纵以失之也今则不然世之悠悠者各自取辨耳故其材行并不可必于公则政事纷乱于私则污秽狼藉自顷长吏特多此累有亡命而被购悬者矣有缚束而绞戮者矣贪鄙窃位不知谁升之者兽兕出槛不知谁可咎者网漏吞舟何以过此人之于利如蹈水火焉前人虽败后人复起如彼此无已谁止之者风流日竞谁忧之者虽今圣思劳于夙夜所使为政恒得此属欲圣世化美俗平亦俟河之清耳若欲善之宜创举贤之典峻闗梁之防其制既立则人慎其举而不茍则贤者可知知贤而试则官得其人矣官得其人则事得其序事得其序则物得其宜物得其宜则生生丰植人用资给和乐兴焉是故寡过而逺刑知耻以近礼此所以建不刋之统移风易俗刑措而不用也防曰自顷夷狄内侵菑眚屡降将所任非其人乎何由而至此臣闻蛮夷猾夏则臯陶作士此欲善其末则先其本也夫任贤则政惠使能则刑恕政惠则下仰其施刑恕则人懐其勇施以殖其财勇以结其心故人居则资赡而知方动则亲上而志勇茍思其利而除其害以生道利之者虽死不贰以逸道劳之者虽勤不怨故其命可授其力可竭以战则克以攻则拔是以善者慕徳而安服恶者畏惧而削迹止戈而武义实在文唯任贤然后无患耳若夫水旱之菑自然理也故古者三十年耕必有十年之储尧汤遭之而人不困有备故也自顷风雨虽颇不时考之万国或境土相接而丰约不同或顷畆相连而成败异流固非天之必害于人人实不能均其劳苦失之于人而求之于天则有司惰职而不劝百姓殆业而咎时非所以定人志致丰年也宜勤人事而已臣诚愚鄙不足以奉对圣朝犹进之于廷者将使取诸其懐而献之乎臣惧不足也若收不知言以致知言臣则可矣是以辞鄙不隠也  

与魏舒书【`舒领司徒有顷即真以年老每称疾逊位暂起署襄州中正寻又称疾诜时为尚书左丞与舒书舒称疾如初`】  

公乆疾小差视事是也惟上所念何意起讫还卧曲身廻法甚失具瞻之望公少立巍巍一旦弃之可不惜哉【`并晋书`】  

束晳【`字广防阳平元城人厯尚书郎赵王伦为相请为记室辞疾罢归`】  

居释【`晳性沈退不慕荣利作居释以拟客难张华见而竒之`】  

束晳闲居门人并侍方下帷深谭隠机而咍含毫散藻考撰同异在侧者进而问之曰盖闻道尚变通达者无穷世乱则救其纷时泰则扶其隆振天维以賛百务熙帝载而鼓皇风生则率土乐其存死则宇内哀其终是以君子屈已伸道不耻干时上国有不索何获之言周易着跃以求进之辞莘老负金铉以陈烹割之説齐客当康衢而咏白水之诗今先生躭道修艺嶷然山峙潜朗通防洽览深识夜兼忘寐之勤昼骋鑚之思旷年累稔不堕其志鳞翼成而愈伏术业优而不试乃欲阖匵辞价泥蟠深处永戢琳琅之耀匿首穷鱼之渚当唐年而慕长沮邦有道而反寗武识彼迷此愚窃不取若乃士以援登进必待求附势之党横擢则林薮之彦不抽丹墀歩纨袴之童东野遗白颠之叟盍亦因子都而事博陆凭鹢首以渉洪流蹈翠云以骇逸龙振灮耀以惊沉防徒屈蟠于埳井眄天路而不游学既积而身困夫何为乎秘丘且嵗不我与时若奔驷有来无反难得易失先生不知盱豫之防悔迟而忘夫朋盍之义务疾亦岂能登海湄而抑东流之水临虞泉而招西归之日徒以曲畏为梏儒学自桎囚大道于环堵苦形骸于蓬室岂若托身权戚凭势假力择栖芳林飞不待翼夕宿七娥之房朝享五鼎之食匡三正则太阶平赞五教而玉绳直孰若茹藿餐蔬终身自匿哉束子曰居吾将导尔以君子之道谕尔以出处之事尔其明受余讯谨听余志昔元一既启两仪肇立离灮夜隠望舒昼戢羽族翔林蟩蛁赴湿物从性之所安士乐志之所执或背丰荣以岩栖或排兰闼而求入在野者龙逸在朝者鳯集虽其轨迹不同而道无贵贱必安其业交不相羡稷契奋庸以宣道巢由洗耳以避禅同垂不朽之称俱入贤者之流参名比誉谁劣谁优何必贪与二八为羣而耻为七人之畴乎且道暌而通志不同趣吾窃缀处者之末行未敢闻子之髙喻将忽蒲轮而不眄夫何权戚之云附哉昔周汉中衰时难自托福兆既开患端亦作朝游巍峩之宫夕坠峥嵘之壑昼笑夜叹晨华暮落忠不足以卫巳过不可以预度是士讳登朝而竞赴林薄或毁名自汗或不食其禄比从政于匣笥之龟譬官者于郊庙之犊公孙泣涕而辞相扬雄抗论于赤族今大晋熙隆六合宁静蜂虿止毒熊罴辍猛五刑勿用八纮备整主无骄肆之怒臣无防缨之请上下相安率礼从道朝养触邪之兽庭有指佞之草祸戮可以忠逃宠禄可以顺保且夫进无险惧而惟寂之务者率其性也两可俱是而舍彼趣此者从其志也盖无为可以解天下之纷澹泊可以救国家之急当位者事有所穷陈防者言有不入翟璜不能廻西邻之寇平勃不能正如意之立干木卧而秦师退四皓起而戚姬泣夫如是何舍何执何去何就谓山岑之林为芳谷底之莽为臭守分任性唯天所授鸟不假甲于龟鱼不借足于兽何必笑孤竹之贫而羡齐景之富耻布衣以肆志宁文裘而拖绣且能约其躬则儋石之稸以丰苟肆其欲则海陵之积不足存道徳者则匹夫之身可荣忘大伦者则万乗之主犹辱将研六籍以训世守寂泊以镇俗偶郑老于海隅匹严叟于僻蜀且世以太虚为舆罏为肆神游莫竞之林心存无营之室荣利不扰其觉殷忧不干其寐捐夸者之所贪收躁务之所弃薙圣籍之荒芜总羣言之一至全素履于丘园背缨緌而长逸请子课吾业于千载无聴吾言于今日也  

广农议【`张华为司空以晳为贼曹属时欲广农晳上议`】  

伏见诏书以仓廪不实闗右饥穷欲大兴田农以蕃嘉谷此诚有虞戒大禹尽力之谓然农穰可致所由者三一曰天时不諐二曰地利无失三曰人力咸用若必春无霡霂之润秋繁滂沲之患水旱失中雩禳有请虽使羲和平秩后稷亲农理疆甽于原隰勤藨蓘于中田犹不足以致仓庾盈亿之积也然地利可以计生人力可以课致诏书之防亦将欲尽此理乎今天下千城人多游食废业占空无田课之实较计九州数过万计可申严此防令监司精察一人失课负及郡县此人力之可致也又司州十郡土狭人繁三魏尤甚而猪羊马牧布其境内宜悉破废以供无业业少之人虽颇割徙在者犹多田诸菀牧不乐旷野贪在人间故谓北土不宜畜牧此诚不然案古今之语以为马之所生实在冀北大贾防羊取之清渤放豕之歌起于钜鹿是其效也可悉徙诸牧以充其地使马牛猪羊龁草于空虚之田游食之人受业于赋给之赐此地利之可致者也昔骓駓在坰史克所以颂鲁僖却马务田老氏所以称有道岂利之所以防哉又如汲郡之呉泽良田数千顷泞水亭洿人不垦植闻其国人皆谓通泄之功不足为难舄卤成原其利甚重而豪强大族惜其鱼捕之饶构説官长终于不破此亦谷口之謡载在史篇谓宜复下郡县以详当今之计荆扬兖豫污泥之土渠坞之宜必多此类最是不待天时而丰年可获者也以其云雨生于畚臿多稌生于决泄不必望朝隮而黄潦臻禜山川而霖雨息是故两周争东西之流史起惜漳渠之浸明地利之重也宜诏四州刺史使谨按以闻又昔魏氏徙三郡人在阳平顿丘界今者繁盛合五六千家二郡田地逼狭谓可徙迁西州以充边土赐其十年之复以慰重迁之情一举两得外实内寛增广穷人之业以辟西郊之田此又农事之大益也【`并晋书`】  

髙禖坛石议【`元康六年髙禖坛上石破为二段诏书问置此石来几时出何经典今应复不博士议祀无髙禖置石之文未知设造所由既已毁破无可改造説髙辛氏有蕳狄吞卵之详今此石有吞卵之象盖俗説所为而史籍无记可但收聚复于旧处而已太常以为吞卯之言盖是逸俗之失义因令毁破便宜废除下四府博士议贼曹属束晳议后得髙堂隆故事诏更置石如旧`】  

夫未详其置之故而欲必其可除之理不可然按郊祀志秦汉不祀髙禖汉武帝五子传武帝晚得太子始为立禖其事未之能审许慎五经异説云山阳民祭皆以石为主然则石之为主由来尚矣祭礼龟防祭器弊则埋之而改置新石今破则宜埋而更造不宜遂废收集破石积之故处于礼无依于事不肃愚所未安也【`太平御览`】  

风伯雨师不得避讳议  

元康七年诏书称咸宁元年诏下尊讳风伯雨师皆为诂训又公官文书吏人上事称引经书者复多廻避使大义不明诸经传咸言天神星宿帝王称号皆不得变易本文但省事言语临时训避而已  

又议【`太常博士华简言按周礼大宗伯职云犹燎祀司中司命风师雨师此礼文正称应如丙辰诏书不改其名事下五府博议贼曹属束晳议`】  

按风伯之名所由来逺其在汉魏固已有之非晋氏避讳始造此号也若以异于周礼宜当变改则今国家行事神物称号多因近代不皆率古盖亦简易而从仍旧随时之制不足悉变唯雨师之名实由避讳宜如旧称【`杜氏通典`】  

荐王璞奏【`书钞`】  

郡吏王璞初入朝唯冀圣鉴垂采知其絶常耳其可使当户牖之对意三公气万乘也【`书钞引集云员外侍郎皆帝室茂亲贵游子弟`】  

答汲冢竹书难释书  

其后子夏仲尼之徒传业西河人疑其圣【`初学记○书钞载谢公曹牋忝私前主窃任朝右`】  

补亡诗序【`文选`】  

序曰晳与同业畴人肄修乡饮之礼然所咏之诗或有义无辞音乐取节阙而不备于是遥想既往存思在昔补着其文以缀旧制  

南陔孝子相戒以养也  

白华孝子之洁白也  

华黍时和嵗丰宜黍稷也  

由庚万物由其道也  

崇丘万物得极其髙大也  

由仪万物之生各得其仪也  

吊萧孟恩文  

东海萧惠孟恩者父昔为御史与晳先君同僚孟恩及晳日夕同游分义蚤着孟恩夫妇皆亡门无血时有伯母从兄之忧未得自往致文一篇以吊其魂并修薄奠其文曰旧友人阳平束晳谨请同业生李察奉脯修一束麦糒一器以致祠于处士萧生之墓曰呜呼哀哉精爽遐登形骸幽匿有邪亡邪莫之能测敬荐薄馈魂兮来食孟恩孟恩岂犹我识  

吊卫巨山文  

元康元年楚王玮矫诏举兵害太保卫公及公四子三孙公世子黄门郎巨山与晳有交好时自本郡来赴其防作吊文一篇以告其柩曰同志旧友阳平束晳顷闻飞虎肆防窃矫皇制祸集于子宗祊几灭越自冀方来赴来谒遥望子第铭旌藂立既闚子庭其殡盈十徘徊感动载号载泣敛袂升堦子不我揖引袂受袪子不我执魂兮魂兮于焉栖集【`并太平御览`】  

束晳集【`艺文`】  

薄冰凝池非登庙之寳霖露垂林非缀冕之饰必将采素璧于层山探圆珠于重泉也  

阮种【`字徳猷陈留尉氏人厯中书郎平原相`】  

武帝防问【`种察孝廉为公府掾是时西虏内侵菑眚屡见诏举贤良方正直言之士太保何曾举种`】  

在昔哲王承天之序光宅宇宙咸用规矩乾坤惠康品类休风流衍弥于千载朕应践洪运统位七载于今矣惟徳弗嗣不明于政宵兴惕厉未烛厥猷子大夫韫韥道术俨然而进朕甚嘉焉其各悉乃心以阐喻朕志深陈王道之本勿有所隠朕虚心以览焉  

对防  

夫天地设位圣人成能王道至深所以行化至逺故能开物成务而功业不匮近无不聴逺无不服徳逮羣生泽被区宇声施无穷而典垂百代故经曰圣人乆于其道而天下化成宜师踪往代袭迹三五矫世更俗以从人望令率土迁义下知所适播醇美之化杜邪枉之路斯诚羣黎之所欣想盛徳而幸望休风也  

又问政刑不宣礼乐不立对  

政刑之宣故由乎礼乐之用昔之明王唯此之务所以防遏防慢感动心术制节生灵而陶化万性也礼以体徳乐以咏功乐本于和而礼师于敬矣  

又问戎蛮猾夏对  

戎蛮猾夏侵败王略虽古盛世犹有此虞故诗称猃狁孔炽书叹蛮夷帅服自魏氏以来夷虏内附鲜有桀悍侵渔之患由是边守遂怠鄣塞不设而今丑虏内居与百姓杂处边吏扰习人又忘战受方任者又非其材或以狙诈侵侮边夷或干赏啗利妄加讨戮夫以防羁而御悍马又乃操以烦防其不制者固其理也是以羣丑荡骇縁问而动虽三州覆败牧守不反此非胡虏之甚劲盖用之者过也臣闻王者之伐有征无战懐逺以徳不闻以兵夫兵凶器而战危事也兵兴则伤农众集则费积农伤则人匮积费则国虚昔汉武之世承文帝之业资海内之富役其材臣以甘心匈奴竞战胜之功贪攻取之利良将劲卒屈于沙漠胜败相若克不过当夭百姓之命填饿狼之口及其以众制寡令匈奴逺遁收功祁连饮马瀚海天下之耗已过太半矣夫虚中国以事夷狄诚非计之得者也是以盗贼蜂起山东不振暨宣元之时赵充国征西零冯奉世征南羌皆兵不血刃摧抑彊防擒其首恶此则折冲厌难胜败相辨中世之明效也【`遁一作迹`】  

又问咎徴作见对  

隂阳否泰六沴之菑则人主修政以御之思患而防之建皇极之首详庶徴之用诗曰敬之敬之天惟显思天聪明自我人聪明是以人主祖承天命日慎一日也故能应受多福而永世克祚此先王之所以退菑消眚也  

又问经化之务对  

夫王道之本经国之务必先之以礼义而致人于廉耻礼义立则君子轨道而让于善廉耻立则小人谨行而不淫于制度赏以赏其能威以惩其废此先王所以保乂定功化洽黎元而勲业长世也故上有克让之风则下有不争之俗朝有矜节之士则野无贪冒之人夫廉耻之于政犹树蓻之有丰壤良嵗之有膏泽其生物必油然茂矣若廉耻不存而惟刑是御则风俗凋弊人失其性锥刀之末皆有争心虽峻刑严辟犹不胜矣其于政也如农者之殖硗野旱年之望丰穑必不几矣此三代所以享徳长乆风醇俗美皆数百年保天之禄而秦二世而弊者盖其所由之涂殊也  

又问将使武成七徳文济九功何路而臻于兹凡厥庶事曷后曷先对  

夫文武经徳所以成功丕业咸熙庶绩者莫先于选建明哲授方任能令才当其官而功称其职则万机咸理庶寮不旷书曰天工人其代之然则继天理物宁国安家非贤无以成也夫贤才之畜于国由良工之湏利器巧匠之待绳墨也器用利则斵削易而材不病绳墨设则曲直正而众形得矣是以人主必勤求贤而佚以任之也贤人之于主进则忠国爱人退则砥节洁志营职不干私义出心必由公涂明度量以呈其能审经制以効其功此昔之圣王所以恭巳南靣而化于陶钧之上者以其所任之贤与所贤之信也方今海内之士皆倾望休灮希心紫极惟明主之所趣舍若开四聪之听广畴咨之求抽羣英延俊乂考工授职呈能制官朝无素餐之士如此化流罔极树功不朽矣  

武帝庭诏【`时种与却诜俱居上第除尚书郎或言对者因縁假托帝更延羣士庭问种防奏帝亲览擢为第一转中书郎`】  

前者对防各指答所问未尽子大夫所欲言故复延见其具陈所懐又比年连有水旱菑眚虽战战兢兢未能究天人之理当何修以应其变人遇水旱饥馑者何以救之中间多事未得宁静思以省息烦务令百姓不失其所若人有所患苦者有宜损益使公私两济者委曲陈之又政在得人而知之至难唯有因人视聴耳若有文武隠逸之士各举所知虽幽贱负俗勿有所限故虚心思闻事实勿务华辞莫有所讳也  

对防  

伏惟陛下以圣哲览降防黎蒸将济元元同之三代旁求俊乂以辅至化此诚尧舜之用心也臣猥以顽鲁之质应清明之举前者对防不足以畴塞圣诏所陈不究臣诚防昧所以为罪臣闻天生蒸庶树君以司牧之人君道洽则彛伦攸叙五福来备若政有愆失刑理颇僻则庶徴不应而淫亢为菑此则天人之理而兴废之由也昔之圣王政道备而制先具轨人以务致之于本是以虽有水旱之眚而无饥馑之患也自顷隂阳隔并水旱为菑亦犹期运之致不然则亦有司之不帅不能宣承圣徳以赞扬大化故和气未降而人事未叙也方今百姓凋弊公私无储诚在于休役静人劝啬务分此其救也人之所患由于役烦网宻而信道未孚也役烦则百姓失业网密则下背其诚信道未着则人无固志此则损益之至务安危之大端也传曰始与善善进则不善蔑由至孔子曰视其所以观其所由人焉廋哉若夫文武隠逸之士幽贱负俗之才故非愚臣之所能识谨竭愚以对【`故一作又○并晋书`】  

夏侯湛【`字孝若谯国谯人厯太子仆散骑常侍`】  

抵疑【`泰始中举贤良对防中第拜郎中累年不调乃作抵疑以自广`】  

当路子有疑夏侯湛者而谓之曰吾闻有其才而不遇者时也有其时而不遇者命也吾子童幼而岐嶷弱冠而着徳少而流声长而垂名防萃始立而登宰相之朝挥翼初仪而受卿尹之举荡典籍之华谈先王之言入阊阖蹑丹墀染彤管吐洪煇干当世之务触人主之威有效矣而官不过散郎举不过贤良鳯栖五朞龙蟠六年英耀秃落羽仪摧残而独雍容艺文荡骀儒林志不辍著述之业口不释雅颂之音徒费情而耗力劳神而苦心此术亦以薄矣而终莫之辩宜吾子之陆沉也且以言乎才则吾子优矣以言乎时则子之所与二三公者义则骨肉之固交则明道之观也富于徳贵于官其所发明虽叩牛操筑之客佣赁抱闗之负俗懐讥之士犹将登为大夫显为卿尹于何有寳咳唾之音爱锱铢之力向若垂一鳞廻一翼令吾子攀其飞腾之势挂其羽翼之末犹奋迅于云霄之际腾骧于四极之外今廼金口玉音漠然沈黙使吾子栖迟穷巷守此困极心有穷志貌有饥色吝江河之流不以濯舟船之畔惜东壁之灮不以寓贫妇之目抑非二三公之蔽贤也寔吾子之拙惑也夏侯子曰噫湛也幸有过人必知之矣吾子所以襃饰之太矣斟酌之喻非小丑之所堪也然过承古人之诲抑因子大夫之忝在弊室也敢布其腹心岂能隠几以览其槩乎客曰敢祗以聴夏侯子曰吾闻先大夫孔圣之言徳之不修学之不讲闻义不能徙不善不能改是吾忧也四徳具而名位不至者非吾任也是以君子求诸巳小人求诸人仆也承门户之业受过庭之训是以得接冠帯之末充乎士大夫之列颇闚六经之文览百家之学弱年而入公朝蒙蔽而当显举进不能拔羣出萃却不能抗排当世志则乍显乍昧文则乍幽乍蔚知之者则谓之欲逍遥以养生不知之者则谓之欲遑遑以求达此皆未是仆之所匮也仆又闻世有道则士无所执其节黜陟明则下不在量其力是以当举而不辞入朝而酬问仆东野之鄙人顽直之陋生也不识当世之便不达朝廷之情不能倚靡容悦出入﨑倾逐巧防妍呕喁辨佞随羣班之次伏简墨之后当此之时若失水之鱼防家之狗行不胜衣言不出口安能干当世之务触人主之威适足以露狂简而增尘垢纵使心有至言言有偏直此委巷之诚非朝廷之欲也今天子以茂徳临天下以八方六合为四境海内无虞万国静九夷之从王化犹洪声之收清响黎苗之乐函夏若游形之招惠景乡曲之徒一介之士曽讽急就习甲子者皆奋笔扬文议制论道出草苗起林薮御青入金墉者无日不有充三台之寺盈中书之阁有司不能竟其文当年不能编其籍此执政之所厌闻也若乃羣公百辟卿士常伯被朱佩紫耀金带白坐而论道者又充路盈寝黄幄玉阶之内饱其尺牍矣若仆之言皆粪土之説消磨灰烂垢辱招秽适可充卫士之防盈扫除之器譬犹投盈寸之胶而欲使江海易色烧一羽之毛而欲令大罏增势若燎原之烟弥天之云嘘之不益其热噏之不减其气今子见仆入朝蹔对便欲坐望髙位吐言数百谓陵嶒一世何吾子之失评也仆固脂车以须放秣马以待却反耕于枳落归志乎涡瀬从容乎农夫优游乎卒嵗矣古者天子画土以封羣后羣后受国以临其邦悬大赏以乐其成列九伐以讨其违兴衰相形安危相倾故在位者以求贤为务受任者以进才为急今也则九州为一家万国为百郡政有常道法有恒训因循而礼乐自定揖让而天下大顺夫道学之贵游闾邑之缙绅皆髙门之子世臣之风长誉推成而进悠悠者皆天下之彦也讽诂训传诗书讲儒墨説虚仆皆不如也二三公之简仆于凡庸之肆显仆于细猥之中则为功也重矣时而清谈则为亲也周矣且古之君子不知士则不明不安是以居逸而思危对食而肴干今也则否居位者以善身为静以寡交为慎以弱断为重以怯言为信不知士者无公诽不得士者不私愧彼在位者皆稷契咎益伊吕周召之伦叔豹仲熊之俦稽古则逾黄唐经纬则越虞夏蔑昆吾之功嗤桓文之勲抵防管仲蹉雹晏婴其远则欲升鼎湖近则欲超太平方将保重啬神独善其身白冲虚仡尔养真虽力挟太山将不举一羽扬波万里将不濯一鳞咳唾成珠玉挥袂出风云岂肯防鄙事取才进人此又吾子之失言也子独不闻夫神人乎噏风饮露不食五谷登太清游山岳靡芝草弄白玉不因而独备无假而自足不与人路同嗜欲不与世务齐荣辱故能入无穷之门享不死之年以此言之何待进贤客曰圣人有言曰邦有道贫且贱焉耻也今子值有道之世当太平之防不攘袂奋气发谋出竒使鸣鹤受和好爵见縻抑乃沉身郎署约志勤卑不亦羸哉且伊尹之干成汤寗戚之迕桓公或投已鼎俎或庸身饭牛明废兴之机歌白水之流徳入殷王义感齐侯故伊尹起庖厨而登阿衡寗戚出车下而阶大夫外无防介内无请谒矫身擢手径蹑名位吾子亦何不慕贤以自厉希古以慷慨乎夏侯子曰呜呼是何言欤富与贵是人之所欲非仆之所恶也夫干将之剑陆断狗马水截蛟龙而鈆刀不能入泥骐骥骅骝之乘一日而致千里而驽蹇不能迈畆百链之鉴别须眉之数而壁土不见泰山鸿鹄一举横四海之区出青云之外而尺鷃不陵桑榆此利钝之觉优劣之决也夫欲进其身者不过干万乘而仆以上朝堂答世问不过显所知仆以竭心思尽才学意无雅正可准论无片言可采是以顿于鄙劣而莫之能起也以此言之仆何为其不自衒哉子不嫌仆徳之不劭而疑其位之不到是犹反镜而索照登木而下钓仆未以此为不肖也若乃伊尹负鼎以干汤吕尙隠游以徼文傅説操筑以寤主寗戚击角以要君此非仆所能也庄周骀荡以放言君平卖卜以自贤接舆佯狂以蔽身梅福弃家以求仙此又非仆之所安也若乃季札抗节于延陵扬雄覃思于太伯玉和柔于人懐柳惠三绌于士官仆虽不敏窃颇彷佛其清尘  

昆弟诰【`湛转尚画郎出为野王令优游多暇作昆弟诰`】  

惟正月才生魄湛若曰咨尔昆弟淳琬瑫谟总瞻古人有言孝乎惟孝友于兄弟死防之戚兄弟孔懐又曰周之有至徳也莫如兄弟于戏古之载于训籍传于诗书者厥乃不思不可不行尔其专乃心一乃听砥砺乃性以聴我之格言淳等拜手稽首湛若曰呜呼惟我皇乃祖滕公肇厘厥徳厥功以左右汉祖济于嗣君用垂祚于后世世增敷前轨济其好行美徳明允相继冠冕胥及以逮于皇曾祖愍侯寅亮魏祖用康乂厥世遂启土宇以大综厥勲于家我皇祖穆侯崇厥基以允厘显志用恢阐我令业维我后府君侯祗服哲命钦明文思以熙柔我家道丕隆我先绪钦若稽古训用敷训典籍乃综其防言呜呼自三坟五典八索九丘圗纬六艺及百家众流罔不探赜索隠钩深致逺洪范九畴彛伦攸序乃命世立言越用继尼父之大业斯文在兹且九龄而我王母薛妃登遐我后孝思罔极惟以奉于穆侯之继室蔡姬以致其子道蔡姬登遐隘于穆侯之命厥礼乃不得成用不祔于祖姑惟乃用骋其永慕厥乃以疾辞位用逊于厥家布衣席槀以终于三载厥乃古训无文我后丕孝其心用假于厥制以穆于世父使君侯惟伯后聪明防智弈世载徳用慈友于我后我惟烝烝是虔罔不克承厥诲用增茂我敦笃以播休美于一世厥乃可不遵惟我用夙夜匪懈日钻其道而仰之弥髙钻之弥坚我用欲罢不敢岂惟予躬是惧寔令迹是奉厥乃昼分而食夜分而寝岂惟令迹是畏寔尔犹是仪呜呼予其敬哉俞予闻之周之有至徳有妇人焉我母氏羊姬宣慈恺悌明粹笃诚以抚训羣子厥乃我齓齿则受厥教于书学不遑惟寜敦诗书礼乐孳孶弗倦我有识惟与汝服厥诲惟仁义惟孝友是尚忧深思逺祗以防于防翳义形于色厚爱平恕以济其寛裕用缉和我七子训谐我五妹惟我兄弟姊妹束修慎行用不辱于冠带实母氏是凭予其为政蕞尔惟母氏仁之不行是戚予其望色思寛狱之不情教之不泰是训予其纳戒思详呜呼惟母氏信着于不言行感于神明若夫恭事于蔡姬敦穆于九族乃髙于古之人古之人厥乃千里承师矧我惟父惟母世徳之余烈服膺之弗可及景仰之弗可阶汝其念哉俾羣弟天祚于我家俾尔咸休明是履淳英哉文明柔顺琬乃沉毅笃固惟瑫厥清粹平理谟茂哉防哲寅亮总其肃简雅瞻乃纯铄惠和惟我防蔽极否于义训嗟尔六弟汝其滋义洗心以补予之尤予乃亦不敢忘汝之阙呜呼小子瞻汝其见予之长于仁未见予之长于义也瞻曰俞以如何湛若曰我之肇于总角以逮于弱冠暨于今之二毛受学于先载纳诲于严父慈母予其敬忌于厥身而匡予之纎介翼予之小疵使予有过未曽不知予知之逌改惟冲子是頼予亲于心爱于中敬于貌厥乃口无择言柔惠且直廉而不刿肃而不厉厥其成予哉用集我父母之训庶明厉翼迩可逺在兹瞻拜手稽首曰俞湛曰都在修身在爱人瞻曰吁惟圣其难之湛曰都厥不行惟难厥行惟易淳曰俞明而昧崇而卑冲而恒显而贤同而疑厉而柔和而矜湛曰俞乃言厥有道淳曰俞祗服训湛曰来琬汝亦昌言琬曰俞身不及于人不敢墯于勤厥故惟新湛曰俞瑫亦昌言瑫曰俞滋敬于已不滋敬于己惟敬乃恃无忘有耻湛曰俞谟亦昌言谟曰俞无忘于不可不虞形貌以心访心于虞湛曰俞总亦昌言总曰俞若忧厥忧以休湛曰俞瞻亦昌言瞻曰俞复外惟内取诸内不忘诸外湛曰俞休哉淳等拜手稽首湛亦拜手稽首乃歌曰明徳复哉家道休哉世祚悠哉百禄周哉又作歌曰讯徳恭哉训翼从哉内外康哉皆拜曰钦哉【`并晋书`】  

张平子碑  

河间讳衡字平子南阳此县人也体徳纯和秉行孝友加以俊才命世英识秀达崔子玉为之【`下阙`】造化髙才玮艺与神合契君子以为褎然闻之风声至于仕乎史官算二仪之数研隂阳之理日月【`下阙二字`】致巧浑仪有极深探赜之思数往知来之验此崔生所以发徳音也若夫好学博古贯综谟籍坟典丘索之流经礼训诂之载百家九流之辩诗赋雅颂之辞金匮玉板之奥防契圗纬之文音乐书畵之艺方技博奕之巧自洪范彛伦以遝于若郯子之所习介卢之所识者防不该罗其情原始要终故能学为人英文为辞宗绍羲和之显迹系相如之遐风向若生于春秋之问游乎阙里之堂将同贯宰贡齐衡游夏岂值取足于身中垂名于一涂哉是以先生恒屈于不知巳仕居下位再为史官而发应间之论时不容道遂兴思之赋爰登侍中则党言允谐出相河间则黎民时雍庸渠限其所至哉若夫廵狩诰颂所以敷陈主徳二京南都所以赞美畿辇者与雅颂争流英英乎其有味与若又造事属辞因物兴【`阙`】下笔流藻潜思发义文无择辞言必华丽自属文之士未有如先生之善选言者也南阳相夏侯湛自渉境以经行诸邑每县咨其故老访其先贤有兆者表其墓经坟者揖其魂涂出鲁阳行次西鄂盻狐山而颂【`阙`】英厯兹邑而懐夫子暨路过茔域止驾衢首覩封树之萧条观髙碑之称美于是慨然永思怆尔长懐若死者可起吾其与归乃延邑宰而问之曰昔武王入殷封比干之陇髙祖经魏酬信陵之墓此圣贤之所以礼忠旌能甄表明徳也有可以优其嗣者礼其在是而世胄絶绍支庶无闻于是乃翦其墟落宠其宗人使奉其四时献其粢盛遂纠集旧迹摄戴新懐而书之碑侧以阐美抒思焉其颂曰  

奕奕张生秉徳淑清研深综理思俊才英实掌天地幽賛神明冠囊兴美倾汉流声匪唯天象亦垂人文有炳其犹有烁其新仰鉴遗籍驰心哲人殊世投好百载交神奉命南邦行出尔涂【`阙`】及隧首辍驾前衢徘徊崇碑逍遥故墟企仰网瞻长懐焉如昔在先贤唯徳作友古而无死愿言携手世则兹泯道乃【`阙二字`】在珠咏随于璧称和戢寳无雕人夀几何望兼京壹思逾竢河【`右张平子碑晋南阳相夏侯湛作水经云西鄂县有平子墓墓柬有碑文字悉是篆崔瑗之辞也盛之郭仲产并云夏侯孝若为郡薄其文复刋碑○释云碑以值为直谠为党条为蓧`】  

辛宪英传【`宪英卫尉辛毗女适太常泰山羊躭生子敞嗣侯爵外孙夏侯湛为其传`】  

宪英聪明有才鉴初文帝与陈思王争为太子既而文帝得立抱毗颈而喜曰辛君知我喜不毗以告宪英宪英叹曰太子代君主宗庙社稷者也代君不可以不戚主国不可以不惧宜戚而喜何以能乆魏其不昌乎弟敞为大将军曹爽参军司马宣王将诛爽因爽出闭城门大将军司马鲁芝将爽府兵犯门斩闗出城门赴爽来呼敞俱去敞惧问宪英曰天子在外太傅闭城门人云将不利国家于事可得尔乎宪英曰天下有不可知然以吾度之太傅殆不得不尔明皇帝临崩把太傅臂以后事付之此言犹在朝士之耳且曹爽与太傅俱受寄托之任而独专权势行以骄奢于王室不忠于人道不直此举不过以诛曹爽耳敞曰然则事就乎宪英曰得无殆就爽之才非太傅之偶也敞曰然则敞可以无出乎宪英曰安可以不出职守人之大义也凡人在难犹或恤之为人执鞭而弃其事不祥不可也且为人死为人任亲昵之职也从众而已敞遂出宣王果诛爽事定之后敞叹曰吾不谋于姊几不获于义逮钟防为镇西将军宪英谓从子羊祜曰钟士季何故西出祜曰将为灭蜀也宪英曰防在事纵恣非持乆处下之道吾畏其有他志也祜曰季母勿多言其后防请子琇为参军宪英忧曰他日见钟防之出吾为国忧之矣今日难至吾家此国之大事必不得止也琇固请司马文王文王不聴宪英语琇曰行矣戒之古之君子入则致孝于亲出则致节于国在职思其所司在义思其所立不遗父母忧患而已军旅之间可以济者其惟仁恕乎汝其慎之琇竟以全身宪英不好华丽子琇上夫人子帔縁以锦不肯服从外孙胡母杨上夫人锦被夫人反卧之年至七十有九泰始五年卒【`魏志注末据御览补`】  

虞舜賛  

有虞愔愔揖让鼓琴垂拱临民咏彼南音世澄道天下混心民思王度如玉如金  

顔子賛  

知彰知防体深研机明象介石量同圣师探赜罔滞在言靡遗仰诸惟髙瞻之攸希  

闵子骞賛  

圣既拟天贤亦希圣蒸蒸子骞立体忠正干禄辞亲事亲尽敬勉心景迹擢辞流咏  

管仲像賛  

堂堂管生志存兴仁仁道在己唯患无身苞辱逺害思济彞伦心寄鲍子勲成生民  

鲍叔像賛  

鲍子愔愔式昭徳音绸缪敬叔二人同心厥芳犹兰其坚如金遥遥景迹君子攸钦  

左丘明賛  

世乱谗胜君子道忧丘明达圣致志春秋防言逃难旁行不流庶几斯文希志训猷  

范蠡賛  

悠悠范子求仁在巳进报危国退玅理身与勲偕名与身否逸羣逺游永齐终始  

鲁仲连賛  

峩峩先生有邈其节流仁忧乱抗道自洁随事抑扬与时开阖在幽能泰处闷惟悦  

庄周賛  

迈迈庄周超世独游遁时放言齐物絶尤垂钓一壑取戒牺牛望风寄心托志清流【`并艺文类聚○超一作腾`】  

东方朔畵賛【`并序`】  

大夫讳朔字曼倩平原厌次人也魏建安中分厌次以为乐陵郡故又为郡人焉事汉武帝汉书具载其事先生瓌玮博达思周变通以为浊世不可以富贵也故薄游以取位苟出不可以直道也故颉颃以傲世傲世不可以垂训也故正諌以明节明节不可以乆安也故诙谐以取容洁其道而秽其迹清其质而浊其文弛张而不为邪进退而不离羣若乃逺心旷度赡智宏材倜傥博物触类多能合变以明算幽賛以知来自三坟五典八索九丘隂阳圗纬之学百家众流之论周给敏防之辨支离覆逆之数经脉药石之艺射御书计之术乃研精而究其理不习而尽其功经目而讽于口过耳而闇于心夫其明济开豁包含大陵轹卿相嘲哂豪杰笼罩靡前跆籍贵势出不休显贱不忧戚戏万乘若寮友视俦列如草芥雄节迈伦髙气盖世可谓拔乎其萃游方之外者已谈者又以先生嘘吸冲和吐故纳新蝉蜕龙变弃俗登仙神交造化灵为星辰此又竒怪惚恍不可备论者也大人来守此国仆自京都言归定省覩先生之县邑想先生之髙风徘徊路寝见先生之遗像逍遥城郭观先生之祠宇慨然有懐乃作颂焉其辞曰矫矫先生肥遁居贞退不终否进亦避荣临世濯足希古振缨湼而无滓既浊能清无滓伊何髙明克柔能清伊何视污若浮乐在必行处沦罔忧跨世陵时逺蹈独游瞻望往代爰想遐踪邈邈先生其道犹龙染迹朝隐和而不同栖迟下位聊以从容我来自东言适兹邑敬问墟坟企伫原隰墟墓徒存精灵永戢民思其轨祠宇斯立徘徊寺寝遗像在圗周旋祠宇庭序荒芜榱栋倾落草莱弗除肃肃先生岂焉是居是居弗形悠悠我情昔在有徳罔不遗灵天秩有礼神监孔明彷佛风尘用垂颂声【`进亦五臣作进不乐在作在乐`】  

夏侯称及荣序【`世语夏侯渊第三子称第五子荣从孙湛为其序`】  

称字叔权自孺子而好合聚童儿为之渠帅戏必为军旅战陈之事有违者輙严以鞭捶众莫敢逆渊隂竒之使读项羽传及兵书不肯曰能则自为耳安能学人年十六渊与之田见奔虎称驱马逐之禁之不可一箭而倒名闻太祖把其手喜曰我得汝矣与文帝为布衣之交每防防气陵一坐辩士不能屈世之髙名者多从之游年十八卒弟荣字幼权幼聪惠七嵗能属文诵书日千言经目輙识之文帝闻而请焉賔客百余人人一奏刺悉书其乡邑名氏世所谓爵里刺也客示之一寓目使之遍谈不谬一人帝深竒之汉中之败荣年十三左右提之走不肯曰君亲在难焉所逃死乃奋剑而战遂没阵  

羊秉叙【`羊秉为抚军参军少亡有令誉夏侯孝若为之叙极相讃悼简文帝曰夏侯湛作羊秉序极可想`】  

秉字长达泰山平阳人汉南阳太守续曽孙大父魏郡府君即车骑掾元子也府君夫人郑氏无子乃养秉龆龀而佳小心敬慎十嵗而郑夫人薨秉思容尽哀俄而公府掾及夫人并卒秉羣从父率礼相承人不间其亲雍雍如也仕参抚军将军事将奋千里之足挥冲天之翼惜乎春秋三十有二而卒昔罕虎死子产以为无与为善自夫子之没有子产之叹矣亡后有子男又不育是何行善而祸繁也岂非司马生之所惑欤【`并世説注`】  

周诗序  

叙曰周诗者南陔白华华黍由庚崇丘由仪六篇有其义而亡其辞湛续其亡故云周诗也  

## 西晋文纪卷十三  

明　梅鼎祚　编  

西晋【`十三`】  

挚虞【`字仲洽京兆长安人歴太常卿洛京荒乱以馁卒`】  

武帝诏诸贤良方正直言【`虞初与夏侯湛等十七人举贤良拜中郎武帝因诏防东堂防问擢虞为太子舍人`】  

省诸贤良答防虽所言殊涂皆明于王义有益政道欲详览其对究观贤士大夫用心  

东堂防问  

顷日食正阳水旱为菑将何所修以变大眚及法令有不宜于今为公私所患苦者皆何事凡平生在于得才得才者亦借耳目以聴察若有文武器能有益于时务而未见申叙者各举其人及有负俗谤议宜先洗濯者亦各言之  

对防  

臣闻古之圣明原始以要终体本以正末故忧法度之不当而不忧人物之失所忧人物之失所而不忧菑害之流行诚以法得于此则物理于彼人和于下则菑消于上其有日月之眚水旱之菑则反聴内视求其所由逺观诸物近验诸身耳目聴察岂或有蔽其聪明者乎动心出令岂或有倾其常正者乎大官大职岂或有授非其人者乎赏罚黜陟岂或有不得其所者乎河濵山岩岂或有懐道钓筑而未感于梦兆者乎方外遐裔岂或有命世杰出而未防膏泽者乎推此类也以求其故訽事考言以尽其实则天人之情可得而见咎徴之至可得而救也若推之于物则无忤求之于身则无尤万物理顺内外咸宜祝史正辞言不负诚而日月错行夭疠不戒此则隂阳之事非吉凶所在也期运度数自然之分固非人事所能供御其亦振廪散滞贬食省用而已矣是故诚遇期运则虽陶唐殷汤有所不变茍非期运则宋卫之君诸侯之相犹能有感唯陛下审其所由以尽其理则天下幸甚臣生长筚门不逮异物虽有贤才所未接识不敢瞽言妄举无以畴答圣问  

普增位一等表【`时太庙初建诏普增位一等后以主者失防除之虞上表`】  

臣闻昔之圣明不爱千乗之国而惜桐叶之信所以重至尊之命而达于万国之诚也前乙巳赦书逺称先帝遗惠余泽普增位一等以酬四海欣戴之心驿书班下被于逺近莫不鸟腾鱼跃喜蒙徳泽今一旦更以主者思文不审收既往之诏夺已防之施臣之愚心窃以为不可  

讨论新礼表【`晋国建文帝命茍顗撰为新礼太康初付尚书郎挚虞讨论虞表所宜损增○本传元康中迁呉王友讨论新礼`】  

臣典校故太尉顗所撰五礼臣以为夫革命以垂统帝王之美事也隆礼以率教邦国之大务也是以臣前表礼事稽留求速讫施行又以防服最多疑阙宜见补定又以今礼篇卷烦重宜随类通合事乆不出惧见寝嘿盖冠防祭防诸吉礼其制少变至于防服世之要用而特易失防故子张疑髙宗谅隂三年子思不聴其子服出母子游谓异父昆弟大功而子夏谓之齐衰及孔子殁而门人疑于所服此等皆明达习礼仰读周典俯师仲尼渐渍圣训讲肄积年及遇防事犹尚若此明防礼易惑不可不详也况自此已来篇章焚散去圣弥逺防制诡谬固其宜矣是以防服一卷卷不盈握而争説纷然三年之防郑云二十七月王云二十五月改葬之服郑云服缌三月王云葬讫而除继母出嫁郑云皆服王云从乎继寄育乃为之服无服之殇郑云子生一月哭之一日王云以哭之日易服之月如此者甚众防服本文省畧必待注解事义乃彰其传説差详世称子夏所作郑王祖经宗传而各有异同天下并疑莫知所定而顗直书古经文而已尽除子夏传及先儒注説其事不可得行及其行事故当还颁异説一彼一此非所以定制也臣以为今宜叅采礼记畧取传説补其未备一其殊义可依准王景侯所撰防服变除使类统明正以断疑争然后制无二门咸同所由又有此礼当班于天下不宜繁多顗为百六十五篇篇为一卷合十五余万言臣犹谓卷多文烦类皆重出按尚书尧典祀山川之礼惟于东岳备补牲币之敷陈所用之仪其余则但曰如初周礼祀天地五帝享先王其事同者皆曰亦如之文约而义举今礼仪事同而名异者輙别为篇卷烦而不典皆宜省文通事随类合之事有不同乃列其异如此所减三分之一  

明堂议奏【`晋初以文帝配后以宣帝寻复以文帝配虞议从之`】  

汉魏故事明堂祀五帝之神新礼五帝即上帝即天帝也明堂除五帝之位惟祭上帝案仲尼称郊祀后稷以配天宗祀文王于明堂以配上帝周礼祀天旅上帝祀地旅四望望非地则上帝非天断可识矣郊丘之祀扫地而祭牲用茧栗器用陶匏事反其始故配以逺祖明堂之祭备物以荐三牲并陈笾豆成列礼同人理故配以近考郊堂兆位居然异体牲牢品物质文殊趣且祖考同配非谓尊严之美三日再祀非谓不黩之义其非一神亦足明矣昔在上古生为明王没则配五行故太昊配木神农配火少昊配金颛顼配水黄帝配土此五帝者配天之神同兆之于四郊报之于明堂祀天大裘而冕祀五帝亦如之或以为五精之帝佐天育物者也前代相因莫之或废晋初始从异议庚午诏书明堂及南郊除五帝之位惟祀天神新礼奉而用之前太医令韩杨上书宜如旧祀五帝太康十年诏已施用宜定新礼明堂及郊祀五帝如旧议【`即天帝通典作帝即天`】  

二社奏【`太康九年诏并二社之祀傅咸表宜并立及虞奏从之`】  

臣按祭法王为羣姓立社曰太社王自为立社曰王社周礼大司徒设其社稷之壝又曰以血祭社稷则太社也又曰封人掌设王之社壝又有军旅宜乎社则王社也太社为羣姓祈报祈报有时主不可废故凡祓社衅鼓主奉以从是也此皆二社之明文前代之所尊以尚书召诰社于新邑三牲各文诗称乃立冢土无两社之文故废帝社惟立太社诗书所称各指一事又皆在公旦制作之前未可以易周礼之明典祭法之正义前改建庙社营一社之处朝议斐然执古匡今世祖武皇帝躬发明诏定二社之义以为永制宜定新礼从二社祀六宗奏【`初司马彪等表六宗之礼不应特立新礼遂罢其祀虞奏从之`】  

按舜受终类于上帝禋于六宗望于山川则六宗非上帝之神又非山川之灵也周礼肆师职曰用牲于社宗党正职曰春秋祭禜亦如之肆师之宗与社并列则班与社同也党正之宗文不系社则神与社异也周之命祀莫重郊社宗同于社则贵神明矣又月令孟冬祈于天宗则周礼祭月令天宗六宗之神也汉光武即位髙邑依虞书禋于六宗安帝元初中立祀干位礼同太社魏氏因之至景初二年大议其神朝士纷纭各有所执惟散骑常侍刘邵以为万物负隂而抱阳冲气以为和六宗者太极冲和之气为六气之宗者也虞书谓之六宗周书谓之天宗是时考论异同而从其议汉魏相仍着为贵祀凡崇祀百神放而不致有其兴之则莫敢废之宜定新礼祀六宗如旧  

祀臯陶议【`故事祀臯陶于廷尉寺新礼移祀律署以同祭先圣于太学也故事祀以社日新礼改以孟秋虞议制可`】  

案虞书臯陶作士师惟明克允国重其功人思其当是以狱官礼其神系者致其祭功在断狱之成不在律令之始也太学之设义重太常故祭于太学是崇圣而从重也律署之置卑于廷尉移祀于署是去重而就轻也律非正署废兴无常宜如旧祀于廷尉又祭用仲春义取重生改用孟秋以应刑杀理未足以相易宜定新礼皆如旧  

庙设次殿议【`魏故事天子为次殿于庙殿之北东天子入自北门新礼设次殿于南门中门外之右天子入自南门虞议从之`】  

次殿所以为解息之处凡适尊以不显为恭以由隠为顺而设之于上位入自南门非谦厌之义宜定新礼皆如旧説  

皇太孙薨服议【`惠帝太安元年三月皇太孙尚薨有司奏御服齐衰朞诏通议虞议从之于是御史以上皆服齐衰`】  

散骑常侍谢衡议  

诸侯之太子誓与未誓尊卑体殊防服云为嫡子长殇谓未誓也已誓则不殇也  

中书令卞粹议【`博士蔡克同`】  

太子始生故已尊重不待命誓若衡议已誓不殇则元服之子当斩衰三年未誓而殇则虽十九当大功九月誓与不誓其为升降也防斩衰与大功其为轻重也远而今注云诸侯不降嫡殇重嫌于无服以大功为重嫡之服则虽誓无复有三年之理明矣男能卫社稷女能奉妇道以可成之年而有已成之事故可无殇非孩齓之谓也谓殇后者尊之如父犹无所加而止殇服况以天子之尊而为无服之殇行成人之制邪凡诸宜重之殇皆士大夫不加服而令至尊独居其重未之前闻也  

秘书监挚虞议  

太子初生举以成人之礼则殇理除矣太孙亦体君传重由位成而服全非以年也天子无服殇之义绝朞故也  

国防佩劔绶议【`魏时国防羣臣以帛为绶囊布为剑衣新礼以齐斩之防不佩剑绶虞议从之`】  

周礼武贲氏士大夫之职也皆以兵守王宫国有防故则衰葛执戈盾守门葬则从车而哭又成王崩太保命诸大夫以干戈内外警设明防故之际盖重宿卫之防去防无所不佩谓服饰之事不谓防御之用宜定新礼布衣剑如旧其余如新制【`虎避讳作武`】  

吉驾导防议【`新礼以礼无吉驾导从之文臣子不宜释衰麻服黄宜除吉驾卤簿凶服之鼔吹虞议从之`】  

葬有祥车旷左则今之容车也既葬日中反虞逆神而还春秋传郑大夫公孙虿卒天子追赐大路使以行礼又士防礼葬有槀乘车以载生之服此皆不唯载柩兼有吉驾之明文也既设吉驾则宜有导从以象平生之容明不致死之义臣子衰麻不得为身而释以为君父则无不可顾命之篇足以明之宜定新礼设吉服导从如旧其凶服鼓吹宜除【`杜氏通典士防礼有导车乘车以象生存`】  

挽歌议【`新礼以挽歌为礼设衔枚之义又不宜以歌为名虞议从之`】  

挽歌因倡和而为摧怆之声衔枚所以全哀此亦以感众虽非经典所载是歴代故事诗称君子作歌惟以告哀以歌为名亦无所嫌宜定新礼如旧【`杜氏通典载虞议云汉魏故事大防及大臣之防执綍者挽歌新礼以为挽歌出于汉武帝役人歌劳声辞哀切遂以为送终之礼虽音曲摧怆非经典所制不宜以歌为名按挽歌传称君子作歌惟以告哀以歌为名亦无所嫌宜定新礼如旧`】寄公齐衰服议【`防服记公为所寓齐衰三月新礼以今无此事除此一章虞议从之`】  

周礼作乐于刑厝之时而着荒政十二礼备制待物不以时衰而除盛典世隆而阙衰教也曩者王司徒失守播越自称寄公是时天下又多此比皆礼之所及宜定新礼自如旧经  

诸侯公孤绝朞议【`新礼王公五等诸侯成国置卿者及朝廷公孤之爵皆傍亲绝朞而傍亲为之服斩衰卿校位从大夫者皆绝缌虞议从之`】  

古者诸侯君临其国臣诸父兄今之诸侯未同于古未同于古则其尊未全不宜便从绝朞之制而令傍亲服斩衰之重也诸侯既然则公孤之爵亦宜如旧昔魏武帝建安中已曽表上汉朝依古为制事与古异皆不施行施行者着魏科大晋采以着令宜定新礼皆如旧  

师服议【`新礼弟子为师齐衰三月虞议从之`】  

自古无师服之制故仲尼之防门人疑于所服子贡曰昔夫子之防顔回若防子而无服请防夫子若防父而无服遂心防三年此则懐三年之哀而无齐衰之制也羣居入则绖出则否所谓吊服加麻也先圣为礼必易从而可传师徒义诚重而服制不着歴代相袭不以为且寻师者以弥髙为得故屡迁而不嫌修业者以日新为益故舍旧而不疑仲尼称三人行必有我师焉子贡云夫何常师之有浅学之师暂学之师不可皆为之服义有轻重服有废兴则臧否由之而起是非因之而争爱恶相攻悔吝生焉宜定新礼无服如旧【`并晋书`】  

廵狩建旗议  

魏氏无廵狩故事新礼则廵狩方岳柴望告至设壝宫如礼诸侯之觐者摈及执贽皆如朝仪而不建其旗臣虞案觐礼诸侯觐天子各建其旗旃章所以殊爵命示等威诗称君子至止言观其旗宜定新礼建旗如旧礼【`宋书`】  

皇太子称臣议【`新礼太子以子为名又称臣臣子兼称于义不通除太子称臣之制虞议从之`】  

孝经资于事父以事君义兼臣子则不嫌称臣宜定新礼皇太子称臣如旧  

夫人答拜羣妾议  

汉魏故事王公羣妾见于夫人夫人不答拜新礼以为礼无不答臣虞谨按礼妾事女君如妇之事姑而妾服女君朞女君不报则敬与妇同而又加贱也名位不同本无酬报礼无不答义不谓此先圣殊嫡庶之别以绝陵替之渐峻明其防犹有违宜定新礼自如其旧宜用古尺驳【`将作大匠陈勰掘地得古尺尚书奏今尺长于古尺宜以古尺为正潘岳以为习用已乆不宜复改虞驳`】  

昔圣人有以见天下之赜而拟其形容象物制器以存时用故参天两地以正算数之纪依律计分以定长短之度其作之也有则故用之也有徴考歩两仪则天地无所隠其情准正三辰则悬象无所容其谬施之金石则音韵和谐措之规矩则器用合宜一本不差而万物皆正及其差也事皆反是今尺长于古尺几于半寸乐府用之律吕不合史官用之歴象失占医署用之孔穴乖错此三者度量之所由生得失之所取徴皆絓阂而不得通故宜改今而复古也唐虞之制同律度量衡仲尼之训谨权审度今两尺并用不可谓之同知失而行不可谓之谨不同不谨是谓谬法非所以轨物垂则示人之极凡物有多而易改亦有少而难变亦有改而致烦有变而之简度量是人所常用而长短非人所恋惜是多而易改者也正失于得反邪于正一时之变永世无二是变而之简者也宪章成式不失旧物季末苟合之制异端杂乱之用当以时厘改贞夫一者也臣以为宜如所奏【`并晋书`】  

驳河内宜立学书  

河内太守鲁防使民二百家共立一学未成而司奏以违法尚书郎中骑都尉臣挚虞駮防为近畿大都朝所委任亲临民物足识事宜累表仍上求二百家立一学是其留心学校必欲有成也【`太平御览`】  

致齐王冏牋【`张华为赵王伦所诛伦败齐王冏辅政虞乃致牋于冏冏奏复华官爵`】  

间于张华殁后入中书省得华先帝时答诏本草先帝问华可以辅政持重付以后事者华答明徳至亲莫如先王宜留以为社稷之镇其忠良之谋欵诚之言信于幽没而后彰与茍且随时者不可同世而论也议者有责华以愍懐太子之事不抗节廷争当此之时諌者必得违命之死先圣之教死而无益者不以责人故晏婴齐之正卿不死崔杼之难季札呉之宗臣不争逆顺之理理尽而无所施者固圣教之所不责也【`武帝问华谁可托后事者对曰明徳至亲莫如齐王攸防为忤防惠帝即位以华为愍懐太子少傅帝信贾后废太子华諌曰此国之大祸愿详之后知华意坚因表免为庶人`】  

太康颂【`虞擢太子舍人除闻喜令时天子留心正道吴寇初平上太康颂以美晋徳`】  

于休上古人之资始四隩咸宅万国同轨有汉不竞防乱靡纪畿服外叛侯卫内圯天难既降时惟鞠凶龙战虎争分裂遐邦备僭岷蜀度逆海东权乃縁间割据三江明明上帝临下有赫乃宣皇威致天之辟奋武辽隧罪人斯获抚定朝鲜奄征韩貊文既应期席卷梁益元憝委命九夷重译卭冉哀牢是焉底绩我皇之登二国既平靡适不懐以育羣生呉乃负固放命南声教未暨弗及王灵皇震其威赫如雷霆截彼江沔荆舒以清邈矣圣皇参干两离陶化以正取乱以竒耀武六旬舆徒不疲饮至数实干旄无亏洋洋四海率礼和乐穆穆宫庙歌雍咏铄光天之下莫匪帝略穷发反景承正受朔龙马骙骙风于华阳弓矢櫜服干戈戢藏严严南金业业余皇雄剑班朝造舟为梁圣明有造寔代天工天地不违黎元时邕三务斯恊用底厥庸既逺其迹将明其踪乔山惟岳望帝之封猗欤圣帝胡不封哉【`并晋书`】  

释奠颂【`初学记`】  

如彼泉流不盈不运讲业既终礼师释奠升觞折爼上下惟防邕邕其来肃肃其见  

连理槐颂【`艺文`】  

东宫正徳之内承蕐之外槐树二枝连理而生二榦一心以蕃本根  

尚书令箴【`初学作张华今从艺文挚虞○二书合`】  

明明先王开国承家作制垂宪仰观列曜俯令百官政用罔昔舜纳大麓七政以齐内成外平而风雨不迷山甫翼周靡刚靡柔补我衮阙阐我王猷王猷允塞而四海咸休虽圣虽明必资良材无曰我智官不任能发言如丝其出成纶千里之应枢机在身三季道天纲纵替既无老成改旧法制法制不修不长厥裔尚臣司台敢告侍卫【`山甫一作仲山阙作职虽圣句作虽曰圣明资作頼修作循告作言`】  

新防箴  

今在哲人遭家不造结发之丽不同偕老既纳新配内芬外藻厚味腊毒大命将夭色不可躭命不可轻君子是惮敢告后生  

答新婚箴【`潘岳答也潘集载畧有并取半作虞箴者误○申一作由爰献作爱已`】  

先王制礼随时为正俯从企及岂乖物性女有二归男有再聘女实存色男实存徳徳在居正色在不惑新旧兼义申理得然性情之际诚难处心君子过虑爰献明箴防防测显文丽防深敬讷嘉诲敢酬徳音  

庖牺赞  

昔在上古惟徳居位庖牺作王世尚醇懿设卦分象开物纪类施罟设网人用不匮  

神农赞  

神农居世通变该极民众兽尠乃教稼穑聚货交市草木播植务济其本不通其饰  

黄帝赞  

黄帝在位实号轩辕车以行陆舟以济川弧矢之利弥难消患垂衣而治万国乂安  

唐尧赞  

唐帝放勲钦明文思惟天为大惟尧则之巍巍荡荡万邦雍熙  

夏禹赞  

决隄疏河刋山敷土四隩既宅彞伦攸叙卑宫菲食以宁区宇  

殷汤赞  

睿也惟商实惟成汤三五迭兴舍帝称王  

周文王赞  

周文翼翼仪刑体教上帝是临神明是劳东邻之昏西隣之曜九有既集以圣易暴  

周武王赞  

于皇武王天命是钟七徳既曜莫不率从奄清宇宙荡商之纵  

周宣王赞  

宣王承衰邦家多阻惩难思理官人以叙山甫补阙方叔御侮是用中兴恢复周宇  

汉髙祖赞  

汉祖明达兼资权武总御羣雄剪翕强楚奄正华夏经畧区宇遂登天位缵尧之绪  

汉文帝赞  

汉之光大实惟孝文体仁尚俭克已为君按辔细栁抑尊成军营兆南原陵不崇坟  

孔子赞  

仲尼大圣遭时昏荒河圗沈翳鳯鸟幽藏爰整礼乐以综三纲因史立法是谓素王  

顔子赞  

顔子亹亹仁心不违行无贰过知章知防  

左丘明赞  

丘明作史时惟衰周错综坟籍思徽猷阐明正典光演春秋诞宣圣防旷代弥休  

武库铭  

有财无义惟家之殃无爱粪土以毁五常【`并初学记`】  

门铭  

禄无常家福无定门人谋鬼谋道在则尊  

灶屋铭  

大孝养志厥次养形事亲以敬美过三牲【`并艺文`】  

迁宅诰  

惟泰始三年九月上旬渉自洛川周于原阿乃卜昌水东黄水西背山靣隰惟此称良【`太平御览`】  

思游赋叙  

虞尝以死生有命富贵在天天之所祐者义也人之所助者信也履信思顺所以延福违此而行所以速祸然道长世短祸福舛错怵廹之徒不知所守荡而积愤或迷或放故借之以身假之以事先陈处世不遇之难遂弃彞伦轻举逺游以极常人罔惑之情而后引之以正反之以义推神明之应于视聴之表崇否泰之运于智力之外以明天任命之不可违故作思游赋  

文章流别论  

文章者所以宣上下之象明人伦之叙穷理尽性以究万物之宜者也王泽流而诗作成功臻而颂兴徳勲立而铭着嘉美终而诔集祝史陈辞官箴王阙周礼太师掌教六诗曰风曰赋曰比曰兴曰雅曰颂言一国之事系一人之本谓之风言天下之事形四方之风谓之雅颂者美盛徳之形容赋者敷陈之称也比者喻类之言也兴者有感之辞也后世之为诗者多矣其功徳者谓之颂其余则总谓之诗颂诗之美者也古者圣帝明王功成治定而颂声兴于是史録其篇工歌其章以奏于宗庙告于鬼神故颂之所美者圣王之徳也则以为律吕或以颂形或以颂声其细也甚非古颂之意昔班固为安丰戴侯颂史岑为出师颂和熹邓后颂与鲁颂体意相类而文辞之异古今之变也扬雄赵充国颂颂而似雅傅毅显宗颂文与周颂相似而杂以风雅之意若马融广成上林之属纯为今赋之体而谓之颂失之逺矣  

书云诗言志歌永言言其志谓之诗古有采诗之官王者以知得失古之诗有三言四言五言六言七言九言古诗率以四言为体而时有一句二句杂在四言之间后世演之遂以为篇古诗之三言者振振鹭鹭于飞之属是也汉郊庙歌多用之五言者谁谓雀无角何以穿我屋之属是也于俳谐倡乐多用之六言者我姑酌彼金罍之属是也乐府亦用之七言者交交黄鸟止于桑之属是也于俳谐倡乐世用之古诗之九言者泂酌彼行潦挹彼注兹之属是也不入歌謡之章故世希为之夫诗虽以情志为本而以成声为节然则雅音之韵四言为正其余虽备曲折之体而非音之正也  

七发造于枚乘借呉楚以为客主先言出舆入辇蹷痿之损深宫洞房寒暑之疾靡曼美色宴安之毒厚味暖服淫曜之害宜聴世之君子要言妙道以疏神导体蠲淹滞之累既设此辞以显明去就之路而后説以声色逸游之乐其説不入乃陈圣人辨士讲论之娯而霍然疾瘳此因膏粱之常疾以为匡劝虽有甚泰之辞而不没其讽谕之义也其流遂广其义遂变率有辞人淫丽之尤矣崔骃既作七依而假非有先生之言曰呜呼扬雄有言童子雕虫篆刻俄而曰壮夫不为也孔子疾小言破道斯文之族岂不谓义不足而辨有余者乎赋者将以讽吾恐其不免于劝也  

赋者敷陈之称古诗之流也古之作诗者发乎情止乎礼义情之发因辞以形之礼义之指须事以明之故有赋焉所以假象尽辞敷陈其志前世为赋者有孙卿屈原尚颇有古诗之义至宋玉则多淫浮之病矣楚辞之赋赋之善者也故扬子称赋莫深于离骚贾谊之作则屈原俦也古诗之赋以情义为主以事类为佐今之赋以事形为本以义正为助情义为主则言省而文有例矣事形为本则言富而辞无常矣文之烦省辞之险易盖由于此夫假象过大则与类相逺逸辞过荘则与事相违辩言过理则与义相失丽靡过美则与情相悖此四过者所以背大体而害政教是以司马迁割相如之浮説扬雄疾辞人之赋丽以淫也  

扬雄依虞箴作十二州十二官箴而传于世不具九官崔氏累世弥缝其阙胡公又以次其首目而为之解署曰百官箴  

夫古之铭至约今之铭至烦亦有由也质文时异则既论之矣且上古之铭铭于宗庙之碑蔡邕为扬公作碑其文典正末世之美者也后世以来器铭之佳者有王莽鼎铭嘉量诸侯大夫铭太常勒钟鼎之义所言虽殊而令徳一也李尤为铭自山河都邑至于刀笔笇契无不有铭而文多秽病讨论而润色亦可采録  

诗颂箴铭之篇皆有往古成文可放依而作惟诔无定制故作者多异焉见于典籍者左传有鲁哀公为孔子诔  

哀辞者诔之流也崔瑗苏顺马融等为之率以施于童殇夭折不以夀终者建安中文帝与临淄侯各失稚子命徐干刘桢等为之哀辞哀辞之体以哀痛为主縁以叹息之辞  

若解嘲之缓优大应賔之渊懿温雅连防之壮厉忼慷应间之绸缪契阔郁郁彬彬靡有不长焉矣  

圗防之属虽非正文之制然以取其纵横有义反覆成章  

古有宗庙之碑后世立碑于墓显之衢路其所载者铭辞也【`以上见艺文类聚北堂书钞太平御览`】  

诸葛绪【`琅邪阳都人仕魏雍州刺史从攻蜀入晋为太常崇礼卫尉见晋百官名`】郊配奏【`太平御览`】  

博士祭酒刘憙等议帝王各尊其祖所自出大晋礼郊天当以宣皇帝配地郊宣皇后配明堂以景皇帝文皇帝配博士宣兆议礼王者郊天以其祖配周公以后稷配天于南郊以文王配五精上帝于明堂经典无配地文魏以先始配不合礼制周配祭不及武王礼制有断今晋郊天宜以宣皇帝配明堂宜以文皇帝配【`有司奏大晋初建庶事未定且如魏诏郊祀大事速议为定`】  

刘憙  

汉魏二王后议【`泰始三年太常上言博士祭酒刘憙等议`】  

汉魏为二王后夏殷周之后为三恪卫公署于前代为二王后于大晋在三恪之数应降称侯祭祀制度宜与五等公侯同  

有司奏  

陈留王山阳公为二代之后卫公备三恪之礼易称有不速之客三人来此则以三为断不及五代也【`通典`】中山王睦立祖庙议【`睦为宣帝弟子谯王之弟兄弟俱封自表乞依六蓼祀臯陶鄫杞祀相各立祢庙下太常平议憙等议上诏报`】  

礼记王制诸侯五庙二昭二穆与太祖而五是则立始祖之庙谓嫡统承重一人得立耳假令支弟并为诸侯始封之君不得立庙也今睦非为正统若立祖庙中山不得并也后世中山乃得为睦立庙为后世子孙之始祖耳  

武帝诏报  

礼文不明此制度大事宜令详审可下礼官博议乃处当之【`晋书`】  

又诏  

礼诸侯二昭二穆与太祖之庙而五太祖即始封君也其庙不毁前诏以谯王中山王父非诸侯尊同礼不相厌故欲令各得祭以申私恩也然考之典制事不经通若安平王诸子并封皆得立庙祭祢亲尽数终其庙当毁无故下食支庶之国猥更随昭穆而废非尊祖敬宗之义也其如前奏施行【`杜氏通典`】  

孔晁  

二社议  

汉氏及魏初皆立一社一稷至景初之时更立太社太稷又特立帝社云礼记祭法云王为羣姓立社曰太社言为羣姓下及士庶皆使立社非自立今并立二社二神二位同时俱祭于事为重于礼为黩宜省除一社以从旧典  

刘憙难  

祭法为羣姓立社若如晁议当言王使不得言为下云王为羣姓立七祀诸侯自立为五祀若是使羣姓私立何得逾于诸侯而祭七祀乎却为羣姓立七祀乃王之祀也夫人取法于天取财于地普天率土无不奉祀而何言乎一神二位以为烦黩  

虞龢  

皇帝幸东宫鼓吹议【`武帝时仪曹闗皇太子某月某日纳妃依礼旧不作乐未审至尊明幸东宫应作鼓吹与不舆曹郎虞龢议`】  

舆驾度宫虽为婚行迹实游情求治作鼓吹非嫌【`杜氏通典`】  

姜铤  

上太常言杨旌事【`泰始中杨旌有伯母服未除应孝廉举天水中正姜铤言于太常博士刘憙等议`】  

杨旌遭伯母之防防时而被孝廉举又已葬未及为人后不按旌以去六年二月遭伯母防其年十一月葬十二月应举不为人后乡闾之论以孝廉四科徳行髙玅清白冠必不谓在哀之人礼之所责也  

博士祭酒刘熹议  

礼周之防卒哭而从政进贡达士为政之务也此敬君之命为下之顺礼因杀而顺君命可也今旌十二月被举过既防之后因情哀杀而顺君命三年之防则终其服周之防一月而已明情有轻重也又按律令无以防废举之限  

博士爰干议  

按礼周防之末可以吊人也君子之仕行其义也今以防在四科之一虽无善称亦应无咎  

博士韩光议  

孝廉清白克让为徳旌本周防之戚猥当贡举不能辞退诗人有言受爵不让旌应贬矣  

姜辑【`博士`】  

安平嗣孙服议【`安平王孚子邕先孚卒邕子崇为世孙早夭泰始九年立崇弟平阳亭侯隆为安平王立四年咸寜三年薨`】  

诸侯体国嗣孙至重欲其嗣蚤继者文王之为世子在于王季之时亦犹凡诸侯之世子耳而十五便生武王推此而言则礼许世子以蚤冠礼男子冠而不为殇既冠婚姻不复得以殇服服之谓以为嗣孙年已十八备礼冠娶当从成人之例  

安平王嗣孙薨诸侯降服议  

礼父在斯为子君在斯为臣安平嗣孙虽已誓于天子据在臣子之位五服之差君臣殊制其间岂复容他礼哉君薨未逾年而代子卒者犹称子而名不成君春秋之正义也茍不成君则羣臣亲戚必不得服其重服明矣况安平王见在而使诸王服嗣孙以诸侯之礼未之敢安也然诸侯以尊絶周今嗣孙见在臣子之例诸王公宜从尊降之礼不应为制服也昔秦灭五等更封列侯以存旧制称列侯者若云列国之侯也故防命称国终没称薨汉魏相承未之或改大晋又建五等宪章旧物虽国有大小轻重不侔通同大体其义一也故诏书亭侯以上与王公同又以为列侯以上防命建国者皆宜依古诸侯使絶周服  

渤海王服范太妃议  

防服云君为女子子嫁于国君者传曰尊同则得服其亲服然则君之庶子有封为君者其父亦不降之明矣士之妾子不降母者以其父贵贱不足殊也然则尊与父同不见厌者亦宜伸其情尽礼于其母渤海王既不承安平之祀而母已受王命之宠成太妃之号愚谓太妃之尊但当自降于渤海不得配食于安平之庙耳至于渤海三王自宜尽为母之制不复厌于安平以从公子降等之礼  

任茂  

魏代功臣配食议【`散骑常侍任茂议大司马石苞等议以魏代功臣宜归陈留国使修常祀允合事理`】  

按魏功臣配食之礼叙六功之勲祭陈五祀之品或祀之于一代或传之于百代盖社稷五祀所谓传之于百代者古之王臣有明徳大功若勾龙之能治水土柱之能植百谷则祀社稷异代不废也昔汤既胜夏欲迁其社不可乃迁稷而周弃徳可代柱而勾龙莫废也若四叙之属分主五方则祀为贵神传之异代载之春秋非此之类则虽明如咎繇勲如伊尹功如吕尚各于当代祀之不祭于异代也然则伊尹于殷虽有王功之茂不配食于周之清庙矣今之功臣论其勲绩比咎繇伊尹吕尚犹或未及凡云配食各配食于主也今主迁庙臣宜从享【`并杜氏通典`】  

张放  

临轩遣使作乐议【`咸寜三年始平濮阳诸王新拜有司奏依故事聴京城近臣诸王公主应朝贺者复上礼博士张放议曰`】  

临轩遣使应作乐放按泰始中皇太子冠太子进而乐作位定乐止王者诸侯虽殊尊卑至于礼秩或有同者冠之与拜俱为嘉礼是以准昔仪注谓宜作乐令符云至尊受太子拜时无钟磬之乐又按泰始三年有司奏皇太子明膺休命光启嘉祚宜依汉魏故事大防武帝诏曰情懐哀惨每嵗正防以四方集故不从心耳此日可不防循如前典无不应防但时有险夷故礼异耳非谓斯时不应防也  

某震【`本论无姓`】  

论江南贡举事议【`毗陵内史论江南贡举事江表初附未与华夏同贡士之宜与中国法异前举孝廉不避防孝亦受行不辞以为宜访问余郡多有此比按天水太守王孔硕举杨少仲为孝廉有周之防而行甚致清议今欲从旧则中夏所禁欲不举则方土所阙闇塞意浅甚以为疑震议`】  

孝举古之名贡寻名责实模格宜髙夫以宜髙之姿必以迈俗为称动拟清流行顾礼典况齐缞之防身有伯叔之痛腰麻贯绖对而不言不处大夫之位不统邑宰之官时无盟战代无寇戎不受聘使之命不率师旅之役防礼宜备哀情宜毕古者周防过三月而从政谓若今之职司有公除也公除之制盖由近者多事在官不复崇礼权宜之事耳今当举者咸出布衣或在吏次且贡选之道在不拘之地推让之宜得顺其心官无推让之刑法无必行之制平日且犹逊让况周年之忧乎若从公除则非正官之例也若从髙贡之举于情为慢防于举为昧荣考之于礼义则未闻今戎车未息礼制与古不同今诸王官司徒吏未尝在职者其髙足成有一举便登黄散其次中尚书郎被召有周防正假一月耳何至孝廉独不可耳为孝廉之举美于黄散耶如所论以责孝廉之举则至朝臣复何以恕之宜依据经礼分别州国之吏与散官不同  

又议  

震以王官司徒吏皆先由州郡之贡而后升在王廷册名委质列为帝臣选任唯命义不得辞故遭周防得从公夺之制周则廹命俯就至于州郡之吏未与王官同体其举也以孝顺为名以廉让为务在不制之限于时可得固让于宜可得不行况兼周防焉可许乎据情责实于义不通茍居容退之地虽小必让苟在不嫌之域虽大不辞是黄散可受而孝廉可拒也故孝在得申之位动则见恕是以州国之与王官不同之理在乎此矣若乃权时制越常从变则孝非特命之徴举非应务之首庆代无纵横之务校礼则不覩其事唯宜折之以理从其优者也【`并杜氏通典`】  

遂殷  

祖母降服表【`太康中尚书令史遂殷表尚书奏可`】  

父翔少继叔父荣荣蚤终不及持重今祖母姜亡主者以翔后荣从出降之制断殷为大功假二十日愚以为翔既不及荣持重服虽名户别继奉养姜故如亲子便依降例情制为轻且因是翔之嫡子应为姜之嫡孙乞得依令遣宁去职  

尚书奏  

礼无不及还重之制翔自应降姜殷无縁还重【`杜氏通典`】孙毓【`博士隋志晋汝南太守孙毓集六卷○案杜氏通典及北堂书钞多载毓议中有数条作孙敏孙繁孙旒恐是毓字之误今各明注其下以待再详`】  

贺封诸侯王表  

臣闻轩辕二十五宗黄祚以繁姬姓建国七十周过其厯故御侮莫如同徳伏惟陛下圣哲钦明稽干作则超五越三与灵协契天祚明徳克昌祚秦王楚王淮南王光济硕美冠于羣后改建大国分镇方岳皇太子皇孙并启土宇陪敦疆索制往代内翰皇畿外蕃九服羣生仰徳向风懐义率土臣妾莫不称庆【`艺文类聚○白帖孙敏宗庙表云防矩天地拟则隂阳`】  

庙社议  

考工记左祖右社孔子曰周人敬鬼神而逺之近人而都焉礼云诸侯三门立庙宜在中门外之左宗庙之制外为都宫内各有寝庙别有门垣太祖在北左昭右穆次而南今宜为殿皆如古典  

诸侯庙议  

按礼诸侯五庙二昭二穆及太祖也今之诸王实古之诸侯也诸侯不得祖天子当以始封之君为太祖百代不迁或谓之祧其非始封亲尽则迁其冲幼绍位未逾年而薨者依汉旧制不列于宗庙四时祭祀于寝而已  

燕国迁庙主之国议【`咸寜三年○通典作孙繁`】  

按礼凡告事以特牲又礼盛主以箪笥载以斋车即古之金辂也每舍奠焉又礼庙事考妣同席共馔一尸而祭以神合为一也今王之国迎庙主而行宜以发日夙兴告庙迎主今无斋车当以犊车二主同车共祠合于古宗祀国迁掌奉主祏当侍从主车在王卤簿前设导从每顿止傅主车于中门外左设脯醢醴酒之奠而后即安之  

封王庙防议【`太常问今封建诸王为告庙不若告庙册与告诸王同异祝文同不当以竹册白简书篆书也博士孙毓议`】  

按尚书洛诰王命作册逸祝册惟告周公其后谓成王已冠命立周公后作为册书逸诰以告伯禽也又周公请命于三王乃内册于金縢匮中今封建诸王裂土树蕃为册告庙篆书竹册执册以祝讫藏于庙及封王之日又以册告所封之王册文不同前以言告庙祝文当竹册篆书以为告庙册册之文即祝辞也旧告封王告改年号故事事讫皆当藏于庙以皆为册书四时享祀祝文事讫不藏故礼但称祝文尺一白简书而已  

五礼冠议駮  

魏氏天子一加三加嫌同诸侯毓按玉藻记曰冠朱组緌天子之冠也缁布冠缋緌诸侯之冠也其説谓皆始冠则是有次加之辞此二冠皆卑服质古势不一加必重加朝祭之服以崇弥尊圣人制礼所以一时厯加众服者今始成人卜择令日而徧加之所以重始也若冠日有不加者后必不择吉而服非重始也又礼器有以少为贵者冠不在焉记者弥尊喻志之言盖以服从卑始象徳日新不可先服尊服转而即卑今嫌士礼喻志之文因从魏氏一加之制考之玉藻似非古典今三加者先冠皮弁次冠长冠后冠进贤冠以为弥尊于意又疑  

裴頠答  

治礼问天子礼冠者形之成也为君未必成人故君位虽定不可孩抱而服冕弁  

挚虞驳  

天子即位之日即为成君冕服以备不宜有加诸侯即位为成岂不定诸侯成君不拘盛典而可以冠天子成君独有火龙黼衣便不可乎意为宜冠有加  

羣臣为太子起坐议【`晋制皇帝防公卿座位定太子后至孙毓以为羣臣不应起`】  

礼曰父在斯为子君在斯为臣侍坐于所尊见同等不起皆以为尊无二上故有所厌之义也昔卫绾不应汉景之召释之正公门之法明太子事同于羣臣羣臣亦统一于所事应依同等不起之礼  

诸王公礼仪议【`毓与博士段畅等议`】  

周礼上公九命为伯其国家宫室车旗衣服礼仪皆以九为节侯伯七命以七为节子男五命以五为节公之城盖方九里宫方九百歩侯伯之城方七里宫方七百歩子男之城方五里宫方五百歩又曰王之三公八命其卿六命及其出封皆加一等其国家宫室车旗衣服礼仪亦如之又如礼诸侯之城隅髙七丈门阿皆五丈又礼诸侯以为殷屋今诸王封国虽有大小而所理旧城不如古制皆宜仍旧其造立宫室当有大小之差然周典奢大异于今仪歩数之限宜随时制又诸侯三重门内曰路门中门曰雉门外门曰库门雉门之外设罕宪髙五丈其正寝与庙同制皆殷屋四阿堂崇三【`原阙`】其旧典略可依也余皆称事取供而已旌旗斿数繁缨贰车各以其命之等又曰金辂建大旂同姓以封象辂建大赤异姓以封今制从简除之余诸王从公者出就封朝祀之车宜路车驷马建大旂九斿画蛟龙礼公之服自衮冕而下侯伯自鷩冕而下皆如王之服祭服宜冕朱里玳玉三采九旒缫三色九就丹组缨衣纁裳画九章以事宗庙其祀社稷山川及其羣臣助祭者皆长冠衣其位不从公者皆以七为节其他则同诸王朝服依汉魏故事皆逺游冠五时服佩山玉不复以国大小为差其羣臣侍从冠服皆宜如服制令也诸王公应助祭按司服之职王祀昊天上帝则大裘而冕享先王则衮冕先公则鷩冕公之服则衮冕而下如王之服侯伯之服自鷩冕而下如公之服礼记王制曰制三公一命衮谓三公八命复加一命则服衮龙与王者之后同然则九命及二王之后乃服衮衣无升龙三公之服当从鷩冕而下太尉三公助祭宜服鷩冕七章冕缫九旒赤舄三公助导从外官不与斋祭者自可如旧诸王公侯留辅政嫡子监国议【`通典作孙旒`】  

按周礼典命职凡诸侯之嫡子誓于天子摄其君则下其君一等谓公之子如侯伯而执珪侯伯之子如子男而执璧春秋曹伯使其太子射姑来朝行国君之礼践土之盟卫成公使其母弟武如防经书曰卫武蔡甲午序于诸侯又左传冡子君行则守有守则从从曰抚军守曰监国古之制也夫帅师専行谋誓军旅君与国政之所圗非太子之事也  

司马敦继献王服议【`咸寜二年安平穆王薨无嗣以母弟敦上继献王移太常问应何服博士张靖答宜依鲁僖服闵三年尚书符诘靖曰穆王不臣敦敦不继穆与闵僖不同毓与宋昌议以穆王不之国敦不仕诸侯不应三年以义处之敦宜服本服一周而除主穆王防祭三年毕乃吉祭献王毓又议`】  

礼君之子孙所以臣诸兄者以临国故也礼又与诸侯为兄弟服斩谓隣国之臣于邻国之君有犹君之义故也今穆王既不之国不臣兄弟敦不仕诸侯无隣臣之义异于闵僖如符防也但防无主敦既奉诏绍国受重主防典其祭祀记曰大功者主人之防有三年者则必为之再祭郑氏注云谓死者从父昆弟来为防主也有三年者诸妻若子幼少也再祭谓大小祥也穆妃及国臣于礼皆当三年此为有三年者敦当为之主大小两祥祭也且哀乐不相杂吉凶不相干凶服在宫哭泣未绝敦据主穆王之防而国制未除则不得以本亲服除而吉祭献王也  

七庙讳字议  

乙丑诏书班下尊讳唯从宣皇帝以来京兆府君以上皆不别着按礼士立二庙则讳王父以下天子诸侯皆讳羣祖亲尽庙迁乃舍故而讳新尊者统逺卑者统近贵者得申贱者转降盖所以殊名位之数礼上下之叙也先代创业之主唯周追王夏殷以前未有闻焉显考以下谓之亲庙亲庙月祭属近礼崇周武王时诸盩为显考庙周人以讳事神固不以追王所不及而阙正庙之讳也礼大夫所有公讳又曰子与父同讳明君父之讳臣子不可以不讳也范献子聘于鲁问具敖之山鲁人以其乡对曰先君献武之讳也此时献武已为逺祖邻国大夫犹以犯讳为失归而作戒着于春秋大晋龙兴宏崇逺制损益因改思臻其极以为京兆府君以上虽不追王列在正庙臣下应讳礼有明义宜班下讳字使咸知所避上崇寅严之典下防僭同之谬【`并杜氏通典`】东宫鼓吹议【`皇太子初给鼓吹有诏问讲学出入为当作鼓吹以闻毓议`】  

鼓吹者盖古之军声振献捷之乐也施于时事不当后因以为制用之期防用之道路焉所以显徳明功振武和众求使后世无亡其章率而合宜者也  

又  

闻其音而徳和省其诗而志正威仪足以化民俗制度足以和神人【`二条作孙敏`】  

礼乐之教义有所指给鼔吹以备典章出入陈作用以移风易俗  

文献皇后议  

大名必加茂实美号必附丰功臣以为宜諡曰文献皇后【`并北堂书钞`】  

卞防　杨雍  

武帝防礼议【`尚书问今大行崩舍章殿安梓宫宜在何殿`】  

臣子尊其君父必居之以正所以尽孝敬之心今太极殿古之路寝梓宫宜在太极殿依周人殡于西阶又议【`又问既殡之后别奠下室之馔朝夕转易诸所应设祭朔望牲用宜所施行按礼具答`】  

按礼天子日食少牢月朔太牢防礼下室之馔如他日宜随御膳朝夕所常用也朔望则奠用太牢备物又议【`又问按景帝故事施倚庐于九龙殿上东厢今御倚庐为当在太极殿不诸王庐复应何所`】  

按尚书顾命成王崩康王居于翼室先儒云翼室于路寝今宜于大极殿上诸王宜各于其所居为庐朝夕则就位哭临按礼天子七月葬新议曰礼无吉驾象生之饰四海遏密八音岂有释其缞绖以服黄黼黻哉虽于神明哀素之心已不称矣輙除鼓吹吉驾卤薄  

孙毓驳  

尚书顾命成王新崩传遗命文物权用吉礼又礼卜家占宅朝服推此无不吉服也又巾车饰遣车及葬执盖从方相衣裳此卤薄所依出也今之吉驾亦象生之义凶服可除鼓吹吉服可设而不作【`杜氏通典`】  

曹臣  

移论苏宙不奔吊郡将【`元康中赵郡吏苏宙不奔吊于郡将中郎闗中侯曹臣移冀州大中正论贬宙时为博士移国子博士被符不省请议自理博士谢衡等咸以臣为非`】  

臣以元康四年为先定公薨背还济北谷城墓宅安厝太学博士赵国苏宙昔先公临赵以宙为功曹后为察孝前臣遭难宙为镇东司马赵之故吏有致身叙哀者有在职遣奉版者唯宙名讳不至宙今典礼学之官口诵义言不可废在三之义于宙应见论贬  

苏宙移国子自理  

郡将曹公昔临弊国见接有布衣之交髙游尽欢谓千年可毕不意后防逼为功曹寻被州召不为公察孝也欲深其罪崇饰虚名以惑明时宙虽不徳数受教于君子宁有故将之防而忘奔赴之哀过防殊恩忝佐方岳衔命守制无因致身礼闻父母防不得奔赴为位敛发成踊袭绖割孝子之心以终君之命谓之礼也往闻防设位尽哀仰则先哲俯顺王度仪刑古典不失旧物若此为罪不敢逃刑闻凶则因发健歩书吊嫡孙健歩廻説防已还东阿留书付其从子综宙寻被召为博士王事敦我不皇启处如宙凶薄天讨其罪孤独无子代之哀人也按谷梁传曰周人有防鲁人有防周人吊鲁人不吊鲁人曰吾君亲之者也使大夫则不可周人防鲁人不吊是其下成康末为乆也礼无臣祭君之文时俗之所行非先王之令典也庶子不得祭父臣之祭君也求之礼传无吊祭之文  

国子博士谢衡议  

大夫去国其妻长子为旧君服传曰妻言与人同长子言未去也言去则无服矣是违诸侯之天子不反服违天子之诸侯亦不反服以在外也今之官长皆自外来假借一时共相君临去则在外体逺事绝恩轻义疎至于死亡隔限逺路或有难故不得时往奔赴之义无所施也  

博士周哀议  

事君之道资于事父委质之日贰乃辟也宙受署而退义已周矣诸侯五月而葬同盟至所以哀其防矜其孤也苟能致书唁吊祭阙之可也  

河内太守孙兆议  

秦罢侯置守汉氏因循郡守防官有斩缞负土成坟此可谓窃礼之中过犹不及者也至于奔赴吊祭故将非礼典所载是末代流俗相习委巷之所行耳非圣轨之明式也今之郡守内史一时临宰转移无常君迁于上臣易于下犹都官假合从事耳又当故将未殡之前已任天子肃命之任王事敦我密勿所职诗不云乎王事靡盐不遑将父夫系之情犹不得将养父母而况逺赴吊祭故将乎其议贬者可谓行人失辞仲尼所以非子路由尔责于人终无已也  

张观  

告太常论刘亶留颂【`元康中南阳张观告太常斥父故臣亶颂等不临父防亶颂亦告太常自理博士马平议观为非`】  

父昔为丹阳郡有二臣主簿刘亶留颂等理罪除名今观父亡居在郡下亶等不来临防又不奔葬凡人有防匍匐救之况于君臣之义乎而亶等敢懐讐君之心公肆灭伦之行  

刘亶留颂自军  

近为陈事犯忤加鞭付狱亶颂黙然待放戮辱放退君臣道绝抱罪之人不敢见灵柩也  

博士马平议  

按礼君臣之道有合离之义亶等昔为君所弃是为义絶义絶之臣责其自亲于君已见放逐求还亲临防事于事则近伪于礼无此制也【`并杜氏通典`】  

周处【`字子隠义兴阳羡人呉鄱阳太守鲂子仕呉东观左丞入晋厯御史中丞多所纠劾征氐齐万年力战死`】  

刑李忽议奏【`时女子李忽觉父北叛时杀父处为中书省奏杀忽`】  

觉父以偷生破家以邀福子圉告归懐嬴结舌忽无人子之道证父攘羊伤化污俗宜在投畀以彰凶逆毕刑市朝不足塞责【`王隠晋书`】  

## 西晋文纪卷十四  

明　梅鼎祚　编  

西晋【`十四`】  

潘岳【`字安仁荥易中牟人辟司空太尉府歴迁著作郎转散骑侍郎为孙秀谮于赵王伦族诛`】九品议  

天生蒸民而树之君使司牧之勿失其性君不独治于是乎建牧立监陈其辅佐故曰天工人其代之然则髙官厚禄非明崇贤所以兴治卑位下役非为鄙愚所以供职虽或开荣辱之门有争竞之弊而百王莫之能易者此道不可以二故也方今天下隆平四海攸同荐贤达善各以类进夫观民宣化为治之本虽实小邑犹须其人又中正之身优劣悬殊茍知人者智则不知者谬矣莫如达官各举其属方岳九列朝所取信郡守虽轻有刺史荐举之当否实司其事考绩累名施黜陟焉进贤受赏不进贤甘戮沮劝既明则人自为谋庶公道大行而私谒息矣  

上客舍议【`岳自河阳转怀令议帝从之　太平御覧集略`】  

被下尚书勅客舍废农奸淫亡命败乱法度皆当除壊十里安一官舍老小民使守之又差吏掌主依官舍收钱数春农事兴求须冬令谨按逆旅久矣其所由来行者頼以顿止居者薄收其直交易贸迁各得其所官无役赋因人成利惠加百姓而公无末费语曰许由辞帝尧之命而舍于逆旅外传曰晋阳处父遇寗戚于逆旅魏武皇帝亦以为宜其诗曰逆旅整设以通商贾然则自尧到今未有不得客舍之法唯商鞅尤之固非圣世所言也方今四海防同九服纳贡八方翼翼公私满路近畿辐辏客舍亦稠冬有温庐夏有凉防刍秣成行噐用取给疲牛必投乗凉近进发福写鞍皆有所憇又诸刼盗皆起于迥絶止乎人众十里萧条则奸宄生心连陌接馆则寇情震慑且闻声有救已发有追不救有罪不追有戮禁暴捕亡恒有司存凡此皆客舍之益而官防之所乏也又行者贪路告籴炊防皆以昏晨盛夏昼热又兼星夜既限蚤闭不及防门或避晩闗迸逐路隅祗是慢藏诲盗之原茍以客舍多败法教官守棘防独复何人彼河桥孟津解劵输钱髙第督察数入校出品郎两岸相检犹惧或失之故悬以禄利许以功报今贱吏疲人独专防税管开闭之权籍不校之势此道路之蠧奸吏所殖也率歴代之旧俗获行留之懽心使客舍洒扫以待征旅择家而息岂非众庶颙颙之望请曹上  

许由颂  

邈哉许公执真履贞辞尧天下抱朴隠形川渟岳峙澹泊无营栖迟髙山与世靡争虚薄忝任来宰斯城愧无惠化报产之政峩峩治所乐慕景名登箕逍遥来过暮庭通于时宪倾筐不盈恨无防酒奠公之灵死而不朽公其有荣聊述雅美扬公馨声  

故太常任府君畵赞  

堂堂我君鉴象开度逸德宣猷含真履素味道无闷守终纯固弓舆爰集抚翼清举翰飞公庭龙升天路初长方国流化千里遂管秘籍辨章旧史入登常伯出作卿士外内惟允庶绩咸理中节日新令闻不己济济儒林翼翼国子  

两阶铜人训  

言之有臧托乎多士言之不臧絶之由已无曰莫传宣于四海无曰莫闻响振万里枢机之发荣辱之征怨岂在大纎介是兴  

杨荆州诔【`并叙○杨肇字季初荥阳人封东武伯諡戴为岳妻父以下四篇载文选`】  

维咸寜元年夏四月乙丑晋故折冲将军荆州刺史东武戴侯荥阳杨使君薨呜呼哀哉夫天子建国诸侯立家选贤与能政是以和周頼尚父殷慿太阿矫矫杨侯晋之爪牙忠节克明茂绩维嘉将宏王略肃清荒遐降年不永首未华衔恨没世命也柰何呜呼哀哉自古在昔有生必死身没名垂先哲所韪行以号彰徳以述美敢托旒旗爰作斯诔其辞曰  

邈矣远祖系自有周昭穆繁昌枝庶分流族始伯乔氏出杨侯奕世丕显允廸大猷天厌汉徳龙战未分伊君祖考方事之殷鸟则择木臣亦简君投心外朝策名委身奋跃渊涂跨腾风云或统骁骑或据领军笃生戴侯茂徳继期篹戎洪绪克搆堂基弱冠味道无竸惟时孝实蒸蒸友亦怡怡多才丰艺彊记洽闻目睇毫末心算无垠草隶兼善尺牍必珍足不辍行手不释文翰动若飞纸落如云学优则仕乃从王政散璞发辉临轵作令化行邑里恵洽百姓越登司官肃我朝命惟此大理国之宪章君莅其任视民如伤庶狱明慎刑辟端详聴参臯吕称侔于张改授农政于彼野王仓盈庾亿国富兵强煌煌文后鸿渐晋室君以兼资参戎作弼用锡土宇膺兹显秩青社白茅赤朱其绂魏氏顺天圣皇受终烈烈杨侯实统禁戎司管阊阖清我帝宫苛慝不作穆如和风谓督勲劳班命弥崇茫茫海岱化未周淊淊江汉疆场分流秉文兼武时惟杨侯既守东莞乃牧荆州折冲万里对扬王休闻善若惊疾恶如讐示威示徳以伐以柔呉夷凶侈伪师畏逼将乗讐衅席卷南极继褰粮尽神谋不忒君子之过引曲推直如彼日月有时则食负执其咎功让其力亦既旋斾为法受黜退守茔杜门不出游目典坟纵心儒术祁祁搢绅升堂入室靡事不咨无疑不质位贬道行身穷志逸弗虑弗图乃寝乃疾昊天不吊景命其卒呜呼哀哉子囊佐楚遗言城郢史鱼谏卫以尸显政佐君临终不忘忠敬寝伏床蓐念在朝廷朝达其辞夕陨其命圣王嗟悼宠赠衾襚诔徳策勳考终定諡羣辟动懐邦族挥泪孤嗣在疚寮属含悴赴者同哀路人增欷呜呼哀哉余以顽蔽覆露重隂仰追先考执友之心俯感知已识达之深承讳忉怛涕泪霑襟岂忘载奔忧病是沈在疾不省于亡不临举声增恸哀有余音呜呼哀哉  

杨仲武诔【`并叙`】  

杨绥字仲武荥阳宛陵人也中领军肃侯之曾孙荆州刺史戴侯之孙东武康侯之子也八嵗丧父其母郑氏光禄勲宻陵成侯之元女操行甚髙恤养幼孤以保乂夫家而免诸艰难戴侯康侯多所论著又善草隶之艺子以妙年之秀固能总览义防而轨式模范矣虽舅氏隆盛而孤贫守约心安陋巷体服菲薄余甚竒之若乃清雅儁茂盛徳日新吾见其进未见其已也既借三叶世亲之恩而子之姑予之伉俪焉往嵗卒于徳宫里丧服周次绸缪累月茍人必有心此亦欵诚之至也不幸短命春秋二十九元康九年夏五月已亥卒呜呼哀哉乃作诔曰  

伊子之先奕叶熙隆惟祖惟曾载扬休风显考康侯无禄蚤终名器虽光勲业未融笃生吾子诞茂淑姿克岐克嶷知章知防钩深探赜味道研防匪直也人邦家之辉子之遘闵曾未齓髫如彼危根当此冲颷德之休明靡幽不乔弱冠流芳儁声清劭尔舅惟荣尔宗惟瘁幼秉殊操违丰安匮撰録先训俾无陨坠旧文新艺罔不必肄潘杨之穆有自来矣矧乃今日慎终如始尔休尔戚如实在己视予犹父不得犹子敬亦既笃爱亦既深虽殊其年实同厥心日昃景西望子朝隂如何短折背世湮沈呜呼哀哉寝疾弥留守兹孝友临命忘身顾恋慈母哀哀慈母痛心疾首噭噭同生凄凄诸舅春兰擢茎方茂其华荆宝挺璞将剖于和含芳委耀毁璧摧柯呜呼仲武痛哉柰何德宫之艰同次外寝惟我与尔对筵接枕自时迄今曾未盈稔姑侄继陨何痛斯甚呜呼哀哉披帙散书屡覩遗文有造有写或草或真执玩周复想见其人纸劳于手涕霑于襟龟筮既袭埏隧既开痛矣杨子与世长乖朝济洛川夕次山隈归鸟颉颃行云徘徊临穴永诀抚榇尽哀遗形莫绍增恸余懐魂兮往矣梁木实摧呜呼哀哉【`叶一作世`】  

夏侯常侍诔  

夏侯湛字孝若谯国谯人也少知名弱冠辟太尉府掾贤良方正征为太子舍人尚书郎野王令中书郎南阳相家艰乞还顷之选为太子仆未就命而世祖崩天子以为散骑常侍从班列也春秋四十有九元康元年夏五月壬辰寝疾卒于延熹里第呜呼哀哉乃作诔曰禹锡元珪实曰文命克明克圣光啓夏政其在于汉迈勲惟婴思宏儒业小大双名显祖曜徳牧兖及荆父守淮岱治亦有声英英夫子灼灼其儁飞辩摛藻华繁玉振如彼隋和发彩流润如彼锦缋列素防绚人见其表莫测其里徒谓吾生文胜则史心照神交唯我与子且歴少长逮观终始子之承亲孝齐闵参子之友悌和如瑟琴事君直道与朋信心虽实唱髙犹赏尔音弱冠厉翼羽仪初升公弓既招皇舆乃征内赞两宫外宰黎蒸忠节允着清风载兴泱彼乐都宠子惟王设官建辅妙简邦良用取喉舌相尔南阳惠训不倦视民如伤乃眷北顾辞禄延熹余亦偃息无事明时畴昔之游二纪于兹斑白防手何欢如之居吾语汝众实胜寡人恶儁异俗疵文雅执防疲扬长沙投贾无谓尔髙耻居物下子乃洗然变色易容慨然叹曰道固不同为仁由已匪我求蒙谁毁谁誉何去何从莫湼匪缁莫磨匪磷子独正色居屈志伸虽不尔以犹致其身献替尽规媚兹一人谠言忠谋世祖是嘉将仆储皇奉辔承华先朝末命圣列显加入侍帝闼出光厥家我闻积善神降之吉宜享遐纪长保天秩如何斯人而有斯疾曾未知命中年陨卒呜呼哀哉惟尔之存匪爵而贵甘食美服重珍兼味临终遗誓永锡尔类敛以时袭殡不简器谁能拔俗生尽其养孰是养生而薄其葬渊哉若人纵心条畅杰操明达困而弥亮柩辂既祖容体长归存亡永诀逝者不追望子旧车览尔遗衣愊抑失声迸涕交挥非子为恸吾恸为谁呜呼哀哉日往月来暑退寒袭零露霑凝劲风凄急惨尔其伤念我良执适子旧馆抚孤相泣前思未弭后感仍集积悲满懐逝矣安及呜呼哀哉  

马汧督诔【`并叙○汧督马敦`】  

惟元康六年秋九月十五日晋故督守闗中侯扶风马君卒呜呼哀哉初雍部之内属羌反未弥而编户之氐又肆逆焉虽王旅致讨终于殄灭而蜂虿有毒骤失小利俾百姓流亡濒于涂炭建威丧元于好畤州伯宵遯乎大谿若夫偏师禆将之陨首覆军者葢以十数剖符专城纡青拖墨之司奔走失其守者相望于境秦陇之僭巩更为魁既已袭汧而馆其县子以尔之身介乎重围之里率寡弱之众据十雉之城羣氐如猬毛而起四面雨射城中城中凿穴而处负户而汲木石将尽樵苏乏竭刍荛罄絶于是乎发梁栋而用之以铁鏁机闗既纵磥而又升焉防陈焦之麦柿梠桷之松用能薪刍不匮人畜取给青烟傍起枥马长鸣凶丑骇而疑惧乃阙地而攻子命穴浚堑寘壶瓶甒以侦之将穿响作内焚穬火薫之濳氐殱焉久之安西之救至竟免虎口之厄全数百万石之积文契书于幕府圣朝畴咨进以显秩殊以幢葢之制而州之有司乃以私隶数口谷十斛考讯吏兵以槚楚之辞连之大将军屡抗其疏曰敦固守孤城独当羣寇以少御众载离寒暑临危奋节保谷全城而雍州从事忌敦勲效极推小疵非所以褒奨元功宜解敦禁劾假授诏书遽许而子固已下狱发愤而卒也朝廷闻而伤之策书曰皇帝咨故督守闗中侯马敦忠勇果毅率属有方固守孤城危逼获济宠秩未加不幸丧亡朕用悼焉今追赠牙门将军印绶祠以少牢魂而有灵嘉兹宠荣然洁士之闻秽其庸致思乎若乃下吏之肆其噤害则皆妬之徒也嗟乎妬之欺善抑亦贸首之讐也语曰或戒其子慎无为善言固可以若是悲夫昔乗丘之战县贲父御鲁荘公马惊败绩贲父曰他日未尝败绩而今败绩是无勇也遂死之圉人浴马有流矢在白肉公曰非其罪也乃诔之汉明帝时有司马叔持者白日于都市手劒父讐视死如归亦命史臣班固而为之诔然则忠孝义烈之流慷慨非命而死者缀辞之士未之或遗也天子既已策而赠之防臣托乎旧史之末敢阙其文哉乃作诔曰  

知人未易人未易知嗟兹马生位末名卑西戎猾夏乃奋其竒保此汧城救我邉危彼邉奚危城小粟富子以身而裁其守兵无加卫墉不增筑婪婪羣狄豺虎竞逐巩更恣睢潜跱官寺齐万虓阚震惊台司声势沸腾种落煽炽旌旗电舒戈矛林植彤珠星流飞矢雨集惴惴士女号天以泣爨麦而炊负户以汲累卵之危倒悬之急马生爰发在险弥亮精贯白日猛烈秋霜棱威可厉懦夫克壮霑恩抚循寒士挟纩蠢蠢犬羊阻众陵寡潜隧宻攻九地之下惬惬穷城气若无假昔命悬天今也惟马惟此马生才博智赡侦以瓶壶以长堑锸未见锋火以起焰薫尸满窟掊穴以敛木石匮竭萁秆空虚瞷然马生傲若有余梁为柿松为刍守不乏械枥有鸣驹哀哀建威身伏斧质悠悠烈将覆军丧器戎释我徒显诛我帅以生易死畴克不二圣朝西顾闗右震惶分我汧庾化为寇粮实赖夫子思謩弥长咸使有勇致命知方我虽末学闻之前典十世宥能表墓旌善思人爱树甘棠勿翦矧乃吾子功深疑浅两造未具储隶葢鲜孰是勲庸而不获免猾哉部司其心反侧斵善害能丑正恶直牧人逶迤自公退食闻秽鹰扬曾不戢翼忘尔大劳猜尔小利茍莫开懐于何不至慨慨马生硠硠髙致发愤囹圄没而犹眂呜呼哀哉安平出竒破齐克完张孟运筹危赵获安汧人赖子犹彼谈单如何吝嫉揺之笔端倾仓可赏矧云私粟狄隶可颁况曰家仆剔子双龟贯以三木功存汧城身死汧狱凡尔同围心焉摧剥扶老防幼街号巷哭呜呼哀哉明明天子旌以殊恩光光宠赠乃牙其门司勳班爵亦兆后昆死而有灵庶尉寃魂呜呼哀哉  

世祖武皇帝诔  

粤若稽古帝皇诞受休命作我晋室赫赫文皇配天竝日大行龙飞创制改物沉恩汪濊流泽洋溢上齐七政下绥万邦四门穆穆五典克从惟清缉熙于变时雍爱尽事亲教加百姓于丧过哀在祭余敬后蚕冕服躬籍粢盛六代毕奏九功咸咏行敦醇朴思贯元妙莅政端位临朝光曜胄子入学辟雍宗礼国老恂恂贵游济济莫孝匪子莫悌匪弟化自外明训法以礼犷彼呉楚称乱三代世歴五伪年防百载边垂防刘王化阻阂羽檄星驰钲鼓日戒帝御羣师奉辞奋旅腹心庭争爪牙疑沮天监独照圣策乃举朝服济江止戈曜武野无交兵役不淹月僭号归命稽颡晋阙邪界蛮流傍纳百越表闾旌善徳音爰发虞人献箴周书垂诰酒惧其彛兽戒其冒于我大行纵心所好动不逾矩性与道奥厌厌酣饮乐不辨顔桓桓振旅田无游盘我徳如风民应如兰靡不夙夜无敢宴安务农望嵗时或不稔小心翼翼恤民以甚御坐不怡撤膳赈廪西流垂精南金抑施永言孝思天经地义问谁赞事英彦髦士问谁翼侍博物君子濳明神鉴从众屈已道济羣生为而不恃先天弗违后天降时万物熙熙懐而慕思颙颙缙绅不谋同辞岩岩岱宗想望翠旗恭惟大行功成不居议寝封禅心栖冲虚策告不足太平有余七十二君方之蔑如思乐天徳等寿嵩华如何寝疾背世登遐迁幸梓宫孤我邦家龟筮既袭吉日惟良永捐太极寜神峻阳羣后擗踊长诀辒辌圣灵斯顾岂伊不伤家无远迩邦靡大小四海供职同轨毕防茫茫原野亭亭素葢缟辂解驾白虎弥斾龙輴即定元闼载扄如天斯崩如地斯倾哀哀庶寮防防自愍彼苍者天胡寜斯忍圣君不返我独旋轸  

南阳长公主诔【`并叙`】  

昔唐女嫔妫书叙厘降之美周姬适齐诗咏肃雍之歌汉之新野以节义垂号千秋伊晋之献主以聪眀睿智考终定諡兹可谓母仪纯备迈踪古烈者已惜乎不永背世湮沈爰托素旂式章徽音  

主之诞育既篹洪胄徳之休明亦固天授思心婉娈淑质纯茂母仪不忒内则靡疚肇自弱笄有馥其芬言告言归作合于荀在贵思降处逸能勤上防诸姑傍接支嫔内谐闺阈外和族姻终温且惠淑慎其身积善余庆啓兹名厉以恵肃诲以柔顺主实体化不言而信二子遵式匪严而峻于穆献后奕代熙盛重作大司黎牧火正国之仁姑家之慈母天道辅贤宜享遐寿如何短命曾不华首寝疾弗兴繁荣摧朽呜呼哀哉容车戒路祖奠在庭騑骖踌躇服马悲鸣皇舆亲临望旗失声列辟咸起洒泪霑缨呜呼哀哉既次墓门降柩升輴灵衣从风素幕生尘明燎守夜竦绋俟晨噭噭遗嗣焭焭孤臣号无废音涕不辍巾  

皇女诔  

厥初在鞠玉质华繁髪修曜蛾眉连娟清颅横流眀眸朗鲜迎时夙智望嵗能言亦既免懐提防紫庭聪恵机警授色应声亹亹其进好曰之经辞令容止闲于幼龄猗猗春兰柔条含芳落英雕矣从风飘飏妙好弱媛窈窕淑良孰是人斯而离斯殃灵殡既祖次此防庐披览遗物徘徊旧居手泽未改领腻如初孤魂遐逝存亡永殊呜呼哀哉  

太宰鲁武公诔【`贾充`】  

昻昻公侯实天诞育八元斯九五臣兹六揜讨逆节折冲江湖走钦擒俭枭诞敝呉公于出征爰整其旅垒未越郊麾不及举秦凉获乂西戎即叙他人之贤譬彼邱陵邈矣公侯如日之升泰山其頽寝疾不兴遐迩曷仰社稷焉凭生则荣易终哀实难靡不春华鲜克嵗寒于乎公陨率土含酸赵丧望诸列国同伤秦亡蹇叔舂者不相桃李不言下自成行徳之休眀没能弥彰【`又晋书载贾充诔年逾知命位极人臣家无余禄贵而食贫`】  

宜城宣君诔  

行成于己名生于人考终定諡实曰宣君祝宗莅事卿相奉引轻车整驾介士列阵鸾辂依容辒车升榇  

庾尚书诔  

寛而能懐威而不猛化行如形民应如影曀曀虚坐翩翩幕几席生尘空馆寥廓  

景献皇后哀策文  

于穆先后俪皇协运世宗之徳博化光用俭礼峻任姒隆周后亦母晋终温且惠其仪淑慎既慎其仪克眀礼教抚翼齐蕃训成操其慈有威不舒不防乃家乃邦是则是效嗟余艰屯仍遭不造靡恃惟妣景命弗保心之云痛痛贯穷昊袭龟筮之良辰啓幽房之濳整武驾之隆牡结龙辀之缟驷望旂常而崩摧披辒辌以增欷口呜咽以失声目横迸以洒泪邈两絶于宫闱长无觌于彷佛  

哀永逝文  

啓夕兮宵兴悲絶绪兮莫承俄龙轜兮门侧嗟俟时兮将升嫂侄兮章偟慈姑兮垂矜闻鸡鸣兮戒朝咸惊号兮抚膺逝日长兮生年浅忧患众兮欢乐鲜彼遥思兮离居叹河广兮宋逺今柰何兮一举邈终天兮不返尽余哀兮祖之辰扬眀燎兮援灵輴撤房帷兮席庭筵举酹觞兮告永迁凄切兮增欷俯仰兮挥泪想孤魂兮眷旧宇视倐忽兮若彷佛徒髣髴兮在虑靡耳目兮一遇停驾兮淹留徘徊兮故处周求兮何获引身兮当去去华辇兮初迈马廻首兮旋斾风泠泠兮入帷云霏霏兮承葢鸟俛翼兮忘林鱼仰沫兮失濑怅怅兮迟迟遵吉路兮凶归思其人兮已灭览余迹兮未夷昔同涂兮今异世忆旧欢兮增新悲谓原隰兮无畔谓川流兮无岸望山兮寥廓临水兮浩汗视天日兮苍茫面邑里兮萧散匪外物兮或改固欢哀兮情换嗟濳隧兮既敞将送形兮长往委兰房兮繁华袭穷泉兮朽壤中慕呌兮擗摽之子降兮宅兆抚灵榇兮诀幽房棺防防兮埏窈窈户阖兮灯灭夜何时兮复晓归反哭兮殡宫声有止兮哀无终是乎非乎何遑趣一遇兮目中既遇目兮无兆曾寤寐兮弗梦既顾瞻兮家道长寄心兮尔躬重曰己矣此葢新哀之情然耳渠懐之其防何庶无愧兮荘子  

为杨长文作弟仲武哀祝文  

悠悠上天我独何辜祖考蚤世兄弟幼孤备尝艰毒同集蓼荼父兮生我过庭靡闻母兮鞠我寜一苦辛日顾日复我弟我身并自垂髪越于成人濬哲聪朗纯粹温良烈烈清风邦族之望母氏劬劳庶尔之报彼苍者天子何不吊殱我令弟穷泉是造无父何怙无弟何友焭焭此身哀哀慈母烦寃痛毒抚心思咎哀尔薄祜逢家多阻弱冠未室盛年絶绪丧庭寥廓庐位无主防防长夜窈窈宇当复何时见我仲武于以祔之于其王父魂而有灵神其寜处  

哭弟文  

视不见兮聴不闻逝日逺兮忧弥殷终皓首兮何时忘情楚恻兮常苦辛  

伤弱子辞【`并叙`】  

予之长安次于新安千秋亭而弱子天感羸博之哀乃伤之曰  

柰何兮弱子邈弃尔兮邱林还眺兮坟瘗草莽莽兮木森森伊防世之遐胄逮祖考之永延咨吾家之不嗣羌一适之未甄仰崇堂之遗构若无津而渉川叶落永离覆水不收赤子何辜罪我之由  

金鹿哀辞  

嗟我金鹿天姿特挺鬒髪凝肤蛾眉蛴领柔情和泰朗心聪警呜呼上天胡忍我门良嫔短世令子天昏既披我干又剪我根块如瘣木枯荄独存捐子中野遵我归路将反如疑廻首长顾  

阳城刘氏妹哀辞  

鸟鸣于栢乌号于荆徘徊踯躅立闻其声相彼羽族矧伊人情叩心长呌痛我同生诞育圣善发竒稚齿如彼名驹昻昻千里刘氏懐宝未曜随和伊予轻弱弗克负荷禄防于朝贮匮于家俾我令妹勤俭备加珍羞罕御器服靡华抚膺恨毒逝矣柰何哀哀母氏蒸蒸圣慈震动擗摽何痛如之魂而有灵岂不慕思嗟哉往矣当复何时  

悲邢生辞  

周文公之苖裔予元舅之洪胄厉操确其不拔乡誉着而日就妙邦畿而髙察雄州闾以擢秀茂实畅矣而休眀未衍其财至贫其位至贱而死之日奔者盈庭停予车而在郊抚灵榇以增悲曕轜容而想像曾无觌乎余辉送子兮境上垂永诀兮路岐一别兮长絶尽哀兮告离  

京陵公主女王氏哀辞  

猗欤公子季女惟王生自洪胄禀兹义方盻倩粲丽窈窕淑良如彼春兰吐葩含芳葩以霜陨芳以歇尽彼苍者天胡寜斯忍曾未弱笄无疾而陨官朝震惊靡人不愍嗟尔母氏劬劳抚鞠恩斯勤斯是长是育帷屏媚子奄离顾复哀无废心涕不辍目于以祖之于掖庭闺于以送之陵岗崔嵬仆马廻眷旗旐旋飞夕阳失暎晴鸟忘归皎皎霄月载盈载防防防公子一往不追长夜无旦孤魂曷依  

为任子咸妻作孤女泽兰哀辞【`并叙`】  

泽兰者任子咸之女也渉三龄未没衰而殒余闻而悲之遂为其母辞  

茫茫造化爰啓英淑猗猗泽兰应灵诞育鬒髪蛾眉巧笑美目顔耀荣苕华茂时菊如金之精如兰之馨淑质弥畅聪慧日新朝夕顾复夙夜尽勤彼苍者天哀此矜人胡寜不惠忍予身俾尔婴孺防命弗振俯览衾襚仰诉穹旻弱子在懐既生不遂存靡托躬没无遗类耳存遗响目想余顔寝席伏枕摧心割肝相彼鸟矣和鸣嘤嘤矧伊兰子音影防防彷徨邱陇徙倚坟茔  

司空郑袤碑  

陈谟台阶翼和鼎实显绩成于台省清风畅于所莅故能老安少懐逺至迩亲凡厥缙绅之士所以挹酌洪流含咀英芳者犹旱苖之仰膏雨湛露之晞朝阳也铭曰于铄元侯则天垂象操岳峻宇量深广允恭克让宣哲清朗有始有卒可大可久言由忠信行履孝友光光金貂再冠其首赫赫皇符仍拆其蔀义格皇穹徳冠羣后清风显烈没而不朽  

荆州刺史东武戴侯杨使君碑  

君诞保灵和继期载徳宣哲清朗直道髙尚若乃嘉号推贤博爱济众邦党服其义而缙绅慕其风于时文后歴数在躬相国幕府实允华夏九德咸事俊乂在官成君名器纳字叅军宏略被于南国美化行乎江汉西陵之役悬军深入亲薄寇垒躬行天诛既而救兵不进粮尽道穷因乃怃然廻虑殿其众而返虽为法受黜勲庸未崇而天下伏其勇世主思其忠  

吊孟尝君文  

人罔贵贱士无真伪延入如归望宾若企出握秦机入专齐政右盼而嬴强左顾而田竞且以造化为水天地为舟乐则齐喜哀则同忧岂区区之国而大邦是谋琐琐之身而名利是求畏首畏尾东奔西囚志挠于木偶命悬于狐裘  

为诸妇祭庾新妇文  

濳形幽榇寜神旧宇室虚风生牀尘帷举自我不见载离寒暑虽则乖隔哀亦时叙啓殡今夕祖行眀朝雨絶华庭埃灭大宵俪执箕箒偕奉夕朝髣髴未行顾瞻弗获伏膺饮泪感今懐昔懐昔伊何祁祁娣姒感今伊何防防吾子形未废目音犹在耳  

秋兴赋叙  

晋十有四年余春秋三十有二始见二毛以太尉掾兼虎贲中郎将寓直于散骑之省髙阁连云阳景罕曜珥蝉冕而袭纨绮之士此焉游处仆壄八也偃息不过茅屋茂林之下谭话不过农夫田父之客摄官承乏猥厠朝列夙兴晏寝匪遑底寜譬犹池鱼笼鸟有江湖山薮之思于是染翰操纸慨然而赋于时秋也故以秋兴命篇  

闲居赋叙  

岳尝读汲黯传至司马安四至九卿而良史题之以巧宦之目未尝不慨然废书而叹曰乎巧诚有之拙亦宜然顾常以为士之生也非至圣无轨防妙通者则必立功立事効当年之用是以资忠履信以进徳修辞立诚以居业仆少窃乡曲之誉忝司空太尉之命所奉之主即太尉鲁武公其人也举秀才为郎逮事世祖武皇帝为河阳懐令尚书郎廷尉平今天子谅闇之际领太傅主簿府主诛除名为民俄而复官除长安令迁博士未召拜亲疾輙去官免自弱冠渉乎知命之年八徙官而一进阶再免一除名一不拜职迁者三而己矣虽通塞有遇抑亦拙者之效也昔通人和长舆之论余也固谓拙于用多称多则吾岂敢言拙信而有征方今儶乂在官百工惟时拙者可以絶意乎宠荣之事矣太夫人在堂有羸老之疾尚何能违膝下色养而屑屑从斗筲之役乎于是览止足之分庶浮云之志筑室种树逍遥自得池沼足以渔钓舂税足以代畊灌园鬻蔬以供朝夕之膳牧羊酤酪以俟伏腊之费孝乎惟孝友于兄弟此亦拙者之为政也乃作闲居之赋以謌事遂情焉  

懐旧赋叙  

余十二而获见于父友东武戴侯杨君始见知名遂申之以婚姻而道元公嗣亦隆世亲之爱不幸短命父子凋殒余既有私艰且寻役于外不歴嵩邱之山者九年于兹矣今而经焉慨然懐旧而赋之  

寡妇赋叙  

乐安任子咸有韬世之量与余少而欢焉虽兄弟之爱无以加也不幸弱冠而终良友既没何痛如之其妻又吾姨也少丧父母适人而所天又殒孤女藐焉始孩斯亦生民之至艰而荼毒之极哀也昔阮瑀既没魏文悼之并命知旧作寡妇之赋余遂拟之以叙其寡妇之心焉  

射雉赋叙  

余徙家于琅琊其俗实善射雉聊以讲肄之余暇而习媒翳之事遂乐而赋之  

河阳庭前安石榴赋叙  

石榴者天下之竒树九州之名果也是以属文之士或叙而赋之  

橘赋叙  

余斋前橘树冬夏再熟聊为赋云尔  

上闗中诗表  

诏臣作闗中诗輙奉诏竭愚作诗一篇按汉纪孝眀时防羌校尉窦林上降羌颠岸以为羌豪岸兄颠吾复降问事状林对前后两屈坐诬罔下狱死齐万年编户隶属为日久矣而死生异辞必有诡谬故引证喻以惩不恪  

潘尼【`字正叔岳从子俱以文章见知歴中书令迁太常卿`】  

安身论【`尼性静退勤学著述着安身论以眀所守`】  

葢崇徳莫大乎安身安身莫尚乎存正存正莫重乎无私无私莫深乎寡欲是以君子安其身而后动易其心而后语定其交而后求笃其志而后行然则动者吉凶之端也语者荣辱之主也求者利病之防也行者安危之决也故君子不妄动也动必适其道不徒语也语必经于理不茍求也求必造于义不虚行也行必由于正夫然用能免或击之凶享自天之祐故身不安则殆言不从则悖交不审则惑行不笃则危四者行乎中则患忧接于外矣忧患之接必生于自私而兴于有欲自私者不能成其私有欲者不能济其欲理之至也欲茍不济能无争乎私茍不从能无伐乎人人自私家家有欲众欲并争羣私交伐争则乱之萌也伐则怨之府也怨乱既构危害及之得不惧乎然弃本要末之徒知进忘退之士莫不饰才锐智抽锋擢頴倾侧乎势利之交驰骋乎当涂之务朝有弹冠之朋野有结绶之友党与炽于前荣名扇其后握权则赴者鳞集失宠则散者瓦解求利则托刎颈之懽争路则构刻骨之隙于是浮伪波腾曲辨云沸寒暑殊声朝夕异价驽蹇希奔放之迹鈆刀竞一割之用至于爱恶相攻与夺交战诽谤噂毁誉纵横君子务能小人伐技风頽于上俗于下祸结而恨争也不彊患至而悔伐之未辨大者倾国丧家次则覆身灭祀其故何邪岂不始于私欲而终于争伐哉君子则不然知自私之害公也故后外其身知有欲之伤徳也故逺絶荣利知争竞之遘灾也故犯而不校知好伐之招怨也故有功而不徳安身而不为私故身正而私全慎言而不适欲故言济而欲从定交而不求益故交立而益厚谨行而不求名故行成而名美止则立乎无私之域行则由乎不争之途必将通天下之理而济万物之性天下犹我故与天下同其欲己犹万物故与万物同其利夫能保其安者非谓崇生生之厚而耽逸豫之乐也不忘危而己有期进者非谓穷贵宠之荣而借名位之重也不忘退而己存其治者非谓严刑政之威而明司察之禁也不忘乱而己故寝蓬室隠陋巷披短褐茹藜藿环堵而居易衣而出苟存乎道非不安也虽坐华殿载文轩服黼绣御方丈重门而处成列而行不得与之齐荣用天时分地利甘布衣安薮泽沾体涂足耕而后食茍崇乎徳非不进也虽居髙位飨重禄执权衡握机秘功葢当时势侔人主不得与之比逸遗意虑没才智忘肝胆弃形器貌若无能志若不及茍正乎心非不治也虽繁计策广术艺审刑名峻法制文辨流离论议絶世不得与之争功故安也者安乎道者也进也者进乎徳者也治也者治乎心者也未有安身而不能保国家进徳而不能处富贵治心而不能治万物者也然思危所以求安虑退所以能进惧乱所以保治戒亡所以获存也若乃弱志虚心旷神逺致徙倚乎不拔之根浮游乎无垠之外不自贵于物而物宗焉不自重于人而人敬焉可亲而不可慢也可尊而不可逺也亲之如不足天下莫之能狎也举之如易胜而当世莫之能困也达则济其道而不荣也穷则善其身而不闷也用则立于上而非争也舍则藏于下而非让也夫荣之所不能动者则辱之所不能加也利之所不能劝者则害之所不能婴也誉之所不能益者则毁之所不能损也今之学者诚能释自私之心塞有欲之求杜交争之原去矜伐之态动则行乎至通之路静则入乎大顺之门泰则翔乎寥廓之宇否则沦乎浑防之泉邪气不能干其度外物不能扰其神哀乐不能荡其守死生不能易其真而以造化为工匠天地为陶钧名位为糟粕势利为埃尘治其内而不饰其外求诸己而不假诸人忠肃以奉上爱敬以事亲可以御一体可以牧万民可以处富贵可以居贱贫经盛衰而不改则庶防乎能安身矣【`藿一作羮`】  

释奠颂【`拜太子舍人上颂`】  

元康元年冬十二月上以皇太子富于春秋而人道之始莫先于孝悌初命讲孝经于崇政殿实应天纵生知之量防言奥义发自圣问业终而体达至三年春闰月将有事于上庠释奠于先师礼也越二十四日丙申侍祠者既齐舆驾次于太学太傅在前少傅在后恂恂乎保训之道宫臣毕从三率备卫济济乎肃翼赞之敬乃埽坛为殿悬幕为宫夫子位于西序颜回侍于北墉宗伯掌礼司仪辨位二学儒官缙绅先生之徒垂缨佩玉规行矩歩者皆端委而陪于堂下以待执事之命设樽篚于两楹之间陈罍洗于阼阶之左几筵既布钟悬既我后乃躬拜俯之勤资在三之义谦光之美弥劭阙里之教克崇穆穆焉邕邕焉真先王之徽典不刋之美业允不可替己于是牲馈之事既终享献之礼己毕释衣御春服弛斋禁反故式天子乃命内外羣司百辟卿士蕃王三事至于学徒国子咸来观礼我后皆延而与之燕金石箫管之音八佾六代之舞铿锵闛闛般辟俛仰可以澂神涤欲移风易俗者罔不毕奏抑淫哇屏郑卫逺佞邪释巧辩是日也人无愚智路无逺迩离乡越国扶老携幼不期而俱萃皆延颈以视倾耳以聴希道慕业洗心革志想洙泗之风歌来苏之惠然后知居室之善着应乎千里之外不言之化洋溢于九有之内于熙乎若典固皇代之壮观万载之一防也尼昔忝礼官尝闻爼豆今厠末亲覩盛美瀐渍徽猷沐浴芳润不知手舞口咏窃作颂一篇义近辞陋不足测盛徳之形容光圣眀之遐度其辞曰  

三元迭运五徳代徽黄精既亢素灵乃晖有皇承天造我晋畿祚以大寳登以龙飞宣基诞命景熙遐绪三分自文受终惟武席卷要蛮荡定荒阻道济羣生化流率土后帝承式丕隆曾构奄有万方光宅宇宙笃生上嗣继期挺秀圣敬日跻濬哲闳茂留精儒术敦阅古训遵道让齿降心下问铺以金声光以玉润如日之升如干之运乃延台保乃命学臣圣容穆穆侍讲訚訚抽演防言啓发道真探幽穷赜温故知新讲业既终精义既研崇圣重师卜日告奠陈其三牢引其四县既戒既式乃盥乃荐恂恂孔圣百王攸希亹亹颜生好学无违曰皇储后体神合防兆吉先见知来洞防济济二宫蔼蔼庶寮俊乂鳞萃髦士盈朝如彼和肆莫匪琼瑶如彼仪鳯乐我云韶琼瑶谁剖四门洞开云韶奚乐神人允谐蝉冕耀庭细佩振阶徳以谦光仁以恩懐我酒惟清我肴惟馨舞以六代歌以九成莘莘胄子祁祁学生洗心自百观国之荣学犹莳苖化若偃草博我以文宏我以道万邦蝉蜕矧乃俊造钻蚌莹珠剖石摛藻丝匪元黄水罔方圆引之斯流染之斯鲜若金受范若埴在甄上好如云下效如川昔在周兴王化之始曰文曰武时惟世子今我皇储齐圣通理缉熙重光于穆不已于穆伊何思文哲后媚兹一人实副元首孝洽家邦光照九有纯嘏自晋永世昌阜防防下臣过充近侍猥蹑风云鸾龙是厠身澡芳流目玩盛事竭诚作颂祗咏圣志  

后园颂  

芒芒在昔悠悠结绳大朴未散化霑凝羲皇继踵三代相承五徳更王文质迭兴天命匪谌祐谦辅信乃眷我皇光有大晋应期纳祚天人是顺和气四充惠泽旁润神祗告祥四灵效质游龙升云仪鳯翳日甘露晨流醴泉涌溢华夏既寜八荒静谧人亦有言吾何以休乃延卿士从皇以游长筵逺布广幕四周嘉肴惟芳防酒思柔岩岩峻岳汤汤流翔鸟鼔翼游鱼载浮眀眀天子肃肃庶官文士济济武夫桓桓讲艺华林肄射后园威仪既具弓矢斯闲恂恂谦徳穆穆圣顔赐以宴饮诏以话言黍稷既登货财既丰仁风濳运皇化弥隆征夫释甲战士罢戎遐夷慕义絶域望风无或慢易在始虑终无或安逸在盈思冲  

乗舆箴【`尼转著作郎为乗舆箴`】  

易称有天地然后有人伦有父子然后有君臣传曰大者天地其次君臣然君臣父子之道天地人伦之本未有以先之者也故天生蒸人而树之君使司牧之将以导羣生之性而理万物之情岂以宠一人之身极无量之欲如斯而己哉夫古之为君者无欲而至公故有茅茨土阶之俭而后之为君有欲而自利故有瑶台琼室之奓无欲者天下共推之有欲者天下共争之推之之极虽禅代犹脱屣争之之极虽刼杀而不避故曰天下非一人之天下乃天下之天下安可求而得辞而已者乎夫修诸己而化诸人出乎迩而见乎逺者言行之谓也故人主所患莫甚于不知其过而所美莫美于好闻其过若有君于此而曰予必无过唯其言而莫之违斯孔子所谓其庶防乎一言而丧国者也盖君子之过如日月之蚀过也人皆见之更也人皆仰之虽以尧舜汤武之盛必有诽谤之木敢諌之鼔盘杅之铭无讳之史所以闲其邪僻而纳诸正道其自维持如此之备故箴规之兴将以救过补阙然犹依违讽喻使言之者无罪闻之者足以自诫先儒既援古义举内外之殊而髙祖亦序六官论成败之要义正辞约又尽善矣自虞人箴以至于百官非唯规其所司诚欲人主斟酌其得失焉春秋传曰命百官箴王阙则亦天子之事也尼以为王者膺受命之期当神器之运总万机而抚四海简羣才而审所授孜孜于得人汲汲于闻过虽廷争面折犹将祈请而求焉至于箴规諌之顺者曷为独阙之哉是以不量其学陋思浅因负担之余尝试撰而述之不敢斥至尊之号故以乗舆目篇盖帝王之事至大而古今之变至众文繁而义诡意局而辞野将欲希企前贤髣髴崇轨譬犹邱坻之望华岱恒星之系日月也其不逮明矣颂曰  

元元遂初芒芒太始清浊同流元黄错跱上下弗形尊卑靡纪赫胥悠哉大庭尚矣皇极啓建两仪既分彛伦永叙万邦己纷国事眀主家奉严君各有攸尊徳用不勤羲农己降暨于夏殷或禅或传乃质乃文太上无名下知有之仁义不存而人归孝慈无为无执何欲何思忠信之薄礼刑实滋既誉既畏以侮以欺作誓作盟而人始叛疑煌煌四海蔼蔼万乗匪誓焉凭左辅右弼前疑后丞一日万机业业兢兢夫出其言善则千里是应而莫余违亦丧邦有征枢机之动式以废兴殷监不逺若之何勿征且厚味腊毒丰屋生灾辛作璇室而夏兴瑶台糟邱酒池象箸玉杯厥肴伊何龙肝豹胎惟此哲妇职为乱阶殷用丧师夏亦不恢是以帝尧在位茅茨不翦周文日昃昧旦丕显夫徳輶如毛而或举之者鲜故濩有慙徳武未尽善下世道衰末俗化浅耽乐逸游荒滛沈湎不式古训而好是佞辩不遵王路而覆车是践成败之效载在先典匪唯陵夷厥世用殄故曰树君如之何将人是司牧视之犹伤而知其寒燠故能抚之斯柔而敦之斯睦无逺不懐靡思不服夫岂厌纵一人而玩其耳目内迷声色外荒驰逐不脩政事而终于颠覆昔唐氏授舜舜亦命禹受终纳祖丕承天叙放桀惟汤尅殷伊武故禅代非一姓社稷无常主四岳三涂九州之阻彭蠡洞庭殷商之旅虞夏之隆非由尺土而纣之百克卒于絶绪故王者无亲唯在择人倾葢惟旧白首乃新望由钓夫伊起有莘负鼎鼓刀而谋合圣神夫岂借官左右而取介近臣葢有国有家者莫云我聪或此面从莫谓我智聴受未易甘言美疢尠不为累由夷逃宠逺于脱屣柰何人主位极则侈知人则哲惟帝所难唐朝既泰四族作奸周室既隆而管蔡不防匪我二圣孰弭斯患若九徳咸受儁乂在官君非臣莫治臣非君莫安故书美康哉而易贵金兰有皇司国敢告纳言【`并晋书○后园颂艺文`】  

益州刺史杨恭侯碑  

君曜干灵之醇徳挺一世之殊量禀天然不渝之操体兰石芳坚之质夫其器膺济智能周达穷不怨否显不矜泰履行则为模楷吐言则成隐括徳实充于内而光华发乎外也君发迹州国委质眀主自景皇帝摄政文皇帝继业值天下多虞疆场未静以君先帝所拔懐寳后时而深达逺识有经国之量故为腹心谋臣而监度政事焉君出则简练熊罴职司是图入则从容讽议尽规帷幄其所以进可替否决疑定策者皆言効于既往而事简于帝心君再临司官三抚名郡方将宣文徳以来逺建武功于所牧铭曰天生蒸民有类有则诞育恭表应期秀特文兼六行武备七徳忠肃毅柔嘉温克机事无瑕临疑不惑我谋既精我化既清泽流河朔勲着王庭西南未夷侯其是寜上天不恵蚤世濳灵  

朝菌赋叙  

朝菌者葢朝华而暮落世谓之木槿或谓之日及诗人以为舜华宣尼以为朝菌其物向晨而结建眀而布见阳而盛终日而殒不以其异乎何名之多也  

鼈赋叙  

皇太子游于圃遂命钓鱼有得鼈而献之者令侍臣赋之【`并艺文类聚`】  

答傅咸诗叙  

司徒左长史傅长虞防定九品左长史宜得其才屈为此职执天下清议宰割百国而长虞性直而行或有不堪余与之亲作诗以规焉  

赠李二郎诗序【`太平御览`】  

元康六年尚书吏部郎汝南李彦迁汲郡太守都亭侯江夏李茂曾迁平阳太守此二子皆弱冠知名歴职显要旬月之间继踵名郡离险剧之勤就放旷之逸枕鸣琴以逺至离别之际各斐然赋诗  

书  

朝从长涂暮栖所集归云乗幰浮栖风寻帷入【`并太平御览`】  

箴  

夫水火者所以佐理天地清成大化也在天则日月丽焉在地则水火存【`又北堂书钞载侍中铭雅论博逸藻波腾`】  

## 西晋文纪卷十五  

明　梅鼎祚　编  

西晋【`十五`】  

陆机【`字士衡吴郡人吴丞相逊之孙领父抗兵为牙门将吴亡归晋厯平原内史为成都王河北大都督军败以宦人孟玖等谮害之`】  

荐贺循郭讷疏【`晋书循为武康令有恵政久不进叙著作郎陆机荐循及讷`】  

伏见武康令贺循徳量防茂才鉴清逺服膺道素风操凝峻厯试二城刑政肃穆前蒸阳令郭讷风度简旷器识朗防通济敏悟才足干事循守下县编名凡悴讷归家巷栖迟有年皆出自新邦朝无知已居在遐外志不自营年时倐忽而邈无阶绪实州党愚智所为恨恨臣等伏思台郎所以使州州有人非徒以均分显路惠及外州而巳诚以庶士殊风四方异俗壅隔之害逺国益甚至于荆扬二州户各数十万今扬州无郎而荆州江南乃无一人为京城职者诚非圣朝待四方之本心至于才望资品循可尚书郎讷可太子洗马舎人此乃众望所积非但企及清涂茍充方选也谨条资品乞蒙简察【`晋书　恪居虞书作居在恨恨作悢然`】  

与赵王伦荐戴渊疏【`渊字若思广陵人少防侠遇机赴洛船装掠之指麾同旅皆得其宜机知非常人遥谓曰卿才器如此乃复作刼邪渊感悟因流涕投剑就之机与定交焉举孝亷入洛机时为伦相国叅军荐于伦辟除沁水令不就后仕骠骑将军为王敦所害`】  

盖闻繁弱登御然后髙墉之功显孤竹在肆然后降神之曲成是以髙世之主必假逺迩之器蕴匵之才思托大音之和伏见处士广陵戴若思年三十清冲履道徳量允塞思理足以研幽才鉴足以辩物安穷乐志无风尘之慕砥节立行有井渫之洁诚东南之遗寳宰朝之竒璞也若得托迹康衢则能结轨骥騄曜质廊庙必能垂光璵璠矣惟明公垂神采察不使忠允之言以人而废【`晋书`】  

同前【`虞预晋书`】  

伏见处士戴渊砥节立行有井渫之洁安穷乐志无风尘之慕诚东南之遗寳朝廷之贵璞也若得寄迹康衢必能结轨骥騄耀质廊庙必能垂光瑜璠夫枯岸之民果于输珠润山之客烈于贡玉盖明暗呈形则庸识所甄也  

荐张畅表  

伏见司徒下諌议大夫张畅除当为豫章内史丞畅才思清敏志节贞励秉心立操蚤有名誉其年时旧比多歴郡守惟畅陵迟末齿而佐下蕃遂蹈碎浊于畅名实损愚以为宜解举试以近县【`北堂书抄`】  

惠帝诏报  

畅既为是人所称便差代之  

谢平原内史表【`赵王伦辅政引机为相国叅军伦将簒以为中书郎及伦诛齐王冏以机职在中书九锡文及禅诏疑机与焉收付廷尉赖成都王颖吴王晏救免冏败颖表为平原内史`】  

陪臣陆机言今月九日魏郡太守遣兼丞张含赍板诏书印绶假臣为平原内史拜受只竦不知所裁臣本出自敌国世无先臣宣力之效才非丘园耿介之秀皇泽广被惠济无逺擢自羣萃累蒙荣进入朝九载厯官有六身登三阁宦成两宫服冕乗轩仰齿贵防振景拔迹顾邈同列施重山岳义足灰没遭国颠沛无节可纪虽蒙旷荡臣独何顔俛首顿膝忧愧若厉而横为故齐王冏所见枉陷诬臣与众人共作禅文幽执囹圄当为诛始臣之微诚不负天地仓卒之际虑有逼廹乃与弟云及散骑侍郎袁瑜中书侍郎冯熊尚书右丞崔基廷尉正顾荣汝阴太守曹武思所以获免阴防避回﨑岖自列片言只字不闗其间事踪笔迹皆可推校而一朝翻然更以为罪蕞尔之生尚不足吝区区本怀实有可悲畏逼天威即罪惟谨钳口结舌不敢上诉所天莫大之衅日经圣听肝血之诚终不一闻所以临难慷慨而不能不悢悢者惟此而巳重蒙陛下恺悌之宥廻霜收电使不陨越复得扶老擕幼生出狱户怀金拖紫退就散軰感恩惟咎五情震悼局天蹐地若无所容不悟日月之明遂垂曲照云雨之泽播及朽瘁防臣弱才身无足采哀臣零落罪有可察茍削丹书得夷平民则尘洗天波谤絶众口臣之始望尚未至是猥辱大命显授符虎使春枯之条更与秋兰垂芳陆沉之羽复与翔鸿抚翼虽安国免徒起纡青组张敞亡命坐致朱轩方臣所荷未足为泰岂臣蒙垢含吝所宜忝窃非臣毁宗夷族所能上报喜惧参并悲慙哽结拘守常宪当便道之官不得束身奔走稽颡城阙瞻系天衢驰心辇毂臣不胜屏营延仰谨拜表以闻【`初学记载谢表云臣以职在中书制命所出而臣本以笔札见知虑逼廹不获巳乃诈发内妹防出就弟云哭泣受吊片言只字不闗其间`】  

诣吴王晏表  

臣本吴人靖居海隅朝廷欲抽引逺人绥慰遐外故太傅所辟殿下东到淮南发诏以臣为郎中令【`太平御览书抄载诣吴王表相国叅军率取台郎臣独以髙阳见取　王隐晋书载与吴王表禅文本草见在中书一字一迹自可分别`】  

至洛与成都王颖牋【`太安初頴起兵讨长沙王乂表请诛后父羊元之左将军皇甫商等檄乂使就第以机为前锋都督前将军假节与颖牋及战于鹿苑机军败绩颖收机斩之夷其三族`】  

王室多故祸难荐有羊元之乗宠凶防专记朝政奸臣贼子是为比周皇甫商同恶相求共为乱阶至令天子飘飖甚于赘旒伏惟明公匡济之举义命方宣元戎既启风威电赫机以驽闇文武寡施猥防横授委在外阃輙承严教董率诸军惟力是视【`陆士衡集　羊元之泰山南城人恵皇后父厯尚书右仆射加侍中成都王攻长沙王以讨元之为名之忧惧卒废后为庶人　选注机与成都王牋庆云恵露止于落叶`】  

与长沙夫人书  

士璜亾恨一襦少便以机新襦衣与之【`太平御览　与长沙顾母书痛心防恼有如孔怀　顔氏家训云机叙从祖弟士璜死乃言云云心既痛矣即为甚思何故言有如也当谓亲兄弟为孔怀于义通乎`】  

与弟云书【`左思作三都赋构思十年初机入洛亦欲为此闻思作之抚掌而笑与云书及思赋出机絶叹伏以为不能加遂辍笔焉`】  

此间有一伧父欲作三都赋须其成以覆酒瓮耳【`世説晋阳秋云吴人以中州人为伧酒瓮一作酒瓿一作酱瓮`】  

与弟云书  

仁寿殿前有大方铜镜高五尺余广三尺二寸立着庭中向之便写人形体了了亦怪也  

又  

天渊池南角有果各作一株无处不有纵横成行一果之间輙作一堂【`又云天渊池养山鸡甚可嬉`】  

又  

张骞为汉使外国十八年得涂林安石榴也【`此艺文类聚齐民要术载陆机与弟云书张骞使外国十八年得苜蓿种归`】  

又  

监徒武库建始殿诸房中见有两足防真怪物也【`并太平御览又云听讼观东作百丈许廊屋　水经注又云门有三层高百尺言洛阳大夏门也`】  

演连珠五十首【`载文选`】  

臣闻日薄星廻穹天所以纪物山盈川冲后土所以播气五行错而致用四时违而成岁是以百官恪居以赴八音之离明君执契以要克谐之防  

臣闻任重于力才尽则困用广其器应博则凶是以物胜权而衡殆形过镜则照穷故明主程才以效业贞臣底力而辞丰  

臣闻髦俊之才世所希乏丘园之秀因时则扬是以大人基命不擢才于后土明主聿兴不降佐于昊苍臣闻世之所遗未为非寳主之所珍不必适治是以俊乂之薮希防翘车之招金碧之岩必辱凤举之使臣闻禄施于宠非隆家之举官私于亲非兴邦之选是以三卿世及东国多衰弊之政五侯并轨西京有陵夷之运  

臣闻灵辉朝觏称物纳照时风夕洒程形赋音是以至道之形万类取足于世大化既洽百姓无匮于心臣闻顿网探渊不能招龙振纲罗云不必招凤是以巢箕之叟不盻丘园之币洗渭之民不发傅岩之梦臣闻鉴之积也无厚而照有重渊之深目之察也有畔而眡周天壤之际何则应事以精不以形造物以神不以器是以万邦凯乐非悦钟鼓之娱天下归仁非感玉帛之恵  

臣闻积实虽微必动于物崇虗虽广不能移心是以都人冶容不悦西施之影乗马班如不辍太山之阴臣闻应物有方居难则易藏器在身所乏者时是以充堂之芳非幽兰所难绕梁之音实萦弦所思  

臣闻智周通塞不为时穷才经夷险不为世屈是以凌飚之羽不求反风矅夜之目不思倒日  

臣闻忠臣率志不谋其报贞士发愤期在明贤是以柳庄黜摈非贪衍之赏禽息碎首岂要先茅之田臣闻利眼临云不能垂照朗璞防垢不能吐辉是以明哲之君时有蔽壅之累俊乂之臣屡抱后时之悲臣闻郁烈之芳出于委灰繁防之音生于絶弦是以贞女要名于没世烈士赴节于当年  

臣闻良宰谋朝不必借威贞臣衞主修身则足是以三晋之强屈于齐堂之爼千乗之势弱于阳门之哭臣闻赴曲之音洪细入韵蹈节之容俯仰依咏是以言茍适事精粗可施士茍适道修短可命  

臣闻因云洒润则芬泽易流乗风载响则音徽自逺是以徳教俟物而济荣名縁时而显  

臣闻览影偶质不能解独指迹慕逺无救于迟是以循虗器者非应物之具玩空言者非致治之机  

臣闻钻燧吐火以续旸谷之晷挥翮生风而继飞亷之功是以物有微而毗着事有琐而助洪  

臣闻春风朝煦萧艾蒙其温秋霜宵坠芝蕙被其凉是以威以齐物为肃德以普济为  

臣闻性之所期贵贱同量理之所极卑髙一归是以准月禀水不能加凉晞日引火不必增辉  

臣闻巧尽于器习数则贯道系于神人亾则灭是以轮匠肆目不乏奚仲之妙瞽叟清耳而无伶伦之察臣闻絶节髙唱非凡耳所悲肆义芳讯非庸听所善是以南荆有寡和之歌东野有不释之辩  

臣闻寻烟染芬薰息犹芳徴音录响操终则絶何则垂于世者可继止乎身者难结是以晏之风恒存动神之化巳灭  

臣闻托闇藏形不为巧密倚智隐情不足自匿是以重光发藻寻虗捕景大人贞观探心昭忒  

臣闻披云看霄则天文清澄风观水则川流平是以四族放而唐劭二臣诛而楚寜  

臣闻音以比耳为美色以悦目为欢是以众听所倾非假百里之操万夫婉娈非俟西子之顔故圣人随世以擢佐明主因时而命官  

臣闻出乎身者非假物所隆牵乎时者非克己所朂是以利尽万物不能叡童昏之心徳表生民不能救栖遑之辱  

臣闻动循定检天有可察应无常节身或难照是以望景揆日盈数可期抚臆论心有时而谬  

臣闻倾耳求音眡优听苦澄心狥物形逸神劳是以天殊其数虽同方不能分其慽理塞其通则并质不能共其休  

臣闻遯世之士非受匏之性幽居之女非无怀春之情是以名胜欲故偶影之操矜穷愈达故凌霄之节厉  

臣闻听极于音不慕钧天之乐身足于荫无假垂天之云是以蒲密之黎遗时雍之世丰沛之士忘桓拨之君  

臣闻飞辔西顿则离朱与蒙瞍收察悬景东秀则夜光与珷玞匿耀是以才换世则俱困功偶时而并劭臣闻示应于近逺有可察托验于显微或可包是以寸管下傃天地不能以气欺尺表逆立日月不能以形逃  

臣闻弦有常音故曲终则改镜无畜影故触形则照是以虗巳应物必究千变之容挟情适事不观万殊之妙  

臣闻柷敔希声以谐金石之和鼙鼓疎击以节繁弦之契是以经治必宣其通圗物恒审其防  

臣闻目无常音之察耳无照景之神故在乎我者不诛之于已存乎物者不求备于人  

臣闻放身而居体逸则安肆口而食属厌则充是以王鲔登爼不假吞波之鱼兰膏停室不思衔烛之龙臣闻冲波安流则龙舟不能以漂震风洞发则夏屋有时而倾何则牵乎动则静凝系乎静则动贞是以滛风大行贞女防冶容之诲淳化殷流盗跖挟曾史之情  

臣闻达之所服贵有或遗穷之所接贱而必寻是以江汉之君悲其坠屦少原之妇哭其亾簪  

臣闻触非其类虽疾弗应感以其方虽微则顺是以商飚漂山不兴盈尺之云谷风乗条必降弥天之润故闇于治者唱繁而和寡审乎物者力约而功峻  

臣闻烟出于火非火之和情生于性非性之适故火壮则烟微性充则情约是以殷有感物之悲周京无伫立之迹  

臣闻适物之技俯仰异用应事之器通塞异任是以鸟栖云而缴飞鱼藏渊而网沉贲鼓密而含响朗笛疎而吐音  

臣闻理之所守势所常夺道之所闭权所必开是以生重于利故据圗无挥剑之痛义重于身故临川有投迹之哀  

臣闻圗形于影未尽纎丽之容察火于灰不覩洪赫之烈是以问道存乎其人观物必造其质  

臣闻通于变者用约而利博明其要者器浅而应是以天地之赜该于六位万殊之曲穷于五弦  

臣闻情见于物虽逺犹疎神藏于形虽近则密是以仪天歩晷而修短可量临渊揆水而浅深难察  

臣闻虐暑薰天不减坚氷之寒涸阴凝地无累陵火之热是以吞纵之强不能反蹈海之志漂橹之威不能降西山之节  

臣闻理之所开力所常达数之所塞威有必穷是以烈火流金不能焚景沉寒凝海不能结风  

臣闻足于性者天损不能入贞于期者时累不能滛是以迅风陵雨不谬晨禽之察劲阴杀节不凋寒木之心  

七徴  

虗子耽性冲素雍容泊弃时俗而弗狥甘渔钓于一壑乃有通微大夫怨皇居之失寳伤鸿誓之后闻防黄于榛险凭穴岩而放言通微大夫曰竒膳玉食穷滋致丰简牺羽族考牲毛宗俯出沉鲔仰落归鸿剖柔胎于孕豹宰潜肝乎豢龙拾朝阳之遗卵纳丹穴之飞凰神宰竒稔嘉禾之穂含滋发馨素颖玉鋭灼若皓雪之頽云皎若明珠之积缁匮素虮踊而瀺灂滋芬溢而相徽味虽浓而弗爽气既恵而复竒介景福于眉寿裕温克乎齐圣子能飨之乎通微大夫曰丰居华殿竒搆磊落万宇云覆千楹林错仰绥瑰木俯积瑌石敷延袤之广庑矫凌霄之髙阁秀清晖乎云表腾藻荫之奕奕珍观清榭岳立连行云阶飞陛仰陟穹苍耸浮柱而虬立施飞檐以龙翔回房旋室缀珠袭玉圗画神仙延祐承福悬闼髙达长廊廻属于是登渐台理俊音镜沚望长林逐狡兽弋轻禽览壮艺以悦观聆和乐而怡心子能居之乎通微大夫曰金石谐而齐响埙箎协而和鸣于是才人进羽籥弁被藻袭俯萦领以鸿归仰矫首而鹤立激长歌而丹唇发铿锵乎柔木合清商以絶节挥流徴而赴曲奏商荆之髙叹咏易水之清角尔乃覩蛾眉之羣丽容既都而又闲矫纎腰以逐节顿皓足于鼓盘舒妍晖以妖韶若陵危之未安通微大夫曰盖闻沬北有采唐之思淇上有送予之叹闗睢以寤寐为戚溱洧以谑浪为欢若夫妖嫔艳女搜羣擢俊穆藻仪于令表茂当年之柔嫚罄妍规之约绰体毎变而增闲秀红蕤其愉愉若余颖之可飡若夫灵晷潜祖顔退羽觞升清琴厉因清明以宣诚流徽睇而授爱纎手挥而鸣佩铿华衿被则芳尘萃子其纳之乎通微大夫曰涂有殊而一致业有殊而名约各因姿以效绩期寄响于天人也孰与显竒踪于万邦抚六辔而高逰瞰八宇以摅眄齐清风乎诸侯言成否泰气作温凉弥侵略于强暴综坠纪乎危邦子岂不愿斯之雍容乎通微大夫曰明主应期抚民以徳配仁风于黄唐齐威灵乎宸极彛伦幸序庶绩咸乂荡流风于雍俗给天民乎齐泰是以灵感而表应嘉神繁而毕觌舞唐庭之来仪鸣岐阳之鸑鷟应天监之休命荷神听之介福然圣主达持盈之寳术寤经国之在贤各毕荣于分局期赞化于大钧吾子岂不欲縻好爵于天宇显业乎帝臣欤虗子作而言曰甚哉鄙人之惑也犹穷绳自逸于井干凭河盗本于黄川钦至论敷敝袵谨闻命于王孙【`书钞载七徴云防甘调以充饥芬馨发而协气又七羡云湘阴有酎其色澄清秋醪春醖酒惟九成又七导云操紫间之神机审必中而后射长角三倡武士旂布`】  

豪士赋叙【`齐王冏既诛赵王伦矜功自伐受爵不让机作豪士赋以刺焉冏卒以败  

序载文选晋书`】  

夫立徳之基有常而建功之路不一何则循心以为量者存乎我因物以成务者系乎彼存夫我者隆杀止乎其域系乎物者丰约唯所遭遇落叶俟微风以陨而风之力盖寡孟尝遭雍门以泣而琴之感以末何者欲陨之叶无所假烈风将坠之泣不足繁哀响也是故茍时启于天理尽于民庸夫可以济圣贤之功斗筲可以定烈士之业言遇时也故曰才不半古而功巳倍之盖得之于时势也厯观古今徼一时之功而居伊周之位者有矣夫我之自我智士犹婴其累物之相物昆虫皆有此情夫以自我之量而挟非常之勲神器晖其顾盻万物随其俯仰心玩居常之安耳饱从谀之説岂识乎功在身外任出才表者哉且好荣恶辱有生之所大期忌盈害上鬼神犹且不免人主操其常柄天下服其大节故曰天可讐乎而时有袨服荷防立于庙门之下援旗誓众奋于阡陌之上况乎代主制命自下裁物者哉广树恩不足以敌怨勤兴利不足以补害故曰代大匠斵者必伤其手且夫政由寗氏忠臣所为慷慨祭则寡人人主所不久堪是以君奭鞅鞅不悦公旦之举髙平师师侧目博陆之势而成王不遣嫌吝于怀宣帝若负芒刺于背非其然者与嗟乎光于四表徳莫富焉王曰叔父亲莫昵焉登帝天位功莫厚焉守节没齿忠莫至焉而倾侧颠沛仅而自全则伊生抱明允以婴戮文子怀忠敬而齿剑固其所也因斯以言夫以笃圣穆亲如彼之懿大徳至忠如此之盛尚不能取信于人主之懐止谤于众多之口过此以往恶覩其可安危之理断可识矣又况乎饕大名以冒道家之忌运短才而易圣哲所难者哉身危由于势过而不知去势以求安祸积起于宠盛而不知辞宠以招福见百姓之谋已则申宫警守以崇不畜之威惧万民之不服则严刑峻制以贾伤心之怨然后威穷乎震主而怨行乎上下众心日陊危机将发而方偃仰瞪盻谓足以夸世笑古人之未工忘已事之巳拙知曩勲之可矜暗成败之有防是以事穷运尽必于颠仆风起尘合而祸至常酷也圣人忌功名之过巳恶宠禄之逾量盖为此也夫恶欲之大端贤愚所共有而防子狥髙位于生前志士思垂名于身后受生之分唯此而巳夫盖世之业名莫大焉震主之势位莫盛焉率意无违欲莫顺焉借使伊人颇览天道知尽不可益盈难久持超然自引髙揖而退则巍巍之盛仰邈前贤洋洋之风俯冠来籍而大欲不乏于身至乐无愆乎旧节弥效而徳弥广身愈逸而名愈劭此之不为彼之必昧然后河海之迹堙为穷流一篑之衅积成山岳名编凶顽之条身厌荼毒之痛岂不谬哉故聊赋焉庶使百世少有寤云【`风五臣作飙何者晋书作何哉势作世昵五臣作昵`】  

文赋序  

余每观才士之作窃有以得其用心夫其放言遣辞良多变矣妍蚩好恶可得而言毎自属文尤见其情恒患意不称物文不逮意盖非知之难能之难也故作文赋以述先士之盛藻因论作文之利害所由他日殆可谓曲尽其玅至于操斧伐柯虽取则不逺若夫随手之变良难以辞逮盖所能言者具于此云尔  

遂志赋序  

昔崔篆作诗以明道述志而冯衍又作显志赋班固作幽通赋皆相依仿焉张衡思蔡邕表张叔哀系此前世之可得言者也崔氏简而有情显志壮而泛滥哀系俗而时靡表雅而微素思精练而和恵欲丽前人而优防清典漏幽通矣班生彬彬切而不绞哀而不怨矣崔蔡冲虗温敏雅人之属也冯衍抑扬顿挫怨之徒也岂亦穷达异事而声为情变乎余备托作者之末聊复用心焉  

怀土赋序  

余去家渐久怀土弥笃方思之殷何物不感曲街委巷罔不兴咏水泉草木咸足悲焉故述斯赋  

思归赋序  

余以元康六年冬取急归而王师外征职典中兵与闻军政惧兵革未息宿愿有违怀归之思愤而成篇  

愍思赋序  

予屡抱孔怀之痛而奄复防同生姊衔恤哀伤一载之间而防制便过故作此赋以纾惨恻之感  

应嘉赋序  

友人有作嘉遁赋与余者作赋应之号曰应嘉云  

叹逝赋序  

昔毎闻长老追计平生同时亲故或凋落已尽或仅有存者余年方四十而懿亲戚属亾多存寡昵交密友亦不半在或所曾共逰一途同宴一室十年之内索然已尽以是思哀哀可知矣  

大暮赋序  

夫生死是得失之大者故乐莫甚焉哀莫深焉使死而有知乎安知其不如生如遂无知耶又何生之足恋故极言其哀而终之以达庶以开夫近俗云  

桑赋序  

皇太子便坐盖本将军直庐也初世祖武皇帝为中垒将军植桑一株世更三代年渐三纪绿叶兴而盈尺崇条蔓而增寻扶疎丰衍抑有瑰异焉【`三代一作二代`】  

鞠歌行序  

序曰按汉宫閤有含章鞠室灵芝鞠室后汉马防第宅卜临道连阁通池鞠城弥于街路鞠歌将谓此也又东阿王诗连骑击壤或谓防鞠乎三言七言虽竒寳名器不遇知己终不见重愿逢知已以托意焉  

答贾谧诗序  

余昔为太子洗马鲁公贾长渊以散骑常侍侍东宫积年余出补吴王郎中令元康六年入为尚书郎鲁公赠诗一篇作诗答之云尔  

赠弟士龙诗序  

余弱年夙孤与弟士龙衔防防庭续防逼王命墨绖即戎时并萦髪悼心告别渐厯八载家邦颠覆凡厥同生雕落殆半收迹之日感物兴哀而龙又先在四时廹当祖载二昆不容逍遥衔痛东徂遗情西慕故作是诗以寄其哀苦焉  

辨亾论上篇【`机年二十吴灭闭门勤学积有十年乃论孙氏权所以得皓所以亡又述其祖父功业作辨亡论二篇　载文选晋书`】  

昔汉氏失御奸臣窃命祸基京畿毒徧宇内皇纲弛紊王室遂卑于是羣雄蜂骇义兵四合吴武烈皇帝慷慨下国电发荆南权畧纷纭忠勇伯世威棱则夷羿震荡兵交则丑虏授馘遂扫清宗祊蒸禋皇祖于时云兴之将带州飙起之师跨邑哮之羣风驱熊罴之众雾集虽兵以义合同盟戮力然皆苞藏祸心阻兵怙乱或师无谋律防威稔防忠规武节未见如此其著者也武烈既没长沙桓王逸才命世弱冠秀发招揽遗老与之述业神兵东驱奋寡犯众攻无坚城之将战无交锋之虏诛叛柔服而江外底定饬法修师则威徳翕赫賔礼名贤而张昭为之雄交御豪俊而周瑜为之杰彼二君子皆敏而多竒雅达而聪哲故同方者以类附等契者以气集而江东盖多士矣将北伐诸华诛鉏干纪旋皇舆于夷庚反帝座乎紫闼挟天子以令诸侯清天歩而归旧物戎车既次羣雄侧目大业未就中世而殒用集我大皇帝以竒踪袭于逸轨睿心因于令圗从政咨于故实播宪稽乎遗风而加之以笃固申之以节俭畴咨俊茂好谋善断束帛旅于邱园旌命交于涂巷故豪彦寻声而响臻志士希光而景骛异人辐辏猛士如林于是张昭为师傅周瑜陆公鲁肃吕防之俦入为腹心出作股肱甘寜凌统程普贺齐朱桓朱然之徒奋其威韩当潘璋黄盖蒋钦周泰之属宣其力风雅则诸葛瑾张承步隲以名声光国政事则顾雍潘濬吕范吕岱以器任干职竒伟则虞翻陆绩张温张惇以讽议举正奉使则赵咨沈珩以敏达延誉术数则吴范赵达以禨祥协徳董袭陈武杀身以衞主骆统刘基强諌以补过谋无遗谞举不失防故遂割据山川跨制荆吴而与天下争衡矣魏氏常借战胜之威率百万之师浮邓塞之舟下汉阴之众羽楫万计龙跃顺流鋭骑千旅虎歩原隰谟臣盈室武将连衡喟然有吞江浒之志一宇宙之气而周瑜驱我偏师黜之赤壁防旗乱辙仅而获免收迹逺遁汉王亦凭帝王之号帅巴汉之民乗危骋变结垒千里志报闗羽之败圗收湘西之地而陆公亦挫之西陵覆师败绩困而后济絶命永安续以濡须之寇临川摧锐蓬笼之战孑轮不反由是二邦之将丧气挫锋势衂财匮而吴莞然坐乗其弊故魏人请好汉氏乞盟遂跻天号鼎峙而立西屠庸益之郊北裂淮汉之涘东包百越之地南括羣蛮之表于是讲八代之礼搜三王之乐告类上帝拱揖羣后虎臣毅卒循江而守长棘劲铩望飙而奋庶尹尽规于上四民展业于下化协殊裔风衍遐圻乃俾一介行人抚廵外域巨象逸骏扰于外闲明珠玮寳耀于内府珍瑰重迹而至竒玩应响而赴輶轩骋于南荒冲輣息于朔野齐民免干戈之患戎马无晨服之虞而帝业固矣大皇既没幼主莅朝奸囘肆虐景皇聿兴虔修遗宪政无大阙守文之良主也降及归命之初典刑未灭故老犹存大司马陆公以文武熙朝左丞相陆凯以謇谔尽规而施绩范慎以威重显丁奉钟离斐以武毅称孟宗丁固之徒为公卿楼贺邵之属掌机事元首虽病股肱犹存爰及未叶羣公既丧然后黔首有瓦解之患皇家有土崩之衅厯命应化而微王师蹑运而发卒散于阵民犇于邑城池无藩篱之固山川无沟阜之势非有公输云梯之械智伯灌激之害楚子筑室之围燕人济西之队军未浃辰而社稷夷矣虽忠臣孤愤烈士死节将奚救哉夫曹刘之将非一世所选向时之师无曩日之众战守之道抑有前符险阻之利俄然未改而成败贸理古今诡趣何哉彼此之化殊授任之才异也  

辨亡论下篇  

昔三方之王也魏人据中夏汉氏有岷益吴制荆扬而奄有交广曹氏虽功济诸华虐亦深矣其民怨矣刘公因险以饰智功巳薄矣其俗陋矣夫吴桓王基之以武太祖成之以德聪明叡达懿度逺矣其求贤如不及恤民如稚子接士尽盛徳之容亲仁罄丹府之爱拔吕防于戎行识潘濬于系虏推诚信士不恤人之我欺量能授器不患权之我偪执鞭鞠躬以重陆公之威悉委武衞以济周瑜之师卑宫菲食丰功臣之赏披怀虗巳纳谟士之算故鲁肃一面而自托士燮防险而效命髙张公之徳而省防田之娯贤诸葛之言而割情欲之欢感陆公之规而除刑法之烦竒刘基之议而作三爵之誓屏气局蹐以伺子明之疾分滋损甘以育凌统之孤登坛慷慨归鲁子之功削投恶言信子瑜之节是以忠臣竞尽其谋志士咸得肆力洪规逺畧固不厌夫区区者也故百官茍合庶务未遑初都建业羣臣请备礼秩天子辞而不许曰天下其谓朕何宫室舆服盖慊如也爰及中叶天人之分既定百度之阙粗修虽醲化懿纲未齿乎上代抑其体国经邦之具亦足以为政矣地方防万里带甲将百万其野沃其兵练其器利其财丰东负沧海西阻险塞长江制其区宇峻山带其封域国家之利未巨有于兹者矣借使中才守之以道善人御之有术敦率遗典勤民谨政循定防守常险则可以长世永年未有危亡之患也或曰吴蜀唇齿之国蜀灭则吴亡理则然矣夫蜀盖藩援之与国而非吴人之存亡也何则其郊境之接重山积险陆无长毂之径川阨流迅水有惊波之艰虽有鋭师百万启行不过千夫舳舻千里前驱不过百舰故刘氏之伐陆公喻之长蛇其势然也昔蜀之初亡朝臣异谋或欲积石以险其流或欲机械以御其变天子总羣议而谘之大司马陆公公以四渎天地之所以节宣其气固无可遏之理而机械则彼我之所共彼若弃长技以就所屈即荆扬而争舟楫之用是天赞我也将谨守峡口以待禽耳逮歩阐之乱凭寳城以延强寇重资币以诱羣蛮于时大邦之众云翔电发悬旍江介筑垒遵渚襟带要害以止吴人之西而巴汉舟师防江东下陆公以偏师三万北据东坑深沟髙垒案甲养威反虏踠迹待戮而不敢北窥生路强冦败绩宵遁丧师大半分命锐师五千西御水军东西同捷献俘万计信哉贤人之谋岂欺我哉自是烽燧罕警封域寡虞陆公没而潜谋兆吴衅深而六师骇夫太康之役众未盛乎曩日之师广州之乱祸有愈乎向时之难而邦家颠覆宗庙为墟呜呼人之云亡邦国殄瘁不其然欤易曰汤武革命顺乎天曰乱不极则治不形言帝王之因天时也古人有言曰天时不如地利易曰王侯设险以守其国言为国之恃险也又曰地利不如人和在徳不在险言守险之由人也吴之兴也参而由焉孙卿所谓合其参者也及其亡也恃险而已又孙卿所谓舍其参者也夫四州之萌非无众也大江之南非乏俊也山川之险易守也劲利之器易用也先政之防易循也功不兴而祸遘者何哉所以用之者失也是故先王达经国之长规审存亡之至数谦巳以安百姓敦恵以致人和寛冲以诱俊乂之谋慈和以结士民之爱是以其安也则黎元与之同庆及其危也则兆庶与之共患安与众同庆则其危不可得也危与下共患则其难不足恤也夫然故能保其社稷而固其土宇麦秀无悲殷之思黍离无愍周之感矣【`烽一作烽莞作萖志作　耀作辉　作深效作致谟作谋兵练作民练萌作氓`】  

五等诸侯论【`机以圣王经国义在封建因采其逺指着五等论　载文选晋书`】  

夫体国营治先王所慎创制垂基思隆后叶然而经略不同长世异术五等之制始于黄唐郡县之治创于秦汉得失成败备在典谟是以其详可得而言夫先王知帝业至重天下至旷旷不可以偏制重不可以独任任重必于借力制旷终乎因人故设官分职所以轻其任也并建五长所以其制也于是乎立其封疆之典财其亲疎之宜使万国相维以成磐石之固宗庶杂居而定维城之业又有以见绥世之长御识人情之大方知其为人不如厚已利物不如圗身安上在于恱下为已在乎利人故易曰悦以使民民忘其劳孙卿曰不利而利之不如利而后利之之利也是以分天下以厚乐则巳得与之同忧飨天下以丰利而我得与之共害利博而恩笃乐逺则忧深故诸侯享食土之实万国受世及之祚矣夫然则南面之君各务其政九服之民知有定主上之子爱于是乎生下之体信于是乎结世平足以敦风道衰足以御暴故强毅之国不能擅一时之势雄俊之士无所寄覇王之志然后国安由万邦之思治主尊赖羣后之圗身譬犹众目营方则天网自昶四体辞难而心膂获乂盖三代所以直道四王所以垂业也夫盛衰隆敝理所固有教之废兴系乎其人愿法期于必谅明道有时而闇故世及之制敝于强御厚下之典漏于末折侵弱之衅遘自三季陵夷之祸终于七雄昔者成汤亲照夏后之鉴公旦目渉商人之戒文质相济损益有物故五等之礼不革于时封畛之制有隆焉尔者岂玩二王之祸而闇经世之算乎固知百世非可悬御善制不能无敝而侵弱之辱愈于殄祀土崩之困痛于陵夷也是以经始权其多福虑终取其少祸非谓侯伯无可乱之符郡县非致治之具也故国忧赖其释位主弱凭其翼戴及承微积敝王室遂卑犹保名位祚垂后嗣皇统幽而不辍神器否而必存者岂非事势使之然欤降及亡秦弃道任术惩周之失自矜其得寻斧始于所庇制国昧于弱下国庆独飨其利主忧莫与其害虽速亡趣乱不必一道颠沛之衅实由孤立是盖思五等之小怨忘经国之大徳知陵夷之可患闇土崩之为痛也周之不竞有自来矣国乏令主十有余世然片言勤王诸侯必应一朝振矜逺国先叛故强晋收其请隧之圗暴楚顿其观鼎之志岂刘项之能闚关胜广之敢号泽哉借使秦人因循其制虽则无道有与共弊覆灭之祸岂在曩日汉矫秦枉大啓侯王境土逾溢不遵旧典故贾生忧其危晁错痛其乱是以诸侯阻其国家之富凭其士民之力势足者反疾土狭者逆迟六臣犯其弱纲七子冲其漏网皇祖夷于黥徒西京病于东帝是盖过正之菑而非建侯之累也然吕氏之难朝士外顾宋昌防汉必称诸侯逮至中叶忌其失节割削宗子有名无实天下旷然复袭亾秦之轨矣是以五侯作威不忌万邦新都袭汉易于拾遗也光武中兴篹隆皇统而犹遵覆车之遗辙养防家之宿疾仅及数世奸宄充斥卒有强臣专朝则天下风靡一夫纵横则城池自夷岂不危哉在周之衰难兴王室放命者七臣干位者三子嗣王委其九鼎凶族据其天邑征鼙震于阃宇锋镝流于绛阙然祸止畿甸害不覃及天下晏然以治待乱是以宣王兴于共和襄恵振于晋郑岂若二汉阶闼蹔扰而四海巳沸孽臣朝入而九服夕乱哉逺惟王莽簒逆之事近览董卓擅权之际亿兆悼心愚智同痛然周以之存汉以之亾夫何故哉岂世乏曩时之臣士无匡合之志欤盖逺绩屈于时异雄心挫于卑势尔故烈士扼腕终委寇讐之手中人变节以助虐国之桀虽复时有鸠合同志以谋王室然上非奥主下皆市人师旅无先定之班君臣无相保之志是以义兵云合无救劫弑之祸民望未改而巳见大汉之灭矣或以诸侯世位不必常全昬主暴君有时比迹故五等所以多乱今之牧守皆以官方庸能虽或失之其得固多故郡县易以为治夫徳之休明黜陟日用长率连属咸述其职而滛昬之君无所容过何则其不治哉故先代有以之兴矣茍或衰陵百度自悖鬻官之吏以货准才则贪残之萌皆如羣后也安在其不乱哉故后王有以之废矣且要而言之五等之君为已思治郡县之长为利圗物何以徴之盖企及进取仕子之常志修己安民良士之所希及夫进取之情锐而安民之誉迟是故侵百姓以利巳者在位所不惮损实事以养名者官长所夙夜也君无卒岁之圗臣挟一时之志五等则不然知国为已土众皆我民民安巳受其利国伤家婴其病故前人欲以垂后后嗣思其堂构为上无茍且之心羣下知胶固之义使其并贤居治则功有厚薄两愚处乱则过有深浅然则探八代之制防可以一理贯秦汉之典殆可以一言蔽矣【`营治晋书作经野先王作王者旷作广在作存同忧作同爱世及作传世体信作礼信愿作原经国作万国弊作亾邦作国弑作杀夜作慕治并作政致治作兴化以治待乱作以安待危民并作人一作庶作众　宣王五臣作厉宣萌作氓`】  

汉髙祖功臣颂【`载文选`】  

相国酂文终侯沛萧何相国平阳懿侯沛曹参太子少傅留文成侯韩张良丞相曲逆献侯阳武陈平楚王淮阴韩信梁王昌彭越淮南王六黥布赵景王大梁张耳韩王韩信燕王丰卢绾长沙文王吴芮荆王沛刘贾太傅安国懿侯王陵左丞相绛武侯沛周勃相国舞阳侯沛樊哙右丞相曲周景侯髙阳郦商太仆汝阴文侯沛夏侯婴丞相颍阴懿侯睢阳灌婴代丞相阳陵景侯魏传寛车骑将军信武肃侯靳歙大行广野君髙阳郦食其中郎建信侯齐刘敬大中大夫楚陆贾太子太傅稷嗣君薛叔孙通魏无知防军中尉随何新城三老董公辕生将军纪信御史大夫沛周苛平国君侯公右三十一人与定天下安社稷者也颂曰  

芒芒宇宙上墋下黩波振四海尘飞五岳九服徘徊三灵改卜赫矣髙祖肇载天禄沉迹中乡飞名帝录庆云应辉皇阶授木龙兴泗濵虎啸丰谷彤云昼聚素灵夜哭金精仍頽朱光以渥万邦宅心骏民效足堂堂萧公王迹是因绸缪叡后无竞惟人外济六师内抚三秦拔竒夷难迈徳振民体国垂制上穆下亲名盖羣后是谓宗臣平阳乐道在变则通爰渊爰嘿有此武功长驱河朔电击壤东协防淮阴亚迹萧公文成作师通幽洞防永言配命因心则灵穷神观化望景揣情鬼无隐谋物无遁形武闗是辟鸿门是寜随难荥阳即谋下邑销印惎废推齐劝立运筹固陵定防东袭三王从风五侯允集霸楚实丧皇汉凯入怡顔髙览弥翼凤戢托迹黄老辞世却粒曲逆宏达好谋能深游精杳漠神迹是寻重匪奥九地匪沉伐谋先兆挤响于音竒谋六奋嘉虑四廻规主于足离项于怀格人乃谢楚翼实摧韩王窘执胡马洞开迎文以谋哭髙以哀灼灼淮阴灵武冠世防出无方思入神契奋臂云兴腾迹虎噬凌险必夷摧坚则脆肇谋汉濵还定渭表京索既扼引师北讨济河夷魏登山灭赵威亮火烈势逾风扫拾代如遗偃齐犹草二州肃清四邦咸举乃眷北燕遂表东海克灭龙且爰取其旅刘项悬命人谋是与念功惟徳辞通絶楚彭越观时弢迹匿光民具尔瞻翼尔鹰扬威凌楚域质委汉王靖难河济即宫旧梁烈烈黥布眈眈其眄名冠强楚锋犹骇电覩几蝉蜕悟主革靣肇彼枭风翻为我扇天命方辑王在东夏矫矫三雄至于垓下元凶既夷宠禄来假保大全祚非德孰可谋之不臧舎福取祸张耳之贤有声梁魏士也罔极自贻伊媿俯思旧恩仰察五纬脱迹违难披榛来洎改防西秦报辱北冀悴叶更辉枯条以肄王信韩孽宅土开疆我圗尔才越迁晋阳卢绾自微婉娈我皇跨功逾徳祚尔辉章人之贪祸寜为乱亡吴芮之王祚由梅鋗功微势弱世载忠贤肃肃荆王董我三军我圗四方殷荐其勋庸亲作劳旧楚是分往践厥宇大启淮濆安国违亲悠悠我思依依哲母既明且慈引身伏剑永言固之淑人君子寔邦之基义形于色愤发于辞主亡与亡永命是期绛侯质木多略寡言曾是忠勇惟帝攸叹云骛灵丘景逸上兰平代禽豨奄有燕韩寜乱以武毙吕以权涤秽紫宫徴帝太原实惟太尉刘宗以安挟功震主自古所难勲耀上代身终下藩舞阳道迎延帝幽薮宣力王室匪惟厥武总干鸿门披闼帝宇耸顔诮项掩泪寤主曲周之进于其哲兄俾率尔徒从王于征振威龙蜕摅武墉城六师寔因克荼禽黥猗欤汝阴绰绰有裕戎轩肇迹荷策来附马烦辔殆不释拥树皇储时乂平城有谋颍阴锐敏屡为军锋奋戈东城禽项定功乗风借响髙歩长江收吴引淮光啓于东阳陵之勋元帅是承信武薄伐扬节江陵夷王殄国俾乱作惩恢恢广野诞节令圗进谒嘉谋退守名都东规白马北距飞孤即仓敖庾据险三涂輶轩东践汉风载徂身死于齐非説之辜我皇寔念言祚尔孤建信委辂被褐献寳指明周汉铨时论道移帝伊洛定都酆镐柔逺镇迩寔敬攸考抑抑陆生知言之贯往制劲越来访皇汉附防平勃夷凶翦乱所谓伊人邦家之彦百王之极旧章靡存汉徳虽朗朝仪则昬稷嗣制礼下肃上尊穆穆帝典焕其盈门风晞三代宪流后昆无知叡敏独昭竒迹察侔萧相贶同师锡随何辩逹因资于敌纾汉披楚维生之绩皤皤董叟谋我平阴三军缟素天下归心袁生秀朗沉心善照汉斾南振楚威自挠大略渊囘元功响效邈哉维人何识之妙纪信诳项轺轩是乗摄齐赴节用死孰惩身与烟消名与风兴周苛慷忾心若怀氷形可以暴志可以凌贞轨偕没亮迹防升帝畴尔庸后嗣是膺天地虽顺王心有违怀亲望楚永言长悲侯公伏轼皇媪来归是谓平国宠命有辉震风过物清浊效响大人于兴利在攸往海者川崇山惟壤韶濩错音衮龙比象明明众哲同济天网剑宣其利鉴献其朗文武四充汉祚克广悠悠遐风千载是仰【`虑一作声于足作以足哭作送烈作列惟德作推徳辉作耀守作官忾作慨天地作天命`】  

晋书限断议  

三祖实终为臣故书为臣之事不可如传此实录之谓也而名同帝王故自帝王之籍不可以不称纪则追王之义【`初学记`】  

大田议  

臣闻隆古之主不改法而下治陵夷之世不易术而民怠夫商人逸而利厚农人劳而报薄导农以利则耕夫勤节商以法则防子归  

丞相箴  

夫导民在简为政以仁仁实生爱简亦易遵网疏下睦禁密巧繁深文碎教伊何能存故人不可以不审任不可以不忠舍贤昵谗则防尔邦且偏见则昧专听悔疑耳目之用亦各有期夫岂不察而帷墙隔之矜已任智是蔽是欺德无逺而不复恶何适而不追存亡日鉴成败代陈人咸知镜其貌而莫能照其身  

孔子赞  

孔子叡圣配天道风扇流思探神寳明发怀周兴言谟老灵魄有行言观苍昊清歌先诫丹书有造王子乔赞【`毛诗古音攷载管叔鲜赞公旦居摄三监叛亡或放或殛并祸武庚`】  

遗形灵岳顾景忘归乗云倐忽飘飖紫微  

吴大帝诔  

我皇明明固天寔生体和二合以察三精濯晖育庆怀祥载荣率性而和因心则灵厥灵伊何克圣克仁茂对四象克配乾坤齐明日月攷祥鬼神诞自幼冲叡哲宿照甄化无形探景絶曜巍巍圣姿文武既俊有觉徳徽兆民欣顺将熙景命经营九围登迹岱宗班瑞旧圻上匪恵蚤零圣晖神庐既考史臣献贞龙輴启殡霄载紫庭辰旒飞藻凶旗举铭崇华熠烁翠盖繁缨千乗结驷万骑重营箫鼓振响和銮流声动轸阊阖永背承明显歩万官幽驱百灵随化太素即宫杳防亿兆同慕泣血如零  

愍怀太子诔  

明明皇子成命既骏保乂皇家载生淑茂徳克广仁姿朗隽当克无疆光绍有晋如何不吊暴离咎艰曾是遘愍匪降自天肇倾运祚遂防华年呜呼哀哉沉云既袪日月増晖灵宠可赠寃魂难追旧物东反灵柩西归伤我恵后寂焉翳灭衔哀骏奔凶服就列追慕徽尘兴言断絶敢诔遗风庶存芳烈其辞曰  

巍巍皇基奕奕紫微有命既集天禄永绥笃生太子篹徳承茂平绍大烈时惟洪胄竒颖发翘清藻在秀诞自幼防逮事武皇展矣太子播此琼芳允矣圣祖无言不臧婉娈乗舆名裕徳昌龙集庚戌日月改度赫赫明明我皇登祚厥登伊何皇统是荷华绂重采翠盖垂葩鸾旗阿那玉衡吐和聿来在宫体亮而诚肃雍皇极思媚紫庭亦既涉学遵师盛道何年之竗而察之蚤谠言必复乖义则考惟天有命太子膺之惟皇有庆太子承之当究遐年登兹胡耉缉熈有晋克构帝宇如何晨牝秽我朝听仰索皇家惟臣明圣惴惴太子终温且敬衔辞即罪掩泪只命显加放流潜肆鸩毒痛矣太子乃离斯酷谓天盖髙诉哀靡告鞠躬引分顾景摧剥呜呼哀哉凡民之防有戚有姻太子之殁傍无昵亲局蹐严宫絶命禁闱幽柩偏寄孤魂曷归呜呼太子生寃殁悲匹夫有怨尚或殒霜矧乃太子万邦攸望普天扼腕率土怀伤精感六沴咎徴紫房爰兹元辅启我令圗王赫斯怒天诛靡逋欃枪叱扫元凶服辜仁诏引咎哀防东徂光复宠祚绍建藐孤于时晖服粲焉毕陈庭旅旧物堂有故臣孰云太子不见其人呜呼哀哉既济洛川灵斾左廻三军凄裂都邑如隤慨矣寤叹念我愍怀  

吴贞献处士陆君诔  

我闻有命天禄有秩如斯古人而有斯疾兄弟之恩离形合气矧我与君年相亚逮绸缪之逰自蒙及朗孩不贰音抱或同襁抚髫并肓携手相长行焉比迹诵必共响庶君偕老灵根克固附翼云霄防飞天路人皆年长君独短祚谷则同朝逝矣先暮  

吴丞相江陵侯陆公诔  

根条伊何苗黄裔舜长发有祥贻我作刘王负险寇我西隣公侯赫怒干戈启陈金钺镜日云旗降文元玉陨难鲸鲵坠鳞戎漠时殪方域清尘  

吴大司马陆公诔  

我公承轨髙风肃迈明徳继体徽音奕世昭徳伊何克俊克仁徳周能事体合机神礼交徒敬睦白屋踧踖曲躬吐食挥沐爰及鳏寡赈此惸独孚厥恵和脱骖分禄乃命我公诞作元辅位表百辟名茂羣后因是荆人造我寜宇备物典防主冠及斧龙旂飞藻灵鼓树羽质文殊涂百异行彻人玩其华鲜识其实于穆我公因心则哲经纶至道终始自结徳与行满美与言溢  

晋刘处士参妻王氏夫人诔  

猗猗嘉颖朝阳方翘烈风严霜殒此秀条璇玑倐忽四序竞征清商激宇蟋蟀吟枢  

吴大司马陆公少女哀辞  

冉冉晞阳不遂其茂晖晖芳华雕芳落秀遵堂渉室髣髴兴想人皆有声尔独无响  

吊魏武帝文【`并序载文选`】  

元康八年机始以台郎出补著作防乎秘阁而见魏武帝遗令忾然叹息伤怀者久之客曰夫始终者万物之大归死生者性命之区域是以临防殡而后悲覩陈根而絶哭今乃伤心百年之际兴哀无情之地意者无乃知哀之可有而未识情之可无乎机答之曰夫日蚀由乎交分山崩起于朽壤亦云数而已矣然百姓怪焉者岂不以资髙明之质而不免卑浊之累居常安之势而终婴倾离之患故乎夫以回天倒日之力而不能振形骸之内济世夷难之智而受困魏阙之下已而格乎上下者藏于区区之木光于四表者翳乎蕞尔之土雄心摧于弱情壮圗终于哀志长算屈于短日逺迹顿于促路呜呼岂特瞽史之异阙景黔黎之怪颓岸乎观其所以顾命冡嗣贻谋四子经国之略既逺隆家之训亦又云吾在军中持法是也至于小忿怒大过失不当效也善乎达人之谠言矣持姬女而指季豹以示四子曰以累汝因泣下伤哉曩以天下自任今以爱子托人同乎尽者无余而得乎亡者无存然而婉娈房闼之内绸缪家人之务则几乎密与又曰吾婕妤妓人皆着铜雀台于台堂上施八尺牀张繐帐朝晡上脯糒之属月朝十五日輙向帐作妓汝等时时登铜雀台望吾西陵墓田又云余香可分与诸夫人诸舎中无所为学作履组卖也吾厯官所得绶皆着藏中吾余衣裘可别为一藏不能者兄弟可共分之既而竟分焉亡者可以勿求存者可以勿违求与违不其两伤乎悲夫爱有大而必失恶有甚而必得智慧不能去其恶威力不能全其爱故前识所不用心而圣人罕言焉若乃系情累于外物留曲念于闺房亦贤俊之所宜废乎于是遂愤懑而献吊云尔  

接皇汉之末绪值王涂之多违伫重渊以育鳞抚庆云而遐飞运神道以载徳乗灵风而扇威摧羣雄而电击举勍敌其如遗指八极以逺略必翦焉而后绥厘三才之阙典启天地之禁闱举修网之絶纪纽大音之解徽扫云物以贞观要万涂而来归丕大徳以宏覆援日月而齐晖济元功于九有固举世之所推彼人事之大造夫何往而不臻将覆篑于浚谷挤为山乎九天茍理穷而性尽岂长算之所研悟临川之有悲固梁木其必颠当建安之三八实大命之所艰虽光昭于曩载将税驾于此年惟降神之绵邈千载而逺期信斯武之未防膺灵符而在兹虽龙飞于文昌非王心之所怡愤西夏以鞠旅泝秦川而举旗逾镐京而不豫临渭濵而有疑冀翼日之云瘳弥四旬而成菑咏归涂以反斾登崤渑而朅来次洛汭而大渐指六军曰念哉伊君王之赫奕寔终古之所难威先天而盖世力荡海而抜山厄奚险而弗济敌何彊而不残每因祸以禔福亦践危而必安迄在兹而蒙昧虑噤闭而无端委躯命以侍难痛没世而永言抚四子以深念循肤体而穨叹迨营魄之未离假余息乎音翰执姬女以嚬瘁指季豹而漼焉气冲襟以呜咽涕垂睫而汍澜违率土以靖寐戢弥天乎一棺咨宏度之峻邈壮大业之允昌思居终而恤始命临没而肇扬援贞吝以惎悔虽在我而不臧惜内顾之纒绵恨末命之防详纡广念于履组尘清虑于余香结遗情于婉娈何命促而意长陈法服于帷座陪窈窕于玉房宣备物于虗器发哀音于旧倡矫戚容以赴节掩零泪而荐觞物无微而不存体无恵而不亡庶圣灵之响像想幽神之复光茍形声之翳没虽音景其必藏徽清弦而独奏进脯糒而谁尝悼繐帐之漠怨西陵之茫茫登雀台而羣悲眝美目其何望既睎古以遗累信简礼而薄葬彼裘绂于何有贻尘谤于后王嗟大恋之所存故虽哲而不忘览遗籍以慷慨献兹文而凄伤  

吊蔡邕文  

彼洪川之方割岂一篑之所堙故尼父之恵训智必愚而后贤谅知道之已竗曷信道之未坚忽子之保已效苌叔之违天冀澄河之逺日忘朝露之短年  

晋平西将军孝侯周处碑【`鼎按元康七年周处战死陆机于太安二年见杀明年永兴元年正月改永安七月又改建武今处碑乃云建武元年追赠太兴二年葬则赠时机亾年余矣而太兴为东晋元帝年号相距犹逺其文当非机作也碑集王羲之字见在宜兴`】  

君讳处字子隐义兴阳羡人也氏胄曩兴焕乎坟典华宗往茂郁其简书启三十之洪基源流定鼎运八百之逺祚枝叶封桐轩盖列于汉庭蝉冕播于阳羡二南之价传不朽而纷敷大頀之音声无徴而必显山髙海濶其在斯焉祖賔少折节蚤亡吴初召谘议参军举郡上计转为州辟从事别驾歩兵校尉光禄大夫广平太守父鲂少好学举孝亷吴寜国长奋威长史怀安钱塘县侯丹阳西部属国都尉持节校尉拜禆将军三部都督太中大夫临川豫章鄱阳太守晋故散骑常侍新平广汉二郡太守封关内侯簪绂扬名台阁标着风化之美奏课为能亭亭孤美灼灼横劭狥髙位于生前思垂名于身后遂以罕言不违应期出辅洋洋之风俯冠来叶巍巍之盛仰继前贤君乃蚤孤不礼制年未弱冠膂力絶于天下妙气挺于人间骑猎无畴时英式慕纵情寡偶俗弊不忻乡曲诬其害名改节播其声誉遂来吴亊余厥弟讙然受诲向道朝闻方励志而淫诗书便好学而寻子史文章绮合藻思罗开吴朝州县交辟太子洗马东观左丞中书右丞五官郎中左右国史靖恭夙夜恪居官次迁尚书仆射东观令太常卿无难督匡熈庶绩朝廷谧寜使持节大都督涂中京下诸军事封章浦亭侯国犹多士君实得贤汪洋廷阙之傍昂藏寮寀之上射兽功犹见显刺蛟名乃逺扬忠道自克修义节情还永布琳琅梓杞珪璧栋梁君着黙语三十篇及风土记并撰吴书于是吴平入晋王浑登建业宫酾酒既酣乃谓君曰诸人亡国之余得无戚乎君对曰汉未分崩三方鼎立魏灭于前吴亡于后亡国之戚岂惟一人浑乃大慙仕晋稍迁总统初入拜谘议郎除讨虏防军新平太守抚和戎狄叛羌归附雍土美之转为广汉太守郡多滞讼有经三十年不决者处以评其枉直一朝决遣以母年老罢归寻除楚内史未之官徴散骑常侍处曰古人辞大不辞小乃先之楚而郡既经防乱新旧杂居风俗未一处敦以教义又检尸无主及白骨在野收而葬之然后就徴逺近称叹及居近侍多所规讽迁御史中丞正绳直笔凡所纠劾不避宠戚梁王彤违法处深文案之及氐人齐万年反朝臣恶其强直皆曰处吴之名将子也忠烈果毅庶僚振肃英情天逸逺性霞骞陜北留棠遂有二天之咏荆南度虎犹标十部之书寻转散骑常侍轻车将军回轮出于新平士女挥泪褰帷望于广汉鸡犬靡喧振兹威略宣其恵和晋京遥仰部从迎钦是时氐贼作逆有众七万屯于梁山朝廷推贤以君才兼文武诏授建威将军以五千兵奉辞西讨忠概尽节不顾身命乃赋诗曰去去世事已防马观西戎藜藿甘梁黍期之克令终言毕而战自旦及暮斩首万级弦絶矢尽番系不救左右劝退处按剑怒曰此是吾効节授命之日何以退为大臣以身狥国不亦可乎韩信背水之军未遑得喻工输萦帯之势蚤拟连踪莫不梯山架壑襁负来归戎士扞其封疆农人展其耕织秋风才起追战虏于雷霆春水方生挥锸同于云雨立功立事名将名臣者乎元康九年旧疾增加奄捐舘舎春秋六十有二天子以大臣之葬师傅之礼亲临殡壤建武元年冬十一月甲子追赠平西将军封清流亭侯諡曰孝礼也赐钱百万葬地一顷京城地五十亩为第又赐王家田五顷诏曰处母年老加以逆旅逺人朕每悯念给其医药酒米赐以终年以太兴二年岁在已卯正月十日葬于义兴旧原南瞻荆岳崇峻极之巍峩北睇蛟川濬清流之澄澈娶同郡盛氏有四子靖玘札硕并皆志性纯孝过礼防亲坟前之树染泪先枯庭际之禽闻悲乃下遂作铭曰  

周南着美岐山表灵叶繁汉室枝茂晋庭皎皎夫子竒特播名幼有异行世存风烈蚤驰问望晚怀耿节颇尚豪雄升名禁阙舍爵防勲允归明哲辉赫大晋封豕多故式扬庙略克清天歩海濵既折江淮并泝汉水作藩条章斯布俗歌揆日人謡何暮忠贞作相追踪绛侯将亭嘉茂遽掩芳猷潜光阳甸返斾吴丘旧关虽入乡路防浮镌兹幽石万代千秋  

陆逊碑铭叙  

魏大司马曹休侵我北鄙乃假公黄钺统御六师及中军禁衞而摄行王亊主上执鞭百司屈膝【`吴志注`】  

要览三卷自序  

直省之暇乃集要术三篇上曰连璧集其嘉名取其连类中曰述闻寔述余之所闻下曰析名乃搜同辨异  

顾谭传  

宣太子正位东宫天子方隆训导之义竗简俊彦讲学左右时四方之杰毕集太傅诸葛恪等雄竒盖众而谭以清识絶伦独见推重自大府范慎谢景羊徽之徒皆以秀称其名而悉在谭下【`吴志注`】  

## 西晋文纪卷十六  

明　梅鼎祚　编  

西晋【`十六`】  

陆云【`字士龙机弟厯清河内史为成都王大都督前锋将军讨张昌机败并收云害之`】逸民赋序  

富与贵人之所欲也而古之逸民或轻天下细万物而欲耑一丘之欢擅一壑之美岂不以身胜于宇宙而心恬于纷华者哉故天地不易其乐万物不干其心然后可以妙有生之极享无疆之休也乃为赋云  

岁暮赋序  

余祗役京邑载离永久永寜二年春忝宠北郡其夏又转大将军右司马于邺都自去故乡荏苒六年惟姑与姊仍见背弃衔痛万里哀思伤毒而日月逝速歳聿云暮感万物之既改瞻天地而伤怀乃作赋以言情焉  

愁霖赋序  

永寜三年夏六月邺都大霖旬有竒日稼穑沉湮生民愁瘁时文雅之士焕然并作同僚见命乃作赋  

喜霁赋序  

余既作愁霖赋雨亦霁昔魏之文士又作喜霁赋聊厠作者之末而作是赋焉  

登台赋序  

永寜中叅大府之佐于邺都以时事廵行邺宫三台登髙有感因以言崇替廼作赋云  

南征赋序  

太安二年秋八月姧臣羊之皇甫商敢行称乱迁逼椉舆天子蒙尘于外自秋徂冬大将军敷命羣后同恤社稷乃身统三军以谋国难自义声所及四海之内朔漠之表蒸徒赢粮而请奋胡马拟塞而思征四方之防众以百万军旅之盛威灵之着自古以来未之有也粤十月军次于朝歌讲武治戎以观兵于殷墟于是美义征之举壮师徒之盛乃作南征赋以扬匡霸之勋云尔  

寒蝉赋序  

昔人称鸡有五德而作者赋焉至于寒蝉才齐其美独未之思而莫斯述夫头上有防则其文也含气饮露则其清也黍稷不食则其亷也处不巢居则其俭也应守即则其信也加以冠冕则其容也君子参之可以事君可以立身岂非至悳之虫哉且攀木寒鸣负材所叹余昔侨处切有感焉兴赋云尔【`防御览作緌食作享加以作头有节作常参之作则其操负材作贫士`】  

有皇诗序  

有皇美祈阳也祈阳秉文之士骏发其声故能明照有吴入显乎晋国人美之故作是诗焉  

思文诗序  

思文美祈阳也祈阳能明其徳刑于寡妻以至于家邦无思不服亦赖贤妃贞女以成其内教故作是诗  

谷风诗序  

谷风怀思也君子在野爱而不见故作是诗言其怀思之也  

鸣鹤诗序  

鸣鹤美君子也太平之世君子犹有退而穷居者乐天知命无忧无欲硕人之考槃伤有德之遗世故作是诗也  

南衡诗序  

南衡美君子也言君子遯世不闷以徳存身作者思其以徳来仕又愿言就之宿感白驹之义而作是诗焉  

赠汲郡太守诗序  

奚世都为汲郡太守客将之官大将军崇贤之徳既逺而厚下之恩又隆非此离析有感圣皇既蒙引见又宴于后园感鹿鸣之宴乐咏鱼藻之凯歌而作是诗  

九愍序  

昔屈原放逐而离骚之辞兴自今及古文雅之士莫不以其情而玩其辞而表意焉遂厠作者之末而述九愍【`本集`】  

逸民箴【`并序`】  

余昔为逸民赋大将军掾何道彦大府之俊才也作反逸民赋盛称官人之美宠禄之华靡伟名位之大寳斐然其可观也夫名者实之賔位者物之寄穷髙有必颠之溢美有大恶之尤可不慎哉故为逸民箴以戒反正焉  

浩浩太素制为两仪经始君臣朝有俊弼野有逸民各有攸届而后品物有伦在昔后帝齐物达观赏不假爵教不示劝号諡莫设而生黎淳晏降迄中古黄象可观而唐文有焕乃雕乃藻大朴既散朴之既散万百熈心形为宠放神为利淫有翘者车命彼在林是故怀玉防寳而被褐解襟恬亡智生与世或竞匪智无鉴匪心伊镜芒芒禹迹鞠为涂径惟是每怀偏彼反正正反于宠既尸干禄相协厥居而丰其屋禄之既尸刑为尔司室之既丰防家于宫故非据之菑戒之在凶人皆知存之为存而莫知得之为防荣犹振颖坠若頽荒咎自专宠福在循墙是故保其安者常危而忘其存者不亡无休尔荣身寔亲名无谓尔崇神期好冲戒彼覆餗冒此栋隆慎微如显乃保身以终自古在昔逸民有作相彼宇宙方之委舄夫岂无不休而好是冲漠是故名利之菑至人攸恪谓予未信无寜监于桑霍天明既畏神道无亲善在求已庆由积仁无念尔本聿修厥淳执盈如虗乃反天真逸民司正敢告官人  

登遐颂【`并序`】  

夫死生存亡二理之已然者也而世有神仙登遐之言千岁不死之寿其详固难得而精矣列仙之道作者既集而登遐未有焉庄周有言我试妄言之子试妄听之彼之有无盖难以理求我之妄听顾可以言寄之遂为颂云尔  

郊间人　　王子乔　　　洛　　　孔仲尼九疑仙人　大胜山上女　李少君　　梅福  

张招　　　左元放　　　刘根　　　黄伯严费长房　　何女子　　　焦生　　　鲜卑务尘韩众　　　夷门子　　　林阳子　　任作子鬼谷子  

渊哉郊间怀寳采薪媚兹伯阳常道是夤俯翼遂周擕手入秦遗物执一竗世颐神思我流浩若无津王乔渊嘿遂志潜辉遗形灵岳顾景亡归娈彼有传与尔飜飞承云儵忽飘飖紫微  

洛竗识饥饵神颖在阴儵逝即阳无景逍遥北岳凌霄引领挥雾昊天合神自靖  

孔丘大圣配天道风扇流思探神寳明发怀周兴言谟老灵魄有行言观苍昊清歌先试丹书有造茫茫九疑登晖太素有汉登闻神具尔顾发彼灵丘聿来载歩贻我则歌永扬遐祚  

大胜之娥厥犹翼翼降宫有和纳符帝侧挥杖指辰絶音颓息苕苕石在彼峻极  

少君善祠怡尔丰顔俯觐刘汉仰接姜桓式宴安期巨枣为餐神光攸徃后来其叹  

在汉之衰颓火炎精梅公指景有皇遗形逝彼文辞胥此洞庭神辉絶景岂外北防  

张招澄精竗思芒则是神物错综徽章乃幽乃显若存若亡因形则变倐忽无方  

生在清纯放情昧在物渊沉沂虗攸遂清酒一壶百朋具醉有命集止乗龙来萃载见君子言观其蔚刘根登嵩遗世盘桓形委服容口猒琼兰挹彼呼翕为尔朝餐景絶岩穴光茂云端  

伯严志道飜飞自南北食中岳练形嵩岑奔星凌顔朱光垂阴云精九【`阙`】握耀盈襟  

长房有怀承师问道蒙险洪海晞心浩将登蓬莱祚尔难老嘉命既锡如何勿考  

逝矣何女芳灵既雕安寝曾丘逝魂清霄防魄载营大墓崇朝玉趾再歩于焉逍遥  

焦生卜居在河之东皓襟解带嘉卉结容颐神大素淑思冲在彼黄堂明道固穷  

北狄务尘在彼沙漠含神自颐静居有恪自彼王庭聿来伊洛天子命之载见紫阁  

衞矣终化灵毛扬葩慎尔贞心神祉来荷靡靡夷门体道含真餐茹灵卉凌云颐神  

林阳饵车明视聪耳壮子既餐歩晞千里任化凯入轻云挥止移形善变载坐载起  

悠悠鬼谷永言潜止要终有集资生无始绸缪方平在彼二子芬响兰挥有来盈耳  

盛徳颂【`并序`】  

余行经泗水髙帝昔为亭长于此瞻望山川意有恨然遂奏章以通情焉并为之颂云尔  

晋太子舎人粪土臣云稽首再拜上书皇帝陛下臣云顿首死罪伏惟陛下绍轩辕之叡哲越三代之髙踪膺有圣之景蕴生民之上略秦政肆虐渐亹生民在昔上帝乃眷多方肃雍寳命鉴民顾天思文叡圣以宅神器六合焱驾八荒星错企皇居于阿房掎逸鹿于九野谋猷囘遹天人匪祚乃薾斯国授汉于秦京是以先诏五纬章太素神母哀号底命丹野九垓辟授命之符钧天清建皇之鉴陛下螭蟠泗水龙跃下亭庆云徘徊紫尘熠烁皇威肈于断蛇神武基于丰沛掩四纮以盖天廓谟以辟宇华宫山藏玉堂海防云盖景阴金门林蔚拔足崇长揖之賔吐餐纳献规之客猷上通徳辉下济仰翰云禽俯跃鱼鲂是以四海之内莫不企景岳以接羣望广川而鳞集乗山渉水视险若夷奔波阙廷思効死节乃鸣鸾在衡奔骥服辂良平凤栖信布虎据豪雄凌暴于外竒谟补阙乎内威谋兼陈智勇毕効乃凌河海河海无梁乃仆髙山岳华不重三秦席卷项籍灰分逋虏雾散遗冦云彻泛时雨以清天洒狂尘以肃地辔【`阙`】　　于川与竦峻盖于苍昊功济宇宙德被羣生天人允嘉民神协爱厯数在身有命将集而陛下犹复允执髙让成功靡有暜天归德羣后固请然后谒天皇于圆丘廵万乗于帝室率土离暴秦之乱臣妾防有道之恵戎蛮夷之墟雕趾肃慎之国莫非帝臣巍巍荡荡盖天临地自启辟以来有皇之美未有若圣功之着盛者也臣云顿首顿首死罪死罪臣以鄙倍文武无施忝宠本朝承乏下位而臣遘愍自西徂东行迈攸止路经泗水伏见史臣班固操録圣功窃承陛下扶桑始照天晖未融之日尝临御此川于是即命舟人弥檝水沚瞻仰山川旧物不替永惟圣辉罔识所凭逺眺迩企感物兴哀终怀靡及俯心遐慕臣命违千载之运身生四百之外恨不得役力圣明之鉴寓目风尘之防挥戈前队待罪下军抽锋咸阳之关提钺项籍之领痛心自悼不知所裁行役之臣牵制朝宪虽怀彷徨王事靡盬肃将言迈实衔罔极臣闻游魂变化神道无方虽圣灵登遐降陟在天连光五精流辉太一或冀神舆降观薄狩五服时迈玉辂言廵兹邑是以下臣仰瞻紫宫俯要恍惚愚情振荡靡审所如不胜延颈紫微结心阊阖之情谨住水濵拜章陈愚臣云诚惶诚恐顿首顿首死罪死罪稽首以闻  

臣云言臣闻歌咏所以宣成功之烈诗颂所以美盛德之容是以闻其声则重华之道弥新存其操则文王之容可覩永惟陛下圣德丰化比隆前代元勲茂功超踪在昔故诗歌之所依咏金石之所揄扬者也臣谨上盛德颂一篇虽不足以仰度天髙伏测地厚贵献狂夫区区之情臣云云云晋太子舎人臣陆云上  

于皇汉祖篹胄有唐平章在昔文思百王丹辉栖火精幽光爰兹圣绪頽维弛纲灵曜熠烁隮景扶桑则天未坠重规旻苍其规伊何横干作峻厥徳不囘矩地能顺凭河拓景襄岳殷韵龙章景伟虎质硕变有秦不竞罔极黔首震惊予师思防神主上帝曰咨天鉴有赫乃鉴伊汉此惟予宅明明圣皇既受帝祉云腾下邑风骇泗水仰镜天文五纬同晷俯察云符神母爰止思文圣王克广克遐威凌羣桀徳润诸华爰祀天人天人攸嘉爰辑蒸徒蒸徒既和既和既顺乃矢德音丰沛之旅其防如林朱旗虹超彤斾电寻推师萧曹抚剑髙吟元戎薄伐时罔不龛凌波川溃肆野陆沉咸阳克殄既系秦后峩峩阿房乃清帝宇穆穆圣皇天寳攸定有项畔涣不式王命王命既愆黜我西土于烁王师遵时匪怒爰赫乗亹席卷三夏啴啴戎轩矫矫乗马燮伐强楚至于垓下天诛薄曜暴籍授首区夏既混宇宙蒙乂肃肃帝居巍巍神器有皇于登是临天位绣文于裳组华于黻明明天子有穆其容至止锵锵相维辟公宣声路寝发号紫宫颁此恺悌以畜万邦思乐皇庆协于时雍琴瑟在御大予舞功越裳委防肃慎来王明明圣皇开国乗制分圭胙劳河山命誓礼律克彰典文垂艺有汉恢恢疏罔不替圣功克明九方孔安良宰内干武臣外闲渐泽冀域沾被戎蛮连光太素万载不刋  

祖考颂【`并序`】  

云之世族承黄虞之苗绪裔灵根之遗芳用能枝播千条颖振万叶繁衍固于三代飨祀存乎百世岂非皇庆之积祐神明之殷祥者哉在周之衰有妫之后将育于姜而贞龟发鸣鳯之兆周史表观国之繇故能光宇营丘奄有东海支庶蕃庑而祚昌大矣遭世多难子孙荡析逐于南土烈祖丞相邵侯显考大司马武侯明德叡哲沉雄特秀固上天所以继迹前期恵成顾贶者也是以有吴云兴而邵侯龙见遂风腾海堣电断荆楚运筹制胜底定经略文德光宣武功四克乃作台衡以御于王政天纲与先代比隆义问与前修接响固所谓汪汪浩浩不世出者哉武侯以光逺之度袭重规之范秉宣朗之明照曾晖之景故寅亮枢极则万物淳曜缉熈有邦而宇内恪居及至中叶乱自虎臣绥援既集而大难时弥徳济封域之内威扬函夏之表遂仍世作宰焜曜祖业车实袭轨裘不改帯元勲昺于光国洪烈着于隆家考徳计功比之前代未有茂于此者也是以小子敢慕徽猷钦述芳烈虽不足以当朱之一唱发清庙之三叹盖尔臣子之遗恩罔极之所处也乃作颂曰  

悠悠圣绪上帝是临世笃其猷于显徽音神风徃播福禄来寻灵根既茂万叶垂林繁盛海堣颖寜汉阴既曰寜止芳祐允淑乃歩斯淳降神有陆赫矣二公应期载育明明邵侯允哲允谋叡心昭德淑问宣猷如日之升如川之至炎精既颓黄晖昺焕光宅海邦大造江汉王于出征二公斯难长驱致届九有有判咸黜凶丑区域寜晏天禄未终大命有集卜食东夏元龟既袭聿来故宫作蕃旧邑公徒斯振帝旅凯入于变时雍神道经始肃肃九命永言徽止公拜稽首对敭天子猗欤盛欤邵侯有作我考纂戎爰究爰度逺除寻轨崇基式廓昭明有家祖庙奕奕中叶虎臣称乱西秦灵斾电挥伐鼓霆震防朝哀举征不浃辰遐风逺扫万里无尘有族斯祐念功在兹衮衣之宜遂作上司台光增朗方险载夷穆矣晖章有吴之旗我祖我考受言藏之藻裳再命同服騑騑四牡二世方毂分珪比瑞天秩底禄公堂峻趾华构重屋昔在二伊于殷有声在汉之兴亦曰韦平惟祖惟考履贞大亨邈彼披阳追踪阿衡骏恵雨施景润云行洋洋化功济其民风驰海表光被岳濵二后重规世有哲人肃雍硕响万载是振  

张二侯颂【`并序`】  

张氏之先盖少昊氏之苗裔也其在春秋晋徳方休而张老延誉爰暨有汉文成佐命初基司空扬声于末叶流长祚逺世不乏侯辅吴将军文侯遭季末云扰遂避难于东有吴之兴寔为谋主桓王即世援建太祖知命审于将萌先识镜于未兆遂作上将辅成王业立朝无不易之方正色有犯顔之亮固所谓謇謇王臣古之遗直者也奋威将军定侯明徳光逺轨量济文敏足以华国威略足以振众重规继体而大业晖崇故休祚频繁宠灵仍世天秩之体弥彰而毁盈之心滋冲用能保宠固世考终硕问盖竹帛之所光宣咏歌之所揄扬也乃作颂曰  

烈文逺祖肇自上皇金天淳曜遂济穷桑真人有作飞龙在天留侯载见阶云自渊即谋神造启运竗有汉再命度邑于东其在中叶诞育司空邈矣唐陵有恭斯庸寜行盈止世笃天禄神之听思俾我戬谷繁过芳祐底之洪族洪族既昌再恵音徽于穆二侯仍世双飞堂堂辅吴抑抑奋威如龙之跃如凤之挥薄言戾止在彼紫微金卯纷若四海畔涣文侯乃顾玅世达观逝彼涂方度兹江汉鸣飞遵海聿来有乱遭家不造殱我明圣桓后肇扬侯承末命皇大烝哉天保末定匪侯防度宗绪孰正帝整我旅外薄四荒命作惟师时惟鹰扬遂登上将亮彼大皇底邑胙土命珪有璋蹇蹇我侯明发宿夜袭彼遗直兴言有謩聿怀来忠王室之故猗欤定侯只服清曜奕奕琼范玉润淑貌渊识徃藏朗思来照曽是徽章再世被荷庸勲开国明道隆家有苾其芬淑问扬和有蔚其文如林之华皇矣帝祚受言既崇【`阙`】女有行作合储宫条延紫极颍衍皇穹亹亹定侯在盈思冲祗宠戒溢永懐慎终重光并曜播我芳风  

荣启期赞【`并序`】  

荣启期者周时人也值衰世之季末当王道頽凌遂隐居穷处遗物求已泝怀竗之门求意希微之域天子不得而臣诸侯不得而友行年九十被裘鼓琴而歌孔子过之问曰先生何乐答曰吾乐甚多天生万物惟人为贵吾得为人矣是一乐也以男为贵吾又得为男是二乐也或皆不免于襁褓而吾行年九十是三乐也夫贫者士之常也死固命之终也居常待终当何忧乎孔子听其音为之三日悲常被裘帯索行吟于路曰吾着裘者何求帯索者何索遂放志一丘灭景榛薮居真思乐之林利渉忘忧之沼以卒其天年荣华溢世不足以盈其心万物兼陈不足以易其乐絶景云霄之表濯志北溟之津岂非天真至素体正含和者哉友人有圗其象者命为之赞其辞曰  

芒芒至道天启徳心自昔逸民遁志山林邈矣先生如龙之潜夷明收察灭迹在阴傲世求已遗物自钦景遯琼煇响和絶音恋彼丘园研道之微思乐寒泉薄采春防鸣清泛抚节髙徽有圣戾止永言伤悲天造草昧负道实嘉于铄先生既体斯和熊罴作祥黄髪皤皤耽此三乐遗彼世华翼翼彼路行吟以逰的的黻冕陋我轻裘永脱乱世受言一丘媚兹常道聊以忘忧  

吴故丞相陆公诔  

惟赤乌八年二月粤乙卯吴故使持节郢州牧左都防丞相江陵郡侯陆公薨呜呼哀哉皇朝迭绍成命昊天圣王作矣世有哲臣观监在吴乃降斯神思皇我后应运对扬颖秀若华景逸扶桑龙辉紫极凤鸣玉堂举旗清阻奋钺夷荒悠结沉维峻极公纲将抚逺绩括地九围皇淳爽泰昊旻疾威生民如何哲人其頽登灵在天遗音播徽敢扬元勲表之素旂乃作诔曰  

濬哲我祖时文峻徳粹纳真清休载式本承庆辉骏恵罔极申锡多祜本支千亿芳条逺荫灵根茂植根条伊何苗黄裔舜长发有祥贻我祚晋神明之绪实蕃瑰隽和音嗣世不替硕彦明鉴在下降命上我公初载天嘏之纯重光纳照琁玑授铨仰仪乔岳俯濯洪川清辉秀颖云翘映晨肇彼岐嶷允廸天真先心则智率意斯仁秉夷清昧体灵协神神休载铄九徳兼和挹挥茂朴丰淳镇华景峻凌髙源踊波造辰竦隆弥海廓遐光备既淳逸轨爰超闳冈苞荒景灵渥耀山林岳秀天光乃照穷化机神探赜众妙骇尘氛埃澄响清肖恢渊博量腾崄峻邵振纲宇表登轨絶蹈厥初藏器栖蟠海岳披藻昆仑濯秀旸谷沉辉熙茂清尘熠铄含章在渊发挥龙跃时复阳九承干之衰有玺于井玉轩徘徊爰兹赫奕需期云飞天歩皇舆载见太微华堂诞基委虵自阶鼎辉既隮嘉命乃集和羮未饪宰物下邑康年委登恵风时协在断无颇于教斯辑金虎觌精戎车孔肆神寳播越天人释位有命在兹帝思元帅委弁总干振翼虎噬威灵既授六军有叙乃誓我众乃整我旅神千山立雄旗电举悬旌泛阳即戎江浒我后日敬上帝临予靖端夙夜匪寜匪处经始绵绵滂沱惟海乃干中军入作内辅公侯陟降在帝左右关羽滔天作虐西土帝曰将军整尔熊虎赫赫明明皇舆出祖龙舟照渊旟旐映野铺敦江濆仍执丑虏荆南既集方崄未夷天子命我抚之西垂公侯戾止威神缉熈防刘作虐思辑子来妖旍北靡搴尔雄旗犷彼羣蛮祁祁遗黎柔逺能和薄言绥之方堣肃清烈文隽武舎爵明堂勲天府天子曰咨我圗乃功锡尔青土建侯于东开国名墟光宅海邦分圭作寳轩辂以庸既受帝祐公用如大四驖孔阜元戎杳蔼淑旂飞藻绥章承盖振我辉灵四方于迈刘王负崄防我西隣公侯赫怒干戈启陈金钺镜日云旗綘天凌冈襄岳沉维括渊元王陨难鲸鲵坠鳞戎汉时殪方域清尘曹休东逾我疆斯越帝简厥佐将命其杰乃俾我公启行警伐江汉之浒恭授斧钺揖帝整旅隐尔霆发桓桓神诛震惊魏方我公矫矫虎视元戎截彼丑旅效此武功武功既彰天威薄曜灵武震华边垂清暴振旅凯入王假有庙假庙伊何本庸宠祚土田陪敦四牡载路出饯于郊此惟予顾礼嘉嵩髙乐和湛露改容肃至倾盖宠歩鞶帯翩纷珍裘阿那区宇惟寜繁遏帝祉于穆畴咨敷奏多士将庸元辅相惟天子佥曰公侯宜有爰止绣裳缛藻衮帯重紫遂虗上司命公登宰帝曰丞相朕嘉君徳以兹轩冕往践乃职宣尔叡心维皇协极邦国若否四方尔式公拜稽首钦翼明圣乃御机衡仰徽七政只恪丕显无易惟命巍巍天邑惟清四门公侯作弼焕炳皇文重辉炽景协气烟煴百神秩祀兆献思淳克谐庶尹遂成帝勲时雍既济王途克广仪形我度轨物垂象后遐施归崇廕恵仰茂徳栖音广问沉响洪范逺迪猷洞深灵泽崇薮天崄垂阴翰飞乐崄深蟠泳沉泽丰泉丘润博云林遭世大过彛伦靡肃亹亹公侯思惟雅俗发愤戎衣永言礼乐被分敦化荷戈思学体仁长物御风熙国叡鉴擢微辉镜璞戒危膏梁收俊白屋五品时训民神攸铄我有奂文如曜如辰何以崇之匪阐伊人我有烈武如震如霆何以将之保大丰年思景业熙世登民克壮硕老秉钺河津祉祚勿引蚤世幽神仰慕遗辉寤辟忧殷呜呼哀哉永惟我公克明徳心纷蔼芳和被之恵林公侯没矣孰嗣徽音名存体逝徳茂形潜民之秉思好是呕吟呜呼哀哉惟帝念功宠命光大考諡典谟崇荣协泰安宫载考我公于迈輀轩启涂先驱惊斾哀风结舆遗思冯盖舎此休明即彼重蔼攀慕靡及永恋光爱呜呼哀哉  

晋故散骑常侍陆府君诔  

惟太康五年夏四月丙申晋故散骑常侍吴郡陆君卒呜呼哀哉天降纯嘏诞育俊又才雄九奥徳钟三懿应运继期显微阐昧特恢大猷雍化熙世昊天不吊奄忽零坠呜呼哀哉朝陨棠榦邦防国辉帝钦遗烈士咏清机思经皇心痛浃民怀挥泪充邑惜痛盈畿敢述洪迹于兹素旂其辞曰  

于穆皇源时惟诞权舆有妫爰帝暨王徽音接响丕祚克昌干鉴南眷诞降我祖显考尚书纳言帝宇正命惟允铨衡攸序笃生常侍固天所隆祚以灵粹陶以恵风道协体禀德与性钟叡心逺畅渊思遐通瞻言潜览克哲克聪躭精遐奥肆志篇章仰咨遗训思齐曩踪摛光启晦微言是纲错综羣艺精彻毫芒显允闲姿既明且纬敦叙汜爱经德纪义契濶邦族是综是纬博约以礼陈锡载施雍雍闺闱克谐由仁率礼崇化色养寜亲九族和睦德被宗姻猗猗髦俊祁祁缙绅钻仰明范挹道希尘恺悌裕恵化是振潜机密畅靡幽不甄濯以清波权以明铃旌善板筑刋秽紫辰邦无媮幸灵不牟真沐浴源风移俗纯仪徳邹甸比化泗濵耀略切辉既升末融爰莅扬邑作尹名邦密迩帝畿大东小东宣敷五教敞化以崇徴无坠命兴无废功帝钦良政民怀穆风粤稽旧章率由典刑考绩三载绌幽陟明超践皇闼纡组垂缨奕世纳言帝衡以平本崇曩烈堂构克荣征鼙屡振干戈未戢乃秉雄防徴戎东邑四牡徂征威徳以立爰守防稽青绂既袭帝曰钦哉畴咨羣后改授显服屯骑是抚雍容皇甸综文经武时值大过士爽其徳虔惟常侍髙明柔直履氷察霜沦心逺测春存三季形志于色频顣厄运载离咎慝靖亨思顺曹氏匪革投弁释绂皓思东岳遁世无闷清源是濯馥风弥馨明徽载铄皇途既辟天网诞张运在九五违崄即康猗欤髙懿避风逺臧帝降大命丘园是扬裨将天邑舒藻旧京佥曰休哉昭徳塞违乃升常伯补阙拾遗振缨紫极摅光太微奕奕冕熠熠貂珰仰耀皇维俯映明堂舆振鸣鸾体佩琮璜居徳弥冲虽休匪康既跚君宿未跱鼎辰将陟太阶载育民皇灵靡顾大命奄臻厉凶弥留儵忽颓湮呜呼哀哉黄河难澄梁木易荒圣贤絶景希世齐光岂曰徒生实维天纲于铄常侍本徳昭仁俯铿瑶响仰缀玉振其在克壮自蹇乗屯凤翳灵条龙窜秘泉收逋匿耀洪略陶缊虽蹑嘉运托景风云瑰光既耀灵寳未阐弗虑皇圗衔恨徂迁呜呼哀哉江河慕海丘陵乐山于惟君徳齐圣广渊羣彦景附渐化濯真盖以崇严函以裕渊西徂华源负泽慕尘幽萌潜畅滞思赖振六言六行匪君不肃五有三无匪君不极衡准失平匪君不直方荣遐邈匪君不式君其永没民其焉则结思遗爱惟哀允恻呜呼哀哉仲尼防鲁孺慕失声国侨殒郑邦无竽笙实惟常侍徽懿克明恩怀士心信结民情闻者巷泣赴者风征八音辍响献酢弗营羽檝翳川轻驾盈庭挥袂云蔼殒泪雨零呜呼哀哉伊惟平生袭宠荷辉恺乐承明桑梓犹哀聿怀震丘言告言归明徳逺烛虑凶以吉虽则荣泰存亾是防爰筑新邑经始匪日眷怀不虞寜榇斯室王事靡盬皇畿是旋鸣和吉往曾未浃辰震斾凶归辉景长泯痛感皇只哀普四民呜呼哀哉穆穆天子昭明有融乃命王人礼宪是崇赐以归赙荣以赠终冠盖南徂映族辉邦日薄南陆辰次天汉龟防协贞灵域载判明器既庇神道已羡县象未登明星有烂轩车微动执绋同赞永弃髙厦黄庐是馆寜彼昏昧荒此辉粲幽房长键修夜靡旦翼翼轻盖翩翩丹旂龙章舒藻旟旐有辉轜轮轇结驷徘徊人谁弗思靡思匪哀援札心楚投翰余悲呜呼哀哉  

晋故豫章内史夏府君诔  

惟永寜元年五月二十五日晋故豫章内史夏府君卒呜呼哀哉干鉴育俊崇兹大猷景灵垂祐黄精协符濯踪浩素阐志流熙光圣代迈勲九区哀彼造物殂命不均既裦斯美兹遐年祁祁缙绅泣涕流连故作斯诔着之不泯其辞曰  

于穆府君逺祖弥光功济黎献泽洽八荒披圗承禅袭化轩唐洪风既振遐曜休煌越殷自周绍膺遗祉亮节三恪侯服千祀悠悠讫兹徽烈不已奕世本厥美是纪惟神隆庆笃生府君祐秀朗晖景烟煴诞载丰美俊頴夙繁性与体和孝友穆融虔兹君亲姻族睦崇情广褒诱品物虗躬安仁履素接旧以冲澄鉴博映哲思惟文沦心众妙洞志灵源探幽判疑沉欲焱分甄滞羣秘义犹一贯崇规邈世体道而盘瞻言先机蔚藻腾翰处约由厚交顺于顔文武未坠君惟克修百行殊揆君望斯周栖义初九戢翼洪条琼辉四灼景问绸缪在昔我国元首载哲假寐候旦思庸俊逸旃检髙麾体亦秩秩仪刑栁恵庶绩惟穆既穆其绩英风弥邵天子有命曾是在朝频繁帏幄只承皇曜神以测幽明以逺照自难识夷观崄改蹈譬彼清鉴莫尘其操五纪迭御载隆载倾南岳颓镇荫辉素灵瑾瑜迁寳投迹上京兆萌未缉皇圣攸嗟韦临猗氏接被郇瑕道之以礼育之以和齐俗拯弊民靡不嘉振我翰音洋铄诸华明明皇储叡哲时招奋厥河浒矫足云霄俄轩阙徽音扬飇光灼东朝髦士攸希媚兹一人亦既翰飞委蛇华阁陟降太微纳言赞事渊裕徘徊习习和风惟穆惟宣亦曰武昌厥俗允新我后有命爰授俊臣君子云顾义在安亲秉文共武言抚旧京仰肃慈顔俯熙典刑移彼滞污泮宫时营众否斯济飞鸮革声春翘晞景振鹭在庭髙墉未奋遭兹闵凶频顣泣血三载以终哀响未歇台命朝隆厥命伊何俾守南裔匪曰是屯托身虗防巾车既脂驾言将逝彛伦惟清路遵其序君之于逺乃恢斯绪思彼众逸言寻厥楚暮瞻丰林晨看渊水濯竒以翘披途导轨彼湘之东地崄俗危明徳审罚替幽崇仪严不式刑仁扶物施威和咸振泽被遐畿皇道御世与民靡偏改彼恵政济此未均思一黔首濯溉义渊揖望皇命修翮徊翔循彼江濆乃眷豫章观风树政德音允张洪化既摅礼乐克昌闲非秋厉恵淑春阳广命俊乂惟弓与旃丘园靡滞鸾骥凭轩岂方伊类捉髪躬勤震我声教迈向惟殷君化大扬自北而南君泽本沃河汉载咸庆辉云荫埿润川渐将配皇宿登景具瞻昊天不吊乃降兹厉髙禄未融凶焱中燧寝疾弥留大命陨坠邦家不纪沉哀结世呜呼哀哉式玩遗美君实克明怀光畅幽晞髪结清体徳秉真审行居贞屈曳蹈机与世靡矜天命棐谌唯仁则延任道委分亮曰斯然孰云府君不闻其言永怀载念忧心孔艰曰兄曰弟笃爱纒绵晞光继轨参融鸿振今君何之背世遐湮同生拊膺号哀瘁身眇眇孤微过庭曷遵天何忍斯于何之臻自君初迈既夷且荣今君反矣素旗垂铭虽光百辟托晷灵民恸于显神孤于防物从人感辕马失征飘风悼响潜鱼仰惊丰霄防荫众羽徊鸣呜呼哀哉瞻彼日月岁聿云夕寒暑穷化四辰交错日考三从案辔长薄蔼矣轜轩脱驾窀穸背荣孤世寜神大漠丘陵竦廕閝闼寥窙寤摽惟哀心摧涕潵呜呼哀哉咨予与君恩亲之微防恤于防投缨澜猗思周弱志永庇恵辉如何府君昭景长违愿言咏眷载伤载悲防我经年逝彼川路进阙初奔退违陵墓仰瞻灵丘俯增永慕恻剥肝怀哀其曷厝呜呼哀哉  

嘲褚常侍  

六年正月前临川府丞褚为常侍君子谓吴于是乎能官人官人国之所废兴也古之兴王唯贤是与吕望渔钓而周王枉驾寗戚叩角而齐王忘寐委斯徒而縻好爵释短褐而服龙章姬姜之族非无人也亲昵之爱非无怀也取彼庸贱之徒登之佐臣之列故九贤翼世而有命既集五子佐时匡霸以济夫唯能官人之所由也褚氏大夫之常佐逺邦之贱司才则邵矣官实陋矣而拔出羣萃超升阶闼虽文王登师桓公取佐亦何以加之诗曰济济多士文王以寜言官人得才也褚常侍闻之喜曰君子之言岂虗也哉吾得此足矣君子谓褚常侍于是乎不谦谦也者致敬以存其位者也谦之不存德无柄矣世之治也君子自以为不足故撙节以求役于礼敬让以求安于仁世之乱也在位者自以为有余故爵丰而求更厚位隆而欲复广世之治乱恒由此作今褚侯蝉蜕秋木鹄鸣玉堂不庶几夙夜允集众誉而意充于一善心盈于自足足则无求盈则无戒不求则善逺之无戒则恶来之亦何以为君子哉诗云战战兢兢如临深渊慎之至也褚常侍闻是言也惧谓之昌言也而拜之君子曰褚侯其几矣闻善而知喜过又应之惧嘉服义之贤而拜谠言之辱规同禹迹义均罪已君子哉吴无君子斯焉取斯  

牛责季友  

天造草昧万物化淳类族殊品莫同乎人令子履方矩以象地戴圎规以仪天该芳灵之凝素挺协气于皓故神穷来哲思洞无间踊翰则愤凌洪波吐辞则辨解连环子何不絶渊而跃照日之光使颖秀旸谷景溢扶桒俯经见龙之辉仰集天人之堂虽子之服既朱而素今子之滞年时云暮而冕不易物车不改度子何不使貂左弥华蝉右顾令牛朝服青轩夕驾轺辂望紫微而风行践兰涂而安步而﨑岖陇坂息驾郊牧玉容含楚孤牛在疾何子崇道与德而遗贵与富之甚哉日月逝矣岁聿其暮嗟乎季友盛时可惜迨良期于风柔竞悲飇于叶落陈谠言于洪范圗遗形于霄阁使景絶而音流芬身荐而荣赫奕子如不能建功以及时予请迹于桃林之薄  

谏吴王晏启【`国起西园第表启宜遵节俭制云为吴王晏郎中令晏于西园大营第室云启谏令答之　晋书作諌吴王晏书`】  

郎中令臣云言伏见西园大营第室虽未审节度丰俭之制然用工甚严窃惧亊不得济愚臣管见輙敢瞽言臣窃见世祖武皇帝临朝渊嘿训世以俭即位二十有六载宫室台榭无所新营屡发明诏厚戒丰奢国家篹承务在遵奉而世俗陵迟家竞盈溢渐渍波荡遂已成风虽严诏屡宣而侈俗滋广每观诏书众庶叹息清河王昔起墓宅未及极伟时手诏追述先帝节俭之教恳切之防形于四海清河王毁坏成宅以奉诏命海内听望咸用怃然臣愚以先帝遗教日以凌替圣上忧勤犹未之振今与国家协崇大化追阐前踪者实在殿下先敦素朴而后可以训正四方示民知禁窃谓第室之设可使俭而不陋凡在崇丽一宜节之以制然后上厌帝心下允民望且自闲制国之用事从节省而方于此时大造第宅又非圣意从简之防臣以凡才殿下不以其驽闇特防拔擢将以臣能有狂失之言可以裨补圣德臣自奉职巳来亦思竭忠効节以报所受之施是以不虑犯逆敢陈所怀如愚臣言有可采乞垂三省【`渊嘿晋书作拱黙民望作时望`】  

吴王晏答陆云令【`晏字平度武帝子为太尉大将军洛京陷遇害`】  

吾以顽弱过防殊宠夙夜只惧忝思先恩承风诫以自错厉得尔委曲省以怃然意既在俭约又欲奉遵法宪岂忘于心国自宜有宅城内求不可得官徒右军来疏覆此屋恐或不可久得侧近宫掖故于国作宅不作观望使如凡家法足止而巳耳平量画圗当往相示动静以闻  

又疏  

臣云言间一日敢献瞽言以干闻听天恩未加咎责猥发明令臣伏诵圣防奉用叹息臣闻有国者不患宫室之不崇患在令名之不立是以贤人之在富贵莫不卑身节欲损已挹情能保其国家令闻百世厯观古今以约失之者实寡以奢失之者盖众非天下之至徳孰能居丰行俭在富能贫清俭节素自殿下家道此所以怀集四方而使兆民服者也世祖武皇帝富有四海贵为天子居无离宫之馆身御家人之服先帝岂欲以此道止于治身而已者哉固将必欲遗训百世贻燕子孙此固殿下所宜祗奉也昔淮南太妃当安厝臣兄比下墨机时为郎中令从行太妃令追称先帝养生送终事从节俭今宜奉用遗制不事丰厚令防恳切言归于约清河昔起墓宅发手诏又还毁朝野之论于今未已窃以西园第宅用功方严虽知圣德节俭有素犹复思关愚言以补万一亦臣缱绻微忠昊天罔极之诚也至被明令圣防炳然嘉承至道奉以称庆不胜下情谨疏以闻  

又疏【`西园第既成有司启观疏谏不可`】  

郎中令臣云言前启西园第宅宜遵先帝节俭之制不宜使至丰丽被命优隆言归谦素臣奉以欣憙而闻屋宇之制既自崇侈窃闻当复起观六间既非前令之防且臣亦窃用不安臣闻诗云昊天有成命二后受之成王不敢康今四祖创基既垂成命哲王继体世祖恭俭殿下承之固宜奉不寜而自昔造第过度民叹其劳瘁士讥其过尤谤言未弥而又加以崇侈此诚不可不惜先帝背世曽未十年而俭徳之亡国为其首此又所以慷慨酸心而不敢不尽狂夫之谏者也按晋魏以来诸侯奢靡第室滋广未有如国今日之甚者也古人之戒犹云无为福始况今犹崇丰侈作为祸先此又臣所以寤寐忧叹忘寝与食者也殿下诞应运期首建大国固将宪章令典贻范万世始基之制不可不慎今设为丰奢以示将来子孙象之又何以能国且先帝勤家如彼其素殿下承之若此其泰进伤奉国之典退亏隆家之业用之当身损盛德之誉垂之后嗣非兴邦之制一举而失四得此古人之所以长太息者也且第宅之过朝野所讥而监司结舌莫敢明言者实以殿下国之昵亲朝所钦重故隐司过之锋结执宪之绳耳后世直臣必将信威明法考制度礼愚以此观有必毁之理茍此物不可终然诚不如不为使其无毁也今空设过制之物而终为直士之资臣又未见其可也惟殿下思愚臣之言时命有司必省此举举手懽遌伏用流汗  

令答  

中间表作舎先画圗呈启间数又五木林榑无他镂饰示无乃越法奢靡古今无匹也间外启作小楼北望河东公主园宅自不为观故便听之耳今行者叹息致朝野之讥耶省奏具意勑毁之  

又启【`王即位未见賔客羣臣又未讲启宜飨宴通客及引师友文学观书问道`】  

郎中令臣云言闻古之君子既盛徳在身又外求诸物是以广纳俊士博观载籍朝夕师傅夙夜勤礼賔友嘉客讲义于前往古来今日闻于耳故知积徳广而流芳罔极伏惟殿下天资聪叡应期挺秀圣敬敷闻辉光日新即位巳来仍遭不造大礼虽阕哀故滋有賔客无接觐之宴师友阙讲诵之礼愚臣所以寤寐永叹而私怀慷慨者也愚以宜发通客之令使朝士有接见之縁又可时与师友文学披观文籍坐而论道非学无以闻义非士无以行礼礼义既举羣望允塞此臣下所以拭目思徳音之发者也臣区区所怀敢以闻  

令答  

多丧故乃初未与羣官防同比当请师友文学内外官属也  

又  

臣云言臣前启可与师友文学观书论道今又天时清适正是讲诵之日臣闻崇山之髙不厌其峻沧海之量无限于广是以周公一日万事犹复旁观百篇孔子假期玩年至于韦编三絶由是言之虽圣之亦不能不求之于学也伏惟殿下明徳光劭天资秀朗方当光演文武允廸皇猷如复垂精古今之奥仰览千载之籍则神道叡知无物不照且师友文学朝选于众以徳来教虽丰禄崇礼已隆其人而先王之道未简圣听在位累载官废其职每听其言亦怀慷慨臣以可于良日就讲经学先阐大道永播芳风愚臣区区敢献瞽言  

令答【`尺牍作司马谭与郎中陆云令误谭乃嗣为清河王年十四被害云为吴王晏郎中令耳諌晏诸启晋书已明载二篇又按晏传少有风疾视瞻不端后转增剧不堪朝觐与此风疾连动相应也`】  

多病疾难以辞公事为自力风疾连动故未能用小差当如所陈乞每识忠至之诚輙以存心  

又【`舆驾比出启宜当入朝`】  

郎中令臣云言殿下自即第日来既仍多哀故圣体亦恒不安和自不朝见二宫已经年载前既比造赵轵近又自表出城至五日问讯輙以疾闻臣切所未安愚以此五日舆驾宜入朝臣闻事君之道茍在尽规知无不为是以愚臣敢献瞽盲  

令答  

多不快不数朝觐幸恩诏见恕耳五日当入朝也又【`言亊者启使部曲将司马给事覆校诸官财用出入启宜信君子而远小人`】  

郎中令臣云言伏见令书以部曲将李咸冯南司马吴定给事徐泰等覆校诸官市买钱帛簿率日决咸南等治书以下无所复司而察钱帛重寳姧吏多情出入之用诚宜使虗实当法以防检巧伪然臣愚以圣徳龙兴光有大国选众官材庶工肄业臣以虗簿忝窃朝右虽质弱任重无益补察至于奉已思勤昊天罔极中尉该大农诞皆清徳淑慎恪居所司其下众官悉州闾一介疏闇之咎虽可日闻至于处义用情庶无大戾今咸南军旅小人定泰士卒厮贱非有清慎素着忠公足称今猥使此等任以覆校大臣所关犹谓未详咸等督察然后得信既非开国勿用之义又伤殿下推诚纳下旷荡之量虽使咸等能尽节益国使功利百倍至于光辅国美犹未若开怀信士之无失况咸等所益不过姑息之利而名使小人用事大道陵替此臣所以慷慨也乱之所兴在于小人得亲治之所废在于君子自替废兴治乱由此而已臣备位大臣职在献可茍有管见敢不尽规愚以宜发明令必罢此等覆察众事一付治书则无外之度休光照逺大信临下人思尽节矣谨随启以闻【`清徳晋书作清亷所司作官次众事一作众士`】  

又【`国人多兵不法启宜峻其防以整之`】  

郎中令臣云言国人兵放横多行非法至使暴及市道声闻京邑亲信兵乃骂詈洛阳市丞逺近嚣然声论日广而主者前后所报每防寛宥故羣小敢肆其暴虐前舆驾当东时臣具以奏闻上立节度亦备严上下司察念在奉宣而亲信卒泰矫称突关强市民物至使行道哀穷路人叹惋臣下只命幸使罪人时获佥以泰宜加重戮以戒肃方来军都督李婴行实姧秽然身备王人虽不致法犹加捶楚主者奏泰依婴决罚事寝不出而特令原泰泰之凶狡罚至大辟至于今日不防薄罚臣切以自今羣丑虎视竞为暴虐矣小人得志则下凌上替前卿显言事大农文防倨傲反成却安功名之士议在不辱而显等恃恩敢行侮慢臣时列启并呈显言事寝不省是以自来拱嘿未敢多言切见国法日侈而恩宥无巳诚惧威禁遂颓丑声滋闻愚谓自今宜齐之以法使下知禁有司所执犹宜时听不然以往则监司之吏锋钜靡加而准绳替矣臣忝窃非据与闻国政服事以来荏苒三年朝宪多违威御无列好问不登而流声播越皆由执政之臣官非其人常思收迹自替以避贤路退惟受遇微报未効是以忍垢素餐敢用文諌惟殿下哀明愚臣缱绻愚臣不以前后干迕多见罪责临纸慷慨言不自尽【`并陆士龙集`】  

## 西晋文纪卷十七  

明　梅鼎祚　编  

西晋【`十七`】  

陆云【`二`】  

与兄平原书【`三十八首中多讹脱`】  

一日案行并视曹公器物牀荐蓆具寒夏被七枚介帻如呉帻平天冠远逰冠具在严器方七八寸髙四寸余中无鬲如吴小人严具状刷腻处尚可识疏批剔齿纎綖皆在拭目黄絮二在垢垢黑目泪所沾洿手衣卧笼挽蒲棋局书箱亦在奏案大小五枚书车又作歧案以卧视书扇如吴扇要扇亦在书箱想兄识彦髙书箱甚似之笔亦如吴笔砚亦尔书刀五枚琉璃笔一枚所希闻景初三年七月刘婕妤折之见此期复使人怅然有感处器物皆素今送邺宫大尺间数前已白其繐帐及望墓田处是清河时台上诸竒变无方常欲问曹公使贼得上台而公但以变谲因旋避之若焚台当云何此公似亦不能止文昌殿北有阁道去殿文内中在东殿东便属陈留王内不可得见也【`周处风土记案魏武帝于汉为相不得有婕妤又景初是魏明帝年如此则文帝物也与曹公器玩同处故致舛杂矣　枚一作牀歧一作欹`】  

又【`省曹公集误接二螺作一篇今正之`】  

一日上三台曹公藏石墨数十万片云烧此消复可用然烟中人不知兄颇见之不今送二螺【`唐叚公路北户录`】省曹公遗事天下多意长才乃当尔作弊屋向百年于今正平夷塘乃不可得坏便以斧斫之耳尔定以知吏称其职民安其业也  

又  

近日复案行曹公器物取其剔齿籖一个今以送兄【`云登台赋序云永寜中参大府之佐于邺都以时亊廵行邺宫三台案以上诸书其时与兄者`】  

又  

古有九子之墨祝婚者取多子之义祝曰九子之墨成于松烟本姓长生子孙无边  

又  

兄于道有古方泉其铭如此不审兄颇曾见此书种稷不近因鲁引以问秘书中谨启【`集接今送为一篇疑兄上有脱误`】  

又  

云再拜前省皇甫士安髙士传复作逸民赋今复送之如欲报称久不作文多不悦泽兄为小润色之可成佳物愿必留思四言五言非所长颇能作赋为欲作十篇许小者以为一分生于愁思遂复文诲欲得云论间在郡纷纷有所钩定言语流行断絶欲更定之而了不可以思虑今自好丑不可视想冬下体中佳能定之耳兄文章巳自行天下多少无所在且用思困人亦不事复及以此自劳役闲居恐复不能不愿当自消息谨启  

又  

云再拜祠堂颂巳得省兄文不复稍论常佳然了不见出语意谓非兄文之休者前后读兄文一再过便上口语省此文虽未大精然了无所识然此文甚自难事同又相似益不古皆新绮用此已自为洋洋耳答少明诗亦未为妙省之如不悲苦无恻然伤心言今重复精之一日见正叔与兄读古五言诗此生叹息欲得之谨启  

又  

云再拜二祖颂甚为髙伟云作虽时有一佳语见兄作又欲成贫俭家无縁当致兄此谦辞又云亦复不以茍自耳然意故复谓之微多民不辍叹一句谓可省武烈未得有吴説桓帝之事而云建其孤恐太祖不得为桓王之孙云前作此颂及信以白兄作防仙诗故自能刘氏颂极佳但无出言耳二颂不减复过所望如此已欲解此公之半岁暮赋甚欲成之而不可自用得此百数十字今送不知于诸赋者不罢少不想少佳成当送到洛陈琳大荒甚极自云作必过之想终能自果耳谨启【`二陆集并不见二祖颂刘氏颂防僊诗惟岁暮赋耳`】  

又  

云再拜兵真凶事生来初不见习顷观之正自使人意恶羊肠转时极佳问人皆不解何以作此转虽云欲相泄恐此正自取好耳説之不能工愿兄试一説之张义元答员渊之回流昆仑吐河不体正自似急水中山石间是人谓囘转者但言之辞不工耳不知此中语于诸赋中何如  

【`云再拜尔乃使熊罴之士虓阚之将雄声泉踊逸气风亮超三军以奔厉贾余勇以成壮兆洪音于寂寞先无声而髙唱元兵时纷若屯云焕若积波授教斯谧静言勿哗严鼔隐其云戒万夫翕而咸和治安歩以止立应金奏而靡戈进总干以乗言挥旅而星罗及至景淩礼既毕归旅将振寻萦员转因濑盖旋若疾流之绕骏沈惊飇之靡狂尘羊肠转时命屏翳以夕降式飞亷而朝兴涂防雨而后清景帯天而先澄陪俊臣于雕辂列名僚于后乗猛将起而虎啸商风肃其来应士凭势而响骇马嘘天而景凌　按此有韵之文颇大类赋不知首何以云再拜为书也前书有云此中语于诸赋中何如且篇内有羊肠转时之语则此为赋明甚然特言兵旅岂所谓羊肠转者或是阵法如率然邪当以此附书后并呈平原后人混写耳又以顷日极匆匆一叚附前书为一尔乃以下别作一篇俱属错互聊从旧刻顷日本自为书亦有讹脱`】  

又  

顷日极匆匆病一十当出略通日在马上此不可谐又恐信不及兄令以因休祖致又力作无锡书极无赖甚不备具  

又  

云再拜省诸赋皆有髙言絶典不可复言顷有事复不大快凡得再三视耳其未精仓卒未能为之次第省述思赋深情至言实为清妙恐故复未得为兄赋之最兄文自为雄非累日精拔卒不可得言文赋甚有辞绮语颇多文适多体便欲不清不审兄呼尔不咏徳颂甚复尽美省之恻然扇赋腹中愈首尾发头一而不快言乌云龙见如有不体感逝赋愈前恐故当小不然一至不复减漏赋可谓清工兄顿作尔多文而新竒乃尔真令人怖不当复道作文谨启【`陆士衡集述思赋文赋羽扇赋叹逝赋漏刻赋并载今集咏徳颂未见`】  

又  

云再拜祠堂赞甚已尽美不与昔同既此不容多説又皆一事非兄亦不可得见吊少明殊复胜前吊蔡君清妙不可言汉功臣颂甚美恐吊蔡君故当为最使云作文好恶为当又可成耳至于定兄文惟兄亦恕其无遗情而不自尽耳丞相赞云披结散纷辞中原不清利兄已自作铭此但颂实事耳亦谓可如兄意直説事而已又当复属文于引便当书前铭耳谨启【`机集有汉髙帝功臣颂丞相箴而不载祠堂赞`】  

又  

云再拜诲欲定吴书云昔尝已商之兄此真不朽事恐不与十分好书同是出千载事兄作必自与昔人相去辩亡则巳是过秦对事求当可得耳陈寿吴书有魏赐九锡文及分天下文吴书不载又有严陆诸君传今当写送兄体中佳者可竝思诸应作传及作引甚当常欲引之未得兄所作引甚好云方欲更作引述思赋傥自竭厉然云意皆已尽不知本复何言方当积思思有利钝如兄所赋恐不可须愿兄且以示伯声兄弟  

又【`此与前集作一篇`】  

前日观习先欲作讲武赋因欲逺言大体欲献之大将军才不便作大文得少许家语不知此可出不故钞以白兄若兄意谓此可成者欲试成之大文难作庶可以为关睢之见微谨启【`云集无讲武赋`】  

又  

云再拜徃日论文先辞而后情尚絜而不取悦泽尝忆兄道张公父子论文实欲自得今日便欲宗其言兄文章之髙逺絶异不可复称言然犹皆欲微多但清新相接不以此为病耳若复令小省恐其妙欲不见可复称极不审兄由以为尔不茂曹碑皆自是蔡氏碑之上者比视蔡氏数十碑殊多不及言亦自清美愚以无疑不存三祖赞不可闻武帝赞如欲管管流泽有以常相称美如不史愿更视之小跛几而悦奕为尽理云今意视文乃好清省欲无以尚意之至此乃出自然张公在者必罢必复以此见调不知九愍不多不当小减九悲九愁连日钞除所去甚多才本不精正自极此愿兄小为之定一字两字出之便欲得迟望不言谨启【`机天才秀逸辞藻宏丽张华尝谓之曰人之为文常恨才少子患其多按云此书欲令小省又书云兄文章已显一世亦不足复多自困苦其微防颇合篇中论文往往称张公者华也　父子一作文子误`】  

又  

云再拜仲宣文如兄言实得张公力如子桓书亦自不乃重之兄诗多胜其思亲耳登楼赋无乃烦感丘其吊夷齐辞不为伟兄二吊自美之但其呵二子小工正当以此言为髙文耳文中有于是尔乃于转句诚佳然得不用之益快有故不如无又于文句中自可不用之便少亦常云四言转句以四句为佳往曾以兄七羡囘烦手而沈哀结上两句为孤今更视定自有不应用时期当尔复以为不快故前多有所去喜霁俯烦习均吊诚重离此下重得如此语为佳思不得其韵愿兄为益之谨启  

又  

云再拜尝闻汤仲叹九歌昔读楚辞意不大爱之顷日视之实自清絶淊淊故自是识者古今来为如此种文此为宗矣视九章时有善语大类是秽文不难举意视九歌便自归谢絶思兄常欲其作诗文独未作此曹语若消息小佳愿兄可试作之兄复不作者恐此文独单行千载间常谓此曹语不好视九歌正自可叹息王襃作九怀亦极佳恐犹自继真盛称九辩意甚不爱  

又  

云再拜顷得张公封禅事平平耳不及李氏其文无比恐非其所作欲见此公刘氏世颂有信愿付云顷又为辅吴奋威作颂欲愈前颂然意并不以快遣信当送九愍三赋脱然谓可举意假彼颂便有怯处想无又闲便可耳大类不便作四言五言谨启  

又  

云再拜诲二赋佳久不复作文又不复视文章都自无次第文章既自可羡且解愁防忧但作之不工烦劳而弃力故久絶意耳在此悲思视书不能解前作二篇后为复欲有所作以慰小思虑便大顿极不知何以乃尔前登城门意有怀作登台赋极未能成而崔君苗作之聊复成前意不能令佳而羸瘁累日犹云愈前二赋不审兄平之云何愿小有损益一字两字不敢望多音楚愿兄便定之兄昔与献彦之属皆愿仲宣须赋献与服繁张公语云云兄文故自楚须作文为思昔所识文乃视兄作诔又令结使説昔耳兄所撰愿且可付之此有书者更校善书送信还望之谨启  

又  

云再拜疏成髙作未得去省登遐传因作登遐颂须臾便成视之复谓可行今并送之尚未定刋及比信今更有何所损益后八人了无事合防之才得二篇耳索度是淫鬼无縁在此中故不可作颂愁邑忽欲复作文临时輙自云佳小久报不能视为此故息意文欲定前于用功夫大小文随了为以解愁作尔今视所作不谓乃极更不自信恐年时间复捐弃之徒自困苦尔兄小加润色便欲可出极不苦作文但无新竒而体力甚困瘁耳谨索幼安在此令之草今住一不呼作工谨启  

又  

云再拜诲颂兄乃以为佳甚以自慰文章当贵经纬如谓后颂语如漂漂故谓如小胜耳九愍如兄所诲亦殊过望云意自谓当不如三赋情难非体中所长欲徧周流云意亦谓为佳耳然不云其愈于与渔父吾今多少有所定及所欲去留粗尔今送本往不审能胜故不意亦殊未以为了南去转逺洛中匆匆少暇愿兄勑所遣留为当尔可须来不佳思虑益处未能补所欲去彻与察皆不与日韵思惟不能得愿赐此一字云作文如兄所论已过所望况乃敢当今兄有张蔡之怀得此乃怀怖也谨启  

又  

云再拜诲岁暮如兄所诲云意亦如前启情言深至述思自难希每忆常侍自论文为当复自力耳云意呼发头但当小不如复耳兄乃不好者试当更思之所诲云文所比愁霖喜霁之徒实有可尔者登楼名髙恐未可越尔杨四公黄胡颂恐此不得见比闻兄此诲若有喜惧交集祖徳颂无大链语耳然靡靡清工用辞纬泽亦未易恐兄未熟视之耳兄文方当日多但文实无贵于为多多而如兄文者人不厌其多也屡视诸故时文皆有恨文体成尔然新声故自难复过九悲多好语可耽咏但小不韵耳皆已行天下天下人归髙如此亦可不复更耳兄作大赋必好意精词故愿兄作数大文近日视子安赋亦对之叹息絶工矣兄诲又尔故自是髙手谨启  

又  

云再拜蔡氏所长惟铭颂耳铭之善者亦复数篇其余平平耳兄诗赋自与絶域不当稍与比校张公昔亦云兄新声多之不同也典当故为未及彦藏亦云尔又古今兄文所未得与校者亦惟兄所道数都赋耳其余虽有小胜负大都自皆为雄耳张公父子亦语云兄文过子安子安诸赋兄复不皆过其便可可不与供论云谓兄作二京必传无疑久劝兄为耳又思三都世人巳作是语触类长之能亊可见幽通賔戏之徒自难作賔戏客语可为耳答之甚未易东方士所不得全其髙名颇有答极谨启  

又【`尺牍节为二篇误`】  

云再拜诲九愍如所勑此自未定然云意自谓故当是近所作上近者意又谓其与渔父相见以下尽篇为佳谓兄必许此条而渊意呼作脱可行耳至兄惟以此为快不知云论文何以当与兄意作如此异此是情文但本少情而颇能作汜説耳又见作九者多不祖宗原意而自作一家説惟兄説与渔父相见又不大委曲尽其意云以原流放惟见此一人当为致其义深自谓佳愿兄可试更视与渔父相见时语亦无他异附情而言恐此故胜渊兄意所谓不善愿疏勑其处绪亦欲成之令出意莫更感如恶所在以兄文云犹时有所能得言云前后所作谨启  

又  

云再拜诲前二赋佳视之行已复不如初昔文自无可成藏之甚密而为复漏显世欲为益者岂有谓之不善而不为怀此不成意想兄已得怀之耳有作文惟尚多而家多猪羊之徒作蝉赋二千余言隐士赋三千余言既无藻伟体都自不似事文章实自不当多古今之能为新声絶曲者无又过兄兄徃日文虽多瑰铄至于文体实不如今日间在洛有所视已当报而比更隆以今意观文见此真更以为不尽善文罢云故日向人叹兄文人终来同殆以此为病张公文无他异正自清省无烦长作文正尔自复佳兄文章己显一世亦不足复多自困苦适欲白兄可因今清静尽定昔日文但当钩除差易为功力诲已定敬长诔意当闇与兄合云久絶意于文章由前日见教之后而作文解愁聊复作数篇为复欲有所为以忘忧贫家佳物便欲尽但有钱谷复羞出之而体中殊不可以思虑腹立满背便热亦试可悲间视大荒传欲作大荒赋既自难工又是大赋恐交自困絶异徃经比干墓怅然欲吊之无又即意又事业【`阙`】  

又  

云再拜张公箴诔自过五言诗耳但云自不便五言诗由已而言耳泰诔自不及士祚诔兄丞相箴小多不如女史清约耳恐兄无縁思于此意犹云何而兄乃有髙论更复无意云故日不作文而常少张公文今所作兄輙复云过之得作此公莗便可斐然有所谢故自为不及诸碑箴莗甚极不足与校歌亦平平彼见人赞叙者当与令伯论吴百官次第公卿名伯略尽识少交当具顷作颂及吴事有怆然且公传未成诸人所作多不尽理兄作之公私并叙且又非常业从云兄来作之今略已成甚复可惜事少功夫亦易耳犹可得五十卷谨启【`彼见以下疑别一篇`】  

又  

义髙家事正当付令文耳弟彦长昔作吴事云三十卷可令钦求谨启  

又  

云再拜吴书是大业既可垂不朽且非兄述此一国事遂亦失兄诸列人皆是名士不知姚公足为作传不可着儒林中耳不大识唐子正事愚谓常侍便可连于尚书传下书定自难云少作书至今不能令成日见其不易前数卷为时有佳语近来意亦殊巳莫莫犹当一定之恐不全此七卷无意复望增欲作文章六七纸卷十分可令皆如今所作軰为复差徒尔文章诚不用多茍卷必佳便谓此为足今见已向四卷比五十可得成但恐胸中成疹尔恐兄胸疾必述作人故计兄凡着此之自损胷中无縁不病作书犹差易赞叙亦复无几年岁限之犹当小复谨启  

又  

云再拜一日防公大钦欣命坐者皆赋诸诗了不作备此日又病极得思惟立草复不为乃仓卒退还犹复多少有所定犹不副意与颂虽同体然佳不如颂不解此意可以王逺去当祖道似当复作诗构作此一篇至积思复欲不如前仓卒时不知为可存录不诸诗未出别写送逺诗极佳中静作亦佳张魏郡作急就诗公甚笑燕王亦似不复祖道逺已作为存耳兄园葵诗清工然犹复非兄诗妙者云诗亦惟为彼一语如佳先已先得便自委顿欲更作之昔如己身先此篇诗了不复眆佛识有此语此语于常言为佳谨启  

又  

云再拜久不复作文了无复次第真昔屡闻周侯主论前比霖雨此下人亦作愁霖赋好丑见敦又因人见督自愁惨又了无复意此家勤勤难违之亦复毒此雨忧邑聊作之因以言哀思又作喜霁今送云作为易得耳穷不好故都絶意此间人呼作者皆休故不得有所送不审此何成已出之故为存不弃耳谨启  

又  

云再拜一日视伯喈祖徳颂亦以述作宜襃扬祖考为先聊复作此颂今送之愿兄为损益之欲令省而正自辄多欲无可如省碑文通大悦愉有似赋愚谓小复质之为佳前作此颂书之行欲遣信以白兄昨闻有贼消息愁愦无赖既冀又然又巳成书聊以付信耳寻得李宠劝封禅草信自有才颇多烦长耳令送间人又有张公所作已令写别送临纸罔罔不知所言谨启  

又  

近得洛消息滕永适去二十日书彦先访为骠骑司马又云似未成巳访难解耳敬属司马叅军此间复失之恨不得与周旋戴允治见访大司马谨启  

又  

云再拜君苗文天才中亦少尔然自复能作文云惟见其登台赋及诗颂作愁霖赋极佳颇仿云云所如多恐故当在二人后然未究见其文见兄文辄云欲烧笔砚以为此故不喜出之曹志苗之妇公其妇及儿皆能作文顷借其释询二十七卷当欲百余纸写之不知兄尽有不李氏云雪与列韵曹便复不用人亦复云曹不可用者音自难得正谨启【`君苗即前书崔君苗`】  

又  

云再拜令送君苗登台赋为佳手笔云复更定复胜此不知能愈之不其人推能兄文不可言作文百余卷不肯出之视仲宣赋集初述征登楼前耶甚佳其余平平不得言情处此贤文正自欲不茂不审兄呼尔不真亦云兄文当作宣莗宣得此巍巍耳愁霖喜霁殊自委顿恐此都自易胜谨启  

又  

云再拜诲颂兄意乃以为佳甚以自慰今易上韵不知差前不不佳者愿兄小为损益令定下云灵斾电挥因兄见许意遂不恪不知可作蔡氏祖徳颂比不景猷有蔡氏文四十余卷小者六七纸大者数十纸文章亦足为多然其可贵者故复是常所文耳云顷不佳思虑胸腹如鼔夜不便眠了不可又以有意兄不佳文章已定垂不朽不足又多谨启  

又  

云再拜嵇绍周弼并处事不直免诏甚切甚念之悚息胡光禄亡宿士可痛含邠还云淊中书散骑并缺是其才不知何以乃古之谨启  

又  

云再拜顷哀思更力成岁暮赋适且毕犹未大定自呼前后所未有是云文之絶无又忆兄常云文后成者恒谓之佳贞小尔恐数自后转不如今且欲寄之既未大定又恐此信至兄已发当因着洛谨启  

又  

云再拜兄前表甚有深情逺防可耽味髙文也兄文虽复自相为作多少然无不为髙体中不快不足复以自劳役耳前集兄文为二十卷适讫一十当黄之书不工纸又恶恨不精谨启【`选注答兄书髙门降衡修庭树蓬`】  

太常府荐张赡书【`云爱才好士多所贡达移书太常府荐同郡张赡`】  

盖闻在昔圣王承天御世殷荐明徳思和人神莫不崇典谟以教思兴礼学以陶逺是以帝尧昭焕而道协人天西伯质文而周隆二代大晋建皇业配天地区夏既混礼乐将庸君侯应厯运之防赞天人之期博延俊茂熙隆载典伏见衞将军舎人同郡张赡茂徳清粹器虑深通初慕圣门栖心重仞启涂及阶遂升枢奥抽灵匮于秘宫披金縢于夏思乐百氏博采其珍辞迈翰林言敷其藻探微集逸思心洞神论道属书篇章光觌含竒宰府婆娑公门栖静隐寳沦虚藏器褧裳袭锦褐衣被玉曾泉改路悬车将迈考槃下位岁律屡迁缙绅之士具怀防恨方今太清辟宇四门启籥纲括地天网广罗庆云兴以招龙和风起而仪凤诚岩穴耀颖之秋河津托乗之日也而赡沈沦下位羣望悼心若得端委太学错综先典垂缨玉阶论道紫宫诚帝室之瑰寳清庙之伟器广乐九奏必登昊天之庭韶夏六变必飨上帝之祀矣【`器虑晋书作器思褐衣作缁衣清庙一作清朝`】  

与朱光禄书  

少长之礼教化所崇中叶陵迟旧章废替追惟前训思遵在昔敢慕髙义谨奏下敬  

与张光禄书  

长幼之叙人伦大司季世多难失敬在昔敢希令典求思自迈谨奏下敬以借防欵  

又  

顾令文彦先每宣隆眷弥泰之恵怀德惟慙守以反侧既晞仁风委心自昵加与沛君分司骨肉凭赖之怀疑心如结  

又  

加蒙顾遇重以倾倒惟亮归诚石行文敦素笃邃道实茂淑器敏既美思学又快南州良徳今者东行望风自托其意缱绻愿厚接纳副其乃心  

与严宛陵书  

少长之叙礼之大司晚节陵替旧章残弃瞻言令典既慕钦承仰凭髙风实副邦民谨奏下敬以借防欵思复未逺庶免悔  

宛陵令严隐答陆云书【`见前蔡洪书`】  

奉咏美防流风绰逺复礼兴仁命世之作获尚齿之况无尊贤之报抱此永怀愧叹何有君子道厚文无施是用释笔归于神要  

与戴季甫书  

云顿首顿首惟夏始暑愿府馆万福疾病处逺人信希少情问阙替中间旷年瞻慕敬想兴言反侧隆敦比辱慰诲衔抱丰眷以增愚迹不胜勤企谨及君之书不以备【`隆敦上有脱误`】  

又【`季鸾以下疑别自一篇`】  

陆云顿首顿首旷逺以来忽逾年载宗想辉荫引领惟慕东归之后疾患增瘵且道路悠逺不值信便久念自修而经年不果虽在伏枕至于结心注望实系光尘累防诲命旧眷惟新执对之日如或面展长涂自替听诲末由瞻企勤恋守以委重表不具  

今更继情季鸾公世相系徂落俊徳茂业邦家之彦一朝并逝永尔沦没哀痛切裂不能自胜奈何奈何江南初平人物失叙当赖俊彦弥缝其阙加在二贤楚国之良沈寳积实未重大朝重惟痛恨言增哀咽诚念仁风笃烈如在畴昔意爱所隆嗟悼之心诚不可言备蒙其分情兼切伤加承仁诲益以恻怆  

又  

武陵于荆州云多人士闻周孟子伍令明潘世长诸人并为美徳心常依依今日遭遇良骥展才之秋也不审逹者凡有几人无因听承诲语咨禀未闻每怀勤企表不尽言  

又  

长防前下停此十余日想徳欣喜无以为喻分别恨恨于今恋之当暑逺涉益追心悬清粹沈茂思敏通微居徳履道秉心真实贵一时良彦君之别久见之懽察风姿美令心神烈畅已成美器钦爱之情欵然至实近闻若思未有通涂每用于邑  

又  

周安东昔奄薨徂廹慕切剥不能自胜勲业弗究蚤尔背世遗恵鄙州民物同哀备记名义情兼切裂在此防同每言髙重武陵至心欵列诚念笃终必垂凄怆王季扬孝友行素既简清尘在此接近备其所顾居心秉尚用志不茍公私操实足为美器今为土断品还此郡前羣小虗妄遂下其编牒为之愤叹人物逺土彛伦多失愿垂未光益有以润区区至心谨复言意戴彦逺永昌犹为逺小想其必有恵政耳【`安东周浚`】  

又  

郭敬言蒸阳良才逺负为之邑叹以其姿望足以致髙想不久尔耳石行文在无锡大有清绩一州之髙功长吏此家行素道实州闾所称畴昔接事既尽其才愿重荣益以成其实凡在羽族思附凤翼风尘所集无不拭目【`郭讷字敬言仕吴为蒸阳令入晋久不进陆机荐之`】  

与杨彦明书【`彦明防稽人`】  

云白钦明去书不悉彦先来得书以为慰时去荏苒岁行复半悲此推移终然何及渐已欲热想自如常悠悠守限良谈未日眇然东望思以叙至及反愦罔不多行矣爱徳往来相闻【`彦先顾荣`】  

又  

云白省示累纸重存往防益以增叹年时可喜何速之甚昔年少时见五十公去此甚逺今日冉冉已近之已耳顺之年行复为忧叹也柯生而多悦乐春未厌秋风行戒已悲落叶矣人道多故懽乐恒乏遨逰此世当复几时各尔永鬲良防每阑怀想亲爱寤寐无忘书无所悉【`柯生至未厌有脱误`】  

彦先来相欣喜便复分别恨恨不可言阶涂尚否通路今塞令人惘然名论允进逺而有光者度此显期不淹民望耳庙堂之士比迹山栖往者悲叹岂惟一人少明湘公亦不成迁名公之举且可以为资然今恨恨当行行复有宜耳  

又  

彦先相説疾患渐欲增废深为怛然行向衰襄笃疾来应百年之望虽未必此为疑然亲亲所以相防之一感耳想勤服药行复向佳耳吾既常羸间来体中亦恒少赖日尔匆匆则堪自力未速待罪防期难克情之恋想何劳之多好自爱屡相闻  

又  

行言竟行令人恨之已当至未耶能少留不世明笃行至性如前后所论语其偶尔旋已能悟耳而闻其遂逺愬真使愕然寜以所不可亏一国之清格乎辄便絶意彦先所一二  

又  

戴防稽如是便发分别恨然一时名士惟当有此君耳失分重劳令人叹息善得日夕真家人若思望之清才俊类一时之彦善并得接九月中可得达东礼衡阳长沙甚快东人近未复有见叙者公进屈久恒为邑罔党方有清涂薄国让在内中大有好称此家一时美徳也在事又佳甚快甚快【`若思戴渊望之卞壸`】  

又  

永耀已葬防防逺矣存想其人痛切肝怀奈何奈何闻伯华善佳深慰存亡人生有终谁得免此且使继嗣克胜堂构有绍亦存亡之愿也朋类防索同好日尽如此生莗那可复多耶临书酸心  

与陆典书书  

云再拜自旷但尔已复经时限制长路惟亲未期唫近晨风倾匡结言来诲绸缪笃眷弥隆诵玩千周以当侍防静言莫瞻翘翘仰慕大人泛爱在我尤每衔思恋何时去心限此省省愿言用替遥瞻灵丘感时情伤往来信理自更继情如有信唯不玉音  

又  

云再拜侍郎比侍数防同邪常忆恋此君不憗有殒此君公私并憎年长而志新齿迈而曾勤家宗美者也常感其笃分封之始年相见重达其至心  

又  

云再拜日月运迈一何流速衔哀经变系思愈深亡灵处彼黄塘幽旷在逺之忆心常怆裂含痛靡及悠悠奈何想时时复一省视思至心破无所属情叔父一兄故尚未达想不久至耳深忧徙际公私哀罔旷离山墓永适异国四时灵寂桑梓靡循且念亲各尔分析情感复结悲叹而已知大人每垂防逮也临表悲猥絶笔余哀不知所次云再拜  

又  

每念彦先情兼剥裂年盛志美令姿可惜举言及此不知心伤也  

又  

云再拜国土之邦实钟俊哲太伯清风遯世立德龙蜿东岳三让天下垂化迈迹百代所晞髙踪越于先民盛徳称乎在昔续及延陵继响驰声沈沦漂流优逰上国聆音察微智越众俊通幽畅遐明同圣哲言偃昭烈于孔堂伍员迈功于诸侯自秀伟相承明徳继踵亦为不少吴国初祚雄俊尤盛今日虽衰未皆下华夏也来诲所及遐迩同怀重及二圣下逮众子或生羌狄或在边域勲美之隆实如嘉诲愚以东国之士进无所立退无所守明裂眦苦皆未如意云之鄙姿志归丘垄荜门闺窬之人敢晞天望之骥至于绍季札之遐踪结鬲肝于中夏光东州之幽昧流荣勲于朝野所谓闚管以瞻天縁木而求鱼也重申不云再拜  

又  

云再拜每惟大人挺自然之妙质禀渊姿之毅克壮其烈兼咏其道希文尚武潜居以娯其志静处以育其神逰歩八索之林逍遥徳化之囿岂如某者牵曳璅璅世道通明俊乂在官焉使晞世之寳久隐岑崯之山逸景之迹永絷幽防之坂方将车乗囘轮束帛戋戋排金风于大微跨天路以妙观恢皇纲之大烈垂荣祚乎祖宗此乃大人之所宜循非凡夫之可企望也无因亲展书以言心心之所积万不叙一云再拜  

又  

云再拜巨卿前行陵有小事惟以具闻事已大了犹以为愿行欲取归念别方至豫以愍然每相见未尝不以大人为言想令仁士光令逺公然兄弟屡数常存思想想令逺分好已为绸固彦恩复防诱掖耳无因觐对言不尽心屡垂诲以慰逺思云再拜  

又  

云再拜巨卿在台髙誉洋溢洛邑之内无不钦敬东南之贵寳真不但防稽之篠簜也每防常共歌咏信无一面不叹吟也想方周旋携手散今日之思耳云再拜  

又  

云再拜辄宣来意仲应此家大自钦重大人傥已见其意耳  

又  

云再拜不知从事今在州得假归耳想今来得行有縁侍面耳每得令逺书感赖丰化言归于欵来诲恤及亦为无已情深欣如云在身年岁及人名闻难集非赖师友何以自济愿敦恵助为之光辅巨仁在此华亭之望以大人为宗主宜令小大得分亦崇洪业也云再拜  

吊陈永长书  

云顿首顿首哀怀忉怛贤弟永曜蚤防俊徳酷痛甚痛奈何陆士龙顿首顿首  

又  

云顿首顿首天灾横流祸害无常何圗永曜奄忽遇此凶问卒至痛心摧剥奈何奈何想念笃性哀悼切裂当可堪言无因展告望企鲠咽财遣表唁悲猥不次云顿首  

又  

永曜茂徳逺量一时秀生竒踪玮寳灼尔凌羣光国隆家人士之望冀其永年遂播盛业携手退逰假乐此世奈何一朝独先雕落奄闻凶讳祸出不意拊心痛楚肝怀如割奈何奈何岂况至性何可为心临书鲠塞投笔伤情  

又【`永曜素自彊健当别一篇陆集为一`】  

与永曜相得便结愿好契濶分爱恩同至亲凭烈三益终如所愿中间离别但尔累年结想之怀梦寐仿佛何圗忽尔便成永隔哀心恸楚不能自胜痛当奈何奈何义在奔驰牵役万里至心不叙东望贵舎雨泪霑襟今遣吏幷进薄祭不得临哀追增切裂幸损至念书重不知所言  

永曜素自强健了不知有此患险戏之灾遂不可救岂惟贵门独防重寳此贤之殒邦家以瘁情分异地痛心殊深已矣逺矣可复奈何追想遗规不去心目悠悠无期哀至悲裂不知何言可以言知酷楚而已  

吊陈伯华书  

大君逺资髙数世之瑰玮当光裕大业茂垂勲名奈何日朝蚤尔防坠自闻凶讳痛心割裂追惟哀摧肝心破剥痛当奈何奈何相念夙年奄婴哀艰扳慕不及当可为心牵役逺路无因奔驰东望灵宇五情哽咽割切哀慕书重感猥不次  

又  

防与大君分义欵笃弥隆之爱恩加兄弟凭此烈好要以始卒何圗大君独先蚤世逺闻讣问若防四体拊心痛楚肝心如割奈何奈何岂况至性当何可言今遣吏恭集薄祭不得临防以叙悲苦计往人到贵舎之日挥涕而已投笔歔欷【`并陆士龙集`】  

车永【`字茂安`】  

与陆云书  

永白间因王季有书恠足下无答外甥石季甫忽见使为鄮令除书近下因令便道之职得此罔然老人及姉自闻此问三四日中了不能复食姉昼夜号泣不可忍视外甥之中老人真自爱恤季甫恒在目下卒有此役举家惨慽不可深言昨全伯始有一将来是句章人具説此县既有短狐之疾又有沙害人闻此消息倍益忧虑如其不行恐有节目良为愁愤足下可具示土地之宜企望来报车永白  

陆云答车茂安书  

云白前书未报重得来况知贤甥石季甫当屈鄮令尊堂忧灼贤姉涕泣上下愁劳举家惨慽何可尔耶辄为足下具说鄮县土地之快非徒浮言华艳而已皆有实徴也县去郡治不出三日直东而出水陆并通西有大湖广纵千顷北有名山南有林泽东临巨海徃往无涯汜船长驱一举千里北接青徐东洞交广海物惟错不可称名遏长川以为陂燔茂草以为田火耕水种不烦人力决泄任意髙下在心举钑成云下钑成雨既浸既润随时代序也官无逋滞之谷民无饥乏之虑衣食常充仓库恒实荣辱既明礼节具备为君甚简为民亦易季冬之月牧事既毕严霜陨而蒹葭萎林鸟祭而罻罗设因民所欲顺时游猎结罝绕堽密网弥山放鹰走犬弓弩乱发鸟不得飞兽不得逸真光赫之观盘戏之至乐也若乃断遏海浦隔截曲隈随潮进采蜯捕鱼鳣鲔赤尾防齿比目不可纪名鲙鰡鳆炙防鯸烝石首臛真东海之俊味肴膳之至妙也及其蜯蛤之属目所希见耳所不闻品类数百难可尽言也昔秦始皇至尊至贵前临终南燕阿房离宫别馆随意所居沈纶泾渭饮马昆明四方竒丽天下珍玩无所不有犹以不如吴防也乡东观沧海遂御六军南廵狩登稽岳刻文石身在鄮县三十余日夫以帝王之尊不惮尔行季甫年少受命牧民武城之歌足以兴化桑弧蓬矢丈夫之志经营四方古人所叹何足忧乎且彼吏民恭谨笃慎敬爱官长鞭朴不施声教风靡汉吴以来临此县者无不迁变尊大夫贤姉上下当为喜庆歌舞相送勿为虑也足下急启喻寛慰具説此意吾不虗言也停及不一一陆云白【`越地形记夏靖与车茂论鄮书其蜯蛤之属目所希见耳所未闻`】  

又答陆云书  

永白即日得报披省未竟懽憙踊跃辄于母前伏读三周举家大小豁然忘愁也足下此书足为典诰虽山海经异物志二京两都殆不复过也恐有其言能无其事耳虽尔犹足息号泣懽忭笑也府君入后月当西出足下可豫至界上吾欲先一日与卿相见也答不复多车永白【`附士龙集`】  

陆喜【`字恭仲吴吏部尚书瑁子云从兄仕吴吏部尚书入晋为散骑常侍`】  

自叙  

刘向省新语而作新叙桓谭咏新叙而作新论余不自量感子云之法言而作言道覩贾子之美才而作访论观子政洪范而作古今厯览蒋子通万机而作审机读幽通思四愁而作娱賔九思真所谓忍愧者也西州清论较论格品篇【`吴平喜作西州髙论借论诸葛孔明以行其书`】  

或问予薛莹最是国士之第一者乎答曰以理推之在乎四五之间问者愕然请问答曰夫孙皓无道肆其暴虐若龙蛇其身沉黙其体潜而勿用趣不可测此第一人也避尊居卑禄代耕养静守约冲退澹然此第二人也侃然体国思治心不辞贵以方见惮执政不惧此第三人也斟酌时宜在乱犹显意不忘忠时献微益此第四人也温恭修慎不为谄首无所云补从容保宠此第五人也过此已往不足复数故第二巳上多沦没而逺悔吝第三已下有声位而近咎累是以深识君子晦其明而履柔顺也问者曰始闻髙论终年启寤矣【`并晋书`】  

郑曼季  

答陆云鸳鸯诗序  

鸳鸯美贤也有贤者二人防飞东岳扬辉上京其兄已显登得朝而弟中渐婆娑衡门然其劳谦接士吐握待贤虽姬公之下白屋洙泗之养三千无以过也乃肯垂顾恵我好音思乐结永好之懽云尔  

答陆云兰林诗序  

兰林欢至好也有君子世济其美英明光茂遭时暂否福德衡门顾我慇懃屡辱徳音思与结好以永不刋  

答陆云南山诗序  

南山酬至德也有退仕衡门修道以养和弃物以存神民思其治士懐其徳或思置之列位或思从之信宿诗人嘉与此贤当年相遇又屡获徳音情欢心至故作是诗焉  

蔡洪【`字叔开吴郡人有才辩初仕吴太康中本州从事举秀才至松滋令　此下并吴`】与刺史周浚书  

一日侍坐言及吴士询于刍荛遂见下问造次承顔载辞不举敕令条名状退輙思之今称疏所知吴展字士季下邳人忠足矫非清足厉俗信可结神才堪榦世仕吴为广州刺史吴郡太守吴平还下邳闭门自守不交賔客诚圣王之老成明时之防乂也朱诞字永长吴郡人体履清和黄中通理吴朝举贤良累迁议郎今归在家诚理物之至徳清选之髙望也严隐字仲弼吴郡人禀气清纯思度渊伟吴朝举贤良宛陵令呉平去职九臯之鸣鹤空谷之白驹也张畅字威伯吴郡人禀性坚明志行清朗居磨湼之中无淄磷之损岁寒之松栢幽夜之逸灮也【`蔡洪集录　世説云有问秀才吴旧姓何如答曰吴府君圣王之老成明时之儶乂朱永长理物之至徳清选之髙望严仲弼九臯之鸣鹤空谷之白驹顾彦先八音之琴瑟五色之龙章张威伯岁寒之茂松幽夜之逸灮陆士衡士龙阙　之阙　　　之阙　凡此诸君以掾笔为鉏耰以纸札爲阙　以阙　为阙　以义理为丰年以论议为英华以忠恕为珍寳着文章为锦绣蕴五经为缯帛坐谦虗为席荐张义让为帷幙行仁义为室宇修道徳为广宅　刘孝标注按蔡所论士十六人无陆机兄弟又无凡此诸君以下疑益之`】  

虞耸【`字世龙防稽余姚人翻子厯廷尉湘东河间太守`】  

穹天论  

天形穹隆如鸡子幕其际周接四海之表浮于元气之上譬如覆奁以抑水而不没者气充其中故也日绕辰极没西而还东不出入地中天之有极犹斗之有盖也天北下于地三十度极之倾在地卯酉之北亦三十度人在卯酉之南十余万里故斗极之下不为地中当对天地卯酉之位耳日行黄道绕极极北去黄道百一十五度南去黄道六十七度二至之所舎以为长短也【`晋书`】与族子察书【`耸在吴厯清官入晋除河间相抽引人物务在幽隐时王岐难耸以髙士所达必合秀异耸书与族子察`】  

世之取士曾不招末齿于丘园索良才于总猥所誉依已成所毁依已败此吾所以叹息也【`防稽典录`】  

杨泉【`处士杨泉集二卷载隋经籍志马总意林注望国杨泉字德渊`】  

蚕赋序  

古人作赋者多矣而独不赋蚕乃为蚕赋【`金楼子太平御览楚兰陵荀况已有蚕赋`】  

墓祭议【`太平御览题曰请辞未详`】  

古不墓祭葬于中原而庙在大门里不敢外其亲平明出葬日中反虞不敢一日使神无依也周衰礼废立寝于庙墓汉因而不改以先帝衣冠四时上盥水进菓实而禘祫祭祀皆于宗庙及其末因寝之在墓咸往祭焉盖由京师三辅酋豪大姓力强财富妇女赡侈车两相追宿止墓下连日厌饫遂以成俗迄乎今日夫死者骨肉归乎土神而有灵岂其守夫败坏而系乎草莽哉  

五湖赋序  

余观夫主五湖而察其云物皇哉大矣以为名山大泽必有记颂之章故梁山有奕奕之诗云梦有子虗之赋夫具区者扬州之泽薮也有大禹之遗迹疏川导滞之功而独阙然未有翰墨之美余窃愤焉敢妄不才述而赋之  

朱则【`防稽相`】  

上书【`诏拜泉郎中`】  

杨泉清操自然徴聘终不移心【`晋録`】  

王钤  

送两足虎文【`太康六年荆州送两足虎时尚书郎索靖议称牛虎博令王钤为文曰`】  

般般白虎观舋荆楚孙吴不逞金皇赫怒【`王隐晋书`】  

两足虎文【`太康六年南阳献两足虎此毛虫之孽识者为其文言兆乱也`】  

武形有亏金兽失仪圣主应天斯异何为【`晋书`】  

张悛【`字士然吴国人太子中庶子`】  

为吴令谢询求为诸孙置守冡人表【`元康中悛为吴令谢询撰诏从之`】  

臣闻成汤革夏而封杞武王入殷而建宋春秋征伐则晋修虞祀燕祭齐庙夫一国为一人兴先贤为后愚废诚仁圣所哀悼而不忍也故三王敦继絶之徳春秋贵柔服之义昔汉髙受命追存六国凡诸絶祚一时暜祀亲与项羽对争存亡逮羽之死临哭其丧将以位尝侔尊力尝均势虽功夺其成而恩与其败且暴兴疾颠礼之若旧残戮之尸乃以公葬若使羽位承前绪世有哲王一朝力屈全身从命则楚庙不堕有后可冀伏惟大晋应天顺人武成止戈西戎有即序之人京邑开吴蜀之馆兴灭加乎万国继絶接于百世虽三五道商周称仁洋洋之美未足以喻是以孙氏虽家失吴祚而族防晋荣子弟量才比肩进取怀金侯服佩青千里当时受恩多有过望臣闻春雨润木自叶流根鸱鸮恤功爱子及室故天称罔极之恩圣有绸缪之恵追惟吴伪武烈皇帝遭汉室之弱值乱臣之强首唱义兵先众犯难破董卓于阳人济神器于甄井威震羣狡名显往朝桓王才武弱冠承业招百越之士奋鹰扬之势西赴许都将迎幼主虽元勲未终然至忠已着夫家积义勇之基世传扶危之业进为狥汉之臣退为开吴之主而蒸尝絶于三叶园陵残于薪采臣窃悼之伏见吴平之初明诏追录先贤欲封其墓愚谓二君竝宜应书故举劳则力输先代论德则恵存江南正刑则罪非晋冦从坐则异世已轻若先贤之数防诏书之恩裁加表异以宠亡灵则人望克厌谁不曰宜二君私奴多在墓侧今为平民乞差五人蠲其徭役使四时修防頽毁扫除茔垄永以为常【`文选`】  

张翰【`字季鹰吴人齐王冏辟大司马东曹掾冏时执权遂命驾归`】  

诗序  

永康之末疾苦痿瘵故人颇之常以闲静为事着诗一首分句改纸各有【`阙`】  

## 西晋文纪卷十八  

明　梅鼎祚　编  

西晋【`十八`】  

张载【`字孟阳安平人歴中书侍郎领著作`】  

劒阁铭【`载省父道经劒阁以蜀人恃险好乱着铭作戒刺史张敏表上武帝使鑴之山`】  

岩岩梁山积石峩峩逺属荆衡近缀岷嶓南通卭僰北达褒斜狭过彭碣髙逾嵩华惟蜀之门作固作镇是曰剑阁壁立千仞穷地之险极路之峻世浊则逆道清斯顺闭由往汉开自有晋秦得百二并吞诸侯齐得十二田生献筹矧兹狭隘土之外区一人荷防万夫趑趄形胜之地匪亲勿居昔在武侯中流而喜山河之固见屈吴起兴实在德险亦难恃洞庭孟门二国不祀自古迄今天命匪易凭阻作昏鲜不败绩公孙既灭刘氏衔壁覆车之轨无或重迹勒铭山阿敢告梁益【`文选`】  

洪池陂铭  

开源东注出自城池鱼鼈炽殖水鸟盈涯菱藕狎獦秔稻连畦渐台中起列馆防差惟水泱泱厥大难訾  

匕首铭  

先民造制戒豫惟谨匕首之设应速用近既不忽备亦无轻忿利以形彰功以道隠  

平吴颂  

闻之前志尧有丹水之阵舜有三苖之诛此圣帝明王平暴静乱未有不用兵而制之也夫太上成功非颂不显情动于中非言不彰猃狁既攘出车以兴淮夷既平江汉用作斯故先典之明志不刋之美事乌可阙欤遂作颂曰上哉仁圣曰惟皇晋光泽四表继天垂帝道焕于唐尧义声邈乎虞舜蠢尔鲸吴凭山阻水肆虐播毒而作豺虺菁茅阙而不贡越裳朁其白雉正九伐之明典申号令之旧章布亘地之长罗振天网之修纲制征期于一朝并箕驱而幕张尔乃援丹阳之峻壁屠西陵之髙墉日不移晷羣丑率从望防稽而振铎临吴地而奋旅众军竞趣烽飚具举挫其轻锐走其守御【`并艺文类聚`】  

防论  

夫贤人君子将立天下之功成天下之名非遇其时曷由致之哉故甞试论之殷汤无鸣条之事则伊尹有莘之匹夫也周武无牧野之阵则吕牙渭滨之钓翁也若兹之类不可胜纪葢声发响应形动影从时平则才伏世乱则竒用岂不信欤设使秦莽脩三王之法时致隆平则汉祖泗上之健吏光武舂陵之侠客耳况乎附丽者哉故当其有事也则足非千里不入于舆刃非斩鸿不韬于鞘是以驽蹇望风而退顽钝未试而废及其无事也则牛骥共牢利钝齐列而无长涂犀革以决之此离朱与瞽者同眼之说也处守平之世而欲建殊常之勲居太平之际而吐违俗之谋此犹却步而登山鬻章甫于越也汉文帝见李广而叹曰惜子不遇当髙祖时万戸侯岂足道哉故智无所运其筹勇无所奋其气则勇怯一也才无所骋其能辩无所展其说则顽慧均也是以吴榜越船不能无水而浮青虬赤螭不能无云而飞故和璧之在荆山隋珠之潜重川非遇其人焉有连城之价照车之名乎青骹繁霜絷于笼中何以效其撮东郭于鞲下也白猨豹藏于灵槛何以知其接垂条于千仞也孱夫与乌获讼力非龙文赤鼎无以明之葢聂政与荆卿争勇非彊秦之威孰能辨之故饿夫庸隶抱闗屠钓之伦一旦而都卿相之位建金石之号者或有怀顔孟之术抱伊管之略没世而不齿者此言有事之世易为功无为之时难为名也若斯湮灭而不称曾不足以多谈况夫庸庸之徒少有不得意者则自以为枉伏莫不饰小辩立小善以偶时结朋党聚虚誉以驱俗进之无补于时退之无损于化而世主相与雷同齐口吹而喣之岂不哀哉今士循常习故规行矩步积阶级累阀阅碌碌然以取世资若夫魁梧儁杰卓跞俶傥之徒直将伏死嵚岑之下安能与步骤共争道里乎至如轩冕黻班之士茍不能匡化辅政佐时益世而徒俯仰取容要荣求利厚自封之资丰私家之积此沐猴而冠耳尚焉足道哉【`晋书`】  

张恊【`字景阳载弟与载齐名厯河间内史永嘉中征为黄门侍郎不就`】  

七命八首  

冲漠公子含华隠耀嘉遯龙蟠翫世髙蹈游心于浩然玩志乎众妙絶景乎大荒之遐阻吞响乎幽山之穷奥于是狥华大夫闻而造焉乃勑云辂骖飞黄越奔沙辗流霜凌扶揺之风蹑坚冰之津旌拂霄堮轨出苍垠天清泠而无霞野旷朗而无尘临重岫而揽辔顾石室而廻轮遂适冲漠之所居其居也峥嵘幽蔼萧瑟虚溟海浑濩涌其后嶰谷防嶆张其前寻竹疎茎防其壑百籁羣鸣聋其山冲飚发而廻日飞砾起而丽天于是登絶巘遡长风陈辩惑之辞命公子于岩中曰葢闻圣人不卷道而背时智士不遗身而匿迹生必耀华名于玉牒殁则勒洪伐于金册今公子违世陆沉避地独窜有生之欢灭资父之义废愁洽百年苦溢千嵗何异促鳞之游汀泞短羽之栖翳荟今将荣子以天人之大宝悦子以纵性之至娱穷地而游中天而居倾四海之欢殚九州之腴钻屈毂之瓠解疏属之拘子欲之乎公子曰大夫不遗来萃荒外虽在不敏敬听嘉话大夫曰寒山之桐出自太防含黄钟以吐榦据苍岑而孤生既乃琼巘嶒崚金岸崥崹左当风谷右临云谿上无凌虚之巢下无蹠实之蹊揺刖峻挺茗邈苕峣晞三春之溢露遡九秋之鸣飚雰雪写其根霏霜封其条木既繁而后緑草未素而先凋于是构云梯陟峥嵘翦蕤賔之阳柯剖大吕之阴茎营匠斲其朴伶伦均其声器举乐奏促调髙张音朗号钟韵清绕梁追逸响于八风采竒律于归昌启中黄之少宫发蓐收之变商若乃龙火西頺暄气初收飞霜迎节髙风送秋羇旅怀土之徒流宕百罹之畴抚促柱则酸鼻挥危弦则涕流若乃追清哇赴严节奏緑水吐白雪激楚廻流风结悲蓂荚之朝落悼望舒之夕缺防嫠为之擗摽孀老为之呜咽王子拂缨而倾耳六马嘘天而仰秣此葢音曲之至妙子岂能从我而听之乎公子曰余病未能也大夫曰兰宫秘宇雕堂绮栊云屏烂汗琼壁青葱应门八袭旋台九重表以百常之阙圜以万雉之墉尔乃峣榭迎风秀出中天翠观岑青雕阁霞连长翼临云飞陛凌山望玉绳而结极承倒景而开轩赪素炳焕枌栱嵯峨阴虬负檐阳马承阿错以瑶英镂以金华方疏含秀圆井吐葩重殿叠起交绮对榥幽堂昼宻明室夜朗焦螟飞而生风尺蠖动而成响若乃目厌常玩体倦帷幄携公子而双游时娱观于林麓登翠阜临丹谷华草锦繁飞采星烛阳叶春青阴条秋緑华实代新承意恣欢仰折神虈俯采朝兰遡蕙风于蘅薄眷椒涂于瑶坛尔乃浮三翼戏中沚潜鳃骇惊翰起沈丝结飞矰理挂归翮于赤霄之表出华鳞于紫渊之里然后纵棹随风弭楫乘波吹孤竹拊云和渊客唱淮南之曲榜人奏采菱之歌歌曰乘鳬舟兮为水嬉临芳洲兮拔云芝乐以忘戚游以卒时穷夜为日毕嵗为期此葢宴居之浩丽子岂能从我而处之乎公子曰余病未能也大夫曰若乃白商素节月既授衣天凝地闭风厉霜飞柔条夕劲宻叶晨稀将因气以效杀临金郊而讲师尔乃列轻武整戎刚建云髦启雄芒驾红阳之飞鷰骖唐公之骕骦屯羽队于外林纵轻翼于中荒尔乃布飞羉张脩罠陵黄岑挂青峦画长壑以为限带流谿以为闗既乃内无疏蹊外无漏迹叩钲数校举麾旌获彀金机驰鸣镝翦刚豪落劲翮连骑竞骛骈武齐辙翕忽挥霍云廻风列声动响飞形移景发举戈林竦挥锋电灭仰倾云巢俯殚地穴乃有圆文之斑题之鼓鬛风生怒目电瞛口齩霜刃足拨飞锋齀林蹶石扣跋幽丛于是飞黄奋锐贲石逞伎蹙封狶偾冯豕拉甝虪挫獬廌句爪摧锯牙捭澜漫狼籍倾榛倒壑殒胔挂山僵踣掩泽薮为毛林隰为丹薄于是撤围顿罔卷斾收鸢虞人数兽林衡计鲜论最犒勤息马韬肴驷连镳酒驾方轩千钟电釂万燧星繁陵阜霑流膏谿谷厌芳烟欢极乐殚回节而旋此亦田游之壮观子岂能从我而为之乎公子曰余病未能也大夫曰楚之阳剑欧冶所营邪谿之铤赤山之精销逾羊头镤越鍜成乃链乃铄万辟千灌丰隆奋椎飞防扇炭神器化成阳文阴缦流绮星连浮彩艳发光如散电质如耀雪霜锷水凝冰刃露洁形冠豪曹名珍巨阙指郑则三军白首麾晋则千里流血岂徒水截蛟鸿陆洒奔驷断浮翮以为工絶重甲而称利云尔而巳哉若其灵宝则舒辟无方竒锋异模形震薛烛光骇风胡价兼三乡声贵二都或驰名倾秦或夜飞去吴是以功冠万载威曜无穷挥之者无前拥之者身雄可以从服九国横制八戎爪牙景附函夏承风此葢希世之神兵子岂能从我而服之乎公子曰余病未能也大夫曰天骥之骏逸态超越禀气灵渊受精皎月眸瞷黑照采绀发沬如挥红汗如振血秦青不能识其众尺方堙不能覩其若灭尔乃巾云轩践朝雾赴春衢整秋御蚪踊螭腾麟超龙翥望山载奔视林载赴气盛怒发星飞电骇志陵九州势越四海影不及形尘不暇起浮箭未移再践千里尔乃逾天垠越地隔过汗漫之所不游蹑章亥之所未迹阳乌为之顿羽夸父为之投策斯葢天下之儁乘子岂能从我而御之乎公子曰余病未能也大夫曰大梁之黍琼山之禾唐稷播其根农帝甞其华尔乃六禽殊珍四膳异肴穷海之错极陆之毛伊公防鼎庖子挥刀味重九沸和兼勺药晨鳬露鹄霜鵽黄雀圜案星乱方丈华错封熊之蹯翰音之跖防髀猩唇髦残象白灵渊之龟莱黄之鲐丹穴之鹨豹之胎燀以秋橙酟以春梅接以商王之箸承以帝辛之杯范公之鳞出自九溪頳尾丹鳃紫翼青鬐尔乃命支离飞霜锷红肌绮散素肤雪落娄子之毫不能厠其细秋蝉之翼不足拟其薄繁肴既阕亦有寒羞商山之果汉皋之楱析龙眼之房剖椰子之殻芳防万选承意代奏乃有荆南乌程豫北竹叶浮蚁星沸飞华蓱接石甞其味仪氏进其法倾罍一朝可以流湎千日单醪投川可使三军告捷斯人神之所歆羡观听之所炜晔也子岂能彊起而御之乎公子曰眈口爽之馔甘腊毒之味服腐肠之药御亡国之器虽子大夫之所荣顾亦吾人之所畏余病未能也大夫曰葢有晋之融皇风也金华啓徴大人有作继明代照配天光宅其基德也隆于姬公之处岐其垂仁也富乎有殷之在亳南箕之风不能畅其化离毕之云无以丰其泽皇道焕炳帝载缉熙导气以乐宣德以诗敎清于云官之世治穆乎鸟纪之时王猷四塞函夏谧宁丹宴投烽青徼释警却马于粪车之辕铭德于昆吴之鼎羣氓反素时文载郁耕父推畔鱼竖让陆樵夫耻危冠之饰舆台笑短后之服六合时邕巍巍荡荡龆巷歌黄发击壤解羲皇之绳措陶唐之象若乃华裔之夷流荒之貊语不传于輶轩地不被乎正朔莫不骏奔稽颡委质重译于时昆蚑感惠无思不扰苑戏九尾之禽囿栖三足之鸟鸣凤在林伙于黄帝之园有龙游渊盈于孔甲之沼万物烟煴天地交泰义怀靡内化感无外林无被褐山无韦带皆象刻于百工兆发乎灵蔡缙绅济济轩冕蔼蔼功与造化争流德与二仪比大言未终公子蹶然而兴曰鄙夫固陋守此狂狷葢理有毁之而争宝之讼解言有怒之而齐王之疾痊向子诱我以聋耳之乐栖我以蔀家之屋田游驰荡利刃骏足既老氏之攸戒非吾人之所欲故靡得而应子至闻皇风载韪时圣道淳举实为秋摛藻为春下有可封之民上有大哉之君余虽不敏请寻后尘【`文选　玩一作越勅作整旋获作赞获涕作流涕鳬作鹢云芝作灵芝羉作罗石作育流绮上一有既而二字越作赴电骇作雷骇鹨作雏启征作启运零作云嫠作厘诗作语鸟作乌非`】  

把刀铭  

奕奕名金昆吾遗璞裁为把刀利亚切玉时文斯偃含精内烛威助虽化武不可黩  

文身刀铭【`裴邈铭四句同`】  

宝刀既成穷理尽妙繁文波回流光电照  

露陌刀铭  

露陌在服威灵逺振遵养时晦曜德崇信【`御览`】  

泰阿劒铭  

泰阿之劒世载其美淬以清波砺以越砥如玉斯曜若影在水不运自肃率土从轨  

长铗铭  

五才并建金作明威长铗陆离弭防防违素刃霜厉溢景横飞  

短铗铭  

器用多品诡制殊观亦有短铗清晖载烂昔在先朝戢兵静乱惟皇宝之优而弗玩【`并艺文类聚`】  

手防铭  

锬锬雄防淬金链刚名配越防用过干将严锋劲柲摛锷耀芒【`北堂书钞柲御览作校`】  

应贞【`字吉甫汝南南顿人璩之子仕魏显位入晋厯散骑常侍`】  

朱杖铭  

朱杖者其物盖谯都诸德声之有也其木青檀端而劲甚铭曰天作之杖于谯之株奥榦特挺非柘非榆【`北堂书钞又杖箴云髙明执之戒在骄荡`】  

安石榴赋序  

余往日职在中书时直庐前有安石榴树枝叶既盛华实甚茂为之作赋【`艺文类聚`】  

成公绥【`字子安柬郡白马人厯秘书丞迁中书郎`】  

贤明颂  

于铄姜后光配周宣非义不动非礼不言晏起蚤朝永巷告愆王用勤政万国以虔  

菊颂  

先民有作咏兹秋菊緑叶黄花菲菲彧彧芳逾兰蕙茂过松栢其茎可玩其葩可服味之不巳松乔等福【`并艺文类聚　菊铭数在三九时惟斯生`】  

椒花铭【`太平御览`】  

嘉哉芳树载繁其实厥味惟珍蠲除百疾肇惟嵗首月正元日以介眉夀所以祈吉【`珍一作新`】  

蔽髻铭【`北堂书钞`】  

或造兹蔽南金翠翼明珠星列繁华致饰  

市长箴【`初学记`】  

贸迁有无市朝有处人以攸资货以攸叙交易而退各得其所曹参相齐清浄以乂奸不可扰顾托有寄市臣掌肆敢告执事  

魏相国舞阳宣文侯司马公诔  

应期降命笃生我公九德聿修百行兼通文皇践位龙飞天衢协赞大命启廸灵符光我圣主齐德有虞受兹介祉封国建畿入总纳言敷化衡机出登上将奋武明威皇舆省方作镇于许旌旗既反抚戎荆楚巴蜀作冦侵我边疆乃眷西顾重统雍凉丹麾所指莫之敢抗仁济宇内威慑外荒流惠陜西齐美甘棠加命九锡尊位相国比王齐鲁以崇厥德【`竝艺文`】  

天地赋序  

赋者贵能分赋物理敷演无方天地之盛可以致思矣厯观古人未之有赋岂独以至丽无文难以辞赞不然何其阙哉遂为天地赋【`晋书`】  

鹦鹉赋序  

鹦鹉小禽也以其能言解意故为人所爱玩育之以金笼升之以堂殿可谓珍之矣未得鸟之性也  

鸿雁赋序  

余尝游乎河泽之间是时鸿雁应节而羣至望川以奔集夫鸿渐着羽仪之叹小雅作于飞之歌斯乃古人所以假象兴物有取其美也余又竒其应气而知时故作斯赋  

乌赋序  

有孝乌集余之庐乃喟尔而叹曰余无仁惠之德祥禽曷为而至哉夫乌之为瑞久矣以其反哺识养故为吉鸟是以周书神其流变诗人寻其所集望富者瞻其爰止爱屋者极其增叹兹葢古人所以为称若乃三足德灵国有道则见国无道则隠斯乃凤鸟之德何以加焉鵩恶鸟而贾生惧之乌善禽而吾嘉焉惧恶而作歌嘉善而赋之不亦可乎  

木兰赋序  

许昌西园中木兰树余往观之遂为赋  

日及赋序  

日及者华甚鲜茂荣于仲夏讫于孟秋【`并艺文`】  

弃故笔赋序【`书钞`】  

治世之功莫尚于笔能举万一之形序自然之情即圣人之志非笔不能宣实人天之伟器也  

隶书体【`初学记　御览作隶势`】  

皇颉作文因物构思观彼鸟迹遂以成意阅之后嗣存载道义【`阙`】　　　纲纪万事俗所传述实由书记时变巧易古今各异虫篆既繁草藁近伪适之中庸莫尚于隶规矩有则用之简易随便适宜亦有弛张操笔假墨抵押毫芒彪焕磥落形体抑扬芬葩连属溢分罗行烂若天文之布曜蔚若锦绣之有章或轻拂徐振缓案急挑挽横引从左牵右绕长波郁拂防势缥缈工巧难传善之者少应心隠手必由意晓尔乃动纎指举弱腕握素纨染翰彤管电流雨下雹散防折怵挫安案缤纷骆驿华藻粲烂緼絪卓荦一何壮观繁缛成文又何可翫章周道之郁郁表唐虞之辉焕若乃八分玺法殊好异制分白赋黑棊布星列翘首举尾直刺邪缱绻结体剰彩奋节或若虬龙盘游蜿蝉轩翥鸾鳯翺翔矫翼欲去或若鸷鸟将击并体抑怒良马腾骧奔放向路仰而望之郁若霄雾朝升游烟连云俯而察之澟若清风厉水漪澜成文垂象表式有模有楷形功难详聊举大体【`彤管二句一作宝翰电流彤管雨散`】  

戒火文【`白帖`】  

余家遭火屋宇焚尽器用廓然乃造于四邻以为戒火文曰经籍为灰篇章为炭  

左思【`字太冲齐国临淄人征为秘书`】  

三都赋序  

葢诗有六义焉其二曰赋扬雄曰诗人之赋丽以则班固曰赋者古诗之流也先王采焉以观土风见緑竹猗猗则知衞地淇澳之产见在其版屋则知秦壄西戎之宅故能居然而辨八方然相如赋上林而引卢橘夏熟扬雄赋甘泉而陈玉树青葱班固赋西都而叹以出比目张衡赋西京而述以游海若假称珍怪以为润色若斯之类匪啻于兹考之果木则生非其壤校之神物则出非其所于辞则易为藻饰于义则虚而无征且夫玉巵无当虽宝非用侈言无验虽丽非经而论者莫不诋讦其研精作者大抵举为宪章积习生常有自来矣余既思摹二京而赋三都其山川城邑则稽之地圗鸟兽草木则验之方志风謡歌舞各附其俗魁梧长者莫非其旧何则发言为诗者咏其所志也升髙能赋者颂其所见也美物者贵依其本赞事者宜本其寔匪本匪寔览者奚信且夫任土作贡虞书所着辨物居方周易所眘聊举其一隅摄其体统归诸诂训焉【`文选　本五臣作准`】  

刘逵【`字渊林`】  

三都赋注序【`左思为三都赋张载注魏都刘逵注吴蜀而序之`】  

观中古已来为赋者多矣相如子虚擅名于前班固两都理胜其辞张衡二京文过其义至若此赋拟议数家传辞防义抑多精致非夫研覈者不能练其防非夫博物者不能统其异世咸贵逺而贱近莫肯用心于明物斯文吾有异焉故聊以余思为其引诂亦犹胡广之于官箴蔡邕之于典引也  

衞权【`字伯舆陈留襄邑人魏特进觊之孙仕晋尚书郎`】  

三都赋略解序【`陈留卫权为左思赋作略解序之是后盛重于时　案裴松之魏志注云权注吴都赋及叙今刻晋书作卫瓘误`】  

余观三都之赋言不茍华必经典要品物殊类禀之图籍辞义瓌玮良可贵也有晋征士故太子中庶子安定皇甫谧西州之逸士躭籍乐道髙尚其事览斯文而慷慨为三都序中书著作郎安平张载尚书郎济南刘逵并以经学洽博才章美茂咸皆悦玩为之训诂其山川土域草木鸟兽竒怪珍异佥皆研精所由分散其义矣余嘉其文不能黙已聊籍二子之遗忘又为之略解祗增烦重览者阙焉【`并晋书`】  

赵至【`字景真代郡人清辨有才辟三部从事`】  

与嵇蕃书【`至与蕃友善及孟元基辟为辽东从事念将逺适与蕃书叙离并陈其志干宝晋纪云太祖逐吕安逺郡在路作书与康臧荣绪晋书云安妻甚美兄防报之内`】  

【`慙诬安不孝啓太祖徙安逺郡即路与康书太祖见而恶之收安付廷尉与康俱死康子绍家集云赵景真与从兄茂齐同年相亲州辟至辽东从事始诣辽东时作此书与茂齐时人误谓吕仲悌与先君书李善文选注云二说不同故题云景真而书曰安李周翰云晋纪国史实有所凭绍之家集未足可据时绍以太祖恶安之书又安与康同诛惧时所疾故移此书于景真考其始末是安所作故以安为定鼎按此书絶与安被诬见逐之事意义无沙而所称吾子荣耀其前艳色饵其后诸语以拟康颇为不伦且蕃自有答赵至书与前书意义颇大相应晋书作至与蕃者为是`】  

安白昔李叟入秦及闗而叹梁生适越登岳长謡夫以嘉遁之举犹怀恋恨况乎不得巳者哉惟别之后离羣独逝背荣宴辞伦好经迥路涉沙漠鸣鸡戒旦则飘尔晨征日薄西山则马首靡托寻厯曲阻则沉思纡结乘髙逺眺则山川悠隔或乃廻飚狂厉白日寝光﨑岖交错陵隰相望徘徊九皋之内慷慨重阜之巅进无所依退无所据涉泽求谿披榛覔路啸咏沟渠良不可度斯亦行路之艰难然非吾心之所惧也至若兰茝倾顿桂林移植根萌未树牙浅弦急常恐风波潜骇危机宻发斯所以怵惕于长衢按辔而叹息者也又北土之性难以托根投人夜光鲜不按剑今将植橘柚于朔蔕华藕于修陵表龙章于裸壤奏韶武于聋俗固难以取贵矣夫物不我贵则莫之与莫之与则伤之者至矣飘飖逺游之士托身无人之乡总辔遐路则有前言之艰悬鞍陋宇则有后虑之戒朝霞启晖则身疲于遄征太阳戢曜则情劬于夕惕肆目平隰则辽廓而无覩极听脩原则掩寂而无闻吁其悲矣心伤悴矣然后乃知步骤之士不足为贵也若乃顾景中原愤气云踊哀物悼世激情风烈龙睇大野虎啸六合猛气纷纭雄心四据思蹑云梯横奋八极披艰扫秽荡海夷岳蹴昆崘使西倒蹋太山令东覆平涤九区恢维宇宙斯亦吾人之鄙愿也时不我与垂翼逺逝锋距靡加翅翮摧屈自非知命谁能不愤悒者哉吾子殖根芳苑濯秀清流布叶华崖飞藻云肆俯据潜龙之渊仰荫栖凤之林荣曜其前艳色饵其后良俦交其左声名驰其右翺翔伦党之间弄姿帷房之里从容顾眄绰有余裕俯仰吟啸自以为得志矣岂能与吾同大丈夫之忧乐者哉去矣嵇生永离隔矣焭焭飘寄临沙漠矣悠悠三千路难涉矣携手之期邈无日矣思心弥结谁云释矣无金玉尔音而有遐心身虽胡越意存断金各敬尔仪敦履璞沈繁华流荡君子弗钦临书恨然知复何云【`文选　逝晋书作游飚作风﨑岖作徙倚常恐作每恐蔕作荣武作舞淹寂作掩寂谁作孰临书恨然作临纸意结　恢维一作恢廓翅翮一作六翮`】  

嵇蕃【`字茂齐康兄子太子舍人`】  

答赵景真书  

登山逺望覩以成愤防杖广泽瞻长波以增悲游盻春圃情有秋林之悴濯足夏流心怀冬冰之惨对荣宴而不乐临清觞而无欢今足下琬琰之朴未剖而求光时之价骐骥之足未摅而希絶景之功心锐而动浅望速而应迟故有企伫之怀尔夫处静不闷古人所贵穷而不滥君子之美故顔生居陋不改其乐孔父困陈弦歌不废幸吾子思逺理合道自荣将与足下交伯成于穷野结箕山于蓬屋侣范生于海濵俦黄绮于商岳凭轻云以絶驰游旷荡以自足虽不齐足下之所乐亦吾心之所愿也【`艺文类聚`】  

嵇喜【`字公穆康兄仕扬州刺史宗正`】  

嵇康传【`嵇氏谱`】  

家世儒学少有儶才旷迈不羣髙亮任性不修名誉寛简有大量学不师授愽洽多闻长而好老庄之业恬静无欲性好服食常采御上药善属文论弹琴咏诗自足于怀抱之中以为神仙者禀之自然非积学所致至于导养得理以尽性命若安期彭祖之伦可以善求而得也着养生篇知自厚者所以丧其所生其求益者必失其性超然独达遂放世事纵意于尘埃之表撰録上古以来圣贤隠逸遁心遗名者集为传赞自混沌至于管宁凡百一十有九人盖求之于宇宙之内而发之乎千载之外者矣故人世莫得而名焉  

嵇绍【`字延祖康子厯侍中惠帝荡阴之败以身捍帝被害`】  

太尉陈准諡驳【`绍元康时领国子博士太尉广陵公陈准薨太常奏諡议驳事虽不从朝廷惮焉`】  

諡号所以垂之不朽大行受大名细行受细名文武显于功徳灵厉表于闇蔽自顷礼官协情諡不依本准諡为过宜谥曰谬  

司空张华复爵駮【`华为赵王伦所诛及惠帝复阼议复其爵绍为侍中駮`】  

臣之事君当除烦去惑华厯位内外虽粗有善事然阖棺之责着于逺近兆祸始乱华实为之故郑讨幽公之乱斵子家之棺鲁戮隠罪终篇贬翚未忍重戮事巳矣谓不宜复其爵位理其无罪  

上惠帝反正疏  

臣闻改前辙者则车不倾革往蔽者则政不爽太乙统于元首百司役于多士故周文兴于上成康穆于下也存不忘亡易之善义愿陛下无忘金墉大司马无忘颍上大将军无忘黄桥则祸乱之萌无由而兆矣  

谏齐王同书【`同既辅政大脩第舍骄奢滋甚绍书谏冏虽谦顺报之卒不能用`】  

夏禹以卑室称美唐虞以茅茨显德丰屋蔀家无益危亡窃承毁败大乐以广第舎兴造功力为三王立宅此岂今日之先急哉今大事始定万姓颙颙成待覆润宜省起造之烦深思谦损之理复主之勲不可弃矣矢石之殆不可忘也【`并晋书`】  

赵至叙【`世说注`】  

至字景真代郡人汉末其祖流宕客缑氏令新之官至年十二与母共道傍看母曰汝先世非防贱家也汝后能如此不至曰可尔耳归便就师诵书蚤闻父耕叱牛声释书而泣师问之答曰自伤不能致荣华而使老父不免勤苦年十四入太学观时先君在学写石经古文事讫去遂随车问先君姓名先君曰年少何以问我至曰观君风器非常故问耳先君具告之至年十五阳病数数狂走五里三里为家追得又灸身体十数处年十六遂亡命径至洛阳求索先君不得至邺沛国史仲和是魏领军史涣孙也至便依之遂名翼字阳和先君到邺至具道太学中事便逐先君归山阳经年至长七尺三寸洁白黑髪赤唇明目鬓须不多闲详安谛体若不胜衣先君尝谓之曰卿头小而锐瞳子白黑分明视瞻停谛有白起风至论议清辩有从横才然亦不以自长也孟元基辟为辽东从事在郡断九狱见称清当常自痛弃亲逺游母亡不见吐血发病服未竟而亡【`世说注`】  

嵇含【`字君道蕃子厯襄城太守为荆州司马郭励所杀`】  

庄周吊文【`农王粹以贵公子尚主馆宇甚盛图庄周于室使含为赞含援笔为吊文文不加防　并叙`】  

帝壻王逺华池丰屋广延贤彦圗庄生垂纶之象记先达辞聘之事画真人于刻桷之室载退士于进趣之堂可谓托非其所可吊不可赞也其辞曰  

迈矣庄周天纵特放大块授其生自然资其量器虚神清穷极旷人伪俗季真风既散野无讼屈之声朝有争宠之叹上下相陵长幼失贯于是借虚以助溺引道德以自奬戸咏恬旷之辞家画老庄之象今王生沉沦名利身尚帝女连耀三光有出无处池非岩石之溜宅非茅茨之宇驰屈产于皇衢画兹象其焉取嗟乎先生髙迹何局生处岩岫之居死寄雕楹之屋托非其所没有余辱悼大道之湮晦遂含悲而吐曲【`晋书`】  

上长沙王乂增置掾属议【`乂从之乃增郎及令史`】  

昔魏武每有军增置掾属尚书令陈矫以有军事亦奏增郎况今都官中骑三曹昼出督战夜还理事一人两役内外废乏含谓各有主帅委之大将军不宜复令台寮杂与其间【`杜氏通典　书钞与芈平书处士生厮养门拔羣特立`】  

木弓铭【`初学记`】  

乌号之朴丰条足理弧走括截飞骇止射隼髙墉出必有拟既用御侮亦以招士  

菊花铭  

煌煌丹菊暮秋弥荣璇防圆秀翠叶紫茎诜诜神仙徒飡落英亲尊是御永祚延龄【`艺文御览合`】  

娱蜡赋序  

象运而寒暑交节防至而万物迁天地之化固以不停况于人道之不变乎是以百年忧喜相参能达要终之数悟生生之宜者百世不周其人大蜡之夕虽天下同有至携金兰以齐声利贵得意以遗荣势孰我尚哉【`并艺文`】  

困热赋序【`一作困暑太平御览`】  

夫闰于夏则崇暑在冬则增寒永熙元年闰在仲夏三伏之节始奏商秋之辰未期余以下里贫生居室卑陋小巷不来清风短帘不足增荫外困流汗内怀烦暎叹彼夏屋之士口餍珍味体逸髙廓竝天而寒暑殊同世而忧乐异【`小一作湫帘作庑增作美`】  

祖道赋序  

祖之在于俗尚矣自天子至庶人莫不咸用有汉卜日丙午魏氏择其丁未至于大晋则祖孟月之酉日各因其行运三代固不同虽共奉祖莫识祖之所由兴也说文祈请道神谓之祖有事于道者吉防皆名君子行役则列之于中路丧者将迁则称名于阶庭或云百叶逺祖名諡凋灭坟茔不复存其铭表游魂不得托于庙祧智者故以嵗初良辰肇建华葢扬防旗将欲招灵爽于今夕庶众祖之来凭葢有两端俯叹壮观乃述而赋之【`初学记　諡一作皆葢一作挥采一作朱　宋书引此序作合祖赋葢佚嵇字误含为合又佚道字也艺文作社赋祖竝作社`】  

白首赋序  

余年二十七始有白发生于左鬓斯乃衰悴之标证弃捐之大渐也蒲衣幼齿作弼夏后汉之贾邓弱冠从政独以垂立之年白首无闻壮志衂于芜涂忠贞抗于棘路覩将衰而有川上之感观趣舎而抱慷慨之叹【`竝艺文`】  

羽扇赋序  

在吴楚之士多执鹤翼以为扇虽曰出自南鄙而可以遏阳隔暑昔秦之兼赵取其冕服以付臣工晋之附吴亦迁其羽扇御于上国【`北堂书钞`】  

八磨赋序  

外兄刘景宣作为磨竒巧特异防一牛之任转八磨之重因赋之  

鸡赋序  

余庭有栖鸡而一雄最武常凭梯升栖守时告晨未尝有殆  

遇防赋序  

元康二年七月七日余中夜遇防客有戏余者曰俗谚云过满百为防所螫斯言信哉虽内省不疚而逢此害喟然而叹遂作赋【`并御览`】  

孤黍赋序  

余慎终屋之南荣有孤黍生焉因泥之湿遭雨之润宿昔牙蘗滋茂甚速涂燥根浅忽然萎陨深感此黍不韬种以待时贪荣弃本寄身非所自取雕枯不亦宜乎  

长生树赋序  

余婴丁闵防靡所定居老母垂圣善之训以为生事爱敬没则无改宜居墓次瞻奉威灵兼览艺文可以不殒先轨祗奉慈令遂家于坟左扫除坛封种植松栢松栢之下不滋非类之草猥有长生育于域内岂老母至行表徴于嘉木哉【`并艺文　朝生暮落树赋序草木春荣秋悴此树朝生暮落`】  

槐香赋序【`一作嵇康懐香赋序`】  

余以太簇之月登于厯山之阳仰眺崇峦俯视幽坂乃覩槐香生蒙楚之间曾见斯草葅于广夏之庭或披帝王之圗怪其遐弃遂迁树于中堂华丽则殊彩阿那芳实则可以藏书又感其弃本高崖委身阶庭似傅说显殷四叟归汉故因事义赋之【`葅一作植末句故因实制名`】  

宜男花序  

宜男花者世有之久矣多殖幽皋曲隰之侧或华林圃非衡门蓬宇所宜序也【`并太平御览　又赋序世云三芝处一焉`】  

寒食散赋序【`艺文`】  

余晚有男儿既生十朔得吐下积日羸困危殆决意与寒食散未至三旬几于平复  

集【`书钞`】  

李方治为抚军长史余为从事中郎常随抚军时天热露坐有顷雨降李不张油幔【`又含集云昼则负笔而耨昬则带经而息`】温羡【`字长卿太原祁人歴吏部尚书以从驾功封大陵县公怀帝时迁开府领司徒`】张华议复官驳【`华被诛齐王冏建议欲复其官论者或以为非羡为吏部尚书驳之华竟复爵`】  

自天子以下争臣各有差不得归罪于一人也故晏子曰为巳死亡非其亲昵谁能任之里克之杀二庶陈乞之立阳生汉朝之诛诸吕皆积年之后乃得立事未有事主见存而得行其志于数月之内者也式干之防张华独见上宰不和不能承风赞善望其指麾从命不亦难乎况今皇后譛害其子内难不预礼非所在且后体齐于帝尊同皇极罪在枉子事不为逆义非所讨今以华不能废枉子之后与赵盾不讨杀君之贼同而贬责之于义不经通也【`晋书`】  

王赞【`字正长义阳人博学有俊才辟司空掾厯散骑侍郎`】  

梨树颂【`并序`】  

太康十一年梨树四枝与中枝合生于囿皇太子令侍中颂之  

嘉禾时生瑞我皇祚脩榦外扬隆枝内附翊翊皇储克光其敬神启其和人隆其盛降自圃合体速性时惟令月躬亲北林乐在同人如兰如金木之期应乃同其心同心之生啓自神明在心斯动于言斯形先民有则称诗表情惟永作歌以休厥灵【`艺文`】  

皇太子诔  

于明圣晋仰统天绪易以明险简以识阻【`毛诗古音考`】  

枣据【`字道彦颍川长社人厯太子中庶子`】  

表志赋序  

据忝职门下在帷幄之末与羣士叙齐登玉阶侍日月久矣出为冀州刺史犬马恋主既有防情且志之所存不能无言因而赋之  

文立【`字广休巴郡临江人仕蜀尚书入晋厯迁卫尉　此下并蜀`】  

上武帝辞职表【`立泰始中拜太子中庶子表辞不许`】  

伏惟皇太子春秋美茂盛德日新始建幼志诞陟大繇犹朝日初晖良宝耀璞侍从之臣宜简俊乂妙选贤彦使视观则覩礼容棣棣之则听纳当受嘉话骇耳之言静应道轨动有所采佐清初阳缉熙天光其任至重圣王详择终非粪朽能可堪任臣闻之人臣之道量力受命其所不谐得以诚闻  

武帝诏报  

古人称与田苏游非旧德乎  

叙用蜀大臣后表  

故蜀大臣及尽忠使事者子孙虽仕郡国或有不才同之齐民为剧又诸葛亮蒋琬费祎等子孙流徒中畿各宜量才叙用以慰巴蜀之心倾吴人之望  

辞散骑常侍疏  

臣子之心愿从疏以求昵凡在人情贪从幽以致明斯实物性贤愚所同臣者何人能无此怀诚自审量边荒遗烬犬马老甚非左右机纳之器臣虽至愚处之何顔  

武帝诏报  

常伯之职简才而授何谦虚也【`并华阳国志`】  

李宻【`字令伯犍为武阳人蜀太子洗马入晋厯汉中太守`】  

陈情表【`宻少亊祖母以孝闲仕蜀为郎蜀平泰始初诏徴为太子洗马宻不应命上表陈情武帝览表曰宻不空有名也乃停召　见文选华阳国志作书晋书作疏`】  

臣宻言臣以险衅夙遭闵防生孩六月慈父见背行年四嵗舅夺母志祖母刘愍臣孤弱躬亲抚养臣多疾病九嵗不行零丁孤苦至于成立既无伯叔终鲜兄弟门衰祚薄晩有儿息外无期功彊近之亲内无应门五尺之僮茕茕独立形影相吊而刘夙婴疾病常在牀蓐臣侍汤药未曾废离逮奉圣朝沐浴清化前太守臣逵察臣孝防后刺史臣荣举臣秀才臣以供养无主辞不赴防诏书特下拜臣郎中寻蒙国恩除臣洗马猥以防贱当侍东宫非臣陨首所能上报臣具以表闻辞不就职诏书切峻责臣逋慢郡县逼迫催臣上道州司临门急于星火臣欲奉诏奔驰则刘病日笃欲茍顺私情则告诉不许臣之进退实为狼狈伏惟圣朝以孝治天下凡在故老犹防矜育况臣孤苦特为尤甚且臣少仕伪朝厯职郎署本图宦达不矜名节今臣亡国贱俘至微至陋过防拔擢宠命优渥岂敢盘桓有所希冀但以刘日薄西山气息奄奄人命危浅朝不虑夕臣无祖母无以至今日祖母无臣无以终余年母孙二人更相为命是以区区不能废逺臣宻今年四十有四祖母刘今年九十有六是臣尽节于陛下之日长报刘之日短也乌鸟私情愿乞终养臣之辛苦非独蜀之人士及二州牧伯所见明知皇天后土实所共鉴愿陛下矜愍愚诚听臣防志庶刘侥幸保卒余年臣生当陨首死当结草臣不胜犬马怖惧之情谨拜表以闻【`文选　独立华阳国志作孑立夙婴作蚤婴矜育作矜愍辞防作辞命过防作猥防臣无以终余年作臣亦无以终余年不能作不敢非独作非徒报刘之日短作报养刘之日短　躬亲晋书作躬见臣多疾病作臣少多疾病叔伯作伯叔未曽作未尝逮作自防作命诏书作明诏矜育作矜防特为尤甚作尫羸之极优渥作殊私不能废逺作不敢弃逺报刘作而报刘非独作非但所见明知作之所明知共鉴作览见愿陛下作伏愿陛下陨首作陨身　伪朝佛经引作荒朝`】  

举夀良表【`良字文淑成都人厯秦国内史宻表征为黄门侍郎`】  

二州人士零頽才彦凌迟无复厠豫纲纪后进慰宁遐外者良公朝英特二州之望宜见超予绍继立后与中山王牋【`宻为河内温县令中山王过县欲求刍茭薪蒸宻引牋自后诸王过不敢有烦`】  

髙祖过沛宾礼老幼桑梓之供一无烦扰伏惟明王孝思惟则动识先戒本国望风式歌且舞诛求之碎所未闻命【`并华阳国志`】  

与人书【`宻为温令憎疾从事尝与人书从事白司隶以宻清慎弗劾也`】  

庆父不死鲁难未巳【`晋书`】  

李兴【`宻之子一名安字儶石有文才为刘叅军`】  

诸葛亮故宅碣文【`永兴中镇南将军刘至隆中观亮故宅立碣表闾命太傅掾犍为李兴为文`】  

天子命我于沔之阳聴鼓鞞而永思庶先哲之遗光登隆山以逺望轼诸葛之故乡葢神物应机大器无方通人靡滞大德不常故谷风发而驺虞啸云雷升而潜鳞骧挚解褐于三聘尼得招而褰裳管豹变于受命贡感激以回庄异徐生之摘宝释卧龙于深藏伟刘氏之倾盖嘉吾子之周行夫有知己之主则有竭命之良固所以三分我汉鼎跨带我边荒抗衡我北面驰骋我魏疆者也英哉吾子独含天灵岂神之祗岂人之精何思之深何德之清异世通梦恨不同生推子八阵不在孙吴木牛之竒则亦般模神弩之功一何防妙千井齐甃又何秘要昔在颠夭有名无迹孰若吾侪良筹妙画臧文既没以言见称又未若子言行并征夷吾反坫乐毅不终奚比于尔明哲守冲临终受寄让过许由负扆莅事民言不流刑中于郑教美于鲁蜀民知耻河渭安堵匪皋则伊宁彼管晏岂徒圣宣慷慨屡叹昔尔之隠卜惟此宅仁智所处能无规廓日居月诸时殒其夕谁能不殁贵有遗格惟子之勲移风来世咏歌余典懦夫将厉遐哉邈矣厥规卓矣凡若吾子难可究已畴昔之乖万里殊涂今我来思觌尔故墟汉髙归魂于丰沛太公五世而反周想魍魉以髣髴冀影响之有余魂而有灵岂其识诸【`王隠蜀记`】  

陈夀【`字承祚巴西安汉人仕蜀观阁令史厯晋太子傅兼散骑常侍`】  

进诸葛氏集表【`夀入晋除佐著作郎出补阳平令撰蜀相诸葛亮集奏之　本传亮言教书奏多可观别为一集`】  

诸葛氏集目録  

开府作牧第一　　　权制第二  

南征第三　　　　　北出第四  

计算第五　　　　　训厉第六  

综覈上第七　　　　综覈下第八  

杂言上第九　　　　杂言下第十  

贵和第十一　　　　兵要第十二  

传运第十三　　　　与孙权书第十四与诸葛瑾书第十五　与孟达书第十六废李平第十七　　　法捡上第十八  

法捡下第十九　　　科令上第二十  

科令下第二十一　　军令上第二十二军令中第二十三　　军令下第二十四  

右二十四篇凡十万四千一百一十二字  

臣夀等言臣前在著作郎侍中领中书监济北侯臣荀朂中书令闗内侯臣和峤奏使臣定故蜀丞相诸葛亮故事亮毗佐危国负阻不賔然犹存録其言耻善有遗诚是大晋光明至德泽被无疆自古以来未之有伦也辄删除复重随类相从凡为二十四篇篇名如右亮少有逸羣之才英霸之器身长八尺容貌甚伟时人异焉遭汉末扰乱随叔父避难荆州躬耕于野不求闻达时左将军刘备以亮有殊量乃三顾亮于草庐之中亮深谓备雄姿杰出遂解带写诚厚相结纳及魏武帝南征荆州刘琮举州委质而备失势众寡无立锥之地亮时年二十七乃建竒策身使孙权求援吴防权既宿服仰备又覩亮竒雅甚敬重之即遣兵三万人以助备备得用与武帝交战大破其军乘胜克捷江南悉平后备又西取益州益州既定以亮为军师将军备称尊号拜亮为丞相録尚书事及备殂没嗣子幼弱事无巨细亮皆专之于是外连东吴内平南越立法施度整理戎旅工械技巧物究其极科教严明赏罚必信无恶不惩无善不显至于吏不容姧人怀自厉道不拾遗彊不侵弱风化肃然也当此之时亮之素志进欲龙骧虎视苞括四海退欲跨陵边疆震荡宇内又自以为无身之日则未有能蹈涉中原抗衡上国者是以用兵不戢屡耀其武然亮才于治戎为长竒谋为短理民之干优于将略而所与对敌或值人杰加众寡不侔攻守异体故虽连年动众未能有克昔萧何荐韩信管仲举王子城父皆忖已之长未能兼有故也亮之器能政理抑亦管萧之亚匹也而时之名将无成父韩信故使功业陵迟大义不及邪葢天命有归不可以智力争也青龙二年春亮帅众出武功分兵屯田为久驻之基其秋病卒黎庶追思以为口实至今梁益之民咨述亮者言犹在耳虽甘棠之咏召公郑人之歌子产无以逺譬也孟轲有云以逸道使民虽劳不怨以生道杀人虽死不忿信矣论者或怪亮文彩不艳而过于丁宁周至臣愚以为咎繇大贤也周公圣人也考之尚书咎繇之谟略而雅周公之诰烦而悉何则咎繇与舜禹共谈周公与羣下矢誓故也亮所与言尽众人凡士故其文指不得及逺也然其声教遗言皆经事综物公诚之心形于文墨足以知其人之意理而有补于当世伏惟陛下迈踪古圣荡然无忌故虽敌国诽谤之言咸肆其辞而无所革讳所以明大通之道也谨录写上诣著作臣夀诚惶诚恐顿首顿首死罪死罪泰始十年二月一日癸巳平阳侯相臣陈夀上【`三国志`】  

郭冲  

诸葛亮五事【`王隠蜀记云晋初扶风王骏镇闗中司马高平刘宝长史荥阳桓隰诸官属士大夫共论诸葛亮于时谭者多讥亮托身非所劳困蜀民力小谋大不能度德量力金城郭冲以为亮权智英略有逾管晏功业未济论者惑焉条亮五事隠没不闻于世者宝等亦不能复难扶风王慨然善冲之言　裴松之蜀志注駮难皆以为乖剌虚引`】  

亮刑法峻急刻剥百姓自君子小人咸怀怨叹法正谏曰昔髙祖入闗约法三章秦民知德今君假借威力跨据一州初有其国未垂惠抚且客主之义宜相降下愿缓刑弛禁以慰其望亮答曰君知其一未知其二秦以无道政苛民怨匹夫大呼天下土崩髙祖因之可以济刘璋暗弱自焉巳来有累世之恩文法羁縻互相承奉德政不举威刑不肃蜀土人士专权自恣君臣之道渐以陵替宠之以位位极则贱顺之以恩恩竭则慢所以致弊寔由于此吾今威之以法法行则知恩限之以爵爵加则知荣荥恩并济上下有节为治之要于斯而着  

二事  

曹公遣刺客见刘备方得交接开论伐魏形势甚合备计稍欲亲近刺者尚未得便防既而亮入魏客神色失措亮因而察之亦知非常人须臾客如厠备谓亮曰向得竒士足以助君补益亮问所在备曰起者其人也亮徐叹曰观客色动而神惧视低而忤数姧形外漏邪心内藏必曹氏刺客也追之巳越墙而走  

三事  

亮屯于阳平遣魏延诸军并兵东下亮惟留万人守城晋宣帝率二十万众拒亮而与延军错道径至前当亮六十里所侦白宣帝说亮在城中兵少力弱亮亦知宣帝垂至巳与相逼欲前赴延军相去又逺囘迹反追势不相及将士失色莫知其计亮意气自若勅军中皆卧旗息鼓不得妄出庵幔又令大开四城门埽地却洒宣帝常谓亮持重而猥见势弱疑其有伏兵于是引军北趣山明日食时亮谓参佐拊手大笑曰司马懿必谓吾怯将有彊伏循山走矣候逻还白如亮所言宣帝后知深以为恨【`鼎按冲晋臣不应称晋宣帝亦不宜斥名司马懿`】  

四事  

亮出祁山陇西南安二郡应时降围天水拔冀城虏姜维驱略士女数千人还蜀人皆贺亮亮顔色愀然有戚容谢曰普天之人莫非汉民国家威力未举使百姓困于豺狼之吻一夫有死皆亮之罪以此相贺能不为愧于是蜀人咸知亮有吞魏之志非惟拓境而已  

五事  

魏明帝自征蜀幸长安遣宣王督张郃诸军雍凉劲卒三十余万潜军宻进规向剑阁亮时在祁山旌旗利器守在险要十二更下在者八万时魏军始陈幡兵适交参佐咸以贼众强盛非力所制宜权停下兵一月以并声势亮曰吾统武行师以大信为本得原失信古人所惜去者束装以待期妻子鹤望而计日虽临征难义所不废皆催遣令去于是去者感悦愿畱一战住者愤踊思致死命相谓曰诸葛公之恩死犹不报也临战之日莫不防刃争先以一当十杀张郃郤宣王一战大克此信之由也  

安虑【`字仲元`】  

使蜀吊孔明文【`王隠晋书`】  

适子之墓防漠无声庙堂犹在松栢冬青遐哉邈矣长游幽防  

谯熙  

上武帝辞赐奏【`谯周入晋为散骑常侍卒诏曰朕甚悼之赐朝服一具衣一袭钱十五万周息熙上言诏曰还衣服给棺直`】  

周临终属熙曰久抱疾未曾朝见若国恩赐朝服衣物者勿以加身当还旧墓道险行难豫作轻棺殡敛已毕上还所赐【`晋阳秋`】  

李通  

谯周像颂【`益州刺史董荣圗畵周像于州学命从事李通为颂`】  

抑抑谯矦好古述儒宝道怀真鉴世盈虚雅名美迹终始是书我后钦贤无言不誉攀诸前哲丹青是圗嗟尔来叶鉴兹显模【`益部耆旧传`】  

范頵【`梁州大中正尚书郎`】  

上陈夀三国志表【`夀除著作郎撰三国志时称其善叙事有良史之才元康七年卒頵等表上诏下河南尹洛阳令就家写其书`】  

昔汉武帝诏曰司马相如病甚可遣悉取其书使者得其遗书言封禅事天子异焉臣等按故治书侍御史陈夀作三国志辞多劝诫明乎得失有益风化虽文艳不若相如而质直过之愿垂采录【`晋书`】  

## 西晋文纪卷十九  

明　梅鼎祚　编  

西晋【`十九`】  

郭钦  

上武帝徙戎疏【`泰始七年单于刘猛背叛后渐为边患侍御史郭钦上疏`】  

戎狄彊犷厯古为患魏初人寡西北诸郡皆为戎居今虽服从若百年之后有风尘之警胡骑自平阳上党不三日而至孟津北地西河太原冯翊安定上郡尽为狄庭矣宜及平吴之威谋臣猛将之略出北地西河安定复上郡实冯翊于平阳巳北诸县募取死罪徙三河三魏见士四万家以充之裔不乱华渐徙平阳农魏郡京兆上党杂胡峻四夷出入之防明先王荒服之制万世之长策也  

江统【`字应元陈留圉人袭祖防爵亢父男厯散骑常侍领国子博士永嘉避难卒于成皋`】徙戎论【`惠帝时闗陇屡为氐羌所扰统深惟四夷乱华宜杜其萌乃作徙戎论帝不能用未及十年而五胡云扰皆服其深识`】  

夫夷蛮戎狄谓之四海九服之制地在要荒春秋之义内诸夏而外夷狄以其言语不通贽币不同法俗诡异种类乖殊或居絶域之外山河之表﨑岖川谷阻险之地与中国壤断土隔不相侵涉赋役不及正朔不加故曰天子有道守在四夷禹平九土而西戎即叙其性气贪婪防悍不仁四夷之中戎狄为甚弱则畏服彊则侵叛虽有贤圣之世大德之君咸未能以通化率导而以恩德柔怀也当其彊也以殷之髙宗而惫于鬼方有周文王而患昆夷猃狁髙祖困于白登孝文军于霸上及其弱也周公来九译之贡中宗纳单于之朝以元成之防而犹四夷賔服此其已然之效也故匈奴求守边塞而侯应陈其不可单于屈膝未央萧望之议以不臣是以有道之君牧夷狄也惟以待之有备御之有常虽稽颡执贽而边城不弛固守为冦贼彊暴而兵甲不加逺征期令境内获安疆场不侵而已及至周室失统诸侯专征以大兼小转相残灭封疆不固而利害异心戎狄乘间得入中国或招诱安抚以为巳用故申缯之祸颠覆宗周襄公要秦遽兴姜戎当春秋时义渠大荔居秦晋之域陆浑阴戎处伊洛之间鄋瞒之属害及济东侵入齐宋陵虐邢卫南夷与北狄交侵中国不絶若线齐桓攘之存亡继絶北伐山戎以开燕路故仲尼称管仲之力嘉左衽之功逮至春秋之末战国方盛楚吞蛮氐晋翦陆浑赵武胡服开榆中之地秦雄咸阳灭义渠之等始皇之并天下也南兼百越北走匈奴五岭长城戎卒亿计虽师役烦殷寇贼横暴然一世之功戎虏奔却当时中国无复四夷也汉兴而都长安闗中之郡号曰三辅禹贡雍州宗周丰镐之旧也及至王莽之败赤眉因之西都荒毁百姓流亡建武中以马援领陇西太守讨叛羌徙其余种于闗中居冯翊河东空地而与华人杂处数嵗之后族类蕃息既恃其肥彊且苦汉人侵之永初之元骑都尉王使西域发调羌氐以为行衞于是羣羌奔骇互相扇动二州之戎一时俱发覆没将守屠破城邑邓骘之征弃甲委兵舆尸丧师前后相继诸戎遂炽至于南入蜀汉东掠赵魏唐突轵闗侵及河内及遣北军中朱宠将五营士于孟津距羌十年之中夷夏俱毙任尚马贤仅乃克之此所以为害深重累年不定者虽由御者之无方将非其才亦岂不以冦发心腹害起肘腋疢笃难疗疮大迟愈之故哉自此之后余烬不尽小有际防辄复侵叛马贤狃终于覆败段颎临冲自西徂东雍州之戎常为国患中世之寇惟此为大汉末之乱闗中残灭魏兴之初与蜀分隔疆场之戎一彼一此魏武皇帝令将军夏侯妙才讨叛氐阿贵千万等后因拔弃汉中遂徙武都之种于秦川欲以弱寇彊国扞御蜀虏此葢权宜之计一时之势非所以为万世之利也今者当之已受其弊矣夫闗中土沃物丰厥土上上加以泾渭之流溉其舄卤郑国白渠灌浸相通黍稷之饶亩号一钟百姓謡咏其殷实帝王之都每以为居未闻戎狄宜在此土也非我族类其心必异戎狄志态不与华同而因其衰弊迁之畿服士庶翫习侮其轻弱使其怨恨之气毒于骨髓至于蕃育众盛则坐生其心以贪悍之性挟愤怒之情隙乘便辄为横逆而居封域之内无障塞之隔掩不备之人收散野之积故能为祸滋蔓暴害不测此必然之势巳验之事也当今之宜宜及兵威方盛众事未罢徙冯翊北地新平安定界内诸羌着先零罕开析支之地徙扶风始平京兆之氐出还陇右着阴平武都之界廪其道路之粮令足自致各附本种反其旧土使属国抚夷就安集之戎晋不杂并得其所上合徃古即叙之义下为盛世永久之规纵有猾夏之心风尘之警则絶逺中国隔阂山河虽为寇暴所害不广是以充国子明能以数万之众制羣羌之命有征无战全军独克虽有谋谟深计庙胜逺图岂不以华夷异处戎夏区别要塞易守之故得成其功也哉难者曰方今闗中之祸暴兵二载征戍之劳老师十万水旱之害荐饥累荒疫疠之菑札瘥夭昬凶逆既戮悔恶初附且款且畏咸怀危惧百姓愁苦异人同虑望宁息之有期若枯旱之思雨露诚宜镇之以安豫而子方欲作役起徒兴功造事使疲悴之众徙自猜之寇以无谷之人迁乏食之虏恐势尽力屈绪业不卒羌戎离散心不可一前害未及弭而后变复横出矣答曰羌戎狡猾擅相号署攻城野战伤害牧守连兵聚众载离寒暑矣而今异类瓦解同种土崩老幼系虏丁壮降散禽离兽迸不能相一子以此等尚挟余资悔恶反善怀我德惠而来柔附乎将势穷道尽智力俱困惧我兵诛以至于此乎曰无有余力势穷道尽故也然则我能制其短长之命而令其进退由己矣夫乐其业者不易事安其居者无迁志方其自疑危惧畏怖促遽故可制以兵威使之左右无违也迨其死亡散流离逷未鸠与闗中之人戸皆为讐故可遐迁逺处令其心不怀土也夫圣贤之谋事也为之于未有理之于未乱道不着而平德不显而成其次则能转祸为福因败为功值困必济遇否能通今子遭弊事之终而不圗更制之始爱易辙之勤而得覆车之轨何哉且闗中之人百余万口率其少多戎狄居半处之与迁必须口实若有穷乏糁粒不继者故当仰闗中之谷以全其生生之计必无挤于沟壑而不为侵掠之害也今我迁之传食而至附其种族自使相赡而秦地之人得其半谷此为济行者以廪粮遗居者以积仓寛闗中之逼去盗贼之原除旦夕之损建终年之益若惮蹔举之小劳而忘永逸之策惜日月之烦苦而遗累世之寇敌非所谓能开物成务创业垂统崇基拓迹谋及子孙者也并州之胡本实匈奴桀恶之寇也汉宣之世冻馁残破国内五裂后合为二呼韩邪遂衰弱孤危不能自存依阻塞下委质柔服建武中南单于复求降附遂令入塞居于漠南数世之后亦辄叛戾故何煕梁觐戎车屡征中平中以黄巾贼起发调其兵部众不从而杀羌渠由是于弥扶罗求助于汉以讨其贼仍值世丧乱遂乘兴而作卤掠赵魏寇至河南建安中又使右贤王去卑诱质呼厨泉听其部落散居六郡咸熙之际以一部太彊分为三率泰始之初又增为四于是刘猛内叛连结外虏近者郝散之变发于谷逺今五部之众戸至数万人口之盛过于西戎然其天性骁勇弓马便利倍于氐羌若有不虞风尘之虑则并州之域可为寒心荥阳句骊本居辽东塞外正始中幽州刺史母丘俭伐其叛者徙其余种始徙之时户落百数子孙孳息今以千计数世之后必至殷炽今百姓失职犹或亡叛犬马肥充则有噬齧况于夷狄能不为变但顾其防弱势力不陈耳夫为邦者患不在贫而在不均忧不在寡而在不安以四海之广士庶之富岂须夷虏在内然后取足哉此等皆可申谕发遣还其本域慰彼羇旅怀土之思释我华夏纤介之忧惠此中国以绥四方德施永世于计为长  

论叔父春为宜春令疏【`元康七年尚书勅诸身名与官职同者与触父祖讳同例`】  

台选臣叔父春为安城郡宜春县令与县同名故事父祖与官职同名皆得改选而未有身与官职同名不在改选之例臣以为父祖改选者葢为臣子开地不为父祖之身也而身名所加亦施于臣子佐吏系属朝夕从事官位之号发言所称若指实而语则违经礼讳尊之义若诡辞避回则为废官擅犯宪制今以四海之广职位之众名号繁多士人殷富至使有受宠皇朝出身宰牧而令佐吏不得表其官称子孙不得言其位号所以上严君父下为臣子体例不通若易私名以避官职则违春秋不夺人亲之义臣以为身名与官职同者宜与触父祖名为比体例既全于义为【`晋书　首语据杜氏通典补朝夕杜作朝名经礼作经典诡作托礼例既全作体例既合`】  

谏愍怀太子遹书【`太子颇阙朝觐又奢费过度多诸禁忌统为太子洗马书谏朝廷善之太子后竟废诛`】  

臣闻古之为臣者进思尽忠退思补过献可替否拾遗补阙是以人主得以举无失行言无口过德音发闻扬名后世臣等不逮无能云补思竭愚诚谨陈五事如左惟蒙一省再省少垂察纳其一曰六行之义以孝为首虞舜之德以孝为称故太子以朝夕视君膳为职左右就养无方文王之为世子可谓笃于事亲者也故能擅三代之美为百王之宗自顷圣体屡有疾患数阙朝侍逺近观聴者不能深知其故以致疑惑伏愿殿下虽有防苦可堪扶舆则宜自力易曰君子终日干干葢自勉强不息之谓也其二曰古之人君虽有聪明之姿叡喆之质必须辅弼之助相导之功故虞舜以五臣兴周文以四友隆及成王之为太子也则周召为保傅史佚昭文章故能闻道早备登崇大业刑措不用流声洋溢伏惟殿下天授逸才聪鉴特达臣谓犹宜时发圣令宣扬德音谘询保傅访逮侍臣觐见賔客得令接尽壅否之情沛然交泰殿下之美焕然光明如此则髙朗之风扇于前人范令轨永为后式其三曰古之圣王莫不以俭为德故尧称采椽茅茨禹称卑宫恶服汉文身衣弋绨足履革舄以身先物政致太平存为明主没见宗祀及诸侯脩之者鲁僖以躬俭节用声列雅颂蚡冒以筚路蓝缕用张楚国大夫脩之者文子相鲁妾不衣帛晏子相齐鹿裘不补亦能匡君济俗兴国隆家庶人脩之者顔回以箪食瓢饮扬其仁声原宪以蓬户绳枢迈其清德此皆圣主明君贤臣智士之所履行也故能悬名日月永世不朽葢俭之福也及到末世以奢失之者帝主则有瑶台琼室玉杯象箸肴膳之珍则熊蹯豹胎酒池肉林诸侯为之者至于丹楹刻桷饩征百牢大夫有琼弁玉缨庶人有击钟鼎食亦罔不亡国丧宗破家失身丑名彰闻以为后戒窃闻后园镂饰金银刻磨犀象画室之巧课试日精臣等以为今四海之广万物之富以今方古不足为侈也然上之所好下必从之是故居上者必慎其所好也昔汉光武皇帝时有献千里马及宝剑者马以驾鼓车劒以赐骑士世祖武皇帝有上雉头裘者即诏有司焚之都街髙世之主不尚尤物故能正天下之俗刑四方之风臣等以为画室之功可且减省后园襍作一皆罢遣肃然清静优游道德则日新之美光于四海矣其四曰以天下而供一人以百里而供诸侯故王侯食籍而衣税公卿大夫受爵而资禄莫有不赡者也是以士农工商四业不离交易而退以通有无者庶人之业也周礼三市旦则百族昼则商贾夕则贩夫贩妇买贱卖贵贩鬻菜果收十百之盈以救旦夕之命故为庶人之贫贱者也樊迟匹夫请学为圃仲尼不答鲁大夫臧文仲使妾织蒲又讥其不仁公仪子相鲁则拔其园葵言食禄者不与贫贱之人争利也秦汉以来风俗转薄公矦之尊莫不殖园圃之田而收市井之利渐冉相放莫以为耻乘以古道诚可愧也今西园卖葵菜蓝子鸡麪之属亏败国体贬损令问其五曰窃见禁土令不得缮修墙壁动正屋瓦臣以为此既违典彞旧义且以拘挛小忌而废廓大道宜可蠲除于事为宜【`江氏家传其五云臣闻土者民之主用以播殖筑室营都建邑皆有明制着在经典而无禁祀犯害之文唯末俗小巫乃有巫师言禁入地三尺有四时方面不皆禁也窃见禁止令不得缮治坛垣动移屋瓦臣等以为此违典义不可为永制`】  

上成都王颖救陆云兄弟疏【`机为颖大都督讨长沙王乂军败颖左长史卢志宦人孟玖谮机有异志收机并收云统与蔡克枣嵩并为颖官属疏救不纳`】  

统等闻人主圣明臣下尽规茍有所怀不敢不献昨闻教以陆机后失军期师徒败绩以法加刑莫不谓当诚足以肃齐三军威示逺近所谓一人受戮天下知诫者也且闻重敎以机图为反逆应加族诛未知本末者莫不疑惑夫爵人于朝与众共之刑人于市与众弃之惟刑之恤古人所慎今明公兴举义兵以除国难四海同心云合响应罪人之命县于漏刻泰平之期不旦则夕矣机兄弟并防拔擢俱受重任不当背罔极之恩而向垂亡之寇去泰山之安而赴累卵之危也直以机计虑浅近不能董摄羣帅致果杀敌进退之间事有疑似故令圣鉴未察其实耳刑诛事大言机有反逆之征宜令王粹牵秀检校其事令事验显然暴之万姓然后加云等之诛未足为晩今此举措实为太重得则足令天下情服失则必使四方心离不可不令审谛不可不令详慎统等区区非为陆云请一身之命实虑此举有得失之机敢竭愚戆以备诽谤【`并晋书`】  

愍怀太子所生母丧废乐议【`永寜元年冬统为大司马叅军议`】  

春秋传曰母以子贵而儒者谓传重非嫡服同众子经无明据于义为短今愍怀太子正位东宫继体承业监国尝膳既处其重无縁复议其轻制也二年正防不宜举乐  

奔赴山陵议【`惠帝崩司徒左长史江统议`】  

往者荡阴之役羣寮奔散义兵既起而不附从主上旋宫又不归罪至于晏驾之日山陵即安而犹不到自台郎御史以上应受义责加贬絶注列黄纸不得叙用至于先有他故去职或以丧疾免散仍遇兵隠遁山泽者宜与上牒异制春秋传曰君子避内难不避外孙甯之变蘧瑗出闗陈力就列不能者止未足多责也及至奔赴不及在哀致身后于山陵故当从时宜以立裦贬依王政而正准绳不可偏抗古义以伤今实也承诏书而制奔赴之期以为分别逺近则典而不畅检校险易则宻而不故拟七月之典以议今事达官名问特通者过期不到宜依准免法注列黄纸三年乃得叙用又自非盟主所授而诸侯州伯所用故不得奔赴宜与下牒同罚春秋传曰不以家事辞王事此上之行乎下也诸侯州伯辄留应赴之人而令失节于王庭坐于周官九伐之法应在犯令陵政之条诸台平处正其削黜惠帝制正防不宜作乐议【`怀帝永嘉元年冬惠帝三年制未终司徒左长史江统议`】  

自古帝王相承虽生及有异而受重同礼礼王侯尊殊得臣诸父兄弟故以僖嗣闵左氏谓之逆祀虽代变时殊质文不同至于受重尊祖敬宗其义一也书称遏宻谅闇之事或以缞麻卒礼或以心丧终制故周景王有后嫡子之丧既葬除服而宴乐叔向曰王宴乐已早二年正防不宜作乐  

拜时有周丧议【`永嘉中太常潘尼为子娶黄门郎李循女已拜时后各有周丧潘迎妇李遣女国子博士江统侍中许遐同议`】  

已拜舅姑者宜准女在涂之礼缞大功三月既可迎妇按礼记在涂而壻之父母死则改服赴丧女之父母死则反而服周今巳拜舅姑其义全于在涂也降其亲而服夫党非妇如何礼父母既没而娶三月庙见成妇之义舅姑存则盥馈特豚以成妇道皆明重其成妇不系其成妻也然则未庙见女死还于女氏若己见舅姑虽无袵席之接固当归于夫家此非可否之断乎礼壻亲迎女未至而有齐缞大功之丧男不入改服于外次女入改服于内次即位哭又缞大功之丧三月既虽不可以纳征而可正御矣  

何琦駮【`琦在东晋今附`】  

夫正名者理道之本然拜时非古而行之厯代遂以成俗古者布其几筵恭告祖祢将纳他族以奉宗事父亲醮子而命之迎女受父母之遣以涉夫氏之庭而交拜敬之礼方之在涂丧纪定矣服制既正功卒哭可迎此不阙于古而通于今议是也然婚姻之道公私急务愚以为众时及一日二日之妇妇名既正即宜一揆其衾帱未接归其党【`并杜氏通典`】  

干佐谒拜议  

诸郡吏都无太守伯叔兄敬者近臣君服斯服然则朝干佐以下左右者可从君而拜君所拜统士者古见宾主皆拜今自非君臣上下则不拜君之新亲者唯干佐小吏则可君拜斯拜矣君之诸父无道谓之事甲辰仪臣见诸王直恭敬而已无鞭板拜揖虽于皇帝为诸祖诸父其义皆同又河南河内诸郡吏前后亦为太守伯叔兄谒拜者其比甚众矣【`太平御览`】  

弧矢铭【`初学记`】  

幽都防角防稽竹矢率土名珍东南之美易以获隼诗以殪兕伐叛柔服用畏不韪  

珍珠铭【`白帖`】  

嗣兹阴景系晷太阳嘉彼金生防声以彰【`金一作令`】  

酒诰  

酒之所兴肇自上皇五帝不过上遡三王或云仪狄一曰杜康厯代悠逺经载弥长虽曰贤圣亦咸斯尝有饭不尽委余空桑郁积生味久蓄气芳本出于此不由竒方【`北堂书钞合补`】  

王堪【`字世胄成都王军司马见潘岳诗序`】  

惠帝为愍怀太子服议【`愍怀以庶子立为太子及薨议疑上当服三年司隶王堪议`】  

圣上统绪无所他择践祚之初拜于南郊告于天地谒于祖庙明皇储也正体承重岂复是过  

司隶从事王接议  

愍怀太子虽已建立所谓传重而非正体者也依丧服及郑氏说制服不得与嫡同应从庶例天子诸侯不为庶子服圣上于愍怀无服之丧  

又议【`难者曰君父立之与后所生同矣焉有既为太子而复非嫡乎答曰`】  

嫡庶定名非建立所易丧服庶子为其母缌不言嫡子为其妾母而曰庶子为其母许其为后庶名犹存矣【`杜氏通典`】  

阎缵【`字续伯巴西安汉人封平乐乡厯汉中太守`】  

理愍怀太子寃书【`缵为西戎校尉司马太子遹之废也舆棺诣阙上书不省后感缵言立思子宫`】  

伏见赦文及榜下前太子遹手疏以为惊愕自古以来臣子悖逆未有如此之甚也幸赖天慈全其首领臣伏念遹生于圣父而至此者由于长养深宫沉沦富贵受饶先帝父母骄之每见选师傅下至羣吏率取膏梁击钟鼎食之家希有寒门儒素如卫绾周文石奋疎广洗马舎人亦无汲黯郑庄之比遂使不见事父事君之道臣按古典太子居以士礼与国人齿以此明先王欲令知先贱然后乃贵自顷东宫亦防太盛所以致败也非但东宫厯观诸王师友文学皆豪族力能得者率非龚遂王阳能以道训友无亮直三益之节官以文学为名实不读书但共鲜衣好马纵酒髙防嬉游博弈岂有切磋能相长益臣常恐公族迟陵以此叹息今遹可以为戒恐其被斥弃逐逺郊始当悔过无所复及昔戾太子无状称兵距命而壶闗三老上书有田千秋之言犹曰子弄父兵罪应笞耳汉武感悟之筑思子之台今遹无状言语悖逆受罪之日不敢失道犹为轻于戾太子尚可禁持重选保傅如司空张华道德深逺乃心忠诚以为之师光禄大夫刘寔寒苦自立终始不衰年同吕望经籍不废以为之保尚书仆射裴頠明允恭肃体道居正以为之友置游谈文学皆选寒门孤宦以学行自立者及取服勤更事涉履艰难事君事亲名行素闻者使与共处使严御史监护其家絶贵戚子弟轻薄宾客如此左右前后莫非正人师傅文学可令十日一讲使共论议于前勅使但道古今孝子慈亲忠臣事君及思愆改过之义皆闻善道庶几可全昔太甲有罪放之三年思庸克复为殷明王又魏文帝惧于见废夙夜自祗竟能自全及至明帝因母得罪废为平原侯为置家臣庶子师友文学皆取正人共相匡矫兢兢慎罚事父以孝父没事母以谨闻于天下于今称之汉髙皇帝数置酒于庭欲废大子后四皓为师子房为傅竟复成就前事不忘后事之戒孟轲有云孤臣孽子其操心也危虑患也深故多善功李斯云慈母多败子严家无格虏由陛下骄遹使至于此庶其受罪以来足自思改方今天下多虞四夷未宁将伺国隙储副大事不宜空虚宜为大计小复停留先加严诲依平原侯故亊若不悛改弃之未晩也臣素寒门无力仕宦不经东宫情不私遹念昔楚国处女谏其王曰有龙无尾言年四十未有太子臣尝备近职虽未得自结天日情同阍寺悾悾之诚皆为国计臣老母见臣为表乃为臣卜卦云书御即死妻子守臣涕泣见止臣独以为频见拔擢尝为近职此恩难忘何以报德唯当陈诚以死献忠辄具棺絮伏须刑诛皇太孙立上疏【`缵又陈训教太孙及迎太子丧又陈奏朝廷嘉其忠擢为汉中太守`】  

臣前上书讼太子之枉不见省览昔壶闗三老陈卫太子之寃而汉武筑思子之台髙庙令田千秋上书不敢正言托以鬼神之教而孝武大感月中三迁位至丞相乘车入殿号曰车氏恨臣精诚微薄不能有感竟使太子流离没命许宫向令陛下即纳臣言不致此祸天赞圣意三公献谋庶人赐死罪人斯得太子以明臣恨其晩无所复及诏书慈悼迎丧反葬复其礼秩诚副众望不意吕霍之变复生于今日伏见诏书建立太孙斯诚陛下上顺先典以安社稷中慰慈悼寃魂之痛下令万国心有所系追惟庶人所为无状几倾宗庙赖相国太宰至忠愤发潜谋俱断奉赞圣意以成神武虽周诛二叔汉扫诸吕未足以喻臣愿陛下因此大更厘改以为永制礼置太子居以士礼与国人齿为置官属皆如朋友不为纯臣既使上厌至望以崇孝道又令不相严惮易相规正昔汉武既信姧谗危害太子复用望气之言欲尽诛诏狱中囚邴吉以皇孙在焉闭门距命后遂拥防皇孙督罚乳母卒至成人立为孝宣皇帝茍志于忠无往不可歴观古人虽不避死亦由世教寛以成节吉虽距诏书亊在于忠故宥而不责自晋兴已来用法太严迟速之间辄加诛斩一身伏法犹可彊为今世之诛动辄灭门昔吕后临朝肆意无道周昌相赵三召其王而昌不遣先征昌入乃后召王此由汉制本寛得使为快假令如今吕后必谓昌已反夷其三族则谁敢复为杀身成义者哉此法宜改可使经逺又汉初废赵王张敖其臣贯髙谋弑髙祖髙祖不诛以明臣道田叔孟舒十人为奴髠钳随王隠亲侍养故令平安向使晋法得容为义东宫之臣得如周昌固防太子得如邴吉距诏不坐伏死谏争则圣意必变太子以安如田叔孟舒侍从不罪者则隠亲左右奸凶毒药无縁得设太子不夭也臣每责东宫臣故无侍从者后闻颇有于道路望车拜辞而有司收付洛阳狱奏科其罪然臣故莫从良有以也又本置三率盛其兵马所以宿卫防虞而使者卒至莫有警严覆请审者此由恐畏灭族今皇孙冲幼去事多故若有不虞彊臣专制奸邪矫诈虽有相国保训东宫拥佑之恩同于邴吉适可使玉体安全宜开未防可着于令自今已后诸有废兴仓卒羣臣皆得辄严须録诣殿前面受口诏然后为信得同周昌不遣王节下听臣子隠亲得如田叔孟舒不加罪责则永固储副以安后嗣之逺虑也来事难知往事可改臣前每见詹事裴权用心恳恻舎人秦戢数上疏启谏而爰倩赠以九列权有忠意独不蒙赏谓宜依倩为比以宠其魂推寻表疏如秦戢辈及司隶所奏诸敢拜辞于道路者明诏称扬使防异于众以劝为善以奬将来也  

又陈训教太孙奏  

今相国虽已保傅东宫保其安危至于旦夕训诲辅导出入动静劬劳宜选寒苦之士忠贞清正老而不衰如城门校尉梁栁白衣南安朱冲比者以为师傅其侍臣以下文武将吏且勿复取盛戚豪门子弟若吴太妃家室及贾郭之党如此之辈生而富溢无念脩己率多轻薄浮华相驱放纵皆非所补益于吾少主者也皆可择寒门笃行学问素士更履险易节义足称者以备羣臣可轻其礼仪使与古同于相切磋为益昔魏文帝之在东宫徐干刘桢为友文学相接之道并如气类吴太子登顾谭为友诸葛恪为宾卧同牀帐行则叅乘交如布衣相呼以字此则近代之朋比也天子之子不患不富贵不患人不敬畏患于骄盈不闻其过不知稼穑之艰难耳至于甚者乃不知名六畜可不勉哉昔周公亲挞伯禽曹叅笞窋二百圣考慈父皆不伤恩今不忍小相维持令至阙失顿相罪责不亦误哉在礼太子朝夕视膳昬定晨省跪问安否于情得尽五日一朝于敬既简于恩亦疎易致构间故曰一朝不朝其间容刀五日之制起汉髙祖身为天子父犹庶人万机事多故阙私敬耳今主上临朝太子无事专主孝养宜改此俗文王世子篇曰王季一饭亦一饭再饭亦再饭安有逸豫五日一觐哉  

又陈  

今迎太子神柩孤魂独行太孙幼冲不可涉道谓可遣妃奉迎逺路令其父衍随行卫护皇太子初见诬陷臣家门无祐三世假亲具尝辛苦以家观国固知太子有变臣故求副监国欲依邴吉故事距违来使供养拥防身亲饮食医药冀足救危主者以臣名资轻浅不肯见与世人见笑谓为此职进退难居有必死忧臣独以为茍全储君贾氏所诛甘心所愿今监国御史直副皆当三族侍卫无状实自宜然臣谓其小人不足具责故孔子曰可以托六尺之孤临大节而不可夺是以圣王慎选故河南尹向雄昔能犯难故将钟防文帝嘉之始拔显用至于先帝以为右率如间之事若得向雄之比则岂可触哉此二使者但为愚怯亦非与谋但可诛身自全三族如郭淑郭斌则于刑为当又东宫亦宜妙选忠直亮正如向雄比陛下千秋万嵗之后太孙幼冲选置兵卫宜得柱石之士如周昌者世俗浅薄士无廉节贾谧小儿恃宠恣睢而浅中弱植之徒更相翕习故世号鲁公二十四友又谧前见臣表理太子曰阎儿作此为健然观其意欲与诸司马家同皆为臣寒心伏见诏书称明满奋乐广侍郎贾与谧亲理而亦疏逺往免父丧之后停家五年虽为小屈有识贵之潘岳缪徽等皆谧父党共相沉浮人士羞之闻其晏然莫不为怪今诏书暴扬其罪并皆遣出百姓咸云清当臣独谓非但岳徽二十四人宜皆齐黜以肃风教【`并晋书`】  

四言诗启【`北堂书钞`】  

臣少学博士祭酒邹湛谓可佐著作语秘书监华峤峤书答云著作郎职闲廪重势贵多争不暇表其才用臣遂糺思草莱无朝廷文翰武功勤劳久迹之事  

蔡克【`字子尼考城人厯东瀛公从事中郎为汲桑攻害`】  

梁王肜諡灵议【`肜宣帝子厯位太宰兄赵王伦篡为阿衡伦灭复为太宰领司徒薨克议諡故吏亲党称枉台下符重议从之追诉改孝`】  

肜位为宰相责深任重属尊亲近且为宗师朝所仰望下所具瞻而临大节无不可夺之志当危事不能舎生取义愍怀之废不闻一言之谏淮南之难不能因势辅义赵王伦篡逆不能引身去朝宋有荡氏之乱华元自以不能居官曰君臣之训我所司也公室卑而不正吾罪大矣夫以区区之宋犹有不素餐之臣而况帝王之朝而有茍容之相此而不贬法将何施谨案諡法不勤成名曰灵肜见义不为不可谓勤宜諡曰灵  

台下符  

贾氏专权赵王伦篡逆皆力制朝野肜势不得去而责其不能引身去朝义何所据  

重议  

肜为宗室臣而国乱不能匡主颠不能扶非所以为相故春秋讥华元乐举谓之不臣且贾氏之酷烈不甚于吕后而王陵犹得杜门赵王伦之无道不甚于殷纣而防子犹得去之近者太尉陈准异姓之人加弟防有射钩之隙亦得托疾辞位不渉伪朝何至于肜亲伦之兄而独不得去乎赵盾入谏不从出亡不逺犹不免于责况肜不能去位北面事伪主乎宜如前议加其贬责以广为臣之节明事君之道【`晋书`】  

冲太孙殇服议【`惠帝永宁中冲太孙亡愍懐太子之子也愍懐本庶子议者谓应为殇中书侍郎髙齐议太孙自是无服之殇不应制服此礼之明义宜从以日易月之制博士蔡克议`】  

臣子不殇君父者此谓臣子尊其君父不敢殇之耳非为有臣子便为成人不服殇也按汉平帝年十四而崩羣臣奏臣不殇君宜加元服后汉许慎郑论立庙亦唯谓臣子不上殇耳又长子自以正体于上不以命誓也又命庶孙四孙则誓之古嫡子何独十九不誓丧服君为嫡子长殇大功郑曰天子亦如之所言臣不殇君者自谓如太孙等之臣不殇耳太子唯尊于东宫东宫臣不殇之耳今太孙未冠防四嵗而缞成人之礼于太庙愚谓不可愍怀若在太孙当依庶殇不祭【`杜氏通典`】  

张林【`常山真定人飞燕曾孙仕尚书令封郡公`】  

与赵世子荂牋【`林与孙秀并为赵王伦所用内实相忌及伦僭位林为卫将军深怨不得开府潜与荂牋具说秀云云荂以白伦秀劝伦收林杀之`】  

秀专权动违众心而功臣皆小人挠乱朝廷可一时诛之【`晋书`】  

陈夫人碑【`艺文云张林恐非前人今附`】  

夫人姓徐吴郡嘉兴人也夫人少膺灵粹诞兹淑贞聪警明敏温恭柔顺体人足以长人嘉德足以合礼恭顺不惰其心明烈寔备其体若夫柔惠清顺中和圣善妇德既备毋道亦践志厉冰玉厥德靡显靡靡其操翼翼其仁明景内暎朗节外新芳徽风迈淑慎其身  

张辅【`字世伟南阳西鄂人累迁尚书郎封宜昌亭矦终秦州刺史与陇西太守韩稚战败见杀`】与孙秀牋【`辅为御史中丞时贾谧潘岳石崇等共相引重义阳王威有诈冒事辅并纠劾之及孙秀执权威搆辅于秀将绳辅以法辅乃与秀牋秀知辅雅正为威所诬乃止`】  

辅徒知希慕古人当官而行不复自知小为身计今义阳王诚恕不以介意然辅母年七十六常见忧虑恐辅将以怨疾获罪愿明公留神省察辅前后行事是国之愚臣而已【`晋书`】  

上言司徒府论杨俊【`辅时为南阳中正`】  

故凉州刺史杨欣女以九月二十日出赴姉丧殡而欣息俊因丧后二十六日强嫁妹与南阳韩氏而韩氏就杨家共成防姻韩氏居妻丧不顾礼义三旬内成防伤化败俗非冠带所行下品二等本品第二人今为第四请正黄纸  

梁州中正梁某言  

俊居姉丧嫁妹犯礼伤义贬为第五品【`杜氏通典`】  

名士优劣论  

管仲不若鲍叔鲍叔知所奉知所投管仲奉主而不能济所奔又非济事之国三归反坫皆鲍不为  

又  

世人论司马迁班固才之优劣多以固为胜余以为失迁之著述辞约而事举叙三千年事唯五十万言班固叙二百年事乃八十万言烦省不同不如迁一也良史述亊善足以奬劝恶足以监诫人道之常中流小事亦无取焉而班皆书之不如二也毁贬晁错伤忠臣之道不如三也迁既造创固又因循难易益不同矣又迁为苏秦张仪范雎蔡泽作传逞辞流离亦足以明其大才故述辩士则辞藻华靡叙实録则隠核名检此所以迁称良史也【`并晋书　首据艺文补`】  

又  

世人见魏武皇帝处有中土莫不谓胜刘德也余以德为胜夫拨乱之主当先以能收相获将为本一身善战不足恃也世人以德为吕布所袭为武帝所走举军东下而为陆逊所覆虽曰为吕布所袭未若武帝为徐荣所败失马被创之危也德还据徐州形势未合在荆州景升父子不能用其计举州降魏手下步骑不满数千为武帝大众所走未若武帝为吕布奔北骑所禽勒突火之急也德为陆逊所覆未若武帝为张绣所困挺身逃遁以丧二子也令髙祖死于彭城世人方之不及项羽逺矣武帝于宛将获谓不及张绣矣而其忌克安忍无亲董公仁贾文和恒以佯愚自免荀文若扬德祖之徒多见贼害孔文举桓文林等以宿恨见杀良将不能任行兵三十余年无不亲征功臣谋士曾无列土之封仁爱不加亲戚惠泽不流百姓岂若德威而有恩勇而有义寛而大略乎诸葛孔明达治知变殆王佐之才德无强盛之势而令委质张飞闗羽皆人杰也服而使之夫明闇不相为用能否不相为使武帝虽处安强不为之用也况在危急之间势弱之地乎若令德据有中州将与周室比隆岂徒三杰而已哉【`艺文御览合`】  

又  

乐毅诸葛孔明之优劣夫以毅相弱燕合五国之兵以破强齐雪君王之耻围城而不急攻将令道穷而义服此则仁者之师莫不谓毅为优余以五国之兵共伐一齐不足为强大战济西伏尸流血不足为仁夫孔明抱文武之德刘德以知人之明屡造其庐咨以济世至如竒防泉涌智谋从横遂东说孙权北抗大魏以乗胜之师翼佐取蜀及德临终禅登大位在扰攘之际立童防之主设官分职班叙众才文以宁内武以折冲然后布其恩泽于中国之民其行军也路不拾遗毫毛不犯勲业垂济而陨观其遗文谋谟逺雅规恢廓已有功则让于下下有阙则躬自咎见善则迁纳谏则改故声烈震于遐迩也孟子曰闻伯夷之风贪夫亷余以为覩孔明之忠奸臣立节矣殆将与伊吕争俦岂徒乐毅为伍哉【`艺文类聚`】  

祖讷【`字士言范阳遒人厯元帝军谘祭酒光禄大夫`】  

谏赵王伦疏【`东莱王防齐献王攸之子性强暴使酒数陵侮弟冏冏起义兵赵王伦收防及弟北海王寔系廷尉当诛伦太子中庶子祖讷疏谏防孙秀死防等得免`】  

罪不相及恶止其身此先哲之谋百王之达制也是故鲧既殛死禹乃嗣兴二叔诛放而邢衞无责逮乎战国及至秦汉明恕之道寝猜嫌之情用乃立质任以御众设从罪以发奸其所由来葢三代之弊法耳防实献王之子明徳之宜防特宥以全穆亲之典【`晋书`】  

郑方【`字子回南阳处士`】  

献齐王冏书【`冏初与赵王伦相结废贾后及伦篡立冏起兵讨伦诛之拜大司马辅政大筑第馆沉湎酒色选举不均惟宠亲昵方慷慨有志节遂发愤步诣洛阳自称荆楚逸民献书露版极谏同含忍答之未几而败`】  

方闻圣明辅世夙夜祗惧泰而不骄所以长守贵也今大王安不虑危耽于酒色燕乐过度其失一也大王檄命当使天下穆如清风宗室骨肉永无纤介今则不然其失二也四夷交侵边境不静大王自以功业兴隆不以为念其失三也大王兴义羣庶竞赴天下虽宁人劳穷苦不闻大王振救之令其失四也又与义兵防血而盟事定之后赏不逾时自清泰巳来论功未分此则食言其失五也大王建非常之功居宰相之任谤声盈涂人怀忿怨方以狂愚冒死陈诚  

齐王冏答郑方  

孤不能致五阙若无子则不闻其过矣【`晋书`】  

王豹【`顺阳人初为豫州别驾`】  

上齐王冏牋【`豹为冏主簿冏骄纵失天下心豹与冏牋书入无报`】  

豹闻王臣謇謇匪躬之故将以安主定时保存社稷者也是以为人臣而欺其君者刑罚不足以为诛为人主而逆其谏者灵厉不足以为諡伏惟明公虚心下士开怀纳善款诚以着而逆耳之言未入于听豹伏思晋政渐缺始自元康以来宰相在位未有一人获终乃事势使然未为辄有不善也今公克平祸乱安国定家故复因前倾败之法寻中间覆车之轨欲冀长存非所敢闻今河间树根于闗右成都盘桓于旧魏新野大封于江汉三面贵王各以方刚强盛并典戎马处险害之地且明公兴义讨逆功葢天下圣德光茂名震当世今以难赏之功挟震主之威独据京都专执大权进则亢龙有悔退则蒺藜生庭冀此求安未知其福敢以浅见陈写愚情昔武王伐纣封建诸侯为二伯自陜以东周公主之自陜以西召公主之及至其末霸国之世不过数州之地四海强兵不敢入闚九鼎所以然者天下习于所奉故也今诚能尊用周法以成都为北州伯统河北之王侯明公为南州伯以摄南土之官长各因本职出居其方树徳于外尽忠于内嵗终率所领而贡于朝简良才命贤儶以为天子百官则四海长宁万国幸甚明公之德当与周召同其至美危败路塞社稷可保愿明公思髙祖纳娄敬之防悟张良履足之谋逺临深之危保泰山之安若合圣思宛许可都也【`新野王名歆扶风王骏子也`】  

重与冏牋【`前书不报故重致冏冏报之长沙王乂谓冏曰小子离间骨肉何不铜驼下打杀冏乃奏豹诛之豹将死曰悬吾头大司马门见兵之攻齐也俄而冏败`】  

豹书御巳来十有二日而圣防髙逺未垂采察不赐一字之令不勅可否之宜葢霸王之神宝安危之秘术不可须臾而忽者也伏思明公挟大功抱大名怀大德执大权此四大者域中所不能容贤圣所以战战兢兢日昃不暇食虽休勿休者也昔周公以武王为兄成王为君伐纣有功以亲辅政执徳深圣思博逺至忠至仁至孝至敬而摄事之日四国流言离主出奔居东三年赖风靁之变成王感悟若不遭皇天之应神人之察恐公旦之祸未知所限也至于执政犹与召公分陜为伯今明公自视功德孰如周公且元康已来宰相之患危机窃发不及容思密祸潜起辄在呼噏岂复晏然得全生计前鉴不逺公所亲见也君子不有逺虑必有近忧忧至乃悟悔无所及也今若从豹此防皆遣王侯之国比与成都分河为伯成都在邺明公都宛寛方千里以与圻内侯伯子男小大相率结好要盟同奬皇家贡御之法一如周典若合圣规可先防与成都共论虽以小才愿备行人昔厮养燕赵之微者耳百里奚秦楚之商人也一开其说两国以宁况豹虽陋大州之纲纪加明公起事险难之主簿也故身虽轻其言未必否也  

齐王冏报王豹  

得前后白事具意辄别思量也【`并晋书`】  

孙惠【`字德施吴豫章太守贲曾孙歴广武将军安丰内史以迎驾功封临湘县公攻杀太守何鋭奔入蛮中`】  

谏齐王冏书【`惠辟齐王大司马贼曹属冏骄恣曰甚惠献言谏冏不纳亦不加罪惠辞疾去`】  

惠闻天下五难四不可而明公皆以居之矣捐宗庙之主忽千乗之重躬贯甲胄犯冒锋刃此一难也奋三百之卒决全胜之防集四方之众致英豪之士此二难也舎殿堂之尊居单幕之陋安嚣尘之惨同将士之劳此三难也驱乌合之众当凶彊之敌任神武之略无疑阻之惧此四难也檄六合之内着盟信之誓升幽宫之帝复皇祚之业此五难也大名不可久荷大功不可久任大权不可久执大威不可久居未有行其五难而不以为难遗其不可而谓之为可惠窃所不安也自永熙以来十有一载人不见德惟戮是闻公族搆篡夺之祸骨肉遭枭夷之刑羣王被囚槛之困妃主有离絶之哀歴观前代国家之祸至亲之乱未有今日之甚者也良史书过后嗣何观天下所以不去于晋符命长存于世者主无严虐之暴朝无酷烈之政武帝余恩献王遗爱圣慈惠和尚经人心四海所系实在于兹今明公建不世之义而未为不世之让天下惑之思求所悟长沙成都鲁衞之宻国之亲亲与明公计功受赏尚不自先今公宜放桓文之勲迈臧札之风刍狗万物不仁其化崇亲推近功遂身退委万机于二王命方岳于羣后燿义让之旗鸣思归之銮宅大齐之墟振泱泱之风垂拱青徐之域髙枕营丘之藩金石不足以铭髙八音不足以赞美姬文不得专圣于前太伯不得独贤于后今明公忘亢极之悔忽穷髙之凶弃五岳之安居累卵之危外以权势受疑内以百揆损神虽处髙台之上逍遥重仞之墉及其危亡之忧过于颖翟之虑羣下竦战莫之敢言惠以衰亡之余遭阳九之运甘矢石之祸赴大王之义脱褐冠胄从戎于许契濶战阵功无可记当随风尘待罪初服屈原放斥心存南郢乐毅适赵志恋北燕况惠受恩偏防识养虽复蹔违情隆二臣是以披露血诚冒昧干迕言入身戮义让功举退就鈇锧此惠之死贤于生也【`晋书`】  

干东海王越书【`惠去冏及冏败成都王颖荐惠为大将军记室领奋威将军白沙督擅杀颖牙门将改姓名以遁后越举兵下邳惠乃诡称南岳逸士秦秘之以书干越越省书榜道求之乃出即以为记室叅军专掌文疏豫叅谋议`】  

天祸晋国遘兹厄运厯观危亡其萌有渐枝叶先零根株乃毙伏惟明公咨叡哲之才应神武之略承衰乱之余当倾险之运侧身昬谗之俗局蹐凶谄之间执夷正立则取疾奸佞抱忠怀直则见害贼臣餔糟非圣性所堪茍免非英雄之节是以感激于世发愤忘身抗辞金门则謇谔之言显扶翼皇家则匡主之功着事虽未集大命有在夫以汉祖之贤犹有彭城之耻魏武之能亦有濮阳之失孟明三退终于致果句践丧众期于擒吴今明公名著天下声振九域公族归美万国宗贤加以四王齐圣仁明笃友急难之感同奬王室股肱爪牙足相维扞皇穹无亲惟德是辅恶盈福谦鬼神所赞以明公达存亡之符察成败之变审所履之运思天人之功虎视东夏之藩龙跃海隅之野西谘河间南结征镇东命劲吴锐卒之富北有幽并率义之旅宣喻青徐啓示羣王旁收雄俊广延秀杰纠合携贰明其赏信仰惟天子防尘邺宫外矫诏命擅诛无辜豺狼篡噬其事无逺夫心火倾移丧乱可必太白横流兵家攸杖嵗镇所去天厌其德象着明讁谴彰见违天不祥奉时必克明公思安危人神之应虑祸败前后之征劳谦日昃之德躬吐握求贤之义倾府竭库以振贫乏将有济世之才渭濵之士含竒谟于朱唇握神防于玉掌逍遥川岳之上以俟真人之求目想不世之佐耳听非常之辅举而任之则元勲建矣秘之不天值此衰运窃慕墨翟申包之诚跋涉荆棘重茧而至栉风沐雨来承祸难思以管穴毗佐大猷道险时吝未敢自显伏在川泥系情宸极谨先白笺以啓天虑若犹沈吟际防徘徊二端徼幸在险请从恕宥之例明公今旋轸臣子之邦宛转名义之国指麾则五岳可倾呼噏则江湖可竭况履顺讨逆执正伐邪是乌获摧冰贲育拉朽猛兽吞狐泰山压卵因风燎原未足方也今时至运集天与神助复不能鹊起于庆命之防拔剑于时哉之机恐流滥之祸不在一人自先帝公王海内名士近者死亡皆如虫兽尸元曵于粪壤形骸捐于沟涧非其口无忠贞之辞心无义正之节皆希目下之小生而惑终焉之大死凡人知友犹有刎颈之报朝廷之内而无死命之臣非独秘之所耻惜乎晋世之无人久矣今天下喁喁四海注目社稷危而复安宗庙替而复绍惟明公兄弟能济皇猷国之存亡在斯举矣秘之以不才之姿而值危乱之运竭其狗马之节加之忠贞之心左属平乱之鞬右握灭逆之矢控马鹄立计日俟命时难获而易失机速变而成祸介如石焉实无终日自求多福惟君裁之【`晋书`】  

与淮南内史朱诞书【`陆机之败也并收云弟耽为平东祭酒亦无清誉同遇害惠时为大将军叅军与诞书其为州里所痛悼如此`】  

不意三陆相携闇朝一旦湮灭道业沦丧痛酷之深荼毒难言国丧儶望悲岂一人【`晋书`】  

同前【`机云别传亦见文士传`】  

马援择君凡人所闻不意三陆相携暴朝杀身伤名可为悼叹  

为东海王讨成都王檄文  

颖禀性强暗增崇位号阿比奄官专任孟玖遂使恣雎杀活由己疾谏好谗小人满侧官以贿成位以钱获囚以货生狱以币解百官卷舌朝野隠伏案颖之罪书记未有祸甚叔带逆隆鲁桓为子则不孝为臣则不忠为弟则不顺为主则不仁四恶具矣豺狼之性有甚无悛【`艺文类聚`】  

祭金鼓文【`北堂书钞`】  

赫矣皇威用伐不庭金鼔麾旗以昭其声  

三马哀辞序【`太平御览`】  

余于物特所留心而所服三马壹时离羁感田子之爱遂作哀文云尔  

## 西晋文纪卷二十  

明　梅鼎祚　编  

西晋【`二十`】  

孙和  

荐范粲表【`粲陈留人仕魏为太宰中郎景帝辅政称疾不出泰始中同郡孙和表荐`】  

操行髙洁久婴疾病可使郡县舆致京师加以圣恩赐其医药若遂瘳除必有益于政  

王琨  

荐范乔【`乔粲之子元康中诏求防让冲退履道寒素者以防选叙尚书郎王琨乃荐乔`】  

乔禀德真粹立操髙洁儒学精深含章内奥安贫乐道栖志穷巷箪瓢咏业长而弥坚诚当今之寒素着厉俗之清彦【`并晋书`】  

冯收  

荐王接书【`渤海刘原为河东太守以旌才为务同郡冯收试经为郎七十余荐接于原原即加礼命接不受`】  

夫骅骝不总辔则非造父之肆明月不流光则非隋矦之掌伏惟明府苞黄中之徳耀重离之明求贤与能小无遗错是以鄙老思献所知窃见处士王接歧嶷隽异十三而孤居丧尽礼学过目而知义触类而长斯玉铉之妙味经世之徽猷也不患黎之不啓窃乐春英之及时  

潘淊【`字阳仲荥阳人有文学才辨永嘉末为河南尹遇害`】  

遗王接书【`接补都官从事永宁初举秀才淊遗接书接报之是嵗惠帝复祚天下秀才一皆不试接以为恨`】  

挚虞卞仁并谓足下应和鼎味可无以应秀才行  

王接【`字祖游河东猗氏人补征虏将军司马转临汾公相国`】  

报友人潘淊书  

今世道交丧将遂剥乱而识智之士钳口韬笔祸败日深如火之燎原其可救乎非荣斯行欲极陈所见冀有觉悟耳  

加赏嵇绍议【`荡隂之役侍中嵇绍为乱兵所害接时为征虏将军司马议朝廷从之`】  

夫谋人之军军败则死之谋人之国国危则亡之古之道也荡隂之役百官奔北唯嵇绍守职以遇不道可谓臣矣又可称痛矣今山东方欲大举宜明髙节以号令天下依春秋褎三累之义加绍致命之赏则遐迩向风莫敢不肃矣【`并晋书`】  

丘众  

表  

世祖武皇帝擢臣负薪之中授臣著作佐郎典治天下文义术数乃撰诸志也【`石瑞纪`】  

王沉【`字彦伯髙平人仕郡文学掾元康中终于里闾`】  

释时论【`沉少有俊才出于寒素不能随俗沉浮为时豪所抑为郡文学掾不得志作释时论`】  

东野丈人观时以居隠耕污腴之墟有冰氏之子者出自沍寒之谷过而问涂丈人曰子奚自曰自涸阴之乡奚适曰欲适煌煌之堂丈人曰入煌煌之堂者必有赫赫之光今子困于寒而欲求诸热无得热之方冰子瞿然曰胡为其然也丈人曰融融者皆趣热之士其得炉冶之门者惟挟炭之子茍非斯人不如其巳冰子曰吾闻宗庙之器不要华林之木四门之賔何必冠盖之族前贤有解韦索而佩朱韨舎徒担而乘丹毂由此言之何恤而无禄惟先生告我涂之速也丈人曰呜呼子闻得之若是不知时之在彼吾将释夫子道有安危时有险易才有所应行有所适英竒奋于纵横之世贤智显于霸王之初当厄难则骋权谲以良图值制作则展儒道以畅摅是则衮龙出于緼褐卿相起于匹夫故有朝贱而夕贵先卷而后舒当斯时也岂计门资之髙卑论势位之轻重乎今则不然上圣下明时隆道宁羣后逸豫宴安守平百辟君子奕世相生公门有公卿门有卿指秃腐骨不简蚩儜多士丰于贵族爵命不出闺庭四门穆穆绮襦是盈仍叔之子皆为老成贱有常辱贵有常荣肉食继踵于华屋疏饭袭迹于耨耕谈名位者以谄媚附势举髙誉者因资而随形至乃空嚣者以噌为雅量璅慧者以浅利为鎗鎗脢胎者以无捡为旷偻垢者以守意为坚贞嘲哮者以麄发为髙亮韫蠢者以色厚为笃诚庵婪者以博纳为通济眂□者以难入为凝清拉答者有沉重之誉嗛闪者得清勦之声呛啍怯畏于谦让阘茸勇敢于饕诤斯皆寒素之死病荣达之嘉名凡兹流也视其用心察其所安责人必急于己恒寛德无厚而自贵位未髙而自尊眼罔向而逺视鼻而刺天忌恶君子悦媚小人敖蔑道素慑吁权门心以利倾智以势惽姻党相扇毁誉交纷当局迷于所受听采惑于所闻京邑翼翼羣士千亿奔集势门求官买职童仆闚其车乘阍寺相其服饰亲客阴叅于靖室疏賔徙倚于门侧时因接见矜厉容色心怀内荏外诈刚直谭道义谓之俗生论政刑以为鄙极髙防曲宴惟言迁除消息官无大小问是谁力今以子孤寒怀真抱素志陵云霄偶景独步直顺常道闗津难渡欲骋韩卢时无狡免众涂圯塞投足何错于是冰子释然乃悟曰富贵人之所欲贫贱人之所恶仆少长于孔顔之门久处于清寒之路不谓热势自共遮锢敬承明诲服我初素弹琴咏典以保年祚伯成延陵髙节可慕丹毂灭族吕霍哀吟朝荣夕灭旦飞暮沉聃周道师巢由德林丰屋蔀家易着明箴人薄位尊积罚难任三郤尸晋宋华咎深投局正幅实获我心【`晋书　时隆一作时逢必急一作以急`】  

鲁胜【`字叔时代郡人为建康令知丗将乱去官征举不就`】  

注墨辨叙【`胜著述遭乱遗失惟注墨辨存其叙曰`】  

名者所以别同异明是非道义之门政化之准绳也孔子曰必也正名名不正则事不成墨子著书作辨经以立名本惠施公孙龙祖述其学以正刑名显于世孟子非墨子其辨言正辞则与墨同荀卿庄周等皆非毁名家而不能易其议也必有形察莫如别色故有坚白之辨名必有分明分明莫如有无故有无序之辨是有不是可无不可是名两可同而有异异而有同是之谓辨同异至同无不同至异无不异是谓辩同辩异同异生是非是非生吉防取辩于一物而原极天下之污隆名之至也自邓析至秦时名家者世有篇籍率颇难知后学莫复传习于今五百余嵗遂亡絶墨辩有上下经经各有说凡四篇与其书众篇连第故独存今引说就经各附其章疑者阙之又采诸众杂集为刑名二篇略解指归以俟君子其或兴防继絶者亦有乐乎此也上正天论表【`论云以冬至之后立晷测影准度日月星辰按日月裁径百里无千里星十里不百里遂表上求下羣公卿士考论尝嵗日望气知将来多故称疾不仕`】  

若臣言合理当得改先代之失而正天地之纪如无据验甘即刑戮以彰虚妄之罪【`竝晋书`】  

鲁褎【`字元道南阳人好学不仕`】  

钱神论【`元康之后纲纪大坏褎伤时贪鄙乃隠姓名著钱神论以刺之`】  

有司空公子富贵不齿盛服而游京邑驻驾乎市里顾见綦毋先生斑白而徒行公子曰嘻子年已长矣徒行空手将何之乎先生曰欲之贵人公子曰学诗乎曰学矣学礼乎曰学矣学易乎曰学矣公子曰诗不云乎币帛筐篚以将其厚意然后忠臣嘉賔得尽其心礼不云乎男贽玉帛禽鸟女贽榛栗枣脩易不云乎随时之义大矣哉吾视子所以观子所由岂随世哉虽曰已学吾必谓之未也先生曰吾将以清淡为筐篚以机神为币帛所谓礼云礼云玉帛云乎哉者巳公子拊髀大笑曰固哉子之云也既不知古又不知今当今之急何用清谈时易世变古今异俗富者荣贵贫者贱辱而子尚质而子守实无异于遗剑刻船胶柱调瑟贫不离于身名誉不出乎家室固其宜也昔神农氏没黄帝尧舜教民农桑以币帛为本上智先觉变通之乃掘铜山俯视仰观铸而为钱故使内方象地外圆象天钱之为体有干有坤内则其方外则其圆其积如山其流如川动静有时行藏有节市井便易不患耗折难折象夀不匮象道故能长久为世神宝亲爱如兄字曰孔方失之则贫弱得之则富强无翼而飞无足而走解严毅之顔开难发之口钱多者处前钱少者居后处前者为君长在后者为臣仆君长者丰衍而有余臣仆者穷竭而不足诗云哿矣富人哀哉茕独岂是之谓乎钱之为言泉也百姓日用其源不匮无逺不往无深不至京邑衣冠疲劳讲肄厌闻清谈对之睡寐见我家兄莫不惊视钱之所祐吉无不利何必读书然后富贵昔吕公欣悦于空版汉祖克之于赢二文君解衣裳而被锦绣相如乘髙盖而解犊鼻官尊名显皆钱所致空版至虚而况有实赢二虽少以致亲宻由是论之可谓神物无位而尊无势而热排朱门入紫闼钱之所在危可使安死可使活钱之所去贵可使贱生可使杀是故忿诤辩讼非钱不胜孤弱幽滞非钱不防怨仇嫌恨非钱不解令问笑谈非钱不发路中纷纷行人悠悠载驰载驱唯钱是求朱衣素带当涂之士爱我家兄皆无已已执我之手抱我终始不计优劣不论年纪賔客辐凑门常如市谚曰钱无耳可闇使岂虚也哉又曰有钱可使鬼而况于人乎子夏云死生有命富贵在天吾以死生无命富贵在钱何以明之钱能转祸为福因败为成危者得安死者得生性命长短相禄贵贱皆在乎钱天何与焉天有所短钱有所长四时行焉百物生焉钱不如天达穷开塞振贫济乏天不如钱若臧武仲之智卞庄子之勇冉求之艺文之以成人矣今之成人者何必然唯孔方而已夫钱穷者能使通达富者能使温暖贫者能使勇悍故曰君无财则士不来君无赏则士不往谚曰官无中人不如归田虽有中人而无家兄何异无足而欲行无翼而欲翔使才如顔子容如子张空手掉臂何所希望不如蚤归广修农商舟车上下役使孔方凡百君子同尘和灮上交下接名誉益彰【`晋书云钱之为体有乾坤之象谚云钱无耳可使鬼凡今之人惟钱而已欲翔一作欲行　按鲁褎之论晋书及艺文御览文选补遗竝载未全今摠为一太平御览取路中行人至岂虚也哉作成公绥钱神论己己作能巳抱我作说分御览乂载綦母氏钱神论略附后`】  

綦母氏钱神论略  

黄铜中方叩头对曰仆自西方庚辛分土诸国处处皆有长沙越巂仆之所守黄金为父白银为母铅为长男锡为少妇伊我初生周末时也景王君世大铸兹也贪人见我如病得医饥飨大牢未之喻也  

应亨【`南中郎长史初学记亨让著作表自司隶校尉奉至亨五叶隋经籍志晋应亨集二卷唐经籍志晋应亨集二卷尺牍列魏附应璩后非`】  

与州将牋  

诲命欲求佳别驾自顷诸府大开搜延路广海罔遗蚌山无逸璞归数日卧思得一人陈国有袁琇字惠瑛者才识可以经于治乱栖跱可以劝厉后进亨所服闻而未尝接顔交言也又宗令文蚤有名辈相与通家门素所具抑亦其次【`袁琇懐帝时为吴兴太守盗杀见郭璞传`】  

又【`书钞载此未全`】  

夫公正治化之本德教之基公则无私正则无邪无邪无私而患政教不行未之有也昔叔向论叔鱼之罪石碏讨石厚之乱祁奚称解狐之贤臧纥思孟孙之爱春秋嘉之敦崇世教经乎百王厝乎盛衰其义不倾公正之德矣重矣明君之所以总天下贤臣之所以奉君上士庶之所以系仰德化之所以美盛公正也可不勉哉【`竝太平御览`】  

让著作表  

自司隶校尉奉至臣五世著作不絶乡族以为美谈崔骃三世相继其后无闻若乃谈迁接武彪固踵迹向歆着美亦各一世之良也【`应亨集`】  

应翊像赞序【`御览作汉应亨误`】  

王莽居摄以病告归后赤眉贼攻其所居城粮尽以私谷数十万斛赈城中于时粟斛钱数万民莫不称其仁  

虞溥【`字允源髙平昌邑人终鄱阳内史`】  

移告属县【`溥除鄱阳内史大修庠序广招学徒移告属县至者七百余人乃作诰以训之`】  

学所以定情理性而积众善者也情定于内而行成于外积善于心而名显于教故中人之性随教而移善积则习与性成唐虞之时皆比屋而可封及其废也而云可诛岂非化以成俗教移人心者哉自汉氏失御天下分崩江表寇隔久替王教庠序之训废而莫脩今四海一统万里同轨熙熙兆庶咸休息乎太和之中宜崇尚道素广开学业以赞恊时雍光扬盛化  

文学诰  

文学诸生皆冠带之流年盛志美始涉学庭讲脩典训此大成之业立德之基也夫圣人之道淡而寡味故始学者不好也及至期月所观弥博所习弥多日闻所不闻日见所不见然后心开意朗敬业乐羣忽然不觉大化之陶巳至道之入神也故学之染人甚于丹青丹青吾见其久而渝矣未见久学而渝者也夫工人之染先脩其质后事其色质脩色积而染工毕矣学亦有质孝悌忠信是也君子内正其心外脩其行行有余力则以学文文质彬彬然后为德夫学者不患才不及而患志不立故曰希骥之马亦骥之乘希顔之徒亦顔之伦也又曰防而舎之朽木不知防而不舎金石可亏斯非其效乎今诸生口诵圣人之典体娴庠序之训比及三年可以小成而令名宣流雅誉日新朋友钦而乐之朝士敬而叹之于是州府交命择官而仕不亦美乎若乃含章舒藻挥翰流离称述世务探赜究竒使扬班韬笔仲舒结舌亦惟才所居固无常人也然积一勺以成江河累防尘以崇峻极匪志匪勤理无由济也诸生若絶人间之务心专亲学累一以贯之积渐以进之则亦或迟或速或先或后耳何滞而不通何逺而不至耶【`晋书`】  

耿滕  

宻上流民表【`永康元年征益州刺史赵廞为大长秋迁成都内史中山耿滕为益州初廞阴懐异计厚防流民恃为刼盗滕数宻表`】  

流民刚戆而蜀人懦弱客主不能相饶宜移还其本土不者与东三郡隘地观其情态渐不可长将移秦雍之祸于梁益矣【`又言仓库虚竭无以应锋镝之急必益圣朝西顾之虑　华阳国志`】  

罗尚【`字敬之一名仲襄阳人终西戎校尉`】  

贻衙博书【`尚为益州刺史李特及弟流骧等起蜀杀刺史赵廞又攻尚于成都诏以博为督防讨特方遣叅军防绍诱特降尚贻博书博不从为特所破`】  

昔年得李流牋降心款款由时威帖得还为冦闻委诚于下吏而流骧七八千人来冦日至奸防之态诡谲不测不可不重以持之也【`华阳国志`】  

蜀人诣东海王言罗尚【`尚贪而不断付任失所遂至大败蜀人不堪其徴求数万人连名诣太傅东海王言之`】  

尚之所爱非邪则佞尚之所憎非忠则直富拟鲁卫家成市贪如虎狼无复已极【`襄阳耆旧记　晋书蜀人言曰尚之所爱非邪则佞尚之所憎非忠则正富拟鲁卫家成市里贪如豺狼无复极已当是謡类`】  

李猛  

诒铁官令毛诜中郎李叡书【`猛朱提大姓为太中大夫有材干弟为功曹分当察举而建宁太守杜俊朱提太守雍约受都尉雷逢赂举逢子不礼猛夺诜等部曲太安元年秋诜叡遂逐俊以叛猛贻之书亦逐约应之校尉李毅讨斩诜首叡走依遑耶丘蔡夷帅于陵承猛牋降毅诱杀之`】  

昔鲁侯不道季氏出之天之爱民君师所治知足下追踵古人见贤思齐足下箕帚枉慙吾郡  

降李毅牋  

生长夷方不达礼教徒与李雄和光合势虽不能营师五丈略地渭濵冀北断褎斜东据永安退考灵符晋德长久诚非狂夫所能干辄表革面归辠有司  

孙辩【`江阳人永昌郡从事`】  

请复宁州奏【`初衞瓘疏罢宁州南夷不相镇慰太安元年辩奏诏复置焉进李毅为宁州刺史`】  

南中形胜七郡斗絶晋弱夷彊加其土人屈塞应复宁州以相镇慰  

李毅【`字允刚广汉郪人厯南夷校尉宁州刺史`】  

陈谢疏【`李叡之奔遑耶也夷师于陵承诣毅请恕叡毅杀之南夷遂叛围宁州毅病笃不能战上疏陈谢防毅薨`】  

臣不能式遏寇虐疾与事遇使虏游魂兵谷既单器械穷尽而求救无望坐待殄毙若必不垂矜忧乞请大使及臣尚存加臣重罪若臣已死陈尸为戮【`竝华阳国志`】  

毛孟  

陈求宁州刺史【`惠帝末西南夷叛宁州刺史李毅卒城中百余人奉毅女固守经年永嘉四年治中毛孟诣京师求刺史不见省孟固陈以王逊为宁州刺史`】  

君亡亲丧幽闭穷城万里诉哀不垂愍救既慙包胥无哭秦之感又愧梁妻无崩城之验存不若亡乞赐臣死【`晋书`】  

索靖【`字幼安炖煌人厯始平内史累迁游撃将军与河间王颙战被伤卒`】  

草书状【`靖为尚书郎与尚书令衞瓘俱以善草书知名时谓一台二妙`】  

圣皇御世随时之宜仓颉既生书契是为科斗鸟篆类物象形叡哲变通意巧兹生损之隶草以崇简易百官毕脩事业并丽葢草书之为状也婉若银钩漂若惊鸾舒翼未发若举复安虫蛇虬蟉或往或还类阿那以羸形歘奋衅而桓桓及其逸游盻响乍正乍邪骐骥防怒逼其辔海水窊隆扬其波芝草蒲陶还相继棠棣融融载其华熊对踞于山岳飞燕相追而差池举而察之又似乎和风吹林偃草扇树枝条顺气转相比附窈娆亷苫随体散布纷扰扰以猗靡中持疑而犹豫螭狡兽嬉其间腾猿飞鼺相奔趣凌鱼奋尾蛟龙反据投空自窜张设牙距或若登髙望其类或若既往而中顾或若俶傥而不羣或若自检于常度于是多才之英笃艺之彦役心精防躭此文宪守道兼权触类生变离析八体靡形不判去繁存防大象未乱上理开元下周谨案骋辞放手雨行冰散髙音翰厉溢越流漫忽斑斑而成章信竒玅之焕烂体磥落而壮丽姿光润以璀灿命杜度运其指使伯英回其腕着絶势于纨素垂百世之殊观【`晋书　王一作生兹御览作滋继作结踞作距`】  

月仪帖【`靖与尚书令衞瓘俱以草书名武帝爱之瓘笔胜靖然有楷法逺不及靖`】  

正月具书君白大族布气景风防发顺变绥宁无恙幸甚隔限遐涂莫因良话引领托怀情过采葛企伫难将故及表问信李藨俱蒙告音君白【`原本多一藨字`】  

君白四表清通俊乂濯景山无由皓之隠朝有二八之寄斯诚明珠燿光之髙防鸾皇翻翥之良秋也吾子怀英伟之才而遇清升之祀想已天飞奋翼紫闼使亲者有迩赖也君白  

二月具书君白夹钟应气融风扇物遥愿髙宇使时赞宜山川悠逺限以成隔自我不见俛仰数年看涂驰思言存所亲裁及告怀怅焉不具君白  

君白王路熙和皇化洋溢博采英偶以恢时佐辇无叩角之怨门有缙绅之盛斯乃潜龙逢九五之运宝玊值卞氏之明巳委蓬室之陋以妥金紫之荣使亲赖有拂冠之庆也君白  

三月具书君白姑洗育物罄无不宜延想吾子随运是康机度推疏不面逾纪分逼哀涂乌咽良展驰心投情庶能感应具书脩问罔然不具君白  

君白洪化遐布率土咸宁秉卞庄之勇者【`阙`】武而精道抱管鲍之才者弹冠而待颙怪以髙迈之姿而怀迷时之志逮明明之来缅不识之响机运稍移人生若寄愿速就濯耀于云汉也君白  

七月具书君白夷则布气暑运西流遥想足下动静顺宜川涂悠逺乖我谈宴心存明视精爽驰想登髙长伫洟以陨之不胜劳觐裁及书问君白  

君白与子少旧契濶在昔情类好合如彼琴瑟所圗离别厯载十余年往者天地之悠长人生之险絶悼言多感怅然伤怀唯足下宝德育素以熙万福叙此故旧君白  

八月具书君白南吕应化中秋告凉敬想令问福履多宜山川缅邈信理希寡谈面既濶音问又疎倾首延怀无日不劳想笃分好不孤其懃亦见信忆旧裁因数字行人彭彭俱数相闻君白  

君白世清道治圣化光莅询于博采唯贤是务足下以神龙之变应景风之求足陟天阁而德闻四海允被具瞻副此羣望窃从草泽慷慨增愿君白  

九月具书君白无射改卦广莫布气气度凉和宜时顺节路乖人隔邈若天逾翘首延思逺莫致之君子笃好想齐往分不胜伫企饥渴之怀故书表问不能畅情君白  

君白昔忝同门涖【`阙`】君子子以逸羣之才当筞三千之首登堂入室所道之奥虽明响殊品每亦希顔忧以乖隔孤陋遐外旷道离友益以墙面无因之积以书所敬君白  

十月具书君白应钟导运严霜稍隆时变物移感候增怀驰心系想言存所亲山川路限不能翻飞登彼崇丘逍遥长望延伫莫及思积情疲不胜郁陶眷然之感裁复白书不悉君白【`原本心下有放字`】  

君白往春执手刻会来秋迎期待面慊然迟想正以逸骥之迹骋于云汉之路龙骧天府忘此友信飞沉壹殊何縁言嬿厚为时节寳爱光仪君白  

十一月具书君白黄钟吐气凝寒雰降浥塞重丧和气养神休宜幸甚嵗月飞驰逝不我待濶自别涧始忽然逾载望涂延思精诚所感无物不应果【`阙`】来况德音弥满躭翫良翰悟怽爱慰增慨不胜抱眷裁因白答言不具尽君白  

君白昔誓秋归而奄经年载匪我愆期时违书信【`阙`】之隆况防沓宻萤以逸谕明以驰防亲爱分齐【`阙`】　宁足下复逺【`阙`】发礼耶停卒不具君白  

十二月具书君白大吕【`阙`】度末寒栗烈明德宜时庆想无恙分隔逾年良防乖违感咏萧艾言存宿好翘翘延领不胜思积裁及白书不能具悉君白  

君白不圗一别便成永隔瞻彼修路从此乖限情经运思兴感物发言存信洟以流坠足下【`阙`】严度同此怀信更知问君白【`董逌广川书跋云晋人评书以索靖比王逸少而欧阳询至卧碑下近世惟淳化官帖中有靖书其后购书四方得月仪十一章今入续帖中然于前书亦异李嗣真曰靖有月仪三章观其趣尚大为遒竦今月仪不止三章或谓昔人离析然书无防裂殆唐人临写者`】  

刘【`字和季沛国相人征北将军靖少子仕宁朔将军封宣城公厯荆州刺史拜侍中开府进号车骑将军`】  

上诛张奕表【`太安中为荆州刺史讨张昌昌围宛败前将军赵骧军退屯梁先是范阳王虓遣长水校尉张奕领荆州至奕举兵距斩奕上表惠帝诏答之`】  

臣以凡才谬荷国恩作司方州奉辞伐罪不能奋扬雷霆折冲万里军退于宛分受显戮猥蒙含宥被遣之职即进达所镇而范阳王虓先遣前长水校尉张奕领荆州臣至不受节度擅举兵距臣今张昌奸党初平昌未枭擒益梁流人萧条猥集无赖之徒易相扇动飚风骇荡则沧海横波茍患失之无所不至比须表上虑失事机辄遣军讨奕即枭其首奕虽贪乱欲为荼毒由臣劣弱不胜其任令奕肆心以劳资斧敢引覆餗之刑甘受专辄之罪  

惠帝诏报  

将军文武兼资前委方夏宛城不守咎由赵骧将军所遣诸军克灭羣寇张奕贪祸距违诏命将军致讨传首阙庭虽有不请之嫌古人有专之之义其恢宏奥略镇绥南海以副推毂之望焉  

请补选荆部守宰表【`时荆部守宰多阙请补选帝从之乃叙功铨德甚为论者所称`】  

被中诏勅臣随资品选补诸缺吏夫庆赏刑威非臣所专且知人则哲圣帝所难非臣闇蔽所能斟酌然万事有机毫厘宜慎谨奉诏书差所应用葢崇化莫若贵德则所以济屯故太上立德其次立功也顷者多难淳朴弥凋臣辄以征士伍朝补零陵太守庶以惩波荡之弊养退让之操臣以不武前退于宛长史陶侃叅军蒯恒牙门皮初戮力致讨荡灭姧防侃恒各以始终军事初为都战帅忠勇冠军汉沔清肃实初等之勲也司马法赏不逾时欲人知为善之速福也若不超报无以劝询功之士慰熊罴之志臣以初补襄阳太守侃为府行司马使典论功事恒为山都令诏惟令臣以散补空缺然沶乡令虞潭忠诚烈正首唱义举举善以教不能者劝臣辄特转潭补醴陵令南郡亷吏仇勃母老疾困贼至守卫不移以致拷掠几至陨命尚书令史郭贞张昌以为尚书郎欲访以朝议遁逃不出昌质其妻子避之弥逺勃孝笃着于临危贞忠厉于强防虽各四品皆可以训奬臣子长益风教臣辄以勃为归乡令贞为信陵令皆功行相防循名拔实列行状公文具上  

上惠帝论刘乔表【`乔字仲彦南阳人惠帝西幸长安乔时为豫州刺史迎驾东海王越承制转乔冀州刺史以范阳王虓领豫州乔以虓非天子命发兵距之与乔牋越将讨乔又与越书又表言宜诏越等各保分局河间王颙方距闗东倚乔为助不纳其言及越迎驾还洛阳复表乔为太傅军谘祭酒　本传表在与越书后以类从前`】  

范阳王虓欲代豫州刺史乔乔举兵逐虓司空东海王越以乔不从命讨之臣以为乔忝受殊恩显居州司自欲立功于时以狥国难无他罪阙而范阳代之代之为非然乔亦不得以虓之非专威辄讨诚应显戮以惩不恪然自顷兵戈丧乱猜祸锋生恐疑隙构于羣王灾难延于宗子权柄隆于朝廷逆顺效于成败今夕为忠明旦为逆偏其反而互为戎首载籍以来骨肉之祸未有如今者也臣窃悲之痛心疾首今边陲无备豫之储中华有杼轴之困而股肱之臣不惟国体职竞寻常自相楚剥为害转深积毁销骨万一四夷乘虚为变此亦猛兽交鬭自效于卞庄者矣臣以为宜速发明诏诏越等令两释猜嫌各保分局自今以后其有不被诏书擅兴兵马者天下共伐之诗云谁能执热逝不以濯若诚濯之必无灼烂之患永有泰山之固矣  

与刘乔牋  

适承范阳欲代明使君明使君受命本朝列居方伯当官而行同奬王室横见迁代诚为不允然古人有言牵牛以蹊人之田信有罪矣而夺之牛罚亦重矣明使君不忍亮直狷介之忿甘为戎首窃以为过何者至人之道用行舎藏跨下之辱犹宜俯就况于换代之嫌纤介之衅哉范阳国属使君庶姓周之宗盟疎不间亲曲直既均责有所在廉蔺区区战国之将犹能升降以利社稷况命世之士哉今天下纷纭主上播越正是忠臣义士同心戮力之时实闇劣过防国恩愿与使君共戴盟主鴈行下风埽除防寇救苍生之倒悬反北辰于太极此功未立不宜乖离备防顾遇情隆于常披露丹诚不敢不尽春秋之时诸侯相伐复为和亲者多矣愿明使君回既往之恨追不二之踪解连环之结脩如初之好范阳亦将悔前之失思崇后信矣  

又与东海王越书  

适闻以吾州将擅举兵逐范阳当讨之诚明同异惩祸乱之宜然吾窃谓不可何者今北辰迁居元首移幸羣后抗义以谋王室吾州将荷国重恩列位方伯亦伐鼔即戎戮力致命之秋也而范阳代之吾州将不从由代之不允但矫枉过正更以为罪耳昔齐桓赦射钩之讐而相管仲晋文忘斩袪之怨而亲勃鞮方之于今当何有哉且君子躬自厚而薄责于人今姧臣弄权朝廷困逼此四海之所危惧宜释私嫌共存公义含垢匿瑕忍所难忍以大逆为先奉迎为急不可思小怨忘大德也茍崇忠恕共明分局连旗推锋各致臣节吾州将必输写肝胆以报所防实不足计一朝之谬发赫然之怒使韩卢东郭相困而为豺狼之擒也吾虽庶姓负乗过分实愿足下率齐内外以康王室窃耻同济自为蠧害贪献所怀惟足下圗之【`竝晋书`】  

荆州下教【`朝以夏侯陟为襄阳太守之壻也表陟姻亲旧制不得相监皮初之勲宜见酬报诏听之　每有兴废手书守相丁宁款宻人皆感悦咸曰得刘公一纸书贤于十部从事`】  

夫统天下者宜与天下同心化一国者宜与一国为任若必姻亲然后可用则荆州十郡安得十女壻然后为政哉  

又教【`旧制岘方二山泽中不听百姓捕鱼`】  

礼名山大泽不封与共其利今公私并兼百姓无复厝手地当何谓邪速改此法又酒室中云齐中酒听事酒猥酒同用麴米而优劣三品投醪当与三军同其薄厚自今不得分别【`竝晋书`】  

又教  

太康以来天下无虞遂共尚无为谈庄老少有说事外记论公务内但共谈笑今节同舟而载安可不人人致力耶【`太平御览`】  

又教  

録事巫衞忠清厉节衣食不充赐单复衣各一具恒令厨食给其家谷三百斛诸吏宜见贤思齐  

又教【`乃讁罚主者遂给韦袍复帽转以相付`】  

吾昨鼔四中起闻西城上兵欬声甚深即呼省之年过六十羸病无襦而督将差以持时持时备不虞耳此既无所防捍又老病羸冻不加隠恤必致死亡督将岂可乃尔耶【`竝太平御览`】  

又教  

将士寒穷者皆本部为之人给一韦袍  

又教  

录事防军务举善弹非令史亦各随职事脩习也【`竝北堂书钞`】  

胡济【`尚书郎`】  

荐伍朝表【`朝字世明武陵汉夀人太守刘荐为零陵太守主者以非选例济奏可朝不就`】  

臣以为当今资丧乱之余运承百王之遗进趋者乘国故以侥幸守道者怀蕴匮以终身故令敦襃之化亏退让之风薄按朝游心物外不屑时务守静衡门志道日新年过耳顺而所尚无亏诚江南之良才丘园之逸老也不加饰进何以劝善且白衣为郡前汉有旧贲于家食近代所崇事可行也宜听光显以奬风尚【`虞般佑髙士传　良才晋书作竒才无贲于三句`】  

改葬前母服议  

今礼无其章不复特为之法故取继母服准事目下得申孝养之情推此所奉前继一也以为前母改宜从众子之制【`杜氏通典`】  

茍晞【`字道将河内山阳人厯青州刺史大都督封东平郡公为石勒所杀`】  

移诸征镇州郡【`时领青州刺史受怀帝诏委统青徐六州大举讨贼`】  

天步艰险祸难殷流刘元海造逆于汾阴石世龙阶乱于三魏荐食畿甸覆丧邺都结垒近郊仍震兖豫害三刺史杀二都督郡守官长堙没数十百姓流离肝脑涂地晞以虚薄负荷国重是以弭节海隅援枹曹卫猥被中诏委以闗东督统诸军钦承诏命克今月二日当西经济黎阳即日得荥阳太守丁嶷白事李恽陈午等救怀诸军与羯大战皆见破散怀城已陷河内太守裴整为贼所执宿卫阙乏天子防难宗庙之危甚于累卵承问之日忧叹累息晞以为先王选建明德庸以服章所以藩固王室无俾城坏是以舟檝不固齐桓责楚襄王逼狄晋文致讨夫翼奬皇家宣力本朝虽陷汤火大义所甘加诸方牧俱受荣宠义同毕力以报国恩晞虽不武首启戎行秣马裹粮以俟方镇凡我同盟宜同赴救显立名节在此行矣  

上讨东海王越表【`懐帝永嘉四年宻诏晞讨越晞表`】  

殿中校尉李初至奉被手诏肝心若裂东海王越得以宗臣遂执朝政委任邪佞宠树姧党至使前长史潘滔从事中郎毕邈主簿郭象等操弄天权刑赏由已尚书何绥中书令缪播太仆缪黄门侍郎应绍皆是圣诏亲所抽拔而滔等妄构陷以重戮带甲临宫诛讨后弟翦除宿衞私树国人崇奬魏植招诱逋亡覆丧州郡王涂圯隔方贡垂絶宗庙阙蒸尝之飨圣上有约食之匮镇东将军周馥豫州刺史冯嵩前北中郎将裴宪并以天朝空旷权臣专制事难之兴虑在旦夕各率士马奉迎皇舆思隆王室以尽臣礼而滔邈等刼越出闗矫立行台逼徙公卿擅为诏令纵兵冦抄茹食居人交尸塞路暴骨盈野遂令方镇失职城邑萧条淮豫之萌陷离涂炭臣虽愤懑守局东嵎自奉明诏三军奋厉卷甲长驱次于仓垣即日承司空博陵公浚书称殿中中郎刘权赍诏勅浚与臣共克大举辄遣前锋征虏将军王赞径至项城使越稽首归政斩送滔等伏愿陛下寛宥宗臣听越还国其余逼迫宜防旷荡辄写诏宣示征镇显明义举遣扬烈将军阎步骑五千镇衞宗庙  

复上怀帝表【`怀帝复诏晞讨越晞复上表越下檄讨晞防越薨`】  

奉被手诏委臣征讨喻以桓文纸练兼备伏读跪叹五情惶怛自顷宰臣专制委杖佞邪内擅朝威外残兆庶矫诏专征遂图不轨纵兵冦掠陵践宫寺前司隶校尉刘暾御史中丞温畿右将军杜育并见攻刼广平武安公主先帝遗体咸被逼辱逆节虐乱莫此之甚辄祗奉前诏部分诸军遣王赞率陈午等将兵诣项龚行天罚【`并晋书`】  

周馥【`字祖宣浚从父弟厯镇束将军封永宁伯`】  

上怀帝请迁都书【`馥都督扬州建防迎天子迁都夀春永嘉四年与长史吴思司马殷识上书为淮南太守裴硕所袭败奔死`】  

不圗厄运遂至于此戎狄交侵畿甸危逼臣辄与祖纳裴宪华谭孙惠等三十人伏思大计佥以殷人有屡迁之事周王有岐山之徙方今王都罄乏不可久居河朔萧条崤函险涩宛都屡败江汉多虞于今平夷东南为愈淮扬之地北阻涂山南抗灵岳名山四带有重险之固是以楚人东迁遂宅夀春徐邳东海亦足戍御且运漕四通无患空乏虽圣上神聪元辅贤明居俭守约用保宗庙未若相土迁宅以享永祚臣谨选精卒三万奉迎皇驾辄檄前北中郎将裴宪行使持节监豫州诸军事东中郎将风驰即路荆湘江扬各先运四年米租十五万斛布绢各十四万匹以供大驾令王浚茍晞共平河朔臣等戮力以启南路迁都弭寇其计并得皇舆来巡臣宜转据江州以恢王略知无不为古人所务敢竭忠诚庶报万分朝遂夕陨犹生之愿【`晋书`】  

闾丘冲【`字宾卿髙平人厯太傅长史光禄勲遭乱为贼所害`】  

怀帝服杨悼后议【`后母养怀帝遇难帝尚幼及即位后当祖载羣公议帝应追服或以庶母慈母小功五月或以慈母服如母服斋衰冲议从之`】  

杨后母养圣上葢以曲情今以恩礼追崇不配世祖庙王者无慈养之服谓宜祖载之日可三朝素服发哀而已【`晋书`】  

刘陶  

告庐江郡【`杜夷字行齐庐江人以儒学称被征不就遁于夀阳及归旧居道遇兵寇刺史刘陶告郡营防后渡江为国子祭酒`】  

昔魏文侯轼干木之闾齐相曹防尊崇葢公皆所以优贤表德敦励末俗征士杜君德懋行絜髙尚其志顷流离道路闻其顿踬刺史忝任不能崇饰有道而使髙操之士有此艰屯今遣吏宣慰郡可遣一吏县五吏恒营防之常以市租供给家人粮廪勿令阙乏【`晋书`】  

贾彪  

鹏赋序  

余览张茂先鹪鹩赋以其质防处防而偏于受害愚以为未若大鹏栖形遐逺自育之全也此固祸福之机聊赋之云【`艺文类聚`】  

吕防  

任侨产子奏【`愍帝建兴四年新蔡县吏任侨妻产二女腹与心相合自胷以上脐以下各分此葢天下未一之妖也时内史吕防上言人皆哂之`】  

按瑞应图异根同体谓之连理异苗同颖谓之嘉禾草木之异犹以为瑞今二人同心易称二人同心其利断金嘉征显见生于陜东之国斯葢四海同心之瑞也不胜喜踊谨画圗以上【`宋书`】  

杨  

拂舞序  

自到江南见白符舞或言白鳬鸠舞云有此来数十年察其词防乃是吴人患孙皓虐政思属晋也【`晋书`】  

寡妇淑【`原失姓`】  

答兄弟书【`二寡妇者淑也昺也淑丧夫守寡兄弟将嫁之誓而不许为书`】  

葢闻君子导人以德矫俗以礼是以列士有不移之志贞女无回二之行淑虽妇人窃慕杀身成义死而后已夙遘祸罚丧其所天男弱未冠女幼未笄是以僶俛求生将欲长育二子上奉祖宗之嗣下继祖祢之礼然后觐于黄泉永无慙色仁兄德弟既不能厉髙节于弱志发明明于闇昧许我他人逼我干上乃命官人讼之简书夫智者不可惑以事仁者不可胁以死晏婴不以白刃临颈改正直之辞梁寡不以毁形之痛忘执节之义髙山景行岂不思齐计兄弟备托学门不能匡我以道博我以文虽曰既学吾谓之未也【`杜预女记`】  

杜有道妻严氏【`字宪京兆人十八而嫠誓不改节`】  

与从侄预书【`预为秦州刺史被诬征还严氏与预书戒之预后果为仪同三司`】  

谚云忍辱至三公卿今可谓辱矣能忍之公是卿坐衞瓘女【`赤牍作衞夫人铄王云按张懐瓘书断廷尉展女弟恒之从妹恒瓘子铄系瓘从女本传止称瓘女与国臣书不言衞夫人恐杨误耳　卫夫人自有书见后`】  

与国臣书【`瓘进太保归第贾后忌其方直又遂谤瓘与汝南王亮欲为伊霍事启帝手诏楚王玮免瓘等官收瓘与子若孙九人同被害及玮伏诛瓘女与国臣书于是前太保主簿刘繇等上言乃追封兰陵郡公諡曰成而族诛害瓘一门者`】  

先公名諡未显无异凡人每怪一国蔑然无言春秋之失其咎安在悲愤感慨故以示意  

无名氏  

有司奏改泰始厯【`泰始元年奏可`】  

王者祖气而奉其事终晋于五行之次应尚金金生于巳事于酉终于丑宜祖以酉日腊以丑日改景初厯为泰始厯【`宋书`】  

有司郊配奏【`泰始二年二月郊宣皇帝十一月有司奏是后圆丘方泽不别立`】  

古者郊丘不异宜并圆方二丘更修坛兆二至合祀  

羣公正朔服色奏【`泰始二年九月奏可`】  

唐尧舜禹不以易胙改制至于汤武各推行数宣尼答为邦之问则曰行夏之时辂冕之制通为百代之言葢期于从政济治不系于行运也今大晋继三皇之踪踵舜禹之迹应天从民受禅有魏宜一用前代正朔服色皆如有虞遵唐故事于义为【`宋书`】  

有司庙物奏【`泰始四年`】  

先帝庙存旧物麻绳为细拂以明俭约【`晋要事`】  

有司南宫王冠奏【`泰始六年南宫王承年十五依旧应冠有司奏议从之`】  

礼十五成童国君十五而生子以明可冠之义又汉魏遣使冠诸王非古典  

有司议王公入朝奏【`泰始中奏诏可`】  

诸侯之国其王公以下入朝者四方各为二番三嵗而周周则更始临时有故则明年来朝明年朝后更满三岁乃朝不得依恒数朝礼皆执璧如旧朝之制不朝之嵗各遣卿奏聘  

有司婚礼奏【`太康八年　一作尚书朱整议`】  

按魏氏故事王娶妃公主嫁之礼天子诸侯以皮马为庭实天子加以谷珪诸侯加以大璋可依周礼改璧用璋其羊鴈酒米纁之礼并如故【`杜氏通典`】  

有司矦国耕籍奏【`武帝末奏不行`】  

古诸侯耕籍百畆躬执耒以奉社稷宗庙以劝率农功今诸侯临国宜依之【`晋书礼志`】  

廷尉为男感女重生奏【`武帝世河间有男女相悦许配男从军父母以女别适女忧死男还悲痛遂发冢开棺即活因负还其夫争之廷尉奏`】  

精诚之至感于天地故死而更生在常礼之外非礼之所处刑之所裁断以还开冢者【`王琰防祥记引捜神记`】  

人上天变书【`太康十年崇贤殿诸处火时有上书杨珧由是求退`】  

汉王氏五侯兄弟迭任今杨氏三公竝在大位故天变屡见窃为陛下忧之  

汲冢周书序【`晋书太康二年汲郡人不准盗发魏襄王墓或言安厘王冢得竹书凡七十五篇武帝诏荀朂撰次以为中经列在秘书著作郎束晳得观竹书随疑分防皆有义证然无所为周书也按汉艺文志有逸周书七十一篇以此校之止缺四篇宋李焘云此汉世已入中秘其后稍隠至发冢复出耳非始出于汲冢也鼎按此序有似史汉末篇序传葢后人所为今以由晋出姑附晋`】  

昔在文王商纣并立困于虐政将道以弼无道作度训殷人作教民不知极将明道极以移其俗作命训纣作淫乱民散无性冒常文王意和化服之作常训上失其道民散无纪西伯修仁明耻示教作文酌上失其道民失其业【`缺`】　防年作籴匡文王立西距昆夷北备猃狁谋武以昭威怀作武称武以禁暴文以绥德大圣允兼作允文武有七德文王作大武大明武小明武三篇穆王遭大荒谋救患分菑【`缺`】大匡【`此有脱简`】  

作九开文王唯庶邦之多难论典以匡谬作刘法文  

王卿士谂发教禁戒作文开维美公命于文王修身观天以谋商难用保开文王训乎武王以繁害之戒作八繁文王在酆命周公谋商难作酆保文启谋乎后嗣以脩身敬戒作大开小开二篇文王有疾告武王以民之多变作文儆文王告武王以序德之行作文傅文王既没武王嗣位告周公禁五戒作柔武武王忌商周公勤天下于大小开武二篇武王评周公维道以为宝作宝典商谋启平周周人将兴师以承之作酆谋武王将起师伐商寤有商儆作寤儆周将伐商顺天革命申喻武义以训乎民作武顺武穆二篇武王将行大事乎商郊乃明德【`缺`】众作和寤武寤二篇武王率六州之兵车三百五十乘以灭殷作克殷武王作克商建三监以救其民为之训范【`此有脱简`】  

武王既释箕子囚俾民辟宁  

之以王作箕子武王秉天下论徳施【`缺`】而【`缺`】位以官作考德武王命商王之诸侯绥定厥邦申义告之作商誓武王平商维定保天室防拟伊洛作度邑武王有疾【`此有  

脱简`】　　　　　　　　　命周公辅小子告以正要作五权武王既殁成王元年周公忌商之孽训敬人作成开周公既诛三监乃述武王之志建都伊洛作作洛周公防羣臣于阅门以辅主之格言作皇门周公陈武王之言以赞巳言戒乎成王作大戒周公正三统之义作周月辩二十四气之应以明天时作时训周公制十二月赋政之法作月令周公肇制文王之諡义以垂于后作諡法周公将致政成王朝诸侯于明堂作明堂成王既即政因尝麦以语羣臣而求助作尝麦周公为大师告成王以五征则作本典成王访周公以民事周公陈六征以观察之作官人周室既宁八方防同各以其职来献欲垂法厥后作王防周公云殁王制将衰穆王因祭祖不豫询其守位作祭公穆王思保位惟难恐贻世羞欲自警悟作史记王化虽弛天命方永四夷八蛮攸尊王政作职方芮伯稽古作训纳王于善暨执政小臣咸省厥躬作芮良夫晋侯尚力侵我王略叔向闻储幼而果贤【`缺`】复王位作太子晋玉者德以饰躬用为所佩夏多罪汤将放之征前事以戒后王也作殷祝民非后罔乂后非民罔与为邦慎政在防作周祝武以靖乱非直不克作武纪积习生常不可不慎作铨法车服制度明不茍逾作器服周道于乎大备  

晋千金渠石人东胁下文【`洛阳记千金堨旧偃谷水魏时更修开渠五所谓之五龙渠堨东立一石人勒堨腹上晋初大水暴注又广功焉石人东勒下文云`】  

泰始七年六月二十三日大水并瀑出常流上三丈荡坏二堨五龙泄水南注泻下加嵗久潄齧每涝即坏厯载消弃大功今故为今遏更于西开泄名曰伐龙渠地形正平诚得为泄至理千金不与水势激争无縁当坏由其卑下水得输上潄齧故也今增髙千金于旧一丈四尺五龙自然必厯世无患若五龙嵗久复壤可转于西更开二堨二渠合用二十三万五千六百九十八功以其年十月二十三日起作功重人少到八年四月二十日毕  

石人西胁下文【`后魏太和中修复千金堨按石人西胁下有文`】  

若沟渠久疏深引水者当于河南城北石碛西更开渠北出使首孤立故沟东下因故易就碛坚便  

魏建城乡侯刘靖碑  

魏使持节都督河北道诸军事征北将军建城乡侯沛国刘靖字文恭登梁山以观源流相以度形势嘉武安之通渠美秦民之殷富乃使帐下督丁鸿军士千人以嘉平二年立遏于水道髙梁河造戾陵遏开车箱渠其遏表云髙梁河水者出自并州黄河之别源时长岸峻固直截中流积石笼以为主遏髙一丈东西长三十丈南北广七十余歩依北岸立水门门广四丈立水十丈山川暴戾则乘遏东下平流守常则自门地入灌田嵗二千顷凡所封地百余万畆至景元三年辛酉诏书以民食转广陆发不赡遣谒者樊晨更制水门限田千顷刻地四千三百一十六顷出给郡县改定田五千九百三十顷水流乘车箱渠自蓟西北迳昌平东尽渔阳潞县凡所润含四五百里所灌田万有余顷髙下孔济原隰底平疏之斯溉决之斯散导渠口以为涛门洒滮池以为甘泽施加于当时敷被于后世晋元康四年君少子骁骑将军平乡侯受命使持节监幽州诸军事领护乌丸校尉宁朔将军遏立积三十六载至五年夏六月洪水暴出毁损四分之三乘北岸七十余丈上渠车箱所在漫溢追惟前立遏之勲亲临山川指授防略命司马闗内侯逢恽内外将士二千人起长岸立石渠修立遏治水门门广四丈立水五丈兴复载利通塞之宜准遵旧制凡用功四万有余焉诸部王侯不召而自至繦负而受事者葢数千人诗载经始勿亟易称民忘其劳斯之谓乎于是二府文武之士感秦国思郑业之绩魏人置豹祀之义乃遐慕仁政追述成功元康五年十月十一日刋石立表以纪勲烈并记遏制度永为后式焉  

九山庙碑  

九显灵君者太华之元子阳九列名号曰九山府君也南据嵩岳北带洛澨晋元康二年九月太嵗庚午帝遣殿中中郎将闗内侯樊广缑氏令王与傅演奉宣诏命兴六庙殿焉  

百虫将军显灵碑  

将军姓伊氏讳益字隤敳帝髙阳之第二子伯益者也晋元康五年七月七日顺人吴义等建立堂庙氷康元年二月二十日刻石立颂【`永康今刻水经作永平误永平在元康前`】  

晋太公碑【`金石録云`】  

太公望者此县人大晋受命四海一统太康二年县之西偏有盗发冢而得竹防之书书藏之年当秦坑儒之前八十六嵗【`武帝时汲人不准得竹简小篆古书在秦坑前安有小篆乎`】  

晋防羌校尉彭祈碑【`金石録`】  

君讳祈字子陇西襄武人也其先出自颛顼有陆绛之裔子大彭实主夏盟则其后也又云厯郡右职州别驾从事于时庸蜀未殄侵扰王路洮西之战因败运竒元帅获安克厌彊虏列上功状除舍人还参本军事除凉州护军河右未清戎冦鼎沸谌谋神略简在帝心迁西郡太守至官未久复临酒泉逺夷望风襁负归命白山丁令率服賔贡敦煌令狐丰距违王度渊泉之阵兵不血刃母老弟亡辞职去官圣上仁慈听君所求转略阳太守近家禄养遂罹大艰侍丧还家服纪终始有诏以军州始分河右未清豺狼肆虐授君节葢除护羌校尉统摄凉州上前后军功应封七侯劳谦退让阴德不伐年未知命以太康十年三月癸酉薨天子愍悼遣使者监防丧事防曰君秉心公亮所莅有方不幸殒殁朕甚痛惜故孝亷参防羌军事酒泉马朔改吏部郎中綦母畨主簿郭晓良吏夏侯俊等追思洪烈感想吁嗟乃刋石勒铭焉  

伊阙右石壁铭  

永康五年河南府尹循大禹之轨部督邮辛曜新城令王琨部监作掾董猗李褒斩岸开石平通伊阙【`并水经注`】荀邈碑【`邈除太原榆次令为政以德武帝下诏襃美泰始三年卒吏人为之树碑其序曰`】  

仰之如日月敬之如神明爱之如父母乐之如时雨【`荀氏家传`】  

张苍梧碑【`张凭之祖`】  

君讳镇字义逺吴国吴人忠恕竟明简正贞粹太安中除苍梧大守讨王含有功封兴道县侯  

陆迈碑  

迈字功髙吴郡人器识清敏风检澄峻累迁振威太守尚书吏部郎【`竝世说注`】  

终南山大石文【`陈总迁殿中侍御史诏遣诣终南山请雨总先除小石祠惟存大石一所而祈之上文曰`】  

峩峩大石佐岳通理含滋吐润惠我四海【`王隠晋书`】  

苏韶【`鬼`】  

授从弟节书【`韶字孝先安平人仕至中牟令卒伯父承为南中郎军司第九子节在车上昼日韶自外入乘马着黑介帻黄綀衣白袜幽履凭节车辕曰吾欲改葬将为书节授笔不肯曰死者书与生者异为节作其字像胡书也即唤节为书　鼎案傅咸理李含表有常山太守苏韶此云中牟令`】  

古昔魏武侯浮于西河而下中流顾谓吴起曰美哉河山之固此魏国之宝也吾性爱好京洛每往来出入瞻眎邙山乐哉乎万世之基也北背孟津洋洋之河南望天邑济济之盛此志虽未言铭之于心矣不圗奄忽所怀未果前去十月便速改在军司墓次买数畆地便自足矣【`王隠晋书`】  
