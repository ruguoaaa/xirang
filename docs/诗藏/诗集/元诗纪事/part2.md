---
title: 第2部分
index: true
icon: editor
order: 2
category:
  - 诗藏
  - 诗集
  - 元诗纪事
tag:
  - 陈衍
  - 清
---

## ●元诗纪事卷十二  

侯官陈衍辑  

梁相  
吴元德  
何中  
周权  
任士林  
滕斌  
龚璛  
郭天锡  
张菊存  
何失  
汪炎昶  
陈森  
段天佑  
赵由侪  
孙辙  
郭道卿  
林以辨  
刘鹗  
王振鹏  
陈栎  
吴彬  
贡奎  
张养浩  
马祖常  
李泂  
黄溍  
许晋孙  

***◆梁相***  

相字必大，杭州人。大德末官绍兴路儒学教授。  

春日田园杂兴  

○春日田园杂兴  

膏雨初晴布谷啼，村村景物正熙熙。谁知农圃无穷乐，自与莺花有旧期。彭泽归来惟种柳，石湖老去最能诗。桃红李白新秧绿，问着东风总不知。  
月泉吟社第三名：前联妙于纽合，后联引陶、范不为事缚，句法更高，末借言杂兴，的是老手。  
又  
麦畴连草色，蔬径带芜痕。布谷叫残雨，杏花开半村。吾生老农圃，世事付儿孙。但遇芳菲景，高歌酒满尊。  
月泉吟社第十三名：前四句咏题，后乃述意，末二句亦不离春兴，格韵甚高，五言中未易多得。  

***◆吴元德***  

元德字子高，江夏人。大德末荐为奎章僚属。  

次韵马伯庸游玉泉山  
兴圣宫退朝口号  

○次韵马伯庸游玉泉山  

飞絮晴丝络马头，春风常记侍宸游。牙樯映日开龙舰，天乐连云上翠楼。杨柳尽随堤北偃，芙蕖不碍水东流。遥瞻玉辇时巡处，千里风烟紫塞秋。  

○兴圣宫退朝口号  

蹀躞青骢白玉珂，百官朝会日相过。天临奎壁星辰近，云覆蓬莱雨露多。寿岳倚空开宝殿，御沟流水绕金河。微臣稽首无封事，愿进清平第一歌。  
诗薮：全篇整丽，首尾匀和。  

***◆何中***  

中字太虚，临川人。江西行省聘为书院山长。有知非堂稿。  

句  

○句  

燕来春已去，花少雨偏多。　　汉殿金人别，唐陵石马嘶。　　落花萦树转，幽鸟过林鸣。　　山围双鹭晓，门闭一蝉秋。　　鸟语前林日，鸡鸣曲巷烟。　　年华流水在，春事落花知。　　日明山气改，江静水痕归。　　赤壁惊乌飞夜月，衡阳归雁落秋风。　　两涧寒声通法席，数峯秋影上香台。隔水归樵分路散，冲岚飞鸟认林还。　　冰寒古道鸣驼外，雪暗空村落雁边。　　马嘶平野呼鹰吏，犬吠寒沙射雁人。  
笔精：元季诗人踵出，知名者无论已。予家藏何中知非集六卷，佳句迭见，如云云。中集中所往还者，吴澄、刘会孟、揭傒斯、程巨夫诸人。至大、皇庆间，寄寓闽中，赋诗颇多。胡元瑞诗薮拈拔元人佳句无遗，亦不及太虚，真有幸有不幸也。  
又  
聊随碧溪转，忽与白鸥逢。　　小雨十数点，淡烟三四峯。　　落叶半藏路，清风时满溪。　　寒沙梅影路，微雪酒香村。　　湖雪残波岸，船灯独夜人。　　西风一夜雨，丹桂满林花。  
蚕尾集：元何中太虚集吴草庐序，吴与何中表兄弟也。中善五言诗，如云云，皆有唐境。  

***◆周权***  

权字衡之，号此山，处州人。袁桷荐诸朝，弗就。  

句  

○句  

风细晨气润，月澄夜香寒。　　鹤行松径雨，僧倚石阑云。　　断猿明月曙，疏雨碧梧秋。　　桥断春堤多积雨，溪深野碓自舂云。　　竹深四壁生虚籁，山近半村无夕阳。　　芳朮旋收同茗煮，落花闲拾和香烧。　　鸠雨欲晴桑叶晚，燕泥新湿杏花余。  
元诗选：衡之句法，实多可观，如荷亭云云。邨溪即事云云。倦游云云。邨行云云。访陈子高云云。又如云云。众仲所谓「简淡和平，而语多奇儁」者也。  

***◆任士林***  

士林字叔寔，四明人。至大初举为安定书院山长，寻卒。有松乡集。  

海扇  

○海扇  

汉宫佳人班婕妤，香云一箧秋风初。网虫苍苍恩自浅，犹抱明月冯夷居。至今生怕秋风面，三月三日纔一见。对天摇动不如烹，肯入五云清暑殿。  
霏雪录：海中有甲物如扇，其文如瓦屋，惟三月潮尽乃出，名海扇。四明任松乡尝有诗云云。  

***◆滕斌***  

斌一名宾，字玉霄，黄冈人。或云睢阳人。至大间，官翰林学士，出为江西儒学提举。  

访隐  
绝句  

○访隐  

西风短褐飞黄埃，何不从我游蓬莱？狂歌醉舞下山云 【 狂歌醉舞　草木子（中华书局排印本）卷四作「振衣长啸」。】 ，后夜月明骑鹤来。  
草木子：白云平章求仙于燕京西山顶，一日适出，滕玉霄访之不值，因戏题于壁云云。竟不留名。白云公疑吕仙过之。朝野辐辏，宠赉山积。后知其玉霄题，白云公戒以勿泄，厚赂之。  

○绝句  

吟人瘦倚玉阑干，酒醒香消午梦残。燕子不来春社去，一帘疏雨杏花寒。  
笔精：赵子昂绝句云：「春寒恻恻掩重门，睡鸭香残火尚温。燕子不来花又落，一庭风雨自黄昏。」滕玉霄绝句云云。二首颇相似，皆诗余中绝佳句也。唐人无此纤弱之作。  

***◆龚璛***  

璛字子敬，高邮人，徙平江。用荐官江浙儒学副提举。有存悔斋集。  

书阁  
偶题  
郡楼  
述怀二首  
次韵刘景初偕陈元佐见访  
楚云湘水图歌谢张师夔教授  
老钱折枝  
泊舟  
句  

○书阁 【 以下九首俱宣城诗。】  

年华荏苒故，客况寂寥新。雪融疑是雨，风和欲近春。疏梅萦小凤，宿藻负潜鳞。书阁闲登望，时烦载酒人。  

○偶题  

宿雨池馆净，闲官造请稀。石榴朱夏色，山鹊青云飞。遐瞩临风槛，冲襟散暑衣。陈编抚芳润，脉脉发初稀。  

○郡楼  

久客有远思，肩舆登郡楼。聊为避暑饮，更学御风游。迭翠城南面，双虹水北流。流将五湖去，叶叶采苹舟。  

○述怀二首  

古道直如矢，古心能断金。今人思古人，寥落谁知音！旭日临前除，暄风散幽襟。相彼好鸟鸣，择阴嘉树林。岂无念朝饥，溉之釜与鬵。大川无停波，高山上嵚崟。白发何由玄，寒暑日夜侵。叔孙独楚制，庄生常越吟。载歌行路难，歌阕意弥深。  
葺荷不用织，采莲尚可食。芳时安可常，秋风鸣槭槭。美人明月珰，青霓以为裳。手揽北斗柄，低昂挹天浆。天浆解渴心，下土何茫茫？九牡阊阖开，寸诚函绿章。焉得飞仙术，与陪鸾鹤翔？所忧岁年驶，敢畏道阻长。启户辨夜色，驱车遡晨光。终然江海澨，临路空彷徨。  

○次韵刘景初偕陈元佐见访  

松阁启晨眺，东云白英英。空尊媿坐客，幽道闻屐声。郊墟地自扃，林峦暑逾清。官居属冗散，朋从多澹成。拂尘急雨过，联镳去堤平。书味一何长，襟期浩已盈。挑镫展篇什，寤寐山中行。  

○楚云湘水图歌谢张师夔教授  

离骚之国几千里，十幅蒲帆顺风驶。顺风犹须两月程，伊谁移来堕书几？张君墨妙游戏尔，乱峯因君接天起。苍然古木摧不死，君应曾隐茅屋底。得非是闲种兰芷，惨淡经营那及此。松连阁上听秋声，读书眼花字如蚁。玉立长身挟童子，披图置我平生喜。忆昔诗家爱许浑，凌歊荒台寻旧址。云何姑孰大江边，望湘潭云尺有咫。我今识君意，总为诗料理。云兮楚之云，水兮湘之水，回雁夕阳衔一苇。山高见衡岳，江远会南纪。君兮君兮可奈何？我诗敢劘屈贾垒！  

○老钱折枝  

桃似胭脂梨似雪，折花人是惜花人。折枝图上堪肠断，忍更题诗破费春。  

○泊舟  

小舟寻夜泊，明月散风澜。故人相别处，双鹭立前滩。  
自跋：予归京口省墓，天锡出此纸征予书宣城诗，记忆不甚真。天历二年孟夏二日，龚璛识。  

○句  

文若纵存犹九锡，孔明虽死亦三分。  
元诗选：尝有咏史诗云云。为一时所传诵。  

***◆郭天锡***  

天锡名畀，以字行，一字佑之，号北山，丹徒人。江浙行省辟充掾史。有快雪斋集。云烟过眼录：所藏晋右军得告帖，又快雪时晴帖，皆真迹，有米老跋，遂以名斋。  

宿焦山上方  
句  

○宿焦山上方  

扬子江头风浪平，焦山寺里晚钟鸣。炉烟已断灯花落，唤起山僧看月明。  
客杭日记：至大二年己酉二月初九日，赵伯可相约早饭。饭已，发书请虎林首座引领作焦山之行。虎林闻呼即至。是日春色佳丽，江静无风。晚陪尊长老、虎林、淡云到海门边看日落。一瞬，万顷金波荡摇，可谓奇观。拉虎林、巽中踏月上罗汉岩禅房，佛灯荧然，炉香未过，具茗果闲话。俯视栖鹘危巢，皆在窗下。与二僧月下听江声，倚树清论久之，一洗城市之尘俗也。夜宿巽中房，虎林共榻。  
又：厉鹗跋：天锡有诗云云。妙甚。即此时作也。  

○句  

世人但解比龙眠，那知已出曹韩上。  
辍耕录：赵文敏公题所画马云：「吾自幼好画马，自谓颇尽物之性。友人郭佑之尝赠余诗云云。曹韩固是过许，使龙眠无恙，当与之并驱耳。」  

***◆张菊存***  

客杭日记：省西见张菊存，下龚子敬书。  

孝梅  

○孝梅  

南风吹南枝，一白点万绿。岁寒谁知心，孟宗林下竹。  
辍耕录：龙广寒，江西人，移居钱塘，挟预知之术，游湖海间。事母至孝。六月一日母生日，方举觞为寿，忽见北窗外梅花一枝盛开，人皆以为孝行所感，士大夫遂称之曰孝梅。赠诗者甚多，惟张菊存一篇最可脍炙，云云。  

***◆何失***  

失字得之，昌平人。  
元文类：王士熙撰张进中墓表：进中字子正，善为笔。何失家善织纱縠，最能为诗，日出卖丝，常骑驴歌吟道中，指意良远。  

句  

○句  

一井当门冻，寒光照四邻。　　我住东街北，钟楼在屋西。  
秋宜集：过何得之先生故居诗：「可怜古井门外，依旧钟楼屋西。何处高吟痛饮，黄华翠竹都迷。」自注：先生有诗云云。又云云。  

***◆汪炎昶***  

炎昶字懋远，婺源人。有古逸民诗集。  
案：炎昶作定宇先生行状在元统二年。  

句  

○句  

待成竿后节方露，自作笋时心已空。 【 新竹】 　　椎金锻铁作硬语，意气硉矹真丈夫。  
东山存稿：省汪古逸先生墓诗注：先生年十六，赋诗云云。  

***◆陈森***  

森字茂卿，婺州人。  
黄文献集：茂卿既死，访遗稿其家，亦竟无得，盖以殉葬焉。  

句  

○句  

古来贤达士，不蕲当世知。勖哉保令德，千载以为期。  
黄文献集：茂卿赠予诗云云。呜呼！其望予至矣，而固茂卿所自志也。揽卷及此，流涕而已。  

***◆段天佑***  

天佑字吉甫。  
案：圭塘欸乃集跋称汴段天佑。  

送妓入道  

○送妓入道  

歌舞当今第一流，洗妆拭面别青楼。便随南岳夫人去，不为苏州刺史留。璚馆月明箫凤下，绮窗云散镜鸾收。却嫌痴绝浔阳妇，嫁得商人已白头。  
辍耕录：李当当者，教坊名妓也。忽翻然若有所悟，遂着道士服。江浙儒学提举段吉甫先生赠诗云云。  
西湖志余：孙花翁送女冠还俗云云，段吉甫云云，事相反而语皆工。  

***◆赵由侪***  

由侪字与侪，南丰人。  

述祖诗  
思亲诗  

○述祖诗  

悠悠我祖，始于轩丘。抚历高阳，秩秩大猷。爰自伯益，舜锡皁斿。中衍事商，造父御周。征彼徐方，熊熊有功。邑于赵城，大河之东。建氏晋国，耿先其封。成宣喻日，畏夏爱冬。岸贾作难，婴臼立孤。襄子始大，常山得符。于赫列侯，懋建丕图。肃矣武灵，兆配有虞。西汉子都，生长河间。暨于唐末，合族居燕。卜迁大梁，世系绵绵。厚德丰功，宜永其传。中罹多难，南历江沱。眷焉吾宗，丰水居多。百川有源，众条有柯。庸修家牒，克俾无讹。固余伯仲，忧患多更。瞻叹古烈，自怜其生。其生岂偶，三辰垂精。德业未进，敢不战兢。我心伊何，常念厥初。感彼霜露，怆焉踟蹰。奉先如在，宗戚相于。亦有萱草，高堂可娱。惟忠惟孝，立身有本。嗟尔后进，勖哉自勉。万有能销，斯道无泯。温恭朝夕，云胡不谨。显亲扬名，俾昌俾炽。善保家声，期于勿替。尚念前人，留心谱系。受天之庆，远及苗裔。  

○思亲诗 【 并序】  

余读鲁斋许文正公七月望日思亲诗，因念其天理沛然，自胸襟流出，永感者闻之，必增其悲，具庆偏侍者，由此宁不加敬！自思兄弟往来，当丧乱之余，不幸失怙，藉慈母教育成人，真昊天罔极之恩也。辄推广其意，而述五言古诗一篇五十二句，以纪平居之怀，纳之书藏，将示后人，俾知所自云尔。庚戌岁二月望日，中山居士赵由侪识。  
一自先君逝，行将四十春。音容寻旧梦，感慨试详陈。已叹生缘浅，还思故国屯。吴江悲血战，粤峤困车辚。共叱艰危甚，尤惊赋敛频。朔风吹广野，赤日照流尘。既洒呼天泪，方为辟地民。抚时非往昔，感愤竟湮沦。翕霍传梅外，仓皇问水滨。诸孤随弱母，大恸向秋旻。越岁宁戈甲，归乡办穸窀。酹觞号雪夜，扶柩履霜晨。家绪中微甚，人间事一新。孩提惭不肖，操守赖慈亲。络纬灯前教，襜褕膝下驯。田庐勤保任，门户几忧辛。文献由先德，扶持荷化钧。萱华明晚景，荆树际芳辰。眉寿斟琼蚁，春晖奉绣茵。虽非登执要，自不厌清贫。努力尊天爵，勤心报大伦。归全期不忝，化俗冀还淳。信墨存家乘，传芳待后人。年年思雨露，岁岁省松筠。至念通天地，长歌感鬼神。珍藏归韫匮，大孝慕终身。  
元风雅后集：虞伯生曰：与侪有千载世外之交，信其内行淳备，故知其事亲者，非止甘旨之奉，温凊之仪而已。临川吴草庐先生读其述祖、思亲之诗，而叹曰：「直哉！所发哀而不伤，此古之作者，非常人所及也！」  

***◆孙辙***  

辙字履常，临川人。元统间卒。  

句  

○句  

自是难容力，那堪预作期。勿忘仍勿助，非速亦非迟。  
道园学古录：君有近体诗云云。可以见其学之所至矣。  

***◆郭道卿***  

道卿字景仁，莆田人。至大中布衣，旌表孝子。  

乱后谒母墓  

○乱后谒母墓  

欲从泉下拜遗音，乱草及春零露侵。一抔荒山终岁土，百年贫子此生心。悲风动树嗟无死，高屺望云冻不沈。自是儒生多积戾，墓前带甲未全禁。 【 莆风清籁集】  
兰陔诗话：公与曾祖义重、子延炜称「郭氏三孝」。祠在郡城北魏塘，双阙巍然，门临孔道，过者必立马徘徊而后去。其乱后谒墓一诗，出自至性，可以感鬼神而泣风雨。  

***◆林以辨***  

以辨原名井，以字行，更字子泉，莆田人。皇庆中布衣。  

过浮山赠陈克甫  

○过浮山赠陈克甫  

偶 【 一作「夜」。】 过浮丘月满山，一樽相对夜 【 一作「坐」。】 漫漫。门临大海风涛壮，家有小天星斗寒。玉蛤吠田秧正绿，江豚吹浪荔初丹。悬知别后相思意，着就玄言幸寄看。  
闽书：陈绍叔字克甫，兴化人，居灵川里浮山下。洞达性理，至于河图、雒书、太极、通书、律历制度，靡不研究。有外集百余卷，题曰浮丘集。因与学者说璇玑玉衡，遂揉木像示之。既铸铜仿古制，又别制器象天体，虚中而髹之，上刻周天度数，填以钿蠃，揭南北二极，凡天河星宿，皆列其中，其制度精微，名「小天」。有友人赠诗云云。  
兰陔诗话云：子泉湛深经术，讲学泉山，学者称玉井先生。其赠陈绍叔一诗，莆阳全书逸其半，作无名子诗，今依林氏家谱正之。  

***◆刘鹗***  

鹗字楚奇，永丰人。皇庆间，荐充扬州儒学录，官至江西行省参政。赣寇乱被执，不屈死。有惟实集。  

绝笔  

○绝笔  

生为元朝臣，死作元朝鬼。忠节既无惭，清风自千古。  
乾坤正气集。  
江西通志：公被执至赣，贼幽之慈云寺，仲子述亦在焉。公作诗付述，不食六日而卒。  

***◆王振鹏***  

振鹏字朋梅，永嘉人。侍仁宗于东宫。延佑中，官秘书监典簿。  
道园学古录：尝为大明宫图以献，世称为绝。  

自题蜻蜓画卷  

○自题蜻蜓画卷  

露凉芳草晓风吹，纱翼轻明水影欹。莫便临平山下去，眼睛双眩碧琉璃。  
七修类稿：王振鹏，元世祖时人，善诗画。仁宗赐号孤云处士。予幼时见有蜻蜓诗画卷于里中旌德观，诚妙笔也。诗有黍离之哀，想宋季之遗黎，其卷多名人题识，今亡矣。今以记忆者录之于左。其自题蜻蜓诗云云。末二句意其写图之时，必伯颜驻师皋亭之日，不忍故国垂亡而虏骑之觇杭，得诗人之比也。  

***◆陈栎***  

栎字寿翁，自号定宇，休宁人。延佑间，举乡贡，不就礼部试归。元统间卒。  
汪炎昶撰行状：乡先达方公回、曹公泾皆号文场老手，先生相与切磋，甚为二公所敬服。  

和方虚谷上南行十二首  
和方虚谷二首  
寄曹宏斋  
寄王教授  

○和方虚谷上南行十二首 【 录八】  

古航渡  
分流岭  
过南山  
过双桥  
岑山渡  
过杏村  
过牛矢岭  
过叶有岭  

古航渡  

济世万古航，乃今横野渡。由此访故人，胜着沙堤步。我传纪行作，冠佩与薇露。何当参诗禅，一澾石头路。  
右古航渡  

分流岭  

又过分流岑，行行足聊休。流品分良难，感此胡分流。大雅久不作，梁栋侪薪槱。蜩鸠笑鹍鹏，一是逍遥游。  
右分流岭  

过南山  

南山得宣平，名字可千载。世无死仙人，花瓢今定在。家山有此逢，何必跨瀛海？下视白云衣，苍狗须臾改。  
右过南山  

过双桥  

畴昔饮双桥，独木宽法程。如今过双桥，无复糟床声。桥外吏人稀，饮徒常二更。追咏承平事，略此记西京。  
右过双桥 【 旧官榷酒，或城十里始饮村醪。双桥酒稍佳，今复无有。】  

岑山渡  

扁舟泛古航，昔常阅此奇。盘屈公诗中，眼明再见之。二孤恐飞来，或乃巨灵移。甚勿讹为姑，又须订荄兹。  
右岑山渡  

过杏村  

杏花富赵村，佳名昉唐代。酣酣红雨春，芳葩谁不爱？转眼铁炉步，发问莫能对。杏村无杏花，赵村亦安在？  
右过杏村  

过牛矢岭  

坡觅牛矢路，公渡牛矢岭。遂令污秽地，居然化清境。令代曹子方，陈三延癞颈。何时蹑吾履，迢迢山路永。  
右过牛矢岭  

过叶有岭  

我未读公诗，久矣知叶有。地非产此人，人知此地否？当与君子乡，俱传千载后。风饕閟春阳，高节且坚守。  
右过叶有岭  

○和方虚谷二首  

后汉袁与杨，世公五或四。衮衣苟有愧，不如安楚制。我不识斯人，聊复视其世。不有此翁贤，安得贤主器。  
又  
天壤一虚叟，见之梦寐中。岂必真及门，私淑恩何穷。易说晓棂白，诗编夜檠红。终然欠参请，小草依松风。  

○寄曹宏斋  

我不识宏斋，识之文字间。古风久萧瑟，一笔独追还。恨如东鲁人，未得登东山。振衣不自勇，路亦非阻艰。  

○寄王教授  

书堂名博士，得见未恨晚。发挥紫阳论，登峯造其巘。仕得四十强，程方九万远。北山勿移文，秋桂芳风遣。  
定宇先生文集：方公上南行诗，予尝和寄宏斋，宏斋达之方公，公选五首，附刊于集。  

***◆吴彬***  

彬字仲文。  

句  

○句  

雨添新水半篙绿，风减残花几片红。　　淡匀姑射仙人貌，清夺林逋处士魂。  
勤有堂随录：程斗山雪诗云：「良谋虽已禽元济，胜赏无如得李狸。」诚斋虽尝借李狸言牛尾狸，然恐不可只作如此用之。又古诗云：「欲骑扬州鹤，不食武昌鱼。扬州犹可上，武昌不可居。」对巧意未粹。吾甥仲文诗云云。工而妥。梅花诗云云。「夺」字未妥，当改作「返」。  

***◆贡奎***  

奎字仲章，宁国路宣城人。延佑初，由儒学提举入为翰林应奉文字。泰定中，官至集贤直学士。卒谥文靖。有云林诗集。  
马祖常撰神道碑：还自会稽，涉吴中，以疾归卧于家。至十月朔，谓其侄师文曰：吾夜梦赋诗有云「竹树萧萧夹泉石」，又「九转丹成生羽翼」，不祥奈何？语竟溘然以没。  

夜坐二首  

○夜坐二首  

京国雨初霁，虚堂夜气凉。新月上团团，坐久流清光。露叶闪明晦，河云互飞扬。机籁发天秘，起弄琴与觞。千里同今夕，幽愁结中肠。湿萤低复举，栖鸟亦惊翔。适时物乃贵，人生何慨慷！  
夜久境逾静，居然庭树秋。气机发羣动，时节无淹留。凉露浴蟾彩，浮云澹河流。微生竞如发，弥思志常周。精爽一以竭，榛烟蔽前丘。道贵善持养，日入当偃休。寄言学仙子，文字徒冥搜。  
九灵山房集：尚书贡先生晨坐公堂及公馆夜坐二诗，甚有陶、韦思致。予时病脾踰月，偶读数过，不觉栩栩然去体。乃知檄愈头风，古诚有是事哉！  
案：仲章未尝官尚书，官尚书者乃其子师泰，九灵误称。  

***◆张养浩***  

养浩字希孟，号云庄，济南人。官至陕西行台中丞。谥文忠。有归田类稿。  

晨兴用俞立之韵  
次马伯庸少监赠经筵官虞司业诗韵  

○晨兴用俞立之韵  

寒碧洲痕浅，深青地势平。岩姿呈雅淡，树影碎空明。牕纳一天晓，人怀千古荣。移床高处坐，遥看白东生。  
归田类稿附跋：拟雅古诗二篇，晨兴五言今律一篇，先文忠公所遗翰墨也。引恐其久或摩灭，命工磨勒如上。呜呼！先公遂闲之情，取友之谊，于此庶见其一端矣。至正十四年甲午春三月良日，朝请大夫陕西诸道行御史台监察御史嗣男引百拜谨识。石刻  

○次马伯庸少监赠经筵官虞司业诗韵  

簪绅星聚掖垣西，芸蕳含光动列奎。日上嵎夷鸣彩凤，春生灵囿育斑麛。宽仁自弭桑林异，浚哲谁云大麓迷。占毕小臣叨进读，涓埃无补愧栖栖。  
文忠集：自注：伯庸内翰、继学中郎唱酬「河」字韵诗，往返数四，愈出愈奇，然两军相薄，短兵相接，鏖战争胜，未遑退舍。鲁仲连之徒闻之，故特射一矢以解其纷。  

***◆马祖常***  

祖常字伯庸，世为永古特部，居靖州之天山。高祖为凤翔兵马判官，子孙因号马氏。延佑初乡贡会试皆第一，廷试第二，官至御史中丞。谥文贞。有石田集。  

和王左司竹枝词二首  
龙虎台应制  
驾发上京  
句  

○和王左司竹枝词二首  

日边宝书开紫泥，内臣珠帽辇步齐。君王视朝天未旦，铜龙漏转鸡人啼。  
金炉宝熏留篆云，花间百舌鸣早春。五坊戏马赛争道，传声催赐十流银。  
西湖竹枝集：中丞诗名敌虞、王，西夏氏之诗振始于石田集也。竹枝盖和继学之作，其音格矫健，类山谷老人云。  

○龙虎台应制  

龙虎台高秋意多，翠华来日似鸾坡。天将山海为城堑，人倚云霞作绮罗。周穆故惭黄竹赋，汉高空奏大风歌。两京巡省非行幸，要使苍生乐至和。  
元史：文宗尝驻跸龙虎台，祖常应制赋诗，尤被叹赏，谓中原硕儒惟祖常云。  

○驾发上京  

苍龙对阙夹天阍，秋驾凌晨出国门。十里貔貅骑騕褭，一双日月绣旗旛。讲搜猎较黄羊圈，赐宴恩沾白兽尊。赫奕汉家人物盛，马卿有赋在文园。  
诗薮：全篇整丽，首尾匀和。  

○句  

吴娃荡桨潮生浦，楚客吹箫月满楼。 【 详赵孟俯下。】  

***◆李泂***  

泂字溉之，滕州人。姚燧荐于朝，官至翰林直学士。  

舞姬脱鞵吟应制  

○舞姬脱鞵吟应制  

吴蚕八茧鸳鸯绮，绣拥彩鸾 【 一作「缕团花」。】 金凤尾。惜 【 一作「昔」。】 时梦断 【 一作「啼艳」。】 晓妆慵， 【 一作「残」。】 满眼春娇扶不起。侍儿解带罗袜松，玉纤微露生春红。翩翩白练半 【 一作「轻」。】 舒卷，笋箨初抽弓 【 一作「翻宫」。】 样软。三尺春云入手轻，一弯新月凌波浅。象床舞罢娇无力，雁沙踏破参差迹。金莲窄小不堪行，自 【 一作「独」。】 倚东风玉阶立。  
案：一作凌波曲，见萨都剌雁门集，然一时和者皆称和溉之作。  

***◆黄溍***  

溍字晋卿，义乌人。登延佑二年进士第，官至侍讲学士。谥文献。有日损斋集。  
元史：文辞譬之澄湖不波，一碧万顷。同郡柳贯与溍及临川虞集、豫章揭傒斯齐名，人号为「儒林四杰」。  
宋濂撰行状：尝着吊诸葛武侯辞，刘君应龟见而叹曰：「吾乡以文辞鸣者，喻叔奇兄弟，尔稍加工，不与之抗衡乎？」因留受业。从仙华山隐者方君凤游，为歌诗相倡和，绝无仕进意。  
危素撰神道碑：延佑元年贡举法行，县长吏强起就试，作太极赋，传于世。世之议者谓公操行孤洁，类陈履常；文辞严简，类王介甫；笔札俊逸，类薛嗣通。  
诗薮：元五言古率祖唐人，黄晋卿仿孟浩然。  

上京道中杂诗十二首  
偶成  
句  

○上京道中杂诗十二首  

发大都  
刘蕡祠堂  
居庸关  
榆林  
枪竿岭  
李老谷  
赤城  
龙门  
独石  
担子洼  
李陵台  
上都分院  

发大都  

辞亲独行迈，遥遥抵京国。胡为突不黔，驱马更远适。至尊有时巡，树羽殷阡陌。宿卫必近臣，顾问须耆德。陋儒亦何知，冗从同执戟。草深原野青，雨暗关塞黑。寥寥盛年意，眷眷游子色。一身万人中，敢不思努力！  

刘蕡祠堂  

刘君古遗直，祠堂在丘园。嗟此豪杰窟，文雄歘孤骞。平生二三策，匪徼明主恩。琐琐谈得失，无乃市井言。凭高一长望，若厌车马喧。微风过疏雨，青山满前轩。阴晴倏异态，浮云实无根。悠悠千载心，去去勿复论。  

居庸关  

连山东北趋，中断忽如凿。万古争一门，天险不可薄。圣人大无外，善闭非键钥。车行已方轨，关吏徒击柝。居民动成市，庐井互联络。幽龛白云聚，石磴清泉落 【 石磴　「磴」原作「硙」，按石硙即石磨，在此与文意不合，故据草堂雅集（陶氏涉园影元椠本）卷三、金华黄先生文集（四部丛刊影元刊本）卷四改。】 。地虽临要冲，俗乃近淳朴。政须记桃源，不必铭剑阁。仆夫跽谓我，无为久淹泊。山川岂不好，但恐风雨恶。  

榆林  

崇崇道旁土，云是古长城。却寻长城窟，饮马水不腥。斯人亦何幸，生时属休明。向来边陲地，今见风尘清。禾黍被行路，牛羊散郊垧。儒臣忝载笔，帝力猗难名。  

枪竿岭  

忆昔赐第归，吾母适初度。蹉跎岁月晚，今辰乃中路。居人夸具庆，游子惭叱驭。兹山称最高，扬鞭入烟雾。矗矗多峭峯，蒙蒙饶杂树。崎岖共攀援，踯躅频返顾。陈情未成表，登高讵能赋！独怜山下水，远向卢沟去。  

李老谷  

缘崖一径微，入谷双崦窄。密林日易曛，况及云雨积。行人望烟火，客舍依山色。家僮为张灯，野老烦避席。未觉风俗殊，祇惊关河隔。严程不可缓，子规勿劝客。  

赤城  

鸡鸣秣吾马，晚饭山中行。何以慰旅怀？赤城有嘉名。滩长石齿齿，树细风泠泠。时见岩壁间，粲若丹砂明。温泉发其阳，撝诃勤百灵。前峯指金阁，真境标殊庭。白道人迹稀，青崖云气生。信美无少留，缅焉起深情。  

龙门  

竦身望龙门，缓辔行兀兀。溪回愁屡渡，雨横惊暴溢。两崖俨相向，百水怒争出。人言马上郎，快意每多失。自非渥洼种，不得矜捷疾。飘飘虮虱臣，凛凛鼋鼍窟。皇灵重复冒，利涉用终吉。回睨向所经，千嶂隐朝日。青林外盘纡，黄流中荡潏。后来渠未央，君子宜战栗。  

独石  

解鞍及亭午，稍欣烟雾收。苍然众山出，历历如雕锼。前瞻一石独，灵宫居上头。颇闻去年夏，水激龙腾湫。走避登屋上，夜半齐呀咻。幸兹溪涧中，今作清浅流。宴安不可怀，变化诚难求。翠华渺在望，行矣毋淹留。  

担子洼  

自从始出关，数日走崖谷。迢迢度偏岭，险尽得平陆。坡陀皆土山，高下纷起伏。连天暗丰草，不复见林木。行人烟际来，牛羊雨中牧。飒然衣裳单，咫尺异寒燠。伫立方有怀，相逢仍问俗。畏途宜疾驱，更傍滦河宿。  

李陵台  

日暮官道边，土室容小憩。汉将安在哉？荒台犹髣髴。低徊为之久，怀古增歔欷。长风吹旷野，飞雨千里至。萧条苍山根，草木余爽气。常怜司马公，予夺多深意。奏对实至情，论录存大义。史臣司述作，遗则敢失坠！  

上都分院  

晨兴过桓州，旭日生苍凉。举头见觚棱，金碧何巍煌！洪河贯其前，青山环四傍。暮投玉堂署，鳌峯屹中央。升阶旅羣彦，官烛分余光。琴册森在侧，谈笑来清觞。列坐无所为，陈诗咏黄唐。帝乡岂不乐，父母远莫将。起视云汉低，垂星烂寒芒。南飞有冥鸿，邈哉天际翔。  
危素撰神道碑：至顺二年，用马文贞公之荐，召为应奉翰林文字同知制诰。扈从至开平，作纪行诗十有二篇，世盛传之。  
草堂雅集：右纪行诗十二首，虞伯生题曰：「少陵入蜀路崎岖，故有凄凉五字诗；应奉为官随翠辇，固应同调不同辞。」  

○偶成  

汉室需材访隐沦，贩缯屠狗各求伸。岂知风雪南山下，别有当年射虎人。  
诗薮：黄晋卿偶成一绝云云。吴正传和云：「一壑风烟自可留，十年湖海漫曾游。短衣射虎真堪乐，莫恨将军老不侯。」二作皆有深致，第稍涉议论耳。  

○句  

挥毫风雨倾三峡，听履星辰接两朝。　　扶老未须苍玉杖，行春聊过赤栏桥。　　北寻海渎瞻恒岳，南涉江淮上会稽。　　山下灵风吹桂棹，云边仙树拂丹梯。 【 详柳贯下。】  

***◆许晋孙***  

晋孙字伯昭，建昌人。延佑二年登进士第，官至茶陵州判官。  

句  

○句  

至道难闻岁年晚，圣贤不作后世乱。  
黄文献集：君筮仕后，始学于临川吴公，每以及门晚为憾。其为诗尚酝藉，未病前一月，梦为诗云云。诘旦语人曰：「吾诗词意甚悲，殆不类平生作。」  

## ●元诗纪事卷十三  

侯官陈衍辑  

杨载  
范梈  
揭傒斯  
欧阳玄  
何贞立  
许有壬  
许有孚  
许桢  
马熙  
赵恒  
陆焕然  
胡井表  

***◆杨载***  

载字仲弘，建之浦城人。延佑初登进士第，官至宁国路总管府推官。有仲弘集。  
黄文献集：年几四十不仕。贾户部国英数言其材能于朝，遂以布衣召入，擢翰林国史院编修官。其文如长风怒帆，一瞬千里。至于畸岸之萦折，舷欹柁侧，亦未始有所留碍。  
杨载诗法家数：予于诗之一事，用工凡二十余年，乃能会诸法，而得其一二。  
暌车志：杨仲弘以下诗文多杀机鬼气。  
仲弘集：范梈序：大德间，余始得浦城杨君仲弘诗，读之，恨不识其为人。皇庆初，仲弘与余同为史官，会时有纂述事，每同舍下直，已而犹相与回翔留署，或至见月，月尽继烛，相与刻苦澹泊，寒暑不易者，唯余一二人耳。仲弘之天禀旷达，气象宏朗，开口论议，直视千古。每大众广席，占纸命辞，敖睨横放，尽意所止，众方拘拘，己独坦坦，众方纡徐，己独驰骏马之长坂而无留行。故当时好之者虽多，而知之者绝少，要一代之杰作也。仲弘有子尚幼，其残稾流落，未有能为辑次者。友人杜君伯原自武夷命仆曰：「将就其平生所得诗刻诸山中。」此诚知仲弘者。  
诗薮，元五言古率祖唐人，杨仲弘、滕玉霄、萨天锡诵法青莲。  

宗阳宫望月分韵得声字  
纪梦  
寄刘师鲁  
古墙行  
梅梁歌酬郑集之  
次韵虞彦高游阳明洞  
句  

○宗阳宫望月分韵得声字  

老君台上凉如水 【 老君台　「台」原作「堂」，据西湖游览志卷十七。翰林杨仲弘诗集（四部丛刊影明嘉靖刊本）卷六改。】 ，坐看冰轮转二更。大地山河微有影，九天风露寂无声。蛟龙并起承金榜，鸾凤双飞载玉笙。不信弱流三万里，此身今夕到蓬瀛。  
西湖游览志：宗阳宫，本宋德寿宫后圃也，内有老君台、得月楼。杜道坚号南谷，当涂人，风度清雅，尝以中秋集儒彦登老君台玩月，分韵赋诗，杨仲弘为首唱。  

○纪梦  

海上垂纶有几年，平居何事梦朝天？苍龙观阙东风里，黄道星辰北斗边。治世祇今逢五百，前程如此隔三千 【 三千　「千」原作「年」，按「三千」与出句「五百」对，故据翰林杨仲弘诗集卷六改。】 。杨雄解奏甘泉赋，应有声名达帝前。  
归田诗话：「苍龙观阙东风里，黄道星辰北斗边。日照九衢平似水，胡儿吹笛内门前。」此宋庞右甫过汴京诗也，甚感慨有味。仲弘作纪梦诗，乃全用其一联，何也？  

○寄刘师鲁  

想君游宦处，正值洞庭湖。落日波涛壮，晴天岛屿孤。舟航通汉沔，风物览衡巫。天下文章弊，非公孰起予。  
诗法正论：此以兴为承，赋为转者也。  

○古墙行  

建炎白马渡江时，循王以身佩安危。疏恩治第壮舆卫，缩板载干繇偏裨。下锸江城但沙卤，往夷赤山取焦土。帐前亲兵力如虎，一日连云兴百堵。引锥刺之铁石坚，长城在此势屹然。上功幕府分金钱，欢声如雷动地传。尔来瞬息踰百年，高崖为谷惊推迁。华堂寂寞散文础，乔木惨淡栖寒烟。我入荒园访遗古，所见惟存丈寻许。废坏终嗟麋鹿游，飘零不记商羊舞。王孙欲言泪如雨。为言王孙毋自苦，子孙再世隳门户。英公尚及观房杜，如君百不一二数。人生富贵当自取，况有长才文甚武。公侯之后必复初，好把家声继其祖。  

○梅梁歌酬郑集之  

大禹之功及天地，庙有梅梁何足异。奈何过用铁索缠，太祝为之欲徼利。每言变化失其所，去作老龙治风雨。一声霹雳震岩扉，千尺蜿蜒辞殿户。七月熇苗沾块土，忧杀村中老农父。买羊沽酒祭梅梁，祭罢祠官传好语。吁嗟老农无尔愚，大禹有神焉可诬！汝曹淫祀欲求福，此物为妖当伏诛。  
归田诗话：长篇如古墙行、梅梁歌，皆为时所推许。夫人瞿氏，予祖姑也。尝以仲弘亲笔草稿数纸授予，字画端谨，而前后点窜几尽，盖不苟作如是。  

○次韵虞彦高游阳明洞  

忆昔神禹奠九州岛，兹山会计功始休。诸侯玉帛渺何许，但见万水从东流。衣冠永闭阳明洞，夜闻鬼哭岩之幽。珠宫贝阙号龙瑞，天造地设非人谋。槎牙怪树冻不死，化作十丈苍玉虬。丹洞呀然仙掌裂，翠峯巧矣蛾眉修。梅梁飞去铁锁断，往往雷雨生灵湫。轩辕缑神极秘怪，海上笙鹤时相投。平生闭门读史讴，子乃探穴先吾游。明当挟子期汗漫，题诗更在最上头。不妨山水乐吾乐，岂有饥溺忧民忧！故家乔木尚可求，有子有孙百世留。卧横玉箫泛归舟，吹散万斛江南愁。  
诗薮：雄浑流丽，步骤中程。  

○句  

落日波涛壮，晴天岛屿孤。　　风尘惟短褐，江汉自扁舟。　　迹迥沙如雪，河穷浪入天。　　山开栖越迹，水泝入吴程。  
诗薮：元五言律可摘者，杨仲弘云云。  
又  
风雨五更鸡乱叫，江湖千里雁相呼。　　挟书万里求明主，仗剑三年别故乡。□□窗间夜雨消银烛，城上春云压彩旗。　　空桑说法黄龙听，贝叶翻经白马驮。  
归田诗话：杨仲弘以宗阳宫玩月诗得名，然他作如云云，沈雄典实，先叔祖每称之。  

***◆范梈***  

梈字亨父，一字德机，清江人。荐为佐卫教授，官至湖南岭北廉访司经历。人称文白先生。所著有燕然、东方等稿。  
揭文安公文粹：与浦城杨载仲弘、蜀郡虞集伯生齐名，而余亦与之游。伯生尝评曰：杨仲弘诗如百战健儿，范德机如唐临晋帖。以余为三日新妇，而自比汉廷老吏也。闻者皆大笑。余独谓范德机诗以为唐临晋帖终未逼真，今故改评之曰：范德机诗如秋空行云，晴雷卷雨，纵横变化，出入无朕。又如空山道者，辟谷学仙，瘦骨崚嶒，神气自若。又如豪鹰掠马，独鹤叫羣，四顾无人，一碧万里。差可彷佛耳。  
案：「百战健儿」各评与辍耕录、李元仲说皆小异。  
诗薮：百战健儿，悍而苍也。三日新妇，鲜而丽也。唐临晋帖，近而肖也。汉法令师，刻而深也。  
又：右四家评语，元人所载亦互异，一云：「清江汉法令师。」  
诗家一指：洗炼：范德机如矿出金云云。清奇：范德机娟娟羣松云云。  
诗学禁脔：清江范德机以诗名天下，编集唐人之诗，具为格式。  
诗法正论：我朝有亘古所无之混一，故有亘古所无之气运。一时文人，如刘静修、姚牧庵、卢疎斋、元复初、赵子昂诸先达，固已名世矣。大德中，清江德机先生独能以清拔之才、卓异之识，始专师李杜，以上遡三百篇。其在京师也，与伯生虞公、子昂赵公、仲弘杨公、曼硕揭公诸先生倡明雅道，以追古人，由是而诗学丕变。范先生之功为多。曼硕尝语人曰：近年诗流善评者，无如刘会孟，能赋者仅见范德机。熊雪峤曰：范诗如绝色妇人，洗净脂粉，与人鬬妍，故无有及之者。周靖之谓余曰：范公践履不愧古人，故其词翰亦不愧于古人，要皆自其胸次流出，不可强学而能也。且范先生尝曰：吾平生作诗，稿成，读之不似古人，即削去改作。  
四溟诗话：范德机曰：「绝句则先得后两句，律诗则先得中四句。当以神气为主，全篇浑成，无饾饤之迹，唐人间有此法。」  
诗薮：范德机、傅与砺、张仲举步趋工部。  

苍山感秋  
闽州歌  
掘冢歌  
奉寄翰林邓侍讲  
郡中即事十二韵  
王氏能远楼  
句  
句  

○苍山感秋  

苍山秋意长，池馆静而閟。雨止修竹间，流萤夜深至。皇羲世云远，雅颂日凋弊。举手遏颓波，谁识作者志。乌啼鲁东门，泗水不染袂。后去三十年，直可肩圣知。机关系风化，词语特细事。月落闭虚帘，坐梦太古帝。扬眉頳玉色，尽发养生秘。勿谓学仙难，此道可立致。  
诗法正论：如德机范先生感秋诗云云。观于此诗，意义深远矣。  
草木子：昔危太朴与德机同晚步，德机得「雨止」二句，喜甚。既而曰：「语太幽，殆类鬼作。」  

○闽州歌  

闽州土俗户不分，生子数岁学绣文。围绷坐肆杂男女，谁问小年曾识君。古来夜行须秉烛，今者衢路走纷纷。那更诛求使者急，鞭笞一似鸡羊羣。古来闺阁佩针管，今者女工征六军。虽复太平少征战，设有备豫将何云？去年居作匠五千，耗费府藏犹烟云。官胥掊克常十八，况以鸠敛夺耕耘。祇今弃置半不用，民劳竟是谁欢忻！岁岁条章省烦费，幸且不省无方殷。唐虞在上俭且勤，后王犹复锦绣焚。岂有夔龙让姚宋，不言忍使忧心熏。观风自是使者职，作歌虽远天应闻。  
元史：改擢福建闽海道知事。文绣局取良家子为绣工，无别尤甚。梈作歌诗一篇，述其弊，廉访使取以上闻，皆罢遣之。其弊遂革。  

○掘冢歌  

昨日旧冢掘，今朝新冢成。冢前两翁仲，送旧还迎新。旧魂未出新魂入，旧魂还对新魂泣。旧魂丁宁语新魂，好地不用多子孙。子孙绵绵如不绝，曾孙不掘玄孙掘。我今掘矣良可悲，不知君掘又何时。  
七修类稿：掘冢歌，清江范德机作也。范以闽州歌并此皆为风俗所兴，而闽州者因得上闻，故著名史册，且为一代诗人。不知掘冢歌则缪理太甚，歌云云。据歌，则人决不用子孙，亦不用坟墓矣。予意换中二句数字，如曰「好地还用好子孙，子孙绵绵多顽劣，曾孙不掘玄孙掘」，斯义方妙。  

○奉寄翰林邓侍讲  

曩承持节江之东，骑驴再上蓬莱宫 【 骑驴　「驴」诗法正论（嘉业堂刊历代诗话本）作「鲸」。】 。蓬莱仙人歌白鹤，声落五湖烟雨中。世间爵禄不易致，何独去就如飘风。朝廷礼乐须制作，六经隐义资发蒙。论思庙堂集耆硕，启沃宁让前诸公。闭门读书古都市，四方冠盖方隆隆 【 四方　原作「四辈」，据诗法正论改。】 。我生生长在穷谷，那有文字争人雄？谬蒙引誉百僚上，负禄府署惭无功。一别十年今又五，昔者少壮今成翁。谁知复客七闽下，隔二千里来诗筒。羸躯顿醒瘴疠恶，赖以慰此心忡忡。粤王城南浪自白，粤王城西花自红。  
诗法正论：此以兴为合者也。  

○郡中即事十二韵  

儋耳九州岛外，邈然在南荒。周回数千里，大海以为畺。古来非人居，禽兽相伏藏。自从中世来，贡赋登明堂。其或失抚驭，山薮更陆梁。聚则成蜂蚁，散即驱牛羊。高结舞大卤，上衣不备裳。杀戮乃酬劝，诛之仁者伤。吾尝七八月，持节泛沧浪。一旬录郡狱，询事考纤芒。问之守郡人，莫识为治方。但见西风多，廨宇秋芜长。圣哲戒忠信，勿谓不足行。及兹蛮貊邦，始见斯道臧。  
清江杨翚云：文白先生诗性情所宗，一以少陵为归，海外诸作，杜之悲壮也。  

○王氏能远楼  

游莫羡天池鹏，归莫问辽东鹤。人生万事须自为，跬步江山即寥廓。请君得酒勿少留，为我痛酌王家能远之高楼。醉捧勾吴匣中剑，斫断千秋万古愁。沧溟朝旭射燕甸，桑枝正搭虚窗面。昆仑池上碧桃花，舞尽东风千万片。千万片，落谁家？愿倾海水溢流霞。寄谢尊前望乡客，底须惆怅惜天涯。  
诗薮：雄浑流丽，步骤中程。  

○句  

不眠听戍鼓，多病忆归舟。　　疏雨从昏过，繁星达曙流。  
诗薮：元五言律可摘者，范德机云云。句格闳整，在大历、元和间。  

○句  

黄河西去从天下，华岳东来拔地高。 【 详赵孟俯下。】  

***◆揭傒斯***  

傒斯字曼硕，龙兴富州人。延佑初荐授翰林国史院编修，官至翰林侍讲学士。谥文安。有秋宜集。  
黄文献集：程巨夫、卢挚前后持湖北使者节，程公奇其才，妻以从妹。卢公尤爱其文，表荐之。李韩公孟以政府兼史馆，观公所撰功臣传，抚卷叹曰：「此方谓之史笔，他人真誊吏牍耳！」文宗聚勋戚大臣子孙于奎章阁教之，擢公授经郎。阁在兴圣殿西，公早作必徒步先至。诸贵游受业者谋合钱为赁马，公微闻之，辄自置一马，寻复鬻之。上有所咨访，恒以字呼之而不名。  
木天禁语：编修杨仲弘曰：五言短古，众贤皆不知来处。乃只是选诗结尾四句，所以含蓄无限，意自然悠长。此论惟赵松雪翁承旨深得之，次则豫章三日新妇晓得。清江知之，却不多用。  
揭曼硕诗宗正法眼藏：学诗以唐人为宗，而其法寓诸律。心神节制，字数经纬，小能使大，大能使小，远能使近，近能使远，我法如是，有谓不必然者，卿用卿法。  
诗家一指：典雅：揭曼硕「玉壶买春」云云。  
月山诗话：揭曼硕一绝句云：「步出城南门，怅望江南路。前日风雪中，故人从此去。」此本古诗，曼硕尝书以寄太虚，后人因误刻入秋宜集中。「南」字古诗作「东」，曼硕改之，取其切合顺承门耳。曼硕集中此诗题作晓出顺承门有怀太虚，此题亦后人所为。  
诗薮：揭曼硕师李，旁参三谢。  

寄伯生  
女儿浦歌二首  
高邮城  
秋雁  
送涂云章访旧武昌却入京师  
李宫人琵琶引  
送王留守宣慰荆湖  
送张真人归上清  
李将军歌一首送李天民赴邵武军口巡检  
句  

○寄伯生 【 寄伯生　揭文安公全集（豫章丛书本）卷八题作忆昨四首，此为第四首。】  

奎章分署隔窗纱，不断香风别殿花。留守日颁中赐果，宣徽月送上供茶。诸生讲罢仍番直，学士吟成每自夸。五载光阴如过客，九疑无处望重华。 【 事见虞集下。】  

○女儿浦歌二首  

女儿浦前湖水流，女儿浦前过湖舟。湖中日日多风浪，湖边人人还白头。  
大孤山前女儿湾，大孤山下浪如山。山前日日风和雨，山下舟船自往还。  
西湖竹枝集：文章居虞之次，如欧之有苏、曾云。其竹枝词为女儿浦歌，其风调不在虞下也。  

○高邮城  

高邮城，城何长！城上种麦，城下种桑。昔日铁不如，今为耕种场。但愿千万年，尽四海外为封疆！桑阴阴，麦茫茫，终古不用城与隍。  
秋宜集：过何得之先生故居诗：「膝下中郎小女，曾听唱我高邮。」自注：先生尝喜余高邮城诗，相见即呼：「高邮城来！」每相对酒酣，则朗诵数过。  

○秋雁  

寒向江南暖，饥向江南饱。莫道江南恶 【 莫道江南恶　至正直记（粤雅堂丛书本）卷三作「物物是江南」。】 ，须道江南好。  
山居新话：揭曼硕学士有题秋雁云云。按：此诗大有寄托 【 按：山居新话（知不足斋丛书本）无按语。】 。  
至正直记：揭曼硕题雁云云。盖讥色目北人来江南者，贫可富，无可有，而犹毁辱骂南方不绝，自以为右族身贵，视南方如奴隶。然南人亦视北人加轻一等，所以往往有此诮。  

○送涂云章访旧武昌却入京师  

垂云厉惊风，万里摩高圆。蟠泥鼓巨浪，岂顾九重渊！毛生入楚庭，脱颖俄顷间。粲粲涂公子，长啸起丘樊。朝辞豫章台，暮过匡庐山。大帆割鹦鹉，极目空波澜。黄鹄锦袍仙，吹笙紫霞端。相顾一笑粲，青春满南天。黄金筑高台，更觉郭隗贤，联翩乐剧辈，相逐入幽燕。平明九门开，剑佩踰五千，岂无一字荐，倾倒平生言。东风杏花开，待我蓟门前。  
诗法正论：此以比兴为起者也。  

○李宫人琵琶引  

鄠县亢主簿言：有李宫人者，善琵琶。至元十九年，以良家子弟入宫得幸，上比之昭君。至大中，入事兴圣宫，比以足疾，乃得赐归侍母，给内俸如故。因亢且乞诗于余，遂作李宫人琵琶引。其辞曰：  
茫茫青冢春风里，岁岁春风吹不起。传得琵琶马上声，古今只有王与李。李氏昔在至元中，少小辞家来入宫。一见世皇称艺绝，珠歌翠舞忽如空。君王岂为红颜惜，自是众人弹不得。玉觞为举乐乍停，一曲便觉千金直。广寒殿里月流辉，太液池头花发时。旧曲半存犹解谱，新声万变总相宜。三十六年如一日，长得君王赐颜色。形容渐改病相寻，独抱琵琶空叹息。兴圣宫中爱更深，承恩始得遂归心。时时尚被宫中召，强理琵琶弦上音。琵琶转调声转 【 一作「逾」。】 涩，堂上慈亲还伫立。回看旧赐满床头，落花飞絮春风急。  
诗薮：雄浑流丽，步骤中程。  

○送王留守宣慰荆湖  

舟楫连樯出蓟丘，弓刀千骑入荆州。歌翻郢雪寒暄变，思逐岷波日夜流。云雨暝连神女宅，山川晴绕仲宣楼。岂无贤士堪招隐，应向鹿门深处求。  

○送张真人归上清  

闭户京城昼懒开，初闻北觐却南回。冯夷击鼓乘龙出，王子吹笙跨鹤来。囊里天书明日月，匣中神剑閟风雷。回瞻魏阙红云拥，应在山中看早梅。  
诗薮：全篇整丽，首尾匀和。  

○李将军歌一首送李天民赴邵武军口巡检  

李将军，材且武，儒冠换得兜鍪去。身疑南极老人星，气食阴山雪毛虎。雕孤白马金仆姑，天地昂昂此丈夫。五十方为求盗使，人生何用苦诗书！寄言邵武诸官长，不是寻常一腐儒。  
文安集：自注：时中书以吏部儒选员多有十年不得调者，奏以为闽广诸道巡检，然多非其人，而天民式称是选。老人星，其常自喻。  

○句  

大舸中流下，青山两岸移。　　鸦啼木郎庙，人祭水神祠。  
诗薮：元五言律可摘者，揭曼硕云云。  
星临翼轸南陲阔，神降虚危北极遥。　　苍山斜入三湘路，落日平铺七泽流。 【 详赵孟俯下。】  

***◆欧阳玄***  

玄字原功，浏阳人。延佑乙卯以乡贡首荐登进士第，官至翰林学士承旨。谥曰文。有圭斋集。  
元史：十岁，部使者行县，玄以诸生见，命赋梅花诗，立成十首。晚归增至百首，见者骇异之。  
宋学士集：初虞文靖助教成均，其父汲方教授于潭，见公文大惊，手封一帙寄文靖，谓他日必与并驾齐驱。由是文靖荐公升朝。  

题僧墨菊卷  
送振先宗丈归祖庭  

○题僧墨菊卷  

苾蒭元是黑衣郎，当代深仁始赐黄。今日黄花翻泼墨，本来面目见馨香。  
七修类稿：僧旧着黑衣，元文宗宠爱笑隐，赐以黄衣，其徒后皆衣黄。欧阳原功题僧墨菊诗云云。  

○送振先宗丈归祖庭  

欧公孙子多，擘派以为四。暮年归颍阴，非无首丘志。乞洪不得请，由是懈归计。考公生平言，亦颇憾先世。先世多才贤，生适逢五季。幅员政分裂，尽瘁于所事。竟乏垂世名，盖亦限地势。况复公少孤，坎壈蜀汉裔。身当混一秋，代逢承平际。择里审所安，实迩辇毂地。子孙托畿内，宦辙亦云易。人情曷免尔，公岂溺声利。讵知汳■〈虞〉移，南北寻睽异。一枝先南迈，司造有深意。沙溪标德里，泷冈重茔祭。至今青原家，十世祀不替。振先吾宗英，守正耻骩骳。誾誾保家法，处约不少怼。嘉树无由枝，嘉谷无滞穗。原本既不凡，时需谅无弃。矧今抡俊髦，往往论根器。老夫辞册府，多病久憔悴。徒怀荐士心，言莫士轩轾。赋诗当推毂，自愧辞已费。憧憧青云友，谁如古人谊？  
圭斋集：欧阳公晚年乞守洪州，累表不得请，于是归江右之志遂不果。余诗所谓其居偏方，熟于欧文者能知之。盖公之不归庐陵，其志深有可谅者矣。南渡以后，宋人多议公此事。洪景卢、杨廷秀之贤亦未免有此意，甚者谓公子孙居颍，为金人所戕而遂绝，是大不然。近年奉诏修三史，一日于翰林故府中攟金人遗书，得元遗山裕之手写壬辰杂编一帙。中言：安平都尉完颜斜烈，汉名鼎，字国器，尝镇商州，偶搜伏于竹林中，得欧阳子孙甚多。以欧公之故，并其族属乡里三千余人，悉纵遣之。则知未尝歼于金兵也。此好事者为之辞明矣。元遗山金士领袖，生平极重欧公，尝有诗云：「九原如可作，吾愿从欧阳。」北人至今佩服其言。振先归，以似乡先生桂隐刘公一观。  

***◆何贞立***  

贞立字□□，□□人。欧阳玄壻。  

题墨菊卷  

○题墨菊卷  

陶令归来不受官，黄花采采晓灵寒。悠然一见南山后，故向东篱子细看。  
山樵暇语：既举进士，原功欲拔入翰林，于虞邵庵、曼硕诸公极称道之。及相见，适会僧景初持墨菊卷诣翰林求题，诸公遂请贞立赋之。贞立出仓猝，且恇怯，勉强赋云云。所作殊负所闻。诸公颇不惬，贞立以诗故，竟不得入翰苑。  

***◆许有壬***  

有壬字可用，彰德路汤阴人。登延佑二年进士第，官至中书左丞。谥文忠。有至正集。  

上京十咏  

○上京十咏 【 并序】  

元统甲戌，分台上京，饮马酒而甘，尝为作诗。丁丑分省，日长多暇，因子土产可纪者尚多，又赋九题，并旧作为上京十咏云。  

马酒  
籸面  
沙菌  
寄高元用  
次和可行赴圭塘  

马酒  

味似融甘露，香疑酿醴泉。新醅撞重白，绝品挹清玄。骥子饥无乳，将军醉卧毡。挏官闻汉吏，鲸吸有今年。  

籸面  

坡远花全白，霜轻实便黄。杵头麸退墨，硙齿雪流香。玉叶翻盘薄，银丝出漏长。元宵贮膏火，蒸墨笑南香。  
至正集：自注：南乡荞面黑甚，熟则坚实若瓦石，可代陶盏贮膏火。  

沙菌  

牛羊膏润足，物产借英华。帐脚骈遮地，钉头怒戴沙。斋厨供玉食，毳索出毡车。莫作垂涎想，家园有莫邪。  
至正集：自注：此物喜生车帐卓歇之地，夏秋则环绕其地而出。  
案：十咏中尚有秋羊、黄羊、黄鼠、芦菔、白菜、地椒、韭花七首，皆寻常之物，无自注者，未录。  

寄高元用  

两鬓烟云朝共爨，一窗风雪夜同衾 【 一窗风雪　原误作「一风窗雪」，据国学基本丛书及至正集改正。】 。为君拈起当时语，应见相思万里心。  
至正集：题旧寄高元用小诗：至大己酉，余旅食京师，与洛阳高君元用共爨以食。天大寒，尝复衾而寝，有「两鬓」云云之句。君笑曰：「此他日话柄也。」俄皆用茂异调校职。元用饯予北而后南焉。予于辽州倅遇便邮，继以「为君」云云寄之。后虽踆踆南北，有便必书，而迄无报章。每念一日见之，当诘之。后其弟元博佐兴国幕，谓予忘也，誊以见寄。予游长沙，倒指二十六年，元用奄逝。  

次和可行赴圭塘  

卜筑何如履道坊，千红万绿浸银塘。要回衰境为全盛，却使闲人号最忙。活水清围容膝屋，新篁高出及肩墙。烟霞遮断尘埃路，纔觉山林白昼长。  
圭塘欸乃集：周伯琦序：中丞安阳公谢事归相州，于其第之西二里，得康氏废园。薙灌莽，芟菑翳，凿池其中，袤广以步计者千余，深八尺，形如桓圭。双洲右枕，孤岛左峙，夷堤缭垣，崇台在肘。夫蕖杨柳，枣栗桑榆，梅榴桃杏，苍松翠竹之属，周于池之中外，盖培植踰年而后成。惟二古桧岿然，乃康氏故物。公时杖屦携弟若子，会宾友觞咏其间，以池之占胜居多，故以圭塘名。此倡彼和，宫商递宣，遂名其篇曰欸乃，若渔歌互答然。裒成巨帙，凡得诗古律五七言总若干首。  

***◆许有孚***  

有孚字可行，登进士第，官至同佥太常礼仪院事。  

侍兄赴圭塘  
圭塘杂咏  

○侍兄赴圭塘  

时出西门履信坊，望中杨柳是圭塘。轩车每被儿童识，风物能令杖屦忙。山客荷囊多药草，溪人抄纸满邻墙。年来颇识幽栖乐，愈觉林泉兴味长。 【 详许有壬下。】  

○圭塘杂咏 【 并序　录二】  

圭塘亭台浚筑之役，经始及落成，有孚实皆与闻。吾兄时一来游，虽乘兴忘返，而芳春长夏，秋晴冬燠，有孚独得赏玩竟日。不敢孤兄之赐，谨取日所为事，各成小诗，题曰圭塘杂咏，用发长者一笑。塘之可咏者不止此，又当别撰拜呈。  

日夕观山  
遶堤种菊  

日夕观山  

晚晴台上看巉岩，万壑千峯起翠岚。恰似云间招五老，今宵有梦定江南。  

遶堤种菊  

酒熟同招隐士看，饥来忍把落英餐。春风无限闲桃李，不似黄花耐岁寒。 【 圭塘欸乃集】  

***◆许桢***  

桢字符干，有壬子。以门功补官太祝。  

和韵  
次和圭塘杂咏  

○和韵  

清晨走马碧鸡坊，点检西园数亩塘。花柳前川成自乐，轮蹄终日为谁忙？钓鱼岸口迎新水，沽酒邻家过短墙。半醉莫催翁命驾，月明松影引杯长。 【 详许有壬下。】  
圭塘欸乃集：侍饮圭塘和桢韵序：至正己丑岁，相城春夏不雨，六月念九日始雨，入夜沾足。吾兄乘椶舆挈壻侄来圭塘，纵观乐甚，犹子桢具馔，且有诗。兄谓有孚曰：「诗虽不高，其意可取。」遂走笔答之，有孚亦依韵。  

○次和圭塘杂咏 【 录一】  

月下观梅  

月下观梅  

老树清溪映白沙，可人竹外一枝斜。黄昏信步前村去，香到松林卖酒家。 【 圭塘欸乃集】  

***◆马熙***  

熙字明初，衡州安仁人。官右卫率府教授。  

和韵  
和可行圭塘杂咏  

○和韵  

年来梦断凤池坊，云影天光有此塘。夜饮不辞归路远，晨兴更觉揽衣忙。桑麻莽苍接平野，机杼咿哑闻隔墙。忽有好诗生马上，眼明双桧拂云长。 【 详许有壬下。】  

○和可行圭塘杂咏 【 录一】  

开窗看雨  

开窗看雨  

洞房编药屋编荷，八面玲珑得月多。谁遣天飘籋云过，嫩凉扶我入无何。  
圭塘欸乃集：马熙序：欸乃既歌之明年，熙如京师。可行洎桢日侍安阳公，觞咏圭塘，更唱迭和，诗辞凡二百四十有九。又明年，桢来京师，始得伏读金集。大篇云行，短章泉流，无非乐日用之常，而忧国忧民之实，亦未尝不默寓其间也。于是忘其芜陋，勉强补和，得诗七十八、词八。  

***◆赵恒***  

读圭塘欸乃集  

○读圭塘欸乃集  

细读圭塘唱和诗，流风余韵想当时。东山丝竹闲方得，北海樽罍老更宜。乱后池台浑索寞，梦中松竹亦参差。椶舆不晚归枌社，愿校园丁筑旧基。  
圭塘欸乃集：附录：云云。至正甲辰，诸生襄邑赵恒书于大都南城之寓馆。  

***◆陆焕然***  

读圭塘欸乃集  

○读圭塘欸乃集  

宰相归来致政时，圭塘唱和类埙箎。好山好水天开画，难弟难兄日赋诗。酒斝每从花坞设，钓舟时傍柳阴移。景因人胜千年暇，绿野香山未足奇。  
圭塘欸乃集：附录：中书左丞安阳许公洎弟太常，文章政事，名满天下，每尝想慕风采。至正甲辰，愚叨掌故，得亲太常公，一日出示圭塘唱和诗集，乃左丞致政，太常以南台御史还家，兄弟暇日燕集圭塘亭榭时所作也。一唱一和，珠玉辉映，奉读之余，则贤人君子棣华之乐可想也。遂成俚语一章，用赞万一云云。山东陆焕然拜。  

***◆胡井表***  

句  

○句  

他年拂羽云霄上，莫负当年乳哺恩。  

## ●元诗纪事卷十四  

侯官陈衍辑  

丁复  
应梦虎  
干文传  
洪震老  
辛钧  
陈绎曾  
韩信同  
汪泽民  
吴莱  
张翔  
吕权  
韩性  
刘子郁  
赵雍  
叶森  
郑采  
郑禧  
黄敏  
汪子才  
徐天赉  
沈君清  
胡炳文  
宋本  
吴师道  
三宝柱  
李好文  
夏溥  
刘麟瑞  
洪希文  
陈植  
孙凤洲  
傅子建  

***◆丁复***  

复字仲容，天台人。延佑初，游京师，与杨载、范梈同荐入馆阁，不果。有桧亭稿。  
李孝光桧亭集跋：至建业，见仲容已五十余，其诗皆已绝去生■〈犭宁〉操蹙，精悍犹之宛马，不踶不啮不■〈罒乏〉，而日行千里。既老，买宅建业之城北，南户故有两桧树，醉依树而吟哦，因自名其什曰双桧亭诗云。  
李桓桧亭诗藳序：地既深僻，有园亭之胜，古桧列植左右，客至款坐亭上。壻饶介之方集君诗，得若干首，为一编，精丽奇伟，格超而趣远。余识君于二十年之前，当是时君诗酷类太白，杂而寘之集中，见者不复能辨。今其体稍变，将自为一家。  
杨翮桧亭续集序：诗必因酒而作，引觞挥毫，若不经意，而语率高绝。饮至半酣，诗愈益奇，而先生亦颓然醉矣。然往往即书卷上，未尝起草，故诗虽多，藳皆不存。  

夏日过龙翔寺养蒙室空问琦元朴书记因读郑明德诗就韵奉赠  
题程先生西行集  
九月一日游昭亭  
醉歌赠云心子陆华之  

○夏日过龙翔寺养蒙室空问琦元朴书记因读郑明德诗就韵奉赠  

新竹满墙雨，西邻留老翁。上人虎丘虎，作客龙河龙。及室每爱玉树好，住屋少隔银杏东。日不得见夜作梦，时一过之但恐空。百年共秋草，两间同转蓬。昨日之日我发亦已白，明日之日子颜宁复红？众皆上，我固下，宋石胡卢谁售价 【 宋石　「宋」原作「宗」，形近而误。按宋州砀山出文石，世称「宋石」。因据草堂雅集卷三改。】 ？花缘树茂暖为冬，叶为松高寒入夏。南风西来即是秋，高歌且尔锵鸣球。一蜗举世两斗国，六鳌何处三山洲？须君界发白毫相，放我江湖之客舟。我年五十九知命，我自信之谁与证？君今语我我即闻，我且语君君乃听。僦屋得园一亩耕，煮菜作羹全无成。何如宁戚扣牛角，长歌夜夜迨天明。  
草堂雅集：李五峯题此诗云：初读「新竹满墙雨」，意谓类冯海粟，及读至「一蜗举世两斗国，六鳌何处三山洲」，大以为好，老贼胡不死！  

○题程先生西行集 【 程年七十余，归蜀改葬父母。】  

峡束水如箭，巴行船上天。乱离藳葬后，衰老秭归 【 地名。】 边。手把西行集，心追北上年。东风故山泪，落日洒江烟。  
桧亭集：自注：大德丙午，旱，明年浙东饥，仆因北上，兹有感焉。  

○九月一日游昭亭 【 九月一日　按诗所写乃九日重阳之事，「一日」疑为「九日」之误。】 【 在宣州】  

山色江光带近郊，道旁杨柳舞寒条。半生九日黄花酒，多在西风白下桥 【 西风　原空阙，据元诗别裁集（乾隆刊本）卷六补。】 。千里客游仍暮景，异乡人事又今朝。老来未遣登临懒，尽醉东家绿玉瓢。  
诗薮：全篇整丽，首尾匀和。  

○醉赠云心子陆华之  

云心子，陆农师之子孙，老来卖卜钱唐门。搜玄抉微擘混沦，进退五纬扶两轮。皡父及芒儿，束手就律吕，不敢差毫分。前身定是张博望，老树倒骑上昆仑。投杼机上女，饮牛河畔人，与之细说天地根。却来人世三千岁，君平朽骨呼不闻。功名富贵无足云，祇谈祸福开盲昏，得钱沽酒和天吞。赤城有狂客，十年江海看浪翻，归来黄尘中，拭目惊见君，抵掌一长笑，各拂头上巾。别时绿发滴可染，祇今雪茧缫吴盆。少者忽已老，老者不复存，政须日日醉倒湖边尊。尊已倒，还可酤，不愁黄金尽，但恐清旦无。举手招羲和，低头唤天吴，劝尔勿东逝，止尔勿西徂。西徂不可止，东逝无时已，嘱付酒家儿，明当复来此。  
西湖志余：元时陆华之，钱唐人，以卖卜驰名，且通文学，缙绅多与之友。天台丁仲容赠之歌云云。  

***◆应梦*** 【 一作「文」】 虎  

梦虎字彦文，黄岩人。  

梅魂  

○梅魂  

禹庙归来骨已灵，风林月落见仪形。玉龙一曲香随返，彩凤三招梦未醒。吊影西湖云树黑，敛妆东阁土花馨。莫夸赋客心如铁，楚些凄酸可忍听？  
浙江通志：尝游京师，赋梅魂诗，虞集、杨载见之，亟加叹赏，称为「应梅魂」。黄溍荐之不起，人高其行。  

***◆干文传***  

文传字寿道，号止斋，平江吴人。中延佑会试乙科，官至礼部尚书。有仁里漫藳。  

题水村图  

○题水村图  

桑梓未能忘楚甸，吾书久已寄吴门。悠悠江海风烟隔，知是夕阳何处村？ 【 详钱仲鼎下。】  

***◆洪震老***  

震老字复翁，淳安人。延佑中，领乡荐官州学正。学者称石峯先生。  

句  

○句  

通都大邑人争驰，一泉一石小亦奇。云深路绝无人处，纵有佳山谁得知？  
升庵诗话：元遗山北岳诗：「东州死爱华不注，向在陋邦何足数。敬亭不着谢宣城，断岸何缘比天姥。」言山水在通都易得名也。洪震老，元人，淳安东泉山诗云云。言山水在僻远，人不知也。二诗意绝相类，亦名言也。  

***◆辛钧***  

钧字□□，东平路人。延佑间，知单州，官至岭南广西道肃政廉访使。  

遗直轩诗  

○遗直轩诗  

一家兄弟两诗仙，同在蛮邦岂偶然。今日开轩见遗像，当时美政亦相联。  
山堂肆考：遗直轩在雷州西湖，近苏公楼。元辛钧诗云云。  

***◆陈绎曾***  

绎曾字伯敷，□□人。官国子助教。  
案：元史列传云处州人，而静春堂诗集后序自称吴兴陈绎曾。  

句  

○句  

处士近来恩例别，麻鞋一对当蒲轮。  
山居新话：因话录云：昔有德音，搜访怀才抱器不求闻达者，有人逢一诸生，奔驰入京，问求何事，答曰：「将应不求闻达科。」因念延佑间陈伯敷绎曾到都，每见晦迹丘园者数多奔竞，遂有云云之讥。  

***◆韩信同***  

信同字古遗，宁德人。延佑四年应乡举不合，归。  

题岳王墓  

○题岳王墓  

妖星坠地芒角赤，剑龙悲吼国萧瑟。中原王气挽不回，将军一死如毛掷。秦家小儿真戏剧，播弄造化摇枢极。指雠为亲忠且逆，只手上遮天眼碧。九重茫茫隔天日，无由下烛臣愚直。臣愚万死不足惜，国耻未湔犹愤激。古坟埋冤血空沥，风雨年年土花蚀。我恐精忠埋不得，白日英魂土中泣。请将衰骨斵出荒苔痕，献作吾王补天石。  
笔精：古今题岳王墓者多矣，元学韩古遗一篇，岳集未收，差有温、李之调。诗云云。  

***◆汪泽民***  

泽民字叔志，婺源人。登延佑戊午进士第，官至礼部尚书致仕。长枪贼起，被执，不屈死。谥文节。有宛陵遗集。  

骂贼  
句  

○骂贼  

江城欲破竟何为？独有孤臣谨自持。骂贼肯教双膝屈？忠臣不顾一身危。  
元诗选：长枪贼攻宁国，城陷被执，大骂不屈。为诗云云。遂遇害。  

○句  

及瓜当此日，行李似来时。  
梧溪集：尝推官平江，任法恕允，狱多平反。垂代，题春帖云云。迨今为实录。  

***◆吴莱***  

莱字立夫，浦阳人。延佑七年，有司以春秋荐，下第。后荐为书院山长，未行卒。私谥渊颖先生，有渊颖集。  
渊颖集：附录宋濂撰碑文：初盛夫人怀娠始七月，翰林公梦西域神人飞空而来，直止夫人之寝，越翼日，先生遂生，因名曰来。七岁，岩南先生方公凤见而奇之曰：「此邦家材也！」取南山有台诗中语，更今名。  
宋学士集：东经齐鲁梁楚之郊，北抵燕，每遇中原奇绝处，昔人歌舞战争之地，贳酒高歌，自谓绰有司马子长遗风。游海东洲，历蛟门峡，过小白华山，登盘陀石，着观日赋以见志。至元六年先生年四十四，栖迟■〈衤任〉席，忽梦作童汪踦赞，觉谓人曰：汪踦，殇者也。今岁殆不起耶？竟卒于家。当其赋咏，捷如风雨，一日于故人家见几上堆剡纸数十番，戏为长歌，顷刻而尽，属对严巧，文采缛丽，观者惊以为神。  
浦阳人物记：族父幼敏，家多书，私取读之。幼敏窃窥，汉书也。指谷永杜邺传谓曰：「能诵，贷汝罚。」立夫琅然诵之。三易他编，皆如初。方凤见而叹曰：「汝南应世叔不是过也！」晚自号深褭山道人，人因称深褭先生。  
渊颖先生集：胡翰序：其拟谕日本书，盖其十八时所作也。人谓其有终军、王褒之风。  
林泉随笔：吴立夫谕倭书，规模仿司马相如谕蜀文，其末所述谕其王之言，虽古之辨士莫能过也。其它大游、观日两赋，与夫形释、泰誓论、补牛尾歌辞等篇，皆雄深卓绝。  
诗薮：吴立夫学杜，大篇气骨可观，而多奇僻字。  

西域种羊皮书褥歌寄李仲羽  
题赵大年林塘秋晚图  
夕泛海东寻梅岑山观音大士洞遂登盘陀石望日出处及东霍山回过翁浦问徐偃王旧城八首  
望马秦桃花诸山羡门安期生隐处  
句  

○西域种羊皮书褥歌寄李仲羽  

波斯谷中神夜语，波斯牧羊俱杂虏。当道剚刀羊可食，土城留种羊胫骨。四围筑场闻杵声 【 四围筑场　「场」渊颖集（金华丛书本）卷七作「垣」，从下文「马蹄踣铁绕垣行」句，当从。】 ，羊子还从胫骨生。青草丛抽脐未断，马蹄踣铁绕垣行。羊子跳踉却在草，鼠王如拳不同老。饫肉筵开塞馔肥，裁皮褥作书林宝。南州侠客遇西人，昔得手褥今无伦。君不见冰蚕之锦欲盈尺，康洽年来贫不贫。  
乐郊私语：楚石大师为沙门尊宿，尝从上都，有漠北怀古诸作。余尝读其「自言羊可种，不信茧成丝」之句，疑以为羊可种乎？因以问师，师曰：「大漠迤西，俗能种羊，凡屠羊，用其皮肉，惟留骨，以初冬未日埋着地中，至春阳季月上未日，为吹笳呪语，有子羊从土中出。凡埋骨一具，可得羊数只。此盖四生胎外之化也，亦不足怪，特非中国所有，致生疑耳。」后读浦江吴立夫西域种羊皮书褥歌云云。此又云以胫骨种之，与琦师目见之者不同也。盖波斯国别有种法，如吴诗所云耳。  

○题赵大年林塘秋晚图  

老景青黄笔底收，晴凫冷雁共汀洲。王孙画学空花竹，不到铜驼陌上秋。  
笔精：元吴渊颖题赵大年林塘秋晚图云云。讥刺之意，微而婉矣。  

○夕泛海东寻梅岑山观音大士洞遂登盘陀石望日出处及东霍山回过翁浦问徐偃王旧城八首  

山月出天末，水风生晚寒。扁舟划然往，万顷相渺漫。星河白摇撼，岛屿青屈盘。远应壶峤接，深已云梦吞。蟠木系予缆，扶桑缨我冠。寸心役两目，少试鲸鱼竿。  
起寻千步沙，穹石塞行路。怒涛所摐击，徒以顽险故。卓哉梅子真，与世良不遇。上书空雪衣，烧药乃烟树。玄螭时侧行，缟鹤一回顾。从之招羡门，沧海昼多雾。  
茫茫瀛海间，海岸此孤绝。飞泉乱垂缨，险洞森削铁。天香固遥闻，梵相俄一瞥。鱼龙互围绕，仙鬼惊变灭。舟航来旅游，钟磬聚禅悦。笑捻小白花，秋潮落如雪。  
长啸山石裂，我今在东溟。游目出重徼，搴衣穷绝陉。奇氛抱珥赤，远影摩空青。想象旸谷水，徘徊爥龙形。晨昏相经络，稚耋不得宁。岂若柯斧烂，看棋了千龄。  
遥观杳无极，宛与东霍邻。悲夫童男女，去作鱼鳖民。纻屿尚余聚，蓬山宁尔神。古棹苔驻迹，仙枰竹祛尘。短褐徒为拂，飞槎邈难亲。好携支机石，去跃织女津。  
笑挥百川流，东赴无底壑。青天分极边，白浪屹为郭。卉裳或时采，椎髻亦不恶。投珠鲛人泣，淬剑龙子愕。海宫眩鳞纕，商舶丰贝错。盍不呼巨鹏，因风泝寥廓。  
老篙回我舟，沙墺晚烟起。苍茫鱼盐场，寂历鼓吹里。人民悲旧王，岁月祀遗趾。终捐玉几研，不捄朱弓矢。东西八骏马，今古万蝼蚁。此事如或然，须湔会稽水。  
我行半天下，始到东海隅。水落嶕石出 【 嶕石　「嶕」原作「焦」，据渊颖集卷三改。】 ，中飞两鹈鹕。情知瓌奇产，势与险阻俱。在夷岂必陋，虽圣犹乘桴。吭风丹穴凤，尾雨青丘狐。幸随任公子，不愧七尺躯。  
王邦采笺本渊颖集：按先生甬东记：梅岑山，梅子真炼药处山。梵书所谓补怛洛迦山也，唐言小白花山。自山东行，西折为观音洞。洞瞰海，外巉中裂，大石壁紫黑，旁罅而两歧，乱石如断圭，积伏蟠结，怒潮摐击，昼夜作鱼龙啸吼声。又西则为善财洞。峭石啮足，泉流渗滴，悬缨不断。前入海数百步，有嶕，土人云：曾有老僧秉烛行洞穴，且半里，山石合。一窍有光，大如盘盂，侧首睨之，宽弘洁白，非水非土，远不辨涯漈。又自山北转得盘陀石。山麤怪益高，垒石如垤，东望窅窅，想象高丽、日本界，如在云雾苍莽中。日初出，大如米簁，海尽赤，跳踊出，天末六合奛然鲜明。及日光照海，薄云掩蔽，空水弄影，恍类铺僧伽黎衣，或现或灭。南望桃花、马秦诸山，嵌空刻露，屹立巨浸，如世迭太湖、灵壁，不着寸土尺树，天然可爱。东南望东霍山，山多大树，徐市盖驻舟此。又有沙山，细沙所积，海日照之有芒，手攫则霏屑，下渐成洼穴，潮过又补，终不少损。旁有石龙苍白，角爪鳞鬣具，蜿蜒跨空，亘三十里，舟经其下。西转别为洋山，中多大鱼。又北则为胊山、岱山、石兰山，鱼盐者所聚。又自北而南，则为徐偃王战洋。世言偃王既败，不之彭城，而之越，弃玉几砚会稽之水。  

○望马秦桃花诸山羡门安期生隐处  

此去何可极，中心忽伤悲。乱山插沧海，千迭壮且奇。信哉神仙宅，而养云雾姿。錭锼鬼斧觖，刮濯龙湫移。坎窞森立剑，槎枒割灵旗。微涵赤岸水，暗产琼田芝。老生今安在，方士不我欺。经过燕齐靡，出没楚汉危。挟山作书镇，分海为砚池。残花锦石烂，淡墨珠岩披。东溟地涵蓄，北极天斡维。玉舃投已远，桑田变难期。誓追凌波步，行折拂日枝。羽丘杳如梦，玄圃深更疑。岂无抱朴子，去我乃若遗。空余炼药鼎，尚有樵人知。  

王邦采笺本渊颖集：按甬东记：盘陀石山南望桃花、马秦诸山，嵌空刻露，屹立巨浸，如世迭太湖、灵壁，不着寸土尺树，天然可爱。定海县志：安期先生祠在昌国马秦山，旧传安期生隐此。其乡亦名安期乡。桃花山，解见次定海候涛山。  

○句  

尘飞驰马埒，雪拥读书毡。  
诗薮：元五言律可摘者，吴立夫云云。  

***◆张翔***  

翔字雄飞，西河人。官湖南廉访使佥事。  
至正集：张雄飞诗集序：延佑首科，列右榜者十六人，唐兀氏张君雄飞，右榜有闻者也。尤工于诗，往往脍炙人口，佳章奇句，不可悉举。佥浙东宪，过钱唐，登会稽，探禹穴、天台、雁荡之胜，举在心目，得江山之助，故其诗益昌而奇也。移佥湖南，过余琅瓈山中，出其稿古律诗若干首，属序其端。  

岳阳楼  

○岳阳楼  

楼上元龙气不除，湖中范蠡意何如？西风万里一黄鹄，秋水半江双白鱼。鼓瑟至今悲二女，沈沙何处吊三闾。朗吟仙子无人识，骑鹤吹箫下碧虚。  
升庵诗话：余昔过岳阳楼，见一诗云云。视其姓名，则元人张翔字雄飞，不知何地人也。雄飞在元，不着诗名，然此诗实可传，同时虞伯生、范德机皆有岳阳楼诗，远不及也。  

***◆吕权***  

权字子义，婺之永康人。  

句  

○句  

青壁虽万里，白云只三寻。  
黄文献集：天历二年，卒于家，得年三十有八。始君自书其梦中之语云云。莫知何义。至是以其年之修短验之，若有数然。  

***◆韩性***  

性字明善，绍兴人。延佑中，宪府举为慈湖书院山长，受而不赴。后卒，赐谥庄节先生。有五云漫稿。  

句  

○句  

月上影娥池，人在众香国。  
贞居词：王蕺隐五香图，作圆象，墨写梅、兰、水仙、山矾、瑞香五品，盘屈折枝于其中。韩明善有云云一联。  

***◆刘子郁***  

子郁字□□，□□人。延佑五年，官武乡县尹。  

奉陪宪副王公谒灵润祠  

○奉陪宪副王公谒灵润祠  

缓辔乘骢转翠巅，偶陪宪使到龙泉。苍松老桧参天色，碧瓦朱甍耀日鲜。救旱有灵皆乐岁，为霖无地不丰年。炉烟礼罢香犹在，赋就新诗万古传。  
许有壬跋：宪副长安王公按行武乡，闻灵润祠雨旱有孚，且见其冈陵秀拔，林木丛茂，偕邑令刘子郁一至焉。有诗记其游，篇终意在子郁。士耆、石赟等将刻诸石，以为神宇观美，介王希明来请叙。噫，此非欲以严于神而敬于上乎！发剔其休，使见之者有所欲，其事神也严矣。镵刻英辞，使传之者有所息，其事上也敬矣。世之览者，必知之尔。余独谓有大于是者焉。司宪之于郡邑，有不承者，则槚楚督责，以作其怠；有善治者，则诱掖鼓舞，以尽其才。王公明以勇济，刚以柔通，持宪之正者也。其发之翰墨者，余知其意不在神，而有取于令之贤也。取令之贤，所以诱掖鼓舞，俾进于后也。其不在彼而在此昭昭矣。余又愿令之益勉于治也矣。令乎，其必有以副之矣！若夫山川梗概，则已见于诗，此在所略。延佑戊午五月二十日，辽倅许有壬识。  

***◆赵雍***  

雍字仲穆，孟俯仲子，以荫守昌国、海宁二州，官至翰林院待制。  

古诗  
思归  

○古诗  

西风声萧萧，愁来如梦寐。乡关万里遥，兄弟何时会。迟此相见期，真以日为岁。别来经八霜，朱颜久憔悴。人生宇宙间，名利何足计？何如云中鹤，翱翔随所至。  
又  
我居水精宫，远游来朔方。离家近十载，兄弟遥相望。始见世情薄，纷纷名利场。富贵不可期，人生难忖量。乾坤本无私，江山叹兴亡。蝉声噪落日，露草啼寒螀。明月如有情，照我肝与肠。西风动林末，萧然秋意凉。回首岁云暮，信美非吾乡。展转复展转，愁多知夜长。  

○思归  

袅袅秋风动客怀，啾啾猿鹤苦相催。鲁侯不遇关天意，臧氏焉能沮我才。万里驱驰离乡国，十年奔走在尘埃。吴兴山水何清远，一棹扁舟归去来。  
赵待制遗稿：延佑六年春正月，寄呈德琏姊丈一观，冀改抹，幸甚。书于大都咸宜里之寓舍，赵雍。  
又，文征明跋：楷行间作，转益妍美。德琏姊丈，盖魏公长倩王国器也。国器长于今乐府，杨铁崖亟称之，故此卷所书，乐府为多，岂因其所好耶？  
又，许初跋：所书艳词特多，或偶兴尔。间如古诗二篇、思归一律，颇以孤忠自许。纷华是薄，而兴亡骨肉之感，默寓其中。意其父子之仕当时亦有不得已者，良可悲已！  

***◆叶森***  

森字景修，钱塘人。早从贞白先生游，后登赵松雪之门。  

题陈渭叟紫云编  

○题陈渭叟紫云编  

一度诗来一见君，只应芳杜袭兰熏。有时写到游仙句，绕笔秋香生紫云。  
西湖志余：陈渭叟赋诗有天然趣，隐居葛溪上，岁一来杭，城中名人胜士，争要致之，惟恐其去也。所著有紫云编，叶森为之类集，复题诗云云。  

***◆郑采***  

采字季亮，温之平阳人。  

题复古秋山对月图  

○题复古秋山对月图  

天■〈〈天天〉上〈天天〉下〉■〈〈天天〉上〈天天〉下〉兮月朤朤，山■〈〈山山〉上〈山山〉下〉■〈〈山山〉上〈山山〉下〉兮水■〈〈水水〉上〈水水〉下〉■〈〈水水〉上〈水水〉下〉。木森森兮竹■〈竹上〈竹竹〉下〉■〈竹上〈竹竹〉下〉，势十■〈寒上〈寒寒〉下〉■〈寒上〈寒寒〉下〉兮墨鱻鱻。  
清河书画舫：题语甚奇，走笔录之。  

***◆郑禧***  

禧字天趣，永嘉人。进士，官黄岩州同知。  

悼亡吟二首  

○悼亡吟二首  

特写青笺几往来，佳人何自苦怜才。伤心春与花俱尽，啼杀流莺唤不回。相见愁无奈，相思自有缘。死生俱梦幻，来往只诗篇。玉佩惊沈水，瑶琴怆断弦。伤心数行泪，尽日落花前。  
春梦录：城之西有吴氏女，才色俱丽。其父早世，治命宜以为儒家室。余今年客于洪府，一日媒妪来言，女家久择壻，难其人，洪仲明公子戏欲与余求之。余辞云：「已娶。」媒妪欲求余诗词达于女氏，余戏赋木兰花慢一阕。一日，女和前词附媒妪至，乃曰：吴氏之族见此词喜，称文士之美。但母氏谓官人已娶而不可，然女独赓唱迭和，意欲虽居二室，亦不辞也。有周氏子挟财以媚母氏，母遂纳其定礼。女号泣曰：「父临终命归儒生，周子不学无术，但能琵琶耳，我誓不往周氏。」因佯狂，掷冠于地。母怒欧之。女发愤成疾，病且笃，母乃大悔，然女病竟无起色。未几卒。今具录往来词翰于后，览者亦必昭余之凄怆也。延佑戊午，永嘉郑禧天趣序。丁巳岁二月廿六日，余寄木兰花慢云云。三月一日赋诗三首云云。吴氏和云云。吴氏既终，余悼亡吟云云。  

***◆黄敏***  

敏字子侑。  

悼吴氏  

○悼吴氏  

春楼珠箔卷东风，几度偷弹泪粉红。艳质岂期黄壤隔，香魂应逐彩云空。解将遗事留身后，尽忘前言在耳中。杏蕊梅花俱一梦，悠悠深恨锁幽宫。  

***◆汪子才***  

子才字庭材。  

悼吴氏  

○悼吴氏  

犀心兔颖屡通津，未识嫦娥一面新。兴尽故园梅已谢，情留别坞杏初春，将身轻许志虽失，在耳不忘言可遵。生死幽冥千古恨，临风披阅为伤情。  

***◆徐天赉***  

天赉字子文。  

和黄韵  

○和黄韵  

杏花初破怯春风，未识芳心一点红。词翰往来传意密，死生梦幻转头空。素知分浅鸳帏里，预许名题雁塔中。杳杳幽魂何处觅？真华消息报仙宫。  

***◆沈君清***  

和黄韵  

○和黄韵  

落花一扫夜来风，枉驾相思寄断红。梅信日闻鱼水远，杏香还逐燕泥空。情怀琴瑟千春恨，怨入琵琶一梦中。门掩满庭诗思远，令人惆怅馆娃宫。  
春梦录：吴氏既终，友人共阅此女词情事迹可伤，作诗悼之。黄子侑敏云云。汪庭材子才云云。徐子文天赉和黄韵云云。先生沈君清和黄韵云云。案：余详郑禧下。  

***◆胡炳文***  

炳文字仲虎，婺源人。官兰溪学正。  

拜岳鄂王墓  
句  

○拜岳鄂王墓  

有公无此日，再拜泪交颐。大义君臣重，孤忠天地知。鸩毛何太毒，龙渡只如斯。坟畔休留桧，行人欲斧之。  
明休宁汪循后序：先生所学之大概，行己之大节，平生不可以告人者，偶于此泄焉，而不自觉。  

○句  

举头山苍然，一峯立云表。  
云峯集：附录行状：所居之南，一峯高耸，有诗云云。故乡人号曰云峯，学者因称为云峯先生。元统元年癸酉，先生忽夜梦峯颓。旦，先生曰：「吾寿终矣。」不二日，竟以微疾奄逝。  

***◆宋本***  

本字诚夫，大都人。至治元年，为廷试第一人，赐进士及第。官至国子祭酒。谥正献。有至治集。  
西湖竹枝集：弟褧，泰定甲子登第，时比之宋「二宋」云。  

舶上谣  
大都杂诗四首  

○舶上谣 【 送伯庸以番货事奉使闽浙】  

旧时家近黑桥街，三十余年不往来。凭仗使君一问讯，杨梅银杏几回开。  
元文类：原注：余以至元廿六年出杭，故居东厢隅四条巷旁有桥名黑桥 【 故居　「居」原作「君」，据国学基本丛书本及元文类（商务排印本）卷四改。】 ，居有杨梅银杏二树，在巨井上园。案：此诗杨铁崖以入西湖竹枝词，尚有一首在前，云：「涌金门外是西湖，堤上垂杨尽姓苏。作得吴趋阿谁唱，小卿坟上露兰枯。」  

○大都杂诗四首  

抛却渔竿沧海边，拂衣来看九重天。画阑九陌桥如月，绿影千门树似烟。南国佳人王幼玉，公朝才子杜樊川。紫云楼上如渑酒，孤负东风二十年。  
绣错繁华徧九衢，上林词赋汉西都。朱门细婢金条脱，紫禁材官玉鹿卢。万里星辰关上界，四朝冠盖翊皇图。东邻白面生纨绮，笑杀扬雄卧一区。  
卢沟晓月堕苍烟，十二门开日色鲜。海上神仙非弱水，人间平地有钧天。宝幢珠珞瞿昙寺，豪竹哀丝玳瑁筵。春雨如膏三万里，尽将嵩呼祝尧年。  
形势全燕拥地灵，梯航万国走王城。狗屠已仕明天子，牛相宁知别太平。玄武钩陈腾王气，白麟赤雁入新声。近来朝报多如雨，不见河南召贾生。  
诗薮：全篇整丽，首尾匀和。  

***◆吴师道***  

师道字正传，婺州兰溪人。登至治元年进士第，官至礼部郎中。有礼部集。  

集句赠潘季通  
扬州四首  
十台怀古  
句  

○集句赠潘季通  

江上春风送客舟，鸟啼花落水空流。劝君更尽一杯酒，与尔同消万古愁。  
月山诗话：元吴师道集句「劝君」云云，极工。明安公石集句亦以二语为对，当是偶同耳。  

○扬州四首 【 录一】  

富贵骄奢志已迷，无端更欲上青梯。庭前木鹤真儿戏，况说云中犬与鸡。  
礼部集：自注：「腰缠十万贯，骑鹤上扬州」，昔人以为戏言，讥兼得之惑。盖诚有是事也，刘安、高骈是已。  

○十台怀古 【 并序】  

友人自杭来，示及济南王□十台怀古诗。读之感慨不已。夫江山故宫，歌舞遗迹，千载之上，英雄游焉；千载之下，狐兔行焉。俛仰废兴，孰能无情？而诗人尤甚。发为咏歌，词虽不同，而意总合，若物之鸣，以类而应，余安得忘言哉！余生好游，尝闻司马子长、杜拾遗览观四方山川之胜，以壮其文，心窃慕之。异时浮江淮，泝湘沅，上巴峡，过秦汉故都，历燕赵齐鲁之阳，所见如十台尚多。访遗老，询故实，足以发一时之兴，快宿昔之愿。归而读马杜之诗文，以证其所得焉耳。  

姑苏台  
章华台  
朝阳台  
黄金台  
戏马台  
歌风台  
望思台  
铜雀台  
凤皇台  
凌歊台  

姑苏台  

百花洲上姑苏台，吴王宴时花正开。半空画烛西子醉，三更铁甲东门来。吴波渺渺吴山簇，不见娇嚬倚阑曲。丹枫落月怨啼乌，碧草东风惊走鹿。阖闾丘墓相连处，应恨夫差迷不悟。断指千年血未干，游魂夜哭台前路。  

章华台  

灵王倾国崇台宇，按剑章华睨中土。弁裳伏地走诸侯，钟鼓凌空震三楚。骋骄不畏伍子谋，落成乞与吴兵游。孤舟竟走江上路，块土独枕山中愁。十年伯气终萧索，回首华容归不得。饥魂漂泊啼秋烟，细腰却舞新王前。  

朝阳台  

神娥缥缈高唐上，楚宫楼阁森相向。丹枫苍桂涌孤阙，锦石清江簇连嶂。行云漠漠 【 一作「冥冥」。】 飞雨寒，孤猿咽咽秋花间。翠旗龙驾杳何处？断魂残梦愁空山。微臣宋玉夸能赋，当日襄王岂真遇。千古秋风恨未平，高泉飞落三巴怒。  

黄金台  

昭王锐志移青社，筑土悬金奉贤者。四方剑佩集强燕，千里风尘驰骏马。郭君自举先羣豪，乐生独步超凡曹。酬恩一雪伯国耻，建功并倚云天高。君臣意气千年少，落日荒墟没秋草。黄金买贵满长安，惆怅英雄布衣老。  

戏马台  

项王战马从东来，意气蹴踏全秦摧。入关不并沛公辔，还乡却上彭城台。重瞳按剑风云靡，万匹腾空烟雾起。凄凉垓下泣名骓，零落江边 【 一作「滨」。】 余数骑。寄奴千载心争雄，登高把酒临秋风。诈移晋鼎非男子，君看百战东城死。  
诗薮：雄浑流丽，步骤中程。  

歌风台  

沛宫置酒君王归，酒酣思惨风云飞。儿童环台和击筑，父老满坐同沾衣。一歌丰沛白日动，再歌淮楚长波涌。龙髯气拂半空寒，虎士心驰四方勇。河山萧瑟长陵荒，野中怒响犹飞扬。高台未倾风未息，故乡之恨那有极！  

望思台  

桐人气迫前星黯，思子宫成翠华晚。高台有恨碧草新，大野无踪金犊远。一朝弄兵儿罪轻，百年钟爱天伦深。戾园魂魄夜寂寂，湖城风雨秋阴阴。汉宫楼观连天起，方士熏香召仙鬼。望思望思终不归，茂陵老泪如倾水。  

铜雀台  

半空高栋翔金雀，玉扆繐帷尘漠漠。西陵老树暝色寒，建安残妓春情薄。曲终红袖辞尊前，檐倾断甓飞人间。分香老泪恨不灭，秋风吹入苔花斑。汉家一片当时土，肯为奸雄载歌舞？销尽曹瞒万古魂，落日漳河咽寒雨。  

凤皇台  

金陵王气飞祥云，凤皇台上声和鸣。凤来春风花冥冥，凤去秋风荒草生。娇娥舞散高城暮，青山迥隔丹丘路。斜阳门巷语乌衣，细雨汀洲飞白鹭。江空天阔凤影遥，谪仙吟罢谁能招？六朝宫阙烟萧萧，月明半夜人吹箫。  

凌歊台  

大明天子游南国，红粉三千台百尺。歌钟激浪楚日白，帘栊凝树湘云碧。凌歊高宴金舆来，侍臣狎笑朱颜开。台城宫扉销花柳，寄奴土障生尘埃。昏昏醉梦春风几，不顾江东数千里！酒罢歌阑帝业销，青山空映当涂水。  

○句  

三月云愁百里阴，太湖浪激三州白。 【 大水】 浙江亭远乱帆飞，西兴渡溟千花湿。 【 观潮】 千年绝艺洪谷子，身在太行秋色里。万里云飞木落时，遥写栏干半空起。 【 秋山图】 小槽新压真珠滴，擎向碧桃花下吸。惟余赤日并光辉，未许妖姬比颜色。 【 红玉杯】 长天孤鸟没，落日大江深。　　水夹徐邳去，河兼汴泗来。　　一扫苛秦法，重恢大汉风。　　飞云浮画栋，旭日丽高牙。　　悬空飞万瀑，拔地立千峯。　　落花萦剑佩，高柳映帆樯。  
诗薮：正传五言古清新峭拔，一洗议论纤靡之习，第字句间有离去者，较之当行，不甚合耳。七言古最长，十台怀古诗，气骨铮铮，时咸脍炙。其它句如大水各云云。长篇如南城纪游、修河道中等作，老笔纵横，殊得工部叙事体。五言律如「长天」各云云。皆整丽有格，惜全首完善者稀。  
又  
庭下已生书带草，马头初见米囊花。  
吴礼部诗话：旧作集句，用东坡云云对唐人云云，以为的切。近阅张祜诗有云：「碧抽书带草，红节米囊花。」已有此句矣。  

***◆三宝柱***  

三宝柱字廷珪，色目人。登至治元年右榜进士第。  

题门屏  

○题门屏  

逆刮蛟龙鳞，顺捋虎豹尾。若将二伎论，尤比干人易。  
辍耕录：三宝柱颇以才学知名，虽湛于酒色，而能练达吏事，刚正有守。为浙省郎中日，大书四句于门屏之上云云。其意盖以杜绝人之求请耳。  

***◆李好文***  

好文字惟中，□□人。至治元年，登进士第。官至翰林学士承旨。  

挽宋显夫  

○挽宋显夫  

四海人传二宋名，玉京连占两科荣。鄢陵初喜知公字，长乐终思送我行。故里经过人不在，遗孤问讯泪如倾。荒坟数尺西山下，一段平芜绿又生。  
自注：诚夫兄弟，皇庆中尝与先大人相遇鄢陵逆旅，始相知。至正乙酉，好文西行，显夫赋长乐坡诗见送，乃绝笔也，故及之。  

***◆夏溥***  

溥字大之，一字大充，号虎怕道人，淳安人。领至治三年乡荐，为安定书院山长，转龙兴路学教授。  

鸿门歌  
吴山谣和铁雅先生首唱  

○鸿门歌  

大风扬兮赤云屯，楚人望气皆龙文。当时吾甚笑亚父，幸至彭城疽背死。谁云沐猴竟遭烹，汝乃盛怒咍孺子。嗟哉拔山之力不可得，扶义而西取天下者以三尺！君看项王重瞳舜重瞳，天命乃在隆准公。  

○吴山谣和铁雅先生首唱  

中兴过江笑诸人，三十二表哀老臣。倡和国事可斩桧，马上青衣竟何在。采石未靖瓜洲惊，战功今乃归儒生。第一峯前谁立马？夜箭射血来帐下。  
大雅集：铁雅评曰：二作不用二李，别有一种史断。  

***◆刘麟瑞***  

麟瑞字□□，号如邨，埙次子。  

丞相信国文公  
丞相陆公  
枢密张公  
江东制置使谢公  

○丞相信国文公（天祥）  

金字牌飞出建章，郁孤万垒为勤王。驱驰岭海君臣寓，囚系燕云道路长。六籍一时光日月，孤忠万里立纲常。元归凛凛浑生气，南北人夸姓字香。  

○丞相陆公（秀夫）  

八面兵威八面攻，冯夷飞血洗千篷。波翻水寨乾坤震，风仆樯旗社稷空。百辟散班奔鹢首，孤臣扈跸憩龙宫。茫茫南国重回首，一片丹心照海红。  

○枢密张公（世杰）  

曾拥貔貅奏凯歌，厓山云暝竟蹉跎。地空九有栖荒服，寨列千艘保海阿。龙跃玺沈天若此，乌鸣矴绝事如何？鲸波沃日炎光熄，凛凛英魂尚枕戈。  

○江东制置使谢公（枋得）  

草履麻衣漫蔽形，千年卖卜惯零丁。愿从楚地师龚胜，欲向辽城友管宁。采石吟成期绝粒，娥碑读罢弃余龄。一门尽节均无媿，千载西山迭迭青。  
符遂撰水邨先生传：子麟瑞哀死节之臣，赋五十律，题曰昭忠逸咏。  

***◆洪希文***  

希文字汝质，莆田人。郡庠聘为训导。父德章字虎岩，号吾圃，有轩渠集。希文有续轩渠集。  
续轩渠集：虎岩与坐万山中，朝晡盂饭，烧芋咬菜，相倡和无愠色。吾圃试校游泮，翁季枕边谈诗，以「僧敲未敢一言定，鸟过曾安几字来」之句授之。夜卧三鼓，闻书声云：「有子定知吾事足，贫家颇觉此声佳。」兰陔诗话：吾圃与子汝质并能诗。汝质有名阿琦诗云：「我之先君子，琦也为大父。丁卯乡贡郎，名字登天府。」又傅氏馆中观咸淳丁卯榜帖诗云：「韩欧榜帖家声旧，孔孟诗书教泽新。」而郡志不载其父子名，缺略者多矣。  

句  

○句  

佳句不随飞鸟尽，名山可想属僧多。 【 题灵岩广化寺】 沈香已带寅前气，腊酒初闻子后香。 【 守岁】 月明夜色玉连锁，露冷秋茎金屈巵。 【 水仙花】 作赋重游前赤壁，题诗一笑再玄都。 【 夏政斋权府再举留莆郡镇守】 功名不建头颅老，日月如驰髀肉生。 【 雪髭】 旧书余草风搜遍，好树开花月送来。 【 幽居】 凄其死者无归路，羞与雠人共载天。 【 官筑城垣起众坟石】  
元诗选：汝质集中，警句如云云，皆自成一家机轴。  

***◆陈植***  

植字慎独。  

自题画  

○自题画  

无多茅屋沧波远，一半青山竹树遮。宛似吾乡荒寂地，直疑割我白鸥沙。  
六研斋笔记：元陈慎独名植，写江浦树石，苍莽疏宕，有子久气韵。上书一绝云云。  

***◆孙凤洲***  

赠欧阳圭斋  

○赠欧阳圭斋  

赠欧阳圭斋  

圭斋还是旧圭斋，不带些儿官样回。若使他人居二品，门前车马闹如雷。  
绿雪亭杂言：长沙有朝士某者，还乡意气满盈，宾至则鼓吹喧阗。里中有执友来谒之，朝士曰：「翁素好诵诗，近日诵得何诗？」执友曰：「近诵得孙凤洲赠欧阳圭斋之诗，甚有味。」乃朗然诵之云云。朝士闻诗默然。明日宾至，门庭寂然。  

***◆傅子建***  

句  

○句  

鼋鼍沧海赋，龙马赤文书。  
吴渊颖先生集：去岁留杭，德兴傅子建梦得句云云。间以语予及其乡人董与几。  

## ●元诗纪事卷十五  

侯官陈衍辑  

陈旅  
傅若金  
黄裳  
宋褧  
张仲容  
吕思诚  
廖毅  
陆居仁  
李黼  
萨都剌  
胡善  

***◆陈旅***  

旅字众仲，莆田人。荐除国子助教，官至国子监丞。有安雅堂集。  
山堂肆考：游京师，翰林侍讲学士虞集见其所为文，叹曰：「此所谓『我老将休，付子斯文』者矣！」春明梦余录：元人董宇定杏花园在上东门外，植杏千余株。至顺辛未，王用亨与华阴杨廷镇、高安张质夫、莆阳陈众仲燕集。是日风气清美，飞英时至巾袖杯盘之上，皆有诗，虞集为之记。  

题虞先生词后  
句  

○题虞先生词后  

忆昔奎章学士家，夜吹琼管泛春霞。先生归卧江南雨，谁为掀帘看杏花。  
蟫精隽：陈众仲旅题虞邵庵伯生诗集后云云。盖用虞邵庵风入松词中事也。与张蜕岩仲举词「留意江南杏花春雨，和泪在罗帕」意同，固邵庵之意也。  

○句  

能守不成三瓦戒。  
辍耕录：陈众仲先生尝题乐全堂，有云云之句。人多不知所谓。按史记龟筴传云：「天尚不全，故世为屋，不成三瓦而陈之。」注：「陈，犹居也。」  

***◆傅若金***  

若金字与砺，本字汝砺，新喻人。以荐佐使安南，归，除广州文学教授。有清江集。  
傅与砺诗集：胡行简居敬序：喻旧隶袁，山水最为秀丽。近世范太史、傅广文相继以诗名于时，文章巨公，莫不推服。  
诗薮：元人力矫宋弊，故五言律多草草，无复深造。虞、杨间法王、岑，而神骨乏。范、揭时参韦、孟，而天韵疏。新喻、晋陵二子，稍自振拔，雄浑悲壮，老杜遗风，有出四家上者。  

奉题仇工部壁闲古松图歌  
题栖碧山为淦龚舜咨赋  
却侍姬  
悼亡  
感独  
百日  
入室  
追和蕙兰  
忆内  
勤耕亭  
寿陈景让都事四十韵  
浑沌石行  
次韵元日朝贺  
登岳  
句  

○奉题仇工部壁闲古松图歌  

苍松在山自奇古，灌木翳之人不惊。忽然图向堂上壁，满坐叹息长风生。交柯崛走森昼晦，其下将疑鬼神会。雾雨寒霏虎豹毛，雷霆怒折蛟鼍背。乃知巨笔老且神，力斡造化雄千钧。皇天不夭栋梁具，后土潜回霜雪春。尔松已为人爱惜，见尔为尔生颜色。山中岂无材木倚绝壁，未逢匠石嗟何益！  
傅与砺诗文集：虞公见之题云：「绝妙，绝妙！吾人，吾人，新来第一手。」由是名动京师。  

○题栖碧山为淦龚舜咨赋  

山人爱山如李白，幽栖还在碧云深。松杉绕屋清宵响，雷雨县崖白昼阴。石上每同仙客坐，花间犹恐世人寻。京华日日多尘土，终拟投簪话夙心。  
傅与砺诗文集：揭文安公云：予欲赋栖碧久矣，兴无由起。一日，临江傅与砺来，开卷同赋之。予诗未成，与砺已就，非不可更作，念无可以过与砺也，遂易结语而已。  

○却侍姬 【 连夕蒙遣侍姬，皆即辞却。我辈非陶谷辈人，不宜以此见。】  

夜宿安南天使馆，主人供帐烂相辉。宝香炉起风过席，银烛花偏月照帏。王母谩劳青鸟至，文箫先放彩鸾归。书生自是心如铁，莫遣行云乱湿衣。  
苏天爵撰傅与砺墓志：与砺受命，行至安南。安南人多设谲诈以绐使者，或郊迎张宴犒众，或盛饰侍姬侑酒，君皆却之。  

○悼亡  

惊飙吹罗幙，明月照阶戺。春草忽不芳，秋兰亦同死。斯人蕴淑德，夙昔明诗礼。灵质奄独化，孤魂将安止。迢迢湘西山，湛湛江中水；水深有时极，山高有时已！忧思何能齐，日月从此始。  
皇天平四时，白日一何遽！勤俭毕婚嫁，新人忽复故。衾裳敛遗袭，棺椁无完具。送葬出北门，徘徊怛归路。玉颜不可恃，况乃纨与素！累累花下坟，郁郁茔西树。他人亮同此，胡为独哀慕。  
新婚誓偕老，恩义永且深。旦暮为夫妇，哀戚奄相寻。凉月烛西楼，悲风鸣北林。空帷奠巾栉，中房虚织纴。辞章余婉娈，琴瑟有余音。睠言瞻故物，恻怆内不任。岂无新人好？焉知谐我心！掩穴抚长暮，涕下沾衣襟。  
人生贵有别，室家各有宜。贫贱远结婚，中心两不移。前日良宴会，今为死别离。亲戚各在前，临诀不成辞。傍人拭我泪，令我要裁悲。共尽固同理，谁能心勿思！  

○感独  

幽幽蕙草晚，靡靡兰芳断。皎皎夜泉人，冥冥不复旦。流尘栖暗壁，凉吹经虚幔。无论欢意消，日复愁思乱。魂伤夕方永，气变秋将晏。当窗惨断素，捐箧悲柔翰。忆初成好合，誓且同忧患。何言遂长终，独处增永叹。寤寝忽如在，展转惊复散。念兹何嗟及，哀至聊自判。  

○百日  

人生悲死别，矧在心相知！新婚未及久，杳杳遽何之。昔为连理木，今为断肠枝。相去时几何，百日奄在兹。亏月有圆夕，逝水无还期。弃置非人情，何以为我思。  

○入室  

妆阁闭长夜，幽兰坐复春。犹疑挑锦字，不见掩罗巾。故物空在目，萧条生网尘。虚窗明月满，芳砌绿苔滋。花间时染翰，尚忆解题诗。寂寞幽泉下，贞心空自知。  

○追和蕙兰  

小窗开尽碧桃枝，忆得青鸾化去时。昨夜秋风妬幽怨，梦中吹断素琴丝。  
江上愁时复值春，带围宽尽不宜身。阶前旧种樱桃树，日暮飞花故着人。  
辍耕录：先生既丧妻，哀戚之情，多见于诗云云。哀而不伤，得性情之正，是可传也已。  

○忆内  

湘皋烟草碧纷纷，泪洒东风忆细君。浪说嫦娥能入月，虚传神女解为云。花阴昼坐闲金剪，竹里春游冷翠裙。留得旧时残锦在，伤心不忍读回文。  
归田诗话：荆公一日归行云：「贱贫奔走食与衣 【 食与衣　原作「衣与食」，按诗见王文公文集卷三十七，亦作「食与衣」，因据归田诗话卷上改。】 ，百日奔走一日归。生平欢意苦未尽，正欲老大相因依。空房萧飒施繐帷，青灯半夜哭声稀。音容想象知何处，地下相逢果是非！」刘须溪云：「此悼亡作也。古无复悲如此者。」傅汝砺忆内云云。真致虽不及，而凄惋过之。  

○勤耕亭  

日月靡闲暇，四序 【 一作「时」。】 更运之。斯人务作业，矧敢怠遑时。负耒适西畴，恒患耕作迟。仲春时雨至，羣物具含姿。牛食青涧阿，鸟鸣芳树枝。兴言播嘉谷，夙夜将耘耔。岂不怀逸居，亦念寒与饥。但使秋税毕，聊乐及我私。羲农虽已远，沮溺不吾欺。努力顺天命，素餐非所知。  
傅与砺诗文集：右诗为邹福作也。福，丰城田家子，事艺文揭先生。余力能读书，为声诗，又喜国语，习通其学，然朴慎不忘乎勤。先生甚喜之。尝手书福自为诗七首，叙其所从出。京师为文词者，福多得其题述。是何福之能使人爱若是也？学者果皆系所出乎！于是益知艺文为有德矣。  

○寿陈景让都事四十韵 【 八月十八日】  

种德由来远，流芳信有苗。名门多令器，夫子最高标。地迥瞻崧岳，天清见斗杓。声名从结发，问学自垂髫。江汉栖迟久，林亭兴致饶。紫兰敷 【 一作「依」。】 月露，苍竹倚风飙。昼艇移书放，秋灯把剑挑。微名宁屑屑，高志独嚣嚣。五气乘昌运，羣英集圣朝。武功收赫怒，文治付宣昭。历数初歌禹，聪明已赞尧。求贤多晏食，梦帝起中宵。石室仍高隐，中台歘见招。赐书县日月，乘传出云霄。议论纡三顾，荣光 【 一作「名」。】 动百僚。入宫催护玺，趋府听鸣镳。郊社陈周礼，神人协舜韶。出关春衣绣，分陕夜乘轺。獬触心弥壮，豺吞胆共销。封章犹恳切，归思遽飘飖。衮职江湖隔，锋车道路遥。凝旒思穆穆，行李发萧萧。典祀尊原庙，承厘洽大寥。步依文石进，香近黼裳飘。白日明骢马，清霜急早鵰。帝裾遮道引，谏草避人烧。佐省持三尺，绳民究八条。兵曹多暇豫，郎位益崇超。所向才华冠，何曾意气骄。台评推妙画，士望慰深翘。引拔连茅茹，芬芳杂桂椒。银章看且佩，金鼎竟须调。小草方惭出，浮萍久恨漂。文章殊豹隐，篆刻近虫雕。徐穉矜县榻，苏秦惜敝貂。敢期充砥砺，犹幸致刍荛。黄鹄追高举，青松托后凋。火行占孟月，星聚识生朝。寿酒开云液，仙音出凤箫。祇应成远业，未可慕松乔。  
诗薮：风骨苍然，多得老杜句格。  

○浑沌石行 【 九江方叔高得武侯八阵碛中小石于其处，白质而黄章，状若鸡子，字曰「小浑沌」。揭艺文为作浑沌公传云】  

浑沌以来不可数，万八千岁生盘古。絪缊乃在拳石间，光怪潜通落星渚。来从鱼腹人尽讶，坐念武侯心独苦。八阵图成泣鬼神，三江石转凋寒暑。苍波喷浸圆且坚，鸡子结成生理全。久当化鸟非为怪，大未成羊亦可仙。玉精隐月相照射，金液流霞纷绕缠。轻清已判中黄外，元气犹函太素前。英雄事往唯存石，天衡地轴今谁识。江上尝疑雾雨寒，坐中歘恐风雷黑。摩挲直如见溟涬，位置岂肯同沙砾。长路相将拂剑随，天阴勿使精灵得。  
诗薮：雄浑流丽，步骤中程。  

○次韵元日朝贺  

宫漏催朝烛影斜，千官鸣玉动晨鸦。交龙拥日明丹扆，飞凤随云绕画车。宴罢戴花经苑路，诗成传草到山家。小儒未得随冠冕，遥听钧天隔彩霞。  

○登 【 一有「南」字】 岳  

万壑千峯次第开，祝融最上气崔嵬。九江水尽荆扬去，百粤山连翼轸来。入树恐侵玄帝宅，牵萝思上赤灵台。明年更拟寻春兴，应及潇湘雁北回。  
诗薮：全篇整丽，首尾匀和。  

○句  

国蟠蜗角小，地接犬牙深。　　雨暗蛟龙出，天晴鹳鹤回。　　江路篁犹箨，山田稻始苗。　　黄归幽径犊，青聚古祠鸦。　　洒竹鸣宫女，持弓泣野臣。　　雨蒸归日路，云合去时山。　　衡庐树入青天尽，章贡波翻白日来。　　中天日月回金阙，南极星辰绕玉衡。　　交龙拥日明丹扆，飞凤随云绕画车。　　载笔旧登天禄阁，将书还到大明宫。　　百粤云山连楚大，六朝烟树入隋荒。　　焚香凤阁春开宴，鸣玉龙池午散朝。  
诗薮：元人先达者无若元好问、赵子昂。元，金遗老；赵，宋宗枝也。元体备格卑，赵词雅调弱。成都诸子，乃一振之。伯生典而实，仲弘整而健，德机刻而峭，曼硕丽而新。至大家逸格，浩荡沈深之轨，概乎未闻也。同时傅若金、张仲举不甚知名，而近体特多宏壮。傅如云云，张如云云。七言律傅如云云，张如云云。皆高华雄畅，得杜陵句格，特变态差少耳。而诗流不能举其姓氏，良可叹也。  

***◆黄裳***  

留别  

○留别  

江岸梅花正白，船头细雨斜飞。行客三冬北去，将军一棹南归。  
南翁梦录：军头莫记，东潮人也。出身行伍，酷好吟诗。元统间，伴送元使黄裳。裳亦好诗者，旬日江行，相与唱和，多有佳句，裳甚欢之，至界上留别诗云云。  

***◆宋褧***  

褧字显夫，大都人。擢泰定甲子进士第，官至翰林直学士。有燕石集。  

寄张仲容二首  
阌乡道中  
揭曼硕小仆邹福颇能作诗是时诸名胜皆有所赠  
闰十二月二十七日喜雪二首  
句  

○寄张仲容二首  

城南城北渺风烟，一度论文月再圆。肠断而今更愁绝，蓬莱云隔楚江天。  
燕石集：自注：仲容时以礼曹掾接漕舟在海上，先予一日出都，素与予契谊甚厚，虽同居京师，然各以尘事稀复接见。常谓小别离，欲赋一诗，此篇首二句，小别离诗起句也。今足成之。  

○阌乡道中  

风雨度崤■〈山黾〉，新晴喜若何？云间瞻大华，马上看黄河。心已为形役，身兼抱病多。平生远游志，垂老渐消磨。  
燕石集：商洛秦陕，步步皆陈迹，亦犹山阴道中，使人应接不暇。长安城中碑刻亦不能徧览，况近郊乎？雁塔梯级久废，曲江在其东，而亦久涸。一登含元殿故基，未央宫在汉城，悤遽不及至，但求得一瓦而已。兴庆池广袤五七余里，荷菱藻芡弥望，岸傍古垂杨甚多。□南白鹿坡甚近，华萼相辉、太真梳洗等楼基皆俨然。仆始至，及邀诸公迎送，皆在长乐坡灞桥，尝一过浐水，尝一过华清，一浴绣岭，一观华阴显灵宫并岳神题名。归程过蓝关、秦岭，宿蓝桥，观裴航洞，上七盘岭，下看辋口庄、商山四皓墓，又庙。外此皆不暇及也。余年来行四方，见山水颇多，然各有可取。至于长安城中，望终南山，天天古今妙绝也。惜病多才劣，且夺于饮宴，不及富于吟咏。  

○揭曼硕小仆邹福颇能作诗是时诸名胜皆有所赠  

福也事人初不切，学诗习字欲自别。不似南邻守舍儿，轻裘肥马通关节。  
珊瑚木难：揭曼硕题邹福诗后：右邹福诗七首。邹福者，吾乡田夫之子也。粗读孝经、论语。家贫，与人佣耕。泰定五年，余居忧于家，其父遣从余，给薪水之劳。然暇则密自观书。居五年，余携至京师。会新天子明年春开奎章阁，置授经郎，以教勋旧大臣子弟之在左右者，以国子教授庐陵林希颜及余为之。寅入酉出，令福守舍。以尽日闭门读书习字，闲为小诗，及莫则请可否于余。余或方倦欲休，或方读书有会意处，或执笔为文章思方属，必辍而告之 【 必辍而告之　「辍」原作「执」，据揭文安公全集卷十四改。】 ，不使几微见余懈怠意。今年秋，迁丞艺文，得简静无事，请问之时益富矣。余适坠马在告，福有所作，皆可观，因取其法度音节尤近者得七首，为书之，仍题其后，以为世之世臣大家学士大夫之子弟不知学者劝。余在阁中，福又从林希颜学国书，希颜称其可教。余数年于文事使令，盖深得其助焉。因并识于此。案：揭跋明云「右诗七首」，今只载此跋，不录福诗，不知何故。  

○闰十二月二十七日喜雪二首 【 前二日平章彻里帖木儿窜南安。】  

积祸丘山重莫蠲，君恩如海听南迁。品流悬绝昌黎叟，一样蓝关马不前。  
姓名何事到金瓯，沧海横流浩莫收。鹄立白袍三百个，有谁回首望崖州？  
元诗选：彻里帖木儿为江浙平章，会科举驿请试官，供张甚盛，心颇不平。及复入中书，首议罢科举，及论学校庄田租可给宿卫士衣粮。至元元年，科举罢。其明年，彻里以罪徙。六年十二月，乃诏复行科举。  

○句  

行人不敢来饮马，稚子时能坐钓鱼。  
山居新话：国朝有禁御沟不许洗手饮马，留守司差人巡视，犯者有罪。故宋显夫御沟诗有云云。可谓纪实矣。  

***◆张仲容***  

七夕寄宋显夫  

○七夕寄宋显夫  

云压高城雨散丝，万家秋气入罗帷。巧棚七夕喧邻里，小宋明朝定有诗。  
燕石集：张仲容七夕来征诗，就次韵以答云：「钿合红蛛缀网丝，玉儿瓜果设香帷。从来天上张公子，解识梧桐一叶诗。」自注：来诗云云。  

***◆吕思诚***  

思诚字仲实，平定州人。擢泰定元年进士第，官至中书左丞，谥忠肃。有仲实集。  

寄内  
戏作  

○寄内  

自从马上苦思卿，一个穷家两手擎。少米无柴休懊恼，大男小女好看成。恩深夫妇情何极，道合君臣义更明。早晚太平遂归计，连杯共饮话离情。  
水东日记：吕忠肃公思诚，耿恒庵尚书曾祖妣之兄也。天顺四年，予过南都，饮尚书太平里第，尚书因诵公寄内诗云云。大抵公之诗情真语切，要亦出元白云。  

○戏作  

典却春衫办早厨，老妻何必更踌躇？瓶中有醋堪烧菜，囊里无钱莫买鱼。不敢妄为些小事，只因曾读数行书。严霜烈日皆经过，次第春风到草庐。  
辍耕录：吕仲实先生未显时，一日晨炊不继，欲携布袍贸米于人，室氏有吝色。因戏作一诗云云。后果及第。  

***◆廖毅*** 【 按：廖毅，明写本录鬼簿作「康毅」。】  

毅字弘道，建康人。  

伍王庙  

○伍王庙  

浩浩凌云志，巍巍报国心。忠魂与潮汐，万古不消沈！  
录鬼簿：泰定三年丙寅春，因余友周仲彬与之会，即叙平生欢，时出一二旧作，皆不凡俗。天历二年春抱疾，丧于友人江汉卿家。公能书，善行文，不草率。题伍王庙壁有折桂令一曲，及有绝句云云。其感慨激烈，徒增怅怏。噫，天之生物也，裁成辅相，以左右民，奈何如是之偏戾也！  

***◆陆居仁***  

居仁字宅之，华亭人。中泰定三年乡试。隐居教授，自号巢松翁，又号云松野褐、瑁湖居士。有云松野褐集。  

楚人弓  
国马足  

○楚人弓  

楚人弓，悬两石，五十万矢陷强敌。绛人弓，箭三 【 一作「二」。】 只，长歌入关成伟绩。多箭不如少箭力。制敌若在弓矢间，鸣条牧马高于 【 一作「如」。】 山。  
大雅集：铁雅评曰：史断入诗，箴警多矣。  

○国马足  

国马足，吉行五十辔如沃。天马足，一日千里更神速。国马天闲饱刍粟，太行盐车天马哭。  
大雅集：铁雅评曰：自托可悲，句短而意无穷。  

***◆李黼***  

黼字子威，颍人。泰定四年以明经魁多士，授翰林修撰，官至江州路总管。盗起，城陷，死之。谥忠文。  

感事  

○感事  

弥勒何神孕祸胎，■〈鼠巠〉鼯动地起风埃。烟销郡国民生苦，血染江淮鬼物哀。人世百年遭此厄，天戈万里几时来。石田也有蓝田玉，可惜同成一炬灰。  
草木子：李黼守江州日，妖寇彭和尚攻之，城陷，死之。先城未陷时，尝有诗云云。  

***◆萨都剌***  

萨都剌字天锡，别号直斋，本答失蛮氏后，为雁门人。登泰定丁卯进士第，官至河北廉访司经历。有雁门集。  
列朝诗集：方谷珍盛时，招延士大夫，折节好文，与吴中争胜。文人遗老如林彬、萨天锡辈，咸往依焉。  
至正直记：京口萨都剌本朱氏子，冒为西域回回人。长咏物赋诗，如镜中灯、鹤骨笛之类。金陵谢宗可效之，然拘于形似，欠作家风韵，且调低，识者不取也。  

送欣上人笑隐住龙翔寺  
纪事  
玉华宫监礼咏事  
宫词  
京城春日  
四时宫词  
宫词  
彭城杂咏  
芙蓉曲  
南台看月歌  
登乌石山仁王寺横山阁  
立秋日登乌石山  
虾助诗  
燕姬曲  
过嘉兴  
织女图  
赠刘云江宗师  
台山怀古  
三衢马太守昂夫索题烂柯山石桥  
杨妃病齿图  
元统乙亥余除闽宪知事未行立春十日参政许可用惠茶赋此以谢  
句  

○送欣上人笑隐住龙翔寺  

江南隐者人不识，一日声名动九重。地湿厌看天竺雨，月明来听景阳钟。衲衣香暖留春麝，石钵云寒卧夜龙。何日相从陪杖屦，秋风江上采芙蓉。  
闲中今古录：萨天锡尝有一诗送浚天渊入朝：「地湿厌闻天竺雨」云云。闻者无不脍炙，惟山东有一叟鄙之。公以素惬意，访问其故。叟曰：「此联措词固善，但『闻』字与『听』字合耳。」公曰：「当以何字易之？」叟徐曰：「看天竺雨。」公诘其「看」字，叟曰：「唐人有『林下老僧来看雨』。」公俯首拜为一字师。  
案：今古录作「送天渊」，雁门集作「送笑隐」，今题从雁门集。  

○纪事  

当年铁马游沙漠，万里归来会二龙。周氏君臣空守信，汉家兄弟不相容。只知奉玺传三让，岂料游魂隔九重。天上武皇亦洒泪，世间骨肉可相逢。  
归田诗话：萨天锡以宫词得名，其诗清新绮丽，大率相类。惟纪事一首，直言时事不讳。云云。盖泰定帝崩于上都，文宗自江陵入据大都，而兄周王远在沙漠，乃权摄位而遣使迎之，下诏四方云：谨俟大兄之至，以遂固让之心。及周王至，迎见于上都欢宴，一夕暴卒。复下诏曰：夫何相见之顷，宫车弗驾。加谥明宗。文宗遂即真。皆武宗子也，故末句云然。  

○玉华宫监礼咏事  

大禘天香出内宫，孝思与世总无穷。百年礼乐行三献，一派箫韶起半空 【 箫韶　「箫」原作「笙」，据河朔访古记（守山阁丛书本）卷上、雁门集（嘉庆萨龙光辑本）卷八改。】 。使者领班云气里，女仙摇佩月明中。小臣监礼陪清列，两袖葵花映烛红。  
河朔访古记：玉华宫在真定路城中，衙城之北，潭园之东，是为睿宗仁圣景襄皇帝之神御殿，奉安御容者也。华丽拟于宫掖。制命羽流崇奉香灯，岁时月日中书以故事奏闻，命集贤院臣代祀函香致醴，遣太常雅乐，具朝服，备牲牢，行三献之礼。元统乙亥，监礼官萨都剌天锡有诗咏其事云云。  

○宫词  

深夜宫车出建章，紫衣小队两三行。石阑干畔银灯过，照见芙蓉叶上霜。  

○京城春日  

燕姬白马青丝缰，短鞭窄袖银镫光。御沟饮马不回首，贪看柳花飞过墙。  
山居新话：萨都剌宫词云云，人莫不脍炙之。予以为拟宋宫词则可。盖北地无芙蓉，宫中无石阑干，擎执宫人紫衣，大朝贺则于侍仪司法物库关用，平日则无有也。宫车夜出，恐无此理。又云云。国朝有禁御沟不许洗手饮马。  

○四时宫词  

御沟涨暖绿潺潺，风细时闻响佩环。芳草宫门金锁闭，柳花帘幕玉钩闲。梦回绣枕听黄鸟，困倚雕阑看白鹇。落尽海棠天不管，修眉惭恨锁春山。  

○宫词  

杨柳楼心月满床，锦屏绣缛夜生香。不知门外春多少，自起移灯看海棠。  
蟫精隽：萨天锡以赋宫词得名，其四时宫词，姑举一二，「御沟」云云。又四时宫词绝句，「清夜宫车」云云，「杨柳」云云，可谓豪险富丽爽闿者矣。  

○彭城杂咏  

雪白杨花扑马头，行人春尽过徐州。夜深一片城头月，曾照张家燕子楼。  
归田诗话：亦脱洒可诵。  

○芙蓉曲  

秋江渺渺芙蓉芳，秋江女儿将断肠。绛袍春浅护云暖，翠袖日暮迎风凉。鲤鱼吹浪江波白，霜落洞庭飞木叶。荡舟何处采莲人，爱惜芙蓉好颜色。  
西湖竹枝集：其诗风流俊爽，修本朝家范。宫词、芙蓉曲虽王建、张籍无以过矣。  

○南台看月歌  

城南江上逢中秋，城南石梁初截流。长虹一道贯秋色，中分百里江南州。残霞烧尽鱼尾黑，金蛇翻动三江白。冰轮碾出碧玻璃，照见钓龙台上客。台中之客怀古心，黄河泰华三登临。今年携月醉台畔，越水越山为月吟。无诸城里人如海，无诸故冢堆残霭。无诸台上草离离，龙去台空几千载。昔龙已去江悠悠，今龙虽在人未求。怀珠岂立此台下，腰上黄金台上钩。乾坤四顾渺空阔，诗书元气行勃勃。合沙古谶此其时，天下英雄求一决。南台月照男儿面，岂照男儿心与肝。燕山买骏金万斛，万里西风一剑寒。  

○登乌石山仁王寺横山阁  

千尺金莲座，烟霞拥地灵。山川几辆屐，日月两浮萍。乌没天垂海，龙归水在瓶。深堂说法夜，应有石头听。  

○立秋日登乌石山  

海国山四围，繁华坐消歇。楼观沈夕阳，鸿雁下秋色。水边无丽人，石上多古刻。感此暮归迟，秋露满山白。  
榕阴新检引竹窗杂录：家藏天锡遗诗数卷，词藻横逸，真足驰骋虞、杨，毋论石田、松雪也。入闽赋诗颇多，今录其数篇于后云云。  

○虾助诗  

层涛濡沬缀虾行，水母含秋孕地灵。海气冻成红玉脆，天风寒结紫云腥。霞衣褪色脂流滑，琼缕烹香酒力醒。疑是楚江萍实老，误随潮汐落沧溟。  
七修类稿：右虾助诗，乃元萨天锡作也。萨诗予家所藏，可谓全矣，亦失此律，况脍炙人口，特书之。  

○燕姬曲  

燕京女儿十六七，颜如花红眼如漆。兰香满路马尘飞，翠袖笼鞭娇欲滴。春风淡荡摇春心，锦筝银烛高堂深。绣衾不暖锦鸳梦，紫帘垂雾天沉沉。芳年谁惜去如水，春困着人倦梳洗。夜来小雨润天街，满院杨花飞不起。  

○过嘉兴  

三山云海几千里，十幅蒲帆挂烟水。吴中过客莫思家，江南画船如屋里。芦芽短短穿碧沙，船头鲤鱼吹浪花。吴姬荡桨入城去，细雨小寒生绿纱。我歌水调无人续，江上月凉吹紫竹。春风一曲鹧鸪吟，花落莺嗁满城绿。  

○织女图 【 一作题寿监司所藏美人织锦图。】  

兰闺织锦秦川女，大姬哑哑弄机杼，小姬织倦何所思？帘幕无人燕双语。成都花发江水春，门前马嘶车辚辚。髻鬟两珥看欲堕，蛾眉八字画不伸。良人一去无消息，冰蚕吐丝成五色。柔肠九曲细于丝，万缕春愁正如织。绮窗睡起闻早莺，西楼月落金盘倾。暖霞拂地海棠晓，香雪泼户梨花晴。日长深院机声动，梭影穿花飞小凤。水心惊起鸳鸯飞，花底不成蝴蝶梦。纤纤玉指柔且和，香钩小韈裁春罗。满怀心事付流水，荡日云锦生层波。佳人自古多命薄，风里杨花随处落。岂知丑妇嫁田家，生则同衾死同椁。君不闻长安市上花满枝，东家胡蝶西家飞。笼中鹦鹉唤新主，门外侍儿更故衣。又不闻田家妇，日埽春蚕宵织布。催租县吏夜打门，荆钗布裙夫短袴。我题此画三嗟吁，百年丑好皆虚无。排云便欲叫阊阖，为我献上豳风图。  

○赠刘云江宗师  

羽人推转阿香车，童子穿松拾翠华。天上赐衣沾雨露，山中诗锦织云霞。瑶台紫气秋横剑，石室丹光夜走砂。拟借茅君三白鹤，乘风骑到玉皇家。  

○台山怀古 【 一作越台怀古。】  

越王故国四围山，云气犹屯虎豹关。铜兽暗随秋露泣，海鸦多背夕阳还。一时人物风尘外，千古英雄草莽间。日莫鹧鸪嗁更急，荒台丛竹雨斑斑。  
竹窗杂录：萨天锡为福建宪司知事，有越台怀古诗云云。刻碑在南台山，故老云：碑仆，农家舁入作墙基，而字迹宛然。  

○三衢马太守昂夫索题烂柯山石桥  

洞口龙眠紫气多，登临聊和采芝歌。烂柯仙子何年去，鞭石神人此地过。乌鹊横空秋有影，银河垂地水无波。遥知题柱凌云客，天近应闻织女梭。  
雁门集：张习跋：尝观天锡燕姬曲、过嘉兴、织锦图等篇，婉而丽，切而畅，虽云石、廉夫莫能道。如赠刘云江 【 赠刘云江　「刘」原无，据原诗题及张习跋补。】 、越台怀古、题烂柯山、石桥诸律，又和雅典重，置诸松雪、道园之间，孰可疑异。  

○杨妃病齿图  

沈香亭北春昼长，海棠睡起扶残妆。清歌妙舞一时静，燕语莺啼愁断肠。朱唇半启榴房破，臙脂红注珍珠颗。一点春寒入瓠犀，雪色鲛绡湿香唾。九华帐里熏兰烟，玉肱曲枕珊瑚偏。金钗半脱翠蛾敛，龙髯天子空垂涎。妾身日侍君王侧，别有闲愁许谁测。断肠塞上锦■〈衤朋〉，万恨千愁言不得。成都遥进新荔枝，金盘紫凤甘如饴。红尘一骑不成笑，病中风味心自知。君不闻延秋门，一齿作楚藏病根。又不闻马嵬坡，一身溅血未足多。渔阳指日鼙鼓动，始觉开元天下痛。云台不见汉功臣，三十六牙何足用！明眸皓齿今已矣，风流何处三郎李。  
诗薮：雄浑流丽，步骤中程。  

○元统乙亥余除闽宪知事未行立春十日参政许可用惠茶赋此以谢  

春到人间纔十日，东风先过玉川家。紫薇书寄斜封印，黄阁香分上赐茶。秋露有声浮薤叶，夜窗无梦到梅花。清风两腋归何处，直上三山看海霞。  
诗薮：全篇整丽，首尾匀和。  

○句  

客遇钟鸣饭，僧披御赐衣。  
七修类稿：僧旧着黑衣，元文宗宠爱欣笑隐，赐以黄衣，其徒后皆衣黄。萨天锡赠笑隐诗云云，正谓此也。  
山村猿索饭，竹坞鹤听棋。　　浙江潮似雪，闽土腊如春。  
诗薮：萨天锡俊逸清新，歌行、近体，时有佳处。如云云，晚唐语也。云云，晚宋语也。  
海瘴连云起，江潮入市流。　　故庐南雪下，短褐北风前。　　夜卧千峯月，朝餐五色霞。　　朔风吹野草，寒日下边城。  
诗薮：元五言律可摘者，萨天锡云云。  
河汉入楼天不夜，江风吹月海初潮。 【 详赵孟俯下。】  

***◆胡善***  

善字师善，绍兴诸暨人。泰定进士。  

句  

○句  

领檄来司教，临危要致身。  
辍耕录：至正乙未，以宪佥赵公举为松江儒学经师。越明年，苗寇至，欲毁孔子庙。善坐经席骂寇，寇怒，杀之。先是，善题诗于壁云云。及难死，果不诬。

## ●元诗纪事卷十六  

侯官陈衍辑  

杨维桢  

***◆杨维桢***  

维桢字廉夫，号铁崖，会稽人。登泰定丁卯进士第，官至江西等处儒学提举。有铁崖古乐府等集。  
七修类稿：廉夫母梦金钩入怀而生。  
又：其号铁崖，初居吾杭铁冶岭，后号铁笛，至松江得莫冶所制铁笛。  
列朝诗集：张伯雨序其乐府云：上法汉魏，而出入于少陵、二李之间，隐然有旷世金石声，又时出龙鬼蛇神，以眩荡一世之耳目，斯亦奇矣。  
又：承学之徒流传沿袭，槎牙钩棘，号为「铁体」。  
又：维桢疾亟，撰归全堂记，顷刻而就。曰：「九华伯潘君迎我。」掷笔而逝。  
四友斋丛说：吾松吕璜溪，即开「应奎文会」者是也。走金帛聘四方能诗之士，请杨铁崖为主考。试毕，铁崖第甲乙。一时文士毕至，倾动三吴。  
云林遗事：杨廉夫躭好声色。一日，与元镇会饮友人家。廉夫脱妓鞋置杯酒其中，使坐客传饮，名曰鞋杯。元镇素有洁疾，见之大怒，翻案而起，连呼龌龊而去。  
山堂肆考：元杨铁崖在松江尝游盘龙塘，夜抵普门寺宿。盗伺其出，尽窃所蓄物。黎明，家人往白之。先生赋诗不辍，语客曰：「老铁在是，区区长物，又奚足恤！」  
挥尘诗话：杨铁崖在金粟道人家，每食，主人必出佳酝，以芙蓉金盘令美妓捧劝。铁崖出对曰：「『芙蓉盘捧金茎露』，有能对者赠以此盘。」一妓应声曰：「杨柳人吹铁笛风。」遂以盘酬之。一坐倾倒。  
铁崖逸编：先生自言：予用三体咏史，用七言绝句体者三百首，古乐府体者二百首，古乐府小绝句体者四十首。绝句人易到，吾门章木能之，古乐府不易到，吾门张宪能之，至小乐府，二三子不能，惟吾能之。故五峯李著作推为咏史上手云。门人章琬识。  
诗薮：元末杨廉夫歌行，声价腾涌。今读之，大率秾丽妖冶，佳处不过长吉、文昌，平处便是传奇、史断，汉、魏风轨，未覩藩篱，而一时传赏楮贵，信识真未易也。  
诗薮：元五言绝，自廉夫乐府诸篇外，一代寥寥，即虞、杨氏集中，罕覩佳者，远不如七言绝也。  

西湖竹枝歌九首  
鸿门会  
漫兴七首  
春侠杂词八首  
秋千曲  
吴下竹枝歌七首  
题履元陈君万松图  
海乡竹枝歌  
雉朝飞  
石妇操  
花游曲  
嬉春体五首  
六客诗  
香奁八咏  
小游仙十二首  
元夕与妇饭  
庐山瀑布谣  
佛顶菊  
王烈妇诗  
改作  
题刘阮山  
题宋宫观潮图  
大暑燕朱氏玉井香赋诗  
赠僧一初  
咏史  
玉镜台  
采莲曲  
洞庭曲  
桂水五千里  
席上作  
老客妇谣  
钟山诗  
无题效商隐体四首  
句  
句  

○西湖竹枝歌九首 【 并序】  

予闲居西湖者七八年，与茅山外史张贞居、苕溪郯九成辈为唱和交。水光山色，浸沈胸次，洗一时尊俎粉黛之习，于是乎有竹枝之声。好事者流布南北，名人韵士，属和者无虑百家。道扬讽谕，古人之教广矣。是风一变，贤妃贞妇，兴国显家，而烈女传作矣。采风谣者其可忽诸？至正八年秋七月，会稽杨维桢书于玉山草堂。  
苏小门前花满株，苏公堤上女当垆。南官北使须到此，江南西湖天下无。  

○鸿门会  

天迷关，地迷户，东龙白日西龙雨。撞钟饮酒愁海翻，碧火吹巢猰■〈犭俞〉。照天万古无二乌，残星破月开天余。座中有客天子气，左股七十二子连明珠。军声十万振屋瓦，拔剑当人面如赭。将军下马力拔山，气卷黄河酒中泻。剑光上天寒彗残，明朝画地分河山。将军呼龙将客走，石破青天撞玉斗。  
铁崖古乐府：先生酒酣时，常自歌是诗。此诗本用贺体而气则过之。  
蓬窗日录：谢皋羽诗，余尤爱其鸿门燕一篇云云。李贺集中亦有鸿门燕一篇，不及此远甚，可谓青出于蓝矣。元杨廉夫乐府力追李贺，亦有此篇，愈不及皋羽矣。  

○漫兴七首 【 并序】  

学杜者必先得其性情语言而后可，得其性情语言，必自其漫兴始。钱唐诸子喜诵予唐风，取其去杜不远也。故今漫兴之作，将与学杜者言也。  
■〈青盍〉画溪头翠水家，水边短竹夹桃花。春风嗾人狂无那，走觅南邻羯鼓挝。  
丈人接■〈罒离〉白毡裁，花边下马不惊猜。环沈溪头买酒去，高堂寺里看碑来。  
长城女儿双结丫，陈皇宅前第一家。生来不识古井怨，唱得后主后庭花。  
杨花白白绵初迸，梅子青青核未生。大妇当垆冠似瓠，小姑吃酒口如樱。  
今朝天气清明好，江上乱花无数开。野老殷勤送花至，一双蝴蝶趁人来。  
南邻酒伴辱相呼，共访城东旧酒垆。柳下秋千闲络索，花间唤起劝胡卢。  
我爱东湖旧广文，更过水口觅将军。醉归尝骑广文马，不怕打鼓噤黄昏。  
铁崖古乐府：漫兴者，老杜在浣花溪之所作也。漫兴之为言，盖即眼前之景，以为漫成之词耳。其情性盎然与物而为春，其言语似村而未始不俊也，此杜体之最难学也。先生此作，情性语言近似矣。  
麓堂诗话：杜子美漫兴诸绝句，有古竹枝意。韩退之亦有之。杨廉夫十二首，非近代作也。盖廉夫深于乐府，当所得意，若有神助，但恃才纵笔，多率易而作。  

○春侠杂词八首 【 据章琬编】  

金丸脱手弹鹦鹉，玉鞭嬉笑击珊瑚。侍儿无赖有如此，知是霍家冯子都。  
花袍白面呼郎神，当街夺花不避人。天马乘龙金络脑，贾家贵婿正娇春。  
柘林纵猎金毛鹰，花街行春银面马。夜宿倡家酒未醒，飘风吹落鸳鸯瓦。  
昨日布衣行九州岛，今日绣衣拜冕旒。马前清道一千步，当街不敢窥高楼。 【 千古才人不可到。】  
朱提注酒酒如池，太白淋漓吃不辞。上楼更衣玉山倒，腰间带脱金犀毗。  
关右新来豪侠客，姓氏不通人不识。夜半酒醒呼阿吉，碧眼胡儿吹笔笛。  
蜀琴声奏双鸳鸯，嶰竹鸣和双凤凰 【 嶰竹　「嶰」原作「蠏」，按此用伶伦取嶰谷之竹为乐器事，故据铁崖复古诗集（四部丛刊影明刊本）卷四改。】 。夜阑酒醒不上马，紫荆月坠西家墙。  
西江美人久不见，手把新题合欢扇。鲤鱼凭送相思书，霸王门前水如箭。 【 复古诗集】  
铁崖复古诗集：太史曰：此词侠才冶思见于二十八字，非贵公子具五色肠者不能也。读者岂可以唐人绝句求之哉！  
又四首 【 据吴复编】  
石上叶生青凤尾，阶前花开黄鹄觜。美人弄水百花池，水洒花枝双蝶起。  
宜男草生小院西，阶前锦石与人齐。钱塘潮生当午信，丹鸡飞上上头啼。  
凤凰城外横门道，小妓军装金线袄。春晖无赖苦撩人，自下雕鞍蹋芳草。  
美人遗我昆溪竹，未写雌雄双凤曲。爱惜长竿系钓丝，钓得西江双比目。 【 铁崖古乐府。】  
案：复古诗集春侠杂词只八首，吴复编铁崖古乐府则系十首，无「昨夜布衣」、「关右新来」两首，多出「石上叶生」、「宜男草生」、「凤凰城外」、「美人遗我」四首。「美人」首又见诗薮，今并录之。  

○秋千曲  

齐云楼外红络索，是谁飞下云中仙？刚风吹起望不极，一对金莲倒插天。  
诗薮：春侠词云云。秋千曲云云。无论温、韩，即子建、太白降格挥毫，未知孰胜。  

○吴下竹枝歌七首 【 率郭羲仲同赋。】  

三箬春深草色齐，花间荡漾胜耶溪。采菱三五唱歌去，五马行春驻大堤。  
家住越来溪上头，臙脂塘里木兰舟。木兰风起飞花急，只逐越来溪上流。  
宝带桥西江水重，寄郎书去未回侬。莫令错送回文锦，不答鸳鸯字半封。  
马上郎君双结椎，百花洲下买花枝。罟罛冠子高一尺，能唱黄莺舞雁儿。  
白翎鹊操手双弹，舞罢胡笳十八般。银马杓中劝郎酒，看郎色似赤瑛盘。  
骑马当轩鹄觜靴，西风马上鼓琵琶。内家队里新通籍，不是南州百姓家。  
小娃十岁唱桑中，尽道吴风似郑风。不信柳娘身不嫁，真珠长络守宫红。  
诗薮：七言绝如西湖、吴下竹枝歌及春侠宫词、续香奁、游仙等作，本学梦得、致光，而笔端高爽处，往往逼李供奉。漫兴学杜，亦略近之。其才情实出赵、揭诸家上。  

○题履元陈君万松图  

紫芝道人天思精，南来新画青松障。东家画水西家山，积弃陈缣忽如忘。突然槎枒生肺肝，元气淋漓逼神王。亟呼圆瓦倒墨汁，尽写髯官立成仗。羣争十丈百丈身，气敌千人万人将。交柯玉琐混鳞甲，屈铁金绳殊骨相。石鬬雷霆白日倾，雨走■〈虫羽〉龙青天上。前身要是僧释仁 【 释仁　「释」原作「择」。按画髓云：释仁寓永嘉，善画松。因据铁崖逸编（四部备要本）卷五改正。】 ，五百蜿蜒见情状。天台老林亦画松，三株五株成冗长。我家东越大松冈，五鬣苍苍郁相望。门前两个赤婆娑，上有玄禽语相向。雕龙梓客朝取材，伏虎将军夜偷饷。安得射洪好绢百尺强，令泫阴森移迭嶂。鼓以轩辕之瑟五十弦，共写江声入悲壮。  
铁厓逸编：右写似子昭异才。子昭工画仕女花木，予惧其情过粉黛则气乏风云，故书此诗以遗之。子昭读此诗后，得毋激作公孙大娘之剑乎？  

○海乡竹枝歌  

潮来潮退白洋沙，白洋女儿把锄耙。苦海熬干是何日？免得侬来爬雪沙。  
门前海坍到竹篱，阶前腥臊蟚子肥。孲■〈牙子〉三岁未识父，郎在海东何日归？  
海头风吹杨白花，海头女儿杨白歌。杨花满头作盐舞，不与斤两添铜驼。  
颜面似墨双脚頳，当官脱袴受黄荆。生女宁当嫁盘瓠，誓莫近嫁东家亭。  
铁崖乐府：自记：海乡竹枝，非敢以继风人之鼓吹，于以达亭民之疾苦也，观民风者或有取焉。  

○雉朝飞 【 并序】  

琴操有雉朝飞，多指牧犊子之作。据扬雄所记，则曰：雉朝飞者，卫女傅母之所作也。卫女嫁齐太子，中道太子死，问傅母，傅母曰：「且往当丧。」丧毕，女不肯归，终之以死。傅母悔之，取女所操琴于冢上鼓之，忽有雉出墓中。傅母抚雉曰：「女果为雉也？」言未毕，雉飞而起，故其操曰雉朝飞。予以牧犊之叹，不如卫女之善死，有关世教也。故赋以补旧乐府之缺云。  
雉朝飞，一雄挟一雌，雄死雌誓黄泥归。卫女嫁齐子，未及夫与妻，青缡绾素结，一死与之齐。人言卫女荡且离，乌得冢中有雉飞？琴声鼓之闻者悲。  
蟫精隽：是作端可以洗乐府之陋矣。  

○石妇操  

章琬曰：石妇即望夫石也，在处有之。补入琴操，悲其志与精卫同，不必问其主名也。  
山夫折山华，山头朝 【 音「潮」。】 石妇。行人几时归？东海山头有时聚。行人归，啼石柱，石妇岑岑化黄土。  
铁崖复古诗集：太史曰：「啼」字妙，非啼妇也，乃化鹤来归语华表意。  
案：吴复编铁崖古乐府在至正六年，章琬编铁崖复古诗集在至正二十四年，两集相复者数十首，而时有异同。如此首「山夫折山华」句上，乐府本尚有「峨峨孤竹冈，上有石鲁鲁」二句；「山头朝石妇」句，乐府本作「岁岁山头歌石妇」。殆乐府本编后，维桢又有所改定，故琬本据之欤？  

○花游曲 【 并序】  

至正戊子三月十日，偕茅山贞居老仙、玉山才子烟雨中游石湖诸山。老仙为妓者璚英赋点绛唇词。已而午霁，登湖上山，歇宝积寺，行禅师西轩。老仙题名轩之壁，璚英折碧桃花。下山，予为璚英赋花游曲，而玉山和之。  
三月十日春蒙蒙，满江花雨湿东风。美人盈盈烟雨里，唱彻湖烟与湖水。水天虹女忽当门，午光穿漏海霞裙。美人凌空蹑飞步，步上山头小真墓。华阳老仙海上来，五湖吐纳掌中杯。宝山枯禅开茗碗，木鲸吼罢催花板。老仙醉笔石阑西，一片飞花落粉题。蓬莱宫中花报使，花信明朝二十四。老仙更试蜀麻笺，写尽春愁子夜篇。  
六研斋笔记：至正戊子三月十日，会稽杨维桢同贞居张伯雨诸人游石湖，有侑者琼英与坐，各为花游曲一章，词情美丽，实一时之盛。  

○嬉春体五首 【 钱塘湖上作　一云赋俏唐体遗钱塘诗人学杜者。】  

今朝立春好天气，况是太平朝野时。走向南邻觅酒伴，还从西■〈野上土下〉买花枝。陶令久辞彭泽县，山公祇爱习家池。宜春帖子题赠尔，日日春游日日宜。  
西子湖头春色浓，望湖楼下水连空。柳条千树僧眼碧，桃花一株人面红。天气浑如曲江节，野客正是杜陵翁。得钱沽酒勿复较，如此好怀谁与同。  
何处被花恼不彻，嬉春最好是湖边。不须东家借骑马，自可西津买蹋船。燕子绕林红雨乱，凫雏冲岸浪花圆。段家桥头猩色酒，重典春衣沽十千。  
入山十里清凉国，三百楼台迤■〈辶里〉开。岳王坟前吊东渡，隐君寺里话西来。接果黄猿呼一个，探花白鹿走千回。风流文采湖山主，坡白应须属有才。  
杨子休官日日闲，桐江新棹酒船还。叮咛旧客兼新客，漫浪南山与北山。好怀急就一斗饮，佳人能作五弦弹。君看此地经游辇，彷佛春风梦未残。  
草堂雅集：先生所谓嬉春体，即老杜以「江上谁家桃树枝，春寒细雨出疏篱」为体也。先生自谓代之诗人为宋体所梏，故多作此体变之云。  

○六客诗  

有客有客来洞庭，驾罔象兮骖奔鲸。千家含景双龙精，玲珑七窍罗天星。莫邪出匣铿有声，一鸣一止三千龄。  
有客有客来西域，龙高昂兮颈雌霓。腹如巴蚺凤非翼，口牙夜光集月魄。奇声劈山椎霹雳，道人因之写胸臆。  
有客有客来象山，渡青海，飞龙湾。陪道主，登玉坛；吐星宿，呈琅玕。出入爪甲冰雪寒。号鬼母，惊神肝，一声吹裂虎豹关。  
有客有客来文山，如金如铁坚非顽。文山颓，不可攀，留尔亦足消羣奸。静以安，方以直；带苍玉，佩文石，文星灿然守玄默。  
有客有客来赤城，碧梧风裁光珑玲。音含太古文七星，直如赤丝清如冰。洗秋壑，鸣秋声，金舂玉应和以平。  
有客有客来滈池，皤然其腹蠢以痴。曾太古，春风知，至今面肉凝如脂。祖龙朽腐不足奇，和风自活千年枝。  
杨维桢七客者志：抱遗老人尝得断剑于洞庭湖缑氏子，炼为笛；又得古琴于赤城，相传贾师相故物；得胡琴于大陵吕氏；得管于杭老宫人所，云宋道君内府物；又得玉带砚一，古陶瓮一，砚为文文山之手泽，瓮为秦祖龙藏中器也。既而辟一室以居六者，老人时燕居其中，六者皆以客遇之，而又命之名焉。以铁笛形如龙状，而声如龙吟也，故名之曰「洞庭铁龙君」。以胡斛声相近，琴又主于律，口噤以珠，而声又如贯珠然，故名胡琴曰「西域斛律珠」。以象出于象山，而以其齿为管，管又同于筒，故名之曰「象山管氏筒」。以古琴有焦尾材，又声如秋声，故名之曰「赤城焦氏秋」。砚本石，而玉带文，且出文山氏，故名之曰「文山玉带石」。古陶出于滈池君之墓也，盛酒于中，经岁不变，而折花其中，又能自葩实不死，故名之曰「陶氏太古春」。书洞庭，书西域者，纪异也。书文山者，尊忠臣也。书筒管而不书道君，书秋声而不书秋壑，书太古春而不书滈池君，以其所遇非其主也。老人古之廉士，今之怪奇人也。以不遇于世，又自客六者之间而七焉，总而颜客之所曰「七客者之寮」。客主道人，而道人亦以客自目，盖相忘于六者之间，不知主为客，客为主也。说光阴者，谓百代过客。人托一室于宇宙之内，虽亦客耳，人于形骸之外，有主客之分，是以物我相形，而闲闲之智，詹詹之言，锋然而起，惟达者不与物竞而与化往来，至我忘物物忘我，主客何有哉？道人既自志，而且歌六客之诗云云。  

○香奁八咏 【 并序　录四】  

吴间诗社香奁八咏，无春芳才情者，多为题所困。纵有篇辞，鄙妇学妆院体，终带鄙状可丑也。晚得玉树余音为甲，而长短句、乐府绝无可拈出者。一日，云庵王先生寄示踏莎行八阕，读之惊喜。先生盖松雪翁门人，今年八十又三矣。而坚强清爽，出语娟丽，此殆为月中神仙。谨付翠儿度腔歌之，又评付龙洲生附八诗后绣梓，以见王孙门中旧时月色，虽曰丧乱，固无恙也。至正丙午春三月初吉，锦■〈穴上委下〉老人杨维桢序 【 按此序录自铁崖逸编卷七，亦见铁崖复古诗集卷五香奁集序，异文甚伙。如「晚得玉树余音为甲」句，复古诗集作「晚得玉楼子八作，众推为甲」；「虽曰丧乱」，复古诗集作「虽阅丧乱」；似均当从改。】 。  

金盆沐发  
月奁匀面  
玉颊啼痕  
黛眉颦色  

金盆沐发  

华清春昼赐温泉，绾脱青丝散一编。翠雨乱跳花底月，黑云半卷镜中天。铜仙盘冷添甘露，玉女盆倾拾翠钿。拢得云鬟高一尺，罟冠新上玉台前。  

月奁匀面  

一片清光照胆寒，玉容满镜掩飞鸾。素娥照见黄金阙，绛雪镕开白玉盘。翠点柳尖春未透，红生樱颗露初干。好风为我披罗幙，一朵芙蓉正面看。  

玉颊啼痕  

天然玉质洗铅华，怪底偏将半面遮。红滴香冰融獭髓，彩黏腻雨上梨花。收干通德言难尽，点湿明妃画莫加。聚得斑斑在何处？软绡寄与薄情家。  

黛眉颦色  

按乐图开列画堂，春愁何独损清扬。蜀山烟雨双尖瘦，汉柳风霜两叶苍。索画未成京兆谱，欲啼先学寿阳妆。萧郎忽有归期报，喜得天庭一点黄。  
诗薮：廉夫香奁八咏，「收干」云云，「索画」云云，「铜仙」云云，「翠点」云云，皆精工刻骨，古今绮辞之极，然是曲子语约束入诗耳。句稍参差，便落王实甫、关汉卿。  

○小游仙十二首 【 录一】  

麻姑今夜过青丘，玉醴催斟白玉舟。莫向外人矜指爪，酒酣为我擘箜篌。  
诗薮：梦得竹枝，长吉锦囊，飞卿金荃，致光香奁，唐人各擅。至老铁乃奄四家有之。如「劝郎莫上」云云，其宛丽梦得靡加；「麻姑」云云，其瑰崛长吉莫过。  

○元夕与妇饭  

问夜夜何其，睠兹灯火夕。月出屋东头，照见琴与册。老妇纪节序，清夜罗酒席。右蛮舞袅袅，左琼歌昔昔。妇起劝我酒，寿我岁千百。仰唾天上蜍，誓作酒中魄。劝君饮此酒，呼月为酒客。妇言自可听，为之浮大白。  
铁网珊瑚：老妇曰：人言「天孙思妃不如月娥守孤」，不知羿妇相弃以奔，曷若织女相望以久之愈也。  

○庐山瀑布谣 【 并序】  

甲申秋八月十六夜，予梦与酸斋仙客游庐山，各赋诗。酸斋赋彭郎词，予赋瀑布谣。  
银河忽如瓠子决，泻诸五老之峯前。我疑天仙 【 一作「孙」。】 织素练，素练脱轴垂青天。便欲手把 【 一作「借」。】 并州翦，翦取一幅玻璃烟。相逢云石子，有似捉月仙。酒喉无耐夜渴甚，骑鲸吸海枯桑田。居然化作十万丈，玉虹倒挂清泠渊。  
尧山堂外纪：至正甲申秋八月十六夜，杨廉夫梦与酸斋仙客游庐山，各赋诗。酸斋赋彭郎词，廉夫赋瀑布谣。诘旦，以语富春吴复。复拍几大叫曰：「酸斋之词，滑稽谑浪，固风流才仙；而先生之谣，雄伟俊逸，真天仙也。」  

○佛顶菊  

莲社渊明手自栽，头颅终不惹尘埃。东篱若为摩挲看，西域亲曾受记来。妙色尽从枝上发，慧香直奔脑门开。明年九月重阳节，再托摩耶圣母胎。  
七修类稿：元人谢伯理，居松之泖湖，富而好礼，构光渌亭为宴乐之所。九日，会友于其间，有园丁以佛顶菊花方开，献之筵间求诗，众为赋之。时铁笛道人杨廉夫在座，走笔云云。座客顾仲瑛奉觞称曰：「先生之作，诚可谓虎穴得子矣！」  

○王烈妇诗  

介马驮驮百里程，青枫一夜血诗成。祇应刘阮桃花水，不似巴陵汉水清。  
南濠诗话：宋王烈妇青枫岭事，昭灼在人耳目，士大夫过而题诗者甚众。杨廉夫诗云云。后廉夫得梦悔之，乃更作诗，有「宁从湘瑟声中死，不向胡笳拍里生」之句，则与前诗迥不侔矣。  

○改作  

天随地老妾随兵，天地无情妾有情。指血啮开云峤赤，苔痕化作雪江清。愿从湘瑟声中死，不逐胡笳拍里生。三月子规啼断血，秋风无泪写哀铭。  
高坡异纂：杨廉夫题临海王节妇诗云云。后廉夫无子。一夕，梦一妇人谓曰：「尔知所以无后乎？」曰：「不知。」妇人曰：「尔忆题王节妇诗乎？尔虽不能损节妇之名，而心则伤于刻薄，毁谤节义，其罪至重，故天绝尔后。」廉夫既寤，大悔，遂更作诗云云。后复梦妇人来谢。未几，果得一子。  

○题刘阮山  

两壻原非薄幸郎，仙姬已识姓名香。问渠何事归来早，白首糟糠不下堂。  
南濠诗话：元微之题刘阮山诗云云。后元遗山诗云云。予顷见杨廉夫诗迹，亦有是作，云云。较之二元，情致不及，而忠厚过之。  

○题宋宫观潮图  

八月十八睡龙死，海龟夜食罗剎水。须臾海劈龛赭门，地卷银涛薄于纸。艮山移来天子宫，宫前一箭随西风。劫灰欲洗蛇鬼穴，婆留朽铁犹争雄。望海楼头夸景好，断鳌已走金银岛。天吴一夜海水移，马蹀沙田食沙草。崖山楼船归不归，七岁呱呱啼轵道。  
七修续稿：尝于先辈叶南屏家见元人题宋宫观潮图诗，皆雄富雅健，感慨悲壮。因假回录之。杨维桢诗云云。练川严恭出宋宫观潮图索余诗为首唱，且曰：得奇语，始可抗浙江之奇观。继遣「金露浇渴颖，饮酣为之吐锦橐」句。时至正廿年秋八月初，杨维桢在玄白亭，试奎章龙香宝剂，书。  

○大暑燕朱氏玉井香赋诗  

朱公神仙人，冰雪照肺腑。祖帑阅羽化，祖书在册府。门掩一亩宫，虹梁跨风渚。乔木八九株，梧桐杂槐榉。中有玉井香，银云洒零雨。俗士不必来，佳朋来不拒。煮茶不无童，谋酒自有妇。核破玉刃霜， 【 大桃。】 筩卷金茎露。 【 上声读。】 方响歌洞仙，自题舞魔女。梧溪斥琴操， 【 主者极能评诗，谓梧溪子儗琴操为失体，可揩铁雅凤陎云。】 海岳订画谱。 【 米老为书家三变也。】 棹歌发复留，冰花凉欲语。焉知人间世，大火虐如虎。  
好古堂书画记：杨铁崖书一轴云：至正景午大暑，燕于朱氏玉井香，赋诗十有二韵。书似西枝、玉海、鸐屋三才子共和之。云云。箕尾叟在草玄阁书，东鲁先生考校。  

○赠僧一初  

一初阇黎诸法解，吹得道人双剑箫。大道不知宗北秀，看山直欲尽南条。  
六研斋笔记：元僧仁一初，隐富阳妙智寺。杨廉夫与之善。廉夫铁篴，惟一初能吹。杨赠之诗云云。  

○咏史  

买妾千黄金，许身不许心。使君自有妇，夜夜白头吟。  
又  
生为仲卿妇，死逐仲卿栖。庐江同树鸟，不过别枝啼。  
诗薮：老铁咏史如云云。此类甚众，亦大是伎俩人。然惟二十字可耳，更八字便入晚唐。  

○玉镜台  

郎赠玉镜台，妾挂菱花盘。安得咸阳镜，照郎心肺肝。  

○采莲曲  

东湖采莲叶，西湖采莲花。一花与一叶，持较阿侯家。同生愿同死，死葬清泠洼。下作锁子藕，上作双头华。  

○洞庭曲  

道人铁笛响，半入洞庭山。天风将一半，吹度白银湾。  
又  
仙橘大于斗，浮之过洞庭。江妃浑未识，唤作楚王萍。  
又  
海上双雷岛，浑如滟滪堆。乖龙拔山脚，飞渡海门来。  

○桂水五千里  

桂水五千里，潇湘雨气空。衡山七十二，望见女英峯。  
诗薮：宋乐府小诗殊寡，元惟杨廉夫才情缥缈，独步当代，名下士信无虚也。如云云，云云，酷是六朝。又洞庭曲云云，率超异神俊，追踪谪仙，非宋元语。  
案：铁崖乐府桂水五千里别自一题，非洞庭曲。  

○席上作  

江南处处烽烟起 【 江南处处烽烟起　七修类稿（乾隆耕烟堂刊本）卷二十一引作「山前日日风尘起」。下一「烽烟」亦作「风尘」。】 ，海上年年御酒来。如此烽烟如此酒，老夫怀抱几时开？  
遵闻录：张士诚以厚币招杨廉夫甚急，勉行至姑苏。适元以龙衣御酒赐士诚，廉夫因饮御酒，遂作诗云云。士诚闻之默然，遂不强留。  
七修类稿：张士诚开宏文馆，固延致之。廉夫心知其异图也，至无一字一语，终日酒酣卧睡。一日，朝廷颁酒于士诚，廉夫以指写尘桌一绝云云。张见之，知终不就，遂放归。至天朝革命，又令近臣促入京师。廉夫托疾固辞，知不可得也，作诗缢死。其诗云：「天子来征老秀才，秀才懒下读书台。商山肯为秦婴出？黄石终期孺子来。太守免劳堂下拜，使臣且向日边回。袖中一管春秋笔，不为旁人取次裁。」二诗事熟诵人口。然考贝廷臣所作之传，则廉夫于士诚处未尝到也。曾献五论，并复书直诋所用非人，洪武三年正月，又尝至京师，有疾回。或者廷臣之传，尚当信也。  
案：尧山堂外纪载杨铁崖不赴召，有诗「商山」云云。明太祖阅之，乃云：「老蛮子欲吾杀之以成名耳。」遂放回。即铁崖集亦载此作，特句法小异。七修类藳至有作诗缢死云云。不知太祖初即位，遣詹同文币征，维桢赋老客妇谣以见志，故宋景濂有「不受君王五色诏，白衣宣至白衣还」之句。若「商山」「黄石」一诗，乃福建邱葵，为宋秀才，不赴元世祖之征而作，见本集，题为御史马伯庸达鲁花赤征币不出有述。林霍诗话亦载是诗。同安县志邱葵载入儒林，亦有却聘述诗事，卒后配享朱子祠。更按闽书称宋末科举废，葵杜门励学，居海屿中，自号钓矶翁，著书甚伙。  

○老客妇谣  

老客妇，老客妇，行年七十又一九。少年嫁夫甚分明，夫死犹存旧箕帚。南山阿妹北山姨，劝我再嫁我力辞。涉江采莲，上山采蘼，采莲采蘼，可以疗饥。夜来道过娼门首，娼门萧然惊老丑。老丑自有能养身，万两黄金在纤手。上天织得云锦章，绣成愿补舜衣裳。舜衣裳，为妾佩，古意扬清光，辨妾不是邯郸娼。  
艺苑巵言：高皇帝征廉夫修元史，欲官之。廉夫作老客妇谣示不屈 【 老客妇谣　「谣」字原无，据艺苑卮言（历代诗话续编本）卷六补。】 ，乃放之归。  
案：珊瑚木难谣后注有「臣会稽杨维桢上」七字。  
珊瑚木难：詹同文撰老客妇传，老客妇者，会稽杨维桢先生。以高科进士仕有元三十年，今行年几八十，而新天子以前朝老文学，思一见之，将延入礼筵文馆，遣翰林詹同文奉币诣门起之。先生以「老客妇」谢使者曰：「岂有八十岁老妇，去木不远而再理嫁者耶？」明年，又遣松江别驾追趣不已，赋老客妇词一首，彻黈听曰：「皇帝以吾之能以能之，非殚吾所不能则否，否则惟有蹈海死耳。」上允之。已而，赐安车诣阙廷，留百有二十日。礼文毕，史统定，即以白衣丐骸骨。上成其志。弗受爵赏，仍给安车还山。史馆冑监之士，祖帐西门外，行路之人，望之如神仙异人。吁，客妇之谣伸矣！  

○钟山诗  

钟山千仞楚天西，玉柱曾经御笔题。云护金陵龙虎壮，月明珠树凤凰栖。气吞江海三山小，势压乾坤五岳低。愿效华封陈敬祝，万年圣寿与天齐。  
七修类稿：太祖初召杨廉夫见，令赋钟山诗，援笔立就，云云。太祖曰：「此诗值一千贯，今日庶事方殷，姑赐五百贯过日 【 按：此条引自七修类稿卷十二，此下接「涂人邓伯言见，亦命赋钟山诗」云云，则「过日」二字似当属下。】 。」  

○无题效商隐体四首 【 与袁子英同赋。】  

当轩队子立红靴，龟甲屏风拥绛纱。公子银瓶分汗酒，佳人金胜翦春花。曲调青凤歌声转，觥进黄鹅舞势斜。五十男儿头未白，临流洗马走红沙。  
主家院落近连昌，燕子归来旧杏梁。金埒近收青海骏，锦笼初教雪衣娘。卷衣甲帐春容晓，吹笛西楼月色凉。今夜阿鸿新进剧，黄金小带荔枝装。  
二月皇都花满城，美人多病苦多情。一双孔雀行瑶圃，十二飞鸿上锦筝。酒掬真珠传玉掌，羹分甘露倒银罂。不堪容易少年老，争遣狂夫作后生。  
天街如水夜初凉，照室铜盘璧月光。别院三千红芍药，洞房七十紫鸳鸯。绣靴蹋踘句骊样，罗帕垂弯女直妆。愿汝康强好眠食，百年欢笑未渠央。  

○句  

小洞桃花落香雪，大堤杨柳舞晴烟。  
归田诗话：杨廉夫诗「公子」云云，「金埒」云云。又云云。皆言宴赏游乐之意，亦其平生性格所好也。  

○句  

安危岂料关天步，生死犹能系俗情。  
归田诗话：诗社以杨妃袜为题，杨廉夫一联云云。题目虽小，而议论甚大，所以诸人莫能及。  

## ●元诗纪事卷十七  

侯官陈衍辑  

朱仲明  
杨得禄  
汪志坚  
胡元罙  
程维岩  
胡祥  
柯九思  
哲理野台  
焦文烱  
斡玉伦都  
甘立  
项炯  
胡助  
雅琥  
杨瑀  
赫德尔  
林泉生  
何正  
黄镇成  
陈楚春  

***◆朱仲明***  

仲明字□□，号北轩，休宁人。  

大有年  

○大有年  

五谷皆登几载无，今秋端不负菑畬。已欣亿秭仓箱积，肯数寻常儋石储。卦象曾占天上火，牧人应协梦中鱼。麟经二百余年久，似此丰穰仅一书。  
元诗癸集：近于休宁陈氏得明经书院考评一册，乃其先世定宇先生栎遗笔也。泰定间，有小桃源诗盟，定宇以大有年为题，得三百三十七卷，与星源胡初翁存庵定其甲乙，加之评骘。取中者三十名，一曰都魁，即仲明卷；二曰亚魁，为康衢遗民卷。其对仗可采者，如康衢遗民云云。二十六名程维岩云云。二十九名胡祥云云，亦能切题。余卷语多陈腐。  

***◆杨得禄***  

得禄字□□，休宁人。  

大有年  

○大有年  

乃梦维鱼卜岁登，东皋南亩力深耕。一犂春雨欣沾足，百谷秋风喜用成。作息不知蒙帝力，讴歌聊以乐吾生。重书大有光千古，鼓腹含哺乐太平。  
明经书院考评：第五名，胡初翁存庵评曰：首联清妥，次联平易，绝似陆放翁调度。  

***◆汪志坚***  

志坚字□□，祁门人。  

大有年  

○大有年  

五十年无赤白囊，民安田井乐畊桑。鸡豚社雨家家酒，■〈禾罢〉稏外风处处香。已验天文占斗覆，剩收地利应金穰。王风喜值时雍盛，仰祝皇图日月长。  
明经书院考评：第八名。存庵评曰：首联句法秀整，次联亦衬贴不苟，当是作者。  

***◆胡元罙***  

元罙字□□，黟县人。  

大有年  

○大有年  

时和岁稔乐无边，大有堪书续鲁宣。居积囷禾皆万亿，伫看斗米只三钱。花村月照犬无吠，化国日长人醉眠。童叟相观皆额手，从兹深愿屡丰年。  
明经书院考评：第十六名。存庵评曰：后联诗人之诗也。  

***◆程维岩***  

句  

○句 【 大有年】  

史笔特书当继鲁，诗声播颂载歌周。 【 详朱仲明下。】  

***◆胡祥***  

句  

○句 【 同上】  

易地时沾沛然雨，平畴轻拂快哉风。 【 同上】  

***◆柯九思***  

九思字敬仲，仙居人。荫补华亭尉，不就。官至学士院鉴书博士。自号丹丘生，有丹丘生稿。  

宫诗十五首  
送赵虚一还金陵书虞翰林诗后  
苏文忠天际乌云卷九首  
至顺初上尝御奎章阁太禧使明理董阿中书左丞赵世安大司农卿哈喇八儿侍上从容询求江南士臣九思以韩性张翥应诏上曰俟修皇朝经世大典毕卿至江南刊梓时可亲为朕召此二人者来试之馆阁臣九思再拜曰幸甚后有近臣自南使还者上问此二人其人亦曰佳士上颇悦后竟因循遂隔今举事玉山思之泫然流涕玉山请诗以记因为四十字以寄二子云  
酬陆友仁城南杂诗十首  
题赵松雪春山图  
题文与可画竹  
题画二首  
句  

○宫诗十五首  

万国贡珍陈玉陛，九宾传赞卷珠帘。大明前殿筵初秩，勋贵先陈祖训严。  
自注：凡大宴，世臣掌金匮之书，必陈祖宗大扎撒以为训。  
黑河万里连沙漠，世祖深思创业艰。数尺阑干护春草，丹墀留与子孙看。  
自注：世祖建大内，命移沙漠莎草于丹墀，示子孙毋忘草地也。  
亲王上玺宴西宫，圣祚中兴庆会同。争卷珠帘齐仰圣，瑞云捧日御天中。  
自注：天历元年十二月二十七日，笃怜帖木儿怯薛，第二日宝房内对速古儿赤、明里董阿平章、月鲁不花右丞、大都赤哈剌八、□□尚书□有来，典瑞院官吉宝儿、同佥答失蛮、经历柯都事奏：十月二十三日，上都送宝来的时分，兴圣殿御宴，其间有五色祥云捧日当殿。本院官院判郑立、经历张符、都事柯九思等与众于殿前，一同仰观，郁郁纷纷，非雾非烟，委系卿云现。似这般祥瑞应时呵，如今与省家文书行移国史院，标写入史呵，怎生奉圣旨，您每行文书者。  
四海升平一事无，常参已散集诸儒。传宣羣玉看名画，先进开元纳谏图。  
自注：凡御览法书名画，羣玉内史掌之。  
万里名王尽入朝，法宫置酒奏箫韶。千官一色真珠袄，宝带攒装稳称腰。  
自注：凡诸侯王及外番来朝，必锡宴以见之，国语谓之质孙宴。质孙，汉言一色，言其衣服皆一色也。  
官家明日庆生辰，准备龙衣熨帖新。奉御进呈先取旨，隋珠错落间奇珍。  
自注：御服多以大珠盘龙形，嵌以奇珍，曰鸦忽，曰喇者，出自西域，有直数十万定者。  
传宣太府颁宫锦，近侍承恩拜榻前。制得袍成天未晓，着来香殿贺新年。  
自注：腊前分赐近臣袄材，谓之拜年段子。  
凤城女乐拥祥烟，梵座春游浃管弦。齐望彩楼呼万岁，柘黄止在五云边。  
自注：故事：二月十五日迎帝师游皇城，宫中结彩楼亲观之。  
花明昼锦柳摇丝，仙岛陪銮濯禊时。曲水番成飞瀑下，逶迤银汉接清池。  
自注：故事：上巳节锡宴于万岁山。  
儒臣春值奎章阁，玉陛牙牌报未时。仙仗已回东内去，牡丹花畔得围棋。  
自注：上日御奎章，报未时则还内殿矣。  
玉椀调冰涌雪花，金丝缠扇绣红纱。彩笺御制题端午，勅送皇姑公主家。  
自注：皇姑者，鲁国大长公主，皇后之母也。天历二年端午，上赐甚厚，并御诗送之。  
观莲太液泛兰桡，翡翠鸳鸯戏碧苕。说与小娃牢记取，御衫绣作满池娇。  
自注：天历间御衣多为池塘小景，名曰满池娇。  
珠宫锡宴庆迎祥，丽日初随彩线长。太史院官新进历，榻前一一赐诸王。  
自注：每岁日南至，太史进来岁历日。  
元戎承命猎郊垧，勅赐新罗白海青。得隽归来如奏凯，天鹅驰送入宫庭。  
自注：海青者，海东俊鹘也。白者尤贵，有数十金者。  
玉漏藏机水暗流，真珠射日动灯球。偶人自解开青琐，高拱龙床报晓筹。  
自注：大明殿有灯漏，饰以真珠，内为机械，以小木偶人十二捧十二相属，每辰初刻，偶人相代开小门，出灯外板上，直御床，立捧辰所属以报时。  
西湖竹枝集：宫词追王建，墨竹法文湖州，名重当时云。  
梧溪集：题柯博士敬仲宫词后：帝作奎章儗石渠，花明长日幸銮舆。丹丘词气凌司马，封禅何如谏猎书。  

○送赵虚一还金陵书虞翰林诗后  

词臣通籍侍金闺，天语从容问旧蹊。云外山高龙虎踞，人间松老凤凰栖。翰林拟诏当红药，道士疏封出紫泥。更赐金钱祠泰畤，寥阳前殿丽璇题。  
草堂雅集：虞翰林诗并序曰：天历二年三月廿五日，集侍立延阁，上顾问集：「尝至金陵否？」集谨对曰：「尝到。」又曰：「冶亭是汝所题？往年八九至其处，新松当长茂矣。」集谨对曰：「是未种松时到也。」近臣奏言：「道士赵虚一所种也。」上曰：「然已升观为宫，汝知之乎？」集谨对曰：「臣奉敕题榜赐之矣。」是日归，虚一来别，归江南，即告以圣上不忘冶亭之意。又三日，吴大宗师持卷来索诗赠行，因录所得如上云。诗曰：「春明昼侍奎章阁，圣上从容问冶亭。为报仙都赵真士，新松好护万年青。」  

○苏文忠天际乌云卷九首  

山中覆 【 一作「见」。】 鹿拾蕉叶，眼底生花二月明。不道人生俱梦里，新诗犹话梦中情。  
绿窗度曲初含笑，银申弹筝不露尖。人生莫待头如雪，华屋春宵酒屡添。  
云中初下势如惊，白凤蹁跹雪色翎。多少旧游歌舞地，不堪回首又重经。  
桃花扇底露唇红，不 【 一作「无」。】 复梳妆与众同。一曲山香春去也， 【 一作「意动」。】 荼■〈艹縻〉无语谢东风。  
一颗摩尼不染尘，瑶池玄圃度千春。寥阳殿里云深处，谁是当时解佩人？  
三月旌旗幸玉泉，牙樯锦缆御龙 【 一作「清」。】 船。千官车骑如云涌， 【 一作「拥」。】 杨柳梢头月色娟。  
长忆眉庵鹤发翁，旧时阿阁赞皇风。如今流落那堪说，黼黻文章似梦中。  
鼓瑟湘灵欲断魂，洞庭风 【 一作「波」。】 浪不堪论。 【 一作「闲」。】 遥知旧赐宫袍 【 一作「文窗」。】 锦，双袖龙钟总泪痕。  
兴圣宫中坐落花，诗成应制每相夸。庐山面目秋来好，自杖青藜步白沙。  
自跋：此卷天历间得之都下，余爱坡翁所书之事，俊拔而清丽，令人持玩不忍释手，故侍书学士虞公见而题之。余携归江南，会荆溪王子明同余所好，携之而去。他日再阅于环庆堂，俯仰今昔，为之慨然，因走笔尽和卷中之诗以舒其悒郁之气。傍观者子明之兄德斋、淮南潘纯、金坛张经、长安莫浩。至正三年夏五月，丹丘柯九思书。  

○至顺初上尝御奎章阁太禧使明理董阿中书左丞赵世安大司农卿哈喇八儿侍上从容询求江南士臣九思以韩性张翥应诏上曰俟修皇朝经世大典毕卿至江南刊梓时可亲为朕召此二人者来试之馆阁臣九思再拜曰幸甚后有近臣自南使还者上问此二人其人亦曰佳士上颇悦后竟因循遂隔今举事玉山思之泫然流涕玉山请诗以记因为四十字以寄二子云  

二美人间少，胡为沧海涯。文章联璧贵，声誉九重知。宣室今无召，丘园谩有诗。苍梧云叆叆，回首泪空垂。 【 草堂雅集】  

○酬陆友仁城南杂诗十首 【 录有注三首】  

尺五城南悯忠阁，平壤归来有所思。魏征不作碑已仆，朝廷久乏谏诤姿。 【 悯忠阁乃唐时建，荐征高丽战没之士。】  
尺五城南故国基，武元皇帝有穹碑。苔痕手剥推终始，载记他年备拾遗。 【 金太祖也。】  
尺五城南话往年，妆台明月媚华筵。欢娱未了闻笳鼓，岐国双娥鏁翠烟。 【 妆台者，金章宗所筑，以贮李宸妃。章宗尝曰：「二人土上坐。」宸妃应声曰：「一月日边明。」章宗大悦。我太祖皇帝伐金之初，金宣宗尝献岐国公主以请和，故云。】  
草堂雅集。  

○题赵松雪春山图  

落花飞絮春日间，散策深材独往还。□成应对□人语，好似西湖西畔山。  
丹丘生藳：附注：此纪管仲姬画眉时语也。  

○题文与可画竹  

湖州放笔夺造化，此事世人那得知。跫然何处见生气，彷佛空庭月落时。  
元诗选：按敬仲善画竹石，得笔法于文同。尝自谓写干用篆法，枝用草书法，叶用八分，或用鲁公撮笔法，木石用金钗股、屋漏痕之遗意，然其生意飞动，有龙翔凤翥之状。此诗所谓生气，非敬仲不能道也。  

○题画二首  

春浓不放小禽栖，白发冲冠向晓啼。帘幕半开人未起，楼台风暖日犹低。  
春风娇软绿阴肥，上苑莺花紫翠围。却向后宫深院里，一枝闲自理金衣。  
南濠诗话：柯博士九思在奎章日，得出入内廷。后失宠，退居吴下。虞文靖公作风入松词赠之，中亦微露此意。予闻柯尝画白头、黄鹂，题词二绝云云。  

○句  

夜雨推篷写松石，焚香何处独题诗。  
云林遗事：元镇既散其田，而税未及推。入国朝，催科者坌集，元镇逃去，潜于芦苇中，爇龙涎香，竟踪迹得之。故柯九思诗云云，盖道其实也。  
又  
云飘五凤层楼矗，日绕羣龙法驾来。　　鸳序久陪苍水使，凤池曾赋紫薇郎。 【 详赵孟俯下。】  

***◆哲理野台***  

哲理野台字□□，□□人，占籍吴县。天历元年领乡荐。  

题水村图  

○题水村图  

四野漫漫水接天，孤村林木似凝烟。莫言此地无车马，自是高人远市廛。 【 详钱仲鼎下。】  

***◆焦文烱***  

文烱字仲明，淮阳人。  

夜直  

○夜直  

忆昨停骖便殿西，柳沟风软絮沾泥。一弯月子梨花上，冷浸香云伴鸟栖。  
梧溪集：右社稷署奉礼郎焦君追念先朝眷遇之隆而作也。少由文皇东宫时说书，为前职而卒。白君之次子日诵其诗，手写诗意图。  

***◆斡玉伦都***  

斡玉伦都，字克庄。  
道园学古录：奎章阁典签玉伦都尝以礼记举进士，从予成均，于阁下又为僚焉。  
又：斡君克庄曰：人樵于山，我樵于海；海无木，俟有浮槎断梗至吾前者取之。故自命海樵子。  

访周古象不遇留题  

○访周古象不遇留题  

事亲未必可曾参，职分当为每愧心。今□风来飘忽动，抱琴更入白云深。  
中洲野录：周古象，蕲水人，生元末。事亲孝，遭丧乱，入赘于淮，不见笑容。妻诘之，告以故，遂归寻母葬之，庐墓二年。妻亡，终身不娶。淮西佥事斡克庄求见不遇，留题云云。复为立孝里门。  

***◆甘立***  

立字允从，大梁人。辟为奎章阁史，至丞相掾卒。  

乌夜啼曲  
和完学士晚出丽正门  
句  

○乌夜啼曲 【 乌夜啼曲　原作「夜乌啼曲」，据西湖竹枝集改。下同。】  

月落城上楼，乌啼楼上头。一啼海色动，再啼朝景浮。马鸣黄金勒，霜满翠羽裘。乌啼在何处？人生多去留！  
西湖竹枝集：平日学文，自负为台阁体。诗善炼饬，脱去凡近。其乌夜啼曲可配古乐府云。  

○和完 【 一作「宋」】 学士晚出丽正门  

暮光霞彩炫金题，绛阙高居雉堞低。上相楼台连御苑，中郎车骑过沙堤。皁雕孤捩凌云翮，紫燕双翻踣雪蹄。回首上林凉月夜，蘂珠多是凤鸾栖。  
诗薮：全篇整丽，首尾匀和。  

○句  

皁雕孤捩凌云翮，紫燕双翻踣雪蹄。 【 详赵孟俯下。】  
诗薮：甘允从云云。  

***◆项炯***  

炯字可立，台之临海人。  

吴宫怨  
公莫舞  
空井辞  
江南弄  

○吴宫怨  

绣楣洒黄粉，椒壁涨红青。倚檐树如鬼，深草蛇夜鸣。髑髅已无泪，古恨埋石扃。  
大雅集：铁雅评曰：十字憯过牛鬼，髑髅无泪，尤胜无语。  

○公莫舞  

龙蟠锦帐金奕奕，虎旗无际人马立。肉林垂■〈亡上皿下〉陵阜赤，万瓮行酒晴虹湿。大蛇中断狂魄灭，重瞳无光射宝玦。雷愤风愁三尺铁，河山未必如瓜裂。老荒捽珥语公莫，头上青天悬日月。  
大雅集：铁雅评曰：锦囊子有奇语无此奇气。  

○空井辞  

石兰古藓青莲钱，老梧石罅孤根悬。下有一斗琉璃泉。辘轳不鸣修绠断，蛛网蒙蒙梧叶干。  

○江南弄  

篁深雨过月色青，湿萤几点风穿棂。秋声满江龙一吟，江空漠漠悬疏星。凤皇城头石花吐，雷击老树蛇骨腥。鬼雄骑鼋潮际上，暗藤如山走漆镫。  
元诗选：其古乐府如空井辞、江南弄等篇，酷似李长吉，惜不多传。  

***◆胡助***  

助字古愚，一字履信，婺州东阳人。举茂才，官至太常博士。有纯白类藳。  
纯白斋类藳：纯白先生自传：监察御史周公景远荐江浙士之博学通经能古文宜居馆阁者七人，首胡石塘、徐方谷，而先生与焉。刘公辅之时为台郎，赠诗有曰：「作者七人尔，君才十倍加。」  
又：取庄子汉阴抱瓮语，自号纯白道人。  

上京纪行诗  
龙门行  
滦阳十咏  
上京纪行见玉泉山下荷花  
榆林  
枪竿岭二首  
再赋李老谷  
过桓州  
题望都铺  
偶题  
宿牛羣头  
御花园  
隐趣园八咏  

○上京纪行诗 【 七首】  

同吕仲实宿城外早行  
昌平  
居庸关  
怀来道中  
李老谷  
赤城  
鳌峰  

同吕仲实宿城外早行  

我行得良友，夜宿建德门。晨征带残雨，华星缀云阴。局辔乘羸马，沿途共笑言。两京隔千里，气候殊寒暄。声利汩清思，山川发雄文。平生所未到，扈跸敢辞烦？愧予雁鹜姿，亦复陪鸾鹓。历历纪瑰伟，一见胜百闻。兹游偿夙愿，庶用归田园。  

昌平  

经过昌平县，实惟刘子乡。当时直言策，至今有耿光。功名真琐琐，气节横八荒。斯人宁复见，阅世徒慨慷。奉祠表谏议，化俗崇贤良。贼臣偶同里，遗臭亦难忘。严程惧稽缓，古迹嗟莫详。挥鞭事前迈，居庸翠苍苍。  

居庸关  

居庸古关塞，老我今见之。天险限南北，乱石如城陴。朝光暎苍翠，征袖凉飔飔。涧谷四十里，崖峦争献奇。禽鸟鸣相和，草木蔚华滋。佛炉架岩上，疏泉汇清池。民居亦棋布，机硙临山陲。清幽入行李，缓策遂忘疲。黄屋年年度，深仁育黔黎。从官多名儒，山石徧题诗。伊余备史属，斐然愧文辞。矧兹中兴运，歌诵职所宜。皇灵符厚德，岂曰恃险巇。  

怀来道中  

百千僦一马，日行百余里。未明即戒途，将至辄中止。人困马思睡，马疲徒用棰。驱驰失情性，老病侵发齿。可怜翰鞅掌，岂知固如是。径行古关塞，形胜那尽纪。荒落久宁静，富庶或成市。清晨过怀来，沙草风烟美。想当用武时，满野控弓矢。白塔远招人，挥鞭渡流水。  

李老谷  

人言桑干北，六月少炎热。我行李老谷，流汗还病暍。疲马鞭不进，况复碍车辙。翠岩石幽幽，久晴涧泉竭。牛羊放山椒，穹庐补林缺。投宿山店小，子规啼夜血。南归空有怀，闻之愧刚决。顾方上滦阳，玉堂看秋月。更阑不成寐，声声山竹裂。期是明年春，相闻在吴越。  

赤城  

山石似丹垩，赤城因得名。土异产灵瑞，永宜奉天明。市廛集商贾，有驿通上京。触热此经过，忽看风雨生。平原走潢潦，河流浩新声。斯须即开霁，灿烂云霞横。  

鳌峰  

乾坤气磅礴，山石锺奇形。鳌峰纔数尺，濯秀何亭亭！势欲负厚地，岌若霄汉凌。一峰更旁耸，玲珑穴虚明。青肤萦白障，微扣宣金声。中涵太湖润，瑰伟专上京。想当初凿时，山鬼泣以惊。置之玉堂前，几阅瀛洲登。年来对阁老，岷峨眼中青。雨渍生古色，月寒见霜棱。摩挲助文思，一挥九制成。谅勿忧豪夺，长兹托佳名。  

○龙门行  

龙门山险马难越，龙门水深马难涉。矧当六月雷雨盛，洪流浩荡漂车辙。我行不敢过其下，引睇雄奇心悸慑。归途却喜秋泥干，飒飒山风吹帽寒。溪流曲折清可鉴，万丈苍崖立马看。  
草堂雅集：虞翰林题纪行集云：集仕于朝三十年，以职至上京者凡十数，驰驱之次，亦时有吟讽，不能如吾古愚往复次舍，所遇辄赋，若是其周悉者也。集老且病，将乞身归田，竹簟风轻，茅檐日暖，得此卷诵之，能无天上之思耶？卷中龙门后诗尤佳，欧阳玄功亦云。至顺庚午十月廿八日，虞集题。  

○滦阳十咏  

帝业龙兴复古初，穹隆帐幄倚空虚。年年清暑大安阁，巡幸山川太史书。  
绿兰青草玉花骢，驯鹿眠游殿阁东。西梵祝厘环地坐，曈昽日色彩旗风。  
西清学士草黄麻，阁老承恩扈翠华。昨夜司天台上望，文奎光焰照龙沙。  
小西门外草漫漫，白露垂珠午未干。沙漠峥嵘车马道，半空秋影铁旛竿。  
板屋松烟染素衣，天街暑雨没青泥。夜来沙碛秋风起，鸣镝云间白雁低。  
御天门前开诏书，驿马如飞到大都。九州岛四海服训诰，万年天子固皇图。  
斗北高寒无点暑，举头止见七星文。玉堂近与琳宫接，清夜步虚声尽闻。  
朝来雨过黑山云，百眼泉生水草新。长夏蚊蝇俱扫迹，葡萄马湩醉南人。  
万骑櫜鞬列旆旌，周庐严肃驾将兴。帐前月色如霜白，晓汲滦河窟里冰。  
玉堂视草屋三间，尽日鳌峯相对闲。身遇太平铃索静，题名篆毕又南还。  
草堂雅集：右滦京十咏，古愚亲写以寄。虽已刊于上京纪行集中，人不多见，今再附于此，以见皇元典章文物之盛事云。  

○上京纪行见玉泉山下荷花  

西山咫尺玉泉清，无数藕花香气生。立马岸边看不足，却疑五月过临平。  

○榆林  

倦客出关仍畏暑，居庸回首暮云深。青山环合势雄抱 【 青山　「青」原作「清」，据纯白斋类稿（金华丛书本）卷十四改。】 ，不见旧时榆树林。  

○枪竿岭二首  

九折盘纡过客愁，适当载笔扈宸游。长年见说枪竿岭，今日身亲到上头。  
下马徐徐陟涧冈，山风微动十分凉。桑干岭上一回首，何处云飞是故乡？  

○再赋李老谷  

李老谷中闻杜鹃，江南游子不归田。利名引得滔滔去，竟渡滦河朝日边。  

○过桓州  

阴云惨淡满天秋，马上龙钟拥毳裘。渐近滦京凉又别，斜风细雨过桓州。  

○题望都铺  

坡陀散漫草茸茸，地接乌桓古塞风。仰止神京三十里，楼台缥缈碧云中。  

○偶题  

头上阴云如泼墨，阶前白雨似跳珠。秋来日日风雷作，并入滦阳八景图。  

○宿牛羣头  

荞麦花开草木枯，沙头雨过茁蘑菇。牧童拾得满筐子，卖与行人供晚厨。  

○御花园  

朱扉金锁绿如云，雨露恩光草木新。若识九重临幸意，花时人世一般春。  
纯白斋类稾附录：吕思诚跋上京纪行诗：国家肇迹龙居河而都和林，世皇迨今，将百年。扈从文臣，不知几何人。余欲合中统、至元及古愚后诸作，为观风者之一助云。　王士熙题后：大章雍容，小章深雅。　陈旅跋：五十首，清妥秀润，兴寄闲适，无急调，无蹇词，真盛世良作也。　柳贯跋：昔予再游滦阳，尝随景成咏，不能如古愚多且奇也。吴师道跋：吾东阳柳博士道传、黄应奉晋卿，今胡编修古愚，皆有纪行之作。前后辉映，一乡而得三人焉。吁，亦盛矣！  

○隐趣园八咏  

君子池  
待月坛  
蜀锦屏  
天香台  
香雪壁  
晚香径  
竹涧亭  
岁寒亭  

君子池  

池上藕花开，香从太极来。亭亭清净观，君子日徘徊。  

待月坛  

天远云归早，山高月上迟。夜坐发孤咏，秋风生桂枝。  

蜀锦屏  

濯锦为屏障，红妆拥万妃。试看春睡足，何羡买臣归？  

天香台  

三月韶华盛，名花倾国人。何期真率会，同赏洛阳春。  

香雪壁  

酴醿春意好，百尺走条枚。壁立堆香雪，风流入酒杯。  

晚香径  

彭泽归来后，东篱菊正黄。秋光无限兴，晚节有余香。  

竹涧亭  

竹遶茅亭外，泉流石涧中。一天秋月夜，千载隐君风。  

岁寒亭  

松竹如佳士，梅花更典刑。岁寒千古意，笑指鹿峯青。  
苏天爵题后：太常胡先生，归老东阳，有山林深邃之居，有图书讽咏之乐，有子孙以具甘旨，有田园以供伏腊，又值国家承平之世，优游以养高年，盖亦福德之君子哉。  

***◆雅琥***  

琥字正卿，可温人。登天历第。初名雅古，文宗御笔改为雅琥。官至广西静江府同知。  

御沟流叶图  
句  

○御沟流叶图  

彩毫将恨付霜红，恨自绵绵水自东。金屋有关防虎豹，玉书无路托鳞鸿。秋期暗度惊催织，春信潜通误守宫。莫道人间音问杳，明年锦树又西风。  
归田诗话：雅正卿有四美人图诗，惟御沟流叶最佳。  

○句  

梅花路近偏逢雪，桃叶波平好渡江。　　一声铁笛千家月，十幅蒲帆万里风。  
诗薮：雅正卿云云。  

***◆杨瑀***  

瑀字符诚，钱塘人。天历间召见奎章阁，官至建德路总管。  
山居新话：元统间，余为奎章阁属官，题所庽春帖曰：「光依东壁图书府，心在西湖山水间。」时余嵏山为江浙儒学提举，写春帖付男垧寘于山居，则曰：「官居东壁图书府，家住西湖山水间。」偶尔相符，亦可喜也。  

寿松记碑本  
静安八咏  

○寿松记碑本  

举世纷纷名利间，达生轻禄古今难。天生瑞兆为君寿，寄我山中作画看。  
山居新话：至正七年，社稷署太祝张从善，都城巨室也，方四十，即致仕。尝预营寿室，解石板为穴门，石中忽有纹成松石，虽绘画者不如也。观者填门。因以为碑而寘坟墙之中。翰林学士欧阳玄、侍讲学士揭傒斯亦为寿松记，刻石以表瑞。后附致碑本示余，求诗。漫以一绝赋之云云。  

○静安八咏  

陈桧  
芦子渡  

陈桧  

殿前双桧郁龙蛇，翠雨溟蒙锁绿霞。不逐后庭花片落，托根却在梵王家。  
静安八咏：铁崖评曰：可见此老志节，岂与纷纷者同日而语哉！  

芦子渡  

路入西风十里秋，月明飞雪下汀洲。关山着处皆戎马，容得山人不系舟。  
铁崖评曰：此诗颇有兴趣，亦佳。  

***◆赫德尔***  

赫德尔字本初，□□人。官江浙参政。  

句  

○句  

水泝颠崖流自转，山移绝塞势尤雄。  
山居新话 【 按：此条录自杨瑀山居新话，原误题作「山语新话」。】 ：江浙参政赫德尔公，字本初。尝云：向任留守司都事时，本司诸先辈同谈内苑万岁山、太液池本非我朝剏建，乃亡金之沼囿也。初，圣朝起朔庭绝塞，有一土山，形势雄壮，峯峦秀异，金人望气者言此山有王气，当出异人，非金之利，谋欲倾圮之，计无从出。时金已衰微，因通好托以入贡为辞，愿求此山之土为报。众皆鄙笑而许之。金人遂掘其山，自备车马，挽载运至幽州城北，积累成山，开挑海子，栽植花木，营构台殿，以为游幸之所。未几，金亡。世祖皇帝登大宝，改筑京城，山适在禁苑之中。至今塞土遗迹尚存，其土赤润，草木不生。乃知帝王之宅，都会之京，兴衰之兆，天已默定，岂人力之所能为也。公因和万岁山诗韵云云。史册必载之详，姑录其略。  

***◆林泉生***  

泉生字清源，泉之永福人。天历间登进士第，官至翰林直学士。有觉是集。  

吊岳王墓  

○吊岳王墓  

谁收将骨葬西湖，已卜他年必沼吴。孤冢有人来下马，六陵无树可栖乌。庙堂短计惭嫠妇，宇宙惟公是丈夫。往事重观如败局，一龛灯火属浮屠。  
辍耕录：最脍炙人口者，如高则诚、潘子素、林泉生云云。  

***◆何正***  

正字守中，分水人。至顺间应荐授山长，转宁都下河巡检。弃官，号云壑道人。  

春草  
月  

○春草  

春来无处不芳菲，色透湘帘好染衣。南浦暝烟凫鸟没，曲江寒雨鹧鸪飞。高人有意怜新绿，游子无心恋旧归。淮海年年空入望，六朝王业竟成非！  

○月  

宴罢瑶台出禁迟，玉轮飞上已多时。一天星斗光芒后，万里银河影渐移。素女夜寒初倦舞，嫦娥秋老正含悲。黄沙碛里凉如水，人在青楼有所思。  
浙江通志：初被荐时，试以春草、月诗二首 【 春草、月　浙江通志卷一八二人物六文苑七无此三字。】 ，人争传之。  

***◆黄镇成***  

镇成字符镇，邵武人。至顺间屡荐不就，后政府奏授江西儒学副提举。  

句  

○句  

王孙不归怨芳草，山鬼欲啼牵女萝。　　铁檄召雷秋雨足，瑶坛谒帝夜云高。　　游山采药辞家早，扫石看云出洞迟。　　青山尽处海门阔，红日上来天宇低。　　花竹一家巢绝顶，烟尘九点认齐州。潮来估客船归市，月上人家水浸空。  
笔精：元季词人辈出，而邵武有黄镇成，诗多奇警。秋声集十卷，佳句迭出，如云云。惜梨枣朽腐，尠有覩其全篇者。  

***◆陈楚春***  

楚春字若雷，临武人。  

句  

○句  

红日马头天已近，青云雁背雨初晴。  
万历湖广总志：授长沙天临路教授。庚申帝幼年远贬南服，至道州，春为诗上之，有云云之句。庚申喜而谕之曰：「此等老先生宜大用之。」乃居此职。及北还登极，以春充扈从官。至京，命题神州八景，称旨，遂擢拜湖南道廉访使，不拜，以疾乞归。  

## ●元诗纪事卷十八  

侯官陈衍辑  

乃贤  
李祁  
王礼  
宇文公谅  
蔡廷秀  
李介石  
樊执敬  
石抹宜孙  
黄复圭  
鲁至道  
陈柏  
方澜  
濮彦仁  
朱守谅  
黄德广  
申屠駉  
僧家奴  
奥鲁赤  

***◆乃贤***  

乃贤字易之，本葛逻禄氏，译言马也，南阳人。荐授翰林编修官。有金台集。  
王忠文公集：河朔访古记二卷，合鲁君易之所纂，予为之序曰：合鲁实葛逻禄，本西域名国。而易之之先，由南阳迁浙东。易之少力学，工为文辞。既壮，肆志远游。乃绝淮入颍，经陈蔡以抵南阳，由南阳浮临汝而西至于洛阳，由洛阳过龙门还许昌而至于大梁，历郑、卫、赵、魏、中山之郊，而北达于幽燕。于是大河南北，古今帝王之都邑，足迹几徧。凡河山城郭，宫室塔庙陵墓，残碣断碑，故基遗迹，所至必低徊访问，或案诸图牒，或讯诸父老，考其盛衰兴废之故，而见之于纪载。至于抚时触物，悲喜感慨之意，则一皆形之于咏歌。既乃裒其所记载，及咏歌之什，以成此书。  

颍州老翁歌  
京城燕  
巢湖述怀寄四明张子益  
新乡媪  
三峯山歌  
汝水  
塞上曲  
南城咏古十六首  
余阙  
八月十五夜处州分司对月  
句  

○颍州老翁歌  

颍州老翁病且羸，萧萧短发秋霜垂。手扶枯筇行复却，探瓢丐食河之湄。我哀其贫为顾问，欲语哽咽吞声悲。自言城东昔大户，腴田十顷桑阴围。阖门老稚三百指，衣食尽足常悬锥。 【 一作「熙熙」。】 河南年来数亢旱，赤地千里黄尘飞。麦禾槁死粟不熟，长镵挂壁犂生衣。黄堂太守足宴寝，鞭扑百姓穷膏脂。聒天丝竹夜酣饮，阳阳不问民嗁饥。市中斗粟偿十千，饥人煮蕨供晨炊。木皮剥尽草根死，妻子相对愁双眉。鹄形累累口生焰，脔割饿莩无完肌。奸民乘隙作大盗，腰弓跨马纷驱驰。啸呼深林聚凶恶，狎弄剑槊摇旌旗。去年三月入州治，踞坐堂上如熊罴。长官邀迎吏再拜，馈送牛酒罗阶墀。城中豪家尽剽掠，况在邨落人烟稀。裂囊剖筐取金帛，煮鸡杀狗施鞭笞。今年灾虐及陈颍，疫毒四起民流离。连邨比屋相枕藉，纵有药石难扶治。一家十口不三日，藳束席卷埋荒陂。死生谁复顾骨肉，性命喘息悬毫厘。大孙十岁卖五千，小孙三岁投清漪。至今平政桥下水，髑髅白骨如山崖。绣衣使者肃风纪，下车访察民疮痍。绿章陈辞达九陛，彻乐减膳心忧危。朝堂杂议会元老，恤荒讨贼劳深机。山东建节开大府，便宜斩■〈石着〉扬天威。亲军四出贼奔溃，渠魁枭首乾坤夷。拜官纳粟循旧典，战士踊跃皆欢怡。淮南私廪久红腐，转输岂惜千金资。遣官巡行勤抚慰，赈粟给币苏民疲。获存衰朽见今日，病骨尚尔难撑持。向非圣人念赤子，填委沟壑应无疑。老翁仰天泪如雨，我亦感激愁歔欷。安得四海康且阜，五风十雨斯应期，长官廉平县令好，生民击壤歌清时！愿言观风采诗者，慎勿废我颍州老翁哀苦辞！  
金台集：状物写景之工，固诗家之极致；而系于风化，补于政治，尤作者之至言。易之此诗，兼得之矣。礼部侍郎汝阴李黼子威书。易之此诗，格调则宗韩吏部，性情则同元道州，必有能知之者。监察御史太朴危素书。至正四年，河南北大饥。明年，又疫。民之死者过半，朝廷尝议鬻爵以赈之。江淮富人应命者众，凡得钞十余万定，粟称是。会夏小稔，赈事遂已。然民罹大困，田莱尽荒，蒿蓬没人，狐兔之迹满道。时余为御史行河之南，请以富人所入钱粟贷民具牛种以耕，丰年则收其本。不报。览易之之诗，追忆往事，为之恻然。八年三月，翰林待制武威余阙志。  

○京城燕  

三月京城寒悄悄，燕子初来怯清晓。河堤柳弱冰未消，墙角杏花红萼小。主家帘幕重重垂，衔芹却向 【 一作「傍」。】 檐间飞。托巢未稳井桐 【 一作「梧」。】 坠，翩翩又向天南归。君不见，旧时王谢多楼阁，青琐无尘卷珠箔。海棠花外春雨晴，芙蓉叶上秋霜薄。  
金台集自注：京城燕子三月尽方至，甫立秋即去。有感而作。  

○巢湖述怀寄四明张子益  

忆昔移家东海上，万斛龙骧跨鲸浪。三神宫阙渺何许，弱水茫茫空怅望。前年去作燕山游，羸骖短褐风飕飕。昭王台前月似水，荆卿驿畔天如秋。病骨苦寒情苦倦，南下渎河疾于箭。清晨双橹发吕梁，黄昏已泊桃源县。生来每叹蜀道难，去年我亦登苍山。冯公岭头日不到，肩舆履雪梯孱颜。仆夫缘崖如冻蚁，下俯镡山深涧底。人家半出松树顶，白云却向山腰起。今年四月江西归，小姑正对彭郎矶。三更挂帆海门过，一川草树浮晴晖。我生胡为自役役，孟浪江湖竟何益！清霜镜底萦鬓丝，坐对篝灯空叹息。愁来郁郁不可当，结交赖有张家郎。临风同歌紫芝曲，扫石大醉黄金觞。我家南阳天万里，十年不归似江水。秋来忽作故乡思，裹剑囊衣渡扬子。玩鞭亭下江萦纡，淮山楚树青扶疏。一帆西风出巢县，眼明堕此清冰壶。湖水漫漫接天杪，天低更觉青山小 【 天低　「低」原作「底」，据金台集（汲古阁刊本）卷一改。】 。倦飞沙鸟戞渔艇，倒影芙蓉涵碧藻。凉波不动舟如飞，棹歌窅窅声相随。江东云树转头失，淮西山水尤清奇。故人江南不可见，千里相思情眷恋。门外梅花知未发，屋头柿叶题应徧。期君不来争奈何，青天落日摇沧波。明年归来贺山下，与君共读巢湖歌。  
金台集：易之诗中所历之景，予皆尝过之，所未至者，巢湖耳。易之有此清雄俊拔之句，予无一语者，人各有能有不能也。太常博士危素书。  

○新乡媪  

蓬头赤脚新乡媪，青裙百结邨中老。日间炊黍饷夫耕，夜纺棉花到天晓。棉花织布供军钱，借人辗谷输公田。县里公人要供给，布衫剥去遭笞鞭。两儿不归又三月，祇愁冻饿衣裳裂。大儿运木起官府，小儿担土填河决。茅櫩雨雪灯半昏，豪家索债频敲门。囊中无钱瓮无粟，眼前只有扶床孙。明朝领孙入城卖，可怜索价傍人怪。骨肉分离岂足论，且图偿却门前债。数来三日当大年，阿婆坟上无纸钱。凉浆浇湿坟前草，低头痛哭声连天。恨声不作三韩女，车载金珠争夺取。银铛烧酒玉杯饮，丝竹高堂夜歌舞。黄金络臂珠满头，翠云绣出鸳鸯裯 【 鸳鸯裯　「裯」原误作「稠」，据金台集卷一改。】 。醉呼阉奴解罗幔 【 罗幔　「幔」原误作「慢」，据金台集卷一改。】 ，床前爇火添香篝。  
金台集：右新乡媪一首，余同年塔海仲良宣慰君之仲氏乃贤易之之所作也。其词质而婉，丰而不浮，其旨盖将归于讽谏云尔。昔唐白居易为乐府百余篇，以规讽时政，流闻禁中，即日擢为翰林学士。易之他诗，若西曹郎、颍州老翁等篇，其关于政治，视居易可以无媿，而藻绘之工殆过之矣。况今天子圣明，求言之诰，播在天下，当此之时，易之之诗，或经乙夜之览，则其眷遇又岂下于居易哉！故余三复之余，谨识其后，以俟南台中执法。濮阳盖苗耘夫书于京师寓舍。  
金台集：杨彝跋：余谓易之之诗如颍州老翁、西曹郎、巢湖、新乡媪、新堤等篇，抚事感怀，若不经意，而尽所欲言，有得于风人之旨者，当不谢于古人。况其所工者复不下是，兹固可信其必传也。  

○三峯山歌 【 并序】  

钧州阳翟县南有山曰三峯，昔我睿宗在邸，尝统兵伐金，与其三将完颜合达、移剌蒲兀、完颜斜烈等鏖战山下，败其军三十万，而金亡矣。今百余年，樵牧往往于沙砾中得断矟、遗镞、印章之类。至正五年嘉平第二日，予自郏城将上京师 【 郏城　原误作「邻城」，按郏城在阳翟西南，同属河南府路，因据金台集卷一改。】 ，道出阳翟，夜宿中书郎郭君彦通私馆，感父老之言，而作歌曰：  
落日惨淡黄云低，悬崖古树攒幽溪。三峯山头独长啸，立马四顾风凄凄。沟边老翁行伛偻，劝我停骖为君语。山前今日耕种场，谁识当年战争苦。金源昔在贞佑间，边尘四起民雕残。燕京既失汴京破，区区恃此为河山。大元太子神且武，万里长驱若风雨。鏖兵大雪三将死，流血成河骨成堵。朱鸾应瑞黄河清， 【 金将亡，新乡河清，鼓山凤出，应国朝开基之兆。】 圣人启运乾坤宁。当时流离别乡井，归来白发歌承平。旷野天寒霜簌簌，夜静愁闻山鬼哭。至今垄上牧羊儿，犹向草根寻断镞。论功卫霍名先收，黄金铸印身封侯。英雄半死锋镝下，何人酹酒浇荒丘！  
金台集：余比修国史，睹三峯之役，金师三十五万来拒战，我师不敌，军于山之金沟。其军数重围三峯，而中夜大雪，金人戈戟弓矢，冻缠莫能施，我师一鼓歼之。自是金人胆落，不复战矣。易之作歌辞，豪健激昂，而奕奕有思致，殆与三峯长雄，置之乐府铙歌间，扬厉无前之盛绩，良无媿也。晋宁张翥题。  

○汝水  

骑马涉秋水，泠泠战骨声。寒沙沈断戟，杀气暗残营。自欲全忠义，谁能顾死生！千年董狐笔，端不愧田横。  
金台集：自注：天兵与宋合攻蔡州，城既破，金右丞完颜仲德率将士六百人突围，遁至汝水，回顾城中烟焰张天，仲德下马谓将士曰：「国已亡，余居宗室，且备位宰相，义固当死。诸公宜早降。」诸将大噪曰：「相公能死，吾辈独不能死耶！」六百人皆奋然赴汝水以死。  

○塞上曲  

双鬟小女玉娟娟，自卷毡帘出帐前。忽见一枝长十八，折来簪在帽檐边。  
金台集：原注：长十八，草花名。  

○南城咏古十六首 【 并序】  

至正十一年八月既望，太史宇文公、太常危公偕燕人梁处士九思、临川黄君殷士、四明道士王虚斋、新进士朱梦炎与余凡七人，联辔出游燕城，览故宫之遗迹。凡其城中塔庙、楼观、台榭、园亭，莫不徘徊瞻眺，拭其残碑断柱，为之一读，指废兴而论之。余七人者，以为人生出处聚散不可常也，解后一日之乐，有足惜者，岂独感慨陈迹而已哉！各赋诗十有六首，以纪其事，庶来者有所征焉。河朔外史乃贤序。  

黄金台  
悯忠阁  
寿安殿  
圣安寺  
大悲阁  
铁牛庙  
云仙台  
长春宫  
竹林寺  
龙头观  
妆台  
双塔  
西华潭  
白马庙  
万寿寺  
玉虚宫  
题汪水云诗后  

黄金台  

落日燕城下，高台草树秋。千金何足惜，一士固难求。沧海谁青眼？空山尽白头！还怜易河水，今古只东流。  
金台集自注：大悲阁东南，隗台坊内。  

悯忠阁  

高阁秋天近 【 秋天近　「近」金台集卷二作「迥」，似当从。】 ，金仙宝珞齐。青山排闼见，紫气隔城迷。朱栱浮云湿，琱檐落照低。因怀百战士，惆怅立层梯。  
自注：唐太宗悯征辽士卒阵亡而建。  

寿安殿  

梦断朝元阁，来寻卖酒楼。野花迷辇路，落叶满宫沟。风雨青城莫，河山紫塞愁。老人头雪白，扶杖话幽州。  
自注：殿基今为酒家寿安楼。  

圣安寺  

兰若城幽处，联镳八月来。宝华幢盖合，衮冕画图开。断碣苍苔暗，空庭落叶堆。饥鸢不避客，攫食下生台。  
自注：寺有金世宗、章宗二朝象。  

大悲阁  

阁道连天起，丹青饰井干。如何千手眼，只着一衣冠。金牓文龙挟，琱甍吻兽攒。凭高天万里，白纻不胜寒。  
自注：阁牓虞世南书。  

铁牛庙  

燕人重东作，镕铁象牛形。角断苔花碧，蹄穿土锈腥。遗踪传野老，古庙托山灵。一酹壶中酒，穰穰黍麦青。  

云仙台  

殿青冥外，团团海月凉。隔帘闻凤管，秉烛奏 【 一作「按」。】 霓裳。铜雀晨霞眩，金盘夕露瀼。仙人不复返，愁杀海生桑。  
自注：金之望站台 【 金之望站台　「金」原作「今」，据金台集卷二改。】 。  

长春宫  

羸骖蹋秋日， 【 一作「水」。】 迢递谒琳宫。松子花砖落，溪流板阁通。楼台非下土，环佩忆高风。草昧艰难日，神仙第一功。  
自注：全真丘神仙处机之居。太祖常召至西域之雪山诵道，屡劝上以不杀。  

竹林寺  

城南天尺五，祇树给孤园。甲第王侯去，精蓝帝释尊。老僧夸塔影，稚子斵松根。何日天台路，相从一问源。  
自注：金熙宗驸马宫也。寺僧云：一塔无影。  

龙头观  

仙馆红尘外，龙头得借看。开函云气湿，近席雨声寒。碧血凝螺黛，香涎逼麝檀。牙签认题字，犹是建隆刓。  
自注：龙头悬三牙签 【 三牙签　「三」金台集作「一」。】 ，刻曰「建隆元年」。  

妆台  

废苑莺花尽，荒台燕麦生。韶华如逝水，粉黛忆倾城。野菊金钿小，秋潭石镜清。谁怜旧时月，曾向日边明。  
自注：李妃所筑，今在昭明观后。妃常与章宗露坐，上曰：「二人台上坐。」妃应声曰：「一月日边明。」上大悦。  

双塔  

安史开元日，千金构塔基。世尊宁妄福，天道自无私。宝铎游丝罥，铜轮碧藓滋。停骖指遗迹，含愤立多时。  
自注：安禄山、史思明所建，在悯忠寺前。  

西华潭  

秋水清无底，凉风起绿波。锦帆非昨梦，玉树忆清歌。帝子吹笙绝，渔郎把钓多。矶头浣纱女，犹恐是宫娥。  
自注：金之太液池。  

白马庙  

祠宇当城角，霜蹏刻画真。房星何日坠，骏骨自能神。曾蹴阴山雪，思清瀚海尘。长疑化龙去，腾蹋上云津。  

万寿寺  

皇唐开宝构，历劫抵金时。绝妙青松障，清凉白玉池。长廊秋屧响，高阁夜钟迟。独有乘闲客，扶藜读旧碑。  
自注：寺有许道宁画屏。  

玉虚宫  

楼观回深巷，松枝夹路低。拾薪供早爨，抱瓮灌春畦。经向琅函读，诗从古鼎题 【 古鼎，按此似用石鼎联句典，「古」当作「石」。】 。白须张道士，送客过桃溪。  
自注：太道教以供薪水之劳为其张本，宫主张真人其貌甚清古。  

题汪水云诗后  

三月钱塘海不波，子婴系组纳山河。兵临鲁国犹弦诵，客过商墟独啸歌。铁马渡江功赫奕，铜人辞汉泪滂沱。知章喜得黄冠赐，野水闲云一钓蓑。  
归田诗话：元量有诗一帙，皆叙亡宋事，可备野史。元马易之题其帙后云云。  

○余阙  

阙字廷心，唐兀氏，世居武威。父官合肥，徙家焉。登元统癸酉进士第，官至淮南行省左丞。陈友谅来攻，城陷，死之。谥忠宣。有青阳集。  
戴九灵集：论者谓马公之诗似商隐，萨公之诗似长吉，而余公之诗则与阴铿、何逊齐驱而并驾。  
案：马，马祖常。萨，萨都剌。  

○八月十五夜处州分司对月  

玄武夕始正，华月升秋旻。徘徊出西陆，照曜此瓯闽。金波何穆穆，绿枝满中轮。余辉动轩房，紫兰含微津。皇天降丰岁，王政亦已陈。乐哉一杯酒，允矣同庶人。  
草木子：浙东佥宪余阙案吾郡时，中秋夜望月，尝作一诗题于分司官舍。云云。此词清婉，蔼然有与民同乐之意。后为淮西宣慰，守安庆孤城六年，上下援绝，淮寇益炽，城遂陷，府前有大池，自刎死于池，妻子亦同死。赠淮南行省右丞，进平章事，谥文贞公。  
案：青阳集首韵「升」作「生」；次韵乃「金波」云云，「枝」作「桂」；三韵乃「徘徊」云云；四韵「光流河宿隐，气随商律振」，草木子无；余均同，惟「丰」作「嘉」，「杯」作「巵」。  

○句  

野人篱落通潜口，贾客帆樯出汉阳。 【 详赵孟俯下。】  

***◆李祁***  

祁字一初，号希蘧，茶陵州人。登元统元年进士第，官至浙江儒学副提举。有云阳集。  

昭君出塞图  
和王子让  
句  
题画二绝  
奉题朱泽民先生画山水图  
归来轩  

○昭君出塞图  

朔风吹沙天冥冥，愁云压塞边风腥。胡儿执麾背人立，传道单于令行急。蒙茸胡帽貂鼠裘，谁信宫袍泪痕湿。汉家恩深幸不早，此身终向胡中老。此身傥负汉宫恩，杀尽青青原上草。  
怀麓堂集：族高祖希蘧先生当元季之乱，慨然欲效一障以死，而不可得。又以为委质事人，不可终负，盖见诸明妃诗及青阳集序，自以不得如廷心为恨也。  

○和王子让  

老泪纵横忆旧京，梦中歧路欠分明。天涯自信甘流落，海内谁堪托死生。短策未容还故里，片帆直欲驾沧瀛。他年便作芙蓉主，惭愧当时石曼卿。  

○句  

诸葛有才终复汉，管宁无计漫依辽。  
麓堂诗话：族祖云阳先生以诗名，其和王子让云云，此洪武初寓永新时作也。他诗如云云，皆清激悲壮，可咏可歌。元诗体要乃独取五言二绝，盖未见其全集也。  

○题画二绝  

浩浩沧波天四围，秋风一鹤夜来归。祗应梦里闻长笛，知是年时旧羽衣。  
町畦高下水漫漫，痛惜辛勤学种田。便拟明朝结长网，与翁同住浙江边。  
云阳集：跋：右绝诗二章，茶陵李先生墨迹。先生退隐永新山中，绝意仕进，二绝必其与同志者，否则寓言耳。前以鹤归为况，后以耕渔为事，其高尚贞一之概，确然有不可拔者，于是乎概见矣。后学安成彭华识。  

○奉题朱泽民先生画山水图  

洞庭之南湘水东，青山奕奕蟠苍龙。云阳峰高七十一，欲与衡岳争为雄。我家近在云阳下，来往看山如看画。十年尘土走西风，每忆云阳动悲咤。吴中胜士朱隐君，笔精墨妙天下闻。画图画出湘江水，青山上有云阳云。云阳山高湘水绿，十年不见劳心目。只今看画似看山，万里归情寄鸿鹄。  
长洲吴宽跋：昆山许氏藏元人墨迹数纸，中有茶陵李公一初题朱泽民山水诗一首。公为宾之学士之族高祖，为乞而归之宾之。宾之遂加裱饰，俾予书其所来。弘治戊申冬十月，长洲吴宽书。  
晋陵陆简跋：宾之学士得其先世一初提举手墨一纸于原博所，意谓安得朱画以成二美。予时偶收此幅，遂以归之，装潢为一，俾识所自。夫诗图沦落海内百余年，复还其嗣人之手，亦奇矣。泽民亦尝为儒学提举，今诗称隐君，当是未仕时笔。公隐永新山中三十年，而诗有风尘之叹，岂其供奉翰林及出为提举时耶？公着有希蘧集，惜此诗散逸不收。  
五世诸孙东阳跋：希蘧府君题朱泽民山水画长句真迹，有姓名及字印各一，而无画。许翀鸿高所藏巨卷，皆元诸贤诗翰，此其一也。原博先生见而说之，曰：「此在汝卷，不过三十之一，无不为阙；在其子孙，则千金之宝也。子何惜三十之一，以为千金之馈乎？」他日以诺告，且曰：「为我作海月庵记，即可致矣。」记成，而诗果至。又数日，陆先生廉伯以泽民画一轴为赠，上有空楮，取其诗校之，不爽分寸，即标于其上，观者不能辨为二物。虽府君有灵，不能不为慨然，况为之子孙者哉！  

○归来轩  

忙处爱山看不当，归来结屋长相向。就中编作归来轩，田园正欠陶元亮。竹篱茅舍村数家，藜杖芒鞋时一访。红尘不比晋宋间，清风自是羲皇上。梦回枕簟书有声，客来午篆微烟障。绿阴入户如有约，白云出谷遥相望。邈知今日始有归，始信从前心是放。更容老子二十年，从教白发三千丈。  
云阳集：诸孙东阳记：族祖一初先生，至正壬辰兵变，流落江南，弗克宁家。洪武元年，归来赋此。  

***◆王礼***  

礼字子让。  

句  

○句  

当户雨苔双石峻，隔江烟树数峰间。杖黎麦垄秋霜后，樽酒茅堂夕照闲。闻有古书人不见，柴门客去又常关。  
麟原集：刘定之序：昔元盛际，专假科举抑南士，南士多伏处，用诗文自写。至是，与子让、希蘧、山立辈往还丘壑。山立有诗题子让所居者，予已首联 【 与子让、希遽、山立辈往还丘壑，山立有诗题子让所居者，予已首联　麟原文集（四库珍本丛书本）作「与子让、希遽、山立辈往还丘壑岩谷，有为诗题子让所居者，予忘首联」。据此，此引诗或为胡山立题子让所居，或为无名子所作，不当系之王礼名下也。】 ，其下云云。观是，子让甘寂淡，乐幽僻，托耕凿以栖迹于运去物改之余，依曲糵以逃名于头童齿豁之际，无求于今，有期于古，可见也。  

***◆宇文公谅***  

公谅字子贞，京兆人。元统元年登第，官至岭南廉访司佥事。  

西湖竹枝词  

○西湖竹枝词  

苏小门前骑马过，相逢白发老宫娥。自言记得前朝事，只说当年贾八哥。  
西湖竹枝集：诗文尚理趣，歌是诗者，知其人矣。  
案：纯节先生集此诗作：「湖里茭青日日多，苏小门前无客过。今来古往只如此，休说当年贾八哥。」  

***◆蔡廷秀***  

廷秀字君美，松江人。官袁州推官。蕲寇起，被执，死之。  

句  

○句  

旌旗小小将军队，行李萧萧郎罢船。　　一水白随鸥鹭去，万山青逐虎龙眠。  
梧溪集：尤好诗，送闽人之巡检云云。袁州宜春台云云。至今传诵。  

***◆李介石***  

介石字守道，丹丘人。授松江府提控按牍，从守镇江。镇江失守，不屈死。  

西湖竹枝词  

○西湖竹枝词  

春晖堂上挽郎衣，别郎问郎何处归？黄金台高倘回首，南高峯顶白云飞。  
西湖竹枝集：好学工诗，有志于儒者也。竹枝一词，不以私语而托以爱亲之意，亦足裨风教云。  

***◆樊执敬***  

执敬字时中，郓城人。至正间官至江浙行省参知政事。贼犯余杭，战死，追封鲁国公。  
七修类稿：徐寿辉自徽犯浙西，公逆贼于天水桥，巷战死，其妻与子溺于西湖，杭人立祠祭焉。杨铁崖为文纪之。  

观潮题樟亭  

○观潮题樟亭  

烟波闪闪海门开，平地潜生万壑雷。大信不亏天不老，浙江亭上看潮来。  
霏雪录：樊公时中为浙江参政，观潮，尝题诗樟亭云云。公之志可见矣。至正壬辰，红巾贼乱，公张弓抽矢，驰射于其间，贼应弦而毙者甚众，自卯至申，公矢尽，竟死之。  

***◆石抹宜孙***  

宜孙字申之，其先辽之迪烈糺人。官至江浙行省参知政事。乱起，被害于处州。谥忠敏。  

妙成观掀篷和何宗姚韵  

○妙成观掀篷和何宗姚韵  

结构新亭似胜前，登临历历瞰晴川。放怀喜解防秋戍，乘兴还操下濑船。从此入林堪避地，何妨坐井亦观天。东风回首春城暮，桃李依然种日边。  
元诗癸集：在处州时，用刘基、胡深、叶琛、章溢诸人居幕府，自引诸名士投壶赋诗。尝构掀篷于妙成观，何宗姚首唱，一时和者数十人。  

***◆黄复圭***  

复圭字君瑞，安仁人。至正兵起陷贼，作诗大骂被害。  

句  

○句  

隐士高闲卧云处，故家轩豁读书斋。　　冉冉霜颠倚门处，飘飘风袂及家时。　　菡萏泉香金错落，苾蒭风暖翠婆娑。  
元诗选：如题詹双崖云云，题唐氏游子远归图云云，题古厓上人云云。铁心石肠人，偏解吐婉媚辞也。  

***◆鲁至道***  

至道字□□，□□人。至正间，任潭州路总管。  

挽樊时中参政  
挽宝哥参政  

○挽樊时中参政  

主将无谋怫众情，贤参有志惜言轻。狐羣冲突成妖孽，黔首惊惶望太平。奋志从军全节义，杀身殉国显忠诚。岁寒桥下清泠水，夜夜空闻哽咽声。  

○挽宝哥参政  

香魂俊骨坠深渊，无智无谋亦可怜。妖寇猖狂如有祟，生民凋瘵似无天。芳名苟得千年在，死节应当二日先。欲向西湖酹尊酒，凄风冷雨浪无边。  
山居新话：至正十二年壬辰七月初十日，徽贼入寇杭城。樊时中执敬为浙省参政，亟出御贼，北行至岁寒桥遇害。先，浙省以杭州路总管宝哥惟贤摄参政，调守御昆山之太仓，领军而往，驻于昆山旧州山寺，离太仓州治三十余里，终于不往。闻寇至，遂遁匿于杭之寓舍。适值贼破杭，乃挈家潜于西湖舟中。越三日，邻居无赖之徒利其所将，恐之，遂与次妻□氏连结其衣袂，溺水而死。时潭州路总管鲁至道作二诗挽之，以寓褒贬之意。  

***◆陈柏***  

柏字新甫，号云峤，泗州人。尝为侍仪舍人，后官至太祝。  
辍耕录：陈云峤性豪宕，结客，尝被命监铸祭器于杭。无锡倪元镇慕其名，来见之，张宴湖山间，罗设甚至。酒终为别，以一帖馈米百石。柏命从者移置近所，举觥引妓乐驺从者而前，悉分散之，顾倪曰：「吾在京时即熟尔名，云南士之清者，他无与比，其所以章章者，盖以米沽之也？请从今日绝交。」时张伯雨在坐，不胜局蹐。其豪气类如此。山居新话：陈云峤，陈平章之孙也。倜傥不羁，人以陈颠称之。后至元五年，为余姚州同知。因病，求医于杭，稍愈，值重阳日，遂邀张伯雨及余同登高。时云峤寓赤山李叔固丞相先茔，余二人往焉。乃扶杖游水乐洞，憩石屋寺前，露坐闲谈。云峤因自言曰：「我前身僧也，泗州塔寺有住持者，皆名之为老佛。斋戒精严。一日呼侍者，令作血脏羹，欲食之。侍者曰：『老佛一世持斋，何故有此想？』乃不从。遂怒之，拂袖而去。见陈平章曰：『我特来索血脏羹吃。』平章亦以斋戒为答。佛曰：『元来你也是不了事汉。』平章遂作此羹噉之。即归寺，乃别大众，而作偈曰：『撞开平屋三层土，踏破长淮一片冰。』遂趺坐而逝。荼毘之日，舁其龛至淮河岸，冰合已久，举火之次，忽大响一声，则河冰自裂。时平章在府中，见老佛入于堂，问之，则后堂报生一子，即某也。」言毕，回饮于寓所而散。明日伯雨送登高诗，而颈联有「百年身付黄花酒，万壑松如赤脚冰」之句。余和韵云：「方外弟兄存晚节，人间富贵似春冰。」云峤曰：「我无冰字，且只以『长淮一片冰』答之。」不数日，云峤告殂。岂非说破话头而致然也。  

雪中骑牛拜米南宫墓  

○雪中骑牛拜米南宫墓  

少年不解事，买骏轻千金。何如小黄犊，踏雪空山深。小小双牧童，吹笛穿松林。醉拜南宫墓，地下有知音。  
辍耕录：尝雪中骑牛拜米南宫墓，诗云云。言世上无知音也。平日喜居钱塘，好古有余，而治才不足，又不乐小官，怒骂宰相，年逾六十，不得志而死。其毕命时，作偈云：「前身本是泗州僧。」  

***◆方澜***  

澜字叔渊，莆阳人。后至元时布衣。  

句  

○句  

以诗为佛事，随地学山居。　　暖容时借酒，寒力晓欺绵。　　万事集双鬓，百年堪几愁。　　江流拍岸阔，海气入城凉。　　疏钟出烟寺，新月入人家。  
兰陔诗话：叔渊流寓吴门，授徒自给，少年不娶，人比之林和靖。其集中如咏乐天云云，临平道中云云，夜雨云云，钱塘纪事云云，秋夕云云，皆佳句。  

***◆濮彦仁***  

彦仁字仲温，桐乡人。至元中官吴中，弃职归。  

句  

○句  

丈人夜开关，凉月在松顶。  
桐溪诗述：辟松月寮以为吟啸之所，有云云之句，遂以松月道人自号，杨维桢为之记。  

***◆朱守谅***  

秋夜偶成  

○秋夜偶成 【 录一】  

两围江水薄城闉，地僻民稀俗化醇。暂止熊罴消大暑，秋深云合殄妖氛。  
湖南通志：诗云云。近因洞贼作耗，奉命分省剿捕。自辰沅东下至黔阳，时维大暑，军卒疫痢，故暂憩是邑。秋夜偶成七言六绝，以俟同志诸君一笑云。至正八年岁次戊子秋七月中旬，朝散大夫湖广等处行中书省左右司员外郎朱守谅题。右刻正书念三行，在黔阳县学。  

***◆黄德广***  

德广字□□，鄞人。  

扇上诗  

○扇上诗  

东风一曲浣溪纱，客子行吟对日斜。犹记金陵贳春酒，小姬能唱后庭花。  
归田诗话：至正初，入大都求仕，交游竟无一援引之者。客居以教书为生，二十年余，始附海舟而归。予从先师往访之，见其所持扇上一诗，乃在北日所著。诗云云。亦酝藉可诵。而命运不遇如此。  

***◆申屠駉***  

駉字子迪。  

道山亭联句首联  

○道山亭联句首联  

追陪偶上道山亭，迭障层峦绕郭青。  

***◆僧家奴***  

僧家奴字符卿。  

次联  
三联  

○次联  

万井人家铺地锦，九衢楼阁画帏屏。  

○三联  

波摇海日添诗兴，座引天风吹酒醒。 【 赫德尔，已见。】  

***◆奥鲁赤***  

奥鲁赤字文卿。  

结联  

○结联  

久立危栏须北望，无边秋色杳冥冥。  
乌石山志：石刻「追陪」云云，子迪。「万井」云云，元卿。「波摇」云云，本初。「久立」云云，文卿。右宪使崞山僧家奴元卿公、佥宪奥鲁赤文卿公、申屠駉子迪公、赫德尔本初公暇日燕集联句也。谭忝备宪幕，重帷诸公，皆文章名士，南北隔数千里，同仕于闽，文字为娱，诚一时之嘉会，因勒岩石以纪我元文物之盛云。至正九年八月望日经历赵谭识。  

## ●元诗纪事卷十九  

侯官陈衍辑  

钱惟善  
卢琦  
孔皖  
李孝光  
张翥  
成廷珪  
陆仁  
高明  
谢应芳  
吴师尹  
方子京  
陈高  
周志远  
郑玉  
陈谦  

***◆钱惟善***  

惟善字思复，钱塘人。领至正辛巳乡荐，官至副提举。有江月松风集。  
南濠诗话：钱思复尝赴浙江省乡试，时出浙江潮赋，三千人中皆不知钱塘江为曲江，思复独用之，盖出枚乘七发。考官得其卷大喜，寘于前列。思复归，乃构曲江草堂，暮年自称曰曲江老人。  
诗谈：钱惟善锺湖山之秀而发于诗，故多秀句。  
江月松风集序：钱思复所作特妙，未尝不议论，而不宋于议论，未尝不景物，而不晚唐四灵于景物，亦浣花溪上见白头乱发两耳人耶。  

西湖竹枝词  
句  

○西湖竹枝词  

阿姨住近段家桥，山妬蛾眉柳妬腰。黄龙洞前黑云起 【 黄龙洞前　西湖竹枝集作「东山井头」。】 ，早回家去怕风潮。  
归田诗话：钱思复以浙江潮赋得名，起句云：「维罗剎之巨江兮，实发源于太末。」试官喜之，遂中选。盖满场无知罗剎为浙江别号者。复作西湖竹枝曲云云。先伯元范戏之云：「此段家桥创见，却与罗剎江不同也。」盖西湖断桥以唐人诗「断桥芳草合」得名，亦谓孤山路至此而尽，非有所谓段家者。  

○句  

笠泽水寒鱼尾赤，洞庭霜落树头红。　　汉史丁公那及齿，陶诗甲子不书元。  
归田诗话：思复号心白道人。张氏据吴，遂不仕，退居吴江筒川。与杨廉夫唱和，有句云云，盖感时事也。  
又  
生前母应金钱梦，死后人称铁笛仙。  
霏雪录 【 按：此条引自刘绩霏雪录（古今说海本），原误题「雪霏录」。】 ：杨廉夫先生之母夫人，尝梦神人授金钱一枚，遂娠先生。先生卒，钱君思复作挽诗云云。  

***◆卢琦***  

琦字希韩，惠安人。登至正二年进士第，官至永春县尹，调宁德。  

句  

○句  

岚气满林晴亦雨，溪声近驿夜如秋。　　潮生远浦孤帆小，雨过苍崖古木寒。　　小桥跨涧村舂急，老树吹花野店香。　　暮云松径僧归寺，夜雨篷窗客在船。　　门掩落花春去后，梦回残月酒醒时。梧叶几番深夜雨，梅花一树短篱霜。  
笔精：卢圭斋所著有圭斋诗集，岁久弗传。近惠安庄户部征甫搜而梓之，误入雁门萨天锡诗六十余首。萨诗世有传本，校者一时未之考耳，亟当厘正，不然恐以圭斋为齐丘之盗化书也。卢诗自佳，如云云，清典可咏。元诗多纤弱，若圭斋者，实有唐调者也。  

***◆孔皖***  

皖字子充，至正壬午乡贡，授宗文书院山长。官至照磨。  

乱后  

○乱后  

故居烧后拾残编，留得陶诗一两篇。彭泽岂堪犹作令，义熙何忍再书年？  
浙江通志：山长秩满，归隐居养亲。有经略使至，延见，上政略五篇，言天下利害，使嘉纳之。授浙阃照磨使，辅周嗣德守御。元亡不复仕。有诗云云。  

***◆李孝光***  

孝光字季和，温州乐清人。至正初官秘书监丞卒。  
诗薮：李孝光古诗歌行，豪迈奇逸，如惊蛇跳骏，不避危险。当时语云「前有虞、范，后有李、杨」，谓廉夫也。  

箕山操和铁雅先生首唱  
太乙真人歌题莲舟图  
送僧朴庵用柯敬仲韵  
大星  

○箕山操和铁雅先生首唱 【 一作为许生作。】  

箕山之阳兮，其木樛樛，箕之冢兮，白云幽幽。 【 乾坤清气作「箕之冢兮，白云悠悠，箕之阳兮，其木樛」。】 彼 【 一作「夫」】 世之人兮，孰能遗我以忧。虽欲从我 【 一无「我」字。】 兮，其路无田。朝有人兮，来饮其牛。  
大雅集：铁雅评曰：善作琴操，然后能作古乐府。和余操者，李季和为最，其次夏大志也。  

○太乙真人歌题莲舟图  

银河跨西海，秋至天为白。一片玉夫容，洗出明月魄。太乙真人挟两龙，脱巾大笑眠其中。凤麟洲西与天通，扶桑乃在碧海东。手把白 【 一作「绿」。】 云有两童，掣嬲二鸟开金笼。  
大雅集：铁雅评曰：此作乃是李骑鲸也。孰谓此老椎钝无爽气邪？「二鸟」作日月看。  

○送僧朴庵用柯敬仲韵  

月行天中央，天高如屋极。中有雪色兔，下土人不识。我曾摩其顶，仙吏睨我侧。世人乞毫光，密如雾雨塞。蹴踏河汉摇，汹涌若秋汐。是谁知此奇，南有弥天释。去去不复念，令人泪横臆。  
梧溪集：僧惇朴庵，黄岩人。壮游金陵，与五峯李孝光并受知梁王。一日，公引柯九思见，柯以写竹遂亲幸。王即位，独召用柯。李后送公诗云云。若不能无慨者  

○大星  

大星在天小星落，城头乌乌吹画角。津吏击鼓河上船，行人草草居人怜。男儿堕地弧矢愿，南北东西君莫怨！  
诗薮：雄浑流丽，步骤中程。  

***◆张翥***  

翥字仲举，晋宁人。至正初，召为国子助教，官至翰林学士承旨。有蜕庵集。  
归田诗话：至正初，为集庆路学训导。御史下学，点视廪膳，邻斋出对云：「豸冠点馔。」是日，适用驴肉，仲举戏续云：「驴肉作羹。」御史闻之大怒，欲逮捕之，仲举乘夜逃奔扬州。  
西湖游览志：张仲举翥，其先晋宁人。父为杭州钞库副使，因家焉。翥少时豪放不羁，好蹴踘，喜音乐，父忧之。一旦翻然易辙，闭户读书。从仇仁近学，以诗文名海内 【 按：此条实引自西湖游览志余卷十一。】 。  

寄浙省参政周玉坡  
西湖冰合  
萤苑曲  
登金山吞海亭了公请赋  
赋中书左曹小瀛洲  
七月廿九日  
挽忠襄王  
句  

○寄浙省参政周玉坡  

天子临轩授钺频，东南无地不红巾。铁衣远道三军老，白骨中原万鬼新。义士精灵虹贯日，仙家谈笑海扬尘。都将两眼凄凉泪，哭尽平生几故人。  
辍耕录：此至正辛丑间，张蜕庵承旨在都下寄浙省周玉坡参政诗也。夫翰苑词臣而寓言如此，则感时之意从可知矣。  

○西湖冰合  

西湖雪厚冰彻底，行人径度如长川。风吹盐池结阴卤，日射玉田生暖烟。鱼龙穴里寒更缩，鸥鹭沙头饥可怜。安得长冰通沧海，我欲三岛求神仙。  
委巷丛谈：元至正间，西湖冰合。故老云：六十年前，曾有此异。张仲举赋诗云云。  

○萤苑曲  

杨花吹春一千里，兽舰如云锦帆起。咸洛山河真帝都，君王自爱扬州苑。军装小队皆美人，画龙鞯汗金麒麟。香风摇荡夜游处，二十四桥珠翠尘。骑行不用烧红烛，万点飞萤炫川谷。金钗歌度苑中来，宝帐香迷楼上宿。醉魂贪作花月荒，肯信战剑生宫墙。斓斑六合洗秋露，尚疑怨血凝晶光。至今落日行人路，鬼火狐鸣隔烟树。腐草无情亦有情，年年为照雷塘墓。  
诗薮：雄浑流丽，步骤中程。  

○登金山吞海亭了公请赋  

危亭突兀载鳌头，俯视沧溟一勺浮。龙伯衣冠藏下府，梵王台殿起中流。扶桑夜色三山日，滟滪江声万里秋。老我惜无吞海句，但磨崖石记曾游。  

○赋中书左曹小瀛洲  

东曹地迥集名郎，宛是仙家紫翠房。阊阖上通天只尺，蓬莱移出海中央。金波日暖浮鳷鹊，玉树春浓下凤凰。几度梦回清夜直，此身如在五云乡。  
诗薮：全篇整丽，首尾匀和。  

○七月廿九日  

此丑今方殛，京城蹀血新。也知天悔祸，谁谓国无人？胜气腾龙虎，沈机动鬼神。大庭亲命诏，终夜在延春。  
元诗选：此诗为孛罗帖木儿作。孛罗之入京师，使仲举草诏，不从，尝作自誓诗曰：「此丑行当殛，吾身敢顾危？要看夺笏处，正是结缨时。万古千秋在，皇天后土知。寸心三尺简，肯愧史卑词！」与此诗是一时作也。  

○挽忠襄王  

圣主中兴大业难，元戎报国寸心丹。军中诸将惊韩信，天下苍生望谢安。羽檄北来兵气肃，楼船南下海波寒。老臣拟直词林笔，细传成功后代看。  
元诗选：忠襄王谓察罕帖木儿也。察罕起兵沈丘，悉平河南、山东诸处红巾。至正壬寅，为田丰、王士诚所刺。先是，有白气如索，起危宿，贯太微垣，太史奏山东当大水。顺帝曰：「不然，山东必失一良将。」即驰诏戒察罕勿轻举。未至，而已及难矣。  

○句  

旧河通瓠子，新浪涨桃花。  
诗薮：云云。张仲举诗也。李于鳞一联云：「春流无恙桃花水，秋色依然瓠子宫。」实用张语而意稍不同。  
又  
半生悬磬室，万事缺壶歌。　　积阴霾日月，愁色满江湖。　　露花迎夕敛，风树借秋凉。　　宁为伏剑死，不作倒戈攻。　　四郊多壁垒，万里半烟尘。　　词人歌蟋蟀，军士叹蟏蛸。　　龙伯衣冠藏下府，梵王台殿起中流。　　露下远山皆落木，风来沧海欲生潮。　　千嶂晚云原上合，两河秋色雁边来。　　云移雁影沈江树，雨带龙腥出海涛。　　方惊掘地双鹅起，即见浮江五马来。　　金波夜永浮鳷鹊，玉树香浓下凤凰。 【 详傅若金下。】  

***◆成廷珪***  

廷珪字原常，芜城人。有居竹轩集。  
居竹轩诗集：郜肃序：向在扬州，识成君原常，虽居于市廛，而植竹庭院间，绰有山林意趣，扁其燕息之所曰「居竹」。其交游则仲举张公为忘年友，故其诗之音律体制，盖有得于仲举者多焉。  
居竹轩诗集：张翥序：余在广陵时，尝与君游乎山僧野士之寓。或临大江，眺羣峯，或升蜀冈，坐茂树，未尝不诗是作也；其或风日之朝，灯火之夕，樽俎前而几杖后，未尝不诗是谈也。  

○送余廷心翰林应奉  

枫叶萧萧江已秋，吴船三日住扬州。靛花深染青绫被，云叶新裁紫绮裘。征驿马嘶风满树，别筵人散月当楼。明年春雁将书去，人在蓬瀛第几洲？  
诗薮：全篇整丽，首尾匀和。  

○题宋徽宗白头翁图  

栀子红时人正愁，故宫衰草不胜秋。西风吹落青城月，啼得山禽也白头。  
笔精：宋徽宗绘画，题咏者多含讥刺。元成廷珪题白头翁图云云。  

***◆陆仁***  

仁字良贵，河南人，寓居昆山。有干干居士集。  
菽园杂记：西湖竹枝词，南北名士属和者凡一百二十二人。吴郡士二十六人，而昆山在列者一十一人。其间最有名，时称郭、陆、秦、袁，谓羲仲、良贵、文仲、子英也。陆本昆山太仓人，其称河南，盖姓氏郡望耳。  

天马歌  

○天马歌  

于穆世祖肇王迹，受天之庆大命集。神寓鸿图大无及，功烈皇皇共开辟。四方下上沛流泽，列圣相承缵丕绩。哲王嗣位建皇极，大臣弼辅尚禹稷。礼乐制度靡有隙，六府孔修万姓怿。天子圣德于昭共，念承皇祖心弗宅。日月同明天地廓，绝域穷陲归版籍。万国贡献岁靡息，琛瑶瑰异陋金锡。岂须征讨费兵革，文怀远人尽臣服。至正壬午秋之日，天马西来佛郎国。佛郎之国邈西域，流沙弥漫七海隔。浪波横天马横涉，马其犹龙弗颠踣。东逾月窟过回纥，陆地不毛千里赤。太行雪积滑如石，电激雷奔走飙歘。四年去国抵京邑，俯首阙廷拜匍匐。帝见远臣重怵惕，慰劳以酒赐以帛。远臣牵马赤墀立，金羁络头朱汗滴。房星下垂光五色，肉鬃巍巍横虎脊。崇尺者六修丈一，墨色如云踶两白。天闲骐驎俱骏骨，天马来时皆辟易。骕■〈马麦〉屈乘未足惜，大宛渥洼斯与敌！穆王八骏思游历，汉武穷兵不多得。天马自来征有德，史臣图颂永无斁。再拜歌诗思彷佛，愿帝爱贤如爱物。更诏山林访遗逸，□□治化齐尧日。帝业永固保贞吉，天子万寿天降福。  
西湖竹枝集：诗学有祖法，清俊奇伟，如佛郎国进天马颂、水仙庙迎送神辞、渡黄河、望神京诸篇，缙绅先生莫不称道之。  

***◆高明***  

明字则诚，永嘉平阳人。至正五年中第，授处州录事，辟丞相掾。入明不仕。有柔克斋集。  

和赵承旨题岳王墓韵  
题青山白云图  
句  

○和赵承旨题岳王墓韵  

莫向中原叹黍离，英雄生死系安危。内廷不下班师诏，朔漠全归大将旗。父子一门甘仗节 【 仗节　「仗」，辍耕录卷三、西湖游览志卷九作「伏」，似当从。】 ，山河万里竟分支。孤臣尚有埋身地，二帝游魂更可悲。  
辍耕录：读此诗而不堕泪者几希。  
西湖游览志：岳坟诗，赵子昂支韵难和，徐孟岳和云云。高则诚云云 【 按：西湖游览志卷九仅录子昂诗及徐、高和诗，此条所述，实出西湖游览志余卷七，然志余未录全诗。】 。  

○题青山白云图  

昨夜山中宿雨晴，白云绿树最分明。茅堂早起无他事，去看溪南新水生。  
自跋：此余往日在越中录寄倪君仲权之诗，今十余年矣。意其不投之苦海，则亦当供酱蒙矣。仲权乃装潢为卷帙，列之于诸名胜间，矧当时事轇轕，世方以斯文束高阁，而仲权于朋友之片言只字亦无遗弃，亦可见其好尚之清，交道之厚，而不为世变所移者也。惜也，予之学问名位，视往日不少加进，徒负故人期待之意耳！展卷一览，慨叹不已，因书于左方，以自警云。永嘉高明。  

○句  

吴门乱后逢梅福，辽海来时识管宁。  
萚石斋诗集：观敦交集册子自注：元季明初，上虞魏寿延仲远辑其三十年所友人酬赠之诗也。凡七十六首。郑彝乙巳句：「乱离时世全高洁，淳朴山川似古初。」王璛至正廿五年句：「也应清旷风尘外，谁道边城尚绎骚。」乙巳即廿五年。他如凡涉忧乱者，当在辛卯，赵俶和入邑感怀云：「闭户十年方入城。」当在庚子后。至高明云云，当在廿七年丁未后。是年，明祖破平江，方国珍降，浙东西甫宁静也。  

***◆谢应芳***  

应芳字子兰，武进人。至正初，举为三衢书院山长。入明不仕。有龟巢稿。  
龟巢稿：余诠序：先生之门人王着集先生之诗锓诸梓，先生摘其诗之什一与之，凡若干卷，名龟巢摘稿 【 按：龟巢稿（四部丛刊本）余诠序无「先生摘其诗」以下诸语。】 。  
明史：隐白鹤溪上，构小室，颜曰龟巢，因以为号。  

过吴江三高祠  
严将军战马歌  
宜山谣  

○过吴江三高祠  

三高祠前秋水波，客来吊古悲且歌。季鹰鲁望桑梓敬，蠡也笾豆理则那。生为越人身相越，百计谋吴吴乃灭。真忧乌喙将无情，兔死狗烹肝脑裂。飘然携手湖海游，捧心人与同扁舟。越人夸功铸金像，于吴孰曰非仇雠！行装重宝久弥厚，清高之风绝何有。奉尝堪笑木肠儿，忍睹荒台麋鹿走！江风肃肃枫叶寒，扣舷折我青琅玕。灵胥怒挟海潮起 【 怒挟　「挟」原作「抉」，据龟巢稿卷三改。】 ，殷若雷鸣过雪滩。  
南濠诗话：三高祠在吴江长桥南，中祀越上将军范蠡、晋大司马东曹掾张翰、唐赠右补阙陆龟蒙。毗陵谢应芳尝上书行省，欲去范蠡像，会世变弗果。  

○严将军战马歌 【 并序】  

至正乙未春，常多盗，省府调兵捕之。浙东宣慰司元帅严公来总军事，未几，无锡平，移军武进。一日，捣本富庄贼巢 【 本富庄　龟巢稿卷二作「来富庄」，下摘稿序作「禾富庄」，未知孰是。】 ，军中失二马。明日，贼乘之抗官兵烈塘上。二马闻金鼓来奔，贼控勒不能止，遂堕地，马立踶杀之，官兵大捷。故烈塘之民咸神其事，俾余作歌以美之。  
往闻齐军夜路迷，老马前导人追随。又闻的卢跃檀前，汉业复立西南陲。古来良骥称有德，未有骁腾能杀贼。将军两马驮贼来，云雾四起生风雷。红绡帕首尔何物，霜蹄一踣成飞埃。军前认主鸣且舞，惊倒熊罴与貙虎。羣凶胆落不敢追 【 不敢追　原作「敢□追」，据龟巢稿改补。】 ，官军凯还槌大鼓。马兮马兮诚有功，须知感物由元戎。将军接迹武惠功，煌煌史册书勋庸。尔马名示垂无穷。  
摘稿序云：至正乙未春，浙东宣慰司元帅严公某统兵捕寇，过浙西。秋八月，兵驻烈塘。一日，遣兵捣禾富庄贼巢，失一骑士。既而贼乘马出拒，其马望官军来奔，贼坠地，马踶杀之，贼众惊溃，官军大捷。以马诣帐前白事，时余适在公座中，闻而喜之，故有是作。  
摘稿诗云：将军武惠之嫡孙，帐前甲骑多如云。一骊偶尔堕贼窟，背驮贼渠来策勋。沫流两吻喷白雪，光烁双瞳夹经月。雷奔电激烟雾随，望我旌旗驰踣贼。渠方命堕铁蒺藜，骊□岏之成粉韲。贼曹瓦解争纳款，我军凯歌归马嘶。古来良骥称有德，未有骁腾能杀贼。吕家赤兔项家骓，骨朽犹当有惭色。将军报国秉精忠，安知马亦肝胆同。他年太史作佳传，宜亦牵连书乃功。  

○宜山谣 【 并序】  

广东南丹诸州，民僚杂居，素号难治。洪武初，朝命设官置司安抚之，山东尹明善实在僚选。凡所司事，知无不为，为无不达，莅官再期，多善政。后四年，有客自广西来者，传其事甚详。余乃摘其大者，作宜山谣七篇。  

苗瑶地连交趾，咸籍为民，且为除其凶号，人悦之。作椎髻舞。  
椎髻舞，击铜鼓，浅蛮生蛮皆安堵。卖刀买鉏犂，衔恩人鸟语。犷俗驯，恶俗去，岂弟君子吾父母。  

沿边旧置七十五屯 【 七十五屯　龟巢稿卷四作「屯十五」。】 ，瑶为长，每羣聚，为诸州害。今罢之，民乃安。作除虎窟。  
除虎窟，虎皆散亡龙睡穴。湖南海北广东西，千里如今无白骨。无白骨，人何忧？每每旧屯田，年年稻花秋。我所思兮，龙江水流。  

兵后洊饥，发官廪，活宜山数万口，民德之。作枯桑。  

枯桑枯桑，徒为我薪。煮石弗糜，曷以食人？廪发于官，我命乃续。谁其主之？伊人如玉。伊人如玉，孚及豚鱼。诏我妇子，偿粟勿渝。厥粟固偿，厥德靡忘。我怀伊人，于羹于墙。  

覃国大、韦仲海等世为土豪，与溪蛮洞瑶相表里，反侧不一。公以计擒杀之，民大快。作霹雳斧。  

霹雳斧，行天诛，百灵奔走羣丑除。磔枭獍，醢■〈豸契〉貐，招徕角端舞驺虞。日月两山明，畏境成康衢。  

宜山莫天护虎踞一方，公言之方伯，徙和州，民乐之。作坎井蛙。  

坎井蛙兮渤澥，偷生虾蚬门，怒腹气何在？长鱼跋浪欲吞舟，竟作任公雪花鲙。蛙乎幸偷生，有愧输芒蟹。前度放蛙人，今日恩如海。  

僚蛮负固，税久不供，而良农病于重敛，今均之，视前赋减什五六，恩不能忘。作生子以尹名。  

生子以尹名，有田须力耕。昔忧公租重，今喜公租轻。穷阎杼轴具，当路钧衡平。焦冥覆盆下，覩此白日明。  

革命之初，公以安边事屡白相府，民怀之。作鞍马劳。  

鞍马劳，肉消髀，广西一去二千里。借箸筹边丞相喜。两年单骑八往还，青草黄茅瘴烟里。鞍马劳，有如彼，不负公，不掠美。一寸忠丹报天子。 【 龟巢稿】  

***◆吴师尹***  

师尹字萃乐，永新人。至正八年登第，官吉州永丰县丞。  

宋丞相信国公上巳诗  

○宋丞相信国公上巳诗  

山云寒海舟覆，六载孤臣老燕狱。东风杜宇三月三，五云望断春无绿。墨花煌煌五十六，写出江南愁万斛。当时下笔眼如虎，日落天低鬼神哭。扬帆昔走仪真船，手持鳌柱擎南天。间关岭海血洒檄，回首家国随飞烟。六宫粉黛黄埃里，汉火无烟吹不起。全躯肯效褚渊生，嚼舌甘为杲卿死。蓟门碧草春凄凄，为官不换西山薇。哀吟一曲肝肠裂，劲气万丈蛟龙飞。当年恨杀葛岭贼，恨不刳心饮其血。堂堂忠义行宇宙，白日青天照遗墨。再拜酬公金屈巵，有酒不读兰亭诗。  
右吾乡先生吴公所作，所以景仰丞相极至，而又兼得其仪容髣髴者也。少尝喜诵之。丞相尝以弟璧之子为嗣，其后元末仕为海北道廉访副使，卒葬郁林州，子孙因家焉。余先高祖与丞相兄弟同时，书札往来，存者甚多。今来郁林，见良锡，廉访之子也，乃写诗以归之。吉水解缙书。  

***◆方子京***  

子京字□□，分水人。  

鉴湖风月  

○鉴湖风月  

贺仙归去隐沧浪，万顷晴波一镜光。龙瑞尚存古时迹，鸿禧犹带晋余芳。两堤杨柳三更影，千树芙蕖五月凉。后数百年无问处，云山烟水共苍茫。  
浙江通志：至正十一年，应荐起，试以鉴湖风月诗。时试者百余人，惟子京擢居前列，除嘉兴路教授，致仕归。  

***◆陈高***  

高字子上，平阳人。登至正十四年进士第，授录事。别号不系舟渔者。  

种橦花  

○种橦花  

炎方有橦树，衣被代蚕桑。舍西得闲园，种之漫成行。苗生初夏时，料理晨夕忙。挥鉏向烈日，洒汗成流浆。培根浇灌频，高者三尺强。鲜鲜绿叶茂，灿灿金英黄。结实吐秋茧，皎洁如雪霜。及时以收敛，采之动盈筐。缉治入机杼，裁剪为衣裳。御寒类挟纩，老稚免凄凉。豪家植花卉，纷纷被垣墙。于世竟何补，争先翫芬芳。弃取何相异，感物增惋伤！  
木绵谱：宋末木绵之利尚在闽中，而江南无此种也。元人陈高有诗云云。高元末人，而隙地初学种之，则其来未久可知。  

***◆周志远***  

志远字□□，吉水人。以危素荐授太子说书。  

自题其像  

○自题其像  

十年尘土变形容，惟有丹心日月同。北海子卿羝不乳，未应已在画图中。  
江西通志：周志远生于元，仕于元，然其心若有不自得者。尝自赞其像云云。  

***◆郑玉***  

玉字子美，徽州歙县人。至正十四年，余翰林待制，辞疾不起。明兵至，将要致之，自经死。学者称师山先生。有师山集。  

师山书楼成唐长孺先生赋诗见寄次韵  

○师山书楼成唐长孺先生赋诗见寄次韵  

居山日夕见山容，环堵萧然一亩宫。我喜烟云来几上，人看楼阁出空中。夜深月色偏明朗，晓起岚光更郁葱。若比羊裘轩上景，临江惟欠一丝风。  
师山先生文集：余以才疏学陋，一无所用于世，退而躬耕垄亩，将以自养。间有朋游相从讲学，乃筑室师山之上，以为肄习之所。  

***◆陈谦***  

谦字子平，吴郡人。  

勉学诗  

○勉学诗 【 录一】  

黄河西北来，云是昆仑丘。经行非一山，回薄半九州岛。上有不测源，下有无尽流。万化同此机，不知几春秋。分明天地心，不为浅狭谋。痴人用小计，颠倒若无求。安得申韩氏，化为古伊周。  
菽园杂记：逊志斋集三十卷，其二十八卷内勉学诗二十四章，本苏士陈谦子平所作，误入方集耳。子平，元末人。张士诚兵至吴，有突入其室者，胁其兄训使拜，不屈，刃其胸，子平以身翼蔽，并遇害。平生著述甚富，兵后散亡，独所著易解诂二卷及古今诗数十篇传于世。正统间，吾昆山所刻养蒙大训收其诗，予幼尝见之。京师士人徐本以道亦尝刻其诗印行，后有国初韩奕公望跋语，韩、徐皆苏人。  
案：明诗综方孝孺下登此一首。  

## ●元诗纪事卷二十  

侯官陈衍辑  

杨允孚  
达不花  
郑元佑  
周伯琦  
贡师泰  

***◆杨允孚***  

允孚字和吉，吉水人。  

滦京杂咏  

○滦京杂咏  

北顾宫庭暑气清，神尧圣禹继升平。今朝建德门前马，千里滦京第一程。 【 此以下多述途中之景，行幸上京，盖云避暑也。】  
纳宝盘营象辇来，画帘毡暖九重开。大臣奏罢行程记，万岁声传龙虎台。 【 龙虎台，纳宝地也。凡车驾行幸宿顿之所，谓之纳宝，又名纳钵。】  
居庸千古翠屏环，飞骑将军驻两关。万里车书来上国，太平弓矢护青山。 【 两关谓南口、北口。】  
穹崖幻出梵王宫，双塔中间一径通。四月雨余山更碧，六龙行处日初红。 【 至正年间始营双塔，宫阙巍峨，直通绝岭。】  
翎赤王侯部落多，香风簇簇锦盘陀。燕姬翠袖颜如玉，自按辕条驾骆驼。 【 辕条，车前横木，按之则轻重前后适均。】  
仙峡琴鸣水木多，别离见月奈愁何！题名石壁辽金字，宿雨残风半灭磨。 【 弹琴峡也。】  
狼山山下晓风酸，掩面佳人半怯寒。倚户殷勤唤尝粥，正宜倦客宿征鞍。 【 俗卖豆粥。】  
榆林御苑柳丝丝，昨夜宫车又黑围。宿卫一时金帐卷，鎗竿珍重白云飞。 【 此处有御苑。黑围，地名，大驾经由之所。俗云「龙上枪竿」，是以御驾不由此处。】  
汲井佳人意若何，辘轳浑似挽天河。我来濯足分余滴，不及新丰酒较多。 【 此地悭水故也。】  
马上重看尖帽山，山头无数白云闲。汉家天子真龙种，抔土长陵为设关。 【 乃葬后妃之所，设卫卒焉。】  
驱车偏岭客南还，始见胡姬笑整鬟。谁信片云三十里，寒暄只隔此重山。 【 过人到偏头之北，面不可洗，头不可梳，冷极故也。过此始有暖意。素非高岭，寒气止隔于此，良可怪也欤。】  
李陵台畔野云低，月白风清狼夜啼。健卒五千归未得，至今芳草绿萋萋。 【 此地去上京百里许。】  
鸳鸯陂上是行宫，又喜临歧象驭通。芳草撩人香扑面，白翎随马叫晴空。 【 由黑围至此，始合辙焉，即察罕脑儿。白翎，草地所产。】  
欢喜坡边望禁城，鸾翔凤翥卿云清。举杯一吸滦阳酒，消尽南来百感情。 【 此以下叙滦京之景及圣驾往还典故之大概。】  
铁番竿下草如茵，澹澹东风六月春。高柳岂堪供过客，好花留待蹋青人。 【 即斡耳朵。踏青人，指宫人也。】  
先帝妃嫔火失房，前期承旨达滦阳。车如流水毛牛捷，韂缕黄金白马良。 【 毛牛，其毛垂地。火失毡房，乃累朝后妃之宫车也。】  
圣祖初临建国城，风飞雷动蛰龙惊。月生沧海千山白，日出扶桑万国明。 【 上京大山，旧传有龙居之，奉白宥通。】  
北阙东风昨夜回，今朝瑞气集蓬莱。日光未透香烟起，御道声声驼鼓来。 【 谓骆驼鼓也。】  
又是宫车入御天，丽姝歌舞太平年。侍臣称贺天颜喜，寿酒诸王次第传。 【 千官至御天门俱下马徒行，独至尊骑马直入，前有教坊舞女引导，且歌且舞，舞出天下太平字样，至玉阶乃止。内门曰御天之门。】  
九奏钧天乐渐收，五云楼阁翠如流。宫中又放滦河走，相国家奴第一筹。 【 滦河至上京二百里，走者名贵赤，黎明放自滦河，至御前巳初中刻者，上赏。】  
大安阁下晚风收，海月团团照上头。谁道人间三伏节，水晶宫里十分秋。 【 大安阁，上京大内也。别有水晶殿。】  
四杰君前拜不名，轮番内直浃辰更。蓬莱山上羣仙集，得似王孙世禄荣。 【 四杰，即四怯薛也。或称也可怯薛者，即大怯薛之称。是之谓不名，当三问，凡所以浃辰一更者也。】  
北极修门不暂开，两行宫柳护苍苔。有时金锁因何掣，圣驾棕毛殿里回。 【 棕毛殿在大斡耳朵。】  
千官万骑到山椒，个个金鞍雉尾高。下马一齐催入宴，玉阑干外换宫袍。 【 每年六月三日，诈马筵席，所以喻其盛事也。千官以雉尾饰马入宴。】  
锦衣行处狻猊习，诈马筵前虎豹良。特勅云和罢弦管，君王有意听尧纲。 【 诈马筵开，盛陈奇兽，宴享既具，必一二大臣称「吉思皇帝」，礼撤，于是而后礼有文，饮有节矣。云和署，隶仪凤司乐，掌天下乐工。】  
仪凤伶官乐既成，仙风吹送下蓬瀛。花冠簇簇停歌舞，独喜箫韶奏太平。 【 仪凤司，天下乐工隶焉。每宴，教坊美女必花冠锦绣，以备供奉。】  
聿来新贡又殊方，重译宁夸自越裳。驯象明珠龟九尾，皇王不宝寿无疆。 【 万岁山有九尾龟。】  
嘉鱼贡自黑龙江，西域蒲萄酒更良。南土至奇夸凤髓，北陲异品是黄羊。 【 黑龙江，即哈八都鱼也。凤髓，茶名。黄羊，北方所产，御膳用。】  
太平天子重文曹，阁建奎章选俊髦。一自六龙天上去，至今黄帕御床高。 【 昔文宗建奎章阁于大内，年深洒扫，睹御榻之巍然，感而赋此。】  
内人调膳侍君王，玉仗平明出建章。宰辅乍临阊阖表，小臣传旨赐汤羊。 【 御前厨常膳，有曰小厨房、大厨房。小厨房，则内人八珍之奉是也。大厨房，则宣徽所掌汤羊是也。由内及外，外膳既毕，羣臣始入奏事。每汤羊一膳，具十六 【 具十六　滦京杂咏（知不足斋丛书本）卷上作「其数十六」。】 ，餐余必赐左右大臣，日以为常。予常职赐，故悉其详。】  
香车七宝固姑袍，旋摘修翎付女曹。别院笙歌承宴早，御园花簇小金桃。 【 凡车中载固姑，其上羽毛又尺许，拔付女侍手持，对坐车中。虽后妃驼象亦然。】  
内宴重开马湩浇，严程有旨出丹霄。羽林卫士桓桓集，太仆龙车款款调。 【 马湩，马奶子也。每年八月，开马奶子宴，始奏起程。太仆寺，掌马者。】  
鸾舆八月政高翔，玉勒雕鞍万骑忙。天上龙归纔带雨，城头夜午又经霜。 【 每年驾起，其夕即霜，异哉。】  
南坡暖翠接南屏，云散风轻弄午晴。寄与行人停去马，六龙飞上计归程。 【 南坡乃纳宝地也，故游人罕至焉。】  
月出王孙猎兔忙，玉骢拾矢戏沙场。皮囊乳酒锣锅肉，奴视山阴对角羊。 【 良马骤驰拾堕箭。橘绿羊，或四角六角者，谓之迭角羊。迭义未详，以其角之相对，故曰对角。毛角虽奇，香味稍别，故不升之鼎俎，于以见天朝之玉食有等差也。】  
雍容环佩肃千官，空设番僧止雨坛。自是半晴天气好，螺声吹起宿云寒。 【 西番种类不一，每即殊礼，燕享大会则设止雨坛于殿隅。时因所见，以发一哂。】  
正元紫禁肃朝仪，御榻中间宝帕提。王母寿词歌未彻，雪花片片彩云低。 【 此以下多叙一年之景，并杂咏之物。】  
试数窗前九九图，余寒消尽暖回初。梅花点遍无余白，看到今朝是杏株。 【 冬至后，贴梅花一枝于窗间，佳人晓妆，日以臙脂图一圈，八十一圈既足，变作杏花，即暖回矣。】  
脱圈窈窕意如何，罗绮香风漾绿波。信是唐宫行乐处，水边三月丽人多。 【 上巳日，滦京士女竞作绣圈，临水弃之，即修禊之义也。】  
葡萄万斛压香醪，华屋神仙意气豪。酬节凉糕犹未品，内家先散小绒绦。 【 重午节也。】  
百戏游城又及时，西方佛子阅宏规。彩云隐隐旌旗过，翠阁深深玉笛吹。 【 每年六月望日，帝师以百戏入内，从西华入，然后登城设宴，谓之游皇城是也。】  
紫菊花开香满衣，地椒生处乳羊肥。毡房纳石茶添火，有女褰裳拾粪归。 【 紫菊花，惟滦京有之，名公多见题品。地椒草，牛羊食之，其肉香肥。纳石，鞑靼茶。】  
为爱琵琶调有情，月高未放酒杯停。新腔翻得凉州曲，弹出天鹅避海青 【 海青　「青」原作「清」，按海青即海东青，俊鹘名，故据滦京杂咏卷下改。】 。 【 海青拏天鹅，新声也。】  
海红不似花红好，杏子何如巴榄良。更说高丽生菜美，总输山后麻菰香。 【 海红、花红、巴揽仁，皆果名。高丽人以生菜裹饭食之。尖山产麻菰。】  
偶因试马小盘桓，明德门前御道宽。楼下绿杨楼上酒，年年万国会衣冠。 【 明德门，午门也。】  
怪得家童笑语回，门前惊见事奇哉。老翁携鼠街头卖，碧眼黄髯骑象来。 【 黄鼠，滦京奇品。】  
东风亦肯到天涯，燕子飞来相国家。若较内园红芍药，洛阳输却牡丹花。 【 内园芍药迷望，亭亭直上数尺许，花大如斗。扬州芍药称第一，终不及上京也。】  
时雨初肥芍药苗，脆甘味压酒肠消。扬州帘卷东风里，曾惜名花第一娇。 【 草地芍药，初生软美，居人多采食之。】  
霜寒塞月青山瘦，草实平坡黄鼠肥。欲问前朝开宴处，白头宫使往还稀。 【 文宗曾开宴于南坡，故云。】  
虽然玉宇桂无花，秋比江南分外佳。弦管画楼人散去，舍郎携妓劝尝瓜。 【 俗以月下送瓜果往还，上京不产桂花。】  
御馔官厨不较余，金门掌膳意勤如。更分光禄瓶中酒，烂醉归时月上初。 【 凡御膳及民间者，谓之贡余。光禄寺掌御酒。】  
别却郎君可奈何，教坊有令趣兴和。当时不信邮亭怨，始觉邮亭怨转多。 【 兴和署乃教坊司属，掌天下优人。】  
出塞书生瘦马骑，野云片片故相随。冻生耳鼻雪堪理，冷入肝肠酒强支。 【 凡冻耳鼻，即以雪揉之方回，近火则脱。】  
买得香梨铁不如，玻瓈椀里冻潜苏。书生半醉思南土，一曲镫前唱鹧鸪。 【 梨子受冻，其坚如铁，以井水浸之，则味回可食。】  
滦京杂咏：罗大已跋：杨君以布衣从当世贤士大夫游，幞被出门，岁走万里。耳目所及，穷西北之胜，具江山人物之形状，殊产异俗之瑰怪，朝廷礼乐之伟丽，尤喜以咏歌记之。予索居，闻见甚狭，独窃爱中台马公祖常、奎章虞公集、翰林柳公贯，时能以雄辞妙笔，写其一二；今得杨君是集，又为增益所未见，俯仰今昔，又一时矣。  

***◆达不花***  

宫词  

○宫词  

墨河万里金沙漠，世祖深思创业难。却望阑干护青草，丹墀留与子孙看。  
草木子：元世祖皇帝思太祖创业艰难，俾取所居之地青草一株，置于大内丹墀之前，谓之誓俭草，盖欲使后世子孙知勤俭之节。至正间，大司农达不花公作宫词十数首，其一云云。  

***◆郑元佑***  

元佑字明德，处州遂昌人。至正丁酉，除平江路儒学教授。有侨吴集。  
梧溪集：以右臂疾，左书，号尚左生。  

温日观画葡萄  
次韵钱伯行游仙体二首  

○温日观画葡萄  

伊昔钱塘温日观，醉兀竹舆殊傲岸。却将书法画葡萄，张颠草圣何零乱！枝枝叶叶点画闲，醉瞠白眼看青天。狂呼大盗杨都统，天不汝诛吾厚颜！杨加棰死曾不畏，故老言之泪尚潸。画成葡萄谁赏识？惟有鲜于恒啧啧。醉叩斋室支离疏，抚摩悲歌泪填臆。鲜于设浴师浣之，为师涤垢曾弗辞。人言结袜张廷尉，千载风流宁异兹。蔓如龙须实马乳，问师挥毫奚独取？只因汉使远持来，野老诗成泪如雨。  
遂昌杂录：宋僧温日观，居葛岭玛瑙寺，人但知其画葡萄，不知其善书也。今世传葡萄多假，其真者枝叶须梗皆草书法也。嗜酒，杨总统以名酒啖之，终不一沾唇，见辄忿詈曰：「掘坟贼！掘坟贼！」惟鲜于伯机父爱之。温时至其家，袖瓜啖其大龟，抱轩前支离叟，或歌或笑。每索汤浴，鲜于公必躬为进澡豆。支离叟，即伯机家所种松也。  

○次韵钱伯行游仙体二首  

海定神风湛绿罗，仙人辞藻寄来多。贯珠音在云谁遏？琢玉文成手自磨。忆昔绛河轻就别，至今黄竹不成歌。可怜人世书裙手，池上犹笼道士鹅。轧轧青年儗度沙，煌煌白兔岂无家？肉生徐甲符难秘，斧钝吴刚桂始华。谛授宝书盟刻玉，醉离瑶席舞传芭。竹宫望拜真痴绝，日日鼌光在景霞。  
诗薮：全篇整丽，首尾匀和。  

***◆周伯琦***  

伯琦字伯温，号玉雪坡，饶州人。由上舍生以荫入官。至正间，官至江浙行省左丞，招谕张士诚，留平江十余年。张氏亡，归鄱阳，寻卒。有近光、扈从两集。  
续吴先贤赞：假江东参政，招谕张士诚，遂没士诚所。羁旅无聊，时与诸文士饮酒赋诗，流连日夜。或前而为变征之声，皆垂泪涕泣，已又为羽声慷慨，士尽变色投袂。在吴十余年。伯琦仪貌都雅，而非戡难才，虚谈无实，雍容自免而已。  
六研斋笔记：元周伯琦书相鹤经，自称谷阳生。跋云：右经一卷，乃浮丘公授王子晋之书也。崔文子学道于子晋，得其文，藏嵩山石室中。淮南王采药得之，遂传于世。又系一诗云：「江南羽化张天雨，海上神交宋仲温。楷法锺繇称独步，草临皇象已专门。折钗未坠风前股，漏屋先凝雨后痕。寄语临池诸俊彦，蚓蛇鸡鹜莫须论。」  
案：此首二笔上卷又以为张宪作。  

立秋日书事三首  
纪行诗二十四首  
怀秃脑儿作  
鸳鸯泺作  
兴和郡  
野狐岭  
自顺宁府历坳儿岭临浑河上源过鸡鸣山晚宿雷家驿  
怀来县  
榆林驿  
入居庸关  
龙虎台  
大口  

○立秋日书事三首  

大驾留西内，兹辰祀典扬。龙衣遵质朴，马酒荐馨香。望祭园林邈，追崇庙祏光。艰难思创业，万叶祚无疆。  
近光集：国朝岁以七月七日或九日，天子与后，素服望祭北方陵园，奠马酒，执事者皆世臣子弟。是日，择日南行。  
铁剎标山影，金铺耀日华。龙回秋歇雨，燕落昼翻沙。苑御调骁骑，宫官葺幰车。长杨谁共赋？满耳沸寒笳。  
近光集：上京西山上树铁旛竿，高数十丈，以其下海中有龙，用梵家说作此镇之。  
凉亭千里内，相望列东西。秋狝声容备，时巡典礼稽。鸨凫随矢落，豭鹿应弦迷。干豆归时荐，康庄颂耄倪。  
近光集：上京之东五十里有东凉亭，西百五十里有西凉亭，其地皆饶水草，有禽鱼山兽，置离宫。巡守至此，岁必猎较焉。  

○纪行诗二十四首 【 录十六】  

乘舆绳祖武，岁岁幸滦京。夏至今年早，山行久雨晴。日瞻黄道肃，夜拱北辰明。随步窥形胜，周诹记里程。  
居庸东北路，草细一川平。夹岸山屏展，穿沙水带萦。六龙扶日御，万骑拥云旌。游豫诸侯度，欢歌兆姓迎。  
缙云山独秀，沃壤岁常丰。玉食资原粟，龙州记渚虹。荒祠寒木下，遗殿夕阳中。谁信幽燕北，翻如楚越东。 【 右缙山县，今名龙庆州。】  
车坊尚平地，近岭昼生寒。拔地数千丈，凌空十八盘。飞泉鸣乱石，危磴护重关。俯视人寰隘，真疑长羽翰。 【 右十八盘岭。】  
踰险梦频悸，循夷气始愉。千岩奇互献，万壑势争趋。峭壁剑门壮，重梁皇渚纡。凡鳞期变化，雷雨在斯须。 【 右龙门。】  
岚翠摩台斗，林霏隐日车。谷深幽境迥，路转列峰斜。锦石欹瑶草，苍丛缀白花。柴门成聚落，山崦尽人家。  
万幕悬崖下，高低疏复稠。罽墙联虎卫，幄殿耸龙楼。榆柳清长昼，槐松飒早秋。威容隆古昔，神武镇中州。  
高岭横天出，炎天气候凉。白沙深没马，碧草浅连冈。晨服增绵纩，寒乡贵稻粱。土风多国语，闾井异寻常。  
晴川平似掌，地势与天宽。烟草青无际，云冈影四团。貔貅环武阵，麟凤拥和銮。高献南山寿，同承湛露欢。 【 右沙岭二首。是日上都守土官远迎至此，内廷小宴。】  
岭西通驿传，山尽见邮亭。万灶闾阎聚，千辕骠骑营。市楼风策策，野堠雾冥冥。雄略卑秦陇，孤兵笑广青。 【 右牛羣头。】  
凉亭临白海，行内壮黄图。贝阙明清旭，丹垣护碧榆。龙湫时雾雨，鹰署世衡虞。驻驆光先轨，长杨只一隅。 【 右察罕脑儿，犹汉言白海。】  
地旷居人少，山低云影微。石墙虫避燥，土屋燕交飞。沙净泉宜酒，天凉秋合围。朔方戎马最，刍牧万羣肥。 【 右明安驿。】  
汉将荒台下，滦河水北流。岁时何衮衮，风物尚悠悠。川草花芬郁，沙禽语滑柔。莫梁遗句在，过客重绸缪。 【 右李陵台。】  
桓州当孔道，城筑自唐时。翊辅千年盛，川原万里夷。草滋新雨歇，云起远山移。迎送官僚习，长怀被眷私。 【 右桓州，古乌丸地也。】  
南坡延胜槩，一舍抵开平。地蕴清凉界，天开锦绣城。雷轰驼鼓振，霞绚象舆行。填道都人士，瞻前戴圣明。 【 右南坡。】  
巡守绥畿甸，游从览近风。山川随地异，声教此时同。王业艰难远，神都制作雄。按行循故事，不用避青骢。  
扈从诗前序：至正十二年四月，伯琦由翰林直学士、兵部侍郎拜监察御史。视事之三日，大驾北巡上京，例当扈从。启行至大口，留信宿，历皇后店、皁角，至龙虎台，皆纳钵，犹汉言顿宿所也。龙虎台在昌平境，又名新店，距京师仅百里。五月一日，过居庸关而北，遂自东路至瓮山。明日至车坊，在缙山县之东，沃衍宜粟，岁供内膳。又明日入黑谷，过色泽岭，高峻曲折，凡十八盘。遂历龙门及黑石头，过黄土岭，至程子头，又过磨儿岭，至颉家营，历白塔儿，至沙岭。自车坊、黑谷至此，凡三百一十里，皆深林复谷。邨坞僻处，山路将尽，两山高耸如洞门，尤多巨材。近沙岭，惟土山连亘，地皆白沙，深没马足。过此则朔漠，平川如掌，天气陡凉，风物大不同矣。遂历黑觜儿至失八儿秃，地多泥淖，又名牛羣头。其地有驿，有邮亭，有巡检司，阛阓甚盛。驿路至此相合，北皆刍牧之地，无树木，徧生地椒、野茴香、葱韭，芳气袭人。草多异花，五色，有名金莲花者，似荷而黄。至察罕脑儿，犹汉言白海也。水泺深不可测，气皆白雾，其地有行在宫，曰亨嘉殿，阙庭如上京而杀焉。置云需总管府以掌之。沙井甘洁，酿酒以供上用。又作土屋养鹰房，驻跸于是，秋必校猎焉。此去纳钵曰郑谷店，曰明安驿、泥河儿，曰李陵台驿、双庙儿，遂至桓州，曰六十里店，即乌丸地也。前至南坡店，去上京一舍耳。以是月十九日抵上京。历纳钵凡十有八，为里七百五十有奇，为日二十四。大抵两都相望，不满千里，往来者有四道，曰驿路，曰东路二，曰西路。东路二者：一由黑谷，一由古北口。古北口路，东道御史按行处也。伯琦往年分署上京，但由驿路而已。黑谷辇路，未之前行。因忝法曹，肃清毂下，遂得见所未见，实为旷遇云。鄱阳周伯琦自叙。  

○怀秃脑儿作 【 汉言后海也。】  

侵晨离白海，辇路转西迈。野光散平芜，山容列修黛。秋风动地来，曾波忽澎湃。戎马多惊嘶，寒声袭鞶带。踰冈览晴川，夷旷襟抱快。白花闲紫蕤，将将委珩佩。幽兴足目前，绝境疑方外。旌麾匝云屯，舆帐拟行在。法从各有司，谏垣敢荒怠。边报丛远函，苍黄尽吁怪。解鞍愒前邨，伏枕念当代。王纲未旒缀，羣生半尘芥。纡轸谁与言，沉思屡长嘅。东南何时苏，吾欲问大块。 【 是日驿报杭省有警。】  

○鸳鸯泺作  

官路何逶迤，里数不可度。宿止有常程，晚次鸳鸯泺。山低露草深，天朗云气薄。积水风飕飕，平沙烟漠漠。凫鹥杂翔集，巨鳞倏潜跃。居人岁取给，远眺近一勺。原隰多种蓺，农蹊犬牙错。场圃盈粟麦，力穑喜秋获。舒徐八骏游，相羊瑶池乐。山川岂不佳，人事日萧索。刍牧纾邦供，征徭非昔昨。都人望翠华，朝朝候灵鹊。  

○兴和郡 【 属河东宪司按部，西抵太原千余里。】  

我行已旬浃，所历皆朔漠。兴和号上郡，陂陀具城郭。滦阳界东履，汾晋直西略。提封广以遐，编氓半土著。连甍结贾区，曾楼瞰寥郭。要会称雄丽，势压诸部落。兴王远垂裕，百载承制作。北巡必西还，远儗东邑洛。供亿须浩繁，抚循在恭恪。四邻慎备虞，三辅严寄托。贤愚不同调，虫沙与猨鹤。长愿四海清，汉仪岁辉烁。  

○野狐岭 【 岭界南北，甚寒，南下平地，则暄矣。】  

高岭出云表，白昼生虚寒。冰霜四时凛，星斗只尺攀。其阴控朔部，其阳接燕关。涧谷深叵测，梯磴纡百盘。坳垤草披拂，崎岖石巑岏。轮蹄纷杂沓，我马习以安。怳然九天上，熙熙俯人寰。连冈束重隘，拱揖犹城垣。停鞭履平地，回首势望尊。绵衣遂顿减，长途汗流鞯。亭柳荫古道，园果登御筵。境虽居庸北，物色幽蓟前。始悟一岭隔，气候殊寒暄。小邑名宣平，相距两舍间。牛羊岁蕃息，土沃农事专。野人敬上官，柴门莫款延。休养嘉承平，禹迹迈古先。汉唐所羁縻，今则同中原。大哉舆地图，垂创何其艰！张皇我六师，金汤永深坚。  

○自顺宁府历坳儿岭临浑河上源过鸡鸣山晚宿雷家驿  

郡治颇清旷，民俗亦朴淳。川原西成饶，景物娱征晨。登顿未及晡，修岭忽前陈。乱石森礧礧，浊流奔沄沄。斗厓鸣项洞，险径缘鄂龈。园林暗回堤，峰巘排秋旻。海鹏奋凌风，江蛟歘乘云。鸡鸣俗语传，世远昧所因。招提据危颠，略□□天津。睥睨穷豪芒，翕忽丛鬼神。六龙行中天，壮观齐昆仑。造设开辟先，显耀当兹辰。垂髫耳已熟，华颠目方亲。甚欲恣冥搜，赤日昏黄尘。纪胜犹挂漏，观风能宣旬。  

○怀来县  

山风日多寒，近燕苦秋阳。怀来虽小县，肇置自李唐。泉甘沙井冽，桥古川流长。重冈相抱环，远山势低昂。銮舆岁西还，倾朝迎道傍。蟠桃百宝盘，敬上万年觞。三登调玉烛，羣黎乐康庄。吾皇仁圣君，动必循彝章。宵旰贻近忧，苗顽尚跳梁。所贵根本固，忍此枝叶伤？思见万邦宁，野无遗贤良。  

○榆林驿 【 汉史称榆溪长塞即此也。】  

昔人多种榆，今人惟种柳。坚脆虽不同，气尽同一朽。此地名榆林，自汉相传旧。但见柳青青，夹路忘炎昼。行旅苏汗暍，车骑藉荫覆。培植将百年，柯叶日滋茂。驿亭当要冲，人烟纷辐凑。崇山峙东西，步障明锦绣。辇路中平平，形胜信天授。宛如道衡庐，中流望云岫。初夏别都城，攀条集亲友。兹还秋将中，凉飔满衣袖。物态有变容，岁月如反手。不问柳与榆，生意要悠久。  

○入居庸关  

出关复入关，五月见上弦。草木虽未霜，寒色已凄然。厓路何纡萦，迭嶂横中天。上有太古石，下有无底泉。幽致良足嘉，万雷奈喧阗。驯象宝辔鸣，紫驼锦幪鲜。铁骑簇云队，黄屋循星躔。时巡谧风俗，执法恭后先。达官国同休，拔宅如登仙。细民终岁劳，输转百苦煎。苦乐殊云泥，使我中心悁。偶经岩谷胜，复忆江湖壖。升高望白云，楚天浩无边。王师未休息，敢赋归来篇？  

○龙虎台 【 在昌平境北，距居庸关廿五里。】  

巍巍百尺台，荡荡昌平原。隆隆镇天府，奕奕环星垣。居庸亘北纪，隩区敛全燕。苍龙左蟠拏，白虎右踞蹲。斯名岂易得，天以遗吾元。明明传正统，圣子及神孙。巡归遂驻跸，衣冠照乾坤。山川皆改容，草木亦被恩。章华民力竭，柏梁侈心存。岂若因自然，张设一旦昏。雄伟国势重，简俭邦本敦。年年举盛典，宫中奏云门。  

○大口 【 其地有三大垤，土人谓之三疙疸，距都北门二十里。】  

三垤何崇崇，遥直都门北。天肃烟岚青，野迥露草白。紫气千里临，蜺旌拂秋色。文武迨耄倪，抃舞拜路侧。万羊肉如陵，万瓮酒如泽。国家富四海，于以着功德。诘朝御大明，湛露春拍拍。箫韶殷九天，欢声溢逵陌。非才忝扈从，所职陈典则。皇其奠泰山，亿兆究安宅。  
扈从诗后叙：车驾既幸上都，以六月十四日大宴宗亲世臣环卫官于西内椶殿，凡三日。七月九日，望祭园陵，竣事，属车辕皆南向，彝典也。遂以二十二日发上都而南，宿六十里店纳钵。越三日，至察罕脑儿。由此转西至怀秃脑儿，犹汉言后海也，有大海在纳钵后，故云。曰平陀儿，曰石顶河儿，土人名为鸳鸯泺，其地南北皆水，水禽集育其中，国语名其地曰遮里哈剌纳钵，犹汉言「远望则黑」也。两水之间，壤土隆阜，诸部与汉人杂处，因商而致富者甚多。自察罕脑儿至此百余里，皆云需府境也。界是而西，则属兴和路矣。纳钵曰苦水河儿，曰回回柴，国语名忽鲁秃，汉言「有水泺」也，隶属州保昌。曰忽察秃，犹汉言「有山羊处」也。地饶水草野兽，兔最多。又西二十里为兴和路，世祖所创置也。岁北巡，东出西还，故置有司为供亿之所。城郭周完，阛阓最伙，河东宪司所按部也，西抵太原千余里，郡多太原人。路置二监一守，余同他上郡。东界则宣德府境，上都属郡也。府之西南名新城，武宗筑行宫其地，故又名中都，今多圮毁，大驾久不临矣。由兴和行三十里，过野狐岭，上为纳钵地。高风甚寒，东南盘折而下平地，天气即暄，无不减衣者。前至得胜口，宣平县境也。有御花园，杂植诸果，中置行宫，南至县十五里。去邑三十里有山出玛瑙石。又前至沙岭，五十里至顺宁府，本宣德府也，因地震，改名。南过坳儿岭，下临深涧，其流为浑河，岭头参互。四十里至鸡鸣山，迭嶂排空，绵亘二十余里。又南二十里，乃平地，曰雷家驿。驿之西北十里纳钵曰丰乐，二十里至阻车纳钵。又二十里至统幕，则与中路驿程相合，而南历狼居胥山至怀来县。四山环抱，中有水，名妫川。县南二里，纳钵也。凡官署留京师者，皆盛具牲酒，于此候迎大驾，仍张大宴，庆北还也。南则榆林驿，即卫青传榆溪旧塞。自怀来行五十五里至妫头，又十里入居庸关，以至于大口。遂以八月十三日至京师。凡历纳钵二十有四，为里一千九十有五。此辇路西还之所经也。国制，凡官署之幕职掾曹，当扈从者，东西出还，甲乙番次，惟监察御史扈从，与国人世臣环卫者同。东西之行，得兼历而悉览焉。鄱阳周伯琦述。  

***◆贡师泰***  

师泰字泰父，宣城人，翰林学士奎子。官至户部尚书。有玩斋集。  

西湖竹枝词  
拟古二首  
遣怀  
感兴三首  
河决  
题滕王阁图  
题伊尹耕莘图  
段节妇吟  
金溪县葛烈女庙  
送国字张教授  
黄河行  
分题得姑苏台送吴元振赴江浙省左丞  
杨白花  
吴中曲送杨伯几南游  
挽陈尧  
送刘彦明从经略使还  
句  

○西湖竹枝词  

葛岭东家是相门，当年甲第入青云。楼船撑入里湖去，可曾望见岳王坟？芙蓉叶底双鸳鸯，飞来飞去在横塘。人生多少不如意，水远山长难见郎。  
案：此诗依铁崖竹枝倡和本录入，其本集所载稍不同，云：「葛岭西边师相宅，潭潭府第欲连云。别买楼船过湖去，可曾看见岳王坟？」  

○拟古二首  

东南有佳人，远在水一方。绮疏粲飞楼，曲阑围洞房。意态闲且靓，气若兰蕙芳。纤阿扬姣服，杂佩悬明珰。流风回皓雪，明月舒其光。白面谁家子，锦鞍青丝缰。翩然一见之，下马立中堂。可望不可即，五采盛文章。  
山溪 【 当作「嶰谷」。】 有美竹，挺挺霜雪中。何人断两节？制为十二筩。宫商自相应，凤鸟鸣雌雄。一鸣垂衣裳，再鸣致时雍。从此去不返，治道竟少隆。鄙哉叔孙氏，绵蕝变王风。寥寥数千载，伊谁启冥曚！后皇如有作，声教垂无穷。  

○遣怀  

日入柳风息，月上花露多。东轩颇幽敞，夜静时一过。鸟散庭中树，虫鸣阶下莎。北斗何低昂，疏星没横河。独赏谁晤语，感慨成悲歌。怀哉岩桂台，邈在姑山阿。  

○感兴三首  

芙蓉生绿水，水绿花更好。采花当及时，莫待颜色老。美人久不见，华发忽已皓。因之遗芳馨，聊以慰怀抱。失意且勿嗟，令名当共保。  
悲风从西来，海树何萧瑟！薄寒中人肌，毛发为惨栗。疏林动鳷鹊，坏壁鸣蟋蟀。出门忽四顾，怆恍若有失。仰面对青天，青天行白日。  
客有双宝剑，紫气射牛斗。年少乍得之，日夜不去手。岂知灵异物，佩服终难久。一朝腾波去，化作苍龙吼。何时复归来，为国殄羣丑。  

○河决  

去年黄河决，高陆为平川。今年黄河决，长堤没深渊。浊浪近翻雪，洪涛远舂天。滔滔浑疆界，浩浩襄市廛。初疑沧海变，久若银汉连。怒声恣砰磕，悍气仍洄漩。毒雾饱鱼腹，腥风喷龙涎。鼋鼍出滚滚，雁凫下翩翩。人哭菰蒲里，舟行桑柘颠。岂惟屋庐毁，所伤坟墓穿。丁男望北走，老稚向南迁。县官出巡防，小吏争弄权。社长夜打门，里正朝率钱。鸠工具畚锸，排户加笞鞭。分程杵登登，会聚鼓阗阗。虽云免覆溺，谁复解倒悬！弥漫势稍降，膏血日已朘。流离望安集，荒原走疲瘨。孤还尚零丁，旅至纔属联。园池非故态，邻里多可怜。贫家租旧地，富室买新田。颓垣吠黄犬，破屋鸣乌犍。秋耕且未得，夏麦何由全！窗泥冷窥风，灶土湿生烟。顷筐摘余穗，小艇收枯莲。卖嫌鸡鸭瘦，食厌鱼虾鲜。榆膏绿皮滑，莼葅紫芽圆。乍见情多感，久任心少便。金堤塞已溃，淇园竹为楗。玉璧沈白马，冠盖相后先。舜禹事疏凿，汉唐劳委填。瓠子空作歌，宝鼎徒纪年。昨闻山东饥，斗米直十千。即今江南旱，骨肉皆弃捐。仓廪岂不实，赈贷犹迍邅。恐是廊庙远，不闻道路传。恐是天听高，致使雨露偏。小臣思覆载，百念倍忧煎。踌蹰惨莫发，愤结何由宣！作诗备采择，孰敢希陶甄。平成谅有在，更献河清篇。  

○题滕王阁图  

雄城控华甸，杰阁临芳洲。飞甍起千仞，曲阑围四周。丹碧何辉煌，文采射斗牛。帝子去不返，俯仰经几秋。江黑帘雨卷，山青栋云收。孤舟天际来，扬帆在中流。狂飙薄莫起，坐觉增烦忧。何当扫重翳，白日耀神州。开图发长叹，天地一浮沤。  

○题伊尹耕莘图  

碧海昼沸白日沦，禹鼎欲徙汤网仁。长绳短棰行蹩躠，驱牛独耕莘野雪。有时仰面一长吁，青天漫漫风烈烈。身居畎亩尧舜心，忍看民生堕昏沉？乾坤阖辟系出处，幡然起作商家霖。先农有诗亦有谱，后世南阳咏梁父。  

○段节妇吟  

河可塞，山可移；志不可夺，义不可亏！妾为段家妇，年纪方及笄。上堂奉翁姑，入室携两儿。儿死夫亦死，此生将何为？昔如双鸳鸯，今日为孤雌。昔如三春花，今日成枯枝。寒风吹短发，明月照空帷。百年在世能几时？父兮母兮不我知，青天在上将谁欺！  

○金溪县葛烈女庙  

金溪庙前草离离，金溪庙中两女儿。青山犹似旧时色，流水不尽行人悲。翠翘珠珥垂孔雀，庙前深锁藤华落。灵风萧飒半空来，髣髴音容启珠箔。忆昔里中初赋银，银赋日急家日贫。父身搒掠痛欲绝，女心愤结何由伸。鬼狐夜号天漆黑，大冶腾腾火光烈。可怜踊跃双蛾眉，变作兼金白如雪。君不见缇萦上书更肉刑，木兰远赴可汗兵，固知才略过男子，不如孝女英烈能捐生。又不见湘妃江边泪斑竹，韩凭冢上连理木。固知精诚可相召，不如孝女感化独神速。赤龙并驾参婵娟，万古日月悬中天。人生虽死名不死，吁嗟丈夫应愧尔！  

○送国字张教授  

九乌弹羽鳌断足，六龙飞光昼相逐。何人造书泄机巧，夜夜天阴闻鬼哭。岐山凤远科斗空，戈鸟殳虫渐湮伏。太史方垂鼎足金，丞相已变钗头玉。下邽拘囚死复生，三千晚奏云阳狱。自从毛锥擅楷法，今古纷纷踵遗躅。天生真人起北方，更遣浮图出身毒。六书垂世尽谐声，八体弥文贵句曲。黄钟大吕都协和，铁画银钩谩摹录。大音直与造化同，阴翕阳舒验疏数。先生典教元非轻，直使昌言被殊俗。归来系马在堂阶，莫厌微官就羁束。人生得志亦有时，万里晴天竚黄鹄。  

○黄河行  

黄河水，水阔无边深无底，其来不知几万里。或云昆仑之山出西纪，元气融结自兹始。地维崩兮天柱折，于是横奔逆激日夜流不已。九功歌成四载止，黄熊化作苍龙尾。双■〈谷工〉凿断海门开，两鄂崭崭尚中峙。盘涡荡激，回湍冲射，悬崖飞沙，断岸决石，瞬息而争靡。洪涛巨浪相喧豗，怒声不住从天来。初如两军战方合，飞炮忽下坚壁摧。又如丰隆起行雨，鞭笞铁骑驱奔雷。半空澎湃落银屋，势连渤澥吞淮渎。天吴九首兮，魌魋独足。潜潭雨过老蛟吟，明月夜照鲛人哭。扁舟侧挂帆一幅，满耳萧萧鸟飞速。徐邳千里半日程，转盼青山小如粟。吁嗟雄哉！其水一石，其泥数斗。滔滔汩汩兮，同宇宙之悠久。泛中流以击楫兮，招羣仙而挥手。好风兮东来，酹河伯兮杯酒。  

○分题得姑苏台送吴元振赴江浙省左丞  

姑苏城外江水绿，姑苏台是吴王筑。吴王燕罢越王来，馆娃夜冷宫门开。落花飞去春无迹，江边却起姑苏驿。马头旌节何皇皇，候吏传呼谒道旁。孤山梅白堤柳黄，相君入坐中书堂。  

○杨白花  

杨白花，无定止。昨日宫中飞，今朝渡江水。江水茫茫千万里，绵轻雪薄春旖旎。把臂踏歌歌未已，石头城边风乱起。杨白花，无定止。  

○吴中曲送杨伯几南游  

鲤鱼风起波纹绿，枯葭折蘤啼寒玉。榜声催晓渡江心，蓦听吴娃旧时曲。杨郎年少轻别离，三尺光芒练带垂。虎丘山头候月出，灵岩洞口看云飞。梅花雪点身上衣，慈母倚门听马归。  

○挽陈尧 【 草庐吴先生门人也。有俊才，卒年十八，其妻亦痛哭而绝。】  

乘舟沃酒鱼口热，小袖莱衣双凤结。春归白玉不禁寒，雪兔西沈半山阙。望夫化去孤石裂，死与韩凭誓同穴。鬼狐寒食上新丘，阴风自扫梨花雪。  
玩斋集：杨维桢序：玩斋为予通家，每令评其所著，如「东南有佳人」、「嶰谷有美竹」，深得比兴。「日入柳风息」、「芙蓉生绿水」，远诣选体。厚伦理如风树、春晖，树风操如葛烈女、段节妇、李贞母、陈尧妻，感古如苍梧、滕阁，纪变如河决、苏台，论人物如耕莘、蹈海，游方之外如子虚道人。杨白花、吴中曲有古乐府遗音。国字、黄河可补本朝阙制。其它所作，固未可一二数也。  

○送刘彦明从经略使还  

经略江南开幕府，曾因三语辟刘郎。千金海上来骐骥，五色云间识凤凰。思入金茎秋滴露，行随玉节昼飞霜。还朝定上平南策，应从蘷龙到建章。  
诗薮：全篇整丽，首尾匀和。  

○句  

红莲日涌神仙幕，翠柏霜飞御史台。　　千金海上求骐骥，五色云间下凤凰。　　貔貅万灶新趋幕，虎豹千门旧直庐。　　小雨挟云行断岸，乱山排浪入孤城。 【 详赵孟俯下。】  
