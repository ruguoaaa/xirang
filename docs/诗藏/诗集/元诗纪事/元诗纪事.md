---
title: 第4部分
index: true
icon: editor
order: 4
category:
  - 诗藏
  - 诗集
  - 元诗纪事
tag:
  - 陈衍
  - 清
---

## ●元诗纪事卷三十一 【 宋遗老】  

侯官陈衍辑  

赵复  
汪元量  
唐珏  
林景熙  
谢翱  
郑思肖  
刘应凤  
周密  
钱选  
罗椅  
刘辰翁  
熊禾  
梁栋  
高晞远  
牟巘  
李珏  
魏新之  
何鸣凤  
高镕  
陈杰  
林月香  
莫仑  
钱仲鼎  
孙嵩  
孙岩  
吴龙翰  
曹良史  
陈普  

***◆赵复***  

复字仁甫 【 按：困学斋杂录云赵复字仁复。】 ，德安人。太宗时从姚枢北行，世祖在潜邸尝召见，不仕终。  
牧庵集：岁乙未，王师徇地汉上。先公得故江汉先生，见公戎服而髯，不以华人士子遇之。至帐中，见陈琴书，愕然曰：「公亦知事此耶？」公为之一莞。以九族殚残，不欲北。公止共宿。既觉，月色烂然，惟寝衣留故所。公遽鞍马周号于积尸间，行及水裔，见已被发脱履，仰天而祝，盖蹈水未入也。公曰：「徒死无义，可保君而北，无他也。」至燕，名益大着。  
案：元文类赵复杨紫阳文集序自称前乡贡进士。  

寄皇甫庭  
自遗  

○寄皇甫庭  

寄语江南皇甫庭，此行无虑隔平生。眼前漫有千行泪，水自东流月自明。  

○自遗  

醉乘鸾驭到仙家，彩笔云笺赋落霞。老去空山秋寂寞，自锄明月种梅花。  
困学斋杂录：江汉先生赵复，武昌之役，始初渡江时寄皇甫庭云云。又自遗云云。人甚称之。  
案：次首首句杂录又作「乘云曾到玉皇家」。  

***◆汪元量***  

元量字大有，号水云，钱唐人。有水云集、湖山类稿。  

题赐砚  

○题赐砚  

斧柯片石伴幽闲，堪与遗民共号顽。试忆当年承赐事，墨痕如泪尽成斑。  
改虫斋笔疏：水云以善琴供奉，国亡，随三宫入燕。久之，请为黄冠南归。藏有赐砚，背刻「天锡永宝」四字分书，右刻「水云」二篆字，左刻楷书绝句云云。其北征古诗云：「北师有严程，挽我投燕京。挟此万卷书，明发万里行。」则砚必并载入燕，以诗书授瀛国公皆此砚矣。  

***◆唐珏***  

珏字玉潜，号菊山，会稽人。  

冬青行  

○冬青行  

马棰问髐行，南面欲起语。野麕尚屯束，何物敢盗取。余花拾飘荡，白日哀后土。六合忽怪事，蜕龙挂茅宇。老天鉴区区，千载护风雨。  
冬青花，不可折，南风吹凉积香雪。遥遥翠盖万年枝，上有凤巢下龙穴。君不见，犬之年，羊之月，霹雳一声天地裂。  
辍耕录：岁戊寅，有总江南浮屠者杨琏真伽，怙恩横肆，势焰烁人，不可具状。十二月十有二日，帅徒役顿萧山，发赵氏诸陵寝，至断残支体，撄珠襦玉柙 【 撄珠襦玉柙　「撄」，辍耕录卷四作「攫」，当从。】 ，焚其胔，弃骨草莽间。时珏年三十二岁，闻之痛愤。亟货其家具，得白金百星许，执券行贷，得白金又百星许。乃具酒醪，市羊豕，邀里中少年若干辈，狎坐轰饮。酒且酣，少年起请曰：「君儒者，若是，将何为焉？」唐惨然具以告，愿收遗骸共瘗之。众谢曰：「诺。」中一少年曰：「发丘中郎将，耽耽饿虎，事露奈何？」唐曰：「余固筹矣。今四郊多暴骨，取窜以易，谁复知之？」乃斵文木为匮，复黄绢为囊，各署其表曰某陵某陵，分委而散遣之。蕝地以藏，为文而告。诘旦，事讫来集，出白金羡余以酬，戒勿泄。越七日，总浮屠下令裒陵骨，杂置牛马枯骼中，筑一塔压之，名曰镇南。杭民悲切，不忍仰视，了不知陵骨之犹存也。祸淫不爽，流传京师，上达四聪，天怒赫赫，飞风雷号令，捽首祸者北焉。山阴人始有籍籍传唐氏者。由是唐之义风，震动吴越，声生势长，若胥江掀八月之涛。名虽高，困固自若。明年己卯后上元两日，唐出观灯归，忽坐陨，息奄奄，若将绝者。良久始苏，曰：吾见黄衣吏持文书来告曰：「王召君。」导之往，观阙巍峨，宫宇靓丽，殆非人世间。有一冕旒坐殿上，数黄衣贵人逡巡降揖曰：「藉君掩骸，其有以报。」唐乃升谒，造王前。王谓曰：「汝受命窭且贫，兼无妻若子，今忠义动天，帝命赐汝伉俪，子三人，田三顷。」拜谢，降出，遂觉。罔不知其何也。踰时，越有治中袁俊斋至，始下车，为子求师。有以唐荐者，一见，置宾馆。一日，问曰：「吾渡江，闻有唐氏瘗宋诸陵骨，子岂其宗耶？」左右指君曰：「此是已。」袁大骇，拱手曰：「君此举，豫让不能抗也。」曳之坐，北面而纳拜焉。礼敬特加，情款益笃。叩知家徒四壁，恻然嗟矜。语左右曰：「唐先生家甚寒，吾当料理，使有妻有田以给。」左右逢迎，爰诹爰度，不数月，二事俱惬，聘妇偶故国之公女，负郭食故国之公田，所费一一自袁出。人固奇唐之节，而又奇唐之遇，两高之，曰：「二公真义士。」尔后获三丈夫子，鼎立颀颀。凡梦中神所许，稽其数，无一不合。咄咄怪事乃如此。唐葬骨后，又于宋常朝殿掘冬青树，植于所函土堆上，有诗云云。  

***◆林景熙***  

景熙字德阳，号霁山，温州平阳人。宋咸淳辛未上舍释褐，历礼部架阁，转从政郎。宋亡，庚戌，卒于家。  

梦中作  
读文山集  

○梦中作  

珠亡忽震蛟龙睡，轩弊宁忘犬马情。亲拾寒琼出幽草，四山风雨鬼神惊。  
一抔自筑珠丘土 【 一抔自筑珠丘土　遂昌杂录作「一抔未筑珠宫土」。】 ，双匣亲传竺国经。独有春风知此意，年年杜宇哭冬青。  
昭陵玉匣走天涯，金粟堆寒起暮鸦。水到兰亭转呜咽，不知真帖落谁家。  
珠凫玉雁又成埃，斑竹临江首重回。犹忆年时寒食节，天家一骑奉香来。  
遂昌杂录：当发陵时，林景熙故为丐者，背竹箩 【 竹箩　「箩」原作「篱」，据遂昌杂录改。】 ，挟竹夹，遇物夹投箩中。潜铸金牌系腰间，贿西僧求得高孝两陵骨，贮两函，葬东嘉。故梦中作诗有「双匣亲传竺国经」之句。  
徐沁金华游录注云：杨琏真伽发陵事，诸书纪载岁月不同。按元史：世祖至元二十一年九月丙申，以江南总摄杨琏真伽发宋陵冢所收金银宝器，修天衣寺。又按宋文宪书穆陵遗骼事及丘文庄续资治通鉴皆云：至元二十一年甲申，僧嗣占、妙高上言，欲毁宋会稽诸陵，江南总统杨琏真伽与丞相桑哥表里为奸，明年乙酉正月，奏请如三僧言。盖其谋始于甲申，而成于乙酉，与周草窗密癸辛杂识年月正同。是时会稽唐玉潜珏、永嘉林景熙德阳、郑宗仁朴翁与皋羽咸主王监簿家，协谋收掩陵骨，故别玉潜作冬青树引以纪其事。而景熙答皋羽诗亦有「夜梦绕句越，落日冬青枝」，岂非诸公共事之明证乎？彭山季本以皋羽引中有「白衣种年星在尾」之句，谓与罗云溪有开唐义士传岁次戊寅之说相合。善乎彭玮解之曰：「星在尾者，寅月也，此即乙酉正月耳。」  
宋诗纪事云：六陵遗骨，癸辛杂识、辍耕录俱云葬兰亭。若云高孝两陵林携葬东嘉，则诗中所云「水到兰亭转呜咽，不知真帖落谁家」，又何谓耶？当以周草窗、陶南村所纪为是，而景熙则共事之人也。梦中诗系唐玉潜作，云景熙作者非。  
案：梦中诗明言双匣，自系指高孝两骨。当时弃骨草莽，玉潜托诸少年于仓皇急遽中，只求收得遗骸，岂能于诸陵之骨全无遗漏？更何能辨别分明？德旸自伪为丐者，又潜用金牌贿求，故能得二陵之骨，其余亦不能尽得，可知其事之难。若疑「水到兰亭」句为无谓，则林所收者自瘗东嘉，唐所收者自瘗兰亭，事后必相闻，知梦中作诗先及高孝二陵骨次及诸陵骨，不相妨也。若梦中诗为唐作，则双匣又何谓乎？郑先于陶说，较可信，南宋书亦详林事，此诗自当属林。  

○读文山集  

黑风夜撼天柱折，万里飞尘九冥竭，谁欲扶之两腕绝。英泪浪浪满襟血，龙庭戈鋋烂如雪，孤臣生死早已决。纲常万古悬日月，百年身世轻一发。苦寒尚握苏武节，垂尽犹存杲卿舌，膝不可下头可截。哀鸿上诉天欲裂，一编千载虹光发。书生倚剑歌激烈，万壑松声助幽咽。世间泪洒儿女别，大丈夫心一寸铁。  
诗薮：谢皋羽歌行，虽奇邃精工，备极人力，大概李长吉锦囊中物耳。林德旸七言古不多见，而合处劲逸雄迈，视皋羽不啻过之。如读文山集云云，可谓元初绝唱。  

***◆谢翱***  

翱字皋羽，福建长溪人，徙浦城。文天祥开府延平，署咨议参军，有晞发集。  

招魂词  
怀邓牧心  

○招魂词  

魂来兮何极，魂去兮江水黑，化为朱鸟兮，其咮焉食 【 其咮焉食　「其」，宋遗民录卷二任松乡谢处士传及胡翰谢翱传均作「有」，似当从。】 ！  
任松乡谢处士传云：皋羽常布衣杖策参人军事。晚登子陵西台，以竹如意击石歌招魂之词云云。歌阕，竹石俱碎，失声哭，何其情之悲也。  

○怀邓牧心  

谢豹花开桑叶齐，戴胜芊生草药肥，九锁山人归未归？  
邓牧谢皋羽传略：皋父性耿介，不以贫累人。所居产薪若炭，率秋暮载至杭易米。卒岁少裕，则资游江海，访前代故实，着宋史，补诗人无传者三十余篇，传近世隐逸数篇。岁甲午，与杭人邓牧相遇会稽，结为方外友。牧因为言杭大都会，文士辈出，余知若干人，盍往见之。旬日别去。逮牧归杭，君已挈家钱唐江上。问所从游，皆前所闻者，其信好学也。乙未秋，牧薄游山水间，君病笃，望牧不至，怀以诗云云。盖绝笔也。  

***◆郑思肖***  

思肖字忆翁，号所南，福州连江人。太学上舍应博学宏词科。宋亡，客吴下，寄食报国寺以终。  
遗民录：所南初名某，宋亡乃改名思肖，即思赵。忆翁与所南，皆寓意也。坐卧不北向，扁其堂曰本穴世界，以「本」之「十」置下文则大宋也。精墨兰，自更祚后为兰不画土，根无所凭借。或问其故，则云：「地为人夺去，汝犹不知耶？」  

句  

○句  

此世但除君父外，不曾别受一人恩。　　御寒不藉水为命，去国自同金铸心。  
辍耕录：岁时伏腊，望南野而再拜乃返，人莫识焉。工画墨兰，不妄与人，邑宰求之不得，闻先生有田三十亩，因胁以赋役取。先生怒曰：「头可斫，兰不可得！」过齐子芳之书塾云云。寒菊云云。其忠肝义胆，于此可见。  
宁可枝头抱香死，不曾吹落北风中。 【 寒菊　　姑苏志卓行传】  
纯是君子，绝无小人。深山之中，以天为春。 【 画兰　　南宋书、图绘宝鉴】  
一国之香，一国之殇。怀彼怀王，于楚有光。 【 题画兰　　寓意编】  

***◆刘应凤***  

应凤字尧举，号书台，安福人。中宋咸淳丁卯乡试，廷对授佥判。宋亡隐去。  

句  

○句  

天留仲子继孤竹，谁向西山饭伯夷。  
吾汶稿：尧举闻文山再执北行，有句云云。问其下句，曰：「伯夷久不死，必有饭之者矣。」  

***◆周密***  

密字公谨，号草窗，济南人。流寓吴兴，居弁山，自号弁阳啸翁。淳佑中，为义乌令。  

韩氏庆乐园  
为杨大芳悼亡  

○韩氏庆乐园  

旧事凄凉尚可寻，断碑闲卧草深深。凌风阁下槎牙树，当日人疑是水沈。  
齐东野语云：四朝闻见录载蜀帅献韩平原沈香，高五丈，立之南园凌风阁下。今庆乐园即南园也，所谓香山尚巍然立于阁前，乃枯枿耳，初非沈香也。  

○为杨大芳悼亡  

帐中蜨化真成梦，镜里鸾孤枉断肠。吹彻玉箫人不见，世间难觅返魂香。  
癸辛杂识：大芳娶谢氏，谢亡，未殓，有蜨大如扇，其色紫褐，翩翩自帐中徘徊飞集窗户间，终日乃去。  

***◆钱选***  

选字舜举，吴兴人。宋景定间乡贡进士。有习懒斋稿。  
六研斋笔记：至元间，吴兴有「八骏」之号，以子昂为称首。俄子昂以荐入朝，诸公皆相附得官。钱舜举独龃龉不合，流连诗画以老。  

题浮玉山居图  
山居图卷  
自题桃花源图  
是日泛舟归湖滨至夜雪大作旦起赋五言古体一首  

○题浮玉山居图  

瞻彼南山岑，白云何翩翩。下有幽栖人，啸歌乐徂年。丛石映清泚，嘉木澹芳妍。日月无终极，陵谷从变迁。神襟轶寥廓，兴寄挥五弦。尘彯一以绝，招隐奚足言。  
珊瑚网：吴兴公早岁得画法于舜举，舜举多写人物花鸟，故所图山水，当世罕传 【 罕传　原作「传罕」，据珊瑚网（适园丛书本）名画题跋卷七乙正。】 。此卷盖其自写山居，景趣既高，笔墨精妙，尤为合作。诗亦雅丽，非近人语。仆以戊子秋七月得于书肆，如获古图史云。因次韵识岁月于后：秋风动岩树，归鸟何其翩。我思岩中人，可以乐忘年。夫君乃词客，画手故作妍。吴兴图画薮，讵随时好迁。上岩云积雪，下岩水鸣弦。展卷纔尺许，坐对两无言。山泽臞者张雨题于开元静舍之浴鹄湾。  

○山居图卷  

山居惟爱静，白日掩柴门。寡合人多忌，无求道自尊。鷃鹏俱有意，兰艾不同根。安得蒙庄叟，相逢与细论。  
珊瑚网：此余年少时诗，近留湖滨写山居图，追怀旧吟，书于卷末。扬子云悔少作，隐居乃余素志，何悔之有？吴兴钱选。  

○自题桃花源图  

寡合人多忌，无求道自尊。鷃鹏俱有志，兰艾不同根。  
萚石斋诗集：自注：钱舜举桃花源图，自题句云云。盖吴兴八俊，赵王孙被荐入朝，诸公皆相附取官爵，独舜举龃龉不合，以终其身。  

○是日泛舟归湖滨至夜雪大作旦起赋五言古体一首  

夜来天雨雪，万木同一变。饥鸦觉余起，观览立须俨。遥山琼成积，平田玉如碾。老夫醒眼看，树树何其灿。  
自跋：至元二十九年冬，余假弁山佑圣宫一室以避喧。值雪作不已，但闭门拥炉，饮酒赋诗而已。聊记数篇，附见于此卷。书试冯应科笔亦佳。选重题。  

***◆罗椅***  

椅字子远，号磵谷，庐陵人。宋宝佑四年登第。  
癸辛杂识：少年以诗名，高自标致，常以诗投后村，有「华裾客子袖文过」之句，知其为巨富家子也。壮年留意功名，借径勇爵，捐金结客，驰名江湖。时方尚程朱之学，于是尽弃旧习而学焉。尊饶双峯为师。  

瞌睡诗  

○瞌睡诗  

瞌睡从何来？譬若风雨至。曲几不得凭，虚棂那暇寄。譍人眉强撑，伸手扇已坠。径游华胥国，欲见混沌帝。齁齁自成腔，兀兀更有味。息疏疑暂醒，气窒还扶醉。儿童欲恼翁，摇膝问某字。吻间仅一答，言下已复寐。杂然拍手笑，欲嗔嗔不遂。何曾参佛祖，先会点头意。何曾逢曲车，流涎已沾袂。不省较短长，谁能问兴替。阴天百怪舞，开口辄差异。三百六十日，何以长瞌睡。  
东南纪闻：涧谷罗椅子远顷由乙科登显仕，庐陵大儒也。江南革命后，归隐故乡。尝作瞌睡诗，曲尽其妙，末意尤有味。云云。  

***◆刘辰翁***  

辰翁字会孟，号须溪，庐陵人。宋景定廷试对策忤贾似道，置丙第。以亲老，请濂溪书院山长。大德初卒。  
勤有堂随录：刘辰翁其人好怪，父丧七年不除。  

月诗  
苏李泣别图  

○月诗  

霓裳声里一攧，如今是第几轮？赤壁黄楼都在，古今多少愁人。  
癸辛杂识：刘会孟尝作月诗，六言云云。为人所讦，几殆。  

○苏李泣别图  

事已矣，泣何为？苏武节，李陵诗。噫！  
辍耕录：痛快严峻，抑扬感伤。  

***◆熊禾*** 【 一作「鉌」。】  

禾字位辛，号勿轩，又曰退斋，建阳人。宋度宗咸淳十年登第，授宁武州司户参军。入元隐居不仕。  

赠笔生  
赠琢砚  

○赠笔生  

东坡咏鼠须，山谷歌猩猩。微物岂足道，斯文颇关情。片言鈇钺凛，一字华衮荣。化工运方寸，亦自芒中生。寄与管城子，所托甚非轻。  
熊勿轩集：原评：有鈇钺华衮之任，自不得不托管城子发挥予夺。  

○赠琢砚  

我闻铜雀瓦，只覆娇屋姝。又闻端溪石，亦近贪泉夫。胡为得贵重，置我几案隅。尚恐习气腻，解使简册污。我有一寸铁，秉心与之俱。永矢磨不磷，千载明区区。彼哉瓦与石，飘掷付太虚。  
熊勿轩集：原评：先生自矢不磷，不与瓦石同碎，居然节义。  

***◆梁栋***  

栋字隆吉，其先湘州人，后迁居镇江。登咸淳四年进士，官钱塘仁和尉。宋亡，弟柱入茅山从老氏学，栋往依焉。乙巳，无疾卒。有梁隆吉诗钞。  

四禽言  
登大茅峯  

○四禽言  

脱却布袴，贫家能有几尺布！寒机翦尽无可裁，可人不来廉叔度。脱却布袴。  
不如归去，锦宫宫殿迷烟树。天津桥上两三声，叫破中原无住处！不如归去。  
提葫芦，今年酒贱频频沽。众人皆醉我亦醉，哀哉谁问醒三闾！提葫芦。  
行不得也哥哥，湖南湖北秋水多。九疑山前叫虞舜，奈此乾坤无路何！行不得也哥哥。  
山房随笔云：寓意甚远，诸作不及。  

○登大茅峯  

杖藜绝顶穷追寻，青山世路争岖嵚。碧云遮断天外眼，春风吹老人间心。大君上天宝剑化，小龙入海明珠沈。无人更守玄帝鼎，有客欲问秦皇金。巅崖谁念受辛苦，古洞未易潜幽深。神光不破幽暗恼，山鬼空作离骚吟。我来俯仰一慷慨，山川良昔人民今。安得长松撑日月，华阳世界收层阴。长啸一声下山去，草木为我留清音。 【 至正金陵新志】  
至正直记遗编：宋末士人梁隆吉，有诗名，以其弟中砥柱为黄冠师三茅山，尝往还。一日，登大茅峯，题壁赋长句，有黄冠诉于句容县，以为讪谤朝廷。行省闻之都省，收梁于狱。礼部免其罪，放还。  

***◆高晞远***  

晞远字照庵，通州人。咸淳德佑间尝通判平江府，入元未仕。  

句  

○句  

豪气欲吞天下士，冷官初到岳阳城。  
辍耕录：檇李顾渊白，恃才傲物。尝入京献燕都赋，翰长元公复初不喜，曰：「今天朝四海一统，燕盖昔时战国称，何燕之称？」惭恨而归。晚年始得领教岳阳，高照庵先生以诗送之云云，切中其实。  

***◆牟巘***  

巘字献之，其先蜀人，徙湖州。登宋进士第，官大理少卿。入元不仕。有陵阳集。  

题水村图  
句  

○题水村图  

山色浓还淡，孤村水遶之。俗尘飞不到，野老住偏宜。碕岸疏疏柳，茅檐短短篱。小舟欹侧过，便是少陵诗。 【 详钱仲鼎下。】  

○句  

翻手可覆手，曲身成直身。  
癸辛杂识：牟献之尝有谢人送炭一联云云。  

***◆李珏***  

珏字符晖，吉水人。宋末，为攒宫属官。大德间，年八十余，自号庐陵民，人称鹤田先生。  

题汪水云湖山类稿  
题郭主簿模摩诘本辋川图卷  
句  

○题汪水云湖山类稿  

天地事如许，英雄鬓已斑。泪添东海水，愁压北邙山。  
湖山类稿附录。  
案：元诗癸集同诗薮引后二句，作「泪倾东海尽，愁压北邙低」，与首二句不同韵，自非。  

○题郭主簿模摩诘本辋川图卷  

园图亲画早流传，已是人间五百年。凝碧池头秋句在，当时几负此林泉。  
珊瑚网：王右丞辋川图，与余昔在杭苕故家见者一样。前有集贤院御书印，内合同印，题摩诘本，后书河北郭忠恕奉命复本，则知为江南李后主时临本也。虎贲中郎，更无辨处，郭亦妙笔矣。右丞，唐开元天宝朝士，名维，字摩诘，工诗画。辋川，其所居。自写为图，精密细润，在小李将军着色山水右。今如鲁宝玉大弓，绝无仅有。吾昂霄珍之重之，携上天京，名公相一见，赏识鉴定，增十倍价。大德戊戌冬至，庐陵民八十叟李珏元晖跋。  

○句  

此水自当兵十万，昔人曾有客三千。  
梅磵诗话：江阴乃春申君旧封，君山浮远堂瞰江对淮，为一郡佳境。李鹤田一联云云。人多称诵。  

***◆魏新之***  

新之字德夫，桐庐人 【 按：月泉吟社诗云魏新之分水人，未知孰是。】 。宋咸淳七年登进士第，除教授。  

春日田园杂兴  

○春日田园杂兴  

农圃谁言与世违，韶华正恐属柴扉。天机花外闻幽咔，野色牛边睨落晖。膏雨平分秧水白，光风小聚药苗肥。行歌隐隐前村暖，忽省深山有蕨薇。  
月泉吟社第六名：起有顿挫，二联善琢句，善炼字，末意尤永。  
又  
野景入时务，东风劚满锄。笛声牛出后，酒味燕来初。谷种天心在，桑枝帝泽余。红尘几飞鞚，肯信有农书。  
月泉吟社第五十三名：起句快便，结意深远，两联亦高。不得已，屈置诸此。  

***◆何鸣凤***  

鸣凤字逢原，分水人。宋末官教授。  

前题  

○前题  

东风转瞩又东皋，久赋将芜力未薅。古木阴深巢燕弱，荒陂水浅怒蛙号。儿痴方拟半栽秫，身隐尚嫌全种桃。何许蕨薇君欲采，饥眠堪羡华山高。  
月泉吟社第十四名：语健意深，虽首句迭字微欠推敲，后联与末联过人矣。  
又  
星明天驷兆兴农，稼圃犂鉏处处同。播谷竞趋新禹甸，条桑犹记旧豳风。草绿疆畎纵横绿，花隔藩篱深浅红。自笑偷生劳种植，西山输与采薇翁。  
月泉吟社第四十五名：隽味寓于细律中，微作者不及此。  

***◆高镕***  

镕字声玉，三山人。宋末官婺州教授。  

前题  

○前题  

已学渊明早赋归，东风吹醒梦中非。莺声睍睆来谈旧，牛背安闲胜策肥。时听樵歌时牧笛，间披道氅间农衣。篇诗那可形容尽，何似忘言对夕晖。  
月泉吟社第二十二名：五六作意就「杂」字上形容，略似为气格之累，第二句颖拔，末用渊明意尤佳。  

***◆陈杰***  

隐居通议：近世丰城陈寿父杰，号自堂，江西名诗人。  
案：宋诗纪事作：陈杰字寿夫，分宁人。宋咸淳十年进士。制置司属官。有自堂集。而七修类稿以为元人，必入元尚存。  

春风  

○春风  

着柳成新绿，吹桃作故红。衰颜与华发，不敢怨东风。  
七修类稿：唐崔道融题班婕妤曰：「宠极辞同辇，恩深弃后宫。自题秋扇后，不敢怨东风。」曹邺题庭草曰：「庭草根自浅，造化无遗功。低徊一寸心，不敢怨春风。」元陈自堂题春风云云。句意相似。  

***◆林月香***  

句  

○句  

楚人一缕垂亡命，尽向秦庭哭得回。　　六国既亡秦一统，如何却道帝秦非。　　那知老子痴顽福，曾见官家历五朝。　可怜几幅通神画，只入桓玄夹袋中。  
吴文正公集：昔予弱冠与程巨夫同学临汝书院，时月香林君以乡先达日坐前庑位，予二人朝夕出入，以诸生礼诣位趋揖，然后退。不十年，事大异，巨夫为达官，位于朝，予为农夫，耕于野，林君亦归隐于市。又数年，君暂出为县大夫客，始相见，予既壮，君亦老矣。一日，君以咏史一编示予，君谓观者必笑其痴。余读至申包胥云云，鲁仲连云云，冯道云云，顾恺之云云。曰：「谁谓君痴，谁谓君痴！」  

***◆莫仑***  

仑字子山，号两山，江都人。咸淳四年进士，入元不仕。  

书壁  

○书壁  

又得浮生半日闲，忽闻春尽强登山。因过竹院逢僧话，终日昏昏醉梦间。  
湛渊静语：莫子山暇日山行，过一寺，颇有泉石之胜。因诵唐人绝句以快喜之，云「终日昏昏醉梦间」云云。及叩其主僧，庸僧也。与语，略不相入，屡欲舍去，僧意以为檀施，苛留作午供，郁郁久之。因索笔，以前语错综其词，书于壁云云。  

***◆钱仲鼎***  

【 仲鼎字德钧，通州人，徙居吴。宋末以诗经发解，入元不仕。】  

水邨歌  

○水邨歌  

舟摇摇兮，风袅袅兮，波鳞鳞兮，鸥翩翩兮。扣舷渔歌兮，孰知其它兮。  
珊瑚木难：水村图，大德六年十一月望日为钱德钧作。子昂。后一月，德钧持此图见示，则已装成轴矣。一时信手涂抹，乃过辱珍重如此，极令人惭愧。子昂题。邓椿诗云云。又六言一首云云。梅塘吴延寿云云。颜天祥云云。男资深原父云云。林宏云云。干文传云云。松陵叶齐贤云云。吴郡陆桂云云。哲理野台云云。陆祖宣录秦风蒹葭三章，跋云：阅水村图，其景物萧瑟，烟波浩荡，有人乘扁舟往来其间，此图此意，殆与此诗若相符者，故书于其后云。延佑己未九月。从大诗云云。聚山黄肖翁云云。东南仲云云。罗志仁云云。陵阳牟巘云云。汉东孟淳云云。  

***◆孙嵩***  

嵩字符京，休宁人。宋末入太学。有艮山集。  

冬夜杂兴五首  

○冬夜杂兴五首  

今晨霜露肃，爱此羣山秋。芳菲者何树，乃是丹枫稠。草花无名字，正类黄菊幽。一笻步涧阿，聊复舒我眸。雁声一何高，渺渺关山愁。林间有橡栗，岁晚行可收。  
钟声烟外寺，报我明朝霜。篱落暝雀惊，原野昏鸦翔。杖策归茅茨，偶一歌慨慷。千载有我辈，感念行斜阳。  
斋中乃无纸，柿叶平篱根。稍取书点画，带此朝露痕。识字有何补，随尔忧患繁。姓名纵不记，适有古意存。惜哉结绳后，事始于乾坤。先生晚始悟，无术鸠田园。  
秋晚种麰麦，覆块青茸茸。兹物乃畏湿，沟作棋道通。江南地方瘠，百谷劳农工。秔稌蓄堘土，麰麦藏沟中。从之防蹂啮，早晚观麦丛。须纵牛羊食，勿信东坡翁。吾诗乃农谱，亦着江南风。  
新安文献志：方虚谷曰：元京诗有近陶者，有似二谢者，有似元次山、孟东野者，清劲枯淡，整严幽远。五言古体如秋怀感兴及冬初杂兴诸作，近世诗人所不能为。不谓吾州近有此人，持是以见朱文公，可无愧哉！  

***◆孙岩***  

岩字次皋，休宁人。嵩之弟。有爽山集。  
方回序云：长孙君嵩，诗清劲苦淡，如其为人。小孙君岩，予未之识，忽袖诗访于武林，亦清劲苦淡如其兄。  

兵后绩溪道中  
九日呈戴兄  
溪上  

○兵后绩溪道中  

古道缘流水，寒郊带断烟。稀疏鸦种麦，羞涩女耕田。人事休兵后，秋怀落木前。小苏遗翰墨，今古一山川。  
新安文献志：方虚谷云：「休兵」「落木」之句，非近人晚进所能到。  

○九日呈戴兄  

一别三十载，而今近讲堂。萧条同甲子，强健又重阳。萸菊数杯酒，烟云千仞冈。偶然为此梦，宁复次公狂。  
新安文献志：方虚谷云：类陈后山。  

○溪上  

溪翁生计独熙然，新买南邻舴艋船。日载鸬鹚三十尾，鱼为租入水为田。  
新安文献志：方虚谷云：此绝类陈后山，不具只眼者不识也。  

***◆吴龙翰***  

龙翰字式贤，歙人。宋咸淳乡贡，至元丙子乡校请充教授，寻弃去。有古梅吟稿。  

乐府  
草堂  

○乐府  

妾心江岸石，千古无变更。郎心江上水，倏忽风波生。制衣寄夫壻，妾有冰雪段。中间连理枝，不忍翦教断。  
方虚谷云：式贤诗有惊人语，如乐府诸篇，尤予所深喜者。  

○草堂  

苍烟落日草堂深，浅浅寒侵白玉簪。等客不来童睡去，自摇修竹和新吟。  
新安文献志：方虚谷云：式贤嗜奇学博，如此绝尤予所深喜者。  

***◆曹良史***  

良史字之才，号梅南，钱塘人。咸淳故老，与周草窗游。有诗词三摘。  
俞宗大序云：曹君故宫词十九首，与夫拜景灵、游湖曲、登北城，悼今思古，所谓哀而不伤，怨而不怒，忠厚而悱恻者也。  

句  

○句  

云生画佛壁，叶落病僧房。　　闲来闭门处，认得读书声。　　墙围败屋知无主，风响荒林似有人。深树月昏神火出，断烟雪霁猎人回。  
方虚谷跋：曹君良史，钱唐人。衣冠佳盛，湖傲山酣，则有咸淳诗摘；兵火变迁，江淮奔走，则有梅南诗摘。句如云云。展转征旗战鼓十年间，笔力益老矣。  

***◆陈普***  

普字尚德，号惧斋，宁德人。居石堂山下，有石堂先生遗集。  
元诗选：普生，鹧鸪百数绕屋。七岁时，坐田间，有白鹭飞止，有士人戏语之曰：「汝能赋一诗乎？」应声曰：「我在这边坐，尔在那里歇。青天无片云，飞下数点雪。」士人奇之。  

颜杲卿  
邵武泰宁途间一路海棠  

○颜杲卿  

骊山歌笑入青云，曾识常山有战尘。忠骨已澌余发在，因人得见梦中身。  
湘烟录：此诗盖指杲卿见梦明皇妻疑发动之事。  

○邵武泰宁途间一路海棠  

万骑接连出襄国，诸姨撩乱上骊山。道人不识红妆面，何事扶笻过此山？  
石堂集：自注：赵石虎都襄国，作万花骑，出入随从。唐明皇同贵妃，每年十月幸绣岭，诸姨别色随从，望之如锦。  

## ●元诗纪事卷三十二 【 无时代】  

侯官陈衍辑  

赵永嘉  
金方所  
项平父  
于演  
李宗冽  
徐孟岳  
吴仁叔  
吴伯庆  
杨鹏翼  
张明  
侯友彰  
何有成  
刘渊  
郭正平  
文若  
李明中  
张孟  
张起  
靼鞑哑  

***◆赵永嘉***  

宝盖山诗刻  

○宝盖山诗刻  

青山吐出白龙开，我是地仙赵秀才。嘉善有鱼餐得去，永嘉有虎唤能来。  
福建通志：宝盖山诗刻：赵永嘉，或曰宋时人，或曰元时人。虎岫僧有嘉善者，与永嘉相好，尝网鱼作食，永嘉刻诗石上云云。  

***◆金方所***  

废家子孙诗  

○废家子孙诗  

兴废从来固有之，尔家忒煞欠扶持。诸坟掘见黄泉骨，两观番成白地皮。宅眷皆为撑目兔，舍人总作缩头龟。强奴猾干欺凌主，说与人家子弟知。  
辍耕录：秀之斜塘，有故宋大姓居焉。家富饶，而子孙多不肖，祖父财产，废败罄尽。郡人金方所，谈辞滑稽，为摭其事，成近体一律云云。夫兔撑目望月而孕，则妇女之不夫而妊也。其家有道观二所。语虽鄙俚，然为人后者，见此宁不知惧哉！  

***◆项平父***  

绝句  

○绝句  

日长沙岸立 【 日长沙岸立　研北杂志（古今说部丛书本）卷下作「日日长沙岸」。从下句「偏爱在长沙」及文中云类贾岛诗，当从。】 ，看云只念家。如何永州梦，偏爱在长沙？  
研北杂志：项平父诗云云。与贾岛「却望并州」之句全类也。  

***◆于演***  

演字佩远，台州临海人。  

题金鳌山  

○题金鳌山  

金鳌之山金碧浮，重玄宝坊居上头。钟声夜度海门月，树色远揽丰山秋。龙伯国人真妙手，掣此巨灵镇江口。丹丘逸士来跨之，石洼为尊江当酒。黄须天子七宝鞭，黄头渔郎棹江船。百年尘迹果何在，芒砀云去山苍然。历试诸难固天造，中兴开国何草草！腹心有疾日月昏，英雄无声天地老。两宫不归汴水流，此地空传帝子游。惜无健笔驱风雨，一洗江山万古愁。  
辍耕录：吾乡于佩远先生，题金鳌山诗云云。至今脍炙人口。山枕海，属临海县章安镇。初宋高宗在潜邸日，泰州人徐神翁，云能知前来事。羣阉言于徽宗，召至，以宾礼接之。一日献诗于帝曰：「牡蛎滩前一艇横，夕阳西去待潮生。与君不负登临约，同上金鳌背上行。」及两宫北狩，匹马南渡，建炎庚戌正月三日，帝航海次章安镇。滩浅阁舟，落帆于镇之福济寺前以候潮。顾问左右曰：「此何山？」曰：「金鳌山。」又问：「此何所？」曰：「牡蛎滩。」因默思神翁之诗，乃屏去警跸，易衣徒步登岸，见此诗在寺壁间，题墨若新。方信其为异人也。  

***◆李宗冽***  

闵项氏  

○闵项氏  

少无依倚老何堪，白发婆娑乱不簪。梦里尚思江北好，悔将夫骨葬江南。  
辍耕录：燕山项氏，其夫江南人，行贾燕蓟间，聘项与居。未几，夫死，项奉柩回江南，励志孑居，以守夫祀。旴江李宗冽闵其事，赋之云云。  

***◆徐孟岳***  

岳王墓  

○岳王墓  

童大王回事已非，岳将军死势尤危。直教万岁山头雀，去绕黄龙塞上旗。饮马徒闻腥巩洛，洗兵无复望条支。湖边一把摧残骨，盖世功成百世悲。  
归田诗话：岳王墓诗，赵子昂云云。世皆称诵。和者二人，亦杰作也。徐孟岳云云。高则诚云云。  

***◆吴仁叔***  

答内  

○答内  

一幅空笺聊达意，佳人端的巧形言。贤妻若也投科试，应作人间女状元。 【 详韩氏下。】  

***◆吴伯庆***  

挽张伯成  

○挽张伯成  

何处重逢说别时，斯文千载尽交期。学怜知己先登早，生愧同庚后死迟。笺疏空令传杜律，志铭谁与继唐碑？寡妻弱子将焉托，节传遗文只益悲。  
笔精：杜律虞注，杨文贞作序，疑其不出伯生之手，然实京口张伯成所著也。亦元进士，后世借伯生之名以行。元吴伯庆有挽张伯成诗云云。  

***◆杨鹏翼***  

秋千  

○秋千  

日转华檐树影偏，谢家庭院簇神仙。彩绳斜擘纤纤笋，画板轻承步步莲。弄玉未升云汉上，绿珠先坠舞楼前。不知小径残红里，明日何人拾翠钿。  
笔精：咏秋千诗以洪觉范之作为最，而元人杨鹏翼一首尤佳也。云云。  

***◆张明***  

句  

○句  

春风跨马银鞍稳，夜月骑牛铁笛闲。  
江南通志：玉山在府南十里，其上多古木苍藤，有惠昭寺，宋尚书梅询读书处，李含章亦尝隐此。元张明诗云云。盖咏二事也。  
案：府，宁国府。  

***◆侯友彰***  

彰字梦符，衡山人。  

句  

○句  

万钱终有命，遗汝不如廉。  
万历湖广总志：以进士任临桂县尉，廉慎不苟，其示子诗有云云之句，人敬重之。  

***◆何有成***  

句  

○句  

曾有仙人双白鹤，可无老子一青牛。  
山堂肆考：白鹤观在岳州石门县西，宋时建。元何有成诗云云。  

***◆刘渊***  

花林院  

○花林院  

花落春已暮，开门白云来。阶前一片石，风雨留莓苔。  
山堂肆考：花林院在南雄府城东，元刘渊诗云云。  

***◆郭正平***  

句  

○句  

灞桥柳絮人千里，楚泽芦花水半扉。身卧不知云子白，气酣聊作木奴酸。  
龙性堂诗话：元人郭正平咏雪云云。皆楚楚有致。  

***◆文若***  

题第一山  

○题第一山  

汴水东流绕旧京，恢图妙算入皇明。暂携诸将停归骑，来看中原第一城。  
中都志：此元人诗，已有「入皇明」之句，帝王之兴，岂偶然哉！  

***◆李明中***  

题秋山小景  

○题秋山小景  

家在夕阳三峡口，人行秋雨两岩间。不知何处堪图画，移得柴门到楚山。  
闲居偶录：史册中所载隐士，鲜有不工诗者，其诗别有一种潇洒出尘之致。如元李明中工山水，题秋山小景云云。  

***◆张孟***  

句  

○句  

鸿蒙再剖一天地，书契复见科斗文。  
升庵书品：元朝主中国日，用羊皮写诏，谓之羊皮圣旨，其字用蒙古书，中国人亦习之。张孟诗云云。张光弼辇下曲云：「和宁沙中扑朔笔，史臣以代铅椠事。百司译写高昌书，龙蛇复见古文字。」盖春秋多微词之义也。  

***◆张起***  

句  

○句  

别来越树长为客，看尽吴山不是家。  
辍耕录：张起，四明人，有诗名。尝作一联云云，未几卒。诗亦有谶欤？  

***◆靼鞑哑***  

戏赠瞽者  

○戏赠瞽者  

就鞍和袖绾丝缰，也逐王孙出晋阳。人笑但闻夸景物，风来应解审笙簧。马蹄响处无芳草，莺舌调时有绿杨。休道不知春色好，东风桃李一般香。  
草木子：靼鞑哑御史春日与一瞽者并马出游晋阳，因戏赠以诗云云。不待吟讽，亦知其为瞽者之诗也。  

## ●元诗纪事卷三十三 【 道流】  

侯官陈衍辑  

丘处机  
王元粹  
聂碧窗  
梁大柱  
马臻  
吴全节  
李道坦  
薛玄曦  
黄石翁  
王与敬  
彭日隆  
朱思本  
张雨  
邹复雷  
富恕  
余善  
于立  
邓青阳  
方从义  

***◆丘处机***  

处机字通密，号长春子，登州栖霞人。学道于重阳真人。有磻溪集。  
元史：岁己卯，太祖自奈曼命近臣札八儿、刘仲禄持诏求之。处机一日忽语其徒，使促装，曰：「天使来召我，我当往。」翌日，二人者至，处机乃与弟子十有八人同往见焉。自昆嵛历四载而始达雪山。常马行深雪中，马上举策试之，未及积雪之半。  

雪山  
至回纥城暇日出诗一篇  
游郭西归作  
寄东方道众  
奉诏回作  

○雪山  

当时悉达悟空晴，发轸初来燕子城。 【 抚州是也。】 北至大河三月数， 【 即陆局河也。四月尽到，约二千余里。】 西临积雪半年程。 【 即此地也。山常有雪，东至陆局河五千里，七月尽到。】 不能隐地回风坐， 【 道法有回风隐地、攀斗藏天之术。】 却使弥天逐日行。行到水穷山尽处，斜阳依旧向西倾。  
长春真人西游记：踰岭而南，至蒙古营，宿拂庐。旦行，迤逦南山，望之有雪，因以诗纪其行云云。邮人告曰：此雪山北，是田镇海八剌喝孙也。八剌喝孙，汉语为城。中有仓廪，故又呼曰仓头。  
边堠纪行：北过抚州，惟荒城在焉。北入昌州，有廨舍，亦有仓廪。  

○至回纥城暇日出诗一篇  

二月经行十月终，西临回纥大城墉。塔高不见十三级， 【 以砖刻镂玲珑，外无层级，内可通行。】 山厚已过千万重。秋日在郊犹放象，夏云无雨不从龙。嘉蔬麦饭葡萄酒，饱食安眠养素慵。  
长春真人西游记：过大河，至邪米思干大城之北。太师移剌国公及蒙古、回纥首载酒郊迎，大设帷幄，因驻车焉。宣师刘公以路梗留师，从之。太师遂月奉米面盐油菓菜等物。公见师饮少，请以蒲萄百斤作新酿。师曰：「何必酒邪？但如其数得之待宾客足矣。」其蒲萄经冬不坏。又见孔雀、大象，皆东南数千里印度国物。师因暇日出诗一首云云。  

○游郭西归作  

阴山西下五千里，大石东过二十程。雨霁雪山遥惨淡，春分河府近清明。 【 邪米思干大城，大石有国，时名为河中府。】 园林寂寂鸟无语， 【 花木虽茂，并无飞禽。】 风日迟迟花有情。同志暂来闲睥睨，高吟归去待升平。  
长春真人西游记：二月二日春分，杏花已落，司天台判李公辈请师游郭西，宣使洎诸官载葡萄酒以从。是日，天气晴霁，花木鲜明，随处台池楼阁，间以蔬圃，憩则藉草，人皆乐之。谈玄论道，时复引觞，日昃方归，作诗云云。郭西园林相接百余里，虽中原莫能过，但寂无鸟声耳。  

○寄东方道众  

当时发轫海边城，海上干戈尚未平。道德欲兴千里外，风沙不惮九夷行。初从西北登高岭， 【 即野狐岭。】 渐转东南指上京。 【 陆局河东畔，东南望上京也。】 迤逦直西南下去， 【 西南四千里到兀里朵，又西南二千里到阴山。】 阴山之外不知名。 【 阴山西南一重大山，一重小水，数千里到邪米思干大城，师馆于故宫。】  
长春真人西游记：宣差李公东迈，以诗寄东方道众云云。  
边堠纪行：至宣德州，复西北行，过沙岭子口，及宣平县。驿出得胜口，抵扼胡岭。  
西游记：金山以东释扼胡岭，疑即野狐岭之异名矣。  

○奉诏回作  

外国深蕃事莫穷，阴阳气候特无从。纔经四月阴魔尽， 【 春冬霖雨，四月纯阳绝无雨。】 却早弥天旱魃凶。浸润百川当九夏，摧残万草若三冬。我行往复三千里，不见行人带雨容。  
长春真人西游记：始师来觐，三月竟，草木繁盛，羊马皆肥。及奉诏而回，四月终矣，百草悉枯。作诗云云。  

***◆王元粹***  

元粹字子正，初名元亮，后止名粹，平州人。  

句  

○句  

十月风霜侵病骨，数家针线补残衣。  
中州集：年十八九，作诗便有高趣。正大末，用门资叙为南阳酒官。遭乱，流寓襄阳。襄阳破，只身北归，寄食燕中，遂为黄冠师。有云云之句。亲旧有怜其孤苦，欲为之更娶者，子正业已高举主太极道院。竟不能自返。年四十余，癸卯九月病卒。  

***◆聂碧窗***  

哀被虏妇  
北朝赦至感而有诗  
咏北妇  
题赵太祖真容  

○哀被虏妇  

当年结发在深闺，岂料人生有别离。到底不知因色误，马前犹是买臙脂。  
诚斋杂记：聂碧窗有哀被虏妇诗，为一时称诵。  

○北朝赦至感而有诗  

乾坤杀气正沉沉，又听燕台降德音。万口尽传新诏好，四朝谁念旧恩深。分茅列土将军志，问舍求田父老心。丽正押班犹昨日，小臣无语泪沾襟。  

○咏北妇  

双柳垂眉别样梳，醉来马上倩人扶。江南有眼何曾见，争卷珠帘看固姑。  

○题赵太祖真容  

凤表龙姿俨若新，一回展卷一伤神。天颜亦怪君非虏，河北山东总旧臣。  
山房随笔：京口天庆观主聂碧窗，江西人。尝为龙翔宫书记。北朝赦至，感而有诗云云。又咏北妇云云。观中有赵太祖真容，北来者见必拜，聂因题其上云云。  

***◆梁大柱***  

大柱字中砥，其先湘州人，徙居镇江。入句曲山为道士。  

送存书记  

○送存书记 【 一作与存此山上人山行吴兴赵公作诗意图。】  

一声两声松子落，三片五片枫叶飞。夕阳在山新月上，道人相伴一僧归。  
清河书画舫：吾家旧藏陈深手书宁极斋稿，计四十叶，笔意不减子昂，今归荻溪王氏。内有题梁中砥诗赵子昂画古体一篇，附此。其序曰：中砥有送存书记诗云云。赵公子昂画而为图，中砥索诗，漫赋一首。  
案：宋诗纪事作梁栋诗，误。  
张侍讲伯淳跋画卷后云：观子昂所画梁中砥茅山送客诗景，如行灵鹫道中，商榷月中桂子一段清事，又如枫叶吴江得句时，此意超然尘外，固将物我两忘。道邪？释邪？吾不得而知也。  

***◆马臻***  

臻字志道，别号虚中，少着道士服隐于西湖之滨。有霞外集。  

句  

○句  

达人不患贫，贞女不事媚。　　静知春事佳，老觉世味熟。　　古交山上松，今交陌上花。　　某丘有树犹堪宿，何处无鱼可疗饥。　　瘦梅喜浸古罍盎，老态怕着新衣裳。  
霞外诗集：黄石翁序。后来作诗专门大家何限，及见林逋、魏野孤联只字，便自使人意消。余欲摘虚中诗，顾未暇，童子在旁，问所摘，余为举云云。后世视此数联，以为何如人也？  

***◆吴全节***  

全节字成季，号闲闲，饶州安仁人。学道于龙虎山张留孙。世祖赐号上卿，至治间授玄教大宗师。有看云集。  
道园学古录：作南山诸诗，沈郁哀慕。  

句  
句  

○句  

要知颜子如愚处，正是羲皇未画前。  
道园学古录：尝作环枢之室，画先天诸图于壁，有诗云云。其所造盖如此。  

○句  

渭城朝雨歌三迭，湘水秋风赋九疑。　　锦水东流江月白，潼关西拥蜀山青。  
诗薮：吴成季云云。  

***◆李道坦***  

道坦字坦之，钱塘人。  

杜鹃行  
寄吴正传  
送人归严陵并寄吴正传  
高将军白鹞子歌  
李白酒楼歌  
句  
句  

○杜鹃行  

吾闻昔有蜀天子，化作冤禽名杜宇。一身流落怀故乡，万里逢人诉离苦。西来纵呼巫峡间，楚台花落青春阑。台中魂梦久寂寞，行云日暮愁空山，明朝复向潇湘发，北叫苍梧江竹裂。竹间之泪花上血，怨入东风俱不灭。天涯无穷朝暮啼，王孙草绿不须归。哀哉王孙终不归，江南江北杨花飞。  
吴礼部诗话：坦之早岁入道洞霄宫，学文于隐者邓牧。作杜鹃行云云，时年二十余尔。逮从邓公，日益精进，其歌行最为流丽。  

○寄吴正传  

拂袖行歌归故乡，相思又是一星霜。梦回江上秋风杳 【 秋风　「风」吴礼部诗话作「枫」，按「秋枫」对下「春草」更工，当从。】 ，愁入天涯春草长。书问久淹嗟契阔，诗章时读慰凄凉。知君亦有逍遥兴，肯学征鸿为稻粱？  

○送人归严陵并寄吴正传  

官车一两马并驰，送君朝出城门西。投觞誓河以为别，东流到海无还期。云间挂冠归故里，河上停帆谢游子。不愿松江食巨鲈，甘向桐江钓寒水。子陵昔钓川之侧，百尺高台犹屹立。斜日归舟系石根，稽首清风无愧色。金华洞天清且幽，神仙牧羊松下游。故人吴君仙者俦，高卧岩屋秋浮浮。兹山相邻尔睦州，山翠俯压城南楼。吴君之家某水丘，尺书欲烦亲手投。一见足写平生忧。  

○高将军白鹞子歌  

淮西猛士高将军，新获骁禽被凉素。调之弗顾情未狎，跨马臂出城东去。征鸿作字云边斜，耸身直上谁能遮。天寒日暮望不见，北风万里吹瑶花。云飞忽断鸿飞却，短草长烟沙际漠。但余孤色摇清秋，未许纤毫生碧落。归来珍卫不解鞴，亲手餧肉供饥喉。英雄遇合固有分，可惜惊尘俱雪头。  

○李白酒楼歌  

溧阳酒楼春水涯，白马系在楼东家。千金醉尽不复顾，犹吹玉笛引吴娃。日斜楼外东风起，春愁满眼杨花里。高歌一曲下楼去，传徧江南数千里。锦袍绿水迷踪迹，月落空梁照颜色。江头尽日不见人，楼上几年无此客。倚栏仰看西飞云，胡为不饮愁其身？即今寂寞千年后，谁酹青山山下坟！  

○句  

落日中原小，悲风易水寒。　　凡物皆归土，深山始见天。 【 落叶】 　　城南草绿王孙去，江上花飞燕子来。清江百转秋花底，渔火孤舟暮雨中。　　芙蓉水碧双凫冷，苜蓿秋高万马肥。  
吴礼部诗话：在兰江时，尝手写一帙留予家。至大戊申别后，寄友三诗，一以与予云云。又送人归严陵并寄予云云。坦之素善书，余爱之，尝裒其手写者一卷，为人窃去，仅存一幅，二诗皆佳。高将军白鹞子歌云云。其一李白酒楼歌云云。警句如「落日」云云。尝自言以此诗寄邓善之，邓借以为己作。「凡物」云云 ，不可胜录也。  

○句  

天寒日暮望不见，北风万里吹瑶花。  
诗薮：白鹞子歌「天寒」云云，语甚雄峭。又「落日」云云，「芙蓉」云云，大类近日嘉隆语。  
案：「落日」、「芙蓉」云云，前已标出。  

***◆薛玄曦***  

玄曦字玄卿，河东人。入道龙虎山。至正三年，制授弘文裕德崇仁真人。有上清集。  

送朱本初之玉隆堂  
句  

○送朱本初之玉隆堂  

西山紫翠簇芙蓉，师住逍遥第一峯。慎勿挽弓思射鹿，祗须铸铁学降龙。闲穿晓月鉏灵药，醉拂秋风卧古松。应忆京华旧游处，蓬莱坊畔五云重。  
皇元风雅题作送真一诗，云：「西山紫翠郁芙蓉，师住逍遥第一峯。滕阁雨收瞻驻鹤，楚江沙长羡降龙。有时带月鉏灵药，无事焚香对古松。谩忆京华旧游处，蓬莱坊畔五云东。」与此小异。  

○句  

臂鹰过雁碛，老马上龙堆。　　明月梦回夔子北，长风吹度夜郎西。  
诗薮：元五七言律可摘者，薛玄卿云云。  

***◆黄石翁***  

石翁字可玉，南康人。有松瀑集。  
清容居士集：家居庐山下，少多疾，父母强使为道士。  

寒食客中  
句  
句  

○寒食客中  

明朝便典黑貂裘，寒食宁无数日留？烟断昔曾悲介子，火衰今不祀商丘。百年尽付风吹柳，一雨远随山入楼。安得五侯鲭到我，自修茶事试香篝。惨淡微茫断客魂，最难忘处最难言。南陵不可避风雨，麦饭如何托子孙。往事沧江吹白鸟，谁家铁拨送金尊。欲寻隐者相倾倒，烟柳深深不见门。  
吴礼部诗话：黄石翁寒食客中云云。词旨精深，音节悲壮，凄凉感慨之意溢于言表，读之犹使人恻然。  

○句  

看山如觅孟万年，君自求之眉睫间。病翁生愁午睡去，舟行失却九峯山。前瞻数点颇铦锐，沿流计程只此是。  
吴礼部诗话：旧得黄可玉江行小稿，读其望九华山诗云云。爱其意新而语佳。后阅程致道北山集望九华山诗序云：船发大云仓五十里许，顾江南众山，中有数峯，奇爽特异，一见即知其为九华，问篙人果然。因知褚季野于广坐中识孟万年，正应如此。黄岂尝见此耶？不然，则诗人胸次之妙，固有不约而同者。  

○句  

历落求奇迹，丁宁问异书。　　石刻披秦篆，铜章验汉官。  
研北杂志：庐山道士黄石翁可玉父，好学多闻，性狷介，士大夫多与之游。尝有诗云云。又云云。盖其好古之笃如此。  

***◆王与敬***  

与敬号秋崖，三山人。武夷山道士。  

句  

○句  

依然拂袖归山去，止止庵前伴白云。  
武夷山志：尝游云州，求雨大应。城中有妖，治之顿灭。当事荐于朝，授号至道元应通妙法师。至大间乞还山，有句云云。  

***◆彭日隆***  

【 日隆号隐空，崇安人。武夷山道士。】  

自赞  

○自赞  

五五二十五，只管从头数。到底一也无，松梢月当午。  
武夷山志：信口吟咏，颇有理致。尝自赞云云。卒时正七十五岁。  

***◆朱思本***  

思本字本初，临川人。出家上清宫三华院。有贞一斋杂着。  
案：贞一斋杂着游庐山记有「奉诏芘卫玄教，乘传播告江南」云云。  

盗发亚父冢  
伯生学士见和仆与李学士诗纸尾批云已与溉之约红梨花开当往访也卧病不知春事浅深清明后四日闻梨花盛开复用清明诗韵呈玄德真人伯生溉之二学士  
清明后四日红梨花开用明字韵赋诗一章奉邀虞李二学士以践看花之约玄德真人且属和矣学士竟不至又六日风雨大作花已委地依韵再赋一章呈玄德真人并简二学士  

○盗发亚父冢  

戏马台前范增冢，英风千载行人竦。冢中宝气腾光芒，识宝贾胡心为动。筑室潜谋二十年，一朝凿井穿其垄。畚锸纔深四十尺，乃有石盘青巃嵸。四旁牂杙大十围，各施九十森环拱。石穿棺翣更分明，漆光可鉴刚而巩。斵之不用挥金椎，白骨俨然全顶踵。宝剑未化横苍虬 【 宝剑未化横苍虬　风月堂杂识作「匣开宝剑露盘龙」。】 ，金玉辉耀气交拥。贾胡致富须臾间，弃骨沟中宁愧恐。平原无色鼓角悲，山鬼夜号川泽涌。太守陈公英俊才，慨叹奸偷吾所统。亟呼五百取羣盗，械置狴犴见仁勇。伤哉亚父天下奇，鸿门高会真危机。火龙飞起实天意，拔剑起舞空尔为。风云变化失隆准，玉斗一碎山河非。如公明义古亦少，发愤乃作彭城归。六合茫茫汉疆土，厚葬何人诚可嗤。君不见骊山牧竖遗烬酷，不如王孙裸葬良亦足。  
风月堂杂识：范增墓，一名亚父冢，在徐州城南一里许。元季有贾胡盗发其冢，深四十尺许，得宝剑。虞邵庵诸公皆有诗悼之，朱本初一首云云。  

○伯生学士见和仆与李学士诗纸尾批云已与溉之约红梨花开当往访也卧病不知春事浅深清明后四日闻梨花盛开复用清明诗韵呈玄德真人伯生溉之二学士  

红入梨花媚更明，黄莺飞下眼频倾。玉容带酒含春色，绛袂迎风感物情。幻化可能穷妙理，追欢聊复得浮生。开尊为报虞夫子，莫待缤纷雪满城。  

○清明后四日红梨花开用明字韵赋诗一章奉邀虞李二学士以践看花之约玄德真人且属和矣学士竟不至又六日风雨大作花已委地依韵再赋一章呈玄德真人并简二学士  

霞卷云舒映树明，花如妩媚向人倾。仙翁染翰饶诗兴，学士停骖傲物情。有限光阴春事老，无端风雨莫愁生。明朝扫地红英遍，却待寻芳出凤城。  
案：右二诗见贞一斋杂着。元诗癸集知本初从吴全节居都下，所著有贞一稿，而以本初为名，不知其名思本，盖未见贞一斋杂着，故仅录盗发亚父冢一诗。今据钞本杂着增录与虞伯生、吴全节倡和二首，玄德即全节赐号也。  

***◆张雨***  

雨字伯雨，一名天雨，别号贞居子，钱塘人。至正间卒。有句曲外史集。  
西湖志余：作黄篾楼，储古图史。作水轩于浴鹄湾。营墓于灵石坞。售系腰作梁，名玉钩桥。桥南数十步作藏书石室，自勒铭而吴睿隶古。  
杭州府志：张伯雨尝有春日游南山约云：看花长安，已是丈人之行；问铁炉步，聊从太史之观。甫及春晴，可无宿诺？鹫峯猿洞，众人何莫由斯；灵石龙泓，贤者而后乐此。  

答杨廉夫二首  
道言  
九月风雨清斋  
涧阿对雨二首  
奔月巵歌答铁雅所作  
怀茅山  
赠纽怜大监  
题授经郎献书图  
仲穆墨兰  
西湖放灯  
卜居  
集太白语酹僧净月  
玉笙谣为铁门笙伶周奇赋  
延陵公承庆堂诗  
吴兴墨兰  
句  

○答杨廉夫二首  

弄水摘花春可怜，风雨倦寻茅步船。我家南坞有灵石，龙井西头无杜鹃。野鹤孕雏畏人过，弱柳委地趁蚕眠。子云胡为甘寂寞？后世何人知太玄！  
黄篾楼中唯饮酒，楼下长沟凫雁多。弯头桥断迷青草，阔处风来生白波。馋奴竟煮脱■〈衤朋〉笋，老鱼戏唼如钱荷。诏书宽大到海角，河北饥氓争倒戈。  

○道言  

造物于我厚，一切使我薄。瓶中有储粟，持此卧云壑。弊衣取苟完，得味在藜藿。花鸟予友于，尊酒不独酌。床头堆故书，败履置床脚。未尝身没溺，何与世浊恶。正如散马牛，不识穿与络。异时老髑髅，会有南面乐。  

○九月风雨清斋  

中林授衣节，寒气早已集。牖户洎裘褐，凡百缺治葺。穷居昧时序，颇讶光景急。丛篁助幽翳，漾濑发空寂。水禽穿屋过，岩树排檐入。陶尊既尘渍，墨突亦雨立。遐思把菊咏，端处掬溜室。空言非药饵，殆不废九日。  

○涧阿对雨二首 【 涧阿对雨　「阿」原作「河」，据铁网珊瑚、句曲外史贞居先生诗集（四部丛刊影元本）卷二改。按张雨另有涧阿晚兴诗可证。】  

山云油然作，山雨来不缓。既沾灵石坞，遂洒寒栖馆。落水遽如许，众草行复烂。有酒不堪酌，无物堪把玩 【 无物　「物」原阙，据句曲外史贞居先生诗集补。】 。与闻季长笛，宁从中散锻。代谢夫何如，徒为白首叹。  
步归灵涧幽，泥染居士屩。不知岚雨深，稍怯布衣薄。拂床次羣帙，扫径堆脱箨。清坐亦偶然，吾非慕仙爵。  

○奔月巵歌答铁雅所作  

甓社明珠奔入月，脱壳正似风蝉洁。渔网出之不敢视，涤尽含沙光不灭。文昌四星吞在腹，一一金晶大如菽。蜃物还来作饮器，日夜雄虹绕茅屋。一扇桃核宽有余，半叶蕉心卷未舒。饮非其人跃入水，怪雨盲风生坐隅。置之天上白玉盘，斗柄挹酒长栏干。李白跳下鲸鱼背，持劝我饮相交欢。幽宫冯夷为予泣，酌尽海水百怪出。还我平生老蚌胎，许君醉卧鲛人室。  
铁网珊瑚：右句曲外史与袁子英所写诗凡五十五篇，其首两章乃此老道人效余铁雅者也。如道言、清斋、涧阿诸诗，皆其道趣中流出者。若奔月巵，则又顽仙之横出者。吁！道人仙去已一纪矣，铁雅之友，属之何人；开卷怆然，不胜山阳之感云。至正二十有一年花朝日，抱遗叟杨维桢在清真之竹洲馆书。  

○怀茅山  

我有草堂南洞门，常时行坐虎同羣。丹光出林掩明月，玉气上天为白云。遥忆田泉洗苍朮，更思陶涧采香芹。归来闭户偿高卧，莫遣人书白练裙。  
西湖竹枝集：其诗俊逸清赡，侪辈鲜及，有如「丹光出林」云云。不目之为仙才，不可也。  

○赠纽怜大监  

侍书爱题博士画，日日退朝书满床。奎章阁上观政要，无人知有授经郎。  
辍耕录：文宗御奎章日，学士虞集、博士柯九思常侍从，以讨论法书名画为事。时授经郎揭傒斯亦在列，比之集、九思宠眷稍疏。因潜着一书曰奎章政要以进，二人不知也。万几之暇，每赐披览。及晏朝，有画授经郎献书图行于世，厥有深意存焉。张伯雨题诗云云。盖柯作画，虞必题，故云。  

○题授经郎献书图  

论卷聚书三十万，锦江江上数连艘。远追教授文翁学，重叹征求使者劳。石室谈经修俎豆，草堂迎诏树旌旄。也知后世扬雄在，献赋为郎媿尔曹。  
铁网珊瑚：自跋：请以蜀文翁之石室、扬雄之墨池、杜甫之草堂皆列学宫。又为甫得谥曰文贞。以私财作三书院，徧行东南，收书三十万卷，及铸礼器以归。虞奎章纪其事，邀予赋诗如左。  
宛委余编：偶阅张伯雨赠纽怜大监诗跋云云。按元史有纽怜传，而不载此事。  
案：诗跋亦见草堂雅集。  

○仲穆墨兰  

滋兰九畹空多种，何似墨池三两花。近日国香零落尽，王孙芳草遍天涯。  
草木子：赵仲穆者，子昂学士之子，宋秀王之后裔也。能作兰木竹石。有道士张伯雨题其墨兰诗云云。仲穆见而媿之，遂不复作。  
雪涛诗评：赵子昂，宋宗人也，而仕于元。书法丹青皆名后世，然多有题其画相讥讪者。一人题子昂画兰云云。  
案：诗评作讥子昂，与集中诗题不合。  

○西湖放灯  

共泛兰舟灯火闹，不知风露湿青冥。如今池底休铺锦，此日槎头直挂星。烂若金莲分夜炬，空于云母隔秋屏。却怜牛渚清狂甚，苦欲燃犀走百灵。  
熙朝乐事：七月十五日，俗传为中元节，地官赦罪之辰。人家多持斋诵经，僧家建盂兰盆会，放灯西湖及塔上、河中，谓之照冥官府。张伯雨诗云云。  

○卜居  

浮家泛宅意何如？玉室金堂计不疏。归锦桥边停舫子，散花滩上筑楼居。淡然到处自凿井，玄晏闭门方著书。但得草堂赀便足，人生何地不樵渔。  
紫桃轩杂缀：散花滩在西湖东马塍溜水闸地。元张伯雨卜居有诗云云。想玉钩桥未成，黄篾楼经始之日。余过访马塍地不可得，而杭人艺花者亦绝无佳种，伯雨风流，邈不可追矣。  

○集太白语酹僧净月  

主人碧岩里，为余话幽栖。真诀自从茅氏得，风流还与远公齐。满堂空翠如可扫 【 如可扫　「可」原作「何」，按此句集自李白当涂赵炎少府粉图山水歌，作「可」，因据句曲外史贞居先生诗集卷三改。】 ，而君解来一何好！白玉麈尾谈重玄，琉璃砚水常枯槁。苍苍云松，拂彼白石。世人闻此皆掉头，就中与君心莫逆。袖拂紫烟去，空中闻天鸡。借问苏躭鹤，早晚向江西？  
草堂雅集：铁崖先生跋曰：予观贞居子集句诗，政如冶城铜像，捧额珠莲座于长干也，可宝可玩。太白见之，当曰吾锦千万机，衣被天下诗人，乌得割截如此！贞居子其慎取之哉，勿俾责偿也。会稽杨维桢跋。  

○玉笙谣为铁门笙伶周奇赋 【 为铁门笙伶周奇赋　句曲外史贞居先生诗集作「赠陆德瑞」。】  

我有紫霞想，爱闻白玉笙。县匏比竹无灵气，昆丘采此十二茎 【 昆丘　「昆」原作「昂」，据句曲外史贞居先生诗集改。】 。凤咮衔明珠，凤翼排素翎。金华周郎妙宫征 【 金华周郎　句曲外史贞居先生诗集作「荷花六郎」。】 ，子晋仙人初教成。月下吹参差，羣雏亦和鸣。缑氏山头白云起，七月七日来相迎。长谢时人一挥手，漂下满空鸾鹤声。  
大雅集：评曰：甚似太白。  

○延陵公承庆堂诗  

大江苍苍兀龙虎，辅元之家百神俯。望拜受厘若稽古，上清真人阅众甫。新宫洁斋导天语，纷云郁霞错承宇。虚皇穆然阳卫武，左颷右欻降軨羽。县钟镗镗迅击鼓，赫金蔡服赭朱户。双珠月明带宝璐，挟以流黄玉■〈木昙〉具。既竣大礼私事举，吉日宗族奉爵俎。青紫系地簪绶组，魏张代剑新捧土。饶国开观治宿莽，报君亲师物咸覩。抚己一念或未溥，西壁考书玄范府。寒冰层阴发春煦，日若休明沐仁雨。道德大非方仙五，月佩六印非适取。持旌召趣迹旁午，下土滓■〈土盍〉宁久处。天关会规足蹈矩，愿天愿地多黍稌。毕志万年奉明主，小史作书孰敢侮。吁嗟厚德番之祖。  
大雅集：评曰：不蹈黄庭，句意深满。  

○吴兴墨兰  

墨君石友是同参，几叶光风染碧岚。怅望王孙杳何许，年年芳草满江南。  
句曲外史集：曩读叶静斋草木子，中一条云：赵仲穆者，子昂学士之子，宋秀王之后也。能作墨兰竹石。有道士张伯雨题其墨兰诗，「滋兰九畹」云云。仲穆见而愧之，遂不复作。所记与此诗意正合，而集中无之，因附见于此。铁崖之悲，不其然哉！石楼野生漫识。  

○句  

家藏逸少笼鹅字，门系龟蒙放鸭船。  
至正直记：钱塘老儒叶森尝登赵松雪之门，松雪深爱之。家住西湖，妇女颇不洁，所藏王右军笼鹅帖石刻，后有唐人复临一帖副之，诚为妙品。张外史每戏之，赋诗以贻云云。  
案：直记专记鄙猥之事，并喜言人暧昧，今多不录。即录亦时有删节。  
又  
风沙不惮五千里，将身跳入仙人壶。  
辍耕录：道士张伯雨，尝从王溪月真人入京。初，燕地未有梅花，吴闲闲宗师时为嗣师，新从江南移至，护以穹庐，匾曰漱芳亭。伯雨偶造其所，恍若与故人遇，徘徊既久，不觉熟寝于中。真人终日不见伯雨，深以为忧，意其外出，迷失街道也。梦觉，日已暮矣。归道所由，嗣师笑曰：「伯雨素有诗名，宜作诗以赎过。」伯雨遂赋长诗，有云云之句。嗣师大喜，送翰林、集贤尝所往来者，袁学士伯长、谢博士敬德、马御史伯庸、吴助教养浩、虞修撰伯生和之。  

***◆邹复雷***  

复雷号云东，□□人。  

自题春消息图  

○自题春消息图  

蓬居何处索春回，分付寒蟾伴老梅。半缕烟消虚室冷，墨痕留影上窗来。  
铁网珊瑚：予抵鶮沙，泊洞元丹房。主者为复雷炼师，设茗供后，连出清江楮三番，求东来翰墨。师与其兄复元皆能诗画，既见元竹，复见雷梅，卷中有山居老仙品题春消息字，遂为赋诗卷之端。时至正□□秋七月廿有七日，老铁祯在蓬荜居试陈有墨，尚恨乏笔。  

***◆富恕***  

恕字□□，吴江人。以儒入道，号林屋道人。  

西湖竹枝词  

○西湖竹枝词  

十里荷花锦一机，雨余荷气扑人衣。满船游女蒙白苎，阵阵腥风鸥鹭飞。  
西湖竹枝集：布袋筇杖，不惮险道，访天下仙山，有所得辄寄于诗。其作竹枝。虽不本题，无所比兴，特于题外为善刻云。  

***◆余善***  

善字复初，玉峯清真观道士。  

句  

○句  

长桑树烂金鸡死。　　壶中天地小如瓜。  
列朝诗集：杨廉夫跋云：此予方外友余善追和张外史游仙诗一十解，予小加点 【 小加点　列朝诗集小传闰集作「不能加点」，似当从。】 ，读至云云，客遶床三叫，以为老铁喉中语也。又如云云，虽老铁无以着笔矣。  

***◆于立***  

立字彦成，号虚白子，南康人。学道会稽山中。有会稽外史集。  

前题  

○前题  

侬家住在涌金门，青见高峯白见云。岭上已无丞相宅，湖边犹有岳王坟。  
杨柳树头双鹁鸪，雨来逐妇晴来呼。鸳鸯到死不相背，双飞日日在西湖。 【 详燕不花下。】  

***◆邓青阳***  

句  

○句  

忘情消白日，高卧看青山。  
万历湖广总志：邓青阳，南岩道士。生于元季，早岁入武当从高士学黄、老、文始、庄、列、周易、参同、龙虎、大丹诸书，精思纯炼，深得其奥。凡所寓兴，吐辞发语，皆有激发。寓武林，有云云之句。  

***◆方从义***  

从义字无隅，贵溪人。老修道金门之小洞天，号方壶子。洪武间卒。  

句  

○句  

岸花汀鸟留幽意，碧水丹山共隐情。  
元诗癸集：尝题碧水丹山图云云。清江刘永之谓方壶子非遗世者，而世反遗之，可为惋惜。  

## ●元诗纪事卷三十四 【 释子】  

侯官陈衍辑  

子温  
有规  
德丰  
炳同  
净权  
存诚  
了慧  
有在  
溥光  
明本  
与恭  
觉恩  
行端  
一初  
圆至  
善住  
本诚  
广漩  
寿宁  
梵琦  
祖柏  
若舟  
宗衍  
文信  
法智  
祖铭  
至刚  
瞻  
辨才  
惟则  
普惠  
椿  
良震  
照  
自悦  
如阜  
福报  
宁  
实  
回  
明  
清浚  
越僧  
禅僧  
游僧  
无名僧  

***◆子温***  

子温字仲言，号日观，华亭人。宋亡，出家住杭之玛瑙寺。  

朱宣慰家题画  
题画葡萄卷后  
题画  

○朱宣慰家题画  

昔有朱买臣，今有朱宣慰。两个担柴夫，并为朱紫贵。  
癸辛杂识：尝在朱宣慰家作画讫，遂写一诗云云。朱老欣然曰：「朱清果是卖芦柴出身，和尚说得我着。」遂馈赆资五锭酬之。  

○题画葡萄卷后  

明月清风宗炳社，夕阳秋色庾公楼。修心未到无心地，万种千般逐水流。  
江村消夏录：纸长，宜以好诗书之，为后之名胜笑览。子温题。  

○题画  

曾向流沙取梵书，草龙珠帐满征途。轻包短策难将带，记得西风月上初。  
蟫精隽：僧温日观能诗，善写葡萄，精致不俗，世多宝之。予一日于友人处观其大画四幅，而皆有题品，其自作也。格律不拘，率意而就。惟记得一绝云云。言未尽而意有余，堪脍炙也。  

***◆有规***  

绝句  

○绝句  

读书已觉眉棱重，就枕方欣骨节和。睡去不知天早晚，西窗残日已无多。  
吴中旧闻：徐敦立言：往岁吴中多诗僧，其名往往见于前辈文集中。余渡江之初，犹见有规者，颇以诗知名。其为人性坦率，其徒谓之「规方外」，时年七十余矣，谈论萧散可嘉。临终前数日，有诗云云。叶左丞大爱之 【 按：此条实录自陆友仁吴中旧事（墨海金壶本）。】 。  

***◆德丰***  

重阳  
答钟山长老  

○重阳  

战尽今秋见太平，西风多作北风声。不吹乌帽吹毡帽，篱下黄花笑不成。  

○答钟山长老  

耿耿孤吟对古梅，忽传军将送书来。倚崖枯木摧残甚，虚负阳和到一回。  
山房随笔：僧德丰，三山人。有重阳诗云云。钟山长老举以自代，答云云。竟不赴。  

***◆炳同***  

炳同字野翁，新昌张氏子，居明州仗锡寺。  

句  

○句  

老来非厌客，静里欲书经。  
四明山志：野翁宋亡之日，避迹仗锡，闭户书法华经，有句云云。一时遗老家则堂、文本心、黄东发、舒阆风、周伯弼咸与之游。  

***◆净权***  

净权字道衡，径山僧。  

南山诗  

○南山诗  

紫气金丹晓，青霞玉井春。画牛曾寓意，鸣鹤更通神。  
闲居录：工于文章，既写与人，即不留稿。尝有南山诗云云。又好言葛稚川、陶隐居事。凡问权，未言名字，止曰「大迂阔者」，即知为道衡矣。  

***◆存诚***  

绝句  

○绝句  

别后多游沧海东，忽携诗卷到山中。立谈数语飘然去，满径松花落午风。  
闲居录：蒋景斐尝诵存诚上人诗云云。余甚爱之。  

***◆了慧***  

了慧字岳重，武林人。  

春日田园杂兴  

○春日田园杂兴  

平畴水绕径微分，小圃云深景不繁。此处农桑虽是僻，多情莺燕不嫌村。倦眠芳草闲黄犊，静对幽花倒绿尊。见说弓旌方四出，欲更名姓掩衡门。  
月泉吟社第三十三名：田园对起，已占地步，颔联得阖辟之妙，余佳。  

***◆有在***  

武陵胜集得园字  

○武陵胜集得园字  

骑马一身雪，来敲隐者门。林林忧桂玉，草草乐琴罇。勋业夸麟阁，文章鄙兔园。探题归去路，灯火已黄昏。 【 详白珽下。】  

***◆溥光***  

溥光字玄晖，大同人。幼为头陀，号雪庵和尚，文宗诏蓄发，授大学士。  
怀麓堂集：尝闻赵松雪过酒肆，见其帘字，驻视久之，谓当世书无我逮者，而此书乃过我。问知为一僧书，则雪庵李溥光也。因荐之朝，累官昭文馆大学士。  
夷白斋诗话：元释溥光，字玄晖，俗姓李氏，特封昭文馆大学士、荣禄大夫，赐号立悟大师。有二绝句云：「蟭螟杀敌蚊眉上，蛮触交争蜗角中。何异诸天观下界，一微尘里鬬雌雄。」「荳苗鹿嚼解马毒，艾叶雀衔夺燕巢。鸟兽不曾有本草，谙知药性是谁教？」诗亦奇拔，恨不多见。  
月山诗话：夷白斋诗话载元释溥光二绝句，称其奇拔，恨不多见。其诗即乐天「蟭螟杀敌蚊巢上」、「荳苗鹿嚼解马毒」二首也。此君未读长庆集，必平日不喜白体者。  

镊工  
句  

○镊工  

一声镊子噪秋蝉，门内老僧惊昼眠。毫发尽时髦发在，夕阳芳草自芊芊。  

○句  

卖与买人谁是主，一犂春雨鹁鸠啼。  
近峯闻略：予尝得元僧雪庵外集，略记数语，其题买田券云云，镊工云云，皆可人意。  

***◆明本***  

明本号中峯，钱塘人。出家吴山圣水寺，后为天目僧。有中峯广录、梅花百咏行世。  
苏谈：中峯卓锡处，皆以幻住名之。道行既高，四众皈向，凡建所谓幻住庵者有数十处。今在吴中者，居吾家雁荡村之西无二里远也。虽殿堂三间，基址去地殆五尺余，云禅师之所筑也。故老相传，建此庵时，冯海粟炼泥，赵子昂搬运，中峯自以涂壁，即此草堂是也。  

九字梅花咏  
次韵渖王题真际亭  
天目山  
雪  
净土诗  

○九字梅花咏  

昨夜西风吹折千林梢，渡口小艇滚入沙滩■〈土幻〉。野桥古梅独卧寒屋角，疏影横斜暗上书窗敲。半枯半活几个擪蓓蕾，欲开未开数点含香苞。纵使画工奇妙也缩手，我爱清香故把新诗嘲。  
风月堂杂志：「昨夜西风」云云。此天目山释明本中峯九字梅花诗也。松雪赵文敏公与之为方外交，同院学士冯海粟子振甚轻之。一日，松雪强扯中峯同访海粟，海粟出暇日所为梅花百咏诗示之。中峯一览，走笔亦成一百首，海粟犹未为然。复出此诗求和，海粟竦然久之。致礼而定交焉 【 按：此条实录自姜南风月堂杂识。】 。  
升庵诗话补遗：中峯有九字梅花诗云云。池南唐文荐锜谓余曰：「此诗不佳，影不可言敲。又后四句有斋饭酸馅气。」  

○次韵渖王题真际亭  

高亭结构标真际，体共云林一样闲。山势倚天忘突兀，水声投涧自潺湲。伽陀迥出言词外，海印高悬宇宙间。伫看凭阑人独醒，又添公案入禅关。  
中峯行录：驸马大尉渖王王璋，遣参军洪钥赍书币，叙弟子礼，期请上命南来参叩。己未秋九月，王奉御香入山谒师草庐，咨诀心要，请师升座，为众普说。师激扬提唱万余言。王复求法名别号，师名王以胜光，号曰真际。王因建亭师子岩下，以托其事。  

○天目山  

一山未尽一山登，百里全无一里平。疑是老僧遥指处，只堪图画不堪行。  
柳亭诗话：中峯本咏天目云云。结句乃杜荀鹤闽中秋思诗。  

○雪  

冻云四合雪漫漫，谁解当机作水看。只为眼中花未瞥，启窗犹看玉琅玕。  
小窗清纪：古今雪诗甚多，独中峯老人一偈云云。自是中峯好句。  

○净土诗  

富贵之人宜念佛，黄金满库谷盈仓。世间受用无亏缺，只欠临终见愿王。  
身膺宰辅与朝郎，盖世功名势莫量。自性弥陀如不念，未知何以敌无常。  
笔精：中峯净土诗云云。可为富贵人之针砭。  

***◆与恭*** 【 与一作「允」。】  

与恭字行己，号懒禅，上虞人。余姚九功寺僧。  

思母  
冷泉亭  
回雁峯  

○思母  

霜陨芦花泪湿衣，白头无复倚柴扉。去年五月黄梅雨，曾典袈裟籴米归。  
灵隐寺志：行己与赵子昂同时，其思母诗云云。可谓有陈尊宿之思矣。  

○冷泉亭  

天竺雨花飞宝台，北山门对冷泉开。石擎老树无人识，时有黄猨抱子来。  

○回雁峯  

官路迢迢野店稀，薄寒催客早添衣。南分五岭云天远，雁到衡阳亦倦飞。  
元诗癸集：尝游临安，题冷泉亭诗，赵松雪见而异之，追至净慈寺，与相见。后游苏州定惠寺，端然而逝。检其囊，止有破纸一方，则回雁峯诗也。  

***◆觉恩***  

觉恩字以仁，号断江，四明人。  

句  

○句  

权拟三朝位三事，祗应知己是僧彬。  
元诗癸集：尝经贾似道墓，作诗有云云句，最得诗人优游不迫之意，极为柳道传所称。  

***◆行端***  

行端字符叟，临海人。  
续传灯录：行端号元叟，临海何氏。初参藏叟于径山，寻以灵隐山水清胜，挂锡焉。大德中，主中天竺。皇庆壬子，迁灵隐。三被金襕袈裟之赐。  
灵隐寺志：端文字不由师授，自然能通，自称寒拾里人。  

题飞鸣宿食四雁图  
拟寒山子诗  

○题飞鸣宿食四雁图  

年去年来年复年，帛书曾达茂陵前。影连蓟北月横塞，声断江南霜满天。雨暗芦花愁夜渚，露香菰米下秋田。平生千里与万里，尘世网罗空自悬。  
尧山堂外纪：客有以飞鸣宿食四雁图求子昂跋者，时翰林诸公在焉。释端元叟亦与坐末，诸公咸命赋诗，元叟即援笔题诗云云。诸公称赏，即以诗授客去。  

○拟寒山子诗  

昨日东家死，西家赙冥财。今朝西家死，东家陈酒杯。东东复西西，轮环哭哀哀。不知本真性，懵懵登泉台。  
笔精：读此可以警世之贪婪富贵而不知返者。  

***◆一初***  

赠天纪  
寒食  
晓过西湖  
送人  
句  

○赠天纪  

翰苑虞夫子，名闻四海传。偶携天上月，来系寺前船。一见如曾识，三生定有缘。不嫌云卧冷，与我共留连。  
袁州府志：一初分宜福胜寺僧，能诗。虞集过寺，初赋诗云云。集服膺之。  

○寒食  

月暗花明掩竹房，轻寒脉脉透衣裳。清明院落无灯火，独向回廊礼夜香。  

○晓过西湖  

水光山色四无人，清晓谁看第一春？红日渐高弦管动，半湖烟雾是游尘。  

○送人  

送子江头水亦悲，更能随我定何时？垂杨但为秋来瘦，不为秋来有别离。  

○句  

春路晴犹滑，山亭晚更深 【 晚更深　「深」南濠诗话作「凉」。】 。 【 再往湖南】 竹枯湘泪尽，花发楚魂香。 【 同上】 并坐夜深皆不语，一灯分映两闲身。 【 涂香居士见访】  
南濠诗话：元僧圆至工于古文，而诗尤清婉。其寒食各云云。他如云云。其造语之妙，当不减于惠勤、参寥辈也。  

***◆圆至***  

圆至字天隐，别号牧潜，高安姚氏子，驻锡建昌之能仁。有筠溪牧潜集。  

赠天纪  

○赠天纪  

拈笔诗成首首新，兴来豪叫欲攀云。难医最是狂吟病，我恰才痊又到君。  
南濠诗话：长洲陈湖碛沙寺，元初有僧魁天纪者居之。魁与高安僧圆至友善，至尝注周伯弜所选唐三体诗，魁割其资刻置寺中，方万里特为作序 【 方万里特　原作「方万持」，据南濠诗话改补。】 。由是三体诗盛传人间，今吴人称「碛沙唐诗」是也。魁读儒家书，尤工于诗，平生厓立绝俗，誓不出世，住山，至有诗赠之云云。  

***◆善住***  

善住字无住，别号云屋，吴郡僧。有谷响集。  

三高祠  

○三高祠  

越国谋臣吴国雠，如何庙食此江头？扁舟载得蛾眉后，却作三江汗漫游。 【 范蠡】  
南濠诗话：三高祠在吴江长桥南，中祀越上将军范蠡、晋大司马东曹掾张翰、唐赠右补阙陆龟蒙，国朝着于祀典。齐东野语载宋人诗云：「可笑吴痴忘越憾，却夸范蠡作三高。」又云：「千年家国无穷恨，只合江边祀子胥。」盖深非之。近读僧善住三高祠诗，范蠡云云，其见亦同。  

***◆本*** 【 一作「文」】 诚  

本诚字道元，号觉隐。  

睡起  
江亭秋晚  
题坾公画  

○睡起  

花下抛书枕石眠，起来闲漱竹间泉。小窗石鼎天犹暖，残烬时飘一缕烟。  

○江亭秋晚  

独倚清江秋思长，晚潮初上水亭凉。海门风起双峦暝，一抹银花涌夕阳。  
又  
藤枯摧老树，石裂碍深溪。阴洞水声合，短垣松影齐。磵回知径远，山迥觉梅低。忽尔破孤寂，岭猿清昼啼。  
蓬窗日录：元僧觉隐与笑隐欣公、天隐至公皆以诗自豪相颉颃，时号「三隐」。觉隐睡起云云，江亭秋晚云云，又云云。  

○题坾公画  

日暮东溪上，秋深景寂寥。叶疏林影薄，水落岸痕高。野烧明江屿，渔舟入浦桥。故人烟水隔，怅望首空搔。  
六研斋笔记：觉隐写石与茭蒲溪鸟最妙。又作疏林平远，托坾仙笔，题云：蜀畤坾公作画，觉隐题印。又题云：余尝为此卷，坾仙亦到。坾仙喜，遂援笔写此图，余因题此诗云云。  

***◆广漩***  

广漩字空海，晋江苏氏子，开元寺如照徒。  

句  

○句  

寻光来佛后，窃食犯僧残。  
开士传：所为颂偈语，皆警策。尝咏鼠有云云之句。  

***◆寿宁***  

寿宁字无为，号一庵，上海人。住持静安寺。  
元诗癸集：治丈室，两旁杂植桧竹桐柏，自号曰绿云洞。合其寺之古迹曰「吴碑」，曰「陈桧」，曰「鰕禅」，曰「经台」，曰「沪垒」，曰「涌泉」，曰「芦渡」，为静安八景，求题咏于时之长于诗者，成静安八咏一卷，会稽杨维桢为之序。  

赤乌碑  
陈桧  
鰕子禅  
讲经台  
沪渎垒  
涌泉  
芦子渡  
绿云洞  

赤乌碑  

佛法阐兮重玄，国江东兮纪年。翠壁立兮高碣，瞰波涛兮硉矹。龟龙剥兮皇象书，千载一日兮传赤乌。  

陈桧  

双桧兮苍苍，艺重玄兮祯明 【 叶芒。】 蛟龙樛兮偃蹇，接叶蕤兮翔凤凰。皎琼树兮璧月夜流，望临春兮使我心忧。  
铁崖评曰：骚人感慨。  

鰕子禅  

若有人兮慧如痴，啖生鲜兮俗见嗤。日而出兮暮而归，亡寒暑兮亡渴饥。鰕既化兮鰕活而飞，千秋万岁兮人是非。  

讲经台  

有美人兮沪之渚，徙神宫兮在芦野 【 叶序。】 筑高台兮垒土，天花缤兮如雨。倏奄没兮谷成陵，蹇予之仍兮绩乃成。  
铁崖评曰：多少涵蓄，也见后人不负山门。  

沪渎垒  

筑沪兮防海 【 叶喜】 ，芦之东兮沪之水。崧潭兮千秋，故垒岩岩兮枕江之流。风凄凄兮竹萧萧 【 叶飕】 。  
铁崖评曰：朱弦三叹有余音。  

涌泉  

坤之机兮下旋，涌吾水兮泡漩。一气孔神兮无为自然，吁嗟泉兮何千万年！  
铁崖评曰：八题之中，此题为悟道之题。坤机下旋，便说得涌泉活泼泼地；一气孔神，又见宁之祖教灭而又不灭者。  

芦子渡  

芦瑟瑟兮水溶溶，望美人兮袁之崧。雁呖呖兮心忡忡，眺东城兮江之中。吾将踏苇兮歌清风。  
铁崖评曰：七纵七擒手堪用事。  

绿云洞  

万樾兮森森，云承宇兮阴阴。洞有屋兮云无心，我坐石兮鼓瑶琴。耶之溪兮华之嵓 【 叶今，】 云之逝兮吾将曷寻。  

***◆梵琦***  

梵琦字楚石。  

句  

○句  

自言羊可种，不信茧成丝。 【 详吴莱下。】  

***◆祖柏***  

祖柏字子庭，四明 【 一作「嘉定」。】 人。有不系舟集。  

题自写菖蒲二首  
赋盖  
口占  
句  

○题自写菖蒲二首  

盆泓浅浅映幽丛，绿发翛翛坠镜中。潇洒凭谁供拂掠，澹烟微雨及清风。  
云骨溪毛瘦不禁，井花濯濯翠阴阴。闲来坐对清诗眼，月落半窗风露深。  
宏秀集：尝讲台教于赤城。性好浪迹云游，乞食村落，对人不作长语，闲杂谐谑，喜画石菖蒲，题句甚多。  

○赋盖  

百骨攒来一线收，葫芦金顶盖诸侯。一朝撑出马前去，真个有天无日头。  
江南通志：柏子庭能诗，浪迹云游，乞食嘉定村落，语杂谐调。一日，偶触某官驺从，缚至，知为子庭，命赋所张盖，应声云云。某官笑而释之。  

○口占  

一封丹诏未为真，三杯淡酒便成亲。夜来明月楼头望，惟有嫦娥不嫁人。  
辍耕录：后至元丁丑夏六月，民间谣言：朝廷将采童男女 【 童男女　「女」原作「子」，按下文有「为奴婢」语，因据辍耕录卷九改。】 ，以授鞑靼为奴婢，且俾父母护抵直北交割。故自中原至于江之南，府县村落，凡品官庶人家，但有男女年十二三以上，便为婚嫁。六礼既无，片言即合，至于巨室，有不待舆马亲迎，辄徒步以往者。自后有贵贱、贫富、长幼、妍丑匹配之不齐者，各生怨悔，或夫弃其妻，或妻憎其夫，或讼于官，或死于夭。此亦天下之大变。吴中僧祖柏，素称滑稽，口占绝句云云。又有人集古句云云。可谓深于命意者矣。  

○句  

谁呼蓬岛青头鸭，来杀松江赤縺蛇。  
辍耕录：丙子岁，松江亢旱。闻方士沈雷伯道术高妙，府官遣吏赍香币过嘉兴，迎请以来。骄傲之甚，以为雨可立致。结坛仙鹤观，行月孛法，下铁简于湖、泖、潭、井，日取蛇燕焚之，了无应验。羞赧宵遁。僧柏子庭有诗云云。闻者绝倒。  

***◆若舟***  

若舟字别岸，檇李人。  

馆娃宫  

○馆娃宫  

白昼娃宫宴未旋，东风吹下越来船。捧心方妬三千女，尝胆谁知二十年。花暗屧廊蜂蝶困，草深香径鹿麋眠。凭栏一段伤心事，都在西山夕照边。  
归田诗话：姑苏灵岩寺，馆娃宫旧基也。吴僧若舟别岸一诗云云，用意遣词甚佳。贡有初尝为予诵之。  

***◆宗衍***  

宗衍字道原，中吴人。至正初，住石湖楞伽寺。有碧山堂集。  

野鸡毛羽好  

○野鸡毛羽好  

野鸡毛羽好，不如家鸡能报晓。新人美如花，不如旧人能绩麻。绩麻作衫郎得着，郎见花开又花落。  
列朝诗集：此诗流俗讹传为陈少卿妻寄夫之作。  

***◆文信***  

文信字道元，永嘉人。  

西湖竹枝词  

○西湖竹枝词  

湖西日脚欲没山 【 湖西　原误作「西湖」，据梧溪集卷七次韵信道元大老菱溪草堂见寄之作后序改。】 ，湖东新月牙梳弯。南北两峯船里看，却比阿侬双髻鬟。  
梧溪集：道元少与道士张伯雨、会稽杨廉夫齐名，尝有西湖竹枝词云云。或者病其浮薄。廉夫谓曰：金沙滩头菩萨亦随世作戏，或者释焉。诚、演二公，与道元同字，皆博学负重名，而道元仅住小山林而已。  

***◆法智***  

法智，吴山僧。  

泊安庆城  

○泊安庆城 【 一作挽余廷心。】  

浮图高出暮云低，雉堞连阴碧树齐。茅屋人家兵火后，楼船鞞鼓夕阳西。大江千里水东去，明月一天乌夜啼。欲酹忠魂荒冢外，白杨秋色转凄迷。  
宏秀集：法智，余忠宣公阙故人也。读其吊余忠宣公一篇，可称哀而不伤。  

***◆祖铭***  

祖铭字古鼎，奉化应氏子。至正间，主径山。有古鼎外集。  

径山五峯  

○径山五峯  

堆珠峰  
大人峰  
鹏抟峰  
宴坐峰  
朝阳峰  

堆珠峰  

天势下凌霄，坐使万壑趋。元气结峦岫，献此大宝珠。翊殿护释梵，鼓钟殷人区。  

大人峰  

五髻生云雨，镇踞何舂容。具此大人相，题为大人峯。伟哉天地间，万象同扩充。  

鹏抟峰  

峯势来大鹏，鼓此垂天翼。培风本无待，适兹造化力。何须问天地，在在六月息。  

宴坐峰  

杉松太古色，不别春与冬。道人此宴坐，一念万劫融。不特座灯王，等了诸法空。  

朝阳峰  

二仪开幽漠，日月临下土。万物丽高明，此峯正当午。堂堂大圣人，两眼空寰宇。  
自注：山中五峯，传之久矣，然指者不一。今各赋一诗，庶来者不待问而知也。至正庚寅七月，径山释铭书。  

***◆至刚***  

至刚，闽县人。居圣罗山，人称石门和尚。  

句  

○句  

菖蒲叶瘦黄花老，白虎黄猿自往来。　　砂锅常煮和根菜，不与人间气味同。  
元诗癸集：有云云句，皆为人所称道。  

***◆瞻***  

瞻字无及。  

游虎丘  

○游虎丘  

城里看山看不足，花时雪后每来游。洗空尘土惟池水，磨尽英雄是石头。此日凭栏闻楚雁，何人掘冢得吴钩。东风又绿苍崖树，檀板娥笙醉未休。  
案：元诗癸集于僧灵恽下云：虎丘志中载无及「洗空尘土」一联，惜未见全篇。然于瞻下实已录全篇矣。  

***◆辨才***  

辨才，吴僧。  

题安分轩  

○题安分轩  

姑苏朱景春取河南邵子安分吟，题其轩居曰「安分」。吴郡滕远为之图，金文征为之铭。  
知君近构竹间房，墙下新栽几树桑。采药不辞沾雨露，御寒聊欲足衣裳。春深门外车无迹，秋晚篱边菊有香。我亦林泉安分者，向寻时过小池塘。  
铁网珊瑚：敬观诸大老所题安分轩佳什，理趣宏深，文义浩博，韩子所谓「光焰万丈长」是也。因知景春高士，固能安其分矣。非至尊好，何能致多如是耶？虽然，未有无名而有其实者也，抑未有有名而无其实者也，景春可谓名实克符矣，诸大老所言亦不虚美矣。眇余小子，执笔题赞，增毫芒于泰山，未免取大方之诮。吴释辨才题。  

***◆惟则***  

惟则字天如，吉之永新人。有师子林别录。  

送乡僧昱晓林  
一峯云外庵和韵  
湖邨庵即事  
绝句  

○送乡僧昱晓林  

乡人问我几时还，向道于今又入山。一个蒲团半间屋，吴淞江上九峯间。  

○一峯云外庵和韵  

竹屋茶香满涧烟，绿杉深处响流泉。目前有法谁能说，落日微风一树蝉。  

○湖邨庵即事  

竹根犬吠隔溪扉，湖雁声高木叶飞。近听始知双■〈木虏〉响，一灯浮水夜船归。  

○绝句  

开渠筑岸护低田，坐听邻翁说去年。卖却犂锄买渔网，儿童荡桨到床前。  
笔精：元末姑苏城中师子林天如禅师，俗姓谭氏，江西永新人。尝作楞严会解，行于世。又能诗，聊录数首于后，云云。皆警句也。  

***◆普惠***  

普惠号洞云，平定人。  

句  

○句  

君王若问榆关郡，地瘦民贫山水多。  
山西通志：与中书左丞吕思诚为方外友，吕尝作洞云歌赠之。及吕北上，惠贻诗云云。  

***◆椿***  

椿字大年，吴中人。  

谒杨廉夫  

○谒杨廉夫  

扬雄宅上好修竹，黄妃塔前多翠微。自爱高文每相见，莫怪短筇来叩扉。  
西湖竹枝集：游钱塘南北两峯，诗最多，惜年不永。予读其见予诗云云。为之深悲云。  

***◆良震***  

良震字雷隐，三山人。  

绝句  

○绝句  

六月七月生晚凉，大树小树临幽窗。枯槎行蚁过无数，晴空好鸟飞一双。  
西湖竹枝集：爱吟唐人七字诗，而不为律缚。如云云。  

***◆照***  

照字觉元，四明人。  

寄杨廉夫  

○寄杨廉夫  

绝爱才多杨执戟，家住东吴锦绣场。姓氏已知传宇宙，玉堂新诵好文章。画船百丈牵春雨，铁笛一声鸣凤凰。海上相望千里隔，尺书无使为吾将。  
西湖竹枝集：读书淀山湖滨者十年，尤长于诗，云云。盖不在大年之下也。  

***◆自悦***  

自悦号白云，天台人。明洪武初被召，赐还。  

续兰亭会补任城吕系诗  

○续兰亭会补任城吕系诗  

崇阿抚神秘，微风扇和淳。灵雨既云沐，品汇区以陈。兰苕擢中沚，葩萼媚芳辰。散怀得真契，引觞答熙春。 【 详张溥下。】  

***◆如阜***  

如阜字物元，余姚僧。洪武初征至南京卒。  

续兰亭会补任城令吕本诗  

○续兰亭会补任城令吕本诗  

禊饮秘图湖，天气淑且柔。传觞际曲渚，濯缨临芳洲。纤条乱风树，幽葩落晴沟。众宾亦以乐，正忘尘世忧。 【 详张溥下。】  

***◆福报***  

福报字复原 【 按：西湖竹枝集福报小传云其字福元，未知孰是。】 ，临海人。洪武初被召，赐还。  

续兰亭会补彭城曹諲诗  
句  

○续兰亭会补彭城曹諲诗  

柔条扇微风，轻波漾晴旭。羣彦此委蛇，鸣条集中谷。列席依岩隈，飞觞随水曲。缅怀古先哲，庶以继遐躅。 【 详张溥下。】  

○句  

东海人归双燕语，北窗病起百花飞。　　天台倒影三江北，太白垂芒九陇东。  
西湖竹枝集：苦志读书，尤躭于诗，清峻绝人，如云云，皆佳句也。  

***◆宁***  

宁字居中，虎丘僧。  

次韵答邾仲谊  

○次韵答邾仲谊  

公余联骑入山城，老衲追陪得散行。短簿祠前看竹色，小吴轩上听松声。来游古苑春将暮，归去南楼月已明。题遍新诗佳胜处，定应商略过天平。 【 详邾经下。】  

***◆实***  

实字积中，号竹樵。  

竹深处诗  

○竹深处诗  

修竹千竿一草堂，幽深偏爱水云乡。碧阴满地春帘湿，苍雪侵帏夏簟凉。诗刻粉筠初解箨，声传茶臼远飘香。宦游十载天南北，犹想园林思不忘。 【 详金灏下。】  

***◆回***  

回号竹庵。  

前题  

○前题  

分得潇湘数亩阴，中藏茅屋往来深。半窗色净凉偏入，一榻声清暑不侵。雨长子孙金个个，风生头角玉森森。此君今向图中见，时报平安慰客心。 【 同上】  

***◆明***  

母生日  

○母生日  

今朝是我娘生日，剔起佛前长命灯。白米自炊还自吃，与娘斋得一员僧。  
草木子：明首坐，东南行脚僧也。至正间来游雁荡山，值母生日，以饭一盂、经一卷为母寿，作偈云云。  

***◆清浚***  

广轮疆里图  

○广轮疆里图 【 广轮疆里　「轮」水东日记卷十七作「舆」，下同。】  

万里山川咫尺中，江河迢递总朝东。当时汉帝曾披此，邓禹因之立大功。  
水东日记：予近见广轮疆里一图如右。其方周尺仅二尺许，皆界为方格，大约南北凡九十余格，东西差少。其阴则清浚等二诗云云。此图乃元至正庚子僧清浚所画。  

***◆越僧***  

钱塘怀古  

○钱塘怀古  

天定终南恃武功，不堪双泪湿东风。百年南渡斜阳外，十里西湖片雨中。燕子来时龙辇去，杨花飞彻凤楼空。倚筇曾向高峯望 【 高峯　「峯」原作「风」，据西湖游览志余卷六改。】 ，山掩江城雾气笼。  
西湖志余：元时有傅按察尝作绿头鸭词 【 元时　「时」原误作「诗」，据西湖游览志余改。　绿头鸭　「鸭头绿」，据西湖游览志余改。】 ，悼宋云云。又有越僧云云。  

***◆禅僧***  

黄鹤楼  

○黄鹤楼  

一拳搥碎黄鹤楼，一脚踢翻鹦鹉洲。眼前有景道不得，崔颢题诗在上头。  

***◆游僧***  

前题  

○前题  

一拳搥碎黄鹤楼，一脚踢翻鹦鹉洲。有意气时消意气，不风流处也风流。  
升庵诗话：李太白过武昌，见崔颢黄鹤楼诗，叹服之，遂不复作，去而赋金陵凤凰台也。其事本如此。其后禅僧用此事作一偈云云。傍一游僧亦举前二句而缀之云云。元时借此事设辞，非太白诗也。  

***◆无名僧***  

题赵子昂书归去来辞  
戏笑隐  
赠张伯雨  
绝句  
年节  

○题赵子昂书归去来辞  

典午河山半已墟，褰裳宵逝望归庐。翰林学士宋公子，好事多应醉里书。  
归田诗话：赵子昂以宋王孙仕元，尝书渊明归去来辞，有僧题绝句于后云云。后人不复着笔。  

○戏笑隐  

又  

戏笑隐  

欣哉笑隐住中峯，本是鸿儒学说空。罗剎江头潮未白，稽留峯下火先红。青霄有路干丞相，绀殿无颜见大雄。若使断江知此意，两人握手泣西风。  
西湖志余：一日省相、笑隐看潮，其日寺火。时恩断江住虎丘寺，同日灾。有僧为诗戏之云云。  

○赠张伯雨  

又  

赠张伯雨  

久闻方外有神仙，只住华阳古洞天。花径不曾缘客扫，石床今许借僧眠。穿云去汲烧丹井，带雨来耕种玉田。一自茅君成道后，几人骑鹤下苍烟。  
南濠诗话：张伯雨外史晚居茅山，罕接宾客。一日，有野僧来谒，童子拒之，僧云：「语而主，吾诗僧也，胡为拒我？」乃为入报。伯雨书老杜「花径不曾缘客扫」之句，使持以示僧，僧略不运思，即成诗云云。末二句颇涉讥刺。伯雨得诗大惊，延入置之上坐，留连数日。  

○绝句  

又  

绝句  

百丈岩头挂草鞋，流行坎止任安排。老僧脚底从来阔，未必骷髅就此埋。  

○年节  

又  

年节  

残年节礼送纷纷，尽是豪门与富门。惟有老僧阶下雪，始终不见草鞋痕。  
七修类稿：尝记元僧有诗云云。又一云云。予以当时忻笑隐、恩断江、无无极皆著名，斯时要如二诗落脱高远，夫岂可到？惜忘其名。  

## ●元诗纪事卷三十五 【 宫掖】  

侯官陈衍辑  

骆妃  
程一宁  
凝香儿  
顺帝宫人  

***◆骆妃***  

舞月歌  

○舞月歌  

五华兮如织，照临兮一色。丽正兮中域，同乐兮万国。  
元氏掖庭记：己酉仲秋，武宗与诸嫔妃泛月于禁苑太液池中。月色射波，池光映天，绿荷含香，芬藻吐秀，游鱼浮鸟，竞戏羣集。于是画鹢中流，莲舟夹持，舟上各设女军。居左者冠赤羽冠，服斑文甲，建凤尾旗，执泥金画戟，号曰「凤队」。居右者冠漆朱帽，衣雪氅裘，建鹤翼旗，执沥粉雕戈，号曰「鹤团」。又彩帛结成采菱采莲之舟，往来如飞。当其月丽中天，彩云四合，帝乃开宴张乐，荐蜻翅之脯，进秋风之鲙，酌玄霜之酒，啖华月之糕。令宫女披罗曳縠，前为八展舞，歌贺新凉一曲。有骆妃者，素号能歌，趋出为帝舞月照临，而歌云云。歌毕，帝悦其以月喻己，赐八宝盘、玳瑁盏，诸妃各起贺。  

***◆程一宁***  

元氏掖庭记：顺帝宫嫔，进御无纪，佩夫人、贵妃印者，不下百数。如淑妃龙瑞娇、程一宁、戈小娥，丽嫔张阿玄、支祁氏，才人英英、凝香儿尤见宠爱，宫中称为「七贵」云。  

春夜吹笛词  
惜春词  

○春夜吹笛词  

兰径香销玉辇踪，梨花不忍负春风。绿窗深琐无人见，自碾朱砂养守宫。  
又  
牙床锦被绣芙蓉，金鸭香销宝帐重。竹叶羊车来别院，何人空听景阳钟。  
案：此首元文类作马祖常宫词，首四字作「华清水殿」。  
又  
淡月轻寒透碧纱，窗屏睡梦听啼鸦。春风不管愁深浅，日日开门扫落花。  

○惜春词  

春光欲去疾如梭，冷落长门苔藓多。懒上妆台脂盖蠹，承恩难比雪儿多。  
元氏掖庭记：程一宁未得幸时，尝于春夜登翠鸾楼，倚栏弄玉龙之笛，吹一词云云。帝忽于月下闻之，问宫人曰：「此何人吹也？」有知者对曰：「程才人所吹。」帝虽知之，未召也。及后夜，帝复游此，又闻歌一词云云。又继一词云云。又吹惜春词云云。歌中音语咽塞，情极悲怆。帝因谓宫人曰：「闻之使人能不凄怆！深宫中有人愁恨如此，谁得而知？盖不遇者亦众矣。」遂乘金根车至其所。宁见龙炬簇拥，遂趋出叩头俯伏，帝亲以手扶之曰：「卿非玉笛中自道其意，朕安得至此。」携手至柏香堂，命宝光天禄厨设开颜宴，进兔丝之膳、翠涛之酒，云仙乐部坊奏鸿韶乐，列朱戚之舞，鸣雎之曲。笑谓宁曰：「今夕之夕，情圆气聚。然玉笛，卿之三青也。可封为圆聚侯。」自是宠爱日隆，改楼为奉御楼，堂为天怡堂。  

***◆凝香儿***  

弄月曲  
天香亭歌  
采菱曲  
采莲曲  

○弄月曲  

蒙衫兮蕊裳，瑶环兮琼珰。泛予舟兮芳渚，击余楫兮徜徉。明皎皎兮水如镜，弄蟾光兮捉娥影。露团团兮气清，风飕飕兮力劲。月一轮兮高且圆，华彩发兮鲜复妍。愿万古兮每如此，予同乐兮终年。  

○天香亭歌  

天风吹兮桂子香，来阊阖兮下广寒。尘不扬兮玉宇净，万籁泯兮金阶凉。玄浆兮进酒，兔霜兮为侑。舞乱兮歌狂，君饮兮一斗。鸡鸣沈兮夜未央，乐有余兮过霓裳。吾君吾王兮寿万岁，得与秋香月色兮酬酹乎樽觞。  

○采菱曲  

伽南楫兮文梓舟，泛波光兮远夷犹。波摇兮舟不定，扬余袂兮金风竞。棹歌起兮纤手挥，青角脱兮水潆洄。归去来兮乐更谁？  

○采莲曲  

放渔舟兮湖之滨，剪荷柄兮折荷英。鸳鸯飞兮翡翠惊。张莲叶以为盖兮，缉藕丝以为衿。云光淡兮微烟生。对芳华兮乐难极，返予棹兮山月明。  
元氏掖庭记：凝香儿，本部下官妓也。以才艺选入宫，遂充才人。帝尝中秋夜泛舟禁池，香儿着「琐里绿蒙」之衫。琐里，夷名，产撒哈剌，蒙茸如毡■〈毛曷〉，但轻薄耳，宜于秋时着之，有红绿二色。至元间进贡，帝又命工以金笼之，妆出鸾凤之形，制为十人衫，香儿得一焉。又服「玉河花蕊」之裳。于阗国乌玉河生花蕊草，采其蕊织之为锦。香儿以小艇荡漾于波中，舞婆娑之队，歌弄月之曲云云。帝复置酒于天香亭，香儿复易服趋亭前。昂鸾缩鹤而舞，乃歌云云。京城北三十里有玉泉山，帝于夏月尝避暑于北山之下曰西湖者，其中多荷蒲菱芡。帝以文梓为舟，伽南为楫，随风轻漾。又作采菱小船，缚彩为棚，木兰为桨，命宫娥乘之，以采菱为水戏。时香儿亦在焉。帝命制采菱曲，使篙人歌之。遂歌「水面剪青」之调云云。篙人歌之，声满湖上。天色微曛，帝乃周游荷间，取荷之叶，或以为衣，或以为盖。又命作采莲之曲。于是调折新荷而歌云云。  

***◆顺帝宫人***  

绝笔诗  

○绝笔诗  

君王慧性被奸迷，妾曾三谏触闱墀。不能死守身先遁，致令钟移社稷墟。  
逐鹿记：元宫人至京师，将籍之，以给令后宫，有一人不屈，上言：「尔即守节，何不死于元时？」此女对曰：「愿明一言而死，以为有名鬼耳。」上令左右以纸笔与之，女写云云。掷笔投地而死。  

## ●元诗纪事卷三十六 【 闺阁】  

侯官陈衍辑  

耶律夫人  
张阿庆  
管道杲  
管道升  
万俟蕙柔  
杜氏妇  
刘氏  
陆蕙奴  
张玉娘  
贾娉娉  
王娇红  
余氏  
吴氏  
孙淑  
郑允端  
刘氏  
韩氏  
李氏  
万氏  
吴氏  
曹妙清  
张妙净  
薛兰英蕙英  
盛贞一  
赵氏  
陈氏  
范秋蟾  
贾蓬莱  
赵鸾鸾  
刘翠翠  
旷家妇  
徐彩鸾  
何氏  
胡妙端  
董淑贞  

***◆耶律夫人***  

夫人耶律履妻，楚材母。  
案：湛然居士集云：「昔予从征，太夫人以发少许赐予。」则入元尚存。  

句  

○句  

挑灯教子哦新句，冷淡生涯乐有余。  
湛然居士集：太夫人昔有句云云。  

***◆张阿庆***  

阿庆，顺天张万户德明第八女，小字度娥。  

句  
句  

○句  

睡思昏昏如醉思，闺心寂寂似禅心。　　桃李东风蝴蝶梦，关山明月杜鹃魂。  
续夷坚志：资质秀爽，眼尾入鬓。丙午秋，入小学，生七年矣。日诵数百言。比戊申二月，女史属词，孝经、论语、孟子、易干传至下系、诗二南、曲礼、内则、少仪、中庸、大学、儒行、祭统、祭义、经解、冠、婚诸篇，班氏女诫，郝氏内则、内训、通丧记六卷，皆成诵。日兼二诗，古律至十篇，学书下笔即有成人之风。旦夕家居，见家人或不整肃，以礼责之。又所诵书多能通大义，时为讲说。其属对才思敏捷，无小儿女子语。云云。识者谓此诗不佳，后日果得病，又四日亡，甫九岁。郝伯常为诗吊之。  

○句  

洗砚黑云浮水面，折花红雨落墙头。　　满地梨花三月暮，隔墙杨柳两家春。　　秋水芙蓉妆镜晓，暖烟杨柳画屏春。  
燕石集：张女挽诗序：女，汝南忠武王第八女，今翰林待制郝陵川□□□。日诵数百言，尤工属对，十岁卒。所属对今略附于后，云云。江湖鸥鹭，不关名利也风波；野外荆榛，有底功勋承雨露。骤雨翻空，涤世间之尘垢；飞虹饮海，收天下之风云。  

***◆管道杲***  

道杲吴兴人，道升姊，嫁姚氏。  
乌程县志列女附传：道升姊道杲，适南浔姚氏，亦善书画。尝为道升题画，有手书观世音普门品，孟俯题其后。姚氏之妇，世以书名，称为韵事。  

题仲姬墨竹  

○题仲姬墨竹  

绿窗无长物，树蕙与滋兰。光风布淑气，扬扬畹亩间。窗外何所有，修竹万千竿。密叶敷午阴，劲节当岁寒。方欣同臭味，且以报平安。吾妹忽来顾，绿纱生薄寒。幔结贻佩纕，重重青琅玕。写真一挥洒，翰墨犹未干。古意镇长在，高风渺难攀。况有斐比德，懿名垂不刊。  
履园丛话：世传管仲姬墨竹最多，而真者绝少。忆于甲寅三月，余在钱塘晤鲍菉饮先生于西湖寓中，见一卷，当夫人杰作。后有夫人之姊名道杲者，嫁于姚，居南浔，一诗一跋，写作俱妙。后跋云：至大二年四月二日，吾妹魏国夫人仲姬见访于南浔里第。宴坐君子轩，夫人笑曰：「君子名轩，何以无竹？」爰使奴磨墨，写此幅于轩中。夫妇人之事，箕帚中馈刺绣之外，无余事矣。而吾妹则无所不能，得非所谓女丈夫乎？为吾子孙者可不宝之！他日妹丈松雪来看，当可乞题咏也。姚管道杲识。  

***◆管道升***  

道升字仲姬，一字瑶姬，吴兴人。赵孟俯妻。封魏国夫人。  
松雪斋集：天子命夫人书千文，勅玉工磨玉轴，送秘书监装池收藏。因又命余书六体，为六卷，雍亦书一卷，且曰：「令后世知我朝有善书妇人，且一家皆能书，亦奇事也。」又尝画墨竹及设色竹图以进，亦蒙圣奖赐内府上尊酒。嫏嬛记：管夫人性嗜兰梅，下笔精妙，不让水仙。有时对庭中修竹，亦自兴至不能自休。荻楼杂抄：吾竹房尝题其所画竹石，竹房有一私印，是「好嬉子」三字，即以此印倒用于跋尾，人皆以为竹房之误。魏公见之曰：「这瞎子道妇人会作画，倒好嬉子。」  

自题竹石  
渔父词  
寄子昂君墨竹  
题画  
自题画竹  
句  

○自题竹石  

暮嶂远含青，春光带空碧。细看风前枝，抛书枕萝石。  
好古堂书画记：又赵氏一门木石兰竹卷。一为子昂古木石竹，法唐人，款云：子昂作与淑安三娘。一为管夫人竹石，自题云云。一为仲穆兰竹。三帧皆有会稽马氏图书，盖其所裒集也。  

○渔父词  

遥想山堂数树梅，凌寒玉蕋发南枝。山月照，晓风吹，只为清香苦欲归。  
南望吴兴路四千，几时回去霅溪边。名与利，付之天，笑把渔竿上钓船。  
身在燕山近帝居，归心日夜忆东吴。斟美酒，鲙新鱼，除却清闲总不如。  
人生贵极是王侯，浮利浮名不自由。争得似，一扁舟，弄月吟风归去休。  
清河书画舫：吴兴郡夫人不学诗而能诗，不学画而能画，得于天者然也。此渔父词，皆相劝以归之意，无贪荣苟进之心，其与「老妻强颜道：双鬓未全斑，何苦行吟泽畔，不近长安」者异矣。皇庆二年十二月十八日，子昂书。  

○寄子昂君墨竹  

夫君去日竹初栽，竹已成林君未来。玉貌一衰难再好，不如花落又花开。  
萚石斋诗集：题管夫人寄子昂君墨竹注：自题云云。管氏仲姬写寄子昂君览。  

○题画  

春晴今日又逢晴，闲与儿曹竹下行。春意近来浓几许，森森稚子石边生。  
庚子销夏记：管夫人画竹，风格胜子昂。此帧凡三竿，极其苍秀，自题一诗云云。字法似子昂。  

○自题画竹  

罢宴归来未夕阳，锁衣犹带御炉香。侍儿不用频挥扇，修竹萧萧生嫩凉。  
瓜棚避暑录：瑶林璚□四巨册，第十三幅为管夫人墨竹，自题云云。皇庆元年五月，朝兴庆宫赐宴归，作此幅付□女 【 □女　阙字原残存「纟」旁。】 。书款云：「天水仲姬。」左方有天水郡图记。  

○句  

山回新绮阁，竹掩旧朱门。  
池北偶谈：祁县戴枫仲藏管夫人道升小画一帧，有细书十字云云。  

***◆万俟蕙柔***  

蕙柔，江南士人妻。  

题壁  

○题壁  

夫官湖右妾江东，三载孤帏日夕空。葵萼有心终向日，柳花无力苦随风，两行血泪孤灯下，万里家乡一枕中。雁到衡阳身即返，有书难倩子卿鸿。  
元诗癸集：遭北虏，被执至寿沙驿，题诗驿中。  

***◆杜氏妇***  

北行诗  

○北行诗  

北行幼女别乡闾，一似昭君远嫁胡。默默一身离故国，区区千里逐征夫。慵拈箫管吹羌曲，懒系罗裙舞鹧鸪。多少眼前悲泣事，不堪花柳旧江都。  
山房随笔：杜氏妇作北行诗云云。此等多有戏作，题之驿亭，以为美谈。  

***◆刘氏***  

赋庭柏  

○赋庭柏  

羣卉枯落时，挺节成孤秀。既保岁寒心，不在遐年寿。  
山西通志：张思孝妻华氏，善咏，为貊高兵所执，以不受辱见杀。其妇刘氏，乃僵压姑尸，大骂不已，兵并杀之。后家人殓其尸，姑妇之手犹相持不释。刘有赋庭柏自况诗云云。  

***◆陆蕙奴***  

蕙奴，钱唐人。  

舟中漫成  

○舟中漫成  

耶娘重利妾身轻，独抱琵琶万里行。弹后月明人拍手，不知元是断肠声。  
元诗癸集：至元己丑，胡参政自北归，于济川得浙西船，船上有诗，末云：「钱唐陆氏蕙奴，随某官归于宣德府漫成。」  

***◆张玉娘***  

玉娘字若琼，松阳人。许字中表，不果而卒。有兰雪集。  

山之高三章  
塞下曲  
塞上曲  
从军行  
幽州胡马客  
春思  
暮春夜思  

○山之高三章  

山之高，月出小；月之小，何皎皎？我有所思在远道，一日不见兮我心悄悄。  
采苦采苦，于山之南，忡忡忧心，其何以堪。  
汝心金石坚，我操冰霜洁，拟结百岁盟，忽成一朝别。朝云暮雨心去来，千里相思共明月。  
草木子：近时有一妇人姓张氏，不知谁氏之女也。善属文，尝寄外兄弟一诗云云。又云云。二诗美则美矣 【 二诗美则美矣　原作「明月之诗美则美矣」，按「明月」二字系从上文衍入，「之」为「二」之形误，因据草木子卷四删改。】 ，未免桑间濮上之音尔。  
案：兰雪集此三首系玉娘诗，草木子未详。  

○塞下曲 【 横吹曲辞】  

寒入关榆霜满天，铁衣马上枕戈眠。秋生画角乡心破，月度深闺旧梦牵。愁绝惊闻边骑报，匈奴已牧陇西还。  

○塞上曲 【 横吹曲辞】  

为国劳戎事，迢迢出玉关。虎帐春风远，凯甲清霜寒。落雁行银箭，开月响镰环。三更豪鼓角，频催乡梦残。勒兵严铁骑，破虏燕然山。宵传前路捷，游马斩楼兰。归书语孀妇，一宵私昵难。  

○从军行  

三十遴骁勇，从军事北荒。流星飞玉弹，宝剑落秋霜。画角吹杨柳，金山险马当。长驱空朔漠，驰捷报明王。  

○幽州胡马客  

幽州胡马客，莲剑寒锋清。笑看华海静，怒振河山倾。金鞍试风雪，千里一宵征。■〈革长〉底揪羽箭，弯弓新月明。仰天坠鵰鹄，回首贯长鲸。慷慨激忠烈，许国一身轻。愿系匈奴颈，狼烟夜不惊。  
自跋：已上凯歌乐府，俱闲中效而不成者也。丈夫则以忠勇自期，妇人则以贞节自许，妾深有意焉。  

○春思  

玉勒雕鞍燕北春，闲愁空自惜芳尘。杨花入户还飞去，应笑虚帏翠被新。  
龙溪曰：怨而不怒。  

○暮春夜思  

夜凉春寂寞，淑气浸虚堂。花外钟初转，江南梦更长。野春鸣涧水，山月照罗裳。此景谁相问？飞萤入绣床。  
元诗选：虞伯生读至末句，拍案曰：「此岂妇人所及！」大为当时所称。  

***◆贾娉娉***  

娉娉字云华。  

集唐绝句十首  

○集唐绝句十首  

两行清泪语前流，千里佳期一夕休！倚柱寻思倍懊恨，寂寥灯下不胜愁。  
相见时难别亦难，寒潮惟带夕阳还。钿蝉金雁皆零落，离别烟波伤玉颜。  
倚栏无语倍伤情，乡思撩人拨不平。寂寞闲庭春又晚，杏花零落过清明。  
自从消瘦减容光，云雨巫山枉断肠。独宿空房泪如雨，秋宵只为一人长。  
纱窗日落渐黄昏，春梦无心只似云。万里关山音信断，将身何处更逢君。  
一身憔悴对花眠，零落残魂倍黯然。人面不知何处去，悠悠生死别经年。  
真成薄命久寻思，宛转蛾眉能几时。汉水楚云千万里，留君不住益凄其。  
魂归冥漠魄归泉，却恨青蛾误少年。三尺孤坟何处是？每逢寒食一潸然。  
物换星移几度秋，鸟啼花落水空流。人间何事堪惆怅，贵贱同归土一丘。  
一封书寄数行啼，莫动哀吟易惨凄。古往今来只如此，几多红粉委黄泥 【 红粉　「粉」原误作「纷」，据剪灯余话（诵芬室刊本）卷五改。】 。  
剪灯余话：魏鹏父巫臣，延佑初参政江浙行省。父卒，归襄阳。至正间，母命之钱塘，出书一缄，令访故贾平章钧眷莫夫人。生私启其封，知与彼有指腹之约。抵杭，取书投上。因见女名娉娉字云华者，夫人令为兄妹呼，留生住前堂外东厢房。娉娉亦厚属生，二人时有出入唱和，得会合于娉处。后生回应乡试，领高荐，中会闱，廷试又在甲榜，授翰林应奉。心念云华，因求外补。夫人以生少年高擢，扬历仕途，若以归之，势必携去，喻生使他图。娉衔恨死。先以手书嘱春鸿寄谢，魏生拆览之，乃集唐人诗成七言绝句十首云云。  

***◆王娇红***  

娇红蜀人，与中表申纯善，订生死之盟，为婢飞红所间，父别许字帅子。娇红悲怨卒，纯亦不食死。  

寄申生  
送别二首  
永别  
寄别申生二首  

○寄申生  

云重月难见，风狂雨不成。尺书从寄意，倾泪若为情。  

○送别二首  

绿叶阴浓花正稀，声声杜宇劝君归。相如千里悠悠去，不道文君泪湿衣。  

○永别  

合欢带上真珠结，个个团圆又无缺。当时把向掌中看，岂意今为千古别。  

○寄别申生二首  

如此钟情古所稀，吁嗟好事到头非。汪汪两眼西风泪，独向阳台作雨飞。  
月有阴晴与圆缺，人有悲欢与会别。拥炉细语鬼神知，拚把红颜为君绝。 【 娇红记】  

***◆余氏***  

寄夫诗  

○寄夫诗  

妾谁怨兮薄命，一气孔神兮化生若甑。春山娟兮秋水净，秉贞洁兮妾之性。聊复歌兮遣兴。  
夜梦兮食梨，命灵氛兮与子占之。曰行道兮迟迟，敛角枕兮粲如。风动帷兮心而悲。  
云黯黯兮雪飞棘，夫子介兮如石。苦复留兮不得，望平原兮太息。涕泗横兮沾臆。  
送子去兮春树青，望子来兮秋树零。树有枝兮枝有英，我胡为兮茕茕？孑在此兮山城。  
织女兮牛郎，岂谓化兮为参商。欲径度兮河无梁。霜露侵袭兮，病偃在床。嗟嗟夫子兮，谁与缝裳？  
梧溪集：台州人余季女，善属文。当元盛时，赘同郡水宗道。水具见余才迈柳絮，学不若彼，辞归闭门读书。余裁九章招之，水卒不听。及余病且死，水梦余诀别。既，讣至。今存五章云云。  

***◆吴氏***  

和郑生  

○和郑生  

慈亲未识意如何，不肯令君画翠蛾。自是杏花开较晚，梅花占得旧情多。 【 详郑禧下。】  

***◆孙淑***  

淑字蕙兰，新喻傅若金妻。  

句  

○句  

露下庭梧叶，风吹月桂花。　　登楼闻过雁，开户见栖鸦。　　绣帘当雪卷，银烛背风然。　　雪晴山显翠，风暖水生纹。　　萱草当阶绿，樱桃落地红。　　芍药开时病，荼■〈艹縻〉落处愁。　　玉钗簪茉莉，罗扇绣芙蓉。　　窗前垂柳分春色，镜里幽兰对晓妆。　　花间影过那知燕，柳外声来不见莺。慈亲教婢回金剪，娇妹嗔人夺绣针。　　妆成宝镜杨花过，行出珠帘燕子归。　　自倾瓮里春泉水，亲灌阶前石竹花。　　海棠带雨臙脂重，杨柳凝烟翡翠浓。  
辍耕录：傅汝砺先生尝志其妻殡云云。及序其遗稿云：故妻孙氏蕙兰，因其弟受唐诗家法于庭，取而读之，得其音格，辄能为近体五七言。语皆闲雅可诵，非苟学所能至者，然不多为，又恒毁其藳，家人或窃收之。既卒，家人哭而称之。因出其稿，得五言七首，七言十一首，未成章者廿六句，特为编集成帙，题曰绿窗遗稿。未成章诗云云。  

***◆郑允端***  

允端字正叔，吴郡人。同郡施伯仁妻。  
四库全书存目：碧筩一首，结有云：「可笑狂生杨铁笛，风流何用饮鞵杯。」然归田诗话称维桢过宗吉家，以香奁八题见示，依其体作八诗以呈，维桢称赏，因以鞵杯命题云。铁崖香奁八咏，有自序，称至正丙午，咏鞵杯又必在丙午之后。以允端小传考之，是时已没十年矣，安得闻鞵杯之事？  

桃花集句  

○桃花集句  

细雨春寒江上时，小桃欹树出疏篱。从教一簇开无主，终不留题崔护诗。  
列朝诗集：杨循吉吴中往哲记云：女秀一人，李氏，洪武间人，有集一卷。警句曰「桃花一簇」云云。此诗载郑氏肃雝集中。钱惟善及杜寅为叙传曰：郑氏居吴中，号「花桥郑家」，嫁同郡施伯仁，能诗文。至正丙申，妖兵据城，家为盗所破。年三十，得疾卒。君谦博学多闻，而此诗属诸李氏，岂偶失考耶？  

***◆刘氏***  

寄衣诗  

○寄衣诗  

情同牛女隔天河，又喜秋来得一过。岁岁寄郎身上服，丝丝是妾手中梭。剪声自觉和肠断，线脚那能抵泪多。长短只依先去样，不知肥瘦近如何。  
辍耕录：洞庭刘氏，夫叶正甫久客都门，因寄衣侑以诗云云。  

***◆韩氏***  

答外  

○答外  

碧纱窗下折缄封，一纸从头彻底空。料想僊郎无别意，忆人长在不言中。  
诗话隽永：士人郭晖，因寄安问，误封一白纸去，细君得之，乃寄一绝云云。  
山堂肆考：元吴仁叔妻韩氏，仁叔业大学，寄简于妻，妻拆简，乃白纸一幅，遂题诗返附之云云。仁叔得诗，大披赏之，复答以诗。  

***◆李氏***  

巴家富  

○巴家富  

谁道巴家窘，巴家十倍邹。池中罗水马，庭下列蜗牛。燕麦纷无数，榆钱散不收。夜来添骤富，新月挂银钩。  
诗话嶲永：李党学次女适巴，长适邹。巴贫甚，李亦安之。尝戏作诗云云。  
山堂肆考：元时李氏女适巴长卿，甚贫，女亦安之。诸姊妹中有适邹者，甚富，而笑之。巴妻遂作巴家富诗。  
案：以上二诗，据肆考，显系元人，而亦见崖下放言，又疑宋人。前首一诗放言作郭晖妻，而肆考以为吴仁叔妻，并着其为韩氏，与「仁叔业太学」，「复答以诗」各等语，则较详而当别有所据矣。其亦见放言者，或后人误羼入也。  

***◆万氏***  

咏枕上绣梅  

○咏枕上绣梅  

洒潇英标别一奇，岁寒心事有谁知？妾心正欲同贞白，枕上殷勤绣一枝。  
草木子：处之龙泉县飞溪李君问妻万氏，守节不再适，咏枕上绣梅诗云云。  

***◆吴氏***  

氏伯固女，昭武人。  

寄外  

○寄外  

昔君曾奏三千牍，凛凛文风谁敢触？乡老荐贤亲献书，邦侯劝驾勤推毂。马头三控登长途，谓君此去离场屋。整顿罗裳出送君，珠泪盈盈垂两目。枕前一一向君言，马头犹自叮咛嘱。青衫寸禄早荣归，莫遣妾心成局促。秋天冬暮风雪寒，对镜懒把金蝉簇。梦魂夜夜到君边，觉来寂寞鸳鸯独。此时行坐闲窗纱，忍泪含情眉黛蹙。古人惜别日三秋，不知君去几多宿？山高水阔三千里，名利使人复尔尔。昔年曾拨伯牙弦，未遇知音莫怨天。去年又奏相如赋，汉殿依前还不遇。时人不知双字讹，平川倏忽起风波。当时南宫罢捷音，教妾沉吟杵中心。为君滴下红粉泪，红罗帐里湿鸳衾。愤愤调琴蝉鹊噪，默默吟诗怨桂林。千调万拨不成曲，争那胸中气相掬。千思万想不成诗，心如死灰自得知。料得君心当此际，已拚抛却闲田地。朝朝暮暮望君归，日在东隅月在西。碧落翩翩飞雁过，青山切切子规啼。望尽一月复一月，不见音容寸肠结。又闻君自河东来，夜夜不教红烛灭。鸡鸣犬吠侧耳听，寂寂不闻车马音。自此知君无定止，一片情怀冷如水。既无黄耳寄家书，也合随时寄雁鱼。日月逡巡又一年，何事归期竟杳然？堂上双亲发垂白，用尽倚门多少力。孟郊曾赋游子行，陟岵如何不见情。室中儿女亦双双，频问如何客异乡？异乡知是育才处，人情不免且契慕。低头含泪告儿女，游必有方况得所。八月凉风满道途，好整征鞍寻旧路。吾乡虽多俊秀才，往往怕君头角露。圣朝飞诏下来春，青毡早早慰双亲。飞龙公道取科第，男儿事业公卿志。笔下密密为君言，书中重重写妾意。秋林有声秋夜长，愿君莫把斯文弃。  
元诗癸集：其夫诣阙上书，称旨，送太学三年不回。吴氏作诗寄之。未几，天子幸学，夫受职东归。  

***◆曹妙清***  

妙清字比玉，号雪斋，钱塘人。  
东维子集：余居钱塘，闻女士有曹雪斋者，以才谞称于人。尝持所著诗文若干篇，介为其师者邱公以见，自陈幼获晋于酸斋贯公、恕斋班公，而犹未及见先生也，幸先生赐一言以自励。今年，余在吴兴，复偕乳母访余洞庭太湖之上，为余歌诗鼓琴以写山川荒落之悲，引关雎、朝雉、琴操以和白雪之章。余默谂雪斋氏之善人伦，风操述作，又其余尔。  

○西湖竹枝词  

美人绝似董娇娆，家住南山第一桥。不肯随人过湖去，月明夜夜自吹箫。  
西湖竹枝集：士女曹妙清，字比玉，自号雪斋，钱塘人。善鼓琴，工诗章，三十不嫁，而风操可尚。观其所赋竹枝词，可识其人焉。行书点画皆有法度。尝写诗寄予，答之云：红牙管蒂紫狸毫，雪水初融玉带袍。写得薛涛萱草帖，西湖纸价顿能高。  
蟫精隽：元时钱塘曹妙清，其事母尤孝谨，铁崖答诗云云。玉带袍，盖其家砚名也。  

***◆张妙净***  

妙净字惠莲，钱塘人。居姑苏春梦楼，号自然道人。  

西湖竹枝词  

○西湖竹枝词  

忆把明珠买妾时，妾起梳头郎画眉。郎今何处妾独在，怕见花间双蝶飞。 【 详燕不花下。】  
蟫精隽：张妙净善诗，晓音律，晚居姑苏之春梦楼，号自然道人。有竹枝词云云。以诗观之，曹乃处子之言，公羊氏所谓「犹有童心」也。张则拳拳旧主，执心不二，其操亦可尚焉。  

***◆薛兰英蕙英***  

苏台竹枝曲十首  

○苏台竹枝曲十首  

姑苏台上月团团，姑苏台下水潺潺。月落西边有时出，水流东去几时还？  
馆娃宫中麋鹿游，西施去泛五湖舟。香魂玉骨归何处？不及真娘葬虎丘。  
虎丘山上塔层层，静夜分明见佛灯。约伴烧香寺中去，自将钗钏施山僧。  
门泊东吴万里船，乌啼月落水如烟。寒山寺里钟声早，渔火江枫恼客眠。  
洞庭金柑三寸黄，笠泽银鱼一尺长。东南佳味人知少，玉食无缘进上方。  
荻芽抽笋楝花开 【 荻芽抽笋楝花开　「芽」原误作「楝」，「楝」原误作「栋」，均据剪灯新话（诵芬室刊本）改。】 ，不见河豚石首来。早起腥风满城市，郎从海口贩鲜回。  
杨柳青青杨柳黄，青黄变色过年光。妾似柳丝易憔悴，郎如柳絮太颠狂。  
翡翠双飞不待呼，鸳鸯并宿几曾孤。生憎宝带桥头水，半入吴江半太湖。  
一緺凤髻绿于筠，八字牙梳白似银。斜倚朱门翘首立，往来多少断肠人。  
百尺高楼倚碧天，阑干曲曲画屏连。侬家自有苏台曲，不去西湖唱采莲。  
剪灯新话：吴郡富室有姓薛者，至正初居于阊阖门外，以粜米为业。有二女，长曰兰英，次曰蕙英，皆聪明秀丽，能为诗赋。遂于宅后建一楼以处之，名曰兰蕙联芳之楼。有诗数百篇，号联芳集。时会稽杨铁崖作西湖竹枝曲，和之者百余，镂板书肆。二女见之，笑曰：「西湖有竹枝曲，东湖独无竹枝曲乎？」乃制苏台竹枝曲十章云云。  

***◆盛贞一***  

贞一，马彦奇妻，早寡。  

梅花  

○梅花  

古枝点点类璚瑰，不假天工为翦裁。月夜孤标怜晚景，冰溪瘦骨绝尘埃。寒香泣雨魂难返，贞节凌霜志莫回。桃李未曾争艳冶，半窗疏影自徘徊。  
元诗癸集：有三男一女，家甚贫，以指取渍麻水作点画教其子。自述诗有云：「一经教子丹心苦，半世纫箴白发新。」又为梅花诗，多以自况。至正间，避乱居华岩。  

***◆赵氏***  

谢世诗  

○谢世诗  

九重缥缈黄金阙，十二玲珑白玉楼。明朝了却人间梦，独跨青鸾自在游。  
梧溪集：南台掾赵晋女，生而多病，爱读列仙传。人请婚，辄谓母辞之。一夕题诗云云，端坐而逝。  

***◆陈氏***  

闻雁  

○闻雁  

浪喜灯花落又生，夜寒频放剪刀声。游鸿不寄征夫信，顾影娉婷无限情。  
梧溪集：右，妇陈题于华亭戍壁。陈，儒家女，夫本县曹吏，因兵乱隶军籍，久在外。  

***◆范秋蟾***  

秋蟾台州人。  

吊泰不华  

○吊泰不华  

江头沙碛正交舟，江上怀人百战忧。力屈杲卿生骂贼，功成诸葛死封侯。波涛汹汹鲸横海，天地寥寥鹤怨秋。若使临危图苟免，读书端为丈夫羞。  
涌幢小品：范秋蟾者，台州塘下戴氏妻也。琴棋书画靡所不精，尤工音律。一日，其夫与客同赋诗吊泰不华，未就，秋蟾出一律云云。  

***◆贾蓬莱***  

蓬莱，扬州江都人。初与上官粹议婚，后许字林氏子。林死，归上官。至正间，随宦闽中，盗起，一门被戕，贾亦自刎死。有絮雪稿。  

龙剑合曲  

○龙剑合曲  

龙剑埋没狱间久，巨灵昼卫鬼夜守。蛟螭藏，魍魉走，紫焰煌煌射牛斗。影含秋水刃拂霜，司空照之识早有。丰城发函留其良，千岁纯钩始分首。龙剑灵，是龙精，莹如鹇尾摇清冰。雄作万里别，雌复千古情。会当逐风雷，相寻入延平。天遣雷焕儿，佩之大泽滨。铿然一跃同骏奔，骇浪惊涛白昼昏。始知神物自有偶，千秋万岁肯离羣。  
剪灯余话：蓬莱虽为父母许他姓，然非其意也。粹念蓬莱之意虽坚，而林氏之聘终不可改，乃赋凤分飞曲以寄之。蓬莱读之，垂泣曰：「嗟呼，郎尚不余谅也！」乃作龙剑合曲答之，示终身相从之意。  

***◆赵鸾鸾***  

鸾鸾字文鹓，东平人。初嫁缪氏子，无人道，复嫁柳颖。至正中陷于寇，拔归，隐徂徕山。颖遇贼被害，鸾鸾骂贼死。  

悲笳四拍  

○悲笳四拍  

我生之初尚无为，我生之后元运衰，夫与妻兮忽仳离，父与母兮生死安可知！狼烟四起兮沸鼓颦，锋镝成林兮盛旌旗，人民涂炭兮城郭坏，礼义灭亡兮法度隳。身流落兮天一涯，肠欲绝兮心孔悲！山可平兮河可塞，妾怨苦兮无穷期。  
蜂蚁屯聚兮豺虎嘷，心毒狠兮体腥臊。烟尘澒洞兮人窜逃，寒沙暴骨兮没蓬蒿。亡家遇乱兮伤吾曹 【 亡家遇乱兮　「兮」字原缺，据剪灯余话卷二补。】 ，义重命轻兮如鸿毛。誓捐此生兮期弗辱，仰天俯地兮独烦劳。  
弃贤俊兮逐凶愚，东西转徙兮卒无宁居。贪淫是乐兮杀戮是娱，所在剽掠兮所过为墟。发坟墓兮焚毁室庐，闺门孱弱兮被虏驱。舍生取义兮捐微躯，谁云女妇兮丈夫弗如？  
行处坐处兮，思念我乡曲。地角天涯兮，不见我骨肉！姑亡舅殁兮家倾覆，逃窜苟活兮被驱逐。伉俪离背兮何时复？幸兹陋躯兮得免污辱。谁为义士兮挥金玉？歌行路兮妾身赎。  
剪灯余话：至正戊戌，田丰破东平，颖与鸾相失。已而毛贵复陷东昌，留伪将俞左丞者镇守，俞颇知道理，凡所掠男女，出榜召人认识给还。颖闻之，意鸾或在彼，冲冒白刃求之，知在周万户处。因一巫媪探之，果得鸾鸾。密出一缄付媪，媪以授颖，题曰悲笳四拍云云。乃就恳媪请于万户夫人，赎归。  

***◆刘翠翠***  

翠翠，淮安人。  

和金生  
缝衣领诗  

○和金生  

平生每恨祝英台，怀抱何为不早开？我愿东君勤用意，早移花树向阳栽。  
剪灯新话：翠翠姓刘氏，淮安民家女也。生而颖悟，能通诗书，父母不夺其志，就令入学。同学有金氏子者，名定，与之同岁，亦聪明俊雅。诸生戏之曰：「同岁者当为夫妇。」二人亦私自许。金生赠翠翠诗云云。翠翠和云云。  

○缝衣领诗  

一自乡关动战锋，旧愁新恨几重重。肠虽已断情难断，生不相从死亦从。长使德言藏破镜，终教子建赋游龙。绿珠碧玉心中事，今日谁知也到侬。  
剪灯新话：翠翠年长，父母为议亲，辄悲泣不食。以情问之，久乃曰：「西家金定，妾已许之矣。」父母不得已，而听焉。刘富金贫，赘于其家。结婚之夕，翠翠于枕畔作临江仙一阕赠生，邀生继和，二人相得之乐可知也。未及一载，张士诚兄弟为乱，女为其部下李将军所掠。至正末，士诚纳款元朝，生乃往来江湖，访求其妻。李将军方威焰隆赫，乃伪为兄妹，得相见于厅前，不能措一词，但哽咽而已。将军亦留生充记室。荏苒数月，西风夕起，乃成一诗，题片纸缝于衣领，托小竖付其妹拆而缝纫。翠翠解其意，拆衣诗见，别为一诗云云，亦缝于衣领付出。生得诗愈加抑郁，遂感沈疾。翠翠请于将军，始得至床前一诀。将军怜葬之。翠翠送殡归，得疾，一月卒。临终乞埋骨兄侧，使泉下庶有依托。将军不违其意，宛然东西二丘焉。  

***◆旷家妇***  

题壁  

○题壁  

泾渭能分浊与清，妾身岂肯堕风尘！孤儿未必从他姓，一女何曾侍二人。白刃自伤心似铁，黄泉要见骨如银。深山落日猿啼处，过客闻之亦惨神。  
草木子：至正壬辰，红巾盗起，江西吉安敖城旷家妇为盗所得，欲妻之。妇乃先刃其子，题诗于壁，亦自尽。  
案：江西通志作庐陵人旷维祯妻。  

***◆徐彩鸾***  

被掠诗  
句  

○被掠诗  

万水千山去路赊，青鞋踏破几层沙。登山绝顶重逢岭，渡水尤深又复涯。雁字只传夫与子，鱼书难寄母和爷。回头遥望乡关处，云下峯前是我家。  
草木子：至正乙未青田寇侵浦城西北隅，徐嗣元女为所掠。尝作诗云云。写颠沛流离之状。  

○句  

惟有桂林桥下水，千年照见妾心清。  
浦城县志：徐彩鸾字叔和，浦城人。徐嗣源之女，李文景妻。略通经史，每诵文天祥六噫歌，欷歔泣下。至正十五年，青田贼寇浦城，氏从父逃山谷间，俱为贼所掠。贼持刀欲害其父，氏直前愿代父死，贼乃释父而絷氏。氏顾语父曰：「儿义不受辱，必死，父可速去！」贼拘氏至桂林桥，氏拾炭题诗壁间云云。遂厉声骂贼，投桥下，贼竞出之，既而乘间复投水死。  

***◆何氏***  

裂帛题诗  

○裂帛题诗  

妾长朱门十九春，岂期今逐虏囚奔。失身无补君王事，死节难酬夫壻恩。江静从教沈弱质，月明谁与吊归魂！只愁父母难相见，愿与来生作子孙。  
草木子：元至正间，衢州陷，龙游有一大家妇何氏，为兵所掠，裂帛题一诗云云。书毕，即投于江而死。  

***◆胡妙端***  

啮指题壁  

○啮指题壁  

弱质空怀漆室忧，搜山千骑入深幽。旌旗影乱天同惨，金鼓声淫鬼亦愁。父母劬劳何日报，夫妻恩爱此时休。九泉有路还归去，那个云边是越州。  
辍耕录：越嵊县剡溪胡氏，讳妙端，适同邑祝某。至正庚子春，为苗僚虏至金华县，将妻之，义不受辱。乘间啮指血题诗壁上，已，赴水而死。僚帅服其节，为立庙祀之。诗云云。  

***◆董淑贞***  

淑贞，余干人，谭友妻。  

托歌  

○托歌  

天苍苍兮不吾家造，地茫茫兮不吾身容。不造不容，托乎火以相从！  
江西通志：红巾乱，友与父母兄弟被杀。土渠欲污之，作托歌云云。乃纵火入烈焰死。  

## ●元诗纪事卷三十七 【 女冠】  

侯官陈洐辑  

元氏  
李翠娥  

***◆元氏***  

咏天花板  

○咏天花板  

补天手段暂施张，不许纤尘落画堂。寄语新来双燕子，移巢别处觅雕梁。  
诚斋杂记：元遗山妹为女冠，文而艳。张平章当揆欲娶之，使人嘱裕之，辞以可否在妹。张喜，自往访，覩其所向。至则方自手补天花板，辍而迎之。张询近日所作，应声答云云。张悚然而出。  
闺秀诗评：清贞之意，因物触发，足令观者起敬。  

***◆李翠娥***  

庭前梅树  

○庭前梅树  

粲粲梅花树，盈盈似玉人。甘心对冰雪，不爱艳阳春。  
觅灯因话：翠娥姓李氏，淮扬名倡也。长通诗书，自以身隶乐籍，怨恨殊不聊生。至元二年，云间陆公宅之为扬州总管。一日，以官召之，不得已至，命之歌。对曰：「幼时未习。」公怫然曰：「然则汝习何事？」曰：「学读史、汉等书。」公曰：「汝能识字，必能赋诗。」因指庭前梅树为题。翠娥口占云云。公奇之，乃赐之坐。居无何，翠娥束发簪冠，披道士服持疏赴公，拜恳赐一言。公援笔作檄文一道授之，翠娥遂终其身于洞真观。  

## ●元诗纪事卷三十八 【 尼】  

侯官陈衍辑  

妙湛  
梅花尼  

***◆妙湛***  

妙湛，大德间人。  

题管夫人长明庵图  

○题管夫人长明庵图  

双树阴阴落翠岩，一灯千古破幽关。也知诸法皆如幻，甘老烟霞水石间。  
珊瑚网：管夫人长明庵图，庵居旷野，垣内有屋三层，横廊通门径，竖杆悬一灯，所谓「长明」也。旁有石莲台作施鸟食者，垣外二长松下荫，又一树参之。门外坡临水际，水间复有坡树。墨气高古，无儿女子态。夫人款云：「大德九年冬十一月廿有五日，仲姬管道升作。」有比丘尼妙湛诗云云。小行书题其上。此尼想即庵画中人也。  

***◆梅花尼***  

咏梅花  

○咏梅花  

终日寻春不见春，芒鞵踏破岭头云。归来笑捻梅花嗅，春在枝头已十分。  
红树廔历朝名媛诗词：未详姓氏，梅花绝句，人皆称善，因号梅花尼。诗有悠然自得之趣。此尼直已悟道，不特诗句之佳也。  

## ●元诗纪事卷三十九 【 妓女】  

侯官陈衍辑  

徐氏  
罗爱卿  
暨氏  

***◆徐氏***  

座上题诗  

○座上题诗  

平康巷里掌中身，翠舞珠歌玉树春。不得籍除今义死，天教娼妇愧降臣。  
元史类编：徐娼妇不知何许人，红巾寇常州，有叛将召妇佐饮，妇愤懑不听指使，题诗座上云云。叛将寸磔之。  
案：梧溪集以为龙江章琬孟文诗，未知孰是。  

***◆罗爱卿***  

爱卿，嘉兴名妓。  

凌虚阁避暑玩月四首  

○凌虚阁避暑玩月四首  

画阁东头纳晚凉，红莲不似白莲香。一轮明月天如水，何处吹箫引凤凰。  
月出天边水在湖 【 月出天边　「月」原误作「日」，据剪灯新话卷三爱卿传改。】 ，微澜倒浸玉浮图。搴帘欲共嫦娥语，却恨林间鸟乱呼 【 却恨林间鸟乱呼　剪灯新话作「肯教霓裳一曲无」。】。  
手弄双头茉莉枝，曲终不觉鬓云欹。佩环响处飞仙过，愿借青鸾一只骑。  
曲曲栏干正正屏，六铢衣薄懒来凭。夜深风露凉如许，身在瑶台第一层。  
剪灯新话：郡中名士尝以季夏望日会于鸳湖凌虚阁避暑，翫月赋诗。爱卿先成四首，坐间皆阁笔。诗云云。  

***◆暨氏***  

句  

○句  

多情樵牧频簪髻，无主峯莺任宿房。  
七修类稿：元末建安暨氏女，十岁能诗，人令赋野花云云，识者知后不洁。此即薛涛父愀然之事，后果然。  

## ●元诗纪事卷四十 【 藩属】  

侯官陈衍辑  

阿■〈衤盖〉主  
杨渊海  
段宝  
段僧奴  
段明  
陈日照  
陈日烜  
陈日燇  
陈日煃  
世子  
陈遂  
陈秀峻  
陈元旦  
陈爱山  
黎崱  
黎括  
范迈  
阮忠彦  
阮圣训  
范五老  
圆照  
李齐贤  
郑可臣  
柳淑  

***◆阿■〈衤盖〉主*** 【 以下滇南。】  

主，段功妻。  

愁愤诗  

○愁愤诗  

吾家住在雁门深，一片闲云到滇海。心悬明月照青天，青天不语今三载。欲随明月到苍山，悞我一生踏里彩。 【 锦被名也。】 吐噜吐噜段阿奴， 【 吐噜，可惜也。】 施宗施秀同奴歹。 【 歹，不好也。】 云片波鳞不见人，押不芦花颜色改。 【 押不芦，北方起死回生之草。】 肉屏独坐细思量， 【 肉屏，骆驼背也。】 西山铁立霜潇洒。 【 铁立，松林也。】  
滇载记：九代总管段功，至正十三年继立为总管 【 至正十三年　「三」，滇载记（古今说海本）作「二」，待考。】 。明玉珍自将红巾攻云南，梁王及宪司官皆奔威楚，诸部悉乱。功败红巾，梁王深德功，以女阿■〈衤盖〉妻之。其大理夫人高氏寄乐府促之归，功得书乃归。既而复往，梁人私语梁王曰：「段平章复来，大有吞金马咽碧鸡之心矣，盍早图之。」梁王密召阿■〈衤盖〉，命之曰：「亲莫若父母，宝莫若社稷。功今志不灭我不已，脱无彼，犹有他平章，不失富贵也。今付汝孔雀胆一具，乘便可毒殪之。」主潸然受命，夜寂私语平章曰：「我父忌阿奴，愿与阿奴西归。」因出毒具示之。平章曰：「我有功尔家，我趾蹶伤，尔父为我裹之，尔何造言至此？」三谏之，终不听。明日邀功东寺演梵，至通济桥，马逸，因令蕃将格杀之。阿■〈衤盖〉闻变，失声哭曰：「昨瞑烛下，纔讲与阿奴，云南施宗、施秀烟花殒身，今日果然。阿奴虽死，奴不负信黄泉也。」欲自尽。梁王防卫者乃万方。主愁愤作诗云云。  

***◆杨渊海***  

题壁  

○题壁  

半纸功名百战身，不堪今日总红尘。死生自古皆由命，祸福于今岂怨人！蝴蝶梦残滇海月，杜鹃啼破点苍春。哀怜永诀云南土，锦酒休教洒泪频。  
滇载记：平章从官员外杨渊海亦题诗粉壁，饮药而卒。诗云云。梁王爱渊海之才绻，意欲为己用，见诗痛悼，乃厚恤之。  

***◆段宝***  

寄梁王  

○寄梁王  

烽火狼烟信不符，骊山举戏是支梧。平章枉死红罗帐，员外虚题粉壁图。凤别岐山祥兆隐，麟游郊薮瑞光无。自从界限鸿沟后，成败兴衰不属吾。  
滇载记：大理十代总管段宝，功之子。明玉珍复侵善阐，梁王遣叔铁木的罕借兵大理，时宝已长，答书云：「杀虎子而还喂其虎母，分狙栗而自诈其狙公。假途灭虢，献璧吞虞。金印玉书，乃为钓鱼之香饵；绣闺淑女，自设掩雉之网罗。况平章已亡，兄弟罄绝，今止遗一獒一奴。奴再赘华黎氏，獒又可配阿■〈衤盖〉妃，如此事诺，必借大兵；如其不可，待金马山换作点苍山，昆明池改作西洱河时来矣。」书后附以诗云云。梁王见而恨之。  

***◆段僧奴***  

寄兄诗二首  

○寄兄诗二首  

珊瑚勾我出香闺，满目潸然泪湿衣。冰鉴银台前长大，金枝玉叶下芳菲。乌飞兔走频来往，桂馥梅馨不暂移。惆怅同胞未忍别，应知含恨点苍低。  
何彼秾秾花自红，归车犹别洱河东。鸿台燕苑难经目，风刺霜刀易塞胸。云旧山高连水远，月新春迭与秋重。泪珠却似通宵雨，千里关河几处逢？  
滇载记：平章女僧奴，志恒不忘父雠。将适建昌阿黎氏，出手刺绣文旗以与宝曰：「我自束发，闻母称父冤，恨非男子，不能报。此旗所以识也。今归夫家，收合东兵，飞檄西洱，汝急应兵会善阐。」又作诗二首云云。  

***◆段明***  

句  

○句  

方今天下平犹易，自古云南守独难。  
炎徼纪闻：段宝卒，子明以洪武十四年继为宣慰使。壬戌春，上遣颍川侯傅友德、西平侯沐英将兵破善阐，梁王把都鸩死，段明惧，乃驰书友德等。略曰：大理乃唐交绥之外国，善阐实宋斧画之余邦。地莫能酬中国之郡邑，民莫能列中国之营屯。征之而徒劳甲兵，宽之而海纳鳞介。乞依唐宋故事，颁降「云南王」印一颗，大统历一本，律令一部，比年小贡，三年大贡，则君臣之间，两无猜疑，上下之分。各安劳逸。友德怒，挞辱其使，谕令速降。明再上书，其略曰：善阐危如登天，大理险倍投海。自古以讲和为上，全师为奇。大国既有其兵，小国亦有其备，迨乎粮尽马死，将独兵离，为天下笑。书后附以诗，有云云句。友德等大怒，督兵并进，明兵大败，擒俘京师。云南悉定，分置府县，比之中州矣。  
案：段明始终不降，当归元藩属。  

***◆陈日照*** 【 以下安南。】  

宋史：昊旵卒，无子，以女昭圣主国事，遂为其壻陈日煚所有。  
案：昊旵，李氏，安南国王。  
元史安南列传：宪宗三年，乌兰哈达兵次交趾北，先遣二人往谕之，不返，乃分道进兵，遂入其国。八年，日煚传国于长子光昺，光昺遂纳款。  
案：史作日煚，而齐东野语、安南传皆作日照。  

句  

○句  

池鱼便作鹍鹏化，燕雀安知鸿鹄心。  
齐东野语：安南国王陈日照者，本福州长乐邑人，姓名为谢升卿。少有大志，不屑为举子业，间为歌诗，有云云。类多不羁语。  

***◆陈日烜***  

日烜，光昺子，元世祖时自立，薨谥圣王，道号太虚子。  
安南传：元兵凡三破国，杀获几十万，然终不可久，而日烜亦进代身金人赎罪，诏止不伐。  

游天长故乡  

○游天长故乡  

景清幽物亦清幽，一十仙洲此一洲。百部笙歌禽百舌，千行奴仆橘千头。月无事照人无事，水有秋涵  
天有秋。四海已清尘已净，今年游胜旧年游。  
南翁梦录：陈氏第二代王曰圣王，既传位世子，晚年颇闲适。尝游天长故乡，有诗云云。此诗作时盖经元军两度征伐之后，国中安乐，故结意如此。其命意清高，迭字振响，非老于诗者，焉能道此。  

***◆陈日燇***  

日燇，日烜子，谥仁王。  
南翁梦录：仁王既传位世子，乃出家修行，刻苦精进，为一方祖师。庵居安子山紫霄峯，自号竹林大士。  

咏梅  
山房漫兴  
口占  

○咏梅  

五出圆葩金捻须，珊瑚沈影海鳞浮。个三冬白枝前面，此一瓣香春上头。甘露歌凝痴蝶醒，夜光如水渴禽愁。嫦娥若识花佳处，桂冷蟾寒只么休。  

○山房漫兴  

谁缚更将求解脱，不凡何必觅神仙。猿闲马倦人应老，依旧云庄一榻禅。  
是非言逐朝花落，名利心随夜雨寒。花尽雨晴山寂寂，一声啼鸟又春残。  
南翁梦录：竹林大士咏梅云云。其清新雄健，迥出人表。千乘之君，趣兴如此，谁谓人穷诗乃工乎？又山房漫兴二绝句云云。其潇洒出尘，长空一色，骚情清楚，逸足超羣。有大香海印集，颇多绝唱。惜其地遭兵火，不得流传，余只记诵一二而已。  

○口占  

红润剥龟脚，黄香炙马鞍。山僧持净戒，同坐不同餐。  
南翁梦录：陈太上之孙名道载号文肃者，仁王之从弟。仁王出家，一时入城，文肃来谒，命官厨以海味食之，笑语尽欢。王口占云云。观其君臣兄弟相得如此，足感激也。  

***◆陈日煃***  

日煃，日■〈火阜〉子，谥明王。  
案：南翁梦录：安南陈氏第八代王讳叔明，明王第三子。知明王为第七世。而安南传云：日燇卒，子日套嗣。日套卒，子日爌嗣。日爌卒，子日■〈火阜〉嗣。日■〈火阜〉卒，子日煃嗣。日燇为第三世，知第七世名日煃。  

赐范迈  

○赐范迈  

台乌久矣噤无声，整顿朝纲事匪轻。殿上昂藏鹰虎气，男儿到此是功名。  
南翁梦录：明王叔父为上宰，传国柄，不避嫌疑，且与宰执有隙。适仇人上变告诬构上宰，国相率百官弹劾，议置大辟，独范迈为御史中丞，固请缓狱慎刑。时上宰被收，而家臣僚属亲戚奴仆下狱杀戮甚众。迈连上谏疏，面折法司，辩析冤屈，人主威怒之前，力争不已。王叔既幽死，后得诬构实迹，坐其奸人，王甚惭愧，追赠叔父极隆。乃赐迈诗云云。  

***◆世子***  

句  

○句  

自顾不才惭锡土，只缘多病欠朝天。  
两山集：世子和前韵有云云之句，即席次韵。  
案：李两山思衍使安南在世祖时，此世子当是圣王之子日燇，颇能诗，然未详也。  

***◆陈遂***  

遂号岑楼。  

句  
句  

○句  

古来何物不成土，死后惟诗可胜金。　　山岂忍埋成器玉，月空自照少年魂。  
安南志略：陈遂，陈大王甥，封威文王。聪明好学，自号岑楼，有文集传世。诗云云。挽侄文宪侯云云。遂年二十四卒，国人惜之。  

○句  

蓑笠五湖荣佩印，桑麻数亩胜封侯。 【 详阮忠彦下。】  

***◆陈秀峻***  

秀峻字粹山，安南国王侄，武道侯子，封文绍侯，更文义侯。  

句  

○句  

三世八丧千古痛，一身万里百年孤。  
元诗癸集：至元间，元兵至安南，劝其父归顺。途中见出国道亡者，作八悼章，有云云。至京师，诏封辅义公。  

***◆陈元旦***  

寄台中寮友  

○寄台中寮友  

台端一去便天涯，回首伤心事事违。九陌尘埃人易老，五湖风雨客思归。儒风不振回无力，国势如悬去亦非。今古兴亡真可鉴，诸公何忍谏书稀？  
南翁梦录：至正间，交趾陈元旦以陈家宗冑仕裕王为御史大夫。王不勤政，权臣多不法，元旦数谏不纳。裕王没，其侄昏德嗣立，时事愈甚。元旦上书不报，乃乞骸骨而去。有寄台中寮友云云。  

***◆陈爱山***  

绝句  

○绝句  

宝鼎香销沈水烟，碧纱春帐薄如蝉。洞章吟罢愁成海，人在阑干月在天。  
又  
牕畔香云暗碧纱，平分午睡不禁茶。相思在望登楼怯，一树木棉红尽花。  
南翁梦录：陈家宗冑有号爱山者，多吟小诗，时有丽句。尝有云云。又云云。  

***◆黎崱***  

崱字景高 【 景高　「景」原误作「京」，据揭文安公全集卷七读黎景高佥事重修汉阳郎官湖李太白祠……诗及元人诸集中题赠诗改。】 ，号东山，安南人。九岁试童科，陈大王留左右。官至佥归化路宣抚司事。晚自号静乐。入中国，垂五十年。着有安南志略二十卷、静乐藳若干卷。  

内附  

○内附  

十丈楼船下粤泷，将军系组列城降。中朝一统有今日，南国小臣如此江。自入羽毛州赋后，须忠鳞介土飞光。当年百岁秦佗老，何事诗书滞一邦。  
安南志略：自注：至元甲申，官军入境，世子遣兄子彰宪侯率崱等拒之，力屈遂降。  

***◆黎括***  

字伯括，清化人。  

送友人使元  

○送友人使元  

驿路三千君据鞍，海门二十我还山。中朝使者沧江客，君得功名我得闲。  
南翁梦录：其友人为官者，当元季时，奉使燕京，括送之云云。识者知括将贵。后括登科，果骤迁擢居政府，先于其友云。  

***◆范迈***  

绝笔  

○绝笔  

自从谪落下人间，六十余年一瞬看。白玉楼前秋夜月，朝真依旧傍阑干。  
南翁梦录：范遇、范迈本姓祝氏，交趾庄仁人也。兄名坚，弟名固，皆少年登高科，有才名。至正间，在陈明王历官清要，王以祝氏古无显人，乃改祝坚为范遇，固为范迈。迈迁参知政事，在政府多年，有清名。一日微恙，索笔题诗云云。书毕掷笔而逝。有镜溪诗集行世。  

***◆阮忠彦***  

追挽陈岑楼  
句  

○追挽陈岑楼  

平生恨不识岑楼，一读遗编一点头。蓑笠五湖荣佩印，桑麻数亩胜封侯。世间此语谁能道？万古斯文去已休。欲酹骚魂何处是？烟波万顷使人愁。  
南翁梦录：陈家宗冑有号岑楼者，弱冠能诗，二十七岁而卒，有岑楼集行于世。坟在乌鸢江上。介轩阮忠彦亦有诗名，不及相识，行过乌鸢，有追挽诗云云。「蓑笠五湖」一联，是岑楼诗句也。  

○句  

介轩先生庙廊器，茂龄已有吞牛志。年方十二太学生，纔登十六充廷试。二十有四入谏官，二十有六燕京使。  
南翁梦录：阮忠彦早有才名，颇自负。尝有长篇诗，其略云云。其自负矜伐如此。然事陈明王，历枢要，登政府，卒有令名。有介轩集行世。  

***◆阮圣训***  

句  

○句  

巢鸟寄林休伐木，蚁封在地未耕田。  
南翁梦录：澄太父之外祖曰阮公，讳圣训，事陈仁王为中书侍郎。性甚仁厚，少年登高科，最能诗，当时无敌。后人称为「南方诗祖」。尝有田园漫兴诗，其一联云云。识者叹其仁心及物，必有余庆。后其女配我曾祖，生太父及陈明王次妃，妃生艺王，卒有赠典，尊荣门阀。  

***◆范五老***  

绝句  

○绝句  

横槊江山恰几秋，三军貔虎气吞牛。男儿未了功名债，羞听人间说武侯。  
南翁梦录：范五老事陈仁王，为殿帅上将军。平生出身戎行，颇好读书，倜傥有大志，喜吟诗，于武事若不经意，然所领军必为父子之兵，每战必胜。尝有诗云云。  

***◆圆照***  

句  

○句  

篱下重阳菊，枝头淑气樱。  
安南志略：梅圆照禅师尝作参从题诀，略云。一日，堂前坐次，忽有僧问佛之与圣其义云何，曰云云。多类此。  

***◆李齐贤*** 【 以下高丽。】  

齐贤字仲思，号益斋，高丽人。官至鸡林府院君，谥文忠。  
益斋乱稾：李穑序：年未冠，已有名当世，大为忠宣王器重。从居辇毂下，朝之大儒缙绅先生若姚公牧庵、阎公子静、赵公子昂、元公复初、张公养浩，咸游王门，先生皆得与之交际。  
李穑撰墓志：奉使西蜀，所至题咏，脍炙人口。从王降香江南，楼台风物，遇兴遣怀，每从容曰：「此间不可无李后主也 【 李后主　益斋集（粤雅堂丛书本）附录李穑墓志作「李生」。】 。」  

则天陵  
郑瓜亭  
居士恋  
处容  

○则天陵  

欧阳永叔列武后唐纪之中，盖袭迁、固之误，而益失之。吕氏虽制天下，犹名婴儿，以示有汉；若武后则抑李崇武，革唐称周，立宗社而定年号，凶逆甚矣，当举正之以诫无穷，而反尊之乎？谓之唐纪而书周年可乎？或曰：记事者必首年以系事，所以使条纲不紊也。如子之说，中宗既废之后，将阙其年而不书，天下之事当何所系哉？曰：鲁昭公为季氏逐居干侯，春秋未尝不书昭公之年，房陵之废，与此奚异？作史而不法春秋，吾不知其可也。  
久客万事慵，好古意未歇。停骖问遗民，枉道寻断碣。关辅古帝畿，壮观不湮没。千年阿婆陵，百里见城阙。根连陇坂长，气压秦川阔。麒麟与狮子，左右势驰突。侍臣罗簪缨，左右列鈇钺。当时竭财力，虑欲锢扃钥。兴废理难逃，久为狐兔窟。忆昔阴乘阳，四海忧祸烈。牝鸣殷家索，燕啄汉嗣绝。文皇顺天心，百战启王室。居然攘神器，肯念黄裳吉。丁宁双陆梦，黯惨虞渊日。尚赖得忠贤，尚能返故物。欧公信名儒，笔削未免失。那将周余分，续于唐日月。区区女娲石，岂补青天缺！拟作擿瑕编，才疏愧王勃。  
益斋乱稾：阅晦庵感遇诗，拊卷自叹。孰谓后生陋学，其议论有不谬于朱子耶？又得范氏唐鉴读之，亦有此论，不觉一笑，悔其少作也。仲思志。  
李穑撰墓志铭：初，公读史，笔削大义，必法春秋，至则天纪，曰：「那将周余分，续我唐日月。」后得朱子纲目，自验其识之正。  

○郑瓜亭  

忆君无日不沾衣，政似春山蜀子规。为是为非人莫问，只应残月晓星知。  
高丽史：郑瓜亭，内侍郎中郑叙所作也。叙自号瓜亭，联昏外戚，有宠于仁宗。及毅宗即位，放归其乡东莱，曰：「今日之行，迫于朝议也。不久当召还。」叙在东莱日久，召命不至，乃抚琴而歌之，词极凄惋。齐贤作诗解之。  

○居士恋  

鹊儿篱际噪花枝，蟢子床头引网丝。余美归来应不远，精神早已报人知。  
高丽史：行役者之妻作是歌，托鹊蟢以冀其归也。齐贤作诗解之。  

○处容  

新罗昔日处容翁，见说来从碧海中。贝齿頳唇歌夜月，鸢肩紫袖舞春风。  
高丽史：新罗宪康王游鹤城还，至开云浦，忽有一人奇形诡服，诣王前，歌舞赞德。从王入京，自号处容。每月夜歌舞于市，竟不知其所在。时以为神人。后人异之，作是歌，齐贤作诗解之。  

***◆郑可臣***  

可臣，高丽人。  

咏骆驼鸟卵  

○咏骆驼鸟卵  

有卵大如瓮，中藏不老春。愿将千岁寿，醺及海东人。  
朝鲜史略：世子如元谒帝，引见便殿，问读何书，对曰：「有师儒郑可臣从行，宿卫之暇，时从质问孝经、论语。」帝大悦，试唤可臣来，世子引与俱入，赐坐。后一年，帝召见于紫檀殿，御案前，有物大圆小锐，色洁而贞，高可尺有五寸，内可受酒数斗，乃摩诃钵国所献骆驼鸟卵也。命世子观之，仍使可臣赋诗以进。诗云云。  

***◆柳淑***  

句  

○句  

不是忠衰诚意薄，大名之下久居难。  
朝鲜史略：元至正二十八年，辛旽杀柳淑。初，淑之退也，于饯席作诗，末联云云。旽阴求淑罪，有人为旽诵此诗，旽谮于王曰：「淑以句践比上，范蠡自比，罪莫大焉！」王乃命杖之，除名籍没。旽遣人缢杀之。  

## ●元诗纪事卷四十一 【 无名子】  

侯官陈衍辑  

北客  
何公  
仙村人  
东湖散人  
感兴吟  
九山人  
桑柘区  
柳州  
草堂后人  
君瑞  
青山白云人  
无机老农  
子问  
田农夫  
唐人机轴  
忘怀老人  
五云山人  
老农  
石姥寄客  
双涧  
云水  
白云人  
跨犊者  
缺名  
山野人  
盘隐末子  
扶杖夫  
廷云  
晚静  
竹蓑笠翁  
蓝田道人  
才人  
翁某  
镇江郡人  
康衢遗民  
章某  
郊居生  
白县尹  
朽木居士  
张某  
某神童  
无名子  

***◆北客***  

宋太祖  
句  

***◆宋太祖***  

忆昔陈桥兵变时，欺他寡妇与孤儿。谁知三百余年后 【 三百余年　「三」原作「二」，按宋太祖建国于公元九六０年，至公元一二七九年宋亡，共三百余年，因据癸辛杂识（学津讨原本）别集上改。】 ，寡妇孤儿又被欺。 【 详刘因下。】  

***◆句***  

又  

句  

万里风霜空绿树，百年兴废又青城。  
癸辛杂识：北客有咏汴京青城云云。盖大金之亡，聚其诸王于青城而杀之。  

***◆何公***  

绝句  

○绝句  

白帝城边春草生，黄牛峡里水波清。追思昭烈千年事，长使英雄气不平。  
井蛙杂记：峡口石上字多磨灭，惟一诗云云。后书大元至元十九年岁次壬午，镇国上将军四川宣慰使何公同男到此吟。  

***◆仙村人***  

春日田园杂兴  

○春日田园杂兴  

芳草东郊外，疏篱野老家。平畴一尺水，小圃百般花。青箬闲耕雨，红裙鬬采茶。村村寒食近，插柳遍檐牙。  
月泉吟社第四名：颔联十字，一毫不费力，自与黏泥体者不同，余见杂兴。  

***◆东湖散人***  

前题  

○前题  

物色天成画不如，东风又到野人庐。蜜蜂辛苦供常课，科斗纵横学古书。小雨杏花村问酒，澹烟杨柳巷巾车。汀洲水暖芦芽长，更买扁舟伴老渔。  
月泉吟社第四十三名：前联得咏物之工，后联句法亦好，末见杂兴。  

***◆感兴吟***  

前题  

○前题  

儿结蓑衣妇浣纱，暖风疏雨趱桑麻。金桃接种连花蕊，紫竹移根带笋芽。椎鼓踏歌朝祭社，卖薪挑菜晚回家。前村犬吠无他事，不是搜盐定榷茶。  
月泉吟社第四十八名：此诗无一字不佳，末语虽似过直 【 末语　「末」原缺，据月泉吟社诗补。按：缺「末」字则有乖文意。】 ，若使采诗观风，亦足以戒闻者。  

***◆九山人***  

前题  

○前题  

轩裳一梦断尘寰，桑柘阴阴静揜关。种秫已非彭泽县，采薇何必首阳山。因怜社鼓刚催老，转觉儒冠不负闲。君看浣花台上燕，芹泥虽好亦知还。  
月泉吟社第五十五名：前联就事映带田园，次联韵度迥别，末尤有趣。  

***◆桑柘区***  

前题  

○前题  

粟爵瓜官懒觊觎，生涯云水与烟腴。晚风一笛麦秧陇，春雨半鉏桑柘区。可是樊迟宜请学，肯教陶亮叹将芜。斜阳芳草关情处，更把新诗吊石湖。  
月泉吟社第五十六名：起四字绝佳，二联分明见田园，惜尾句吊字大过。  

***◆柳州***  

句  

○句 【 前题】  

稻种开包晒，菊苗依谱分。畴西晓耕雨，舍北暮鉏云。  
月泉吟社第五十七名：二联见田园分明，第四句最好，「晒」字欠工。  

***◆草堂后人***  

前题  

○前题  

桑眼已开芳昼长，西畴东墅足相羊。麦风初暖燕争垒，林雨忽晴蛙满塘。野老新衣逢社喜，山妻椎髻为蚕忙。纷纷游骑踏花去，谁识吾家旧草堂。  
月泉吟社第五十八名：第二句入田园快便，前联绝好，后半篇意顺。  

***◆君瑞***  

前题  

○前题  

白粉墙头红杏花，竹枪篱下种丝瓜。厨烟乍熟抽心菜，篝火新干卷叶茶。草地雨长应易垦，秧田水足不须车。白头翁妪闲无事，对坐花阴到日斜。  
月泉吟社第五十九名：此真杂兴诗，起头便见作手。  

***◆青山白云人***  

句  

○句 【 前题】  

遮门剩喜有桑柘，输国不忧无茧丝。小妇饷耕因废织，老夫观社忽成诗。  
月泉吟社第六十名：颔联语意深，颈联尤儁。  

***◆无机老农***  

句  

○句 【 前题】  

名利有危机，老于农圃宜。  

***◆子问***  

又  

○又  

驱却余寒碎土牛，田园生计又从头。  

***◆田农夫***  

又  

○又  

桃李场中已免参，只将农圃系头衔。  

***◆唐人机轴***  

又  

○又  

风暖柴荆鸟语幽，麦高麻矮野桑柔。  

***◆忘怀老人***  

又  

○又  

寸地不可弃，东风何处无？  

***◆五云山人***  

又  

○又  

种瓜思夏实，分菊待秋花。  

***◆老农***  

又  

幸存耕雨地，况值养花天。  

○又  

***◆石姥寄客***  

又  

○又  

水暖眠秧珥，风香竖茗旗。  

***◆双涧***  

又  

○又  

雨露桑麻晴夜话，清明花柳少年心。  

***◆云水***  

又  

○又  

晴雨花时游子意，寒暄秧信老农心。  

***◆白云人***  

又  

○又  

犊外醉分芳草卧，莺边吟踏落花行。  

***◆跨犊者***  

又  

○又  

有酒便尝烹笋蕨，无花聊自赏桑麻。  

***◆缺名***  

又  

○又  

社近记穿黄蠒子，雨前趱摘紫枪茶。  

***◆山野人***  

又  

○又  

莺藏杨柳金歌舞，蝶宿梨花雪梦魂。  

***◆盘隐末子***  

又  

○又  

桃林我忆放牛日，葵圃谁思逸马时。  

***◆扶杖夫***  

又  

○又  

一生甘作扶犂手，万变宁移抱瓮心。  

***◆廷云***  

又  

○又  

蛙鸣暮夜官何为，蝶恋芳菲梦不知。  

***◆晚静***  

又  

○又  

牛饮芳陂鸦立背，马过秀野蝶随蹄。  

***◆竹蓑笠翁***  

又  

○又  

蚕一二眠催出伏，秧三四叶尚忧风。  

***◆蓝田道人***  

又  

○又  

晴原望新麦，一片绿云香。  

***◆才人***  

又  

○又  

山翁不识时宜甚，犹学渊明裹葛巾。  
月泉吟社摘句图起句云云。联句云云。结句云云。  

***◆翁某***  

句  

○句  

地下修文同父子，人间读传各君臣。  
辍耕录：至元间，宋文丞相有子，出为郡教授，行数驿而卒。人皆作诗以悼，闽人翁某一联云云，独为绝唱。  
山堂肆考：文文山二子道生、佛生皆以流离中死亡，治命以弟璧之子升为后。至元、皇庆中，升复仕元为集贤学士，奉使赣州，道卒，有挽之者云云。  

***◆镇江郡人***  

句  

○句  

亿千万刼山长在，一百八声天未明。  
至顺镇江志：至元二十六年，甘露寺大钟毁缺，乃于寿丘山普照寺鸣钟以节昼夜。时郡庠即寿丘晓钟命题以课多士，郡人一诗为冠，警句云云。  

***◆康衢遗民***  

句  

○句  

桑麻已接东西亩，禾麦相连上下田。 【 详朱仲明下。】  

***◆章某***  

寄子诗  

○寄子诗  

九十衰翁七十儿，此时那可两分离。客乡已是三年别，人世应无百岁期。春雁北飞频送目，夕阳西下几颦眉。何如及早成归计，莫待山榴开满枝。  
庶斋老学丛谈：章德元嘉，温平阳人。时官延之师席，偕诣京师，荐除翰林编修。莅职将二年，其父寄以诗云云。即告归侍焉。  

***◆郊居生***  

金铜仙人辞汉歌  

○金铜仙人辞汉歌  

神明台些茂陵鬼，六宫火灭刘郎死。芙蓉仙掌擎高秋，雄雷掣碎铜蛟髓。魏宫移盘天日昏，车声辚辚绕汉门。铁肝苦泪滴铅水，石马尚载西风魂。青天为客惊晓别，天籁啼声地维裂。铜台又折当涂高，夜夜相思渭城月。  
笔精：余客邵武，于友人徐梧家见杨廉夫手书一卷，字法苍劲。其后跋云：此乃郊居生题金铜仙人辞汉歌，予谓小李绝唱后，万代词人不可着笔，此生胆大而有是作也。呼天籁，裂地维，鼎定天下，见于此矣。铜台折、当涂高，又岂为卯金氏感慨也哉！其诗云云。  

***◆白县尹***  

戏题  

○戏题  

红红白白好花枝，尽被山僧折取归。祇有野薇颜色浅，也来钩惹道人衣。  
辍耕录：嘉兴白县尹得代，过姚庄，访僧胜福州。闲游市井间，见妇人女子皆浓妆艳饰，因问从行者，或答云：「风俗使然。少艾者僧之宠，下此则皆道人所有。」白遂戏题于壁云云。胜见，亟命去之，然已盛传矣。  

***◆朽木居士***  

题云林六君子图  

○题云林六君子图  

江头碧树动秋风，江上青山接远空。若向波心添钓艇，还须画我作渔翁。 【 详黄公望下。】  

***◆张某***  

句  

○句  

草中人不见，空外鹤先知。  
至正直记：国初有张某者，真定人。幼能诗，赋小松云云。后能篆法，自号秦山。  

***◆某神童***  

句  

○句  

分得两头轻与重，世间何事不担当。  
至正直记：脱脱丞相当朝时，有神童来谒，令赋担诗，即成云云。盖讽丞相也。  

***◆无名子*** 【 三十二人 【 此处原脱，检以下诗句凡三十二条，目录有「无名子三十二人」，据补。】 】  

嘲员炎  
嘲宾罗汉温相公  
赠陈克甫诗  
苏长公墨竹  
联方回诗  
句  
句  
和汤西楼  
句  
古铜器诗  
天目山诗  
赠夏贵  
吊夏贵墓  
讥文璧  
赠虞伯生  
访樵隐不遇诗  
集古句  
嘲伯颜  
吊秦王伯颜  
悼何巨川  
西湖竹枝词  
嘲时政诗  
书台门  
嘲廉访司官  
嘲诸司  
吊四状元  
句  
嘲杨廉夫  
句  
句  
吊张士诚  
不平诗  

***◆嘲员炎***  

■〈革华〉有镫青虽可爱，面无人色亦堪怜。  
秋涧集：员先生传：素不能骑乘，人强之，辄色变。或以诗戏云云。尝怀金一饼，曰：「镇心不可以阙此。」继为人窃去。  

***◆嘲宾罗汉温相公***  

长竿醉草宾罗汉，短褐徉狂温相公。  
珊瑚网：温日观雅好着恢帽短衣，囊钱果，投市中小儿，问：「识温相公否？」由是进止辄拥小儿呼温相公。时有宾肖罗汉，醉则维笔竿杪，草圣秀媚，时人遂有云云之句。  

***◆赠陈克甫诗***  

夜过浮丘月满山，一尊相对坐漫漫。门临大海风涛壮，家有小天星斗寒。  
闽书云：陈绍叔字克甫，兴化人，居灵川里浮山下。洞达性理，至于河图、雒书、太极、通书、律历、制度，靡不研究。有外集百余卷，题曰浮丘集。因与学者说璇玑玉衡，遂揉木像示之。既铸铜仿古制，又别制器象天体，虚中而髹之，上刻周天度数，填以钿虫，揭南北二极，凡天河星宿皆列其中。其制度精微，名曰「小天」。有友人赠诗云。  

***◆苏长公墨竹***  

黄陵庙前春雨足，湖皋烟树锦模糊。恸天大叹苦无语，二女祠中叫鹧鸪。  
耳新：费文孙家藏苏长公墨竹，老干突兀，枝叶离披。卷末一诗云云。作者姓字朦胧莫辨，而书法委蛇有姿态，要亦宋元间名笔也。  

***◆联方回诗***  

把酒从来不可期，吾降今日少人知。但看建德安民榜，便是虚翁德政碑。  
癸辛杂识：回自寿诗「把酒」云云，有轻薄子联之，「但看」云云。  

***◆句***  

两朝忠义传，俱有若人名。  

***◆句***  

葵藿有心终向日，杏桃无力谩随风。  
熊勿轩集：乡牧祠内有某人者，显为清议不容。旧曾守土，不死封疆，姑且勿论；丁丑、戊寅之间，反复变诈。后又夤缘一谥，命下之日，有作诗讽之者云云。方其反复之际，题门云云。是全不知有世间羞耻事。以此得朝廷爵谥，又以此齿学校祀典，岂不为郡泮羞！  

***◆和汤西楼***  

荣华富贵等浮花，膂力难胜国爪牙。汉世但知光拥立，唐朝谁识■〈木巳〉奸邪。绮罗化作春风蝶，弦管翻成夜雨蛙。纵有清漳人去也，碧天难挽紫云车。  
山房随笔：贾秋壑败师亡国后，有人刺以诗，汤西楼诗云云。有和之者云云。  

***◆句***  

山中乌喙方尝胆，台上蛾眉正捧心。　　空怀狗监知司马，且喜龙门识李膺。　　生藏鱼腹不见水，死挽龙髯欲上天。  
麓堂诗话：元诗云云。皆得李义山遗意。至「戏尔筑台登大将，危乎操印立真王」、「自是假王先贾祸，非关真主不怜才」，直世俗所谓简板对耳！  

***◆古铜器诗***  

模棱难断佞臣头，碎脑翻成百倍忧。解使英雄生胆气，从今不用佩吴钩。  
悬笥琐探：予尝至南内，于戊字库见古铜器一事，如剑而无刃，平直，首微棱，下有靶，长可二尺，阔仅及寸。面嵌银，题云云。直似宋元人作，然不可考矣。  

***◆天目山诗***  

天目山前水啮矶，天心地脉露危机。西周浸冷觚棱月，未必迁岐说果非。  
古杭杂记：高宗中兴建邦，天目乃主山。至度宗甲戌，山崩，京城骚动。时有建迁跸之议者。未几，宋鼎遂移。有人作诗云云。  

***◆赠夏贵***  

自古谁无死，惜公迟四年。问公今日死，何似四年前？  
三朝野史：至元丙子春，淮西阃帅夏贵归附大元，宣授中书左丞。至元己卯薨。有赠以诗云云。  

***◆吊夏贵墓***  

享年八十三，而不七十九。呜呼夏相公，万古名不朽！  
比事摘录：至元丙子，淮南阃帅夏贵归附元。至己卯岁死，有人赠以诗云云。又有人吊其墓云云。  

***◆讥文璧***  

江南见说好溪山，兄也难时弟也难。可惜梅花有心事，南枝向暖北枝寒。  
山堂肆考：宋文文山死宋，而其弟璧号文溪附元。当时有诗云云。  

***◆赠虞伯生***  

万世文章凌日表，惊人风采动朝端。穷经白首讨论易，草诏丹墀润色难。忧国泪多双眼暗，归田计早一身安。不堪回首昭陵道，落日西风莎草寒。  
宋遗民录：附录：右诗得于传闻，而末句之意有不可解者。故老云：「伯生尝私于文宗妃，故赠者因以讥之。」不知其果然否也。  

***◆访樵隐不遇诗***  

想是朝真去未回，空教人久立丹台。冰盘露冷生琼屑，玄圃春深长碧苔。岩下响知松子落，洞中香是竹花开。拍阑一笑欲归去，海阔天高鹤不来。  
兰溪遗事：天历初，开奎章学院，命余充授经郎，专教望族，宿卫四官，次校经世大典。时南省为翰林院，余因以寓其居，松风满庭，内翰虞伯生扁曰「松涛」，圭斋欧公寄其名。余暇日扃户独出，有持诗见访者，题曰无名氏访樵隐不遇而去，今收箧中已十九年矣。至正七年丁亥，余自兰溪往浦江。薄暮雨迫，道过元常，就憩于此。问其观主，亦曰樵隐，其扁书曰鹊华友，若有所契者。搜枯不及，缅想向者无名氏所赠诗，以志于壁。从行者宪使沙仲诚、秦子章、余文卿，道士陈虚白。书此壁者，济南必申达。而樵隐，唐吾氏也。  

***◆集古句***  

翡翠屏风烛影深，良宵一刻值千金。共君今夜不须睡，明日池塘是绿阴。 【 详祖柏下。】  

***◆嘲伯颜***  

百千万定犹嫌少，垛积金银北斗边。可惜太师无运智，不将些子到黄泉。  
辍耕录：元统、至元间，太师丞相伯颜专权蠹政，贪恶无比，以罪左迁南恩州达鲁花赤，至隆兴卒，寄棺驿舍。滑稽者题于壁云云。  

***◆吊秦王伯颜***  

人臣位极更封王，欲逞聪明乱旧章。一死有谁为孝子？九泉无面见先王。辅秦应已如商鞅，辞汉终难及子房。虎视南人如草芥，天教遗臭在南荒。  
草木子：后至元间，太师秦王伯颜，专权变法，谋为不轨，贬岭南，道江西，死于荐福寺，遂殡于是。有人以诗吊之云云。盖其在生，出令北人欧打南人，不许还报，又欲刷子女，天下骚动。  

***◆悼何巨川***  

奇才不泄神仙事，抗疏曾干世祖知。每恨南邦本无罪，比留北使欲何为！忠魂久掩孤城馆，褒诏新镌二品碑。地下若逢奸似道，为言故国黍离离。  
辍耕录：何公巨川者，京师长春宫道士也。会世皇将取宋，乃上疏抗言宋未有可伐之罪，遂命副国信使郝文忠公使江南，殁于真州。至正间，诏赠二品官，有人作诗悼之云云。  

***◆西湖竹枝词***  

苏公堤上杨柳青，人来人去绾离情。东风为尔丁宁道，折断柔条莫再生。  
天竺寺前开翠微，长年流水白云飞。流水入湖无日歇，白云出岫有时归。 【 详燕不花下。】  

***◆嘲时政诗***  

旧省新丞相，新台旧大夫。大夫听子语，丞相爱金珠。  

***◆书台门***  

苞苴贿赂尚公行，天下承平得未能。二十四官徒獬豸，越王台上望金陵。  
辍耕录：集庆失守，行御史台移置绍兴路，前御史大夫纳璘再任。时浙省丞相达失帖木儿得便宜行事，民间颇言其食。后又以大夫子安安判行枢密院，护台治，大夫之政，一听决于院判。有人作诗云云。又有人书于台之门云云。  

***◆嘲廉访司官***  

解贼一金并一鼓，迎官两鼓一声锣。金鼓看来都一样，官人与贼不争多。  
草木子：廉访司官分巡州县，每岁例用巡尉司弓兵旗帜金鼓迎送，其音节则二声鼓一声锣。起解杀人强盗，亦用巡尉司金鼓，用一声鼓一声锣。后来风纪之司，赃污狼藉，有轻薄子为诗嘲之云云。  

***◆嘲诸司***  

丞相做假钞，舍人做强盗。贾鲁要开河，搅得天下闹。  
草木子：元之将乱，上下诸司，其滥愈甚。又有无名子为诗嘲之云云。  

***◆吊四状元***  

四榜状元逢此日，他年公论定难逃。空令太守提三尺，不见元戎用六韬。元举何如兼善死，公平争似子威高。世间多少偷生者，黄甲由来出俊髦。  
辍耕录：平江一驿舟中，有题吊四状元诗者，不知谁所作。诗云云。元举，王宗哲字也，至正戊子科三元进士，时为湖广宪佥。兼善，泰不花字也，时为台州路达鲁花赤。公平，李齐字也，时为高邮府知府。子威，李黼字，时为江州路总管。此四公者，或大亏臣节，或尽忠王事，或遇难而亡，故云。  

***◆句***  

黄金合铸李将军。  
辍耕录：元帅李其姓者，杭州庚子之围解，颇着战功。一士人投之以诗，将有求焉。其诗有云云之句。李大怒曰：「吾劳苦数年，只是将军，今年纔得元帅，乃复令我为将军耶？」命帐下策出之。  

***◆嘲杨廉夫***  

竹枝柳枝桃杏花，吹弹歌舞拨琵琶。可怜一个杨夫子，变作江南散乐家。  
归田诗话：杨廉夫晚年居松江，有四妾：竹枝、柳枝、桃花、杏花，皆能声乐。乘大画舫，恣意所之，豪门巨室，争相迎致。人有诗云云。  

***◆句***  

山前有客祠彭越，塞上无人斩郅支。  
归田诗话：岳王墓诗，徐孟岳云云。高则诚云云。少日，过葛岭，忆有人和韵题墓上云云。和支字韵亦佳，当时不能全记，再过之，则已墁矣。  

***◆句***  

斜倚水开花有思，缓随风转柳如痴。  
垄起杂事：韩林儿母杨氏，虽老而善自妆饰，性颇淫，见人则匿其年云四十，自称少娘。又善为娇状，使人忘其老。司徒杜遵道通焉，目为少郎。自是专权怙势，人皆嫉之。时有好事者榜其门云云。  

***◆吊张士诚***  

天星夜落水犀军，又见吴台走鹿羣。睥睨金汤空自固，仓皇珠玉竟俱焚。将军只合田横死，国士嗟无豫让闻。风雨年年寒食节，麦盂谁上太妃坟。  
蓬窗日录：杜东原作耕余录，有吊张士诚诗云云。不载为何人所作，疑当时有感于士诚者。  

***◆不平诗***  

天遣魔军杀不平，不平人杀不平人。不平人杀不平者，杀尽不平方太平。  
七修类稿：辍耕录有诗云云。又尝闻有诗云：「中原不可生强盗，强盗纔生不可除。一盗既除羣盗起，功臣原是盗根株。」二诗语意相类。  

## ●元诗纪事卷四十二 【 乩】  

侯官陈衍辑  

岳武穆降箕诗  
马巫父  
三茅吴真人  
郑文选  
张君有  
方武裘  
王大圭  
翠华仙伯  
赵静斋  
独乐园主  
密兰沙求仙诗  
忠烈祠神  

***◆岳武穆降箕诗*** 【 此条诗主、诗名混合，本卷与下卷此类情况甚多，今均参目录作诗主处理，以存其原貌，以下不一一出校。】  

百战间关铁马雄，尚余壮气凛秋风。有时醉倚吴山望 【 吴山　「吴」原作「箕」，据志雅堂杂钞（笔记小说大观本）卷下改。】 ，肠断中原一梦中。志雅堂杂钞：胡天放降仙，箕忽踊跃可畏，经时书一诗云云。后大书一「鄂」字，人始知为武穆也。  

***◆马巫父***  

玉华山诗  

○玉华山诗 【 玉华山　「玉」原作「似」，据志雅堂杂钞卷下改。】  

玉楼云淡晓光浮，中有飞仙驾鹤游。下界此时方熟睡，谁寻紫气问青牛？  
志雅堂杂钞：辛卯正月，胡天放降仙，马巫父，弋阳人，地仙，玉华山诗云云。  

***◆三茅吴真人***  

绝句  
柳杏  

○绝句  

深深门巷老翁家，自洗铜瓶浸杏花。唤起承平当日梦，令人转忆旧京华。  

○柳杏  

岸曲纷纷已弄烟，园林点点欲争然。何人折取归深院，两样风光在眼前。  

***◆郑文选***  

九洞  

○九洞  

拖露抟风海峤来，觚棱寂寂自楼台。春光不比承平日，泪眼看花荐一杯。  

***◆张君有***  

绝句  
兰渚  

○绝句  

八千里路到杭郡，城郭人民几变迁。惟有吴山青不改，令威何日是归年？  

○兰渚  

光转东风弄暖天，永和人物尚依然。谁怜纫佩凄凉客，倚策愁吟楚泽边。  

***◆方武裘***  

赋笔  

○赋笔  

兔出中山骨欲仙，何人拔颖缚尖圆。拙夫堪笑堆成冢，豪客曾闻扫似椽。窗下玉蜍涵夜月，几间雪蠒涌春泉。当时定远成何事？轻掷毛锥恐不然。  
志雅堂杂钞：二月初三日，降仙，三茅吴真人诗云云，柳杏云云。郑文选九洞云云。张君有眉山书房吏人云云 【 眉山书房　「眉」，志雅堂杂钞卷下作「看」。】 ，兰渚云云。方武裘，莆人，潜夫之友也，今为大阳洞主，求赋笔诗云云。  

***◆王大圭***  

绝句  

○绝句  

六朝盛事总成尘，结绮楼前草自春。一曲后庭何处觅？空留月伴倚阑人。  
志雅堂杂钞：辛卯十二月，天放降仙，江宁王大圭诗云云 【 江宁王大圭　「宁王大圭」四字原阙，据志雅堂杂钞卷下补。】 。  

***◆翠华仙伯***  

示张唐臣诸人  
示问行藏者  

○示张唐臣诸人  

玉皇香案晚朝回，小小星坛向夜开。一炷信香通鼻观，翠鸾飞背酒仙来。  

○示问行藏者  

春来看取百花丛，粉白妖红造化功。燕子莺儿休调舌，花残明日起熏风。  
双溪醉隐集：张唐臣等诸公夜祈大仙，批以诗云云。或有问予行藏者，亦批以诗云云。祈求仙号，批以翠华仙伯。是夜更有诗数首，并满江红词一阕，气语豪迈，篇什可观。  

***◆赵静斋***  

享祭降笔  

○享祭降笔  

生居四代将门家，不幸遭逢被虏拏。死在瓜洲无葬地，幽魂夜夜到长沙。  
山房随笔：赵静斋淮被执于溧阳，至瓜洲被刑。其孙享祭，静斋降笔云云。  

***◆独乐园主***  

咏史  

○咏史  

三皇之前不可传，尧舜垂衣化自然。夏衰商败兵革起，征讨有罪非传贤。苍姬种德极深厚，历载八百何绵绵。孔丘孟轲不得位，唯有文字登书编；春秋笔削严一字，诛恶褒善持大权；丘明作传详本末，下迨战国何茫然。秦皇并吞六王毕，始废封建迷井田；功高自谓传万世，仁义不施徒托仙；东游弗返祖龙死，赤灵火德明中天。汉朝文景称至治，刑措可比成康前；无端杂用黄老术，是以未得称其全。王莽贼臣篡汉祚，赖有光武如周宣；云台名将应列宿，婉婉良策扶戎轩；绝胜高祖醢彭越，可比周召终天年。崇儒往谒曲阜庙，典章灿灿罗星躔；后人不省创业苦，宠任阉宦皆貂蝉；西园粥爵诚可耻，党锢忠士灾何延。一朝曹氏帝称魏，铜驼荆棘生荒烟；关张早死后主弱，典午自帝开坤埏。五胡云扰乱中国，五马南渡何翩翩。六朝兴废有得失，岂知合并归杨坚；琼花城里建宫阙，汴河春水浮龙船。乱离思治否复泰，唐室高祖催飞骞；秦王神武不可及，遂承天祚传高玄。大纲不正有惭色，我尝抚卷思其渊。纷纷女祸握神器，扰扰藩镇横戈鋋；乘舆避乱数奔窜，翠华几度游西川。黄巢残贼不忍说，白骨山积血成泉；侵凌渐使唐祚绝，江海虽大犹涓涓。朱温降将乃一贼，僭号暂时得复失。后唐石晋暨知远，但以功利不尚德。周家亦僭登天基，独有世宗明治术。我朝列圣皆深仁，天下苍生得苏息。史书浩浩充屋栋，人主欲观宁遍及。小臣纂集作通鉴，治乱兴亡明似日。愿言乙夜细垂观，比美成王戒无逸。  
辍耕录：悬箕扶鸾，所作诗文间有绝佳者。友人檇李顾元凯尝召一仙至，大书曰：「独乐园主也，可命题。」众以咏史请，鸾不停留，作成长篇云云。  

***◆密兰沙求仙诗***  

刀笔相从四十年，非非是是万千千。一家富贵千家怨，半世功名百世愆。牙笏紫袍今已矣，芒鞋竹杖任悠然。有人问我蓬莱事，云在青山水在天。  
草木子：至顺辛未间 【 至顺辛未　「顺」原作「正」，按至正无辛未年，因据草木子卷四改。】 ，福建廉访使密兰沙求仙诗云云。  

***◆忠烈祠神***  

示陈友定  

○示陈友定  

将军何事访山家，火冷炉温谩煮茶。若问圣明吾岂敢，止能疗病与驱邪。  
榕阴新检：至正末，陈友定据闽，过福宁栖云忠烈祠，叩己当为天子，悬箕一绝云云。不怿而去。  

## ●元诗纪事卷四十三 【 仙神鬼怪】  

侯官陈衍辑  

羽客  
悬葫芦诗  
刘妙容歌  
水仙祠神  
卫芳华鬼  
郑婉娥鬼  
华亭二生  
仙方诗  
晚翠亭诗  
荆州鬼语  

***◆羽客***  

题蕉叶诗  

○题蕉叶诗  

午夜君山玩月回，西邻小圃碧莲开。天风香雾苍华冷，名籍因由问汝来。  
白雪红铅立圣胎，美金花要十分开。好同子往瀛洲看，云在青霄鹤未来。  
西湖游览志：玄妙观，元时改今名。时蕉花盛开，有赵道士居之。一日，羽客来访，赵适他出，客题诗蕉叶云云。识者以为吕洞宾也。  

***◆悬葫芦诗***  

葫芦一个是生涯，闲步人间访酒家。要问狂夫何处住？蓬山洞口有桃花。  
元诗癸集：大德间，安肃剏建拟江亭，落成，俄有三仙，一曰散汉，二曰双口叟，三曰悬葫芦，共题诗于壁而去。本州岛判官张莘有记。  

***◆刘妙容歌***  

月既明，西轩琴复清。寸心斗酒争芳夜，千秋万岁同此情。歌宛转，宛转声已哀。愿为星与汉，光景共徘徊。悲且伤，参差泪成行。底红掩翠方无色，金徽玉轸为谁锵？歌宛转，宛转结复悲。愿为烟与雾，氤氲共容姿。  
元诗癸集：皇庆改元，有张三郎者，善笛。八月十五夜，倚乐桥作伊州曲。夜静，有老人来曰：「尔笛固清，未能脱俗，为尔厘正之，当熟记无忘。」乃指教其孔，换易数字，曲益清峻。张更别求曲，老人取笛自吹，超出尘壒。张问何人作，答曰：「仙妹刘妙容歌也，因以传我。」复请授其指，老人笑而起曰：「子凡心，我岂能教尔耶？」去数步不见。张后以指寻其曲，终不能得其高古之趣。  

***◆水仙祠神***  

临别留诗  

○临别留诗  

盘塘江上是奴家，郎若闲时来吃茶。黄土筑墙茅盖屋，庭前一树紫荆花。  
辍耕录：揭曼硕先生未达时，多游湖湘间。一日，舟泊江涘，夜二鼓，揽衣露坐，仰视明月如昼。忽中流一棹，渐近舟侧，中有素妆女子，敛■〈衤任〉而起，容仪甚清雅。先生问曰：「汝何人？」答曰：「妾商妇也。良人久不归，闻君远来，故相迎耳。」因与谈论，皆世外恍惚事。且云：「妾与君有夙缘，非同人间之淫奔者，幸勿见却。」先生深异之。迨晓，恋恋不忍去，临别，谓先生曰：「君大富贵人也，亦宜自重。」因留诗云云。明日舟阻风，上岸沽酒，问其地，即盘塘镇。行数步，见一水仙祠，墙垣皆黄土，中庭紫荆芬然。及登殿，所设像与夜中女子无异。

***◆卫芳华鬼***  

聚景园  

○聚景园  

湖上园亭好，重来忆旧游。征歌调玉树，阅舞按梁州。径狭花迎辇，池深柳拂舟。昔人皆已没，谁与话风流？  
西湖游览志余：延佑初，永嘉滕穆侨居临安。月夜，游聚景园。遇一美人，自言卫芳华，故宋理宗朝宫人。即命侍女翘翘设茵席酒果，歌木兰花一阕，又赋诗云云。  

***◆郑婉娥鬼***  

口占  

○口占  

凤舰龙舟事已空，银屏金屋梦魂中。黄芦晚日空残垒，碧草寒烟锁故宫。隧道鱼灯油欲烬，妆台鸾镜匣长封。凭君莫话兴亡事，泪湿臙脂损旧容。  
列朝诗集：吴江沈韶，洪武初游九江琵琶亭，月下彷佛闻歌声。明日复往，有丽人冉冉而来，呼韶同茵坐，曰：「妾伪汉婕妤郑婉娥，死殡亭侧。」命侍儿钿蝉取酒，口占一律赠韶。韶与留连半载，谈元末羣雄兴废，又伪汉宫中事，历历可记。  

***◆华亭二生***  

全生诗  
贾生诗  

○全生诗  

几年兵火接天涯，白骨丛中度岁华。杜宇有冤能泣血，邓攸无子可传家。当时自诧辽东豕，今日翻成井底蛙。一片春光谁是主？野花开满蒺藜沙。  

○贾生诗  

漠漠荒郊鸟乱飞，人民城郭叹都非。河沈朽骨何须葬，血污游魂不得归。麦饭无人作寒食，绨袍有泪笑斜晖。生存零落皆如此，但恨平生壮志违。  
列朝诗集：吴元年，明兵围姑苏。上洋人钱鹤皋起兵援张氏，华亭有全、贾二生参与谋议，事败皆赴水死。洪武四年春，华亭士人石若虚出近郊，遇二生于途，忘其已死，班荆酌酒，二生各赋一诗，挥手别去，不知所之。  

***◆仙方诗***  

纷纷墓土黄金屑，片片花飞白玉芝。君主一斤臣四两，调和服下即平夷。  
七修类稿：元末嘉兴桐乡县后朱村徐通判，素慕洞宾，朝夕供礼。一日疽发于背，势垂死，犹扶起礼之如昔。偶见净水盂下白纸一幅，视之有诗云云。意其仙方，然不知何物为黄金、白玉，乃召仙，以大黄、白芷为问，仙曰然，服之果验。  

***◆晚翠亭诗***  

一径入青松，飞流澹晴绿。道人晚归来，长歌振林谷。山深不知秋，落叶下枯木。须臾翠烟开，月色照彩服。  
草木子：鬼作晚翠亭诗云云。  

***◆荆州鬼语***  

苦也苦，几时泥到襄阳府。　　　苦也苦，几时泥到成都府。  
草木子：昔元戊寅年间，荆州分域有鬼夜叫云云。居人皆闻之，而不见其形。及早视之，凡树木不论大小，皆用泥和狗猪毛离根一二尺泥之，至树分枝处则止。后又改呼云云。盖古今未闻之异也。  

## ●元诗纪事卷四十四 【 梦】  

侯官陈衍辑  

大涤洞天仙人  
梦中贯酸斋彭郎词  

***◆大涤洞天仙人***  

示周允和  

○示周允和  

苍然耸空碧，指点人不识。我来契宿缘，镌记云根石。  
洞霄图志：周允和字谦甫，号清溪。十八岁，入大涤师冲妙先生。今至元戊寅，授崇道冲应清真大师，洞霄主席。壬午三月，兼领太一宫。秋九月，复还九锁。乙酉七月初梦游大涤洞天，见数仙人吟咏，一指示云云。  

***◆梦中贯酸斋彭郎词***  

番之湖兮云水杳，万顷晴波净如埽。相逢渔子问二姑，大姑不如小姑好。小姑昨夜妆束巧，新月半痕玉梳小。彭郎欲娶无良媒，飞向庐山寻五老。五老颓然不肯起，彭郎怒踢香炉倒。彭郎彭郎归去来，陶令门前烟树晓。 【 详杨维桢瀑布谣下。】  

## ●元诗纪事卷四十五 【 歌颂铭谣谚谶谜杂语】  

侯官陈衍辑  

元初童谣  
元谶  
法服歌诀  
滨州民歌  
马氏铁券谶  
信州路谶  
嘲洪起畏  
皇舅墓谣  
井字谜  
用字谜  
大明寺水隐语  
颂程雪楼  
无名状  
宁都州民歌  
宣城民哭邑令  
雷州民歌  
浮梁民谣  
太仓谣  
至治间占  
李好文谚  
绍兴乡人语  
斛铭  
浙西谚  
无锡谶  
三险谚  
巴豆黄连谚  
金银珠谣  
明宗时童谣  
十七字诗  
元统间谣  
菩萨线谣  
京师童谣  
京师语  
书省壁  
至正中谚  
江西福建怨谣  
石人谣  
平江郡石上谶  
嘲三宝奴  
粘国门诗  
上海县谣  
至正中大理童谣  
至正中燕京童谣三首  
台温处树旗谣  
方国珍谣  
京师童谣  
松江谣  
张士信杨完者谣  
闽清民歌  
武冈民颂  
曲沃民歌  
福宁州谣  
安乡谣  
嘲许敬仁  
绩溪歌  
书楮衾语  
元末湖湘中童谣  
元末真定童谣  
赵烈妇歌  
萧彝翁书衣带语  
羊儿年谣  
黄菜叶谣  

○元初童谣  

塔儿红，北人来作主人翁；塔儿白，南人是主北为客。  
帝京景物略：白塔寺，元初有童谣云云。世祖时塔色焰赤，及我太祖兵起淮阳，塔白如故。  

○元谶  

大元之后有庚申。  
西湖志余：或问宋祚于邵子，邵子对以「五更头」，盖谓五庚申也。而元谶亦云云。顺帝庚申生，纔六庚耳。  

○法服歌诀  

袜履中单黄带先，裙袍蔽膝绶绅连。方心曲领蓝腰带，玉佩丁当冠笏全。  
山居新话：郊祀祭庙，天子御衮冕，百官皆法服，凡披秉须依歌诀次第，则免颠倒。谩识歌诀于左云云。  

○滨州民歌  

田野桑麻一倍增，昔无粗麻今纩缯，太守之德如景星。  
松雪斋集：公讳彧，姓姜氏。知滨州，课民栽桑，岁余新桑徧野，人呼曰太守桑。且歌云云。  

○马氏铁券谶  

至元十五六，狗儿坏我屋。  
武林旧事：至元十五年六月，有军厮名狗儿者，因樵采垦土，得一铁券，上有字云「雁门马氏葬于横冲桥」云云。后又有十字云云。  

○信州路谶  

水打巷村园，永丰出状元。  
江西通志：笃列图字彦诚，蒙古人。父揭南新，祥兴间镇信州路，得一谶云云，遂家于永之进贤坊。生笃列图，登至顺庚午蒙古榜进士第一。  

○嘲洪起畏  

家在临安，职守京口，北骑若来，不降则走。  
癸辛杂识：洪起畏知京口日，乃北军入境之初。尝大书揭榜四境云：「家在临安，职守京口，北骑若来，有死不走。」其后举郡以降。或为改其末句云云。  

○皇舅墓谣  

皇舅墓门闭，运粮向北去；水渰墓门开，运粮却回来。  
辍耕录：河间路景州蓨县河浒一土阜，相传为皇舅墓。自国家奄混区夏，即有谣云云。至正辛卯，中原大水，舟行木杪间。及水退，土阜崩圮，墓门显露。继后天下多事，海道不通。  

○井字谜  

四十零八个头，一头还对一脚，中间全无肚肠，外面许多棱角。  

○用字谜  

三山自三山，山山甘倒悬。一月复一月，月月还相连。左右排双羽，纵横列二川。合家都六口，两口不团圆。  
敬斋古今黈：谜固小技俩，然其讽咏比兴，固与诗人同义，而在士大夫事中亦谈笑一助。尝拟作「井」谜云云。此末联亦借前人语。尝闻「用」字谜，既久，止记一二句，今为足成之云云。  
案：齐东野语「用」字谜云：「一月复一月，两月共半边。上有可耕之田，下有长流之川。六口共一室，两口不团圆。」  
又云：「重山复重山，重山向下悬。明月复明月，明月两相连。」  

○大明寺水隐语  

一人堂堂，两曜垂光。井深尺一，点去冰旁。二人同行，不欠一边。三梁四柱足火然，若有双钩日月全。  
湛渊静语：今杭之西大明寺，亦镌隐语于上云云。乃「大明寺水，天下无比」也。  

○颂程雪楼  

闽中有雪方为贵，天下无楼如此高。  
草木子：程雪楼为闽守，任满归，民有献箭旗者以百数，公于内取其一联云云。  

○无名状  

老书生，小书生，二书生坏了中书省。不言不语张左丞，铺眉搧眼董参政，也待学魏征一般俸 【 读「捧」】 请 【 读「倩」】 。  
山居新语：桑哥丞相当国擅权之时，同僚张左丞、董参政者，二公皆以书生自称，凡事有不便者，多沮之，桑哥欲去之而未能。是时，都省告状撺箱，乃暗令人作一状投之箱中，至午收状，当日省掾须一一读而分拣之。中有一状，无人名事实，但云云。  

○宁都州民歌  

去年雪，今年雨，微计侯，那得此，民既悦，天应喜。  
江西通志：计初，浮梁人，授宁都州同知。核板册以定赋，出冤狱以正刑，上下推服。谒假归省，饥民起为乱，当道檄初往谕，盗遂息。州久无雪，民苦瘴疠，复任时大雪。明年旱，一祷辄雨。民歌云云。  
案：末二句据吴草庐集增。  

○宣城民哭邑令  

公来何其迟，公去何其速。使我宣城民，何以遂生育？  
江西通志：尹希善，吉水人。被荐授宣城令，有善政，以病卒于官。民哭之云云。  

○雷州民歌  

舄卤为田兮，孙父之教。渠之泱泱兮，长我秔稻。自今有年兮，无旱无涝。  
元史乌古孙泽传：擢为海北海南廉访使。雷州地近海，泽行视城阴，乃教民浚故湖，筑大堤，堨三溪潴之，为斗门七，堤堨六，以制其赢耗，酾为渠二十有四，计得良田数千顷，濒海广舄并为膏土。民歌之云云。  

○浮梁民谣  

桃李阴阴六万家，下居民不识官衙。甘棠喜有千年政，美玉终无一点瑕。  
江西通志：郭郁，大梁人，皇庆间浮梁令。善为钩距，以廉民隐，自比赵广汉，聘吴仲迁为弟子师，士风丕变，政为江南诸邑最。民谣云云。  

○太仓谣  

打碗花子开，今搬州县来。　　　黄郎屋上走，州县住不久 【 州县住不久　「县」原作「来」，按此句与上「今搬州县来」对言，故据平江记事（墨海金壶本）改。】 。  
平江记事：元贞初升昆山县为州，州治去府治七十二里。延佑中移太仓。未移之先，太仓江口，打碗花子遍地盛开，民谣云云。迁移之先，常有鼠郎出没厅事上，民复谣云云。至正间果复移回玉峯旧治。  

○至治间占  

天狗坠地为赤犬，其下有大军覆境。  
楮记室：至治元年，玉案山产小赤犬，羣吠遍野，占云云 【 按：此条实引自潘埙楮记室（说郛本），原误作「楮室记」。】 。  

○李好文谚  

目耕夜分李好文。  
梧溪集：幼力学，家苦贫，夜就邻之磨坊灯读书，凡十余年。一日，值雪，抵村舍媪贷斗麦，媪却曰：「子奚拙耕。」好文曰：「吾目耕耳。」既而谚云云。  

○绍兴乡人语  

欲学孝妇，当学俞母。  
函史；绍兴俞新之妻闻人氏，夫殁譬不贰事。姑病风失明，闻人手涤溷秽，时时舐其目，目为复明。姑卒，与子亲负土葬之。乡人为之语云云。  

○斛铭  

出以是，入以是，是子孙，永如是。  
辍耕录：上海费宣慰榕，轻财好施，人呼为费佛子，刻铭于斛之四面云。  

○浙西谚  

年年防火起，夜夜防贼来。  
至正直记：浙西谚云云。盖地势低下，滨湖多盗，常有此患。此语亦好令人儆戒无虞也。  

○无锡谶  

无锡平，天下宁。  
至正直记：相传无锡有石刻谶云云，在惠山寺泉之旁。或云天下井旧咸置锡以滋泉味，盖茗与锡相便，惟是邑无之。或云有锡则民争兵，故名无锡。皆未详孰是。  

○三险谚  

■〈香贲〉香吸髓倚阑干。  
至正直记：谚云云。言三险也。  

○巴豆黄连谚  

巴豆未开花，黄连先结子。  
至正直记：谚云云。盖黄连能制伏巴豆毒也。  

○金银珠谣  

活银病金死珠子。  
至正直记：有谣云云。盖言银为诸家所尚，金遇主渐少，珠子则无问及者，犹死物也。  

○明宗时童谣  

牡丹红，禾苗空。牡丹紫，禾苗死。 【 古今风谣。】  
案：明宗在位五月而崩，庙讳乃「和」字也。  

○十七字诗  

自谓非其子，如今作天子。传语老蛮子，请死。  
归田诗话：虞伯生际遇文宗，置奎章阁为学士。顺帝为明宗子，文宗忌之，远窜海南，诏书有曰：「明宗在北之日，自以为非其子。」伯生笔也。文宗晏驾，宁宗立，八月崩，国人迎顺帝立之。帝入太庙，斥去文宗神主，而令四方毁弃旧诏。伯生时在江西，命以皮绳拴腰，马尾缝眼，夹两马间，逮捕至大都。嫉之者十七字诗云云。至则以文宗亲改诏稿呈，顺帝览之曰：「此朕家事，外人岂知？」遂得释。两目由是丧明，不复能楷书。  
函史：侍臣有以诏本侍读学士虞集所草者，请罪之。王嘻笑曰：「此我家事，岂繇彼书生？彼代书佣耳！」赐酒币遣归。  
石洲诗话：田汝成西湖志余所载「顺帝即位时，马尾缝眼，由是丧明」之事。为此说者，第因文靖晚年目疾，而傅会之耳。予前年得宋宣和画猫卷，有文靖题云云。至正五月夏，仙井虞集。笔势尤苍逸。信乎前说之诬也。  

○元统间谣  

天雨牦，事不齐。  
元史：元统二年六月，彰德雨白毛，俗呼云「老君髯」。民谣云云。  

○菩萨线谣  

天雨线，民起怨，中原地，事必变。  
元史：至元三年三月，彰德雨毛如线，而俗呼云「菩萨线」。民谣云云。  

○京师童谣  

白雁望南飞，马札望北跳。  
元史：至元五年八月云云。  

○京师语  

上把君欺，下把民虐，太皇太后倚恃着 【 太皇太后倚恃着　庚申外史（学津讨原本）作「倚恃着太皇太后」。】 。  
庚申外史：伯颜数往太皇太后宫，或通宵不出。京师为语云云。  

○书省壁  

人皆谓我不办事，天下办事有几人？袖里屠龙斩蛟手，埋没青锋二十春。  
庚申外史：至元四年冬十一月，河南范孟端反。孟端者，河南■〈木巳〉县人也。始为内台知班，发身掾河南台。其人贫无资，寡交游，人皆谓不办事，郁郁不得志。又久不得补。一日，大书省壁云云。后有守省御史来，与孟端有旧，力为言之，乃得补。又不帮俸，孟端曰：「我必杀若辈！」  

○至正中谚  

李如黄瓜，民皆无家。  
留青日札：元顺帝至正中，李实如黄瓜，谚云云。  

○江西福建怨谣  

九重丹诏颁恩至，万两黄金奉使回。　　　奉使来时，惊天动地；奉使去时，乌天黑地。官吏都欢天喜地，百姓却啼天哭地。　　　官吏黑漆皮灯笼，奉使来时添一重。  
辍耕录：至正乙酉冬，朝廷遣官奉使宣抚诸道，问民疾苦。明年，江右儒人黄如征邀驾上书，指数散散、王士弘等罪状。上喜，特授江西等处儒学提举。其书略曰：江西福建一道，地处蛮方，去京师万里外，传闻奉使之来，皆若大旱之望云霓。而散散、王士弘等，不体圣天子抚绥元元之意，鹰扬虎噬，雷厉风飞。声色以淫吾中，贿赂以缄吾口。闾阎失望，田里寒心。乃歌云云。又云云。又云云。如此怨谣，未能枚举。  

○石人谣  

莫道石人一只眼，此物一出天下反。  
草木子：徐州盗韩山童叛。先是，至正庚寅间，参议贾鲁以当承平之时，无所垂名，欲立事功于世，及河决南行，劝脱脱求夏禹故道，开使北流。身专其任，濒河起集丁夫二十六万余人。朝廷所降食钱，官吏多不尽支，河夫多怨。韩山童等因挟诈，阴凿石人，只开一眼，镌其背云云，预当开河道埋之。掘者得之，遂相惊诧而谋乱。  
平胡录：一云：先是河南北童谣云云。及鲁治河，果于黄陵冈得石，如谣云。  
七修类稿：韩山童，栾城人。祖父以白莲会烧香惑众，至山童，因枣阳有男周岁暴长四尺，皤腹如世所塑布袋和尚者，遂倡言弥勒下生，天下当乱。又阴凿一眼石人，埋当道，镌其背云：「石人一只眼，挑动黄河天下反 【 石人一只眼，挑动黄河天下反　七修类稿卷八作「莫道石人一只眼，此物一出天下反」。】  
。」  

○平江郡石上谶  

三十八，十八子，寅卯年，至辰巳。合收张翼，同为列国。不在常，不在祥，切须款款细思量  
【 「合收张翼」五句　至正直记卷四作「合修张掖，同音例国。不祥不在常，不在洋，必须款款细思量」。】 。旦卜水，暮愁米，浮图倒地莫扶起。修石岸，重开河，军民拍手笑呵呵。日出屋东头，鲤鱼上山游 【 上山　日闻录（守山阁丛书本）、至正直记卷四均作「山上」。】 。星从月里过，会在午年头。  
日闻录：至正壬辰年，平江郡守六十差民言于旧城址下得一石，镌云云。访问不得其实。予后于松江，偶见前人一日录，亦载此语，乃知此语不特见于平江，盖已谶于前矣。  
至正直记：平江始筑城时，某处城数丈，筑而复陷者三。于是深掘其地，得石，方广三尺，刻云云。首句作「三十六」。末行云：「唐癸丑三月三日立。」时至正辛卯秋冬之间。民相传诵，竟不晓其谶。至丙申春，城陷，张九四据之。明年秋纳款，始有人云：「张起谋时止十八人，若火周李严等也。」又测「鲤鱼山上游」者，高邮也。「星从月里过」者，横舟也。「三十六」者，四九三十六也。皆未知应在何事也。「开河」是贾鲁为之，天下遂乱。「浮屠倒地」者，乱后寺观皆废，以置军寨。  

○嘲三宝奴  

茶盐酒醋都提举，僧道医工总相公。  
至正直记：三宝奴作相日，富户杂流皆可入官。时人嘲之，有云云。  

○粘国门诗  

虾蟆水上浮，雪雪见日消，定住不开口。汪家奴，只一朝，国事休矣。  
草木子：至正壬辰，丞相脱脱统兵征南浦 【 南浦　草木子作「淮南」，似当从。】 。兵甫及高邮，答麻奏：天下乱皆由怨脱脱之故，罢脱脱，盗自宁息。上入其说，即军中贬之。脱脱释兵，奉诏赴贬所，兵遂大溃，大率皆归红巾。答麻复矫诏杀之。答麻与脱脱初无雠恨，但欲谋其相位，杜其再来之路尔。未几，答麻坐配死。或以诗粘国门云云。雪雪，答麻弟，为御史大夫，党兄为奸。定住缄默，汪终日酣饮而已。  

○上海县谣  

鸡啼不拍翅，鸦鸟不转更。  
山居新话：至正癸巳冬，上海县十九保村中鸡鸣不鼓翼，民谣云云。  

○至正中大理童谣  

莫道君为山海主，山海笑咳咳，园中花谢千万朵，别有明主来。  
滇载记：宝闻我高皇帝开基金陵，遣其叔段真自会川入京，奉表归款，朝廷亦以书报之。时有妖巫女歌曰「莫道」云云。宝数日疾卒，子明嗣。  

○至正中燕京童谣三首  

牵郎郎，拽弟弟，打破碗儿便作地。阴凉阴凉过河去，日头日头过山来。脚驴斑斑，脚躐南山。南山北斗，养活家狗，家狗磨面，三十弓箭。上马琵琶，下马琵琶，驴蹄马蹄，缩了一只。  
以上古今风谣。  

○台温处树旗谣  

天高皇帝远，民少相公多。一日三遍打，不反待如何？  
闲中今古录：元到末年，数当乱，任非其人，酷刑横敛。台温处之民，树旗村落云云。由是谋反者各起。黄岩方谷珍因而肇乱江淮，红巾徧四方矣。  

○方国珍谣  

杨氏青，出贼精。  
草木子：方国珍，台之宁海人。其居有山，在中曰杨氏，尝有童谣云云。其初亦欲立功，为国宣力，后失赏，遂出忿言曰：「蔡能为盗，我岂不能耶？」遂叛。  

○京师童谣  

一阵黄风一阵沙，千里万里无人家。回头雪消不堪看，三眼和尚弄瞎马。  
元史：至正十五年云云。  

○松江谣  

满城都是火，府官四散躲。城里无一人，红军府上坐。  
辍耕录：至正丙申正月，常熟州陷。松江府印造官号，散给吏兵佩带，以防奸伪。号之制作，画为圆圈，绕圈皆火焰，圈之内一府字，以府印印府字上，圈之外四角，府官花押。民间谣云云。不二月，城破，悉如所言。  

○张士信杨完者谣  

死不怨，泰州张；生不谢，宝庆杨。  
乐郊私语：丁酉八月，张氏以水师数万来攻嘉兴。羽檄星驰，川陆戒严。杨完者以大军大破之，斩首万七千级，俘者数千。张氏统军张士信以伏水遁还。然完者凶肆，掠人货钱，至贵家命妇室女，见之则必围宅勒取淫污，少与相拒，则指以通贼，纵兵屠害。民谣云云。  

○闽清民歌  

彼寇来雠兮，得吾侯而蒙休。彼寇远遁兮，吾侯锡我室家之无忧。  
福建通志：蔡嗣宗由闽县簿迁闽清尹，邑有外寇，嗣宗募民兵却之，百姓安堵。乃歌云云。  

○武冈民颂  

前有公绰，武冈父母；今之郡侯，毋乃其后。足我衣食，安我田亩。我子我孙，与侯同久。  
万历湖广总志：柳不华，武冈路总管。元季兵乱，不华率义屯戍同保山，控制蛮僚，守境卫民，几二十年，边方赖之。后以疾卒。民尝颂之云云。  

○曲沃民歌  

泮宫之崇，以扶儒宗。社稷之封，以祈年丰。肇之者谁？令尹之功。  
山西通志：阎得中，至正间任曲沃，首建社稷坛，鼎新文庙，惠爱黔黎，作兴人材。民歌云云。  

○福宁州谣  

吾侬生长莆山曲，三尺茅檐四尺屋。大男终岁食无盐，老妇蒸藜泪盈掬。阿郎辛苦学弄兵，年年贩盐南海滨。担头有盐兵一束，羣行大队惊四邻。迩来红巾掠州县，沃野平民不知战。贤哉太守死作灰，勇矣林僧命如线。林僧一战功业单，策马东走来莆山。山人踯躅喜相遇，邀我邻社东南旋。我邻我社轻死士，苦竹长枪兼丈五。自从行刼出社来，社甲吹螺整行伍。时维癸巳夏五月，暍暑微民正愁绝。螺声隐隐入郭门，白旆央央下林樾。饥儿寡妇常谘谘，老弱奔走趋道隅。■〈秋鸟〉鸧翻羽动天哭，虎豹掉尾何时需。空城一炬灰烬后，车盖归来仍白授。阿娘垢面迎相公，西邻椎牛唤新酒。酒酣拍掌浩浩歌，天地虽大如吾何！女儿朝餐餍粱肉，走卒出市陈干戈。市人累累丧家狗，路上相逢尽缠首。儒巾惊骇迎先锋，小儿号哭畏郎吼。老翁再拜乞见怜，自从乱后无一钱。舍人官买鸡豕尽，有田未种蚕未眠。先锋拔刀倍嗔怒，缚得家翁出门去。妻儿哭泣投社官，愿获生全拜君赐。社官点头见始欢，年来钱钞交莫悭。尔田傥入莆社籍，尔屋老稚从居安。我田我庐不足惜，应当门户谁出入。生男愿作社中吏，生女愿作先锋妾。胡然太府亶不聪，有书辄上莆社公。柏台主人任刀笔，札札按覆皆相同。向来壤地方万里，比屋豪华皆武士。五侯同封不足夸，一家十轮未为易。匹夫势转千乘强，驱役百姓如驱羊。编民贡税入私室，小大驱合无边方。手提文印绿衣者，饥食无鱼出无马。流离安集无定期，蓬蒿猎猎故城下。道旁遗老问行人，泰安有社民未贫。行人蹙额皆相语，我闻公社吏更仁。前年泰安挹城邑，未曾入城先报捷。前师失利后师奔，一市横尸更稠迭。至今大厦环州营，一门公相皆弟兄。豺狼盘踞食人肉，一叱一咤风云生。我闻有命不敢告，俯首未言胆先破。老翁闻此双泪垂，风雨洗天何人到。  
元诗癸集：至正十七年春正月，诸部各起团社，吞并田土，民怨有谣。  
又  
袁君袁君诚儿嬉，东山之下筑城池。掘人冢石迭墙堑，占民田土开营基。欲谋于此胚汉业，井蛙尊大情何痴。役民荷锸任犂穴，无骸不露堪欷歔。前人尽辞长夜室，天阴露冷凉啾悲。山中独存袁氏墓，若堂之封何巍巍。又见若坊若夏屋，芙蓉筑城芳飞飞。无归之鬼欲托处，游目一见动所思。鬼灵相率语其下，主人肃入安便宜。众鬼夜深苦啼哭，主人慰勉甘其辞。惟桑与梓焉有旧，颠危自合相扶持。儿孙祭扫同尔享，佳城爽垲同尔归。且叙平生受苦语，又奚深夜啼悲为。众鬼致词恤久远，天地循环何所期。城池恐为他人得，他人又嫌墙堑卑。发号令民更增筑，吾家已破墙无基。恐人掘石及君墓，嗟余与君俱无依。  
元诗癸集：至正二十一年冬十月，太安社筑城。是时凡桥道坟墓，尽毁掘，莫敢谁何。民作吟伤之。  
又  
山巍巍兮无麦原，白面细粉常盈盆。林森森兮无桑柘，锦绣绫罗色相亚。出门见岭不见江，案前罗列皆鲈鲂。儿童吼哄南山下，剩逐牛羊与驴马。山妻嘻笑临堂前，满头珠翠垂翩翩。自言获功始三载，胜如仕宦数十年。但愿魁寇未殄灭，与我增财广置山间田。  
元诗癸集：至正二十四年，开王珵田，令人四方射，矢之所及，悉为社田，民怨有谣。  

○安乡谣  

罗长卿，罗长卿，朝朝打鼓捷蛮兵。一朝打发蛮兵去，千门万户乐太平。  
元诗癸集：安乡罗长卿为襄阳路总管，家赀素饶。至正末，倪文俊僭据，与张镇等协力保障，乱平，乡民谣云云。  

○嘲许敬仁  

祭酒许敬仁，入门鞑靼唤。出门传圣旨，口口称先人。  
至正直记：许敬仁祭酒，鲁斋子也，学行皆不逮于父，以门第自高，常忽傲人。每说及乃父奉旨之荣，口称先人者不一。四明袁伯长尝嘲敬仁云云。盖敬仁颇尚朔气，习国语，乘怒必先以「阿剌」「花剌」等叱人，人咸以为诮也。  

○绩溪歌  

前有苏黄门，后有叶令君。  
元诗癸集：叶楠，贵池人，调鄱阳尉。力请蠲租以救荒涝。后为绩溪令，邑人歌云云。  

○书楮衾语  

的的的，孰令尔纸被似钞角。问我何处住？五色云中住。问我是何姓？杓子少个柄。尔也错，我也错，不如归去！的的的。  
霏雪录：元末有人幞被行山径间，遇恶少，意所负必楮镪也，击杀之，视幞特楮衾耳，大悔之。乃书楮衾云云。愬官，不知主名，召商谜者问之，曰：「五色云，彩烟也；彩烟，新昌山名。杓子少柄，盂也，盖于姓也。」密令隶人往踪迹之，久而不得。隶人亦了事者，一日坐镊肆栉发，见一人对门卖饼，鼓其锤作的的之声，乃扬言曰：「某山中刼负纸被者，官知贼处，即来捕也。」觇其人有惧色。次日，闭门不卖饼矣。竟捕之，果服其辜。  

○元末湖湘中童谣  

不怕水中鱼，只怕岸上猪。猪过水，见糠止。  

○元末真定童谣  

塔儿白，北人是主南人客。塔儿红，南人来做主人公。  
以上古今风谣。  

○赵烈妇歌  

四月三日兵挠湖 【 挠湖　「挠」原作「桡」，据梧溪集卷六陆贞妇赵氏诗序改。】 ，妇女多被辱与驱，殉节伊谁天水姝。  
梧溪集：赵氏，鄞处士陆焘妻也。至正间，两浙多虞，焘与赵隐居松之瓢湖。丁未夏，海隅有警，兵猝至，焘偕赵仓皇赴舟。未几，同难者争舍舟陆窜，焘登岸，伤刃者三，遂仆深淖。赵自投于渊。时有歌之者云云。  

○萧彝翁书衣带语  

男子之贞，犹女之烈，一有玷焉，万善难雪。  
江西通志：寇乱家居。江西参政全子仁率师平袁州，辟彝翁为参谋。会伪汉陷庐陵，子仁遁去。彝翁叹曰：「有城不守非忠也，遇敌弗战非勇也，谋人军而不死，何面见天下士乎！」投井不死，争出之，三日不食，书衣带云云。竟赴井死。  

○羊儿年谣  

富汉莫起楼，贫汉莫起屋。但看羊儿年，便是吴家国。  
庚申外史：本朝龙兴淮南，即以建康为天下根本。东征西伐，南诛北讨，四海人心归顺。先是，童谣云云。迨本朝定都建康，筑坛于建康南门，郊天受命，改元朝至正二十七年为吴元年，实丁未岁也。  

○黄菜叶谣  

张王做事业，只凭黄蔡叶 【 张王做事业，只凭黄蔡叶　西樵野记（五朝小说大观本）作「丞相做事业，专用黄蔡叶」。】 ，一夜西风来，干瘪。  
翦胜野闻：伪周主张士诚据有江东时，姑苏市井中童谣云云。后国事既去，太祖取其黄、蔡、叶三人者，刳其肠而悬之，至成枯腊。盖三人皆元戚机臣，其残膏积侈，败国丧家，帝特恶焉。  
西樵野记：伪吴尝用黄参军敬夫、蔡参军彦文、叶参军德新图事，三人皆迂阔书生，不识大计。洪武丁未春，太祖下江南，三人皆伏诛，其尸风干于旗竿之首。初，吴中谣云云。  
七修类稿：三人，黄书生，蔡业医，吴星士也。吴中因作云云。至吴元年九月初八日癸未，西风大作，徐达攻破姑苏，从西门进兵。  
案：古今风谣作「黄菜叶，西风来，便干折」。  
又案：铁崖集有蔡叶行，注云：张氏亡国由大弟，致此实由二佞。丁未春，二佞伏诛于台城，风干其尸。  

## ●辽金元诗纪事总叙  

诗纪事之体，专采一代有本事之诗，殆古人所谓诗史也。国可亡，史不可亡，即诗不可亡，有事之诗，尤不可亡。然或以为异族而主中国，则其国之诗可听其亡。于是宋之计有功氏、清之厉鹗氏、陈田氏，有唐诗纪事、宋诗纪事、明诗纪事，而辽、金、元阙如。然则李君拔可之有造诗林，可谓能见其大者矣。余旧有元诗纪事之作，沈涛国、端匋斋、黄鲜庵、梁节庵诸君共为印行。继复有所增损，则高君梦旦与拔可于所设书坊印行之。近拔可知余尚有辽诗、金诗二纪事，则大喜，以为辽、金、元三代诗史，不可无一，不能有二，合诸唐、宋、明三巨帙，而告大全，尤不可不亟为行世。商于王君岫庐，欣然同意。乃合三纪事为同式之印版焉。昔南宋陈思、陈起聚羣贤、江湖两种小集，各百十家，版于杭州书坊。原书为竹垞先生所称慕，至今流传。则此本之流传，更非区区南宋一隅之关系比哉。丙子年三月五日，石遗老人衍书于上海之墨巢。  
（录自商务印书馆一九三六年版辽诗纪事卷首）
