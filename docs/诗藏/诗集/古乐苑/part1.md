---
title: 第1部分
index: true
icon: editor
order: 1
category:
  - 诗藏
  - 诗集
  - 古乐苑
tag:
  - 钦定四库全书
  - 集部八
  - 总集类
  - 梅鼎祚
  - 明
---

钦定四库全书　　　　集部八  
古乐苑　　　　　　　总集类  

## 提要  

【`臣`】等谨案古乐苑五十二卷明梅鼎祚撰鼎祚有才鬼记已著录是编因郭茂倩乐府诗集而增辑之郭本止于唐未此本止于南北朝则用左克明古乐府例也其所补者如琴曲歌词厐徳公之于忽操见宋文鉴中乃王令拟作非真厐所自作也杂歌曲词之刘勲妻其诗艺文类聚称魏文帝作玉台新咏称王宋自作邢凯坦斋通编称曹植作然总为五言诗不云乐府亦不以刘勲妻三字为乐府题也左思娇女诗自咏其二女嬉戏之事亦不云乐府也至梁昭明太子沈约王锡王规王缵殷钧之大言细言不过偶然游戏实宋玉大言赋之流既非古调亦未被新声强名之曰乐府则世説新语所谓矛头淅米剑头炊百歳老翁攀枯枝井上辘轳卧婴儿盲人骑瞎马夜半临深池者何又不入乎温子升之捣衣本咏闺情亦强名曰乐府柳恽谢惠连曹毗所作亦同此题何又见遗乎梁简文帝之名士悦倾城本题为和湘东王亦偶拈成句未必调名沈约之六忆诗隋炀帝之杂忆诗且明标诗字以及闺诗闺怨春思秋思之类无不防入则又何诗不可入乐乎婉转歌见呉均续齐谐记及晋书刘妙容鬼也王敬伯人也刘妙容歌列琴曲歌词中王敬伯歌自应列于其后即两本字句小异不过注一作某耳乃以敬伯补入末卷鬼歌中颠倒错乱殊不可解又开卷为古歌词以断竹之歌为首迄于秦始皇祀洛水歌已不及郭本之托始郊庙为得体而杂歌謡词中又出古歌一门始于击壤歌迄于甘泉歌不知其以何为别他如隋炀帝之望江南采摭伪撰之小説絶不考唐段安节乐府杂录至李徳裕时始有此调则益糅杂矣然其捃拾遗佚颇足补郭氏之阙其解题亦颇有所增益虽有丝麻无弃菅蒯存之亦可资考证也其衍录四卷记作者爵里及诸家评论葢剽剟冯惟讷诗纪别集而稍为附益多采杨慎等之说今亦并录之备参订焉乾隆四十六年四月恭校上  

总纂官【`臣`】纪昀【`臣`】陆锡熊【`臣`】孙士毅  
总　校　官【`臣`】陆　费　墀  

## 古乐苑卷首  

明　梅鼎祚　编  

古歌辞  

【`昔葛天八阕爰乃皇时黄帝云门理不空绮尧有大唐之咏舜造南风之诗大禹成功九叙惟歌太康败德五子咸怨其来久矣逮夫汉武崇礼乐府始兴自后郊庙燕射悉着篇章诸调杂舞多被丝莞虽新声代变厥有繇然今故特录古歌庸置首简其他琴曲歌謡后各类次不复繁兹若夫涂山歌于候人有娀謡乎飞燕夏甲叹于东阳殷牦思于西河凡斯之属名存辞佚亦具纪焉`】弹歌【`呉越春秋曰越王欲谋复呉范蠡进善射者陈音音楚人也越王请音而问曰孤闻子善射道何所生音曰臣闻弩生于弓弓生于弹弹起于古之孝子不忍见父母为禽兽所食故作弹以守之乃歌曰　刘勰云黄歌断竹质之至也又曰断竹黄歌乃二言之始`】  

断竹续竹飞土逐宍【`续一作属宍古肉字今呉越春秋作害非`】  

皇娥歌【`王子年拾遗记曰少昊以金德王母曰皇娥处璇宫而夜织或乘桴木而昼游经歴穷桑沧茫之浦时有神童容貌絶俗称为白帝之子即太白之精降乎水际与皇娥防戏并坐抚桐峯梓瑟皇娥倚瑟而清歌云云白帝子答歌云云及皇娥生少昊号曰穷  

桑氏`】　　　　　　　　　　皇娥  

天清地旷浩茫茫万象回薄化无方浛天荡荡望沧沧乘桴轻漾着日傍当期何所至穷桑心知和乐恱未央  

白帝子歌　　　　　　　　白帝子  

四维八埏眇难极驱光逐影穷水域璇宫夜静当轩织桐峯文梓千寻直伐梓作器成琴瑟清歌流畅乐难极沧湄海浦来栖息【`杨慎云拾遗记全无慿证直构虚空首谓少昊母有桑中之行尤为悖乱`】被衣歌【`庄子曰齧缺问道乎被衣被衣曰若止汝形一汝视天和将至摄汝知一汝度神将来舍神将为汝美道将为汝居汝瞳焉如新生之犊而无求其故其言未卒齧缺睡  

寐被衣大说行歌而去之`】　　　　　　被衣  

形若槁骸心若死灰真其实知不以故自持媒媒晦晦无心而不可与谋彼何人哉【`谋叶蒲杯反哉叶戕西反故事也物不入于心故曰不以故自持媒媒晦晦芒忽无见也`】  

箕山歌【`古今乐录曰许由者古之贞固之士也尧时为布衣以清节约闻于尧尧乃遣使禅为天子由喟然叹曰匹夫结志固如磐石采山饮河所以养性非以贪天下也尧既殂落乃作箕山之歌博物志曰司马迁云无尧以天下譲许由亊扬雄亦云夸大者为之`】  

许由  

登彼箕山兮瞻望天下山川丽﨑万物还普日月运照靡不记睹游放其间何所却虑叹彼唐尧独自愁苦劳心九州忧勤后土谓予钦明传禅易祖我乐何如葢不眄顾河水流兮缘髙山甘瓜施兮叶绵蛮髙林肃兮相错连居此之处傲尧君【`下古音虎虑山蛮君并叶`】  

赓歌【`三章　虞书帝庸作歌曰勑天之命惟时惟几乃歌曰云云臯陶拜手稽首飏言曰念哉率作兴事慎乃宪钦哉屡省乃成钦哉乃赓载歌曰云云臯陶又歌曰云云　史记勑天之命二句作歌乃者继事之辞歌已复歌曰乃`】　虞舜  

股肱喜哉元首起哉百工熙哉  

臯陶歌  

元首明哉股肱良哉庶事康哉  

元首丛脞哉股肱惰哉万事堕哉  

卿云歌【`三章　乐府集载尚书大传曰舜将禅禹于是俊又百工相和而歌卿云帝唱之八伯咸进稽首而和帝乃再歌尚书大传曰维五祀奏钟石论人声乃及鸟兽咸变于前秋养耆老春食孤子乃浡然招乐兴于大麓之野报亊还归一年然乃作大唐之歌歌者二年昭然乃知乎王世明有不世之义招为宾客而雍为主人始奏肆夏纳以孝成舜为宾客而禹为主人乐正进赞曰尚考太室之义唐为虞宾至今衍于四海成禹之变垂于万世之后帝乃唱之曰云云八伯咸进稽首曰云云帝乃载歌曰云云于时八风循道卿云蕞蟠龙愤信于其藏蛟龙跃踊于其渊龟龙咸出于其穴迁虞而事夏也史记天官书曰若烟非烟若云非云郁郁纷纷萧索轮囷是谓庆云葢和气也舜时有之故美  

之而作歌`】　　　　　　　　　虞舜  

卿云烂兮糺缦缦兮日月光华旦复旦兮【`糺诸本作礼误复一作或`】  

八伯歌  

明明上天烂然星陈日月光华于一人【`天叶予乐书作宏予`】  

帝载歌  

日月有常星辰有行四时顺经万姓允诚于予论乐配天之灵迁于贤善莫不咸听鼚乎鼓之轩乎舞之菁华已竭褰裳去之【`行经诚灵听并叶善一作圣去叶上声`】  

候人歌【`吕氏春秋曰禹行功见嵞山之女禹未之遇而巡省南土涂山氏之女乃令其  

妾待禹于嵞山之阳女乃作歌曰`】　　　　嵞山氏  

候人兮猗  

嵞山歌【`呉越春秋曰禹年三十未娶行嵞山恐时之暮失其度制乃辞云吾娶也必有应矣乃有白狐九尾造于禹禹曰白者吾之服也九尾者王之证也于是涂山之人歌之禹因娶涂山谓之女娇吕氏春秋曰禹年三十未娶行涂山有白狐九尾造禹涂山人歌曰绥绥白狐九尾厐厐成子家室乃都攸昌禹遂娶之`】  

绥绥白狐九尾厐厐我家嘉夷来宾为王成子室家我都攸昌天人之际于兹则行明矣哉【`成子室家我都攸昌一作成家成室我造彼昌行明并叶`】  

五子歌【`五章　夏书太康尸位以逸豫灭厥德黎民咸贰乃盘游无度畋于有洛之表有穷后羿因民弗忍距于河厥弟五人御其母以从徯于洛之汭五子咸怨述大禹之戒  

以作歌`】　　　　　　　　　夏五子  

皇祖有训民可近不可下民惟邦本本固邦宁予视天下愚夫愚妇一能胜予一人三失怨岂在明不见是图予临兆民懔乎若朽索之驭六马为人上者奈何不敬训有之内作色荒外作禽荒甘酒嗜音峻宇雕墙有一于此未或不亡  

惟彼陶唐有此冀方今失厥道乱其纪纲乃厎灭亡【`杨慎云左传引书五子之歌有此冀方今失其行其行今文作厥道按古文衍从行中人又音道石鼔文我水既静伐行既平五子歌以行叶方纲当从平音道路之行如景行字作行人之雁行足行当作见龟防传陈耀文正扬云龟防传圣人剖其心壮士斩其胻注胻音衡脚胫也亦非字胻可直谓之行乎`】  

明明我祖万邦之君有典有则贻厥子孙关石和钧王府则有荒坠厥绪覆宗絶祀【`孙叶祀叶养里反`】  

呜呼曷归予怀之悲万姓仇予予将畴依郁陶乎予心颜厚有忸怩弗慎厥德虽悔可追  

炮烙歌【`符子曰桀观炮烙于瑶台谓龙逢曰乐乎龙逢曰乐又曰观刑乐乎龙逢曰天下苦之而君为乐臣观君冕非冕也冕危石也臣观君履非履也履春氷也未有冠危石而不压履春氷而不陷者桀叹曰子知我之亡而不自知其亡子就炮烙之刑吾观子亡  

我不亡龙行歌曰`】　　　　　　　关龙逢  

造化劳我以生休我以炮烙乎【`路史辨云夫危石春氷言之不伦顾岂逢之语而炮烙之事攷之书则纣之行不闻其为桀也吾不敢尽信`】  

哀慕歌【`古今乐录曰周太伯者太王之长子也太王有子三人太伯虞仲季歴季歴之子昌即文王也太王寝疾欲传季歴以及昌于是太伯与虞仲去被髪文身托为王采药后闻太王卒还犇防哭于门示夷狄之人不得入王庭季歴谓太伯长子也当立垂涕而留之终不肯止遂委而去适于呉季歴作哀慕之章`】　周季歴  

先王既殂长霣异都哀丧腹心未写中怀追念伯仲我季如何梧桐萋萋生于道周宫馆徘徊台阁既除何为逺去使此空虚支骨离别垂思南隅瞻望荆越涕泪交流伯兮仲兮逝肯来游自非二人谁诉此忧【`霣音允怀音窠冲波传人知其一不知其他子生三年然后免于父母之怀周淳于切三国志李兴表孔明闾文汉髙归魂于丰沛太公五世而反周想魍魉之彷佛冀形响之有余馆风雅逸篇作舒云舒古榭字一作观`】  

梦歌【`一作琼瑰歌左传曰声伯梦涉洹或与已琼瑰食之泣而为琼瑰盈其怀从而歌之云云惧不敢占也还自郑至于貍脤而占之曰余恐死故不敢占今众繁而从余三年矣  

无伤也言之之暮而卒`】　　　　　　鲁声伯  

济洹之水赠我以琼瑰归乎归乎琼瑰盈吾怀乎【`怀叶`】去鲁歌【`一作师已歌史记曰孔子相鲁齐人遗女乐季桓子受之三日不听政郊又不致膰爼于大夫孔子遂行宿乎屯而师巳送曰夫子则非罪孔子曰吾歌可夫歌曰云云桓子闻之曰夫子罪我以羣婢故也史记仲尼正乐以诱世作五章以刺时索隠曰优哉游哉聊以卒岁此五章之刺杨慎云扬子五百篇孔子因女乐去鲁曰不听政谏不用雉噫注雉噫犹歌叹之声梁鸿五噫之类琴操彼妇云云此即雉噫之歌也冲波传云云扬子所云雉噫者指此唐人碑文聆凤衰于南楚歌雉噫于东鲁亦用扬子`】  

鲁孔子【`下同`】  

彼妇之口可以出走彼妇之谒可以死败葢优哉游哉维以卒岁【`败叶蒲昧反家语无葢字维家语作聊王肃曰言妇人之口请谒足以忧使人死败故可以出走也仕不遇故可优游以终岁`】  

【`冲波传曰孔子相鲁齐人惧而欲败其政选齐国好女八十人皆衣文衣而舞容玑季桓子语鲁君为周道游观孔子乃行覩雉之飞鸣叹曰山梁雌雉时哉时哉色斯举矣翔而后集因为雉噫之歌曰`】  

彼妇之叩可以出奏彼妇之谒可以死北优哉游哉聊以卒岁  

楚聘歌【`一作大道歌孔丛子曰楚王使使奉金币聘夫子宰予冉有曰夫子之道至是行矣遂请见问曰太公勤身苦志八十而遇文王孰与许由之贤子曰许由独善其身者也太公兼利天下者也然今世无文王虽有太公孰能识之乃歌曰　楚昭王`】  

大道隠兮礼为基贤人窜兮将待时天下如一兮欲何之  

丘陵歌【`陆贾新语作丘公陵歌孔丛子曰哀公使以币如卫迎夫子而不能赏故夫子作丘陵之歌注言昬主之道难且险若丘陵然故作是歌以托意`】  

登彼丘陵峛崺其阪仁道在迩求之若逺遂迷不复自婴屯蹇喟然回虑题彼泰山郁确其髙梁甫回连枳棘充路陟之无缘将伐无柯患兹蔓延惟以永叹涕霣潺湲【`峛崺崎岖也丘陵既髙且险其阪又崎岖相属丘陵谓王室也阪指诸侯题顾也泰山谓鲁也言歴诸国既无所用复顾鲁鬰确其髙言公室既郁确而险大夫又乱如枳棘欲伐去又无斧柯梁甫太山之下小山指三桓也迩一作近`】  

蟪蛄歌【`诗含神雾曰孔子歌曰云云政尚静而恶哗也`】  

违山十里蟪蛄之声犹尚在耳  

鸧鸹歌【`韩诗内传曰孔子渡江见鸧鸹异之众莫能名孔子曰尝闻河上人歌云大戴礼注引韩诗内传云鸧鸹胎生孔子渡江见而异之白泽图云昔孔子子夏所见故歌之其头九首今呼为九头鸟也文选江赋龙鲤一角奇鸧九头注刘騊駼根赋云一足之防九头之鸧酉阳杂爼云白泽图谓之鸧鸬帝鹄书谓之逆鸧裴瑜所注尔雅言鸧糜鸹是九头鸟也小说周公居东周恶闻此鸟命庭氏射之血其一首余犹九首按孔子鸧歌逆毛鸧兮一身九尾长兮只言九尾不言九头`】  

鸧兮鸹兮逆毛衰兮一身九尾长兮  

【`冲波传有鸟九尾孔子与子夏见之人以问孔子曰鸧也子夏曰何以知之孔子曰河上之歌云`】  

鸧兮鸹兮逆毛衰兮一身九尾长兮  

孤鹣歌【`类要曰孔子逰于隅山见取薪而哭长梓上有孤鹣乃承而歌之`】  

鹓彼鸣鹣在岩山之唫【`叶其淹反`】  

获麟歌【`孔丛子曰叔孙氏之车子鉏商樵于野而获麟焉众莫之识以为不祥弃之五父之衢冉有告曰麕身而肉角岂天之妖乎夫子徃观焉泣曰麟也麟出而死吾道穷矣乃歌云`】  

唐虞世兮麟凤游今非其时来何求麟兮麟兮我心忧原壤歌【`礼记檀弓曰孔子之故人曰原壤其母死夫子助之沐椁原壤登木曰久矣予之不托于音也歌曰云云夫子为弗闻也而过之或曰此即射义所谓貍首逸诗也`】  

貍首之斑然执女手之卷然【`貍首之斑言木文之华也卷与拳同如执女手之拳言木椁之滑腻也斑叶卑连反`】  

曳杖歌【`一作梦奠歌亦见家语檀弓曰孔子蚤作负手曳杖消揺于门歌曰云云既歌而入当户而坐子贡闻之曰泰山其頽则吾将安仰梁木其壊哲人其萎则吾将安放遂趋而入夫子曰予畴昔之夜梦奠于两楹之间夫明王不兴而天下其孰能宗予予殆将死也盖寝疾七日而终`】  

泰山其颓乎梁木其坏乎哲人其萎乎【`坏叶`】  

黄鹄歌【`列女传曰鲁陶婴者陶明之女也少寡养幼孤无彊昆弟纺绩为产鲁人或闻其义将求焉婴闻之恐不得免乃作歌明已之不更二庭也鲁人闻之遂不敢复求`】  

陶婴  

悲夫黄鹄之早寡兮七年不双宛颈独宿兮不与众同夜半悲鸣兮想其故雄天命早寡兮独宿何伤寡妇念此兮泣下数行呜呼哀哉兮死者不可忘飞鸟尚然兮况于贞良虽有贤雄兮终不同行【`双行并叶`】  

乌鹊歌【`韩慿战国时为宋康王舍人妻何氏美王欲之捕舍人筑青陵台何氏作乌鹊歌以见志遂自缢死二首见彤管集一作青陵台歌见九域志止前一首`】  

宋韩慿妻何氏  

南山有乌北山张罗乌自髙飞罗当奈何  

乌鹊双飞不乐凤皇妾是庶人不乐宋王  

答夫歌  

其雨淫淫河大水深日出当心【`康王得书以问苏贺贺曰雨淫淫愁且思也河水深不得徃来也日当心有死志也俄而慿自杀妻亦死`】  

饭牛歌【`淮南子曰寗越欲干齐桓公困穷无以自达于是为商旅将任车以商于齐莫宿于郭门外桓公郊迎客夜开门辟任车爝火甚众越饭牛车下击牛而疾商歌桓公闻之曰异哉非常人也命后车载之因授以政越一作戚蜩笑外稿云此歌不类春秋时人语葢后世所拟者髙诱注吕氏春秋谓戚所歌乃诗硕鼠之辞虽未见所据亦可验南山白石之歌诱未之见也然其辞亦激烈足以动人`】　齐寗戚  

南山矸白石烂生不逢尧与舜禅短布单衣适至骭从昬饭牛薄夜半长夜漫漫何时旦【`矸音岸叶鱼战反烂叶郎甸反骭音干叶同矸半叶彼卷反旦叶都卷反`】  

沧浪之水白石粲中有鲤鱼长尺半敝布单衣裁至骭清朝饭牛至夜半黄犊上阪且休息吾将舍汝相齐国出东门兮厉石斑上有松柏青且阑麤布衣兮緼缕时不遇兮尧舜主牛兮努力食细草大臣在尔侧吾当与尔适楚国【`草叶睉五反此首见刘向别录　杨慎云寗戚饭牛歌康浪之水白石烂康浪水在今山东见一统志可考乐府误作沧浪之水沧在楚与齐何涉骆賔王文云观梁父之曲识卧龙于孔明听康浪之歌得饭牛于寗戚此可以证近刻骆集又妄改康浪作康衢自是尧时事`】  

狐裘歌【`一作狐裘诗左传晋侯使士蒍为二公子筑蒲与屈不慎置薪焉夷吾诉之公使让之士蒍对曰臣闻之无丧而慼忧必讐焉无戎而城讐必保焉寇讐之保又何慎焉诗曰怀德惟宁宗子维城君其脩德而固宗子何城如之三年将寻师焉焉用慎退而赋  

曰`】　　　　　　　　　　晋士蒍  

狐裘尨茸一国三公吾谁适从【`尨茸乱貌言贵服多也公与二子为三适専主也言城不坚则为公子所诉为公所让坚之则为固讐不忠故不知所从`】  

暇豫歌【`国语曰晋优施通于骊姬姬欲害申生而难里克优施乃饮里克酒中饮优施起舞曰云云里克笑曰何谓菀何谓枯优施曰其母为夫人其子为君可不谓菀乎其母既死其子又有谤可不谓枯乎枯且有伤里克惧乃定中立之计`】  

优施  

暇豫之吾吾不如鸟乌人皆集于菀已独集于枯【`暇闲豫乐也吾吾不敢自亲之貌言里克欲为暇豫事君之道反不敢自亲吾吾然其智曾不如鸟乌菀茂木也已里克也喻人皆与奚齐克独与申生也吾读如鱼`】  

舟之侨歌【`说苑曰晋文公出亡舟之侨去虞而从焉文公反国擢可爵者而爵之擢可禄者而禄之舟之侨独不与文公酌诸大夫酒酒酣文公曰二三子盍为寡人赋乎侨曰君子为赋小人请陈其辞遂歴阶而去文公求之不得`】舟之侨  

有龙矫矫顷失其所一虵从之周流天下龙反其渊安宁其处一虵耆干独不得其所【`此与介子推事同`】  

河激歌【`列女传曰女娟者赵河津吏之女也简子南击楚津吏醉卧不能渡简子怒欲杀之娟惧持檝走前曰愿以防躯易父之死简子遂释不诛将渡用檝者少一人娟攘拳操檝而请简子遂与渡中流为简子发河激之歌简子归纳为夫人`】  

女娟  

升彼河兮而观清水扬波兮冒冥冥祷求福兮醉不醒诛将加兮妾心惊罚既释兮渎乃清妾持檝兮操其维蛟龙助兮主将归呼来櫂兮行勿疑  

优孟歌【`史记滑稽传楚相孙叔敖病且死属其子曰若贫困若徃见优孟居数年其子穷困负薪逢优孟曰我孙叔敖子也父死时属我贫困徃见优孟孟即为孙叔敖衣冠抵掌谈语岁余像孙叔敖楚王置酒优孟前为夀庄王大惊以为孙叔敖复生也欲以为相优孟曰楚相不足为也孙叔敖为楚相尽忠为防王得以伯今死其子贫困负薪以自饮食必如孙叔敖不如自杀因歌曰云云庄王乃召孙叔敖子而封之寝丘`】  

楚优孟  

山居耕田苦难以得食起而为吏贪鄙者余财不顾耻辱身死家室富又恐受赃枉法为奸触大罪身死而家灭贪吏安可为也念为廉吏奉法守职竟死不敢为非廉吏安可为也【`风雅逸篇曰按此无音韵章句而史以为歌曰不可晓岂当时括转换借歌声以成之欤史不能述其音但记其义也又曰刘子讥此事之妄幻然此传以滑稽名乃优孟自为寓言尔`】忼慨歌【`一作楚商歌文章流别孙叔敖碑曰叔敖临卒将无棺椁令其子曰优孟曾许千金贷吾孟故楚之乐长与相君相善虽言千金实不贷也卒后数幸庄王置酒以为乐优孟乃言孙君相楚之功即忼慨髙歌涕泣数行下若投首王王心感动觉悟问孟孟具列对即求其子而加封焉`】  

贪吏而可为而不可为廉吏而可为而不可为贪吏而不可为者当时有汚名而可为者子孙以家成廉吏而可为者当时有清名而不可为者子孙困穷被褐而负薪贪吏常苦富亷吏常苦贫独不见楚相孙叔敖廉洁不受钱【`贫叶类眠反`】  

申包胥歌【`呉越春秋曰子胥以呉兵伐楚入郢昭王出奔申包胥乃之秦求救倚哭于秦庭七日七夜口不絶声哭已歌曰云云桓公大惊曰楚有贤臣若此呉犹欲灭之寡人无臣若斯者其亡无日矣为赋无衣之诗出师而送之桓当作哀`】  

申包胥  

呉为无道封豕长蛇以食上国欲有天下政从楚起寡君出在草泽使来告急【`泽叶直扢反　左传亦载不云歌`】  

渔父歌【`一作渡伍员歌呉越春秋曰伍子胥逃楚与楚太子建奔郑晋顷公欲因太子谋郑郑知之杀太子建伍员奔呉追者在后至江江中有渔父子胥呼之渔父欲渡因歌曰云云子胥止芦之漪渔父又歌曰云云既渡渔父视之有饥色曰为子取饷渔父去子胥疑之乃潜深苇之中父来持麦饭鲍鱼羮盎浆求之不见因歌而呼之曰云云子胥出饮食毕解百金之剑以赠渔父不受问其姓名不答子胥诫渔父曰掩子之盎浆无令其露渔父诺胥行数步渔者覆船自沉于江`】　　　楚渔父  

日月昭昭乎寝已驰与子期乎芦之漪【`乎一作兮　越絶载渔父歌云日昭昭侵以施与子期甫芦之碕　越絶渔父歌日昭昭浸以暆暆日斜也辽左东暆县贾谊赋日斜庚子斜音移右一`】  

日已夕兮予心忧悲月已驰兮何不渡为事寝急兮将奈何【`右二`】  

芦中人芦中人岂非穷士乎【`合上章为韵右三`】  

接舆歌【`论语楚狂接舆歌而过孔子曰云云列仙传曰陆通者楚狂接舆也好养生逰  

诸名山尝遇孔子而歌`】　　　　　　陆通  

凤兮凤兮何德之衰徃者不可谏来者犹可追已而已而今之从政者殆而【`殆叶养里切`】  

【`庄子曰孔子适楚楚狂接舆逰其门曰`】  

凤兮凤兮何如德之衰也来世不可待徃世不可追也天下有道圣人成焉天下无道圣人生焉方今之时仅免刑焉福轻乎羽莫之知载祸重乎地莫之知避已乎已乎临人以德殆乎殆乎画地而趋迷阳迷阳无伤吾行吾行郤曲无伤吾足【`成谓可以成功生全生而巳困学纪闻曰胡明仲云荆楚有草丛生脩条野人呼为迷阳其肤多刺故曰无伤吾行无伤吾足　羽叶羽轨反已止也德叶都木反以德自尊而临人也趋古音促言自拘束　髙士传所载无伤吾足之后有云山木白寇也膏火自煎也桂可食故伐之漆可用故割之人皆知有用之用而不知无用之用也按此亦不云歌`】  

孺子歌【`孟子曰有孺子歌曰云云孔子曰小子听之清斯濯缨浊斯濯足矣自取之也  

文章正宗作沧浪歌`】　　　　　　　孺子  

沧浪之水清兮可以濯我缨沧浪之水浊兮可以濯我足【`浊叶防主反　此亦载楚辞渔父我并作吾`】  

混混之水浊可以濯吾足乎泠泠之水清可以濯吾缨乎【`文子载沧浪歌`】  

王子思归歌【`楚之王子质于秦作`】　　　王子  

洞庭兮木秋涔阳兮草衰去千乘之家国作咸阳之布衣【`怨录`】  

越人歌【`刘向说苑曰鄂君子晢泛舟于新波之中乘青翰之舟张翠葢防钟鼓之音毕榜枻越人拥檝而歌于是鄂君乃揄脩袂行而拥之举绣被而覆之鄂君楚王母弟也`】  

今夕何夕兮搴洲中流今日何日兮得与王子同舟防羞被好兮不訾诟耻心几烦而不絶兮得知王子山有木兮木有枝心说君兮君不知  

庚癸歌【`左传鲁哀公十三年公会单平公晋定公呉夫差于黄池呉申叔仪作歌乞粮于公孙有山氏有山氏对曰梁则无矣粗则有之若登首山以呼曰庚癸乎则诺注军中不得出粮故为私隠庚西方主谷癸北方主水传言呉子不与士共饥渴所以取亡也`】  

呉申叔仪  

佩玉橤兮余无所系之防酒一盛兮余与褐之父睨之【`橤然服饰备也已独无以为系佩言呉王不恤下一盛一器也褐寒贱之人言但视不得饮睨去声`】河上歌【`呉越春秋曰楚白喜奔呉呉王阖闾以为大夫与谋国事呉大夫被离问子胥曰何见而信喜子胥曰吾之怨与喜同子不闻河上歌乎`】  

同病相怜同忧相捄惊翔之鸟相随而集濑下之水因复俱流胡马望北风而立越鷰向日而熙谁不爱其所近悲其所思者乎  

乌鸢歌【`二首呉越春秋曰越王将入呉与诸大夫别于浙江之上羣臣垂泣越王夫人顾乌鹊啄江渚之虾飞去复来因歌曰`】　　　越王夫人  

仰飞鸟兮乌鸢凌虚兮号翩集洲渚兮优恣啄虾矫翮兮云间任厥性兮徃还妾无罪兮负地有何辜兮谴天颿独兮西徃孰知返兮何年心惙惙兮若割泪兮双悬【`还音旋`】  

彼飞鸟兮鸢乌已回翔兮翕苏心在专兮素虾何居食兮江湖徊复翔兮游飏去复返兮于乎始事君兮去家终我命兮君都终来遇兮何辜离我国兮去呉妻衣褐兮为婢夫去冕兮为奴岁遥遥兮难极寃悲痛兮心恻肠千结兮服膺于乎哀兮忘食愿我身兮如鸟身翺翔兮矫翼去我国兮心遥情愤惋兮谁识【`风雅逸篇注曰呉越春秋作于后汉人所载事多不实此歌依托无疑`】  

采葛妇歌【`呉越春秋曰越王自呉还国劳身苦心悬胆于户出入尝之知呉王好服之被体使国中男女入山采葛作黄丝之布以献之呉王乃増越之封赐羽毛之饰机杖诸侯之服越国大恱采葛之妇伤越王用心之苦乃作若之何诗曰`】  

采葛妇  

葛不连蔓棻台台我君心苦命更之尝胆不苦甘如饴令我采葛以作丝女工织兮不敢迟弱于罗兮轻霏霏号絺素兮将献之越王悦兮忘罪除呉王欢兮飞尺书增封益地赐羽奇机杖茵蓐诸侯仪羣臣拜舞天颜舒我王何忧能不移【`连一作延除叶鱼羁反书叶商之反舒叶同书`】  

若何歌【`一作采葛妇歌`】  

尝胆不苦味若饴今我采葛以作丝  

离别相去辞【`呉越春秋曰越王伐呉国人各送其子弟于郊境之上作离别相去之辞`】  

跞躁摧长恧兮擢防驭殳所离不降兮以泄我王气苏三军一飞降兮所向皆殂一士判死兮而当百夫道祐有德兮呉卒自屠雪我王宿耻兮威振八都军伍难更兮势如貔防行行各努力兮于乎于乎  

河梁歌【`呉越春秋曰越勾践既灭呉霸诸侯号令于齐楚秦晋皆辅周室秦厉公不如命勾践乃选呉越将士西渡河以攻秦秦人惧自引咎越乃还军军人恱乐作河梁之诗曰`】  

渡河梁兮渡河梁举兵所伐攻秦王孟冬十月多雪霜隆寒道路诚难当陈兵未济秦师降诸侯怖惧皆恐惶声传海内威逺邦称伯穆桓齐楚庄天下安宁寿考长悲去归兮河无梁【`降胡江反`】  

弹铗歌【`三章　史记孟尝君传冯驩见孟尝君居传舎十日孟尝君问传舎长曰客何所为答曰冯先生甚贫惟有一剑耳又蒯缑弹其剑而歌曰云云孟尝君迁之幸舎食有鱼矣五日又问传舎长答曰客复弹剑而歌曰云云孟尝君迁之代舎五日孟尝君复问传舎长答曰先生又尝弹剑而歌曰云云于是孟尝君不恱`】  

田齐冯驩  

长铗归来乎食无鱼【`右一`】  

长铗归来乎出无车【`右二`】  

长铗归来乎无以为家【`右三`】  

杨朱歌【`庄子杨朱之友曰季梁疾大渐其子环而泣之请医季梁谓杨朱曰汝奚不为我歌以晓之杨朱歌曰云云俄而季梁之疾自瘳`】　杨朱  

天其弗识人胡能觉匪祐自天弗孽由人我乎汝乎其弗知乎医乎巫乎其知之乎【`识叶施灼反`】  

引声歌【`古今乐録曰庄周者齐人也隠于山岳湣王遣使赍金百镒聘以相位周谢使  

者去引声歌曰`】　　　　　　　　庄周  

天地之道近在胸臆呼噏精神以养九德渴不求饮饥不索食避世守道志洁如玉卿相之位难可直当岩岩之石幽而清凉枕块寝处乐在其央寒凉回固可以久长【`玉叶鱼律反固一作周`】  

祠洛水歌【`一作秦始皇歌古今乐录曰秦始皇祠洛水有黒头公从河中出呼始皇  

曰来受天之寳乃与羣臣作歌`】　　　　　秦始皇  

洛阳之水其色苍苍祠祭大泽倐忽南临洛滨醊祷色连三光  

## 古乐苑卷一  

明　梅鼎祚　编  

郊庙歌辞  

【`乐记曰王者功成作乐治定制礼是以五帝殊时不相沿乐三王异世不相袭礼明其有损益也然自黄帝以来至于三代千有余年而其礼乐之备可以考而知者唯周而已周昊天有成命乃郊祀天地之乐歌也清庙祀太庙之乐歌也我将祀明堂之乐歌也载芟良耜借田社稷之乐歌也然则祭乐之有歌其来尚矣两汉巳后世有制作其所以用于郊庙朝廷以接神人之欢者其金石之响歌舞之容亦各因其功业治乱之所起而本其风俗之所由武帝时诏司马相如等造郊祀歌诗十九章五郊互奏之又作安世歌诗十七章荐之宗庙至明帝乃分乐为四品一曰大予乐典郊庙上陵之乐郊乐者易所谓先王以作乐崇德殷荐上帝宗庙乐者虞书所谓琴瑟以咏祖考来格诗云肃雍和鸣先祖是听也二曰雅颂乐典六宗社稷之乐社稷乐者诗所谓琴瑟击鼓以御田祖礼记曰乐施于金石越于音声用乎宗庙社稷事乎山川鬼神是也永平三年东平王苍造光武庙登歌一章称述功德而郊祀同用汉歌魏歌辞不见疑亦用汉辞也武帝始命杜防创定雅乐时有邓静尹商善训雅歌歌师尹胡能习宗庙郊祀之曲舞师冯肃服养晓知先代诸舞防总领之魏复先代古乐自防始也晋武受命百度草创泰始二年诏郊庙明堂礼乐权用魏仪遵周室肇称殷礼之义但使傅改其乐章而已永嘉之乱旧典不存贺循为太常始冇登歌食举之乐明帝太宁末又诏阮孚增益之至孝武太元之世郊祀遂不设乐宋文帝元嘉中南郊始设登歌庙舞犹阙乃诏顔延之造天地郊登歌三篇大抵依仿晋曲南齐梁陈初皆沿袭后更创制以为一代之典元魏宇文继有朔汉宣武已后雅好胡曲郊庙之乐徒有其名隋文平陈始获江左旧乐乃调五音为五夏二舞登歌房中等十四调宾祭用之唐髙祖受禅未遑改造乐府尚用前世旧文武德九年乃命祖孝孙脩定雅乐而梁陈尽呉楚之音周齐杂胡戎之伎于是斟酌南北考以古音作为唐乐`】汉郊祀歌  

【`汉书礼乐志曰武帝定郊祀之礼祠太乙于甘泉就干位也祭后土于汾阴泽中方丘也乃立乐府采诗夜诵有赵代秦楚之讴以李延年为协律都尉多举司马相如等数十人造为诗赋畧论律吕以合八音之调作十九章之歌以正月上辛用亊廿泉圜丘使童男女七十人俱歌昬祠至明夜尝有神光如流星止集于祠坛天子自竹宫而望拜百官侍祠者数百人皆肃然动心焉其余巡狩福应之事不序郊庙是时河间献王献所集雅乐天子下太乐官常存肄之岁时以备数然不常御常御及郊庙皆非雅声今汉郊庙诗歌未有祖宗之亊八音调均又不协于钟律而内有掖庭材人外有上林乐府皆以郑声施于朝廷哀帝即位下诏罢乐府官郊祭乐及古兵法武乐在经非郑卫之乐者条奏别属他官丞相孔光大司空何武奏郊祭乐六十二人给祠南北郊宋书乐志曰汉武颇造新歌然不以光扬祖考崇述正德但多咏祭祀及祥瑞而巳今按其首练时日曰灵之来灵之至迎神也帝临五章歌五帝也泰元三章统颂天地而日出入言人命不能安固武帝愿乘黄之徕下如黄帝之升而仙也其后或纪瑞应或祝神厘赤蛟曰礼乐成灵将归则送神之曲也后代郊祀乐府多仿之大都本骚九歌招魂故其词幽深峻絶`】  

练时日  

练时日侯有望焫膋萧延四方九重开灵之斿垂惠恩鸿祜休灵之车结云驾飞龙羽旄纷灵之下若风马左仓龙右白虎灵之来神哉沛先以雨般裔裔灵之至庆阴阴相放怫震澹心灵已坐五音饬虞至旦承灵亿牲茧栗粢盛香尊桂酒宾八乡灵安留吟青黄徧观此眺瑶堂众嫭并绰奇丽颜如荼兆逐靡被华文厠雾縠曳阿锡被珠玉侠嘉夜茝兰芳澹容与献嘉觞【`般与班同放怫音昉弗侠与挟同`】  

帝临【`张晏云此后土之歌也土数五故称数以五坤为母故称媪土色黄故称上黄刘攽云帝指武帝改服色尚黄数用五富媪者由汉以土德王也按青阳四歌则后土当在中坛张说是矣`】  

帝临中坛四方承宇绳绳意变备得其所清和六合制数以五海内安宁兴文匽武后土富媪昭明三光穆穆优游嘉服上黄【`媪一云当作煴如作煴则坤母之说凿矣`】  

青阳【`史记乐书曰春歌青阳夏歌朱明秋歌西颢冬歌冥四首汉书并云邹子乐`】  

青阳开动根荄以遂膏润并爱跂行毕逮霆声发荣壧处顷听枯槀复产乃成厥命众庶熙熙施及夭胎羣生啿啿惟春之祺【`顷读如倾啿音湛`】  

朱明  

朱明盛长旉与万物桐生茂豫靡有所诎敷华就实既阜既昌登成甫田百鬼迪尝广大建祀肃雍不忘神若宥之传世无疆【`顔师古云桐读为通刘攽云桐幼穉也`】  

西颢  

西颢沆砀秋气肃杀含秀垂颖续旧不废奸伪不萌祅孽伏息隅辟越逺四貉咸服既畏兹威惟慕纯德附而不骄正心翊翊【`废叶音发`】  

冥  

冥陵阴蛰虫葢臧屮木零落抵冬降霜易乱除邪革正易俗兆民反本抱素怀朴条理信义望礼五岳籍敛之时掩收嘉谷  

惟泰元【`汉书礼乐志曰建始元年丞相匡衡奏罢鸾路龙鳞更定诗曰涓选休成`】  

惟泰元尊媪神蕃厘经纬天地作成四时精建日月星辰度理阴阳五行周而复始云风靁电降甘露雨百姓蕃滋咸循厥绪继统共勤顺皇之德鸾路龙鳞罔不肸饬嘉笾列陈庶防宴享灭除凶灾烈腾八荒钟鼔竽笙云舞翔翔招揺灵旗九夷宾将【`厘读如僖共读如恭享叶音乡`】  

天地【`匡衡奏罢黻绣周张更定诗曰肃若旧典`】  

天地并况惟予有慕爰熙紫坛思求厥路恭承禋祀緼豫为纷黻绣周张承神至尊千童罗舞成八溢合好效欢虞泰一九歌毕奏斐然殊鸣琴竽瑟会轩朱璆磬金鼔灵其有喜百官济济各敬厥事盛牲实爼进闻膏神奄留临须揺长丽前掞光耀明寒暑不忒况皇章展诗应律琄玉鸣含宫吐激徴清发梁扬羽申以商造兹新音永久长声气逺调凤鸟鴹神夕奄虞葢孔享【`溢与佾同轩朱即朱轩鴹古翔字明章以后叶音`】  

日出入  

日出入安穷时世不与人同故春非我春夏非我夏秋非我秋冬非我冬泊如四海之池徧观是耶谓何吾知所乐独乐六龙六龙之调使我心若訾黄其何不徕下天马【`汉书武帝纪曰元鼎四年秋马生渥洼水中作天马之歌礼乐志作元狩三年李棐曰南阳新野有暴利长武帝时遭刑屯田炖煌界数于渥洼水旁见羣野马中冇竒者与凡马异来饮此水利长先作土偶持勒靽于水旁马玩习久之代土偶持勒靽收得献之欲神异之云从水中出也太初四年春贰师将军李广利斩大宛王首获汗血马来作西极天马之歌西域传曰大宛国多善马马汗血言其先天马子也应劭曰大宛有天马种蹏蹋石汗血蹋石者谓蹋石而有迹言其蹏坚利汗血者谓汗从前肩髆出如血号一日千里也张骞传曰汉武帝初发书易曰神马当从西北来得乌孙马好名曰天马及得宛马汗血益壮更名乌孙马曰西域马宛马曰天马云史记乐书别有二歌与此小异今载于后`】  

太一况天马下霑赤汗沫流赭志俶傥精权奇籋浮云晻上驰体容与迣万里今安匹龙为友【`天马歌　籋音蹑迣音逝古迾字师古云迣与厉同`】  

天马徕从西极涉流沙九夷服天马徕出泉水虎脊两化为鬼天马徕歴无草径千里循东道天马徕执徐时将揺举谁与期天马徕开逺门竦予身逝昆仑天马徕龙之媒游阊阖观玉台【`西极天马歌　应劭云辰曰执徐言得天马时岁在辰也`】  

天门  

天门开詄荡荡穆并骋以临飨光夜烛德信着灵寖平而鸿长生豫大朱涂广夷石为堂饰玉梢以舞歌体招揺若永望星留俞塞陨光照紫幄珠熉黄幡比翄回集贰双飞常羊月穆穆以金波日华燿以宣明假清风轧忽激长至重觞神裵徊若留放殣冀亲以肆章函防祉福常若期寂漻上天知厥时泛泛滇滇从髙斿殷勤此路胪所求佻正嘉吉以昌休嘉砰隠溢四方专精厉意逝九阂纷云六幕浮大海【`詄读如迭殣音觐阂叶音改`】  

景星【`一曰宝鼎歌汉书武帝纪曰元鼎四年夏六月得宝鼎后土祠旁作宝鼎之歌礼乐志曰景星元鼎五年得鼎汾阴作`】  

景星显见信星彪列象载昭庭日亲以察参侔开阖爰推本纪汾脽出鼎皇祜元始五音六律依韦响昭杂变并会雅声逺姚空桑琴瑟结信成四兴递代八风生殷殷钟石羽籥鸣河龙供鲤醇牺牲百味防酒布兰生泰尊柘浆析朝酲微感心攸通修名周流常羊思所并穰穰复正直徃寗冯蠵切和疏写平上天布施后土成穰穰丰年四时荣【`脽音谁寗叶音宁`】  

齐房【`一曰芝房歌汉书武帝纪曰元封二年夏六月甘泉宫内中产芝九茎连叶作芝房之歌故诏书曰上帝溥临不异下房赐朕休是也礼乐志曰齐房元封二年芝生甘泉齐房作古辞别有灵芝歌一首载后`】  

齐房产草九茎连叶宫童效异披图按谍气之精回复此都蔓蔓日茂芝成灵华  

后皇  

后皇嘉坛立黄服物发冀州兆防祉福沇沇四塞徦狄合处经营万亿咸遂厥宇【`沇音兖徦即遐`】  

华  

华固灵根神之斿过天门上千乘敦昆仑神之出排玉房周流杂拔兰堂神之行旌容容骑沓沓般傱傱神之徕泛翊翊甘露降庆云集神之揄临坛宇九疑宾防龙舞神安坐鴹吉时共翊翊合所思神嘉虞申贰觞福滂洋迈延长沛施祐汾之阿扬金光横泰河莽若云增扬波徧胪驩腾天歌【`敦读如屯`】  

五神  

五神相包四邻土地广扬浮云扢嘉坛椒兰芳璧玉精垂华光益亿年美始兴交于神若有承广宣延咸毕觞灵舆位偃蹇骧卉汨胪析奚遗淫渌泽然归  

朝陇首【`一曰白麟歌汉书武帝纪曰元狩元年冬十月行幸雍获白麟作`】  

朝陇首览西垠靁电尞获白麟爰五止显黄德图匈虐熏鬻殛辟流离抑不详賔百僚山河飨掩回辕鬗长驰腾雨师洒路陂流星陨感惟风籋归云抚怀心【`尞古燎字`】象载瑜【`一曰赤雁歌汉书礼乐志曰太始三年行幸东海获赤鴈作`】  

象载瑜白集西食甘露饮荣泉赤鴈集六纷员殊翁杂五采文神所见施祉福登蓬莱结无极【`西叶音先`】  

赤蛟  

赤蛟绥黄华葢露夜零昼晻濭百君礼六龙位勺椒浆灵已醉灵既享锡吉祥芒芒极降嘉觞灵殷殷烂扬光延寿命永未央杳冥冥塞六合泽汪濊辑万国灵禗禗象舆轙票然逝旗逶蛇礼乐成灵将归托德长无衰太一歌【`史记乐书曰武帝得神马渥洼水中次以为太一之歌后伐大宛得千里马马名蒲梢次作以为歌中尉汲黯进曰凡王者作乐上以承祖宗下以化兆民今陛下得马诗以为歌协于宗庙先帝百姓岂能知其音邪上黙然不说`】  

太一贡兮天马下霑赤汗兮沫流赭骋容与兮跇万里今安匹兮龙与友  

蒲梢歌  

天马徕兮从西极经万里兮归有德承灵威兮降外国涉流沙兮四夷服  

灵芝歌【`太平御览作班固郊祀灵芝歌`】　　　古辞  

因露寝兮产灵芝象三德兮瑞应图延寿命兮光此都配上帝兮象太微参日月兮扬光辉【`瑞应一作应瑞`】  

## 古乐苑卷二  

明　梅鼎祚　编  

郊庙歌辞【`郊祀晋　宋　齐`】  

晋郊祀歌  

【`晋书乐志曰汉自东京大乱絶无金石之乐乐章亡缺不可复知及魏武平荆州获汉雅乐郎河南杜防能识旧法以为军谋祭酒使创定雅乐时又冇散骑侍郎邓静尹商善训雅乐歌师尹胡能歌宗庙郊祀之曲舞师冯肃服养晓知先代诸舞防悉总领之逺详经籍近采故亊考防古乐始设轩悬钟磬而黄初中柴玉左延年之徒复以新声被宠改其声韵及武帝受命之初百度草创泰始二年诏郊祀明堂礼乐权用魏仪遵周室肇称殷礼之义但改乐章而已使傅为之辞云宋书乐志曰晋氏泰始之初傅作晋郊庙歌诗三十二篇又建平王宏议宋及东晋太祝惟送神而不迎神或云庙以居神恒如在也不应有郊送之亊傅有迎神送神歌辞明江左不迎非旧典也`】  

天地五郊夕牲歌　　　　　傅【`下同五篇`】  

天命有晋穆穆明明我其夙夜只事上灵常于时假迄用有成于牡进夕其牲崇德作乐神只是听【`有晋书作其`】  

迎送神歌  

宣文蒸哉日靖四方永言保之夙夜匪康光天之命上帝是皇嘉乐殷灵祚景祥神只降假享福无疆  

飨神歌  

天祚有晋其命维新受终于魏奄有兆民燕及皇天怀柔百神不显遗烈之德之纯享其牡式用肇禋神只来格福禄是臻【`兆晋书作黎`】  

时迈其犹昊天子之祐享有晋兆民戴之畏天之威敬授民时丕显丕承于犹绎思皇极斯建庶绩咸煕庶几夙夜惟晋之祺【`民晋书作庶民晋书作人`】  

宣文惟后克配彼天抚宁四海保有康年于乎缉煕肆用靖民爰立典制爰修礼纪作民之极莫资匪始克昌厥后永言保之  

前所作天地郊明堂夕牲歌　傅【`下同五篇`】  

皇矣有晋时迈其德受终于天光济万国万国既光神定厥祥防于郊祀只事上皇只事上皇百禄是臻巍巍祖考克配彼天嘉牲匪歆德馨惟飨受天之祚神和四畅【`禄晋书作福祚晋书作祐神和四畅晋书作神化四方`】  

降神歌  

于赫大晋膺天景祥二帝迈德宣兹重光我皇受命奄有万方郊祀配享礼乐孔章神只嘉飨祖考是皇克昌厥后保祚无疆  

天郊飨神歌  

整泰坛祀皇神精气感百灵賔蕰朱火燎芳薪紫烟游冠青云神之体靡象形旷无方幽以清神之来光景照听无闻视无兆神之至举歆歆灵爽协动余心神之坐同欢娯泽云翔化风舒嘉乐奏文中声八音谐神是听咸洁齐并芬芳烹牲牷享玉觞神恱飨防禋祀祐大晋降繁祉胙京邑行四海保天年穷地纪【`祀晋书作礼逰作起牲牷作牷牲胙作作行作广`】  

地郊飨神歌【`初学记载一首注后`】  

整泰坼竢皇只众神感羣灵仪阴祀设吉礼施夜将极时未移只之体无形象潜泰幽洞忽荒只之出薆若有灵无逺天下母只之来遗光景昭若存终冥冥只之至举欣欣舞象德歌成文只之坐同欢豫泽雨施化云布乐八变声教敷物咸亨只是娯齐既洁侍者肃玉觞进咸穆穆享嘉豢歆德馨胙有晋暨羣生溢九壤格天庭保万寿延亿龄  

明堂飨神歌  

经始明堂享祀匪懈于皇烈考光配上帝赫赫上帝既髙既崇圣考是配明德显融率土敬职万方来祭常于时假保胙永世  

宋郊祀歌  

【`宋书乐志曰文帝元嘉十八年九月有司奏二郊宜奏登歌二十二年南郊始设登歌诏御史中丞顔延之造歌诗庙乐尚阙孝建二年九月有司奏前殿中曹郎荀万秋议谓郊庙宜设备乐竟陵王诞等五十一人并同万秋议丹阳尹顔竣以郊祀有乐未见明证建平王宏以万秋谓郊宜有乐亊有典据时众议并同宏祠南郊迎神奏肆夏皇帝初登坛奏登歌初献奏凯容宣烈之舞送神奏肆夏祠庙迎神奏肆夏皇帝入庙门奏永至皇帝诣东壁奏登歌初献奏凯容宣烈之舞终献奏永安送神奏肆夏诏可`】  

夕牲歌　　　　　　　　　颜延之【`下同`】  

夤威宝命严恭帝祖表海炳岱系唐胄楚灵鉴濬文民属叡武奄受敷锡宅中拓宇亘地称皇罄天作主月竁来賔日际奉土开元首正礼交乐举六典聫事九官列序有牲在涤有洁在俎以王衷以答神祜【`表海炳岱一作炳海表岱`】  

迎送神歌  

维圣飨帝维孝飨亲皇乎备矣有事上春礼行宗祀敬达郊禋金枝中树广乐四陈陟配在京降德在民奔精照夜髙燎炀晨阴明浮烁沉荣深沦告成大报受厘元神月御按节星驱扶轮遥舆逺驾曜曜振振【`飨郭本作养驾郭本作举`】  

飨神歌  

营泰畤定天衷思心睿谋筮从建表蕝设郊宫田烛置爟火通歴元旬律首吉饰紫坛坎列室中星兆六宗秩干宇宴地区谧大孝昭祭礼供牲日展盛自躬具陈器备礼容形儛缀被歌钟望帝阍耸神跸灵之来辰光溢洁粢酌娯太一明辉夜华晳日祼既始献又终烟芗鬯报清穹飨宋德胙王功休命永福履充  

明堂歌  

【`南齐书乐志曰明堂祠五帝汉郊祀歌皆四言宋孝武使谢庄造辞庄依五行数木用三火用七土用五金用九水用六按洪范五行一水二火三木四金五土月令木八火七土五金九水六蔡邕云东方木三土五故八南方火二土五故七西方金四土五故九北方水一土五故六又纳音数一言上三言火五言水七言金九言木若依洪范木数用三则应水一火二金四也若依月令金九水六则应木八火七也当以洪范一二之数言不成文故有取舍而使两义并违未详以数立文为何依据`】  

迎神歌【`宋书乐志曰迎送神歌依汉郊祀三言四句一转韵`】  

谢庄【`下同`】  

地纽谧干枢回华葢动紫防开旌蔽日车若云驾六气乗絪緼晔帝京辉天邑圣祖降五灵集构瑶戺耸珠帘汉拂幌月栖檐舞缀畅钟石融驻飞景郁行风懋粢盛洁牲牷百礼肃羣司防皇德逺大孝昌贯九幽洞三光神之安解玉銮景福至万防欢【`气郭本作龙`】  

登歌【`旧四言诗`】  

雍台辨朔泽宫练辰洁火夕照明水朝陈六瑚贲室八羽华庭昭事先圣怀濡上灵肆夏戒敬升歌发德永固鸿基以绥万国【`辰郭本作服误`】  

歌太祖文皇帝【`依周颂体齐书乐志曰周颂我将祀文王言皆四其一句五一句七庄歌太祖亦无定句`】  

维天为大维圣祖是则辰居万防缀旒下国内灵八辅外光四瀛蒿宫仰葢日馆希旌复殿留景重檐结风刮楹接纬达向承虹设业设簴在王庭肇禋祀克配乎灵我将我享维孟之春以孝以敬以立我烝民  

歌青帝【`三言依木数`】  

参映夕驷照晨灵乘震司青春鴈将向桐始蕤柔风舞暄光迟萌动达万品新润无际泽无垠  

歌赤帝【`七言依火数`】  

龙精初见大火中朱光北至圭景同帝在在离寔司衡水雨方降木槿荣庶物盛长殷殷阜恩覃四冥被九有  

歌黄帝【`五言依土数`】  

履艮宅中防司绳御四方裁化遍寒燠布政周炎凉景丽条可结霜明冰可折凯风扇朱辰白云流素节分至乘结晷啓闭集恒度帝运缉万有皇灵澄国步【`御一作总结一作泾`】  

歌白帝【`九言依金数`】  

百川如镜天地爽且明云冲气举德盛在素精木叶初下洞庭始扬波夜光彻地翻霜照悬河庶类收成岁功行欲宁浃地奉渥罄宇承秋灵【`秋一作帝`】  

歌黑帝【`六言依水数`】  

岁月既晏方驰灵乘坎德司规云合晦鸟路白云繁亘天涯雷在地时未光饰国典闭关梁四节遍万物殿福九域祚八乡晨晷促夕漏延太隂极微阳宣鹊将巢氷已鲜气濡水风动泉【`鸟一作归云一作雪`】  

送神歌【`依汉郊祀送神亦三言即赤蛟也`】  

蕴礼容余乐度灵方留景欲暮开九重肃五达凤参差龙已沫云既动河既梁万里照四空香神之车归清都璇庭寂玉殿虚睿化凝孝风炽顾灵心结皇恩  

齐南郊乐歌辞  

【`南齐书乐志曰武帝建元二年有司奏郊庙雅乐歌辞旧使学士博士撰搜简采用请勑外凡义学者普令制立参议太庙登歌宜用司徒褚渊余悉用黄门郎谢超宗辞超宗所撰多删顔延之谢庄辞以为新曲备改乐名永明二年太子步兵校尉伏曼容上表宜集英儒删纂雅乐诏付外详竟不行永明二年又诏王俭造太庙二室及郊配辞隋书乐志曰梁天监初北中郎司马何佟之上言按周礼王出入则奏王夏尸出入则奏肆夏牲出入则奏昭夏今乐府之夏唯变王夏为皇夏葢缘秦汉巳来称皇故也而齐氏仍宋仪注迎神奏昭夏皇帝出入奏永至牲出入更奏引牲之乐其为舛谬莫斯之甚又曰陈文帝天嘉五年诏尚书左丞刘平仪曹郎张崔定南北郊及明堂仪注改所用齐乐以韶为名余详志中`】  

肃咸乐【`羣臣出入奏`】　　　　谢超宗【`下同`】  

夤承宝命严恭帝绪奄受敷锡升中拓宇亘地称皇罄天作主月域来賔日际奉土开元首正礼交乐举六典聨事九官列序【`顔延之夕牲歌删定此下除四句皆顔辞`】  

引牲乐【`牲出入奏`】  

皇乎敬矣恭事上灵昭教国祀肃肃明明有牲在涤有洁在俎以荐王衷以答神祜陟配在京降德在民奔精望夜髙燎伫晨【`顔延之夕牲歌合迎送神歌删定`】  

嘉乐【`荐豆呈毛血奏`】  

我恭我享惟孟之春以孝以敬立我烝民青坛奄霭翠幙端凝嘉俎重荐兼籍再升设业设簴展容王庭肇禋配祀克对上霛【`谢庄歌太祖辞増损右夕牲歌并重奏`】  

昭夏乐【`迎神奏`】  

惟圣飨帝惟孝飨亲礼行宗祀敬达郊禋金枝中树广乐四陈月御案节星驱扶轮遥舆逺驾曜曜振振告成大报受厘元神【`延之迎送神歌删定`】  

永至乐【`皇帝入坛东门奏`】  

紫坛望灵翠幙伫神率天奉防罄地来賔神贶并介泯只合祉恭昭鉴享肃光孝祀威蔼四灵洞曜三光皇德全被大礼流昌  

登歌【`皇帝升坛奏`】  

报惟事天祭实尊灵史正嘉兆神宅崇祯五畤昭鬯六宗彛序介丘望尘皇轩肃举  

文德宣烈乐【`皇帝初献奏`】  

营泰畤定天衷思心绪谋筮从田烛置爟火通大孝昭国礼融【`延之飨神歌删定`】  

武帝宣烈乐【`次奏`】  

功烛上宙德耀中天风移九域礼饰八埏四灵晨炳五纬宵明膺厯缔运道茂前声  

髙德宣烈乐【`太祖髙皇帝配飨奏此章永明二年造尚书令王俭辞`】  

王俭  

飨帝严亲则天光大舄奕前古荣镜无外日月宣华卿云流霭五汉同休六幽咸泰  

嘉胙乐【`皇帝饮福酒奏`】　　　谢超宗【`下同`】  

鬯嘉礼承休锡盛德符景纬昌华应帝防圣蔼耀昌基融祉晖世歴声正涵月轨书文腾日迹宝瑞昭神图灵贶流瑞液我皇崇晖祚重芬冠徃籍【`腾一作同`】  

昭夏乐【`送神奏`】  

荐飨洽礼乐该神娯展辰斾回洞云路拂琁阶紫雰霭青霄开睠皇都顾玉台留昌德结圣怀  

昭逺乐【`皇帝就燎位奏`】  

天以德降帝以礼报牲尊俯陈柴币仰燎事展司采敬达瑄芗烟防青昊震飏紫塲陈馨示防肃志宗禋礼非物备福唯诚陈  

休成乐【`皇帝还便殿奏`】  

昭事上祀飨荐具陈回銮转翠拂景翔宸缀悬敷畅钟石昭融羽炫深晷籥曀行风肆序辍度肃礼停文四金耸卫六驭齐轮  

附  

【`江淹造三章正史及本集郭氏乐府并不载按齐永明初尝诏淹造借田歌且齐郊祀有宣烈之乐梁乐无是诗纪云未详所用今按辞中荐通苍只殷崇配天之语为南郊近是`】  

牲出入歌辞【`并见初学记`】　　　　江淹【`下同`】  

祝详史具礼备乐荐有牲在陈有鼔在县腾烛象星奔水类电郊燎夙戒駜彼椉駽以伺质明以伸神晏  

荐豆呈毛血歌辞  

时恭时祀有物有则伊我上圣实抱明德牺象交陈郁樽四塞黍惟嘉谷酒惟黙荐通苍只庆覃黎黑愿灵之降祚家祐国  

奏宣烈之乐歌辞  

殷崇配天周尊明祀瑞合汾阴庆同泰畤青幕云舒丹殿霞起二曜惟新五精告始于以飨之景福是履  

北郊乐歌  

【`南齐书乐志曰按周颂昊天有成命郊祀天地也是则周汉以来祭天地皆同辞矣宋顔延之飨地神辞一篇余与南郊同齐北郊羣臣入奏肃咸牲入奏引牲荐豆呈毛血奏嘉荐皇帝入坛东门奏永至饮福酒奏嘉胙还便殿奏休成辞并与南郊同迎送神昭夏登歌异隋书乐志曰陈初武帝诏求宋齐故亊太常卿周宏让奏曰齐氏承宋咸用元徽旧式宗祀朝飨奏乐俱同唯北郊之礼颇有增益皇帝入壝门奏永至饮福酒奏嘉胙太尉亚献奏凯容埋牲奏隷幽帝还便殿奏休成众官并出奏肃成此乃元防所阙永明六年之所加也唯送神之乐宋孝建二年秋起居注云奏肆夏永明中改奏昭夏帝遂依之`】  

昭夏乐【`迎地神奏`】　　　　　谢超宗【`下同`】  

诏礼崇营敬飨畤灵正丹帷月肃紫墀展荐登华风县凝锵神惟戾止郁葆遥庄昭望岁芬环游辰太穆哉尚礼横光秉蔼  

登歌【`皇帝升坛奏`】  

伫灵敬享禋肃彛文县动声仪荐洁牲芬阴只以贶昭祀式庆九服熙度六农祥正  

地德凯容歌【`初献`】  

缮方丘端国阴掩珪晷仰灵心诏源委遍丘林礼献物乐荐音【`顔延之辞删定`】  

昭德凯容乐【`皇帝次奏`】  

庆图濬邈蕴祥秘瑶伣天炳月嫔光紫霄邦化灵懋阃则风调俪德方仪徽载以昭  

昭夏乐【`送神奏`】  

荐神升享序楙淹玉俎停金奏宝斾转旒驾旋溢素景郁紫躔灵心顾留宸睠洽外瀛瑞中县  

隶幽乐【`瘗埋奏`】  

后皇嘉庆定只畤承帝休圗只敷灵祉篚幂周序轩朱凝会牲币芬坛精明伫葢调川瑞昌警岳祥泰  

明堂乐歌  

【`南齐书乐志曰武帝建元初诏黄门郎谢超宗造明堂夕牲等歌并采用庄辞并建元永明中奏其凯容宣烈乐嘉胙乐太庙同用`】  

肃咸乐【`賔出入奏二首`】　　　　　谢超宗【`下同`】  

彛承孝典恭事严圣浃天奉賮罄壤齐庆司仪具序羽容夙章芬枝扬烈黼构周张助宝奠轩酎珍充庭璆县凝防琄朱伫声先期选礼肃若有承祗对灵祉皇庆昭膺  

尊事威仪辉容昭序迅恭明神洁盛牲俎肃肃严宫蔼蔼崇基皇灵降止百祗具司戒成望夜端烈承朝依微昭旦物色轻宵【`并宋殷淡章圣庙肃咸乐末除四句南齐书未注明`】  

引牲乐【`牲出入`】  

惟诚洁飨惟孝尊灵敬芳黍稷敬涤牺牲骍茧在豢载溢载丰以承宗祀以肃皇衷萧芳四举华火周传神鉴孔昭嘉足参牷【`宋殷淡章圣庙引神乐`】  

嘉荐乐【`荐豆呈毛血奏二首`】  

肇禋戒祀礼容咸举六典饰文九司炤序牲柔既昭牺刚既陈恭涤惟清敬事惟神加笾再御兼俎重荐节动轩越声流金县  

奕奕閟幄亹亹严闱洁诚夕鉴端服晨晖圣灵戾止翊我皇则上绥四防下洋万国永言孝飨孝飨有容傧僚赞列肃肃雍雍【`并宋殷淡章圣庙嘉荐乐`】  

昭夏乐【`迎神奏`】  

地纽谧干枢回华葢动紫微开旌蔽日车若云驾六龙椉烟煴帝景燿天邑圣祖降五云集懋粢盛洁牲牷百礼肃羣司防皇德逺大孝昌贯九幽洞三光神之安解玉銮景福至万防欢【`删谢庄辞`】  

登歌【`皇帝升明堂奏`】  

雍台辨朔泽宫选辰洁火夕炤明水朝陈六瑚贲室八羽华庭昭事先圣怀濡上灵肆夏式敬升歌发德永固洪基以绥万国【`并谢庄辞`】  

凯容宣烈乐【`初献奏`】  

酾醴具登嘉俎咸荐飨洽诚陈礼周乐徧祝辞罢祼序容辍县跸动端庭銮回严殿神仪驻景华汉亭虚八灵案衞三只解途翠葢耀澄罼帟凝晨玉镳息节金辂怀音式诚达孝底心肃感追慿皇鉴思承渊范神锡懋祉四纬昭明仰福帝徽俯齐庶生【`殷淡辞式一作戒`】  

青帝歌  

参映夕驷昭晨灵椉震司青春雁将向桐始蕤和风舞暄光迟萌动达万品亲润无际泽无垠【`谢庄辞改柔为和`】  

赤帝歌  

龙精初见大火中朱光北至圭景同帝在在离寔司衡雨水方降木槿荣庶物盛长咸殷阜恩泽四溟被九有【`谢庄辞改恩厚四句`】  

黄帝歌  

履艮宅中宇司绳总四方裁化徧寒燠布政司炎凉至分椉经晷闭集恒度帝晖缉万有皇灵澄国步【`谢庄辞删中四句`】  

白帝歌  

百川若镜天地爽且明云冲气举盛德在素精庶类收成岁功行欲宁浃地奉渥罄宇承帝灵【`谢庄辞删中四句`】  

黑帝歌  

岁既暮日方驰灵椉坎德司规云合晦鸟蹊白雪繁亘天涯晨晷促夕漏延太阴极防阳宣【`删谢庄辞`】  

嘉胙乐【`还东壁受福酒奏大席同用`】  

礼荐洽福胙昌圣皇膺嘉祐帝业凝休祥居极椉景运宅德瑞中王澄明临四奥精华延八乡洞海同声憓澈宇丽干光灵庆纒世祉鸿烈永无疆  

昭夏乐【`送神奏`】  

蕴礼容余乐度灵方留景欲暮开九重肃五达凤参差龙巳沫云既动河既梁万里照四空香神之车归青都琁庭寂玉殿虚鸿化凝孝风炽顾灵心结皇思鸿庆遐鬯嘉荐令芳翊帝明德永祚深光【`谢庄辞末増四句`】  

雩祭乐歌  

【`南齐书乐志曰建武二年雩祭明堂谢朓造辞一依谢庄唯世祖四言`】  

迎神歌【`依汉郊祀歌三言宋明堂迎神八解`】　　谢朓【`下同`】  

清明畅礼乐新候龙景练贞辰【`一解`】阳律亢阴晷伏耕下土荐穜稑【`二解`】宸仪警王度干嗟云汉望昊天【`三解`】张盛乐奏云儛集五精延帝祖【`四解`】雩有讽禜有秩膋鬯芬圭瓒毖【`五解`】灵之来帝阍开车煜燿吹徘徊【`六解`】停龙轙徧观此冻雨飞祥云靡【`七解`】坛可临奠可歆对甿祉鉴皇心【`八解`】  

歌世祖武皇帝【`依庙歌四言以下一各分解`】  

濬哲维祖长发其武帝出自震重光御防七德攸宣九畴咸叙静难荆衡凝威蠡浦昧旦丕承夕惕刑政化壹车书德馨粢盛昭星夜景非云晓庆衢室成阴璧水如镜礼充玉帛乐被匏弦于铄在咏陟配于天自宫徂兆靡爱牲牷我将我享永祚无疆【`衡一作舒匏一作管`】  

歌青帝【`木生数三`】  

营翼日鸟殷宵凝冰泮蛰昭景阳阳风习习女夷歌东皇集奠春酒秉青圭命田祖渥羣黎  

歌赤帝【`火成数七`】  

惟此夏德德恢台两龙在御炎精来火星方中南讹秩靡草云黄含桃实族云蓊郁温风扇兴雨祁祁黍苗徧  

歌黄帝【`土成数五`】  

禀火自髙明毓金挺刚克凉燠资成化羣芳载厚德阳季勾萌达炎徂溽暑融商暮百工止岁极凌阴冲泉流疏巳清原隰甸已平咸言祚惟亿敦民保髙京  

歌白帝【`金成数九`】  

帝说于兑执矩固司藏百川收潦精景应徂商嘉树离披榆关命賔鸟夜月如霜秋风方嫋嫋商阴肃杀万宝咸巳遒劳哉望岁塲功兾可收【`徂商集作金方秋作金`】  

歌黑帝【`水成数六`】  

白日短夜深招揺转移太阴霜钟鸣冥陵起星回天月穷纪听严风来不息望云黝无色曾冰冽积羽幽飞雪至天山侧关梁闭方不巡合国吹飨蜡賔统微阳究终始百礼洽万祚臻  

送神歌【`三言`】  

敬如在礼将周神之驾不少留蹑龙镳转金葢纷上驰云之外警七曜诏八神排阊阖渡天津有渰兴肤寸积雨冥冥又终夕俾栖粮维万箱皇情畅景命昌  

籍田乐歌  

【`南齐书乐志曰汉章帝元和元年武司马班固奏用商颂载芟祠先农晋傅作祀先农先蚕夕牲歌诗一篇八句迎送神一篇飨社稷先农先圣先蚕歌诗三篇前一篇十二句中一篇十六句后一篇十二句辞皆叙田农事胡道安先农飨神诗一篇并八句乐府相传旧歌三章永明四年籍田诏骁骑将军江淹造籍田歌淹制二章不依胡传世祖口勑付太乐歌之`】  

祀先农迎送神升歌　　　　江淹【`下同`】  

羽銮从动金驾时游教腾义镜乐缀礼修率先丹耦躬遵绿畴灵之圣之岁殷泽柔  

飨神歌  

琼斚既饰绣簋以陈方燮嘉种永毓宵民  

## 古乐苑卷三  

明　梅鼎祚　编  

郊庙歌辞【`郊祀梁　北齐　北周　隋`】  

梁雅乐歌  

【`隋书乐志曰梁初郊禋宗庙及三朝之乐并用宋齐元徽永明仪注唯改嘉祚为永祚又去永至之乐何佟之周舍议按周礼王出入奏王夏大祭祀与朝会同而汉制皇帝在庙奏永至朝会别奏皇夏二乐有异于礼为乖乃除永至还用皇夏及武帝定国乐并以雅为称取诗序云言天下之事形四方之风谓之雅雅止乎十二则天数也乃至阶步之乐増撤食之雅焉其辞并沈约所制普通中荐蔬之后改诸雅歌勑萧子云制辞既无牲牢遂省涤雅牷雅云南史曰梁初郊庙未革牲牷乐辞皆沈约撰至是承用子云启宜改之勑答曰此是主者守株宜急改也仍使子云撰定勅曰郊庙歌辞应须典诰大语不得杂用子史文章浅言而沈约所撰亦多舛谬子云作成勑并施用隋书乐志曰梁天监初时议又以为周礼云若乐六变天神皆降神居上去还怳忽降则自至迎则无所可改迎为降而送依前式又周礼云若乐八变则地祗皆出可得而礼地宜依旧为迎神从之`】  

皇雅【`三曲五言皇帝出入奏隋书乐志曰宋孝建起居注奏永至至是改为皇雅取诗皇  

矣上帝临下有赫也二郊太庙同用`】　　　　沈约【`下同十一首`】  

帝德实广运车书靡不宾执瑁朝羣后垂旒御百神八荒重译至万国婉来亲  

华盖拂紫微勾陈绕太一容裔被缇组参差罗罕毕星回昭以烂天行徐且谧  

清跸朝万防端冕临正阳青絇黄金繶衮衣文绣裳既散华虫采复流日月光  

涤雅【`一曲四言牲出入宋元徽仪注奏引牲至是改为涤雅取礼记帝牛必在涤三月也二郊明堂太庙同用`】  

将修盛礼其仪孔炽有腯斯牲国门是置不黎不痼靡諐靡忌呈肌献体永言昭事俯休皇德仰绥灵志百福具膺嘉祥允洎骏奔伊在庆覃遐嗣  

牷雅【`一曲四言荐毛血宋元徽三年仪注奏嘉荐至是改为牷雅取春秋左氏传牲牷肥腯也二郊明堂太庙同用`】  

反本兴敬复古昭诚礼容宿设祀事孔明华俎待献崇碑丽牲充哉茧握肃矣簪缨其膋既启我豆既盈庖丁游刃葛卢验声多祉攸集景福来并  

諴雅【`一曲三言南郊降神用宋元徽仪注奏昭夏至是改为諴雅取尚书至諴感神也`】  

怀忽慌瞻浩荡尽诚洁致防想出杳冥降无象皇情肃具僚仰人礼盛神途敞僾明灵申敬享感苍极洞象  

諴雅【`一曲三言北郊迎神用`】  

地德溥昆丘峻扬羽翟鼔应出尊只展诚信招海渎罗岳镇惟福祉咸昭晋  

諴雅【`一曲四言南北郊明堂太庙送神同用`】  

我有明德馨非稷黍牲玉孔备嘉荐惟旅金悬宿设和乐具举礼达幽明敬行尊俎鼔钟云送遐福是与献雅【`一曲四言皇帝饮福酒宋元徽仪注奏嘉祚梁初改为永祚至是改为献雅取礼记祭统尸饮五洗玉爵献卿今之福酒亦古献之义也二郊明堂同用`】  

神宫肃肃天仪穆穆礼献既同膺兹厘福我有馨明无愧史祝  

禋雅【`一曲四言就燎位用宋元徽仪注奏昭逺就埋位齐永明仪注奏隶幽至是燎埋俱奏禋雅取周礼大宗伯以禋祀祀昊天上帝也`】  

紫宫昭焕太一微降临下土尊髙上天载陈珪币式备牲牷云箛清引栒簴髙悬俯昭象物仰致髙烟肃彼灵祉咸达皇防  

禋雅【`一曲四言就埋用`】  

盛乐斯举协征调宫灵飨庆洽祉积化融八变有序三献已终坎牲瘗玉酬德报功振垂成吕投壤生风道无虚致事由感通于皇盛烈比祚华嵩  

二郊登歌  

【`隋书乐志曰大戴云清庙之歌悬一磬而尚搏拊在汉之世独有登歌近代巳来始用丝竹旧三朝设乐皆有登歌梁武以为登歌者颂祖宗功业非元日所奏于是去之后以其说非通复用于嘉庆梁二郊宗庙皇帝初献及明堂徧歌五帝德并奏登歌又曰南郊舞奏黄钟取阳始化也北郊舞奏林钟取阴始化也明堂宗庙所尚者惟蕤賔是为敬之名复有阴主之义故同奏焉其南北郊明堂宗庙之礼加有登歌`】  

南郊登歌【`二曲三言皇帝初献奏`】　　　沈约  

暾既明礼告成惟圣祖主上灵爵巳献罍又盈息羽籥展歌声僾如在结皇情  

礼容盛尊俎列酒陈陶匏设献清防致防洁工既升乐巳阕降苍昊垂芳烈  

北郊登歌【`二曲四言皇帝初献奏`】　　　沈约  

方坛既埳地只已出盛典弗諐羣望咸秩乃升乃献敬成礼卒灵降无兆神飨载谧允矣嘉祚其升如日至哉坤元实惟厚载躬兹奠飨诚交显晦或升或降揺珠动佩德表成物庆流皇代神嘏不諐祺福是赉【`成物郭作万物`】  

明堂登歌【`五曲四言`】  

【`隋书乐志曰梁天监初明堂设乐大畧与南郊不殊惟坛堂异名而无就燎之位明堂则徧歌五帝其余同于郊式焉`】  

歌青帝　　　　　　　　　沈约【`下同`】  

帝居在震龙德司春开元布泽含和尚仁羣居既散岁云阳止饬农分地民粒惟始雕梁绣栱丹楹玉墀灵威以降百福来绥【`民隋书作人`】  

歌赤帝  

炎光在离火为威德执礼昭训持衡受则靡草既凋温风以至嘉荐惟旅时羞孔备齐缇在堂笙镛在下匪惟七百无絶终始  

歌黄帝  

郁彼中坛含灵阐化回环气象轮无辍驾布德焉在四序将收音宫数五饭稷骖駵宅屏居中旁临外宇升为帝尊降为神主  

歌白帝  

神在秋方帝居西皓允兹金德裁成万宝鸿来雀化参见火斜幕无鸟菊有黄华载列笙磬式陈彛俎灵罔常怀惟徳是与  

歌黑帝  

德盛乎水冥纪节阴降阳腾气凝象閟司智坎驾铁衣祁寒拆地晷度回天悠悠四海骏奔奉职祚我无疆永隆民极【`閟隋书作闭民隋书作人`】  

北齐大禘圜丘歌  

【`隋书乐志曰齐武成时始定四郊宗庙三朝之乐大禘圜丘及北郊并同祀感帝用圜丘乐`】  

肆夏乐【`夕牲羣臣入门奏`】　　　　　陆卬等奉诏撰  

肇应灵序奄字黎民乃朝万国爰徴百神祗展方望幽显咸臻礼崇声协防列珪陈翼差鳞次端笏垂绅来趋动色式赞天人【`民隋书作人笏郭作拱`】  

髙明乐【`迎神奏登歌辞同`】  

惟神鉴矣皇灵肃止圆璧展事成文即始士备八能乐合六变风凑伊雅光华袭荐宸衞腾景灵驾霏烟严坛生白绮席凝  

昭夏乐【`牲出入并奏`】  

刚柔设位惟皇配之言肃其礼念畅在兹饬牲举兽载歌且舞既设伊腯致精灵府物色惟典斋沐加恭宗族咸暨罔不率从  

昭夏乐【`荐毛血奏`】  

展礼上月肃事应时茧栗为用交畅有期弓矢斯发瓫簝将事圆神致祀率由先志和以銮刀臭以血膋至哉敬矣厥义孔髙【`羣臣出进熟羣臣入并奏肆夏辞同初入`】  

皇夏乐【`初入进熟皇帝入门奏`】  

帝敬昭宣皇诚肃致玉帛齐轨屏摄咸次三垓上列四陛防升龙陈万骑凤动千乘神仪天蔼晬容离曜金根停轸奉光先导  

皇夏乐【`皇帝升丘奏坛上登歌辞同`】  

紫坛云暧绀幄霞褰我其陟止载致其防百灵竦听万国咸仰人神咫尺应肸蠁  

髙明乐【`皇帝初献奏`】  

上下眷防午从爵以质献以恭咸斯畅乐惟雍孝敬阐临万邦  

髙明乐【`皇帝奠爵讫奏髙明乐覆帱之舞辞`】  

自天子之防昌神道丘陵肃事克光天保九关洞开百灵环列八尊呈备五声投节  

武德乐【`皇帝献太祖配飨神座奏武德之乐昭烈之舞辞`】  

配神登圣主极尊灵敬宣昭烛咸达窅冥礼化定乐赞功成穰穰介福下被羣生【`皇帝小退当昊天上帝灵座前奏皇夏`】  

皇夏乐【`皇帝饮福酒奏`】  

皇心缅且感吉蠲奉至诚赫哉光盛德干巛诏百灵报福归昌运承祐播休明风云驰九域龙蛟跃四溟浮幕呈光气俪象烛华精濩武方知耻韶夏仅同声【`皇帝诣东陛还便座又奏皇夏辞同初入`】  

髙明乐【`送神降丘南陛奏`】  

献享毕悬佾周神之驾将上游超斗极絶河流怀万国宁九州欣帝道心顾留帀上下荷皇休【`皇帝之望燎位奏皇夏辞同上`】  

昭夏乐【`紫坛既燎奏`】  

黄覆载元首照临合德致礼有契其心敬申事阕洁诚云报玉帛载升棫朴斯燎寥廓幽暧播以馨香皇灵惟监降福无疆【`皇帝自望燎位还本位奏皇夏辞同上　云一作共`】  

皇夏乐【`皇帝还便殿奏`】  

天大亲严匪敬伊孝永言肆飨宸明增耀阳丘既畅大典逾光乃安斯息钦若旧章天回地旋鸣銮引警且万且亿皇厯惟永【`羣臣出奏肆夏辞同上`】  

北郊乐歌【`八首`】  

【`隋书乐志曰齐北郊迎神奏髙明乐登歌辞同荐毛血奏昭夏进熟皇帝入门及升丘并奏皇夏奠爵讫奏髙明乐覆帱舞送神降丘南陛奏髙明乐既瘗奏昭夏还便殿奏皇夏余并同南郊按隋书南北乐合载其文异者即注句下今从郭本分列`】  

髙明乐  

惟祗监矣皇灵肃止方琮展事即阴成理士备八能乐合八变风凑伊雅光华袭荐象衞腾景灵驾霏烟严坛生白绮席凝  

昭夏乐  

展礼上月肃事应时茧栗为用交畅有期弓矢斯发瓫簝将事方祗致祀率由先志和以銮刀臭以血膋至哉敬矣厥义孔髙  

皇夏乐  

帝敬昭宣皇诚肃致玉帛齐轨屏摄咸次重垓上列分陛防升龙陈万骑凤动千乘神仪天蔼晬容离曜金根停轸奉光先导  

皇夏乐  

层坛云暧严幄霞褰我其陟止载致其防百灵竦听万国咸仰人神咫尺应肸蠁  

髙明乐  

自天子之防昌神道方泽只事克光天保九关洞开百灵环列八尊呈备五声投节  

髙明乐  

献享毕悬佾周神之驾将下逰超荒极憩昆丘懐万国宁九州欣帝道心顾留帀上下荷皇休  

昭夏乐  

黄覆载元首照临合德致礼有契其心敬申事阕洁诚云报牲玉载陈棫朴斯燎寥廓幽暧播以馨香皇灵惟鉴降福无疆  

皇夏乐  

天大亲严匪敬伊孝永言肆飨宸明增耀阴泽云畅大典逾光乃安斯息钦若旧章天回地旋鸣銮引警且万且亿皇歴惟永  

五郊乐歌  

【`隋书乐志曰齐五郊迎气降神并奏髙明乐又礼五方上帝并奏髙明之乐为覆帱之舞按此五歌亦如宋谢庄用五行数`】  

青帝髙明乐【`三言　　　　　以下诗彚作祖珽撰`】  

岁云献谷风归斗东指雁北飞电鞭激雷车遽虹旌靡青龙驭和气洽具物滋翻降止应帝期  

赤帝髙明乐【`七言`】  

婺女司旦中吕宣朱精御节离景延根荄俊茂温风发柘火风水应炎月执衡长物德孔昭赤旂霞曳防今朝【`霞郭本作电`】  

黄帝髙明乐【`五言`】  

居中帀五运乘衡毕四时含养滋羣物协德固皇基啴缓契王风持载符君德良辰动灵驾承祀昌邦国  

白帝髙明乐【`九言`】  

风凉露降驰景飏寒精山川揺落平秩在西成葢藏成积烝民被嘉祉从享来仪鸿休溢千祀【`民隋书作人`】  

黑帝髙明乐【`六言`】  

虹藏雉化告寒氷壮地坼年殚日次月纪方极九州万邦献力叶光是纪岁穷微阳潜兆方融天子赫赫明圣享神降福惟敬  

祠五帝于明堂乐歌辞  

肆夏乐【`先一日夕牲羣臣入门奏羣臣出奏进熟羣臣入并奏肆夏辞同  

以下诗彚作祖珽撰`】  

国阳崇祀严恭有闻荒华胥暨乐我太君冕瑞有列禽帛恭叙羣后师师威仪容与执礼辨物司乐考章率由靡坠休有烈光【`恭叙一作载叙`】  

髙明乐【`太祝令迎神奏髙明乐覆帱舞辞`】  

祖德光国图昌祗上帝礼四方辟紫宫动华阙龙虎奋风云发飞朱雀从武携日月带雷雨耀宇内溢区中眷帝道感皇风帝道康皇风扇粢盛列椒醑荐神且宁防五精归福禄幸闾亭【`虎隋书作兽`】  

武德乐【`太祖配飨奏武德乐昭烈舞辞五方天帝奏髙明之乐覆帱之舞辞同迎气`】  

于惟我祖自天之命道被归仁时屯启圣运钟千祀授手万姓夷凶掩虐匡頽翼正载经载营庶士咸宁九功以洽七德兼盈丹书入告玉来呈露甘泉白云郁河清声教咸往舟车毕防仁加有形化浃无外严亲惟重陟配惟大既祐斯歌率土攸赖  

昭夏乐【`牲出八奏`】  

孝享不匮精洁临年涤牢委溢形色博牷于以用之言承歆祀肃肃威仪敢不敬止载饬载省惟牛惟羊明神有察保兹万方  

昭夏乐【`荐毛血奏`】  

我将宗祀夤献厥诚鞠躬如在侧听无声荐色斯纯呈气斯臭有涤有濯惟神其祐五方来格一人多祉明德惟馨于穆不已  

皇夏乐【`进熟皇帝入门奏皇帝升坛奏皇夏辞同`】  

象干上构仪坤下基集灵崇祖永言孝思室陈簋豆庭罗悬佾夙夜畏威保兹贞吉舞贵其夜歌重其升降斯百禄惟飨惟应  

髙明乐【`皇帝初献奏髙明乐覆帱舞辞`】  

度几筵辟牖户礼上帝感皇祖酌惟洁涤以清荐心欵达神明  

髙明乐【`皇帝祼献奏髙明乐覆帱舞辞`】  

帝精来降应我明德礼殚义展流祉邦国既受多祉实资孝敬祀致其诚荷天休命  

皇夏乐【`皇帝饮福酒奏`】  

恭祀洽盛礼宣英猷烂层景广泽同深泉上灵钟百福羣神归万年月轨咸梯岫日域尽浮川瑞鸟飞扈潜鳞跃翠涟皇家膺宝歴两地复参天  

髙明乐【`太祝送神奏髙明乐覆帱舞辞`】  

青阳奏发朱明歌西皓唱冥大礼罄广乐成神心怿将逺征饰龙驾矫凤旍指阊阖憩层城出温谷迈炎庭跨西汜过北溟忽万亿耀光精比电骛与雷行嗟皇道怀万灵固王业震天声  

皇夏乐【`皇帝还便殿奏`】  

文物备矣声明有章登荐惟肃礼邈前王鬯齐云终折旋告罄穆穆旒冕蕴诚毕敬屯衞按部銮跸回途暂留紫殿将及清都  

周祀圆丘歌  

【`隋书乐志曰周太祖迎魏武入关乐声皆阙恭帝元年平荆州大获梁氏乐器以属有司及闵帝受禅居位日浅明帝践阼虽革魏氏之乐而未臻雅正天和元年武帝初造山云舞以备六代南北郊雩坛太庙禘祫俱用六舞建德二年十月甲辰六代乐成奏于崇信殿于是正定雅音为郊庙乐创造钟律颇得其宜宣帝嗣位郊庙皆循用之无所改作`】  

昭夏【`降神奏`】　　　　　　　庾信【`下同`】  

重阳禋祀大报天丙午封坛肃且圜孤竹之管云和神光未下风肃然王城七里通天台紫微斜照影徘徊连珠合璧重光来天防暂转钩陈开【`丙隋书作景未郭本作来`】  

皇夏【`皇帝将入门奏`】  

旌回外壝跸静郊门千乘按辔万骑云屯借茅无咎扫地惟尊揖让展礼衡璜节步星汉就列风云相顾取法于天降其永祚  

昭夏【`俎入奏`】  

日至大礼丰犠上辰牲牢脩牧茧栗毛纯俎豆斯立陶匏以陈大报反命居阳兆日六变鼓钟三和琴瑟俎奇豆偶惟诚惟质  

昭夏【`奠玉帛奏`】  

国玉巳奠苍币斯陈瑞形成象璧气含春礼从天数智总圆神为祈为祀至敬咸遵  

皇夏【`皇帝升坛奏`】  

七星是仰八陛有慿就阳之位如日之升思防肃肃施敬绳绳祝史陈信象斯格惟类之典惟灵之泽幽显对扬人神咫尺【`星郭本作里施郭本作致`】  

云门舞【`皇帝初献奏`】  

献以诚郁以清山罍举沈齐倾惟尚飨洽皇情降景福通神明  

云门舞【`皇帝初献配帝奏`】  

长丘逺歴大电遥源弓藏髙陇鼎没寒门人生于祖物生于天尊神配德迄用康年【`尊郭本作奠`】  

登歌【`皇帝初献及献配帝毕奏`】  

岁之祥国之阳苍灵敬翠云长象为饰龙为章乘长日坏蛰户列云汉迎风雨六吕歌云门舞省涤濯奠牲牷郁金酒凤凰尊回天睠顾中原【`列一作烈`】  

皇夏【`皇帝饮福酒奏`】  

国命在礼君命在天陈诚惟肃饮福惟防洽斯百礼福以千年钩陈掩映天驷徘徊雕禾饬斚翠羽承罍受斯茂祉从天之来  

雍乐【`撤奠奏`】  

礼将毕乐将阑回日辔动天关翠凤揺和銮响五云飞三步上风为驭雷为车无辙迹有烟霞畅皇情休灵命雨留甘云余庆  

皇夏【`帝就望燎位奏`】  

六典联事九司咸则率由旧章于焉允塞掌礼移次燔柴在焉烟升玉帛气敛牲牷休气馨香膋芳昭晰翼翼防心明明上彻  

皇夏【`帝还便座奏`】  

玉帛礼毕人神事分严承乃睠瞻仰回云辇路千门王城九轨式道移候司方回指得一惟清于万斯宁受兹景命于天告成  

祀方泽歌  

昭夏【`降神奏`】　　　　　　　庾信【`下同`】  

报功隂泽展礼郊平琮镇瑞方鼎升庖调歌丝竹缩酒江茅声舒钟鼔器质陶匏列燿秀华凝芳都荔川泽茂祉丘陵容衞云饰山罍兰浮泛齐日至之礼歆兹大祭  

昭夏【`奠玉帛奏`】  

曰若厚载钦明方泽敢以敬恭陈之玉帛徳包含养功藏灵迹斯箱既千子孙则百  

登歌【`初献奏舞辞同圜丘`】  

质明孝敬求阴顺阳坛有四陛琮为八方牲牷荡涤萧合馨香和銮戾止振鹭来翔威仪简简钟鼓喤喤声和孤竹韵入空桑封中云气坎上神光下元之主功深葢藏【`为郭本作分`】  

皇夏【`望坎位奏`】  

司筵撤席掌礼移次回顾封坛恭临坎位瘗玉埋俎藏芬敛气是曰就幽成斯地意【`斯郭本作此`】  

祀五帝歌  

皇夏【`奠玉帛奏`】　　　　　　庾信【`下同`】  

嘉玉惟芳嘉币惟量成形依礼禀色随方神班有次岁礼惟常威仪抑抑率由旧章【`依郭作惟有郭作其`】  

皇夏【`初献奏`】  

惟令之月惟嘉之辰司坛宿设掌史诚陈敢用明礼言功上神钩陈旦辟阊阖朝分旒垂象冕乐奏山云将回霆防暂转天文五运周环四时代序鳞次玉帛循回樽俎神其降之介福斯许【`掌郭作长`】  

青帝云门舞【`皇帝初献奏下并同`】  

甲在日鸟中星礼东后奠苍灵树春旗命青史候雁还东风起歌木德舞震宫泗濵石龙门桐孟之月阳之天亿斯庆兆斯年  

配帝舞  

帝出于震苍德于神其明在日其位居春劳以定国功以施人言从配祀近取诸身  

赤帝云门舞  

招揺指午对南宫日月相防实沈中离光布政动温风纯阳之月乐炎精赤雀丹书飞送迎朱弦绛鼔罄防诚万物含养各长生  

配帝舞  

以炎为政以火为官位司南陆享配离坛三和实俎百味浮兰神其茂豫天步艰难  

黄帝云门舞  

三光仪表正四气风云同戊巳行初歴黄钟始变宫平琮礼内镇阴管奏司中齐坛芝晔晔清野桂冯冯夕牢芬六鼎安歌韵八风神光乃超忽嘉气恒葱葱  

配帝舞  

四时咸一德五气或同论犹吹凤凰管尚对梧桐园器圜居土厚位总配神尊始知今奏乐还用我云门  

白帝云门舞  

肃灵兊景承配秋坛云髙火落露白蝉寒帝律登年金精行令瑞兽霜辉祥禽雪映司藏肃杀万宝咸宜厥田上上收功在斯【`辉郭作耀`】  

配帝舞  

金行秋令白帝朱宣司正五雉歌庸九川执文之德对越彼天介以福祉君子万年  

黑帝云门舞  

北辰为政坛北陆之祀员官宿设璜浴兰坎德阴风御寒次律将回穷纪微阳欲动细泉管犹调于阴竹声未入于春弦待归余于送歴方履庆于斯年  

配帝舞  

地始坼虹始藏服玉居堂沐蕙气浴兰汤匏器洁水泉香陟配彼福无疆君欣欣此乐康  

隋圜丘歌  

【`隋书乐志曰文帝开皇中诏秘书监牛秘书丞姚察虞部侍郎许善心兼内史舍人虞世基东宫学士刘臻等详定雅乐十四年三月乐定等奏曰伏奉明诏详定雅乐博访知音防求儒彦研校是非定其去就取为一代正乐具在本司于是并撰歌辞三十首诏并令施用见行者皆停之其人间音乐流僻日久弃其旧体者并加禁约务存其本牛传曰开皇九年奉诏改定雅乐又作乐府歌辞撰定圜丘五帝凯乐仁寿元年诏牛栁顾言许善心虞世基蔡徴等更详故实创制雅乐歌辞其辞圜丘皇帝入至版位定奏昭夏之乐以降天神升坛奏皇夏之乐受玉帛登歌奏昭夏之乐皇帝降南陛诣垒洗洗爵讫升坛并奏皇夏初升坛俎入奏昭夏之乐皇帝初献奏諴夏之乐皇帝既献作文舞之舞皇帝饮福酒作需夏之乐皇帝反爵于坫还本位奏皇夏之乐武舞出作肆夏之乐送神作昭夏之乐就燎位还大次并奏皇夏`】昭夏【`降神奏`】  

肃祭典协良辰具嘉荐俟皇臻礼方成乐已变感灵心回天睠辟华阙下干宫乘精气御祥风望爟火通田烛膺介圭受瑄玉神之临庆阴阴烟衢洞宸路深善既福德斯辅流鸿祚徧区宇  

皇夏【`皇帝升坛奏`】  

于穆我君昭明有融道济区域功格穹百神警衞万国承风仁深德厚信洽义丰明发思政勤忧在躬鸿基惟永福祚长隆【`君一作后`】  

登歌  

德深礼大道髙飨穆就阳斯恭陟配惟肃血膋升气冕裘标服诚感清信陈史祝祗承灵贶载膺多福  

諴夏【`皇帝初献奏`】  

肇禋崇祀大报尊灵因髙尽敬埽地推诚六宗随兆五纬陪营云和发韵孤竹扬清我粢既洁我酌惟明五神是鉴百禄来成【`大报一作式奉尽郭作就清一作声`】  

文舞【`皇帝既献奏`】  

皇矣上帝受命自天睿图作极文教遐宣四方监观万国陶甄有苗斯格无得称焉天地之经和乐具举休征咸萃要荒式序正位履端秋霜春雨  

需夏【`皇帝饮福酒奏`】  

礼以恭事荐以飨时载清酒僃洁芗萁回旒分爵思媚轩墀惠均撤俎祥降受厘十伦以具百福斯滋克昌厥德永祚鸿基  

武舞  

御歴膺期乘干表则成功戡乱顺时经国兵畅五材武七德憬彼遐裔化行充塞三道僃举二仪交泰情发自中义均莫大祀敬恭肃钟鼓繁防万国斯欢兆民斯赖享兹介福康哉元首惠我无疆天长地久【`民隋书作人`】  

昭夏【`送神奏`】  

享序洽祀礼施神之驾严将驰奔精驱长离耀牲烟达洁诚照腾日驭鼔电鞭辞下土升上瞻寥廓杳无际澹羣心留余惠  

五郊歌  

【`隋书乐志曰五郊歌辞青郊奏音赤郊奏征音黄郊奏宫音白郊奏商音黑郊奏羽音迎送神登歌与圆丘同`】  

青帝歌音  

震宫初动木德惟仁龙精戒旦鸟歴司春阳光煦物温风先导巗处载惊膏田已冐牺牲丰洁金石和声懐柔备礼明德惟馨  

赤帝歌征音  

长嬴开序炎上为德执礼司萌持衡御国重离得位芒种在时含樱荐实木槿垂蕤庆赏既行髙明可处顺时立祭事昭福举  

黄帝歌宫音  

爰稼作土顺位称坤孕金成德履艮为尊黄本内色宫实声始万物资生四时咸纪灵坛汛埽盛乐髙张威仪孔僃福履无疆  

白帝歌商音  

西成肇节盛徳在秋三农稍已九谷行收金气肃杀商威飂戾严风鼔茎繁霜陨蔕厉兵诘防勑法慎刑明神降嘏国步惟宁  

黑帝歌羽音  

英啓候冥陵初起虹藏于天雉化于水严关重闭星回日穷黄钟动律广莫生风樽示本天产惟质恩覃外区福流京室【`京隋书作景`】  

感帝歌  

【`隋书乐志曰祀感帝奏諴夏迎送神登歌与圆丘同`】  

諴夏  

禘祖垂典郊天有章以春之孟于国之阳茧栗惟诚陶匏斯尚人神接礼明幽交畅火灵降祚火歴载隆烝哉帝道赫矣皇风【`以春之孟郭作以孟之春`】  

雩祭歌  

【`隋书乐志曰雩祭蜡祭朝日夕月并奏諴夏其迎送神登歌并与圆丘同`】  

諴夏  

朱明启候时载阳肃若旧典延五方嘉荐以陈盛乐奏气序和平资灵祐公田既雨私亦濡民殷俗富政化敷【`民隋书作人`】  

蜡祭歌  

諴夏  

四方有祀八蜡酬功收藏既毕榛葛送终使之必报祭之斯索三时告劳一日为泽神只必来鳞羽咸致惟义之尽惟仁之至年成物阜罢役息民皇恩已洽灵庆无垠【`民隋书作人`】  

朝日夕月歌  

朝日諴夏  

扶木上朝暾嵫山沈暮景寒来逰晷促暑至驰辉永时和合璧耀俗泰重轮明执圭尽昭事服冕罄防诚  

夕月諴夏  

澄辉烛地域流耀镜天仪歴草随长珠胎逐望亏成形表蟾兎窃药资王母西郊礼既成幽坛福惟厚  

方丘歌  

【`隋书乐志曰祭方丘惟此四首异余并同圆丘`】  

昭夏【`迎神奏`】  

柔功畅阴德昭陈瘗典盛郊篚幂清膋鬯馥皇情防具寮肃笙颂合鼓鼗防出桂旗屯孔葢敬如在肃有承神胥乐庆福膺【`旗郭作作旌`】  

登歌【`奠玉帛奏`】  

道惟生育器乃包藏报功称范殷荐有常六瑚已馈五齐流香贵诚尚质敬洽义章神祚惟永帝业增昌  

諴夏【`献皇地只奏`】  

厚载垂徳昆丘主神阴坛吉礼北至良辰鉴水呈洁牲粟表纯樽壶夕视币玉朝陈羣望咸秩精灵毕臻祚流于国祉被于人  

昭夏【`送神奏`】  

奠既彻献已周竦灵驾逝逺逰洞四极帀九县庆方流祉恒遍埋玉气掩牲芬晰神理显国文  

神州歌  

【`隋书乐志曰祭神州奏社稷先农并奏諴夏其迎送神登歌并与方丘同`】  

諴夏  

四海之内一和之壤地曰神州物赖生长咸池既降泰坼斯飨牲牷尚黑珪玉寔两九防载宁神功克广  

社稷歌【`四首`】  

春祈社諴夏  

厚地开灵方坛崇祀达以风露树之松梓勾萌既申芟柞伊始恭祈粢盛载膺休祉  

春祈稷諴夏  

粒食兴教播厥有先尊神致洁报本惟防瞻榆束耒望杏开田方慿戬福伫咏丰年  

秋报社諴夏  

北墉申礼单出表诚丰牺入荐华乐在庭原隰既平泉流又清如云已望髙廪斯盈  

秋报稷諴夏  

民天务急农亦勤止或蓘或藨惟穈惟芑凉风戒时岁云秋矣物成则报功施必祀【`民隋书作人`】  

先农歌  

諴夏  

农祥晨晰土膏初起春原俶载青坛致祀敛跸长阡回旌外壝房俎饰荐山罍沈滓亲事朱纮躬持黛耜恭神务穑受禧降祉  

先圣先师歌  

諴夏  

经国立训学重教先三坟肇册五典留篇开凿理着陶铸功宣东胶西序春诵夏芳尘载仰祀典无骞  

## 古乐苑卷四  

明　梅鼎祚　编  

郊庙歌辞【`庙祀汉　魏　晋　宋`】  

汉安世房中歌  

【`仪礼曰燕歌乡乐周南关睢葛覃卷耳召南鹊巢采蘩采苹郑康成云王后国君夫人房中之乐歌也周南召南风化之本故谓之乡乐用之房中以及朝廷飨燕乡射饮酒也周官磬师掌教燕乐之钟磬传云燕乐房中之乐所谓隂声也诗传曰国君有房中之乐天子以周南诸侯以召南汉书曰房中祠乐髙祖唐山夫人所作也周有房中乐至秦名曰夀人凢乐乐其所生礼不忘本髙祖乐楚声故房中乐楚声也孝惠二年使乐府令夏矦寛僃其箫管更名安世乐宋书乐志曰魏文帝黄初二年议者以房中歌后妃之徳所以风天下正夫妇乃改为正始之乐明帝太和初缪袭奏魏国初建王粲所作登歌安世诗专以思咏神灵及説神灵鉴享之意晋书乐志曰魏明帝时侍中缪袭奏汉安世歌咏亦説髙张四县神来燕享嘉荐令仪永受厥福无有二南后妃风化天下之言今思惟徃者谓房中为后妃之歌恐失其意方祭祀娱神登堂歌先祖功徳下堂歌咏燕享无事歌后妃之化也于是改安世乐曰享神歌唐书礼乐志曰平调清调瑟调皆周房中之遗声按汉书云房中歌十七章然止列为九章宋刘敞注云疑本十二章误为十七章因分列为十七章之数马端临文献通考亦同而郭茂倩乐府作十六章  

今从刘氏为正文汉书郭本分列于下`】　　　　唐山夫人  

大孝僃矣休徳昭清髙张四县乐充宫庭芬树羽林云景杳冥金支秀华庶旄翠旌【`刘敞云大孝僃矣一章八句`】  

七始华始肃倡和声神来宴娭庶几是听粥粥音送细齐人情忽乘青熙事僃成清思眑眑经纬冥冥【`七始华始一章十句汉书郭本粥粥至冥冥一章`】  

我定厯数人告其心敇身斋戒施教申申乃立祖庙敬明尊亲大矣孝熙四极爰轃【`我定厯数一章十句郭本同汉书至乐民人为一章轃与臻字同`】  

王侯秉徳其邻翼翼显明昭式清明鬯矣皇帝孝徳竟全大功抚安四极【`王侯秉德一章七句郭本同`】  

海内有奸纷乱东北诏抚成师武【`臣`】承徳行乐交迸箫勺羣慝肃为济哉葢定燕国【`海内有奸一章八句郭本同箫舜乐勺周乐勺读曰酌`】  

大海荡荡水所归髙贤愉愉民所怀大山崔百卉殖民何防防有徳【`大海荡荡一章六句郭本同`】  

安其所乐终产乐终产世继绪飞龙秋游上天髙贤愉乐民人【`安其所一章八句郭本同苏林曰秋飞貌也师古曰庄子有秋驾之法者亦言驾马腾骧秋秋然也扬雄赋曰秋秋跄跄入西园其义亦同读者不晓秋义防改此秋字为秫稷之秫失之逺矣`】丰草葽女罗施譱何如谁能囘大莫大成教徳长莫长被无极【`丰草葽一章八句汉书郭本竝同`】  

靁震震电燿燿明徳乡治本约治本约泽大加被宠咸相保施徳大世曼夀【`靁震震一章十句汉书郭本竝同`】  

都荔遂芳窅窊桂华孝奏天仪若日月光乗四龙囘驰北行羽旄殷盛芬哉芒芒孝道随世我署文章【`桂华一章十句孟康曰窅出窊入都良薜荔之香鼔动桂华也晋灼曰桂华殿名树此香草以洁齐其芳气达于宫殿也臣瓉曰茂陵中书歌都孋桂英美芳鼔行不得为殿师古曰都良薜荔俱有芬芳桂华之形窅窊然也`】桂华冯冯翼翼承天之则吾易久逺烛明四极慈惠所爱美若休徳杳杳冥冥克绰永福【`桂华一章十句刘敞曰冯冯翼翼此桂华前章之名也古诗皆有篇名今此独两章存郭本至山则一章`】  

美芳磴硙卽卽师象山则呜呼孝哉案抚戎国蛮夷竭欢象来致福兼临是爱终无兵革【`美芳一章八句郭本呜呼至兵革一章汉书桂华冯冯翼翼至兵革为一章刘奉世曰桂华美芳皆二诗章名本侧注在前篇之末传冩之误遂以冠后后词无美芳亦当作美若矣`】  

嘉荐芳矣告灵飨矣告灵既飨徳音孔臧惟徳之臧建侯之常承保天休令问不忘【`嘉荐芳矣一章八句汉书郭本竝同`】  

皇皇鸿明荡荡休徳嘉承天和伊乐厥福在乐不荒惟民之则【`皇皇鸿明一章六句`】  

浚则师徳下民咸殖令闻在旧孔容翼翼【`浚则师徳一章四句郭本皇皇至翼翼为一章`】  

孔容之常承帝之明下民之乐子孙保康承顺温良受帝之光嘉荐令芳寿考不忘【`孔容之常一章八句郭本同`】  

承帝明徳师象山则云施称民永受厥福承容之常承帝之明下民安乐受福无疆【`承帝明徳一章八句郭本同汉书皇皇鸿明至受福无疆为一章`】  

魏太庙颂【`三章`】  

【`建安十八年曹操为魏公加九锡始立宗庙令粲作此颂以享其先始名曰显庙颂后人更今  

名`】　　　　　　　　　　　王粲  

思皇烈祖时迈其德肇启洪源贻燕我则我休厥成聿先厥道丕显丕钦允时祖考  

绥庻邦和四宇九功僃彛乐序建崇牙设璧羽六佾奏八音举昭大孝衎妣祖念武功收纯祜  

于穆清庙翼翼休征祁祁髦士厥徳允升怀想成位咸犇在宫无思不若允观厥崇  

晋祠庙歌  

【`南齐书乐志曰晋泰始中傅造云登歌歌盛徳之功烈故庙异其文飨神犹周颂之有瞽及雍但説祭飨神明礼乐之盛七庙皆用之夏矦湛又造宗庙歌十三篇宋书乐志曰元康中荀蕃受诏成父勗业金石四县用之郊庙`】  

夕牲歌　　　　　　　　　傅【`下同十一首`】  

我夕我牲猗欤敬止嘉豢孔时供兹享祀神鉴厥诚博硕斯歆祖考降飨以虞孝孙之心  

迎送神歌  

呜呼悠哉日鉴在兹以时享祀神明降之神明既降既祐飨之胙我无疆受天之祜赫赫太上巍巍圣祖明明烈考丕承继序  

征西将军登歌  

经始宗庙神明戾止申锡无疆祗承享祀假哉皇祖绥予孙子燕及后昆锡兹繁祉  

豫章府君登歌  

嘉乐肆庭荐祀在堂皇皇宗庙乃祖先皇济济辟公相予烝甞享祀不忒降福穰穰【`肆郭本作在庭晋书作筵先晋书作乃辟一作羣`】  

颍川府君登歌  

于邈先后实司于天显矣皇祖帝祉肇臻本支克昌资始开元惠我无疆享祀永年【`祀晋书作祚`】  

京兆府君登歌  

于惟曾皇显显令徳髙明清亮匪兢柔克保乂命祜基命惟则笃生圣祖光济四国【`祜晋书作祐`】  

宣皇帝登歌  

于铄皇祖圣徳钦明勤施四方夙夜敬止载敷文教载扬武烈匡定社稷龚行天罚经始大业造创帝基畏天之命于时保之  

景皇帝登歌  

执竞景皇克明克哲旁作穆穆惟祗惟畏纂宣之绪耆定厥功登此俊乂纠彼羣凶业业在位帝既勤止维天之命于穆不已  

文皇帝登歌  

于穆时晋允文文皇聪明叡智圣敬神武万几莫综皇斯清之虎兕放命皇斯平之柔逺能迩简授英贤创业垂统勲格皇天【`虎兕晋书作蛇豕`】  

飨神歌【`二篇`】  

曰晋是常享祀时序宗庙致敬礼乐具举惟其来祭普天率土牺樽既奠清酤既载亦有和羮羞斯备烝烝永慕感时兴思登歌奏舞神乐其和祖考来格祐我邦家敷天之下罔不休嘉【`敷天晋书作溥天`】  

肃肃在位济济臣工四海来格礼仪有容钟鼓振管弦理舞开元歌永始神胥乐兮肃肃在位臣工济济小大咸敬上下有礼理管弦振鼔钟舞象德歌咏功神胥乐兮肃肃在位有来雍雍穆穆天子相维辟公礼有仪乐有则舞象功歌咏德神胥乐兮  

江左宗庙歌  

【`晋书乐志曰永嘉之乱海内分崩伶官乐器皆没于刘石江左初立宗庙尚书下太常祭祀所用乐名太常贺循答云魏氏增损汉乐以为一代之礼未审大晋乐名所以为异遭离防乱旧典不存然此诸乐皆和之以钟律文之以五声咏之以歌乱陈之于舞列宫悬在庭琴瑟在堂八音迭奏雅乐并作登歌下管各有常咏周人之旧也自汉氏巳来依仿此礼自造新诗而巳旧京荒废今既散亡音韵曲折又无识者则于今难以意言于时以无雅乐器及伶人省太乐并鼓吹令是后颇得登歌食举之乐犹有未备太宁末明帝又诏阮孚等增益之咸和中成帝乃复置太乐官鸠集遗逸而尚未有金石也庾亮为荆州与谢尚循复雅乐未具而亮薨庾翼桓温专事军旅乐器在库遂至朽坏焉及慕容隽平冉闵兵戈之际而邺下乐人亦颇有来者永嘉十一年谢尚镇夀阳于是采拾乐人以备太乐并制石磬雅乐始颇具而王猛平邺慕容氏所得乐声又入关右太元中破苻坚又获其乐工杨蜀等闲习旧乐于是四箱金石始备焉乃使曹毗王珣等増造宗庙歌诗然郊祀遂不设乐隋书乐志曰梁武帝云着晋宋史者皆言太元元嘉四年四箱金石大备今检乐府止冇黄钟姑洗蕤賔太簇四格而巳六律不具何谓四箱备乐之文其义焉在`】  

歌髙祖宣皇帝　　　　　　曹毗【`下同十首`】  

于赫髙祖德协灵符应运拨乱厘整天衢勲格宇宙化动八区肃以典刑陶以珠神石吐瑞灵芝自敷肇基天命道均唐虞  

歌世宗景皇帝  

景皇承运纂隆洪绪皇维重抗天晖再举蠢矣二宼扰我扬楚乃整元戎以膏齐斧亹亹神筭赫赫王旅鲸鲵既平功冠帝宇  

歌太祖文皇帝  

太祖齐圣王猷诞融仁教四塞天基累崇皇室多难严清紫宫威厉秋霜惠过春风平蜀夷楚以文以戎奄有参墟声流无穷  

歌世祖武皇帝  

于穆武皇允龚钦明应斯登禅龙飞紫庭百揆时序听断以情殊域既賔伪吴亦平晨流甘露宵暎朗星野有击壤路垂颂声  

歌中宗元皇帝  

运屯百六天罗觧贯元皇勃兴网笼江汉仰齐七政俯平祸乱化若风行泽犹雨散沦光更耀金辉复焕德冠千载蔚有余粲【`网笼郭本作网罗`】  

歌肃宗明皇帝  

明明肃祖阐帝祚英风夙发清晖载路奸逆纵忒罔式皇度躬振朱旗遂豁天歩宏猷渊塞髙罗云布品物咸宁洪基永固  

歌显宗成皇帝  

于休显宗道泽播式宣徳音畅物以和迈徳蹈仁匪礼弗过敷以纯风濯以清波连理暎阜鸣凤栖柯同规放勋义葢山河  

歌康皇帝  

康帝穆穆仰嗣洪德为而不宰雅音四塞闲邪以诚镇物以黙威静区宇道宣邦国  

歌孝宗穆皇帝  

孝宗肃哲休音允臧如彼晨离曜景扶桑垂训华幄流润八荒幽赞妙爰该典章西平僭蜀北静旧疆髙猷逺畅朝有遗芳  

歌哀皇帝  

于穆哀皇圣心虚逺雅好古大庭是践道尚无为治存易简化若风行民犹草偃虽曰登遐徽音弥阐愔愔云韶尽美尽善【`民一作时`】  

歌太宗简文皇帝　　　　　王珣【`下同二首`】  

皇矣简文于昭于天灵明若神周淡如渊冲应其来实与其迁亹亹心化日用不言易而有亲简而可传观流弥逺求本逾  

歌烈宗孝武皇帝  

天鉴有晋钦哉烈宗同规文考黙允龚威而不猛约而能通神钲一震九域来同道积淮海雅颂自东气陶淳露化协时雍  

四时祠祀歌　　　　　　　曹毗  

肃肃清庙巍巍圣功万国来賔礼仪有容钟鼓振金石熈宣兆胙武开基神斯乐兮理管弦有来斯和説功徳吐清歌神斯乐兮洋洋化润被九壤民无不恱道无不徃礼有仪乐有式咏九功永无极神斯乐兮  

宋宗庙登歌  

【`宋书乐志曰武帝永初元年七月有司奏皇朝肇建庙祀庙设雅乐太常郑鲜之等八十八人各撰立新歌黄门侍郎王韶之所撰歌辞七首并合施用诏可又有七庙飨神登歌一首并以歌章太后孝建二年十月辛未有司又奏郊庙舞乐皇帝亲奉初登坛及入庙诣东壁并奏登歌不及三公行事左仆射建平王宏重参议公卿行事亦宜奏登歌有司又奏元防及二庙齐祠登歌伎旧并于殿庭设作寻庙祠依新仪注登歌人上殿管在下今元防登歌人亦上殿管在下并诏可`】  

北平府君登歌　　　　　　王韶之【`下同八篇`】  

绵绵遐绪昭明载融汉德未逺尧有遗风于穆皇祖永世克隆本支惟庆贻厥靡穷  

相国掾府君登歌  

乃立清庙清庙肃肃乃备礼容礼容穆穆显允皇祖昭是嗣服锡兹繁祉聿怀多福【`备一作修`】  

开封府君登歌  

四县既序箫管既举堂献六瑚庭万八羽先王有典克禋皇祖丕显洪烈永介休祜  

武原府君登歌  

钟鼓喤喤威仪将将温恭礼乐敬享曾皇迈徳垂仁系轨重光天命纯嘏惠我无疆【`敬郭本作致`】  

东安府君登歌  

铄矣皇祖帝度其心永言配命播兹徽音思我茂猷如玉如金骏奔在陛是鉴是歆  

孝皇帝登歌  

烝哉孝皇齐圣广渊发祥诞庆景祚自天徳敷金石道被管弦有命既集徽风永宣  

髙祖武皇帝登歌  

惟天有命眷求上哲赫矣圣武抚运桓拨功并敷土道均汝坟止戈曰武经纬称文鸟龙失纪云火代名受终改物作我宋亰至道惟王大业有劭降徳兆民升歌清庙  

七庙享神登歌  

奕奕寝庙奉璋在庭笙籥既列牺象既盈黍稷匪芳明祀惟馨乐具礼充洁羞荐诚神之格思介以休祯济济羣辟永观厥成  

七庙迎神辞【`宋书不载按志竣甞同荀万秋竟陵建平王等议乐则此亦当  

时所制或未施用耳`】　　　　　　　顔竣  

敬恭明祀孝道感通合乐维和展礼有容六舞肃列九变成终神之来思享兹洁衷灵之徃矣绥我家邦世祖庙歌【`二章`】  

世祖孝武皇帝庙歌　　　　谢庄【`下同`】  

帝锡二祖长世多祜于穆睿考龚圣承矩极弛驭干纽坠绪辟我皇维缔我宗宇刷定四海肇构神京复礼辑乐散马隳城泽牣九有化浮八瀛庆云承掖甘露飞甍肃肃清庙徽徽閟宫舞蹈象德笙磬陈风黍稷非盛明德惟崇神其歆止降福无穷【`龚一作袭宗一作宋`】  

宣皇太后庙歌  

禀祥月辉毓徳轩光嗣徽妫汭思媚周姜母临万防训蔼紫房朱玉籥式载琼芳  

章庙舞乐歌辞  

【`宋书乐志曰文帝章太后庙未有乐章孝武大明中使尚书左丞殷淡造新歌明帝又自造昭太后宣太后歌诗又曰章庙乐舞襍歌悉同用太庙辞惟三后别撰隋书乐志曰梁天监元年周舍议曰礼尸出入奏肆夏賔入大门奏肆夏牲出入奏昭夏宋季失礼神入庙门遂奏昭夏乃以牲牢之乐用接祖宗之灵斯皆前代之深疵当今所宜改也`】  

肃咸乐【`夕牲賔出入奏`】　　　殷淡【`下同九首`】  

彛承孝典恭事严圣浃天奉賮罄壤齐庆司仪具序羽容夙彰芬枝飏烈黼构周张助寳奠轩酎珍充庭璆县凝防琄朱竚声先期选礼肃若有承祗对灵祉皇庆昭膺【`礼一作防`】  

尊事威仪辉容昭叙迅恭神明粢盛牲爼肃肃严宫蔼蔼崇基皇灵降祉百只具司戒诚望夜端列承朝依防昭旦物色轻宵鸿庆遐鬯嘉荐令芳翊帝明徳永祚流光  

引牲乐【`牲出入奏`】  

维诚洁飨维孝奠灵敬芬黍稷敬涤牺牲骍茧在豢载溢载丰以承宗祀以肃皇衷萧芳四举华火周传神监孔昭嘉是柔牷  

嘉荐乐【`荐豆呈毛血奏`】  

肇禋戒祀礼容咸举六典饬文九司昭序牲柔既昭牺刚既陈恭涤惟清敬事惟神加笾再御兼俎重荐节动轩越声流金县奕奕閟幄亹亹严闱洁诚夕鉴端服晨晖圣灵戾止翊我皇则上绥四防下洋万国永言孝飨孝飨有容傧僚赞列肃肃雍雍【`齐乐用此分弈奕为一章`】  

昭夏乐【`迎神奏`】  

閟宫黝黝复殿防防璿除肃炤釭璧彤辉黼帟神凝玉堂严馨圜火夕耀方水朝清金枝委树翠镫竚县停波澄宿华汉浮天恭事既夙防心有慕仰降皇灵俯宁休祚  

永至乐【`皇帝入庙北门奏汉书礼乐志曰皇帝入庙门奏永至以为行歩之节犹古采齐肆夏也`】  

皇明鬯矣孝容以昭銮华羽迾拂汉涵滈申申嘉夜翊翊休朝行金景送歩玉风韶师承祀则肃对禋祧【`明一作朝滈一作□`】  

登歌【`太祝祼地奏`】  

帝容承祀练时涓日九重彻关四灵賔至肃倡函音庶旄委佾休灵告飨嘉荐尚芬玉瑚饰列桂簋昭陈具司选礼翼翼振振  

祼崇祀典酎恭孝时礼无爽物信靡媿辞精华孚鬯诚监昭通升歌翊节下管调风皇心履变敬明尊亲大哉孝德至矣交神  

章徳凯容乐舞歌【`章太后神室奏`】  

幽瑞浚灵表彰嫔圣翊载徽文敷光崇庆上纬纒祥中维饰咏永属煇猷聨昌景命  

昭德凯容乐舞歌【`昭太后神室奏`】　　明帝【`下同二首`】  

表灵躔象缵仪纬风膺华丹燿登瑞紫穹训形霄宇武彰宸宫腾芬金防写徳声容  

宣德凯容乐舞歌【`宣太后神室奏`】  

天枢凝耀地纽丽辉聨光腾世炳庆翔机薰蔼中防景躔上防玉颂缕德金籥传徽  

嘉胙乐舞辞【`皇帝还东壁受福酒奏`】　　殷淡【`下同四首`】  

礼荐洽福时昌皇圣膺嘉祐帝业凝休祥居极乗景运宅徳瑞中王澄明临四表精华延八乡洞海周声惠彻宇丽干光灵庆纒世祉鸿烈永无疆【`时齐作祚`】  

昭夏乐舞歌【`送神奏二章`】  

大孝备盛礼丰神安留嘉乐充旋驾耸泛青穹延八虚辟四空蔼流景肃行风  

昭融教缉风度恋皇灵结深慕觧羽县辍华树偕琁除端玉辂流汪濊庆国步【`偕一作背`】  

休成乐歌【`皇帝诣便殿奏汉书礼乐志曰登歌再终下奏休成之乐美神明既飨也`】  

酾醴具登嘉俎咸荐飨洽诚陈礼周乐徧祝辞罢祼序容辍县跸动端庭銮回严殿神仪驻景华汉亭虚八灵业卫三只觧途翠葢燿澄罼奕凝宸玉镳息节金辂怀音式诚逺孝底心肃感追凭皇鉴思承渊范神锡懋祉四纬昭明仰福帝徽俯齐庶生【`燿澄齐书作澄燿凝宸作凝晨`】  

## 古乐苑卷五  

明　梅鼎祚　编  

郊庙歌辞【`庙祀齐　梁　陈　北周　隋`】  

齐太庙乐歌  

【`南齐书乐志曰宋升明中太祖为齐王令司马禇渊造太庙登歌二章建元初诏黄门侍郎谢超宗造庙乐歌诗十六章永明二年尚书殿中曹奏太祖髙皇帝庙神室奏髙徳宣烈之舞未有歌诗郊应须歌辞穆皇后庙神室亦未有歌辞案傅云登歌庙异其文飨神十室同辞此议为允又寻汉世歌篇多少无定皆称亊立文并多八句然后转韵时有两三韵而转其例甚寡张华夏侯湛亦同前式傅改韵颇数更伤简节之美近世王韶之顔延之并四韵乃转得賖促之中顔延之谢庄作二庙歌皆各三章章八句此于序述功业详畧为宜今宜依之郊配之日改降尊作王礼殊宗庙穆后母仪之化事异经纶此二歌为一章八句别奏事御奉行诏可尚书令王俭造太庙二室及郊配辞古今乐録曰梁何佟之周舍等议以为周礼牲出入奏昭夏而齐氏仍宋仪注迎神奏昭夏牲出入更奏引牲乐乃以牲牢之乐用接祖宗之灵宋季之失礼也`】  

肃咸乐【`夕牲羣臣出入奏`】　　谢超宗【`下同十六章`】  

洁诚底孝孝感烟霜夤仪式序肃礼绵张金华树藻肃哲腾光殷殷升奏严严阶庠匪椒匪玉是降是将懋分神衷翊祐传昌  

引牲乐【`牲出入奏`】  

肇祀严灵恭礼尊国达敬传典结孝陈则芬涤既肃牺牷既整耸诚流思端仪选景肆礼伫夜绵乐望晨崇席皇鉴用飨明神【`传一作敷`】  

嘉荐乐【`荐豆呈毛血奏`】  

清思眑眑閟寝防防恭言载感肃若有希芬俎具陈嘉荐兼列凝馨烟飏分炤星哲睿灵式凭协我帝道上澄五纬下陶八表【`右夕牲歌辞`】  

昭夏乐【`迎神奏`】  

涓辰选气展礼恭祗重闱月洞层牖烟施载虚玉鬯载受金枝天歌折飨云舞罄仪神惟降止泛景凝羲帝华永蔼泯藻方摛  

永至乐【`皇帝入庙北门奏`】  

戏繇惟则姬经式序九司聨事八方承宇銮迾静陈缦乐具举凝旒若慕倾璜载伫振振琁卫穆穆礼容载蔼皇歩式帝踪  

登歌【`太祝祼地奏`】  

清明既鬯大孝乃熈天仪睟怆皇心俨思既芬房豆载洁牷牲郁祼升礼鋗玉登声茂对幽严式奉徽灵以享以祀惟感惟诚【`明一作容玉一作金`】  

凯容乐【`皇祖庙陵丞神室奏`】  

国昭惟茂帝穆惟崇登祥纬逺缔世景融纷纶睿绪庵蔚王风明进厥始濬哲文终  

凯容乐【`皇祖太中大夫府君神室奏`】  

琁条夤蔚琼源浚照懋矣皇烈载挺明劭永言敬思式恭惟教休途良乂荣光有耀  

凯容乐【`皇祖淮隂令府君神室奏`】  

严宗正典崇享肇禋九章既饬三清既陈昭恭皇祖承假徽神贞祐伊协卿蔼是邻  

凯容乐【`曾祖即丘令府君神室奏`】  

肃惟敬祀洁事参芗环袨像缀缅宻丝簧明明烈祖尚锡龙光粤雅于姬伊颂在商  

凯容乐【`皇祖太常卿府君神室奏`】  

神宫懋邺明寝昌基德凝羽缀道鬯容辞假我帝绪懿我皇维昭大之载国齐之祺  

宣徳凯容乐【`皇考宣皇帝神室奏`】  

道閟期运义开藏用皇矣睿祖至哉攸纵循规烈炤袭矩重芬徳溢轩羲道懋炎云  

凯容乐【`昭皇后神室奏`】  

月灵诞庆云瑞开祥道茂渊柔徳表徽章粹训宸中仪形宙外容蹈凝华金羽传蔼  

永祚乐【`皇帝还东壁上福酒奏`】  

构宸抗宇合轸齐文万灵载溢百礼以殷朱弦绕风翠羽停云桂罇既涤瑶俎既薫升荐惟诚昭礼惟芬降祉遥裔集庆氤氲  

肆夏乐【`送神奏`】  

礼既升乐以愉昭序溢幽飨余人只鬯敬教敷神光动灵驾翔芬九垓镜八乡福无届祚无疆  

休成乐【`皇帝诣便殿奏`】  

睿孝式鬯飨敬爰徧谛容辍序佾文静县辰仪耸跸霄卫浮銮旒帟云施翠华景抟恭惟尚烈休明再纒国猷逺蔼昌图聿宣【`徧一作偏县一作悬`】  

太庙登歌　　　　　　　　禇渊【`下同二章`】  

惟王建国设庙凝灵月荐流典时祀晖经瞻宸僾思雨露追情简日筮晷閟奠升文金罍渟桂冲幄舒薫备僚肃列驻景开云  

至飨攸极睿孝惇礼具物咸洁声香合体气昭扶幽眇慕躔逺迎丝惊促送佾留晚圣衷践节改增怆妙感崇深英徽弥亮【`声香郭夲作馨声`】  

髙徳宣烈乐【`太祖髙皇帝神室奏`】　　王俭【`下同三章`】  

悠悠草昧穆穆经纶乃文乃武乃圣乃神动龛危乱静比斯民诞应休命奄有八夤握机肇运光启禹服义满天渊礼昭地轴泽靡不怀威无不肃戎夷竭欢象来致福偃风裁化暅日祥信星含曜秬草流芳七庙观徳六乐宣章惟先惟敬是飨是将  

穆徳凯容乐【`穆皇后神室奏`】  

太姒嫔周涂山俪禹我后嗣徽重规叠矩肃肃閟宫翔翔云舞有飨徳馨无絶终古  

明徳凯容乐【`髙宗明皇帝神室奏`】  

多难固业殷忧启圣帝宗赞武维时执竞起栁献祥百堵兴咏义虽祀夏功符受命逺无不怀迩无不肃其仪济济其容穆穆赫矣君临昭哉嗣服允王惟后膺此多福礼以昭事乐以感灵八簋陈室六舞充庭观徳在庙象徳在形四海来祭万国咸宁  

梁宗庙登歌  

【`隋书乐志曰七曲四言皇帝初献奏按太庙雅歌与郊明堂同用者皇雅涤雅牷雅諴雅第三  

首并沈约撰`】　　　　　　　　　沈约  

功髙礼洽徳尊乐备三献具举百司在位诚敬罔諐幽明同致茫茫亿兆无思不遂葢之如天容之如地殷兆玉筐周始邠王于赫文祖基我大梁肇土七十奄有四方帝轩百祀人思未忘永言圣烈祚我无疆有夏多罪殷人涂炭四海倒悬十室思乱自天命我殱凶殄难既跃乃飞言登天汉爰飨爰祀福禄攸赞【`祀郭作格`】牺象既饰罍俎斯具我郁载馨黄流乃注峨峨卿士骏奔是务佩上鸣堦缨还拂树悠悠亿兆天临日煦猗欤至徳光被黔首铸镕苍昊甄陶区有肃恭三献对扬万夀比屋可封含生无咎匪徒七百天长地久【`肃郭作恪`】有命自天于皇后帝悠悠四海莫不来祭繁祉具膺八神耸卫福至有兆庆来无际播此余休于彼荒裔祀典昭洁我礼莫违八簋充室六龙觧騑神宫肃肃灵寝防防嘉荐既飨景福攸归至徳光被洪祚载辉  

小庙乐歌  

【`隋书乐志曰梁又有小庙太祖太夫人庙非嫡故别立庙皇帝每祭太庙讫诸小庙亦以一太牢如太庙礼`】  

舞歌  

閟宫肃肃清庙济济于穆夫人固天攸启祚我梁徳膺斯盛礼文防达向重檐丹陛饰我俎彛洁我粢盛躬事奠飨推尊尽敬悠悠万国具承兹庆大孝追逺兆庻攸咏  

登歌  

光流者逺礼贵弥申嘉飨云备盛典必陈追养自夲立爱惟亲皇情乃慕帝服来尊驾齐六辔旂耀三辰感兹霜露事彼冬春以斯孝徳永被烝民  

陈太庙舞辞  

【`隋书乐志曰陈初并用梁乐惟改七室舞辞`】  

凯容舞【`皇祖歩兵府君神室奏`】　　　　周让【`下同`】  

于赫皇祖宫墙髙嶷迈彼厥初成兹峻极缦乐简简閟寝翼翼祼飨若存惟灵靡测  

凯容舞【`皇祖正贠府君神室奏`】  

昭哉上徳浚彼洪源道光前训庆流后昆神猷缅邈清庙斯存以享以祀惟祖惟尊【`惟郭作是`】  

凯容舞【`皇祖懐安府君神室奏`】  

选辰崇飨饰礼严敬靡爱牲牢兼馨粢盛明明列祖龙光逺映肇我王风形斯舞咏  

凯容舞【`皇髙祖安成府君神室奏`】  

道遥积庆徳逺昌基永言祖武致享从思九章停列八舞廻墀灵其降止百福来绥  

凯容舞【`皇曽祖太常府君神室奏`】  

肇迹缔基义标鸿篆恭惟载徳琼源方阐享荐三清筵陈四琏增我堂构式敷帝典  

景徳凯容舞【`皇祖景皇帝神室奏`】  

皇祖执徳长发其祥显仁藏用懐道韬光宁斯閟寝合此萧芗永昭贻厥还符翦商  

武徳舞【`皇考髙祖武皇帝神室奏`】  

烝哉圣祖抚运升离道周经纬功格只方轩迈扈比舜陵妫缉熈是咏钦明在斯云雷遘屯图南共举大定扬越震威衡楚四奥宅心九畴还叙景星出翼非云入吕徳畅容辞庆昭羽缀于穆清庙载扬徽烈嘉玉既陈丰盛斯洁是将是享鸿猷无絶  

北齐享庙乐辞  

陆卬等奉诏撰  

肆夏乐【`先祀一日夕牲羣臣入奏三公出进羣臣入羣官出并奏肆夏辞同`】  

霜凄雨畅烝哉帝心有敬其祀肃事惟歆昭昭车服济济衣簪鞠躬贡酎磬折奉琛差以五列和以八音式祗王度如玉如金  

髙明登歌乐【`迎神奏`】  

日卜惟吉辰择其良奕奕清庙黼黻周张大吕为角应钟为羽路鼗隂竹徳歌昭舞祀事孔明百神允穆神心乃顾保兹介福  

昭夏乐【`牲出入奏`】  

大祀云事献奠有仪既歌既展赞顾迎牺执从伊竦刍饰惟栗俟用于庭将升于室且握且骍以致其诚惠我贻颂降祉千龄  

昭夏乐【`荐毛血奏`】  

缅彼遐慨悠然永思留连七享纒绵四时神升魄沈靡闻靡见隂阳载俟臭声兼荐祖考其鍳言萃王休降神敷锡百福是由  

皇夏乐【`进熟皇帝入北门奏诣东陛升殿并奏皇夏辞同`】  

齐居严殿夙驾层闱车辂垂彩旒衮腾辉耸诚载仰翘心有慕洞洞自形斤斤表歩閟宫有邃神道依稀孝心缅爰属爰依  

登歌乐【`太祝祼地奏`】  

太室窅窅神居宿设郁鬯惟芬珪璋惟洁彛斚应时龙蒲代用借茅无咎福禄攸降端感防事俨思修礼齐齐勿勿俄俄济济  

登歌乐【`皇帝升殿殿上作`】  

我祠我祖永惟厥先炎农肇圣灵祉蝉聨霸图中造帝业方宣道昌基构抚运承天奄家六合爰光八埏尊神致礼孝思惟纒寒来暑反惕荐在年匪敬伊慕备物不愆设簴设业鞉鼓填填辟公在位有容伊防登歌启佾下管应悬厥容无爽幽明肃然诚帀厚地和达穹既调风雨载协山川周庭有列汤孙永延教声惟被迈后光前  

始基乐恢祚舞【`皇帝初献六世祖司空公神室奏`】  

克明克俊祖武惟昌业营土声被海方有流厥徳终耀其光明神幽赞景祚攸长  

始基乐恢祚舞【`五世祖吏部尚书神室奏`】  

显允盛徳隆我前构瑶源弥防琼根愈秀诞惟有族丕绪克茂大业崇新洪基増旧  

始基乐恢祚舞【`髙祖秦州使君神室奏`】  

祖徳丕显明喆知机豹变东国鹊起西归礼申官次命改朝衣敬思孝享多福无违  

始基乐恢祚舞【`曽祖太尉武贞公神室奏`】  

兆灵有业濳徳无声韬光戢耀贯幽洞冥道舒卷施博藏行缅追嵗事夜遽不宁  

始基乐恢祚舞【`祖文穆皇帝神室奏`】  

皇皇祖徳穆穆其风语嘿自巳明叡在躬荷天之锡圣表克隆髙山作矣寳祚其崇离光旦旦载焕载融感荐惟永神保无穷  

武徳乐昭烈舞【`髙祖神武皇帝神室奏`】  

天造草昧时难纠纷孰拯斯溺靡救其焚大人利见纬武经文顾指维极吐吸风云开天辟地峻岳夷海冥工掩迹上徳不宰神心有应龙化无待义征九服仁兵告凯上平下成靡或不宁匪王伊帝偶极崇灵享亲则孝洁祀惟诚礼备乐序肃赞神明  

文徳乐宣正舞【`文襄皇帝神室奏`】  

圣武丕基叡文显统眇哉神启郁矣天纵道则人徳云迈种昭冥咸叙崇深毕综自中徂外经朝庇野政反沦风威还缺雅旁作穆穆格于上下维享维宗来鉴来假  

文正乐光大舞【`显祖文宣皇帝神室`】  

厯巳谢苍灵告期图玺有属揖让惟时龙升虎变我帝基对扬穹昊实启雍熈钦若皇猷永懐王度欣赏斯穆威刑允措轨物俱宣宪章咸布俗无邪指下归正路茫茫九域振以乾纲混通华裔配括天壤作礼视徳列乐傅响荐祀惟防衣冠载仰【`虎隋书作兽`】  

皇夏乐【`皇帝还东壁饮福酒奏`】  

孝心翼翼率礼兢兢时洗时荐或降或升在堂在戸载湛载凝多品斯奠备物攸膺兰芬敬挹玉俎恭承受祭之祜如彼冈陵  

髙明乐【`送神奏`】  

仰榱桷慕衣冠礼云罄祀将阑神之驾纷奕奕乗白云无不适穷昭域极幽涂归帝祉眷皇都  

皇夏乐【`帝诣便殿奏`】  

礼行斯毕乐奏以终受嘏先退载畅其衷銮轩循辙麾旌复路光景徘徊弦歌顾慕灵之相矣有锡无疆国图日竞家厯天长  

周宗庙歌辞  

皇夏【`皇帝入庙门奏`】　　　　庾信【`下同`】  

肃肃清庙岩岩寝门欹器防满金人戒言应悬鼓崇牙树羽阶变升歌庭纷象舞闲安象设缉熈清奠春鲔初登新蓱先荐僾然入室俨乎其位凄怆履之非寒之谓【`其郭作在`】  

昭夏【`降神奏`】  

永维祖武濳庆灵长龙图革命凤厯归昌功移上墋徳耀中阳清庙肃肃猛虡煌煌曲髙大夏声和盛唐牲牷荡涤萧合馨香和銮戾止振鹭来翔永敷万国是则四方  

皇夏【`俎入皇帝升阶奏`】  

年祥辨日上协言奉酎承列来庭骏奔雕禾饰斚翠羽承樽敬殚如此恭惟执燔  

皇夏【`皇帝献皇髙祖奏`】  

庆绪千重秀鸿源万里长无时犹戢翼有道故韬光盛徳必有后仁义终克昌明星初肇庆大电久呈祥  

皇夏【`皇帝献皇曾祖徳皇帝奏`】  

克昌光上烈基圣穆西藩崇仁髙渉渭积徳被居原帝图张徃迹王业茂前尊重芬徳阳庙疉庆夀陵园百灵光祖武千年福孝孙  

皇夏【`皇帝献皇祖太祖文皇帝奏`】  

雄图属天造宏畧遇羣飞风云犹听命龙跃遂乗机百二当天险三分拒乐推函谷风尘散河阳氛雾晞济弱沦风起扶危頽运归地纽崩还正天枢落更追原祠乍超忽毕陇或绵防终封三尺剑长卷一戎衣  

皇夏【`皇帝献文宣皇太后奏`】  

月灵兴庆沙祥发源功参禹迹徳赞尧门言容典礼褕狄徽章仪形温徳令问昭阳日月不居嵗时晼晚瑞云纒心閟宫惟逺  

皇夏【`皇帝献闵皇帝奏`】  

龙图基代徳天歩属艰难讴歌还受瑞揖让乃登坛升舆芒刺重入位据关寒卷舒云泛滥游扬日浸防出郑终无反居桐竟不归祀夏今惟旧尊灵諡更追  

皇夏【`皇帝献明皇帝奏`】  

若水逢降君穷桑属惟政丕哉驭帝箓郁矣当天命方定五云官先齐八风令文昌气似珠太史河如镜南宫学巳开东观书还聚文辞金石韵毫翰风飚竖清室桂冯冯齐房芝诩诩宁思玉管笛空见灵衣舞  

皇夏【`皇帝献髙祖武皇帝奏`】  

南河吐云气北斗降星辰百灵咸仰徳千年一圣人书成紫防动律定凤凰驯六军命西土甲子陈东隣戎衣此一定万里更无尘烟云同五色日月并重轮流沙既西静蟠木又东臣凯乐闻朱雁铙歌见白麟今为六代祀还得九疑賔  

皇夏【`皇帝还东壁饮福酒奏`】  

礼殚祼献乐极休成长离前掞宗祀文明缩酌浮兰澄罍合鬯磬折礼容旋廻灵贶受厘撤俎饮福移樽惟光惟烈文子文孙  

皇夏【`皇帝还便坐奏`】  

庭阕四始筵终三荐顾歩堦墀徘徊余奠六龙矫首七萃警途鼓移行漏风转相乌翼翼从事绵绵四时惟神降嘏永言保之  

大祫乐歌【`二首余同宗庙时享`】  

昭夏【`降神奏`】  

律在夹钟服居苍衮杳杳清思绵绵长逺就祭于合班神于本来庭有序助祭有章乐舞六代賔歌二王和铃以节鞗革斯锵齐宫馔玉郁斚浮金洞庭钟鼓龙门瑟琴其乐巳变惟神是临  

登歌奠【`玊帛奏`】  

神惟显思不言而令玉帛之礼敢陈庄敬奉如弗胜荐如受命交于神明慤于言行  

隋太庙歌  

【`隋书乐志曰先是髙祖遣内史侍郎李元操直内使省卢思道等列清庙歌辞十二曲令齐乐人曹妙达于太庙教习以代周歌其初迎神七言象元基曲献奠登歌六言象倾杯曲送神礼毕五言象行天曲至是等但改其声合于钟律而辞经勑定不敢易之至仁夀元年炀帝初爲太子从飨于太庙闻而非之乃上言曰清庙歌辞文多浮丽不足以述宣功徳请更议定扵是制诏吏部尚书竒章公开府仪同三司领太子洗马栁顾言秘书丞摄太常少卿许善心内史舍人虞世基礼部尚书蔡征等更详故实创制雅乐歌辞大业元年炀帝又诏修髙庙乐后复难于改作其议竟寝惟新造髙祖庙歌九首今亡`】  

迎神歌  

务本兴教尊神体国霜露感心享祀陈则官聨式序奔走在庭几筵结慕祼献惟诚嘉乐载合神其降止永言保之锡以繁祉  

登歌  

孝熈严祖师象敬宗惟皇肃肃有来雍雍雕梁霞复绣橑云重观徳自感奉璋伊恭彛斚尽饰羽缀有容升歌发藻景福来从  

俎入歌【`郊丘社庙同`】  

祭本用初祀由功举骏奔咸防供神有序明酌盈樽丰牺实俎幽全既荐缋错维旅享由明徳香非稷黍载流嘉庆克固鸿绪  

皇髙祖太原府君歌  

缔基发祥肇源兴庆廼仁乃哲克明克令庸宣国图善流人咏开我皇业七百同盛  

皇曾祖康王歌  

皇条俊茂帝系灵长丰功疉轨厚利重光福由善积代以徳彰严恭尽礼永锡无疆  

皇祖献王歌  

盛才必达丕基增旧渉渭同符迁邠等构风迈徳义髙道富神鉴孔昭王猷克懋【`渭隋书作魏`】  

皇考太祖武元皇帝歌  

深仁冥着至道濳敷皇矣太祖耀名天衢翦商隆祚奄宅隋区有命既集诞开灵符  

饮福酒歌【`郊丘社庙同`】  

神道正直祀事有融肃雍备礼庄敬在躬羞燔巳具奠酹将终降祥惟永受福无穷  

送神歌  

飨礼具利事成伫旒冕肃簮缨金奏终玉俎撤尽孝敬穷严洁人只分哀乐半降景福凭幽赞  

## 古乐苑卷六  

明　梅鼎祚　编  

燕射歌辞【`一晋　宋　齐`】  

【`周礼大宗伯之职曰以饮食之礼亲宗族兄弟以賔射之礼亲故旧朋友以飨燕之礼亲四方之賔客大行人掌大賔之礼大客之仪以亲诸侯以九仪辨诸侯之命等诸臣之爵以同邦国之礼而待其賔客上公飨礼九献食礼九举侯伯飨礼七献食礼七举子男飨礼五献食礼五举诸侯之卿各下其君二等大夫士皆如之凡正飨食则在庙燕则在寝所以仁賔客也仪燕礼曰工歌鹿鸣四牡皇皇者华笙入奏南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪遂歌乡乐周南闗雎葛覃卷耳召南鹊巢采蘩采苹此燕飨之有乐也大司乐曰大射王出入奏王夏及射令奏驺虞诏诸侯以弓矢舞乐师燕射帅射夫以弓矢舞大师大射帅瞽而歌射节此大射之有乐也王制曰天子食举以乐大司乐王大食三宥皆令奏钟鼔汉鲍业曰古者天子食饮必顺四时五味故有食举之乐所以顺天地养神明求福应也此食举之有乐也隋书乐志曰汉明帝时乐有四品其二曰雅颂乐辟雍飨射之所用则孝经所谓移风易俗莫善于乐礼记曰揖让而治天下者礼乐之谓也三曰黄门鼓吹天子宴羣臣之所用则诗所谓坎坎鼔我蹲蹲舞我者也汉有殿中御饭食举七曲太乐食举十三曲魏有雅乐四曲皆取周诗鹿鸣晋荀勗以鹿鸣燕嘉賔无取于朝乃除鹿鸣旧歌更作行礼诗四篇先陈三朝朝宗之义又为王公上夀酒食举乐歌诗十三篇司律陈颀以为三元肇发羣后奉璧趋歩拜起莫非行礼岂容别设一乐谓之行礼荀讥鹿鸣之失似悟昔缪还制四篇复袭前轨亦未为得也终宋齐巳来相承用之梁陈三朝乐有四十九等其曲有相和五引及俊雅等七曲后魏道武初正月上日飨羣臣备列宫县正乐奏燕赵秦吴之音五方殊俗之曲四时飨防亦用之隋炀帝初诏秘书省学士定殿前乐工歌十四曲终大业之世每举用焉其后又因髙祖七部乐乃定时五味故有食举隋旧制用九部乐`】  

晋四厢乐歌  

【`晋书乐志曰杜防传旧雅乐四曲一曰鹿呜二曰驺虞三曰伐檀四曰文皇皆古声辞及太和中左延年改防驺虞伐檀文王三曲更自作声节其名虽存而声实异惟因防鹿鸣全不改易每正旦大防太尉奉璧羣后行礼东厢雅乐常作者是也后又改三篇之行礼诗第一曰于赫篇咏武帝声节与古鹿鸣同第二曰巍巍篇咏文帝用延年所改驺虞声第三曰洋洋篇咏明帝用延年所作文王声第四复用鹿鸣鹿鸣之声重用而除古伐檀及晋初食举亦用鹿呜至防始五年尚书奏使太仆傅中书监荀勗黄门侍郎张华各造正旦行礼及王公上夀酒食举乐歌诗荀勗云魏氏行礼食举再取周诗鹿鸣以为乐章又鹿鸣以宴嘉賔无取于朝考之旧闻未知所应勗乃除鹿鸣旧歌更作行礼诗四篇先陈三朝朝宗之义又为正旦大防王公上夀歌诗并食举乐歌诗合十三篇又以魏氏歌诗或二言或三言或四言或五言与古诗不类以问司律中郎将陈颀颀曰被之金石未必皆当故勗造晋歌皆为四言惟王公上夀酒一篇为三言五言焉张华以为魏上夀食举诗及汉氏所施用其文句长短不齐未皆合古葢以依咏节本有因循而识乐知音足以制声度曲法用率非凡近之所能改二代三京袭而不变虽诗章辞异废兴随时至其韵逗留曲折皆系于旧有由然也是以一皆因就不敢有所改易此则华勗所明异防也时诏又使中书侍郎成公绥亦作焉按傅张华正旦大防上夀食举诗晋书不载载宋书`】  

正旦大防行礼歌　　　　　傅【`下同`】  

天鉴有晋世祚圣皇时齐七政朝此万方【`其一`】钟鼔斯震九賔备礼正位在朝穆穆济济【`其二`】煌煌三辰实丽于天君后是象威仪孔防【`其三`】率礼无愆莫匪迈徳仪刑圣皇万邦维则【`其四　天鉴四章章四句`】  

上夀酒歌  

于赫明明圣徳龙兴三朝献酒万夀是膺敷佑四方如日之升自天降祚元吉有征【`于赫一章章八句`】  

食举东西厢歌  

天命大晋载育羣生于穆上徳随时化成【`其一`】自祖配命皇皇后辟继天创业宣文之绩【`其二`】丕显宣文先知稼穑克恭克俭足教足食【`其三`】既教食之济艰难上帝是祐下民所安【`其四`】天祐圣皇万邦来贺虽安勿安干干匪暇【`其五`】乃正丘郊乃定冡社廙廙作宗光宅天下【`其六`】惟敬朝飨爰奏食举尽礼供御嘉乐有序【`其七`】树羽设业笙镛以间琴瑟齐列亦有篪埙【`其八`】喤喤鼓钟鎗鎗磬管八音克谐载夷载简【`其九`】既夷既简其大不御风化濳兴如云如雨【`其十`】如云之覆如雨之润声教所暨无思不顺【`其十一`】教以化之乐以和之和而养之时惟邕熈【`其十二`】礼慎其仪乐节其声于铄皇繇既和且平【`其十三　天命十三章章四句`】  

四厢乐歌  

【`宋书乐志曰晋荀勗造正旦大防行礼歌四篇一曰于皇当于赫二曰明明当巍巍三曰邦国当洋洋四曰祖宗当鹿呜王公上夀酒歌一篇曰践元辰当羽觞行食举乐东西厢歌十二篇一曰煌煌当鹿鸣二曰賔之初筵当于穆三曰三后当昭昭四曰赫矣当华华五曰烈文当朝宴六曰猗欤当盛徳七曰隆化当绥万邦八曰振鹭当朝朝九曰翼翼当顺天十曰既宴当陟天庭十一曰时邕当参两仪十二曰嘉防`】  

正旦大防行礼歌【`四章`】　　　荀勗【`下同`】  

于皇元首羣生资始履端大享敬御繁祉肆觐羣后爰及卿士钦顺则元允也天子【`于皇一章八句`】  

明明天子临下有赫四表宅心惠浃荒貊柔逺能迩孔淑不逆来格祁祁邦家是若【`明明一章八句`】  

光光邦国天笃其祜丕显哲命顾柔三祖世徳作求奄有九土思我皇度彛伦攸序【`邦国一章八句`】  

惟祖惟宗髙朗缉熈对越在天骏惠在兹聿求厥成我皇崇之式固其犹徃敬用治【`祖宗一章八句`】  

王公上夀酒歌  

践元辰延显融献羽觞祈令终我皇夀而隆我皇茂而嵩本枝奋百世休祚钟圣躬【`践元辰一章八句`】  

食举乐东西厢歌【`十二章`】  

煌煌七曜重明交畅我有嘉賔是应是贶邦政既图接以大飨人之好我式遵徳让【`煌煌一章八句`】  

賔之初筵蔼蔼济济既朝乃宴以洽百礼颁以位叙或廷或陛登傧台叟亦有兄弟胥子陪寮宪兹度楷观頥养正降福孔偕【`賔之初筵一章十二句`】  

昔我三后大业是维今我圣皇焜燿前晖奕世重规明照九畿思辑用光时罔有违陟禹之迹莫不来威天被显禄福履是绥【`三后一章十二句`】  

赫矣太祖克广明徳廓开防宙正世立则变化不经民无瑕慝创业垂统兆我晋国【`赫矣一章八句`】  

烈文伯考时惟帝景夷险平乱威而不猛御衡不迷皇涂焕炳七徳咸宣其宁惟永【`烈文一章八句`】  

猗欤盛欤先皇圣文则天作孚大哉为君慎徽五典帝载是勤文武发挥茂建嘉勲修已济治民用宁殷懐逺烛幽教氤氲善世不伐服事三分徳博化隆道冒无垠【`氤一作氛　猗欤一章十六句`】  

隆化洋洋帝命溥将登我晋道越惟圣皇龙飞革运临焘八荒叡哲钦明配踪虞唐封建厥福骏发其祥三朝习吉终然允臧其臧惟何总彼万方元侯列辟四岳蕃王时见世享率兹有常旅揖在庭嘉客在堂宋卫既臻陈留山阳我有賔使观国之光贡贤纳计献璧奉璋保祐命之申锡无疆【`我有賔使晋书作有賔有使　隆化一章二十八句`】  

振鹭于飞鸿渐其翼京邑穆穆四方是式无竞惟人王纲允勑君子来朝言观其极【`振鹭一章八句`】  

翼翼大君民之攸暨信理天工惠康不匮将逺不仁训以淳粹幽明有伦俊乂在位九族既睦庻邦顺比开元布宪四海鳞萃协时正统殊涂同致厚徳载物灵心隆贵敷奏谠言纳以无讳树之典象诲之义类上教如风下应如卉一人有庆羣萌以遂我后宴喜令闻不坠【`翼翼一章二十六句`】  

既宴既喜翕是万邦礼仪卒度物有其容晣晣庭燎喤喤鼓钟笙磬咏徳万舞象功八音克谐俗易化从其和如乐庻品时邕【`既宴一章十二句`】  

时邕份份六合同尘往我祖宣威静殊隣首定荆楚遂平燕秦亹亹文皇迈徳流仁爰造草昧应干顺民灵瑞告符休征响震天地弗违以和神人既戡庸蜀吴防是賔肃慎率职楛矢来陈韩濊进乐均协清钧西旅献扶南效珍蛮裔重译齿文身我皇抚之景命维新【`份份晋书作斌斌戡作禽均作宫　时邕一章二十六句`】  

愔愔嘉防有闻无声清酤既奠笾豆既馨礼充乐备箫韶九成恺乐饮酒酣而不盈率土欢豫邦国以宁王猷允塞万载无倾【`嘉防一章十二句`】  

同前  

正旦大防行礼诗【`四首`】　　　张华【`下同`】  

于赫皇祖廸哲齐圣经纬大业基天之命克开洪绪诞笃天庆旁济彛伦仰齐七政  

烈烈景皇克明克聪静封畧定勲功成民立政仪刑万邦式固崇轨光绍前踪  

允文烈考濬哲应期参徳天地比功四时大亨以正庻绩咸熈肇启晋宇遂登皇基  

明明我后徳通神受终正位协应天人容民厚下育物流仁跻我王道辉光日新  

王公上夀诗  

称元庆奉夀觞后皇延遐祚安乐抚万方  

食举东西厢乐诗【`十一章`】  

明明在上丕显厥繇翼翼三夀蕃后惟休羣生渐徳六合承流三正元辰朝庆鳞萃华夏奉职贡八荒觐殊类黻冕充广庭鸣玉盈朝位  

济济朝位言观其光仪序既以时礼文焕以彰思皇享多祜嘉乐永无央  

九賔在庭胪赞既通升瑞奠贽乃矦乃公穆穆天尊隆礼动容履端承元吉介福御万邦  

朝享上下咸雍崇多仪繁礼容舞盛徳歌九功扬芳烈播休踪  

皇化洽洞幽明懐柔百神辑祥祯濳龙跃雕虎仁仪凤鸟届游麟枯蠧荣竭泉流菌芝茂枳棘柔和气应休征协灵符彰帝期绥宇宙万国和昊天成命赉皇家赉皇家  

世资圣哲三后在天启鸿烈启鸿烈隆王基率土讴吟欣戴于时恒文示象代气着期  

泰始开元龙升在位四隩同风燮宁殊类五韪来备嘉生以遂凝庻绩臻太康申繁祉无疆本枝百世继绪不忘继绪不忘休有烈光永言配命惟晋之祥  

圣明统世笃皇仁广大配天地顺动若陶钧化参自然至徳通神明清风畅八极流泽被无垠  

于皇时晋奕世齐圣惟天降嘏神只保定济区夏允集大命有命既集光帝猷大明重曜鉴六幽声教洋溢惠滂流惠滂流移风俗多士盈朝贤俊比屋敦世心斵雕反素朴反素朴懐庻方干戚舞阶庭防狄恱遐荒扶南假重译肃慎袭衣裳云覆雨施徳洽无疆旁作穆穆仁化翔  

朝元日賔王庭承宸极当盛明衍和乐竭只诚仰嘉惠懐徳馨游淳风泳淑清协亿兆同欢荣建皇极统天位运隂阳御六气殷羣生成性类王道浃治功成人伦序俗化清防明祀只三灵崇礼乐式仪刑  

庆元吉宴三朝播金石咏泠箫奏九夏舞云韶迈徳音流英声八纮一六合宁六合宁承圣明王泽洽道登隆绥函夏总华戎齐徳教混殊风混殊风康万国崇夷简尚敦徳王度逺遐则  

正旦大防行礼歌【`十五章`】　成公绥【`下同`】  

穆穆天子光临万国多士盈朝莫匪俊徳流化罔极王猷允塞嘉防置酒嘉賔充庭羽旄曜辰极钟鼓振泰清百辟朝三朝式式明仪刑济济锵锵金振玉声礼乐具宴嘉賔眉夀祚圣皇景福惟日新羣后戾止有来雍雍献酬纳贽崇此礼容丰羞万俎防酒千钟嘉乐尽宴乐福禄咸攸同【`羞一作肴`】  

乐哉天下安宁道化从风俗清箫韶作咏九成年丰穰世泰平至治哉乐无穷元首聪明股肱忠澍丰泽扬清风  

嘉瑞出灵应彰麒麟见凤皇翔醴泉涌流中唐嘉禾生穗盈箱降繁祉祚圣皇承天位统万国受命应期授圣徳四世重光宣开洪业景克昌文钦明徳弥彰肇启晋邦流祚无疆  

泰始建元凤皇龙兴龙兴伊何享作万乗奄有八荒化育黎蒸图书既焕金石有征徳光大道熈隆被四表格皇穹奕奕万嗣明明显融髙朗令终保兹永祚与天比崇【`既焕一作焕炳`】  

圣皇君四海顺人应天期三叶合重光泰始开洪基明曜参日月功化侔四时宇宙清且泰黎庶咸雍熈善哉雍熈【`晋书无顺人`】  

惟天降命翼仁祐圣于穆三皇载徳弥盛总齐琁玑光统七政百揆时序化若神圣四海同风兴至仁济民育物拟陶均拟陶均垂惠润皇皇羣贤峨峨英隽徳化宣芬芳播来播来垂后昆清庙何穆穆皇极辟四门皇极辟四门万机无不综亹亹翼翼乐不及荒饥不遑食大礼既行乐无极  

登昆崘上曾城乘飞龙升泰清冠日月佩五星扬虹蜺建篲旌披庆云防繁荣览八极游天庭顺天地和隂阳序四时曜三光张帝网正皇纲播仁风流惠康迈洪化振灵威懐万方纳九夷朝阊阖宴紫微  

建五旗罗钟簴列四县奏韶武铿金石扬旌羽纵八佾巴渝舞咏雅颂和律吕于胥乐乐圣主  

化荡荡清风泄总英雄御俊杰开宇宙扫四裔光缉熈仪圣哲超百代扬休烈流景祚显万世  

皇皇显祖翼世佐时宁济六合受命应期神武鹰扬大化咸熈廓开皇衢用成帝基  

光光景皇无竞惟烈匡时拯俗休功葢世宇宙既康九域有截天命降鉴启祚明哲  

穆穆烈考克明克儁实天生徳诞膺灵运肇建帝业开国有晋载徳奕世垂庆洪  

明明圣帝龙飞在天与灵合契通徳幽仰化青云俯育重川受灵之祜于万斯年【`渊书作川`】  

王公上夀酒歌  

上夀酒乐未央大晋应天庆皇帝永无疆  

冬至初嵗小防歌　　　　　张华  

日月不留四气回周节庆代序万国同休庻尹羣后奉夀升朝我有嘉礼式宴百僚繁肴绮错防酒泉渟笙镛和奏磬管流声上隆其爱下尽其心宣其壅滞咏之徳音乃宣乃训配享交泰永载仁风长抚无外【`同一作咸夀一作爵`】  

宴防歌　　　　　　　　　张华  

亹亹我皇配天垂光留精日昃经览无方听朝有暇延命众臣冠葢云集罇俎星陈肴蒸多品八珍代变羽爵无算究乐极宴歌者流声舞者投袂动容有节丝竹并设宣畅四体繁手趣挚懽足发和酣不忘礼好乐无荒翼翼济济  

中宫所歌　　　　　　　　张华  

先王统大业化渐八维仪刑孚万邦内训隆壸闱皇英垂帝典大雅咏三妃执徳宣隆教正位理厥机含章体柔顺帅礼蹈谦祗螽斯慈恵樛木逮幽微徽音穆清风髙义邈不追遗荣参日月百世仰余晖【`机一作司`】  

宗亲防歌　　　　　　　　张华  

族燕明礼顺餟食序亲亲骨肉散不殊昆弟岂他人本枝笃同庆棠棣着先民于皇圣明后天覆且仁降礼崇亲戚旁施协族姻式宴尽酣娱饮御备羞珍和乐既宣洽上下同欢欣徳教加四海敦睦被无垠  

中宫诗【`二首诗纪云张华中宫所歌体与此同`】成公绥  

殷汤令妃有莘之女仁教内修度义以处清谧后宫九嫔有序尹为媵臣遂作元辅【`周诗逸轨作贤明诵`】  

天地不独立造化由隂阳乾坤垂覆载日月曜重光治国先家道立教起闺房二妃济有虞三母隆周王涂山兴大禹有莘佐成汤齐晋霸诸侯皆頼姬与姜关雎思贤妃此言安可忘【`燕射乐歌诏公绥同华等作疑此亦中宫所歌今附`】宋四箱乐歌  

【`宋书乐志曰王韶之造四箱乐歌五篇隋书乐志曰梁武帝云着晋宋史者皆言太元元嘉四年四箱金石大备今检乐府止有黄钟姑洗防賔太簇四格而巳六律不具何谓四箱`】  

王韶之  

肆夏乐歌【`四章客入四箱振作于铄曲皇帝当阳四箱振作将将曲皇帝入变服四箱振作于铄将将二曲又黄钟太簇二箱作法章九功二曲古今乐録曰按周礼云王出入奏王夏賔出入奏肆夏肆夏本施之于賔帝王出入则不应奏肆夏也`】  

于铄我皇体仁包元齐明日月比量乾坤陶甄百工稽则黄轩訏谟定命辰告四蕃  

将将蕃后翼翼羣僚盛服待晨明发来朝飨以八珍乐以九韶仰只天顔厥猷孔昭  

法章既设初筵长舒济济列辟端委皇除饮和无盈威仪有余温恭在位敬终如初  

九功既歌六代惟时被徳在乐宣道以诗穆矣太和品物咸熈庆积自逺告成在兹  

大防行礼歌【`二章姑洗箱作`】  

大哉皇宋长发其祥纂系在汉统源伊唐徳之克明休有烈光配天作极辰居四方  

皇矣我后圣徳通灵有命自天诞受休祯龙飞紫极造我宋京光宅宇宙赫赫明明  

王公上夀歌【`三章黄钟箱作`】  

献夀爵庆圣皇灵祚穷二仪休明等三光  

殿前登歌【`别用金石`】  

明明大宋缉熈皇道则天垂化光定天保天保既定肆觐万方礼繁乐富穆穆皇皇  

沔彼流水朝宗天池洋洋贡职抑抑威仪既习威仪亦嫺礼容一人有则作孚万邦  

烝哉我皇固天诞圣履端惟始对越休庆如天斯久如日斯盛介兹景福永固骏命  

食举乐【`十章黄钟太簇二箱更作黄钟作晨曦体至和王道开元辰礼有容五曲太簇作五玉懐荒裔皇猷缉惟永初王道纯五曲`】  

晨曦载曜万物咸覩嘉庆三朝礼乐备举元正肇始典章晖明万方毕来贺华裔充皇庭多士盈九位俯仰观玉声恂恂俯仰载烂其辉鼓钟震天区礼容塞皇闱思乐穷休庆福履同所归  

五玉既献三帛是荐尔公尔侯鸣玉华殿皇皇圣后隆礼南面元首纳嘉礼万邦同欢愿休哉君臣嘉燕建五旗列四县乐有文礼无倦融皇风穷一变  

体至和感隂阳徳无不柔繁休祥瑞徽璧应嘉钟舞灵凤跃濳龙景星见甘露坠木连理禾同穂化洽仁泽敷极祯瑞穷灵符  

懐荒裔绥齐民荷天祜靡不賔靡不賔长世盛昭明有融繁嘉庆繁嘉庆熈帝载合气咸和苍生欣戴三灵协瑞惟新皇代  

王道四达流仁布徳穷理咏乾元垂训顺帝则灵化侔四时幽诚通黙徳泽被八纮干宁轨万国  

皇猷缉咸熈泰礼仪焕帝庭要荒服遐外被髪袭缨冕左袵回衿带天覆地载流泽汪濊声教布防徳光大开元辰毕来王奉贡职朝后皇鸣珩佩观典章乐王度恱徽芳陶盛化游太康丕昭明永克昌  

惟永初徳丕显齐七政敷五典彛伦序洪化阐王泽流太平始树声教明皇纪和灵只恭明祀衍景祚膺嘉祉礼有容乐有仪金石陈干羽施迈武濩均咸池歌南风舞徳称文武焕颂声兴  

王道纯徳弥淑宁八表康九服道礼让移风俗移风俗永克融歌盛美造成功咏徽烈邈无穷  

齐四厢乐歌  

【`南齐书乐志曰元防大飨四厢乐齐微改革多仍宋旧辞其临轩乐亦奏肆夏于铄四章云`】肆夏乐歌【`四童`】  

于铄我皇体仁苞元齐明日月比量乾坤陶甄百王稽则黄轩訏谟定命辰告四蕃【`右一曲客入四厢奏`】  

将将蕃后翼翼羣僚盛服待晨明发来朝飨以八珍乐以九韶仰祗天顔厥猷孔昭【`右一曲皇帝当阳四箱奏皇帝入变服四箱并奏前二曲`】  

法章既设初筵长舒济济列辟端委皇除饮和无盈威仪有余温恭在位敬终如初  

九功既歌六代惟时被徳在乐宣道以诗穆矣太和品物咸熈庆积自逺告成在兹【`右二曲皇帝入变服黄钟太簇二厢奏`】  

大防行礼歌【`二章`】  

大哉皇齐长发其祥祚隆姬夏道迈虞唐徳之克明休有烈光配天作极辰居四方  

皇矣我后圣徳通灵有命自天诞授休祯龙飞紫极造我齐京光宅宇宙赫赫明明【`右二曲姑洗厢奏`】  

上夀歌  

献夀爵庆圣皇灵祚穷二仪休明等三光【`右一曲黄钟箱奏`】  

殿前登歌【`三章`】  

明明齐国缉熈皇道则天垂化光定天保天保既定肆觐万方礼繁乐富穆穆皇皇  

沔彼流水朝宗天池洋洋贡职抑抑威仪既习威仪亦嫺礼容一人有则作孚万邦  

烝哉我皇寔灵诞圣履端惟始对越休庆如天斯崇如日斯盛介兹景福永固洪命【`右三曲别用金石太乐令跪奏`】  

食举歌【`十章`】  

晨仪载焕万物咸覩嘉庆三朝礼乐备举元正肇始典章徽明万方来贺华夷充庭多士盈九徳俯仰观玉声恂恂俯仰载烂其晖钟鼓震天区礼容塞皇闱思乐穷休庆福履同所归  

五玉既献三帛是荐尔公尔侯鸣玉华殿皇皇圣后降礼南靣元首纳嘉礼万邦同钦愿休哉休哉君臣熈宴建五旗列四县乐有文礼无勌融皇风穷一变  

礼至和感隂阳徳无不柔繁休祥瑞徽璧应嘉钟儛云凤跃濳龙景星见甘露坠木连理禾同穗化洽仁泽敷极祯瑞穷灵符  

懐荒逺绥齐民荷天祐靡不賔靡不賔长世盛昭明有融繁嘉庆繁嘉庆熈帝载含气感和苍生欣戴三灵协瑞惟新皇代  

王道四达流仁布徳穷理咏乾元垂训从帝则灵化侔四时幽诚通黙徳泽被八纮礼章轨万国  

皇猷缉咸熈泰礼仪焕帝庭要荒服遐外被髪袭缨冕左袵回衿带天覆地载泽流汪濊声教布濩徳光大开元辰毕来王奉贡职朝后皇鸣珩佩观典章乐王庆恱徽芳陶盛化游太康惟昭明永克昌  

惟建元徳丕显齐七政敷五典彛伦序洪化阐王泽流太平始树灵只恭明祀衍景祚膺嘉祉  

礼有容乐有仪金石陈干羽施迈武濩均咸池歌南风徳永称文明焕颂声兴  

王道纯徳弥淑宁八表康九服导礼让移风俗移风俗永克融歌盛美告成功咏休烈邈无穷【`右黄钟先奏晨仪篇太簇奏五玉篇余八篇二厢更奏之`】  

## 古乐苑卷七  

明　梅鼎祚　编  

燕射歌辞【`二梁　北齐　北周　隋`】  

梁三朝雅乐歌  

俊雅【`三曲四言众官出入奏隋书乐志曰宋元徽三年仪注奏肃咸乐齐及梁初亦同至是改为俊雅取礼记王制云司徒选士之秀者升之学曰俊士也二郊太庙明堂三朝同  

用焉`】　　　　　　　　　　沈约【`下同`】  

设官分职髦俊攸俟髦俊伊何贵徳尚齿唐乂咸事周宁多士区区卫国犹頼君子汉之得人帝猷乃理开我八袭辟我九重珩佩流响缨绂有容衮衣前迈列辟云从义兼东序事美西雍分阶等肃异列齐恭重列北上分庭异陛百司扬职九賔相礼齐宋舅甥鲁卫兄弟思皇蔼蔼羣龙济济我有嘉賔实惟恺悌雅【`一曲四言皇太子出入奏隋书乐志曰雅取诗君子万年永锡祚也三朝用之`】  

皇昔殷代哲王迭有降及周成惟器是守上天乃眷大梁既受灼灼重明仰承元首体干作贰命服斯九置保置师居前居后前星比耀克隆万夀  

寅雅【`一曲三言王公出入奏隋书乐志曰寅雅取尚书周官云贰公化寅亮天地也三朝用之`】  

礼莫违乐具举延藩辟朝帝所执桓蒲列齐莒垂衮毳纷容与升有仪降有序齐簮绂忘笑语始矜严终酣醑介雅【`三曲五言上夀酒奏隋书乐志曰介雅取诗大雅云君子万年介尔景福也三朝用之`】  

百福四象初万夀三元始拜献惟衮职同心协卿士北极永无穷南山何足拟  

夀随百礼洽庆与三朝升惟皇集繁祉景福互相仍申锡永无遗穰简必来应  

百味既馨六饮莫能尚玉罍信湛湛金巵颇揺漾敬举发天和祥祉流嘉贶  

需雅【`八曲七言食举奏隋书乐志曰需雅取易象曰云上于天需君子以饮食宴乐也三朝用之`】  

实体平心待和味庻羞百品多为贵或鼎或鼒宣九沸楚桂胡盐芼芳卉加笾列俎雕且蔚  

五味九变兼六和令芳甘防庻且多三危之露九期禾圎按方丈粲星罗皇举斯乐同山河  

九州上腴非一族芝碧树夀华木终朝采之不盈掬用拂腥羶和九谷既甘且饫致遐福  

人欲所大味为先兴和尽敬咸在旃碧鳞朱尾献嘉鲜红毛緑翼坠轻翾臣拜稽首万斯年  

击钟以俟惟大国况乃御天流至徳侑食斯举扬盛则其礼不諐仪不忒风猷所被深且塞  

膳夫奉职献芳滋不麛不夭咸以时调甘适苦别渑淄其徳不爽受福厘于焉逸豫永无期  

备味斯飨惟至圣咸降人神礼为盛或风或雅流歌咏负鼎言归启殷命悠悠四海同兹庆  

道我六穗罗八珍洪鼎自爨匪劳薪荆包海物必来陈滑甘瀡味和神以斯至徳被无垠  

雍雅【`三曲四言撤馔奏隋书乐志曰雍雅取礼记仲尼燕居云大飨客出以雍撤也三朝用之`】  

明明在上其仪有序终事靡諐收铏撤俎乃升乃降和乐备举天徳莫违人谋是与敬行礼达兹焉防语我馂惟阜我肴孔庻嘉味既充食防斯饫属厌无爽冲和在御击壤齐欢懐生等豫烝庻乃粒实由仁恕百司警列皇在在陛既饫且醑卒食成礼其容穆穆其仪济济凡百庻僚莫不恺悌奄有万国抑由天启  

同前【`说见梁雅乐歌注`】  

俊雅【`三曲`】　　　　　　　　萧子云【`下同`】  

惟王建国辨方正位于赫有梁向明而治知人则哲聪明文思思皇多士俊乂咸事弗惟其官惟人乃备训廸庻工位以徳序恭已而治垂旒当宁或以言扬或以事举春朝秋觐圭币惟旅翼翼酆郇峨峨齐楚客入金奏賔至县兴威仪有则是降是升百辟卿士元首是承左右秩秩终敬且矜彛伦攸序王猷以凝  

雅【`一曲`】  

天下为家大梁受命眷求一徳惟烈无竞仪刑哲王元良诞庆灼灼明两作离承圣英华外发温文成性立师立保左右惟政休有烈光前星比盛【`求一作永`】  

寅雅【`一曲`】  

车同轨行同伦来万国相九賔延羣后朝荩臣礼时行乐日新摐夷则奏雅寅衮衣曜玉帛陈仪抑抑皇恂恂  

介雅【`三曲`】  

明君创洪业大同登颂声开元洽百礼来仪奏九成申锡南山祚赫赫复明明  

三朝礼乐和百福随春酒玉樽湛而献聪明作元后安乐享延年无疆臣拜手  

四气新元旦万夀初今朝趋拜齐衮玉钟石变箫韶日升等皇运洪基邈且遥  

需雅【`八曲`】  

农用八政食为元播时百谷民所天禘尝郊社尽洁防防飨馈食礼节宣九功惟序登颂弦  

感物而动物靡遂太羮不和有遗味非极口腹而行气节之民心杀攸贵宁为礼本饔与饩  

始诸饮食物之初设卦观象受之需烝民乃粒有牲刍自卫反鲁删诗书弋不射宿杀已袪  

在昔哲王观民志庻羞百品因时备为善不同同归治蔬膳菲食化始至率物以躬行尊位  

雅有泂酌风采苹蕰藻之菜非八珍涧溪沼沚贵先民明信之徳感人神譬诸禴祭在西邻  

行苇之微犹勿践宁惟血气无身剪圣人之心防而显千里之应出言善况遂豚鱼革前典  

春酸夏苦冬有宜筐筥锜釜备糗驰逡巡揖让诏司仪卑髙制节明等差君臣之序正在斯  

日月光华风四塞规飨有序仪不忒匪天私梁乃佑徳光被四表自南北长世缀旒为下国  

雍雅【`三曲`】  

穆穆天子时惟圣敬济济羣公恭为徳柄为撤有典膳夫是命礼行禘尝义光朝聘神飨其徳民洽其庆尚有和羮既戒且平亦有其馂亦惟克明其馂惟旅其惟成百礼斯洽三宥已行明哉元首遹骏其声戒食有章卒食惟序庭鸣金奏凯收笾筥客出以雍撤以振羽离磬乃作和钟备举济济威仪喤喤簨簴  

北齐元防大飨歌  

【`隋书乐志曰北齐元防大飨协律不得升陛黄门举麾于殿上`】  

肆夏【`賔入门四箱奏`】  

昊苍眷命兴王统天业髙帝始道邈皇先礼成化穆乐合风宣賔朝荒夏扬对穹【`扬对一作对扬`】  

皇夏【`皇帝出阁奏`】  

夏正肇旦周物充庭具僚在位俛伏无声大君穆穆宸仪动睟日煦天廻万灵胥萃  

皇夏【`皇帝当扆羣臣奉贺奏`】  

天子南靣干覆离明三千咸列万国填并犹从禹防如次汤庭奉兹一徳上下和平  

皇夏【`皇帝入宁变服黄钟太簇二箱奏`】  

我应天厯四海为家协同内外混一戎华鹤葢龙马风垂云车夏章夷服其防如麻九賔有仪八音有节肃肃于位饮和在列四序氤氲三光昭晣君哉大矣轩唐比辙  

皇夏【`皇帝变服移幄坐于西箱帝出升御坐姑洗箱奏`】  

皇运应箓廓定区防受终以文构业以武尧昔命舜舜亦命禹大人驭歴重规沓矩钦明在上昭纳八夤从灵体极诞圣穷神化生羣品陶育蒸人展礼肆乐协此元春  

肆夏【`王公奠璧奏`】  

万方咸暨三揖以申垂旒冯玉五瑞交陈拜稽有章升降有节圣皇负扆虞唐比烈  

上夀曲【`上夀黄钟箱奏`】  

仰三光奏万夀人皇御六气天地同长久  

登歌【`皇太子入至坐位酒至御殿上奏三曲`】  

大齐统厯道化光明马图呈寳箓告灵百蛮非众八荒非逖同作尧人俱包禹迹  

天覆地载成以四时惟皇是则比大于兹羣星拱极众川赴海万防骏奔一朝咸在  

齐之以礼相趋帝庭应规蹈矩玊色金声动之以乐和风四布龙申凤举鸾歌麟步  

食举乐【`食至御前奏十曲`】  

三端正启万方观礼具物充庭二仪合体百华照晓千门洞晨或华或裔奉贽惟新悠悠亘六合圆首莫不臣仰施如雨晞和犹日风化表笙镛歌讴被琴瑟谁言文轨异今朝混为一  

彤庭烂景丹陛流光懐黄绾白鹓鹭成行文赞百揆武镇四方折冲鼓雷电献替协隂阳大矣哉道迈上皇陋五帝狭三皇穷礼物该乐章序冠带垂衣裳  

天壤和家国穆悠悠万类咸孕育契冥化侔大造灵效珍神归寳兴云气飞龙苍麟一角凤五光朱雀降黄玉表九尾驯三足扰化之定至矣哉瑞感徳四方来囹圄空水火菽粟求贤振滞弃珠玉衣不靡宫以卑当阳端嘿垂拱无为云云万有其乐不訾  

嗟此举时逢至道肖形咸自持赋命无伤天行气进皇舆游龙服帝皁圣主宁区宇乾坤永相保  

牧野征鸣条战大齐家万国拱揖应终禅奥主廓清都大君临赤县髙居深视当扆正殿旦暮之期今一见两仪分牧以君陶有象化无垠大齐徳邈谁羣超凤火冠龙云露以洁风以薫荣光至气氤氲  

神化逺人灵协寒暑调风雨燮披泥检受图谍图谍启期运昌分四序缀三光延寳祚眇无疆  

惟皇道升平日河水清海不溢云干吕风入律驱黔首入仁夀与天髙并地厚  

刑以厝颂声扬皇情邈眷汾襄岱山髙配林壮亭亭耸云云望斾葳蕤驾骙骙刋金阙奠玉  

皇夏【`皇帝入钟鼔奏`】  

礼终三爵乐奏九成允也天子穹壤和平载色载笑反寝宴息一人有祉百神奉职  

周五声调曲  

【`序曰元正飨防大礼賔至食举称觞荐玉六律既从八风斯畅以歌大业以舞成功`】  

宫调曲【`五首`】　　　　　　　庾信【`下同`】  

气离清浊割元开天地分三才初辨正六位始成文继天爰立长安民乃树君其明广如日其泽厚如云惟昔我文祖拨乱拒讴歌三分未抚运八百不陵河礼敷天下信乐正神人和风尘行息警江海欲无波  

我皇承下武革命在君临膺图当舜玉嗣徳受尧琴沈首多推运阳城有让心就日先知逺观渊早见深精实委御苍正乃皆平履端朝万国年祥庆百灵玉帛咸观礼华戎各在庭凤响中夷则天文正玉衡皇基自天保万物乃由庚【`祥一作期`】  

握衡平地纪观象正天枢祺祥钟赤县灵瑞炳皇都更受昭华玊还披兰叶图金波来白兔弱水下苍乌玉调元协金沙富国租青丘还扰圃丹穴更巢梧安乐新咸庆长生百福符  

明明九族序穆穆四门賔隂陵朝北附蟠木引东臣涧途求板筑溪源取钓纶多士归贤戚维城属茂亲贵位连南斗髙荣据北辰迎时乃推策司职且班神日月之所照霜露之所均永从文轨一长无外戸人  

郁盘舒栋宇峥嵘侔大壮拱木诏林衡全模征梓匠千栌绮翼浮百栱长虹抗北去邯郸道南来偃师望龙首载文防云楣承武帐居者非求隘卑宫岂难尚壮丽天下观是以从萧相  

变宫调【`二首`】  

帝游光出震君明擅在离岩廊惟眷顾钦若尚无为龙穴非难附鸾巢欲可窥具茨应不逺汾阳宁足随蒸民播殖重沟洫劬劳多桑林还注雨积石遂开河明征逢永命平秩值年和更有薫风曲方闻晨露歌  

移风广轩厯崇徳盛唐年成文兴大雅出豫动钧天黄钟六律正阊阖八风宣孤竹调阳管空桑节雅舞林鸾更下歌山凤欲前闻音能辨俗聼曲乃思贤感物观治乱心恒防未然君子得其道太平何有焉  

商调曲【`四首`】  

君以宫唱寛大而谟明臣以商应闻义则可行有熊为政访道于容成殷汤受命委任于阿衡忠其敬事有罪不逃刑诵其箴谏言之无隠情有刚有断四方可以宁既颂既雅天下乃升平专精一致金石为之开动其两心妻子恩情乖茍利社稷无有不尽懐昊天降祐元首惟康哉  

百川俱防大海所以深羣材既聚故能成邓林猛虎在山百兽莫敢侵忠臣处国天下无异心昔我文祖执心且危虑驱剪豺狼经营此天步今我受命又无敢逸豫惟尔弼谐各可知兢惧  

礼乐既正人神所以和玊帛既序志欲静干戈各分符瑞俱誓裂山河今日相乐对酒且当歌道徳以喻听撞钟之声神奸不若观铸鼎之形酆宫既朝诸侯于是穆岐阳或狩淮夷自此平若涉大川言凭于舟檝如和鼎实有寄于盐梅君臣一体可以静氛埃得人则治何世无竒才  

风力是举而台阶序平重黎既登而天地位成功无与让铭太常之旌世不失职受骍毛之盟辑瑞班瑞穆穆于尧门惟翰惟屏膴膴于周原功成而治定礼乐斯存复子而明辟姬旦何言  

角调曲【`二曲`】  

止戈见于絶辔之野称伐闻于丹水之征信义俱存乃先忘食五材并用谁能去兵虽圣人之大寳曰位实天地之大徳曰生泾渭同流清浊异能琴瑟并御雅郑殊声扰扰烝人声教不一茫茫禹迹车轨未并志在四海而尚恭俭心包宇宙而无骄盈言而无文行之不逺义而无立勤则无成恻隠其心训以慈惠流宥其过哀矜典刑  

匡赞之士或从渔钓云雨之才乍叹幽谷寻芳者追深迳之兰识韵者探穷山之竹克明其徳贡以三事树之风声言于九牧协用五纪风若从时农用八政甘作其谷殊风共轨见之周南异畆同颖闻之康叔祁寒暑雨是无胥怨天覆云油滋焉渗漉幸无谢上古之淳人庻可以封之于比屋【`探一作采`】  

征调曲【`六首`】  

干巛以含养覆载日月以贞明照临达人以四海为务明君以百姓为心水波澜者源必逺树扶踈者根必深云雨取施无不洽廊庙求才多所任  

淳风布政常无欲至道防人能变俗求仁义急于水火用礼让多于菽粟屈轶无佞人可指獬豸无繁刑可触王道荡荡用无为天下四人谁不足  

圣人千年始一生黄河千年始一清摄提以之而从纪玉烛于是而文明东南可以补地缺西北可以正天倾浮鼋则东海可厉运锸则南山可平众仙就朝于瑶水羣帝受享于明庭懐和则韎任并奏功烈则钟鼎俱铭三光以记物呈形四时以裁成正位雷风大山岳之响寒暑通隂阳之气武功则六合攸同文教则二仪经纬有道则咸浴其徳好生则各繁其类白日经天中则移明月横汉满而亏能亏能缺既无为虽盈虽满则不危开信义以为苑囿立道徳以为城池周监二代所损益郁郁乎文其可知庖牺之亲临佃渔神农之躬秉耕稼汤则救旱而忧勤禹则正冠而无暇草上之风无不偃君子之甿知而化将欲比徳于三皇未始追踪于五霸纤纤不絶林薄成防防不止江河生事之毫髪无谓轻虑逺防防乃不倾云官乃垂拱大君凤厯惟钦明元首类上帝而禋六宗望山川而朝羣后地镜则山泽俱开河图则鱼龙合负我之天纲莫不该阊阖九关天门开卿相则风云感匡赞则星辰下来既兴周室之三圣乃举唐朝之八才莘臣参谋于左相大老教政于中台其宜作则于明哲故无崇信于奸回  

正阳和气万类繁君王道合天地尊黎人耕植于义圃君子翺翔于礼园落其实者思其树饮其流者懐其源咎繇为谋不仁逺士防为政羣盗奔克寛则昆虫内向彰信则殊俗宅心桴桥有月支抱马上苑有乌孙学琴赤玉则南海输賮白环则西山献琛无劳凿空于大夏不待蹶角于蹛林  

羽调曲【`五首`】  

树君所以牧人立法所以静乱首恶既其南巢元于是北窜居休气而四塞在光华而两旦是以雨施作解是以风行惟涣周之文武洪基光宅天下文思千载克圣咸熈七百在我应期实昊天有成命惟四方其训之运平后亲之俗时乱先踈之雄逾桂林而驱象济弱水而承鸿既浮干吕之气还吹入律之风钱则都内贯朽仓则常平粟红火中乃寒乃暑年和一风一雨听钟磬念封疆闻笙竽思畜聚瑶琨篠簜既从怪石铅松即序长乐善马成厩水衡黄金为府  

百川乃宗巨海众星是仰北辰九州攸同禹迹四海合徳尧臣朝阳栖于鸣凤灵畤牧于般麟云玉叶而五色月金波而两轮凉风迎时北狩小暑戒节南巡山无藏于紫玉地不受于黄银虽南征而北怨实西略而东賔既永清于四海终有庆于一人  

定律零陵玉管调钟始平铜尺龙门之下孤桐泗水之濵鸣石河灵于是让珪山精所以奉璧涤九川而赋税栞三危而纳锡北里之禾六穗江淮之茅三脊可以玉检封禅可以金绳探册终永保于鸿名足扬光于载籍太上之有立徳其次之谓立言树善滋于务本除恶穷于塞源冲深其智则厚昭明其道乃尊仁义之财不匮忠信之礼无繁动天无有不届惟时无幽不彻作徳心逸日休作伪心劳日拙自非刚克掩义无所离于勦絶  

隋元防大飨歌  

皇夏【`皇帝出入殿庭奏郊丘社庙同用`】  

深哉皇度粹矣天仪司陛整跸式道先驰八屯雾拥七萃云披退扬进揖歩矩行规句陈乍转华葢徐移羽旗照耀珪组陆离居髙念下处安思危照临有度纪律无亏  

肆夏【`皇太子出入奏`】  

惟熈帝载式固王猷体干建本是曰孟侯驰道美汉寝门称周徳心既广道业惟优傅保斯导贤才与游瑜玉发响画轮停辀皇基方峻匕鬯恒休  

食举歌【`食举奏八曲`】  

燔黍设教礼之始五味相资火为纪平心和徳在甘防牢羞既陈钟石俟以斯而御扬盛轨  

养身必敬礼食昭时和嵗阜庻物饶盐梅既济鼎铉调持以肤腊加臐膮威仪济济懋皇朝  

饔人进羞乐侑作川濳之脍云飞臛甘酸有宜芬勺药金敦玉豆盛交错御鼓既声安以乐  

玉食惟后膳必珍芳菰既洁重秬新是能安体又调神荆包毕至海贡陈用之有节徳无垠  

嘉羞入馈犹化谧沃土名滋帝台实阳华之菜雕陵栗鼎俎芬芳豆笾溢通幽致逺车书一  

道髙物备食多方山肤既善水豢良桓蒲在位簨业张加笾折俎烂成行恩风下济道化光  

礼以安国仁为政具物必陈饔牢盛罝罘斤斧顺时令懐生熈熈皆得性于兹宴喜流嘉庆  

皇道四达礼乐成临朝日举表时平甘芳既饫醑以清扬休玊巵正性情隆我帝载永明明  

上夀歌【`上夀酒奏`】  

俗已乂时又良朝玉帛防衣裳基同北辰久夀共南山长黎元鼓腹乐未央  

宴羣臣登歌【`燕飨羣臣奏登歌并文舞武舞`】  

皇明驭歴仁深海县载择良辰式陈髙宴颙颙卿士昂昂侯甸车旗煜爚衣缨葱蒨乐正展悬司宫饰殿三揖称礼九賔为传圆鼎临碑方壶在靣鹿鸣成曲嘉鱼入荐筐篚相辉献酬交徧饮和饱徳恩风长扇  

大射登歌  

道谧金科照时乂玉条明优贤飨礼洽选徳射仪成銮旗郁云动寳轪俨天行巾车整三乏司裘饰五正鸣球响髙殿华钟震广庭乌号传昔美淇卫着前名揖让皆时杰升降尽朝英附枝观体定杯水覩心平丰觚既来去燔炙复从横欣看礼乐盛喜遇黄河清  

皇后房内歌  

【`隋书乐志曰髙祖龙濳时颇好音乐尝倚琵琶作歌二章名曰地厚天髙托言夫妇之义牛脩皇后房内之乐因取之为房内曲命妇入并登歌上夀并用之炀帝大业初栁顾言议以为房内乐者主为皇后歌讽诵以事君子故以房室为名其乐必有钟磬乃益歌钟歌磬土革丝竹副之并升歌下管摠名房内之乐女奴肄习朝燕用焉`】  

至顺垂典正内风母仪万国训范六宫求贤启化进善宣功家邦载序道业斯融  

## 古乐苑卷八  

明　梅鼎祚　编  

鼔吹曲辞  

【`鼓吹曲一曰短箫铙歌刘瓛定军礼曰鼔吹未知其始也汉班壹雄朔野而有之矣鸣笳以和箫声非八音也骚人云鸣箎吹竽是也宋书乐志曰鼓吹葢短箫铙歌蔡邕曰军乐也黄帝歧伯所作以扬德建武劝士讽敌也周官曰师有功则恺乐左传曰晋文公胜楚振旅凯而入司马法曰得意则恺乐恺歌雍门周说孟尝君鼔吹于不测之渊说者云鼔自一物吹自竽籁之属非箫鼔合奏别爲一乐之名也然则短箫铙歌此时未名鼔吹矣应劭汉卤簿图惟有骑执箛箛即笳不云鼔吹而汉世有黄门鼔吹汉享宴食举乐十三曲与魏世鼓吹长箫同长箫短箫伎录竝云丝竹合作执节者歌又建初录云务成黄爵云逺期皆骑吹曲非鼓吹曲此则列于殿庭者爲鼔吹今之从行鼓吹爲骑吹二曲异也又孙权观魏武军作鼔吹而还此又应是今之鼔吹魏晋世又假诸将帅及牙门曲葢鼔吹斯则其时谓之鼔吹矣魏晋世给鼔吹甚轻牙门督将五校悉有鼓吹晋江左初临川太守谢摛每寝辄梦闻鼓吹有人爲其占之曰君不得生鼓吹当得死鼓吹尔摛击杜弢战没追赠长水校尉葬给鼔吹焉谢尚爲江夏太守诣安西将军庾翼于武昌咨事翼与尚射曰卿若破的当以鼓吹相赏尚射破的便以其副鼓吹给之今则甚重矣西京襍记曰汉大驾祠甘泉汾隂僃千乘万骑有黄门前后部鼔吹则不独列于殿庭者名鼔吹也汉逺如期曲辞有雅乐陈及増寿万年等语无马上奏乐之意则逺期又非骑吹曲也晋中兴书曰汉武帝时南越加置交趾九眞日南合浦南海郁林苍梧七郡皆假鼔吹东观汉记曰建初中班超拜长史假鼔吹麾幢则短箫铙歌汉时巳名鼔吹不自魏晋始也崔豹古今注曰汉乐有黄门鼓吹天子所以宴乐羣臣也短箫铙歌鼔吹之一章尔亦以赐有功诸侯齐武帝时寿昌殿南阁置白鹭鼔吹二曲以爲宴乐隋志陈后主常遣宫女习北方箫鼔谓之代北酒酣则奏之此又施于燕私矣古今乐录有梁陈时宫悬图四隅各有鼔吹楼而无建鼓鼔吹楼者昔萧史吹箫于秦秦人爲之筑凤台故鼔吹陆则楼车水则楼船其在庭则以簨簴爲楼也梁又有鼔吹熊罴十二按其乐器有龙头太防鼓中鼔独掲小鼓亦随品秩给赐焉周武帝每元正大防以梁按架列于悬间与正乐合奏随又于按下设熊罴防豹腾倚承之以象百兽之舞杨慎升庵词品曰鼔吹曲其昉黄帝记里鼔之制乎后世有鼓吹骑吹云吹之名建初录云列于殿廷者名鼓吹列于行驾者名骑吹又云鼔吹陆则楼车水则楼船其在庭则以簨簴爲楼水行则谓之云吹朱鹭临高台诸篇则鼔吹曲务成黄爵则骑吹曲水调河传则云吹曲宋之问诗稍看朱鹭转尚识紫骝骄此言鼔吹也谢脁诗鸣笳翼高葢叠鼔送华辀此言骑吹也梁简文诗广水浮云吹江风引夜衣此言云吹也郭茂倩左克明竝曰鼔吹短箫铙歌与横吹曲得通名鼔吹但所用异耳`】  

【`汉有朱鹭等二十二曲列于鼓吹谓之铙歌及魏受命使缪袭改其十二曲而君马黄雉子班圣人出临高台逺如期石留务成云黄爵钓竿十曲竝仍旧名是时吴亦使韦昭改制十二曲其十曲亦因之而魏吴歌辞存者唯十二曲余皆不传晋武帝受禅命傅制二十二曲而云钓竿之名不改旧汉宋齐竝用汉曲又充庭十六曲梁高祖乃去其四留其十二更制新歌合四时也北齐二十曲皆改古名其黄爵钓竿畧而不用后周宪帝革前代鼔吹制爲十五曲竝述功德受命以相代隋制列鼔吹爲四部`】  

汉铙歌  

【`汉鼔吹铙歌十八曲一曰朱鹭二曰思悲翁三曰艾如张四曰上之回五曰拥离六曰战城南七曰巫山高八曰上陵九曰将进酒十曰君马黄十一曰芳树十二曰有所思十三曰雉子班十四曰圣人出十五曰上邪十六曰临高台十七曰逺如期十八曰石留又有务成云黄爵钓竿亦汉曲也其辞亡或云汉铙歌二十二无钓竿古今乐录曰汉铙歌皆声辞艳相襍不复可分沈约云乐人以音声相传训诂不可复解凡古乐录皆大字是辞细字是声声辞合写故致然耳艺苑巵言曰铙歌中有难解及廹诘屈曲者如丝如鱼乎悲矣尧羊蜚从王孙行之类或谓有缺文断简妃呼豨收中吾之类或谓曲调之遗声或谓兼正辞塡调大小混录至有直以爲不足观者巫山高芝爲车非三言之始乎临高台以轩桂树双珠青丝玳瑁非五言之神足乎驾六飞龙四时和江有香草目以兰黄鹄高飞离哉翻非七言之妙境乎其误处既不能晓佳处又不能识以爲不足观宜也`】  

朱鹭【`隋书乐志曰建鼓殷所作又栖翔鹭于其上不知何代所加或曰鹄也取其声扬而逺闻也或曰鹭鼓精也或曰皆非也诗云振振鹭鹭于飞鼓咽咽醉言归言古之君子悲周道之衰颂声之息饰鼓以鹭存其风流孔颖达曰楚威王时有朱鹭合沓飞翔而来舞旧鼓吹朱鹭曲是也汉曲葢因饰鼔以鹭而名曲焉丹铅续录曰朱鹭曲解云因饰鼓以鹭而名曲又云朱鹭呪鼔飞于云末徐陵诗有鳬钟鹭鼓之句宋之问诗稍看朱鹭转尚识紫骝骄皆用此事益鹭色本白汉初有朱鹭之瑞故以鹭形饰鼔又以朱鹭名鼔吹曲也梁元帝放生池碑云夜梦终见取于宋王朱鹭晨飞尚张罗于汉后与朱鹭飞云  

末事相叶可以证补乐府解题之缺`】　　　　　古辞  

朱鹭鱼以乌路訾邪鹭何食食茄下不之食不以吐将以问诛者【`诛一作谏升庵诗话曰朱鹭鱼以乌鹭何食食茄下乌古与雅同叶音作雅葢古字乌也鸦也雅也本一字也雅与下相叶始得其音鱼以雅者言朱鹭之威仪鱼鱼雅雅也韩文元和圣德诗鱼鱼雅雅本此丹铅四录曰茄音荷中记黄帝之臣有荆茄丰左传注楚有茄人城张楫音荷艺苑巵言曰乌转爲鸦鸦转爲雅茄下当作荷茎`】  

思悲翁  

思悲翁唐思夺我美人侵以遇悲翁也但我思蓬首狗逐狡兔食交君枭子五枭毌六拉沓高飞暮安宿【`首一作蕞`】艾如张【`艾与刈同说文云艾草也如读爲而谷梁传曰艾兰以爲防置旃以爲辕门谓因搜狩以习武事也兰香草也言艾草以爲田之大防是也`】  

艾而张罗夷于何行成之四时和山出黄雀亦有罗雀以高飞奈雀何为此倚欲谁肯礞室  

上之回【`汉书曰孝武十四年匈奴入朝那萧闗遂至彭阳使骑兵入烧回中宫骑至雍甘泉回中地在安定其中有宫也武帝纪元封四年冬十月行幸雍祠五畤通回中道遂北出萧闗吴竞乐府解题曰汉武通回中道后数出游幸焉沈建广题曰汉曲皆美当时之事按石闗宫阙名近甘泉宫相如上林赋蹷石闗歴封峦是也`】  

上之囘所中益夏将至行将北以承甘泉宫寒暑德游石闗望诸国月支臣匈奴服令从百官疾驱驰千秋万岁乐无极  

翁离【`一曰拥离又曰雍离`】  

离趾中可筑室何用葺之蕙用兰离趾中  

战城南  

战城南死郭北野死不葬乌可食为我谓乌且为客豪野死谅不葬腐肉安能去子逃水深激激蒲苇冥冥枭骑战鬬死驽马裵囘鸣梁筑室何以南梁何北禾黍不获君何食愿爲忠臣安可得思子良臣良臣诚可思朝行出攻暮不夜归【`不获宋书作而获`】  

巫山高【`乐府解题曰古辞言江淮水深无梁可度临水逺望思归而巳又有演巫山高不详所起`】  

巫山高高以大淮水深难以逝我欲东归害梁不爲我集无高曳水何梁汤汤囘囘临水逺望泣下霑衣逺道之人心思归谓之何  

上陵【`古今乐录曰汉章帝元和中有宗庙食举六曲加重来上陵二曲爲上陵食举后汉书礼仪志曰正月上丁祠南郊次北郊明堂高庙世祖庙谓之五供礼毕以次上陵西都旧有上陵东都之仪太官上食太常乐奏食举古辞大畧言神仙事不知与食举曲同否`】  

上陵何美美下津风以寒问客从何来言从水中央桂树爲君船青丝爲君笮木兰爲君櫂黄金错其间沧海之雀赤翅鸿白鴈随山林乍开乍合曾不知日月明醴泉之水光泽何蔚蔚芝爲车龙爲马览遨游四海外甘露初二年芝生铜池中仙人下来饮延寿千万岁  

将进酒【`乐府解题曰古辞将进酒乘大白大畧以饮酒放歌爲言`】  

将进酒椉大白辨加哉诗审博放故歌心所作同隂气诗悉索使禹良工观者苦【`加一作佳博宋书作搏记曰不学博依不能安诗博爲是`】  

君马黄  

君马黄臣马苍二马同逐臣马良易之有騩蔡有赭美人归以南驾车驰马美人伤我心佳人归以北驾车驰马佳人安终极  

芳树  

芳树日月君乱如于风芳树不上无心温而鹄三而爲行临兰池心中懐我怅心不可匡目不可顾妬人之子愁杀人君有他心乐不可禁王将何以如孙如鱼乎悲矣【`愁宋书作悲以一作似`】  

有所思【`古今乐录汉太乐食举第七曲亦用之不知与此同否`】  

有所思乃在大海南何用问遗君双珠瑇瑁簪用玉绍缭之闻君有它心拉杂摧烧之摧烧之当风扬其灰从今巳徃勿复相思相思与君絶鸡鸣狗吠兄嫂当知之妃呼豨秋风肃肃晨风飔东方须防高知之【`谈艺录曰乐府中有妃呼豨伊阿那诸语本自亡义但补乐中之音`】  

雉子班  

雉子班如此之干雉梁无以吾翁孺雉子知得雉子高蜚止黄鹄蜚之以重王可思雄来蜚从雌视子趋一雉雉子车大驾马腾被王送行所中尧羊蜚从王孙行  

圣人出  

圣人出隂阳和美人出游九河佳人来騑离哉何驾六飞龙四时和君之臣明防不道美人哉宜天子免甘星筮乐甫始美人子含四海  

上邪【`一作雅`】  

上邪我欲与君相知长命无絶衰山无陵江水爲竭冬靁震震夏雨雪天地合乃敢与君絶  

临高台  

临高台以轩下有清水清且寒江有香草目以兰黄鹄高飞离哉翻闗弓射鹄令我主寿万年收中吾【`刘履云收中吾三字其义未详疑曲调之余声如乐录所谓羊无夷伊那阿之类`】  

逺如期【`一曰逺期宋书乐志有晩芝曲沈约言旧史云诂不可解疑是汉逺期曲也古今乐录云汉大乐食举曲有逺期至魏省之`】  

逺如期益如寿处天左侧大乐万岁与天无极雅乐陈佳哉纷单于自归动如惊心虞心大佳万人还来谒者引乡殿陈累世未尝闻之增寿万年亦诚哉  

石流【`宋书作石留以上宋书并冇曲字`】  

石流凉阳凉石水流爲沙锡以微河爲香向始冷将风阳北逝肯无敢与于扬心邪懐兰志金安薄北方开留离兰  

## 古乐苑卷九  

明　梅鼎祚　编  

鼓吹曲辞【`二`】  

拟汉铙歌  

朱鹭　　　　　　　　　　梁王僧孺  

因风弄玉水映日上金堤犹持畏罗缴未得异鳬鹥闻君爱白雉兼因重碧鸡未能声似凤聊变色如珪愿识昆明路乘流饮复栖  

同前　　　　　　　　　　裴宪伯  

秋来惧寒劲岁去畏氷坚羣飞向葭下奋羽欲南迁暂戏龙池侧时徃凤楼前所叹恩光歇不得久联翩  

同前　　　　　　　　　　陈后主  

参差蒲未齐沈漾若浮绿朱鹭戏苹藻徘徊流涧曲涧曲多岩树逶迤复断续振振虽以明汤汤今又瞩  

同前　　　　　　　　　　陈张正见  

金堤有朱鹭刷羽望沧瀛周诗振雅曲汉鼓发竒声时将赤鴈竝乍逐彩鸾行别有翻潮处异色不相惊  

同前　　　　　　　　　　陈苏子卿  

玉山一朱鹭容与入王畿欲向天池饮还绕上林飞金堤晒羽翮丹水浴毛衣非贪葭下食懐恩自逺归  

艾如张　　　　　　　　　苏子卿  

谁在闲门外罗家诸少年张机蓬艾侧结网槿篱边若能飞自勉岂爲缯所纒黄雀傥爲诫朱丝犹可延  

上之囘　　　　　　　　　梁简文帝  

前斾拂囘中后车隅桂宫轻丝临云罕春色绕川风桃林方灼灼柳路日曈曈笳声骇胡骑清磬詟山戎微臣今拜手愿帝永无穷  

同前　　　　　　　　　　陈张正见  

林光称避暑囘中乃吉行龙媒蹑影驶玉辇御云轻风乌绕鳷鹊防鹢照昆明欲知钟箭逺遥听宝鸡声  

同前【`选诗拾遗题云廵省`】　　　　　　北齐萧慤  

发轫城西畤囘舆事北游山寒石道冻叶下故宫秋朔路传清景邉风卷画旒岁余廵省毕拥仗返皇州【`拥防一作按节`】  

同前　　　　　　　　　　隋陈子良  

承平重游乐诏跸上之囘属车响流水清笳转落梅岭云葢道转岩花映绶开下辇便高宴何如在瑶台战城南【`三首后二首艺文失题列战城南后英华从之陌上一首六朝诗作胡无人行`】  

梁吴均  

躞蹀青骊马徃战城南畿五歴鱼丽阵三入九重围名慴武安将血污秦王衣爲君意气重无功终不归前有浊樽酒忧思乱纷纷小来重意气学剑不学文忽値胡关静匈奴遂两分天山巳半出龙城无片云汉世平如此何用李将军【`樽酒一作酒尊小来一作少年`】  

陌上何喧喧匈奴围塞垣黑云藏赵树黄尘埋陇垠天子羽书劳将军在玉门【`阙`】  

同前　　　　　　　　　　陈张正见  

蓟北驰胡骑城南接短兵云屯两阵合劒聚七星明旗交无复影愤有余声战罢披军策还嗟李少卿  

巫山高　　　　　　　　　齐虞羲  

南国多竒山荆巫独灵异云雨丽以佳阳台千里思勿言可再得特美君王意高唐一断絶光隂不可迟  

同前　　　　　　　　　　王融  

想像巫山高薄暮阳台曲烟华乍卷舒行芳时断续彼美如可期寤言纷在瞩怃然坐相思秋风下庭绿【`想像一作髣髴烟华一作烟云卷舒一作舒卷行芳一作猨鸟又作蘅芳思一作望`】  

同前　　　　　　　　　　刘绘  

高唐与巫山参差郁相望灼烁在云间氛氲出霞上散雨收夕台行云卷晨障出没不易期婵娟似惆怅【`霞一作云似一作以`】  

同前　　　　　　　　　　梁元帝  

巫山高不穷迥出荆门中滩声下溅石猿鸣土逐风树杂山如画林暗涧疑空无因谢神女一爲出房栊  

同前　　　　　　　　　　范云  

巫山高不极白日隐光辉霭霭朝云去冥冥暮雨归岩悬兽无迹林暗鸟疑飞枕席竟谁荐相望空依依【`空一作徒`】  

同前　　　　　　　　　　费昶  

巫山光欲晩阳台色依依彼美岩之曲宁知心是非朝云触石起暮雨润罗衣愿解千金佩请逐大王归【`晩一作晓`】  

同前　　　　　　　　　　王泰  

迢逓巫山竦逺天新霁时树交凉去逺草合影开迟谷深流响咽峡近猿声悲只言云雨状自有神仙期  

同前　　　　　　　　　陈后主  

巫山巫峡深峭壁耸春林风岩朝蕊落雾岭晩猿吟云来足荐枕雨过非感琴仙姬将夜月度影自浮沈  

同前　　　　　　　　　萧诠  

巫山映巫峡高高殊未穷猿声不辨处雨色讵分空悬崖下桂月深涧响松风别有仙云起时向楚王宫  

同前　　　　　　　　　隋李孝贞  

荆门对巫峡云梦迩阳台燎火如奔电坠石似惊雷天寒秋水急风静夜猿哀枕席无由荐朝云徒去来  

同前　　　　　　　　　　凌敬  

巫岫鬰岧嶤高高入紫霄白云间危石猿挂迥条悬崖激巨浪脆叶殒惊飚别有阳台处风雨共飘飖【`危一作抱挂迥一作迥挂`】  

将进酒　　　　　　　　　梁昭明太子统  

洛阳轻薄子长安游侠儿宜城溢渠盌中山浮羽巵  

君马黄　　　　　　　　　陈蔡君知  

君马径西极臣马出东方足策浮云影珂连明月光水冻恒伤骨蹄寒爲践霜踌躇嗟伏枥空想欲从良  

同前【`二首`】　　　　　　　　张正见  

幽并重骑射征马正盘桓风去长嘶逺氷坚度足寒出关聊变色上坂屡停鞍即今随御史非复在楼兰五色乘马黄追风时灭没血汗染龙花胡鞍抱秋月唯腾渥洼水不饮长城窟讵待燕昭王千金市骏骨  

芳树【`同沈约王融范云刘绘赋`】　　　　　齐谢脁  

早翫华池隂复鼔沧洲枻椅柅芳若斯葳蕤纷可结霜下桂枝销怨与飞蓬折不厠玉盘滋谁怜终委絶【`鼔一作影`】  

同前　　　　　　　　　　王融  

相望早春日烟华襍如雾复比佳丽人含情结芳树绮罗巳自怜萱风多有趣去来徘徊者佳人不可遇  

同前　　　　　　　　　　梁武帝  

绿树始摇芳芳生非一叶一叶度春风芳芳自相接色襍乱参差众花终重叠重疉不可思思此谁能惬  

同前　　　　　　　　　　元帝  

芬芳君子树交柯御宿园桂影含秋月桃花染春源落英逐风聚轻香带蕊翻丛枝临北阁灌木隐南轩交让良宜重成蹊何用言【`月一作色`】  

同前　　　　　　　　　　费昶  

幸被夕风吹屡得朝光照枝偃疑欲舞花开似含笑长夜路悠悠所思不可召行人早旋返贱妾犹年少【`偃一作低犹年少一作年犹少`】  

同前　　　　　　　　　　沈约  

发蕚九华隈开跗寒路侧氤氲非一香参差多异色宿昔寒飚举摧残不可识霜雪交横至对之长叹息【`路一作露`】  

同前　　　　　　　　　　丘迟  

芳叶巳漠漠嘉实复离离发景傍云屋凝晖覆华池轻蜂掇浮弱鸟隐深枝一朝容色茂千春长不移  

同前　　　　　　　　　　陈李爽  

芳树千株发摇荡三阳时气软风来易枝繁度鸟迟春至花如锦夏近叶成帷欲寄边城客路逺讵能持【`讵一作谁`】  

同前　　　　　　　　　　顾野王  

上林通建章襍树遍林芳日影桃蹊色风吹梅迳香幽山桂叶落驰道柳条长折荣疑路逺用表莫相忘  

同前　　　　　　　　　　张正见  

竒树舒春苑流芳入绮钱合欢分四照同心影万年香浮佳气里叶映彩云前欲识扬雄赋金玉满甘泉【`影一作彰`】  

同前　　　　　　　　　　江总  

朝霞映日殊未妍瑚照水定非鲜千叶芙蓉讵相似百枝灯花复羞然暂欲寄根对沧海大愿移华侧绮钱井上桃虫谁可襍庭中桂蠧岂见怜  

有所思　　　　　　　　　齐刘绘  

别离安可再而我更重之佳人不相见明月空在帷共衔满堂酌独敛向隅眉中心乱如雪宁知有所思  

同前【`集云同王主簿有所思`】　　　　　谢脁  

佳期期未归望望下鸣机徘徊东陌上月出行人稀  

同前　　　　　　　　　　梁武帝  

谁言生离久适意与君别衣上芳犹在握里书未灭腰中双绮带梦爲同心结常恐所思露瑶华未忍折  

同前【`四首`】　　　　　　　　简文帝  

昔未离长信金翠奉乘舆何言人事异夙昔故恩踈寂寞锦筵静玲珑玉殿掩闺泣团扇罗幌咏防芜可叹不可思可思不可见余弦断瑟柱残朱染歌扇寂寂暮檐响黯黯垂帘色唯有瓴甋苔如见蜘蛛织入林看碚春至定无賖何时一可见更得似梅花  

同前【`玉台庾肩吾`】　　　　　　　昭明太子统  

公子逺于隔乃在天一方望望江山阻悠悠道路长别前秋叶落别后春花芳雷叹一声响雨泪忽成行怅望情无极倾心还自伤【`公子一作佳人`】  

同前【`郭本作王融误`】　　　　　　　范云  

如何有所思而无相见时宿昔梦顔色阶庭寻履綦高张更何巳引满终自持欲知忧能老爲视镜中丝  

同前【`五言律祖作吴均`】　　　　　　王筠  

丹墀生细草紫殿纳轻隂暧暧巫山逺悠悠湘水深徒歌鹿卢劒空贻玳瑁簪望君终不见屑泪且长吟【`长一作微`】  

同前　　　　　　　　　　庾肩吾  

佳期竟不归春日坐芳菲拂匣看离镜开箱见别衣井梧生未合宫槐卷复稀不及衔泥燕从来相逐飞【`镜一作扇`】  

同前【`题云鼔瑟曲有所思`】　　　　　　王僧孺  

夜风吹熠燿朝光照昔邪防销防芜叶空落蒲桃花不堪长织素谁能独浣纱光隂复何极望促反成賖知君自荡子奈妾亦倡家【`昔邪一作辟邪桃一作萄`】  

同前　　　　　　　　　　吴均  

薄暮有所思终持泪煎骨春风惊我心秋露伤君髪  

同前　　　　　　　　　　沈约  

西征登陇首东望不见家关树抽紫叶塞草发青芽昆明当欲满蒲萄应作花垂泪对汉使因书寄狭邪  

同前　　　　　　　　　　费昶  

上林乌欲栖长门日行暮所思郁不见空想丹墀歩帘动意君来雷声似车度北方佳丽子窈窕能囘顾夫君自迷惑非爲妾心妬【`乌欲栖一作乌欲飞行一作将`】  

同前【`三首一题云望逺`】　　　　　　陈后主  

荡子好兰期留人独自思落花同泪脸初月似愁眉阶前看草蔓牕中对网丝不言千里望复是三春时【`望一作别`】杳杳与人期遥遥有所思山川千里间风月两边时相待春那剧相望景偏迟当由分别久梦来还自疑佳人在北燕相望渭桥边团团落日树耿耿曙河天愁多明月下泪尽鴈行前别心不可寄唯余琴上  

同前　　　　　　　　　　顾野王  

贱妾有所思良人久征戍笳鸣塞城表花开落芳树白登澄月色黄龙起烟雾还闻雉子班非复长征赋【`笳鸣塞城表一作笳鸣胡塞表`】  

同前　　　　　　　　　　张正见  

深闺久离别积怨转生愁徒思裂帛鴈空上望归楼看花忆塞草对月想边秋相思日日暮泪脸年年流【`暮一作度`】  

同前　　　　　　　　　　陆系  

别念限城闉还思楼上人泪想离前落愁闻别后新月来疑舞扇花度忆歌尘只看今夜里那似隔河津  

同前　　　　　　　　　　北齐裴让之  

梦中虽暂见及觉始知非展转不能寐徙倚独披衣凄凄晓风急晻晻月光微室空常达旦所思终不归  

同前　　　　　　　　　　隋卢思道  

长门与长信忧思竝难任洞房明月下空庭绿草深怨歌裁洁素能赋受黄金复闻隔湘水犹言限桂林凄凄日巳暮谁见此时心【`洁一作纨`】  

雉子班【`古今乐录曰梁三朝乐第四十一设辟雅伎鼓吹作雉子班　引去来`】  

梁吴均  

可怜雉子班羣飞集野甸文章始陆离意气巳惊狷幽并游侠子直心亦如箭生死报君恩谁能孤恩盻【`生死报君恩一作以死报君恩又一作死节`】  

同前　　　　　　　　　　陈后主  

四野秋原暗十步啄方前雊声风处逺翅影云间连箭射妖姬笑裘値盛明然巳足南皮赏复防北宫篇  

同前　　　　　　　　　　张正见  

陈仓雉未飞敛翮依芳甸朱冠色尚浅锦臆毛初变雊麦且专场排花聊勇战唯当渡弱水不怯如臯箭  

同前　　　　　　　　　　毛处约  

春物始芳菲春雉正相追涧响连朝雊花光带锦衣窜迹时移影惊媒或乱飞能使如臯路相逢巧笑归  

同前　　　　　　　　　　江总  

麦垄新秋来泽雉屡徘徊依花似协妬拂草乍惊媒三春桃照李二月柳争梅暂徃如臯路当令巧笑开  

临高台　　　　　　　　　魏文帝  

临台行高高以轩下有水清且寒中有黄鹄徃且翻行为臣当尽忠愿令皇帝陛下三千岁宜居此宫鹄欲南游雌不能随我欲躬衔汝口噤不能开欲负之毛衣摧頽五里一顾六里徘徊【`诗纪云此曲三叚辞不相属鹄欲南游以下乃古辞飞鹄行也`】  

同前　　　　　　　　　　齐谢脁  

千里常思归登台临绮翼才见孤鸟还未辨连山极四面动春风朝夜起寒色谁知倦游者嗟此故乡忆【`春一作清`】  

同前　　　　　　　　　　王融  

游人欲骋望积歩上高台井莲当夏吐牕桂逐秋开花飞低不入鸟散逺时来还看云栋影含月共徘徊【`栋一作阵`】  

同前【`郭本作简文帝今从玉台`】　　　　　梁武帝  

高台半行云望望高不极草树无参差山河同一色髣髴洛阳道道逺难别识玉阶故情人情来共相忆  

同前　　　　　　　　　　沈约  

高台不可望望逺使人愁连山无断续河水复悠悠所思暧何在洛阳南陌头可望不可至何用解人忧  

同前　　　　　　　　　　陈后主  

晚景登高台迥望春光来雾浓山后暗日落云傍开烟里看鸿小风来望叶囘临牕巳响吹极眺且倾杯【`迥一作回`】  

同前　　　　　　　　　　张正见  

曾台迩清汉出迥架重棼飞栋临黄鹤高牕度白云风前朱幌色霞处绮疎分此中多怨曲地逺讵能闻【`幌一作幔`】  

同前　　　　　　　　　　北齐萧慤  

崇台高百尺迥出望仙宫画栱浮朝气飞梁照晩虹小衫飘雾縠艳粉拂轻红笙吹汶阳篠琴奏峄山桐舞逐飞龙引花随少女风临春今若此极燕岂无穷【`朝一作云`】  

逺期　　　　　　　　　　梁张率  

逺期终不归节物坐将变白露怆单衫秋风息团扇谁能久离别他乡且异县浮云蔽重山相望何时见寄言逺期者空闺泪如霰【`将一作迁`】  

同前　　　　　　　　　　庾成师  

忆别春花飞巳见秋叶稀泪粉羞明镜愁带减寛衣得书言未反梦见道应归坐使红顔歇独掩青楼扉  

云　　　　　　　　　　梁张率  

坏阵压峨垄遮牕暗思扉映日斜生海跨树似鹏飞梦山妾巳去落靥何由归  

钓竿【`崔豹古今注云钓竿者伯常子避仇河滨为渔者其妻思之而作也每至河侧輙歌之后司马相如作钓竿诗遂传为乐曲其辞今亡`】　魏文帝  

东越河济水遥望大海涯钓竿何鱼尾何簁簁行路之好者芳饵欲何为  

同前　　　　　　　　　　梁沈约  

桂舟既容与绿浦复囘纡轻丝动弱芰微楫起单鳬叩舷急日暮卒岁以为娯  

同前　　　　　　　　　　戴暠  

试持渚钓暂罢池阳猎翠羽饰长纶蕖花装小緤钩利断莼丝泛举牵菱叶聊载前鱼童还看后舟妾  

同前【`一作刘孝威`】　　　　　　　刘孝绰  

钓舟画采鹢鱼子服氷纨金辖茱茰网银钩翡翠竿敛桡随水脉急桨渡江湍湍长自不辞前浦有佳期船交棹影合浦深鱼出迟荷根时触饵菱芒乍罥丝莲渡江南手衣渝京兆眉垂竿自来乐谁能为太师  

钓竿篇　　　　　　　　　陈张正见  

结宇长江侧垂钓广川浔竹竿横翡翠桂髓掷黄金人来水鸟没檝渡岸花沈莲摇见鱼近纶尽觉潭深渭水终须卜沧浪徒自吟空嗟芳饵下独见有贪心  

同前　　　　　　　　　　隋李巨仁  

潺湲面江海滉漾瞩波澜不惜黄金饵唯怜翡翠竿斜纶控急水定檝下飞湍潭迥风来易川长雾歇难寄言朝市客沧浪余自安  

佳期竟不归【`庾肩吾有所思曰佳期竟不归因以为题`】  

陈张正见  

良人万里向河源娼妇三秋思柳园路逺寄诗空织锦宵长梦返欲惊魂飞蛾屡绕帷前烛衰草还侵堦上玉衔啼拂镜不成妆促柱繁还乱曲时分年移竟不归偏憎寒急夜缝衣流萤映月明空帐疎叶从风入断机自对孤鸾向影絶终无一雁带书囘  

## 古乐苑卷十  

明　梅鼎祚　编  

鼔吹曲辞【`三魏　吴　晋`】  

魏鼔吹曲  

【`晋书乐志曰魏文帝使缪袭造鼔吹十二曲以代汉曲`】　缪袭  

楚之平【`晋书乐志曰改汉朱鹭言魏也宋书作初之平按宋书在晋书前今并从宋本其文异者注下`】  

楚之平义兵征神武奋金鼔鸣迈武徳扬洪名汉室微社稷倾皇道失桓与灵阉宦炽羣雄争边韩起乱金城中国扰无纪经赫武皇起旗旌麾天下天下平济九州九州宁创武功武功成越五帝邈三王兴礼乐定纪纲普日月齐晖光【`曲凡三十句句三字`】  

战荥阳【`改汉思悲翁言曹公也`】  

战荥阳汴水陂戎士愤怒贯甲驰陈未成退徐荥二万骑堑垒平戎马伤六军惊势不集众几倾白日没时晦冥顾中牟心屏营同盟疑计无成赖我武皇万国宁【`曲凡二十句十八句句三字二句句四字`】  

获吕布【`改汉艾如张言曹公东围临淮生擒吕布也`】  

获吕布戮陈宫芟夷鲸鲵驱骋羣雄囊括天下运掌中【`曲凡六句三句句三字三句句四字`】  

克官渡【`改汉上之囘言曹公与袁绍战破之于官渡也`】  

克绍官渡由白马僵尸流血被原野贼众如犬羊王师尚寡沙塠旁风飞扬转战不利士卒伤今日不胜后何望土山地道不可当卒胜大捷震冀方屠城破邑神武遂章【`曲凡十八句八句句四字一句五字九句句三字`】  

旧邦【`改汉翁离言曹公胜袁绍于官渡还谯收藏死亡士卒也`】  

旧邦萧条心伤悲孤魂翩翩当何依游士恋故涕如摧兵起事大令愿违传求亲戚在者谁立庙置后魂来归【`曲凡十二句六句句三字六句句四字`】  

定武功【`改汉战城南言曹公初破邺武功之定始乎此也`】  

定武功济黄河河水汤汤旦暮有横流波袁氏欲衰兄弟寻干戈决漳水水流滂沱詹城中如流鱼谁能复顾室家计穷虑尽求来连和和不时心中忧戚贼众内溃君臣奔北防邺城奄有魏国王业艰难览观古今可爲长叹【`曲凡二十一句五句句三字三句句六字十二句句四字一句五字`】  

屠柳城【`改汉巫山高言曹公越北塞歴白檀破三郡乌桓于柳城也`】  

屠柳城功诚难越度陇塞路澷澷北逾冈平但闻悲风正酸蹋顿授首遂登白狼山神武慹海外永无北顾患【`曲凡十句三句句三字三句句四字三句句五字一句六字`】  

平南荆【`改汉上陵言曹公南平荆州也`】  

南荆何辽辽江汉浊不清菁茅久不贡王师赫南征刘琮据襄阳贼竖屯樊城六军庐新野金鼓震天庭刘子面缚至武皇许其成许与其成抚其民陶陶江汉间普爲大魏臣大魏臣向风思自新思自新齐功古人在昔虞与唐大魏得与均多选忠义士爲防唇天下一定万世无风尘【`曲凡二十四句十七句句五字四句句三字三句句四字`】  

平关中【`改汉将进酒言曹公征马超定关中也`】  

平关中路向潼济浊水立高墉鬬韩马离羣凶选骁骑纵两翼虏奔溃级万亿【`曲凡十句句三字`】  

应帝期【`改汉有所思言文帝以圣德受命应运期也`】  

应帝期于昭我文皇歴数承天序龙飞自许昌聪明昭四表恩德动遐方星辰爲垂耀日月爲重光河洛吐符瑞草木挺嘉祥麒麟歩郊野黄龙逰津梁白虎依山林凤凰鸣高冈考图定篇籍功配上古羲皇羲皇无遗文仁圣相因循期运三千岁一生圣明君尧授舜万国万国皆附亲四门爲穆穆教化常如神大魏兴盛与之爲邻【`曲凡二十六句一句三字二句句四字二十三句句五字一句六字盛一作圣`】  

邕熈【`改汉芳树言魏氏临其国君臣邕穆庻绩咸熈也`】  

邕熈君臣念德天下治登帝道获瑞宝颂声并作洋洋浩浩吉日临高堂置酒列名倡歌声一何纡余杂笙簧八音谐有纪纲子孙永建万国寿考乐无央【`曲凡十五句六句句三字三句句四字一句二字三句句五字二句句六字`】  

太和【`改汉上邪言明帝继体承统太和改元德泽流布也`】  

惟太和元年皇帝践阼圣且仁德泽爲流布灾蝗一时爲絶息上天时雨露五谷溢田畴四民相率遵轨度事务澂清天下狱讼察以情元首明魏家如此那得不太平【`曲凡十三句二句句三字五句句五字三句句四字三句句七字溢一作滋`】  

吴鼓吹曲  

【`宋书乐志曰韦昭孙休时上鼔吹十二曲表曰当付乐官习歌`】　韦昭  

炎精缺【`宋书乐志曰当汉朱鹭言汉室衰孙坚奋迅猛志念在匡救王迹始乎此也`】  

炎精缺汉道防皇纲弛政德违众奸炽民罔依赫武烈越龙飞陟天衢燿灵威鸣靁鼔抗电麾抚干衡鎭地机厉虎旅骋熊罴发神听吐英奇张角破边韩羁宛颍平南土绥神武章渥泽施金声震仁风驰显高门啓皇基统罔极垂将来【`曲凡三十句句三字`】  

汉之季【`当汉思悲翁言孙坚悼汉之微痛董卓之乱兴兵奋击功盖海内也`】  

汉之季董卓乱桓桓武烈应时运义兵兴云旗建厉六师罗八陈飞鸣镝接白刃轻骑发介士奋丑虏震使众散劫汉主迁西馆雄豪怒元恶偾赫赫皇祖功名闻【`曲凡二十句十八句句三字二句句四字`】  

摅武师【`当汉艾如张言孙权卒父之业而征伐也`】  

摅武师斩黄祖攘夷凶族革平西夏炎炎大烈震天下【`曲凡六句三句句三字三句句四字攘一作防`】  

伐乌林【`当汉上之囘言魏武旣破荆州从流东下欲来争锋孙权命将周瑜逆击之于乌林而破走也`】  

曹操北伐拔柳城乘胜席卷遂南征刘氏不睦八郡震惊众既降操屠荆舟车十万扬风声议者狐疑虑无成赖我大皇发圣明虎臣雄烈周与程破操乌林显章功名【`曲凡十八句十句句四字八句句三字`】  

秋风【`当汉拥离言孙权恱以使民民忘其死也`】  

秋风扬沙尘寒露沾衣裳角弓持急鸠鸟化爲鹰邉垂飞羽檄冦贼侵界疆跨马披介冑忼慨懐悲伤辞亲向长路安知存与亡穷达固有分志士思立功思立功邀之战场身逸获高赏身没有遗封【`曲凡十六句十四句句五字一句三字一句四字`】  

克皖城【`当汉战城南言魏武志图并兼而令朱光爲庐江太守孙权亲征光破之于皖城也`】  

克灭皖城遏寇贼恶此凶孽阻奸慝王师赫征众倾覆除秽去防戢兵革民得就农边境息诛君吊臣昭至徳【`曲凡十二句六句句三字六句句四字`】  

关背德【`当汉巫山高言蜀将云长背弃吴德心懐不测孙权引师浮江而禽之也`】  

关背德作鸱张割我邑城图不祥称兵北伐围樊襄阳嗟臂大于股将受其殃巍夫吴圣主睿徳与通与通亲任吕防泛舟洪汜池防渉长江神武一何桓桓声烈正与风翔歴抚江安城大据郢邦蜀将授首百蛮咸来同盛哉无比隆【`曲凡二十一句八句句四字二句句六字七句句五字四句句三字`】通荆门【`当汉上陵言孙权与蜀交好齐盟中有云长自失之諐戎蛮乐乱生变作患蜀疑其吴恶其诈乃太治兵终复初好也`】  

荆门限巫山高峻与云连蛮夷阻其险歴世懐不宾汉王据蜀郡崇好结和亲乖微中情疑谗夫乱其间大皇赫斯怒虎臣勇气震荡涤幽薮讨不恭观兵扬炎燿厉锋整封疆整封疆阐扬威武容功赫戏洪烈炳章邈矣帝皇世圣吴同厥风荒裔望清化化恢煌煌大吴延祚永朱央【`曲凡二十四句十七句句五字四句句三字三句四字`】  

章洪德【`当汉将进酒言孙权章其大德而逺方来附也`】  

章洪德迈威神感殊风懐逺邻平南裔齐海滨越裳贡扶南臣珍货充庭所见日新【`曲凡十句八句句三字二句句四字`】  

从厯数【`当汉有所思言孙权从图箓之符而建大号也`】  

从厯数于穆我皇帝圣哲受之天神明表竒异建号创皇基聪睿协神思德泽浸及昆虫浩荡越前代三光显精燿隂阳称至治肉角歩郊畛凤皇栖灵囿神游沼池图防摹文字黄龙觌鳞符祥日月记览往以察今我皇多哙事上钦昊天象下副万姓意光被弥苍生家户蒙惠赉风教肃以平颂声章嘉喜大吴兴隆绰有余裕【`曲凡二十六句一句三字三句句四字二十二句句五字一句六字`】  

承天命【`当汉芳树言上以圣德践位道化至盛也`】  

承天命于昭圣德三精垂象符灵表德巨石立九穗植龙金其鳞乌赤其色舆人歌亿夫叹息超龙升袭帝服穷淳懿体嘿夙兴临朝劳谦日昃易简以崇仁放逺谗与慝举贤才亲近有德均田畴茂稼穑审法令定品式考功能明黜陟人思自尽唯心与力家国治王道直思我帝皇寿万亿长保天禄祚无极【`曲凡三十四句十九句句三字二句句五字十三句句四字`】  

化【`当汉上邪言上修文训武则天而行仁泽流洽天下喜乐也`】  

化象以天陛下圣眞张皇纲率道以安民惠泽宣流而云布上下睦亲君臣酣宴乐激发歌扬妙新修文筹庙【`胜须`】时备驾巡洛津康哉防四海欢欣越与三五邻【`曲凡十三句五句句五字三句句四字二句句三字三句句七字`】  

晋鼔吹曲  

【`晋书乐志曰武帝令傅制鼓吹曲二十二篇述以功德代魏`】傅  

灵之祥【`当朱鹭宋书乐志曰言宣帝佐魏犹虞舜事尧既有石瑞之征又能用武以诛孟达之逆命也`】  

灵之祥石瑞章旌金德出西方天降命授宣皇应期运时龙骧继大舜佐陶唐赞武文建帝纲孟氏叛据南疆追有扈乱五常吴冦劲蜀虏彊交誓盟连遐荒宣赫怒奋鹰扬震干威燿电光陵九天防石城枭逆命拯有生万国安四海寜【`劲晋书作叛`】  

宣受命【`当思悲翁言宣帝御诸葛亮养威重运神兵亮震怖而死也`】  

宣受命应天机风云时动神龙飞御诸葛鎭雝梁边境安夷夏康务节事勤定倾揽英雄保持盈渊穆穆赫明明冲而泰天之经养威重运神兵亮乃震死天下寜【`晋书作安寜死晋书作毙`】  

征辽东【`当艾如张言宣帝陵大海之表讨灭公孙渊而枭其首也`】  

征辽东敌失据威灵迈日域公孙既授首羣逆破胆咸震怖朔北响应海表景附武功赫赫德云布  

宣辅政【`当上之囘言宣帝圣道深逺拨乱反正网罗文武之才以定二仪之序也`】  

宣皇辅政圣烈深拨乱反正从天心网罗文武才愼厥所生所生贤遗教施安上治民化风移肇创帝基洪业垂于铄明明时赫戏功济万世定二仪定二仪云泽雨施海外风驰【`从一作顺泽一作行`】  

时运多难【`当拥离言宣帝致讨吴方有征无战也`】  

时运多难道教痡天地变化有盈虚蠢尔吴蛮虎视江湖我皇赫斯致天诛有征无战弭其图天威横被廓东隅【`虎晋书作武`】  

景龙飞【`当战城南言景帝克明威教赏从夷逆祚隆无疆崇此洪基也`】  

景龙飞御天威聪鉴察动与神明协机从之者显逆之者灭夷文教敷武功巍普被四海万邦望风莫不来绥圣德濳断先天弗违弗违祥享世永长猛以致寛道化光赫明明祚隆无疆帝绩惟期有命既集崇此洪基平玉衡【`当巫山高言景帝一万国之殊风齐四海之乖心礼贤养士而纂洪业也`】  

平玉衡糺奸囘万国殊风四海乖礼贤养士羁御英雄思心齐纂戎洪业崇皇阶品物咸亨圣敬日跻聪鉴尽下情明明综天机  

文皇统百揆【`当上陵言文皇帝始统百揆用人有序以敷太平之化也`】  

文皇统百揆继天理万方武将鎭四防英佐盈朝堂谋言协秋兰清风发其芳洪泽所渐润砾石爲珪璋大道侔五帝盛德逾三王咸光大上参天与地至化无内外无内外六合并康乂竝康乂遘兹嘉令在昔羲与农大晋德斯迈鎭征及诸州爲蕃卫功济四海洪烈流万世【`防晋书作隅`】  

因时运【`当将进酒言文皇帝因时运变圣谋濳施解长蛇之交离羣桀之党以武济文审其大计以迈其德也`】  

因时运圣策施长虵交解羣桀离势穷奔呉虎骑厉惟武进审大计时迈其德清一世【`虎晋书作兽`】  

惟庸蜀【`当有所思言文皇帝既平万乘之蜀封建万国复五等之爵也`】  

惟庸蜀僭号天一隅刘氏逆帝命禅亮承其余拥众数十万闚隙乘我虚驿骑进羽檄天下不遑居姜维屡冦边陇上爲荒墟文皇愍斯民歴世受辠辜外谟蕃屏臣内谋众士夫爪牙应指授腹心献良图良图协成文大兴百万军雷鼓震地起猛势陵浮云逋虏畏天诛面缚造垒门万里同风教逆命称妾臣光建五等纪纲天人【`献一作同大一作乃`】  

天序【`当芳树言圣皇应歴受禅宏济大化用人各尽其才也`】  

天序歴应受禅承灵祜御羣龙勒螭虎宏济大化英隽作辅明明统万机赫赫鎭四方咎繇稷契之畴协兰芳礼王臣覆兆民化之如天与地谁敢爱其身  

大晋承运期【`当上邪言圣皇应箓受图化象神明也`】  

大晋承运期德隆圣皇时清晏白日垂光应箓图陟帝位继天正玉衡化行象神明至哉道隆虞与唐元首敷洪化百寮股肱竝忠良民大康隆隆赫赫福祚盈无疆  

金灵运【`当君马黄言圣皇践阼致敬宗庙而孝道施于天下也`】  

金灵运天符发圣征见参日月惟我皇体神圣受魏禅应天命皇之兴灵有征登大麓御万椉皇之辅若虓虎爪牙奋莫之御皇之佐赞清化百事理万邦贺神祗应嘉瑞章恭享祀荐先皇乐时奏磬管锵鼓渊渊钟喤喤奠樽爼实玉觞神歆响咸悦康宴孙子祐无疆大孝烝烝德教被万方【`虓晋书作阚祀作礼渊渊作殷殷`】  

于穆我皇【`当雉子斑言圣皇受命德合神明也`】  

于穆我皇盛德圣且明受禅君世光济羣生普天率土莫不来庭颙颙六合内望风仰泰清万国雝雝兴颂声大化洽地平而天成七政齐玉衡惟平峨峨佐命济济羣英夙夜干干万几是经虽治兴匪荒宁谦道光冲不盈天地合德日月同荣赫赫煌煌燿幽冥三光克从于显天垂景星龙鳯臻甘露宵零肃神祗只上灵万物欣戴自天效其成  

仲春振旅【`当圣人出言大晋申文武之教畋猎以时也`】  

仲春振旅大致民武教于时日新师执提工执鼓坐作从节有序盛矣允文允武搜田表祃申法誓遂围禁献社祭允矣时明国制文武竝用礼之经列车如战大教明古今谁能去兵大晋继天济羣生【`民晋作人从晋作起允矣晋作允以`】  

夏苗田【`当临高台言大晋畋狩顺时爲苗除害也`】  

夏苗田运将徂军国异容文武殊乃命羣吏选车徒辨其名号賛契书王军啓八门行同上帝居时路建大麾云旗翳紫虚百官象其事疾则疾徐则徐囘衡旋轸罢陈车献禽享祠烝烝配有虞惟大晋德参两仪化云敷【`选晋书作撰`】  

仲秋狝田【`当逺期言大晋虽有文德不废武事顺时以杀伐也`】  

仲秋狝田金德常刚凉风清且厉凝露结爲霜白虎司辰苍隼时鹰扬鹰扬犹周尚父顺天以杀伐春秋时叙雷霆振威燿进退由钲鼓致禽祀祊羽毛之用充军府赫赫大晋德芬烈陵三五敷化以文虽治不废武光宅四海永享天之祜【`刚晋书作纲虎晋作藏治晋作安`】  

从天道【`当石留言仲冬大阅用武修文大晋之德配天也`】  

从天道握神契三时示讲武事冬大阅鸣镯振鼔铎旌旗象虹霓文制其中武不穷武动军誓众礼成而义举三驱以崇仁进止不失其序兵卒练将如阚虎惟阚虎气陵青云解围三面杀不殄羣偃旌麾班六军献享烝修典文嘉大晋德配天禄报功爵俟贤飨燕乐受兹百禄寿万年【`如阚虎宋书作如虎阚宋书作虎并作武寿晋作嘉`】  

唐尧【`当务成言圣皇陟帝位德化光四表也`】  

唐尧谘务成谦谦德所兴积渐终光大履霜致坚氷神明道自然河海犹可凝舜禹统百揆元凯以次升禅让应天歴睿圣世相承我皇陟帝位平衡正凖绳德化飞四表祥气见其征兴王坐俟旦亡主恬自矜致逺由近始覆篑成山陵披图按先籍有其证灵液【`主一作国恬一作主`】  

云【`当云言圣皇用人各尽其材也`】  

云起山岳祥气万里防龙飞何蜿蜿凤翔何翽翽昔在唐虞朝时见青云际今亲游方国流光溢天外鹤鸣在后园清音随风迈成汤隆显命伊摰来如飞周文猎渭滨遂载吕望归符合如影响先天天弗违辍耕纲时网解褐衿天维元功配二主芬馨世所稀我皇叙羣才洪烈何巍巍桓桓征四表济济理万几神化感无方髦才盈帝畿丕显惟昧旦日新孔所咨茂哉圣明德日月同光辉【`山岳晋书作丘山方晋作万纲时网晋作综地网圣明一作明圣`】  

伯益【`当黄爵言赤乌衔书有周以兴今圣皇受命神雀来也`】  

伯益佐舜禹职掌山与川德侔十六相思心入无闲智理周万物下知众鸟言黄雀应清化翔集何翩翩和鸣栖庭树徘徊云日间夏桀为无道宻网施山阿酷祝振纎网当奈黄雀何殷汤崇天德去其三面罗逍遥羣飞来鸣声乃复和朱雀作南宿凤皇统羽羣赤乌衔书至天命瑞周文神雀今来游为我受命君嘉祥致天和膏泽降青云兰风发芳气阖世同其芬【`降一作隆`】  

钓竿【`当钓竿言圣皇德配尧舜又有吕望之佐以济天功致太平也`】  

钓竿何冉冉甘饵芳且鲜临川运思心微纶沈九渊太公宝此术乃在灵秘篇机变随物移精妙贯未然游鱼惊着钓濳龙飞戾天戾天安所至抚翼翔太清太清一何异两仪出浑成玉衡正三辰造化赋羣形退愿辅圣君与神合其灵我君宏逺略天人不足并天人初并时昧昧何芒芒日月有征兆文象兴三皇蚩尤乱生民黄帝用兵征万方逮夏禹而德衰三代不及虞与唐我皇圣德配尧舜受禅即阼享天祥率土蒙祜靡不肃庶事康庶事康穆穆明明荷百禄保无极永泰平【`渊晋书作泉生民晋作生灵三代晋作三世`】  

晋凯歌【`二首`】  

命将出征歌　　　　　　　张华【`下同`】  

重华隆帝道戎蛮或不宾徐夷兴有周鬼方亦违殷今在盛明世冦虐动四垠豺狼染牙爪羣生号穹旻元帅统方夏出车抚凉秦众贞必以律臧否实在人威信加殊类疎逖思自亲单醪岂有味挟纩感至仁武功尚止戈七德美安民逺迹由斯举永世无风尘【`有味一作无味`】  

劳还师歌  

玁狁背天德搆乱扰邦畿戎车震朔野羣帅赞皇威将士齐心膂感义忘其私积势如鞹弩赴节如发机嚣声动山谷金光耀素辉挥防陵劲敌武歩蹈横尸鲸鲵皆授首北土永清夷昔徃冒隆暑今来白雪霏征夫信勤瘁自古咏采薇収荣于舍爵燕喜在凯归【`防一作戈`】  

## 古乐苑卷十一  

明　梅鼎祚　编  

鼓吹曲辞【`四宋　齐　梁　隋`】  

宋鼓吹铙歌【`三首`】  

【`宋书乐志曰鼓吹铙歌四篇其一篇阙沈约云乐人以音声相传训诂不可复解凡古乐录皆大字是辞细字是声声辞合冩故致然耳`】  

上邪曲【`四解`】  

大竭夜乌自云何来堂吾来声乌奚姑悟姑尊卢圣子黄尊来餭清婴乌白日为随来郭吾微令吾  

应龙夜乌由道何来直子为乌奚如悟姑尊卢鸡子听乌虎行为来明吾微令吾  

诗则夜乌道禄何来黒洛道乌奚悟如尊尔尊卢起黄华乌伯辽为国日忠两令吾  

伯辽夜乌若国何来日忠两乌奚如悟姑尊卢面道康尊箓龙永乌赫赫福祚夜音防令吾  

晩芝曲【`九解宋书乐志曰汉曲有逺期疑是也`】  

防令吾防令诸韩乱发正令吾  

防令吾诸韩从听心令吾若里洛何来韩微令吾尊卢忌卢文卢子路子路为路鸡如文卢炯乌诸祚微令吾  

防令诸韩或公随令吾  

防令吾防诸或言随令吾黒洛何来诸韩微令吾尊卢安成随来免路路子为吾路奚如文卢炯乌诸祚微令吾  

防令吾防诸或言随令吾【`此下宋书无`】  

防令吾诸或言防苦黒洛何来诸韩微令吾  

尊卢公洴随来免路子子路子为路奚姑文卢炯乌诸祚微令吾  

艾如张曲【`三解`】  

防令吾呼歴舍居执来随咄武子邪令乌衔鍼相风其右其右  

防令吾呼羣议破葫执来随吾咄武子邪令乌令乌今入海相风及后  

防令吾呼无公赫吾执来随吾咄武子邪令乌无公赫吾婮立诸布始布  

宋鼓吹铙歌【`十五首`】  

【`宋书乐志曰鼓吹铙歌十五篇何承天晋义熈末私造疑未尝被于歌也虽有汉曲旧名大抵  

别増新意故其义与古辞考之多不合云`】　　　　何承天  

朱路篇  

朱路扬和鸾翠盖耀金华牡饰樊缨流旌拂飞霞雄防辟旷涂班劒翼高车三军且莫喧听我奏铙歌清鞞惊短箫朗鼓节鸣笳人心惟恺豫兹音亮且和轻风起红尘渟澜发防波逸韵腾天路穨响结城阿仁声被八表威震振九遐詹詹介冑士勗哉念皇家  

思悲公篇  

思悲公懐衮衣东国何悲公西归公西归流二叔幼主既悟偃禾复偃禾复圣志申营都新邑从斯民从斯民德惟明制礼作乐兴颂声兴颂声致嘉祥鸣凤爰集万国康万国康犹弗巳握髪吐餐下羣士惟我君继伊周亲覩盛世复何求  

雝离篇  

雍士多离心荆民懐怨情二凶不量德搆难称其兵王人衔朝命正辞纠不庭上宰宣九伐万里举长旌楼船掩江濆驷介飞重英归德戒后夫贾勇尚先鸣逆徒既不济愚智亦相倾霜锋未及染鄢郢忽巳清西川无濳鳞北渚有奔鲸凌威致天府一战夷三城江汉被美化宇宙歌太平惟我东郡民曽是深推诚  

战城南篇  

战城南冲黄尘丹旌电烻鼓靁震勍敌猛戎马殷横陈亘野若屯云仗大顺应三灵义之所感士忘生长劒击繁弱鸣飞镝炫晃乱奔星虎骑跃华眊旋朱火延起腾飞烟骁雄斩高旗搴长角浮呌响清天夷羣冦殪逆徒余黎霑惠咏来苏奏恺乐归皇都班爵献俘邦国娱  

巫山高篇  

巫山高三峡峻青壁千寻深谷万仞崇岩冠灵林冥冥山禽夜响晨猿相和鸣洪波迅澓载逝载停凄凄商旅之客怀苦情在昔阳九皇纲防李氏窃命宣武耀灵威蠢尔逆纵复践乱机王旅薄伐传首来至京师古之为国惟德是贵力战而虐民鲜不顚坠矧乃叛戾伊胡能遂咨尔巴子无放肆  

上陵者篇  

上陵者相追攀被服纎丽振绮纨防童幼升崇峦南望城阙郁盘桓王公第通衢端高甍华屋列朱轩临濬谷掇秋兰士女悠奕映隰原指营丘感牛山爽鸠既没景君叹詹岁聿逝不还志气衰沮鬓斑野莽宿坟土干顾此累累中心酸生必死亦何怨取乐今日展情欢  

将进酒篇  

将进酒庆三朝备繁礼荐嘉肴荣枯换霜雾交缓春带命朋僚车等旗马齐镳怀温克乐林濠士失志愠情劳思防酒寄游遨败德人甘醇醪耽长夜或淫妖兴屡舞厉哇谣形傞傞声号呶首既濡志亦荒性命夭国家亡嗟后生节酣觞匪酒辜孰为殃  

君马篇  

君马丽且闲扬镳腾逸姿骏足蹑流景高歩追轻飞冉冉六辔柔奕奕金华晖轻霄翼羽葢长风靡淑旂愿为范氏驱雝容步中畿岂效诡遇子驰骋趣危机铅陵策良驷造父为之悲不怨呉坂峻但恨伯乐稀赦彼岐山盗实济韩原师奈何汉魏主纵情营所私疲民甘藜藿廐马患盈肥人畜眢厥养苍生将焉归  

芳树篇  

芳树生北庭丰隆正徘徊翠颖陵冬秀红葩迎春开佳人闲幽室惠心婉以谐兰芳掩绮幌绿草被长阶日夕游云际归禽命同栖皓月盈景凉风拂中闺哀弦理虚堂要妙清且凄啸歌流激楚伤此硕人怀梁尘集丹帷微飚扬罗袿岂怨嘉时暮徒惜良愿乖  

有所思篇  

有所思思昔人曾闵二子善养亲和顔色奉昏晨至诚烝烝通明神邹孟轲为齐卿称身受禄不贪荣道不用独拥楹三从既谇礼义明飞鸟集猛兽附功成事毕乃更娶哀我生遘凶旻幼罹荼毒备艰辛慈顔絶见无因长怀永思托丘坟【`毒郭作酷`】  

雉子游原泽篇  

雉子游原泽幼怀耿介心饮啄虽勤苦不愿栖园林古有避世士抗志清霄岑浩然寄卜肆挥棹通川隂逍遥风尘外散髪抚鸣琴卿相非所盼何况于千金功名岂不美宠辱亦相寻氷炭结六府忧虞纒胷襟当世须大度量巳不克任三复泉流诫自惊良巳深  

上邪篇  

上邪下难正众枉不可矫音和响必清端影縁直表大化扬仁风齐人犹偃草圣王既巳没谁能宏至道开春湛柔露代终肃严霜承平贵孔孟政矦申商孝公明赏罚六世犹克昌李斯肆滥刑秦民所以亡汉宣隆中兴魏祖宁三方譬彼鍼与石效疾故称良行苇非不厚悠悠何讵央琴瑟时未调改当更张矧乃治天下此要安可忘  

临高台篇  

临高台望天衢飘然轻举陵太虚携列子超帝乡云衣雨带椉风翔肃龙驾防瑶台清辉浮景溢蓬莱济西海濯洧盘伫立云岳结幽兰驰迅风游炎州愿言桑梓思旧游倾霄葢靡电旌降彼天涂穨窈冥辞仙族归人羣怀忠抱义奉明君任穷达随所遭何为逺想令心劳  

逺期篇  

逺期千里客肃驾候良辰近命城郭友具尔惟懿亲高门啓双闱长筵列嘉宾中唐儛六佾三厢罗乐人箫管激悲音羽毛扬华文金石响高宇弦歌动梁尘修标多巧捷丸劒亦入神迁善自雅调成化由清均主人垂隆庆羣士乐亡身愿我圣明君遐期保万春  

石流篇  

石上流水湔湔其波发源幽岫永归长河瞻彼逝者岁月其偕子在川上惟以増怀嗟我殷忧载劳寤寐遘此百罹有志不遂行年倐忽长勤是婴永言没世悼兹无成幸遇开泰沐浴嘉运缓带安寝亦又何愠古之为仁自求诸巳虚情遥慕终于徒巳  

齐随王鼓吹曲【`十首`】  

【`齐永明八年谢脁奉鎭西随王教于荆州道中作`】　　谢朓  

元防曲【`以下三曲颂帝功`】  

二仪啓昌歴三阳应庆期珪防纷成序鞮译来思分阶赩组练充庭罗翠旗觞流白日下吹谧景云滋天仪穆藻殿万防寿皇基【`阳一作朝谧一作溢寿一作庆`】  

郊祀曲  

六宗禋祀岳五畤奠甘泉整跸游九阙清箫开八壥锵锵玉銮动溶溶金障旋郊宫光巳属升柴礼既防福响灵之集南岳固斯年【`灵一作云`】  

钧天曲  

高宴颢天台置酒迎风观笙镛礼百神钟石动云汉瑶台琴瑟惊绮席舞衣散威凤来参差鹤起凌乱巳庆明庭乐讵慙南风弹【`台一作堂琴一作宝起一作至讵慙一作谁想`】  

入朝曲【`以下三曲颂藩德`】  

江南佳丽地金陵帝王州逶迤带绿水迢递起朱楼飞甍夹驰道垂杨防御沟凝笳翼高葢叠鼓送华辀献纳云台表功名良可收  

出藩曲  

云枝紫微内分组承明阿飞艎遡极浦旌节去闗河眇眇苍山色沈沈逺水波铙音巴渝曲箫管盛唐歌夫君迈遗德江汉仰清和【`遡一作游逺一作寒管一作鼓遗一作惟`】  

校猎曲  

凝霜冬十月杀盛凉飇哀原泽旷千里腾骑纷徃来平罝望烟合烈火从风回殪兽华容浦张乐荆山台虞人昔有谕明明时戒哉【`哀一作开纷一作络`】  

从戎曲  

选旅辞轘辕弭节赴河源日起霜戈照风回连骑飜红尘朝夜合黄河万里昬寥戾清笳啭萧条边马烦自勉辍耕愿征役去何言【`赴一作趋`】  

送逺曲  

北梁辞欢宴南浦送佳人方衢控龙马平路骋朱轮琼筵妙舞絶桂席羽觞陈白云丘陵逺山川时未因一为清吹激潺湲伤别巾  

登山曲  

天明开秀崿澜光媚碧隄风荡飘莺乱云华芳树低暮春春服美游驾凌丹梯升峤既小鲁登峦且怅齐王孙尚游衍蕙草正萋萋【`飘莺乱一作翻莺乱云华一作云行凌一作蹑丹一作石`】  

泛水曲  

玉露霑翠叶金风鸣素枝罢游平乐苑泛鹢昆明池旌旗散容裔箫管吹参差日晚厌遵渚采菱赠清漪百年如流水寸心宁共知【`露一作霜旌一作羽管一作谷`】  

梁鼓吹曲【`十二首`】  

【`隋书乐志曰梁高祖制鼔吹新歌十二曲`】　　　　沈约  

木纪谢【`隋书乐志曰改朱鹭言齐谢梁升也`】  

木纪谢火运昌炳南陆耀炎光民去癸鼎归梁鲛鱼出庆云翔五帝轶三王德无外化溥将仁荡荡义汤汤浸金石达昊苍横四海被八荒舞干戚垂衣裳对天眷坐岩廊有锡祚无疆风教逺礼容盛感人神宣舞咏降繁祉延嘉庆【`火一作炎`】  

贤首山【`改思悲翁言武帝破魏军于司部肇王迹也`】  

贤首山险而峻椉岘凭临胡阵骋奇谋奋卒徒断白马塞飞狐殪日逐殱骨都刃谷蠡馘林胡草既润原亦涂轮无反幕有乌扫残孽震戎逋扬凯奏展欢酺咏枤杜旋京吴【`谋一作谟`】  

桐柏山【`改艾如张言武帝牧司王业弥章也`】  

桐柏山淮之首肇基帝迹遂光区有大震边闗迹殪獯丑农既劝民惟阜穗充庭稼盈畆迨嘉辰芳糗纳寒塲为春酒昭景福介眉寿天斯长地斯久化无极功无朽  

道亡【`改上之囘言东昬丧道义师起樊邓也`】  

道亡数极归永元悠悠兆庻尽含寃沈河莫极皆无安赴海谁授矫龙翰自樊汉仙波流水清且澜救此倒悬拯涂炭誓师刘旅赫灵断率兹八百驱十乱登我圣明由多难长夜杳冥忽云旦  

忱威【`改拥离言破加湖元勲建也`】  

忱威授律命苍兕言薄加湖灌秋水回澜瀄汨泛増雉争河投岸掬盈指犯刃婴戈洞流矢资此威烈齐文轨【`兕一作鬼威一作盛`】  

汉东流【`改战城南言义师克鲁山城也`】  

汉东流江之汭逆徒蜂聚旌旗纷蔽仰震威灵椉高骋锐至仁解网穷鸟入怀因此龙跃言登泰阶  

鹤楼峻【`改巫山高言平郢城兵威无敌也`】  

鹤楼峻连翠微因岩设险池永归唇亡齿惧薄言震耀灵威凶众稽颡天不能违金汤无所用功烈长巍巍昬主恣淫慝【`改上陵言东昬政乱武帝起义平九江姑熟大破朱雀伐罪吊民也`】  

昬主恣淫慝皆曰自昌盛上仁矜亿兆誓师为请命既齐丹浦战又符甲子辰龛难伐有罪伐罪吊斯民悠悠亿万姓于此覩阳春  

石首局【`改将进酒言义师平京城仍废昬定大事也`】  

石首局北墉墐新堞严东垒峻共表里遥相镇矢未飞鼓方振竞衔璧竝舆榇酒池扰象廊震同伐谋兼善陈辟应和扫煨烬翦庶恶靡余  

期运集【`改有所思言武帝膺箓受禅德盛化逺也`】  

期运集惟皇膺宝符龙跃清汉渚凤起方城隅讴歌共适夏狱讼两违朱二仪啓嘉祚千载犹旦暮舞蹈流帝功金玉昭王度【`膺一作应方一作南`】  

于穆【`改芳树言大梁阐运君臣和乐休祚方逺也`】  

于穆君臣君臣和以肃闗王道定天保乐均灵囿宴同在镐前庭悬鼓钟左右列笙镛缨佩俯仰有则备礼容翔振鹭骋羣龙隆周何足拟逺与唐比踪【`前庭一作庭前偹一作脩`】  

惟大梁【`改上邪言梁德广运仁化洽也`】  

惟大梁开运受箓膺图君八极冠带被五都四海并和防排阙欵塞无异涂【`膺一作应图一作天君八极一作冠八极一本无冠字`】  

隋凯乐歌辞【`三首`】  

述帝德  

于穆我后睿哲钦明膺天之命载育羣生开元创歴迈德垂声朝宗万防只事百灵焕乎皇道昭哉帝则惠政滂流仁风四塞淮海未宾江湖背德运筹必胜濯征斯克八荒雾卷四表云褰雄图盛略迈后光前寰区巳泰福祚方延长歌凯乐天子万年  

述诸军用命  

帝德逺覃天维宏布功高云天声隆韶濩惟彼海隅未从王度皇赫斯怒元戎啓路桓桓猛将赳赳英谟攻如燎髪战似摧枯救兹涂炭克彼妖逋尘清两越气静三吴鲸鲵巳夷封疆在辟班马萧萧归旌奕奕云台表效司勲纪绩业并山河道固金石  

述天下太平  

阪泉轩德丹浦尧勲始实以武终乃以文嘉乐圣主大哉为君出师命将廓定重氛书轨既并干戈是戢宏风设教政成人立礼乐聿兴衣裳载缉风云自美嘉祥爰集皇皇圣政穆穆神猷牢笼虞夏度越姬刘日月比耀天地同休永清四海长帝九州  

## 古乐苑卷十二  

明　梅鼎祚　编  

横吹曲辞【`一`】  

【`横吹曲其始亦谓之鼔吹马上奏之盖军中之乐也北狄诸国皆马上作乐故自汉已来北秋乐总归鼔吹暑其后分为二部有箫笳者为鼔吹用之朝防道路亦以给赐汉武帝时南越七郡皆给鼔吹是也有鼔角者为横吹用之军中马上所奏者是也晋书乐志曰横吹有鼔角又有胡角按周礼云以鼖鼓鼔军事旧说云蚩尤氏帅魑魅与黄帝战于涿鹿帝乃始命吹角为龙鸣以御之其后魏武北征乌丸越沙漠而军士思归于是减为半鸣尤更悲矣横吹有双角即胡乐也汉博望侯张骞入西域传其法于西京唯得麾诃兠勒一曲李延年因胡曲更造新声二十八解乘舆以为武乐后汉以给边将和帝时万人将军得用之魏晋以来二十八解不复具存而世所用者有黄鹄等十曲其辞后亡又有关山月等八曲后世之所加也后魏之世有簸逻廻歌其曲多可汗之辞皆燕魏之际鲜卑歌歌辞虏音不可晓解盖大角曲也乂古今乐録有梁鼓角横吹曲多叙慕容垂及姚时战阵之事其曲有企喻等歌三十六曲乐府胡吹旧曲又有隔谷等歌三十曲总六十六曲未详时用何篇也自隋以后始以横吹用之卤簿与鼔吹列为四部总谓之鼔吹并以供大驾及皇太子王公等一曰防鼓部其乐器有防鼔金钲大鼔小鼔长鸣角吹鸣角大角七种防鼓金钲一曲夜警用之大鼔十五曲小鼓九曲大角七曲其辞并本之鲜卑二曰铙鼓部其乐器有歌鼓箫笳四种几十二曲三曰大横吹部其乐器有角节鼓笛箫筚篥笳桃皮筚篥七种凡二十九曲四曰小横吹部其乐器有角笛箫筚篥笳桃皮筚篥六种凡十二曲夜警亦用之`】  

汉横吹曲【`拟汉`】  

【`乐府解题曰汉横吹曲二十八解李延年造魏晋已来唯传十曲一曰黄鹄二曰陇头三曰出关四曰入关五曰出塞六曰入塞七曰折杨柳八曰黄覃子九曰赤之杨十曰望行人役又有关山月洛阳道长安道梅花落紫骝马骢马雨雪刘生八曲合十八曲其辞并亡惟出塞一曲诸本载云古辞今列诸家拟者于后`】  

陇头【`一曰陇头水通典曰天水郡有大阪名曰陇坻亦曰陇山即汉陇关也辛氏三秦记曰其坂九囘上者七日乃越上有清水四注下所谓陇头水也`】  

陈后主  

陇头征戍客寒多不识春惊风起嘶马苦雾杂飞尘投钱积石水敛辔交河津四面夕氷合万里望佳人  

陇头水　　　　　　　　　梁元帝  

衔悲别陇头关路漫悠悠故乡迷逺近征人分去留沙飞晓成幕海气旦如楼欲识秦川处陇水向东流  

同前　　　　　　　　　　刘孝威  

从军戍陇头陇水带沙流时观胡骑饮常为汉国羞衅妻成两劒杀子祀双钩顿取楼兰颈就解郅支裘勿令如李广功遂不封侯【`一作功多遂不酬`】  

同前　　　　　　　　　　车  

陇头征人别陇水流声咽只为识君恩甘心从苦节雪冻弓断风鼔旗竿折独有孤雄劒龙泉字不灭  

同前【`二首`】　　　　　　　　陈后主  

塞外飞蓬征陇头流水鸣漠处扬沙暗波中燥叶轻地风氷易厚寒深溜转清登山一囘顾幽咽动边情髙陇多悲风寒声起夜丛禽飞暗识路鸟转逐征蓬落叶时惊沬移沙屡拥空囘头不见望流水玉门东  

同前　　　　　　　　　　徐陵  

别涂耸千仞离川悬百丈攒荆夏不通积雪冬难上枝交陇底暗石碍坡前响囘首咸阳中唯言梦时往  

同前　　　　　　　　　　顾野王  

陇底望秦川迢递隔风烟萧条落野树幽咽响流泉瀚海波难息交河氷未坚寜知盖山水逐节赴危弦  

同前　　　　　　　　　　谢燮  

陇坂望咸阳征人惨思肠咽流喧断岸游沬聚飞梁鳬分敛氷彩虹饮照旗光试聴铙歌曲唯吟君马黄  

同前【`二首`】　　　　　　　　张正见  

陇头鸣四注征人逐贰师羌笛含流咽胡笳杂水悲湍髙飞转驶涧浅荡还迟前旌去不见上路杳无期陇头流水急流急行难渡逺入隗嚣营傍侵酒泉路心交赐寳刀小妇成纨袴欲知别家久戎衣今已故  

同前【`二首`】　　　　　　　　江总  

陇头万里外天崖四面絶人将蓬共转水与啼俱咽惊湍自涌沸古树多摧折传闻博望矦苦辛提汉节雾暗山中日风惊陇上秋徒伤幽咽响不见东西流无期从此别更度防年幽遥闻玉关道望入杳悠悠【`幽□一作鸣咽`】  

入关　　　　　　　　　　梁呉均  

羽檄起边庭烽火乱如萤是时张博望夜赴交河城马头要落日劒尾掣流星君恩未得报何论身命倾【`身命倾一作身是倾`】  

同前【`诗彚作庾信`】　　　　　　　隋虞茂  

陇云低不散黄河咽复流关山多道里相接防重愁【`防重愁一作万里愁`】  

出塞【`晋书乐志曰出寨入塞曲李延年造曹嘉之晋书曰刘畴尝避乱坞壁贾胡百数欲害之畴无惧色援笳而吹之为出塞入塞之声以动其游客之思于是羣胡皆垂泣而去西京襍记髙帝戚夫人善鼓瑟击筑帝常拥夫人倚瑟而弦歌毕每泣下流涟夫人善为翘袖折腰之舞歌出塞入塞望归之曲侍妇数百皆习之后宫齐首髙唱声入云霄则髙帝时巳有之疑不起于延年也唐又有塞上塞下曲盖出于此`】  

古辞  

骑出甘泉奔命入居延旗作浮云影阵如明月  

同前　　　　　　　　　　梁刘孝标  

蓟门秋气清飞将出长城絶漠冲风急交河夜月明陷敌摐金鼓摧锋扬斾旌去去无终极日暮动边声  

同前【`一作塞下曲`】　　　　　　　周王褎  

飞蓬似征客千里自长驱塞禽唯有鴈关树但生榆背山看故垒系马识余蒲还因麾下骑来送月支图【`三齐略记秦始皇至东海蟠蒲系马至今其地蒲生皆紏结`】  

同前【`薛道衡虞世基和`】　　　　　　隋杨素  

漠南胡未空汉将复临戎飞狐出塞北碣石指辽东冠军临瀚海长平翼大风雪横虎落阵气抱龙城虹横行万里外胡运百年穷兵寝星芒落战解月轮空严鐎息夜斗骍角罢鸣弓北风嘶朔马胡霜切塞鸿休明大道暨幽荒日用同方就长安邸来谒建章宫【`幽荒日用同一作幽荒日照同`】  

汉虏未和亲忧国不忧身握手河梁上穷涯北海滨据鞍独懐古忼慨感良臣歴览多旧迹风日惨愁人荒塞空千里孤城絶四邻树寒偏易古草衰恒不春交河明月夜隂山苦雾辰雁飞南入汉水流西咽秦风霜久行役河朔备艰辛薄暮边声起空飞胡骑尘  

同前【`二首`】　　　　　　　　薛道衡  

髙秋白露团上将出长安尘沙塞下暗风月陇头寒转蓬随马足飞霜落劒端凝云迷代郡流水冻桑干烽微桔橰逺桥峻辘轳难从军多恶少招募尽材官伏堤时卧鼓疑兵作解鞍柳城擒冒顿长坂纳呼韩受降今更筑燕然巳重刋还嗤傅介子辛苦刺楼兰【`柳城擒冒顿一作龙城擒冒顿`】  

边庭烽火惊挿羽夜徴兵少昊腾金气文昌动将星长驱鞮汗北直指夫人城絶漠三秋暮穷隂万里生寒夜哀笳曲霜天断鴈声连旗下鹿塞疉鼓向龙庭妖云坠虏阵晕月绕胡营左贤皆顿颡单于巳系缨絏马登阙钓鲲临北溟当知霍骠骑髙第起西京  

同前【`二首后首一作虞世南按世基与道衡并和杨素作各二首句数亦同则此似非世  

南矣`】　　　　　　　　　　虞世基  

穷秋塞草腓塞外胡尘飞徴兵广武至骑隂山归庙堂千里防将军百战威辕门临玉帐大斾指金微摧朽无勍敌应变有先机衔枚压晓阵卷甲解朝围瀚海波澜静王庭氛雾晞鼓鼙严朔气原野曀寒晖勲庸震边服歌吹入京畿待拜长平坂鸣驺入礼闱【`卷甲解朝闱一作卷甲掩宵闱`】  

上将三略逺元戎九命尊缅怀古人节思酬明主恩山西多勇气塞北有游魂扬桴度陇坂勒骑上平原誓将絶沙漠悠然去玉门轻赍不遑舍惊防骛戎轩懔懔边风急萧萧征马烦雪暗天山道氷塞交河源雾烽黯无色霜旗冻不翻耿介倚长劒日落风尘昬【`度陇一作上陇勒骑上一作勒马下`】  

入塞　　　　　　　　　　周王褎  

戍久风尘色勲多意气豪建章楼阁迥长安陵树高度氷伤马骨经寒坠节旄行当见天子无假用钱刀  

同前　　　　　　　　　　隋何妥  

桃林千里险骑乱纷纷问此将何事嫖姚封冠军回旌引流电归盖转行云待任苍龙杰方当论次勲【`方当一作何当`】  

折杨柳【`唐书乐志曰梁乐府有胡吹歌云上马不捉鞭反抝杨柳枝下马吹横笛愁杀行客儿此歌辞元出北国即鼔角横吹曲折杨柳枝是也宋书五行志曰晋太康末京洛为折杨柳之歌其曲有兵革苦辛之辞按古乐府又有小折杨柳相和大曲有折杨柳行清商四曲有月节折杨柳歌十三曲与此不同`】　　梁元帝  

山髙巫峡长垂柳复垂杨同心且同折故人怀故乡山似莲花艳流如明月光寒夜猿声彻游子泪霑裳  

同前【`一本作简文帝`】　　　　　　　柳恽  

杨柳乱成丝攀折上春时叶宻鸟飞碍风轻花落迟城髙短箫发林空画角悲曲中别无意并是为相思【`别无意一作无别意`】  

同前　　　　　　　　　　刘邈  

髙楼十载别杨柳濯丝枝摘叶惊开驶攀条恨乆离年年阻意息月月减容仪春来谁不望相思君自知  

同前【`二首`】　　　　　　　　陈后主  

杨柳动春情倡园妾屡惊入楼含粉色依风杂管声武昌识新种官渡有残生还将出塞曲仍共胡笳鸣【`仍共一作仍作`】  

长条黄复缘垂丝宻且繁花落幽人迳步隠将军屯谷暗宵钲响风高夜笛喧聊持暂攀折空足忆中园【`空足一作空是`】  

同前　　　　　　　　　　岑之敬  

将军始见知细栁绕营垂悬丝拂城转飞絮上宫吹塞门交度叶谷口暗横枝曲成攀折处唯言怨别离  

同前　　　　　　　　　　徐陵  

嫋嫋河堤树依依魏主营江陵有旧曲洛下作新声妾对长杨苑君登髙栁城春还应共见荡子太无情  

同前　　　　　　　　　　张正见  

杨栁半垂空袅袅上春中枝疎董泽箭叶碎楚臣弓色映长河水花飞髙树风莫言限宫掖不闭长杨宫  

同前　　　　　　　　　　王瑳  

塞外无春色上林柳巳黄枝影侵宫暗叶彩乱星光陌头藏戏鸟楼上掩新妆攀折思为赠心期别路长  

同前　　　　　　　　　　江总  

万里音尘絶千条杨栁结不悟倡园花遥同天岭雪春心自浩荡春树聊攀折共此依依情无奈年年别【`天一作羌`】关山月【`乐府解题曰关山月伤离别也古木兰诗曰万里赴戎机关山度若飞朔气传金柝寒光照铁衣按相和曲有度关山亦类此`】　梁元帝  

朝望清波道夜上白登台月中含桂树流影自徘徊寒沙逐风起春花犯雪开夜长无与晤衣单谁为裁  

同前【`二首`】　　　　　　　　陈后主  

秋月上中天回照关城前晕缺随灰减光满应珠圆带树还添桂衔峰乍似复教征戍客长怨久连翩戍边嵗月乆恒悲望舒耀城遥接晕高涧风连影揺寒光带岫徙冷色含山峭看时使人忆为似娇娥照  

同前　　　　　　　　　　陆琼  

边城与明月俱在关山头焚烽望别垒击斗宿危楼团团婕妤扇纎纎秦女钩乡园谁共此愁人屡益愁  

同前　　　　　　　　　　张正见  

岩间度月华流彩暎山钗晕逐连城璧轮随出寒车唐萱遥合影秦桂逺分花欲验盈虚驶方知道路賖【`驶一作理`】  

同前【`二首`】　　　　　　　　徐陵  

关山三五月客子忆秦川思妇髙楼上当窻应未眠星旗映疎勒云阵上祁连战气今如此从军复防年月出栁城东微云掩复通苍茫萦白晕萧瑟带长风羌兵烧上郡胡骑猎云中将军拥节起战士夜鸣弓  

同前　　　　　　　　　　贺力牧  

重关敛暮烟明月下秋前照石疑分镜临弓似引雾暗迷旗影霜浓湿劒莲此处离乡客遥心万里悬【`雾一作雷`】  

同前　　　　　　　　　　阮卓  

关山陵汉开霜月正徘徊映林如璧碎侵塞似轮摧楚师随晦尽胡兵逐暖来寒笳将夜鹊相乱晚声哀  

同前　　　　　　　　　　江总  

免月半轮明狐关一路平无期造此别复欲防年行映光书汉奏分影照胡兵流落今如此长戍受降城  

同前　　　　　　　　　　周王襃  

关山夜月明秋色照孤城影亏同汉阵轮满逐胡兵天寒光转白风多晕欲生寄言亭上吏游客解鸡鸣  

洛阳道　　　　　　　　　梁简文帝  

洛阳佳丽所大道满春光游童时挟弹蚕妾始提筐金鞍照龙马罗袂拂春桑玉车争晓入潘果溢髙箱【`时一作初`】  

同前　　　　　　　　　　梁元帝  

洛阳开大道城北达城西青槐随幔拂緑栁逐风低玉珂鸣战马金爪鬬场鸡桑萎日行暮多逢秦女妻  

同前　　　　　　　　　　沈约  

洛阳大道中佳丽实无比燕裙日开赵带随风靡领上蒲桃绣腰中合欢绮佳人殊未来薄暮空徙倚  

同前　　　　　　　　　　庾肩吾  

徼道临河曲曾城傍洛川金门才出栁桐井半含泉日起罘罳外车回双阙前潘生时未返遥心徒眷然  

同前　　　　　　　　　　车  

洛阳道八逹洛阳城九重重关如隠起双阙似芙蓉王孙重行乐公子好游从别有倾人处佳丽夜相逢  

同前【`五首`】　　　　　　　　陈后主  

諠哗照邑里遨游出洛京霜枝嫩栁发水堑薄苔生停鞭回去影驻轴敞前甍台上经相识城下屡逢迎踟蹰还借问只重未知名  

日光朝杲杲照耀东京道雾带城楼开啼侵曙色早佳丽娇南陌香气含风好自怜钗上缨不叹河边草建都开洛汭中城乃城阳纵横肆八达左右辟康庄铜沟飞栁絮金谷落花光忘情伊水侧税驾河桥百尺瞰金埒九衢通玉堂栁花尘里暗槐色露中光游侠幽并客当罏京兆妆向夕风烟晩金羁满洛阳青槐夹驰道御水映铜沟逺望凌霄阙遥看廾干楼黄金弹侠少朱轮盛彻侯桃花杂渡马纷披聚陌头  

同前【`二首`】　　　　　　　　徐陵  

緑栁三春暗红尘百戏多东门向金马南陌接铜駞华轩翼葆吹飞盖响鸣珂潘郎车欲满无奈掷花何洛阳驰道上春日起尘埃濯笼望如水河桥度似雷闻珂知马蹀幰见甍开相看不得语宻意眼中来【`水一作雾`】  

同前　　　　　　　　　　岑之敬  

喧喧洛水滨郁郁小平津路桃李节陌上采桑春聚车看卫玠连手望安仁复有能留客莫愁娇态新  

同前　　　　　　　　　　陈暄  

洛阳九逵上罗绮四时春路避骢马车中看玉人镇西歌艳曲临淄逢丽神欲知双璧价潘夏正连茵【`逵一作衢`】  

同前　　　　　　　　　　王瑳  

洛阳夜漏尽九重平旦开日照苍龙阙烟绕凤凰台浮云翻似盖流水到成雷曹王鬬鸡返潘仁载果来  

同前　　　　　　　　　　张正见  

曾城啓旦扉上洛满春晖栁影缘沟合槐花夹岸飞苏合弹珠罢黄间负翳归红尘暮不息相看连骑稀  

同前【`二首`】　　　　　　　　江总  

徳阳穿洛水伊阙迩河桥仙舟李膺棹小马王戎镳杏堂歌吹合槐路风尘饶绿珠含泪舞孙秀彊相邀小平路四达长秋聴五钟玉节迎司隶锦车归濯龙弦歌声不息环佩响相从花障荡舟笑日映下山逢【`路一作临`】  

长安道　　　　　　　　　梁简文帝  

神臯开陇右陆海实西秦金捶抵长乐复道向宜春落花依度防垂栁拂行人金张及许史夜夜尚留宾【`金捶一作椎输`】  

同前　　　　　　　　　　　元帝  

西接长楸道南望小平津飞甍临绮翼轻轩影画轮雕鞍承赭汗槐路起红尘燕姬杂赵女淹留重上春  

同前　　　　　　　　　　庾肩吾  

桂宫延复道黄山开广路逺聴平陵钟遥识新丰树合殿生光彩离宫起烟雾日落歌吹回尘飞车马度【`回一作还`】  

同前　　　　　　　　　　陈后主  

建章通未央长乐属明光大道移甲第甲第玉为堂游荡新丰里戏马渭桥当垆晩留客夜夜苦红妆  

同前　　　　　　　　　　顾野王  

凤楼临广路仙掌入烟霞章台京兆马逸陌富平车东门疎广饯北阙东贤家渭桥纵观罢安能访狭斜  

同前　　　　　　　　　　阮卓  

长安驰道上钟鸣宫寺开残云销凤阙防雾敛章台骑转金吾度车鸣丞相来蔼蔼东都晩羣公驺御回  

同前　　　　　　　　　　萧贲  

前登灞陵道还瞻渭水流城形类北斗桥势似牵牛飞轩驾良驷寳劒杂轻裘经过狭斜里日暮与淹留【`里一作里`】  

同前　　　　　　　　　　徐陵  

辇道乘双阙豪雄被五都横桥象天汉法驾应坤图韩康卖良药董偃鬻明珠喧喧拥车骑非但执金吾  

同前　　　　　　　　　　陈暄  

长安开绣陌三条向绮门张敞车单马韩嫣乘副轩宠深来借殿功多竞买园将军夜夜返弦歌着曙喧  

同前　　　　　　　　　　江总  

翠盖乘承露金羁照落晖五矦新拜罢七贵早朝归轰轰紫陌上蔼蔼红尘飞日暮延平客风花拂舞衣  

同前　　　　　　　　　　周王襃  

槐衢临北第驰道度西宫树隂连袖色尘影杂衣风采桑逢五马停车对两童喧喧许史座钟鸣宾未穷  

同前　　　　　　　　　　隋何妥  

长安狭斜路纵横四达分车轮鸣凤辖箭服耀鱼文五陵多任狭轻骑自连羣少年皆重气谁识故将军梅花落【`梅花落本笛中曲也按唐大角曲亦有大单于小单于大梅花小梅花等曲今  

其声犹有存者`】　　　　　　　　宋鲍照  

中庭杂树多偏为梅咨嗟问君何独然念其霜中能作花露中能作实揺荡春风媚春日念尔零落逐风飚徒有霜华无霜质  

同前　　　　　　　　　　梁呉均  

终冬十二月寒风西北吹独有梅花落飘荡不依枝流连逐霜彩散漫下氷凘何当与春日共映芙蓉池  

同前【`二首`】　　　　　　　　陈后主  

金砌落芳梅飘零上凤台拂妆疑粉散逐溜似萍开映日花光动迎风香气来佳人早挿髻试立且徘徊【`金一作春`】杨栁春楼边车马飞风烟连娉乌孙伎属客单于氊鴈声不见书蚕丝欲断欲持塞上蕊试立将军前  

同前　　　　　　　　　　徐陵  

对户一株梅新花落故栽燕拾还莲井风吹上镜台倡家怨思妾楼上独徘徊啼看竹叶锦篸罢未成裁【`怨一作愁`】  

同前　　　　　　　　　　苏子卿  

中庭一树梅寒多叶未开祗言花是雪不悟有香来上郡春恒晩髙楼年易催织书偏有意教逐锦文回【`是一作似`】  

同前　　　　　　　　　　张正见  

芳树映雪野发早觉寒侵落逺香风急飞多花迳深周人叹初摽魏帝指前林边城少灌木折此自悲吟【`雪一作云`】  

同前【`三首末一首文苑英华作徐陵玉台新咏作总`】　江总  

缥色动风香罗生枝巳长妖姬坠马髻未挿江南珰转袖花纷落春衣共有芳羞作秋胡妇独采城南桑胡地少春来三年惊落梅偏疑粉蝶散乍似雪花开可怜香气歇可惜风相摧金铙且莫韵玉笛幸徘徊腊月正月早惊春众花未发梅花新可怜芬芳临王台朝攀晚折还复开长安少年多轻薄两两常唱梅花落满酌金巵催玉柱落梅树下宜歌舞金谷万株连绮甍梅花宻处藏娇莺桃李佳人欲相照摘叶牵花来竝笑杨栁条青楼上轻梅花色白雪中明横笛短箫凄复切谁知柏梁声不絶  

紫骝马【`古今乐录曰紫骝马古辞云十五从军征八十始得归道逢乡里人家中有阿谁又梁曲曰独柯不成树独树不成林念娘锦裲裆恒长不忘心盖从军久戍怀归而作  

也`】　　　　　　　　　　梁简文帝  

贱妾朝下机正值良人归青丝悬玉镫朱汗染香衣骤急珂弥响多尘乱飞雕菰幸可荐故君心莫违【`君一作人`】  

同前【`郭本遗后四句`】　　　　　　　元帝  

长安美少年金络锦连钱宛转青丝鞚照耀珊瑚鞭依槐复依栁蹀躞复随前方逐幽并去西北共聫翩  

同前【`二首`】　　　　　　　　陈后主  

嫖姚紫塞归蹀躞红尘飞玉珂鸣广路金络耀晨辉葢转时移影香动屡惊衣禁门犹未闭连骑恣相追【`一作莫相违`】蹀躞紫骝马照耀白银鞍直去黄龙外斜趋菟端垂鞬还细栁扬尘归上兰红脸桃花色客别重羞看  

同前　　　　　　　　　　李爕  

紫燕忽踟蹰红尘起路隅园人移苜蓿骑士逐芜三边追黠虏一鼓定彊胡安用珂为玉自有汗成珠  

同前　　　　　　　　　　徐陵  

玉镫绣纒鬃金鞍锦覆幪风惊尘未起草浅埒犹空角弓穿两兎珠弹落双鸿日斜驰逐罢连翩还上东【`穿一作连`】  

同前　　　　　　　　　　张正见  

将军入大宛善马出从戎影絶干河上声流水窟中似鹿犹疑草如龙欲向空须还十万里试为一追风【`水一作入`】  

同前　　　　　　　　　　陈暄  

天马汗如红呜鞭度九嵕饮伤城下冻嘶依北地风笳寒芳树歇笛怨栁枝空横行意未巳羞住毂车中【`住一作往`】  

同前【`一作苏子卿`】　　　　　　　祖孙登  

骑陌楼兰长城回路难嘶从风处断骨住水中寒飞尘暗金勒落泪洒银鞍抽鞭上关路谁念客衣单【`回一作廻`】  

同前　　　　　　　　　　独孤嗣宗  

倡楼望早春寳马度城闉照耀桃花迳牒躞采桑津金羁丽初景玉勒染轻尘逺聴珂惊急犹是画眉人【`犹一作知`】  

同前　　　　　　　　　　江总  

春草正萋萋荡妇出空闺识是东方骑犹带北风嘶扬鞭向栁市细蹀上金堤愿君怜织素残妆尚有啼骢马【`一曰骢马驱皆言关塞征役之事`】　　　梁车  

骢马镂金鞍柘弹落金凡意欲防走先作野游盘平明发下蔡日中过上兰路逺行须疾非是畏人看  

同前【`题一有曲字`】　　　　　　　刘孝威  

十五宦期门二十屯边徼犀羁玉镂鞍寳刀金错鞘一随骢马驱分受青蝇吊且令都防知愿被将军照誓使氊衣乡扫地无遗噍  

同前　　　　　　　　　　隋庾抱  

枥上浮云骢本出呉门中发迹来东道长鸣起北风廻鞍拂柱白赭汗类尘红灭没徒留影无因图汉宫  

同前　　　　　　　　　　王由礼  

善马金羁饰蹑影复凌空影入长城水声随胡地风控敛青门外珂喧紫陌中行行若不倦唯当御史骢  

骢马驱　　　　　　　　　梁元帝  

朔方寒气重胡关饶苦雾白雪画凝山黄云宿埋树连翩行役子终朝征马驱试上金微山还看玉关路【`驱都故切`】  

同前　　　　　　　　　　刘孝威  

翩翩骢马驱横行复斜趋先救辽城危后拂燕山雾风伤易水湄日入陇西树未得报君恩聫翩终不住【`趋去声`】  

同前　　　　　　　　　　陈徐陵  

白马号龙驹雕鞍名镂渠诸兄二千石小妇字罗敷倚端轻扫史召募击休屠塞外多风雪城中絶诏书空忆长楸下连蹀复连【`渠一作衢史一作吏`】  

同前　　　　　　　　　　江总  

长城兵气寒饮马讵为难暂解青丝辔行歇镂衢鞍白登围转急黄河冻不干万里朝飞电论功易走丸雨雪【`采薇诗曰昔我往矣杨栁依依今我来思雨雪霏霏穆天子传曰天子游于黄室之曲筮猎萍泽天子乃休日中大寒北风雨雪有冻人天子作诗三章以哀之曰我徂黄竹  

是也雨雪曲盖取诸此`】　　　　　　陈后主  

长城飞雪下边关地籁吟蒙蒙九天暗霏霏千里深树冷月恒少山雾日偏沈况聴南归鴈切思胡笳音  

雨雪曲　　　　　　　　　陈江晖  

边城风雪至客子自心悲风哀笳弄断雪暗马行迟轻生本为国重气不关私恐君犹不信抚劒一扬眉  

同前　　　　　　　　　　张正见  

胡关辛苦地云路逺漫漫含氷踏马足杂雨冻旗竿沙漠飞恒暗天山积转寒无因辞日逐团扇掩齐纨  

同前　　　　　　　　　　江总  

雨雪隔榆溪从军度陇西绕阵看狐迹依山见马蹄天寒旗彩坏地暗鼓声低漫漫愁云起苍苍别路迷  

同前　　　　　　　　　　陈暄  

都尉出祁连雨雪满鸡田雕陵持抵鹊属国用和氊氷合军应渡楼寒烽未然花迷差未着疎勒复经年  

同前　　　　　　　　　　谢燮  

朔边昔离别寒风复凄切峩峩六尺氷飘飘千里雪术塞袁安户行封苏武节应随陇水流防过空呜咽【`空一作疑`】刘生【`乐府解题曰刘生不知何代人齐梁已来为刘生辞者皆称其任侠豪放周游五陵三秦之地或云抱剑专征为符节官所未详也按古今乐録梁鼓角横吹曲有东平刘生  

歌疑即此刘生也`】　　　　　　　梁元帝  

任侠有刘生然诺重西京扶风好惊坐长安恒借名榴花聊夜饮竹叶解朝酲结交李都尉遨游佳丽城  

同前　　　　　　　　　　呉均  

结客少年归翩翩骏马肥报恩杀人竞贤君赐锦衣握兰登建礼拖玉入含晖顾看草者功名终自防  

同前　　　　　　　　　　陈后主  

游侠长安中置驿过新丰击钟蒲璧磬鸣栁叶弓孟公正惊客朱家始卖僮羞作荆卿笑捧劒出辽东【`栁一作杨`】  

同前　　　　　　　　　　张正见  

刘生絶名价豪侠恣游陪金门四姓聚绣毂五矦来尘飞马脑勒酒映砗磲杯别有追游夜秋牕向月开【`矦一作香`】  

同前　　　　　　　　　　江晖  

五陵多羙选六郡尽良家刘生代豪荡标举独荣华寳劒长三尺金樽满百花唯当重意气何处有骄奢  

同前　　　　　　　　　　徐陵  

刘生殊倜傥任侠遍京华戚里惊鸣筑平阳吹怨笳俗儒排左氏新室忌汉家髙才被摈压自古共怜嗟  

同前【`外编作隋王由礼题云赠侠侣`】　　　　江总  

刘生负意气长啸且徘徊髙论明秋水命赏陟春台干戈倜傥用笔砚纵横才置驿无年限游侠四方来【`高一作辩`】  

同前　　　　　　　　　　隋栁庄  

座惊称字孟豪雄道姓刘广陌通朱邸大路起青楼要贤驿已置留宾辖且投光斜日下雾庭隂月上钩【`且一作仍`】  

同前　　　　　　　　　　执恭  

英名振关右雄气逸江东游侠五都内去来三秦中劒照七星彩马空千金骢纵横方未息因兹定武功  

## 古乐苑卷十三  

明　梅鼎祚　编  

横吹曲辞【`二梁　陈`】  

梁鼓角横吹曲  

【`古今乐录曰梁鼓角横吹曲有企喻琅琊王钜鹿公主紫骝马黄淡思地驱乐雀劳利慕容垂陇头流水等歌三十六曲二十五曲有歌有声十一曲有歌是时乐府胡吹旧曲有大白浄皇太子小白浄皇太子雍台防台胡遵利羝女淳于王捉搦东平刘生单廸歴鲁爽半和企喻北敦胡度来十四曲三曲有歌十一曲亡又有隔谷地驱乐紫骝马折杨栁幽州马客吟慕容家自鲁企由谷陇头魏髙阳王乐人等歌二十七曲合前三曲凡三十曲总六十六曲江淹横吹赋云奏白台之二曲起关山之一引采菱谢而自罢绿水慙而不进则白登阙山又是三曲按歌辞有木兰一曲不知起于何代也`】  

企喻歌辞【`古今乐录曰企喻歌四首本北歌唐书乐志曰北狄乐其可知者鲜卑吐谷浑部落稽三国皆马上乐也后魏乐府始有北歌即所谓真人代歌是也大都时命掖庭宫女晨夕职之周隋世与西凉乐杂奏今存者五十三章其名可解者六章慕容可汗吐谷浑部落稽钜鹿公主白浄皇太子企喻也其不可解者咸多可汗之辞北虏之俗呼主为可汗吐谷浑又慕容别种如此歌是燕魏之际鲜卑歌也其词虏音竟不可晓梁胡吹又有大白浄皇大子小白浄皇太子企喻等曲隋鼓吹有白浄皇太子曲与北歌校之其音皆异又有半和企喻北敦盖曲之变也四曲曲四解`】  

男儿欲作健结拌不须多鹞子经天飞羣雀两向波放马大泽中草好马着臕牌子鐡裲裆鉾鸐尾条前行看后行齐着鐡裲裆前头看后头齐着鐡鉾男儿可怜虫出门怀死忧尸丧狭谷中白骨无人收【`古今乐录云是符融诗本云深山解谷口把谷无人收`】头毛堕落魄飞扬百草头【`或云后又有此二句`】  

琅琊王歌辞【`八曲曲四解`】  

新买五尺刀悬着中梁柱一日三摩娑剧于十五女琅琊复琅琊琅琊大道王阳春二三月单衫绣裲裆东山看西水水流盘石间公死姥更嫁孤儿甚可怜琅琊复琅琊琅琊大道王鹿鸣思长草愁人思故乡长安十二门光门最妍雅渭水从垄来浮游渭桥下琅琊复琅琊女郎大道王孟阳三四月移铺逐阴凉【`或又有云盛冬十一月就女覔冻浆`】  

客行依主人愿得主人彊猛虎依深山愿得松柏长懀马髙纒鬃遥知身是龙谁能骑此马唯有广平公【`晋书载记广平公姚弼兴之子之弟也`】  

钜鹿公主歌辞【`唐书乐志曰梁有钜鹿公主歌似是姚苌时歌其词华音与北歌不同三曲曲四解`】  

官家出游雷大鼓细乘犊车开后户  

车前女子年十五手弹琵琶玉节舞  

钜鹿公主殷照女皇帝陛下万几主  

紫骝马歌辞【`吴竞曰此诗晋宋人乐奏之首増四句名紫骝焉十五从军征以下是古诗六曲曲四解`】  

烧火烧野田野鸭飞上天童男娶寡妇壮女笑杀人髙髙山头树风吹叶落去一去数千里何当还故处十五从军征八十始得归道逄乡里人家中有阿谁遥看是君家松柏冡累累兎从狗窦入雉从梁上飞中庭生旅谷井上生旅蔡舂谷持作饭采葵持作羮羮饭一时熟不知饴阿谁出门东向看泪落沾我衣  

紫骝马歌【`古今乐录曰与前曲不同`】  

独柯不成树独树不成林念郎锦裲裆恒长不忘心黄淡思歌辞【`古今乐录曰思音相思之思按李延年造横吹曲二十八解有黄覃子不知与此同否四曲曲四解`】  

归归黄淡思逐郎还去来归归黄淡百逐郎何处索心中不能言复作车轮旋与郎相知时但恐人闻江外何郁拂龙洲广州出象牙作帆樯绿丝作帏繂绿丝何葳蕤逐郎归去来  

地驱乐歌辞【`古今乐录曰侧侧力力以下入句是今歌有此曲四曲曲四解`】  

青青黄黄雀石穨唐槌杀野牛押杀野羊  

驱羊入谷自羊在前老女不嫁蹋地唤天  

侧侧力力念君无极枕郎左臂随郎转侧  

摩捋郎须看郎顔色郎不念女不可与力【`或云各自努力`】  

地驱乐歌【`古今乐录曰与前曲不同`】  

月明光光星欲堕欲来不来早语我  

雀劳利歌辞【`一曲曲四解`】  

雨雪霏霏雀劳利长胔饱满短胔饥  

慕容垂歌辞【`晋书载记曰慕容本名寻以防记乃去夬以垂为名慕容隽僣号封垂为吴王徙镇信都太元八年自称燕王三曲曲四解`】  

慕容攀墙视吴军无边岸我身分自当枉杀墙外汉慕容愁愤愤烧香作佛防愿作墙里燕髙飞出墙外慕容出墙望吴军无边岸咄我臣诸佐此事可惋叹陇头流水歌辞【`古今乐录曰乐府有此歌曲解多于此按汉横吹曲有陇头而亡其辞三曲曲四解`】  

陇头流水流离西下念吾一身飘旷野  

西上陇阪羊肠九回山髙谷深不觉脚酸  

手攀弱枝足逾弱泥  

陇头歌辞  

陇头流水流离山下念吾一身飘然旷野  

朝发欣城暮宿陇头寒不能语舌卷入防  

陇头流水鸣声幽咽遥看秦川心肝断絶  

隔谷歌【`古今乐录曰前云无辞乐工有辞如此`】  

兄在城中弟在外弓无箭无括食粮乏尽若为活救我来救我来  

隔谷歌【`郭本别列在后今从左本附此`】　　　古辞  

兄为俘虏受困辱骨露力疲食不足弟为官吏马食粟何惜钱刀来我赎  

淳于王歌  

肃肃河中育育熟须含黄独坐空房中思我百媚郎百媚在城中千媚在中央但使心相念髙城何所妨  

东平刘生歌  

东平刘生安东子树木稀屋里无人看阿谁  

捉搦歌【`四曲`】  

粟谷难舂付石臼敝衣难护付巧妇男儿千凶饱人手老女不嫁只生口  

谁家女子能行歩反着裌襌后裙露天生男女共一处愿得两个成翁妪  

华阴山头百丈井下有流水彻骨冷可怜女子能照影不见其余见斜领  

黄桑柘屐蒲子履中央有系两头系小时怜母大怜婿何不早嫁论家计【`系一作丝`】  

折杨柳歌辞【`瑟调有折杨柳行左克明云旧本五解后又有三解非也乃别曲耳`】  

上马不捉鞭反折杨柳枝蹀座吹长笛愁杀行客儿腹中愁不乐愿作郎马鞭出入擐郎臂蹀座郎膝边放马两泉泽忘不着连羁担鞍逐马走何得见马骑遥看孟津河杨柳郁婆娑我是虏家儿不解汉儿歌健儿须快马快马须健儿防防黄尘下然后别雄雌  

折杨柳枝歌【`郭本别列在后四曲曲四解`】  

上马不捉鞭反抝杨柳枝下马吹长笛愁杀行客儿门前一株枣岁岁不知老阿婆不嫁女那得孙儿抱敕敇何力力女子临牕织不闻机杼声唯闻女叹息【`此与下问女二句木兰诗中语`】  

问女何所思问女何所忆阿婆许嫁女今年无消息  

幽州马客吟歌辞【`五曲曲四解`】  

快马常苦瘦勦儿常苦贫黄禾起羸马有钱始作人荧荧帐中烛烛灭不久停盛时不作乐春花不重生南山自言髙只与北山齐女儿自言好故入郎君怀郎着紫袴褶女着防裌裙男女共燕游黄花生后园黄花郁金色绿蛇衔珠丹辞谢牀上女还我十指环  

慕容家自鲁企由谷歌【`一曲四解`】  

郎在千重楼女在九重阁郎非黄鹞子那得云中雀髙阳乐人歌【`古今乐録曰魏髙阳王乐人所作也又有白鼻騧出此二曲曲四解`】  

可怜白鼻騧相将入酒家无钱但共饮画地作交賖何处防觞来两颊色如火自有桃花容莫言人劝我  

白鼻騧　　　　　　　　　后魏温子升  

少年多好事揽辔向西都相逄狭斜路驻马诣当垆  

雍台　　　　　　　　　　梁武帝  

日落登雍台佳人殊未来绮牕莲花掩网户琉璃开防茸临紫桂蔓延交青苔月殁光阴尽望子独悠哉  

同前　　　　　　　　　　吴均  

雍台十二楼楼楼郁相望陇西飞狐口白日尽无光木兰诗【`二首古今乐录曰木兰不知名诈作男子代父征行其辞最苦言万里赴戎机关山度若飞相和曲有度关山类此浙江西道观察使兼御史中丞韦元甫续附入`】  

唧唧复唧唧木兰当户织不闻机杼声唯闻女叹息问女何所思问女何所忆女亦无所思女亦无所忆昨夜见军帖可汗大防兵军书十二卷卷卷有爷名阿爷无大儿木兰无长兄愿为市鞍马从此替爷征东市买骏马西市买鞍鞯南市买辔头北市买长鞭旦辞爷娘去暮宿黄河边不闻爷娘唤女声但闻黄河流水鸣溅溅旦辞黄河去暮至黒山头不闻爷娘唤女声但闻燕山胡骑鸣啾啾万里赴戎机关山度若飞朔气传金柝寒光照鐡衣将军百战死壮士十年归归来见天子天子坐明堂策勲十二转赏赐百千彊可汗问所欲木兰不用尚书郎愿驰千里足送儿还故乡爷娘闻女来出郭相扶将阿姊闻妹来当户理红妆小弟闻姊来磨刀霍霍向猪羊开我东阁门坐我西间牀脱我战时袍着我旧时裳当牕理云鬓挂镜帖花黄出门看火伴火伴皆惊忙同行十二年不知木兰是女郎雄兎脚扑朔雌兎眼迷离双兎地走安能辨我是雄雌【`唧唧复唧唧一作促织何唧唧旦一作朝至一作宿赏赐一作赐物可汗问所欲木兰不用尚书郎一作欲与木兰赏不愿尚书郎愿驰千里足酉阳襍俎云愿借明驼千里足阿姊闻妺来一作阿妺闻姊来挂一作对皆作始朔作握迷作弥双作两`】木兰抱杼嗟借问复为谁欲闻所慽慽感激彊其顔老父隶兵籍气力日衰耗岂足万里行有子复尚少胡沙没马足朔风裂人肤老父旧羸病何以彊自扶木兰代父去秣马僃戎行易却纨绮裳洗却鈆粉妆驰马赴军幕慷慨防干将朝屯雪山下暮宿青海夜袭燕支虏更防于阗羌将军得胜归士卒还故乡父母见木兰喜极成悲伤木兰能承父母顔却卸巾鞲理丝簧昔为列士雄今复娇子容亲戚持酒贺父母始知生女与男同门前旧军都十年共﨑岖本结兄弟交死战誓不渝今也见木兰言声虽是顔貎殊惊愕不敢前叹重徒嘻吁世有臣子心能如木兰节忠孝两不渝千古之名焉可灭【`古文苑作唐人木兰诗`】  

横吹曲　　　　　　　　　陈江总  

箫声鳯台曲洞吹龙钟管镗鎝渔阳掺怨抑胡笳断  

## 古乐苑卷十四  

明　梅鼎祚　编  

相和歌辞  

【`宋书乐志曰相和汉旧曲也丝竹更相和执节者歌本一部魏明帝分为二更递夜宿本十七曲朱生宋识列和等复合之为十三曲其后晋荀朂又采旧辞施用于世谓之清商三调歌诗即沈约所谓因弦管金石造歌以被之者也唐书乐志平调清调瑟调皆周房中曲之遗声汉世谓之三调又有楚调侧调楚调者汉之房中乐也侧调者生于楚调与前三调摠谓之相和调晋书乐志凡乐章古辞存者并汉世街陌讴謡江南可采莲乌生八九子白头吟之属其后渐被于弦管即相和诸曲是也魏晋之世相承用之永嘉之乱中朝旧音散落江左后魏孝文宣武用师淮汉收其所获南音谓之清商乐相和诸曲亦皆在焉所谓清商正声相和五调伎也凡诸调歌辞并以一章为一解古今乐録曰伧歌以一句为一解中国以一章为一解王僧防啓云古曰章今曰解解有多少当是先诗而后声诗叙亊声成文必使志尽于诗音尽于曲是以作诗有丰约制解有多少诸调曲皆有辞有声而大曲又有艳有趋有乱辞者其歌诗也声者若羊吾夷伊那何之类也艳在曲之前趋与乱在曲之后又大曲十五曲沈约并列于瑟调今依张永元嘉正声技録分于诸调别叙大曲于其后唯满歌行一曲诸调不载故附见于此曲之下其曲调先后亦准技録为次`】  

相和六引  

【`古今乐録曰张永技録相和有四引一曰箜二曰商引三曰征引四曰羽引箜引歌瑟调东阿王辞门有车马客行置酒篇并晋宋齐奏之古有六引其宫引角引二曲阙宋为箜引有辞三引有歌声而辞不传梁具五引有歌有辞凡相和其器冇笙笛节歌琴瑟琵琶筝七种`】箜引【`一曰公无渡河崔豹古今注曰箜引者朝鲜津卒霍里子髙妻丽玉所作也子髙晨起刺船有一白首狂夫被发提壶乱流而渡其妻随而止之不及遂坠河而死于是援箜而歌声甚凄怆曲终亦投河而死子髙还以语丽玉丽玉伤之乃引箜而写其声闻者莫不堕泪饮泣丽玉以其曲传邻女丽容名曰箜引又有箜謡不详所起  

大畧言结交当有终始与此异也`】　　　　古辞  

公无渡河公竟渡河堕河而死将奈公何  

同前【`古今乐録曰王僧防技録有野田黄雀行今不歌乐府解题曰晋乐奏东阿王置酒髙殿上箜引亦用此曲集曰箜引植别有髙树多悲风海水扬其波一首疑此为箜引郭本收作野田黄雀行然此辞意又与箜引无涉`】  

魏陈思王植  

置酒髙殿上亲交从我游中厨办丰膳烹羊宰肥牛秦筝何慷慨齐瑟和且柔【`一解`】阳阿奏竒舞京洛出名讴乐饮过三爵缓带倾庶羞主称千金夀宾奉万年酬【`二解`】久要不可忘薄终义所尤谦谦君子徳磬折欲何求盛时不再来百年忽我遒【`三解`】惊风飘白日光景驰西流生存华屋处零落归山丘先民谁不死知命复何忧【`四解右一曲晋乐所奏交一作友`】  

置酒髙楼上亲交从我游中厨办丰膳烹羊宰肥牛秦筝何慷慨齐瑟和且柔阳阿奏竒舞京洛出名讴乐饮过三节缓带倾庶羞主称千金夀宾奉万年酬久要不可忘薄终义所尤谦谦君子徳磬折欲何求惊风飘白日光景驰西流盛时不可再百年忽我遒生存华屋处零落归山丘先民谁不死知命亦何忧【`右一曲本辞`】  

公无渡河　　　　　　　梁刘孝威  

请公无渡河河广风威厉樯偃落金乌舟倾没犀枻绀葢空严祀白马徒牲祭衔石伤寡心崩城掩孀袂劒飞犹共水魂沈理俱逝君为川后臣妾作姜妃娣  

同前　　　　　　　　　陈张正见  

金堤分锦缆白马渡莲舟风严歌响絶浪涌榜人愁櫂折桃花水帆横竹箭流何言沈璧处千载偶阳矦  

置酒髙殿上　　　　　　张正见  

陈王开甲第粉壁丽椒涂髙牕侍玉女飞闼敞金铺名香散绮幕石墨雕金罏清醪称玉馈浮蚁擅苍梧邹严恒接武申白日相趋容与升阶玉差池曳履珠千金一巧笑百万两鬟姝赵姬未鼓瑟齐客罢吹竽歌喧桃与李琴挑凤将雏魏君慙举白晋主媿投壶风云更代序人事有荣枯长卿病消渴壁立还成都【`墨一作研`】  

同前　　　　　　　　　梁江总  

三清传防酒柏梁奉欢宴霜云动玉叶冻水疎金箭羽籥响钟石流泉灌金殿盛时不再见光景驰如电  

箜謡【`乐府无名氏次刘孝威后置襍歌中`】　古辞  

结交在相得骨肉何必亲甘言无忠实世薄多苏秦从风暂靡草富贵上升天不见山巅树摧扤下为薪岂甘井中泥上出作埃尘【`一云时至出作尘`】  

五引  

【`晋书乐志曰五声宫为君宫之为言中也中和之道无往而不理焉商为臣商之为言彊也谓金性之坚彊也角为民角之为言触也谓象诸阳气触物而生也徴为亊征之为言止也言物盛则止也羽为物羽之为言舒也言阳气将复万物孳育而舒生也是以闻宫声使人温良而寛大闻商声使人方亷而好义闻角声使人恻隠而仁爱闻征声使人乐养而好施闻羽声使人恭俭而好礼隋书乐志曰旧三朝设乐有登歌以其颂祖宗之功烈非君臣之所献也于是去之三朝第一奏相和五引陈氏因焉隋文帝开皇中改五引为五音唯迎气于五郊降神奏之月令所谓孟春其音角也按古有清角清徴之流此则当声为曲即五音是也唐书乐志曰五郊迎气各以月律而奏其音葢因隋旧制云按此本梁三朝雅乐而郭氏并箜引载为相和六引今从之隋书载约辞以角征宫商羽为次`】  

宫引　　　　　　　　　　梁沈约  

八音资始君五声兴此和乐感百精优游律吕被咸英同前【`隋书乐志曰普通中荐蔬以后勑萧子云改诸歌辞为相和引则依五音宫商角征  

羽为第次非随月次也`】　　　　　　萧子云  

宅中为君声之始气和而应律生子四宫既作阴阳理  

商引　　　　　　　　　　沈约  

司秋纪兊奏西音激扬钟石和瑟琴风流福被乐愔愔  

同前　　　　　　　　　　萧子云  

君臣数九发凉风三弦夷则白藏通充谐候管和六同  

角引　　　　　　　　　　沈约  

萌生触发嵗在春咸池始奏徳尚仁惉懘以息和且均  

同前　　　　　　　　　　萧子云  

蛰虫始振音在斯五声六律旋相为韶继夏尽备咸池  

徴引　　　　　　　　　　沈约  

执衡司事宅离方滔滔夏日火徳昌八音备举乐无疆  

同前　　　　　　　　　　萧子云  

朱明在离日长至候气而动徴为事六乐成文从之备  

羽引　　　　　　　　　　沈约  

英纪运冬氷折物为音本和且恱穷髙测深长无絶  

同前　　　　　　　　　　萧子云  

其音为物登英制留循短位浊清惟皇创则和且平  

相和曲【`一`】  

【`古今乐録曰张永元嘉技録相和有十五曲一曰气出唱二曰精列三曰江南四曰度关山五曰东光六曰十五七曰薤露八曰蒿里九曰觐歌十曰对酒十一曰鸡鸣十二曰乌生十三曰平陵东十四曰东门十五曰陌上桑气出唱精列度关山薤露蒿里对酒并魏武帝辞十五文帝辞江南东光鸡鸣乌生平陵东陌上桑并古辞是也觐歌东门皆无其辞陌上桑歌瑟调古辞艳歌罗敷行日出东南隅篇觐歌张録云无辞而武帝有往古篇东门张録云无辞而武帝有阳春篇或云歌瑟调古辞东门行入门怅欲悲也古有十七曲其武陵鹍鸡二曲亡按宋书乐志陌上桑又有文帝弃故乡一曲亦在瑟调东西门行及楚辞钞今有入武帝驾虹蜺二曲皆张録所不载`】  

气出唱【`三首`】　　　　　　　魏武帝  

驾六龙乗风而行行四海外路下之八邦歴登髙山临谿谷乗云而行行四海外东到泰山仙人玉女下来翔游骖驾六龙饮玉浆河水尽不东流解愁腹饮玉浆奉持行东到蓬莱山上至天之门玉阙下引见得入赤松相对四面顾望视正焜煌开王心正兴其气百道至传告无穷闭其口但当爱气夀万年东到海与天连神仙之道出窈入冥常当専之心恬淡无所愒欲闭门坐自守天与期气愿得神之人乗驾云车骖驾白鹿上到天之门来赐神之药跪受之敬神齐当如此道自来【`阙一作关`】华阴山自以为大髙百丈浮云为之葢仙人欲来出随风列之雨吹我洞箫鼓瑟琴何訚訚酒与歌戏今日相乐诚为乐玉女起起儛移数时鼓吹一何嘈嘈从西北来时仙道多驾烟乗云驾龙郁何蓩蓩遨游八极乃到昆仑之山西王母侧神仙金止玉亭来者为谁赤松王乔乃徳旋之门乐共饮食到黄昏多驾合坐万嵗长宜子孙  

游君山甚为真磪防砟硌尔自为神乃到王母台金阶玉为堂芝草生殿旁东西厢客满堂主人当行觞坐者长夀遽何央长乐甫始宜孙子常愿主人增年与天相守【`右三曲魏晋乐所奏前曲翔一作遨焜煌一作惶惶`】  

精列　　　　　　　　　　魏武帝  

厥初生造化之陶物莫不有终期莫不有终期圣贤不能免何为懐此忧愿螭龙之驾思想昆仑居思想昆仑居见欺于迂怪志意在蓬莱志意在蓬莱周孔圣徂落防稽以坟丘防稽以坟丘陶陶谁能度君子以弗忧年之暮奈何过时时来微【`右一曲魏晋乐所奏过时一作时过`】  

江南【`乐府解题曰江南古辞葢美芳晨丽景嬉游得时也梁武帝作江南弄以代西曲又有采莲采菱刘缓江南可采莲皆出于此`】　　　古辞  

江南可采莲莲叶何田田鱼戏莲叶间鱼戏莲叶东鱼戏莲叶西鱼戏莲叶南鱼戏莲叶北【`右一曲魏晋乐所奏`】  

江南思　　　　　　　　宋汤惠休  

幽客海阴路留戍淮阳津垂情向春草知是故乡人同前【`二首后首文苑英华作江南行`】　　　梁简文帝  

江南有妙伎时则应璿枢月晕芦灰缺秋还悬炭枯含丹和九转芳树荫千株何辞天后诮终是到僊都【`千一作三到一作列`】  

桂檝晚应旋歴岸扣轻舷紫荷擎钓鲤银筐挿短莲人归浦口暗那得久回船【`银一作铜`】  

江南曲　　　　　　　　栁恽  

汀洲采白苹日落江南春洞庭有归客潇湘逢故人故人何不返春华复应晚不道新知乐只言行路逺【`应一作将`】  

同前　　　　　　　　　沈约  

櫂歌发江潭采莲渡湘南宜须闲隠处舟浦予自谙罗衣织成带堕马碧玉篸但令舟檝渡宁计路嵌嵌【`一作崭嵌`】  

江南可采莲　　　　　　刘缓  

春初北岸涸夏月南湖通卷荷舒欲倚芙蓉生即红檝小宜回迳船轻好入丛钗光逐影乱衣香随递风江南少许地年年情不穷  

度关山【`乐府题解曰魏乐奏武帝辞言人君当自勤苦省方黜陟省刑薄赋也`】  

魏武帝  

天地间人为贵立君牧民为之轨则车辙马迹经纬四极绌陟幽明黎庶繁息于铄贤圣总统邦域封建五爵井田刑狱有燔丹书无普赦赎臯陶甫侯何有失职嗟哉后世改制易律劳民为君役赋其力舜漆食器畔者十国不及唐尧采椽不斵世叹伯夷欲以厉俗侈恶之大俭为共徳许由推让岂有讼曲兼爱尚同疏者为戚【`右一曲魏晋乐所奏矦宋书作刑`】  

同前　　　　　　　　　　梁简文帝  

关山逺可度逺度复难思直指遮归道都防总前期力农争地利转战逐天时材官蹶张皆命中农越骑尽搴旗搴旗逺不息驱逐何穷极狼居一封难再覩阏氏永去无容色锐气且横行朱旗乱日精先屠光禄塞却破夫人城凯还归旧里非是衒功名  

同前　　　　　　　　　　戴暠  

昔听陇头吟平居巳流涕今上关山望长安树如荠千里非乡邑百姓为兄弟军中大体自相襃其间得意各分曹博陵轻侠皆无位幽州重气本多豪马衔苜蓿叶劒莹鸊鹈膏初征心未息复值鴈飞入山头看月近草上知风急笛喝曲难成笳繁响还涩武帝初承平东伐复西征蓟门海作壍榆塞氷为城催令四校出倚望三边平箭服朝来动刀环临阵鸣将军一百战都防五千兵且决雄雌眼前利谁道功名身后事丈夫意气本自然来时辞第巳闻天但令此身与命在不持烽火照甘泉  

同前　　　　　　　　　　柳恽  

长安倡家女出入燕南垂唯持徳自美本以容见知旧闻关山逺何事总金羁妾心日巳乱秋风鸣细枝【`长安一作少长`】  

同前　　　　　　　　　　刘遵  

陇树寒色落塞云朝欲开谷深鼙易响路狭幰难回当知结绶去非是弃繻来行人思顾返道别且徘徊愿度关山鹤劳歌立可哀  

同前　　　　　　　　　　王训  

边庭多警急羽檄未曾闲从军出陇坂驱马度关山关山恒晻霭髙峰白云外遥望秦川水千里长如带好勇自秦中意气本豪雄少年便习战十四巳从戎昔年经上郡今嵗出云中辽水深难渡榆关断未通折冲凌絶域流蓬惊未息胡风朝夜起平沙不相识兵法贵先声军中自有程逗遛难赎罪先登尽一城都防疲诏吏将军擅发兵平卢疑纵火飞鸱畏犯营轻重一为虏金刀何用盟谁知出塞外独有汉飞名【`冲一作衔难一作皆`】  

同前　　　　　　　　　　陈张正见  

关山度晓月劒客逺从征云中出迥阵天外落竒兵轮摧偃去节树倒碍悬旌沙扬折坂暗云积榆溪明马倦时衔草人疲屡看城寒陇胡笳涩空林汉鼓鸣还听呜咽水并切断肠声  

同前【`集题云关山篇`】　　　　　　　唐李端  

从军出陇坂驱马度关山关山恒晻蔼髙峰白云外遥望秦川水千里长如带好勇自秦中意气多豪雄少年便习战十四已从戎辽水深难度榆关尚未通  

东光【`古今乐録曰张永元嘉技録云东光旧但无音宋识造其歌声`】  

古辞  

东光平苍梧何不平苍梧多腐粟无益诸军粮诸军游荡子早行多悲伤【`平书作乎平粮叶韵疑平是　右一曲魏晋乐所奏`】  

十五【`古今乐解曰十五歌文帝辞后解歌瑟调西山一何髙`】  

魏文帝  

登山而逺望谿谷多所有楩柟千余尺众草芝盛茂华叶燿人目五色难可纪雉雊山鸡鸣虎啸谷风起号罴当我道狂顾动牙齿【`右一曲魏晋乐所奏`】  

薤露【`崔豹古今注曰薤露蒿里并丧歌也本出田横门人横自杀门人伤之为作悲歌言人命奄忽如薤上之露易晞灭也亦谓人死魂魄归于蒿里至汉武帝时李延年分为二曲薤露送王公贵人蒿里送士大夫庶人使挽柩者歌之亦谓之挽歌谯周法训曰挽歌者汉髙帝召田横至尸乡自杀从者不敢哭而不胜哀故为挽歌以寄哀音乐府解题曰左传齐将与吴战于艾陵公孙夏命其徒歌虞殡杜预云送死薤露歌即丧歌不自田横  

始也一曰泰山吟行`】　　　　　　　古辞  

薤上露何易晞露晞明朝更复落人死一去何时归  

惟汉行　　　　　　　　　魏武帝  

惟汉二十二世所任诚不良沐防而冠带知小而谋彊犹豫不敢断因狩执君王白虹为贯日已亦先受殃贼臣执国柄杀主灭宇京荡覆帝基业宗庙以燔丧播越西迁移号泣而且行瞻彼洛城郭微子为哀伤【`右一曲魏晋乐所奏`】  

薤露【`乐府题解曰曹植拟薤露行为天地无穷极`】　陈思王植  

天地无穷极阴阳转相因人居一世间忽若风吹尘愿得展功勤输力于明君懐此王佐才慷慨独不羣鳞介尊龙神走兽宗麒麟虫兽岂知徳何况于士人孔氏删诗书王业粲已分骋我径寸翰流藻垂华芬  

同前　　　　　　　　　　东晋张骏  

在晋之二世皇道昧不明主暗无良臣奸乱起朝廷七柄失其所权纲丧典刑愚猾窥神器牝鸡又晨鸣哲妇逞幽虐宗祀一朝倾储君缢新昌帝执金墉城旤衅萌宫掖胡马动北坰三方风尘起玁狁窃上京义士防素腕感慨懐愤盈誓心荡众狄积诚彻昊灵【`奸一作艰`】  

同前　　　　　　　　　　陈思王植  

太极定二仪清浊始以形三光炤八极天道甚着明为人立君长欲以遂其生行仁章以瑞变故诫骄盈神髙而听卑报若响应声明主敬细微三季瞢天经二皇称至化盛哉唐虞庭禹汤继厥徳周亦致太平在昔懐帝时日是不敢宁济济在公朝万载驰其名  

惟汉行　　　　　　　　　晋傅  

危哉鸿门防沛公几不还轻装入人军投身汤火间两雄不俱立亚父见此权项庄奋劒起白刃何翩翩伯身虽为蔽事促不及旋张良慴坐侧髙祖变龙顔赖得樊将军虎叱项王前嗔目骇三军磨牙咀豚肩空巵让霸主临急吐竒言威凌万乗主指顾回泰山神龙困鼎镬非哙岂得全狗屠登上将功业信不原健儿实可慕腐儒安足叹【`虎一作兽`】  

蒿里　　　　　　　　　　古辞  

蒿里谁家地聚敛魂魄无贤愚鬼伯一何相催促人命不得少踟蹰  

同前　　　　　　　　　　魏武帝  

关东有义士兴兵讨羣凶初期防盟津乃心在咸阳军合力不齐踌躇而鴈行势利使人争嗣还自相戕淮南弟称号刻玺于北方铠甲生虮虱万姓以死亡白骨露于野千里无鸡鸣生民百遗一念之断人肠【`右一曲魏晋乐所奏`】  

同前　　　　　　　　　　宋鲍照  

同尽无贵贱殊愿有穷伸驰波催永夜零露逼短晨结我幽山驾去此满堂亲虚容遗劒佩美貌戢衣巾斗酒安可酌尺书谁复陈年代稍推逺懐抱日幽沦人生良自剧天道与何人赍我长恨意归为狐兔尘【`驰波催永夜一作漏驰催永夜零露逼短晨一作露宿逼短晨结集作驱美一作嘉又作賔`】  

挽歌【`庄子曰绋讴所生必于斥苦司马彪注云绋引柩索也斥疎缓苦用力也引绋所有讴者为人用力慢缓不齐促急之也风俗通曰京师殡婚嘉防酒酣之后续以挽歌干寳捜神记曰挽歌者丧家之乐执绋者相和之声也晋书礼志曰汉魏故事大丧及大臣之丧执绋者挽歌新礼以为挽歌出于汉武帝役人之劳歌声哀切遂以为送终之礼虽音曲摧怆非经典所制违礼衔枚之义方在号慕不宜以歌为名除挽歌挚虞以为挽歌因倡和而为摧怆之声衔枚所以全哀此亦以感众虽非经典所载是歴代故事诗称君子作歌惟以告哀以歌为名无所嫌宜定新礼如旧今按薤露蒿里之后而以挽歌为辞者  

实始缪袭`】　　　　　　　　　魏缪袭  

生时游国都死没弃中野朝发髙堂上暮宿黄泉下白日入虞渊悬车息驷马造化虽神明安能复存我形容稍歇灭齿发行当堕自古皆有然谁能离此者  

同前【`三首顔氏家训曰挽歌辞者或云古者虞殡之歌或云出自田横之客皆为生者悼往哀苦之意陆平原多为死人自叹之言诗格既无此例又乖制作本意`】  

晋陆机  

卜择考休贞嘉命咸在兹夙驾警徒御结辔顿重基龙防被广栁前驱矫轻旗殡宫何嘈嘈哀响沸中闱闱中且勿喧听我薤露诗死生各异伦祖载当有时舍爵两楹位啓殡进灵轜饮饯觞莫举出宿归无期帷袵旷遗影栋宇与子辞周亲咸奔凑友朋自逺来翼翼飞轻轩骎骎防素骐按辔遵长薄送子长夜台呼子子不闻泣子子不知叹息重榇侧念我畴昔时三秋犹足收万世安可思殉殁身易亡救子非所能含言言哽咽挥涕涕流离【`喧一作嚾涕一作泪`】  

流离亲友思惆怅神不泰素骖伫轜轩驷骛飞葢哀鸣兴殡宫回迟悲野外魂舆寂无响但见冠与带备物象平生长旌谁为斾悲风鼓行轨倾云结流霭振防指灵丘驾言从此逝【`鼔一作徽`】  

重阜何崔嵬庐窜其间磅礴立四极穹崇效苍天侧听阴沟涌卧观天井悬广宵何寥廓大暮安可晨人往有返嵗我行无归年昔居四民宅今托万鬼邻昔为七尺躯今成灰与尘金玉昔所佩鸿毛今不振丰肌飨蝼蚁妍姿永夷泯夀堂延魑魅虚无自相賔蝼蚁尔何怨魑魅我何亲拊心痛荼毒永叹莫为陈【`效一作放昔一作素姿一作骸`】  

又【`诸集不载见太平御览`】  

魂衣何盈盈旟旐何习习父母拊棺号兄弟扶筵泣灵轜动轇轕龙首矫崔嵬挽歌挟毂唱嘈嘈一何悲浮云中容与飘风不能回渊鱼仰失梁征鸟俯坠飞【`阙　机士庶挽歌辞云埏埴为涂车束薪作刍灵`】  

同前【`集云拟挽歌辞三首`】　　　　　　陶潜  

荒草何茫茫白杨亦萧萧严霜九月中送我出逺郊四面无人居髙坟正嶕峣马为仰天鸣林风自萧条幽室一巳闭千年不复朝千年不复朝贤达无奈何向来相送人各已归其家亲戚或余悲他人亦已歌死去何所道托体同山阿【`马为仰天鸣一作鸟为动哀鸣林风一作风声又作风为已归一作自还`】有生必有死早终非命促昨暮同为人今旦在鬼録魂气散何之枯形寄空木娇儿索父啼良友拊我哭得失不复知是非安能觉千秋万嵗后谁知荣与辱但恨在世时饮酒恒不足【`一作不得足`】  

在昔无酒饮今但湛空觞春醪生浮蚁何时更能甞肴案列我前亲戚哭我傍欲语口无音欲视眼无光昔在髙堂寝今宿荒草乡荒草无人眠极视正茫茫一朝出门去归来良未央【`今但湛空觞一作但恨堪空觞列我前一作盈我前一朝一作相送良一作夜`】  

同前【`谢绰拾遗録曰太祖甞召延之传诏频日寻覔不值太祖曰但酒店中求之自当得也传诏依防访覔果见延之在酒肆躶身挽歌了不应对他日醉醒乃往`】  

宋鲍照  

令卜明兆撤奠在方昏戒徒赴幽冥祖驾出髙门行行去城邑遥遥守丘园息镳竟平税驾别岩根【`阙`】  

同前  

独处重冥下忆昔登髙台傲岸平生中不为物所裁埏门只复闭白蚁相将来生时芳兰体小虫今为灾鬓无复根枯髅依青苔忆昔好饮酒素盘进青梅韩彭及亷蔺畴昔已成灰壮士皆死尽余人安在哉  

同前　　　　　　　　　　北齐祖孝徴  

昔日驱驷马谒帝长杨宫旌悬白云外骑猎红尘中今来向漳浦素葢转悲风荣华与歌笑万事尽成空【`日一作时`】对酒【`乐府题解曰魏乐奏武帝所赋对酒歌太平其防言王者徳泽广被政理人和万物  

咸遂`】　　　　　　　　　　魏武帝  

对酒歌太平时吏不呼门王者贤且明宰相股肱皆忠良咸礼让民无所争讼三年耕有九年储仓谷满盈斑白不负戴雨泽如此百谷用成却走马以粪其土田爵公矦伯子男咸爱其民以黜陟幽明子养有若父与兄犯礼法轻重随其刑路无拾遗之私囹圄虚空冬节不断人耄耋皆得以夀终恩徳广及草木昆虫【`右一曲魏乐所奏`】  

同前【`题云当对酒`】　　　　　　　范云  

对酒心自足故人来共持方恱罗衿解谁念髪成丝徇往良为达求名本自期迨君当歌日及我倾樽时  

同前　　　　　　　　　　梁张率  

对酒诚可乐此酒复芳醇如华良可贵似乳更甘珍何当留上客为寄掌中人金樽清复满玉椀亟来亲谁能共迟暮对酒惜芳晨君歌尚未罢却坐避梁尘  

同前　　　　　　　　　　陈张正见  

当歌对玉酒匡坐酌金罍竹叶三清泛蒲萄百味开风移兰气入月逐桂香来独有刘将阮忘情寄羽杯  

同前　　　　　　　　　　岑之敬  

色映临池竹香浮满砌兰舒文泛玉盌漾蚁溢金盘箫曲随鸾易笳声出塞难唯有将军酒川上可除寒  

同前【`集云对酒歌文苑英华作范云`】　　　　周庾信  

春水望桃花春洲借芳杜琴从緑珠借酒就文君取牵马向渭桥日曝山头脯山简接防倒王戎如意舞筝鸣金谷园笛韵平阳坞人生一百年欢笑唯三五何处覔钱刀求为洛阳贾【`马一作牛曝一作落`】  
