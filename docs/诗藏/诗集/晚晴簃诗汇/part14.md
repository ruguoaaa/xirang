---
title: 第14部分
index: true
icon: editor
order: 14
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷一百一

***吴璥***  

吴璥，字式如，号菘圃，钱塘人。乾隆戊戌进士，改庶吉士，授编修。官至吏部尚书、协办大学士。有《楞香斋诗存》。  

***赠孟岩枢部兼怀耕亭前辈即次孟岩寄怀舫西原韵***  

鹓行忆昔侍龙墀，忽漫相逢入洛时。纸价定因才子贵，头衔休恨省郎迟。樊笼讵讬摩云翮，杼轴都成织锦丝。莫道囊空羞涩甚，奚童检点汴游诗。  

萍踪离合只寻常，握手相看总异乡。南国梅开江绕雪，大河风急雁啼霜。话逢旧雨频烧烛，谱出新词试引商。好待蓬山旋绛旆，金尊仍约醉糟床。  

***祖之望***  

祖之望，字载璜，号子久，浦城人。乾隆戊戌进士，改庶吉士，官至刑部尚书。有《皆山草堂诗钞》。  

***过排山驿***  

路通五管势难平，人在松杉顶上行。日影倒翻飞鸟背，天风直挟大江声。眼前野水多于地，到处青山半似城。闻道岭南林壑美，蛮烟瘴雨不须惊。  

***入粤西全州界***  

楚尾同分野，湘源昔未经。云根连水白，山面向人青。乳窦穿岩腹，松阴护草亭。读书行万里，小轿辟疏棂。  

***将至岳阳***  

出都近三旬，始达熊湘境。大云七十峰，一一纷造请。似知我旧游，相识先引领。肩舆蹑其巅，空阔无留影。天酿雪气寒，云蒸石骨冷。人烟隔溪水，绿浸松杉静。轻篁弄风柔，宿鸟投林猛。待上夕波亭，湖山色已暝。  

***抵黄州***  

百八江程一日驰，蒲帆叶叶渚风吹。三年再作黄州客，千里来参玉版师。西塞鱼肥新涨落，东坡草长旧矶移。中流叠鼓鸣笳处，赤壁城头日暮时。  

***赤壁矶放歌***  

昔我黄州回，赤壁翻空天倒开。今我黄州来，石矶水落山崔嵬。津亭船多难径渡，江风留客江边住。齐安太守为开樽，一杯满泛郢川树。三巴五湖几案间，看尽江南江北口。度曲飞觞红日暮，使我对此开心颜。雪堂旧是东坡宅，献酬不辨谁主客。野梅十枝五枝花，修竹千竿万竿碧。更假双屐登虬龙，醉影戏侮冯夷宫。恍惚身轻生羽翼，夜半飘举来江东。当年从游二三子，古生潘郭依稀是。不知何人吹洞箫，毋乃西州杨道士。买田筑室亦偶然，巉岩千载镌姓氏。从来好事流以讹，强名赤<山鼻>山灵诃。祇今州南四百三十步，但见白浪堆青螺。噫嘻，熙丰之世多秕政，王章变法专朝柄。慷慨独上万言书，当宁流涕时相病。锺山落寞雷州穷，先生毕竟人中龙。儒林仙佛莫能名，余事犹足当文雄。如此江山信可乐，不有贤豪终索寞。樯帆箫鼓接云烟，空访游踪堕寥廓。峨眉苍，岷水长，先生高风不可望。  

***蓬心太守乞休构心太平庵于鄂渚贻以洗桐之资兼诗为谢依韵奉酬蓬心为麓台先生侄孙太常烟客之后也能诗画善饮年七十余强健如少年***  

知君避迹在墙东，自缚茅斋自洗桐。老兴尚能浮大白，新诗未许号三红。纵饶杞菊无余俸，赖有烟云养此翁。惆怅松陵乡路近，乐郊门地晚增荣。  

观音岩（在京山。）  

入门未见泉，泠泠已盈耳。洗耳兼洗心，浩若无尽水。以彼活泼机，悟兹静深理。石阑护坛高，藤萝俯涧底。树根讬虚无，壁立忧倾圮。天乔互撑拄，绿映须眉喜。六月森阴寒，万籁增清美。一杯祷山灵，住山从此始。何处无林泉，不归吾老矣。  

***游灵隐寺遂蹑韬光径小憩金莲池上***  

侵晨陟岩扃，莽莽深雾亘。冥踏身渐高，薄曦辨樵径。登顿不知遥，盘折非一磴。丘壑堕渺茫，林木纷<冥色>靘。繁若雨露滋，余泣珠光凝。到寺倏晶明，入门发高兴。何处峰飞来，俨从地底迸。嵌空构虚无，劖刻孰梯隥。洞府罗精灵，纵横庋几凳。下坠忧欹倾，上搘虑蹭蹬。根留太古云，胎出鸿濛孕。石髓胶不流，寒浆绕其胫。遂令静者心，悠然惬清听。相与游精蓝，禅悦方出定。称诗略上口，事佛信匪佞。出示香光书，云栖可互证。沿缘得幽蹊，决计还揽胜。野竹凌青霄，红叶缀丹磴。曲笕细通流，修坂履移墱。足急漫重茧，腰折迺类磬。堪笑血肉躯，呕哕吐饾饤。濯以清泠泉，坐来冰雪莹。扪萝读藓碑，观鱼对水镜。一杯候火茶，两腋清风净。愧分伊蒲供，曾无怪石赠。趣永澹忘归，登舟日将暝。扬帆别山灵，后约庶可订。  

***縠溪滩行***  

吾州建溪滩，怒石立巨浪。浙溪杂砂碛，小波微激荡。艑郎太章皇，操橹不敢唱。男妇纷叫嚣，栗如赴敌状。来船误当冲，去船急扼吭。水石声相仇，陆行须奡荡。当其偪仄时，篙师怒相向。得失尺寸间，谁复知礼让。我愿挽頺波，万斛得通畅。来去任自然，樵风轻五两。  

***望海***  

行到东维山尽处，一痕浓黛绕登莱。数拳小岛浮沤出，万古神渊叠浪催。泰岱脉从辽海渡，珍珠门向日南开。蓬壶纵有仙人住，汉武秦皇安在哉。  

***邵自昌***  

邵自昌，号楚帆，大兴人。乾隆戊戌进士，改庶吉士，授编修，官至左都御史。有《世麟堂诗》。  

***道中即景***  

振策春风道，香尘拂短袍。路分隄柳断，水浅石梁高。村犊依新草，山禽掠小桃。迎人芳意足，鞍背顿忘劳。  

***恭泰***  

恭泰，原名公春，字伯震，号兰岩，满洲旗人。乾隆戊戌进士，改庶吉士，授检讨，官至盛京兵部侍郎。  

***宿建昌县***  

昨夜秋风起，凉生竹树间。乡心黏短梦，客路挂丛山。身比猿猱健，情随鸥鹭闲。乱蛩吟不住，添我鬓丝斑。  

***九日上宝珠洞绝顶***  

石磴盘旋上，澄观万象殊。入云双屐健，破晓一筇孤。眼界饶空阔，林烟乍有无。凭谁呼懒瓒，为写晚秋图。  

***钱世锡***  

钱世锡，字慈伯，号百泉，秀水人。乾隆戊戌进士，改庶吉士，授编修。有《麂山老屋诗集》。  

***枕上听潮***  

窗虚月影微，幽人梦未稳。忽复骤松风，响入空际远。初来何突怒，渐乃呜咽反。试写入冰弦，绝胜听笙阮。鬼神巧节奏，雄壮亦婉娩。斯须归寂然，翕辟悟根本。  

***自岢岚往保德山行杂诗***  

盘盘山中路，巧作螺纹旋。将东反向西，似帆随湘转。上坡若挽船，蹭蹬疲驴战。下坡如放溜，坦迤势趁便。壁立黄土堆，突兀已厌见。不定岭云姿，无名野花蒨。晋地何寥阔，马啼踏将遍。  

***看西涧作画戏作长句***  

村优登春台，歌舞眩儿童。儿童观剧亦何乐，但爱官人乌帽穿袍红。世人看画亦论诗，何异村童看剧短识知。白描高手屏不爱，惟爱十斛涂胭脂。西涧作画如作诗，沈吟取格每逾时。忽然有得快落笔，雨叶风枝随手为。劝君伸纸弗高格，多画牡丹多著色。商彝周鼎弃沟渠，吴门药制宣炉百金直。我今颓唐百不惜，胡琴碎市亦何益。望君画贵多直钱，分我润笔沽酒吃。  

***蔇斋先生用看画韵作诗招饮叠韵奉答并柬西涧***  

催耕布穀村村同，陌头馌饟妇与童。插秧望雨雨不足，到晚怕见林霞红。田家风景爱诵储王诗，杜陵深意人未知。夏日夏夜发永叹，视彼储王秀句腻若脂。蔇斋先生百无事，讲求诗律闲居时。量晴课雨偶有作，兴到不烦绳削为。疏疏落落见风格，洗尽脂粉留真色。酒酽要本泉味甘，弓良先辨木纹直。朝来以诗代柬招我饮，谓我有酒不饮良可惜。守株刻剑愚被嗤，镂冰炊沙巧无益。何如酩酊听秧歌，白杨梅熟尽堪吃。  

***过补山编修寓舍小饮论文***  

古人绝学不易寻，小技雕虫曷足喜。聪明无多好自炫，立谈早已见底里。乡里小儿徵逐游，衣冠楚楚蜉蝣比。杜门无人共读书，怜余伥伥瞽者似。不殖将落难自树，老大无成伊何底。知公韬晦含内心，质有其文斯真美。关中风气推独厚，导源须从子张子。从来吕马俱人豪，强立不反基寸累。布帛菽粟能活人，何用珠玉及锦绮。亦有潜德及草莱，独行君子二曲李。贞松古柏凌烟霜，不与花草随风靡。华而不实终何有，羊质虎皮安足齿。小饮醺然得畅谈，心花怒生粲珠蕊。根柢不存喜弄笔，恐与古人作奴婢。  

***真定***  

昔日繁华地，雄于燕赵间。春风元石冢，明月紫微山。野旷蓬恒卷，城荒柳自闲。迢迢芳草色，绿遍井陉关。  

***山径晓行***  

畏寒蒙絮帽，车上宿酲醒。诘屈穿山曲，琳琅掣晓铃。霜侵牛背瘠，树暗虎风腥。东望朝晖满，蛾眉一带青。  

***平湖书斋冬日偶题***  

千仞云霄让凤翎，两三冻雀共空庭。放歌天地纷哀乐，落魄江湖任醉醒。与我有恩窗日暖，去人何远海峰青。琅然年少书声好，犹爱深宵与细听。  

***余于庚辰三月三日从金桧门先生渡滹沱河赴赵州今先生归道山余以落拓浪游复过此河怆然有作***  

忆昨风光上巳天，双旌婀娜大隄边。髯仙控鹤今何处，走马寒烟一惘然。  

***春日读杜偶成***  

迟日江山物向荣，杜陵老去未忘情。桃红竹翠郊扉晚，苦说中年召贾生。  

***张九镡***  

张九镡，字竹南，号蓉湖。湘潭人。乾隆戊戌进士，改庶吉士，授编修。有《笙雅堂集》。  

***义帝祠歌***  

南公伤心武关客，三户人烟悲欲咽。阿孙亦号楚怀王，居巢老人定奇策。牧羊立后原无功，卿子冠军非英雄。渡河九战钜鹿震，入关一炬咸阳红。将军自王等闲耳，徙帝上游嗟已矣。谁令击杀临江中，缟素翻怜汉天子。由来反掌成儿嬉，君家世将甯如此。舣船下马呼天亡，咫尺江东非故乡。亡秦必楚楚事毕，岭云郢树同苍凉。君不见郴州城西一抔土，碧血斑烂雪花舞。寒销白虎墓门空，更听明年啼杜宇。  

***信阳大雪***  

关门一夜嘶严风，鸡鸣霰集寒镫红。平明径问信阳道，风花飒沓云溟濛。凌兢驴影冻欲死，虽有健步难为工。客言河北艰难至，河冰十月声琤琮。太行雪片大如席，飞狐倒马谁能穷。劝君爱此琼贝色此行所历将毋同。江淮咫尺动愁绝，轻烟点鬓如飞蓬。眼明竹树尚历落，手掇沙石皆玲珑。汝南城郭在何处，回首不见关南东。凭陵荆楚压淮蔡，青山一发来天中。冥厄塞前聚虎穴，嵖岈峰里留蚕丛。当年封狼据平地，长戈快戟森刀弓。悬瓠池边寂不备，坐令鹅鸭参军容。英雄闲道颇制胜，要与夜雪成奇功。豪吟对此意飞动，举杯一笑惊长空。  

***遣怀***  

惯作长安客，深居学闭关。微凉依道院，残梦别家山。世味甯如此，平生好自闲。秋风飘忽起，倦鸟未知还。  

***六榕寺***  

题名看玉局，无复六榕阴。僧话茶烟久，人行塔影深。旃檀留法相，梵呗起清音。一宿宗门契，何缘净此心。  

***清凉寺居感怀***  

六月清凉寺，萧然天地秋。树梢悬岳影，殿脚插湘流。蝉急鸦声静，钟迟梵语幽。灵山空扫地，暂得一登楼。  

***雨渡汾关卻寄太原音信***  

长夏阴凉曙色分，山关南去傍横汾。津临雀鼠常疑雨，岳近蛟龙半作云。京国衣冠犹绕梦，天涯昆弟惜离群。息肩早慰高堂望，北顾音书几日闻。  

***晚秋广陵泛舟***  

红桥修禊冶春诗，载酒江湖似牧之。谁信一官烟月地，欧苏鼎立见丛祠。  

***何西泰***  

何西泰，字素华，侯官人。乾隆戊戌进士，改庶吉士，授编修。有《实斋诗稿》。  

***积雨***  

积雨楚云平，连朝未肯晴。井梧一叶落，万户生秋声。衰草前村路，空江独夜情。洞庭有归思，吹笛到天明。  

***江行***  

风急正扬舲，空江望渺冥。群山趋北固，九派汇南溟。别浦迢迢绿，平芜漠漠青。临流发长啸，身世一浮萍。  

***冯培***  

冯培，字仁，又字玉圃，号实庵，元和人。乾隆戊戌进士，改庶吉士。历官户科给事中。有《鹤半巢诗存》。  

***晚次天津***  

霜清沙岸晚烟屯，析木津边气吐吞。星斗夜高天北户，蛟鼍秋压海东门。地通贡赋帆樯集，家擅鱼盐井灶喧。七十二沽称沃衍，由来左辅壮畿藩。  

***题曾宾谷农部西溪渔隐图***  

胜境西泠外，蒹葭深复深。叩舷堕山翠，七十二峰阴。未乞樵风便，能谐渔父心。盱江江上客，翻入城人吟。  

红叶在秋袂，白鸥知水扉。以君写招隐，令我梦思归。泛宅惟茶具，持竿有钓矶。香溪结庐好，同此揖清晖。  

***管世铭***  

管世铭，字缄若，号韫山，武进人。乾隆戊戌进士，授户部主事，历官御史。有《韫山堂诗集》。  

***仓颉造字台***  

万古不长夜，斯文焕初启。羲皇画卦爻，厥佐得仓史。仰观星斗象，俯察蹄迒理。作字代结绳，百度立纲纪。功在尧文先，宣尼称后死。遗台如果在，庙食无千祀。胡令西来僧，筑室踞其趾。或云梵佉偻，本出同父耳。旁行及左行，渊源无异揆。斯言讵合经，儒者未敢是。小学今废绝，俗书方填委。不知有籀斯，安论蝌蚪起。翻惭异域人，各守开辟轨。谁当执此咎，已往无可訾。又疑初造时，鬼哭何不知。先民亦有言，识字忧患始。  

***乘驿谣***  

昨岁使于越，今岁使汉阳。东南两驿堠，飞辔相追翔。肥驿富盘餐，瘠驿窘刍豆。肥瘠虽不同，情状归一辏。轩车自北来，侦骑却先回。头衔甚赫奕，牙爪何毰毸。索增夫与马，应声连者者。供顿少或迟，箠楚辄交下。悬吏自门东，罄折进红封。区区为寿意，愿得资先容。前驱闻此言，始觉有颜色。下逮圉与庖，琐屑各有得。银翅海鲨镵，丝窝岛燕衔。数缗罗一品，犀筋不三拈。贿成迺得馈，车骑齐呼备。看踏锦茵升，私幸无咎恚。亦有贤士夫，守分不敢逾。从人祇四五，俭薄如寒儒。心此言下客，草草具杯炙。授舍不扫除，给马惟骨骼。漏鼓下三挝，行人拂鞞靫。频呼祗候隶，相与醉倡家。邮亭一老戍，漫应还徐步。问求缊火薪，答言无买处。使客意如何，于吾则已多。无言催就道，王事敢蹉跎。彼也宾岂知，此也主谁白。作歌陈两端，敬听愿凡百。  

***题明皇幸蜀图***  

中书已罢张九龄，太守不识颜真卿。黄虬跳梁虫狐死，仓皇蜀栈青螺行。白衣父老前迎跸，羽骑林端出复没。宫人憔悴下雕鞍，手摘园瓜供帝渴。更无羯鼓打梁州，铃语郎当听未休。剑门直上一千里，风尘澒洞天颜愁。后队观者忽如堵，锦袍年少腰玉琥。元礼力士非其俦，疑是王孙英且武。咄哉王孙儋耳龙，奉天之辱将毋同。  

***秦始皇冢***  

平生每读《秦本纪》，颇怪始皇脱三死。一不死荆卿匕，把袖袖绝王得起。再不死渐离筑，实筑以铅仇不复。最后险绝博浪椎，副车一击声如雷。祖龙岂亦有天幸，三十六年获终令。奈何甫葬骊山隈，戍卒夜叫函关开。诗书余烬未销歇，反风遂使阿房灰。乃知扶苏未北辒辌返，嬴祚不应若是短。嗣王足盖前人愆，虽百赵高几上脔。杀秦一君乃有君，子房几作秦功臣。岂如假手少子亥，毋俾育种屠羱羵。亡秦者胡又必楚，始皇身存籍如许。苍璧直献镐池君，诽谤之刑空偶语。水银江海黄金凫，朽骨安知殉鲍鱼。西来重瞳怒一掘，遂令万代陵寝生艰虞。歌莫哀，君勿恐，功德在人终不动。樵采毋侵柳下垄，陈涉何人但夥颐，异代犹为置守冢。  

***汉通天台金铜仙人歌***  

文成已诛栾大死，武皇长生心未已。黄金仙药两无成，犹进铜盘一杯水。茂陵一闭高台空，突兀仙掌摩苍穹。日精月华历四百，遂有灵气通鸿濛。赤眉含血不敢喋，董卓焚烧亦未及。牵车西来乃魏官，欲辇铜人洛阳入。青龙元年秋正半，万众拆盘盘忽断。天倾地塌华山鸣，数十里中鸡犬乱。铜人既下观者多，汪然泪作流滂沱。长安父老尽掩泣，物尚恋主人如何。万牛之力终莫致，倔强中途闻且置。居然不辱魏宫前，神鼎依稀没清泗。新故之间不可居，夏璜秦玺恨何如。华歆王朗尽名士，及见铜人辞汉无。  

***鹦鹉洲吊祢正平***  

奸雄龟鼎谋将作，竞致才人入私幕。陈琳阮瑀何足多，至今齿冷荀文若。堂堂大汉一祢生，才高气烈操履贞。孔融荐汉非荐贼，要恃一鹗清朝廷。老瞒就使能容物，我识祢生不为屈。渔阳掺挝蹀躞前，慷慨声情光日月。此心视死甘如茹，不择曹瞒与黄祖。杀身犹是建安年，埋骨终须乾净土。睫论惟知吊罻罗，文人但赏题鹦鹉。芳草萋萋远树青，一抔江汉共垂名。何当配食三闾庙，览揆先教字正平。  

***七夕夕直***  

行庐山色暝，七夕夕郎归。引手明河近，回瞻列宿稀。新凉生禁树，余曝入宫衣。天巧宜频乞，惟于宦路非。  

***新泰车中***  

晓云不及客装轻，薄笨相携大坂行。平楚绿沿荒戍隐，野桃红倚午村明。经春古涧初通水，近岳他山尽有名。好手荆关图不足，总教收卷入吟情。  

***直庐一首有寄***  

直庐特许北门开，视草新恩擢上才。初地传衣将百岁，昔贤倚笔已三回。兴元赦制加颜读，泽潞军书运掌裁。润色王言良不易，岂惟前路近中台。  

赠王香海同年（城）  

六衔官鼓应鸡鸣，缓步清郎试履声。不及昌平陈主事，相公为赋《卖车行》。  

***李鼎元***  

李鼎元，字味堂，亦字和叔，号墨庄，绵州人。乾隆戊戌进士，改庶吉士，官兵部主事。有《师竹斋集》。  

***晚兴***  

月破竹梢烟，阶除叠玉钱。虫声依户冷，镫火向人煎。心静书多味，霜清菊正妍。忽闻宾雁过，秋士感华年。  

***和石亭伯父山房即事***  

梨花如雪柳如丝，正是蜂狂蝶乱时。席上每留将尽酒，阶前常剩著残棋。  

***秦中***  

历尽奇山到雍州，凤凰声出杜鹃收。中原霸业归前汉，上古王风属武周。天险难依星北拱，地灵有恨水东流。潼关四扇堂堂在，为说兴亡欲白头。  

***韩文公墓***  

五百年来说盛唐，韩公有墓近祠堂。一书险葬潮鱼腹，万古长埋佛骨香。道许孔林为弟子，文教李壁得欧阳。求师特向孤坟拜，松柏森疏带草荒。  

***越州杂诗***  

地僻幽情惬，江楼俯翠微。海云连水立，山雨带花飞。嫩筍春林美，鲥鱼夏日肥。乐游乘醉饱，夜夜月中归。  

***顺风行***  

舟疾如箭破大波，舟子拍手歌吴歌。轻帆两道挂天碧，一生弄船无蹉跎。须臾风回怨声起，却羡傍人歌声美。顺风莫喜逆莫愁，风云变态无时休。  

***佛镫歌***  

钟鼓寂寂银河残，佛镫将现僧呼观。大被缠腰出殿后，罡风刺骨重裘单。或高在山低在麓，或远在江近在谷。万人列炬上山来，阴火磷磷断还续。疑是元宵锦城烛，又疑星陨如珠联。濯以甘露光逾鲜，太乙杖藜朝普贤。化身散作千金莲，烛龙衔耀照重泉。见大光明有如此，真耶幻耶谁所使。蛮君鬼伯争前驱，应笑生人冻欲死。  

***荆南怀古***  

猿声听尽客如何，漫续《离骚》吊汨罗。至喜亭遥山瘴少，莫愁村近竹枝多。由来冠盖堪名里，信有铜鞮学唱歌。日暮汉皋惊岁晚，美人何处隔风波。  

***同人集有正味斋醉后分韵得明字***  

坐客七人在，虚窗残雪明。霜花贪烛影，风竹妒吟声。读画诗神跃，呼茶仆梦惊。文章有天趣，星斗正纵横。  

***凫塘病久而信庸医虑其伤元气也诗以劝之***  

驱病如驱贼，选医似选将。岂不事攻伐，元气未可丧。当其初病时，身弱神尚王。生军搜根株，虽苦用犹当。姑恤既养奸，阴邪日以壮。脉浮出三关，形枯累五脏。妙药兹奏功，宽猛两无仗。何以知良医，法必济名相。先求寸心安，渐令四肢畅。生死而肉骨，庸手焉敢望。投鼠须忌器，此义古难忘。最怜沈疴人，欲速性遍亢。小利滋大害，如以杀止谤。便恐川壅溃，万夫莫能防。性命争毫釐，那得不惆怅。慎哉复慎哉，时医半孟浪。  

***五月十有二日由霸港奉册入天使馆***  

万人争看使星来，一朵黄云抱日开。山到流虬平似岸，水归霸港小于杯。王孙守礼衣冠古，草木承恩雨露催。宾至如归今始信，果然声教震无雷。  

***再游奥山月夜泛舟由南麓越重岛渡里村归自却金亭***  

奥山不重游，恐被山灵笑。策步上峰顶，遂得极高妙。东窥首里城，辨岳出云峤。西望姑米洋，海气凿泉窍。南北昨所历，形势揽其要。万松回日光，众籁激风调。漱流狎郭舟，踞石垂任钓。晚汐不我欺，明月早相照。白鱼射波飞，紫燕掠船叫。木石阴森沈，星斗光震掉。此间无酒肴，何以助吟啸。一杯酹海若，遗迹枉凭吊。人家露镫火，亭际集庭燎。莫漫醉言归，来日事难料。  

***中山杂诗***  

奥山及波上，游览最清奇。石罅潮声透，松阴海气移。球官垂带立，夷女戴筐驰。须鬓霜如此，来观亦太痴。  

古刹如亭小，禅堂即客堂。僧衣能断俗，席地可无床。供佛惟花蕊，烹茶半雪餹。此邦殊服食，何以慰愁肠。  

幸有奇花木，能将远客招。佛桑然似火，铁树挺于蕉。野径多丛竹，人家隔小桥。昼长无个事，步屟溷渔樵。  

海气入楼腥，停云肯暂停。檐高惟聚雀，草茂只多萤。书帙因风乱，诗肠对酒醒。那堪愁夜永，雷雨撼窗棂。  

***冯敏昌***  

冯敏昌，字伯求，号鱼山，钦州人。乾隆戊戌进士，改庶吉士，授编修，改刑部主事。有《小罗浮草堂诗钞》。  

***天马山***  

群峰离合海云同，天马独起如云龙。鼓鬛西行十余里，远揽积秀凌虚空。云滚雨泄千万丈，虽有变化无终穷。极知造化鼓铸力，不数分寸人间功。大石骑危已々，万木枕股何濛濛。连嶂崩腾首尻见，阳崖豁敞明心胸。晨朝景气一澄霁，交人以南钦以东。五岭南来入于海，当复赖此司其雄。惜哉谢公屐折齿，几欲马匹羞同蒙。繄余生长好游览，每望河渭思华嵩。山川悠远意萧瑟，归来拥蔽蓬蒿中。岂谓山林落吾手，久已斧凿烦神工。穷幽探秘余惝怳，欲语绝景诚何从。猿猱呻吟鬼悲啸，松下但有斜阳红。因欲脱屣骑鲸鱼，飘然巨海浮天风。  

***篠溪***  

小园之傍北一里，一水潺湲弄清泚。沙圆石小苔发明，影乱风篁声亦似。海中自鼓成连琴，拏舟相从劳我心。但使纡流菜畦里，亦能息机同汉阴。  

***铜鱼山***  

铜鱼山高一百尺，山头井深不盈尺。铜鱼飞去影冥冥，空有长熊作人立。榛草荒寒浣风露，松桂萧条恋崖石。岩虚壁压遗刻暗，磴绝梯悬古苔涩。凄冷气象几百年，姜子书堂竟谁识。位重平章何足道，名侣金鉴闻在昔。朝廷暇豫直谏声，时事仓皇叩马力。奇才本自在山林，编摩未审何书策。平生负气本落落，迩来望古还恻恻。铜柱迢遥边峤峙，翼轸仓茫烟雾积。谁怜海角空蜃气，徒尔山灵护础石。阴雨濛濛远江合，晴云溶溶半山出。林峦清旷无古今，公应未减真颜色。  

***灵泉***  

山势小却车转辕，山日下烧倾火盆。山行得水一下马，十步之内即水源。一泓清泠长觱沸，漫说窥临沁肌骨。回流汤沸云气蒸，却值寒威万里凝。严冬濡足殊可念，语以夏凉或不辨。我来擢手扬清波，波间石色多丹砂。丹砂故井复何有，愿结芳宇阳之阿。  

***海螺峰***  

流云四垂雨微冥，海气长吹春雾腥。千间矗矗楼间形，浮天修眉一痕青。谁从娟妙夸娉婷，楼间之人梦初醒。磵松岩松暮芳馨，何当采芝歌洞灵。  

***铁冠岩***  

我浮凌江问韶石，孤舟百丈缘江干。江干岩石势往复，尽日紫翠篷窗攒。幽处时时舍轻楫，捷足往往追飞翰。危崖忽豁得真赏，嵌窦架屋惊奇观。玲珑窾窍窗户揭，宛转形势堂庑宽。白蝠鸦腾乳兽立，苍苏甲脱藤蛇蟠。深坳似闻虎腥热，积黝下宅龙身安。火铃流照气先摄，金镜在掌神为寒。当时坐觉万象迫，过眼岂特飞烟残。岂知铁冠丈人在，许我旧好联新欢。我来未能同酒客，桑苎书携二三策。已欣松枝落细细，更闻石井鸣瑟瑟。是时山意初风色，徐看细雨来清壁。铁浪茶芽春早摘，破颜一笑非水脉。讵惊声转羊肠间，最喜凉生尘尾侧。平生嗜险探奇意，到此萧然反冰释。穷荒物色感灵异，万里烟霞思羽翮。还应野服携黄冠，晚向苍屏吹铁笛。  

***瀑泉***  

石梁上横五云片，澄潭下悬一匹练。潭中灵物长有灵，夜擘林石捎雷电。天容黯黯书不改，风气萧萧时一变。千林云落鸟声绝，百斛珠圆映人面。吾家书堂深竹中，亦有峰峦垂几研。讵知远目新雨后，天半虹霓掌中见。观山未必观水乐，卧游岂比行游倦。已看窗户延虚照，便拟茶瓜启清宴。谁能杖策俯潭深，静听鼍翻九龙战。  

***夜感呈勺海***  

凄凄镫影下，愁坐意何如。病久难为客，身闲易著书。星光来枕细，虫语入秋疏。处处西风急，谁应念索居。  

***云杜馆***  

残月上空阶，有如微雪光。复有木已枯，卧形于其旁。幽人梦不省，归去求松篁。途迷安所之，开门以彷徨。大星西徐行，念此何无常。斗杓亦何为，尚指东南方。  

交穷览异方，忘此为楚越。危动众不应，隐忍余不发。余闻古贤达，先世常遯佚。观其所蕴异，保焉则终吉。郫上田一壥，昔者杨季室。子云龙蛇志，昌辞早慕屈。吾观反骚作，意胜草元日。亦复胜献赋，长杨羽猎笔。投阁固哂众，执戟已嗤黜。何如岷山阳，终念守沈郁。  

***唐元宗脊令颂墨迹卷***  

尘烟蔽天玄武门，唐家四海无弟昆。诗人叹息何为者，急难鹡鸰思在原。逡巡三郎作天子，媲美贞观称开元。名垂金鉴播彤史，楼成花萼辉乾坤。花萼楼头风日美，麟德殿前花鸟繁。花奴击鼓雪儿舞，琵琶朔管声喧喧。五王贵盛闻天下，济济群臣无间言。神龙已报戏潜底，雍渠忽见当庭轩。飞鸣行摇信得意，饮食衎宴堪同论。谁与献颂魏长史，手足愉悦情相宣。神藻飞时焕祥瑞，天笔落处光瑜璠。和气感召讵不信，让帝终始尤克敦。谁令阿环玉笛窃，遽使步幛金鸡蹲。延秋啼鸟最先起，蜀道杜宇声重吞。长安繁华但一梦，几人跋马追西奔。惟余宝墨照春色，异时歌板停芳樽。欧赵题识罕辨证，汝帖补缀空瘢痕。遥遥千载发长喟，尺布斗粟空仁恩。天寒展卷数开阖，门外急雪看飞翻。  

***萧尺木楚辞歌图***  

诗人无媒安问天，画手欲并前人肩。谁云画史胸次狭，有此人物神鬼仙。潇湘洞庭渺风烟，苍梧北渚云连绵。屈子神游向何处，飘荡怳惚凌风船。天阊不开吁可怜，鸾凰蛟龙相后先。湘君夫人环珮捐，云之君兮下翩翩。幽丛山鬼媚余笑，坐使狸豹工攀牵。猿狖悲哀草木泣，雷雨昏绝枫篁颠。呜呼重华不可作，汤禹祗敬忧其愆。王佐霸功几遭遇，孤臣孽子多迍邅。不闻谗鼎铸饕餮，共说飨雉私彭篯。女娲炼石补不尽，缺限首在磨兜坚。搔首问之不得对，无声第写愁诗篇。古来作者俱精专，妙手须附词人传。略如蝉嫣有苗裔，鬼才贮锦仙青莲。我昔长江浩洄沿，太白楼高矶势偏。匡庐峨眉接云气，云台日观森钩缠。谁呵四壁吐墨沈，不食七日愁笞鞭。画成长嗟果绝笔，事过感激难为缘。再游京国今几年，萧斋寄寂来骚笺。读罢想像得真契，使我坐叹心茫然。昔画何减吴道玄，今图何谢李龙眠。谁能御气出天地，披发往逐烦忧蠲。  

***河津观龙门歌***  

惊涛殷地声如雷，濒河路折听喧豗。连天烟雾不知数，西望一气连峰开。峰如连牛亦奇哉，岂谓河自峰腰来。骑危路转峰还回，地穷转石蹶斯下，天成巨闬高何嵬。仰看铁壁形如隤，俯积云气容如灰。想像昆仑万里导源至此偪拶不得出，丰隆列缺乃驱应龙画地鼓翼掉尾扬其颏。厓开巘豁奚迟回，山口一石门还阂。谁令千丈势忽断，真见当时指麾万众雷辊电激轰钳锤。河流怒喷风回埃，建瓴一泻无垠垓。长澜千里更东下，高掌万仞从西摧。吁嗟神功安可能，云雷合赖经纶才。试观千秋万古山童水不竭，于中禹迹令人慨想心徘徊。山前古庙临危台，降神拜奠倾云罍。云松绕屋鸣作籁，龙蛇满壁昏成煤。一从洒澹诸沈灾，何意逝水还相催。淇园竹竿下不尽，宣房瓠子空悲哀。我愿元气深滋培，权衡迭运兼公台。济川舟喜盛世见，清河颂许诗人裁。  

***大同写望***  

云中日气乍如灰，剑倚天边尚有台。紫塞秋风随马度，白登寒色压城开。禁中颇牧当时用，宫后娥眉万里来。飞将有孙殊可念，白头还作望乡哀。  

***祝融峰顶观云海歌***  

我昔太华骑茅龙，高登明星玉女峰。飙车雷轰五千仞，下视云海开重重。后游嵩岳并恒岱，闲值零雨迷春冬。周流四荒眇何极，复此南服群山宗。夏首来登晓观日，略比日观称奇逢。岂知祝融最高处，更苦云雨千重封。岳灵飞精铸元气，云海一变舒晴容。太阳开时金在镕，长风鼓处云相冲。岳南岳北两嘘吸，树头树底遥弥缝。南海先成云漾浓，兜罗锦网堆髼松。湘流五转忽尽失，但睹壑皱来溶溶。倏如鱼鳞叠不尽，界以墨色豪回峰。渺然随风似远適，更漾北海知何从。净扫长天祇碧落，平铺匹练如吴淞。洞庭波涛远莫接，侧耳近若闻汹汹。自北而南忽倒漾，大云海合琉璃钟。圆镜千寻彻上下，琼田万里铺纵横。祝融峰高耸螺髻，青石坛古蟠虬松。松从坛侧亦倒挂，放我石上支孤筇。风意捎云云态慵，一尖远视青芙蓉。忽然横峰小露脊，如鱼戏水方噞喁。飞来石船在何许，怳欲飞去还无踪。苍茫变现讵可极，真令荡我平生胸。奇观人生谅有数，幽赏物外知谁供。倒尝佳境似得蔗，近想堂密非无枞。素履幽贞聊坦坦，朋从思虑奚憧憧。少文名山愿颇遂，向禽空谷音还跫。桑田沧海任幻相，仁山智水留欢悰。昔游低徊自惺松，云岚变灭余蒙茏。上封归来日未暮，一声已动天门钟。  

***登岣嵝峰作***  

衡峰首回雁，临江初不高。岣嵝特骞鹏，峨峨插云涛。兹岳信神奇，兹峰益雄惊。崔巍切云冠，奋迅腾溟鳌。还疑金铜仙，摩天出蟠桃。其下干青莲，跗萼相周遭。栝柏斧不尽，云雷数来鏖。未论祝融尊，且放兹峰豪。繄昔怀襄时，洪波莽天滔。神禹伤父功，血马登山号。日照绣衣梦，霞开金简韬。地络已得要，天紫兹告劳。奇文秘龙鸾，光气惊猿猱。昌黎昔穷搜，先笑后号咷。历本谁窃摹，千钧延一毫。兹来叹冥茫，祇拟欢游遨。凌峰采石药，触兴歌诗骚。绝顶还一登，八极直翔翱。松风吹我行，天籁纷嘈嘈。既已辞樊笼，何用餔饣离糟。  

***陈诗***  

陈诗，字愚谷，号观民，蕲州人。乾隆戊戌进士，官工部主事。有《大桴山人偶存集》。  

***送饶三试吏江西兼寄彭秋潭***  

长杨溪水流涓涓，千曲百折奔长川。东汇清江复东注，彭蠡大泽吞江天。江天茫茫几千里，十载高歌寄燕市。未奉长安一囊粟，且吸江西一口水。章贡交流春水长，双姑昨已嫁彭郎。停船为问江州客，听罢琵琶泪几行。  

***送罗肯堂同年归九江***  

沔口经年住，浔阳一望通。薄田无乐岁，瘦骨易秋风。有客如张禄，何人似孔融。片帆归去好，萧瑟对江枫。  

***周嘉猷***  

周嘉猷，字顺斯，号慕萱，海宁人。乾隆己亥举人，官兵部主事，赠员外郎衔。有《云卧山房诗集》。  

***长生殿***  

天上人间思渺茫，骊山星月映霓裳。千秋未了来生愿，百劫难消此夜香。银汉迢迢怜对影，金钗密密誓回肠。楼东亦有承恩处，可记珍珠一斛量。  

***百子池***  

汉苑恩深同辇时，宜男灵瑞祝芳池。莲抛红粉垂多子，玉映蓝田种有期。百尺楼台秋远近，九光镫火夜迷离。于阗仙乐谁闻得，佳话流传到侍儿。  

***长闱***  

长闱，字迈仁，汉军旗人。乾隆己亥举人，历官护军统领。有《挹绿轩诗稿》。  

***题丁琢亭画令公庙壁***  

山色逶迤树色稠，风光遥接塞垣秋。僧栖红叶林边寺，人在斜阳江上舟。  

***过龙王庙忆永闻上人***  

缁衣曾染墨痕香，茗碗炉烟绕石床。自昔谈元聆象教，于今问法向龙王。昙花黯淡飘兰若，薝卜参差护影堂。坐对僧雏思老衲，怆然霜鬓独回翔。  

***访浩然上人不遇***  

策杖叩禅扉，穿云入翠微。虚堂人迹静，深院俗尘稀。谈麈惊花落，风铃怖鸽飞。徘徊双树下，但见暮鸦归。  

***独宦***  

独宦秋色晚，西风落叶飞。旅人犹未返，社燕已先归。草木新霜冷，关河旧梦违。壮怀空复尔，鸥鸟近忘机。  

***沈长春***  

沈长春，字小如，归安人。乾隆己亥举人，历官湖南按察使。有《古香楼诗集》。  

***留别史静轩***  

别语无多别思催，祇今蜡炬半成灰。刘蕡曾上千言策，庞统应非百里才。鹤径扫开残月路，马蹄蹋碎乱云堆。此行莫道增惆怅，分得清风两袖来。  

***留别贾听桐***  

闻道清霜五月寒，冷云漠漠恨漫漫。好将怨李恩牛事，都作藏蕉覆鹿看。青眼难忘交谊笃，白衣终荷圣恩宽。伤心同调应相忆，长笛声中夜未阑。  

***舟行偶成***  

无边行旅迹，向晚又烟浔。秋色满天地，劳人空古今。乱帆风影碎，衰草岸容深。会得虚舟意，徒烦倚棹吟。  

***周镐***  

周镐，字怀西，号犊山，无锡人。乾隆己亥举人，历官漳州知府，署汀漳龙道。有《犊山诗稿》。  

***仪徵夜泊闻琵琶***  

急雨嘈嘈下海门，隔船愁听为停樽。江边司马秋风泪，塞上明妃夜月魂。猿鸟无声山寂寂，鱼龙欲舞水昏昏。天涯自古多沦落，几辈相逢得细论。  

***何梦莲***  

何梦莲，字净亭，号周溪，正定人。乾隆己亥举人，历官榆林知府。有《式古堂诗集》。  

***过武陵***  

江水平于掌，张帆借好风。天随两岸阔，舟出万山中。远浦浮鸥白，疏林落照红。渔庄如可住，不复事青骢。  

***舟泊金陵***  

金陵城外晚萧萧，伊轧舟行过断桥。两岸柝声敲夜月，一江帆影弄秋潮。山川形势通三楚，裙屐风流忆六朝。虎踞龙蟠名胜地，放怀我欲访渔樵。  

***纪大奎***  

纪大奎，字慎斋，临川人。乾隆己亥举人，官什方阝知县，署合州知州。有《双桂堂稿》。  

***关帝庙观壁间画***  

天地本好生，治乱何终始。杀机当既锺，佳兵者咸是。悲哉涂地功，沾沾群自喜。如公岂其人，夫诚不得已。画图满壁间，诛戮何累累。无乃神意伤，眷然不忍视。吁嗟俎豆徒，所夸抑末耳。天地曷以充，顽儒曷以起。是中非偶然，在此不在彼。  

***广信至玉山舟中***  

水如树欲静，滩如风不宁。百里断肠声，当年游子听。一往不可复，此行安所欲。千古流水心，耿耿在幽独。  

东南是沧海，此水乃西行。高下数百里，时为不平声。所遇有如此，流恨何时已。可怜无父人，犹作浪游子。  

***余莅什七载壬申秋保荐赴都邑人士多赋诗见赠作此答之并示父老***  

子羔学未成，质美犹难恃。漆雕斯未信，焰然谢子使。矧兹袜线艺，制锦无乃毁。七载殊兢兢，浩如涉渊水。感诸澹台贤，非公不至止。瑶华忽赠音，惜别穷治理。藐矣予何言，大哉礼乎礼。圣训万古存，民行端赖此。愿农力耕桑，亲睦无我尔。愿士法诗书，敦行表乡里。仁让既已兴，风俗日淳美。弟弟与兄兄，父父而子子。无怀之民与，如斯而已矣。民和岁自稔，有司亦良喜。作诗酬众心，身远神犹迩。揽辔行复来，此愿励终始。  

***赵希璜***  

赵希璜，字渭川，广东长宁人。乾隆己亥举人，官安阳知县。有《四百三十二峰草堂诗钞》。  

***松风亭***  

小亭起得傍东城，摵摵松吹夜半笙。风景于今传北宋，寒涛竟日咽唐庚。落花黄满无人扫，瘦叶青垂有鹤行。忽化虬龙斗雌霓，爪牙碧血看交横。  

寂寂山光月有声，都于松下响葱珩。一池水浸琉璃碧，半亩阴同翡翠轻。不放梅魂斜竹外，卻留龙骨藉云生。何人酒醒梦初觉，追忆淮南泪泗横。  

***漂母祠***  

千金报漂母，百钱报南昌。等为酬一饭，恩怨难相忘。功成名亦立，悲哉未央执。为德何不卒，天下常已集。  

***栖贤三峡桥***  

玉渊下注三峡开，清猿啼断悲风来。辚辚萧萧千乘车，横枝直幹万朵梅。长公之诗清入骨，推倒峨眉厌月<出骨>。坚瘦长输紫翠间，面目新看云雾拨。鼋鼍鱼鳖蛟螭叫，或偃或仰或垂头。忽然吞食怪事发，水石激射凝不流。东虹西虹美人愁，银河织女归牵牛。乌鹊逃入栖贤谷，少儿晓上梳妆楼。甚深法力遏奔溜，飞桥谁补青天漏。靊霳犹闻出地贲，喧豗竞逐回风骤。  

***楚王庙碑***  

气盖世，力拔山，叱咤风云变色间。狠如羊，猛如虎，逐鹿中原三户楚。淋淋手提上将头，宋义不死忘秦仇。重瞳九战绝甬道，百万空壁观诸侯。萋萋宫殿咸阳火，置俎杯羹幸分我。鸿沟已画归彭城，跳梁毕竟成幺麽。时不利，骓不逝，乌江自刎虞兮泪。汉歌四面楚人多，汉室惟知尊义帝。颓垣败壁摇秋风，何曾陌上遗民逢。奏毁淫祠我辈事，丰碑贻诮檄梁公。  

***李大成***  

李大成，字裁之，新会人。乾隆己亥举人，官长武知县。有《荷庄检存稿》。  

***半塘晚步***  

几缕炊烟散晚晴，平桥水远漾空明。秋郊十里寻诗路，人在西风落叶行。  

渺渺郊原纵目长，青山依旧郁苍苍。三城宫苑知多少，半是人家半夕阳。  

***追虎行为廖福友作***  

龙虎滩头四山高，黄茅满山风萧骚。同舟色变听谈虎，长年夸说而翁豪。翁船昔年曾泊此，官差捉船船潜逃。飞鹅岭下最深处，涧深路僻才容舠。是时更深山月黑，松林风起山气逼。有虎咆哮飞上船，作势扑人人僵踣。翁忽奋起健拳掀，虎已衔人向崖奔。腾身跃登握虎尾，大声怒号如驱豚。双手淋漓人血赤，虎口夺人人辟易。裹伤扶抱向船回，涧水潺潺虎潜迹。此事闻来我亦疑，翁材不及中人姿。义愤一激肝胆烈，生死问翁翁不知。毋乃气能慑猛兽，赴义鬼神亦助之。座中听罢神欲旺，石壁猎猎阴风吹。  

***何文明***  

何文明，字哲堂，香山人。乾隆己亥举人，官洧川知县。有《二思斋诗钞》。  

***雨后小园散步***  

残滴收檐牙，虢虢雷犹怒。炊烟遮山起，倦翮遗响度。乱云飘破絮，薄者乃若雾。蛁蟟嘒纤柯，螮蝀横薄暮。叶色翠于染，蛩语繁如诉。林罅逗微凉，清气弥衣屦。触处皆成赏，独立如有悟。何人抒幽怀，吟声出深树。  

***彭蠡遇风***  

黄气惨惨风势恶，云如坏山势将落。江犭屯水面作人立，纷飞鹙鸧与鹳鹤。巨舰真如夹两龙，飞翔之势欲凌空。顾盼两岸目为眩，银涛雪浪相撞舂。我时凭舷事小酌，破浪乘风真足乐。坐客惕息指我痴，公等不痴欲何作。  

***泊饶州***  

片席入空明，危樯薄暮停。城环三面水，湖浸一天星。葭苇摇烟碧，鱼龙吹浪腥。一身凫泛泛，沽酒醉还醒。  

***黄锴***  

黄锴，字文石，沪溪人。乾隆己亥举人，官武功知县。有《四虽吟草》。  

***舟次早起***  

晨光吐熹微，溪上露华泫。林乌掠舟鸣，余星带云卷。晨兴寂无人，残梦犹可缅。群动机未萌，天倪尚钤键。勿虑何所图，无翳不待翦。山水静悠悠，理会是非遣。  

***暮夜再游晋祠同赵浣瀛秀才***  

灵湫一泓澄，灌溉足百里。活活走珑玲，泠泠净泥滓。所被一何遥，其源为可恃。岂真灵风旂，梦雨兴漫瀰。鱼鸟本亲人，生机讬清泚。君看藻荇凫，并作跫然喜。  

***张怀泗***  

张怀泗，字环甫，汉州人。乾隆己亥举人，官宛平知县。有《榴榆山馆诗钞》。  

***读杨蓉裳先生芙蓉山馆诗用集中李墨庄诗韵***  

达不悔出山，穷不悔识字。诅祝且由人，饥饱行吾志。古今数君子，天与好才智。驭气如驭龙，按节如按骥。偶然脱羁勒，亦自有遐致。生平结古欢，不洒素丝泪。  

踏遍好山水，奇光惬清节。饱饫烟霞气，溶溶一腔雪。摩挲三尺剑，尚带焉耆血。回首誓师时，浩歌声激烈。迸入五色肠，翻觉八叉拙。迩来染翰余，泊然味禅悦。  

***九藤杖***  

沧江龙子卓水立，飞上青天爪甲湿。壶公伸手攫龙回，云归雨歇千山碧。昔日为竹骑长房，今日为藤扶颠张。是杖是龙那可测，精光炯炯千夫强。归来行脚半天下。倦卧匡床保婴姹。有客肩藤款荜门，健仆依依随长者。青城大峨花冥冥，五岳四镇苍然青。便欲登峰观日出，径跨长虬横海溟。游山有福未易得，到处且寻诗酒客。黄发友人今在无，绰约仙娥方食息。与君邂逅亦前缘，慎勿奔腾思舍旃。杖乡杖国知何似，试量佛顶谁媸妍。  

***开元寺晚眺***  

夕阳沈古寺，清净悟前因。钟版迦难意，香炉庆历春。僧官不让客，野马常骄人。兴替成何事，冰蟾又涌轮。  

***陈紫林以所画一鱼一刘海戏蟾寄赠兼索书怱怱作此答***  

松江曾记四腮鲈，万里归来老钓徒。三十六陂烟水阔，藤笺一幅墨痕孤。  

我亦江湖浪宕身，每从斗酒悟前因。与君共作蛟龙吼，可是烟波透网鳞。  

忽把金钱幻老蟾，画图游戏更蹁跹。几回欲逐刘仙去，长看瑶台皓月圆。  

孝子闵贞高相国，本朝大写最知名。紫林楚产三巴客，元气淋漓万古情。  

***雨后由西郊至龙居寺***  

梅雨连宵立夏前，鳞鳞细縠漾春田。秧针刺水青如沐，好是新晴卓午天。  

岛屿潆洄忆昔时，分明湖水又涟漪。人家多傍绿杨住，一路春旗接酒旗。  

软舆摇兀似轻航，颇怪橙林碍日光。转过桥头迤南去，绿云如水蘸平冈。  

鱼婢蹙波常近市，鹤仙敛翼静听经。隔江隐隐招提出，四面松篁作画屏。  

***胡翘霜***  

胡翘霜，字晴岚，号枫园，麻城人。乾隆己亥举人。官兴国学正。有《香雪亭诗集》。  

***罗沟雨中秋望***  

细雨杂疏烟，江乡九月天。黑云低楚岸，红叶上吴船。水落鱼虾窟，村排雁鹜边。荷蓑人自得，生计在前川。  

***岳阳晚眺***  

独倚江楼思渺茫，蟹棚鱼舍暮苍苍。黏天草色横孤鹜，绕郭潮声下夕阳。万里风帆通蜀汉，三秋雪浪照衡湘。骚人莫便悲摇落，尚染巴陵橘柚香。  

***王心清***  

王心清，字澄源，临淄人。乾隆己亥举人，有《有竹堂诗集》。  

***登登州城楼***  

海势环三面，人烟聚两城。滩头鱼网集，天际客舟轻。春色登楼见，乡心逐物生。西南一回首，落日数峰明。  

## ●卷一百二

***法式善***  

法式善，原名运昌，字开文，号时帆，又号梧门，蒙古旗人。乾隆庚子进士，改庶吉士，授检讨，历官庶子。有《存素堂集》。  

***两间房***  

留此秦时松，挂彼太古月。青山从东来，宛转气一歇。空际放奇观，阴森排万笏。霜风吹老马，烟色逼苍鹘。红泉泻秋涧，何处笙竽发。  

***黄土坎***  

朝过青石梁，暮登黄土坎。林绿湿敝衣，山声摇醉胆。石菌肥可茹，井花红入览。树头鹳鹊鸣，转增客凄惨。柴门坐老妇，土<土坐>瓦镫闇。殷勤劝止宿，前途防虎窞。吾自就凉月，系马蘋婆啖。  

***青石梁道中***  

此是何年雨，犹飞百道泉。柴门淹虎迹，石壁洗蜗涎。野店秋无月，荒山树不烟。佛堂耿寒梦，拈出画中禅。  

***澄怀园与汪云壑（如洋）修撰程兰翘（昌期）编修夜话***  

客不与秋期，秋来客早知。镫光连水湿，虫语吐风迟。星斗近依榻，竹梧清沁脾。无猜羡鸥鹭，三两浴平池。  

***和张水屋（道渥）游西山诗***  

望去翠无门，踏之云有级。山僧欲掩扉，客随孤鹤入。  

湿云浥佛龛，石乳滴茶灶。夜深门不开，水与秋俱到。  

***观泉***  

我闻玉泉名，未见玉泉水。何年苍雪僧，劚自松根里。白云一夜飞，秋雨忽然止。居人饮一勺，往往天浆比。朝涵石气清，暮泻山光紫。岂知在山时，泠泠清若此。  

西涯诗（西涯即今之积水潭，在李文正旧宅西，故名，非别业也。余既辨李广桥之误，因绘西涯卷子，并蒙文正像於帧首。）  

西涯我屡至，未暇考厥名。指为积水潭，客至如登瀛。今岁看荷花，写图纪幽清。赋诗皆胜流，佳话传春明。茶陵昔赐第，言在西南城。西涯乃别业，下直联群英。不知公少日，矮屋三五楹。红镫炯一楼，时闻读书声。老臣忧国深，家室心所轻。故宅竟不保，居人凡几更。慈恩寺遗址，秋梦时回萦。骑马见林木，隐隐思平生。  

路折李公桥，吾庐一水隔。杨柳绿依依，不见李公宅。桔槔亭已颓，清响落林隙。微风散稻田，斜月上松石。菜园全荒凉，莲花总幽僻。惨淡经檀花，照人犹深碧。李公社稷臣，杯酒非所適。挥涕白鸥前，散发秋堂夕。竹林寄余兴，禅房时著屐。偶然出诗句，幽怀感今昔。虾菜尚难具，平泉安足惜。惟有法华庵，空廊黄叶积。  

客来访西涯，扁舟舣湖口。指点城外山，问讯风中柳。我已沿旧说，溪桥未深剖。看花年复年，鸥鸟笑人否。譬如名士居，不曾辨谁某。一旦识姓氏，翻悔坐失久。快读西涯诗，西涯胸中有。文章惊一代，眉寿夸十友。翩然神其来，面目落吾手。纻衫与朱履，破椟僧能守。风流渐销歇，我恐西涯负。但期随老渔，烟篷卖菱藕。  

***和胡蕙麓大令访西涯先生墓诗***  

西涯宅废水空存，又叩禅扉访墓门。病衲斜阳翦榛莽，老羝秋雨啮松根。仅留诗句传湖海，无复齑盐计子孙。三百年来谁过问，暮鸦黄叶畏吾村。  

***宝珠洞***  

行到翠微顶，翠微全在下。峭壁不洗濯，孤青自淡冶。山声石上来，暮色天际写。土灶然松柴，放出烟一把。  

***梦禅居士仿香光卷子***  

好山何处无，妙笔不常有。偶然参画禅，万壑秋云走。风霜老槠枥，烟翠饱菘韭。借问荷锄人，梅花栽几亩。  

***题白石翁移竹图后***  

前身我是李宾之，立马斜阳日赋诗。今向河桥望烟色，一陂春草几黄鹂。  

水流花放自年年，谁有闲情似石田。几笔山光秋到竹，盟鸥射鸭晚凉天。  

***送汪杏江庶子养疴旋里***  

两年违故山，柳色黯江关。楼静月长满，径荒花亦闲。马循溪路去，鹤识主人还。宦橐嫌诗富，老妻亲手删。  

***题西涯先生像后***  

我尝校公集，因知公素志。近为作年谱，搜罗及轶事。大抵公性情，和平而冲邃。在官五十年，保全皆善类。逆瑾覆纲维，百计社稷庇。卓哉顾命臣，焉敢艰危避。奈何罗侍郎，门生倡清议。王陈踵讹谬，显与实录异。元真观碑文，安知非作伪。呜呼公致政，鱼菜不能备。清操有如此，乃云徇禄位。此像藏闵氏，上有癸亥字。公年五十七，谨身殿初莅。时和百司理，僚宰无猜忌。公早抱隐忧，郁郁不得意。苍生四海望，藐兹一身寄。刘谢继去国，幼主付谁侍。微公秉国钧，杨韩将奚置。我过畏吾村，墓田久荒弃。日暮牛羊来，无复狐狸睡。草堂葺三楹，四围杨柳植，湫隘匪旧观，幽洁抵山寺。燕许大手笔，拟作墓祠记。孰更勒公像，一碑耿寒翠。  

***西涯晚步***  

微云刚压六街尘，芳草斜阳辨未真。枸杞萝摩俱不食，樱桃芍药偶相亲。松阴坐久须眉绿，山色餐多肺腑春。惟有白鸥闲似我，沙汀晚立肯依人。  

***由黑龙潭至大觉寺***  

路转画眉山，一村湾复湾。人家松树底，酒旆夕阳间。牛拣碧阴卧，燕冲微雨还。道人灌园罢，叉手药畦闲。  

恨未携琴至，空闻流水声。古人不相见，山月此时明。松老僧同瘦，竹阴天自晴。烟蓑恐无分，徒抱著书情。  

爱古赖无侪，残碑手自揩。石香借泉漱，筍稚任花埋。厨积含霜叶，炉烧带藓柴。丹砂不须炼，梨枣略安排。  

忆自经秋雨，廊欹竹树芜。花开几人到，春去一诗无。云气连村暗，山声入夜粗。牡丹红处屋，迟我十年租。  

***归宿怀德草堂***  

暂息登顿劳，遂忘行旅苦。欲问某醉醒，不辨谁宾主。炊烟淡入云，车声远疑橹。山近秋雨繁，林暗大星吐。  

***寄怀王述庵侍郎***  

文献东南望，风流湖海传。梦回盘马地，心冷钓鱼天。松菊存三迳，图书载几船。北窗且高卧，消受好林泉。  

***正月十七日张船山招同人集蜚鸿延寿草堂为余作生日赋诗各以其字为韵***  

月前拜东坡，未和苏斋诗。强韵拈几回，空自劳心脾。看镫紫陌归，短札城南遗。知好醵金钱，戒旦春酒治。我年五十三，颜发苍白滋。及今不行乐，行乐将何时。冻梅伏瓦盆，新放三两枝。溷迹风尘中，犹胜桃李姿。  

幽斋绝管弦，曲院回松杉。一桁西山青，风送层檐嵌。坐客皆诗流，佳句烦镌镵。我衰百不能，大嚼娱贪镵。残叶响空壁，浊酒污朝衫。登车望林月，已在城头衔。摩挲故人书，星斗翻云函。杏花计日红，细雨迷江帆。  

***万寿寺***  

万竹忽低池上风，水烟吹到寺门空。斜阳不管花开未，一角西山各自红。  

***题画山水***  

入山喜听流泉声，溪畔坐数山花明。昨往翠微值秋雨，黄叶满地无人行。吴生兰雪自恃腰脚健，攀尽风梢与霜蔓。羡他逐鸟梯高云，笑我随僧啖香饭。归来满胸贮山色，画手何人能写得。有客示我山水图，山水之外余笔墨。岳岳者石林林松，千岩万壑秋芙蓉。谷口有花残阳红，岭背筑屋舟不通。樵夫牧竖虚无踪，只许老鹤缡褷从。饮酒一吸三百锺，振衣直上千仞峰。石厂滴绿如江篷，延伫又恐来蛟龙，凉月送客归墙东。  

***元日过积水潭***  

年年骑马踏京尘，谁识风潭自有春。岸雪消融溪水活，我来又作看花人。  

***肃武亲王墓前古松歌***  

岂有吹箫不用竹，碣语分明我王属。一百三十六营贼，争向将军马头哭。功成身殁何忧劳，毅魄上烛星辰高。独有坟旁老松树，郁勃时藉风悲号。枝幹周围六十丈，礌砢未肯扶摇上。俨然广厦万间庇，岂藉飞涛半空响。松山战罢搜松材，此树曾盟带砺来。盘拏直学虬龙走，灵爽将疑幢盖开。中间却有凌云势，兀傲不受鬼神制。百尺以上若楼耸，五步之内已绿闭。偃蹇略比梅花枝，人世炎凉总不知。偶遭风雪皮肉坏，苍髯翠鬛仍支离。我来趋拜墓门侧，一缕天光入松色。斜阳闪闪隐残红，白发萧萧变深黑。韦毕不作谁能图，王维之诗今有无。惟余丞相祠堂柏，万古峥嵘两大夫。  

***赠黄穀原（）均***  

长安画士称三朱，黄生卖画来京都。促膝已觉气潇洒，下笔忽见云模糊。结交只有严芗府，历下亭边听秋雨。卸驴先访净业湖，百顷莲花数声橹。打门同醉西涯斋，蔬筍登盘苔上阶。夜深谁遣鬼神入，床头壁上生烟霾。二客据案各狂笑，放笔为之非意料。当场许吐胸中奇，大叶粗枝出神妙。望古我为人材愁，此画何减寅与周。飘泊淮海同沙鸥，有才无命将焉求。清风明月随处有，白云在天笔在手。鹤可僮兮僧可友，我尚随人呼漫叟。得钱便买菱与藕，三朱邀来同酌酒。  

***合作诗龛画会卷子***  

故人联袂清风来，残雨犹滴诗龛开。犹孟踏破空廊苔，笔花落纸心疑猜。东邻睡足严香老，红日三竿说太早。浙西有客学冬花，邗上三朱梦春草。黄生黄生真太痴，洒墨便是无声诗。吴子（八砖）衙官怕官热，湘竹为我图风枝。瑰奇更羡姚太史，一片秋云堕十指。太仓家法剩二王，粗枝大叶张风子。舍人水部各闭门，伏几追写梅花魂。卷尾丹铅付渲染，譬如鸿爪须留痕。我自展向月桥读，乔松怪石生平熟。何处种梧何处竹，草阁荒凉不可宿。阶虫啾唧楼钟续，黄生自起翦秋烛。解衣磅礴坐寒绿。  

***涤斋素人野云穀原香府合作诗龛图摹奚铁生***  

涤斋恂恂然，依野云以居。画笔日在手，风雨栖蓬庐。素人每嘲之，头低口嗫嚅。严画拙以古，黄画秀而腴。每见涤斋笔，辄叹其弗如。奚君自杭州，寄我尺素书。点染西湖山，谓即诗龛图。图尾题断句，已是三年余。悬我粉墙上，吾客皆踌躇。涤斋欻起草，摇笔龙蛇趋。素人与野云，写石兼竹梧。严黄但任笔，意到神清腴。譬如将三军，自先握中枢。我从壁上观，叉手空嗟呀。  

***五鼓起赴苏斋作坡公生日適西湖风水洞拓得苏题姓字四楷迹同赋***  

年年苏斋拜公像，拜公辄复吟公诗。自题姓字风水洞，当日只有春禽知。梅花开落七百载，定山村僻谁寻之。苔荒翠湿冷岩月，恍惚照见公须眉。轩昂四字嵌云壁，玉虹作气空天吹。系马花间久相待，观鱼池上常萦思。独惜开轩李居士，搜尽杉桧无题碑。新墨拓成旧字活，端严跳脱鸾凤姿。眉州乳媪帖第一，此石何啻交柯枝。苏斋日暖布帘卷，溪桥春入千茅茨。笑我骑驴胜骑马，疏星破月摇寒漪。石屋旧游感前梦，晓城薄雾笼朝曦。推倒垣墙见灵隐，杭湖风水将留兹。  

***李山人以梦禅居士指写东坡诗意遗墨属题***  

太白以后东坡诗，仙乎仙乎出尘姿。近来更有梦禅老，以画为诗人不知。夜中快读东坡句，朝起便写古松树。松下仙人谁见之，写出空山辟穀趣。先生曰笔不如指，自我有之自我使。高傅既亡指画稀，问君何处得此纸。此纸沦落尘埃中，苔花黯淡秋烟濛。万钱买归看万遍，云堂谡谡回天风。梦禅作画诗龛题，梦禅老年懒于画，余许题诗，则必画之。前例创始王黄倪。故人坟上木已拱，瞥见遗墨增愁凄。李君一生爱朋友，求诗乞画年年有。跨驴访我月桥东，称述梦禅不绝口。梦禅昔日图诗龛，罗聘惊为沈启南。山东亦有云林阁，城北曾无海岳庵。  

***大觉寺偶题***  

出城跨驴路幽敞，樱桃树上仓庚响。到寺残日已西匿，看竹湿云已东往。山中夜雨五更骤，门前溪水三尺长。老僧贪凉起诵经，渔翁爱晴去撒网。偶坐松间理清课，辄向天边结遥想。笑他黄蝶逐花飞，羡尔青虫缘壁上。  

***秦小岘侍郎诗来问病约同李石农茶话余病不克往用韵谢之兼寄石农***  

故人名风雨，寂寞小西涯。阶上又春草，水边空暮霞。却烦寄书雁，一讯隔城北。廿载禅栖客，重来坐日斜。  

***阮芸台侍郎偕朱野云山人补种柳树于拈花寺***  

清露堂久圮，亦园犹可寻。遗文渐零落，松雪偕云林。诗载佳山堂，三复伤人琴。当日毛陈朱，声价侔璆琳。相公携斗酒，溪上时行吟。检讨辑旧闻，逸事多浮沈。拈花旧刹存，秃柳摇疏阴。磬声云外来，触我清凉心。徙倚古亭西，坐听山鸟音。荒凉暮色起，远接西山翠。退谷有残花，西涯无旧寺。兹水尚明瑟，回环绕初地。芦芽与苇根，雪尽春风吹。阴阳向背势，结构出精意。江湖数幽客，各具扁舟思。故乡旷别久，姑讬鱼鸟醉。野云老画师，花间抱佛睡。约我繙残书，补作万柳记。  

***寻香水院遗址***  

石厂三五峙，言是香水院。香水从何来，杏花了不见。闻说辽宫人，夜镫洗残砚。风瀹朱砂泉，春烟微雨变。至今水尚温，残滴流佛殿。我昔跨驴至，青苍石一片。柴扉扃莫开，呢喃出双燕。  

***汪如洋***  

汪如洋，字润民，号云壑，秀水人。乾隆庚子一甲一名进士，授修撰。有《葆冲书屋集》。  

***夏秋多雨自赵北口至鄚州二十里间皆成巨浸编筏以渡宛然水乡风景也***  

晓发十里铺，浓云作秋寒。秋寒泻层碧，四面江湖宽。中央界燕赵，倒影虹桥弯。南人困尘沙，得水逢旧欢。耐可荡胸臆，且宜濯缨冠。柳阴有篙檝，争渡如争滩。故道失雄鄚，稽天势漫漫。周园下错田，虑随东逝澜。纵横亘港汊，脉络纷倪端。瘦马载急递，高轩装达官。布帆熟无恙，来往凌屋山。宁知万粱{艹黠}，半饱鱼鳖餐。我时截中流，凄风激微湍。感彼刈获谋，遑恤衣裳单。侧闻清口涨，民庐暴摧残。楗菑赖重臣，上释宵旰艰。兹方积潦致，平治凉非难。将修道茀政，况异哀鸿叹。行殿丽金碧，水围停玉銮。归途期步谒，泥裂龟纹乾。  

***汤阴谒岳忠武王祠***  

十室名臣里，千秋国士风。仙踪异圯上，人望比隆中。早究孙吴略，期收耿邓功。格言惩爱死，优诏答精忠。唾手燕云复，伤心贝锦攻。全军争一哭，痛饮负诸公。锻炼俄三字，尘沙奈两宫。划柑枢算险，叩马敌谋工。厥厉阶长舌，惟天鉴匪躬。黄冠归未得，碧血恨难穷。下邑崧生始，熙朝庙祀崇。贞珉镌笔札，顽铁铸奸雄。燕颔披帷识，鱼轩配座同。奉祠存嫡系，肃客走粗僮。游奕兵容壮，周流社址空。编年遗集富，展祭御碑穹。南渡家何在，东窗岁几终。撼山犹破胆，袒背孰明衷。昼锦芳规接，金陀远梦通。辨诬怜吁泣，吾念亦斋翁。  

***安宁州温泉***  

连山袤三迤，水脉珍璧珙。洑纡或地中，沸作醴源涌。砂泉澈如镜，矿穴浊于湩。能为春云蒸，暖意沃顶踵。兹汤擅第一，臭味屏阘茸。澡身有神功，五体急投勇。虽非八功德，信是妙莲种。其旁绀宇崇，松羔夜涛汹。梦魂骊山高，挟我去秦陇。荒哉轧荦儿，绣褓六宫宠。腥闻孰荡涤，垢腻犹积壅。岂如天南陬，神瀵山灵拥。揭额古未闻，升庵作之俑。庶几灵台春，衫袜脱械拲。达官供顿停，蕞尔汤沐巩。奈何槃勺微，刻画到榱栱。缅彼饮泉风，监兹一神悚。  

***晓行偶占***  

宿雾荒丛罥似珠，晓风蛛阵吐萦纡。不须更染初阳色，画出渔村晒网图。  

***再过燕子洞***  

契阔灵山乍两年，重来仍是绤衣天。抽身皂荚黄尘外，到眼琪花碧草前。终古涛声常作雨，经春苔印又如钱。使君不识忙闲事，偷伴孤云一夕眠。  

***沅江舟中夜雨***  

疏声篷背忽脩脩，翠石文沙古渡头。烛尽邻船初罢酒，更稀戍卒懒登楼。十年旧续江湖梦，千里平添茝杜愁。自笑尘劳缘底事，苦将今旧阅浮休。  

***江德量***  

江德量，字成嘉，号秋史，仪徵人。乾隆庚子一甲二名进士，授编修，历官御史。  

***题黄山始信峰丽田老人琴台***  

世间奇境乃有此，云海涛头一峰峙。高削千仞中忽分，隔断尘迹三万里。奥府天开清净门，危桥支石惊心魂。是中止可住仙佛，云连雾断愁猱猿。松花香覆石屏护，翠微深处清音度。空山无人云乱飞，寂寂禅琴几朝暮。君不见，上方僧，倚筇瘦影临青冥。又不见，寒江子，断墨何年蚀风雨。定空禅室独坐处，静与琴台共千古。  

***金陵六佳园***  

中山池馆碧溪滨，乔木荒凉迹就湮。朱爵已迷巢燕宅，青门并少种瓜人。祇余苔藓滋三径，大半楼台属四邻。更上危亭看落照，锺山东麓锁烟榛。  

***奉题时帆先生溪桥诗思图用覃溪师韵***  

水流云在意，同此证初心。选石坐春昼，惜芳穿故林。别惊诗力健，豪忘酒杯深。得句时还读，琅琅和素琴。  

拈题迩英阁，亲度御毫曾。地回依香案，归迟拥院镫。登台看衮衮，执卷尚兢兢。笑问源头水，生寒可胜冰。  

***关槐***  

关槐，字柱生，一字曙笙，号云岩，一号晋轩，仁和人。乾隆庚子进士，官至礼部侍郎。有《青城山人诗集》。  

***江村***  

寂寞江村晚，苍茫野迳迷。渡闲秋水阔，云冷暮山低。落日明孤塔，轻烟幂远溪。归来沿岸曲，人影画桥西。  

***晚行山中***  

溪壑恣晚眺，古木团幽森。落日下平楚，闲云生夕阴。悠悠陟山陂，怅望抑何深。归来正苍莽，微月吐西岑。  

***秋晚***  

天高秋宇阔，暮霭扫空庭。野寺传清梵，山窗聚晚萤。萝遮三径月，烟锁一潭星。醉卧幽轩下，游仙梦未醒。  

***孙香岩先生以自乘良马惠赠走笔赋谢***  

天生神骏宛马雄，一扫凡马千群空。{尔}云蹑电惊飞虹，骞腾倏忽追无踪。吾师纵控组舞工，朝秣夕饮东华东。咫尺上与天阊通，年年侍从披云鬃。虎胸彗尾骨格丰，志决千里将毋同。解骖脱赠谊独隆，得得满马皆春风。紫薇郎官退自公，鞭丝帽影花濛濛。  

***寻白云寺***  

盘空山涧断，缥缈白云封。四顾杳无路，一声何处钟。鹿行春藓滑，鹤立午烟浓。知有高僧在，来寻最上峰。  

***许兆棠***  

许兆棠，字石泉，云梦人。乾隆庚子进士，改庶吉士。授编修。  

***襄阳雨泊***  

短剑驰驱久，孤篷尚客星。风吹一江黑，雨失数峰青。复道临虚置，惊涛入夜听。相看愁不语，榜火正荧荧。  

***磁州***  

水田漠漠稻粱秋，夹岸双渠向北流。平屋寒烟收不起，绿杨阴里过磁州。  

***谢振定***  

谢振定，字一斋，号芗泉，湘乡人。乾隆庚子进士，改庶吉士，授编修。历官御史，罢，复起礼部员外郎。有《知耻斋集》。  

***和詹石琴孝廉***  

尺五楼头载酒时，花光烛影照离思。盍簪恰应登瀛侣，打桨争传祖道诗。五两风轻人易去，二分月好梦全痴。吟逋待了愁难遣，负汝鲈鱼绝妙词。  

***汲修世子谢饷绿葡萄诗意在得种法次韵奉答用酬下询老圃之意***  

植根欲深苗欲稀，清明五日出土迟。祭猫瘗犬以时至，草龙向天随指颐。删除繁冗爽籁集，兼旬璎珞萦卑枝。葛囊锁护象文褓，勿令蜂雀窥重帷。溉之侵晨与昏暮，摘以筠笼倾漆匜。大珠小珠各风味，脆而不酸甘不饴。物情消息似佳酝，既多且有旨且时。为君尽输秘密藏，来年报我琼瑶诗。  

***万松寺***  

拾级上层嶂，苍松来攫人。盘旋惑前路，松若偕山莽。威凤互低昂，瘦虬争嶙峋。欹横挺奇势，幂地无朝曛。悬厓气阴森，巉削出画皴。遒枝罥茑萝，蒙茂云影屯。寒翠染衫袂，翛翛无点尘。斯须好风来，天籁空中闻。古调协宫徵，使我清心魂。纵横历百折，橐驼西向蹲。佛屋衔层碧，俶诡罗秋雯。万松青一色，护此龙象尊。磨礲费天匠，变幻如鬼神。路阻无剑台，西望空逡巡。  

***盘龙松歌***  

盘山万松无寸土，法藏一松更遒古。根蟠巨石破石腹，宛转游龙依卧虎。鳞甲参错护苔藓，亸地屈铁意伛偻。石幢支肘有神力，回枝突出折腰舞。自南自北性所便，纡余揖让相周旋。忽焉西向开华屏，苍髯低拂环翠亭。有时天风来谡谡，龙吟不似丝竹肉。传闻此树五百年，鄂公手植金刚坚。老僧辟地思翦伐，道人示梦得舍旃。老物信有鬼神护，不第拳曲全其天。有美斯爱爱斯传，作歌赞颂谁其镌。  

***吴树萱***  

吴树萱，字寿庭，吴县人。乾隆庚子进士，改庶吉士，历官礼部郎中。有《霁春堂诗集》。  

***光岳楼***  

层楼飞宇瞰沧溟，一笛仙风度鹤翎。岱色倚天星历历，河流环堞雨冥冥。荡胸云气无边白，到眼烟光不断青。十载旧游增惝恍，剧怜踪迹等飘萍。  

***武亿***  

武亿，字虚谷，号授堂，偃师人。乾隆庚子进士，官博山知县。有《授堂诗钞》。  

***寄李文亭同年***  

不见李夫子，今且岁一周。坐滞冷官局，和意但无求。引水灌庭竹，瘦影对摇秋。时泛一尊酒，呼与此君酬。相要依岁寒，劲节两相留。  

昨岁逢梁园，各念离居索。属当十月交，伫践故人约。入门半萧森，摵摵黄陨箨。有友方山子，適与尘鞅缚。跂予望同舟，不得并李郭。阴沈三日雨，窗隙幂冥漠。且复尽怀抱，因君叩管钥。  

年少学乡曲，动辄井蛙喜。侧瓮徒哺糟，食蔗未尝旨。枵腹而嗷嗷，弄舌以齿齿。至言供儳说，其失均为鄙。  

***题钱南渟生圹***  

白筑蓉城寄此身，达观岂必厌红尘。纵然岁月留人住，马鬛高封不碍人。  

***庄述祖***  

庄述祖，字葆琛，武进人。乾隆庚子进士，官濰县知县，署曹州同知。有《珍艺宦诗钞》。  

***咏画***  

米家泼墨擅风华，宜有莺啼更落花。小艇夕阳春色里，半天新雨醉晴霞。  

***落叶***  

弹指年光只刹那，离鸿归燕渐磋跎。被池一夜寒如水，起视阶前落叶多。  

***述梦***  

寒宵枯坐类逃虚，忽梦春风二月初。几亩柔桑栗留语，一池浅水活东书。花从绝境非甘隐，草有生机讵忍锄。腷膊寒鸡催漏尽，似怜蜗角靳螬余。  

***王宗炎***  

王宗炎，字以除，号穀塍，萧山人。乾隆庚子进士。有《晚闻居士遗集》。  

***钞谷音毕题以长歌***  

钱唐潮断江起<土孛>，厓山舟沈白鸥没。镫檠出土冬青枯，忍记犬年与羊月。水云琴客滞幽燕，风雨词人咽糠麧。南城欧血剩锦钱，西台垒冢惟晞发。余子{广胶}々天地间，白帢黄冠青布韈。鬓丝憔悴拾橡栗，形景悲凉吊薇蕨。酒后狂歌热过耳，雪里行吟寒透骨。文章零落过云烟，姓氏沈薶付碑碣。京兆先生爱著书，唐瓢可破陆像搰。冰雪清词一百篇，剔抉搜罗到岩窟。须眉点缀作佳传，片语褒讥荣衮钺。云亭问字老侯芭，避俗相携等蛩蟩。羼提又阅五百年，海枯石烂字不阙。残镫对雨手重钞，行间光怪生蓬勃。题诗忽忆赵王孙，北行船趁南风发。  

***落叶***  

荫樾曾依绿满丛，停车犹爱晚林红。碪敲秦塞三更月，帆冷吴江一夜风。未肯借枝因择地，几曾附木自飞空。岁寒留得贞柯在，好养根荄待化工。  

柏翠松苍健自如，纷纷余子付刊除。尘根解脱还真朴，眼界宽闲想太虚。谷口人归云卧后，山头猎罢雁来初。论功大树封侯事，且扫空庭伴校书。  

***春雨学博属题钱舜举苏武归阙图卷***  

穹庐遍野沙茫茫，风吹草低雁南翔。苏卿乘风还故乡，节旄秃落旃裘凉。谁与送者右校王，跗注韎韦犀毗黄。仰天握手气不扬，苑结抑塞摧肝肠。从骑跪进湩酪浆，通国十岁能挽彊。射兔掘鼠持作粮，胡妇对之心感伤。欲别不别牵衣裳，更有濈角羝乳羊。肱麾不去鸣声长，子卿慷慨泣数行。从此分袂各一方，不复相见毋相忘。橐驼驒騱齐足良，行程苍茫纪不详。汉关峨峨近在望，山川重秀日再光。归诣北阙朝未央，太牢告祭先帝旁。拜典属国为列卿，道路观者如堵墙。面目改易须眉苍，丹青图画何堂堂。齧毡咽雪苦葡尝，不降不辱臣之纲。千载而下谁颉颃，洪皓朱弁郝仲常，垂示风纪传无疆。  

***杨揆***  

杨揆，字荔裳，金匮人。乾隆庚子召试举人，内阁中书。历官四川布政使。有《藤华吟馆集》。  

***峡石驿***  

啼鸠唤雨鹊唤晴，湿云正傍晴云生。居人自爱新雨足，一牛朝耕破山绿。山神高敞芙蓉屏，头鬓乍沐光盈盈。霞绡雾縠远莫辨，窥客但讶长眉青。我行更出层厓上，足底流云水声响。苔痕黏屐一寸深，石筍棱棱雨中长。回飙萧瑟吹衣裳，欲断不断愁烟峦。连峰去华三百里，已有清气飘中原。平生不识秦川路，一片愁心落何处。道旁垩壁余古灰，独自题名石间去。  

***潼关门***  

函关西上潼关来，旭日正射关门开。门开四扇城百雉，迢递层城屹山峙。汉唐设险凭此关，连营甲骑屯如山。时平无处问残垒，但见长河万斛波回环。万里当风陵，双峡险初脱。青山转处有余力，山束千重河一折。中流无风喷怒涛，重舸径上长樯摇。昨宵我住严关下，愁听惊流梦中泻。河流东注我向西，晓上关头看太华。  

***青海道中***  

朝从青海行，暮傍青海宿。平野浩茫茫，隆冬气何肃。悬车通间道，万骑夸拙速。严霜拂大旗，边声动哀角。飞沙怒盘旋，迎面骤如雹。时当泽腹坚，海水沍而涸。层冰摇光晶，黯惨一片绿。或闻大声发，冻折千丈玉。中流起危峰，势可俯乔岳。将倾未倾云，欲飞不飞瀑。云是太古雪，厌叠如皲瘃。出没罔象形，吐纳蛟蜃毒。西荒此巨浸，洪流所潴蓄。卑禾百战地，秦汉尚遗镞。萧萧古垒平，兀兀边墙矗。青磷风焰小，白骨苔花驳。夜深驻戎帐，冻土遍墝埆。冷月悬一钩，荒荒堕厓谷。嗟哉征戍士，辛苦离乡曲。试听青海头，烦冤鬼犹哭。  

***呈大将军嘉勇公***  

袴褶蛮韡结束轻，容参幕府学谈兵。摩云远过阎浮界，计日应收的博城。麾下偏裨皆壮士，军中礼数到书生。骕骦感赠银蹄迅，免得长途款段行。  

***熊耳山***  

名山古熊耳，禹迹详记载。嶙峋势如蹲，嵩华屹相对。众峰互回抱，百里分向背。中见双崖披，半壁色纯黛。车轮愁欲脱，马力行苦惫。摩空磴道盘，危步屐齿碍。疏花坼林红，惊羽堕岩翠。下视浮濛流，出涧仅如带。随山三百折，始与洛水汇。中原苦平衍，到此意殊快。全秦收不得，奇沓落关外。长空卷层阴，绝壑忽昼晦。飞云过太行，流影逼衣袂。因知二陵近，风雨如有待。循途陟高冈，勇进非敢退。投足得山坳，漫告仆夫瘁。  

***鲁工喇***  

棱棱耸石角，设险抵剑门。雪霰零其巅，草木亦不蕃。径仄复斜注，仅有屐迹存。冰柱森槎桠，袖手莫敢扪。愿借九火辀，界以一炬燔。庶使穷谷底，飞灰转春温。此志宁一遂，徒与愚公论。拄杖三叹息，谁为收惊魂。  

***飞越岭***  

沈黎古边郡，颇觉山水恶。凌晨过清溪，迎面耸厓崿。元和置县废，遗址失城郭。岿然峻岭存，拔地上寥廓。艰危攀石磴，百折势盘礴。阴霾惨冥冥，蜚廉肆威虐。囚涧伏蛟蜃，腾空断雕鹗。苕亭见邛崃，修坂天际落。蝮蛇何蓁蓁，吐瘴昏旦错。毒厉能中人，奚敢试徒搏。其巅尤崚嶒，虹栋构飞阁。莽莽控番夷，天然设扃钥。西陲倚屏障，造化非苟作。险可一夫守，隘岂五丁凿。经春霜威严，不夜磷火爝。丛灌走魑魅，穹岫啸猿玃。平生跳荡心，顾盼成骇愕。著足借蟠藤，扪手怯朽索。我欲图真形，放笔写岩壑。缥缈无端倪，方壶定惭怍。  

***星宿海歌***  

平沙浩浩丕无垠，黄雾四塞长风翻。凭高极视目眩眴，漭泱巨浸坼混元。谁欤远佩櫜与<革健>，直跨地首摩天根。十步九折愁攀援，瘴烟黯淡斿旗幡。我闻导河出昆仑，贯纳忽兰兼赤宾。宁知一脉遐荒存，灏气磅礴相吐吞。皇舆地载穷垓埏，祀典崇列肸蛮尊。陈以卣鬯投牺豚，远超岳渎陵厚坤。百浤所进万马奔，泡泡汩汩还浑浑。沮洳洄洑失晓昏，高泻直欲浮中原。巨灵伸掌不敢扪，蓄束幸藉山为门。阳乌咮缩鳌足蹲，下穴龙蜃蛟鼍鼋。雄呿雌吟卵育繁，欲出不可层波掀。霜飙中夜迷征轓，众星倒影何焞焞。车舍旝积句陈垣，大若悬瓮小覆樽，分野莫辨牛斗痕。有时天际生朝暾，白毫万丈惨不温。玉龙露脊遥蜿蜿，乃是太古坚冰嶟。汉家使者辞帝阍，远过大夏经乌孙。枯槎安得通星源，沐日浴月摇心魂。凿空或者乘鹏鹍，或行陟险随戎轩。弓刀列帐千军屯，穷冬草落山顶髡，斧冰凿雪劳炮燔。马蹄半脱骊与騵，车轴全折<车宛>与軘。清角夜奏同哀猿，壮士僵立愁还辕。何如排风驱九鲲，手握斗柄凌云骞。下瞰大泽如盎盆，傥遇博望毋卮言。  

***赵怀玉***  

赵怀玉，字亿孙，号味辛，武进人。乾隆庚子召试，赐中书舍人。历官青州同知，署登州知府。有《亦有生斋集》。  

***七夕宿亦园作***  

名园岂办浃旬游，踪迹无端天意留。乞巧已孤初上月，曝衣空闭最高楼。一镫寒破三更梦，众壑喧争百道流。恨杀朝来洗车雨，不教回脚渡牵牛。  

***九阳道院***  

剥啄叩玄关，山深接太古。道人不能言，对客貌朴鲁。引我登危梯，高下共一俯。秋色上须眉，尘心断钟鼓。嗟彼城市人，扰扰竟何补。  

***白鹤道院***  

犬声出深林，一径白云冷。残桂散余芬，高松澄远景。到此澹忘归，邈焉众虑屏。绝涧起秋声，寒潭发深省。野鹤招不来，夕阳上西岭。  

***送管大***  

忆昔倾盖时，相逢已嫌暮。怜才亮予戆，起嫉由众嫮。挟策走风尘，流光换霜露。君今已三黜，我亦迟一顾。朅来聚江乡，飞觞更敲句。说诗薄三唐，探书穷四库。张胆破然疑，拓胸藏掌故。何期忽分张，离合诚有数。分手复踟蹰，垂杨暗歧路。  

浅草换野色，娇禽弄好音。东风逐愁来，暗与离怀侵。游子赋远役，慷慨奏长吟。何如渐离筑，敦奏中散琴。班马鸣萧萧，落日关城阴。欲识情寄处，桃花潭水深。  

作客苦踽凉，良朋即眷属。之子有同舟，谊本如推毂。村店昼倾醪，篷窗夜刻烛。峨峨铁瓮城，隔江峙浮玉。胜侣几流连，春光正繁缛。诗酒总关心，山川供极目。后夜互相思，孤帆何处宿。  

峨峨黄金台，坦坦长安道。冠盖既纷纷，轮蹄亦扰扰。公卿多少年，所贵致身早。恣睢丞相嗔，辛苦侯门扫。枉尺虽直寻，失多补者少。不见槿有华，朝荣夕枯槁。主父五鼎食，其志在温饱。坚岂移硁硁，白应全皓皓。穷达亦偶然，荣名以为宝。  

取德歌采葑，攻玉他山石。羡君特达器，顾许武夫质。雄飞空企温，解摈嗟同壹。此意只自怡，甘为不知绌。行踪既已乖，肝胆向谁述。局趣愧辕驹，见闻嗟裈虱。但保利断金，要终允贞吉。  

***晚步白云渡***  

野色苍然来，徘徊日云暮。人生几两屐，同辈此间步。远火细明楼，昏鸦乱归树。结庐在前溪，十年老蟫蠹。溪上白云深，笑指吾家住。颇无车马喧，雅有朋交素。卬须期共济，利涉问前路。结网亦何心，褰裳自洄溯。待月月未升，清风起官渡。  

***千尺雪歌***  

支硎右转峰高攒，峦光如画侵眉端。中有元精在山骨，六丁呵护谁相残。凡夫处士真健者，斫削不使形神完。手提刚斧向出截，砉然天地开奇观。神灵骇走造化泄，银河泻出流人间。青天飞雨夏飞雪，无风不断声潺潺。萧然冷色上须鬓，到此始信山称寒。匡庐面目安可识，余波往往惊尘寰。嗟我衣尘满十斛，枕流洗耳缘终慳。何当更招听雪伴，疏帘清簟过经年。  

***林屋洞***  

湖宽地肺通，土裂山腹厚。初犹龛可容，渐觉釜低覆。蛇行辞杖策，蚁伏嫌襟袖。惊霆左右转，骇石首尾斗。阴阳异旱潦，明闇杂昬昼。扑炬起蛰禽，内迹閟阴兽。金庭企灵威，石函虚篆籀。始疑造化泄，转怍心志陋。奇游傥可续，敢惜疲躯复。  

***登莫釐峰顶***  

晨风湖上来，吹雨过林麓。孤筇上崇冈，长啸振虚谷。乾坤渺一身，吴越送双目。水云明晦异，原渚高下复。声稀禽雀喧，气盛鱼龙族。历历吴兴帆，依依阳羡木。登高后重九，涉胜悔不夙。胥母追昼游，莫釐企前躅。何当浣缁尘，山椒结茅屋。  

***鸡鸣山歌***  

齐宫沈沈堕残月，阊阖初开九重阙。美人夜起理明妆，尽待君王向朝发。君王朝发石头城，香车宝马从风行。东方未瞻红日影，北郭始报天鸡声。鸡声渐稀日色曙，君王射雉前冈去。花眠柳暝不归来，别馆离宫料应住。青山雅称开朱邸，词客三千集珠履。书成鸿烈去作仙，玉轴生光蠹鱼喜。莫向胡僧认劫灰，空王那解世间哀。高筑层台缘施食，台城进食几人来。六代烟花卷帘送，繁华谁醒江南梦。玄武湖心三尺波，半作溪田野人种。  

***秋日过徐大斋头留赋***  

难得晨星合，相看各倦游。好闲缘少贱，多病畏深秋。残照林初暝，虚庭草自幽。南州风义远，竟日为君留。  

***朱（筠）程（晋芳）两丈招饮陶然亭***  

日下城西路，重来十二年。荻花寒作絮，山色远如烟。客尽东南美，亭当城市偏。萧萧一番雨，人外此翛然。  

***破山游兴福寺***  

破山末破碎，雨过色逾显。奔泉赴高下，霜树杂深浅。肩舆过精蓝，蹑屐陟径岘。宅因郴州舍，教溯萧氏阐。雷篆失谢仙，幢书剥陆展。四僧荒草埋，双塔浮云卷。救虎事已遥，斗龙迹犹辨。传闻明中叶，倭警废兵燹。岂知历劫后，不碍诸佛选。潭影与岚光，长随法轮转。  

***晓过罗喉岭行十余里憩潭柘***  

山晓日未高，白云围似帐。花明乱残月，十里同一望。蓝舆陟崇岭，人面森列嶂。忽然青苍开，金碧落天上。不见柘千章，犹余松十丈。碑留明昌刻，寺溯嘉福创。泛觞随波流，折竹引泉漾。风来殿鸱翔，钟动箧蛇放。遗踪半泯没，过客犹想像。凭高俯杰阁，陡觉心眼畅。一拳峙中央，九峰互环向。日光亭午低，石色不肯让。闲房昼如年，坐卧空色相。山僧谓余劳，早具伊蒲饷。  

***由岫云寺后登山行四里至龙潭***  

流泉不知处，但觉声在耳。稍盘过上方，泉出绕屐齿。澄潭如洗盆，一泓长见底。曾闻故老传，潭实今寺址。神龙喜听法，风雨向夕徙。小亭峙其旁，周遭遍桃李。沾衣湿苍翠，映面半红紫。晴烘午云热，明濯暮霞绮。山僧汲泉烹，茗碗颇能理。经春未见花，偶乐可忘死。下岭仰见星，烟昏寺钟起。  

***归途二十里渡浑河登石径山遇雨***  

回头别群山，西望尽碧空。岂知青未了，山色忽向东。巃嵸邈双阙，詄荡开九重。林枯少栖鹘，洞累疑藏蜂。虚无想金阁，黯淡留铜容。遗经署元和，高爵奓卢龙。能邀定州殁，始信大觉功。至今来游客，证古名犹蒙。徐开荆枳地，力陟陂陀峰。下临駴无地，上瞩愁近穹。桑乾塞外来，至此势更雄。飞声撼诸天，一听三日聋。塔孤势疑动，客惧不敢从。前山雨欲集，归路云已封。不辞沾衣湿，藉慰久旱衷。  

***寒食雨中独过法源寺***  

微雨初停萧寺车，高轩乘兴过谁家。东风连日颠狂甚，未到清明已落花。  

***历游三山大悲诸刹***  

经秋懒出门，一日遍诸寺。野衲颇逢迎，精蓝工位置。情随陟境改，气觉与时异。山茶开覆檐，海棠红照地。无泉不琮琤，有石皆诡秘。客先吾每缓，此取彼或弃。偶因煮茶留，略等逢场戏。如行山阴道，如读《洛阳记》。  

***立夏后二日伍尧侍讲招游极乐诸寺饭万泉庄复过圣化寺小憩而归即次原韵***  

郊行西复西，弥望山色秀。新霁酿薄阴，朝晖出未透。良朋颇契阔，是日各奔凑。花事盛精蓝，茶烟飏清昼。聊追方外游，藉洗胸次陋。世网苦羁绁，私心殊剌谬。  

侍讲扶大雅，所集皆名人。哺啜亦风流，周旋多率真。且为偷闲客，谁证不坏身。惊心斗转已，瞥眼参与辰。谷风飘习习，池水生粼粼。韶华去未久，伤别兼伤春。  

言访丹棱沜，车停似舟泊。安得渔钓终，尽解情爱缚。聚谈互出奇，有酒独亦乐。藤阴绿渐浓，楸花红不落。名泉二十八，一一费疏凿。傥许遂重游，宁辞趁双脚。  

圣化接万泉，清净隔尘土。天风飒然来，云黑势欲雨。长河波浪阔，绝巘松杉舞。已收台池胜，遂以原野补。客懒或未从，境幽当远取。惟嫌文字习，面壁愧初祖。  

***南园***  

南园经岁别，秋到一徘徊。野水随潮涨，孤花背客开。乍欣残暑退，刚被夕阳催。旧侣都星散，萧然独往来。  

***小楼新辟西窗雪后坐眺***  

宅北有小楼，墙高与楼齐。偶逢阴晦日，几令晨昏迷。其东亦峻垣，瞻眺宜于西。命工筑为窦，因方恰如圭。明收二曜入，远可万象稽。昨宵朔风紧，飞霙遍前隄。晓起试纵目，如向瑶台跻。屋舍互隐现，盐絮纷端倪。林雾散复聚，炊烟飏还低。犬噤不得吠，鸟宿难为啼。门谁闭洛阳，舟孰访剡溪。此时何以遣，赖有壶榼携。体物命阿胡，劝釂惟鸿妻。倚窗恣啸傲，被褐失冷凄。但求双膝容，遑计广厦栖。醉乡信堪隐，俗客无繇挤。陶陶永日夕，屑屑忘筌蹄。渐觉檐溜歇，残雪消为泥。  

***游永济寺***  

重溯游踪卅载更，恰来初地认题名。暗泉时向岩前滴，老树都从石罅生。僧俗那能离世障，花残犹自媚春晴。忘情我羡娑罗子，红豆空劳泪结成。  

***磨盘山***  

入山疑无门，到口势忽束。稍进偶夷坦，徐行仍缭曲。迟同蚁旋磨，捷异猱升木。转岂止七盘，至非能一蹴。画真壁上观，地讶壶中缩。云罅日微逗，雨余树新沐。回头旧路失，身已山之麓。  

***兴善寺***  

入秋一月雨，病客兴萧索。今日趁新晴，肩舆出南郭。入言兴善寺，地胜可栖讬。扶童恣眺览，果使心眼扩。清阴竹树纷，秋色丹黄错。槿亦暂敷荣，桂犹迟破萼。山僧意殊厚，续有重阳约。且吃赵州茶，胜尝康子药。顿教万缘空，肯受六根缚。何当驱病魔，重理双芒屩。  

***冯{宀成}***  

冯{宀成}，字百史，号勖斋，代州人。乾隆庚子举人，历官衢州峡口同知。有《勖斋诗钞》。  

***和汪芗圃丈甲寅元日题门韵***  

地僻真教远市嚣，何曾爆竹听终宵。年随马齿骎骎长，事共鸿泥渐渐消。是处朝正沸车马，何人曲宴隔云霄。无端振触春明梦，如此韶光度寂寥。  

***秋日同金手山孙小兰游法源寺和手山韵***  

时烟一碧散林霏，马首西山对翠微。稍待朋曹问黄菊，莫论人海化缁衣。沧桑几劫唐余刹，身世都空汉上机。堪叹华亭老居士，僧庐息影竟忘归。  

***赵黻***  

赵黻，字亚亭，号屺堂，满城人。乾隆庚子举人，历官绍兴同知。  

***雷门吟***  

余姚有余霖，四十老一衿。谒我蕺山麓，涕出悲不任。谓公今诗史，乞为雷门吟。我兄名曰震，雷门乃其字。霖生讬遗腹，母老欲见弃。兄嫂争乳之，兄怙嫂则恃。母亡霖六龄，九龄兄授经。霖愚复多病，支拄求艹侵苓。病则夺书笈，愈则还镫檠。欲继先子业，恐伤予季情。回忆七龄时，兄子同病疡。戒嫂善视叔，叔愈他何伤。日夕嫂抱持，兄子掷在床。我啼嫂则泣，我笑兄则欢。三十授弟室，黾勉庠序间。嗟我衣上线，嫂泪存斑斑。嗟我笥中书，手泽兄丹铅。兄嫂六十没，合葬上林村。南山宋家隩，有我兄嫂坟。兄以贫废学，为医活千人。活者恸兄死，安得赎其身。霖困蓬蒿中，惧掩兄嫂贤。椎心泣血辞，愿公采斯言。我为一一书，孝义至斯止。愧彼尺布谣，用以资国史。  

***蒋香雪招饮莲亭次鲁畹兰韵赠之***  

轩窗高敞暮春初，镇日清谈真旷如。坐久浑忘新月上，竹声人影共萧疏。  

***华兰***  

华兰，字省香，号春浦，天津人。乾隆庚子举人，官全椒知县。  

***江乡初夏即景***  

三间茅屋傍江居，椿系轻舟认老渔。细雨新晴斜日好，柳花桥畔卖鲥鱼。  

***贾湘***  

贾湘，字汇川，号约园，河内人。乾隆庚子举人，官元和知县。有《养筠轩诗稿》。  

***邯郸卢生祠***  

適从去处来，复从来处去。仆仆轮蹄间，大梦几曾寤。蓬鬓彫晨风，征衣浣晓雾。梦醒人闭门，门外梦中路。  

***自慰***  

浇花力倦午风徐，一枕羲皇意自如。梦去不知身是蝶，乐来安见我非鱼。惟贫恰与闲相称，得静何嫌懒未除。满院绿阴张翠幄，翛然吾亦爱吾庐。  

***沈云尊***  

沈云尊，字青上，号若汀，元和人。乾隆庚子举人，官元城知县。有《若汀自定草》。  

***栽柳谣***  

栽柳复栽柳，伍伯持官符。下乡索钱如索逋，十株之值不得买一株。栽柳隄两旁，灌溉日夜忙。枯死不汝贷，敲扑责补偿。上官按部行阡陌，新柳濛濛拂幰碧。奖此良有司，奉令果称职。乡氓或诉徵敛奇，戆直翻遭上官呵，柳株之值能几何。  

***捕蝗谣***  

急捕蝗，令如火，事关官黜陟，小民焉敢惰。东村西村办酒浆，胥隶杂遝来捕蝗。蝗兮蝗兮驱不去，禾稼转受蹂躏伤。我闻古人语，螟螣蟊贼各有主。吏治贪残实自取，胡为罚弗及吏反及民，嗟我妇子罹苦辛。官今报蝗不为害，大府交章荐治最。  

***陈学典***  

陈学典，字潜厓，广东海阳人。乾隆庚子举人，官金县知县。有《小蓬亭诗草》。  

***姑苏怀古***  

霸国江山误一颦，屟廊娃馆久灰尘。悬门徒抉观兵眼，舞市空怜看鹤人。明月湾虚寒野橘，垂虹桥断冷秋莼。莫听山寺夜钟落，湖水长流今古春。  

***沙琛***  

沙琛，字献如，号雪湖，云南太和人。乾隆庚子举人，官霍丘知县。有《点苍山人诗钞》。  

***汉江晓雾题大隄水榭***  

大隄红亚花朦胧，呀呀柔橹鸣虚空。晓意欲云云不雨，卷帘一片青濛濛。美人揽镜笼纱里，失却窗前山逦迤。低回郎意不分明，一下红楼几千里。  

***刺桐花曲***  

刺桐花开红簇簇，花里青楼春酒熟。低枝系马叶幡幡，翠袖压杯花映肉。欲行不行骢马嘶，朴蔌飞花点客衣。  

***兰溪道中***  

泉响四山空，石深秋气聚。密竹连溪崖，积翠自成雨。野渡杳无人，人声隔烟语。  

***春日即事***  

天柱一峰出，今朝应是晴。崖阴翻瀑雪，云气曳松声。茅舍稀人事，山田带石耕。荒涂难可憩，林壑慰饥行。  

万绿繁阴合，残红乱雨飘。人家不知处，涧水曲通桥。松蕊攒金粟，藤花幔紫绡。山林随处好，春事亦偏饶。  

返照带溪雨，空濛江上山。涨迷前日渡，舟出翠微湾。花落草逾碧，春深人未闲。幽芳心自惜，延伫水云间。  

***玉龙山***  

东下汲州岭，明光炫烟霭。雪山直北来，挂影青天外。前峰如卓珪，信桓翼其背。陂陀递回峰，三英复西萃。联岭侧东出，渐远势如坠。屹崒百千重，集锐丛旌旆。晶莹四无薄，玲珑错苍翠。隐隐金沙峡，盘折郁深邃。雪水涌长江，布润孰斯大。固宜天地构，有此巨环丽。河伯骇望洋，夏虫语冰怪。彷徨汗漫期，奇绝兹游最。  

***迤西道中***  

蒙茸绿嶂蹙人家，树底长桥石堑斜。三十六湾兰谷响，猩红开遍刺桐花。  

雨后秋光辟镜奁，晓峰重叠黛痕添。间云也恋人寰好，山下渟滢懒上尖。  

***夜坐***  

松风吹断续，摇荡吼蒲牢。熠熠星辰大，隆隆地轸高。暗山分远雪，漏海隐奔涛。泡影含遮异，声闻等是劳。  

***王錞***  

王錞，字元音，号雁宕，吴县人。乾隆庚子举人，官定边知县。有《小辋川诗钞》。  

***定边杂咏***  

紫塞推岩邑，乌延讬宦游。星连西极迥，月寄北庭愁。万里沙飞雨，千山雪酿秋。非衔操割命，肯向此淹留。  

龙驭时巡远，民庐旧寝宫。青苔缘闼古，苍鼠穴阶空。笳静关山月，弓鸣草木风。庙谟能制远，宛马岁来东。  

西邑天戈指，军行万里强。阵云连地阔，塞草竟天长。逐队纷鹅鹳，迷途困骕骦。晚来亭鄣望，日落戍旗苍。  

***绥远城遇雨***  

雄城屹立壮三边，山势崚嶒雨势连。隔岭旃裘千帐雪，守陴熊虎万家烟。沙滩雁落风头猛，碛外虹垂日脚穿。归骑平冲波浩淼，障泥不惜疾加鞭。  

***过峡石***  

群山相凑窄，石径上千盘。人入烟霞里，车行剑戟端。殽尸留昔耻，陵雨至今寒。未暇谈秦帅，心惊度险难。  

***郑师***  

郑师，字吉夫，丰润人。乾隆庚子举人，官通州学正。有《晚香诗草》。  

***商城春行***  

绿杨深处远闻莺，郭外芳塘水色清。两岸桃花新著雨，夕阳一半绕商城。  

***张象津***  

张象津，字汉渡，山东新城人。乾隆庚子举人，官济宁学正。有《白云山房诗集》。  

***柳下***  

柳下听鸣蝉，微阴驱薄暑。岸阔蓼花风，石净绿萝雨。汎汎水禽嬉，波上久容与。怅然念远人，日夕渺何许。  

***登楼***  

晨起日色昏，村落隐轻雾。相将楼上来，豁然乾坤露。晴高大岘云，秋远济阴树。海山何处归，万里如可步。  

***云若筑室颜曰寄斋索诗为赋此***  

风轮转大千，一尘缘飞坠。坱然升降中，生物息相吹。遐睇尽寰宇，俯仰缅身世。稊粟落大瀛，狭钜两不异。形骸寄须臾，况又寄所寄。彼哉愦愦者，瑶璇起平地。所居仅容膝，胡为劳远致。深谋裕千载，展转无终既。会见瓦砾场，离离长秋穗。始藏孟尝君，终下雍门泪。爰有达生人，空洞无物累。一室羲皇前，嗒焉齐醒醉。而以寄名斋，谓与斋相值。有寄即有归，若归于何庇。君言归何有，神马意为辔。当其意尽时，万缘风云彗。寄无归亦无，言寄乃非伪。人事渺无穷，纷营无愚智。道术亦各出，深岩难拟议。孰为楚庄周，孰为鲁展季。援笔为赋此，略见山枢意。后来者谁与，勿谓斯言戏。  

***桔槔叹***  

城中祷雨城外晴，城外祷雨赭云生。赭云散尽暮天碧，城外遍起桔槔声。桔槔彻夜声不停，判将身手与天争。天公仁闵覆苍生，百神司命周八纮。雨师唤云云不应，雷公鞭鼓鼓不鸣。付与桔槔自作程，桔槔非人水不行。鹤俯鹳啄尻首并，汗流渍与井榦平。畦中依然水不盈，苗稀散作鱼尾赪。夜阑气尽声不尽，隐隐倦力相支撑。此时肃肃晓风清，城中达官梦初醒。美人素绠汲银瓶，辘轳卻向雕阑听。  

***忆临朐山居***  

三载秋风劳梦魂，曾经采药入烟村。四山红叶客双屐，一坞白云家半门。宿果收完芳树老，名花开尽石床温。武陵旧事凭谁问，拟殖田庐长子孙。  

***杜汉***  

杜汉，字鸣皋，滕县人。乾隆庚子举人，官冠县教谕。  

***月夜***  

露下天气清，蟋蟀悲秋草。独眠感良夜，散步出林表。爽籁生遥空，明月惊宿鸟。荒寺动钟迟，寒村息镫早。卻顾所来径，烟深人悄悄。  

***戈涢***  

戈涢，字仲坊，号南村，献县人。乾隆庚子举人，有《追逋集》。  

***题丹崖老人画册***  

悬崖大石危欲裂，卧涧虬枝怒欲折。展卷大叫诧奇绝，先生使笔笔屈铁。卻下前溪势渐平，蒙茸芳草被隄生。有人负手逍遥立，上有黄鹂深树鸣。  

***眼镜分韵得可字***  

少年观书如观火，偏傍点画推细琐。年老双目渐昏眊，睻目空花飞朵朵。临池未写意已疲，展卷欲诵眉先锁。叆叇何物乃尔神，能使精力还故我。两片轻冰彻底明，满轮蟾影凌虚堕。鲁鱼豕亥辨毫釐，大似燃犀走轻舸。朝朝铅椠那辞劳，夜夜校仇犹自果。我笑杜陵对佳节，看花常愁雾中坐。又笑东坡观细字，向龙乞水计何左。至宝无由持赠之，若令一见应许可。  

***扑满分韵得复字***  

空其中，硕其腹，以瓦为之代箧椟。上开狭孔容一钱，鬻向儿曹作私蓄。入窍虽易出窍难，抱持把玩从翻覆。不劳费扃钥，不须防厮仆。但嗟器易盈，满便遭敲扑。锵然一掷落纷纷，青蚨遍地如撒菽。黄童快意白叟笑，终岁积来不盈掬。金穴底深深，铜山高矗矗。既足遗子孙，兼之瞻亲族。戋戋能几何，曾不给饘粥。小儿作计良足嗤，壮夫谋生虑宜熟。我曾四方事奔走，蝇头也共人逐逐。囊漏宁余润笔资，舌耕讵有逢年福。当时误信太白言，千金散尽还来复。人生由命匪由他，韩子至论今方服。枉羡金满籝，空买愁千斛。宁甘壁立贫，不效穷途哭。万卷从来敌百城，且收残编充败簏。  

***阻雨宝田家***  

相对话淫潦，愁阴何日开。惊闻茶鼎沸，又道雨声来。屋避床床漏，阶封步步苔。农家方望岁，妇子倍增哀。  

***井陉道中山色甚佳前游未之奇也***  

昔畏井陉道，乱石如猛虎。今爱井陉山，遥峰如静女。前岁与今岁，所历非有殊。今乃下心意，昔但忧驰驱。譬如读异书，聱牙初不免。既深遂忘疲，文奥义自显。紫翠非一状，烟峦逾千重。延绵不可极，转转相为容。是岁秋雨足，宿麦有万亩。环山一翦齐，绿若春初韭。既以增妩媚，弥用清心神。又如画功妙，设色多于皴。翻恨迫长途，不得恣幽讨。何当万峰巅，一览群山小。同行无朋侣，谁与赏此奇。顾笑语僮仆，顽石亦解颐。  

***王旒***  

王旒，字练九，安陆人。乾隆庚子举人。  

***桃花岩***  

几回立马望清晖，才得攀萝入翠微。一代客随流水去，三春梦逐落花飞。云山西拥峰峦尽，烟壑东开草树稀。我欲诛茅分片石，蹉跎不觉素心违。  

***陈从潮***  

陈从潮，字瀛士，福安人。乾隆庚子举人。有《韩川诗集》。  

***慈乌叹***  

慈乌育雏大，雏今失慈乌，可怜夜夜啼声孤。啼声孤，啼泪枯，反哺能到夜泉无。  

## ●卷一百三

***福康安***  

福康安，字瑶林，满洲旗人。官至武英殿大学士，封忠锐嘉勇贝子。赠郡王，谥文襄。  

***寄惠椿亭侍郎***  

城南韦杜甲门高，垂老论文意气豪。记否朝回花底宴，酒痕犹渍旧宫袍。  

少年许国两心同，紫陌红尘并玉骢。无那天风分雁序，君行西塞我辽东。  

龙沙万里怅离群，自此参辰宦迹分。料得天涯劳远梦，滇风蜀雪又秦云。  

几番剖鲤得琼章，昔款今情尔许长。最是关心笺尾句，万金书属寄高堂。  

昨年沙碛冲寒去，镜海冰花衬马蹄。手把鞭梢指葱岭，故人还在岭云西。  

华发扶鸠盼早归，寸心藉可报春晖。承欢岁月皆君赐，五色宫袍绚舞衣。  

忽忽飙轮倏九年，而今才见使星旋。入关定远头还黑，偻指旌旄过酒泉。  

句写相思附尺函，殷勤遣使迓征骖。兰山未把平原酒，先抵西窗一夕谭。  

***和琳***  

和琳，字希斋，满洲旗人。由笔帖式官至四川总督，封一等宣勇公。谥忠壮。  

***西招四时吟***  

莫讶春来后，寒威倍胜前。小窗欣日色，大漠渺人烟。风怒沙能语，山危雪弄权。略应桃柳意，塞上怯争妍。  

山阳四五月，嫩绿渐生生。草老刚盈寸，花稀不识名。开窗纨扇废，挟纩纻罗轻。树有浓阴处，都翻纮索声。  

南山看雾起，雷为雨吹嘘。淡淡秋无迹，淙淙夜不虚。池塘堪浴佛，稞麦渐仓储。更喜羊脂厚，厨供大嚼初。  

木炭供来日，陂塘半涸冰。草枯归牧马，寒重敛飞蝇。沙渍衣多垢，山童雪不凝。客游闲戏笔，真个悟三乘。  

***丰绅殷德***  

丰绅殷德，字润圃，满洲旗人。官副都统。有《延禧堂诗钞》。  

***春晴野望***  

西山积雪消，霁色散平楚。微风扇淑气，闲云澹容与。溪流春涨主，历历鱼堪数。悠扬远寺钟，掩映隔村树。翠壁倚高寒，晴霞横一缕。阳阿花欲绽，幽磵禽交语。羡彼山中居，遐观独延伫。  

***晓起望诸峰积雪口占一绝***  

晓瞻积素遍巉岏，缥缈云封十八盘。我欲乘风超汗漫，遥知高处不胜寒。  

***孔庆镕***  

孔庆镕，字冶山，曲阜人。孔子七十三世孙，袭封衍圣公。有《铁山园诗稿》。  

***渔人再觅桃花源不得路忆隐者***  

一舟重破绿溪烟，风景依稀别有天。路转峰回非旧迹，水光山色认前缘。昨宵鸡酒还疑梦，此景苍茫似隔年。满地落花人怅望，白云深锁夕阳边。  

***富明安***  

富明安，字师樊，号仁轩，满洲旗人。由笔帖式官至湖广总督。谥恭恪。有《挹翠轩诗草》。  

***游西山***  

倦游余兴在，归路踏残阳。花发青林外，人行绿水傍。落霞城堞隐，芳草马蹄香。即景须行乐，何妨作酒狂。  

***李奉翰***  

李奉翰，字芗林，汉军旗人。官至两江总督。  

***秋日道中寄丁星墅***  

乍见江枫叶已丹，偶然别绪上眉端。秋花小阁人欹枕，疏柳长隄我据鞍。雁影云随天际远，潮声风送晚来寒。未残丛菊还宜醉，好把新篇寄与看。  

***秋日江行***  

篷窗心迹羡沙鸥，几处疏林映玉钩。柔橹声中黄叶冷，奚囊载得一江秋。  

***胡季堂***  

胡季堂，字升夫，号云坡，光山人。荫生，授顺天通判，官至直隶总督，加太子太保。赠太子太傅，谥庄敏。有《培荫轩诗集》。  

***访钱箨石阁学留坐四照楼卻赋一律即呈箨石***  

携手同登四照楼，湖山面面坐中收。济流起伏来千里，岱岳峥嵘压二州。过眼烟云凭去住，到庭风月任勾留。从知学士多豪兴，把盏敲诗醉不休。  

***历下亭***  

久闻历下亭名古，今识亭窗向水开。恬静湖光归几席，翠微山色入追陪。一城碪杵秋声远，几处蒹葭野岸隈。莫道终宵人迹少，涵虚应有夜珠来。  

***玉德***  

玉德，字达斋，满洲旗人。由官学生考授内阁中书，累官闽、浙总督，降乌什办事大臣。有《余荫堂诗稿》。  

***夜宿紫阳宫听瀑***  

不辨风声是雨声，松涛瀑布枕边生。空山大谷鸣金铁，威壮元戎万马行。  

***景安***  

景安，字忆山，满洲旗人。由官学生考授内阁中书，官至工部尚书。有《深省堂诗集》。  

***沛翁以樽酒见惠赋谢***  

西风吹鬓冷，凉月入怀虚。树杪秋声寄，篱边菊影疏。饮缘无酒戒，病岂仗医除。开瓮欣何以，陶然醉有余。  

***寿阳道中***  

山程逐日入清幽，涧水潺潺漱石流。欲问关情何处是，半林红叶写深秋。  

***中秋前一夜作***  

梧桐移月影移扉，银汉迢迢夜漏稀。古驿三更人未卧，碧天一字雁初归。病躯不为闲愁瘦，诗橐偏因秋色肥。白发萧萧过半世，恍如蝶梦恋花飞。  

***毓奇***  

毓奇，字锺山，号竹溪，满洲旗人。袭子爵，官至漕运总督。有《静怡轩诗集》。  

***淮阴怀古***  

重城虎踞镇淮流，绕郭帆樯日夜浮。漂母荒祠花草艳，枚皋旧宅燕莺留。五王戈甲争南渡，六代英雄据上游。往事销沈形胜在，空教极目海天秋。  

***午日邀赵耘松观察暨惕庄晴岚小集次耘松韵***  

廿年旧雨此重亲，卮酒宁辞一再巡。往事休惊嘶阵马，清歌喜对倚楼人。平蛮经济留声远，课士文章报国均。畅好竹西风雅地，欧苏千古共昏晨。  

***韩鑅***  

韩鑅，字兰亭，毕节人。贡生，由通判官至兵部侍郎。  

***同人小集晓岚宗伯归途成诗次韵***  

词锋料拣必精英，隔岁惭余句始成。形迹都忘新旧雨，谈谐自见古今情。青樽恰借轻风送，白袷偏宜澹月明。欣际太平无一事，会联真率过余生。  

***江春***  

江春，字颖长，号鹤亭，歙县人。官奉宸苑卿，加布政使衔。有《随月读书楼诗集》。  

***何日山中住***  

何日山中住，山中我旧知。茅堂深竹里，螺径夕阳时。黄蝶穿篱疾，闲云出岫迟。今朝对明镜，愁见发成丝。  

***竹屋***  

曲廊暗接隐斜阑，数卷闲书一画竿。不是种花先种竹，爱他时作雨声寒。  

***登泰山***  

白云出其下，终古泰山青。到地盘珠馆，扪天叠翠屏。明禋尊岳渎，封禅配云亭。齐鲁峰无数，苍苍入杳冥。  

直上高无极，横空十八盘。树传秦帝爵，云护汉皇坛。俯瞰东山小，平临北斗寒。遥知沧海上，一气走双丸。  

***汤懋纲***  

汤懋纲，字维三，号奕园，巢县人。历官刑部郎中。有《奕园集》。  

***宏证庵避雨***  

重云压翠微，秋林响不定。洒洒飞雨来，寻行入幽径。室静凝清香，堂虚应孤磬。目从寂灭观，耳向虚无听。茶熟话三乘，发余禅悦性。  

***秋怀***  

井梧飘叶后，众树声恻恻。未即伤凋零，已暗销精力。野客赏丹黄，谓胜春花色。入林岂不佳，抚怀增太息。衰境谅如斯，渐有寒霜逼。  

***冬日杂兴***  

疏放难违性，苔荒野巷深。到门黄叶雨，隐几白云心。但使胜三雅，何劳戏五禽。吾生原不系，众累亦徒侵。  

过眼忘牵滞，随心泯怨憎。青山良有意，白发岂无能。岭首云门杖，林腰佛屋镫。抛踪外尘事，此兴独堪乘。  

童爇乌薪暖，垂帘向客论。老怀唯近古，学究不妨村。岂务藏崖穴，甘输倚市门。约探梅信去，霜晓或烟昏。  

遮户渔罾罢，溪山静有情。树梢烟际簇，鸥背日边明。俗自浓新态，人谁责旧盟。荒园存古柏，卻与抱孤清。  

***九日雨中集东皋姚王祠***  

满目秋阴菊尚迟，佳辰还起昔人思。漫愁风雨潘邠老，须纵登临杜牧之。山郭云昏潮落后，湖天烟冷雁飞时。陂陀路转千林表，乐岁笙镛赛古祠。  

***伊嵩阿***  

伊嵩阿，字峻斋，满洲旗人。官员外郎。有《念修堂诗草》。  

***对凯头陀旧画有感***  

展卷犹怜古墨香，思君颜色转苍茫。空余指下青山老，不见樽前白发狂。几度云烟伤过眼，六年风雨想连床。头陀撩脚归何处，定向虚无觅故乡。  

***夏宗澜***  

夏宗澜，字起八，江阴人。诸生，官国子监丞。有《入粤纪行诗》。  

***石机栈***  

石机之栈何其高，湘流急去浮金鳌。长松历落荫云日，天风一吼生秋涛。下有深谷最幽绝，六月炎蒸常积雪。浑疑巨灵开笑口，一望惊心更挢舌。悬厓直俯冯夷宫，周遭怪石多玲珑。射来是虎缠苔碧，叱处成羊蚀藓红。我生素负登山癖，每遇高峰频蜡屐。独有兹山不可攀，欲上先愁无羽翼。安得五日画石手，遣向石矶壁上走。  

***金州道中***  

此处溪山好，遨游岂偶然。奇峰盘曲涧，怪石漱流泉。白漾空中瀑，青窥洞里天。磨厓堪作记，绝似语溪边。  

***至柳城界远望乌蛮山***  

山色乌蛮近柳城，扁舟夜泊梦还惊。渔镫明灭飞萤坠，人语钩辀老鹳鸣。险绝关门都号鬼，苍然草木尚疑兵。荒江一望人烟杳，杜宇休啼已泪倾。  

***曹锡黼***  

曹锡黼，字菽圃，上海人。官员外郎。有《碧鲜斋诗钞》。  

***秋夜坐无隐庐***  

夜气澄如水，西风雨后凉。坐知庐可爱，径与世相忘。人静虫吟壁，窗虚月到床。萧然何所寄，满院足秋香。  

***侯日曦***  

侯日曦，字景园，南皮人。官刑部主事。有《砺轩诗集》。  

***新秋夜雨***  

散步闲阶下，重门闭夕阴。向人寒烛尽，带雨夜钟深。流水从他事，泊云任此心。世情何处淡，潇洒发长吟。  

***刘大观***  

刘大观，字松岚，丘县人。拔贡，历官山西河东道署布政使。有《玉磬山房集》。  

***桂林即事***  

白云长护孔明台，台上扶桑花自开。一夕东风天骤暖，梧州已送荔支来。  

***得张庐峰消息***  

胥江一棹暮云疏，心似蛩蛩失駏驉。正苦春愁难自遣，海风吹到故人书。  

***读王先生猷定四照堂诗书后***  

西江诗派本然清，造句还如玉琢成。百怪盘胸能匠物，孤岑晦迹恐沽名。博桑日影桃花寺，韎韐风涛铁瓮城。目断长湖人渐老，黄冠麦饭独关情。  

***陈绳祖***  

陈绳祖，字孝祜，号縆桥，祁阳人。历官广东督粮道。有《縆桥遗稿》。  

***题唐毓东仿倪高士秋林图***  

惜墨如金不盈纸，画师惟有倪高士。别开生面写山林，肯使春风竞桃李。形相脱略畦迳出，木石与居真色起。有如老僧坐荒谷，万籁无声心若死。苍茫东绢静有余，后来学者何纷挈。略如取士得皮相，遗其精者存其粗。先生神妙本天性，狷介已号当时迂。强舒俗手求貌似，直以燕石矜璠玙。此幅神完气逾古，经营已见良工苦。烛灺香残酒醆空，老郎自向厨头取。忽云尾白待题识，今雨不来来旧雨。瓶花老屋冰雪深，数盆败菊横焦琴。绝无炉火相暖热，但觉夜气寒森森。画图亦洗脂粉罄，与人与屋皆相近。况是元冬百物枯，庭前树石还相证。我亦有心如槁木，未敢重偷升斗禄。慭留诗债入新正，偿君自挂瓶花屋。  

***明霞墓***  

小碣明霞葬北山，魂归犹自泪潺湲。澄湖月落开妆镜，修竹风铿隐佩环。慧业难消天意妒，风情须待老来删。春林自洒啼鹃血，肠断游人日往还。  

***觉罗恒庆***  

觉罗恒庆，字梅村，满洲旗人。历官湖北粮道。有《怀荆堂诗稿》。  

***自上津赴边界防堵宿槐树沟口题壁***  

默祝烽烟靖，书生学掌兵。深山秋试马，细雨晚屯营。令易千军肃，诗难五字精。溪流喧子夜，不寐听鸡声。  

***张裕穀***  

张裕穀，字怡庭，仪封人。荫生，历官云南迆东道。  

***秋夜山行***  

秋月何皎皎，秋山自悄悄。黄叶彫青溪，凉风飞白鸟。山中行役人，尘襟涤清晓。忽闻烟寺钟，铿然出林表。  

***秋日感怀***  

刺桐花老紫萸香，又听宾鸿唳早霜。沙草寒依秋火白，瘴云低压夕阳黄。城头钟鼓初逢夜，村落人家未涤场。好煞蛮歌清月下，不须镫火照河梁。  

***山城***  

桂烛光残冷画屏，连宵风雨送流萤。秋声只在芭蕉上，夜半山窗倚枕听。  

***陈广宁***  

陈广宁，字默斋，浙江山阴人。荫袭骑都尉，官至云南腾越镇总兵。有《寿雪山房诗稿》。  

***兰亭***  

兰渚山深渺烟树，旧是越王种兰处。孤亭耸峙寒云中，内史幽踪曾暂住。忆昔永和修禊年，交游一一皆词仙。孙李许支并杰出，青山亦乐多名贤。修竹茂林殊自好，回头往事伤怀抱。觞咏于今无一人，春风空发亭边草。吁嗟乎，昔贤已去不可留，亭虚水曲徒悠悠。胜举欲嗣二千载，眼前争得逢名流。令人凭吊空增愁。  

***深秋与徐渔庄登玉屏晚眺***  

两人合著画屏里，身似寒松心似水。穿松涉水吟未已，落日平芜澹千里。萧萧枫叶飘丹黄，林下人家打稻忙。遥指炊烟风袅处，矮脚鸡肥白酒香。猗嗟山村人兮乐莫乐，何不与子买庐落。  

***吴山眺望***  

石磴高攀到岫巅，空濛遥望夕阳天。江边树色都含雾，湖上岚光欲化烟。越国云山原不隔，宋家宫阙更谁怜。思乡吊古空回首，独立苍茫万感牵。  

***曹山***  

镂刻疑鬼神，玲珑成户牖。深黑不见光，摇艇入岩窦。净绿灵境开，碎碧晴光漏。苔藓何凄寒，日夜错昏昼。稍觉萝蔓深，渐见松竹茂。深渊耸石崖，浅濑注奔溜。转迓铲削工，得睹芙蓉秀。  

山循石窦入，曲折难摹写。暗牖穿穴深，飞瀑缀帘下。面面开画图，胜境尘世寡。西曜射流光，峭壁忽丹赭。岭松涧横截，山梁云倒泻。差似入仙源，颇宜居隐者。何年此读书，慨息发中野。  

***蓬莱山观海***  

忽讶乾坤一气浮，双丸终古浸洪流。此身直欲穷三岛，是外犹传有九州。盘折好循仙掌露，微茫难认大洋舟。诸山罗立如儿辈，我独携筇最上头。  

***朱曾敬***  

朱曾敬，字尊一，历城人。历官柳州知府。有《柳社集》、《秦游草》。  

***秋日村居杂诗***  

幽栖屏迹小村中，风景依稀柳市同。蔬圃秋声瓜架雨，草桥野色藕池风。喧阗腰鼓迎田祖，酩酊肩衣散社翁。最爱山前霜信早，千林柿叶一分红。  

***秋阴***  

凄迷暝色淡斜曛，飒飒西风送雁群。础润连朝知酿雨，松寒终日自栖云。天围远岫浑难辨，水接平烟竟不分。书箧无端生白蠹，临窗点检艺香芸。  

***汪为霖***  

汪为霖，字春田，如皋人。历官镇安知府。有《小山泉阁诗存》。  

***庚戌仲春因公乘传道出巴陵暮登岳阳楼感赋***  

日落巴陵道，登楼意浩然。神仙不可见，遗迹至今传。暮景来苍莽，年华感逝川。凭栏一杯酒，余醉枕湖眠。  

***千佛岭同竹公卓公两和尚看月***  

昨宵风雨投灵谷，万斛松涛一镫宿。骑驴侵晓到栖霞，竹光染得秋衫绿。赞公与我同乡亲，邀留饱啖斋厨莼。湿云扫尽山骨出，高座同参清净因。移时隔崦钟始发，仰视晴空挂明月。寻幽更上翠微巅，晓色斋心清到骨。二十年来路万千，担簦戴笠笑徒然。不如黑漆蒲团坐，收拾名山到眼前。  

***雨中抵京口***  

天际帆樯万马来，岷江东下妙高台。海门蜃气争潮立，瓜步钟声挟雨回。四面烟云双醉眼，千秋坛坫几诗才。今朝为访南山寺，欲倩名花顷刻开。  

***寒夜舟中寄稚存***  

才见君行我又行，帆随寒月落芜城。人间出处真难料，别后蟾蜍已一更。险韵深杯犹昨日，大名巨手定生平。不知裙屐清欢夜，忆否桃花送客情。  

著述归来又等身，蓬瀛沙碛等前尘。常将治乱悲千古，不负科名有几人。放眼看山诗是债，经年作客酒为邻。遥思此际焦公洞，搜剔遗碑岸角巾。  

***舟中晓起偶成***  

世界同泡沤，本诸释氏说。人生泛虚舟，老庄旨颇彻。眼前即是道，底用譬空设。昨夜卧舟中，酣梦无殊别。梦中行百里，那识路拗折。蘧然觉推枕，便是小生灭。昨从何处来，境界已悬绝。风水不暂停，帆影去如瞥。  

***江昉***  

江昉，字旭东，号砚农，歙县人。候选知府。有《晴绮轩诗集》。  

***常王孙种菜歌***  

卷绿色芳心，春风吹不碎。故侯五色瓜，王孙一畦菜。王孙本自开平家，运逢百六良可嗟。万事消沈付云水，百年带砺成空华。帝城金粉归何许，山鬼年年哭风雨。金齑玉脍相公家，紫藓苍苔孝陵土。故垒萧萧芦荻秋，石头城上月如钩。路人犹指王孙菜，江水茫茫去不休。  

***桐江杂诗***  

重冈复岭锁烟霞，林静风微鸟不哗。谁道仙源无路入，落红流出涧中花。  

***栖灵寺***  

好风助帆席，乘流溯沧浪。畅此澹荡怀，焉问去路长。白鸟点空碧，导入云水乡。遥睇林木古，岩壑含青苍。  

舍舟寻石径，筇竹助幽兴。夕照余寒晖，依微上萝磴。猿鹤无俗情，山水悦真性。寺门俯澄潭，烟际一声磬。  

***田玉***  

田玉，字香泉，易州人。官杭州都司。有《附蓬小草》。  

***金山夜月***  

浩淼秋空夜，金焦相向明。乱樯杨子渡，远火润州城。风定铃无语，江流月有声。应知香海内，大块总浮生。  

***虎丘***  

喧喧歌吹趁时游，云敛天香正及秋。词客舫依沿岸树，美人帘卷傍山楼。但看七里花成市，肯信三生石点头。自是江南佳丽地，吴侬知乐不知愁。  

***黄易***  

黄易，字小松，号秋盦，钱塘人。官山东运河同知。有《小蓬莱阁诗》。  

***题刘观察纯斋忏心图***  

身经万里头初白，名已千秋心自清。慧业忏除禅味好，筼筜深处听泉声。  

***郑鲁门得停云馆遗砚***  

边阑题认黄初字，小印镌疑国博文。合与先生书篆隶，雨昏时候起寒云。  

忠孝家传两相名，一门翰墨冠前明。风流已往贞珉在，此亦人间玉带生。  

***送郭十四南归***  

踏雪送君去，江南筍正肥。花随春雨密，帆逐乱云飞。归兴浓于酒，波光绿上衣。官闲贫亦好，来往总忘机。  

***杨兄鹤洲购赠元氏赞皇石刻有汉篆三公碑甚奇喜极复求沈君愚溪觅之***  

古人不可见，古迹亦有数。灵奇秘幽邈，难致空怀慕。杨兄元氏来，古物欣所聚。启箧见百幅，如涉山阴路。墨翠开春岩，字明点烟鹭。坛山强弩张，白石神虎步。封龙残字四，亦得褚欧趣。最奇三公碑，琳琅汉玉箸。虫蚀二百字，瘦蛟蟠老树。疏密任意为，篆隶体兼具。或屈玉折刀，或悬针垂露。或疾若风行，或郁若云布。辨文知冯君，祷降甘雨屡。绝类五凤砖，证字亦有鲁。欧赵录不同，或未身亲遇。我见诚奇缘，狂喜不能语。平生嗜古癖，于此得饱饫。汉代六名山，元氏碑尤著。便欲策杖探，羁栖苦难赴。官阁有休文，神交讬心素。遥结岁寒盟，可同金石固。驰求三百番，疗我烟霞痼。  

***游洛阳道中***  

嵩少归来指洛阳，崎岖历后尽康庄。人夸走马看花地，我爱寻僧选佛场。苔藓残碑迷汉魏，战争旧垒认隋唐。前贤只羡西崖好，配食香山葺小堂。  

***陈及祖***  

陈及祖，字寄吾，号春圃，祁阳人。官直隶昌平知州。有《二萧吟稿》。  

***忆祁山***  

祁山高峨峨，群蛮如聚族。万叠杳霭间，高低骋游目。九疑相与青，碧云迷其麓。秀色撑晴空，翠黛皴满幅。想见丹崖翁，此中卜幽筑。何时挂冠去，与子同空谷。  

***张道渥***  

张道渥，字水屋，浮山人。诸生，官霸州知州。有《水屋剩稿》。  

***在屯值寒食节***  

时节牵归梦，猿啼梦又阑。宦情原不热，旅食本长寒。何异投荒客，真成耐冷官。我非无麦饭，欲洒墓田难。  

***管学洛***  

管学洛，字道明，号午思，武进人。候选知州。有《祗可轩删余稿》。  

***黄鹤楼***  

倚城百尺上危楼，云白山青汉水浮。岂有神仙能不死，是谁诗句合长留。烟波东是还家路，风浪中多待渡舟。同一登临怀抱各，何妨崔灏在前头。  

***与陈澍斋论诗***  

我读古人书，如接古人膝。残篇断简中，生气各勃勃。奋兴百世下，代代有豪杰。聚集古之人，一手一枝笔。或大将旗鼓，或短兵相接。或公子裼裘，或美人密室。或点晴而飞，或九仞犹掘。或长江千里，或春池自碧。离合与悲欢，风花兼雪月。一一罗胸中，奔赴腕下出。譬调碗中羹，醯酱非一物。鲭聚五侯馔，蜂采百花蜜。譬制身上衣，丰纤人各别。刀尺有定程，裁缝间疏密。才人须积学，不可恃天质。贾胡识奇宝，有爱不能割。眇者矜妙悟，颠倒扪籥日。皆缘读书少，不自知其失。探骊须得珠，擒虎须入穴。区区獭祭功，终非制胜术。古人有彩毫，我欲从之乞。乞来持赠君，与君结胶膝。  

***连日宴集近园即席呈洪稚存（亮吉）太史***  

东风易主始经过，挈伴簪裾狎薜萝。便恐烟霞遂成癖，花时载酒醉时歌。  

樽前争量句争妍，旧径低徊忆往年。但使园林容客醉，便非我有亦欣然。  

***徐书受***  

徐书受，字尚之，武进人。官南台知县。有《教经堂诗》。  

***送秋塍暂往保定即返秀水***  

王郎王郎大磊落。才名二十载，不免尚飘泊。平生性命为友朋，缓急至今谁可讬。众中遇我更不疑，一见高呼动魂魄。王郎听我语，足以慰尔饥。择交定交始，乃克全交期。苟未保厥终，不如不相知。当时颜苦瘦，今已面有髭。髭鬑鬑，发短短，嵇非懒兮阮非诞。君曰悲乎，岂在饱暖。不封不树，盖不敢缓。以此感激，卑官不辞。孝子之志，谁当谅之。嗟君勿戚贫而病，我亦年来知定命。母殡松楸系梦思，严君万里违温清。君由保州去，南抵长水塘。行将告我友。我友钱与杨，高堂白发各相守，何事遨游离故乡。  

***感兴***  

沙沈石锐倏低昂，归路宁如去路长。天远楼台时出没，秋暄林木半青黄。感知人少空怀刺，惜别情深况陟冈。遥忆大雷书到后，晓风寒月正茫茫。  

***新岭***  

振衣忽霄汉，巉绝已平视。一线上天奥，万笏出地底。斜日在半崖，高鸟飞不起。豁然倚层空，盘旋径逦迤。云生乍笼袖，涧响复盈耳。何处烟林钟，天风吹十里。蹑景有羽翰，苍苍暮凝紫。  

***广济桥访谢茂秦故居不得***  

***斯人高卧久榛墟，谁复能来式故庐。史论抑扬存节，声华标榜自乘除。才非劲敌输苏李，事已凶终悔耳余。尔日升沈何足恨，不应重广《绝交书》***  

***南天门***  

冒岚余浅雪，叠石构飞甍。马自嘶风立，人因出隘争。岩凹扪虎迹，天外走雷声。登陟真称快，徒令怯者惊。  

失势愁千丈，回眸忽百寻。后崖迷向背，半壑划晴阴。径滑披榛翳，霜严少树林。敝裘珍愈暖，秋塞已寒深。  

***王复***  

王复，字敦初，号秋塍，秀水人。官偃师知县。有《树萱堂诗》。  

***次韵答红泉题予游草之作***  

他乡负米记年时，惜别怀人得句迟。系马垂杨村店酒，落帆斜日女郎祠。心酸南浦江淹赋，肠断东风贺铸词。不是天涯倦游客，此中愁思更谁知。  

***送褚霭岩之淮阴***  

断魂细雨散如丝，别袂依依柳下持。草色青迷沽酒处，杏花红点渡江时。相逢定下南州榻，怀古闲寻漂母祠。我亦天涯潦倒客，河干待挂一帆迟。  

***上元前二日郑红泉钱百泉约斋汪云壑陈东川过集斋中***  

淡宕试镫风，历乱催花鼓。盼春春已来，淑气盎亭午。南荣坐故人，清襟散蘅杜。瓶卉香细浮，幽禽屡窥户。对此景物和，欢言酌芳醑。筍韭愧粗供，厨乏络秀女。笑语粲烛花，暖意尊前煦。惟兹文字交，便拟醉乡侣。中覆暗自欣，战拇纷难数。百斛亦何辞，独醒真徒苦。婵娟月满帘，掩映色殊妩。，工巷联臂歌，往来同织组。试教影吟三，未许更催五。狂思买良宵，那辨金如土。  

***冬夜金阊道中舟行听雨同徐秋湄作九叠鼓字韵***  

作寒雨意浓，饱帆风力鼓。镫影接山塘，市声收夜午。襆被湿气侵，篷罅漏痕杜。撇捎忙点篙，淋漓怜船户。邻舫语喁喁，红烛共倾醑。萧萧暮雨歌，愁杀荡舟女。凄清冷未眠，炉灰拨难煦。烟波连震泽，共济欣有侣。花店七里情，高楼两岸数。阿谁同梦甘，奈此别情苦。徐陵绮语工，风流玉台妩。湖云黯回首，愁绪萦如组。淅淅增闷怀，初程才百五。何处馆娃宫，脂粉变田土。  

***玉存赋长句赠行次韵留别兼呈杨西禾***  

同云四野雪意生，津头衰柳寒烟横。故人恋恋未忍别，黯然携手难为情。长安远望三千里，回首乡关隔江水。日昨褰裳共溯洄，渺渺相思乱荒苇。寓斋近接巷西东，垆头取醉招扬雄。寒窗促坐语凄楚，地炉榾柮深宵红。感君意气勤相访，乞米同怜困尘鞅。燕赵冰霜我北征，殽函风雨君西上。隆冬泽腹坚不波，客里谁歌《毋渡河》。颖士才名空负仆，杜陵离思独骑骡。芜城隔岁追前景，踏冻相携万松顶。犹记高楼大道旁，烟云变幻随蛟蜃。何日双眉得暂开，悲歌且上燕昭台。男儿三十不得志，一身飘泊同飞埃。临歧百感纷今昨，香土还期来岁约。酒人击筑和荆卿，乐莫重逢故交乐。  

***送邵二云编修入都***  

论交半载饮芳醇，祖帐新图越水滨。海内才名唐制诰，胶西经术董天人。扁舟安稳图书重，长路寒暄眷属亲。到及六街春色早，编摩藜火夜重陈。  

***墙下小轩题壁***  

小筑三间屋，幽居春事宜。林深知鸟乐。墙短爱梅欹。地占金陀里，禅参玉版师。经营真不易，谁寄草堂赀。  

***寒食日雨中吴竹屿先生招同钱献之洪稚存孙渊如集杏花春雨山房看花用昌黎寒食日出游韵***  

百卉待泽如渴病，花信番番吹转盛。朝来泼火恰如期，黯黯檐端湿云映，野外闲情拾翠偕，城南嘉约摇鞭竞。绛帏高卷赏秾华，药鼎微温伴清咏。含风翠篠弱欲扶，带雨红妆欹不正。及时良会安可多，过隙韶光岂能更。先生早自遂初服，廾载名山天所命。白公旧赋紫薇诗，杜老新歌白木柄。云霄故人远见招，河汾弟子交相庆。冷节才逢插柳新，殊乡仍展维桑敬。座中钱孙话昔游，芳草天涯阻遥敻。二分月影到芜城，千顷波光泛明圣。频年远道各羁孤，几月官斋欢合并。争看好古发幽情，亦或耽吟同僻性。向晚廉纤响渐稠，笼阴绰约枝交横。屋角频听鸠妇呼，篱根暗想龙孙迸。良宵拌共倒深卮，陋质真惭对清镜。沈沈漏箭早催归，既醉还期缓觞政。六街镫火照初更，料峭穿衣寒尚劲。伫教来日快新晴，还拟寻芳趁佳令。  

***杨瑛昶***  

杨瑛昶，字米人，桐城人。署宝坻知县。有《燕南赵北诗钞》。  

***重过赵北口***  

赵北燕南淡夕晖，重来依旧傍渔矶。举头见日雄心在，翻手为云世态非。拙宦真成槐国梦，劳生难息汉阴机。消魂旧种隄边柳，和雨和烟已十围。  

***盘山绝顶用戚少保原韵***  

松涛卷地朔风哀，绝塞关河一望开。落日远沈辽海去，春光遥度蓟门来。短衣匹马残年志，白发丹心老将才。故李将军今在否，万山高处有荒台。  

***汤懋统***  

汤懋统，字建三，号青坪，巢县人。诸生，由训导历官迁江知县。有《青坪诗集》。  

***冬月河亭即事***  

危栏偶向醉时凭，风碾寒流碎玉绳。亭下何人夜吹笛，一篷残雪盖渔镫。  

***孙文骅***  

孙文骅，字云衢，号晓山，绵州人。诸生。官黄安知县。  

***游千工堰因登五云山和卢镜亭茂才（爌）韵***  

瘦马穿云入，闲情偶乐山。人行千树底，村在万峰间。乱石成三径，流泉汇几湾。兰亭余断碣，我为拭苔斑。  

***萧抑之招饮张家寺***  

绕村枫叶锦成堆，夹路寒花石罅开。古涧曲从山脚转，冻云低压马头来。寻幽旧有宣城癖，授简新增雪苑才。昨未得游待今补，重披古碣扫莓苔。  

***黄立世***  

黄立世，字卓峰，即墨人。举人，官花县知县。有《四中阁诗钞》。  

***高邮怀秦少游***  

不见秦淮海，扁舟此日留。地当名士后，水竹亦风流。沙鸟间相语，江花迥自愁。幽怀何处写，玉笛起高楼。  

***峄山湖***  

娟娟银汉坠，烟树镜中分。秋水能生月，湖天不受云。峭帆何处落，哀雁一时闻。客绪容抛却，青尊夜半醺。  

***立秋前一日作***  

目笑年年类转蓬，闲将棋局与诗筒。羲皇以上推元亮，山水之间寄醉翁。竹外连宵足寒雨，天涯明日又秋风。卜山忽送凭高目，雪爪从新问塞鸿。  

***过六盘山***  

吾爱山之奇，尤爱山之险。每当偪仄处，鸟飞亦无胆。一盘复一盘，如帆随湘转。盘盘入太空，脚底白云坂。天时岂有异，山深各寒暖。昨日榴花开，今日雪花满。  

***顾鉴***  

顾鉴，字戒葊，江宁人。官江西知县。有《远音集》。  

***桃源洞***  

路问桃花源，遥指白马渡。晻蔼云气深，秦人从此去。秦人去千载，白云长自护。何年灵境开，花源忽呈露。从此传人间，物外感生聚。我来已深冬，不见桃花雨。林深水无源，水绕山回互。草木净余芳，鱼鸟適幽趣。仿佛鸡犬声，远出云中树。奇踪讬杳渺，欲觅曾无路。嗟彼武陵渔，津逮仍迷误。为问避世人，高举将焉赴。渊明结妙想，孤怀聊自寓。寓言非人间，惝怳何所慕。  

***飞云岩***  

西南山多奇，飞云更奇绝。高骞势欲奔，拔地恣幻谲。初疑卷怒涛，陡若翻积雪。盘旋入青冥，委宛赴泬。山与云气浮，云出山之穴。一气相吐吞，谁能事分别。幢幢华盖悬，闪闪风轮挈。坤灵发秘奥，雕锼元气泄。俄闻响春雷，骇若飞列缺。不知何处泉，翻空飞玉屑。高踪缅前贤，披榛寻断碣。按籍不可求，别获圣果偈。儒墨岂同科，达者自综撷。读如箝在口，虫鱼多漫灭。钝根落尘缘，解费生公说。坐久阴风生，凛冽竖毛发。萧萧众壑鸣，万象纷轩颉。陡抱杞人忧，难为灵境悦，樵青不解事，瞪目复挢舌。何年嘘气成，终古此盘结。  

***伏波庙***  

逆莽乘权窃神器，龙蛇战野天日蔽。雄也作颂歆也臣，读书万卷纲常昧。是时伏波伏草莽，怀才欲试空无计。子阳隗嚣俱僣窃，纷纷割据皆称帝。公时遨游蜀陇间，足履其庭心窃议。世乱时危汉鼎移，回翔审顾难为地。白水真人起南阳，苍生有讬神明契。英雄一见决先几，从此委身心不二。始知帝王自有真，区区边幅徒滋伪。聚米陈筹指掌中，中兴戡乱归睥睨。风云遭际亦偶然，独具巨眼乘时会。赤符应谶大创平，炎炎火德中天继。徵侧披猖又寇边，一麾再扫交州沴。至今铜柱标南服，当日明珠谗苡薏。只此已足表旂常，胡为雄心犹奋励。七十霜髯再据鞍，五溪南触蛮荒厉。马革岂真求夙愿，久要竟堕斯言泪。清浪滩头金碧辉，灵旗风卷彤云翳。鹧鸪不呼神鸦翔，洪涛汹汹余战气。舟师估舶尽解帆，巴童作舞楚巫祭。试问云台何处问遗踪，公之英灵犹利济。  

***应澧***  

应澧，字仔传，号叔雅，又号藕泉，仁和人。贡生，官安吉教谕。有《闇然室诗存》。  

***闻洪稚存自西域释还***  

一官狂戆近沽名，匹马安西万里行。隔岁雷霆天霁怒，逐臣席帽夜论兵。方流玉水夸亲历，积石河源忆改更。归及酒泉应失笑，渴羌依旧醉颜赪。  

***王初桐***  

王初桐，字于阳，号赓仲，嘉定人。官山东齐河县丞。有《海右集》。  

***观磨崖碑作***  

七十二君辇道荒，云亭踪迹俱微茫。祖龙之碑既无字，金函玉检疑荒唐。开元天子履全盛，意气直欲无轩皇。东封自古称大典，遂令下诏开明堂。勒铭大抵示符瑞，挥洒御墨辉天章。高文或出燕许手，长篇大幅何煌煌。当时海宇本殷富，发扬蹈厉穷铺张。八分淋漓六百字，穹崖屹立三丈强。芝英鹤头体制别，笔势仿佛酸枣兼中郎。焦山鹤铭鼎铭何足数，庶与朱陵洞天岣嵝铭相方。惜哉天宝末，诸杨乱其纲。风尘澒洞一朝起，鼙鼓动地来渔阳。珠沈玉碎铜狄毁，惟有此碑终古垂琳琅。毋乃鬼神自有木甲护，不然安得风饕雨虐依旧光芒长。流传完本世间少，颇思拓之以硬黄。他时携归向吴会，什袭珍作萧斋藏。奈何梯青蹑翠必钜费，而我羞涩垂空囊。耸肩仰面百遍读，口角流沫神扬扬。信知岱宗大观此第一，秦松汉柏皆枯僵。  

***旅舍感怀***  

萧萧蠹叶下高藤，客舍惊心感慨增。万里星河秋早雁，一帘风雨夜深镫。买田计就思阳羡，卖赋金完忆茂陵。几日阴晴浑未定，青山满眼曲阑凭。  

***土桥***  

鹿角关头小市廛，土桥雪后见平田。鸦盘枯树荒村外，云漏斜阳断塔前。故国江山空极目，天涯风景又残年。可怜一宿萍踪地，回首安陵亦黯然。  

***宁海双松歌***  

昔游慈仁寺，下马寻双松。金元旧物竟何有，毗卢阁圮荒烟空。五年薄宦来东海，别有双松此间在。不知是宋是金元，约计亦逾三百载。古貌虬髯剧怪奇，屈蟠偃蹇老龙姿。若教拔地拏云去，定见杈桠鳞鬛撑之。而只今排立依兰若，黛色参天翠交错。谡谡风涛半夜生，泠泠琴韵诸天落。为栋为梁匠石来，千秋万岁明堂开。天生大才必大用，才人未必皆尘埃。平生小隐隐林薮，自顾原非斫轮手。归去清斋摘露葵，著书长伴支离叟。  

***高適故里***  

高三十五悠悠者，半世渔樵孟诸野。健笔题诗寄草堂，才名不在岑参下。故里依然草泽滨，数家老屋自为邻。可怜我是风尘吏，兼作东西南北人。  

***朱光暄***  

朱光暄，字晴岚，号蓉湖，海盐人。贡生，官于潜训导。有《健初诗钞》。  

***舟至鸳鸯桥***  

鸳鸯桥畔树临溪，树头一对鹧鸪啼。鹧鸪啼处人烟少，惟有渔翁傍岸栖。  

***秦溪春泛***  

一舟汎汎落晴烟，望断秦峰百尺巅。牧笛数声寒食路，酒旗十里杏花天。帆随春水风中饱，云在青山缺处眠。好是寻芳三月里，泊隄新涨正涓涓。  

***穆得元***  

穆得元，字东轩，固安人。官延庆训导，有《渐于集》。  

***官舍夜吟***  

广文官独冷，僻地恰相宜。塞近迎寒早，山深得月迟。课书频翦烛，看剑几倾卮。吾自寻吾乐，良宵一咏诗。  

***伍光瑜***  

伍光瑜，字孚尹，号屏秋，上元人。贡生，候选训导。有《补园诗集》。  

***题姜笠人（渔）杜鹃花画扇***  

离离瓣染红绡色，细细丛抽紫玉丝。忽触子规声里事，曲阑庭院暮春时。  

***李承烈***  

李承烈，字芑洀，又号见石老农，鄞县人。诸生，官松江府经历。有《修齐堂诗钞》。  

***一翁行为阎家店老人作***  

四围寂寂云苍苍，茅屋闭门树压墙。一翁扶杖立道旁，面黑发蓬形瘠尫。有客有客自远方，白马红缨束锦攘。忍饥百里来此庄，左顾右盼心皇皇。见翁下马索糗粮，翁为流涕褰衣裳。引客左旋登草堂，坐客东壁之绳床。为言历岁岁大荒，颗粒不入仓与箱。巧妇欲炊无秕糠，草根树皮充饥肠。年来草尽树亦戕，老幼饿死壮者亡。十得一生终不祥，三春大疫成膏肓。村中男女百口强，慭遗一老凌秋霜，鸡犬不闻牛马僵，败芦裹尸道相望。至今白骨无人藏，焉得一饭王孙尝。客闻斯言心感伤，别翁泪湿双目眶。出门上马手执缰，欲行且止重徬徨。饿眼看天落日黄。  

***落叶***  

飘零毕竟较花迟，才见萧萧谢故枝。隔院影飞残照外，空庭声坠晚风时。为谁弹泪偷题曲，有女含情欲赋诗。卻喜林间烧不尽，夜窗分与学临池。  

白帝原非雨露慳，荣枯物理亦循环。堆来有迹山山暮，听到无声树树闲。薄命自甘沈碧涧，伤心不是为红颜。樊川莫忆成阴日，一任东风去复还。  

***李燧***  

李燧，字东生，号青墅，河间人。官浙江下砂头场盐课大使。有《青墅诗稿》。  

***九日同李晴轩丛台登高***  

磴道倚荒城，丛台旧有名。河山销霸气，木叶乱秋声。云净千峰瘦，天空一雁横。盍簪逢令节，好结岁寒盟。  

***宝应道中***  

卅载江乡系梦思，风光回首旧游时。溪湾老树晒鱼网，屋角夕阳明酒旗。陈迹已迷鸿印爪，清流空照鬓如丝。行行渐觉维扬近，一带隋隄柳万枝。  

***平望遇雨***  

匹练横空日气清，菰蒲叶战风萧萧。一声雷送太湖雨，七十二峰云拥潮。  

***曾艾***  

曾艾，字同俊，一字虎卿，号云溪，新化人。官永丰州同。殉难。  

***黔中送友***  

客里难为别，春风送远行。飞花明驿路，落日照边城。肮脏虞翻骨，噌吰夏统声。黔西天万里，挥手泪纵横。  

***朱克振***  

朱克振，字肇修，南宫人。官曲江县丞。有《方有斋集》。  

***燕台怀古***  

高城落日晚烟平，郭隗台空蔓草生。老树寒鸦同黯淡，断碑荒冢吊清明。惊沙久没昭王垒，古道犹传耶律营。我亦频沽燕市酒，悲歌那复见荆卿。  

***姜贻绩***  

姜贻绩，字古渔，大名人。官上海主簿。有《睫巢诗钞》。  

***眉月***  

盈手方惊错，如眉细逼真。二分明未彀，一曲画初新。有态堪描额，无心不带颦。几回楼上望，愁杀卷帘人。  

***梳妆楼***  

山名以象或以形，不闻山以楼为名。楼或在山山得名，斯何为以梳妆称。山头众峰呈象巧，奁匣窗台启清晓。方疑布盝圆镜磨，钗股牙梳横列好。山前一峰尤争妍，长肩秀削姑射仙。得非神女行云偶过此，抑或望夫来登久不还。寻碑剥藓空山空，凿斧岂有神鬼工。因象为名本形似，循名责实其安庸。世间名实类如此，耳食目论真儿童。  

***王翼孙***  

王翼孙，字以燕，号听夫，长洲人。官襄阳吕堰司巡检。殉难，予云骑尉世职。有《波余遗稿》。  

***自竿涧岭鳌鱼沟至古北口作***  

雄关古北从来险，此日经临转觉平。竿涧盘旋乘月过，鱼沟曲折溯风行。隔山老树连云暗，满涧春冰带水鸣。回首从官皆下马，笑他输与瘦书生。  

***过丈烟台***  

石磴连云上，烟岚几丈疑。山深多好树，地僻有灵芝。果熟猿先摘，花开蝶未知。老僧无个事，勤护海棠枝。  

***王世锦***  

王世锦，字再陆，吴县人。官嘉峪关巡检。有《艺芸馆诗钞》。  

***华阴庙望岳***  

高阁巍峨少皞宫，仰瞻咫尺逼苍穹。莲开玉井云收白，掌拓天门日映红。突兀三峰凌斗极，浑沦一气满关中。攀援自有钩梯在，骨乏希夷漫御风。  

***陈丙***  

陈丙，字吉甫，天长人。官贵州永宁募役司巡检。有《复庐诗萃》。  

***秋夜***  

凉飙发中夜，残月照庭柯。境僻清欢足，宵寒浊酒多。醉怜花影瘦，愁听雁声过。忽忆伊人别，相思起浩歌。  

***送别***  

惜别情何极，离亭柳共攀。月明林树杪，人语翠微间。逝者浑如水，归与未买山。临歧语行子，莫待雪霜还。  

## ●卷一百四

***曹振镛***  

曹振镛，字怿嘉，号俪笙，歙县人。乾隆辛丑进士，改庶吉士，授编修。官至武英殿大学士，加太傅。谥文正。有《纶阁延晖集》、《话云轩咏史诗》。  

***揽镜词***  

人怜渐憔悴，壮志犹轩举。揽镜忽愁生，心知口不语。  

***汉将军柏歌***  

峨峨天封观，屹屹嵩阳宫。怒涛声沸沸，偃盖圆童童。拏云攫雨恣奇怪，老皮张展横晴空。大者根坚介于石，小者枝舞神如龙。独惜三株火其一，不然鼎足而峙天之中。当年树旁驻仙跸，千乘万骑群候从。登坛拜将宠锡秩，直欲使尔任所冲。岂知将军不好武，静含秀色森古容。回天转地自智勇，洗兵销甲何英雄。幹耸十丈气郁郁，叶铺千叠光重重。惟名与器不可假，讵要人爵贪天功。嗟尔将军柏，何如大夫松。贞心共守壮貌古，劲节肯受头衔封。不惟其人惟其树，秦皇汉武将毋同。可怜骊山一炬成焦土，茂陵有客悲秋风。岱松已亡叹枯朽，此柏无恙犹青葱。我来为揖客，眺赏心神融。莫言将军何乃故，敢不封殖忘角弓。  

***过苏斋师寓斋感赋***  

空庭寥落梦吟魂，每过潸然渍涕痕。昔侍门墙呼老友，今趋第宅对孤孙。可能点笔神光护，祇有遗书手泽存。石墨楼高回首望，尽教腹痛向黄昏。  

当年诗境是诗坛，多少人来剑铗弹。恩怨谁堪追侠烈，炎凉何意到儒酸。五千文字撑肠易，八百孤寒下泪难。苏米斋中悲寂寞，残编散帙孰重刊。  

***钱棨***  

钱棨，字振威，号湘舲，长洲人。乾隆辛丑一甲一名进士，授修撰。历官内阁学士兼礼部侍郎衔。有《湘舲诗稿》。  

***题蕖仙将军画卷***  

芙蓉城主旧时情，石室桃花梦未成。仙佛至今真不灭，英雄从古愧徒生。满庭香雨拈金粟，一枕松风听玉笙。拟约山中同采药，韩康何必为逃名。  

***题诒晋斋画梅册子***  

记曾踏雪铜坑路，初月昏黄旧崦西。醉眼倦开香似海，春风才到玉成蹊。一枝影杂檀栾好，片石寒生烟霭低。今日画图重省识，江乡宛转梦凄迷。  

***铁笛歌***  

会稽诗老侪虞揭，乐府歌成声激烈。卷衣甲帐月华凉，照彻寒筩寸迸裂。传闻缑氏冶师名，范出玲珑土花缬。季长才调广平心，留响人间肯磨灭。跌宕词场檀板随，洞庭波阔龙吟咽。玉山再访草堂空，谁识江南又一铁。况是仙踪林壑稀，冻云穿破今歇绝。我朝元音虡业设，乐章曾补工尺缺。九天不按霓裳声，无人会傍宫墙窃。此器何来三弄称，冰霜迎面频击节。合趁天风一擫回，琼花片片飞如雪。从此柯亭制更精，米家书画船中列。玉箫金管莫轻吹，输与清商起岩穴。  

***淮南秋兴***  

天末凉风啸九秋，桂香吹落小山头。淮南有客闻吟树，江北何人独倚楼。樽酒漫招六从事，剑光欲动五诸侯。却思牛渚虚高会，画舫银镫梦旧游。  

幂庭阴午不收，最宜高处豁双眸。江涛直下枚乘笔，乡思初生张翰舟。桐叶雨疏人静夜，荻花风起雁来秋。何当博望同移棹，倒引星河足底流。  

***玉保***  

玉保，字阆峰，满洲旗人。乾隆辛丑进士，改庶吉士，授检讨，官至吏部侍郎。有《萝月轩存稿》。  

***宿大觉寺***  

信宿招提境，西风坐夜阑。不知岚气近，但觉客衣单。径折泉争赴，山高月易寒。更无尘世想，倚枕笑邯郸。  

***弈枰***  

一著谁能让，枰中莫苦寻。不曾闻落子，何处有机心。局外观常静，谈余数亦深。自来疏坐稳，狡狯性难任。  

***西山道中***  

极目西山宿雾屯，行行小憩叩柴门。蒹葭风冷澄秋水，荞麦花开带远村。担榼快闻呼妇子，筑场几处散鸡豚。田家剥枣争留客，丹实离离压短垣。  

***题覃谿前辈朱碧山银槎图卷***  

酒泉无源天上来。酣嬉往往沈雄才。欲挽狂澜导东海，仙槎缥缈银为杯。有元朱氏创酒器，张骞轶事形模开。雕锼密栗详款识，携来满几云皑皑。当时虞揭恣玩赏，竹坨雅咏尤工裁。覃谿先生非饮客，制图毫发何精该。我对此图重叹息，匠心独造惊风雷。小器易盈此能受，光涵天宇穷八垓。欹器易侧此不倚，平凌海市浮蓬莱。向使此槎无识者，沈沦市肆同樽罍。贩夫俗子任酣畅，淋漓颠倒缁尘埃。一自拂拭遭巨眼，练光浮蚁澄香醅。艺苑图书共灿烂，尽洗醉眼登天台。从来奇物不终晦，安能酒食相趋陪。伫看什袭进天府，鸡彝龙勺辉去台。  

***昆明湖***  

万顷烟波望欲迷，石桥风定乱蝉嘶。云浮金凤巢阿阁，日照铜牛卧大隄。燠馆凌霄丹嶂迥，水师校战彩帆齐。圣皇自有平时备，郑重将军旧鼓鼙。  

***宿姚家庄***  

驱车投荒村，夕阳满林薄。田家重款宾，殷勤开草阁。自云城中人，家世久萧索。徙居牛栏山，胼胝事耕作。薄田仅数亩，餬口异飘泊。迄今三世余，母子保藜藿。城中多族党，当时竞炫烁。一再过其门，嗣续叹日削。担种两不能，此身竟何讬。白屋无冻馁，朱门有沟壑。君看贵家子，往往悲中落。闻言心惨凄，是非感今昨。凉月隔林来，西风卷疏箨。  

***王友亮***  

王友亮，字景南，号东田，又号葑亭，婺源人。乾隆辛丑进士，授刑部主事，历官通政司副使。有《双佩斋诗集》。  

***严先生钓台***  

不饵帝王钩，东归狎水鸥。早知渠物色，一并脱羊裘。  

***双佩斋***  

韦以治狷急，弦以厉迟迂。救偏虽异策，命意非殊途。我欲双佩之，客见皆胡卢。揖客前致词，刚柔量时需。含瓦既惊戆，模棱仍笑懦。老聃语自佳，子产论非诬。断事拟镆铘，待物侔醍醐。欲求水火济，讵惜熊鱼俱。缅维昔贤轨，揭之斋坐隅。庶几能寡过，尝此勖区区。  

***三宿岩***  

旧传三宿虞丞相，健笔岩端纪岁华。落日大江屯虎豹，清风峭壁动龙蛇。独留遗像围赪玉，无复题名罩碧纱。客到欲为桑下恋，一声林磬又栖鸦。  

***蒋苕生前辈挽诗***  

天语呼名士，人言胜达官。已成千载遇，不救一生寒。忽忽蛇年遇，悠悠蝶梦阑。此中无罣碍，应作去来观。  

忆在京华日，过从见性情。雄谈凌贡父，逸调陋耆卿。勇退缘多病，兹游遂隔生。贻诗犹在箧，珍重抵连城。  

***冰山雪海歌为董蕴田舍人作***  

冰山自古寓言耳，君到伊犁亲见来。传是尧年洪水后，朔风搏结成胚胎。扶桑十日铄不动，至今屹立万仞光皑皑。下无寸土上无树，复岭层峦莫知数。直将水体冒山名，赖有回人来凿路。路光如镜滑如油，牵马不行马亦愁。大声忽发山迸裂，片石陡绝横峰头。行人到此防飞堕，前导狼踪看几个。微生判作号寒虫，得过且图今日过。遍身起粟两脚僵，六十里同千里强。下山席地甫少憩，照眼雪海来苍茫。海无滴水雪为水，中有横梁蜿蜒起。此梁亦是雪踏成，宽可二弓袤十里。相将奋力且勉行，冻步彳亍疑摇旌。但教人马小失足，直下雪窟听无声。吁嗟乎，山巅海角人犹骇，何况山非真山海非海。过处曾惊白骨横，望时直使朱颜改。方今圣德大如天，幅员远越千古前。奇观久閟勿尽豁，足迹未到嘲张骞。君归万里谈奇绝，一室春风变冰雪。天山瀚海讵能夸，闻者心寒耳偏热。径须命驾醉乡游，此中险阻艰难俱不设。  

***翁元圻***  

翁元圻，字载青，号凤西，余姚人。乾隆辛丑进士，历官太常寺少卿。有《佚老巢遗稿》。  

***病起将移居蕙曲***  

冀北归来又一年，轻寒正是养花天。寻芳懒试登山屐，得句迟于上水船。病减已过春寂寂，愁多空负腹便便。药床茶灶添新制，买得临江屋数椽。  

***曾燠***  

曾燠，字庶蕃，一字宾谷，南丰人。乾隆辛丑进士，官至贵州巡抚。有《赏雨茅屋诗》。  

***伊孝廉墨卿与余话旧感向者东郡之游而见于诗黯然奉答***  

昔游如梦思茫茫，语向君前倍感伤。楼上酒人明月夜，雪中诗话聚星堂。雏鸦畏晚寻巢急，孤树惊秋落叶凉。莫问少陵旧诗卷，不堪东郡吊城荒。  

***真州准提庵老梅行***  

白沙江村有老梅，百年劫灰余枯荄。春风一夜忽鼓动，玉笋旁迸千枝开。天地有心试冰雪，龙蛇偶蛰惊霆雷。今人争绕月观树，往日谁踏僧廊苔。廿四桥边万花海，我无暇去翻远来。名姿往往寄幽独，相赏故不从尘埃。疑是仙人萼绿降，返魂自得真香催。惜无酒酹花前杯，参横月落人空回。  

***铁箫吟消寒席上赋***  

我得南星铁如意，狂歌水仙愁击碎。世间何物堪倚声，竹管匏笙不能吹。铁崖尝豢双铁龙，雌龙入海招其雄。千年干镆两俱化，至今怒吼吴江风。玉鸾也复无消息，曾照广陵秋月白。广陵锻工摹影来，白鸾毛羽今变黑。芜城雪后风正饕，寒冰一条吾手操。弹指连珠五星见，当头明月三天高。便欲招呼箫史辈，翩然彩凤同游翱。元云之曲应天籁，世俗丝管空啁嘈。如意从今得朋庆，以之按拍声相应。池上蕤宾方响飞，江东高唱铜琶竞。此际官梅有芳信，吹彻箫声花欲迸。君不见道人铁脚诵《南华》，宰相铁心能赋花。  

***赠章实斋国博***  

章公得天秉，赢绌迥殊众。岂乏美好人，此中或空洞。君貌颇不扬，往往遭俗弄。王氏鼻独齄，许丞听何重。话仿仲车画，书如洛下讽。又常患头风，无檄堪愈痛。况乃面有瘢，谁将玉璏砻。五官半虚设，中宰独妙用。试以手为口，讲学求折衷。有如遇然明，一语辄奇中。古来记载家，庋置可充栋。歧路互出入，乱丝鲜穿综。散然体例纷，聚以是非讼。孰持明月光，一为扫积霿。赖君雅博辨，书出世争诵。笔有雷霆声，{勹平}訇止市閧。续鉴追温公，选文驳萧统。乃知貌取人，山鸡误为凤。武城非子羽，谁与子游共。感君惠然来，公暇当过从。  

***酬法梧门祭酒西涯见寄***  

庐陵久不作，茶陵今复见。诵君西涯诗，忆我蜀冈宴。我忝官兹邦，非无流风善。政愧贤守前，文居众宾殿。徒申梓里恭，聊慰桐乡恋。君家傍西涯，才亦西涯擅。有如宋公墅，写入右丞卷。翻念尘土人，瑶华寄江县。  

***简唐陶山乞虎丘寺枯桐斫琴***  

闻声有相思，进前有不御。矧伊沦落久，孤植在风露。虎丘一枯桐，不识谁手树。幸免爨下焦，终稀匠石顾。瘁貌肯求悦，苦心良自喻。唐侯今宓子，鸣琴张治具。常叹知音难，忍令此材蠹。我有幽兰曲，厥声靡所附。烦君挥郢斤，为君发渊素。  

***稚存蒙特赦归寄示塞外诗册奉答***  

圣主求言量独宏，谤书宣示举朝惊。竟将忠爱怜苏轼，不许公卿害贾生。绝塞乌头三月白，归装驼背一编轻。旁观犹感君恩厚，何况亲为雪窖行。  

***山烧***  

初讶流星乱，俄看制电明。层峦从此瘦，春草几时生。久畏边烽警，何堪野烧惊。昆冈无玉石，揩眼一伤情。  

***答莲裳芙初夜坐之作***  

瑟瑟凉风为底生，荒荒明月太无情。江楼夜色清如此，一片吟蛩落叶声。  

***清明插柳词***  

新烟晓飏江城暖，楼阁朦胧觉春满。隋隄柳枝昨初翦，插向门阑露犹泫。生憎柳态娇于人，门里门前眉对展。黄鹂上下紫燕翻，往往误触苍琅根。打球开宴笑语温，黄金端合为君门。纤腰舞倦春亦去，走马风中已飞絮。  

***赠剑峰***  

兹别昔尝有，此才今所无。寸心千古远，半世一楼孤。江大愁难沃，风春病不苏。谁为张谓者，觞尔汉阳湖。  

***观音寺僧道源献蜡梅一枝酬以数句***  

芳杜洲前新月黄，月中一院旃檀香。道人嚼花同嚼蜡，满咽冰雪清肝肠。却拗一枝持赠我，知我未减青莲狂。鹅儿腊酿正新熟，清气浥浥添杯觞。昨访曹溪过梅岭，南宗寥落南枝荒。道人能参黄面老，当为五祖开道场。  

***答兰雪***  

西山自昔两诗人，苦学神仙施与陈。龟息尚留丹灶地，鹤飞何处白云身。君吟松月能耽隐，我重柑橙愿结邻。谈到交游多鬼录，南皮争不念前尘。  

***为巢松序诗竟附寄一律***  

二十年前小凤凰，曾从席上叹冬郎。海南犹照艺天焰，河内今瞻治水航。知有门生来载酒，惜无老辈共登场。闻君两鬓新霑雪，莫呕心肝向锦囊。  

***汪学金***  

汪学金，字敬箴，号杏江，晚号静厓，镇洋人。乾隆辛丑一甲三名进士，授编修。历官左庶子。有《静崖诗稿》。  

***建阳道中早发***  

鸡唱登前坂，霜花衬马蹄。人迷三里雾，路转百重溪。水碓高于屋，山田叠似梯。一村枫桕树，争压帽檐低。  

***过严陵钓台作***  

丹枫为幛石为屏，百尺高台照客星。两岸猿声落秋水，至今山色为谁青。  

***泊舟芋墩***  

小艇缘溪行，系缆垂杨坞。绿野炊烟微，人家在春雨。  

***胥江夜泊登万年桥望月***  

胥口驿前风路饶，钟声渔火最魂销。月明子夜谁家笛，人上吴江第几桥。旧雨渐成萍迹散，春风应惜马蹄遥。缘知一别愁如许，翦烛篷窗话晚潮。  

***元夕***  

客里逢元夕，篷窗听急流。我行才七日，有梦在孤舟。镫火明官驿，人烟冷戍楼。今年江上月，一度已当头。  

***舟夜***  

月落江烟昏，孤舟趁潮去。忽闻鸡犬声，知有人家住。  

***过赵北口***  

赵北燕南地，苍茫旅客过，西风吹易水，落日下滹沱。大泽龙蛇动，荒原雁鹜多。市中屠狗散，无复有悲歌。  

***望庐山***  

庐岳仙灵宅，摩空势绝群。峰留太古雪，树出四时云。虎迹寒溪见，猿声落日闻。欲求真面目，骑鹤问匡君。  

***积霖叹***  

积雨决田坏官路，水深泥滑马不渡。湿衣及肤燎不得，主人号咷僮仆诉。行人争羡居者安，谁知居者尤艰难。一年耔本逐流水，赤脚老农瞠目看。来朝乾鹊噪檐树，行人欢喜摇鞭去。暮宿前村府帖来，淮南又报蝻如雨。  

***夜起***  

羁人起夜半，残月在四野。天风吹孤云，明星欲西下。远道苦阻艰，太息视羸马。独立黯自伤，谁念远游者。  

***河间道中早行***  

偏衫席帽惯长征，清露凉飔趁晓行。乡梦远随残月影，客愁并起乱鸡声。游梁词赋惭司马，入洛年华感士衡。最是旅程秋信早，哀蛩又傍马头生。  

***东阿旧城***  

雉堞参差望里分，郊原禾黍绿纷纭。断厓泉放千盘雨，夹嶂人穿九折云。废阁苍苔曹植庙，残碑青草项王坟。英雄消歇才华尽，匹马荒城送夕曛。  

***过临清访谢茂秦故居不得***  

客舟晚系卫河滨，却忆论诗谢茂秦。异代风烟青海宅，中原坛坫白衣人。关河墓远魂难返，车笠盟寒事莫论。回首三弇文藻地，风流一样绝音尘。  

***莲士见示扈从盘山用陆放翁韵诗即次原韵奉简***  

春风放颠花事残，绿阴满庭春昼闲。午时睡醒鬓丝乱，闭门枯坐如深山。故人扈从蓟门返，呼童扫径开柴关。三日不见生鄙吝，觌面惟恐遭讥讪。袖中一卷莹冰雪，泠然四座开心颜。青山落日响钟磬，一鸟呖呖啼花间。万松入云乱苍翠，千涧咽石歕淙潺。樊笼塌翅不飞去，境地毋乃分仙顽。夜来有梦到盘谷，朝真许缀蓬莱班。洞门遍地种瑶草，仙人放鹿何时还。  

***卢师山秘魔厓***  

山沟石破碎，步步苦跛蹩。引手落鹳巢，斗削太古铁。寒潭莹深碧，中有蜿蜒穴。昔闻二龙子，亲受尊师诀。当空一指禅，刹那悟生灭。龙来涧自清，龙去井不竭。侧耳疑风霆，沃盥未敢亵。瘦影落危厓，丛芦卷秋雪。  

***朱兰馨***  

朱兰馨，字芬若，号松乔，海盐人。乾隆辛丑进士。授铅山知县，历官吏部员外郎。有《松乔诗钞》。  

***江行杂咏***  

江行尽日趁和风，估客帆悬十幅同。最是客心看不足，乱山苍翠夕阳中。  

***登秦驻山***  

泰皇飞剑抉浮云，望海东来驻六军。蓬岛未回童女楫，桑田已起美人坟。祇今报赛隆千载，当日巡游遍八垠。极目遥天秋色老，波涛滚滚夕阳曛。  

***徐昆***  

徐昆，字后山，临汾人。乾隆辛丑进士，历官礼部员外郎。有《柳厓诗钞》。  

***登王屋顶***  

王屋高出碧落天，芒鞋今已蹋其巅。日精月华环左右，析城砥柱相钩连。西华中嵩互揖让，昆仑河势流如弮。俯视城郭小于豆，中州千里看人烟。我闻潜通仇池穴，先乃洞口烦穷研。结茅索向清虚住，住久定可逢真仙。醉后棋敲烟树里，醒来花落枕函边。跏趺子午工圆足，木赞工满婴儿坚。丁女壬公固结久，乃可出游任飞蹎。不然结灶养丹砂，玉树黄芽转转鲜。金鼎已铸丹已结，何愁日月频流迁。同心之友皆曰可，思归从者有拘牵。一念稍移坠尘劫，木公金母不吾贤。挥之仍复落世网，学仙还待五百年。  

***即目***  

碧涧银流水石舂，悬崖倒挂两三松。半岩应有人家住，一缕炊烟上远峰。  

***张经田***  

张经田，字壶山，湘潭人。乾隆辛丑进士，历官贵州贵东兵备道。有《壶山吟草》。  

***岁暮感怀***  

两地西风泪，全家东海居。支离患难后，骨肉死生余。邮滞音书断，途穷生计疏。凭谁供俯仰，岁晚更何如。  

***移居新街旅店***  

来就新街居，门庭我到曾。移居忙似燕，危坐淡如僧。宾馆一无事，吾侪百不能。将何消昼永，吟与醉相仍。  

***刘锡五***  

刘锡五，字受兹，又字澄斋，介休人。乾隆辛丑进士，改庶吉士，授编修，历官武昌知府。有《随俟书屋诗集》。  

***黄土坡遇雨***  

坡陀才数尺，车马日如流。永夜淋铃雨，终朝薄笨愁。轮旋如宋鹢，人喘肖吴牛。谁信涔蹄水，风来解覆舟。  

***卷施阁燕集***  

我懒不结客，愿从诗人游。烹字恒苦饿，对酒能忘忧。卷施主人大招手，恰有苏家酒一斗。燕市酒徒多故人，入座无烦问谁某。学士乍辍螭头班，青衫司马官正闲。画鬼山人阁画笔，吟愁平子停吟笺。西曹水部都散直，大复恰并崆峒肩。枫欲丹时菊欲黄，一风一雨天深凉。当关不怕醉尉醉，骂座或恕狂奴狂。乐莫乐兮文字知，惜莫惜兮少壮时。一年好景君须记，百罚深杯我不辞。君不见，韝上鹰，早时呼雨春风声。又不见，梁间燕，江南塞北年年见。万物变化有如此，英雄竖子皆前死。阮公恸哭徒为尔，乐哉糟丘吾老矣。  

***袁简斋先生生挽诗***  

作宰桐乡便作家，甘棠阴里种桑麻。山中安石留棋墅，屏后扶风列绛纱。死悟前因仍是月，生无一日不看花。口碑尽有遗民戴，岂止天台老衲夸。  

***陈廷庆***  

陈廷庆，字兆同，奉贤人。乾隆辛丑进士，改庶吉士，授编修，历官辰州知府。有《古华诗钞》。  

***青石梁道中***  

两崖青石引青莎，一径松杉罥薜萝。立马爱当奇石秀，下山犹见夕阳多。愿同孺子尘缨浊，可有高人薖轴歌。岚翠泉声行不断，道傍时欲坐盘陀。  

***由岳麓寺下山返舟作***  

湘滨来五度，才得一登临。片片江帆影，重重岳树阴。碑赊三日读，僧向六朝寻。欲续传镫事，斜阳下碧岑。  

***戚学标***  

戚学标，字翰芳，号鹤泉，浙江太平人。乾隆辛丑进士，官涉县知县。有《景文堂诗集》。  

***新河戚武毅公祠***  

谭守先闻武略垂，将军决策较神奇。顿教案堵民如故，不使沈舟贼得知。极浦鸳鸯迷古阵，高城燕雀集空祠。角巾徒步吴门日，愁绝烧荒部曲诗。  

***东村感事***  

大府夜下帖，吏人晨到乡。纷纷带锯凿，闾里咸惊惶。不知吏何忽，声云官取樟。东村老翁家，祸将及萧墙。置酒款吏语，但求吏致详。往时溪壑间，林木颇郁苍。不少百年物，最下千尺强。老幹饱霜雪，夕阴生夏凉。其上巢鹳鹤，其下荫牛羊。比年官尽取，一一残斧斨。惨澹风云变，弥望沙土荒。此木得不伐，因缘屋侧藏。非敢与吏抗，崩压愁栋梁。吏去无空手，馈乏金错囊。然眉急暂缓，剜肉心用伤。方今世清晏，万里波不扬。艟<舟乔>备巡哨，岁修自有常。何以竭山谷，购求动千章。严令禁盗斫，寸板劳周防。邱山万牛力，日令田功妨。官得亦有限，吏凶不可当。不见东海头，风雨卧<舟余>艎。  

***七夕***  

织女不在东，牵牛不在西。何故杜陵老，诗乃颠倒之。东西既易位，心志安得齐。由来阳德刚，转为阴所欺。年年七夕会，一渡河之麋。既会辄又返，何如不渡为。岂惟人事迕，天上有乖离。不见奔月人，忘为后羿妻。帝孙本骄贵，益视田夫卑。天钱纵可贷，劝君勤耕犁。  

***祛惑***  

文章出真性，忠孝为之原。置此而不讲，藻帨徒纷繁。临汝有才子，二十声腾骞。少年志易满，不惜逾短垣。一旦凤池夺，仍有当路援。出入芙蓉府，谢去州县烦。非吏亦非隐，车马填其门。园亭恣游宴，姬侍供盘飧。晚益自任诞，夥颐为大言。名教有乐地，渠欲一力翻。人品不足齿，诗文亦何论。况观所论著，无一究根源。胭脂遮俗眼，尽如古井眢。风一而劝百，不觉入其樊。欲举其人书，拉杂尽烧燔。一扫轻薄习，得见古道敦。淫邪义当辟，杨墨非有冤。  

***读韩昌黎诗***  

平生强性韩退之，余事复见于作诗。文起八代甚正则，特于诗也逞瑰琦。硬语险语兼苦语，杂以奇字斑陆离。明若訇輘激雷电，幽如睒闪藏鬼尸。真宰上欲九阍诉，回头下与儿童嬉。虞彝夏鼎嫌典重，往往破碎前人辞。有时任意自作故，究穷所出奚从知。神龙变化弄牙角，天马奔放无馵羁。吾服先生胆之壮，吾惊先生气之奇。设无此气与此胆，殿上逆鳞谁敢批。因悟先生诗如此，亦是狡狯有意为。朝廷纪纲坏奄镇，风俗崇信趋黄缁。翕翕訿訿妒贤士，此辈奚止叔文伾。皇甫张李数子外，当日可与庄语谁。贾生痛哭既不可，东方佹谏吾其师。病鸱妖鸟纷寄讬，要亦原本风骚遗。洞精<目党>眄莫能识，举世谁得相瑕疵。先生之诗岂易读，在得其髓去毛皮。满纸风雨杂阴晦，中仍白日青天垂。李杜壁垒未许拔，卓然自树韩家旗。文章一道有正变，絜长度大宁非痴。  

***走马冈***  

高天凝望秋烟紫，渎山一带平如砥。忆昔洋山五雄豪，争骋华骝驰绿耳。旌旗掩映林木黄，螭腾虬踊迅莫当。深雍蛮靴短后服，俯身捷下万仞冈。陡挽青丝更一上，疾于鸷鸟摩穹苍。有时据鞍示从容，顾盼自信人中龙。宾从赋诗石镜坞，日宴高会烹驼峰。君不见项王筑台彭城中，子阳跃马亦称雄。紫色蛙声运一变，徒令顾影嘶酸风。甫闻楼船下杨仆，立见土地收窦融。英雄割据竟何有，苍莽溪山重回首。海舶如云不可恃，庆元三郡为谁守。玉山原头吹暮笳，子弟犹闻赐五花。却胜齐云楼上火，夜夜风雨鸣鬼车。  

***台州八忠祠歌***  

忠义不易得，得之况一乡。伟哉革除年，八公先后慨以慷，梓里千载生辉光。王修撰，广德亡。郑行人，东平戕。萧县不受胁，力战殉封疆。京师既陷徐卢执，同日又杀两侍郎。但见周公，不见成王。掷笔痛哭，大呼高皇。秦法未闻诛十族，得祸之惨无如缑城方。骈首八百七十人，焉能活我贤太常。叶公指斥亦遭戮，至今史笔犹煌煌。旧闻祠中列林郑，号为十烈同享尝。不知何时去徐叶，毋乃讨论未之详。我读《逊国忠臣记》，内有刑部司务郎。自号塞翁亦台士，夔庆万里从奔藏。石楼顾老变名姓，扣角高歌《饭牛行》。春坊遭劓事非实，要亦节概殊寻常。八忠十烈未足尽，俎豆增祀宜一堂。吁嗟乎，金川门启迎燕王，景隆之罪万死奚足偿。洪武养士三十载，可无义士扶伦纲。君不见，赤城郡中忠烈气，蒸作彤云万丈芒。  

***题石屏诗钞***  

南宋百年变风雅，诗格江湖日趋下。大中元和尽伪体，神头鬼面非作者。湖海人豪推石屏，晚出意气吞九溟。渭南西山竞把臂，眼中宁复知四灵。新篇往往妙天趣，山外青山渡旁渡。乌盐白纻弥清新，乐府海内争传播。平生不屑李蔡侯，快意日作龙门游。朝从瓯闽历吴会，暮出玉山梦罗浮。声名所至尽倒屣，门有孟公一座起。酒酣落笔公卿间，有如三峡惊湍驶。白头阔扁年复年，青袍单舸还平泉。当时不少酬碑绢，归来仍缺买山钱。海堧一路回残照，桕林落叶过凭吊。北栅记刻江湖诗，南塘賸祀相公庙。名高自古受玷伤，新缣旧素谁致详。南村升庵好剿说，庶几识者为表章。  

***杨伦***  

杨伦，字西禾，阳湖人。乾隆辛丑进士，官荔浦知县。有《九柏山房诗》。  

***芦墅放舟同映川兄弟蕙畴稚存尚之渊如应尾***  

为访招提去，轻桡指曲塍。秋风千顷稻，夜雨半湖蓤。潦草杯柈具，喧呼涧谷应。回舟防月黑，林际闪疏镫。  

***题王二秋塍诗稿即送北上***  

故乡吟伴集羊何，磊落王郎斫地歌。同辈欲归君更出，满天风雪渡黄河。  

***羚羊峡***  

江流日奔腾，声过如万弩。偪仄惊入峡，程途此艰阻。林篁交蔽黑，不复辨子午。高崖坐群猿，垂臂引客语。稍出向灵山，微阳翳初吐。人家嵌石壁，如蛎未可数。沿塘种木绵，插棘防猛虎。月起听蛮歌，谁知我心苦。  

***钱塘***  

钱塘，字禹美，号学渊，又号溉亭，嘉定人。乾隆辛丑进士。官江宁教授。有《鹤原诗草》。  

***定林寺夜起***  

梦觉闻寒钟，起行向岩谷。草径露气深，流萤点修竹。宿鸟栖忽惊，山泉断还续。余心怛无事，徙倚至明旭。  

***九日同严冬友诸景云王少陵汪纟羽青杨上玉毕文澜金宋瑞登冶城山***  

时序易摧谢，江山感物华。百年几令节，名士半离家。地迥日沈树，天寒雁落沙。空怜一樽酒，寂寞伴黄花。  

***寄诸佃楞***  

虎尾羊肠事可惊，频年忧患苦相婴。绝交岂敢如朱穆，入世谁当恕祢衡。慷慨带刀豪士气，苍凉击筑酒人情。过都一蹶非无为，习坎由来未易行。  

***沈在廷***  

沈在廷，字枫墀，高邮人。乾隆癸卯举人，官内阁中书。有《经余书屋诗钞》。  

***许州***  

魏武英灵一代雄，许昌城堞霸图空。生前吴蜀心思并，死后师昭恨不穷。绕郭残荷余冷艳，参天衰柳咽凉风。魂归若向襄樊路，犹悸烧时赤壁红。  

***由寿阳至南天门放歌***  

寿阳出发月光灭，夹道荦确马蹄热。四十里至平定州，濛濛元气山头结。颇嫌阴晦封晨辉，忽见霏微数点雪。石子五色锦缀纱，桔树千株眼生缬。大壑急流奔弩箭，横峰侧岭卧精铁。向午皦日暖生春，望中杰阁驾寥泬。杖策徒步石路危，牵衣屏息人力竭。绕膝儿孙让几层，垂地星河惊一瞥。巨灵掌擘八荒低，雷公震鼓四维裂。我闻卯次为春门，字义流传祖仓颉。又闻阊阖开天门，浩荡阳和万民悦。此门直令天人通，群仙朝会进由阒。崤函空自骇文陵，会稽那及称禹穴。更陋江南矗两峰，孤帆一片波涛折。城隅税鞅欣来游，应图霍山两奇绝。  

***夜宴曲***  

朱门甲第连云开，主人豪侈何雄哉。金钗十二拥燕赵，珠履三千夸邹枚。日长不足继以夜，肴由鼎进酒倾罍。华镫四照张火伞，管弦迭奏鸣春雷。方其得意逞雄肆，黄金挥洒飞尘埃。一食直兼十户富，一衣直费十锦材。酒阑人散客归去，更严霜重月堕雾。乞儿觅食那可得，路侧城隅空叹息。  

***题印谱后***  

尉律试八体，摹印义乃见。甄丰标缪篆，实同名偶变。大雅推汉京，精金百锻炼。参之以贞珉，温润足嘉羡。信国铁倍珍，忠介泥独炫。迭争千载奇，文房供清宴。黄子汲古深，史学熟贯穿。裒集成一书，朱墨分素绚。体既用编年，例复类纪传。开卷灿列眉，历历三长擅。我忆栎园叟，印人索殆遍。讵若溯周秦，邃古如觌面。窥子雕锼心，面壁坐深院。重子奥秘才，交游广淮甸。笑彼刻楮叶，三年成一片。西清古鉴中，贮此值千绢。  

***星球图歌用昌黎石鼓歌韵***  

分野乃究《括地志》，测象乃读《步天歌》。按歌制器宗内府，缩以六寸精若何。度想穿月挂秦镜，芒近落日挥鲁戈。阴阳为炉鼓造化，氏煎锡工揩磨。黄赤低昂判冬夏，元精耿耿心胸罗。入地出地去一握，九万余里堆嵯峨。天圆地圆本曾氏，仁智信武融四阿。卓哉灵恩合浑盖，磨旋笠冒谁其呵。木周十二火再岁，首事东作兼南讹。金水一更土廾八，填星不动芒敛蝌。五纬熊熊定方岳，遐瞩那俟更应鼍。魁秦枢楚识斗柄，四照之花三秀柯。角亢翼轸守方位，乌兔踆踆如飞梭。天汉案户极绵亘，波澜清浅长委蛇。二千五百乃星纪，雍南朔东通夷娥。伊余卧疴逾十载，衡茅伏处江之沱。忽睹异制豁心目，扬蕤振采嬉天和。圣朝右文重实学，熟娴算数尊儒科。激水祇用挈壶法，刻木辄虑机械多。何如一轴十四器，重匪石鼓资橐驼。精微欲穿溟涬入，汗漫敢委云烟过。弧矢句股稔成法，刻楮累丸切复磋。土圭立不测阴景，方诸水靳生金波。惟兹圆则灿珠琲，力张枢纽平无颇。昼晴夜雨静可按，扪参历井焉知他。文字更学《考工记》，朴遬微至屏婀婀。云台司掌忆法物，斗室陈设供摩挲。春秋幸免蟪蛄诮，宵分可助诗书哦。效颦无术哂刻鹄，临池觅句惭笼鹅。晁崇耿询直突过，孟言坐致理则那。中西两法尽融贯，虚车待治成銶轲。克辅妙手削兼尺，慎勿远怖汉与河。出卯入酉谛审视，衰年爱景无蹉跎。  

***睡起***  

空斋足茧坐生尘，引睡求书梦未真。枉向蕉中寻覆鹿，谁知爨下是劳薪。日驰西陆嗟张协，病怯东风念李绅。回忆草生官舍静，卧游聊与画图亲。  

***读宋史感邹志完事***  

岭海何须出涕行，胜于寒疾困心旌。儒生不少当为事，抵掌如闻叹息声。  

谏草虽焚未可轻，一缄妄出祸机生。新州赦后昭州窜，二客同时有令名。  

***吴升***  

吴升，字瀛日，号壶山，一号秋渔。钱塘人。乾隆癸卯举人，四川候补知府。有《小罗浮山馆诗钞》。  

***新兵行***  

行粮全，坐粮半，给米论石钱论贯。东邻健儿力如虎，西家壮男能伏弩，投名入籍报官府。领军马上持檄来，辕门逢逢朝打鼓。今日下教场，明日催束装。鍪兜有缨甲有裳，箭羽白雪刀白霜。饮徒博徒旧相识，送尔黑水之河旁，此去杀贼先擒王。  

***乡兵行***  

焚尔穀，毁尔屋。杀人如麻不敢哭，忍泪含饥草间伏。尔勿伏，贼人索尔剜尔目。尔勿走，贼人追尔刖尔足。尔有丁男尔御侮，十人可什五人伍。沿山树栅路置弩。守则鸣钅正战则鼓。官兵十万动地来，犄之角之惟汝才。入贼阵取贼将首，驰归报捷旗门开。大府论功上封事，驻马田间问名字，千夫百夫尔长之。昨日村农今武吏，长揖县官投一刺。  

***土兵行***  

徙都耶，筰都耶，曲鸟鸟之夷奴耶。五十五州，亦土亦流。罚不应役，牛五十头。头人舍人不识字，蛮语啁啾问通事。花裙小队跳跃来，酒市关门妇女避。鼓声三通角三叠，今日将军亲简阅。杀马椎牛大飨卒，蛮刀割啖口带血。挟尔哈靶，砺尔及密，灭贼归巢未六月。  

***老兵行***  

公徒三万来骎骎，壮夫力士纷如云。国中七尺野六尺，安有羸老堪从军。老兵老兵尔何苦，曷田尔田宅尔土。岂无若子若弟堪荷戈，白头犹复称官府。老兵闻言笑不止，不失声哭反狂喜。自言弱冠充余丁，得补名粮周一纪。转战从征三十年，半生眠食枪烟里。迢迢卫藏指西招，雪山埋人锄不起。大雕侧翅来啄眼，飞马奔回二万里。将军厚我老犹健，能挽强弓能啖饭。解衣遍视无寸瘢，矢石不侵真铁汉。前年平廊番，三载征苗疆。冬冬战鼓响三峡，半夜下令催军粮。帅旗怱怱渡江水，行营直到家门旁。家门咫尺归不得，纵使归来人不识。昔年火伴尽高官，化作烟云才瞬息。不如老兵长不死，百战身经等闲耳。醉卧沙场亦足豪，闲将一剑磨秋水。  

***灌口观渔***  

西来之水如建瓴，渔者陆处烟中汀。竹柎泛泛代舴艋，蹋浪稳如平地行。不营万匠篊，不结百囊罟。渔竿藋藋荷乌鬼，长喙碧睛水中虎。冬晴滩落渔唯唯，吉日维何壬与癸。为鹅为鹳俨成行，水面合围森壁垒。一声叱咤风怒号，翻身陡落随奔涛。乌衣队队霎时没，但闻水底逃鳞拨剌而惊跳。须臾鼓翼冲波起，衔出银鳞半窥尾。大鱼跋扈不受擒，拍拍飞来争角犄。鱼笼已满鸬鹚归，驱之不下亦不飞。渔翁爱鱼亦惜鸟，大鱼入市小鱼疗尔饥。吁嗟此鸟能知止，得少不忧多不喜。饱食居然无怍容，闲闲晒翅斜阳里。  

***夜泊石潭***  

秋水生前夕，高滩涌大谿。惊风吹浪急，斜月向人低。夜客沙中语，荒鸡树杪啼。柁楼眠未稳，欲梦已凄迷。  

***宣府***  

宣府城高压暮鸦，云州西望控龟沙。秋光雨淡关门柳，晓帐风传塞上笳。村堡负山皆铁瓮，健儿飞弩胜铜牙。不须更设乌桓府，中外于今是一家。  

幽燕重镇奠雄图，隍堑重重拥大都。洋水东流趋涿鹿，宝峰南峙扼飞狐。弧旌在韣星常卷，帟幕来巢鸟自呼。无限碧云西海阔，李陵台畔月轮孤。  

夜刁无警野烟和，漠北尘氛颂止戈。箭岭晴云横素练，玉关寒雨簇青螺。时平不用防秋急，岩冷真宜结夏过。耕柞安甿烽燧息，隔垣闲听牧人歌。  

***李苞***  

李苞，字元方，狄道人。乾隆癸卯举人，历官山东盐运司运同。有《敏斋诗草》、《巴塘诗草》。  

***发化林坪住沪定桥***  

林深反无鸟，山晓犹烟雾。欲早起卻迟，竟为幽谷误。遵隈径诘曲，傍崖心恐怖。涧水分顺逆，我行异沿溯。山木罨官桥，春波涨晚渡。故交会面难，客馆且小住。  

***宿头道水客馆***  

重掩象肺腑，幽深寓耳目。峰疑日月避，山将天地束。飞瀑频湿衣，悬厓欲压屋。对面岭云白，随意阶草绿。跋涉已半月，淹留忽三宿。昼夜风雷响，春睡不敢足。  

***早行过折多山***  

太白引行人，行向天西畔。山腰青一片，鞍马冲烟断。历坂逊九折，揽辔增三叹。大荒飞鸟外，兹岭复天半。毫无云木秀，徒然雪漫漫。沙砾所积成，嶱嵑空凌乱。岭西夏犹冬，重裘御青豻。野饭犹难得，劳薪命炊爨。  

***宿卧龙石***  

蛮民不凿井，结庐傍水浒。过客停征骖，亦作东道主。初夏日晷长，到来已亭午。轰轰雷数声，云脚拖衡宇。对面千仞出，上雪而下雨。溪草抽碧线，岭树翻白羽。景色分浓淡，高低异寒暑。他日逢云林，烦将画图补。  

***再宿中渡***  

松光照四壁，山昏未及酉。客闷无可遣，吟余茶代酒。野店寂无人，散步道左右。峡中天不大，尚得见北斗。万籁都不闻，祇闻寒溪吼。长途借马骑，明日能行否。  

***自麻盖中过雪山至西俄洛***  

昨日穿云林，今朝过雪山。咫尺风土异，苍茫宇宙宽。火龙不到处，夏日亦生寒。冻泉依石泻，清冰作镜看。松杉畏生岭，避风藏山湾。遂令重叠嶂，头秃空巑岏。饥马恨草短，仆夫苦衣单。悲歌猛虎行，惆怅行路难。  

***谒少陵祠***  

郭外草堂寺，旁留工部祠。老曾怜鬓发，愁尚现须眉。幕府秋风客，江村春日诗。溪花相信久，吏隐实兼之。  

翠竹斜笼径，幽花浅映池。交游鸥鸟在，心事子规知。稷契生平志，乾坤绝妙辞。典型垂往哲，舍此欲何师。  

***许乃来***  

许乃来，字逊怀，号菊船，仁和人。乾隆癸卯举人，历官太仓知州。  

***雨雪书怀***  

山向湖东万笏开，翠峰寺接雨花台。参禅欲作逃禅客，济世谁为不世材。伟壮风声催雪去，迷离树色趁云回。莫将冷淡嗤生活，聊假蛮笺自遣怀。  

***刘东里***  

刘东里，字也侨，庆云人。乾隆癸卯举人，官费县知县。  

***崤函怀古***  

两峰高矗郁苍苍，旧说山河百二强。天转星辰迎夏后，山排风雨扈周王。神皋东据《西都赋》，鬼哭今留古战场。欲吊兴亡千载事，淡烟衰草又斜阳。  

***蒙阴道中***  

岁晚蒙阴道，崎岖翠霭间。野泉流废路，黄叶染秋山。树酒留人醉，清风送客还。寒云遥望处，疑是穆陵关。  

***李符清***  

李符清，字仲节，一字载园，合浦人。乾隆癸卯举人，官束鹿知县。有《海门诗钞》。  

***海幢寺***  

城市忽已隔，林泉遂见招。盈盈涉珠江，望眼增迢遥。小艇呼蜑人，驾以木兰桡。僧雏解好事，为我茶瓜要。入门优昙香，花雨氤氲飘。长林蔽修景，天籁鸣刁调。塔铃语云何，如听风过箫。比邱三五辈，宴坐围松寮。一闻梵呗宣，余声静不嚣。俄顷铿华钟，汩起沧江潮。冯夷跋浪舞，灵怪争来朝。神鱼似衔珠，鲛人或献绡。所过皆殊境，顿觉心神超。始知青莲宇，变幻非意料。栖栖尘土中，无乃同鹪鹩。  

***登冠头岭炮台观海***  

我官北海家南海，居海今初上海门。大壑有时跳日月，洪波终古荡乾坤。炮訇天半蛟龙舞，网集沙滩鸟雀喧。安得仙槎浮我去，直穷牛斗问仙源。  

***彭城夜雨寄家兄艺园***  

河干一夜听萧瑟，春雨凄同秋雨声。惆怅对床人万里，果然漂泊在彭城。  

***九山峡山寺登高***  

十年梦隔飞来寺，九日舟临凝碧湾。丛菊三秋开竹径，飞泉百道响松关。空潭犀去沈金锁，古洞猿归解玉环。佳节几能逢胜地，峡山今日拟龙山。  

***七夕立秋大雨***  

凉飙骑月洗炎氛，并作迎作乞巧文。天上双星尘世雨，阴晴祇隔一层云。  

***翁咸封***  

翁咸封，字紫书，常熟人。乾隆癸卯举人，官海州学正。有《潜虚诗钞》。  

***闻鹤鸣***  

凉露滴清响，翛然孤鹤惊。松间梦初断，花下舞还轻。野迥籁声绝，天高秋气横。此时应独立，一吐望云情。  

***过金山***  

江面一峰秀，江声绕寺寒。楼台空际现，云树镜中看。赠带风流在，分泉意兴阑。蓬莱原可到，惆怅避回湍。  

***海棠吟***  

锦城缬林擅春色，名花一枝香一国。照眼红妆绝代姿，笑风泣雨情无极。天然艳冶去雕饰，匀粉施朱净如拭。银烛高烧金屋深，护持凭仗东君力。满院春阴作寒食，游丝穿柳当风织。紫燕衔飞上画梁，纷纷蝶散雕阑北。惜春底事争相忆，冉冉春光惜不得。香霏阁上卷帘看，杜宇啼残暮云黑。  

***丰台芍药谣***  

扬州梦断狂飙起，绰约花魂度江水。异香片片团作云，飞堕丰台幻红紫。丰台芍药颜色殊，万花作会铺锦{毛俞}。就中一枝最妖艳，玉盘捧出倾城姝。王孙赏春荡春目，量珠买春欢不足。晓来金弹打黄莺，蝴蝶却依花底宿。可怜三月群芳残，独携艳友凭雕阑。隔幕风摇彩幡冷，酒浇婪尾留春难。粉醉红酣日将暮，叶上愁题别离句。一声鶗鴂怨春归，絮乱丝繁夜迷路。  

***瓶花叹***  

灼灼瓶中花，可怜颜色好。色好已离根，芳菲亦难保。  

***李简***  

李简，字廉村，号有山，武邑人。乾隆癸卯举人，官广平训导。  

***秋夜***  

六合湛明月，高斋月影中。池浑成积水，人似在遥空。清响风敲竹，秋痕露浣桐。悠然云汉表，应许梦魂通。  

***杨兴植***  

杨兴植，字世滋，号荪甫，新化人。乾隆癸卯举人。  

***望华岳***  

崎岖越雄关，振策及清晓。遥天翠巘横，巑岏入云表。停车问居人，指点巉崖巧。四方类削瓜，三峰如卓纛。明星插汉高，玉女缀日小。巍巍白帝宫，々苍龙道。磊砢不尽泄，突兀殊未了。元气所郁盘，金精盛环绕。平生好奇伟，山水足登眺。何期燕台客，复遣吟西颢。将寻卫叔卿，或觅希夷老。深参出世心，庶缓愁肠扰。  

***宜沟驿纪事***  

漳水之南宜沟驿，野潦纵横古道失。太行风雨从西来，势如万马冲缰逸。我车纵辔越平冈，斗逢山涨来汪洋。仆夫不幸入坎窞，马蹶车翻水入箱。电光<石千>磹雹珠落，人影何殊雨淋鹤。后车冒雨至仓皇，始附前轩觅栖泊。行囊检点杂泥涂，且趁烈日铺阶除。破帽敝裘俱被毁，残书秃管亦遭污。吁嗟乎，紫绶金章不可得，玉轴牙签购无力，区区箧笥岂逾分，忍使书生削行色。人生忧患来无端，得马亡羊事渺漫。当前有酒须痛饮，幸勿悲歌《行路难》。  

***野望***  

寒绿远霏霏，春城花事稀。雪消江水阔，日出峤烟微。小舫临岩渡，雏禽趁母飞。荒郊游屐少，人面已全非。  

***朱霈***  

朱霈，原名荣朝，字熙佐，一字约斋，黟县人。乾隆癸卯举人。有《望岳楼诗》。  

***借宿七里沟田家***  

树里一镫明，入林闻犬吠。田家荷锄归，偶此成酬对。除房土花斑，风窗纸条碎。三更乱泉喧，微月上墙背。不待荒鸡啼，车声响瓜埭。  

***舟泊浯溪观颜鲁公所书中兴颂碑刻歌***  

营州健儿胡旋舞，三郎西走铃淋雨。大唐玉玺日角归，白衣黄衣拥灵武。承平无事李郭闲，内家张后外李父。道州刺史据国忧，瀼西贼退示官府。有时奋笔颂中兴，浯溪中开石壁竖。歌功象德臣能为，那惭粹美誉皇甫。峿台二铭莽荆榛，瞿令玉箸文无睹。平原太守颜清臣，下笔著石如没羽。悬崖突出作覆檐，穹碑千载无泐腐。沧江阴雨愁蛟螭，古洞荒月走猰貐。真成细肌入鹰骨，岂但猛力强牛弩。想起挺笔神肃恭，冕冠凝立纷紃组。我皇神武玉检封，微臣奏技忝台辅。二十四郡鉴臣忠，江淮瞧阳同砥柱。宁知白首历三朝，令公老去邺侯拒。宫人菩萨装道场，武士金刚作神主。冀魏齐赵迭僣越，翻使忠良死伪楚。我来访古忽涕零，摩挲石壁首重俯。精光直贯牛斗寒，碧血难蚀土花聚。当时谁见端书人，野花啼鸟空沙浦。西江涪翁鬓如丝，断崖僵立指画肚。大书深刻落珠玑，已并颜拓供人取。犹云老矣不能为，可惜少游归黄土。名士尚忧文不传，而况我辈争腐鼠。春蛇秋蚓工未能，祈蚕老死等沙户。呜呼人生不作颜平原，气扫欃枪蔑貔虎。犹当出作元次山，万口颠连待字抚。浪游狂咏等涂鸦，文士追随宁足数。相如不贵复不文，封禅遗篇合一炬。回舟坚卧月光沈，夜半寒猿叫枯树。  

***山家***  

一峰行过一峰深，到得山中日渐沈。百道瀑泉穿木杪，数声啼鸟背松阴。鸡豚家庆升平日，艺植人存太古心。愧我风尘犹未息，欲携书剑入云岑。  

***喜晴***  

外病兼旬雨复浓，闻晴喜欲步村东。双松齐出平林上，一鹭孤明野水中。斜插竹竿扶柳起，尽挑莎草使渠通。数声山雀闲庭晚，添得园榴叶几丛。  

***和于沧岩明府东湖曲***  

鄱湖水长浪花粗，东湖清浅漾菰蒲。采罢莲花采莲子，留郎莫遣出鄱湖。  

浮舟寺里木莲开，荐福寺前黄叶堆。输与僧家来往便，渔船才过酒船回。  

去年曾约泛湖游，今日花开独倚楼。莫怪归期还失信，信潮原不到湖头。  

湖边娇女怯春波，欲浣春衣愁柰何。不唱《洗红》及《白纻》，年来学得《懊侬歌》。  

***张秉钧***  

张秉钧，字平伯，丹徒人。乾隆癸卯举人。与弟秉锐合编《萱寿堂同怀集》。  

***寄江上故人***  

高城一啸抚刀环，客泪挥残夜雨潸。万派云涛接巫峡，十年心事负名山。湘边鼓瑟峰初出，江上怀人梦乍还。却记故园相过日，读书门对落花开。  

西近垂杨阅武堂，惯教走马上围场。呼鹰壮士韝双帣，闻雁征夫泪一行。满地刀碪闺月冷，接天风雨楚台荒。孤身去国四千里，珍重音书远寄将。  

***李懿曾***  

李懿曾，字渔衫，江苏通州人。乾隆癸卯副贡。有《紫琅山馆诗钞》。  

***寻瘗鹤铭***  

焦山峭摩空，其下则水国。谁知悬崖间，挂此数行墨。爱鹤成鹤癖，鹤死瘗山侧。鹤本神仙姿，魂魄游八极。兹铭亦天人，人间讵易得。或云逸少铭，或云贞白刻。或云顾逋翁，好事竞窥测。我爱竹垞言，心非唐后勒。万古照寒流，鱼龙不敢蚀。我寻潮落时，藓深半不识。风涛夜有声，月影松桧黑。  

***千佛岭***  

一石嵌一佛，一佛占一石。碎拆金莲花，乱插云窝窄。想是古先生，亦有米颠癖。  

***春晓曲效飞卿***  

汝南鸡声破天黑，栖乌哑哑林中出。铜槃七尺珊瑚枝，红泪阑干啼不得。粉壁斜辉淡曙光，博山余香凝洞房。绡帐微波星靥靥，欲眠不眠穿锦裆。披衣卻立抚象床，琼钩四角垂明珰。玉窗峭风利花箭，杏梁日射芙蓉面。豪犀剔罢春愁生，樱桃花红隔帘见。  

## ●卷一百五

***茹棻***  

茹棻，字稚葵，号古香，会稽人。乾隆甲辰一甲一名进士，授修撰，官至兵部尚书。有《使兖》、《使晋》、《使楚》、《使南》、《使沈诗草》。  

***刺桐花***  

黄童墓下听排衙，定省余闲坐碧纱。今日重来遗老尽，道旁开遍刺桐花。  

***晨起***  

晨起竟何事，檐前宿鸟催。履畦嫌水漫，倚槛待花开。药饵供多病，关山老散材。奚奴解常课，先洗品茶杯。  

***成书***  

成书，字倬云，满洲旗人。乾隆甲辰进士，授户部主事，官至户部侍郎，赠都统。有《多岁堂诗集》。  

***春雨***  

一夜雨声迟，清寒生薄帷。今朝庭院里，谁咏落花诗。柳色青垂眼，山光淡扫眉。残春知已尽，携酒听黄鹂。  

***芹泉用赵秋谷韵***  

鸡鸣戒征鞍，残月犹在岭。很石出荦确，倦客畏驰骋。徐行得佳境，欲过心犹耿。平沙埋马蹄，小雨不作泞。回头看乱山，直若脱陷穽。少焉天宇阔，日出万峰顶。空翠涧谷阴，峭蒨竹柏影。平溪清见底，洁不容蛙黾。草屋傍山田，百家共一井。人稀鸡犬静，径僻荒秽屏。田家聚妻孥，操作趁朝冷。对此念乡闾，我心更孤迥。兹行方未央，归辔何时整。输他田舍翁，饭熟呼不醒。  

***潼关***  

邃岸天高涧道隤，连云战垒列崔嵬。黄河一曲环城去，华岳三峰劈面来。练卒骨寒桃塞月，尚书血碧柿园苔。覆车千载真同辙，降虏捐躯尽可哀。  

***望岳***  

关门积宿阴，初日犹黯黮。清风荡晨烟，岳色不可掩。三峰拔地起，突兀势非渐。青天削芙蓉，秋水见菡萏。高撑影矗矗，峭刻意斩斩。群山远罗列，趋附若阿谄。森然白帝尊，壁立凛莫犯。苍茫古三辅，胜迹皇图览。八州会地形，两戒划天险。巨灵擘其拳，一手欲众揽。金天肃杀气，万古不自贬。忆昔曾梦游，巉岩堕心胆。铁锁怯攀援，石径记坑坎。今来咫尺间，阻隔抱深歉。岩壑想仿佛，台观虚指点。遥望白云封，万景入奇敛。为我谢山灵，少勇老未减。东归傥如愿，赴险吾犹敢。  

***岳祠***  

潼津直上车隆隆，绿杨夹道驰青骢。太华可望不可到，小憩暂谒金天宫。尊严庙貌象丹阙，人力不逮疑神工。入门一径翳天日，列植汉柏兼秦松。升阶俯首拜深殿，心魂谡谡钦声容。巍峨白帝据黻座，神威肃穆尊弥恭。众真立侍各执事，大冠长剑威仪同。十王列庑聚群鬼，或置鼎镬加磨舂。穷奸变怪状千万，森罗果报惊愚蒙。转屏环柱出殿后，横廊直亘趋深重。红装十队肄舞乐，修眉秀颊争昌丰。洞房阴阴窗牖静，画帘高卷香罗红。衣桁盥洗纷位置，儿襦女舄筐篚充。衾枕粲灿焕云锦，冰绡作帐轻烟笼。帝妃端坐燕笑语，意态真有齐眉风。庙令老人事神久，房帏曲折无不通。手持管钥导我入，误惊闺闼心忡忡。我闻华岳作西镇，兴云降雨参天功。惟神正直司肃杀，秩宗典礼方三公。真宰冥漠太虚朕，岂有家室相和雍。嫁女夺妇事叠见，荒唐诬蔑真齐东。愚民无知好蛊媚，遂以猥亵明尊崇。神之所依宁在此，谁为户喻开盲聋。茶余扶倦上高阁，俯仰百态舒心胸。须臾云散日卓午，晴空划出三芙蓉。  

***峡口***  

向夕阴风来，乱山渐萧索。两峰忽相参，再转境弥恶。峡深天欲断，道窄壁如削。阴崖无草木，盛夏亦光濯。狠石积铁黝，奇状献斧凿。负隅猛虎蹲，作势厉鬼攫。濛濛黄雾映，惨惨白日落。久役乱惊魂，畏途愁病脚。出峡稍平旷，石辙犹荦确。神伤自昔然，何心记丘壑。  

***黄芦冈***  

沙草黏天落日曛，伊城鼓角隔宵闻。边民争识新都护，遗老能言旧使君。未报殊恩轻绝域，近编家集续从军。黄芦冈上秋风起，独倚危楼看暮云。  

雨  

大碛千里平不颇，阴山雪流为众河。土人知风不知雨，亢旱不死田中禾。三伏浓阴偶一见，或飘点滴无滂沱。今年六月忽大霈，天公有意脱臼窠。云雷之师赴新令，向所未到初经过。霹雳一声聊小试，乱啼儿女惊翁婆。虽然挥洒无半刻，墙津屋润庭生波。须臾云散皎日出，绿杨高柳新枝柯。天清地旷静氛翳，平沙贴地无坑窝。人言两随使君至，洗涤戈壁除烦苛。此言孟浪不足道，少见多怪讹传讹。皇王德化近及远，穷荒渐喜阴阳和。岂有人烟富生聚，可无雨露销沈痾。贪天之功圣所弃，慎无出口高明诃。  

***庙儿沟***  

亦自成村落，翻怜绝市喧。野花红自媚，杂树晚犹繁。古寺依山立，殊方见佛尊。晓来风日好，沙水亦潺湲。  

***塔尔纳心***  

乱石卧斜阳，孤城接大荒。秋原认禾黍，低草见牛羊。烟火新屯聚，风云古战场。无由问沿革，独立向苍茫。  

***平浪神祠感旧***  

转眼韶华四十秋，此身直拟泛虚舟。重来古寺人如旧，尚有残僧记昔游。隔院轩窗堆瓦砾，故园祠墓感松楸。一官流浪成何事，坐对庭乌叹白头。  

***发叶尔羌***  

河汤汤，沙茫茫，鸟飞不到胡天长。秋风未起气先肃，胡桐叶淡天雨霜。仆夫早起车载牵，相与踊跃营归装。窜逐穷荒二万里，膻腥乳酪成馨香。久与儿孙作死别，五年不复梦故乡。今日生还的有据，驱车转觉心徬徨。毡裘君长抱马足，译语略通神惨怆。汉使如天比父母，使君弃我何苍黄。异类有情相处久，别之亦觉情内伤。无德与汝愧远送，片语相赠休遗忘。罽宾生灵百万户，女丝男穀勤耕桑。汝门忠孝著奕世，好为圣主修边疆。但使休和薄税敛，自然巩固如金汤。老夫不复更来此，精诚与汝遥相望。  

***吴芳培***  

吴芳培，字霁霏，号云樵，泾县人。乾隆甲辰进士，改庶吉士，授编修，官至兵部侍郎。有《云樵集》。  

***散策***  

独坐苦无聊，散策城南寺。恰近日中期，乡里趁墟至。寄卖两庑下，摆列书画肆．偶然一触目，恶札墨猪字。破烂小说本，唾余人所弃。诗文新剞劂，锦函藏箧笥。检阅一二卷，令人昏欲睡。有客喧呼来，云是迎官吏。风尘眯我眼，急欲出寺避。出寺逢丈人，衣冠与俗异。邀我欲同行，情款颇真挚。无奈一启口，便足败人意。强作尔馨语，喳唅不见愧。豪门及显达，丁宁问再四。我笑不欲答，揖别如展翅。墙阴见牸牛，饱食眼贴地。相对惟牛好，不问人间事。  

***舟中望九华山***  

五月买舟浔阳道，水色天光入怀抱。仰面贪看两岸山，连崖不断苍翠好。抢风直下皖城东，江边烟雾清若空。瞥见天工刻削青芙蓉，使我一朝豁然明双瞳。雕镂嵌空花萼秀，玉树交拂云霞红。巑岏迥出众峰表，冈阜那敢与争雄。譬如畸人逸士昂然立，衣冠须发不与寻常同。昔时太白欣见此，名以九华易九子。梦得平生叹奇绝，不让太华及女几。我亦见之发狂叫，急欲扶筇蹑云峤。峭帆风紧不可留，末由登陟逞闲眺。迄今默坐忆山容，独觉玲珑呈万窍。  

***登齐云山顶***  

四顾无高阜，群峰此独尊。泉声雷万壑，云气海千村。路转蜂腰细，崖空虎迹存。何年方外客，化石立山门。  

***和霁芸二弟新秋感怀之作***  

曲肱欹卧小园东，宝鸭香残午篆空。热不因人荷上露，惠而好我竹间风。睡魔每到愁城伏，诗将全凭酒地雄。尽日扪心思往事，寒镫夜雨与谁同。  

***金陵道中***  

岸边山色绿嵯峨，旋放轻舟入汊河。郡郭尚遥先见塔，江流已远欲无波。避人沙鸟惊飞去，招客湖菱唤卖多。隔浦寒芦孤月上，清宵伏枕听渔歌。  

***鸡鸣寺望后湖***  

寺在鸡笼最上头，后湖千顷望中收。绿萝丛里曾书库，白藕香中只钓舟。北极浮云孤阁迥，西风残照六朝秋。一声玉笛红牙拍，肠断秦淮旧酒楼。  

***文榦***  

文榦，初名文宁，字远皋，满洲旗人。乾隆甲辰进士，官至刑部侍郎。有《精勤堂遗稿》。  

***塞马***  

塞马无声齧草根，春寒野旷步黄昏。谁家豆栈难忘却，又逐牛羊入远村。  

***出古北口至狼窝泛却回射堂漫赋***  

山馆无人慰寂寥，寻春不见思迢迢。花如隔雾开林囿，柳巳含烟映野桥。辇路沙平初过雨，塞河水浅亦生潮。流连光景酬霜鬓，款段经行廿里遥。  

***张端诚***  

张端诚，字砚溪，南皮人。乾隆甲辰进士，历官顺天府府丞。  

***西园即事***  

端居人迹少，槛外日初长。春雨不成点，桃花红过樯。闲云停作片，虚室静生香。自笑从前拙，轮蹄为底忙。  

***邵玉清***  

邵玉清，字履洁，号朗斋，天津人。乾隆甲辰一甲三名进士，授编修，历官司业。  

***题绿阴春泛图***  

最爱风光好，江南二月天。波平杨柳岸，人上木兰船。树近层楼隐，云低远嶂连。胜游成往事，梦想已多年。  

***李骥元***  

李骥元，字凫塘，绵州人。乾隆甲辰进士，改庶吉士，授编修，历官右中充。有《李中充集》。  

***别侄朝础***  

潞水东归海，潼关北护秦。此行重陟险，相望各伤春。雨暗山中树，云高马上人。莫忘痴叔语，努力爱吟身。  

***所思***  

春风无待约，特地到窗前。杂树花仍发，三江客未还。断云依海水，晴日远吴天。世路艰难悉，归来枕石眠。  

***喜墨庄兄回京***  

三载天涯滞，归无别物持。江山吴越画，烟月鲁齐诗。谈至日斜后，饮观星出时。家庭殊旅宿，欢笑自忘疲。  

***野望***  

策马城西望，郊原带夕晖。霜凋秋树瘦，云补远山肥。跃水参鱼乐，横空慕雁飞。偶偕农父语，昏暮尚忘归。  

***寄侄朝础***  

醒园当日共嬉游，采菊东篱趁晚秋。步月每过延月洞，穿云多上看云楼。晓逢村媪沽新酒，日伴渔翁戏小舟。回首故乡千里隔，思君况动别离愁。  

***得家书作***  

羁人每恨得书难，比至书来不忍看。已为家贫伤米贵，何堪岁暮惜衣单。霜枯塞草山俱瘦，雨减汾河水正乾。好挟太行云两片，相随征骑到长安。  

***定兴道中遇张叔举翎检讨同年典试陕西回京***  

父没不扶归，母老不侍旁。积此万古恨，饥驱游他乡。南风蒸六月，客子汴梁歇。西风下太行，艰险磨瘦骨。瘦骨不自恕，云飘海东去。回忆北堂萱，意马索难驭。君归步金銮，天颜为之欢。愿一见吾母，言骥身平安。家远知自爱，天寒知著裳。勿为游子念，倚闾朝暮望。  

***泽口***  

楚天迟雪霜，千里青不断。舟将嘉树迎，目随远山转。篙师午系缆，游子夜登岸。岸连天上月，沙聚云中雁。人来雁行飞，河动月光乱。蒋蒲碧丛丛，镫火红烂烂。楚女不冶容，门中自炊爨。烹鱼复煮酒，殷勤供客案。太史若观风，兹风自江汉。  

***天雄关***  

左排山万峰，右包江一道。矗矗天雄关，冲霄崖未了。地鸣钟鼓多，天入秦陇小。波涛碧油油，霜霰白皓皓。自经阁道行，群山拓怀抱。及兹历益峻，如鹤凌苍昊。莫去寻山僧，僧归白云表。  

***龙洞背***  

逆龙引秦水，直向此山送。山灵塞前途，云崖密无缝。龙怒张爪牙，穿石遂为洞。千里辟成河，一门开若瓮。水声与石声，今古两相閧。山中何所闻，来去鸟音哢。幽意快心曲，徐揽青丝鞚。  

***赠何云峰***  

去年残腊天雨霜，吾子墨縗登我堂。踯躅哽咽声不扬，边尘染衣风透裳。为言乃父殁异乡，仁宦致此心摧伤。生前故交殁后忘，昔周人急今空囊。剑关迢递秦陇长，丹旐何由归梓桑。我方鼓缶歌悼亡，弦琴断绝难更张。侧身三晋观乐阳，山魈啼泣魑魅狂。何处招魂陈酒浆，束装无策心茫茫。今兹垂柳复垂杨，安得送汝归金堂。  

***魏成宪***  

魏成宪，字宝臣，号春松，仁和人。乾隆甲辰进士，历官御史。有《清爱堂集》。  

***舟次曲江题家书后***  

每日扁舟向翠微，鹧鸪相唤燕交飞。春从薄暖轻寒过，人自三枫五渡归。西笑底须愁索米，南禅曾此话传衣。预思樱笋登厨候，到及林园绿正肥。  

***余将出都伊墨卿邀同罗两峰法时帆马秋药汪剑潭李石农蒋砺堂晓过崇效寺看花归集寒玉斋饯别***  

高柳青浮积水涯，轻阴漠漠带初霞。曾藏人海仕如隐，频款禅房心出家。旧雨欢场鸿印合，春风香径燕飞斜。一尊更尽情难别，为有此君共此花。  

***张德懋***  

张德懋，字允昭，号芥洲，又号研侬，满城人。乾隆甲辰进士，历官户部员外郎。有《石兰堂诗》。  

***清化驿早行***  

兰江渡后又涔河，复岭重冈策马过。蟋蟀咽凉秋思早，棕榈战叶晓风多。萍花一亩分鸥鹭，松径千山暗薜萝。我欲扬舲问湘浦，大江渺渺洞庭波。  

***题寓斋壁***  

丈室重开选佛场，依然三宿恋枯桑。但知坐啸依修竹，不信无诗到海棠。隔院树阴凉送雨，入帘花气夜添香。由来吏隐多萧散，未羡中书食万羊。  

***叶蓁***  

叶蓁，字履仁，号栗垞，东阳人。乾隆甲辰进士。有《栗垞诗集》。  

***出门***  

试镫风里道途寒，腊雪红春尚未残。客路便从鸿外去，家山犹背马头看。饥来驱我悲元亮，热不因人愧伯鸾。难忘临行慈母语，出门辛苦属加餐。  

晚风料峭袭黄昏，镫火沿隄过几村。越客凄凉方卧雨，吴歌断续易销魂。钟声虚隐寒山寺，桥影斜通破楚门。何日苏台杨柳色，泥人怀古倒芳樽。  

***费锡章***  

费锡章，字焕槎，号西墉，归安人。乾隆甲辰召试举人，历官顺天府尹。有《一品集》、《使黔集》。  

***宿兰山驿寄挽宋小坡给谏***  

挥手征途涕泪新，那堪重话去来因。名高大谏偏无禄，寿甫中年况有亲。往事烟云真若梦，异时桃李可成春。清泉一勺君知否，同是西台被劾人。  

姑米洋候风（海中无可湾泊，惟有随风荡漾，所恃者一桅片帆而已。）  

万涛围一叶，四顾更无舟。不辨鱼龙气，真成日夜浮。天圆低似盖，水活碧于油。欲问蓬莱路，神仙未可求。  

***泉崎夜月***  

蓬瀛望不极，复此憩流泉。共许心如水，相看月在天。归云笼岛树，远火黯渔船。回首中华路，几疑傍斗边。  

***红梅松***  

世间异物难理揣，松不在山转在海。轮囷蟠屈势夭斜，龙宫夜夜腾光彩。想当日月浴波涛，万汇沈浸醲如膏。冯夷手种天吴植，染将青鬛成红毛。奇材不肯自埋没，风来突与潮争高。潮退渔人恣竞折，七尺珊瑚硬拗捩。夷官持赠种瓮盆，淋漓犹滴蛟螭血。初时腥气扑人衣，日久亭亭渐修洁。携归中土耀殊产，芸窗日夕芝兰焚。虽无南粤千金橐，且载东溟一片云。  

***琉球纪事一百韵***  

积水通旸谷，横流划大荒。山从波底拔，人向岛间忙。喷薄鱼龙气，昭回日月光。溯源盘古埒，戡乱舜天强。遗种滋蕃育，余黎浸炽昌。《隋书》名始著，《明史》氏衫彰。久矣怀中夏，幡然耻夜郎。艰危勤栉沐，宛转达梯航。蚡冒才开楚，椒聊已咏唐。翼缘侵沃灭，虢亦侍虞亡。自此连三省，因而擅一方。辨戈承系统。当璧验真王。世业经兴替，私衷倍悚惶。首先依定鼎，踵接贺垂裳。序次句骊右，班联御幄傍。衮旒施祖考，币帛逮嫔嫱。奉朔遵时宪，于东奠土疆。戚休萦眷注，灾患许扶匡。习俗沿蒙昧，专员代测量。地稽吴越近，星订女牛祥。属籍刊盟府，功宗纪太常。五朝修职贡，七姓效劻勷。厥篚陈蕉苎，充闲罢骕骦。蛮笺繙侧理，阴火劚硫磺。扇冀皇风拂，刀呈武库藏。鉴诚恒奖纳，厚往必优偿。睿藻颁题额，彤云拥画梁。战图麟阁贮，辍赐雀屏张。彝器樽兼卣，奇珍琥与璜。缤纷周黼黻，斑驳汉琳琅。既普菁莪化，还贻翰墨香。凡兹宏在宥，孰是感能忘。乃者遭多难，嗟哉悼幼殇。告哀循故典，嗣服进邮章。举国知重耳，群情爱子臧。痛维藟庇本，敢谓雁分行。摄位仔肩荷，殚精庶政康。慎封虔镇抚，主鬯妥烝尝。惟帝恢无外，宣纶出未央。八驺迎簜节，双舸下虬洋。存殁均焘怙，君臣俨对扬。祭怜新鬼小，恩溥旧邦长。载启延宾馆，咸升敷命堂。瓦<康瓦>攒玳瑁，门牡閟鸳鸯。围棘姑罗幹，崇墉砺石墙。赳桓屯虎旅，瓯脱坼蜂房。笳吹晨昏剧，饩牵旦夕将。挽输划独木。供亿顶柔筐。亟见台米馈，翻愁跑用伤。醰々澄酒醴，霍霍伺猪羊。束缚蛇皮黑，支撑蟹距黄。鮔烘乾噬腊，米咂腻含浆。漫说频加饭，何曾蹔彻姜。平生几食料，异域具膏粱。好证游仙梦，遐思选佛场。敲棋疑鹄至，仿帖眩鸾翔。文惮韩苏健，诗惊李杜芒。沁脾咀蔗尾，燥吻擘瓜瓤。不暑晴添热，非秋雨送凉。蛟涎朝更毒，蜃雾晚尤沧。蜥蜴声如鹊，蚊蚊阵若蝗。但逢寒燠换，便觉起居妨。吟啸消岑寂，登临展眺望。携童寻胜迹，杖策步层冈。迤逦停舟港，参差系马枊。两崖排铁板，百雉巩金汤。融结成都会，衣冠萃济跄。归仁藩分壮，守礼燕诒庆。井养疏泉窦，师贞戢剑铓。申宫严禁卫，徼道设亭障。弼教爰增律，誉髦并建痒。富须广树艺，暇即浚池隍。欲继前规扩，全凭治法良。顺途招父老，憩坐话农桑。质朴形殊琐，兜离语却详。公田卿以下，偕乐岁之穰。薯蓣贫家糗，凫茨野处粮。钱轻鸠目刮，笔硬鹿毛僵。剔抉螺称贝，陶镕锡号钢。民庞羞狗盗，里美贱狐倡。志录犹仍误，咨诹待细商。迢遥南暨北，荏苒露为霜。聆乐偏惆怅，闻鸡每激昂。扫除徐孺榻，点检郁林装。赠贿仪终亵，坚辞意岂傏。裒编庋荩箧，丛绘袭巾箱。客静搜残帙，奴顽笑涩囊。骈仓深比穽，麻力矮于床。吉果圆揉粉，彩糕滑糁餹。菜肥搴苜蓿，面洁磨桃榔。信宿奚求备，绸缪且预防。喧呼伐钅正鼓，踊跃挂帆樯。隐念祈呵护，斋心默祷禳。再看涛滚滚，又涉浸茫茫。熟路沧溟阔，恬瀛圣泽瀼。回头夷壤杳，屈指岭梅芳。曼寿皆欢喜，千官正拜飏。微忱徒绻缒，儤直后趋蹡。缥缈瞻壶峤，晶荧认角亢。乘槎旋海屋，愿晋万年觞。  

***樊城感左宁南事***  

沿江星散左家兵，犄角荆襄势不成。未必将军真跋扈，转教群盗得纵横。儿童罢唱铜鞮曲，涂巷虚传铁马声。百七十年遗迹尽，襄城回首暮云平。  

***大雾行辰溪山中***  

毒雾晓弥漫，腾腾气蒸釜。烟云复与会，有日不教吐。层叠涌不穷，自朝直至午。见地不见天，马上首恒俯。初疑衣裳冷，著手湿如雨。渐觉头冬烘，涔涔类中蛊。幸皆饱餐来，不然入肺腑。人生未阅历，但乐那知苦。颇忆江南天，薄雾亦常睹。一叶摇轻舟，空濛指远浦。最好梦回时，咿哑数声橹。  

***钱清履***  

钱清履，字庆徵，号竹西，嘉善人。乾隆甲辰举人，历官湖北白河口同知。有《松风老屋诗稿》、《古芸楼诗钞》。  

***病不出门诗柬孙白轩毛芳谷范听庵三君***  

闻道吴阊二月天，清明时节起新烟。塘桥绿水寻花柳，湖舫红镫醉管弦。忆昨闲情曾玩赏，知君胜地更留连。自怜跂脚南窗下，空梦珠楼绮阁边。  

***夜雨十二韵***  

彻耳淋浪雨，黄昏不住声。银镫微焰淡，布被嫩寒生。氵聒氵聒檐承溜，沈沈柝转更。去霉熏艾蒳，煨药响炉铛。梅豆将黄熟，苔斑已碧盈。瓦跳珠错落，阶触玉瑽琤。遥想田渠满，还知港涨平。溪边闲立钓，陇上苦锄耕。石燕衡云拂，林鸠绕屋鸣。麦畦藏雊雉，柳岸歇啼莺。似此连朝霔，难教十日晴。我愁如草长，点滴梦频惊。  

***茝邻方伯新建梁高士祠徵诗***  

江东步兵莼鲈归，江湖散人钓具随。姑苏台上麋鹿走，胡为越相吴中祠。三高应黜鸱夷子，祀典莫若扶风宜。霸陵山中耕织隐，居齐居鲁犹何之。朅来吴市赁庑下，布衣樵髻偕贤妻。定交杵臼敦古意，伯通相遇心相知。生前著书当季汉，死后穿冢邻要离。茫茫时代千百载，漆镫堂斧难寻遗。忽看崇焕屋宇建，栖灵定在皋桥西。瓣香虔奉有华胄，遥遥俎豆怀前徽。当官更欲励末俗，顽懦兴起闻风师。逸民作颂亦自誉，高士入传无交讥。几筵再拜前致词，神之来兮是运期。鸿飞冥冥我所思，神之去兮还歌噫。  

***酬郭少廉茂才***  

银汉昨横秋，不雨威余夏。槐花举子忙，秋风各整驾。我辈萧散人，孛辘热犹伯。南皮文酒会，逭暑若望赦。盈斛酿葡萄，堆盘果薯蔗。篱落络纬鸣，秋娘及时嫁。簪裾并山玉，槃敦联颜谢。主人好客殷，地偏游兴藉。图画壁纵横，名手连城价。疏梧修竹间，怪石山可借。水隔东西溪，居邻南北舍。陈子篆隶古，笔不竞娅姹。君才更横逸，明珠光照夜。胡不去省闱，宜乎老叟讶。  

***柴杰***  

柴杰，字临川，钱塘人。乾隆丙午举人，官国子监助教。有《百一草堂集唐附刻》。  

***九曜石***  

岩壑契冥搜，晴添瑞景浮。乱烟笼碧砌，飞阁跨澄流。独自成千古，悠然寄一丘。开襟坐霄汉，卓荦倾枚邹。  

池岛清阴里，徘徊吟绕廊。烟花腾几席，星斗焕文章。地胜林亭好，风回锦绣香。灵芝三秀气，睿泽喜洋洋。  

***乾隆十六年三月初三日迎銮献诗召试行宫谢恩恭纪***  

广学开书院，仁垂圣主恩。愚臣忝诗赋，新渥照乾坤。荷宠乘佳节，披香捧至尊。奋飞超等级，再拜挹余樽。北阙晴光动，东方喜气繁。欢娱保历代，礼异贲丘园。雅量涵高远，多荣及子孙。因歌大君德，煦育及春温。  

***徐鑅庆***  

徐鑅庆，原名嵩，字朗斋，昆山藉金匮人。乾隆丙午举人，历官蕲州知州。有《玉山阁集》。  

***即事***  

把卷卧疏雨，雨断梦亦断。不知帘外风，吹我卷帙乱。湿云互明灭，庭柯夕阳半。屋角一带山，晴翠落几案。忽听幽鸟啼，余花掩书幔。  

***九龙山晚归***  

行行出翠微，一径入斜晖。黄叶有时落，白云何处飞。溪长虹晕断，稻熟蟹匡肥。欲采芙蓉晚，烟波隐钓矶。  

***落叶***  

一夜微霜下碧林，年华荏苒暗相侵。幽衾酒醒重帘远，孤馆镫昏细雨深。身世飘零迁客路，江关摇落故园心。何须更制京蝉曲，祇恐天涯思不禁。  

与君别行赠施雪颿（晋）  

与君一别一万里，握手相看十年矣。当年射策金陵城，秋闱榜落都无名。我今憔顇困一第，对君出吻寒酸声。别来难得俱无恙，我入干戈尔烟瘴。戎马河西夜合围，客中远行愁不归。云台猛将去复去，天山云暗多旌旗。诵君新诗更凄绝，为君酌酒镫花结。君不见，人生上寿一百年，尔我能禁几回别。  

***祖帐***  

祖帐东门道，骊驹饯别筵。片云三楚树，落日五湖船。酌酒劝行客，异乡无少年。西风有归雁，好盼尺书传。  

***绝塞***  

绝塞不辞苦，远行人未还。西风驱万马，落木满三关。猎火黄龙碛，军书青海湾。城南有思妇，肠断大刀镮。  

***贾汝愚***  

贾汝愚，字柳溪，故城人。乾隆丙午举人，官浑源知州。有《孟门草》。  

***秋夜言怀***  

半天秋老定湖城，既醉翻愁梦不成。千里乡心随鸟翼，一年身事听河声。装绵早寄征衣冷，堕网空教喜子惊。月下谁家弄羌笛，依稀入破夜三更。  

***萨玉衡***  

萨玉衡，字檀河，一字葱如，闽县人。乾隆丙午举人，官洵阳知县。有《白华楼诗钞》。  

***江馆即事***  

江淮界南纪，日夜向东流。雨气白沈树，风声飒满楼。寒花欹晚照，病叶畏先秋。凉笛生愁思，归心未买舟。  

***七夕漫兴***  

玉露金风冷画屏，南来愁见五秋萤。才非服轭名何益，织不成章涕独零。世路艰难宁一水，人生离合悟双星。今宵仙会能多少，漏箭休催转翠軿。  

***何述善听泉图***  

山深断人迹，云白封樵径。百丈响飞泉，风松静相应。科头来几时，寂寂坐石磴。恐是焦旷仙，无言独心证。夕光岚雾霏，日色林壑暝。岂为万虑空，兼以七弦定。斋心灭众闻，幽耳满清听。所以弃瓢翁，挂瓢则听莹。  

***杨灏***  

杨灏，字幼梁，号复庵，昌平人。乾隆丙午举人，官乐亭教谕。有《菊饮山房集》。  

***春日同郭汾勷徐阔斋可庵游仙人洞***  

仙家在何处，洞口自长春。钟乳悬危坐，岩梯绝暗尘。桃花迷远目，草色醉行人。徙倚夕阳晚，山村鸟语频。  

***雨后望西山***  

雨余山似黛，纵目豁幽情。天半云犹渍，峰坳翠已清。裁诗劳想像，读画倍分明。还拟延朝爽，飘然襟袖轻。  

***孙协***  

孙协，字力三，号笠山，京山人。乾隆丙午举人，官罗田教谕。  

***登落雁山***  

倚杖趋危磴，扪萝上翠微。水穿山腹出，云拥石门归。日落松杉瘦，年荒鹿豕肥。郢南天一角，零落雁孤飞。  

***王学浩***  

王学浩，字孟养，号椒畦，昆山人。乾隆丙午举人。有《易画轩诗录》。  

***短句示张澹余***  

作诗如啖蔗，节节耐咀嚼。著味在咸酸，太过反作恶。希音越以长，太璞完不凿。善听非耳争，善观非目索。笑彼支遁愚，骑折阶前鹤。  

***有怀***  

天末雁飞尽，秋风病未苏。揽裘知夜永，对枕觉身孤。人影连花瘦，诗肠断酒枯。未知空外听，念我此时无。  

***题顾亭林先生遗像***  

天生云鹤未教飞，万古青霄望羽衣。伊傅胸期巨川楫，夷齐身世首阳薇。登临到处关经济，考订何人任是非。遗像清高容肃拜，菰中心事尚依稀。  

***夜起***  

眼前有著尽天亲，为子无时已缺伦。丰祭岂能胜薄养，寸心那得报三春。当年陟屺嗟游子，此日题书署老人。屈指此身多歉事，每怀明发涕沾巾。  

***口占***  

绿渠草碧水平隄，粳稻风凉秀色齐。渐觉江乡秋色好，蟪蛄络纬尽情啼。  

***陈曼生乞画江亭叙别图***  

别绪乡心两欲牵，宣门送客记多年。不须更上江亭望，画到垂杨便可怜。  

***沈峄***  

沈峄，字东岩，号简庵，天津人。乾隆丙午举人。有《莺鸣集》。  

***板桥杂记题词***  

红粉成灰怨未消，香魂无数哭前朝。低徊却忆江南梦，巷里分明旧板桥。  

杜牧风怀宋玉词，诗人例许惜蛾眉。樽前试与秋娘唱，凄绝云昏月暗时。  

***孙星衍***  

孙星衍，字渊如，一字季逑，阳湖人。乾隆丁未一甲二名进士，授编修，历官山东督粮道、署布政使。有《芳茂山人诗录》。  

***宿元符宫***  

琳宫镇山坳，高下飞轩棂。征鞍上盘盘，日暝客始停。遵途百劳忘，寻异千念盈。径微已三折，屋暗仍重扃。独上怯曳衣，孤行危建瓴。道士然炬来，开门导前行。静觉鼠齧松，微闻鸟梳翎。林空虎气逼，草滑蛇涎腥。山头白濛濛，寒气生夜明。犹被露华凉，远听风笛横。悄然步初还，游侣见自惊。幽房感仙踪，客梦冷易醒。  

***李斯泰山石刻题后***  

穆书失政和，猎鼓疑宇文。峄山会稽书，摹勒非其真。兹碑立榛莽，缺画鬼所扪。迩来碧霞宫，复遭野火燔。岂其坑儒魂，来报焚书冤。阿房三月灰，余焰犹复然。我言嬴秦罪，在废籀古文。改篆而篆亡，毁经而经尊。几令周孔字，禁抑不得传。非有叔重功，六义无渊原。堂堂李丞相，独著《仓颉篇》。奉诏写石旁，下笔整不偏。斥弃徒隶文，程邈讵敢干。法家尚刻削，此迹何真淳。试读《逐客书》，后愚而前贤。观其遘时屯，变本亦可怜。眇然访遗本，落落区宇间。爱此匪恤私，持赠友意殷。人身不及纸，完好无百年。楚人得失弓，达者忘其人。题名傥留世，何必归子孙。  

***山斋晓起***  

晓风吹檐丝，桐花落如翦。暗绿凝愁眉，湿红团泪脸。幂幂生竹烟，斑斑积阶藓。蝉躯换灵质，柏发易衰鬋。空帘感秋人，流光展书饯。  

***黄二（景仁）游黄山归索赠长句***  

黄生骨格何轩轩，摆脱羁绁辞笼樊。俯视世俗心中烦，怅然欲与山鬼言。南浮汨罗招屈原，洪涛浡潏颠乾坤。寸磔幽怪傥厥怨，长蛟泼血江为浑。三湘七泽澧与沅，参差一声波不喧。出没交手多婵媛，与子晞发观潺湲，洞庭为酒君山樽，八九云梦胸中吞。胸中垒块谁共论，扣舷大啸呼灵均，酌以椒桂香温黁。尝闻黄山极天门，欲往叩额排帝阍。三十六峰愁攀援，人迹不到哀清猿。盘盘直上天宇昏，山犭参怪魅来蹲蹲。蛮君鬼伯舌腭反，恍惚不惧存丹元。昂首大啸扪元根，阳鸟翻翥六合暾。手折若木敲金盆，铺海万顷光沄沄。容成车过紫纛幡，儵忽变灭归昆仑。忽然悲涕心自扪，仆马临睨愁云屯。母啮其指忧饔飧，独携长铗归田园。突兀环堵穨四垣，堂后抚视忘忧萱。采撷兰藻供芳荪，亦既覯止笑以温。我时叩门日千番，罗缕异境唇澜翻。嗟我进退羝触藩，咫尺衡泌拳肩跟。悲来但恐岁月奔，感慨皮肉生<月坒>臀。君独爱我气谊敦，酣酒过从常留髡。发箧示我千玙璠，元晖作友太白昆。补石要使天无痕，书生有若虱处裈。曷不弃书佩豭豚，十年浪迹车折辕。面目变尽声音存，雄鸡一鸣惊逖琨。附子不羞鱼化鲲。  

***夜坐吟***  

斜帘织月秋波纹，薄露压草生幽芬。玉阶美人抱书叹，珊瑚病慵堆绿云。复墙贴树团团影，荀令心烦自取冷。蜀桐囊涩挂新愁，唧唧暑虫吟石井。  

玉蟾洗林光漉漉，空堂《楚辞》不堪读。草肥兰瘦冲凉烟，石发游根被秋屋。横竹暮愁生隔邻，冰文簟孤吟骨惊。古梁雏燕梦离莺，割情如丝补天倾。桂叶暗输人鬓好，雨塘青帝年年老。  

***夜起步月偕妇王采薇***  

残香掩空衾，出户夜凄绝。云背度月来，花梢逗烟出。幽行过篱影，微步上庭樾。婢仆各已眠，虚扉尚开豁。园空息群动，露响下林末。众青多争肥，艾气自孤发。各怀幽栖愿，颇欲避白日。君疴遂侵肺，我愁自沦骨。怪鹏藏深柯，长声竖惊发。回瞻虚帘下，镫冷小虫密。何时入名山，共子著书毕。  

***贵家谣***  

华镫张中堂，白日走相吊。雌虹吸沱空，妖狸坐檐笑。主人朝醉谿谷中，花底衷衵偕秦宫。黄金堆盘夜争诣，明日斜封出私第。鸢肩倒曳狐尾衣，朝下望履矜光辉。閤门自畜马群富，令史更辱名儒为。鸣珂列戟一朝改，七贵三公复谁在。饶赀入籍充水衡，刺上恶名连四海。前颠后蹶各不看，去作愚鬼空心酸。田庐初与细民业，花石又入豪家园。君不见荣名千春子云宅，才如严徐志琨逖。堂中青鬓易数丝，门外绿蒿深一尺。  

***颍州道中阅邸报读弇山中丞辟雍诗及留漕疏稿喜而有作***  

一品衣看入上台，三雍诗就压蓬莱。身依龙尾螭头惯，笔挟河声岳色来。宾客西都朝辈同，苍生前席帝颜开。衡门我正耽经术，莫骤商量荐祢才。  

千年城费五年筹，廿万粮加卅万留。一疏特恩倾四海，重臣从古镇中州。云霄作事皆垂史，风月他时好上楼。我趁政成初入洛，龙门百尺拟同游。  

***吴烜***  

吴烜，字鉴庵，固始人。乾隆丁未进士，官至吏部侍郎。  

***和艮泉兄诗***  

累深官久只增愁，不比无心任去留。洛水耆英如可继，东山杖履愿从游。连枝曾记三生石，归棹还凭一叶舟。琴鹤萧然真俭约，寸衷精白是贻谋。  

***马履泰***  

马履泰，字叔安，号菽庵，又号秋药，仁和人。乾隆丁未进士，改庶吉士，历官太常寺卿。有《秋药庵诗集》。  

***雁足镫***  

野烟漠漠耘夫耘，老绿已活将骞云。和土捉视爪趾分，一行虫齧搜遗文。建昭始造膏衔芬，阳朔三年赐将军。蹼下字更眇秋蚊，实内大厨迩膻荤。高尺有二重一斤，叹息制度精轶群。工今不艺嬉朝曛，何事不异古所云。然勤小物大放纷，吾将西征吊苍雯。孝武赤雁歌纷纭，孝宣神爵以瑞闻。是时火德方烟煴，王霸杂用钟间鼓。元帝儒缓家法棼，灭火非燕乃政君。十侯并封兆黄雰，一镫虽细割炎炘。宫中老妇昧巢焚，直至偪玺惨不欣。怒掷阶下恨嚼龂，坐见威斗延灵氛。园寝废坏现夔羵，繐帷玉座缘菭纹。安得麻烛照秋蕡，哀鸿夜叫霜无垠。  

***送李莪洲司马之湖北***  

又见天涯书剑游，清尊话别苏门秋。剧辛不作燕昭客，李白重登崔颢楼。壮志大江流汉水，离情白日淡幽州。葛龚亦自成千古，莫恨轻车老不侯。  

***红石峡***  

金粟祠前大漠开，凭高指点旧烽台。陈云黄卷平沙去，战血红蒸断峡来。雁海茫茫浑不辨，漳河滚滚浩难回。即今日暮边声静，坐听严城鼓角催。  

***李如筠***  

李如筠，字介夫，大庾人。乾隆丁未进士，改庶吉士，授编修。有《蛾术斋诗选》。  

***嫁鱼蛮***  

刘王花坞珠娘宅，惯倚花风送行客。夜换薰篝甲煎香，晓调脂盝秋江碧。蛮船月上水鸡鸣，红烛珊瑚照眼明。茉莉花从宵髻放，木鱼歌促暗潮生。舵楼一缕笙箫起，万点红镫水中市。沙面纵横十字街，秦楼只在烟波里。烟花名籍落江湖，别买邻船住小姑。鬻尽鱼儿养鱼女，不随鱼户纳鱼租。江南大估徘徊久，装橐千金俄撒手。前月浮梁贩到茶，换来黄木湾头酒。酒痕消尽又年年，万斛明珠总化烟。赤足蓬头呼灶婢，不成春梦鹧鸪天。浮萍败絮何时已，人笑人歌声在水。早知生世伴鱼虾，不如早嫁鱼蛮子。鱼蛮一样住风波，不著人间绮与罗。月明一曲渔家傲，可是当年踏臂歌。  

***题余秋室中允试院画美人卷***  

春官桃李今年盛，看花闪闪双明镜。束筍堆中桦烛{难火}，三十日来目光竟。画堂依然一事无，操纸乞君为作图。炊斗黍许闭门坐，美人贴纸春风扶。淡墨如烟一丝袅，红蓝不到秋毫杪。妆非时世怜者谁，神仙特立云霞表。寒宵展卷对明窗，镫花细雨红凝釭。奇文五色尚挂眼，突然睹此心已降。文章清气如静女，落花不言人不语。世间但取笑嫣然，不字有人甘独处。广眉高髻满城中，寿陵邯郸步不同。蕙心兰质吾最赏，乱头粗服天然工。古来嗜好酸咸异，何况文章千古事。推毂艰难国士愁，蹇修错迕蛾眉泪。论文品画空沈吟，此图此意千黄金。难求世俗国风好，珍重先生香草心。  

***读蒋心余先生集书卷尾***  

作佛应须慧业身，要知饶舌免回轮。偶然歌哭藏今古，自有文章役鬼神。野史尽翻新乐府，达官谁念老诗人。虚空粉碎知何住，碧落依稀有侍宸。  

***光孝寺菩提树歌和家载园韵***  

调御真人植大树，浩劫洗尽雷云痕。幽光独留太古色，秀色占断桄榔村。盘根错节几千尺，太阴惨澹龙蛇奔。宝坊百事付陵谷，休上人笔悬沙门。岂知此树亦千古，老幹尚作新花繁。淋漓夜半战风雨，雷公电母相吐吞。天年屈指几轮转，长松偃柏皆儿孙。要知菩提本无树，于有佛处谁能尊。塔铃丁东吉帛裂，诃子错落钩辀喧。庞眉老僧憩寂坐，石幢风细搴经幡。何王宫殿化佛国，金枝玉叶空无存。牧歌樵唱自今古，春风秋月磨朝昏。词客凄凉半亩宅，废井尚罥蘋婆根。梵王宫前种秋菊，连天腐草流萤燔。贝多写经大无量，试与桃梗从头论。护持此树龙象力，冰雪排尽留春温。湟槃草木尚不朽，讬根何不祇树园。  

***顾钰***  

顾钰，字式度，号蓉庄，无锡人。乾隆丁未进士，改庶吉士，授礼部主事，历官御史。有《蓉庄遗稿》。  

***昭君怨***  

红妆千里为和亲，倾国芳姿画未真。不恨妾身投塞外，却怜汉室竟无人。  

***钱豫章***  

钱豫章，字培生，号渔庄，嘉兴人。乾隆丁未进士，历官户部郎中。有《艮斋诗存》。  

***先外舅查梧冈先生诗集寄园新刻者感题***  

池阳官罢魏塘栖，网户封尘草没啼。破屋风摧梅影失，荒田露泣稗花低。谁同韩偓夸雏凤，空忆乔公感只鸡。华屋山丘悲自昔，遗篇赖尔手亲题。  

***次韵馥林病起偕朱梓庐雨中过饮送春之作***  

绝胜韶光病未知，出门犹喜及芳时。苦嗟逝景摧霜鬓，强抑愁怀付酒卮。泣雨今朝如送客，惜花昨岁负题诗。匆匆又放江城棹，赠药偏萦别后思。  

***翁树培***  

翁树培，字宜泉，大兴人。乾隆丁未进士，改庶吉士，授编修，历官刑部员外郎。有《翁比部遗诗》。  

***题揭钵图***  

厉诗但衍宝积经，前此作者推阮亭。此卷无诗但存画，淡描水墨非丹青。纷拏变幻斗俶诡，精怪出没鞭雷霆。飙驰电掣兽奔驶，刀剑断折纷雨零。钵底忽现小儿相，手足卷曲如拘囹。半空天乐下鸾驭，慈光普照留云軿。我于此图悟禅指，画师寓意加丁宁。佛言贪嗔与痴爱，根尘净绝无畦町。尔缘性嗜啖人子，饕餮餍饫汙膻腥。是曰贪心杀机伏，轮回毂转不暂停。尔缘幼子失所往，七日遍索穷幽冥。是曰痴心堕恶趣，如茧自缚迷难醒。尔作狡狯聚丑类，搴旗挥刃銛发硎。是曰嗔心即苦海，无明焰炽通天庭。尔因弱雏乞援救，涕洟哀吁怜伶仃。是曰爱心著魔障，爱未能割况汝形。四者轇轕互薰染，流派那辨渭与泾。遂兴幺麽蠢蠕动，蕃孳鷇勃生螟蛉。钵耶非钵乃佛力，琉璃七宝圆光荧。相与非相难执著，鸠盘嫫母尹与邢。神奸魑魅起妄念，爱魔未许逃天刑。慈悲智慧释尘缚，空空倒挈军持瓶。离奇惝恍震心魄，花妖木客招群灵。人非人兮想非想，青磷佛火辉流萤。李森朱璧不可作，谁与画手存模型。不徒罗家绘图拟，好续梵偈传镫铭。  

***陈白阳古木寒鸦***  

两崖老树摇秋声，疏林摵摵飘红英。槎桠瘦削倍萧瑟，俄看数点寒鸦横。横处排空复成阵，欲落不落栖还惊。性果求安便止宿，心缘怀侣犹飞鸣。商飙习习振林谷，纷纷翔集仍回萦。一枝岂不故巢恋，归羽未定烦经营。烟云半抹意惝恍，树杪遮断红霞明。长空来往极寥廓，徘徊怅望劳浮生。合离下上得所適，超忽远近随遐征。树惟见鸦不见叶，夕阳疏影衔山晴。山人静者独观妙，机心世虑两不撄。临流拄杖意何属，坐视物化无枯荣。写生取神不求似，气味包蓄逾孤清。微烘淡墨渐无迹，门径异否衡山评。  

***南唐官砚歌***  

百六十字辉星躔，永叔所得原叔传。我从皇祐溯保大，后先俯仰已百年。宋兴百年盛文治，龙图学士登集贤。搜碑手题《集古录》，传信新订薛史编。夷陵舟中伴行笈，玉堂儤直供丹铅。回思初得二十载，双桂楼下屏风前。牡丹姚魏谱京洛，鸲鹆眼晕摹方圆。公时南京作留守，此砚先已来应天，沈湮弃置忽显豁，押尾小印精雕镌。升平回首忆畴昔，江南野老词凄然。自言幼时尝及见，金陵旧有负郭田。先朝元宗重文史，缥缃器具能精妍。承明石渠富珍秘，廷珪之墨澄心笺。是时歙州置砚务，饩廪月给唐国钱。龙尾山头劚苍骨，罗纹坑底淘清泉。尚方岁取有程课，箕裘世业弥精专。溪流渐湮山脉断，沧桑变后岁月迁。摩挲此砚三叹息，无端枨触增流连。一代繁华说江左，万古灵秀锺山川。李少微名漫题记，谢景山瓦曾周旋。  

***四月十九日重登小黑山***  

远山如带拱神州，两月重来话昨游。人在上方临下界，时当初夏似深秋。葱茏树色千寻合，罨霭岚光四面浮。山圃桃花开正好，可容借榻暂淹留。  

***题法时帆诗龛向往图***  

异代诗人萃一堂，风流千载说柴桑。打钟扫地三生梦，可少同龛爇瓣香。  

三昧何能掩韦柳，五言选却右丞删。欲将画里徘徊意，叩取渔洋甲乙间。  

***杨梦符***  

杨梦符，字西躔，号六士，浙江山阴人。乾隆丁未进士，历官刑部员外郎。有《心止居诗集》。  

***题邵叔宀先生遗集***  

玉清小住成朝隐，未敢同高更乞闲。便不终身为祭酒，也应卒业在名山。华阳肯起青龙卧，臣朔原从金马还。绝似当时庾开府，暮年萧瑟赋江关。  

寒山飞雪客来时，座上春风次第吹。独许清神如叔宝，空惭髫岁识邱迟。青衿弟子文谁似，白发词臣序已悲。昨日闻诗过孔鲤，孤儿风貌似吾师。  

***秋夜忆别心牧并柬家惺园庶常洪大稚存***  

故人已别西窗雨，贱子空成东阁吟。槛外寒钟残夜酒，枕边落木五更心。贫交几辈如公等，殊俗无端变土音。三日晴皋听过雁，旧枝谁是越山禽。  

***寄洪稚存***  

曾言卖赋办归装，归著蓑衣住蟹庄。不道雍容美车骑，游梁便拟作赀郎。  

***移居八角琉璃井***  

乌衣门巷记曾游，排草披榛径独幽。桑下探环疑夙世，井间投辖为名流。登堂自有千秋意，置我何须百尺楼。最喜散衙无一事，买书十步大航头。  

不费多金早得邻，王言孙盛往来频。车犹可售能供客，釜不因人且讳贫。深巷月来常半夜，晴檐花暖易成春。可知心计粗还未，卖饼歌时听最亲。  

***刘广恕***  

刘广恕，字可亭，号耐泉，庆云人。乾隆丁未进士，历官工部员外郎。有《如心堂吟草》。  

***赠别石东庵***  

芳草天涯慰旅愁，如何南浦有归舟。君悲十载歌长铗，我愧三冬拥敝裘。纵饮谁怜步兵酒，多情独上仲宣楼。欲知别后相思恨，千里滔滔济水流。  

***沈叔埏***  

沈叔埏，字埴为，号带湖，秀水人。乾隆丁未进士，官吏部主事。有《颐彩堂集》。  

***过祥符寺***  

禅院邻水西，遗宅魏公舍。传自兴宁间，此焉讲般若。经过路欲迷，徙倚残碑下。老鸱出疏林，苍鼠窜破瓦。墙阴绕径深，潭影向空泻。亭午不闻钟，此意转潇洒。  

***初至中牟九堡行馆***  

村僻林深有数家，喜看麦秀一停车。匆匆又向长堤去，愧尔庭前木槿花。  

***阻雨饮澹川宅***  

到门冻雨洗炎溽，延客回镫惭不速。借将尊酒叙平生，差胜只鸡招近局。茗碗楸枰偶作缘，异时佳话任人传。一轮蟾魄秋相识，两部蛙鸣醉欲眠。  

***春夜宿葭露山房***  

短棹平移傍晚汀，看花郭外旧轩棂。酒杯未放佳辰过，漏板仍容静夜听。吟爱埽门三径绿，卧同蹋壁一镫青。珑珑只是愁春减，湖汊风来解掣铃。  

***寄题寒山旧庐追次桐城张文端韵为钱唐陆（森）作***  

吴山佳处占斯丘，雅称闲居与客游。竹笕分泉仍入户，松梢挂月自当楼。无端石势千寻耸，不尽江声一片流。莫问南园谁作记，到来肯为古人愁。  

***藏香酬袁春圃方伯***  

我闻小西天，名曰乌斯藏。有香唵叭殊，无佛喇嘛妄。市赢聚蜀都，贡远陋邛杖。辟邪兼辟寒，却秽同却瘴。百品压都梁，万里列亭障。闲尝按舆图，有足资博访。江卡至铁凹，攒峦而沓嶂。说班多以西，地柏俨盆盎。取料皆此树，枝樛连蜷状。红者何物成，番红花争映。黄者价稍昂，龙鲤指爪猛。厥篚包楛皮，其国枕苇荡。蛮夫担重荷，犏牛载兼两。雪岭白嵯峨，金沙黄浩漾。<多周>舍丽层霄，革船渡恶浪。拉萨不爱珍，夹霸岂愁掠。袖编纪销喃，舌人非谲诳。周末传化人，执袪愿腾上。灵关辟相如，绝国通博望。回鹘再朝唐，摩尼汗所仗。明初设官司，偶举事终旷。丕铄入吾朝，威棱德洪鬯。一从赐锦幢，百倍荣蕃帐。绣靴舞侲童，金甲戏天将。藏果饤宾筵，法华琅梵放。缅昔东宗喀，香界噶丹创。逦迤至卫西，黄教迭演唱。达赖大智慧，庄严具诸相。甫生即能言，三世知不妄。恭逢我文殊，日入尤化向。清净坐莲花，徕宾礼曾抗。闰年昨旱癫，畏景转炎炀。老母被隆暑，泄泻婴微恙。不惮涤厕牏，所苦竭津赃。贫乏甲煎供，质有膏炉长。珍逾握椒贻，佐我白华养。虚室生吉祥，篆烟乍摇飏。一炷气渐舒，再爇神已王。裛裛九窍透，郁郁百骸畅。快比酒健羸，霍如盐疗胀。难老祝延龄，新秋胜饮沆。默想乌拉驮，远逾鄂博防。牛头记海岸，凤脑谈瀛阆。闭阁惭小宗，循陔秉微尚。行和良在兹，高谊焉敢忘。金鳞喷犹余，银鸭烬仍傍。赋诗补香乘，庶用答嘉贶。  

***宋鸣珂***  

宋鸣珂，字梅生，奉新人。乾隆丁未进士，历官广西桂平梧道。有《心铁石斋存稿》。  

***月夜泛舟琵琶亭次王梦楼太史壁间韵***  

布帆无恙且迟迟，送客聊吟白传诗。月夜有人曾问渡，风流恨我不同时。江心铺练平无迹，柳岸藏星悄未知。一领青衫共沦落，后之来者又伊谁。  

***过黄州雨中望赤壁***  

两赋徘徊当问月，千年凭吊独临风。古今俯仰不相及，磊落襟期难与同。极浦迷离谁揖客，大江日夜自流东。秋期预订鲈鱼约，拟陟巉岩夕照中。  

***周锷***  

周锷，字莲若，号春田，长沙人。乾隆丁未进士，历官苏州知府。有《听云山馆诗钞》。  

***田家春晓***  

田家无四邻，开门惟有树。不复辨山翠，苍茫见春雾。携锄出原坂，牛迹纷满路。布穀时一声，飞过西溪去。  

***舟行雨泊***  

一棹沿湘岸，孤帆意黯然。市镫红在水，江雨黑沈天。云厚方堆絮，风寒欲折绵。遥遥泊前渚，横舵卧炊烟。  

***陆元鋐***  

陆元鋐，字冠南，号彡石，桐乡人。乾隆丁未进士，历官高州知府。有《青芙蓉阁诗钞》。  

***晚过露筋祠***  

野火神祠驿路迎，风蒲猎猎晚寒生。一声孤棹唱歌去，明月欲来江水清。  

***召伯堰***  

向晚新城道，舟移镜里天。湖宽迟鸟路，水暖上渔烟。泽国吾乡似，归程客梦先。片帆从此去，泛宅霅溪边。  

***宁远杂咏***  

山连六诏迥崔嵬，风土蛮乡亦怪哉。阴日披裘晴衣袷，上方积雪下闻雷。刀耕地向云中辟，索度人疑域外来。说与吴侬浑未信，荷花时节柏樽开。  

***何道生***  

何道生，字立之，一字兰士，灵石人。乾隆丁未进士，历官宁夏知府。有《双藤书屋诗集》。  

***即事***  

黄昏风雨暗书帏，客里逢春春又归。一段间情无著处，杏花零乱柳花飞。  

***同人集双藤书屋罗两峰曹友梅张水屋合作一图纪事***  

三人合画议谁始，两峰友梅张风子。铺将一幅溪藤纸，笔声飒飒风生耳。一气呵成十五指，烘染如以水济水。是时木脱秋气高，仿佛满屋生风涛。瀑布下注势千尺，飞流倒溅茅堂茅。一株两株树磊砢，三人五人恣游遨。顿令座客发遐想，栩栩竞欲凌云翱。呜呼两峰友梅张风子，肝胆一家乃如此。吾欲合传一篇续画史。  

***秋雨招蒲快亭小饮***  

客梦因秋远，新凉逐雨生。涨侵沙路软，风飐葛衣轻。酒爱闲居中，诗从懒出成。颓然北窗下，书卷任纵横。  

***忻州牧汪君（本直）重修元遗山墓立祠访其裔孙主之盛举也赋寄二律***  

晋国畸人元裕之，金源文献独维持。兴亡尽入诗千首，磊块难消酒百卮。一代典章谁信史，中州坛坫此雄师。浣花心事坡翁笔，不及成都有旧祠。  

遗迹重寻野史亭，秀容城畔草青青。剧怜抔土余荒陇，特洗残碑认旧铭。此事使君堪不朽，谁言词客竟无灵。云礽今日还祠庙，应有精魂下杳冥。  

***尹英图***  

尹英图，号百川，蒙自人。乾隆丁未进士，改庶吉士，授检讨，历官施南知府。  

***过亭子墟见渔船偶赋***  

郎抛罾罟妾轻桡，暮雨朝云任汐潮。网得一双文锦鲤，绿杨深处醉今宵。  

***刘廷楠***  

刘廷楠，字让木，献县人。乾隆丁未进士，历官嘉应知州，署廉州府事。有《偶一草》。  

***题仲柘庵海天一览图***  

南溟上接银汉遥，谁实主之赤与寥。乾轮坤轴双丸跳，阳冰阴火冶不销。浑沌之初如浮泡，狂澜不肯循汐潮。飓母吹浪鼋鼍号，山泽错逆无支条。王公设险磐石牢，东崎大虎西崖蕉。三门一束如堂坳，零丁鸡足吾坰郊。利涉索度达沃焦，梯航万国百宝饶。商贾重利狎风飙，帆樯出没无昏朝。守兹土者若斗筲，蜑人龙户俱雄枭。海防海战纷哓哓，谈兵纸上嗤虚枵。柘庵吏事迈常僚，亭鼓无警民不佻。还虑萑苻伺劫剽，欲穷澳屿擒酋豪。山垄碨磊紫澜高，望涛远决色无挠。惊帆如叶舟如瓢，长年如豆橹如毛。海童马衔不敢邀，恍驱雷霆鞭巨鳌。天水混茫一色包，云谲波诡万象昭。或若神山隐岧峣，或若岛夷分土茅。或若冯夷击灵鼗，或若阳侯驭云<马麃>。或若群妖视眇<*目，或若鬼国状僬侥。或若蜃窟吐虹桥，或若鲛室挂冰绡。灵变惚恍难具描，风激浪骇促归桡。逻卒沙丁远然膏，鱼姑蚬姝夜吹箫。测海今知众言淆，世所未名目已遭。忆昔氛祲尚未消，水犀三千久垂橐。天吴不戢鲸鲵骄，幻化介鬼长鳞妖。红旗黑帜连千艘，安得周郎赤壁烧。帝咨元老建节旄，楼船五月下南交。封狼生貙雉卵蛟，岠虚负蟩猿援猱。右臂宜断左宜招，近者用抚远用剿。顾我素未谙钤韬，徒以命薄轻洪涛。慷慨请行浮一舠，冲其壁垒捣其巢。渠魁面缚不血刀，群丑解甲齐山腰。受降台筑拜嫖姚，不数伏波铜柱标。书生蹈险幸偶徼，虎穴得子敢告劳。披君此图白首搔，双眸犹眩心旌摇。方今环海涤腥臊，彯沙礐石无逋逃。余殄犹恐孕<虫庸><*虫条，安不忘危是吾曹。与君谊结古同袍，老矣壮志未全抛。共抒心力答熙朝，非徒奇绝诧游遨。  

***李东田明经用东坡石鼓韵留别次韵奉和***  

我生之时在己丑，弹指流光变童叟。廿年岭海蚁磨旋，又到梅州牛马走。旧业全抛嗤负腹，新政试行慎防口。此邦文物盛渊源，多士云龙争先后。伊昔缔交识一二，于今望气得八九。驱车不须避阳鱎，闭门无从见泄柳。比年校士属有司，仔细量才数升斗。鲜新差拟管生花，诘屈或若柏生肘。模糊老眼溷场师，得毋兰艾埋蒿莠。五羊名士今谪仙，三载盟心吾畏友。别裁伪体黜轧茁，讹字方言辨乳<孛殳>。譬彼象罔索元珠，了如伏生识蝌蚪。青云意气爱少年，白首心情怜宿耇。我昔怀铅佐玉尺，候虫时乌纷唧嗾。漫屈诤人伸僬侥，敢重商提轻梁卣。所惧相皮反遗骨，五色全迷目同瞍。二十八宿动星文，指点翼岣与离嵝。陋儒一得窃自喜，与君论文觉颜厚。清言明理瓶泻水，宗派支流析某某。多钱不敢傲贫儿，良贾深藏如乌有。却惭俗吏逐风尘，委置诗书习鞭杻。饷我新诗抵百朋，应付琅嬛锁双狗。惜哉梳妆不入时，待字频年犹未偶。翻许刘安有仙骨，解得徐铉为龙首。瑰然大璞不彫琢，留待良匠施攻掊。老手斫轮自有真，雕虫小技何足取。传观见说愈头风，长吟顿使涤心垢。云路从此看腾达，风檐莫更叹株守。总然良马感孙阳，不遇先睹或同朽。一编愿付青梅巢，梨枣长媲乔松寿。  

***张保受降口号***  

鼙鼓声中泛上游，海门何处觅封侯。城头指点洪涛里，刘令生还一叶舟。  

***顾敏恒***  

顾敏恒，字立方，号笠舫，金匮人。乾隆丁未进士，官苏州教授。有《笠舫诗稿》。  

***澄江寓舍夜雨偶成***  

萧萧凉雨满江城，水国秋风感慨生。凫鹤短长宁有定，鸡虫得失未须争。寒云远树归鸿影，细雨疏镫落叶声。不识浅斟低唱好，等闲抛却换浮名。  

***夜宿祐国禅院***  

夕磬警虚堂，秋衾宿上方。一声闻白雁，昨夜落青霜。古柏深深影，旃檀细细香。孤吟同半偈，题向赞公房。  

***沈清瑞***  

沈清瑞，初名沅南，字吉人，又字芷生，长洲人。乾隆丁未进士。有《沈氏群峰集》。  

***寄陈小梧楚中***  

芳渚东风长蕙荪，知君倚棹过荆门。云生晚郭连山色，雪尽春江见岸痕。旧笛梦吹吴地远，新潮愁对楚天昏。夜分应恨猿吟苦，瞑宿湘南烟水村。  

***龙潭道中雨后同陈小梧詹湘亭赋***  

一雨凉如此，西风吹苎衣。数萤随露下，独鸟背烟飞。驿路秋声早，溪桥夜火微。共投何处宿，隔水叩柴扉。  

***秋月***  

夜色凉于水，风高朔雁还。长空一片影，吹落万松间。思妇高楼上，含愁照玉颜。可怜千里道，何处是秦关。  

***呈窦东皋先生***  

昌黎山斗人伦表，六一文章海内名。末座趋陪容贱子，中朝风雅属先生。士夸望比龙门峻，吏说官如浙水清。廿载春风重持节，越江花发待双旌。  

***度缙云岭宿岭下村舍***  

黄龙隘口来，崎岖地险最。一径青天通，两傍白石碍。莽莽虎迹深，苍苍树形怪。倾崖漏斜阳，光照飞鸟背。迢遥上绝顶，山路狭如带。舆夫侧足行，二分垂在外。气促不得喘，十步九倒退。非意得宽坦，延眺心颇快。云中辨括州，天外望吴会。是时天骤寒，林长野风大。行李落叶中，襁属负与载。前途黯将夕，暮色起古桧。投宿竟谁家，荒村隔烟霭。  

***石门洞观瀑布作***  

惊雷破山走荦确，瘦蛟跋浪恣拏攫。两峰对抱势如束，中间一泻千丈落。庐山瀑布称奇绝，此处石门良不恶。珠玑纷纷下云端，琴筑喧喧出林角。青田先生昔此居，坐啸名山蕴奇略。未为苍生作霖雨，先耽野趣寻丘壑。万顷泻入胸怀间，意气豪雄共歕薄。坎流艮止悟行藏，壁月萝风写忧乐。迄今来访读书处，洞门苔封青岝崿。喷流溅沫湿人衣，四山无云雨声作。雨声泉声杳不分，疑是先生夜读凭山阁。  

## ●卷一百六

***舒位***  

舒位，字立人，又字铁云，大兴人。乾隆戊申举人。有《瓶水斋集》。  

***鲊虎行***  

鬼门关前人似海，猛虎捉人如捉鬼。人鲊瓮中虎杂居，居民鲊虎如鲊鱼。为言前宵伥鬼来，悲风萧萧林木摧。山根旧有伏机弩，弩末不能穿虎股。不如左手提铁叉，右手打铜鼓。虎闻鼓声见叉影，竿尾箕晴怒而舞。是时虎意已无人，人亦不复目有虎。划然一啸当一叉，一叉虎口开血花。抽叉摔虎四山响，月破风腥一虎仰。双杖椎鼓雨点尘，沈沈九地追虎魂。天明曳虎归茅屋，不寝其皮食其肉。生吞活剥呼巨觥，白酒黄粱一齐熟。我闻色变眉欲飞，是食人多毋乃肥。彼云食虎可避瘴，未下盐豉敢相饷。摇头谨谢阿罗汉，愿君努力加餐饭。欣然就食甘如饴，风毛雨血忘朝饥。吁嗟乎周处南山除一害，李广北平官不拜。我如鸡肋感曹公，尔自彘肩壮樊哙。歌成旷野良足豪，嚼过屠门亦称快。慎勿消息传入城，县官来收虎皮税。官来收税尚犹可，吏食尔虎如食菜。尔有虎皮何处卖。  

***枫桥***  

冷落回塘欲暮时，峭帆<女猗>娜去何之。数行鸿雁书来少，一段风烟客到迟。关吏尚嫌愁未税，榜人惟有梦相知。偶然渔火江枫地，记得寒山寺里诗。  

***冷枚华清新浴图***  

落妃池上烟波绿，阿环承幸骊山足。水边已见丽人行，殿角仍歌照影曲。照影疑从镜殿还，温泉水腻弄潺湲。花开陈苑临春阁，波绕吴王销夏湾。相从逭暑銮舆度，扣砌雕栏裛清露。内园初进助情花，别馆惟栽销恨树。江妃辞去念奴陪，迟日熏风汤殿开。更无红叶随波去，早见黄裙逐水来。须臾起舞双鱼镜，绿鬟倭堕红绡靓。赵后仙裙自可留，洛妃尘袜应还胜。当时但诏洗凝脂，谁赐金钱更洗儿。楼中赤凤来何日，水底黄虬化有时。从此华清水呜咽，延秋门上乌啼彻。忍看骊岭县前流，化作马嵬坡下血。碧落黄泉梦有无，兰汤第二冷宫凫。千年祸水几倾汉，一曲香谿竟沼吴。金门画史丹青选，国子先生藏一卷。  

***宋谢文节公桥亭卜砚歌***  

团湖坪，三寸镝。建阳市，一片石。更无鸲鹆好纹留，应作蟾蜍清泪滴。自从历劫厓山麓，坑云五色无人劚。荆棘难寻秘阁顽，泥涂何况桥亭卜。不怨魏行省，但笑留承旨。无劳程集贤，犹有赵处士。始知神物难久埋，南谿七十三间开。得之地下窜狐兔，捧出座上生云雷。铜爵香姜不足数，玉带水云乃其伍。肯草蠲除诏，留伴赵孟頫。愿写生祭文，移赠王炎午。石飞海立五百年，砚兮砚兮尔良苦。忆当流落朝天桥，早识三日无江潮。祇为赵氏一块肉，未入杨家七客寮。好事留传阅兵燹，黑者隃麋碧者藓。鼠肝虫臂已不惜，龙眼犀纹那可辨。重其人者物可悲，一书却聘生光辉。警鹤徙倚詹尹市，饥凤太息曹娥碑。呜呼宝祐初开蕊珠榜，放胆文章慨以慷。三十功名石不言，凄凉资国蜘蛛网。  

***风泾归舟***  

风泾接魏塘，烟景晚苍茫。孤棹回残雪，春潮拥夕阳。梦骑双蛱蝶，歌起万鸳鸯。好傍南湖宿，寒林月正黄。  

***汴梁寻宋故宫遗址***  

踏破宫墙万瓦烟，夕阳红似靖康年。欲听箫鼓空流水，更指榛芜作弄田。彼黍茫茫乾净土，此都渺渺别离天。金床玉几无消息，一角灵光向宛然。  

当年镫火下樊楼，忍把杭州作汴州。桥上鹃啼新法变，江边马渡旧京收。石欹艮岳天难补，帘飏离宫鬼自钩。一事辘轳惆怅甚，宣和书画不曾留。  

洛阳贵纸写《三都》，争似千金买谏书。报国将军归北寺，移家天子占西湖。画船晴雨花深浅，绝塞冰霜雁有无。此是桥山弓剑地，不堪饮器用头颅。  

丛残史册小朝廷，弹入吴弦不耐听。湖上春寒天水碧，帐中酒热帝衣青。班师怏怏三军雨，揽辔迢迢一使星。剩有搴帘黄袖子，相州楼上话飘零。  

***望水亭瀑布歌***  

天孙纤锦愁复愁，当窗轧轧逢牵牛。停梭一哂秋水阔，闻声对影私绸缪。不知何人诉天帝，帝怒倒决银河流。浪花破蕊开顷刻，冰飞雪骇无停留。乘槎之客疾归去，西池王母惊防秋。南来乌鹊相拍浮，三十六只芙蓉鸥。是时共工氏，以头触不周。虙妃手抱一卷石，欲塞五城十二楼。至今涓涓滴滴泐秋雨，虽有琼斤璧凿难补修。秦王开山五丁死，漏出一线如鸿沟。沟水东西划江海，余支散入西南州。州人不知天水碧，唤作瀑布真奇绝。耳如乖龙翻急雨，目如飞仙弄华雪。又如千军万马中，白战何曾持寸铁。层层兜罗绵，屑屑真珠帘。行来夜郎国，读破《秋水》篇。来牛去马渺何处，老鱼瘦蛟噤不前。虽有白玉京烂银峰，水精之宫琉璃之屏风，有此色皎洁，无此声<石官><*石隆。长桥蜿蜒微径通，山声水色天濛濛。孤亭一角耸而立，使我目千里穷，耳三日聋，开拓万古之心胸。笔亦不能绘声，声亦轰无始终，仿佛关西大汉唱江东。化为千百亿万右手乱拨琵琶铜。可惜奇境落天外，奇语横胸中。李仙谢贼搜牢不及到，坐今匡庐天都龙湫雁宕一一欺英雄。题诗上马掩耳走，萧萧万籁无人踪。  

***铜鼓诗***  

望之铁色质则铜，被以鼓名声乃钟。面如尘镜冷不镕，底如覆釜其音跫。中央一束黄腰蜂，土花战血相淡浓。上有文字如云龙，手三摩挲不可踪。我随车骑来南笼，此鼓献自耕田佣。问渠铸鼓何所宗，云是诸葛征蛮凶。渡泸五月济火从，功成畀锡罗甸封。岁时伏腊事吉凶，椎牛酾酒宴万峰。乃以此鼓代鼓镛，青山白雨双杖筇。小叩小鸣初冬冬，大叩大鸣既逢逢。天空谷应声隆隆，诸苗拜舞衣无缝。罢宴藏鼓无敢纵，千载风俗兹益恭。忆昨巨虚负蛩蛩，鼓鼙将帅思三冬。今者戍鼓罢不摏，催花羯鼓声玲珑。请留此鼓镇边墉，筍业丹{艹雘}悬维枞。虽殊石鼓赋车攻，颇仿土鼓追黄农。金人十二销镝锋，并勒我诗当纪庸。而我再衰三则慵，雷门之布綦难容。  

***重过飞云洞寄仁甫***  

暗泉涓涓流古洞，洞口飞云白如瓮。我往之日云相迎，今我来思云亦送。云非昨日云，客是去年客。客归云不归，飞来飞去荡无迹。客休笑云云笑人，云即是客客亦云。百年三万六千日，问客年来年去羌何因。去年看云云满衣，今年云冻云不飞。千山万水岁聿莫，夕鹃啼罢朝乌啼。山亦为云遮，水亦为云渡。思公子兮云外路，可惜同来不同去。指此空林片石中，与君旧坐看云处。  

***杨忠愍公祠***  

不上需头乞郡章，残豪重扫一台霜。力排宰相冰山冷，声撼郎官铁锁香。九庙灰飞无劫火，两楹血食此斜阳。读书种子何曾绝，愁杀钤山旧草堂。  

塞上和戎厌鼓鼙，闺中抗疏撤钗笄。三边债帅骄无主，千古忠臣烈有妻。仙箓荒唐天左右，朝衣惨澹市东西。玉熙事事堪惆怅，碧血何时化紫泥。  

***朱野云断墙老树图为石敦夫题***  

朱公示我断墙老树图，石公索我断墙老树诗。之二人者我所思，之二物者我所知。一在极乐寺，一在太清观。鸡林宰相购真形，龙门太史作合传。此墙此树诚无双，突兀一堆空一腔。后墙彼树遍天下，不断不老不诗画。独不知筑墙为某年，种树是何意。亦不知先筑墙，后种树，何在南城太清观，何在西门极乐寺。墙如残碑树如枯柴，墙断若坐，树老而卧。客之来兮秋凉，揽风景兮断肠。<巾登>丹青兮韵宫商，合则双美兮离则两伤。蓬莱清浅须弥小，呜呼墙断树亦老。是墙是树有绝期，非墙非树无尽道。无有墙树无有诸烦恼，胡为画之题之不肯休。一墙一树名一愁，宿泥剥剥鬼所谋，孤根盘盘匠所仇。屐齿不到风马牛，烟花点缀虫雕锼。咄嗟乎嘻吁，铁围山，拦不住。红桑花，种何处。神仙换劫佛灭度，如是因缘不知数。一为极乐寺中墙，一为太清观里树。此际无情似有情，此时有句如无句。若云面壁来，何不乘槎去。  

***破被篇***  

读书万卷读不破，走入破被堆中卧。鸡既鸣矣凡几声，虱其间者凡几个。或曰屣可弃，我不忘其敝。或曰衮可补，我非五杂组。不相离别转相亲，我用我法横自陈。芙蓉城里蒙头入，鹦鹉洲边伸脚出。一年又一年，春秋冬夏无不然。万里复万里，东西南北而已矣。蜀锦重重无片段，吴锦团团逸其半。参来罗汉五百尊，幻生观音十一面。弹断铜琵琶，披出铁袈裟。石破天惊逗秋雨，中有残梦恒河沙。君不闻湖州唐六歌有口，又不见扬州朱八画有手。唐犹及见未破时，朱独相怜已破后。今兹襆被春明门，车如鸡栖马如狗。黄竹箱中什袭藏，青苔榻上周旋久。被兮被兮可奈何，世间破被有许多。安得尽遣朱八作画唐六歌，我乃化为蝴蝶夜夜飞来魔。  

***华亭方正学祠***  

西山天下大师墓，东海读书种子祠。一代君臣生死际，百年南北废兴时。口中木石衔精卫，身后文章替左司。此亦因缘香火地，吴淞江水绿差差。  

***沪上与香岩远峰话旧感怀李味庄先生***  

重抱焦桐近水弹，落帆声里暮潮乾。虎贲北海诗应发，马策西州酒乍阑。渐觉猪肝知我少，更愁牛耳替人难。三年怀袖加餐字，手自封题不忍看。  

回首龙门谒半春，书生骨相宰官身。岘山魂魄俄千载，沧海文章感一尘。此老不妨居户限，是谁大醉吐车茵。未知腹痛缘何事，我亦孤寒八百人。  

***禹陵***  

首出神明数在躬，山分南北水朝东。灵承四海敷文命，蠢伐三苗纪武功。先甲痛心占幹蛊，后期挥手戮防风。万重玉帛思王会，一卷金书凿鬼工。传子讴歌羞益避，配天俎豆与尧同。陈畴早协元龟卜，铸鼎能教怪象穷。别有荒唐开九尾，须知付讬闭重瞳。放巢惭德原称变，霸越阴谋也自雄。野史几时残纪竹，谷神此地俭留桐。佳城郁郁瞻云气，片石乾坤共始终。  

***暑甚偶然作***  

穨云驭骄景，蒸雨如热汤。迟迟异春日，暠暠殊秋阳，明知威太甚，势必不久长。奈其方执柄，气焰莫敢当。侧闻翠微亭，有山名清凉。径欲蜡双屐，天风吹我裳。  

一蝇集俎上，终日不得食。一蚊入帷中，终夜不得息。驱之仍复来，杀之已无益。小人不在多，终必误家国。要当屏腥膻，且宜严出入。患至而后防，乃是下下策。  

挥扇尚不足，解衣始相宜。设使热不减，势将剥肤皮。人心无定向，辄为寒暑移。岂知蹈汤火，涉世甘如饴。耐者乃可久，静者乃见几。一热不能忍，何事可以为。  

***送客至莫愁湖上遂登胜棋楼有作***  

丁字帘栊井字楼，画船摇出一城秋。十年飘泊才湖上，六代销沈此石头。漫道佳人难再得，祇因少妇不知愁。栖鸦流水空消息，留作词场考异邮。  

如此湖山孰总持，英雄儿女两分之。千秋颜色归图画，百占功名似奕棋。采石矶前鱼泼刺，郁金堂畔燕差池。沧洲满壁《箜篌引》，唱遍《杨枝》又《竹枝》。  

***张问安***  

张问安，字亥白，遂宁人。乾隆戊申举人。有《亥白诗草》。  

***登甘露寺塔***  

飞塔耸遥空，层梯肆攀陟。危巅一旷放，千里浩无极。滔滔黄河流，奔腾恣诡激。下窥眩欲动，飞鸟那可及。秋气郁原野，莽苍但一色。西望敖仓云，知是成皋邑。回首俯夷门，慨然终古迹。不见信陵君，凭高泪沾臆。  

***五丁峡***  

南上五丁峡，峡势何嶙峋。崩崖四森布，怪木交轮囷。风雨疑倒压，得势狂澜奔。惊雷出空山，浩瀚波涛浑。奇险骇毛发，昧晦迷昏晨。当年斧凿痕，万古青厓垠。我行忆朝陟，百道川涂分。人马怯驱逐，投足愁阴氛。中流一簸荡，目眩心神惛。焉知免蹉跌，长日忧思焚。渐行滴水岩，百丈飞龙鳞。迸珠亦锁碎，溅石祛纤尘。略喜耳目净，庸识造化神。息肩入蓬荜，稍稍进盘飧。殷勤劳奚童，翦纸招我魂。危殆忽如梦，惝怳疑非真。不触蛟龙怒，陇栈真犹人。人生多艰虞，无为伤苦辛。  

***筒车***  

缚竹为巨轮，临河若有界。累石蓄水势，河势为之隘。周轮排短筒，俯吸仰而沛。夹岸饶农田，接竹引其内。曲曲赴沟渠，千亩俱所赖。人巧夺天工，天工欣有代。舟行每眺望，旋转剧无碍。安得驾双轮，长剑倚天外。  

***守风樊口***  

我昔行迈历幽蓟，太行一气连青葱。黄河落日照襟带，滹沱浊浪凌秋穹。渔阳草枯露沙碛，朔风大雪迷飞蓬。此时盘槊据鞍马，一逝千里无留踪。今来野岸趁估舶，波涛直下江之东。名流要作五湖长，烟云万里开心胸。石尤挞船忽作虐，怒潮簸荡蛟龙宫。冰夷击鼓巨鳌立，天吴惨淡骄青空。虎蛟水兕亦奔匿，金支翠羽光曈昽。西望蕲黄不百里，五日不到心忡忡。桓公捉尘对刘尹，纵有意气安得雄。鼻息闭置气不出，帷车新妇将无同。运租且学袁彦伯，贵人那是曹景宗。何当快意继宗悫，扬帆破浪乘长风。  

***送柴俭堂归平陆***  

先生读书处，门对中条山。林火乍明灭，白云时往还。开窗映繁绿，隐几长萧间。到日方朱夏，琴尊好闭关。  

***宁羌道中***  

一径摩天去，冈峦取次行。近村来树色，累石助溪声。啼鸟日亭午，驱牛人罢耕。隔林是乡县，山意已相迎。  

***大安驿雨送吕湘帆之龙安***  

古驿秦关戍，山花汉相祠。未堪歧路雨，正是别君时。骏马连钱辔，羌人杨柳枝。三泉今夕酒，长与记相思。  

***晓泊泸州***  

忠山西望翠屏横，丞相祠堂列绣楹。冬冷鼋鼍依涧伏，江空雕鹗出云晴。人来远溯资官水，霜后全收给客橙。何日使君岩下屐，摩厓重勒旧题名。  

***涪江道上***  

疏林摇曛黄，天寒远沙退。旷野不逢人，昏鸦立牛背。  

***出黄牛峡***  

青山影里倒尊罍，绝壁腾波郁不开。豁眼夷陵城下路，万峰才尽大江来。  

***秋日宿武连驿怀船山***  

人间何限销魂地，触拨离愁此独难。谁到驿亭寻旧约，四山风色太高寒。  

***张士元***  

张士元，字翰宣，号鲈江，震泽人。乾隆戊申举人。有《嘉树山房集》。  

***怀友***  

客久不觉秋，举头云渐薄。云飞天风起，千响忽同作。残杨弄浅池，疏桐落高阁。夜静独把卷，飞蛾烛前掠。故人傥念来，于此共清酌。  

萧斋常寡徒，落叶纷已委。暮蝉稍清心，晓螀复聒耳。顾影行空随，望远坐忽起。念吾南村友，不航北流水。水际芙蓉开，欲赠时还采。君意或未知，我思劳如此。  

***种兰***  

兰生杂众草，偃仰衢路旁。草盛占雨露，兰孤无容光。我行適见之，小立还徬徨。不恨草色满，恨兰不善藏。移兰种堂下，茎叶日以长。闭门幽香发，众草将安伤。  

***初冬与黄裕堂小酌***  

落叶满柴门，开门见佳客。熟知仲蔚贫，屡顾蓬蒿宅。命妇治盘蔬，留客浮大白。话旧成清欢，素怀多蕴积。今年旱难耕，村酒薄于昔。酒薄不成醉，取足破孤寂。  

小儿不畏客，座侧牵衣语。衫履皆村状，愚陋上眉宇。诗书诚当知，稼穑终可取。贫家缺衣食，力田固其所。惭无孺仲高，谬得故人许。令子他日来，荷锄俨宾主。  

***竹西草堂宴集分得还字***  

言谢京洛游，养拙归溪山。故人方开径，招邀喜我还。邂逅诸君子，晤言適林关。重寻白社盟，尚带黄尘颜。临池识鱼乐，倚树觉鸟间。昔年屋后筍，一一成竹竿。霜叶渐飘落，秋花正斓斑。不辞满觞酒，且追良辰欢。梯云上高阁，洞庭露双鬟。去去愿携手，蜡屐同跻攀。  

***贝氏园***  

爱听求友鸟，不问主人翁。樵斧幽林响，渔梁曲水通。如行几村落，忘在一园中。欲识名山面，墙头气郁葱。  

***夜泊松江简同舟二客***  

水色明于昼，篷窗已二更。罩鱼渔有影，散米市无声。山断云归寺，天空月入城。吾曹今夜意，好共一江清。  

***夏夜即事***  

长夏最清处，广庭深坐时。萤明草际火，蛛挂月中丝。露响微闻竹，风多恰近池。更看小儿女，散发绕廊嬉。  

***人日晚香堂小集分得堂字***  

嘉会逢人日，春林拥草堂。雪因来客霁，花为举杯香。聚散真成梦，交游半老苍。预愁江上艇，对酒不能忘。  

***登楼***  

春晚北楼上，风多忘日暄。见花思酒客，望柳忆柴门。高下城中屋，青黄水上村。谁知飘泊处，犹似触篱藩。  

***客中偶成***  

户槛横苍石，庭阶绣绿苔，雨兼秋瀑下，风挟海潮来。得酒当山饮，登楼少客陪。依然栎社树，无用却成材。  

***黄丕烈***  

黄丕烈，字绍武，号荛圃，长洲人。乾隆戊申举人，大挑知县，改捐主事。有《荛言》。  

***题赐书楼旧钞本梁公九谏***  

九谏词犹在，文章震李唐。安危资柱石，举废得津梁。气挟雷霆厉，心争日月光。名臣传表奏，应比赐书藏。  

***马允刚***  

马允刚，字见一，号雨峰，开州人。乾隆戊申举人，历官池州知府。  

***过饶峰***  

叠叠寒山翠几重，兴元奇险说饶峰。数家村落依残垒，半岭寒鸦下夕舂。战血年深悲化碧，行人道倦话传烽。临风欲问前朝事，今古茫茫感旧踪。  

***王芑孙***  

王芑孙，字念丰，号惕甫，一号铁夫，长洲人。乾隆戊申召试举人，官华亭教谕。有《渊雅堂集》。  

***观石庵先生所藏阳明山人铜印作歌***  

铜章扶寸纽压龙，朱文苍劲气浑融。阳明先生古作者，新建儋爵膺襃封。当年手握霹雳符，千军挥却心从容。宁藩就擒事不易，上捷竟上中官功。南赣抚臣印斗大，一笑掷去还山中。头衔竟署山人字，至今心迹留枯铜。谛观礲治不草草，拨蜡为范加镵攻。高阳许初篆其字，旁列款识书尤工。世间荣辱那有据，盛衰一往如飘风。侯伯大封赐铁券，瞥眼春雪同销镕。区区余物仅存此，土花绣蚀斑青红。忠魂道气所凭讬，埋没不下腾长虹。鬼神呵护三百载，流传又遇司农公。我公作人有风味，嗜好殊俗为儒宗。银黄入手不介意，宝此独若珪球<圭龙>。摩挲岂惟悦清燕，拂拭正尔增虔恭。心光万古一顷刻，良知寒暖验自躬。世人但识宋五子，拾宋糟粕讲异同。宋儒堂奥初未见，叩槃扪籥随群蒙。神徂圣伏儒者贱，宋五子恨无终穷。兼三不朽破空出，天遣与世为晨钟。阳明不出道堕地，坐令学究成冬烘。阳明既出道在世，如晓日挂榑桑东。山人还山若无有，始觉儒者真英雄。知公必有心印在，鸿蒙一气中流通。直寻仙佛本来意，以证濂洛希微衷。  

***官道柳***  

临清官道柳，采掇有饥妇。年年旱魃杀五穀，客米千钱仅一斗。有饭柳作齑，无饭柳作糜。阿夫河南趁工死，归食老姑兼哺儿。春风飘飘春已深，枝叶老硬伤人心。  

***乞米妇***  

乞米妇，形栾栾。与钱不肯受，乞米声悲酸。两年水灾荡庐屋，三年旱荒断食穀。生儿四岁良独苦，长食树皮少食乳。可怜不曾识米味，安得香粳洗其胃。官今与米归作汤，不与饱食聊与尝。  

***马兰口***  

天划中原尽，山随绝界分。壮心悬落日，边气结孤云。此地连三辅，前朝顿万军。车书今一统，守将总能文。  

***登平山顶***  

平山望不极，山背画阴阳。断磵穿云黑，长城界树黄。地悬惟鸟道，天尽即龙荒。一眺无中外，空烟点点苍。  

***鲇鱼关***  

山压孤城断，关临大漠开。列屏高碍日，阴壑自生雷。古隘鱼灵守，秋空虎气来。继光曾转战，锁钥想边才。  

***清明后十日陈古华农部招同秦小岘舍人邵荻香徐郎斋两孝廉小饮肄书次小岘韵***  

无多觞政客须遵，烟禁才逾十日新。绵雨勒成寒食景，好风吹聚故乡人。酒如不饮孤良会，花但闻名逗远春。已是怱怱三月尽，未宜愁过浴蚕辰。  

金谷诗成罚不遵，饮惟文字亦翻新。三条烛尚留吾辈，百尺楼应卧此人。日下莺催长短曲，雪中花蕴浅深春。闰桐准放韶光驻，展禊何妨待浃辰。  

***出塞***  

吾今果何为，辄作塞外游。立马南天门，群山郁纠缪。风吹冒谷云，败絮拥破褠。日光漏其间，金碧乱我眸。黑者黑如{殹石}，赤者赤似髹。数峰忽雪白，宛以粉笔钩。此理不可识，冈峦浩难收。化为曲江涛，万马奔涛头。阴阳互追蹴，向背纷杂糅。使当作此画，皴法何处求。方知倪黄辈，足不踏九州。只写江南山，水墨森清秋。但言江山好，未睹行役忧。宁知点点烟，中有万古愁。天低落日大，客与孤鸦投。  

***塞馆杂诗***  

边山莽无极，其来若长虹。中间万堆阜，起落相雌雄。当其谽谺处，居人以为宫。筑基无定向，随势为横纵。旭日朝在梁，暮日还穿栊。乃知东家西，不是西家东。东西本强名，拘墟诮章逢。人生处大地，下上缘蚁封。朔方千人帐，南海万斛艟。其人更相笑，等为缀窠蜂。宁知九州外，积水浮空濛。吾居小西沟，众水走其麓。一雨浩无涯，往往没马腹。厥土埴而疏，滑汰苦墝埆。边居出无车，有亦当折轴。借屋祇二间，置我并两仆。瓦脊动鳞甲，墙罅下雷瀑。屋如渔舟小，水气浸衣绿。斜风卷地来，恍将荡回洑。飘然江湖心，一叶稳百斛。晓起白濛濛，方知抱云宿。此时山头望，见云不见屋。春江欲入户，快取坡诗读。  

贫士若孤云，随风自缥缈。或来堕檐端，或去罥林杪。浩然太空中，聚散凭秋昊。无依与有讬，云自初不晓。丞相吏朱云，大夫掾孙宝。二生自标置，犹道不为好。古之贤达人，志不在温饱。不知古今人，何以异其道。觅举趣为官，立意驰八表。家人方戛釜，明日晚餐少。何者是远谋，一饭尽千巧。怀哉孔颜乐，乐处果不小。饭疏食饮水，疏水具之早。有巷有箪瓢，优游足娱老。  

***家秋塍大令复以嘉庆元年九月与黄小松易武虚谷亿为嵩少伊阙之游寻碑选胜作图纪事其年十二月往求孙渊如星衍篆题其首明年五月以书抵余华亭官所求诗***  

生平济胜苦无具，僵卧瓮牖如蚕眠。九峰三泖衣带物，坐隔雾雨如天边。忽漫打门有题寄，龙门伊阙来吾前。吾家令尹老簦屩，部下山水雄且妍。脚靴手板了不困，能致二客宁非贤。高厓长谷势开阖，琼花瑶草光新鲜。昆都仑水黄界地，古陆浑火红烧天。奇怀正逐秋兴发，秣马迳往联鞍鞯。仙扃森沈蓄灵閟，从傔包裹携椎毡。瓦棺篆鼎遍搜索，断钩蚀画争摹填。攸绪早存丘壑志，鲁直惯注虫鱼篇。洛下迦蓝补前记，嵩阳石刻增余编。伻来以图要著句，不远千里驰封笺。我无簿领自蹙缩，君宰紧剧翻清便。何须较量问才地，只论胸次区霄渊。侧闻秦蜀颇有事，羽书旁午从三川。楚氛沿江飞炮石，豫州错壤横戈鋋。虽经剿杀鸟兽散，尚尔团结蜂蚁缠。嗟余季为国殇哭，归魂血面爪透拳。三途太室古厄塞，公等那得心飘然。诗成火急遣来使，引领北望空云烟。  

***醉翁吟***  

滁山高，滁水深，醉翁吟处，当时写之以为醉翁吟。醉翁吟，不在琴，泠泠所写翁之心。翁心牢落轩天地，醉翁住世无古今。迄今化去六百有余载，桑海迷茫几兴废。风月江山兴会同，文章气节精灵在。登堂謦欬俨如生，图画飘飘睹冠佩，滁州移命守扬州，扬州又见来乡辈。自古文人命不犹，相同惟是一清愁。韩公月宿逢南斗，屈子《离骚》降孟陬。作者凄凉说我辰，后来艳羡传生日。黄泥阪下鹤南飞，腰笛人来紫裘逸。何况醉翁曾此行吟地，后起同乡更同志。转运宁殊河北劳，风流早向淮南嗣。碧筩筵上祝翁生，主人略似翁生平。再添蓂叶非雌甲，要屈荷花作后庚。君年正自及翁年，鬓须渐欲成斑斑。便袭翁名不须让，收取曼卿子美莫使流落随人间。元祐高文久轧茁，傥从君手能追还。醉翁所到君亦到，江南江北何处非滁山。  

***前侍郎李鹤峰（因培）遗像***  

嗟公起炎徼，天荒破完璞。百驽骇骐麟，万鸟睹鸑鷟。持衡遍东南，蒐材尽棫朴。群讶藻缤纷，无奈气雄独。时峨头上冠，肯画纸尾诺。土流或遭点，吏牍常苦驳。率真泯周防，嫉恶类严酷。世久熟夸毗，谁容献牙角。遂以阳子刚，坐下邹生狱。功名虽不终，文采良自足。风流前辈传，科第后贤续。毁誉久而平，行义徐可录。再世寓浮萍，百年等风烛。易乾主乎刚，夕惕谨无欲。坤动直以方，柔顺固所勖。试参过去因，更与将来告。  

***读史***  

邪教世多有，张角始汉季。角一妄男子，造乱何容易。外挟万灾黎，中通十常侍。伏莽燕寝间，诸将徒麾帜。宁知五斗米，常侍暗为地。封谞与徐奉，发觉劳捕治。斯时天亦怒，翦除当以次。张让亟叩头，怒解仍无事。古今变虽殊，往往出所备。从来忧宦官，成败灿曩记。覆车乍惊奔，继轸还遒至。咸虞近不逊，孰料远生怼。旁皇绎圣言，弥隙将奚自。谞等虽伏诛，让辈繁其类。骟马不可骑，饥鹰自然鸷。谁当守王闲，{执目}御箴在位。  

长庆之四年，张韶起为贼。卜者苏元明，从中傅之翼。内坊紫草车，刀仗载叵测。阑入银台门，遽有百夫匿。公然清思殿，登榻来对食。挥兵杀阍者，呼斗势孔棘。桓桓神策军，禁厢备番直。军使康艺全，入讨不待敕。渫血到天阶，扫平战亦力。遂笞诸门监，当司递黜陟。是时方镇谁，精勤讲供亿。新进打球衣，罨画金丝织。宰相李与牛，生平工默默。非无裴晋公，行吟甘去国。昌黎悲送穷，谗诤方交逼。何况玉溪生，潦倒无人识。  

带剑云龙门，《晋书》事略录。持梃慈庆宫，明臣争聚族。要其事皆疑，浅深随所鞫。有元既崇佛，演揲变国俗。因多内道场，蕃梵往来熟。缁素久淆讹，蘖芽遂潜伏。妖僧高菩萨，蕴谋成反覆。千户王著者，相倚为背腹。其时驾在行，诸臣递入宿。仓猝非所虞，刀光闪笼烛。堂堂张九思，奋起快歼戮。事平第其功，忠勇九思独。衅由用事臣，祸被宫省酷。然犹未入中，亦未惊辇毂。女子小人间，前修费商榷。冢宰领宫中，《周官》义可复。  

滑台故岩州，魏晋积战争。本缘滑氏垒。增之以为城。兼有逯明址，未随陵谷更。坚崄不可攻，曩牒载分明。兵法贵攻瑕，何事以力征。其民俗刚武，夏育所自生。至今雄鸡冠，上冢祭结缨。古城筑来久，或空蒸土成。不容卓锥刺，安有一炮轰。火攻良下策，穴之讵能倾。台前赤眉聚，山上白马鸣。元戎虓如虎，分树荡寇旌。梯登既云属，烽举亦雷惊。灭此乃朝食，不觉老我兵。宰相须读书，有将皆韩彭。谋帅取敦诗，悦学利师贞。  

***朱文治***  

朱文治，字诗南，号少仙，余姚人。乾隆戊申举人，官海宁学正。有《绕竹山房诗稿》。  

***张船山检讨见和画兰词作此奉酬来简有近日同梦人病心颇不乐语因为遣之***  

一阕新填楚客词，春风齐著画兰枝。笔随意转君无匹，话到慎真我亦痴。临镜双鸾相向处，隔花雏凤欲飞时。山斋有客无聊甚，何日携尊共论诗。  

***洗象歌***  

宣武门前传洗象，打鼓扬旗作仪仗。六街女士凭玉河，并驻双轮笑相向。玉河水涨碧于油，赤脚乌蛮手挽钩。回波深入一千尺，大客堪容七百头。岿然莫虑临波却，斗胆乍移前右脚。横流卷鼻飞半天，不律仪来总难缚。蛮奴抚象灵如鼠，象视蛮奴爱如父。双帚浮尘为扫除，四蹄触石齐欢舞。欢舞凭谁叫管弦，欢声两岸动云軿。回看瑞象鸣钲去，翻愧痴龙枕水眠。魁梧体貌宁求异，一洗年年喜循例。白额长教铁圈笼，南山悔自争牙利。  

***书船山纪年诗后***  

满纸飞腾墨彩新，谁知作者性情真。寻常字亦饶生气，忠孝诗难索解人。一代风骚多寄讬，十分沈实见精神。随园毕竟耽游戏，不及东川老史臣。  

***吴槎客明经以手画山水见赠作诗志谢近闻有亡姬之戚并为解之***  

槎客先生七十七，老手能握两枝笔。诗曾索写屏幛新，画忽摹成林壑密。早年工诗晚工画，画意都从诗意出。连宵风雪寒打窗，坐使坐光满蓬室。我闻善画山水享大年，息心求理心恬然。凭空泼墨鼓元气，何待采药夸神仙。神仙眷属金闺籍，近事传闻剧怜惜。小红飞作马塍花，凄绝吹箫姜白石。老眼西风泪不收，深深埋玉银湾头。拜经忆昔同看月，索句何人共倚楼。我与先生无一面，仰之如鲁灵光殿。海天尚有沧桑变，何况昙花霎时现。从此不画双蛾画东绢，自对万幅烟鬟老忘倦。  

***雨夜怀云巢司马***  

访菊连番约，东篱趁未残。海天风雨骤，裙屐往来难。独酌不成醉，怀人时倚阑。今秋看又过，留待落英餐。  

***野望***  

幽径断人行，遥天向晚晴。炊烟青上竹，海气白连城。日落出渔火，橹多疑雁声。秋潮涨初足，愁与石塘平。  

***季夏东方初白闻蝉声有作***  

新蝉尔清绝，破晓独长吟。一树忽秋到，满庭皆绿阴。有人初觉梦，何处著鸣琴。莫漫催红日，檐前暑气侵。  

***积雨初霁见月***  

清和时节冷于秋，旬日檐前雨不休。太息落花都坠地，何期圆月正当头。酒人痛饮同飞琖，诗客高吟独上楼。转惜一弯空匿影，湘帘垂处不曾钩。  

***宋文信国公铁如意歌书于拓本左方***  

大魁天下早如意，对策法天天庙器。为有忠肝铁铸成，旧藏手泽犹生气。六百年前殉国身，摩挲古铁空伤神。曾经百战思兴复，握此指挥千万军。呜呼唾壶击缺声何壮，欲破头颅除贾相。宋祚天心难挽回，临刑下拜犹南向。君不见姓氏铮铮小篆镌，毡锥藤纸广流传。读书意欲学何事，取义成仁如铁坚。  

***胡长龄***  

胡长龄，字印渚，江南通州人。乾隆己酉一甲一名进士，授修撰，官至礼部尚书。有《三余堂存稿》。  

***济南使院玉<王灵>珑石***  

海棠沜外绿莎厅，尽日相看拥翠屏。东海袖中落吾手，岱宗游后得真形。一痕祇待云穿白，九点常疑雨过青。直向仇池通小有，平泉犹愧草堂灵。  

***癸亥三月薄游西湖时阮芸台开府杭州那绎堂尚书亦以谳事驻浙皆己酉同年也卻寄以诗***  

不曾夥涉径呼门，定胜平津阁内宾。五相一渔浑间事，不招明月恰三人。  

曾辱先公襃一字，而今谁念次公狂。惟应鲁国奇男子，肯说江东老孝章。  

我本江东一步兵，多君千里致莼羹。湖楼小住听春雨，不为秋风作此行。  

***刘镮之***  

刘镮之，字佩循，号信芳，诸城人。乾隆己酉进士，改庶吉士，授检讨，官至 户部尚书，谥文恭。  

***嘉荫成***  

小筑何妨陋作铭，诵芬还忆锦秋亭。家山久别劳尘梦，画本重开俨旧型。自爱翎修冲汉鹤，莫教囊负读书萤。空庭老树尤难得，起舞频看历历星。  

***刘凤诰***  

刘凤诰，字丞牧，号金门，萍乡人。乾隆己酉进士，改庶吉士，授编修，官至吏部侍郎，降编修。有《存悔斋集》。  

***归途***  

春到南天雪不飞，关山落落壮心违。久无雁过书难得，五见梅开客始归。老屋杉篁寒色健，故园菘芥晚烟肥。还乡富贵惭何有，且试斑斓莱子衣。  

***渡鄱阳湖***  

茫茫左蠡去帆齐，吴楚东南望转迷。落日一丸平野尽，寒云四面大湖低。江潮断绝蛟鼍失，风叶纤疏雁鹜栖。此地自来<舟冓><*舟鹿满，时清万古息征鼙。  

***登黄鹤楼***  

东下万里水，此山横一楼。岷峨大江堑，汉沔古时州。仙者已黄鹤，野人空白鸥。吾将携铁笛，吹破四天秋。  

太白神仙谪，骑龙任去来。如何鹦鹉句，移到凤凰台。天地豁双眼，江山归一才。时平烽传绝，楚塞跨雄哉。  

***雪后蒋伯生诸君子邀往湖上看月***  

一湖冻玻璃，月夺雪色白。照天八百里，岳气混溟泽。蛟龙蛰冬穷，那敢吞素壁。众阴呀然开，冰骨几欲坼。森森古东州，万物谢雕画。木叶风以尽，荒岸送萧槭。我来始秋{艹灵}，荷苇删所积。颠倒南山影，屈注济水脉。谓是矜乍见，莫便穷姽婳。兹焉卜三年，临湖住官宅。半奁青铜镜，早晚鉴几席。红情伫花谿，绿意及柳陌。美景宜可常，岁寒倍相惜。近旬雪弥天，呼月来咫尺。空明互激射，清濯肝与膈。翻笑湖主人，拉为看湖客。君子有酒浆，并坐乐今夕。齐菘嫩甲翦，汶鱼细鳞擘。杯行勿逡巡，一举轰系百。三更殷钟鼓，衣袂冷侵迫。策我羸马归，回首湖不隔。佳境讬邂逅，古怀话畴昔。明晨约登楼，看此雪中迹。  

***冬初望湖上***  

半面林湖瞰我扉，荷枯柳秃送秋归。年成大好螺蚶富，月色微明雁鹜稀。十丈楼高钟不打，一条城近带如围。商量破却清斋可，粗喜新寒壮酒威。  

***钱开仕***  

钱开仕，字补之，号漆林，嘉兴人。乾隆己酉进士，改度吉士，授检讨，历官侍讲。有《漆林集》。  

***荆门怀古***  

千古兴亡指掌间，天然门户最孱颜。泉疑沸鼎源通蜀，城列围屏势控蛮。树色远迷羊角寺，云容深护虎牙关。宋台梁馆都荒废，剩有图经志象山。  

***公安访少陵山馆遗址不得即用杜集移居公安山馆韵***  

南国仍多雾，油湖夏亦寒。置邮何处所，独立感无端。出峡伤时暮，移家迫岁阑。他年谁好事，山馆复公安。  

***度辰龙关***  

约壁巉岩曲磴通，筍将穿破翠玲珑。人行雾霭烟霏里，秋在蝉声燕影中。才过雨天凝远碧，未经霜树逗轻红。蛮方共识升平乐，谁话当年转战功。  

***拟出城看花大风不果沈舫西琨金筠泉（孝继）同集寓斋大兄有诗次韵***  

蹋青有约算连宵，预想冲泥款段骄。半夜风林声乍猛，一天花事梦偏遥。闭门坐惜韶光去，隔巷还能胜侣招。且典春衣供买醉，西山屋角翠如浇。  

***王宁<火阜>***  

王宁<火阜>，字熙甫，号直庵，高密人。乾隆己酉进士，授主事，历官御史。有《在山》、《考功》、《西台》诸集。  

***题友人野圃***  

野圃清还僻，临溪一径斜。晓声瓜架雨，秋色菜畦花。断岸欹荒树，新流露浅沙。时还招静侣，薄暮看残霞。  

***题少鹤先生普陀山寺亭雅集图后***  

石湖去后六百载，粤山黯黮无光辉。信知洞壑本非异，得名正以诗人诗。一朝造物惧湮没，大搜宇内才无遗。简尤拔隽命七子，以诗辟涤昌明之。泉鸣激激入弦管，岚翠森森罗斝厄。兴酣醉墨洒谿洞，一时吐尽胸中奇。遂令中原好奇士，蹇裳各愿南荒驰。披图仿佛见山色，更想如意还搘颐。欲问作图者谁子，图内诗人朱布衣。  

***梦五星坐山广下指一草示余云是当归感赋此章***  

翠广栖身碧四围，向余指点药苗肥。无他謏隐何难解，如此溪山自不归。梦里犹烦赋《招隐》，史中曾见美知几。扫除故宅松桥畔，便脱朝衫著薜衣。  

***钱楷***  

钱楷，字宗范，又字裴山，嘉兴人。乾隆己酉进士，改庶吉士，授主事，官至安徽巡抚。有《绿天书屋存草》。  

***周岐东大令以菩提纱见赠赋谢***  

商飙一夜飞海南，木叶吹堕山华龛。诗人怀抱溢秋思，华笺不尽番两三。菩提有树本无树，此心难效枯禅参。弭棹何来故人惠，启缄先觉清风含。叶大如掌纹碎琐，筋细萦发痕{髟监}鬖。洁白一片雉尾展，莹薄数叠蝉翼惭。玉华刻楮宋人拙，僧房肄柿韩公憨。蚀处成文岂饱蠹，声闻下笔如食蚕。强名曰纱未称实，更无方空渗墨酣。得非西天贝多树，光明无碍佛日涵。祖师初来译象载，皮纸木笔穷云岚。移根讲树入震旦，一一书尽莲花函。绿阴转思树头合，光孝寺古枝毵毵。六丁欲拔几劫火，到今生意犹潭潭。空山落叶遍狼藉，沙弥扫地还搜探。俗眼好奇遂矜衒，骚人墨客珍云蓝。古来绳简变麻竹，翻新制样工巧谙。书家辈出更踵事，灾及绢素供幽耽。织杵浆硾遍寰宇，海东纸贵争取甘。祇林丛树逮爬剔，菩提示证宁非贪。顾以朽腐化有用，悟兹物理齐庄聃。世无竺鸠阐经藏，艺林收贮穷书蟫。风月句好吟册满，簪花体写石墨媕。{浦女}罗音偶订梵字，般若经或书茅庵。儒童菩萨取材一，此论可矫辟佛谈。我来炎徼滞水驿，篷窗枯坐如瞿昙。绮语不洗都自净，笔床墨匣炉香馣。文字缘深感持赠，翰墨理妙思叽唅。为政不伤令清白，胡威绢比君也堪。作诗谢声口翻偈，片<巾乏>突过山如篸。  

***柳州谒柳侯祠***  

文章在天地，如泰山一尘。荣名照千古，岂不贵立身。侯诚贤刺史，咄哉党伾文。昌黎一铭墓，大笔力千钧。遂使俎豆光，今耀罗池滨。当时走京国，告者欧阳君。嗟嗟贤从事，附兹名弗沦。死生朋友间，高义怀古人。  

青青松柏枝，不见龙城柳。惟余剑铭字，笔法辨跟肘。传闻涉洞庭，携镇风涛吼。行客争椎摹，登登彻座右。不知剑与柳，何者神所守。墨云荔子碑，并护烛南斗。  

文词湖湘南，实始侯讲画。距今二千年，士类昧程尺。六经诵未完，妄念科名弋。语以论孟义，理解半扞格。安得乞侯灵，蓬心一洗易。再拜为荐馨，群言丐沥液。  

***太平土州飞来钟歌***  

金精鼓橐铜官飞，入江斗龙腾杀机。丰隆击剑刜纽断，裹创蚀土瘖不归。至今僵立土司界，偷儿磨鋊辄遭械。云何神物此狡狯，荒徼图经失所载。检校使者非黄车，足迹不蹋明都隅。大小东阳能好事，手携毡蜡文新模。文称钟主杨景通，富良刺史宏农公。思琅广源兼节度，爵阶一一东都同。户属太平为世族，高曾祖考皆勋庸。帝婚迺缔寿阳主，陬陲惣辖销兵戎。司凛山前架岩岊，崇庆寺开贲梵宫。皇帝宝祚祝绵茂，太后圣寿增延洪。爰铸此钟留供养，用舍柒千余斤铜。会祥太庆纪年四，作记元宵镫月中。曹良辅撰杨某笔，校书集贤华资崇。我从纪年忆仿佛，实维安南李乾德。乃父日尊僣帝制，设官比似中朝职。夸张炎极假二州，渐稀使问羁縻绝。岂如赵佗窃号聊自娱，朝廷容之坐姑息。宝坊庄严今何在，钟矣铸错字不灭。南郊授朔少常姓，不待天戈自相贼。呜呼往事安足论，《涌幢小品》谈无根。孰搜文字到瘴窟，何况此地当年犹异域。我无书史足考稽，作诗尤如寸莛击。归携墨本小长芦，铜鼓斋中张坐隅。好借白莲寺僧日本书，东西对陈如璠玙。胜读东方先生《十洲记》，或当阎家职贡蛮夷图。  

***贵徵***  

贵徵，字仲符，号一堂，仪徵人。乾隆己酉进士，历官吏部郎中，改道员。有《安事斋诗录》。  

***中山纸用山谷奉答茂衡赠纸长句韵***  

海苔生海凝豨肪，潜然阴火浮幽光。海人捣治成侧理，肌肤莹薄欺硬黄。今年敕使特持赠，茂先不敢书瑰章。平山一藏佉卢语，脉望浸淫断章句。山僧索我赫蹄书，白氎朱绳象驮去。小窗习静写《法华》，定胜摩醯供花雨。嗟乎我用此纸不负纸，可识三乘结聚处。此纸永在阎浮提，好将文字证初祖。  

***伊秉绶***  

伊秉绶，字组似，号墨卿，宁化人。乾隆己酉进士，授刑部主事，历官扬州知府。有《留春草堂诗草》。  

***赈灾***  

灌水入蚁穴，亦有芥渡升堂坳。二州五县民，安能悬耒三载冲波涛。河伯不仁风伯怒，终朝噫气欲拔树。可怜树叶尽充粮，釜甑上屋舟入房。房中白发翁与姥，恨非少壮能逃荒。一沾皇仁泪如雨，那得货布成酒浆。  

城中履繁霜，城外滔滔无草黄。昔时墐户入室处，祇今舍作鼋鼍藏。鼋鼍慎毋久窟宅，中有先人之白骨。  

鸺鹠叫月江枫殷，忍见白浪来排山。北不开云梯关，东不辟斗龙港。冯夷驱人作螺蚌，丰年饿死海陵仓。有水无土天茫茫。鬻子负盐过江窜。老兵得之拟城旦。  

种麦种麦妇子忙，临流一恸霑衣裳。眼前半菽不能饱，遑计将享以彘尝。去年典牛幸未赎，羡尔得生且生犊。吁嗟算口授官粮，鲰生自愧为民牧。  

题明孙节愍遗书册后（节愍名临，桐城人，为杨龙友临军，同尽节於山霞岭。）  

朝廷不用刘宗周，金瓯失守铜驼愁。南都不用史可法，黄左交猜马阮狎。相臣姻娅镇京口，神策军来弃繻走。仓皇茧足江郎山，一死已盖平生丑。贵筑安能遽死忠，为有监军孙武公。各留宝墨本合传，再迁朽骨还同封。君不见皖城起事金忠毅，当时并命江天一。石斋殉国三人从，就中记得毛玉洁。吾生独惜钱谦益，愧负陶庵为上客。吁嗟国事不可为，死乃庸行毋足奇。盛朝亦表范公节，谁佐之者留山嵇。  

***武胜关***  

山势通秦岭，关临列岫开。天低郧子国，云没楚王台。晚水凉侵月，秋花乱绣苔。三闾哀怨后，最重贾生才。  

***寄韩桂舲观察***  

故人持使节，应上巴陵船。曾作浮槎客，相思落木天。月华洞庭水，兰气潇湘烟。亦践君陈迹，驱车到海壖。  

***高唐州***  

季重心情雅好歌，骖停齐右漫婆娑。儿童未解绵驹曲，父老能言鸣犊河。城郭南来堪画少，风烟东道觉秋多。商声激越来林表，草草津亭唤柰何。  

***送同年达梅岑检讨奉使西域***  

凉州西去万重山，鸿鹄高飞雉子斑。珥笔词臣秋出塞，櫜弓都护夜临关。风吹白草霜千里，天接黄沙月一湾。羌管未妨听野戍，班生三十好容颜。  

***言朝标***  

言朝标，字皋云，常熟人。乾隆己酉进士，历官镇安知府。有《孟晋斋诗集》。  

***羊流驿访羊太傅宅***  

昔看岘首山亭记，今读羊流驿路碑。落日飞鸦寻故里，春风下马拜荒祠。功名到此真无愧，魂魄归来定有知。一片孤忠留让表，笑他学步庾元规。  

***沂州二疏散金台***  

疏傅功名善自完，土书早脱侍臣冠。得还故土真奇福，难乞闲身是达官。祖帐一时增叹息，画图此日共传观。台前过尽怀金客，谁解归谋故旧欢。  

***雨宿汝坟禅院次壁间鲍雅堂前辈留赠寺僧韵***  

欲寻彼岸叹迷津，暂对山僧面目真。暮雨留车成小住，寒云锁寺不知春。子将月旦寻遗论，明远风怀信可人。记取汝坟桥畔路，重来桑下证前因。  

***张秉锐***  

张秉锐，字颍叔，号石农，丹徒人。乾隆己酉进士，官济宁知州。与兄秉钧合编《萱寿堂同怀集》。  

***与赵芳儒夜话***  

小庵镫火各相怜，寒食清明又惘然。满架荼蘼行酒地，一帘杨柳泥人天。不堪远梦如长夜，只恐深愁损少年。听到晨钟漫回首，好将生计问渔船。  

## ●卷一百七

***阮元***  

阮元，字伯元，号云台，仪徵人。乾隆己酉进士，改庶吉士，授编修，官至体仁阁大学士，重宴鹿鸣，加太傅。谥文达。有《研经室集》。  

***曲阜城东***  

库门东去意苍茫，泗水西流向夕阳。陵上白云留少皞，地中黄土认空桑。策书字在郊麟死，钟鼓声销海鸟藏。过客未谈三古事，莫教先赋鲁灵光。  

***同人登岱至对松山日暮而返***  

未及上翠微，暂揽松山胜。嵌岩置修除，缘壁起盘磴。拂衣千仞上，阑危不可凭。峰高多夕阴，天半风初劲。坐我万松间，苍翠互相竞。白云横不流，中有新寒凝。林壑媚幽姿，泉石动清听。已忘世人情，羡彼飞鸟性。  

***寿圣院西南石壁上有龙洞出入里许***  

神龙抉壁入，破壁复飞去。龙去壁已穿，介然用成路。当门立大佛，乍见心疑怖。石泐面如削，曾向梦中遇。过此入深隧，秉爝遂暗度。俯行尻益高，相呼不相顾。一隙忽生明。目开夜响曙。不知出何山，奇险更难步。手中得葛萝，足下生松树。蜿蜒攫爪痕，是我题名处。  

***莱州蜉蝣岛***  

山根走入海，出海更成山。一碧揩铜镜，孤青拥钿鬟。潮生春蛰起，月黑夜珠还。谁复能齐物，蜉蝣天地间。  

***登蓬莱阁***  

下见沧溟上绛霄，城头一阁独超超。天能包括鲸波静，日有光华蜃气销。岛外帆移千里目，坐中人壮午时潮。曾游《山海东经》内，郦《注》江河总寂寥。  

***大龙湫歌***  

山回路断溪谷穷，灵湫阴閟龙所宫。眼前无石不卓立，天上有水皆飞空。飞空直落一千尺，鬼神不在疏凿功。绝壁古色划尔破，山腹元气冲然通。有时静注绝不动，春阳下照神和融。有时飞舞渐作态，已知圆嶂生微风。一瓯春茗啜已尽，水花未散犹复摇玲珑。飒然乘飙更挥霍，随意所向无西东。不向寻常落处落，或五十步百步皆濛濛。岂料仙境在人世，谁作妙戏惟天公。云烟雨雪银河虹，玉尘冰縠珠帘栊。万象变幻那足比，若涉拟议皆非工。石门飞瀑已奇绝，到此始叹无能同。惟有天柱矗立龙湫中，屹然百丈与此争雌雄。  

***八月望后至海宁州登海塘观潮***  

钱塘江潮秋最巨，未抵盐官十之五。我来盐官塘上立，月初生霸日蹉午。江水忽凝不敢东，海口哆张反西吐。潮不推行直上飞，水不平流自僵竖。海若凭陵日再怒，地中回振千雷鼓。马衔高坐蛟鼍舞，拔箭倒发钱王弩。须臾直撼塘根去，摇动千人万人股。如卷黑云旋风雨，如骋阵马斗貔虎。如阴阳炭海底煮，如决瓠子不能御。三千水击徙沧溟，十二城堕倒天柱。气欲平吞于越天，势将一洗余杭土。吁嗟乎，地缺难得娲皇补，大功未毕悲神禹。此是东南不足处，岂为区区文与伍。沧海桑田隔一堤，鱼龙黧首相邻处。我皇功德及环瀛，亲筑长防俾安堵。全用金钱叠作塘，不使苍生沐咸卤。迩来龛赭涨横沙，却指尖山作门户。雁齿长桩十万行，鱼鳞巨石三层础。王充论前有古迹，枚乘发后无奇语。吁嗟乎，此塘此潮共千古，词人心乐帝心苦。  

***温州江中孤屿谒文丞相祠***  

独向江心挽倒流，忠臣投死入东瓯。侧身天地成孤注，满目河山寄一舟。朱鸟西台人尽哭，红羊南海劫初收。可怜此屿无多土，曾抵杭州与汴州。  

***天台藤杖歌***  

福庭本是群仙囿，汉代桃源尚如旧。仙人手种祁婆藤，掷与人间赛灵寿。敲破铁簧扪楖栗，擎起蛟身看清瘦。我来天台亲见之，万年岭上垂金枝。猿狖引臂弄光泽，筋缠石骨坚无皮。鹿樵偶向梦中得，七尺珊瑚淡红色。岂须芝草始长生，著手已能助仙力。石梁雨滑生苍苔，听笙看月登琼台。恐随飞瀑化龙去，直拨白云寻鹤来。持归拂拭奉堂上，腰脚轻便不汝仗。跃马才从灵隐回，横膝聊为寿者相。庭前倚杖听儿诗，如策长藤到台荡。  

***题五代马楚复溪州铜柱拓本***  

伏波铸铜柱，归车得谗构。马殷无功德，天以湘潭授。酬勋在千年，毋乃是华胄。士愁一角蛮，岂如徵侧富。不为锦溪长，甘作辰澧寇。盗用盘瓠兵，敢与九龙斗。僣伪当盛时，材力每雄厚。梯栈破溪塞，焚林缚猿狖。五姓跪饮血，求誓仅自救。王曰与尔盟，鬼神质诅咒。伏波文学博，四羊印曾奏。当年若勒铭，定能正苍籀。天策十八人，无出宏皋右。雄文与功称，所学亦不陋。赤堇丈二尺，凿字硬且瘦。惜哉猳掉尾，蛮烟蚀银镂。前年有苗格，露布出云岫。拓本来军中，南昌辨其读。史校薛欧阙，跋订吴朱谬。吾祖昔征苗，午夜挥兵走。十战九洞中，碧血染袍袖。此柱当战垒，刀镮或亲扣。挟册三摩挲，仰视日中昼。  

***同人分咏古十印得刘渊之印***  

汉宝缺角威斗亡，永嘉六玺归晋阳。中间窃夺数十载，天生汉甥刘元海。元海二角真英雄，蛟龙那得居池中。可怜王侯降编户，刘渊名但镌顽铜。此铜镌印尚青组，随陆文兼绛灌武。朱范同门传五经，曾以旧缄封印土。无端玉玺来河汾，改元刻瑞增三文。平阳光昌汉天子，岂监司马家儿军。当涂典午皆成篡，昭烈庙中出降禅。公主之孙能复仇，人心到底思东汉。惜哉和曜性不仁，不及李渊生世民。若使石符奉汉玺，讳渊久已如唐人。我今得印系之肘，刚卯金刀辟邪钮。回水为渊属象形，想见单于文在手。（元海生有文在手曰渊，故名。）  

***月夜拜滕文公庙***  

停车滕国庙，寒月四更天。老屋镫昏壁，寒林霜化烟。平原五十里，残碣一千年。愿与迂儒说，闲来试井田。  

***过密县***  

郐郑风诗在，今来溱洧间。云生风后岭，日落大騩山。俭俗皆陶穴，愚民不秉蕳。最怜春麦短，地褊食尤艰。  

***嵩山三石阙歌***  

嵩岳三阙同高低，左右离立八尺齐。启母一阙距其北，太室峙东少室西。谁其建者汉朱吕。谁其书者皆堂谿。篆隶诘屈铭句奥，请降云雨生蒸黎。画图月兔木连理，驾车乘马钩象犀。阅魏太武周久视，夏暴烈日冬流澌。二千年来屹相向，厥质粗剥厥色黧。二室神祠始秦汉，产启已说涂山妻。要之阳城本禹地，三途四载应无迷。此阙灵祇久呵护，欧赵访古何未稽。褚峻缩本我早见，兹来策马寻荒蹊。阙间颇足容二轨，壁垒未可穷攀跻。周鲁雉阙制可见，雉度以絼非以鸡。毡槌拓取墨华黝，宝之无异摹元圭。更洗奉堂额东石，一行刻字名留题。神君兴云阙中起，庙墙汉柏春鸠啼。  

***四月十日同顾星桥吏部陈古华太守石状元三院长暨朱椒堂兵部蒋秋吟太史诗华秋槎何梦华王柳村项秋子张秋水鉴诸君子集灵隐置书藏纪事***  

《尚书》未百篇，《春秋》疑断烂。列史志艺文，分卷本亿万。传之千百年，存世不及半。近代多书楼，难聚易分散。或者古名山，与俗隔厓岸。岧峣灵隐峰，琳宫敞楼观。共为藏书来，藏室特修建。学人苦著书，难杀竹青汗。若非见著录，何必弄柔翰。舟车易遗亡，水火为患难。子孙重田园，弃此等涂炭。朋友诺黄金，文字任失窜。或以经覆瓿，或以诗投溷。当年无副本，佚后每长叹。岂如香山寺，全集不散乱。名家勒巨帙，精神本注贯。逸民老田间，不见亦无闷。虽不待藏传，得藏亦所愿。我今立藏法，似定禅家案。诸友以书来，收藏持一券。他年七十厨，卷轴积无算。或有访书人，伏阁细披看。古人好事心，试共后人论。既泛西湖舟，旋饱蔬筍饭。出寺夕阳残，鹫岭风泉涣。  

***题家藏汉延熹华岳庙碑轴子***  

太华三峰削不成，夜来碧色无深浅。仙人染作延熹碑，飘带人间止三卷。长垣一册归商丘，但损偏旁最完善。华阴东郭又一函，椒花馆中见者鲜。我今快得四明本，玉轴绨囊示尊显。丰全范钱三百年，入我楼中伴《文选》。惊心动魄竹垞语，七尺岩岩辟空展。浑金璞玉天所成，幡然不受人裁翦。唐宋题字皆分明，卫公两款夹额篆。全身平列廿二行，波磔豪釐尽能辨。一字一朵青莲花，玉女翻盆墨云软。已巳摹镌向北湖，市石察书书佐遣。湖边更刻泰山碑，岳色双双照人眼。  

***觉生寺观永乐大铜钟***  

永乐洪钟阅古今，虹梁鳌柱屋沈沈。销兵秦政成余习，忏佛萧梁本疚心。一棒难超无量劫，万钧岂跃不祥金。华严轮转熙朝后，始听蒲牢自在音。  

圣母祠（晋源之神，旧名女郎祠，宋熙宁中，加圣母号，居正殿，别立女郎小祠於泉上。阎百诗曾据断碑知为邑姜也。）  

漫说丛祠住女郎，乱臣原是古周姜。云冠松盖山楼静，翠叶银花水镜凉。开母有姨居少室，夫人辞帝降清湘。后妃治法分明在，底事河东见武杨。  

***游浯溪读唐中兴颂用黄文节诗韵***  

帆随湘转寻浯溪，登岸欲摩唐宋碑。密林接叶山径寂，青虫当路垂秋丝。桥边清波眼到底，乱石凿凿藏鱼儿。苍崖百尺悬于西，削成绝壁鸟不栖。碑乃鲁国之所写，颂乃次山之所为。三千里外有水部，十四年后无太师。人贤地胜文笔古，过客墨拓争洒挥。壁立积铁屹不动，安者见安危见危。江湖岂独漫郎宅，又遣山谷来题诗。各人忠爱各朝事，大部楚泽骚人辞。事有至难最可叹，靖康俄与灵武随。惟有溪边古渔父，欸乃湘烟无所悲。  

***送春日去桂林***  

人在天涯送远春，远春还送欲归人。风光渐扫缠绵雨，云水原随淡宕身。玉筍峰多通桂驿，木兰舟小望榕津。祇怜花事成狼藉，那有残红上绣茵。  

***唐荔园***  

红尘笑罢宴红云，二百余载荔子繁。十国祇知汉花坞，晚唐谁忆咸通园。咸通岭南郑节度，风流曾见诗人言。曹松陪游老文笔，丹砂湿湿霞轩轩。前此英词接扶荔，曲江一赋传开元。荔香曲破妃子去，贡骑不复驰中原。后此年年荔支熟，那堪屈指巢与温。桑田有改荔林在，隐岩得地皆唐恩。茉莉不强牡丹胜，昌华废苑成荒村。方今承平岭海盛，夷賨十倍唐昆仑。贡献屏绝尤物贱，百蛮共仰朝廷尊。节使公余但缓带，荔湾一任开园垣。士民竞赴半塘社，家家画舫倾芳樽。燕脂林外立白鹄，芙蓉塘底飞文鸳。所惜游谈但南汉，何曾买夏唐园论。刘家暂窃枝与叶，岂知本是仙李根。曹诗岿然见文苑，古园不泯因诗存。喜从新构得陈迹，社诗千首题园门。诗人精魄自千古，一亭便可乾与坤。更向梦徵追老杜，试擘重碧轻红痕。  

***云南督署之东园亭馆花木之胜为历任所未有心念此间宜有鹤未几日忽飞一白鹤来翌日又有一鹤盘旋空中鸣声相呼薄暮并集于园月余遂驯且能舞矣作来鹤篇***  

我入滇池数千里，载万卷书非得已。不将一鹤伴琴来，多恐禽轩累行李。宜园亭馆清如仙，周遮竹地梅花天。间阶十丈草如席，惜少皋羽来蹁跹。忽听园中发清唳，亭边横落车轮翅。一鹤適从何处来，老叟灌园诧奇事。一鹤忽来已诧奇，习日又得一鹤随。嗟我念鹤鹤岂知，鹤来随我谁使之。胎仙识我是清俸，肯来啄料兼催诗。我诗昔未向鹤吟，今与尔同万里心。羽带点苍山上雪，梦入澜沧江水深。风和对舞百花下，露寒相警青松阴。如此园林如此鹤，屈指廿年无此乐。惟忆春明仙蝶来，修书未了秋花落。  

***南云行***  

仰看云在天，未辨行迟速。今日穿云跨岭行，岂知疾过奔马足。平地风气清，吹云天上行。今日披云动凉气，始知风在云中生。山不见路惟见云，桃花梨花近不分。北云压山乌欲雨，南云映日红氤氲。下山直自云中落，云中之人轻似鹤。翩然可是隔仙凡，怅望山头挂云脚。我闻仙人乘云兼御风，仙家幻术安能通。不如安坐南云下，笑指此云称老翁。  

***汪廷珍***  

汪廷珍，字玉粲，号瑟庵，江苏山阳人。乾隆己酉一甲二名进士，授编修，官至礼部尚书，协办大学士，加太子太保，赠太子太师。谥文端。有《实事求是斋诗文集》。  

***示孙作***  

头角峥嵘已长成，之无未识漫咿嘤。烝尝学拜随人后，枣栗分甘慰我情。欲勖箕裘愧弓冶，愿无灾难莫公卿。城南数亩堪勤力，尔牧黄牛尔父耕。  

***送呈穀人祭酒乞养南归***  

自怜鱼鸟性，十载客长安。拙任升沈幻，贫嗟去住难。壮怀双鬓短，归梦一镫残。何日烟波里，从君把钓竿。  

***颜时普***  

颜时普，字穀田，号雨亭，南海人。乾隆己酉举人，官太常寺博士。有《观心》、《贞元》诸集。  

***访秫坡先生钓台故址***  

壮岁辽东戍，归来一钓翁。功名符止水，师友剩高风。断碣苍烟外，危矶夕照中。桐江有遗迹，寄讬古今同。  

***张青选***  

张青选，字商彝，号云巢，顺德人。乾隆己酉举人，由知县历官湖北按察使，降浙江金衢严道。有《清芬阁诗集》。  

***抵南安***  

到此家乡近，一时怀抱开。滩随山势尽，人逐雁声来。回首西湖隔，关心白发催。明朝过大庾，应见岭头梅。  

***朱广川***  

朱广川，字松谿，嘉兴人。乾隆己酉举人，官邵武同知。有《政和堂遗稿》。  

***西塞***  

岧峣势接建昌城，江表兴亡此战争。当日南徐通北伐，他年西晋罢东征。白衣感叹功何在，青盖谣言兆已成。会猎不联唇齿助，无缘归命俟乌程。  

***氵邕湖山寺***  

飞泉百道下寒空，路转山回境不同。古寺白云人迹外，疏林黄叶磬声中。烟销东岭秋经雨，日隐南湖夜起风。暂叩禅关深竹里，静听仙梵卧花宫。  

***曹应穀***  

曹应穀，字似之，号式堂，又号也农，嘉善人。乾隆己酉举人，历官永叙同知，改定海教谕。有《宝笏山房集》。  

***感怀杂诗***  

凉月忽在牖，晓风时启扉。草深萤火灭，林静蝉声微。仰看山容瘦，落叶上我衣。万物各有讬，盈虚理不违。班姬苦离别，团扇情因依。人生贵行乐，吾道未为非。  

中年多哀乐，顿失强记力。手披书万函，心游天八极。掩卷辄健忘，开编疑旧识。束发受六经，如石铭胸臆。儒冠来误人，草草事涂饰。岁月坐销磨，性灵半薄蚀。恨不化蠹鱼，神仙字三食。扪心悔已迟，名者学之贼。  

***放言***  

湖海平生志，蹉跎二十年。神鲲秋试水，雄剑夜摩天。少达真非福，奇穷乃益坚。健儿莫相笑，老将半幽燕。  

***邵希曾***  

邵希曾，字鲁斋，号用云，仁和人。乾隆己酉举人，官桐柏知县。有《松凫室吟草》。  

***阅从孙懿辰童试诸艺斐然可观率成志喜用坡公贺子由生孙斗老韵兼以勖之***  

畏景苦炎蒸，风亭思栉沐。佳文来稚孙，急披若新浴。老眼忽一明，细书耐三复。理法颇惬心，精神亦满腹。山公曰馨儿，韩门数高足。出语惊长老，翘秀动凡目。不作巨川舟，定是丰年玉。念昔尔高曾，德累膏加沃。莫学痴伯翁，官同鱼上竹。业精无过勤，学优端在熟。积书如积金，能使要能读。勿局管中窥，当穿垣外瞩。麟角果然成，鳌头不难卜。吾宗久未振，汝志毋待督。  

***答友***  

悔读司空城旦书，廿年中土卜行居。栽花瘠壤知无色，采药空山意有余。鸿雪因缘原偶尔，鸡虫得失究何如。打包辍讲都前定，一任浮云过太虚。  

勿谓因依入世深，瓶城尝守昔贤箴。素无炙毂雕龙舌，兼少恩牛怨李心。无事更悲于厌事，翔林行复自归林。吴侬生长湖山曲，肯忘吞光饮绿吟。  

***秋学礼***  

秋学礼，字立亭，浙江山阴人。乾隆己酉举人，官秀水训导。有《补斋集》。  

***望雪***  

连夜朔风劲，满庭残叶翻。万山都削玉，一鹤尚当门。沙远若无岸，楼高知有村。愧非梁苑笔，相对且倾尊。  

***彭鳌***  

彭鳌，字戴五，号海观，南城人。乾隆己酉举人，官广信训导。有《渔澜集》。  

***题新扇***  

相别又相逢，相别不相顾。年年怅离别，弃予在中路。其旧不如新，其新终成故。回忆弃旧情，作此迎新句。  

***胡昌基***  

胡昌基，字星禄，号云伫，平湖人。乾隆己酉副贡。有《石濑山房诗集》。  

***泉南十柳田家图***  

占得幽居泖一弯，门前垂柳绿阴环。晚潮过后桔槔静，坐听蝉声出树间。  

白板双扉黄土墙，场开碌碡午风凉。故人有约来相访，家在珠溪第几庄。  

***盖方泌***  

盖方泌，字季源，又字春舫，号碧轩，蒲台人。乾隆己酉拔贡，历官台湾知府。有《春舫诗钞》。  

***杂诗***  

素位行吾愿，富贵宁可期。世有要路津，比肩走奔随。一旦致披猖，群小更诋訾。势在则交合，时去则情离。速登者易颠，徐进者少危。岂惟关人事，天道恒如兹。思之已烂热，热官未可为。  

士须志经纶，学乃有所讬。读古圣贤书，非以资丑博。利器资世用，遇事解盘错。处士盗虚声，垂绅縻好爵。勿为旁人嗤，若辈束高阁。  

树木忧其蠹，保民除其贼。贼足为民害，蠹生木不植。治道有主术，厥惟司牧职。恫瘝切中怀，不以文貌饰。如苗之有莠，锄必翦其慝。  

鹪鹩巢一枝，翩翩意自如。翳薈蒙茏间，游集亦有徒。毛弗施器用，肉不登庖厨。行不避矰缴，止不罹罿罦。翰羽卑且飞，觜距形不殊。饮啄随俯仰，与世更无须。人生温饱外，汲汲求赢余。  

树黍不获稷，树怨无报德。福先不可为，祸始岂有极。山生金自攻，树生虫自食。甘泉必先竭，直木必先贼。碌碌者如玉，落落者如石。高名易招尤，众口滋毁积。  

万物如蜩翼，恣睢恒多尤。茅茨安华屋，缊袍丽衮裘。寒泉旨醽醁，藜藿逾珍羞。维彼象有齿，乃致焚身忧。维彼雉有尾，乃中牺牲求。金谷尚奢侈，终为奴辈谋。  

轮人斫轮说，得心与应手。甘苦疾徐间，不能宣诸口。运斤忽成风，妙术得未有。悟超规矩外，法非绳墨守。斯言可喻大，微旨契庄叟。  

秋水集行潦，奔流积石间。望之无厓渚，河伯顾欣然。东行遇海若，乃始望洋叹。江汉共朝宗，翕受纳百川。挹注无盈科，虚涵大地宽。区区拘墟见，蠡测知其难。  

山霤可穿石，井绠可断幹。渐靡使之然，由来非一旦。悟兹损益理，道揆有同贯。积德日以明，积慝日以暗。寸阴当是惜，勿生玩愒叹。  

蚁穴觇泉脉，老马知迷途。陋兹凡物质，灵异著其殊。世人诩自用，胶固如守株。千虑而一得，乃或在愚夫。其道惟先民，下询荛与刍。圣人取众智，善谋审几初。  

***黎简***  

黎简，字简民，一字未裁，号二樵，顺德人。乾隆己酉拔贡。有《五百四峰草堂诗钞》。  

鼓涌滩（是滩又名痖滩，舟师云：‘吆喝则盘涡起。’）  

舟人轻风波，至此惨不语。脉脉奔长江，畏色自太古。上舟钝若石，下舟猛于弩。盘涡入地叫，声过十里许。北风吹木叶，神气栖破宇。孤猿鸣空山，漠漠日色苦。西江三百滩，是已一二数。昔睹李尚书，凿径济行旅。惨淡石见血，无乃蛟龙怒。惜哉水不尺，劳深力无补。我生固习坎，何如此深阻。危襟坐如夷，洞然见肝腑。  

***龙门滩***  

西江几千里，有力使倒流。狞石张厥角，直欲砺我舟。竹缆如枯藤，袅袅山上头。失势傥一落，万钧亦浮沤。浔州两江水，其北导柳州。上逼铜鼓滩，下握相思洲。龙门在其中，神物居其幽。往往一夕泊，晓不辨马牛。龙堂洞壑夜，猺天云雨秋。系予屡经历，不为风波愁。肃然慎前途，毋为二人忧。  

***望仙坡最高楼***  

在眼山川故国情，昆仑寒翠古邕城。短长道路供离别，少壮交游半死生。云色黄茅秋瘴尽，沙光碧玉暮江清。平安郡邑南征后，偶问途人不说兵。  

***邕州城楼***  

归心东与急流争，又见飞帆西去程。知有年华在前路，可教人事但长征。云移日影流山色，风挟江涛入雨声。此是吾乡好时节，水村茅屋罢春耕。  

画鹰（别东道主人，主人请题诗示客。）  

老树秋落日，古墙风满原。苍然眉睫动，谁以羽毛论。有想终能去，无群亦忘尊。他时燕雀上，酸目见飞翻。  

***春郊***  

桃花藉芳草，白马出花嘶。初鸟声犹涩，春人年并齐。含思各深浅，同里异东西。相见不相问，青山畏日低。  

***寄黄药樵***  

墙头暮鸦飞不起，鸦背松声冷于水。如山北风压破屋，拍枕太江浮两耳。窗竹偃蹇欲折棂，急雨落瓦寒有棱。饥鹘嚆嚆状啸鬼，纸窗琅琅如裂冰。风头愈大雨点重，松子逾时尚跳动。镫危在壁寒不明，心战如波静还涌。我忆滇山西远征，冰天苦月寒峥嵘。两奴争被静一哄，独马恋人悲自鸣。身劳归惜妻孥苦，裘敝倏惊年岁更。煌煌肥马从朋友，跕跕飞鸢阅死生。生还喜尔情过绝，以病示人无病骨。明日梳头视青镜，今夕苦吟得白发。莫思广厦庇众寒，少陵诗翁古迂拙。  

***横江词***  

横江渡头江水蓝，东风旗影落澄潭。人生莫作横江吏，日日江头数别帆。  

***荆州歌送客***  

鹧鸪声里梦黄陵，眇莽南浮记得曾。独忆刘郎古台上，西风吹草晚呼鹰。  

***刀歌***  

粤西得刀铁，云南治刀装。广东买鲛胎，锻者闽儿良。邕州王郎昔所赠，谓我深入宜提防。貂尾大帽峻耳马。送我曰之黔贵阳。是时行者在道旁，视我气色飞边霜。黔山濛濛四时雨，云气竟月蒙衣裳。深林绝谷黑路滑，伐木取道排樛芒。走匿已跼一脚鬼，叫啸曾肉双女狼。丑苗自恃好身手，大环漆鞘三尺强。蛮奴赤眼肉磈礌，使与一试逞所长。阴风冷漂两雪练，白日紧绕双虹梁。刀色抱人不见人，人乃声出刀中央。千匝不放一喝止，既止眼眩犹飞扬。拱手作礼俯首视，视彼刀刃成锯铓。凌朝打门语诘曲，牛肉白酒惭跪将。自从护身还故乡，不以凶器惊殊方。几年魂梦妥故屋，一隙风雨悬高墙。幽镫睒睒试拂拭，腥藓古血交苍黄。捣巢已绝金川羌，山东献俘系名王。武库青紫弢其光，龙虎夜气成吉祥。东流汤汤粤海水，蛟龙中怒风涛狂。沈之千年无再扬，神物自合山泽藏。我去采药骑仙羊。  

***秋寄***  

向晓秋云飞，云飞人欲归。黄叶夜来下，青山行处非。新寒警薄袖，小怨讬鸣机。莫以风尘色，能污萝薜衣。  

***水帘洞***  

千百石衅迸，汇此一帘水。清寒先迎人，去此尚一里。悬雪薄不破，奋雷伏难起。静极入山客，云水劳未已。想见洪荒来，岔涌遂至此。崖藤老尽力，石树冻半死。棉裘凛棱铁，骨战及吾齿。投暄出阳阿，回颜有生理。  

***予尝作罗浮观日图赠周道士今日忽欲复作此图寄何徵士勤良为先作诗寄之***  

罗浮欲雨天突兀，暮云晚山辨不得。不知一夜云化水，洗出东南半天碧。二樵山父黄葛衣，踏晓独开山上扉。梦然冥海万里黑，中有沧凉红百围。赤明道士亦好奇，独爱此景请画之。画之别我向南去，衡岳洞庭行挈随。此人今已云水杳，此景恐为人世知。我亦出山忘誓辞，画亦仿佛不可追。可怜牛马走尘土，更复身心伤别离。何郎昔访我，对我终日坐。归去橘柚乡，别我一载长。秋风几日吹绿草，尽卷江声入怀抱。心尚波涛定后惊，身向朋侪最先老。荣名愿及饥时贵，绝技原非死前宝。昔寄画一纸，画山不画水。今乃更一端，画水不画山。要令碧海汹涌日，破尔粉壁青苔间。于陵先生梦葵食，梦亦伤廉心不安。何如对此饱亦得，不饱可质饱可还。苦心作诗乃无益，君不见杜陵野老不得食。  

***江亭寄罗海韬***  

大江前横月色冻，今古苍凉气如梦。寒亭一夜波浪急，千里清光为谁送。君昔失意方壮年，石潭秋风无钓船。白波红树使人惜，黑水黄茅空自怜。廿载悲歌走蛮道，半梳秋发成诗老。枕边乡梦出三江，江声雨声共怀抱。眼时雨低眼不长，晓来路滑行复伤。伤心念我同游子，远别七年沧海旁。君今忆我旧多病，我昔比君今更狂。出门乞米入门笑，宅边柳树花如霜，风吹柳花云扑香。东飞西飞不著地，落处还著我衣裳。  

***浴日亭***  

海晓云压水，上有山压云。晨飔转欹帆，万岭悬空奔。夜约弄曙曦，睡起已半晨。孤峰抱万木，昨叶媚古皴。暄色炙亭瓦，绿藓含日痕。枉步就阴磴，免局虎豹蹲。连山涌苍涛，西北赴海门。指顾不敢走，对立勒两军。东南铲之平，坦掌八绝垠。地势万里上，蓄此一阜尊。他山互争雄，不得当要津。西眷叠后嶂，檐角日易昏。回光荡东溟，呼吸阴火焚。日出与日入，同奇乃殊闻。我来晚孤赏，庶与识者言。吕生古狂士，才力大负掀。题诗感神灵，云旗飒风翻。鞺作铜鼓鸣，海山相蛰轩。倏与林峦辞，忽继生死论。北海桐棺深，南海枣刻存。风雨芜廊寒，恐有碑阴魂。  

***南海神庙怀亡友李南涧***  

海日入殿光珑<王怱>，翻波荡日飞赤虹。绕楹抱栋不得住，蛟螭四走光熊熊。衮衣流云月满容，心约一寸肃万松。晦明云雾寒敛面，如有神物循人踪。钩癭大叩鸣绿铜，十仞殿壁鞺鞳空。徘徊外视白一气，海色直入阴晴中。宁知万年黑波底，犹有法物羁求雄。雨檐风廊建文石，刺史一版墨藓浓。昂藏古貌如老翁，其余高卑若儿童。摩挲未有毡槌从，掌至汗石不可通。忽来感逝忧丛丛，大云山人出山东。南来碑版搜拓尽，是地昔曾来此公。呜呼遗墨近未脱，湘滩魂魄栖何峰。昔闻一鼓走沧海，沧海陵谷重相逢。焉能招魂致鬼友，起尔灵气寻灵宫。文鱼青虬足水国，霞衣霓裳朝海宗。髯乎挥手入浩荡，神与游戏于无穷。送之飒去遂千古，出入侍从双虹戏。莲花师子山色晚，颓景千里层波红。翕然光敛水气上，顾视衣带寒有风。兹游忽感生死别，此生恐以多情终。  

寄陆徵君贯夫（绍曾）  

白下烟波画里船，朱方梅雪梦中天。士龙实是鸾凰子，帝虎虚糜犬马年。欹器周铭通叹识，追魂唐版藉煤毡。何当远道储丹碧，风雨松陵对榻眠。  

***南海神庙观龙取师子洋***  

木棉花如赤城赤，花外玄云铁为壁。中有峥嵘雪山白，内洋水立天柱直。欲作波涛无暇力，九阍虎豹万骑随，二仪虚空一声塞。羲和张驭日濡轨，雨师无权水雹石。圣人御天神物驯，安堵万族嘘吸匀。天池不扰北冥翼，龙势直朝南海神。已饫鸿濛翻覆重，不大声色阴阳分。云中犹垂尾百丈，阿那欲上不得上。有如天帝曳尘拂，雨脚如丝出仙掌。忽然竟入云切平，一雨天下三日晴。百川得之皆倍盈，乃知江海下以益。龙屈神渊蠖一尺，二物相需乃谦德。  

***秋眺***  

暮色万物浅，海山秋遂深。蛟寒依石窟，楼回出村林。叹逝惊生意，蠲情费道心。西风汝须惜，疏鬓讵能任。  

***春泛词***  

见柳犹思古朗宁，江边风絮搅离亭。天西昨夜昆仑雨，绿得牂牁几点萍。  

***生涯***  

天供烟景地供花，笔有溪山生有涯。随事诗篇作年谱，不知言语属公家。笑看蛮触争蜗角，愁袅羲和走日车。独立滔滔问江水，为谁东去积尘沙。  

***客舍***  

示疾毗耶乞钵空，众香饥岁术须穷。多文世有嘲扬子，三绝吾方笑郑公。地蒃藓云随意雨，衣香花露过情风。梅三近日嫌欧九，故故称诗乃尔工。  

***同杨明府拟作登端州东门浮屠诗***  

南出福字堂，东赴丰乐堤。马首立突兀，阴到龟峰西。初若入地窟，将次盘天梯。仰高眼酸黑，忍冻南雾迷。蜗螺渐逼窄，顶踵相攀跻。浩然诸天宽，始见千峰低。牂牁五千里，蠕蠕悬白霓。苍梧一点烟，昆仑但丸泥。西风中原外，秋色来萋萋。寒峡束百粤，其下巢蛟鲵。何年倚天剑，一划分沟蹊。遂令万古流，忿怒争排挤。大地莽牢落，半空留笑啼。迢遥后人心，境在感亦齐。  

寄周编修（书仓）  

狂简疏狂也自容，自矜柔翰劲于风。一时脱帽传张旭，直以横刀揖董公。甘制短衣看射虎，误操长技事雕虫。不知骨相南天外，到得瀛洲北梦中。  

题奚徵君墨梅为邱少尹并寄怀奚君（冈）  

梅花消息天地静，夜气空寒逼清醒。花光月白地如雪，亦恐同行踏人影。村中花事几年阔，天涯画笔何人骋。饱听奚生致通素，也似梅花绝孤颖。秋云棱厉日争力，阁雨坚凝土交迸。凄然置我铁桥上，皎月正压飞瀑顶。想当邃古无人处，有此幽光贯骨冷。似恐仙人太寒瘦，转怜春女媚桃杏。双桨绿波横水渡，一抹朱霞暮山景。终嫌多丽工世情，不如独行抱深省。题诗寄远慰海角，怀人骤雨响天井。是时秋气动泽国，凉风西湖皱千顷。樵夫未归花里屋，先役吟魂度梅岭。奚生应感露下衫，独棹湖阴返荷艇。  

***夕望***  

树杪写金碧，远村收夕阳。天青为岳色，沙白亦湖光。他日兰台意，孤风梦泽凉。东南皆水国，扬越一茫茫。  

***种榕***  

岭海多大榕，大者逾十亩。下疑云雷屯，上有日月古。菩提得根柯，社栎资液乳。不祥与其寿，有畏莫予侮。鬼庭黑张幔，丛祠冷燃炬。神鸦暮查查，望云叫风雨。风雨夜窈冥，以膏此乡土。往往原上屋，中夕咤田父。浩然山海灵，集以烟雾语。晓来邈无迹，但见青膴膴。南俗好奇怪，曰是神洞府。沈沈幂烟霭，吰吰隐钟鼓。今年于庙瓦，西指斮一股。村人目瞠瞠，怖畏舌为吐。明晨猿猴杙，倒插我溪浒。十日雨霖霡，小甲初破黍。十年水深黑，大庇若县寓。春村二三月，流花澹容与。垂阴赋樛木，拾翠有游女。清夏宜老夫，肺病枕风渚。调调听竽籁，泼泼得鲂鱮。无由附魑魅，足以障炎暑。忽忆壅肿友，香山老主簿。嗜石昔米黻，爱竹今郑簠。主簿之衙斋，榕根作门户。  

***寒鸦***  

寒鸦畏影避不得，天地并作秋水色。浩浩烟霜千里高，亭亭三点两点黑。汝自哀鸣夜长极，俯视严城深阒寂。我自竦肩鹤一只，苦吟咢咢杂叹息。劝君双眼清回碧，耐此孤月凌厉白。莫宿高楼最高柳，主人已为路旁客。花房春风吹舞衫，旧燕新人不相识。穷檐冻雀尔所见，一瞬空仓不得食。何如入我香苑树，钵饭慈乌共朝夕。呜呼汝鸦无肝膈，昨夜凄凉今不忆。西风刺骨一万丈，南枝微命几寸翼。  

***答周生见寄***  

入村宜朝暮，开关即平迥。雨光映山色，意与碧草静。江帆湿不饱。水鸟独更永。溪鱼涨后乱，波荇风余整。天凉返物态，虑澹出妙领。故人窅藩府，示疾得真境。在適皆见新，无碍讵知屏。浩然江湖心，远接烟水冷。吾当披萝衣，君指浮瓠艇。  

送刘明经香谷（世磬）教谕清远兼怀何明府数峰（青）  

小楼苦节以诗昌，他日分羹有母尝。士贵及时为孝子，我今垂老贡蛮乡。一官齿漱冰壶冷，三峡眠浮雪梦凉。更爱神山藐姑射，仙郎冰雪制衣裳。  

***寒江***  

朔风吹昏鸦，查查飞得集。西日东流水，无语各自急。仰面牜羊牱舟，决眦一鸟入。暮色莽浮浮，人烟静浥浥。四时转两鬓，万感赴独立。路人见吾老，来者非我及。西山古时青，今朝吾拄颊。  

***观水知西涨必盛作***  

西潦将盛时，水气凉朝晚。诸山泛寸碧，散若齿初龀。云染黄泥平，海攒赤岳坌。我怀邕州居，飞檐俯江楯。江中砥巨石，团此千里忿，声骄溢地剩，势横（去声）浮天转。夜夜西北极，幂幂雷雨奋。云歕黑磐车，电掣阴火靷。方增眼浩浩，何处泪泯泯。儿时所习见，往往亟三板。江楼歙张动，下若战蛟蜃。崖崩骇剥肤，舍避走绝膑。牛马安可辨，渚涘无有畛。长蝮作雾游，高鸢折风抎。郡国坐眨瞬，乡路无远近。转愁水角壮。谁喜滩面尽。大象回悬河，哀彘激坏堰。峥嵘黔滇巅，滥觞始谁引。端州搤东吭，倒吸西势紧。石门束相雄，峡山岌欲偃。并力趋峡外，始杀得平远。有如万里行，开襟解劳轸。廿年广州住，住久神魄稳。他时远游归，床席水石殷。险梦入险坎，虚舟掷虚牝。今无滑吾和，亦不嘉我遯。懒非媚川虬，饱类饱河鼹。去年畬早田，求益反以损。播种既数亩，捞穀不盈稇。今年稇也无，眠食学蚕蠢。乾没母训数，湿灰妻爨谨。佐饭鱼龙羹，白小煮醢筍。门前水篱傍，竹韧罾可幰。遥知芦村阔，自见茅屋隐。渔歌深未出，剡棹行屡返。斯人不沈浮，穷年因曼衍。且将凫翁盟，恐被达者哂。  

***友人送西樵无叶井泉***  

璇源不汤汤，静贮岳色绿。君汲一尺天，范此满盎玉。清碧凝坚光，莹若不可匊。以指试一染，寒棱属相触。颇疑邢州砂，砺之未滑熟。我忆山上井，井上翳乔木。木叶到井口，水气鼓井腹。水力重浮荡，叶势轻蹙缩。此以得异名，生是天使独。猿狖顾其影，秋净日肃肃。一声哀入云，众树冻尽秃。惟彼外不入，浩然者内足。使之出山流，至海不肯浊。樵夫嗜茗饮，瘠气伐我肉。兹泉格兹理，踵息不远复。吾当挥参苓，就此课僮仆。养亲尽吾年，归矣结茅屋。  

***众香亭饯梅歌***  

空山无人置古琴，泠风七弦吹玉音。更谁知此静者妙，而我窈见天之心。天心道心并诗心，归日梅花初照林。土墙缺处白漠漠，酒杯天象清深深。老樵于此不饮醉，幕天席地一月睡。大光明出正法眼，极严万通古和气。炯然亦自见吾真，吾方丧我能语人。鸟啼梦断人间世，月地云阶天上春。迢遥明月别千里，送远登山又临水。阴寒风雨生莓苔，惨淡菁华寄桃李。  

***赵德懋***  

赵德懋，字荆园，兰山人。乾隆己酉拔贡，历官大理知府。有《妙香斋诗集》。  

***晚至坊前村***  

望里一孤楼，依稀认旧游。云霞迷远树，风露接清秋。入室人何在，临溪水自流。挑镫宵不寐，虫语助悲秋。  

***画卦台怀古***  

汉相屯兵处，荒凉画卦台。河声从北转，山色自西来。上下乾坤定，阴阳日月开。指挥通八阵，遗迹没苍苔。  

***张其禄***  

张其禄，号莼湖，沅江人。乾隆己酉拔贡，官凌云知县。有《怡云诗草》。  

***舟中对雨***  

五两风微百丈牵，苍茫云树远连天。波摇新绿初添张，柳染微黄半坠烟。隔岸屡闻津吏鼓，沿江谁访孝廉船。三杯软饱浑无事，欸乃声中自在眠。  

***村暮即景***  

行到山平处，停舆已夕阳。村舂喧水碓，猎火焮茅冈。酒店关门早，山疱煮菜香。搘筇看暝色，烟树郁苍苍。  

***尤维雄***  

尤维雄，字祖望，长洲人。乾隆己酉拔贡，官蒙自知县。有《二娱小庐诗钞》。  

***同谢芗泉饮铁门酒楼醉后赋赠***  

嫉恶心犹在，休官道乃光。举朝怜汲黯，当路避张纲。乞食游吴市，行吟类楚狂。酒酣歌一曲，音节恐悲凉。  

***舟夜***  

日午火伞张，水沸气如炙。凉风解迎秋，妙意得清夜。滩声过枕函，百里才一泻。须臾就平夷，柔橹声未罢。篷窗三板轻，黄篾缚低架。稚儿走踆踆，强欲出其罅。水中云叶鲜，流影忽西射。妻孥坐两头，明月满裙衩。微生狎舟楫，风水免惊怕。何况不失家，白公语堪借。  

***辰溪***  

秀绝辰溪县，冈峦列市闤。流分九江水，郭绕五城山。大酉能探策，丹砂好驻颜。缮完应有术，烽火近诸蛮。  

***寄唐陶山明府***  

我生出处逢轗轲，交游落落晨星罗。平生师友劳记忆，屈指独数湘南多。冢宰刘公能爱士，礼曹谢客吾知己。同官近复得萧郎，恰与唐侯成四美。唐侯静者意有余，长安数载淹公车。安仁竟作栽花县，文举尝为荐士书。当时同是诸侯客，楚尾吴头远相隔。邂逅相逢眼更青，蹉跎拙宦头俱白。九日清歌戏马台，徐州幕府同追陪。君愁车马行堤困，我苦文书满案堆。去住因缘无定在，鸿泥雪爪随年改。已留明月照吴天，忽送孤云落滇海。临别多君赠别篇，行厨还顿石湖船。公荣不饮情深矣，中叔羁游意惘然。一载炎荒营薄禄，此身已饱蛮烟毒。自别江南不可闻，潇潇暮雨吴娘曲。请急行当返里门，故园松菊怆离魂。衰亲弱弟知无恙，岁晚犹烦一致存。  

***江宁邢园春宴诗***  

青溪笛步富笙歌，几辈词人载酒过。自昔江山春梦短，至今文采寓公多。楼台到眼皆云气，耆旧关心有逝波。不审随园旧游处，林花鱼鸟近如何。  

***熊攀龙***  

熊攀龙，字步云，号小桥，毕节人。乾隆己酉拔贡，候选州学正。有《小桥吟稿》。  

***德沟春暮***  

双双紫燕掠江飞，一路呢喃入翠帏。报道落红春不管，东风吹过钓鱼矶。  

***青谿江上***  

湖海倦游客，严冬寂寞归。白沙洲尾阔，黄叶树头稀。洞古藤悬幔，岩寒草结衣。青谿流水急，时涌雪花飞。  

***孙蔚***  

孙蔚，字守荃，鄞县人。乾隆己酉拔贡。有《逸云居士诗编》。屠凫园家观张忠烈公像次前韵。  

***屠凫园家观张忠烈公像次前韵***  

日没崦嵫后，倥偬奋浙东。单身扶弱主，廿载守孤忠。建国鲸波里，逃生狖穴中。南屏遗骨在，尺土仰英风。  

***同人约观钱忠节公像余不果往次前韵吊之***  

芍沚锺人杰，残阳欲返东。江南传吏治，海外竭臣忠。洒涕封章内，忘身战舰中。心符黄蘖苦，沙草卷秋风。  

***黄钺***  

黄钺，字左田，当涂人。乾隆庚戌进士，官至户部尚书。赠太子太保，谥勤敏。有《壹斋集》。  

***乘月过古香精舍访萧琴客不遇***  

秋风吹明月，清光罗幽林。泠然下寒露，不觉滋兰襟。堤高湖水缩，叶落谿桥深。短篱足黄花，入门多清阴。真侣具茶果，趺坐同酌斟。炉烟出云房，古壁县素琴。孤云何处飞，苔砌空行吟。抚景送征雁，遥忆山水音。  

***同友园初秋夜坐***  

庭蕉冒檐舒，栖禽团竹聚。秋气集萧斋，空濛散飞雨。飒至衣乍凉，洒地点可数。幽人居比邻，修夜杖频拄。桦烛代凉蟾，山茶敌醇醹。孤赏寡所欢，长言易为苦。露葵实已繁，寒瓜藤欲<瓜瓜>。候虫不为秋，空阶何独语。  

***题洪编修（亮吉。）同年机声镫影图***  

我生才五年，先君即弃世。十龄慈母亡，嫂亦相随逝。寄生于外家，六载若瘤赘。忆初母在堂，我年八九岁。能作方丈书，顾我奖且励。谓可读父书，往往颜为霁。夜窗针黹余，课我兄及弟。一去四十年，此境永潜翳。览图触我悲，曩事何若契。君才班马俦，君孝曾闵继。机声镫影中，一忆一流涕。图之至再三，鱼菽以时祭。伊予本孤陋，附君得登第。自惭还自挝，亲骨犹未瘗。行当归焚黄，已作终焉计。薄耕即无田，敢负墓前誓。江水寒未波，江梅香尚细。我归君傥来，相思定应嚏。  

***十一月九日子卿招饮湖亭为消寒第一集***  

放浪闲身又一年，溪山好处日周旋。寒犹未峭交初九，月已分明过上弦。卢橘花繁香太冽，红梅枝老影逾妍。行吟却笑天随子，奄有吴松赋自怜。  

***七月五日移寓准提庵用田山姜移居韵***  

韦郎避漏眠于车，王生屋里频移家。我居墙坏仆几压，举室奔窜如惊麚。有庵巷北旧栖息，踏鼓两度趋朝衙。急移书簏召橘朮，不惮行步为欹斜。眼明阶前两椿树，在昔屋后当梅花。芟夷败叶听好鸟，扫除四壁供涂鸦。诘朝七夕纳二客，庵门月好须当挝。仰天一笑席衣瓦，补漏奚必烦皇娲。  

***山气***  

山气夜沈郭，苍茫晓未收。寒风来绝塞，入夏尚重裘。盘马雪千里，射雕天尽头。平生极飞动，惜不壮时游。  

***广武***  

天险扼重山，时清耕凿间。腥风虎饮涧，寒月雁横关。画角穿云出，惊沙点鬓斑。明朝驰绝漠，谁遣大黄弯。  

***六月晦日刘吉士招余偕祁编修田吉士何孝廉崇效寺纳凉次去年看牡丹韵***  

都门凉宇多归僧，与僧结夏夫谁能。久思古寺暂逃暑，恰来嘉约欢然兴。山门绿暗树如幄，竹院红湿花交塍。顿遣平头罢摇扇，俨离裸壤思垂缯。自从五月苦炎热，如坐深甑遭炊烝。有时入夜大雷电，疾风猛雨相凭陵。朝来蕴隆略如昨，目极禅阁无由登。何期四子有同契，合并令我烦怀澂。惟余知举留憾事，独遗表圣惭王凝。牡丹作花事已往，楸叶又落情难胜。浮生小聚类萍梗，流光过眼如风镫。夏凉寒燠众所愿，造物伊谁云爱僧。浮瓜折藕且取適，褦襶触热宜为惩。试披画卷问朴老，几人来此招凉曾。  

***园居漫兴***  

池柳含烟色尚轻，园居倏已过清明。巢成树罅刍尼隐，水暖桥阴科斗行。退直懒从闲客话，答书老忘后生名。龙锺枉被青山笑，纵有田归不耐耕。  

***卧佛寺***  

残月澹无影，鸡鸣天欲曙。深谷藏招提，一径入云路。古柏森两行，清香发朝露。我佛疲清梁，颇识卧中趣。应怜尘世劳，半为黄粱误。风幡袅炉烟，散入桫椤树。  

***蒋祥墀***  

蒋祥墀，字丹林，天门人。乾隆庚戌进士，改庶吉士，授编修，历官左都御史。  

***望衡图为熊两溟题***  

先生饱读书五车，磊落胸藏天地庐。诗笔纵横一万里，山川览胜神蘧蘧。讲学武昌十五秋，闲来携酒登南楼。二别中峰尽在目，直欲濯足江汉流。凭栏不尽登临乐，还向楼头抱衡岳。洞庭波涛思渺然，十二青螺自卓荦。惜不得平叔紫金丹，遥躔朱鸟控黄鹤。又不得长房缩地方，移取湘帆九面置之几砚角。何物丹青工描摹，为君写作望衡图。足踏芒鞋首戴笠，一童抱琴来于于。扪星未观意气壮，开云已觉精诚孚。指点层峦插天出，雁声几阵飞过无。岣嵝禹碑扫藓读，石青字赤多模糊。朅来归订游山草，眼界何止空蓬壶。愧我卅年老京洛，僦居久被尘网络。一览此图神欲飞，愿与同订寻山约。  

***钱福胙***  

钱福胙，字尔受，号云岩，嘉兴人。乾隆庚戌进士，改庶吉士，授编修，历官侍读学士。有《竹房遗诗》。  

***宝镜词***  

尘封宝镜光辉歇，一片浮云滓明月。细调铅汞试重揩，轻痕转眼随风没。朝来启视无纤瑕，当窗照见颜如花。祇怜艳质易衰朽，青铜伴影辜韶华。吁嗟乎，青铜拂拭光仍在，韶华一去时难再。  

***秋柳***  

岁岁红亭送别筵，千条齐映碧云天。曲江今日重回首，只有寒鸦与暮蝉。  

***十二月廿四日立春有怀渔庄漆林两兄京师***  

昨夜东风生绮陌，朝来采燕簪轻帻。人间可乐又逢春，日下还怜未归客。青旗繁会阗燕郊，黄罗蹀躞翻云翘。夕阳鞍马忽四散，寒镫相对风萧萧。忆昔杨盘会食时，堂中白玉传青丝。三年两地萦梦寐，一尊千里同愁思。折梅远寄何人将，仰天但见群鸿翔。人生安得如汝乐，飞鸣到处皆成行。  

***夏日偶成***  

百年老树对深庐，绿意方浓画不如。檐鸽有声将哺候，林蝉无力试鸣初。日长差喜添儿课，性懒生憎答客书。一枕故园清梦熟，起来斜照满庭除。  

***水车***  

携来龙骨事西畴，蓄溉兼宜制特优。漉漉蟠旋同转轴，声声雅轧等鸣辀。回头忽盎千陂水，著脚如乘万里流。雨我功成秋色晚，却连荦确枕沙洲。  

***滠口题壁***  

策蹇重循使驿程，薄寒天气怯吟情。行来大似蹋牛迹，卧后那堪闻雁声。酒罢深杯非澹泊，镫留暗蕊不分明。愁人一夜浑无寐，赢得霜髭三两茎。  

***石韫玉***  

石韫玉，字执如，号琢堂，一号竹堂居士，吴县人。乾隆庚戌一甲一名进士，授修撰，历官山东按察使，罢，复授编修。有《独学庐集》。  

***山塘种花人歌***  

江南三月花如烟，艺花人家花里眠。翠竹织篱门一扇，红裙入市花双鬟。山家筑舍环山寺，一角青山藏寺里。试剑陂前石发青，谈经台下岩花紫。花田种花号花农，春兰秋菊罗千丛，黄瓷斗中沙的皪，白石盆里山玲珑。山农购花尚奇种，种种奇花盛篾笼。贝多罗树传天竺，优钵昙花出蛮洞。司花有女卖花郎，千钱一花花价昂。锡花乞得先生册，医花世传不死方。双双夫妇花房宿，修成花史花阴读。松下新泥种菊秧，月中艳服栽莺粟。花下老人号花隐，爱花真以花为命。谱药年年改旧名，艺兰月月颁新令。桃花水暖泛晴波，载花之舟轻如梭。山日未上张青盖，湖雨欲来披绿蓑。城中富人好游冶，年年载酒行花下。青衫白帢少年郎，看花不是种花者。  

***石尤歌***  

石尤石尤，尔将令人勿远游，奈何阻我江上之归舟。江风猎猎吹不已，悬旌摇摇西北指。江风西北吹，江水东南流。侬家遥在胥水头，归涂阻且修。对面之舟疾于矣，行者欢喜守者愁。石尤风不休，令我生烦忧。  

***夜过峰山四闸***  

路出峰山麓，苍茫夜色昏。微云常碍月，疏树不成村。马迹穿林杪，河声迸闸门。文襄遗爱远，舆诵至今存。  

***岳阳楼***  

萧萧木落系兰舟，遥指君山似髻浮。孤雁一声天在水，斜阳千里客登楼。鱼龙浪静沧江晚，橘柚霜寒白屋秋。生遇圣明全盛日，江湖廊庙两无忧。  

***湘妃祠***  

寒藤古木罨双扉，帝子荒祠枕翠微。黄竹泪枯犹有恨，苍梧龙去竟无归。神巫江上琼萧曲，山鬼云中蕙带衣。何事婵媛多太息，骚人哀怨正声希。  

灵风观（在巫山）  

蜀山万叠塞杳冥，姒后导江驱六丁。凿开巫峡通东溟，云峰十二张翠屏。楚王曾此逢娉婷，我今访古征棹停。攀陟危磴高竛竮，山巅丛祠竹柏青。庑门泡钉熠繁星，中有神人坐明庭。丱妙二八侍玉軿，炉烟袅袅春昼静。时有幽鸟闚虚棂，空山无人语铎铃。花气醉人午不醒，不{旬子}久竹生青宁，神鸦迎客颩修翎。洞房明洁尘不到，灵山草木都含馨。我闻瑶姬生帝廷，左右玉女给使令。出入风雨走雷霆，太阴贵真自链形。岂向浊世侪尹邢，洛川有妃湘有灵。骚人微辞多不经，曲士妄言亦妄听，朝云暮雨讹千龄。我欲驰烟向山庭，削除旧迹镌新铭。山灵闻言若首肯，世间绮语空膻腥。  

***陈庆槐***  

陈庆槐，字应三，号荫三，定海人。乾隆庚戌进士，历官内阁侍读。有《借树山房诗钞》。  

***雨中次桃花寺***  

新泥滑滑路盘盘，古刹连云欲上难。春雨偶从行帐听，好山却当故人看。镫明如海摇群宿，旗湿因风卷暮寒。苦忆小园深巷里，落红堆满石阑干。  

***黄新庄***  

看饱芦沟月，行旌驻远郊。日高烘湿瓦，风急堕危巢。官柳绿无缝，野花红到梢。层城屹如画，一抹翠烟交。  

***陈之纲***  

陈之纲，字旭峰，鄞县人。乾隆庚戌进士，官国子监助教。有《杏本堂诗集》。  

***记梦***  

胡为在深谷，朝旭开新晴。苍崖荫松柏，浮翠滴空明。道人四五辈，羽衣翩跹轻。一人化为鹤，导余前溪行。惝恍入古寺，寺古忘其名。中有庞眉翁，聚石谈无生。听之久伫立，语陂理却平。飒然长风鸣，幽鸟时一惊。山溜何泠泠，兼之清磬声。  

***大司成法梧门先生过访***  

落日挂檐楹，闭关恣幽讨。僻巷车辚辚，欢迎屣忘倒。袖诗出相见，慷慨哀吾老。巍然人伦师。忘形敦夙好。汪汪千顷波，豁尔廓怀抱。菊篱酒已阑，松阁饭尚早。清谈良多时，毋乃愁腹稿。先生笑谓余，茗饮吾既饱。车驱车驱之，及此斜阳道。  

***李銮宣***  

李銮宣，字伯宣，号石农，静乐人。乾隆庚戌进士，由主事官至云南巡抚。有《坚白石斋集》。  

***马塍花歌吊姜白石***  

马塍花发春濛濛，马塍花落啼小红。花开花落春已暮，蛮鸠义燕骄东风。白石先生墓草死，年年寒食乌衔纸。玉友金蕉唤不醒，玉人金缕歌谁倚。只今水调按红牙，杜宇声声诉落花。纵使雪麋能护惜，不知香梦入谁家。  

***由富春至钱塘***  

莽莽水烟外，霏霏山雨前。野寒微有树，江远不分天。潮落安鳅穴，风吹冷鹭田。西湖秋更好，不到已三年。  

***贾太傅祠***  

清风水面拂徐徐，太傅祠堂返照余。文帝本为恭俭主，汉廷谁识治安书。生逢盛世才仍厄，天夺中年志未舒。我爇瓣香来下拜，何如君昔吊三闾。  

***平凉城下作兼怀阎柱峰太守（曾履）时柱峰秩满入都***  

数峰残雪压城低，翻动银杯滑马蹄。青史几朝驱铁骑，白头万里望金鸡。渭州山拱都卢北，泾水源生薄洛西。不见故人阎立本，邮亭谁伴醉如泥。  

***浮云***  

浮云万里气纵横，幂幂荒烟一望平。雁塞天寒春不到，龙沙车过辙无声。霜严戈壁驼峰兀，风卷穹庐鸟阵惊。到此不须愁寂寞，雪山长傍马头明。  

***推车谣***  

只轮车双足，趼夫为推妇为挽。老妪稚子坐两头，黄土满身泪满眼。问从何处来，曰从山东来。问从何处去，乞食远方去。车上何所有，破毡裹敝帚。车中何所施，草根兼树皮。欲行不行行蹒跚，昨日今日并无粒米餐。长跽乞怜，求施一钱，一钱不救君饥寒。只轮车，车转毂，老妪呜呜抱儿哭。卖汝难抛一块肉，不如老妪经沟渎。  

***卖子谣***  

百钱卖一儿，千钱卖一女。小者五六岁，大者三尺许。十十五五沿堤来，彳彳亍亍黄尘霾。老姆谓儿女，卖汝实痛汝。怀中一块肉，弃作路旁土。老父谓儿女，卖汝乃爱汝。朱门酒肉臭，但去无所苦。痴儿痴女不知离别难，从人略卖衣禅单。衣单单，心悒悒。儿长为奴女为妾，灶前灶后背人泣。  

***王苏***  

王苏，字侪峤，江阴人。乾隆庚戌进士，改庶吉士，授编修，历官卫辉知府。有《试畯堂诗集》。  

***除夕***  

过隙光阴逼岁除，宦情归计熟踌蹰。善和坊里谁寻醉，光范门前耻上书。濩落生涯千里外，昏黄镫火四更初。香消独展寒衾卧，雪窖冰天冷不如。  

涛园歌为许画山（作屏。）同年作（涛园一名石林。画山高祖瓯香先生别业也，在榕城乌石山南。朱竹垞分书题额，渔洋山人赠诗，有‘瓯香真擅八闽风’之句。嘉庆庚申，画山属张船山问陶为图。）  

老榕千寻到天绿，绿阴下覆诗人屋。诗人叠石作飞涛，乌石山南种花竹。当时煮茗吟兴长，诗成纸尾题瓯香。竹垞来闽访两汪，为书八分悬石廊。一生爱好新城王，赠言手探古锦囊，八闽坛坫推擅场。里传万岁比叔重，门有月旦继子将。玄孙诵芬来日下，重乞图画摹青苍。蕉红荔紫佛手黄，榴花洞闭蓉山荒。书留万卷树十抱，斯园直接松风堂。百余年来诗境变，检讨尚书难再见。锦秋湖上攀柳条，倾脂河畔流花片。古迹谁寻庾信居，时人争购元章砚。归耕图与载书图，尘中流落临摹遍。岂若涛园处海滨，一家堂构有传人。果多橄榄回余味，坞有蟠桃占好春。园亭亦寄沧桑慨，平原片石今何在。江南红豆花满枝，蘼芜脉脉长相思。  

***辛酉夏月苦雨***  

莲华寺外起风漪，腹疾愁霖促鬓丝。卧佛与人分榻冷，湿云如我入山迟。平芜上屋开帘见，饥雀寻巢隔树知。话雨不禁危坐久，药炉火熟已多时。  

陶家屋角树扶疏，纸阁萧然一榻虚。墙缺暂教浓绿护，漏痕都似硬黄书。悬河喜听乡人语，掀淖重邀长者车。舍北炊烟多未起，官贫敢叹食无鱼。  

***重阳后十日晚过大伾山***  

杰阁风声响海潮，不胜寒处近层霄。云邀暮色归山寺，虹挟秋光落野桥。仄径无人支卧柏，清泉终古浸单椒。自怜蒲柳凋零易，济胜常扶瘦沈腰。  

前度何曾识道场，重过犹及展重阳。新图壁挂枫千树，古字天惊雁一行。石洞人酣霞外酒，丹房花拒夜来霜。链师莫笑粗官俗，十七年前侍玉皇。  

不分简絜与胡苏，故道谁翻《禹贡》书。田舍薪茭官赋税，山城沙砾古河渠。微波竞走催租吏，积雨难通治粟车。众妙门前重伫立，满衣尘土发萧疏。  

***南闸***  

欸乃荡空碧，孤舟晓欲东。残春野色外，乐岁市声中。鸟语林端日，潮音水面风。渔郎尚酣睡，隔宿一镫红。  

***淮关***  

晚市荒烟外，重关积水边。闲云过江散，孤月入淮圆。岁俭增粮价，装轻减税钱。青青几株柳，曾系去年船。  

题金桧门徒先生自书观剧诗册（苏少时藏桧门先生书 ***人七律一首，笔法类褚河南，后出邹锡麓师门下，於先生为小门生，因以所藏归先生之孙筠泉孝继光禄。嘉庆壬申，筠泉从兄素巾太守出先生手书《观剧》诗册，命缀数语其后，盖乾隆庚辰八月书与门生杨闳度潮观，近为书贾所得，先生第十二孙小山孝柏购***  

归者也。）  

少时藏弆先生书，五十六字蟠骊珠。高句丽纸老蚕茧，河南笔妙包欧虞。岂知翰墨有瓜葛，门生门下称生徙。能诗光禄守家法，书画不许寒具汙。急搜行箧出真迹，珍比遗笏归魏謩。瓯山不见锡山远，兰亭真本人间无。朅来晋陵访老守，衔杯共补消寒图。酒阑郑重出诗册，册纸虽破墨未枯。当时观剧卅绝句，丝竹陶写聊自娱。识是先生暮年笔，书成醉倩门生扶。何期零落入书肆，肯令散乱抛中衢。贤孙购得谨什袭，赵璧价抵千瑶瑜。架笔安用青珊瑚，荐地安用红氍毹。人生如戏戏易散，登场傀儡空喧呼。若非老笔传幻景，焉得冷眼留真吾。如今试问吟风阁，更有何人唱鹧鸪。  

***乌江***  

楚歌四面天茫茫，数行泣掩重瞳光。君王岂特万人敌，淮阴自将十万当。东城仅存廿八骑，犹能斩将夸身强。大泽掀泥走辟易，神骓难踏波汪洋。泗上亭长逼兄弟，乌江亭长须君王。江东虽小尚足王，一语气已吞萧张。曷不用之作舟楫，汉兵后至无帆樯。货宝妇女委弃尽，纵不富贵宜还乡。胡为刎颈赠故旧，实乃自暴非天亡。至今遗庙向江涘，尘土满目春风凉。阶前舞草何旖旎，贞魂不屑为鸳鸯。思将白铁铸项伯，舁而跽之两戺旁。男儿失节美人死，寘令相对知惭惶。惜哉亭长计不售，姓名乡里遗子长。八千子弟无一返，孤儿泣血心慨慷。锺离昧存季布在，呼使将此恢咸阳。事功不成死未晚，仆者复起诚难量。鸿门一误乌江再，杜默何缘涕泗滂。  

***将至武昌先寄匡山***  

客星煜煜照江波，听尽吴歌听楚歌。黄鹤九霄仙迹远，赤乌千古霸才多。烧春别贮蒲萄斛，藻夏新裁蛱蝶罗。曾共玉堂天上坐，不知今夕景如何。  

投老闲身一死生，故人况有故乡情。芙蓉不解留王迥，鹦鹉何妨殉祢衡。短棹萧凉邀月色，新篇悲健杂江声。旧游难访洪厓洞，西望长嗟泪满缨。  

***邵葆醇***  

邵葆醇，字睦民，号菘畴，宛平人。乾隆庚戌进士，历官福建台湾同知。有《韡华吟舫诗钞》。  

***邳州道中***  

将晓留明镜，残辉照客颜。寒沙微有树，薄雾不成山。村远鸡声近，秋凉马意闲。生平追胜迹，今日傍江关。  

***桂馥***  

桂馥，字冬卉，号未谷，曲阜人。乾隆庚戌进士，官永平知县。有《未谷集》。  

***秋鹤席上醉歌***  

吴君煮酒酒不群，要余饮酒书八分。墨摩一斗纸丈二，弱豪不醉难策勋。是时春暖窗半启，花香酒气醲氤氲。浅斟细酌到无算，对客解带微觉醺。请试把管管无力，写出便付秦人焚。红杏小史真解事，杯盘罗列腥与荤。纵饮大啖杂谐谑，花阴渐转天将曛。兴酣落笔无束缚，墨沈不顾霑裳裙。横卷直幅尽挥洒，苦无余纸书嘉文。旁观畅意呼大好，一赞亦足张吾军。乃知工拙在气势，较量肥瘦徒纷纭。吴君吴君但愿日日饮酒书八分，富贵于我如浮云。  

***别莱州友人***  

东隅无事足徜徉，怕见春风客路长。住一年来如故里，别诸君去又他乡。长山云断天边雁，沧海田荒梦里桑。剩有涛音诗数卷，累人打叠满巾箱。  

***沂州***  

茫茫大道接琅琊，齐鲁遗风纪世家。山到南徐如勒马，水连东海尽盘蛇。鄫城麦秀朝飞雉，蒙顶云开夜采茶。千里穷原多古意，空随节物惜年华。  

***孙褒铜印歌***  

张俭亡命谁投止，鲁国孔褒堪依恃。事觉俭捕褒亦收，一门老幼力争死。死者千年骨已灭，私印犹存肝胆血。友朋一诺重千金，何烦印信合符节。石碑出土成臼科，独留名字终不磨。一碑一印在人世，闇中当有神物呵。去年曾见窦武印，汉人气节如山峻。文举之碑不可寻，德让有碣字难认。我携此印归曲阜，陈于碑下拜稽首。家业授受《春秋经》，谁为《公羊》发墨守。  

***途中晓发***  

一鸟破寒绿，秋意闲如客。朝日明林端，霜叶自修饰。岭下乱水分，山根孤烟直。默默远游子，摇摇去何极。  

***题画***  

淡黄柳色小沙堤，昨夜微霜秋满溪。月晓风清人未到，藕香常在钓船西。  

赠苏卮园（卮园为牛空山高弟。）  

不见空山老，遗文都讲知。孤怀违世好，静力定群疑。贫借僧寮坐，闲为弟子师。名山图籍在，白首共相持。  

***王麓台画***  

叠叠青山是富春，浮岚暖翠隔江津。孤村十日黄梅雨，行尽松阴不见人。  

***翁覃溪学士为摹砖塔铭赋谢***  

唐书最喜砖塔铭，惜哉破裂无完形。河东一本是初拓，悬之海内如晨星。欲攫不得三叹息，归把残字空眙瞠。玉堂学士莞而笑，我有粱肉施饥伧。羊毫一扫松风急，百廿七字云英英。硬黄响拓俱多事，临摹不数沤波亭。满堂传示称快意，孰知两日劳经营。学士初学虞永兴，有时阑入欧率更。上下颜、柳兼褚、薛，全凭变法如写生。不然下笔求形似，得毋笑语同优伶。不见摹勒重刻石，宝鼎化作三足铛。学士论书善取譬，有似柘浆析朝酲。寻常只字足宝贵，况当妙墨双眼明。纵无兰亭茧纸本，我心足使平如衡。  

题汉瓦头（瓦文‘汉并天下。’）  

赤帝西走入咸阳，威加海内诸侯王。匄匄数岁苦未定。萧何制作开天阊。前殿武库连云起，东阙北阙遥相望。胡桃油湿鸳鸯瓦，郁金香薰玳瑁梁。瓦文曰汉并天下，不存戒慎徒矜张。帝赫斯怒謓过度，大臣奏对词牵彊。天子重威示壮丽，土阶在昔闻陶唐。亡令后世复加此，子孙藉口称高皇。遂使济南公玉带，编蒲割黍图明堂。君不见秦并六国营阿房，二世亲降枳道旁。可怜丞相收图籍，但效昆吾作未央。  

***高丽海苔笺扇***  

嫩于春草碧于烟，叠就波纹半面笺。海气阴阴收不尽，袖中常似雨余天。  

***晓出肥城北郭***  

白露亘山根，山如水上出。朝日照古原，荒城抱秋色。僻地奇未探，孤村远不识。薄寒上客衣，立马风瑟瑟。  

***五岚问西山之胜***  

君问山中几日留，西风立尽寺门秋。秘魔厓下逤逻树，百尺寒泉落上头。  

***古意***  

莲子落秋水，苦心空自知。岁月如水深，那有见莲时。  

***遣怀***  

开遍低棚扁豆花，随人去住总天涯。秋风已老犹题扇，布被新凉顿忆家。病后壶觞成故友，梦中草木长春芽。临窗破闷披书帙，不为生徒坐绛纱。  

***醉司命图为吴穀人题***  

吾闻灶上祭，厥名称曰{走毕}。从走从毕声，义训宜覈实。岁终百事了，神亦职司毕。送之上天去，腊月廿三日。行李已戒途，龟蓍并协吉。何以答神庥，酒糟甜如蜜。神曰既醉矣，出门走{走截}々。  

***梅花堡题壁***  

万木阴中流水远，三家村外断云间。若使此身能自主，祇应解带换青山。  

***大理***  

点苍洱海捍边城，蒙段销除六诏平。山作围屏十九叠，水如初月二三生。龙关地接蜻蛉近，鸳浦云连铁柱横。万里提封无事日，犹烦重镇戍雄兵。  

***自南宁返马龙***  

两月南宁一日闲，归来倚槛看青山。那知春老无寻处，犹在清阴细草间。  

***柯枯里***  

毒热柯枯里，诸蛮旧讬栖。大河流水腐，旷野怪虫啼。夏叶先霜染，晴山带瘴低。欲寻投宿处，祇有一招提。  

***张若采***  

张若采，字谷漪，号子白，娄县人。乾隆庚戌进士，官镇番知县。有《梅屋诗钞》。  

***黄龙隘***  

朝发永康城，午达黄龙隘。山程五十里，应接颇不暇。峰回学螺旋，磵峭画蝯界。云日互蔽亏，榛莽发荒怪。时有风泉堕，湿翠袭衣衸。藓花滑行屐，登顿互相戒。篮舆虱其间，点破春山画。  

黄龙不可攀，白云犹可赠。盎盎山中春，繁花垂古磴。重关昔据险，龙战几决胜。可怜笳鼓音，曾辱山灵听。今看石户农，布穀啼春醒。间间鸡犬家，郁郁松篁径。何限看山人，爱此灵区孕。  

***缙云霁发由东渡历荆坑交青木合桃花诸岭午抵却金馆***  

一径入苍烟，寒光随变灭。流云似奔马，练影不可绁。支筇逞腰脚，路竞猿猱捷。天风激飞泉，乱洒晴空雪。阳崿春英敷，幽厓阴翠结。远势上愈工，奇情浩难诘。不知心赏疲，反讶目营拙。大手孰开山，竟为我辈设。何必阆风巅，兹游已冠绝。  

***江中孤屿谒文信国公祠***  

篠丛活得樵夫麦，宋室江山无半壁。数遍鼍更血泪红，飘零又挂瓯江席。一拳孤屿将沈陆，正气扶天鳌气伏。洪涛百折走厓山，中有包胥万声哭。当年丞相起义师，将倾之厦谁能支。千艘碇海挽无力，中川落日俱含悲。德祐二年炎祚否，孤臣心事可知矣。玉带空磨盾鼻烟，黄冠肯照钱塘水。空同何处攀龙翼，一痛江心颓竹石。断碑七字贯星芒，蜃雾蛟涎不敢蚀。空山依约来朱鸟，云叠春江愁满抱。宿莽如抽祖逖鞭，断矶莫认田横岛。我来肃拜瞻公像，社屋牲牢问无恙。只有松枝溜两乔，孤撑犹似冬青样。卸却蒲帆翦翦风，欲招辽鹤吊孤忠。游人漫蜡登临屐，齿发山阿草最红。  

***王应垣***  

王应垣，字紫庭，诸城人。乾隆庚戌进士，官榆林知县。有《南行吟草》。  

***寄家兄春溪***  

折腰犹作吏，甲乙滥科名。君已郎官贵，我为山水行。春云障濰曲，秋月隔沧瀛。天际孤鸿渺，何时向北征。  

***郑大谟***  

郑大谟，字孝显，号青墅，侯官人。乾隆庚戍进士，官泌阳知县。有《青墅诗钞》。  

***寄白浦二十二叔***  

薄宦分南北，关河隔五千。乡心归落雁，客梦到秋天。海国沧波外，梁园战伐边。君恩浩无极，两地叹风烟。  

***宿大河屯***  

行行六十里，夜宿大河屯。霁瀑长新水，秋声撼近村。镫摇双剑影，月露一弓痕。鼙鼓朅天动，沙场劳梦魂。  

***登新野城***  

登陴南纵目，雉堞瞰龙沟。夕照千村暮，阴风万木秋。地通淮水曲，天入楚江头。莫道无烽火，兵戈尚未休。  

***晚过黑石关***  

向晚牙樯下急湍，雄关屹立石巑岏。乱山鸦影晴川夕，昏树乌啼故垒寒。北去遥连千尺岸，东风漫道一泥丸。谁能望气全军墨，岸帻斜阳指点看。  

***丛台***  

百尺丛台杳霭间，行人指点赵江山。吕妃一去不归国，和璧他时亦入关。月洞千年秋草长，眉池终古碧苔斑。沧桑几变余陈迹，并作卢生一梦看。  

***封大受***  

封大受，字仲可，号荻塘，德州人。乾隆庚戌进士，候选知县。有《玉雨草堂诗草》。  

***铁冶亭师惠示涉江集敬书一律***  

乍返珠江棹，新排诗卷成。江山写清晓，珠玉发光晶。句为思亲苦，愁从忆弟生。蓼莪真欲废，掩泪对孤檠。  

***常山访范文正公读书处***  

泰山高矣小云亭，兹山独以副岳名。龙图昔作山中客，壑谷草木皆甲兵。会仙峰南醴泉侧，抱卷看云真自得。先忧后乐天下闻，所读何书人莫测。古人不共白云归，月上松梢映石扉。烟深已失来时路，仿佛书声出翠微。  
