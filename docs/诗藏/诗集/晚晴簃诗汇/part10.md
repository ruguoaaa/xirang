---
title: 第10部分
index: true
icon: editor
order: 10
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷七十一

***刘纶***  

刘纶，字昚涵，号绳庵，武进人。诸生。乾隆丙辰召试博学鸿词，授编修，官至文渊阁大学士。赠太子太傅，谥文定。有《绳庵内外集》。  

***窝集行恭和圣制元韵***  

一发无崇冈，一掌无大陆。美哉洵吉林，得地皆灌木。木生太古阅世频，有若鼻祖见耳孙。号为窝集钜细别，兹山绝特尤离群。傍厓谁辟土囊口，巨灵前驱五丁后。密荫翩疑鸾鹄停，缪枝瘦似蛟蛇走。尔时霜气渲红青，倪黄小稿无能名。又如拥涂万斿纛，灵威护辇良可徵。清音上度迦陵鸟，遥光下发岱舆草。脱叶罗疏讶雨花，马头乱点人争道。虚翠沾衣不知处，檐卜优昙本无树。两丸日月东复西，溟濛一气惟仙雾。春秋八千孰推此，众香国拟无遮比。不材木植何有乡，大海微沤能著几。就中松塔多离奇，巍巍七级知谁为。尽斫根柯求粟粒，落实弃材奚取斯。出山共诧须眉清，袖中谡谡天风声。佳境目食苦难写，龌龊空惭拾橡行。  

***晓行恭和圣制元韵***  

黄纛舒舒送晓晴，鹢亭高下辨初程。风前马意归途熟，雪后山容客眼横。半坞绿阴新树暗，三竿红日远帘明。扈游物色真如画，画里还教觅句行。  

***唐时回铜器恭和圣制元韵***  

高衡敦鬲广槃匜，回部初通纪范时。今日为收瓯脱兆，当年或赛蹛林遗。两言已可雷纭辨，九译犹难镂错知。效赆应同帝青钵。俘余金像薄车师。  

***题惠山僧明中湖干送别画***  

南游不得意，秋色满湖濆。别袂千衰柳，归帆一断云。山僧新粉墨，倦客旧知闻。谁付性公法，炉灰换夕曛。  

***扑满***  

皤其腹，缄其口。上如覆盎下如臼，匪卮而漏瓶而守。小儿宝之比钱薮，使我空囊日见丑。瘦妻笑扑手，急为小儿剖。今日餦餭馎饦百不有，他日逡巡与耶试取酒。汉缿前，唐匦后，肖物于兹得八九。那知周庙间，欹器垂铭久。格人元龟宁尔咎，且待朝来廪饩关，恣尔高擎画叉走。  

***望绵山***  

落日在马首，山色青绵绵。上有禁烟树，下有旌善田。五蛇一乾腊，明信夫何愆。遗荣怨未平，矫时或过焉。我欲望南山，径路抑已偏。我欲望北山，猿鹤还可怜。不才愧持禄，文身以贪天。振策遵前涂，空歌《招隐》篇。  

***折柳歌送从叔穰塍先生之粤东幕***  

折柳复折柳，柳冻不成条。堠亭风雪断行迹，何来一骑随盘雕。前年蜀冈今海徼，有家如寓还空侨。到门空博儿女笑，慳囊不救长啼号。袖中漫灭贵人刺，嫁衣辛苦酬知交。校勘曾从流内选，选人持牒腾呵嘲。摇头耸肩服诗械，之才岂合供佥曹。佥曹未得求幕僚，庑下怱怱重打包。我闻罗浮之山足仙种，麻姑五色裾飘飖。又闻合江之门富嘉树，玉奴雪肌开绛绡。先生压装鲜长物，壮游万里收吟瓢。赵尉丛台已砂砾，虞卿别苑仍蓬蒿。韩公苏公不可作，残碑剩碣留爬搔。依人自古无特操，履綦喜伴仙人乔。时与定安王丽三明府偕行。惠州饱饭洵可乐，蜑船试采珠娘谣。  

***浮沤篇同宗室塞晓亭阁学赋***  

铜虬咽清昼，骤雨鸣溅溅。揽衣循广墀，寂照生寒烟。乍疑玉女箭，当窗逞骈阗。旋讶鲛妾珠，入掌争蝉联。因风倏变现，幻影相夤缘。我闻香海潮回一弹指，三山浮动惊顽仙。以无明故作水观，画空得界成中边。本来无受讵有触，物间之物圆间圆。针锋粟颗绝思议，印可未得知闻悬。妙手烦公碎虚白，覆杯涤尽坳堂砖。晶帘高轴玉壶净，照座但有真如篇。  

***王文成断碑砚歌***  

谈兵早佩威宁剑，谪官独抱端明砚。端明匪砚是断碑，割剩天边紫云片。十二字余墨妙诗，节角依然露生面。丞哉丞哉定谁负，镌名钤印相矜衒。蛮烟瘴雨久沈霾，重扌门十指精神见。乃知古之学道人，定力非关出研炼。君不见江岸衣冠匿影过，几曾寥廓扞虞罗。厥后大功溃成九华坐，闻召即至回谴诃，此时此砚百遍凭摩挲。想当下南昌，檄书快意蠲宿疴。及其归阳明，语录微指醒群魔。而于学道之人一一若无预，儒林将相史策空分科，何来高第弟子入室还操戈。逆阉固无论，张桂庸足苛，只合携持二松四槐日对哦。请因公砚质疑义，石不可转墨可磨。  

***柳色次英梦堂即席元韵***  

嫩曲尘看净业销，栖鸦忆赋最柔条。卅年人老尊前酒，一月春赊陌上箫。山水清音公自领，烟霞锢疾我应饶。归途马随司隶，独苦头风气不骄。  

***潘安礼***  

潘安礼，字立夫，号东山，南城人。雍正丁未进士，历官刑部员外郎，降太常寺典簿。乾隆丙辰，召试博学鸿词，授编修，迁左谕德。有《东山草堂集》。  

***乙卯岁暮遣兴***  

偻指为郎近十年，当关纸尾浩如烟。流光青镜惊霜鬓，素业缁尘委石田。只合巢书消二六，敢夸奏牍满三千。山公题目增颜甲，策钝新添《劝学篇》。  

***诸锦***  

诸锦，字襄七，号草庐，秀水人。雍正甲辰进士，官金华教授。乾隆丙辰召试博学鸿词，授检讨，历官左春坊左赞善。有《绛跗阁诗稿》。  

***读孟郊诗***  

东野穷不彻，五十得一官。行吟狎簿书，出郭不整冠。咸池三百篇，风景擢古肝。或言层冰清，亦谓万松乾。我疑苍龙精，飒飒照匣寒。  

***南天竺三生石***  

疏竹雨添翠，远峰秋更青。来寻石门磵，未识香材亭。白日午不到，清斋人独醒。葛洪有丹井，乞取问修龄。  

***积雨***  

几日不行小径微，墙上绿遍莓苔衣。已凉枕簟坐无寐，瞥见草中萤火飞。  

吴侬结宅临江滨，买鱼论斗酒论斤。昨夜水添刚一尺，网鱼沽酒请比邻。  

水中阁阁私虾蟆，巢底翻翻饥老鸦。高荷大芋听来厌，愁滴芭蕉烛影斜。  

***周梅墟墓***  

白苎村中处士庐，梅花绕屋最扶疏。襄阳耆旧曾偕隐，元晏先生但贮书。早韭晚菘谁料理，悲风宿草动欷歔。鹿门题跋华亭赞，画像惟留孙雪居。  

***郑谷口八分书***  

谷口郑氏书何奇，以心喻手手自随。天机所到忘蚿夔，虿尾薤叶飘云旗。有龙矫矫掀之而，高堂昼寒嘘风雷。山头鹳鹤奋欲飞，堕下仙翮纷皑皑。  

***大学释褐观石鼓因读韩苏二诗同同年李巨州作一百韵***  

京城高言言，首善惟太学。雍正二年冬，循例初释屩。陈君三百辈，奠币森有恪。祭酒王先生，绍薪。端拱容毋怍。纡绸冠峨峨，逢掖谢表礻暴。堵墙桥门列，观听动飞跃。文翁图礼殿，方此犹寂寞。朝旭射棠梨，清光荫松柏。稽古观车服，遗迹怀履舄。琬琰堂涂碑，肉好宗庙璧。瑚簋笾豆登，尊罍彝洗濯。洒离<卉鼓>馨巢，簥篞筊<约>。爪目鳞之而，牙羽筍虡业。摩挲鼐鼎鼒，淳古镂金错。忽于重檐下，十鼓焕丹雘。其形像古础，其色类深墨。其围倍肤寸，其修崇二尺。其一刳中央，半体不覆幕。有如无足锜。左右曾采芼。其九互行列，耦俱善标格。有如瞿容客，贯坐尉离索。宛虹尾卷舒，琼树柯连属。鸾凤骞复留，虎駮怒欲脱。铁丝妙萦盘，莼菜垂络绎。活师戏食水，肥遗出浑夕。疏如屯千骑，密不容一发。不可意减增，诸天方丈室。不能评肥瘦，丰肌细腰匹。长短本自然，足凫与胫鹤。东西两得势，越阡兼度陌。百幅百砗磲，一字一缣帛。治水已沦胥，吉日付飘泊。卫州铜盘倾，延陵墓碣剥。《诅楚》复何有，宣和空宝惜。独此表中兴，大蒐深刻石。环玮谁铸辞，传是史籀作。尚想周宣王，功德南海薄。《江汉》《常武》诗，《车攻》《六月》什。仲山以衮补，方叔以乱拨，张仲善孝友，吉甫诗孔硕。程伯整六师，召公洽四国。载诵《鸿雁》篇，度比金玉式。勋劳宜有颂，贞珉代典籍。不有秦峄山，野火焚石阙。德薄其文惭，合为天所扑。谁夫证斤权，殹丞太穿凿。荠堂断宇文，如以瞽手摸。叩槃扌门烛见，考据都未确。词严不可删，风味加质悫。转注潘郑薛，其书愈噩噩。区区君庶柳，何足穷状貌。表之自苏勖，得韩乃煜爚。宛陵倍雷硠，眉山益恢廓。我思昌黎翁，所见仅纸拓。阑风长雨夜，丰草深榛藉。疲行人坐凥，掉尾牛砺角。蜗涎腥点点，原燎炎熇<米高>。鼓兮独无恙，倘有神物护。凤翔收余庆，五代更流落。赖有司马池，太庙十驼橐。南渡委草菅，钩金弃若若。道园端好古，收拾丝缠珏。大厦广与庇，石阑周与络。椎拓所不到，讲切手磨琢。入门探古物，疑义发先觉。鼓兮何凄凉，显晦亦凡数。譬如清流济，洑见至绵邈。譬如延平剑，会合固如昨。星霜更几劫，静正抱蹇谔。颠蹶任嬴刘，聚散无主客。菁英不销亡，著述欣有讬。名世五百年，皇帝亿万朔。河鼓正吐芒，九鼎飞出洛。天苞与地符，诸福休徵各。岂止翙翙鸣，岐山一鸑鷟。风云际时会，喜起昇平乐。文德书钟彝，武事镌钲镯。征伐表钺旌，蒐狝树山岳。文章称尔雅，训词汰糟粕。深厚追典诰，诘曲妙咀嚼。莫以鼓不鸣，试取蜀桐斫。叩之定有声，渊渊配《韶》《濩》。我衰笔力退，分量不自度。画墁愧平生，镂冰笑一握。生涯甘冷淡，委顺忘美恶。行书类蛇蚓，喜愠付鸦鹊。夙昔慕韩苏，两诗比琼玉。韩如受降城，高坚绝绳削。锐师一昔至，唾手鹅鹳捉。投盖悬布勇，匹马只轮掠。依方立硬寨，健笔谁敢搦。苏如大洋海，溟渤犹瀺灂。回澜吹紫气，坐见蓬瀛卓。钜若蛟龙吞，眇若虾蟹擉。不害其洪流，盛气不可轹。捧心粗效颦，快意过猎较。谁云宝燕石，祇可自娱乐。刘寀作封事，三日雪漠漠。微时逊才壮，寄语李百药。斗转才三更，瞻仰云汉倬。  

***诔字***  

羲农巢燧几蘧时，结绳粗设民恬熙。爰有苍颉字以孳，蝌薤籀篆开邈斯。偏旁点画濡淋漓，象形转注随时施。离者使合合者离，奇者使耦耦者奇。邻里配合各有宜，插以齿作以之而。或喜而笑愁而悲，上薄云汉下泉逵。内自宫壸达四夷，保氏掸人象胥司。连缀以文属以辞，六经不敝为世持。鸿濛九天云下垂，佐以志史公无私。日月所烛无蔽亏，外则子集精华摛。如江淮河有析支，名山金匮柱下披。天府圣域琳宫碑，金银珠玉漆隃麋。光明相好无瑕疵，威如彤庭肃冠仪。铿如孔壁鸣金丝，雄如百兽慑神狮。丽如春花逞媚姿，健如游龙来委蛇。凝如帝释天人师，伟哉正正兼奇奇。一或失所逢百罹，虫鼠剥齧刀笔遗。水火木石金销治，离析身首噆肤肌。臧获苞苴孩稚嬉，错莫销蚀无光曦。遇非其耦灾枣梨，一唱百和交相嗤。幽光閟遏人莫知，眼明未及沙鸬鹚。有声夜中泪涟洏，激为电雹风雷驰。光怪闪烁飘云旗。叩虚责有如嗟咨。我为敷衽前陈词，造物培覆功不尸。佹成佹毁喜愠谁，魂气惝怳无不之。硕儒良史实在兹，背而驰之悔莫追。鄙倍谄佞不可为，亟旋面目扬须眉。群分类聚无磷缁，高坟三尺体魄绥。我作汝诔涕交颐，骨肉归复生有滋。斗魁戴筐连尾箕，烂为星辰拱帝墀。  

***望岳***  

天开地辟郁鸿濛，作镇河山大小东。绝顶搏风须九万，崇朝出雨遍虚空。高标衡华嵩恒上，世阅齐秦汉魏雄。南望群峰争络绎，一如江汉识朝宗。  

***宋故宫梅石歌***  

芙蓉石一枚，又蓝球图梅影石壁，今志馆开局在此。  

华阳宫成狄难起，寿山艮岳沟中委。海棠龙柏摧为薪，绛桃垂杨半成杞。二蔡二惇未厌乱，厉阶谁生勔父子。崩腾靖康互络绎，凄凉南渡开基址。伤心细柳与新蒲，满眼残山兼剩水。六百余年过故宫，尚存一片青芙蓉。梅花蚀尽空余影，劫残晓月凌霜冬。零星石柱见古础，槎桠枯树含悲风。冥冥黑水青枫道，杜鹃啼兮山鬼笑。青城寥廓雪窖深，一枝冰玉同谁照。冬青陵攒已无树，苍梧路长不知处。惟有长编纂辑余，一抔义士怀终古。瑛乎瑛乎吾语汝，所南之兰已无土，石不能言花解语。  

***暑退坐月***  

火龙杳不知何处，遗却颔间一颗珠。挂向碧虚探不得，老夫胸次在冰壶。  

***听客谈武夷山之胜***  

传说篯铿王子骞，宾云遗构落人间。乾鱼汉祀何年始，遗蜕岩阿不可攀。棹转菜瓜葵六曲，径无蛇虎雉三斑。只应借我虹桥板，左摘星辰右控鸾。  

***隆兴寺大佛长歌***  

像冶铜为之，长七十有三尺，臂四十有二，架阁三层，周遭转梯而上。  

沧师子定窣堵波，并此菩萨称峨峨。七十三尺躯不矬，层桄杰阁俯阁俯委蛇。横睇三晋并两河，仿佛怱岭来蓬婆。此寺经自开皇驮，周显德毁像亦蹉。龙兴龙藏知无他，隋张公礼书不磨。我朝圣祖挥天戈，大书隆兴抵擘窠。上覆栋宇下蟠鼍，丰碑御制乾隆哦。维佛之国金挼莎，四八之相高峨嵯。曾闻梵夹毗舍{浦女}，由旬二十五更过。汉嘉弥勒夫如何，凿山千尺信可讬。新昌吴越崇释迦，万家膏血助无那。哀哉下民夭枉瘥，药叉鬼母鸯崛魔。毒灼臛劓刖挛瘸，有臆难对张口呿。离生别死哭鬓皤，鲍出不遇人为牺。啖人之贼虎牙劘，至圣中国生人痾。雉离兔脱寐无吪，坤德何故钟幺麽。仁哉太守勇番番，谓即墨郭公廷翥。绣衣侍御立谏坡谓桐城方公世俊。天子可奏驰传騧，汝臂六七母陀罗。大威神力抉象驼，彼吞黄小如虾蠃。孰提孰出孰抚摩，孰取弊人捣臿<臼差>。孰取赤子完锡纟阿，孰穷溺恶焚艑艖。孰披寨穴清江沱，神狮一吼毛脱鹅。木夫土伯强于难，驱囚系度索山阿。苍苍薄薄平不颇，天下有道由庚歌。北极祝栗南牂牁，远行不烦吉日睋。手中不劳持斧柯，熙哺作息言无讹。慈悲大雄同一科，不尔便合薶身薖。颠踣死丧亦孔多，香烟熏染唯媕娿，天寒烧取不用诃。  

***青芝坞吊鲍西冈墓***  

联吟官廨劈罗笺，十月分司寄惠泉。令嘉兴日，蒙致罗文笺、惠山泉水。身后幽宫原得所，当时采地鲍家田。墓传吴越相鲍庆臣采地。  

叫群孤雁嗷嗷北，拂面清风习习南。谁写诗人循吏墓，巉岩一片表无惭。  

***于振***  

于振，字鹤泉，金坛人。雍正癸卯一甲一名进士，授修撰，改行人。乾隆丙辰召试博学鸿词授编修，历官侍读学士。  

随扈东巡盛京。  

雉堞峥嵘杳霭间，睿谋握胜控雄关。南临渤海兼辽海，东接松山与杏山。应运功成遗垒在，太平日久戍楼闲。即今鸡犬桑麻地，飨蜡吹豳自往还。  

***杭世骏***  

杭世骏，字大宗，号堇浦，仁和人。雍正甲辰举人。乾隆丙辰召试博学鸿词，授编修。有《道古堂集》。  

***雨过净慈寺契原山堂听岭云上人弹琴***  

萧条桫椤林，一雨转清绝。颖师净名室，孤影澹行迹。棱棱木叶衣，瘦骭遮不没。余事出声闻，结想渺林樾。散作一指禅，触响动超忽。七条泠泠纟玄，不与山水隔。晚花萎无香，幽径艳还灭。天高风露澄，戒缚破枯寂。潭潭木石心，钩拨见古拙。老猿蹑月听，遥峰堕空碧。  

***送同年金甡之东昌***  

相守无欢悰，送子走马去。青枣不著花，纂纂在高树。赤心持奉子，将子尚无吐。布褐有石交，簪带少肺附。神明既不关，欢谑又何助。陈人负屯骨，握鉴定沟瞀。薄植期前修，驽足切遐慕。回首一蹉跌，万事叹错迕。期子金石坚，钦子文章富。惜子远行迈，郁勃发奇趣。鹊山秋在朝，华不秋在暮。朝暮鹊华间，秋色眉棱度。洒词搜清寒，渺渺澹思虑。维予砖瓦姿，磥砢掷霜露。谁能不雕厉，辗转自耽误。诵子历下诗，得阴雨恐惧。潘生珑无近情，此意或可语。索米良以艰，寄食岂容屡。久羁童仆疑，习见亲昵攵。九十月之交，余亦奋南翥。  

***酬丁处士钱送江口***  

娟娟隔岸山，历历临江树。摇摇独客心，漠漠沙洲渡。褰裳送行舟，劳子远来赴。去住各艰辛，川涂莽回互。征侨嗟不逢，芳华怅迟暮。了思良会难，始省初心误。纡威入晚烟，不辨烟中路。饥禽解笑人，投老去丘墓。  

***越秀山怀古***  

峨峨越秀山，千古阅兴替。台隍夷夏交，月表秦楚际。缅维老夫佗，荆棘此翦薙。中原方逐鹿，兵甲惜劳弊。从容得辟疆，屈彊遂称帝。带海为藩维，萆山作屏蔽。不知汉广大，颇恃兵锋锐。卓哉陆大夫，一语豁蒙曀。称臣请内属，蹶起解椎髻。朝台压闉阇，奕世永带砺。牝晨误远图，煽处乏调剂。戈船下牂牁，一往失重闭。险设衅可乘，时衰力能制。始知开国人，贬捐有深计。清朝息金革，旷宇喜开霁。秋风吹余花，孤客恣幽憩。日落树盘鸦，潮来城上蛎。江天雨苍茫，俯仰供流涕。岧峣腐史笔，凭吊落荒裔。  

***中宿峡***  

江流无直波，造化妙融结。凝此秋一湾，知几翠屏折。丛芦窈然青，危石蠢尔凸。岂愁顽蛟蹲，到寺渐奔泄。群峰密构接，高蹠忽踏裂。虹梁轶天半，垒石补空缺。千夫挽长茭，哀过啼猿切。迢迢孤蓬眠，况有万里别。  

***大庙峡***  

亭午泊中宿，已信江路陿。斜阳弄曛黄，迤入大庙峡。瀺灂几派冲，<山截>嵲两峰夹。横厓窥客舟，仰首黑云压。颇疑蛟龙宫，石柱颠倒插。怪石巧遮拦，层递俨置闸。缘坡被菅茅，过岭叫鹎鵊。冬江风景殊，喜值我来恰。舟师仄足行，背缆贴山胁。捷如倒饮猿，肩臂自相接。须臾下平冈，出险才一霎。平生慕飞仙，焉得终日挟。  

***浈阳峡***  

浈水从西来，苦被山势缚。两崖峙苍深，巨石互绵络。猛力不得骋，出坎仍孛跃，纵横漫晴沙，渐复展肩膊。坡陀排剑锋，十步九岞崿。岂烦灵胡劈，颇费鬼斧削。川涂信知艰，妙景本不恶。盘涡篙力微，转瞬几错愕。惊波溅篷窗，因险转得乐。忄双魂久始宁，且就沙际泊。  

***弹子矶***  

数峰卧未起，一峰蹶然兴。团团敛珠规，潋潋经玉绳。遂令一卷石，乃得弹子称。坚刃削积铁，壁立不可升。刻画出众皱，细路生榛艿。压江始讶黑，窥舰俄愁崩。轻猱不敢踏，何况摩霄鹰。晨檝凌浩渺，万象资凭陵。抬头惮险艰，履薄增凌兢。卧思飞仙才，兴至何难登。袖中蝌蚪字，拏攫工镌誊。谛观仍荡荡，大笑同苍蝇。  

***城南纪游***  

***○崇圣院***  

香林曲抱流，竹户昼常阖。枯磵一彴横，清阴万竿纳。行逢幽鸟唤，径屡黄叶踏。古柏两离立，苍色照坏衲。植根忠孝王，历八百膢腊。孤筠倚檐空，忍草到阶合。瘦句传惠洪，余韵尚绕榻。缅怀缔造初，辛苦把茅搭。佛髻不受尘，禅枝稳栖鸽。寒烟冒蔬畦，不碍野花杂。漻然梵唱清，邻磬远相答。斜阳一挥手，路转见佛塔。  

***梵天寺***  

佛塔在何许，斗折历隤坻。蜿蜒活笔鋟，一卷陀罗尼。刺天交屹峙，拔地两崛奇。墙匡秋井塌，灵鳗无人知。复从坏殿壁，摸认青萝碑。诠诗没榛莽，坡韵亦尘缁。寻僧纵逸步，锉冷茶烟迟。窥颜镜元镜，乱叶堆荒陂。凝龙睡不醒，慌惚泉眼移。苍凉催晚色，周览凄心脾。山灵不留人，飒爽飘微飔。丹黄忽送望，奔赴恐后时。  

***三一庵***  

后时夫何忧，望收身亦到。沿缘委巷穷，四顾绝邻保。石泉活眼碧，漾漾舞寒藻。初从下界看，楼阁在林杪。涩磴诘屈穿，封径有密篠。肃然天风来，低拜石坛扫。丈室涵孤清，抚槛纵遐讨。了了江上山，落日衔更好。晷短兴逾高，惜景寸心悄。咄哉葛长庚，可惜先我老。遥兴既未能，流眄曷云少。迢迢江路长，健欲约归鸟。  

***过赵一清用东坡梁左藏会饮傅国博家韵***  

岩岩酒阵朝飞檄，兔琖鸡缸纷不一。敬容残客罢周旋，特敕当关脱名籍。筵前棋槊镇相娱，绝胜弯弧制鸣镝。横窗秋色弄幽姿，疑有花魂呼欲出。为怜十指费诠排，相遣双鳌破岑寂。别雕秀句写欢悰，归咏声应出金石。  

***峡山寺***  

江行屈折不知里，今朝真到峡山趾。屏风几叠列门前，仿佛飞来灵鹫似。黄茅苦竹纷璁珑，犀牛潭水清若空。舍舟径穿侧岸入，大树橚爽摇天风。山灵知我爱佳眺，导入三门转清奥。山晖堂界二禺祠，帝子仙成颜尚少，振衣凌危台，数峰倒影风吹开。绿萝罥壁飞鸟绝，枯藓满洞清猿哀。玉龙蜿蜒下峻阪，苍雪弥天昼疑晚。寻源更渡流香桥，猛见飞流破岩壸。峥潺激响檐铎喑，心魂洒濯毛发森。孤亭谅少热客借，绝壑疑有苍龙吟。谁遣晶帘遮岫幌，拖落天绅一千丈。跳珠溅沫不肯休，要使多生首频仰。老僧对我长眉青，花宫寂寞春长扃。君不见劳劳尘世少仙骨，难将常语酬山灵。  

***羚羊峡歌***  

羚羊峡峙端江浔，山高高兮水深深。山高不见众木摇櫹椮，但见哀猿跳掷啼愁霪。水深不见碧浪横鳣鱏，但见渔子摈落栫氵殿涔。佛图仙观亦何有，远自太古春愔愔。扁舟乘晓溯空阔，支颐太息收孤衾。桂以膏自煎，象以齿自燅。含珠遭扠大璞剖，金钱截尾摧文禽。如神巧匠出乡里，日思推刃真难谌。是谁作俑石制研，墨海酣饱金壶斟。金星石末采未足，鼍矶雀瓦纷搜寻。远从洮河近黄海，劚掘已遍青霄岑。蛮荒也复破天巧，灵胡高掌穿元霒。磨刀霍霍剚石髓，东西坑洞穷雕鋟。丁丁逸响彻天外，十里如奏丘中琴。分肌擘理恣剜剔，譬部孕腹观怀{任女}。潄淘水府抉□户，山灵含痛愁悲吟。腰縆缒入大壑底，累夕不获瞻辰参。云腴累百不得一，瘢痕余润犹渗淫。花青蕉白火轮赤，重之无异双南金。云中不少大手笔，助写仙篆抒灵襟。惜哉无缘伴子墨，辇送九陌娱朝簪。我闻地有三千六百轴，辐辐相凑支嵚崟。玲珑瘦骨露豁閜，惊涛击撞洪淋淋。猛伐剧愁地脉绝，颓然阤落谁能任。呜呼申甫不世出，安知爱道非天心。熂山封水古有禁，孰能入告披丹枕。圣朝宝人不宝石，深劖岩壁垂来今。狰狞鬼斧不敢劈，真官卧守防闚临。兹山稍得苏元气，肤寸云出烝甘霖。金乌踆其阳，寒兔蹲其阴。沐浴日月发光怪，定能为国生璆琳。归真返朴有至理，耕<耒>安稳弭灾祲。皇帝圣寿一万岁，远与高峡永永无亏侵。  

***胡三应瑞爱皋亭山水有结庐之原诗以坚之***  

君如买宅皋亭住，须种梅花三百树。树里茅堂树外桥，杖策寒香袭衣屦。春残叶大转阴浓，雨过苔黏更盘互。邻叟来传补竹方，幽禽唤与寻山路。烟钟际暝答村春，渔火沿流破溪雾。眼前好景画难真，身外良图计非误。瓜皮艇小载琴来，相访柴门月初吐。  

汲泉日日招僧雏，煎茶扫叶秋可娱。西林僛僛响凉雨，夹岸瑟瑟摇青芦。长歌棹入藕花去，廿里即是临平湖。湖外家家粳稻足，况有鱼蚬兼茭菰。长年饱饭一无事，不愧识字耕田夫。桃源已迷盘谷迥，投老舍此安归乎。看君决计入寥廓，黄鹤云间呼。  

***春雨书事用寇忠愍韵***  

一径濛濛地，端居感寸心。乱飘鱼火失，寒逐野塘深。云阔迷新树，岩低匿暝禽。明朝阻幽兴，无分策疏林。  

***黄木湾望浴日亭***  

遥下舟中拜，心仪浴日亭。曦光终古白，海气一重青。鸟立旌麾肃，龙归草树胜。山川真浩荡，愁望转松惺。  

***题陈元孝遗象***  

南村晋处士，汐社宋遗民。湖海归来客，乾坤定后身。竹堂吟暮雨，山鬼哭萧晨。莫向厓门去，霜风正扑人。  

秋井苔花渍，荒庐蜃气蒸。飞潜两难问，忧患况相仍。拄策非关老，裁衣祇学僧。凄凉怀古意，岂是屈梁能。  

巢覆仍完卵，皇天本至公。《蓼莪》篇久废，薇蕨采应空。劫已归龙汉，家犹祭鬼雄。等身遗著在，泉下告而翁。  

岭海论《风》《雅》，平生一瓣香。晓音动岩壑，幽意到义皇。掩卷惊波定，停杯落日黄。清高仰遗象，肃拜涕霑裳。  

袁粲能无传，嵇康亦有儿。古人谁汝匹，信史岂吾欺。寂寞徒看画，苍凉祇益诗。怀贤兼论世，凄绝卷还时。  

***同籍有戍遣之事寄诗奉慰***  

来日何当叹大难，生全须信主恩宽。三千碛道黄花古，一两轮啼素载寒。去国定知无胜饯，破家岂为爱微官。东西南北惟君使，好作王程戴斗看。  

***出国门作***  

西风凉入祫衣轻，似促羁人出凤城。雁隔断云联远阵，马冲残月带班声。湖山待我看秋色，驿路从头问旧名。稍喜渐能除妄想，仁祠还证古先生。  

尘涨都亭失翠微，一行风柳扑人飞。蝶将晒午先垂翅，荷为延秋早褪衣。七载旧游程可按，卅年壮志事全违。穷檐肯负名山业，史稿还堪证昔非。  

***书燉煌集后寄顾行人之珽三水***  

指掌西陲聚米图，岩疆版筑集烝徒。天开敕勒穹庐远，地拓瓜沙戍垒孤。鸡塞梦寒飞锦段，雁关烽息閟金符。冰霜诗句贤劳绩，补入《燉煌实录》无。  

***大竿岭***  

荡胸力抵江风大，云护行缠上杳冥。纳日危冈收晚翠，倚天孤障入遥青。一竿高下中分界，七建回盘此作经。九百江关方历尽，暂抛筇杖拜山灵。  

***送赵一清南归***  

此去犹乘薄笨车，霜凄风急渺愁予。耦耕旧约词空费，作伴还乡愿又虚。淮楚流亡方辗转，江湖耆旧几乘除。平生一段怀人意，为尔临歧雪涕书。  

***赠金观察志章***  

江上银涛滚滚催，草堂刚对曲江开。横襟坐揽千峰秀，放笔平添万壑哀。海国苍茫徵故迹，霸图销歇出惊才。城南不少豪韩愈，眼见低头下拜来。谓朱樟、范肇新、丁敬诸宿老。  

两镇雄藩控制长，防秋千骑绕边墙。龙门山远开天险，马市台高压大荒。霜戟晓连沙草白，蜺旌晴卷塞尘黄，风生坐啸寻常事，难得威棱憺朔方。  

卅载论交洽纪群，瓣香心奉岂徒云。狂来我就《批鳞集》，宋张景文有《批鳞集》五十篇。归去公传誓墓文。海内清流余几辈，尊前明月止三分。相逢不用歌难老，细嚼黄花话旧闻。  

***梅岭***  

绝险谁教一线通，雄关横截岭西东。搀天路迥盘蛇细，拔地峰奇去雁空。戍草乱侵萧勃垒，阵云遥堕尉陀宫。荒祠一拜张丞相，疏凿真能迈禹功。  

***秋日独上五层楼望海***  

千级层梯宛转过，浮云栖栋下承阿。楼船濑水思杨仆，黄屋蛮荒笑尉陀。蜃气三春侵画堞，騧夷百战息雕戈。茫茫涨海东南去，极目天涯涕泪多。  

***拱北楼***  

荡荡双门势郁盘，危楼直北拱长安。莲花转漏铜龙咽，云叶栖檐铁凤寒。万里行完初放眼，九秋悲后独凭阑。失明气象层霄迥，可许孤臣彩笔干。  

***郁孤台***  

丹枫匝岸双江丽，峻岭环川万户开。汗漫偶为乘蹻客，苍凉独上郁孤台。层楼飞鸟萦烟度，大壑惊涛辊石来。漠漠天风满归路，旋螺门巷半蒿莱。  

***沙口守潮***  

泼火微微雨，推篷静候潮。春风斤竹色，吹绿过沙腰。  

***沂州道中忆故园梅信***  

买得梅花手自栽，清严标格共徘徊。荒城古驿人千里，一段生香拗不来。  

吾家十笏小禅龛，清境迢迢梦亦谙。底事冰魂断消息，更无天气似江南。  

***禹城***  

乡人沈君师颖方罢官，一孙颇贤。  

小市尘稀眼缬明，一街寒日筑球声。故人传说休官处，冷骑萧萧过禹城。  

***秋雨***  

晓起屏山掩画螺，惊风有意撼槐柯。空阶几日苔痕合，脱叶飞来雨点多。  

雨横风斜昼少欢，茅堂高枕轴帘看。平阶沟水潜通壑，舄下喧涛更较寒。  

岩扉过雨发寒皴，石色苍凉不见人。偶向翠廓閒倚拍，两枝红蓼漾秋鳞。  

***题严光传后***  

坚卧难教姓氏埋，至今严濑有高台。若为不著羊裘钓，更有何人物色来。  

一卷《尚书》受业新，买驴给费剧艰辛。庐江尚有韩同舍，只说先生是故人。  

***杨度汪***  

杨度汪，字勖斋，无锡人。拔贡。乾隆丙辰召试博学鸿词，授庶吉士，改德兴知县。有《云逗楼集》。  

***铁柱宫***  

旌阳遗象肃琳宫，瞻谒森然剑气雄。一自蛟龙驯海底，便携鸡犬向云中。神仙不藉还丹力，忠孝宁随浩劫终。咫尺上清灵宝地，绿章赤牒总无功。  

***陈兆仑***  

陈兆仑，字星斋，号句山，钱塘人。雍正庚戌进士，官中书。乾隆丙辰召试博学鸿词，授检讨，历官太仆寺卿。有《紫竹山房集》。  

***送定北军出居庸关马上作***  

天下九塞此雄北，过此回头望北极。驼山虎峪雪初消，绝少丸泥唯乱石。乱石荒荒非一形，面目欹倾不可识。奇鬼侧出不惭丑，困兽前奔忽回偪。忆到洪炉铸物初，工成于此投沙砾。无心作垒垒以成，付与王公资守国。居庸秦置汉军都，百战千秒争失得。谁知在德不在险，断碣寒苔半销蚀。圣朝威德统中外，万里穷荒犹户阈。沿边蕃部逐行商，驱马鞭羊出复入。那用堆金讲市台，免教番上防秋檄。休养苍生百十年，皞皞熙熙忘帝力。夭骄悖慢从古有，轩后爰勤三驾迹。长鲸归骨遗孽存，青海虽歼酋未获。前年彗帚出金方，近见莎车叩汉壁。堂堂天宇大包荒，岂得关门谢穷客。又况庙胜洞幽远，一弛一张讵易测。征西定北分两道，见北知西威燀赫。燕山超距上飞梯，谓勇健营。东海虚弦落过翼。谓索伦。细路盘盘不方轨，贯鱼唯唯无淹刻。韬锋蓄锐静人声，风旆星旗移曙色。我生生计弄柔翰，谬尹神州殊忝职。幸得初从壁上观，监护严程奉新敕。欣兹节制中古法，据鞍默卜师行克。丈夫五十不为老，髀肉空生增叹息。马前霜雪马后花，儿女之言休啧啧。“马后桃花马前雪，出关争得不回头。”康熙中诗人徐某句。  

***雪猎***  

雨丝夜散霜风鸣，和门送驾晓正睛。宿云未收旋勃兴，吹作一色连山横。矫首上界浩冥冥，思入围合随飞霙。帝循璐逵游玉京，琪瑶辟尘光英英。淅淅沥沥疑可听，鸟呼兽嗥多寒声。三山素禽来高陵，翩然白凤率以行。天龙曼衍过福庭，鳞间颔下分光平。寒兔抱杵奔圆灵，纤阿留影昨夜经。冰柱四合瑰崚嶒，诡形殊状睹未曾。银章皓羽雉与麖，自昔夸瑞今从轻。择肉命处閒量评，豹钩犀跋群狐抨。谁为侔色更揣称，天予奇怪别有情。麟仁驺义皆告祯，对时祝网七字成。阳春和难悚屏营，安得承诏如马卿。王恭谢庄终腐生，宫袍霑透猎未能。  

***白檀河过马***  

檀州河水如奔雷，千山瀑涨争盘回。方舟渡人不渡马，人马竞渡声喧豗。佽飞射士逐凫藻，羽林骁骑鞭龙媒。投空撇波一以去，嗟呀万辈河之隈。善马神閒翘足待，驽马气夺低头催。常马辟易不计里，骄马偃蹇频来回。圉人或不谙马性，愿公无渡少徘徊。沙头赤立者谁子，塞下勇健伊为魁。自言百钱过两马，青铜吾宝金如灰。予银不受，曰不识也。解鞍付与蹇共眇，双挽尾鬛相排推。口濆瀺灂巨鱼避，足蹴霜雪洪涛开。六尺无从辨腹脊，双尖未没时騀嵬。有如流沙自天产，贰师拔剑驱衔枚。又如牛渚自地出，神人执策左把麾。移时爬沙作蟾步，倏尔腾上辞沿洄。我马经危犹股慄，何渠作气殊未衰。同人三两并视此，一笑便欲倾金罍。洪钧铸物各有用，蠢愚何必非良材。马倚此人如良造，我倚此马犹舆台。大川何嫌径利涉，人马相得无相猜。  

***重过玲珑山同皇四子追和倪太仆敬堂韵***  

君不见木兰北去路转东，有山不夜如烛龙。倘逢西僧问，定是灵鹫峰，任尔横看侧看光明同。缅昔娲皇巧，大圜罗其胸。补虚炼石有模范，特留此式标元功。又怪神禹迹，不受造物笼。巨灵高掌竟未到，异穴宛转栖寒风。盈盈玉女下窥视，丑丑出鬼难为容。匆匆还云夜假宿，皑皑阴雪夏不融。素娥纤纤凝黛浅，扶桑拂拂悬规重。白毫团团顶自现，新磨濯濯奁无封。笙簧暗奏窈窈洞，睥睨瑰立崇崇墉。条条刁刁噫气噫，闪闪烁烁中星中。毛举众形似，略尽光曈昽。请言其外郛，妙与幻化通。初从十里之外望突兀，炯若绛绡委蜕落照红。旋自远而近，岩若石梁南畔之偃松，霜零雹打青茸茸。委蛇黝纠兮，生若象鼻舒钩探束藁。荒凉寂历兮 ，僵若驼峰埋棘惊仙翁。侵寻当面正明目，詄若天关外敞中有宫。六甲飞符疑可致，五丁神力真毋庸。卑莫若鸟道，陋莫若蚕丛。方当王驱此选胜，高张三面凌星虹。因虚共一霍若兽决网，可知人事变化侔天工。旧传为长城遗迹，御制有诗辨其非是，盖天造云。前时过此一题句，强为吴语夸吴侬。忆君长篇忽有会，濡毫雪幕犹帘栊。时维九月月既望，波罗叶赤逾东枫。橡树或名波罗。僧机图是其本号，神尧肇锡曰玲珑。喜从马上得险趣，回头笑煞扶衰筇。  

***赵北口题壁***  

铁马金戈迹久陈，升平时节物同春。儿终厮养无奇策，客似相如亦贱臣。比屋老渔閒挂网，拾樵村媪竞担薪。从教风日酣高树，合遣余温拂冻鳞。  

***送蔡葛山少司寇告养归漳浦***  

迢遥江路白华明，归思匆匆减别情。燕子翼乾秋社节，婴儿风落刺桐城。风自震出之名。三峰对酒迎春气，廿载孤眠听漏声。葛山留眷属侍母垂廿余年。剩有故衣珍重在，线痕密密似临行。  

***南天门***  

岭路千寻一线环，沿缘石角缓跻攀。登高宋使孤烟散，唱凯辽师倦羽还。袖底瓯翻星汉水，马前笏插塞门山。我来平世家中外，不觉行经虎豹关。  

***古北口题驿壁即赠吴提戎宜斋***  

叠锁重关巩上都，娲皇削出岳灵扶。气吞漠野连天尽，足蹴潮河望海趋。直北云黄屯圈马，出口五十里，地名马圈子。迤西月黑控飞孤。据鞍颇牧今能用，卧护犹应胜壮夫。宜斋时年八十有二。  

***出哨***  

博带襃衣出木兰，恭读御制诗，有“和门侍立汉九卿，襃衣博带诚儒生，相如作赋尔应能。”回头未觉赋才难。要将七字欺淫丽，大猎王庭侍可汗。诸蕃王皆侍猎，相如虽大言，岂能及此，窃谓只此足压倒一篇。  

***塞下柳***  

一例秋深落更残，独饶春意岂无端。龙钟双视西风路，驻马攀条仔细看。  

青璅门前一两行，飘萧坠叶拂衣裳。未妨人比秋娘老，剩粉残膏也自香。  

折尽高枝与亚枝，江潭凄恻早秋时。只因易得翻无况，要在关山笛里吹。  

悲喜关心物换形，细思吾亦偶然经。何人此会为迁客，肠断红桥暮雨青。  

***波罗莫林止顿二日得即事断句***  

黑章黄质老山隈，千载哀牢再夺胎。斜日和门生气索，腥风犹自逐人来。  

护儿恶兽有心肝，胁挟堪怜欲脱难。石赵竟能戕阿铁，漫将名姓与同看。  

单于献地空游牧，满谷牛羊化鹿群。不是猎围秋一举，枉教大福拥山君。  

枯龟骨相百无能，横帐居然枕碧层。见说小空来白昼，自疑禅榻坐高僧。  

***刘藻***  

刘藻，初名玉麟，字麟兆，号苏村，菏泽人。雍正丙午举人。乾隆丙辰召试博学鸿词，授检讨，官至云贵总督。有《渡江集》。  

***瓜洲***  

落日瓜洲泊，春风贴水平。片帆扬子渡，疏雨润州城。客路莺花晚，渔村竹树清。大观楼好在，遥对大江明。  

***惠山用东坡和王武陵窦群朱宿三诗韵***  

维楫无锡城，弥望烟云苍。遥指惠山界，郁郁复堂堂。故人具樽酒，扁舟如凫翔。芰荷浮秋色，帆樯逗山光。渐出蒹葭外，霏微闻妙香。夙昔林泉兴，到此不能忘。  

言入惠山寺，不见寺中人。石径松鳞古，玉甃泉流新。清瘦森毛骨，水石相磨磷。酌彼一泓乳，涤我万斛尘。散步得胜概，意气凌高旻。澹然忘身世，邈与泰初邻。  

扌门萝陟东堂，空庭布修樾。山外午炊熟，岩际钟声绝。飒然风雨来，云水互明灭。那能信宿留，夜煮寒泉月。为叹岁月促，逝者如弩发。谁是漱流人，一访烟霞辙。  

***秦淮***  

一道秦淮水，长桥觅旧踪。无边衰柳院，不尽夕阳钟。人去三秋夜，客逢十月冬。空闻船上笛，欲访竟何从。  

***十六日***  

去岁皇华驿，板舆将母归。五更村市月，一饭故山薇。信寄江梅报，身随海燕飞。又当箫鼓夜，千里望庭闱。  

***廷芳***  

沈廷芳，字椒园，仁和人。乾隆丙辰召试博学鸿词授庶吉士，由编修历官山东按察使。有《隐拙斋集》。  

***甲申四月朔重游鼓山***  

春光三月驶，岚翠万重深。选胜得清境，相于探远岑。瀑飞分练影，籁发和龙吟。却忆残秋日，登高豁朗襟。  

***饮杭大宗丁香花下***  

垫枝花又垂垂发，走马来看笑退之。绮席乍铺宾不速，琼英相对酒嫌迟。香生斜日温风候，开占春深夏浅时。为报流莺传好语，玉堂景色胜前期。  

***题侯元经天姥图次胡稚威韵***  

曦光真同赴壑蛇，身堕尘海无津涯。名山之约十年负，清游空絷白鼻騧。梦魂忽忽到天姥，山耶云耶路半遮。云衣逢逢花黄鹤，山陂叠叠披青霞。野水无人起光怪，匹练旋见金背蟆。天门詄荡回鸾车，却入迮径多书花。凉风萧萧吹我醒，檐前松月枝横斜。晨坐孤亭依树杪，庭宇窅深客来少。诸翁襄七。手提一灯画，开言首道侯生好。吾知生也天下才，奇崛文章冰雪抱。即观此图见性灵，尘壒难侵空翠绕。峭然坐我天姥下，对之恨未识生早。野鹿山麋本寡俦，两心契合堪绝倒。丹梯百丈凌清都，福地洞天何处无。与生久客胡为乎，惊沙眯目时模糊。生既居山与山别，卧游日日携此图。盍学叔{辶巳}且远去，持竿大泽随鸥鹭。不然思报信陵恩，慷慨夷门法乃祖。我惜时无真豪雄，爱才讵少昌黎公。笔摇五岳那终穷，肯艳春碧轻秋红。麻鞋亦登天子殿，仙骨自到蓬莱宫。他时却恐置身昆阆顶，回望天姥一气青濛濛。  

***送赵汉忠进士归常熟兼柬次山前辈***  

喜君归卧年方艾，廿六年间客帝城。一第艰于孟东野，高文欲准汉西京。尚湖雪净村如画，虞麓春来地可耕。若过闭门王侍御，道余频感别离情。  

***陈士璠***  

陈士璠，字鲁章，号鲁斋，又号泉亭，钱塘人。乾隆丙辰召试博学鸿词，授庶吉士，改户部主事，历官瑞州知府。有《梦碧轩诗钞》。  

***山行***  

纡曲疑无路，苍茫别有天。桥欹藤蔓络，磴断草痕连。啼鸟破山雨，落花香涧泉。风尘惭俗吏，徙倚暮云边。  

***蜀江***  

顺流直下瑞阳城，荡桨横溪自在行。杨柳如烟春似梦，落花时节近清明。  

***齐召南***  

齐召南，字次风，号琼台，晚号息园，天台人。雍正己酉副贡。乾隆丙辰召试博学鸿词，授庶吉士，散馆授检讨，官至礼部右侍郎。有《宝纶堂诗钞》。  

***题画用康乐道路忆山中韵***  

绣壁溅群瀑，合飞势渐缓。水口回层峦，峭削如岸断。茅茨四五家，篱落曲以款。幽人此间住，好风涤烦懑。桃源理或然，奥区事非诞。绕径柳毵毵，依墙枣纂纂。接筒引流长，叠石架桥短。孤亭当翠微，脩竹森千笴。远岫霭微岚，鸣禽乐暄暖。飘飘携琴客，巾屦亦閒散。问渠胡不弹，清音胜丝管。  

***新昌道中***  

窈窕溪山画不如，行游况值雁来初。霜前陇色开茅屋，烟外春声度筍舆。竹笕引泉分雪灌，麦畦梯壁带云锄。刘门道是刘郎宅，风物真疑汉代余。  

赤城犹在碧峰南，晓雾浑疑梦里探。难得天鸡呼海日，但看风竹写空潭。烟霞枕席人千古，钟鼓晨昏佛一龛。应笑邮亭迎过客，劳劳来去几停骖。  

***山阴***  

镜中看竹树，人地总神仙。白玉长隄路，乌篷小画船。有山多抱墅，无水不连天。朝暮分南北，风犹感昔贤。  

***绕门山***  

畴谓天工奇，人巧亦不让。君看绕门山，峭壁列屏嶂。厥初本赔嵝，斫出生面创。采伐穷日夜，骨立神愈旺。危崖高天欹，侧厂层云傍。山腹藏堂皇，外郛兀相向。彭觥斧凿声，数里因风飏。响应连四山，万和随一倡。盘旋螺文中，含胡振罂盎。俄惊大声起，雷硠剧雄壮。丁丁远可闻，砰訇近偏忘。小桥递弯环，舟行过其上。依稀彭蠡口，窾坎鸣巨浪。金奏在窟室，人面朝青嶂。峡束神禹开，池护吴王葬。梁欐想石城，翦刀移雁荡。屈曲绕垣墙，莓苔添色相。新痕冰雪侔，旧痕图画伉。风日所薰蒸，霖雨几涤荡。遂令受采质，丹黄写万状。老松冠其巅，华盖郁在望。下有竹千竿，森森立兵仗。村居皆石层，老幼总良匠。自古仰衣食，山故无尽藏。造遍越中庐，埋遍越中圹。道路乐平坦，绰楔睹高亢。朘削岂有涯，胜概弥难量。安知百年余，不作吼山样。顾语同舟客，斯游亦云畅。美酒既以沽，手杯且莫放。  

***除夕前一夜斋宿起居注馆燃烛校书有述***  

度岁犹多斗粟储，双清心迹称斋居。来分禄阁青藜火，细照琼函绿字书。泼水寒衾经雪后，如雷春爆定更初。何人此夕还开卷，积习平生笑未除。  

***松吹书堂歌为杭堇浦赋***  

大松拔地千丈强，怪松偃蹇如人长。老松根幹半化石，乔松鬐鬛蛟龙翔。稚松尚是百年物，千株万株环草堂。黛云影翻白日黑，朱夏气转清秋凉。刁刁调调天风作，一片灵籁腾空苍。昆仑鸾应嶰谷凤，凌虚流响非笙簧。沨容节奏本噫气，元和鼓荡成文章。太古之雷无霹雳，黄钟之管含初阳。轩于洞庭张广乐，牙来海上愁混茫。风琴恍忽变清操，总合《大雅》殊淫伤。草堂主人天下士，撑胸拄腹经与史。礌砢共笑和长舆，爽健端如李元礼。眼中那有桃李颜，门前洗尽筝琶耳。日就松阴闲徒倚，读破万卷读未已。砍节然膏五夜过，取枝作筹千遍记。著述自足豪古今，况占西湖好山水。每听谡谡独欣然，客来惊问何为尔。兴公贞白性所喜，得意忘言堪举似。三四年来幽兴隔，长安僦屋嚣近市。徒寄梦寤游故园，梦回又逐鸡鸣起。八砖影候花厅趋，万壑声閒图画里。手持素纸索我歌，为我研墨拂尘几。我披图画几徘徊，我家老屋傍琼台。碧海霞映赤城晓，芙蓉花插青天开。国清十里锁烟雾，石梁三树凌崔嵬。此皆自昔纪仙佛，汉柏唐槐行辈推。鳞甲之而森搏攫，羽毛整顿舞毰毸。毕宏张璪画不到，色兼紫翠凝锦苔。饱闻《咸濩》廿余载，对此还作家山猜。家山潇洒无点埃，日日车马胡为哉。蟹眼铛熟茗一杯，君思武林我天台。  

***花朝值春分节慎斋先生招同金琢章相钱勉耘本诚张国华鹏翀三前辈胡云持天游一济川会汾两同年及令弟晴川礼部士随集承露堂次南华韵***  

半春橐笔走东华，时典朝衣付酒家。折简忽烦前辈字，插瓶初见数枝花。谈深玉局翻仙谱，渴想金茎试露芽。应为主人吹律暖，玳帘开处燕飞斜。  

芳樽端不负花朝，共有心情望古遥。元解千言挥麈尾，新诗几束比牛腰。自缘春事思江阁，因画名山问石桥。布韈青鞵行料理，翦镫重与话清宵。  

***春日山行***  

木杪开青涧，岩跟出绮村。梯田高接屋，碓水曲侵门。芝草蟠云叶，松花涨雨痕。若将渔棹入，宁异武陵源。  

石势趋丹壑，钟声隐翠微。穿云篱筍直，带露药苗肥。香麝游樵径，春锄立钓矶。正看农务急，闲客亦来稀。  

***济宁南池杜工部新祠诗为沈椒园同年作***  

太白酒楼何砐硪，槛前坐见千樯过。南池故是少陵迹，可怜野水环陂陀。记我年前步池上，正逢泥滑愁双靴。东岳之云幂列岫，城隅沟洫成黄河。高槐疏柳半临水，人家户外联艑舸。今年十月重到此，忽觉胜概清罗罗。池隄既类彩虹偃，池水亦似青铜磨。幡幡老树杂新树，叶虽落尽留枝柯。三间瓦屋照寒日，门榜高揭字擘窠。问谁为此祀工部，座斫山骨陈象牺，守祠老人说颠末。昔岁使者来仁和，东阳裔孙癖好古，南池百度停骖騧。叹息杜公旧游地，无人构屋理则那。捐金诛茅辟荒秽，架木筑土成槃薖。高斋西蜀非一处，此添东郡新行窝。伐石刻诗置两壁，俾传久远期无他。维时落成值孟夏，花叶旖旎纷芰荷。瑶觞进拜巫屡舞，蒲牢殷地应灵鼍。仿佛郑公出小队，林间络驿鸣珠珂。风湍水槛映冠盖，一州人士来奔波。共诧草堂得壮观，竟与酒楼齐嶪峨。瘦容骨立尚戴笠，无乃饭颗还讥呵。我知沈侯有深意，非为閒眺蠲烦苛。《风》《骚》以降作者众，大海讵计蚌与螺。有唐独见两夫子，光焰万丈争义娥 。囊括百家奋巨笔，俯视余子真幺麽。况论忠爱出肺腑，诗仙又逊诗王多。流离浑忘身冻饿，但愁海宇森干戈。万间广夏岂虚语，得志应起生民疴。篇篇立意追《大雅》，不止逸藻媲汩罗。稷契心期合俎豆，便私所好原非阿。精神千载倘记忆，应招太白同吟哦。当时嗜酒今得地，官河酒旆驰轻艖。岱山迢迢拱户牖，朝霞朗对朱颜酡。堪笑主簿附享祀，姓许名字知谁何。沈侯沈侯好文黑，眼见醉草《迎神歌》。他年有客考古迹，定抚碑刻千摩挲。  

***潞河秋风行送万三葆青归宜兴***  

潞河一夜吹秋风，岸沙飞走旋转蓬。蒲帆百尺挂大舸，我友万子归江东。万子江东何所住，云占林泉最幽处。荆溪一灯明玻璃，影写铜官万行树。正趁橙黄橘绿时，鲈鱼入脍伴莼丝。初脱朝衫理游棹。秋来何地不相宜。但惜声名满天下，一时史笔推班马。竟将著作老名山，握别人人泪盈把。万子胸中故浩然，早看富贵等云烟。诸公叹息何为者，我自乡园乐静便。家藏邺架高连屋，自来三径留松菊。尚书清德好诒谋，爱坐林边课耕读。古称有子万事足，佳儿况是连城玉。即今十岁吟凤凰，馆阁耆儒多刮目。此日携儿向潞河，一船明月照诗多。归去荆溪如见忆，莫忘尺素来京国。  

***周长发***  

周长发，字兰坡，号石帆，浙江山阴人。雍正甲辰进士，改庶吉士，授广昌知县。乾隆丙辰召试博学鸿词，授检讨，历官侍讲学士。有《赐书堂诗集》。  

***玉女峰***  

甫越明星峰，探奇尚有意。玉女启琼窗，亭亭在天际。桃花驻丹颜，到老未憔悴。何以葆厥真，众妙通玄秘。我生入尘网，应为群仙弃。偶尔云中游，超然霞外寄。松竹作笙簧，恍如天乐沸。携手五龙君，且学希夷睡。  

***过缙云县***  

瀑布洒面吹凉风，乱山一线通人踪。低头偏仄入崖谷，惟见峡猿石鼠叫号腾掷攀虬松。嶂回磵绝十步九顾疑无路，浮岚杳霭春濛濛。劈开县门两扇窄，疑是鬼<辶业>非人工。更见残碑断碣埋没荒榛下，漫漶字画难锼穷。自笑一官类幺麽，天遣堕落层岩中。身邻虎豹踏蛇蟒，青磷黑箐蜀道之难将毋同。饥驱真觉性命贱，又东五百里入冯夷宫。  

***春日寄家兄怀鸣***  

自惜春如水，无人慰索居。莺花将尽日，兄弟几行书。方朔饥犹耐，维摩病未除。钟声长乐起，乡梦尚蘧蘧。  

***女郎庙***  

才逾子午谷，又过女郎祠。水折萦蚕尾，山深叫画眉。无情云去远，有恨月来迟。谁奏迎神曲，灵风满桂旗。  

***故城***  

暮鸦接翅月黄昏，雉堞荒凉叶打门。无复雄关屯虎旅，却从秋草送乌孙。戍楼基在空旗影，画角声沈断客魂。醉尉不须严夜禁，故将军有几人存。  

***蒲州晤项芝亭司马***  

判袂东华一赋诗，微云如黛影离离。河声蒲坂迎珂马，山色中条对画旗。秋馆梦寻欹帻地，春风车过卸镫时。棠阴到处闻舆诵，不待逢人说项斯。  

***朱荃***  

朱荃，字子年，号香南，桐乡人。乾隆丁巳补试博学鸿词，授庶吉士，散馆授编修。有《香南诗钞》。  

***湖上送家兄入都***  

幽鸟唤春春又阑，六桥烟柳簇征鞍。客途再到悲欢异，樽酒相逢去住难。五夜鸡声惊昨梦，连朝花信破轻寒。停鞭不尽蝉联语，回首高城夕照残。  

***放榜之前夕示诸分校***  

珠沈海底费搜罗，深夜然犀照碧波。寄语群公高著眼，青衫明日泪痕多。  

***张汉***  

张汉，字月槎。石屏人。康熙癸巳进士，改庶吉士，授检讨，迁河南知府。乾隆丁巳补试博学鸿词，复授检讨，迁御史。  

***秋夜***  

烟深卧阁草凝愁，冷梦惊回几度秋。悬壁四山云上下，隔帘一水月沈浮。翩翩影落飞鸿雁，皎皎光寒静斗牛。前路客归萤点点，边城夜火似星流。  

***张南华庶子进春林澹蔼图题六绝句其上御制用韵赐题徵诗纪荣遇仍用原韵录二***  

拜领宸章云汉垂，喜瞻文采动尧眉。春城佳气氤氲里，侍史承恩对阙时。  

羡君好句似唐求，温语如春出凤楼。我有赐书无赐砚，自须染翰就螭头。  

## ●卷七十二

***胡天游***  

胡天游，榜姓方，一名骙，字云持，一字稚威，浙江山阴人。副贡，乾隆丙辰举博学鸿词，己巳举经学。有《石笥山房集》。  

***秋日作***  

蟋蟀语中宵，凄切不肯休。微物尔何知，亦与时节谋。虽未入床下，已复在户陬。似道寒气深，催人理衣裘。嗟哉无襦客，破葛悬床头。高歌但竟日，晏默何所求。  

***秋寻阳明洞遂登群峰***  

越人夸越山，山不悬别州。心胆豗尘泥，尺步封鸿沟。勇脚攀元寥，园环蹑刀头。尽剖大腹壮，横得孤眼收。俯海沈竮竛，策日旁逗留。溪招白鹤风，柁鼓元气舟。诧历天外事，恍惚亦不愁。焉知腥雾中，扰扰虫蛆浮。青城蜀丈人，偃蹇群岳趋。会稽佐谁命，贰雄炎祝储。元气韛嚣氛，铸出争闯如。尚诮山中人，不辔名势车。石屋蹲虾蟆，斗偶无两俱。洞天碧浮浮，浮浮锁匏壶。壸中无杂仙，仙仙殊壤都。一气何是非，未肯忘秦吴。野僧枯杉纹，罅石龛猿狙。飞罗七条衣，蕨钵饥麕茹。安知从来客，攓云抱香炉。完朴余一巢，庶以邻太初。  

***送秦泾幼湜归郃阳***  

相士常苦衣，相马常苦肥。古来岂不然，勿谓今更非。秦士焚舟来，超乘争腾希。自许一战霸，空捩千钧机。仍将片叶身，远向灞岸归。灞陵夜半雪，南山夺光辉。勾芒迟迟春，仓庚鸣不违。浮云浩茫茫，安知所从依。谡谡秋树林，下有双石扉。逸竹閟青火，亦足忘寒饥。去矣勿叹嗟，各自从风飞。  

溧阳公于城西祠祷雨即次展候因遍游斋院中。  

灵祠抗龙首，崇覆凝丹垩。森壁寒雾姿，严旍振风魄。柏寝郁疑沈，烟楹转成积。国荣表威虔，年祥寄明职。诚轨谅斯臻，鸿羊缅犹陟。閒房香林外，一磬通幽迹。曙鸟散余喧，无人深草色。由来閟宫邃，荃宰劳蠲愊。中谷已云忧，周原沛应惜。望望西郊远，稍稍重林迮。凉绪结疏条，亭皋虚霭白。庶几及旋轸，展眺收清涤。  

***秋夜松吹书堂作呈堇浦翰林***  

悄然孤松夜，不起虚堂声。凄从主人心，飙籁含琼鸣。空涛洗白月，天地呈漻清。有言不为秋，焉能爽神明。有文不为金，焉能铿华英。君子壁四陲，永世刊俗情。镫光艳红花，波浪沄沄生。素琴虽未张，可以听和平。  

***将登华岳***  

州九岳登四，时落古人后。奔迫尘埃际，举动碍樊囿。放意知何投，万仞俯遥宙。心胸称豁达，蛙黾失战斗。忆昨龙为年，日月会龙<豕尨>屐凌泰山顶，回瞰浩难究。海日积微金，冻瀑点清漏。置身鸿濛前。真气入肤腠。问天嫩搔头，唯有青贸贸。客途时方穷，忘顾饥饿救。痛哭时一发，狂疾如愈炙。风吹马耳疾，久换面目瘦。翔翔二十载，尽计祇成谬。鬼神多绊搅，世事靳相授。岂无登临富，奇伟足自僦。华山此家也，功德终古奏。三峰不到地，引手入吾彀。思从造其巅，毕览著怀袖。乾坤白颢颢，一世藏隘陋。整身理筋骨，悬铁引可揉。捷想下上间，轻于挂猿狖。  

***烈女李三行***  

大海何漫漫，千年不能移。泰山自言高，精卫衔石飞。朝见精卫飞，暮见精卫飞。吐血填作塸，一旦成路蹊。岂惟成路蹊，崔嵬复崔嵬。女面洁如玉，女身濯如脂。十四颇有余，十五十六时。婀娜环春风，明月初徘徊。门中姊与姑，邻舒杂姥嫠。人笑女无声，人欢女长啼。昔昔重昔昔，皴痛不得治。有似食大鲠，祸喉连胁脐。阿母唤不应，步出中间闺。女身亦非狂，女心亦非痴。向母问阿爷，阿爷谁所尸。昨日门前望，裂眼宁忍窥。爷仇意妍妍，走马东西街。我无白杨刃，锻作双虹蜺。磨我削葵刀，三寸久在怀。一心愿与仇，血肉相齑臡。仇人何陆梁，挟队健如犛。前者为饥狼。后者为怒豺。小雀抵黄鹞，徒恐哺作靡。大声呼县官，县官正聋蚩。宛转太守府，再三中丞司。堂皇信威严，隶卒森柴崖。安知坐中间，一一梗与泥。何由腐地骨，鬼笑回牙欸。孤小不识事，闻人说京师。京师多贵官，列坐省与台。头上铁柱冠，獬廌当胸栖。獬廌角岳岳，多望能矜哀。局我头上发，缝我当躬衣。手中何所将，血帛斑斓丝。帛上何所书，繁霜惨濛埋。细躯诚艰难，要当自防支。女弱母所怜，请母毋攀持。今便辞母去，出门去如遗。是月仲冬节，杀气争骄排。层冰塞黄河，急霰穿毛锥。大风簸天翻，行人色成灰。夜黑不见掌，深林抱枯枝。三更叫哥鸟*>鹅，四更嗥狐狸。五更道上行，踯躅增羸饥。举头望长安，盘盘凤皇陴。下著十二门，通洞纵横开。持我帛上书，鬻我囊中袿。跪伏御史府，廷尉三重墀。尚书几峨峨，峨峨唱驺归。头上铁柱冠，獬廌当胸栖。獬廌即无角，岂与群羊齐。李女倚柱啸，白日凋精辉。结怨弥中宵，中宵盛辛悲。有地何博博，有天何垂垂。高城不为崩，高陵不为阤。为遣明府来，明府来何迟。长跪向明府，泪落江东驰。女今千里还，女忧终身罹。女诚不敢绐，愿官无见疑。父冤信沈沈，沈沈痛无期。一日但能尔，井底生朝曦。死父地下笑，生仇世中刲。顾此弱贱躯，甘从釜羹炊。语中难成声，声如系庖麋。明府大嗟叹，嗟叹仍歔欷。翻翻洞庭波，洞庭非渊洄。崭崭邛崃坂，九折无险巇。我今为汝尸，汝去行得知。爷仇意妍妍，举家忽惊摧。势似宿疹发，骤剧无由医。同时恶少年，驱至如连鸡。锒铛押领头，毕命填牢坠。有马空马鞍，永别街西馗。叩首谢明府，搦骨难相贻。昔为羝乳儿，今为箭还靫。遥遥望我里，我屋荒{艹毗}莱。寡母倚门唏，唏于杞梁妻。女去母啖柏，啖柏今成饴。虽则今成饴，母悲转难裁。女颜昔如玉，女发何祁祁。女口含朱丹，女手垂春荑。哭泣亲尘沙，面目余瘢劙。宛宛闺中存，黧疾疑疾罴。姑姊看女来，簪笄不及施。邻姥看女来，左右相呼携。各各自流涕，一尺纷涟洏。邻姥少别去，媒媪从容来。三请得见女，殷勤致言辞。公子县南居，端正无匹侪。金银列两厢，纤纨不胜披。身当作官人，华荣灼房帏。颇欲得贤女，贤女胜姜姬。回面答媒媪，身实寒且微。无弟无长兄，老母心偎依。所愿事力作，涩指缝裙鞋。安得随他人，乖违母恩慈。母年风中灯，女命霜中葵。须臾母大病，死父相寻追。棺椁安常中，起坟遂成堆。一一营事讫，姑姊可前来。为我唤长老，长老升堂阶。为我召乡邻，乡邻麋如围。十岁随爷娘，幼小惟痴孩。十五衔沈冤，灌鼻承醇醯。二十行报仇，报仇苦且危。三年走大梁，赵北燕南陲。女行本无伴，女止亦有规。皎皎月光明，不堕浊水湄。斑斑锦翼儿，耿死安能翳。自此旋入房，重阖双双扉。朱绳八九尺，挂向梁閒颓。鲜鲜桂华树，华好亦何奇。葳蕤扬芳馨，生在空山隈。烈火烧昆冈，三日夜未衰。大石屋言言，小石当连养。萧芝泣蕙草，万族合一煤。烧出白玉姿，皎雪寒皑皑。玉以为女坟，将桂坟上栽。夜有大星辰，其光何离离。错落桂树下，千年照容徽。  

***游子***  

游子昔出门，春晖犹未阑。依依萱草花，一步三回还。游子今出门，白日忽已寒。高堂如旧时，不见堂上颜。羊肠尽绕下堂路，今日转悲离别难。  

游子昔归来，欢迎倚闾色。能于冻雪底，引得春风直。游子今归来，华姿正徘徊。春风若有泪，独劝游子挥。不如天涯无还期，不见春风伤客时。  

***同张明府泛五姓湖有怀真谷山长***  

百顷风漪当面起，下马就船三十里。五月清凉无处寻，赤日青天归净洗。主人好客复爱奇，晓郭邀出临空陂。微茫未辨野岸阔，飒爽但信回飙吹。峨岢驾桨船窗倚，舟子凫雏相向喜。旷观不复碍波澜，幽思何如被莲苇。棹入陂心渺无极，浮虚浮翠皆生白。琉璃看作地上行，翡翠来从浦边直。袅袅瀜瀜动偏侧，阴插中条陂底黑。倒入珊瑚荡陂色，朝暮西南烟雾积。蔓牵藻荇平于席，玉醥哀丝催转剧。乐事贫穷唤打鱼，渔舟出没捷若驱。未知蛟龙有扰怒，咫尺失水观须臾。赤尾银刀杂相送，鲙盘挥霍行鲜供。日暮陂深愁奈何，杳冥忽惊波浪横。奔雷举扇却可麾，鬼神有意同清机。雨飞知向何处黑，鹭瞑悄立沙漘微。舵楼传钟崖寺暗，岭树挂月高城辉。扶醉归来嗔两炬，清景回头失相遇。少昊祠南烟草深，忽忆春星醉边聚。有无变化也复多，抹眼人间飞电去。  

汉杜陵五凤铜行灯槃歌 铭曰：“五凤二年，河东啬夫山工友为甘棠上林宫造。”铜行钉槃重五斤奇二两，邹学士长安阅市得之，要予作歌。  

井焰沈然灭火久，风歌沦唱四方守。祇怜旧梦去无迹，尚怪此槃今在手。摩挲背面三反覆，俯仰兴衰一论取。究观铭篆推甲子，上逐金人争老寿。斑斑泽暗蜡痕热，帖帖寒侵月华彀。微微过雨润生翠，庚庚当几横沈黝。纹花蹙蹙少萦线，蛮鼓琤琤珠戛扣。故非山林记汲县，仅异款识书元舅。七叶天扶病已立，五凤盛继元封旧。阙中三月集鸾鹊，海内百户欢牛酒。荐嘉灵畤合神鬼，赐玺名王侍铢娄。属车夜临属玉观，卤簿春上池阳薮。婕妤娙娥持挟笔，黄门舍郎导先首。荧煌炫转烛天地，熊虹辉焕迷宵昼。颇哀曾孙出襁褓，甘绝属籍蒙诛丑。皇皇狱邸讬胡组，时时鬼火吹阴羑。更无死灰然宿爨，岂有余光被幽杻。买饼市门徵博进，斗鸡下杜驱畋狗。归来爇棅自回照，幸免凿壁增嗤诟。潜鳞忽然雷电激，万骑乍觉风云走。甘泉上林备物御，技巧工匠穷斤镂。华檠豹脂引裂缺，宝炬螭蟠动蚴蟉。啬夫初闻许广汉，作者近役山工友。长悬日月照庭殿，尽拥星辰卫轩囿。宝剑何年砺陵厈，金碗相将发陇亩。永辞地市肠一断，散掷人间泪添垢。柯摧蒂折意谁惜，转绿回黄色空懰，由来世事难度料，略省人物同遭偶。得时失时易虎鼠，翻手覆手奚思咎。光辉早侍万乘侧，流落岂计千春后。更寻转徙余岁月，讵识完朽归谁某。往时舟彝纷错落，递阅年载遗十九。风花水浪原不定，游尘野马终乌有。古人但恨不可望，遗物聊凭吟在口。残釭晕喜灿红语，冻砚呵寒僵秃帚。不知咿喔唱黄鸡，已过阑干倾北斗。  

***万泉叹***  

厚地无底不可穿，掘井设尺空到千。诸村百酂共一渴，双涧但绕孤城边。县人已病耕土瘠，县名更似相欺得。夏资饮雨冬聚雪，涫沐尚为糜釜惜。苦辛未蒙长官识，转苦回甘谁气力，安得抽刀刺疏勒。  

***古柏行***  

柏状久知天所恣，势到三株不容四。依稀年向百岁时，亲见唐家晋阳事。左倾右跌两无检，欲僵不僵自相险。其一正直不少贬，鬼神偷撼更不敢。钜腹对剖或仰袒，地力掣拔遭皽脔。横纽生铜作筋缕，突乳银砂簇<疒蠡>癣。黛乾翠秃精灵富，骨黝态沈情性俨。庄周柳下殊介肆，节意高古同无忝。廊庙之具屯始亨，必论出处贤人贞。久从濩落不自惜，吕牙五羖皆晚兴。雪饱霜酣惨遭际，裂缺纷虹闪腾会。时栋终知应帝王，奇材自古资天地。公输不来亦偶然，洒落自可全其天。向来造物信难测，抱巨用小徒迍邅。祠前泓湫有龙蛰，夜深爪拽雷雨出。黑云沈侵髓香涩，灵呵神扶柏间立。有无变化疑脱然，万古空山顿成失。  

***赋得明妃三叠***  

明妃生照楚江清，艳比天边明月明。尚愁金屋汙仙骨，绝代岂为呼韩生。龙堆雪卷黄沙雨，偏著春风双黛妩。定知造物惜红颜，故使漂零擅千古。君不见邯郸人家施薄朱，暮倚市门朝佩珠。可怜光采霸天下，何恨当年卫子夫。  

明妃一顾已倾城，紫台远去转娉婷。鸣驼嘶马杂羌语，夜夜朝朝那可听。天低海水西流处，独有琵琶堪唤语。断丝枯木本无情，犹胜人心百千许。幽怨声声解与传，自怜意态骄神仙。生不得当茂陵亦帝真龙子，乍可巫山峡月空婵娟。  

明妃初向长门入，窈窕无心矜独立。自然动影回春风。璚鬟薄洗巫云湿。六宫良家五陵子，容华多少夸桃李。齐声却步称第一，今朝争为甘心死。妇人妒色恒自持，尚令忘妒前相悲。如何环艳映海日，近出珠栊人不知。以图索马安有马，况是丹青不能画。画师长安市上儿，一生解貌东家施。黄金纵使不相责，鄙人讵识天人姿。昔疑汉妾今焉支，妾身分明不泪垂。玉颜一为他人得，枉是千金莫赎时。  

***昌平行***  

龙车羽卫无人使，野父醵钱葬天子。昌平吏目缟素来，金棺手扶归地市。哭声是日山谷裂，故主遗黎痛有此。百年事在隐争传，岂有人间变青史。杀机天发盗移国，一夕鼎湖龙堕尾。公卿各矜降贼惯，劝进转多颜色喜。恨恨何人悲送故，堪问金仙泪如水。七月暗枯同轨目，发丧讵省前王礼。画虡秘器蒙露辱，容车剑户看已矣。义抱伸归丧亡后，怪字书遍乾坤徙。万古颓云激雪霜，一代诸陵见终始。啼闻杜鹃偷再拜，树老冬青终不死。昌平之行伤客心，悲风怒振苍山起。  

***三江闸***  

青天初破险，白马竟当秋。众水千年会，重溟一气收。远怀秦太守，高转蜀江流。疏凿微茫外，星辰永夜浮。  

***晋阳***  

风景无并塞，郊原得晋阳。供人莲稻熟，遮路枣槐香。俭意多谙俗，持生各抱方。翻思戎马际，自昔有飞扬。  

***塞上秋日倡巫伎人集无近远婆娑歌舞接朝夕合唱凄动旧俗以地多战死为之赛祀吹响流感娱殇魂慰厉怒祈保岁穀盖余风遗音至今***  

打鼓锦蛇斑，翎花粹带翾。神弦秋树里，青幛国殇还。岁得虚疑定，魂招祇未关。婆娑自遗俗，歌咽几红颜。  

***塞上观落日***  

落日与天倾，天连塞草晴。看从沙上汲，翻似海边生。惨淡开红烧，虚无恋远明。何人把羌管，先作月中声。  

***贾太傅***  

旷代怜才子，经时赋旱云。楚骚兼与恨，秦过竟谁闻。万里乾坤眼，三年草木群。苍生属相借，高论岂徒殷。  

***春晚出郭送溧阳公归葬江南述感***  

望到郊门万古愁，归来城府飒清秋。阅人华屋更相待，流涕哀筝并自休。陵处可应成下马，路分犹怕近西州。川原便逐东风改，会有心期白日留。  

槐碧幢新旧燕归，不逢家令已成悲。难为东阁重来日，堪忆三朝晏起时。游每晏起，公早至斋中，就坐床侧论事，不责其简，常以比安石梳头对宣武，又，公逝后，其第为太宰刘公之居，刘公仍扫旧馆待游，义所不忍，卒谢去。白首青山终一隔，沧波丹旐恨俱移。敢辞垂老仍羁贱，泪湿生金续蔡碑。作公神道碑铭。  

一梦从公十载深，塞云关雪换朝阴。嘘枯地觉无余恨，留落天疑直至今。经共任安终讬意，早成疏傅欲归心。先是数公开府于外，有重币见迎者，游以从公，并坚谢聘使。游于庚申岁即劝公乞身归休，寻至乙丑冬为作奏，因决致仕。两嗟萧瑟东风外，尽与伤春变楚吟。  

冠剑行看欲就封，过门争感旧时龙。人间梓器身何恨，病后楹书墨尚浓。春水帆樯星斗气，晚花宾客雨云踪。苦为怨句裁还得。秋对青云阮仲容。  

***吴越武肃正庙下作***  

长鲸一剑八百里，落雁千都十四州。河外赤符终奉汉，江陵玉马本朝周。花开陌上香车杳，衣卷山前锦树秋。安得英雄万强弩，天边更为转涛头。  

***阊阖***  

五华城阙九光楼，阊阖遥扃隔世愁。把钺几曾回暗虎，服箱从此到牵牛。星辰独傍中宵渴，云雨安知下界休。帝所会应无宋玉，白榆凋尽不悲秋。  

***层城***  

欲倚层城俯八垓，手挼云雨转璇魁。终疑上帝难容谏，便恐神仙亦妒才。世界古来余一粟，昆明夜半又飞灰。思量惟有人间乐，醉看貂蝉向大槐。  

***牡丹***  

几夜明薰玉有神，翠帏扶起态沉沉。难为不负东风地，直使能移一世心。睡去尚愁肌麝重，折来犹觉眼波深。相看争忍旋抛却，一寸斜阳一寸金。  

送别上人游蜀 上人本儒生，一夕忽出家，数载后来见，即别去。  

关门累月不梳头，行脚须臾过赵州。已分禅心安白足，尚贪诗句写红楼。故人好在昙无忏，乡里还呼许散愁。地埽峨嵋从此去，定身休作树中留。  

***秋日西兴旧关口登楼眺望浙江感怀***  

吴胥越绝雨飞虫，何止鳌涛落手中。万井过江丹画湿，大荒浮海碧蜺空。催寒一帽冲新雁，横笛千山入晚风。岁岁劳劳关外客，暂偷閒望恨无穷。  

***送谢侍御赴长沙***  

帐底吹篪夜解围，剑炊刀淅两危机。请来斩马平陵去，看遍黄羊属国归。物论清流几人是，书成孤愤举时非。戟髯强项生平意，坐映江山合有辉。  

***晓行***  

梦阑莺唤穆陵西，驿吏催时雨拂衣。行客落花心事别，无端俱趁晓风飞。  

***晋阳李锴***  

李锴，字铁君，号廌青，汉军旗人。乾隆丙辰举博学鸿词，辛未举经学。有《睫巢集》。  

***云冈寺***  

黄金易销木易朽，即山作佛佛乃寿。五丁风斤齐琢剖，一峰破碎万象有。四十七尺身独尊，三万六千日何久。崔浩已死可若何，后之君子扬其波。  

***山海关***  

关路无人雪自消，兴亡千载一昏朝。岛门失势鱼龙震，亭障乘秋虎豹骄。白草已堙先轸血，青天谁奋伍员潮。可怜万里绵秦塞，不救感阳赤土焦。  

***凤皇山***  

凤皇山上叠琼台，丝管年年曲宴开。五国城头霜夜角，朔风辛苦莫吹来。  

***登北极台***  

含睇高城接渺茫，饥乌飞噪古台荒。沙连秋水寒皋迥，山拥晴云落日黄。边塞关心双宝剑，亲朋满目一空囊。廿年不偶伶俜影，宾戏真难答省郎。  

***鲤石行***  

吾闻东海之鲤能变化，湖山飞越唯须臾。此石形状苦神似，往者毋乃真巨鱼。怒目轮囷大于斗，鼓鬐振鬛势欲走。倚峡犹飞失水心，冲天直奋吞舟口。惨澹风云入憔顇，土花石藓空鳞次。江湖何日得相忘，蝼蚁能无受其制。阴潭秋雨沈沈急，龙母叫啸鲛人泣。君不见朽瓜乌足何太神，解化江鱼与胡蝶。  

***赠李雄李库兄弟***  

束发承恩领边务，长剑划破阴山雾。从行李氏四十人，兄弟今存雄与库。曳杖相逢村树边，把手殷勤问新故。君年十八今五十，人生信如草头露。边霜如刀割人面，犹记当时逞雄健。异身同命走殊域，手指堕落心无间。即今垂死骨髓枯，一中秋风肌肉颤。语罢淫淫涕如霰，不死他时再相见。感之赠以钱一串，亦知贱子长贫贱。  

***坐仙人桥望西峰红树***  

白云之半西峰西，秋树十万红锦披。紫金交注宝丝网，碧海晴拥珊瑚枝。西风泠泠时中之，云璈宛转清商移。采旄飏云巫女下，豹旗揭雨山鬼啼。枝枝叶叶迎薄寒，山僧野客争来看。关河岁晚金气肃，青帝假尔丹砂颜。外方作态中则病，色若可怜心不竞。山烟欲暝严霜飞，松柏萧萧有本性。  

***雪后踏雪听倒影潭水***  

野鸡乱印前溪步，槎牙玉削沙头树。芒鞋踏雪雪不汙，捷辟西南人潭路。群动蛰伏万籁喑，飞空激响潭流深。黄钟大吕方并扣，金奏地下惊欲走。我有深情久相对，青藤杖击层冰碎。乌黔鹄白天不移，湛然独立空明外。  

***题李卫公待渡图***  

太原公子方隶军，药师却渡黄河津。津头萧萧风雪暮，亦是寻常行路人。惊龙怒虎易形似，难画英雄当此际。常山太华隐欲动，千尺光芒垂至地。短衣长剑奇仿佛，妙处胸中如有物。赤云敢击天子气，黄金待铸通侯骨。呜呼丈夫古来抱奇诡，宛转几人岩下死！射钩倘恶晋公子，骅骝又死盐车底。  

***古藤歌***  

葛甥东园余古藤，十年委弃栖陂艿。支离不死亦不生，根蟠元气犹支撑。枯条高折兕角秃，朽腹半裂鱼膏青。有时一花两花发，流苏倒挂红丝绳。沈精阴脉自得主，枯菀不假春风能。一朝移根忽我寄，伧父邪许牛车胜。白茅用藉索以约，龙胡或见髯鬅鬙。云中飙举帝子下，丘园帛贲徵君行。城南沃土买百篑，活水远汲长河清。封殖灌溉不遗力，高杉复架藤花棚。酹君杯酒慎莫死，老夫与若聊相凭。  

***新竹歌***  

少年日作江南游，大竹小竹青满眼。菅茅土苴不足惜，樵父编篱渔作断。蓟丘在昔植汶篁，不信于今此物罕。丰台土膏颇润湿，人夺天工尚强勉。西施在越了不觉，异人寄赵珍无算。青钱一百栽一本，琅玕琬琰矜殊产。王猷宿好老不已，购之不惜衣裳典。鹿车辚辚为我辇，老竹如麻雉子短。晨昏芟剔手自护，已疗山翁十年懒。三月春风泠然善，江烟水色纷萧散，忽然移我三湘远。  

***焚诗歌为石东村作***  

古诗旧说三千篇，未必皆是宣尼删。河清菅蒯颇可诵，春秋交聘犹能宣。逸而不逸谁则主，少者为贵翻争传。石君一旦过我门，道腴义胜来骄人。生平为诗不知数，告我草稿今通焚。丈夫猛捷贵有断，龙蜕不惜黄金鳞。君看《笙诗》无一字，束氏补之成赘文。我闻此论骇卓绝，至人之迹神其灭。白贲无咎世莫讦，脱身天外穷毫末。吁嗟乎，君休矣！宝华玉气恐不死，或有人间传片纸。  

***闻归雁感赋***  

毕竟家何处，而云北是归。高城残照下，万里一行飞。风急毋相乱，沙寒定有依。畸人方失序，缘汝泪霑衣。  

***屈复***  

屈复，字见心，号悔翁，又号金粟道人，蒲城人。乾隆丙辰举博学鸿词，不就试。有《弱水诗集》。  

***无端***  

春染流云绿，芳烟横高楼。萧萧征马鸣，浩浩佩吴钩。红尘蔽天地，江湖万里游。驿路逢妇人，流离在嵩丘。饥寒尚无济，乃言千岁忧。野田花乱开，晚风冷于秋。无端此一身，白日过人头。  

***杨司寇枉驾寓斋***  

陆沈愧通识，荒谬悖时彦。置兹凉炎区，即理鹓鹭贱。高轩一以临，高言饫食楝。砌苔延古意，众籁洁庭院。艰哉何巍巍，出处蕴深鉴。谁能慎所守，隆持表独善。月露濯烟埃，疏雨洗河汉。因心结素云，惊飙吹不散。  

***过流曲川***  

回风陷日天如梦，流曲川平暮尘涌。行人马嘶古道傍，离离禾黍旌旗动。杀气腾凌古战场，前啼鸺鹠后鹙鸧。降将云台曾未闻，三边侠骨空自香。岂知到海泾渭血，寒潮不上天山雪。井底蛙声竟何在，十万游魂哭夜月。满地閒花落新愁，至今河汉皆东流。同入蒲城化为碧，仙人掌上芙蓉色。  

***红芝驿***  

红芝驿前杨柳绿，千枝万枝风谡谡。江山谨具追饷时，有身无首当怨谁。宁武关头血成碧，金马玉堂好颜色。胸中甲兵七篇锦，能多武功无惭德。西山薇蕨留余香，闻说夷齐下首阳。今日春风不忍见，桃李花开古道傍。东海空蹈鲁连节，边头枉啮苏卿雪。泪尽终南犹未倾，秦淮烟水渔阳月。  

***梁园怀古***  

龙香可寻隔云爇，红愁绿惨犹未歇。著处晴烟袅碧萝，尽日春风叫鶗鴂。数株残柳不胜情，野花斑斑照宫阙。乐府新歌一字无，黄河流水一朝掘。蛇老精灵引虺过，寒影荒地堕秋月。  

***谒杨椒山先生祠***  

冰玉丰姿尚凛然，信都遗庙古城边。每于乐府闻鸣凤，何似深山哭杜鹃。市酒有香行客荐，霜威清野晓光圆。永陵宫殿依然在，莫载灵旗北过燕。  

***明妃***  

阴山一去紫台空，环珮何劳怨朔风。汉帝六宫春草碧，只今谁在画图中。  

***古寺***  

古寺无僧白昼阴，重来凄断百年心。青山不改春风路，黄叶苍苔一尺深。  

***寺宿***  

西风满天夜，古寺水云间。松际露新月，窗中堆乱山。诗书无佛果，钟磬向人闲。独坐寒窗下，樊川一雁还。  

***庐墓图***  

湘江白云流，寸草心何有。结茅傍青山，苔痕化三秀。白云日以远，松柏日以茂。灵芝日以荣，岁月忽已久。岁月忽已久，遗书犹在手。郁郁松柏枝，上巢慈乌臼。慈乌绕陇啼，人静叶花厚。此图即蓼莪，老泪穿衣袖。  

***查礼***  

查礼，原名为礼，又名学礼，字恂叔，号俭堂，一号铁桥，宛平人。乾隆丙辰举博学鸿词，由户部主事官至湖南巡抚。有《铜鼓书堂遗稿》。  

***上巳同刘紫仙吴中林赵端人汪西颢万循初胡文锡登稽古寺藏经阁***  

***晚过水西庄饮揽翠轩***  

清风徐来迟日妍，绛桃初发花欲然。城西草色绿如翦，迷离遮断陌与阡。一抹青烟绣平野，超尘域近同驻马。杂树蒙茸积翠阴，慈云朵朵垂檐下。杰阁巍峨碧汉高，俯窥万户明秋毫。铃声满耳众籁寂，市近未觉人喧嘈。梵宇重重耀白日，庄严百宝鱼鳞密。世界凭谁悟大千，吾徒数备竹林七。粤稽白马止鸿胪，寺名从此属浮屠。度人何止鹿羊车，圆通自有智慧珠。水西另辟清幽境，宾从往往辖投井。酒中仙恶醉逃禅，长斋之客缘未请。当筵又见日西斜，分杯插羽飞流霞。兴酣各趁婆娑舞，听我长歌且勿哗。君不见河水金人争掌故，兰亭遗迹空山路。往事多闻虞晳争，盛名只有孙王序。何如痛饮青丝瓶，高谈兀傲倾平生。烛花如豆当花照，未许城门报一更。  

***人日过周月东卜砚山房观郑簠八分小篆册子用杜少陵李潮八分小篆歌韵***  

春蓂初报布七叶，春冰渐薄如秋云。尽说今年春暖早，疏梅已报香三分。呼朋共走卜砚宅，主人好古徵博闻。丛聚虫书似蝌蚪，眼明赝本留其真。就中篆隶擅造化，夜应泣鬼昼骇神。开函已识谷口笔，徐观愈觉心魂亲。想当挥洒日，特立无与邻。风流既往不复得，至今缣帛思其人。近来嗜好多皮相，燕瘦环肥异趋向。莫如吾友衡鉴精，是否加之项谁强。直沽水黑孰并肩，朱大导江墨迹壮。二子风力咸豪宕，与郑诚堪称辈行。斜阳忽在户，饮酒还高歌。歌成聊复就君问，问我诗中意如何。  

***紫丁香花歌为杭大宗编修赋***  

春阳作暄花事秾，万卉争光斗娇妩，嫣红姹紫纷陆离，如火如荼塞亭圃。就中丁香尤丽都，李俗桃轻回难伍。我家结庐城南乡，旷者宜田奥宜宇。兹花开日春正妍，不惜樽罍醉箫鼓。今年春作城中游，轧轧双轮碾尘土。临风怊怅归去迟，窃恐飞英落如雨。松吹先生我故人，庭有名花恰当户。登堂静对娟娟容，仿佛南乡花乍吐。高枝似袅紫玉烟低影还如紫云舞。柔肌纤骨不胜扶，细眼明眸疑欲语。蒙茸乱蕊笑紫荆，更比紫薇重难举。羡君深院金屋同，贮此娉婷十三女。看花有客昨朝来，闻道吟声满环堵。惜哉良会小差池，未及花前倒清酤。繁华尽逐风波流，已去韶光唤谁补。先生高致超寻常，一室从容考今古。晨昏坐卧清香生，身与名花合称主。此花自昔少留题，喜见诗成群玉府。床头如辑种树书，应采瑶章入花谱。  

***春夜曲和心穀伯兄***  

凝香不散重帘静，帘外纵横聚花影。薄寒犹解剪红衣，一曲珊瑚钩正冷。隔院微闻纟玄索鸣，嘈嘈切切远含情。美人自学翻新调，不作当时《子夜》声。光阴荏苒如飞电，海水东流无日转。遵渚初传归塞鸿，雕梁又欲栖吴燕。栖吴燕，春将晚，庭下残红吹渐满。秉烛狂游惜岁华，露华浸透罗衫短。何处清歌声未已，莲花杓小倾芳醴。更筹几换啼乌起，月落西南淡如水。  

***中元登海光寺楼写望同张鸿斋汪西颢陈江皋万循初分赋得八庚***  

暑退凉初至，登楼客思清。鱼帘桥外密，稻陇寺前平。云起连潮色，风过带磬声。佛香吹不断，斜日射孤城。  

***雪中丁字沽待渡***  

角飞城外雪正飞，丁字沽边人渡稀。遥天一望寒云白，村村矮屋藏烟扉。寻梅独向雪中走，呼渡不来空袖手。凭谁写我待渡图，戴笠披蓑临渡口。冻柳栖鸦叫不休，滔滔河水杂冰流。酸风刺面吹愈急，隔岸渔罾带雪收。  

***春夜苔花馆听杨天益弹琴***  

戚戚复戚戚，空阶夜岑寂。山人抱琴同月来，月光入户琴声哀。起如十二峰头云乍散，孤猿三叫悲肠断。止如十八滩头水潺沄，落雁一声念离群。我琴无纟玄桐梓绿，化作孤生嶰谷竹。感君慰我良宵愁，更奏人间离别曲。吁嗟乎！山人尔琴诚太悲，慎勿再弹《乌夜啼》，慎勿再弹《雉朝飞》！  

***雨后游王氏忏园***  

湿云涌西山，薄晚苍翠隔。丽街秋雨疏，雨止日未夕。言寻槐市园，敝薜振瘦策。入门见颓垣，斜照在瓦砾。蝉声断续长，树影参差碧。径草欲齐肩，苔痕没高屐。孤亭一徙倚，凉思满萝薜。自足涤烦襟，谁信炎暑赫。微风动絺衣，乔木感畴昔。旧慕辟疆名，今惭子敬迹。  

***晓出茂州北门历双溪口陟土地岭***  

晓出茂郡城，乱山峙屏障，沙径多转折，东指复北向。山脚汇双流，石漱桃花浪。缘溪策马行，登陟穷怪状。迢迢岭路遥，竹青遍山放。寒翠吐晴烟，渺似春阴酿。盘旋到岭头，孤云低可傍。回首见九峰，雪朗神气王。地僻少人过，振衣独俯仰。啸声落虚空，兴逸心愈旷。  

***风雪中过小直固山***  

上下几千寻，盘旋数十里。人行向云端，马行在雪里。不识山径高，惟见寒光起。长林白满沟，空谷响冻水。粮夫赑屃来，如蚁转磨齿。俯惊万丈阬，一堕骇无底。我方仗舆丁，两肩讬生死。皇天本大慈，兵事会当止。  

为顾备九孝廉寄题补溪芙蓉庄，  

涉江未采江南香，长歌为咏芙蓉庄。芙蓉庄新梅里古，远隔春申黄歇墅。虞山东去补溪西，客来问花先访溪。污泥不染波如划，君家世世原清白。阳冰作吏在缙云，君家邻县称神君。剧盗就诛同斩草，御史书功上上考。一麾出守即本州，惜哉未展平生筹。流传别业重乡里，一树相思常结子。祠堂霜露荐蘋蘩，平泉偶筑尚书园。尚书诗编《红豆集》，不记谁种鹦鹉粒。转电光阴感岁华，芙蓉仍作故园花，折花笑问芙蓉主，花谱何如治县谱。  

***家立功侄过陶然亭看雪***  

雪声一夜鸣天籁，雪满城中复城外。晓风嘶马入城行，暮出城门雪未晴。诸公好事耽吟兴，同上危亭寻曲径。后来笑我登临迟，不知晚景看尤奇。松林何冉冉，寒鸦飞点点。茅屋何斜斜，寒犬吠家家。微茫略识西山岫，倚槛萧萧笼两袖。为问围炉煮雪人，何如载酒雪中逗。是日，李向叔、家尧卿并畏寒不至。雪光浮白夜色催，琉璃地照琉璃杯。陶然亭即无垢国，远胜罗浮万树梅。  

***赠王昆霞道士***  

曾住齐云第几峰，何年北上寄游踪。名从白社吟中得，谓《金台倡和集》。人在黄花冷处逢。垂老心情同野鹤，未衰筋力付孤筇。一囊斜挂秋风里，遍踏天涯访赤松。  

***金川归化恭纪一百韵***  

帝德恢无外，皇慈格有苗。山高凭箭定，诗美咏弓弨。卉服齐通禹，垂裳尽仰尧。礼成行衤类礻马，乐奏制《咸》《韶》。勋业垂青汗，声灵怒赤熛。信知怜趯兔，不仅变飞鸮。陇蜀疆隅广，西南险阻饶。微卢周代助，邛筰汉时朝。羌僰长驰后，羁縻历世遥。民风徵象译，使节遣星轺。玉垒森千嶂，金川渺一嶛。子来曾号赤，虫细合名幺。鐻耳斑衣倩，雕题翠发髟。从征殳共执，受职宠仍邀。居逸偏多戾，潜深敢自骄。邻邦兼狎侮，接壤遂攻剽。戢戢虮缘介，逡逡犬走猋。逋逃甘聚薮，烽燧漫侵宵。化外难文告，安边戒动摇。我思和以剂，彼病渴于痟。嵎险围应顿，巢危焚必焦。徵兵扫蠛蠓，分将靖焦侥。尚尔矜超距，居然扞采樵。穷鱼夸拨剌，首鼠恃跔跳。坚守腾饥虎，烦谋聚沸蜩。老师空擐甲，旷日但鸣刁。圣武殷宁宇，军威重建标。合符士尽厉，设旐骑皆骁。上相怀孤愤，中诚冠百僚。请行初日皎，承命北风飂。华毂皇躬拥，芳羹御手调。百壶樽溢蚁，三锡剑装珧。端拱临轩槛，精禋告庙祧。陛辞温似纩，旆出疾如飙。师保咸攀柳，天潢亦驻镳。共期归辔速，早庆塞氛消。皇驿征无滞，河堧度更辽。计程烟杏杳，冒冷雪瀌瀌。燕岭才前夜，秦关又诘朝。奔驰靷任绝，章奏烛频销。眷遇交中使，精勤励后凋。甘分厨下膳，俊肠射前雕。慰问劳俱忘，都俞福共徼。休光诚蔼吉，佳气自清漻。叱驭凌千仞，连营远七桥。需粮迟木马，涉水弃泥橇。石磴牵修绠。皮船胜小<舟召>。寒峰指孛彗，霜气净炎歊。中鹄须穿目，呼卢在得枭。贪狼徒肆狡，文雉敢呈娇。骈首奸同戮，倾心众不嚣。悬旌遮夕照，飞炮震云霄。喻害蟊皆贼，如耘薉是穮。诉哀身愿缚，乞命语维哓。将令宣乘锐，军心誓啗妖。墨痕浮盾鼻，鸱响急弓<弓萧>。天子恩真湛，东风律转条。有嗟昆玉烬，不尚血流漂。一面开罗网，连村保领腰。惠方周骨体，泽已遍天乔。懋赏桓圭搢，崇猷鷩冕超。勋宜休鬯秬，荣岂藉房椒。瑞霭林开雾，欢声谷应潮。连营环嵽嵲，猛帅越岧峣。顾盼今通道，周巡昨战碉。怪形驱魍魉，丑类遁山魈。坛建阶墀筑，门开彩绣飘。蛇行股并栗，尘伏首微翘。六事严铜柱，三章重斗杓。感深颡屡搕，悔极泪如浇。表赤呈金赆，抒丹奉玉瑶。论功彰赫濯，却馈恤荒要。稚女眉初黛，童男发尚髫。立祠同社祭，供佛比僧寮。壁垒逡巡撤，藩篱次第烧。比邻安故堵，率士息征徭。豹变开戎索，鸧鸣返革<攸革>。依依循柳色，款款踏兰苕。郊社虔笾豆，园陵肃血膋。成平深瘗玉，峻极烈焚萧。盛事奎章制，丰碑翠石雕。焜煌垂有亻卓，惕厉示无恌。锡燕罗彝斝，陪筵集珥貂。鹰扬徵舞蹈，鱼藻寓笳箫。大赉周师集，胪欢舜舞招。即今歌宴宴，在昔梦迢迢。挞伐高汤武，谦冲过姒姚。乾宫纯孝备，慈圣德辉昭。奉册亲呈表，开筵后拂褕。珩璜和殿幕，绂绶映庭燎。忆昨勤输挽，征车挂饮瓢。风尘晨共发，亭廨夜堪侨。聚米看山势，群官用部挑。抡材及樗栎，采论愧刍荛。郎暑旋辞庋，滇池拟驾轿。从征期慷慨，同队逐飘飖。奏凯寻由蜀，微臣改渡潇。待听湘水瑟，为鼓楚江桡。诗思惟追柳，居民并治猺。长歌怀北阙，《击壤》比风谣。  

***采葛行***  

山头种葛葛叶长，山花落水溪流黄。乌髻红衫脚不袜，蛮家少女面如月。手里钩刀一尺横，截来纤葛春云轻。为郎作丝为郎织，衣成净比秋霜色。秋霜色，春云姿，吴绫蜀锦知多少，不及罗浮葛称时。  

***海阳山湘漓水源歌***  

我昔读《水经》，曾究湘漓流。源出始安县，阳海山之陬。涓涓始一脉，觞泛乃为舟。盘盓导东北，水分西岭头。咫尺同源异千里，北曰湘水南漓水。湘过巴丘入于江，漓至苍梧注郁止。漓流水弱湘流强，为溯狂波筑铧觜。刊凿灵渠万世功，谁其作者秦臣史。渠开水似天河倾，因功谋利费经营。续设陡门三十六，隄埒坝蓄如屯兵。往来自此邀其惠，楚粤舟航咸利济。人工不若天生成，安得移山重叠砌。乾隆甲戌九月秋，上公抚字忧民忧。羽书络绎檄余往，相度刻日工须鸠。裏粮策马走山麓，先事穷源后修筑。兴安境尽入灵川，攀葛扌门萝历幽谷。一山突起矗大荒，石骨嶙峋百丈强。四围无嶂亦无岫，居民指此即海阳。山脚嵌空挂钟乳，下有清泉岩口吐。把火直入山腹中，目击潭光彻水府。神奸物怪不可求，阴森气逼声飕飗。然犀我恐幽明别，邃窦岂堪人久留。出岩丛棘钩衣裂，老树古藤悬嵽嵲。披寻石壁获二碑，藓蚀苔侵色似铁。摩挲漫读马陈文，字迹端遒钗脚分。速呼童子扣墨本，天风飒飒飘秋云。呜呼！烟霞我固有深癖，抉秘搜奇无虚夕。湘漓于此结奇缘，作歌记事镌诸石。  

***乳洞***  

临源城西南，山阜连峉々。十里村坞幽，所历如有获。乳洞最称奇，理我双蜡屐，步近玉溪桥，耳根泻漰湱。洞门敞而圆，钟乳垂累百。左右两径通，中抱一泓碧。泓水生巨潭，潭光射千尺。冬夏不涸流，绿净浮鲜鲫。二桥接方坛，坛平堪布席。濯足俯清泉，恐扰蛟龙宅。凭眺豁双眸，浩荡拓胸膈。万象皆澄空，身若与凡隔。洞尾石成田，仙迹开阡陌。惟当种石芝，灌之以石液。岩口多摩崖，年深苔藓积。我固好事者，古人亦同癖。岁月易云迁，对景悲过客。搜剔石湖句，徘徊感今昔。出洞复入洞，磴道陡且窄。云气冷逼人，滃郁沾衣白。最高洞腹广，阳崖当户坼。披榛拾级登，烟霞栖乱石。山下藏花宫，森森围翠柏。绀壁沿深磵，轩窗倍静僻。暝色澹遥岑，鸟归送日夕。秋风振疏林，落叶声策策。  

***登鳌背山塔***  

峨峨鳌背山，突兀江心峙。浮图插其巅，直向云霄起。放舟泊山根，黛色落秋水。磴道盘巉岩，天风忽可倚。独立斤流中，孤标瘴烟里。惊涛撼不动，鳌足入地底，俯听猿啸哀，低看飞鸟止。遥睇壶城閒，苍茫暮色紫。旋转碍云过，望望穷千里。巍然南天南，万古青无已。  

***桃花口望西淀***  

袅娜春林烟，吹青入河柳。我乘桃花风，又到桃花口。萦回西淀水，一镜映马首。哑哑归塞鸿，断续落芦薮。微茫见渔艇，遥羡烟波友。青莎閒白蘋，垂钓且饮酒。西沽看渐近，去夏忆分手。别来半载余，相隔殊已久。奔波惭渊渟，蓬转愧株守。何当租沙田，于焉种菱藕。  

***张凤孙***  

张凤孙，字少仪，江南华亭人。副贡，乾隆丙辰举博学鸿词，辛未举经学，历官云南粮储道。有《柏香书屋诗钞》。  

***俭堂饷水西庄红菱走笔奉谢***  

江南六月看采菱，荷衣雪腕轻桡凭。锦帆泾里掉烟入，满身风露寒凌兢。曼歌一声蟾魄上，紫茎绿叶牵朱绳。十年书剑去乡国，鸳凫旧梦空飞腾。直沽旅食又长夏，消渴不耐炎熇蒸。水西主人辱存问，侧生五十筠篮承。清香扑人光照眼，奚奴触手愁霜棱。鹤留仙顶鹦爪细，一弯茜影湘波凌。玫瑰轻擘水仙佩，玉肤映彻冰壶冰。吴侬得此乃狂喜，传笺遍集诸宾朋。古瓷擎出佐清宴，凉飙净扫窥盘蝇。沧洲法酿泻百斛，灵池故实还同徵。都忘踪迹滞燕土，但觉尘翳消胸膺。哀梨缥李世艳称，庶浆樱实琼筵登。独遗此品在烟水，邈如钓濑逃严陵。天涯相赏有知己，不辞千里扁舟乘。孤根近讬藉香榭，白蘋掩映溪流澄。芳鲜只供骚客嗜，声价岂要皇都增。尊前一笑宛旧识，领略风味当年曾。愿携巾拂坐风槛，娇红婉翠围千层。吴歈渺绵吴语软，卜夜更命张华灯。酒酣泼墨进吴谚，春蚓十丈书枯藤。  

***永定河纪事***  

桑乾水方枯，劣于一衣带。奔腾伏秋交，淼若江河大。土疏既善崩，沙重复难汰。俯仰百岁中，经涂几茫昧。庙虑日夕纡，询谋集冠盖。往因横决势，顺导隄防外。南村治网罟，北{伐土}载锄耒。水土无全功，居人半利害。安流近三稔，適与时运会。慎初保厥终，庶几神永赉。  

河伯偶失驭，威灵窃长鲸。掀泥作波浪，所过沟塍平。方舟或乘屋，木末有聚萍。嗟哉荡析人，扶老提孩婴。片席挂隄柳，巢居苟支撑。遮道敢前诉，顾畏吏怒瞠。弃地昔有令，谓无与水争。下愚性不移，自与祸患并。茫茫九州土，那无尺寸耕。河壖垦汙莱，岁恋官租轻。顿忘为鱼虑，九死幸一生。愿今服驱遣，勿待二麦成。  

泉水已出山，宁复论清浊。生为浑河官，遑问泥涂辱。荒廨八九楹，中宵忽颠覆。妇孺出仓皇，陂田立如鹄。官作有严程，胡能顾骨肉。平时缓绸缪，临事苦督促。畚臿敢后期，薪刍奈弗属。弗属苇代之，急以竟此局。天意未可知，波涛日洄澓。慷慨慕前贤，危隄不转足。千金未易偿，一死犹可赎。功名蜗角微，宁忍付蛮触。  

***沈彤***  

沈彤，字冠云，一字果堂，吴江人，诸生，乾隆丙辰举博学鸿词。有《果堂集》。  

***幽兰为仪封先生作***  

幽兰发空谷，蔚为王者香。香风满四野，素姿凝清光。脉脉含深情，独立遗众芳。何堪萧与艾，结交当道旁。萧艾滋露华，幽兰罹严霜。光风一以转，采采充佩纕。  

***赠陈谅直***  

陈子我畏友，豪迈见天性。弱冠同门墙，才调便纵横。读书具只眼，穿穴契贤圣。上下三千年，群史归心镜。暇时对朋好，清风生尘柄。往复期切劘。古道人所敬。晚来慕修养，万象归一静。陶冶无故气，清心玉壶映。当年抱朴子，寡欲保妙命。丹井一以洗，双燕往来轻。自叹老更拙，未脱人间穽。对子一披襟，流辈徒伥伥。  

***赠陈和叔***  

大鹏负青天，斥鷃笑不置。饥骥驰千里，驽骀饱还忮。吾友湖海豪，自少怀远志。读书鄙训诂，往往通大义。论史尤纵横，卓识拔前帜。愁绝《梁父吟》，管乐常儗议。高才肯折节，傲骨取时忌。长安初同徵，嗜好与俗异。西山赋崔嵬，南国空返辔。只今还落拓，游览颇恣肆。跌荡公卿间，不合辄掉臂。男儿志垂名，区区那足计。寂寞勤著书，岂为覆瓿事。何代无英雄，穷达等游戏。  

***钓鱼歌题凌支南真***  

爱钓非爱鱼，无鱼心已足。闲把一竿行，迥塘泛秋绿。  

***秋日呈灵皋先生***  

不奈秋寒乍中人，暖风嘘拂坐生春。品评自到丹青地，车马都劳侍从臣。壮岁儒衣愁削迹，今朝彩笔喜通神。浩歌京邑谁知己，惟有宗工许卜邻。  

***南阳郊外看梅花***  

我有梅花癖，郡斋乃无梅。闻说东郊外，一株横水隈。驱马行十里，见此繁花开。薰日觉香暖，藉草因衔杯。忆我江乡游，到处花皑皑。春风起山谷，香气氤氲来。月出寒光滋，吟赏犹徘徊。胜事今岂得，聊慰饥渴怀。  

***陈黄中***  

陈黄中，字和叔，吴县人。诸生，乾隆丙辰举博学鸿词。有《东庄遗集》。  

***夜泊黄河口***  

永夜河声壮，扁舟客思孤。山川雄两戒，漕粟拥千舻。明月中流涌，归鸿隔岸呼。一生江海意，对此独踟蹰。  

***西师***  

西师久屯逆胡残，诏语春温汤网宽。已有张骞通大夏，不劳介子斩楼兰。庭犁青海空传箭，臂断阴山更筑坛。长愧菰芦无远略，贾生三表笑酸寒。  

***程廷祚***  

程廷祚，原名默，字绵庄，号青溪，上元人。诸生，乾隆丙辰举博学鸿词，己巳举经学。有《岫云阁诗钞》。  

***赠顾进士复初***  

宪庙昔临御，恩波覃八极。涣汗其大号，丘园交束帛。维时承平久，化成迈往昔。里巷闻弦歌，穷陬务修饬。闻命各戒装，争先赴上国。儒冠既峨峨，征车复奕奕。或怀随侯珠，或握荆山璧。或披兰苕新，或掣沧海碧。鸣佩集丹陛，心情接虹霓。就中星斗寒，钜儒出无锡。读书破万卷，性同杜氏癖。著述穷岁年，钻研入无隙。宣尼生周季，仰窥王迹熄。然后作《春秋》，万古垂法式。笔削见是非，义存三代直，当时游夏辈，欲赞空太息。如何后世人，无端奋私臆。丘明见国史，事实颇能核。傅会虽有时，网罗著劳绩。齐鲁多陋儒，厥惟高与赤。邹夹未有书，莫由问得失。三家遂鼎峙，左氏仍后植。自兹口说腾，圣经嗟晦蚀。功令尊胡氏，学子守之墨。首先革周正，先圣宁蹙额。一襃复一贬，诪张令人惑。襃贬本所无，安用常唧唧。忍使日月光，蔽亏重云黑。先生蹶然兴，扫除不遗力。百家咸披靡，似用大师克。煌煌大事表，卷轴日盈积。发愤阐阙文，尘埃教荡涤。曲说从此废，禾稼驱螟螣。上则考天时，殷勤补长历。下则综形势，聚来图疆域。僣礼与败度，乱贼暨戎翟。事事关大义，胪列各就职。载观交兵篇，往来正如织。旌旗犹在眼，开卷若凭轼。晋楚争夏盟，宋郑困行役。向戌忽弭兵，难免司城责。五材民并用，戒惧存法则。霸统经再变，王猷竟永塞。人欲日横流，瞻乌更谁適。窃取有深意，肯令鲰生识。君书出虽晚，重到杏坛侧。钟磬铿然鸣，清音动四壁。忆昔鸿词徵，余亦预末席。客居郊坛西，颇爱厥境僻。凉风下庭梧，朝昏玩义画。冥会待悬解，忽然尘虑释。与君偕罢归，十载卧泉石。著书曩未成，今也喜大获。假令留青琐，兹业谅俱寂。深荷皇天慈，慨然增感激。  

***武林怀古***  

一自休兵国怨除，君王酣醉九重居。云开凤岭笙歌满，梦冷龙城驿使疏。海日忽惊宫漏尽，春潮犹笑将坛虚。谁知立马吴山客，不惜千金买谏书。  

***马曰琯***  

马曰琯，字秋玉，号嶰谷，祁门人。乾隆丙辰举博学鸿词。有《沙河逸老集》。  

***题方邴鹤琴鹤送秋图***  

一声鹤泪泬寥天，坐对高空思渺然。试向孤亭弹别调，白云黄叶满山前。  

***挽许卯君***  

十上知稀一哭回，文穷翻令此身摧。空余秋卷搜行箧，那复春卿解拾才。沦没已无仙桂分，凄凉赢得酒垆哀。不辞雪涕为君语，及第由来慰夜台。  

***追凉示四弟半查***  

追凉到处与兄连，竹榻生衣尚宛然。覆局每当疏雨后，论书多在晚风前。丹铅手勘留三传，茶荈孤倾已十年。今日夜台应太息，谢家群从总华颠。  

***霍家桥道中和竹町韵***  

车鸣十五里，南郭且閒寻。冷翠风前乱，古香云外侵。人因吟秀句，天为写寒林。更待来朝雪，平田一尺深。  

***拟复竹西亭和洴江太史***  

邗沟东畔竹西亭，岁岁寻游感废兴。细雨斜廊还有井，夕阳秋寺欲无僧。几时碧玉围千个。依旧红栏覆雨层。收取江南烟树色，苍茫祇借一枝藤。  

***马曰璐***  

马曰璐，字佩兮，号半槎，祁门人。乾隆丙辰举博学鸿词。有《南斋集》。  

***半山看桃花***  

山光焰焰映明霞，燕子低飞掠酒家。红影倒溪流不去，始知春水恋桃花。  

***七夕洴江太史招集篠园***  

暑气消残露气浮，晚凉高树系轻舟。荷承翠雨虚亭静，月挂微云水阁秋。天上佳期无别绪，人生清味是同游。杯深不觉凭栏久，河影星光共一楼。  

***易宗瀛***  

易宗瀛，字公仙，号岛民，湘乡人。乾隆丙辰举博学鸿词，官浙江盐大使。有《翠涛书屋集》。  

***舟过铜官渚***  

老杜题诗处，今来一棹过。晓山红不定，秋水澹初波。浪迹愁鸥鹭，高吟记薜萝。布帆风正便，回首白云多。  

***紫荆道中***  

四围山色里，径踏乱流分。藜杖閒黄叟，松声冷绿云。高烟双鸟没，落日一人耕。解悟林泉意，幽光肃听闻。  

***易宗涒***  

易宗涒，字公申，号实庵，湘乡人。监生，乾隆丙辰举博学鸿词。有《半霞楼诗集》。  

***军山晚望***  

拾级穷山顶，登临俯大荒。江流日浩荡，烟树晚微茫。栖鸟投深霭，归舟争夕阳。振衣还一啸，余韵落高冈。  

***慎邸赐诗送行恭和留别***  

王载王门久曳裾，草茅笔札愧相如。击铜东阁朝分韵，翦烛西堂夜校书。俭腹每虚前席问，菲材多负筑台居。濒行尚订春初约，多恐疏慵赋遂初。  

***陈景中***  

陈景中，字又方，号橘洲，汉军旗人。官同知，乾隆丙辰举博学鸿词。  

***雨后西山晚发***  

疏雨过空山，凉风吹路乾。草深人迹乱，春嫩马蹄寒。万户炊烟动，一鞭云影残。逶迤东望处，日色满长安。  

***经王氏故居***  

零落山阴宅，经过感昔游。雨荒春草乱，风散野云流。十五年来事，凄凉梦不休。无端新燕子，犹上故时楼。  

## ●卷七十三

***鲍皋***  

鲍皋，字步江，号海门，丹徒人。乾隆丙辰举博学鸿词。有《海门诗钞》。  

***见山楼即席醉歌***  

空中绿云忽破碎，散作千山万山翠。君楼在市不在山，却共诸山翠相对。东南山势排长虹，西山一片撑鸿濛。北山突峙倚天堑，石帆直指沧海东。谁裁半幅吴江水，更挂高高碧窗里。楼上仙人终日闲，坐揽江山列床几。有时放吟还疾书，山雨江涛奔腕底。我来偶值天晦时，槐风飒飒当轩吹。孤城烟井出隐隐，平畴禾黍空离离。须臾雾净四山出，恍开青眼留诗客。天外雨峰横白波，树里一江流落日，日暮倚楼歌醉歇，主人再劝金叵萝。海霞孤飞照衣紫，云峰斗起争嵯峨。一峰蜿蜒黑蛟走，一峰蜷局眠苍狗。一峰未平一峰变，此时山楼别有见。大江之前无数山，浓蛾失影明镜寒。何人铁笛唤山月，一声吹出苍茫间。我呼山灵揖海若，尔汝千年何寂寞。何不飞来共我醉，此楼楼上醉眠梦。涉沧洲，凌五岳。五岳渺难求，沧洲复谁是。但愿楼居不愿仙，君看山翠长如此。  

***复之广陵留别汪近晨***  

君从新安来，我向广陵去。归船及南风，五月一相遇。五月南风扬子津，茫茫复作渡江人。与君笑语苦未了，江干却立话情亲。江东诸谢才华盛，阿大中郎共标映。中间小谢思更清，十岁成诗康乐并。弱冠好文复好游，吴山越水远行舟。盘涡七十二滩险，富春山多逢处留。钱江八月波涛壮，回棹蜻蛉向湖上。秋菊寒泉荐水仙，栖鸦流水闻菱唱。南浮震泽下姑苏，行行却抵丹阳湖。润州客居无可乐，北固山前閒钓鱼。举手鲈鱼四十九，得意满酤京口酒。多景栖高会众宾，晚召邹生与枚叟。座中末至余最羞，江天斜照赋登楼。衡才直等金三品，重义何论银一流。海门苍苍隐烟树，石壁松寥读书处。我旧栖迟向此山，闻君方欲将舟去。爱君五色绚烂惊世骇俗之文章，秋鹰天马无比方。山鸡照影不敢顾，人言此是雏凤凰。旦暮云霄看搏击，下帷更爱焦岩寂。钟鼓山堂鹳鹤惊，海天风雨鱼龙集。见此君文变益奇，独予行路心增悲。故乡山水反如客，佳处不得相追随。追随不得伤怀抱，横大江兮扬桂棹。别手秋期无几时，遇君当在金陵道。  

***焦山精舍夜饮***  

我吟天风海涛曲，焦岩飒飒振林木。汉隐先生拍我肩，邀向岩间结茅屋。茅屋直下临奔湍，阴林积雪森夏寒。清飙回动白羽扇，明月走送黄金盘。黄金之盘白玉壸，长江泻酒那用酤。狂来手击冯夷鼓，兴酣口吐骊龙珠。山颠酒仙吸江海，酒仙仙去空亭在。山顶吸江亭。亭中一笑君应闻，海上三山好相待。明月倒行云却飞，山巅酒醒霜盈衣。苍藤古木半江黑，侧足崩崖愁独归。归来已听晨钟发，惊鱼跳波动栖鹘。欲卧携床对海门，梦骑长鲸泛溟渤。  

***玄鸟***  

仲春玄鸟至，翩翩升我堂。堂中何所有，黄金玳瑁梁。冠带并陆离，丝竹纷浩倡。卷衣左右史，设乐东西厢。东厢吟龙笛，西厢吹凤笙。席前两少女，弹弦奏清商。游尘倏飞洒，轻翰故回翔。心志俱腾悦，下上相和鸣。华屋虽云美，四序变温凉。吴宫既已熸，汉殿又已倾。爰居辟鼓钟，高举而远行。栖栖何为者，忧患一朝忘。白日不可留，当歌及春阳。五音兮繁会，百物以阜昌。抚兹盛明运，抱彼沦落伤。卫贤慨秉翟，周士欣执簧。欣慨岂殊途，浮沈各异乡。丈人且安坐，为君陈乐方。  

***北固秋望***  

风高海远雁啼声，天末楼台上晚晴。山合金焦三割据，江分吴楚两纵横。孤城立马寒云阔，绝浦收帆落日平。欲作江南秋望赋，少年谁是庾兰成。  

***晨登采石***  

风咽深松响落潮，翠螺峰上晚岚消。乱花成路客闻磬，残月在林僧采樵。  

***焦山谒汉处士祠***  

三峰尽与一江争，只此中流静不惊。天辟海门容大隐，人从石室得长生。少微星傍吴分野，太古山传汉姓名。尚有鱼龙妒高卧，风涛日夜动秋声。  

***奉陪鹾使公泛舟海口***  

拊鼓鸣钲万橹齐，小舟凫雁大鲸鲵。披襟潮逐雄风上，卷幔天临少海低。全楚鱼盐归簿领，一编磊落射珠犀。仙舟吟醉邀同济，直到龙门路不迷。  

***游焦山回船抵甘露港江上口号***  

天上楼台出润州，连峰不断女墙头。浑忘家是城南杜，如作江山万里游。  

***凉秋过雪江丈斋丈方独坐拥褐读离骚相见命酒共酌语入近状不无感概作此用宽其意***  

奇服先生老不衰，堂前弟子为秋悲。人今不见如三月，天昔平分此四时。海水何尝知冷暖，风飙原自别雄雌。清时会有高年问，暂与沈酣读《楚词》。  

***奉和李大夫入觐归途登岱之作***  

詄荡天门望倚松，逶迤柱下羡犹龙。河山勃碣趋都会，齐鲁阴阳画岱宗。祖道雨回苍水节，仙坛晴启白云封。遥知岳顶千峰夜，侧听鲸铿梦省钟。  

***康山***  

何人能活李空同，此地名高康武功。烟草萋迷三月暮，琵琶偃蹇大江东。宦官祸实深倾国，朋友交犹见古风。乐府歌鬟争解唱，鸣珂著屐等闲中。  

***闻碪***  

***时清休远戍，节暮复哀碪。不断千家响，无端万里心。候虫声共切，由郭气同阴。千下有寒者，那知关塞深***  

***金农***  

金农，字寿门，号冬心，钱塘人。乾隆丙辰举博学鸿词。有《冬心先生集》。  

***宿焦山***  

缥缈松寥山，积翠下无路。风籁钟微茫，鹤迹云散聚。如闻定中僧，禅窟劝小住。牵月濯巾瓶，江光漾高树。  

***杨三十五过广陵客舍***  

秋林正凉雨，为洗客衣尘。而我祢衡病，夫君原宪贫。岁看华鬓改，话到故山真。今夜然镫坐，乡愁添一人。  

***闵{山华}治酒送别***  

雷陂重相送，饯席暂淹留。人作浮云笑，酒生明日愁。西风孤烛夜，凉笛五湖舟。缭白萦青外，家山话越州。  

***吉祥寺泉上十韵***  

新霁来山中，精舍骋游眄。始入灌木阴，稍深泠风善。维南豁平畴，极西耸浮巘。静云一族居，幽涧众流衍。氿出浸浅莎，滥时破重藓。潏潏灵液华，涓涓连珠演。手不乱淆，口饮有廉辨。即此澹交订，君子意非舛。惜哉无名缁，绿尘斗茶荈。明朝续水缘，石鼎携松筅。  

***憩王屋山后十方院***  

斗室虚无隘九州，萧条还作采真游。黄梅花坼融朝霰，疑是铜仙铅泪流。  

大椿灵饵话尧年，炼液升烟日驭前。玉女投壶天一笑，人间何苦种桑田。  

***初秋养疾樊上***  

岩居养疾远郛<土厘>，葠术多于粥饭缘。秋涧曲流喧枕上，槐花一寸积门前。未忘舌本思今日，尚损腰围似去年。《云笈》、《珠林》人妙悟，绝胜驺衍共谈天。  

***马曰琯、曰璐兄弟招同王岐余元甲汪埙厉鹗闵{山华}汪沆陈皋集小玲珑山馆***  

少游兄弟性相仍，石室宜招世外朋。万翠竹深非俗籁，一圭山远见孤棱。酒阑遽作将归雁，月好争如无尽镫。尚与梅花有良约，香黏瑶席嚼春冰。  

***怀张先辈幼持林居***  

十年焚轨卧林芿，深闭书堂少俗矜。收得此心如镇石，常时见面有寒冰。空囊赵壹清无匹，一揖奚康懒未能。曾共春风三度醉，樱桃花下曳青藤。  

***瘦马***  

古战场边数箭瘢，西风老马忆桑乾。而今衰草斜阳里，只作牛羊一例看。  

***汪沆***  

汪沆，字师李，一字西灏，号槐堂，钱塘人。诸生。乾隆丙辰举博学鸿词。有《槐堂诗稿》。  

***书曝书亭集后***  

老去无心典石渠，扁舟归钓小长芦。排签目笑搬姜鼠，释褐人怜上竹鱼。旷世才华追屈宋，百年踪迹半江湖。如何史笔高三馆，空负兰台七上书。  

***饮绣谷亭题一百八件酒瓷录后同樊榭先生龙泓赵勿药作***  

玉兰花下同呼酒，爱此名瓷小户加。饮到清明刚百六，双卮留伴殿春花。  

七烈行 ***宛平太学生查国英、国才兄弟同居京师。崇祯甲申三月十七日，闯贼李自成犯阙，城将陷。国英妻周氏时已寡，二子允哲、允著先往榆{伐土}。国才侦贼信，出入仓皇，氏号于堂曰：“查氏为京师望族，不死将为贼辱，未亡人有一死以谢地下耳！若等盍早图之？”众皆诺曰：“惟夫人命。”于是，国才***  

妻张氏、妾廉氏、廉之母某氏，女二姑、国才女三姑、四姑环拜氏前，从容而缢。黄母者，国英妹也，亦以寡附查氏以居。是日，与其女三姑随氏同缢。时殉者九人。绝而复甦者，国才妾廉氏及其女四姑。廉氏后度为尼，四姑寿逾八十终。国英孙推述先烈，乞言表彰，为赋此诗。  

平则门开逆闯入，朝士纷纷争拜贼。查家烈妇周夫人，慷慨堂前大义申。昔闻乐羊妻，盗劫不从甘作臡。又闻高愍女，寇求为婢誓勿许。彼非须眉尽如此，我曹今当共一死。娣妇闻姒言，请从地下长周旋。小姑闻嫂言，含笑不辞赴九泉。诸女闻母言，齐声抗志金石坚。就中有妾长跪请，莫因葑菲轻弃屏，有母虽孱同毕命。周夫人，查烈妇，闻众言，笑拍手。各各入帷房，密密缝衣裳。光明一匹帛，齐挂文杏梁。朝来蛾子排闼过，烈气如生不敢剉。贞魂如伴魏娥游，劲节还同费氏播。七人绝，二人苏。迹虽异，心不殊。呜呼七烈之墓草已宿，七烈之名光岳渎。  

***题曹六圃选宋百家诗存后***  

我披天水史，开宝逮德祐。文章流别殊。各自辟藩囿。西昆沿五季，遗俗尚忄犬狃。谁复正始音，鲁公冠厥首。能事王黄州，训词亦深厚。继之梅欧阳，灿燿光列宿。髯苏一代豪，落笔钜鲸扣。门下四君子，笙簧迭赓奏。同时濂洛贤，风雅振先后。虽非春葩荣，至味在醇酎。纷纷递述作，南渡格变又。渭南富天才，崇台九成<木冓>。杨监与萧尤，下视匹蓬霤。石湖颇排奡，简斋剧孤秀。终逊子朱子，芳润六艺漱。汐社多环词，噍杀出泉窦。独爱晞发人，《九歌》可驰骤。其余盛藻翰，偻指牛毛富。惜哉五百年，散佚随飘飂。遂令汲古者，荒荒堕烟雺。曹君擅石仓，积书屋连袤。《文鉴》补吕氏，《诗钞》广吴叟。忆昨上元日，晴雪滴残溜。肩舆过草堂，丛编出怀袖。群言汇百家，目眵浩难究。如入万花谷，遥天列锦绣。又如对古尊，云雷错鸡蜼。贱子嗜好殊，读罢一言祝。变体双井翁，造语独矫揉。江西诗派图，几辈尚墨守。九僧格律粗，四灵篇幅瘦。江湖诸小集，殽核分饤饾。岂无绝尘句，驽骏不同厩。兼收与并登，要使无杂糅。十手急传钞，百卷付刻镂。鉴别君自精，狂言当我宥。  

***读书示查生善长***  

屠龙技，非不稀，时无所用让履犭希。作俑子，人共嗔，时有所用贵斫轮。人生择术何用巧，一艺成名众亦宝。  

青青江上枫，郁郁岭上桐。三年成拱把，枝叶何龙葱。昂霄耸壑讵不速，质脆皮柔易倾衄。何似园中树白檀，坚韧却中车心轴。  

朝鉥胃，暮镌脾。人各有分苦不知，惭凫企鹤徒尔为。君不见，鹰日击，无全翮；牛日犁，无全蹄。  

***忠天庙画壁歌陆筱饮孝廉索题***  

我生未谒忠天庙，陆子示我画壁诗。画笔峥嵘出乃祖，清芬述德播诵之。前有作歌钝丁老，和者长篇墨渖随。穷形极态恣刻画，读诗如见画壁奇。中祀社神越公像，庙创何代传异词。溯昔阿<麻女>大业末，群雄扰攘干戈驰。我祖一剑起黟县，六州保障无疮痍。窦融抒忠洵不忝，钱俶效顺嫌犹迟。日月出矣爝火熄，功在社稷铭鼎彝。能捍大灾与大患，祭法协礼佥曰宜。急当买棹北郭去，撷蘩采藻陈清醨。惟闻榜额半漫漶，陈丹暗粉壁亦欹。画壁有孙善表襮，庙貌如故畴匡持。揭虔妥灵后嗣责，卷还诗卷歌忸怩。  

***莲坡以文彭摹印一方见赠作歌谢之***  

致身自笑无文章，累累之印输提将。执箠又未笞戎羌，何能斗大腰悬黄。诵周说孔称陶唐，字学聊尔穷偏傍。蝌斗篆籀堕渺茫，摹印独存漆室光。神奇工巧谁擅场，阳冰倡论语实臧。姜夔吾衍互颉顽，有明制作虱缀裳。停云馆主师子王，南都掌教声价翔。诸生讲究大雅堂，余事独爱翻三仓。下笔切玉如截肪，何主臣外尽敛铓。历年至今三百强，片石不啻千明珰。故人持赠出缥囊，瘦蛟蟠屈纷低昂。陋彼剑拔同弩张，佩刀只合归王祥。奇石应付米老藏，我手十指直且僵。眯书懵画惭面墙。投闲置散为石伤，欲留不可意徬徨。半生瓠落须眉苍，诗书滋味久益长。感君勖我意独良，石交之谊何时忘。呜呼！石交之谊何时忘。  

***过王学颜新居登七层楼***  

别君三载音尘断，每到思君愁澔涆。买船闽海一归来，花事阑珊春过半。征衫脱却访君家，闻道移家大井畔。巷交闤阓沸蜩螗，更憎街泥没两骭。讵知有道居自殊，才得入门喧寂判。因山为屋结构牢，高者跨岩低傍厂。开轩排闼引我梯，每上一层眼界换。鼓勇直跻七层颠，俨似浮屠卓云汉。元龙百尺空自豪，宏景三层何足算。江形左抱湖右环，舄下风帆凫雁乱。遥山重叠不知名，一一送青来几案。城中有此奇绝境，使我烦纡一朝泮。乾鱼脱粟且午餐，爱君真率从君膳。家酿如泉续续添，蝉联贪话忘晡旰。半酣俯瞰十万家，喜屡丰年无绝爨。飘飘我欲御风行，咫尺蓬莱到隔岸。  

***赵昱***  

赵昱，原名殿昂，字功千，号谷林，仁和人。贡生。乾隆丙辰举博学鸿词。有《爱日堂吟稿》。  

***和樊榭雨中移居之作***  

城阴连舍背蔬畦，萧散如君复可栖。注史名亭供岁月，卜邻依水择东西。床床避漏明灯在，叶叶披风瘦竹低。小市桥声门巷转，凉秋径访客同携。  

***九日过白云山房有感***  

风流耆旧远，尽日掩秋堂。野水落寒石，乱山低夕阳。白云从过眼，黄菊又初霜。空有琴书在，尘封已半床。  

***明郑贵妃金书观音普门品经***  

坏色鸾纹几劫尘，当年宫事谩题论。承恩特请饥民绘，天子呼来善女人。  

番经厂里见莲台，绿刺观音鬘络开。跳步也随弓样窄，中秋来舞万年杯。  

黄屋何来郑主乘，松风狂客捏名称。知他佛力生因想，绝倒乌台睡语凭。  

弥戾消除一卷携，名香三沐写恩私。隃麋清谨堂恭进，呵手绵绫裹笔时。  

***半月泉***  

明月隔幽岩，落水似弦上。更凿经好事，劈规作新样。虾蟆恒见食，兔魄未全望。俛瞩潭影亏，檐云空蔽障。判划古菱花，偃形类交韔，得闲经竹院，小憩获微尚。讨旧溯曩昔，灵号咸和创。名迹宁寡和，寺壁记慈相。  

***答谢山京师寄柬并及穆堂先生李公惓惓于予之意速余北行谢未能也***  

寒卧虚楞霜日移，怜渠穴纸冻蝇痴。疏芜华发存公道，悠邈良朋辱远辞。献玉辄伤和氏足，生金难凿贾逵碑。一从尘事轻抛得，好践梅花雪后期。  

***符曾***  

符曾，字幼鲁，号药林，钱塘人。监生。乾隆丙辰举博学鸿词，历官户部郎中。有《于役河干集》。  

***高邮湖***  

练影湖光千顷宽，蟹村鱼舍满芦滩。烟波渺渺天无际，雪色桃花水上看。  

***次真州未及访玉几徵君怅然有作***  

白沙江上驻，弭棹漫夷犹。木叶有寒色，烟波无尽流。故人非远道，秋水结离忧。乘兴空劳过，真成访戴游。  

***游雨花台***  

云公说法处，斜日指前朝。台冷花犹落，禅空雨尚飘。劫灰龙子护，山鬼女萝招。不省萧梁事，销沈付暮潮。  

***青溪***  

青溪三面曲，曲曲尽清流。送我向何处，言寻杜若洲。采兰空已老，解佩倩谁修。一写箜篌怨，云中江树秋。  

***江口蚤行***  

江月堕船尾，江风引客还。一声云外雁，无数烟中山。大好吟情遂，兼之意思闲。此行如此返，真足醉心颜。  

***玉几招同蕳洲小饮琴香初地***  

小饮便成醉，人生握手难。莫言世路窄，但计酒肠宽。各已颜苍老，时方晚薄寒。数枝篱菊在，相慰复相看。  

***绿杨湖有感***  

极浦扬舲烟水深，客怀渺渺倦登临。祇余芳草伤春目，无复幽兰寄远心。梅子欲黄朝苦雨，柳花吹白昼多阴。风前短发萧疏甚，聊讬微波写楚吟。  

***赠李庆生***  

十年坐客寒无毡，朝朝抱犊山中眠。屠沽有酒君何有，忍饥诵经徒何怜。紫髯太宰今大贤，赏君才思如奔泉。荐章不敢隐髦俊，下士名达天子前。天子为君能割鲜，握算下试东海边。果然煮海增灶烟，七万量取元霜煎。古人才大虚中偏，巨壑要受千回漩。今看斥卤成膏田，岁收胡止禾三千。又况造士工丹铅，文翁化蜀差比肩。既养而教理则全，俾宰大邑吾信焉。君不见范公昔起庆历年，范公之隄古今传。范公亦为西溪监，后来继者君勉旃。  

***秋篱集字***  

篱下西风残照天，一声新雁落云边。霜枝露叶为谁澹，秋色晚香殊自怜。瘦蜨相邀人对酒，远山微见翠生烟。不知名处君须记，坐忆春丛又隔年。  

***江上晓行***  

天风吹寒秋雨多，长江浩浩无停波。扬帆晓发夸疾走，千里一掷如投梭，青山灰堆没两岸，但见老树留霜柯。一声两声雁拍水，三点五点鸦翻窠。江边处处湿烟起，散作白雾绵兜罗。残芦萧瑟送远响，坏塔不动高嵯峨。时有渔舟堕一叶，风中摇漾飘烟蓑。此时睡起何所羡，却羡山僧眠磵阿。  

***丁敬***  

丁敬，字敬身，钱塘人。乾隆丙辰举博学鸿词。有《砚林诗集》。  

***题沈石田冷泉亭图次石田自题韵***  

清诗直比谢元晖，写向丹青自入微。林影了如依石瘦，泉光浑欲抱亭飞。山中故事今谁续，画里高流得见稀。片纸真堪抵琼玖，几经辽鹤忆人归。  

***同厉樊榭杭堇浦王茨檐汪西颢符南竹游城东报国院池上分韵得门字僧静山妙于茗事频供不倦***  

清池临净域，一径隐城根。鱼意不嫌客，鸟言如在村。趣增茶串妙，静觉石阑温。与共论诗久，谁参不二门。  

***小雪初晴樊榭见访同游梵天讲寺***  

朝来幽事动，良友过我早。清游敦宿昔，一雪晴正好。逦迤城之南，几度略彴小。蹋冻乾藓坡，徙倚疏林杪。磵风划松雪，残玉落翠纛。钱王此缔构，突兀双塔表。劫火虽皴<襄皮>，句勒犹夭矫。金容归浩空，追蠡翳勿考。依稀景泰字，剔辨劳指爪。灵鳗应就蛰，寒甃慑深窅。裴回日停午，古意益绵眇。高僧句通禅，心折玉局老。月履疑往来，烟钟寂昏晓。久立肌骨森，烦虑脱如扫。江光莹不遥，极目点云鸟。  

***重题山舫用山字***  

道人水观元非实，嵒屋如舟夜不关。安稳宁劳木杯渡，嵌空险笑石船山。新松影壁图成易，候雁横空字岂艰。颠米曾夸虹贯月，何如此舫占孱颜。  

***陈撰***  

陈撰，字楞山，号玉几，鄞县人。乾隆丙辰举博学鸿词。有《陈玉几诗集》。  

***古荡归途***  

日暮东风急，归途雨正繁。泥深黏屐重，云湿带林昏。野水喧鱼艇，人家掩竹门。遥怜折梅处，回首更西村。  

***春尽***  

为贫常作客，春尽未还家。故国重回首，江城正落花。屯云依树断，深柳趁风斜。寂寞年时意，劳劳空岁华。  

***寒食前五日蓉槎招同诸子泛舟红桥***  

按歌画板檀双拍，卖酒青旗竹半叉。放艇石桥南畔去，傍篱吹尽野梅花。  

***翁照***  

翁照，初名玉行，字朗夫，号霁堂，江阴人。乾隆丙辰举博学鸿词，辛未荐经学。有《赐书堂集》。  

***咏史***  

文成五利封，尚主亦不惜。谓世无神仙，佺乔在咫尺。文成五利诛，骈首如羊豕。谓世有神仙，所言皆妄耳。金银宫阙间，可望不可到。清心守环中，无为领众妙。而况至人徒，修短非可校。不朽超形骸，千秋光远耀。  

孔光谮王嘉，浸润致之死。马融排乔固，承顺权臣指。两人擅声华，素推经术士。忽焉好恶乖，交口肆诋毁。失己违本心，媚人求贵仕。平生读何书，適佐贪且鄙。一念入岐邪，百世人不齿。愿尔顾修名，甚勿污青史。  

***梅花坞坐月***  

静坐月明中，孤吟破清冷。隔溪老鹤来，踏碎梅花影。  

***涵秋亭小憩怀师十五南塘***  

疏林过微雨，返照明残滴。独立野亭中，萧然起寒色。澄湖落雁斜，古渡啼鸦寂。不见远归人，楚天淡秋碧。  

***迎笑亭写望***  

满亭飞翠扑轻裾，大好风光画不如。数摺晚山迷橘树，一竿秋水上鲈鱼。室藏乌喙人何在，舟载蛾眉事恐虚。转眼霸图销歇尽，而今赢得话樵渔。  

***雨后君山野步***  

一缕初晖泼眼明，独行江路喜新晴。水当腊去青浮岸，山到春来绿进城。楚相祠空汀草合，吴娘船过浪花平。故乡风景殊佳绝，底事终年爱远征。  

***将之北河留别***  

织就文禽作对飞，一篝镫火久相依。耦耕当日言犹在，佐读终年计转非。但使我能抛犊鼻，肯教君更泣牛衣。料应不学苏家妇，金尽归来也下机。  

***张庚***  

张庚，原名焘，字浦山，秀水人。乾隆丙辰举博学鸿词。有《强恕斋诗钞》。  

***张夏山行***  

心目昨澄霁，望岳宁阳道。秾翠排空倾，万象成却扫。缠绵夜梦深，闪倏山窗晓。趣装入其麓，扬策渡丛茑。日高放云霏，群峰争奇巧。岚气漾空濛，秋光递清杳。疏立岩松直，乱拂渚蒲绕。茅屋不成村，林壑自多窈。沙涧既屡揭，硗冈亦重造。回旋尽日看，余晖澹尤好。风动响飞箨，霞散送归鸟。未曾凌绝顶，吾怀良已浩。  

***李方伯藏倪云林溪山无尽图***  

清閟高人骨格奇，意趣岂复同凡儿。偶尔適兴写山水，冷致冽欲凌人肌。想是霞餐却火食，不然那得清如斯。此卷高尺长减仞，幽溪重复山逶迤。枯林一簇山之麓，林下深深置两屋。盖茅零落墙欲颓，屋后萧疏映丛竹。柴门不闭阒无人，烟波迤漾平侵门。旁通略彴亦将断，舟楫沈齧洲沙痕。崇峰侧岭绝蹊畛，荒寒似写乱后村。要是生当至元末，乱亡在在惊心魂。目有所伤手自应，岂惟迂癖成性存。此卷笔法尤可喜，细观不与常作似。山石居然王右丞，树木全逼营丘李。枯淡虽云是本色，神味须知备众美。世人但拟解索皴，谁向先生问具体。李君珍惜同隋珠，自云得之酒家胡。出坎藉茅非偶尔，定是迂翁神与俱。  

***北邙山歌***  

北邙山头森宿莽，北邙山下堆丛土。渭水东流无尽时，邙山北峙常如古。前栽松柏摧为薪，后栽又复根轮囷。松柏不知前与后，后人何用泣前人。  

***丙寅人日巴江舟中***  

人曰巴西客，凄凄江上心。乱山围楚望，孤艇入春阴。生计老弥拙，幽怀空自深。去年乡有信，枌槚已成林。  

***自信阳历罗山孝感山行***  

丁丁樵斧隔溪响，淰淰山云出谷寒。野屋傍崖随意构，小桥横版趁蹊安。为贪好句低头觅，失却奇峰到眼看。穿过松林下坡去，人家一簇稻田宽。  

***丙辰冬十月归途次济宁***  

孟冬寒气肃郊原，日色荒荒望欲昏半。幅酒旗溪口店，数声牧笛枣林村。天涯游子心谁识，鲁国儒生道自尊。税驾任城寻古迹，长衢一片市尘喧。  

***采桑词***  

采采复采采，柔条与老枝。浑忘纤手破，只是怕蚕饥。  

不惜辛勤饷，终朝更达晨。他时成锦绣，知上阿谁身。  

***漫成***  

袁家山头晴霭暖，大佛寺前春流淙。青蒲出水仅三寸，白鸟过溪时一双。  

***劳孝舆***  

劳孝舆，字孝于，号阮斋，南海人。贡生。乾隆丙辰举博学鸿词，官贵州镇远知县。有《阮斋诗钞》。  

***祠灶篇***  

朔风卷爆何喧阗，夜闻甲马空中骈。厨中灰飞如糁锦，灶底镫光生红莲。灵旗猎猎朱衣妍，家家明烛向灶悬。传闻东厨司命君，常于小除之夜能升天。我闻天有九，覆帱周八埏。东西南北亘万里，其高直踞三十三层巅。君从何来今何往，其间道里岁月得无多迁延。又闻帝阍九重位高拱，北极深邃众星联。守关虎豹立狰狞，蛟螭绕殿纷蜿蜒。少撄其怒不可测，君乃何事一过而问焉？我兹恻然念，久与君周旋。无食吁君爨，苦寒依君眠。念当远决别，何可使君出门无酒腰无缠。园中有芜树有橘，呼儿斫取罗灶壖。清斋小供可以饱，殷勤再拜斟寒泉。岁寒天步良艰难，苟可以止君无还。维君莞尔笑，此子何愚顽，予明语子细听旃。寒暑有代谢，阴阳时变迁。功成者身退，造物乃循环。维皇悯兹下土浊，使我监观于尘寰。善恶恒以锱铢计，祸福不爽毫釐间。岁终报绩无少假，威福惟我司命权。汝不见秦皇东海求神仙，终朝拳跪曲突前。又不见子方刲羊享祀虔，立致黄白家万千。我闻斯语喜蹁跹，如渴得浆口垂涎。酒更酌，香重煎，盘添美馔纸增钱，长跪致词未敢言。祝君默喻首我肯，讵乃色然怒曰咄尔措大何敢然！自吾居而所，羁旅将一年，朝不遑夕谋饔飧。东家焚蜡糒沃釜，而女采薪无力不自全。西舍庖鳖鲤作脍，而女操刀欲割无小鲜。他人有热可以炙，而尔之灰且死何时然。有时金石之声聒我耳，不知空厨之下久已无炊烟。女头无媚骨，而躬非胁肩。只论寻尺直与枉，何知凿枘方可员。徒然持此残杯与冷炙，胡乃断断向我摇尾而乞怜。言讫掉头不复顾翩然，归天朝，上尊天。高茫茫，不可问。竟夕使我频搔短发临镫前。  

***典裘购书歌呈吴乐园使君***  

富不羡惠文，翠羽值万千。贫不愿齐婴，狐裘三十年。但愿囊中有钱樽有酒，鹔鹴典去事则传。国子先生乃不尔，生平嗜好唯书耳。观乐能知四国风，碎琴直向五都市。五都市上车轮飙，瑰奇货员杂琼瑶。缓辔客过垂紫绶，挥鞭人至贳金貂。金貂紫绶纷相妒，先生掉头不肯顾。惟余南面书百城，独向北堂钞《四库》。朝来萧寺访遗编，牙签玉轴多佳镌。中有四朝大手笔，欲购自顾腰无缠。慨然解裘典以易，如寒得衣复何惜。署以郇公五色云，袭之和氏连城璧。连城璧重千黄金，《黄钟》《天吕》发高吟。四代诗人不可作，先生振响还相寻。夜寒酒尽镫摇影，不知广文官自冷。都讲三鳣从此升，使君五车南来骋。前年竹马迎罗浮，使君直踞四百三十二峰之上头。手携金宋元明惊人句，上寄大小二石之高楼。楼高巍巍矗青天，金书玉简明霞笺。使君不忍自怡悦，爰出长什播之万家春管弦。管弦到处多风雅，遂使三城讴五袴。不知使君久耐寒，乃能衣被及天下。我欲適子馆，还余授子餐。缁衣之好能改造，轻裘既典何时还。何时还，谁改造，鲛绡百幅为君报。使君耸肩只苦吟，缊袍不耻从吾好。君不见即今圣人深垂裳，新裁《雅》《颂》颁太常。使君慎勿名山藏，愿上山龙补衮章。  

***崧台送孙槲峰之珠江并劝其归龙眠***  

红雨满江蝉咽树，牂江东下无停处。我来端溪几何时，我今未归君何去。屈指才计一月耳，邂逅便订千秋心。酸言字字贯金石，高文言言振琅琳。王孙老矣不免饿，茫茫四海谁知音。探囊岂有缠腰贯，倒箧只存掷地金。金声掷地无人识，明月夜光应自惜。君今去我更何言，惟有把君诗过日。只今诸侯多好贤，往往夸客罗鲭筵。请君掉头更勿顾，家山归去看龙眠。桃花沜畔垂云麓，下视余子徒碌碌。他日寻君路不迷，但指啸声出林木。  

***铜仁江行***  

峦山矗嵯峨，涓滴泻林翳。曾无滥觞源，一行自委丽。飞瀑散四山，奔蛇不可制。渐落沮氵如乡，遂成膏饫地。嗟哉蚩蚩氓，日与水争利。高者劚山椒，其下迫堰砌。数世长子孙，恣耕且无税。自诩桃花源，曾不识汉魏。谁知秋潦骄，竟挟拔山势。我田穀已黄，一夕肆吞噬。老稚号山林，鱼龙负赑屃。虽幸有孑遗，八口将焉济。空山蕨正肥，努力搜根蒂。  

***题华首寺***  

花宫门户辟朱明，四百芙蓉一掌擎。彼岸从来皆佛度，高山奚必以仙名。云垂绝壑漫漫下，春转芳塘盎盎生。心迹不知何处住，频从支遁订新盟。  

***登高归途访名园遗址***  

越台秋老霸图湮，访旧无端感慨新。射圃废来官马瘦，名园荒后主僧贫。曾无绿野留歌扇，只合青山与酒人。吾辈风流今在耳，浩歌还访晋遗民。  

***寄当路***  

扫迹风尘厌曳裾，嵇康新广《绝交书》。白头久笑河东豕，烧尾终惭瀚海鱼。腊雪多情同冷淡，春风何意更吹嘘。年来袖刺手生字，终恋南山一敝庐。  

***王藻***  

王藻，字载扬，号梅沜，吴江人。乾隆丙辰举博学鸿词。有《莺脰湖庄集》。  

***由碧岩泛舟至黄龙洞***  

登山兴固佳，看山致亦好。舟中望青弁，四面云林绕。连峰若点黛，历历媚春晓。著屐重探幽，一步一回眺。湖田翠欲流，白波际天表。想见底定初，兹山亦浮岛。载造龙洞前，端倪不可道。石楼耸亭亭，中空类房窔。下有无底谷，直落万丈杳。当年龙欲飞，裂山试鳞爪。巨石遭掀腾，<石宫>然自相嬲。至今犹拄撑，竛竮若将掉。向非龙所为，人力讵施巧。我欲窥其渊，股栗神魂悄。侧闻岁暵时，甘澍每协祷。多恐幽深中，仍护颔下宝。安得鞭起之，为余种瑶草。  

***送友人还广州***  

九月值摇落，送君南粤遥。寒碪催木叶，轻楫理江舠。衣上桄榔雨，吟边玳瑁潮。越王台上望，烟月霭迢迢。  

闻道天南路，山川秀且清。花田刘鋹墓，珠海赵佗城。汉月蟾蜍满，秦桥螮蝀横。无由能缩地，天末远舍情。  

***登缥缈峰歌***  

我爱具区水，浩渺涵秋空。三万六千顷，顷顷磨青铜。复爱洞庭山，崒嵂摩苍穹。七十有二峰，峰峰削芙蓉。就中缥缈最雄长，如师有帅阶有崇。朅来彳亍到绝顶，湖天空阔开双瞳。群山千百帖水面，飞青舞碧争朝宗。铜官离墨远钩带，五州七邑罗心胸。天风蓬蓬云脚乱，赤日西走江湖东。湖光日色两滉瀁，水晶火齐交冲瀜。平生奇观有如此，坐觉五岳生胸中。吁嗟人生百年本电速，学仙何必非英雄。会当来此巢云松，口吸沆瀣挥烟虹。梦入鳞堂见龙女，金支翠羽光熊熊。江妃献琛鱼媵舞，龙头泻酒珊瑚钟。更登天坛扫落叶，烧丹夜烛层霄红。丹成骨髓化青绿。谒帝竟入金华宫。身骑飞龙弄白日，俯视下界如蠛蠓。乾坤八表恣游戏，历千万世无终穷。君不见唐张硕汉毛公，其寿将与兹山同。  

***我锜***  

顾我锜，字湘南，号帆川，吴江人。诸生。乾隆丙辰举博学鸿词。有《浣松轩诗集》。  

***九日登缥缈峰***  

太湖湖水平如油，南临吴兴北常州。云涛澒洞千万顷，天遣峭石支中流。奇峰罗列七十二，意象岝崿穷雕锼。青螺绵延势不断，支联脉缀相沈浮。就中一峰起天半，孤撑磔卓无朋仇。有如端拱坐清殿，奔走万国朝群侯。置身峰巅断尘土，缥缈云烟袅孤柱。微波一曲辨荆溪，顽石数拳窥顾渚。未知大地竟安穷，但觉长空浩无主。孤舟远泛若停桡，断雁低飞如铩羽。是时秋空方泬寥，丹枫黄叶山之椒。彭泽把盏正采菊，中山摇笔还题糕。我贫无物作重九，凭仗两脚升青霄。指挥云物作几案，呼叱嵽嵲同儿曹。吴山箫鼓真一笑，若向平地夸登高。  

***江南弄***  

东吴头，西楚尾，江南遥遥数千里。就中姑苏与广陵，舟车辐辏如流萍。纷华满眼遍城郭，大家小户乐复乐。红楼大道珠翠繁，画槛中流箫鼓作。酒酣肉饱不知倦，佳冶盈盈满芳甸。稗贩犹裁白纻衣，闾娵亦著黄金钏。回头却顾四壁空，小儿索饭啼门东。未知衣食竟谁是，且复强举称豪雄。呜呼！江南之贫贫若洗，朝歌夜舞徒为尔。  

***吴趋行***  

***四座且勿喧，听我歌吴趋。吴趋当年称乐土，轻徭薄赋无逋租。自从浙东钱武肃，窃据东南才一幅政繁国小经费多，十有四州仍未足。翻然更作科民计，一亩平收数亩税。当时三老背生蛆，辛苦农夫力疲弊。况值前明定鼎初，淮张赫赫虎负嵎。防风后至罪有在，田夫野老真何辜。谁言新国遭轻典，倍蓰输将那容免。即今故国久沧桑，户曹犹自凭方版。我歌吴趋歌正长，早禾粒粒输神仓。但得官清无杂耗，驱牛力向田间道．***  

***独坐言怀***  

商飙袭华镫，志士生感伤。回首平生怀，气结不能扬。粤余昔髫鬌，逸翮凌云翔。志旷违俗赏，才潜离世芳。委怀属书剑，矢念结虞唐。感叹驰慕思，白日流西光。徘徊伏陇亩，坐卧空井乡。清风响丛薄，明月映修廊。幽居岂不美，抚己悲未央。岐山有灵鸟，其名曰凤凰。梧桐以为栖。竹实以为粮。五采蔚相宣，异质挺文章。翱游遍九垓，弃置忽若忘。弃置何足叹，凤鸟非可常。  

***清凉台***  

朝游石城山，日暮不肯回。连峰西北倾，迤逦苍屏开。扌门崖历壑千万转，绝顶更上清凉台。清凉台高不知数，千里山川莽回互。岷江东去走滔滔，微茫似可投鞭渡。凉飙玉露暑不侵，南唐遗构山之阴。即今颓垣古础竟安在，但见野花纤草历乱愁人心。君不见澄心堂净居室，冬无凄风夏无日。一朝白甲摧如山，降王只办随身膝。此地亭台何壮哉，钩栏屈戌俱蒿莱。不须苦作雍门思，且尽一杯归去来。  

***登鸡鸣山后阁***  

面水凭城小阁开，萦纡磴道已千回。人耕废陇酬勋庙，马啮荒榛测景台。照郭寒流明似镜，隔江远岫翠成堆。南朝射雉停举处，败叶鸣蝉极可哀。  

***灵佑观***  

琳馆珠庭次第开，夕阳微照郁孤台。道人锄药不知倦，一一鹤声松际回。  

***薛雪***  

薛雪，字生白，号一瓢，吴县人。诸生，乾隆丙辰举博学鸿词。有《一瓢斋诗存》。  

***游乳泉洞入石云复登莲华岩至白云洞***  

渴掬乳泉饮，坐听山禽弄。再憩复再登，渐失同游众。风来老树香，云起危峦动。攀缘绝人境，回头谢尘梦。仙人不可即，玄鹤何年控。落日淡寒烟，茫茫堪一恸。摄衣下层冈，白云封古洞。  

***东山逢徐灵胎***  

相值东峰下，相看鬓欲霜。年华共流转，意气独飞扬。四座惊瞻顾，连城且蕴藏。如余空说剑，无路扫欃枪。  

***过先师分湖故宅又至横山别墅***  

一日孤怀两世情，横山分水各心惊。文章先后仍声价，涕泪沧江竟死生。巷冷何人还驻马，柳荒无主断鸣莺。居人指点冈头地，午梦春深草色平。  

***寒食日***  

春风吹我秣陵城，江柳江花照眼明。人共家山千里月，梦回孤馆一声莺。黏天好事迷芳草，尽日微吟数落英。去住两端判不得，又逢寒食倍关情。  

***寄杜太史云川***  

美人芳草思飘然，分水新城两谪仙。今日《风》《骚》谁继绝，江南犹有杜云川。  

抛残别泪《阳关曲》，酸尽闲心《子夜歌》。莫向乌丝阑上写，隔江烟火断肠多。  

***任瑗***  

任瑗，字东磵，江南山阳人。乾隆丙辰举博学鸿词。有《六有轩集》。  

***金山***  

江流忽辟易，天际袅烟鬟。樵路钟声外，僧帆树色间。月明龙入钵，潮落鹘归山。何日辞妻子，丹砂驻暮颜。  

***游栖霞偕若衡兄作***  

好穷奇绝境，特地上峰巅。瀑响三秋雨，松含六代烟。山多皆拱寺，江远欲浮天。愁绝区中事，相留可判年。  

***田家***  

柳阴荷锄归，豆荚未出土。呼儿夜饭牛，昨宵有微雨。  

***许佩璜***  

许佩璜，字渭符，号双渠，江都人。乾隆丙辰举博学鸿词，官卫辉同知。有《抱山吟》。  

***砚北***  

构轩依砚北，小隐拟墙东。香泻红兰露，凉生翠樾风。游心躭竹素，息影翳蒿蓬。吾道惟夷旷，灵台若太空。  

***黄天策***  

黄天策，字一峰，信丰人。诸生。乾隆丙辰举博学鸿词，官教谕。  

***吊吕汲公墓***  

山鬼然疑路险难，当年怀古泪阑珊。故封蚁鼠神凄惨，遗匣蛟龙事渺漫。宰树云沈荒堞暗，丰碑雨销墓门寒。江天野寺萧萧晚，怀古苍茫倚碧峦。  

***李灏***  

李灏，字柱文，南丰人。贡生。乾隆丙辰举博学鸿词。有《间茝堂集》。  

***入华子冈***  

崇冈逼天阙，迤逦入寒山。凉飙四面来，飘薄喷红泉。吾行仗轻策，裹粮拟昔贤。伐木追险道，耸身陟高阡。幽人何时来，彷佛生紫烟。侧闻华子期，长啸惊飞仙。玉棺琢千载，金箓太上传。远眺天柱峰，孤光隐目前。麻源望三谷，清泠何潺湲。响折谢公屐，高下声跫然。  

***沈冰壶***  

沈冰壶，字清玉，号梅史，浙江山阴人。贡生。乾隆丙辰举博学鸿词。有《古调自弹集》。  

***夜郎叹***  

唐家支庶领大藩，禄山闻之为胆寒。贺兰一言倾房公，骨肉猜嫌填心胸。永王谋反出附会，王不能明白何怪。可怜天上谪仙海上钓鳌客，长流夜郎号党逆。同为上皇臣，同辅上皇子。邺侯为名佐，太白坎壈死。所遭幸不幸，二李天渊悬若此。噫吁嚱！王不反，有公道。白从王，非草草。或言出胁致，回护未深考，纷纷讥议尽可扫。  

***崖州行***  

赞皇之勋配裴度，度荐宰相才，此言殊不误。牛李之怨亦由度，黑白昭然本易悟。玨耶嗣复耶，赞皇实救之。綯耶敏中耶，赞皇实引之。此皆牛李党，谁言赞皇胸中城府多徇私。太原上党次第克，造膝密谋皆其力。武宣二宗本水火，大叔得立太尉祸。崖州之变意中事，何必梦中乞哀我。  

***凿舟叹***  

汤汤爪埠水，林儿凿舟死。真人已立金陵城，向日君臣虚称耳。吁嗟乎！项王冤负不义名，汉高发丧非至诚。宋主韩林儿都亳州，封明祖为吴国公。明祖既定天下，遣廖永忠逼林儿迁都。舟至瓜埠，永忠凿舟，家属溺死。与项王江中之弑无异。  

***汪祚***  

汪祚，字惇士，号菊田，江都人。副贡，乾隆丙辰举博学鸿词。有《鹤田集》。  

***雁来红***  

雁影空阶八月天，一枝红紫赛春前。朱颜老去犹如此，惨绿当时是少年。  

***杨煜曾***  

杨煜曾，字吾三，武进人。乾隆丙辰举博学鸿词。  

***和新城尚书凤翔府韵***  

渭水无情日夜流，南山拱处古皇州。野人坞下风依旧，凤女台前露未秋。斜谷戍关空设险，陈仓卖酒且浇愁。乱鸦残日频搔首，新月窥人吐半钩。  

***戈溥***  

戈溥，字博山，号焚鱼子，南昌人。诸生，乾隆丙辰举博学鸿词。有《焚鱼诗钞》。  

***答饶海亭寄怀原韵***  

一曲听泉百虑清，只求琴意不求声。三更露堕哀猿啸，万壑风传老鹳鸣。乍解徵商心已静。了然梦幻体都轻。知君仍向东湖水，目数流光缕缕情。  

***冬日***  

短檐喧冻雀，暖日映窗虚。白发羞新镜，青山忆旧书。风高寒雁急，地远故人疏。岁岁梅花发，何时適我初。  

***童能灵***  

童能灵，字龙俦，号寒泉，连城人。贡生。乾隆丙辰举博学鸿词。有《冠豸山堂诗集》。  

***春日东郊即事***  

春鸟向邻树，流声入我诗。有情还各得，无意亦相吹。一枕睡初破，满庭芳正披。忘言曾未得，惭愧对花枝。  

## ●卷七十四

***蔡新***  

蔡新，字次明，号葛山，漳浦人。乾隆丙辰进士，改庶吉士，授编修，官至东阁大学士，加太子太师。谥文恭。有《缉斋诗文集》。  

***题汪文端公松泉图***  

种树添新荫，先当培其根。疏泉资灌溉，先当裕其源。少师勤学殖，呈材依禁垣。汲深藉修绠，下笔文澜翻。承明自献纳，公望群所尊。御赐飞白书，中有至道存。松贞泉比洁，宝之重玙璠。赞皇平泉记，温公独乐园。何如此清华，天语含春温。忆我追陪日，直舍邻高轩。文漪频挹注，美植长滋繁，披图感今昔，遗韵犹堪论。既以惠来学，复此垂后昆。始知余庆在，世业皆君恩。  

***题古中盘五松图***  

昔闻毕宏韦偃画古松，振笔长风浩呼哅。如何此卷仅矮幅，而多天矫腾踔之蟠龙。鳞爪攫拏势莫至，涛声在耳云荡胸。倬哉万松老居士，笔端具有造化工。此图何处得画本，传自古云盘谷之中峰。侍从宸游多燕暇，相对胜友此扶筇。濡毫拂素标异状，貌得盘山古幹真形容。最怜后彫质，沐日浴月几春冬。太平之世岂独民仁寿，草木亦含雨露浓。君不见，泰山上有五大夫，风烟剥落摧秦封。如此苍髯礌磈突兀自千古，得非福地神秀钟。松兮松兮，安得布袜青鞋盘桓于尔侧，彷佛乎桂殳木客之高踪。  

***金德瑛***  

金德瑛，字汝白，一字慕斋，号桧门，仁和人。乾隆丙辰举博学鸿词。一甲一名进士，授修撰，官至都察院左都御史。有《桧门诗存》。  

***题吾汶稿***  

丞相不劝原必死，先书祭文数十纸。待得燕山齿发归，同心不愧同乡里。昔者宋玉师屈原，莫能直谏空招魂。未知楚灭身何所，千古但有风流存。何如庐陵王鼎翁，耻作机云作陈东。心哀母老难许国，不然随殉柴市中。虔州之水洪州驿，处处悲风寒凛栗。义士相望四百年，歙州亦有江天一。  

***康郎山功臣庙歌***  

红罗真人起滁濠，天弧堕地扬旌旄。龙蟠虎踞定南国，削平僣乱如吹毛。上游楚气氛颇恶，奋臂怒比螳螂骄。江汉窃据意未定，骑鹿欲向南山遨。南昌坚城铁作瓮，撼山有力空为劳。金陵援师来，飒飒乘风飙。谋臣猛将谈《六韬》，从以仙人周颠左右舟中翱。贼徒返旆出彭蠡，扼吭不得通江潮。罪贯不盈势不灭，介恃战舰匡庐高。鲸鲵小捷遽得意，纪信出诈汉王跳。遂令三十六将同战死，庙貌留祀康出椒。中山一人丁普郎，齐云捩舵如鱼舠。韩成居左同列坐，半褰赴水赭黄袍。其余面骍面涂炭，冒突烽焰头毛焦。别有三五少年白面带微笑，甲胄踊跃轻波涛。岂是鸱夷生去日，塑工肖得穷秋毫。定应贼颅贯矢后，英灵舞抃隐约来林皋。惜哉张定边，尔亦男儿曹。天完逆将眼不择，犹奉余孽奔危巢。奇材剑客误荆楚，百万齐作跖犬嗥。髑髅铺满大湖底，阴夜馁哭声号咷。宁知此庙三百年，春秋伐鼓牛羊牢。古槐郁郁崇封襃，曾护真主驱鸱鸮。枯株断枿犹敬惜，过客竞奠香牲醪。庙前古槐一株，相传明祖避难其下，后锡封号，迄今行舟致祷。枯幹架置庙中，不敢私毁。呜呼树木尚如此，英雄可不慎所遭。湖波浩淼风萧骚，庙中木主永勿祧。金匮石室之史傥遗漏，不妨搜讨姓氏镌刻蟠龙鳌。  

***雪度井陉关与周石帆学士同用渔洋韵作歌***  

蓬莱宫出祭纸黄，秦晋蜀使车联行。予奉使祭女娲、成汤二陵，石帆祭蜀江源涂，石溪太常祭关中诸陵，皆同驿道。滹沱渡后望险阻，渐觉山谷生苍凉。燕赵古称多节义，齿冷隙末羞陈张。唐藩幽镇互割据，晋阳东面锁钥详。阴云似凝古壁垒，玉屑忽洒征衣裳。群仙跨鹤羽节幢，浮空游戏乐未央。舆夫轩前又轾后，滑汰侧足频隄防。旧关据隘尚中路，新关矗翠堆雷硠。角声缥缈出雉堞，飞白点点旌旗扬。山农旧冬苦无雪，今喜麦陇滋不荒。高低凿坏露门窦，一穴岂辨堂与皇。石田春冷迟垦作，枯草迸罅如针秧。嗟尔谋生太跼蹐，惭我传食随翱翔。不逢争战不耕戍，但骋笔墨含风霜。峰回渐失韩信帜，出坎更吊兴唐王。  

题沈椒园观察劳山吟眺图 法坤厚画。  

大劳小劳肩随高，七真遯迹今未遥。仙家閟吝不好事，搜奇泄异须吾曹。芒鞋无缘径路绝，恰藉按部穷岩坳。金刚崱屴玉女睇，凤凰翔翥狮虎虓。崇峦窅穴明复晦，倒根插濯黏天涛。随车吮墨大弟子，予吟汝绘争为豪。苍华栉沐近照耀，丑神知觉潜沈逃。恶风弱水属荒诞，归带烟雾衣巾飘。文人眼大山海渺，收纳卷轴铢釐毫。从君覼缕细指数，旧喭泰岱不如劳。我虽足阻神已到，读诗见画忘萧骚。  

***制砚歌赠陆莆塘孝廉***  

书生砚田苦耕耘，田之授受由他人。莆塘乃欲创物始，月斧自辟苍云根。浑然元圭质素璞，疆场凹凸逐手分。平留掌面蕉叶色，细出钟鼎雷回纹。零星小石逞游戏，一滴滉瀁珠含唇。晴窗晓日光鲜新，高吟《骚》《雅》追《皇坟》。袖閒无声运斧斤，渊渊古气相氤氲。钟王韩杜未落纸，隐约逗露先天文。囊中蓄得端溪品，相戒不许俗手扌门。每爱青花浮荇藻，恰遇妙斫镌<王吴>琨。余工试与遣暇隙，譬运重甓连朝昏。文章已出戒剽窃，制器那用躬辛勤。知君寓意弗苟且，诗笔扫尽窠臼陈。砚成独许享其逸，此田属我长子孙。  

***徐州怀古***  

帅五诸侯共灭秦，英雄开辟古无伦。汉营气早成天子，垓下头终德故人。落日霸都濉水壮，东风姬血草痕新。天亡战罪徒分别，项伯功封异姓亲。  

秋涛怒卷古彭城，太守临隄版筑成。猛士诗人楼九日，羽衣吹笛月三更。曾吟大集淋漓句，今听双洪斗落声。叹息故山归未得，不胜风雨弟兄情。  

闭门寂寞陈无己，文字南丰一瓣香。不向苏门作宾客，况从时相假衣裳。士生贵富天常吝，志在孤清死不妨。安得斯人式通俗，洪河东下日汤汤。  

***桃源***  

主人耕作客人渔，说向先秦惝恍余。好是碧溪红树里，不传数卷未焚书。  

***秦蕙田***  

秦蕙田，字树峰，无锡人。乾隆丙辰一甲三名进士，授编修，官至刑部尚书。谥文恭。有《味经窝类稿》。  

***冬夜有怀和天钧上人***  

暮云归远树，夕阳在西岭。招提寂无人，徙倚息孤影。空山响天籁，严霜袭衣冷。皓魄澹禅心，凉宵知漏永。嗟余履屯难，壮志邈难骋。反侧听蛩吟，荧荧一镫静。清飙山中来，助我发深省。起坐调鸣琴，幽怀徒耿耿。  

***答复初先生见寄之作***  

六籍圣人贻，绍述赖百氏。纪纲天地人，厥功焉可纪。精言与大义，历历瞭如指。性功达治术，出处均一轨。胡为后世士，触目惊且哆。如构九层台，版筑倾基址，又如舟失舵，簸荡风波里。礼器及车服，谁复求形似。吾邑有顾翁，复古气雄伟。穷年抱遗经，含咀吸真髓。脱身尘壒外，清旷莫与比。拥书万卷楼，寻原必迄委。初年学古文，下笔辄光炜。尚论爱司马，年谱究终始。（先生曾著《温公年谱》。）神交若投契，觌面相应唯。讵止传贤踪，裨补先正史。三礼图宫室，古意追释米。穿穴暨春秋，三传列砚几。创成大事表，务合笔削旨。书成忽十稔，作歌告诸子。谓蒙守朴学，谬与谈名理。款款尺素书，殷勤附赤鲤。轩朗豁双眸，不啻脱痏疻。所恨久离索，末由竟株柢。先生名山业，尘垢视青紫。高风式乡闾，立志起顽鄙。嗟予日荒落，勺蠡难测海。持示蔡与吴，入手先色喜。何当返柴荆，百尺容攀倚。  

***燕子矶***  

策杖陟层巅，凌虚望远天。江山自终古，亭榭几经年。帆影悬残照，渔歌入暮烟。长吟舒逸兴，风月任无边。  

***秋斋杂咏***  

夙有东皋约，春畦十亩閒。窗开泉上树，门对雨中山。好鸟亦知静，孤云时就闲。何当守寂寞，长掩旧柴关。  

***曹秀先***  

曹秀先，字冰持，号地山，新建人。乾隆丙辰进士，改庶吉士，授编修，官至礼部尚书。谥文恪。  

***玉芝***  

秘感敷神草，幽元洞《孝经》。仙人渺踪迹，芝阁閟仪形。玉叶云心冷，琼盘雨意冥。可堪四十载，灼灼未凋零。  

***阴云***  

欲雨复不雨，云气郁寒阴。飕飕远风起，飘散吹平林。阳乌敛飞焰，高隐层霄岑。韬光黜外视，而无尘埃侵。自然得所养，沐浴江海浔。此时如水镜，罔象堪幽寻。  

***雄县舟中***  

绕城一水自弯环，野色云容各自閒。便当乘槎溯天汉，眼中少个是名山。  

***张若潭***  

张菲潭，字紫澜，号鱼床，桐城人。乾隆丙辰进士，改庶吉士，授检讨。  

***释褐后纪恩***  

门开阊阖试璿宫，两度含毫紫禁中。捧出松烟金殿馥，分来绫饼玉阶红。响传铃索风声肃，身到蓬莱日影笼。宫锦赐归初释褐，一门三世拜恩同。  

***旷敏本***  

旷敏本，字岣嵝，衡山人。乾隆丙辰进士，改庶吉士。有《岣嵝集》。  

***寄怀六兄文之***  

菰米满江皋，霜雁垂两翼。雁飞自成行，我独苦岑寂。君寓郴之南，我来湖以北。谫陋不自揣，使院理笔墨。猋欠*>忽半载余，深悲驹过隙。剧思风雨夜，对床疑共析。男儿生世閒，欢聚信难得。高堂垂白亲，各各违颜色。晚舟泊沙渚，我心倍恻恻。安得湘中鲤，尺素达君侧。  

二十四日洞庭舟中（俗呼腊月二十四日为小年节。）  

洞庭三日棹，岁晚惜残晖。水落湖身瘦，沙平雁影微。酤帘排作幕，渔网市成帷。户庆小年节，偏予一叶飞。  

***喜晤江南云***  

喜见故人面，浑疑梦里看。不须论得失，且共讯平安。往事棋残局，浮荣水旋澜。为君重感旧，双泪欲阑干。  

见我君应怪，真成漫浪游。寸心悬魏阙，孤棹问江头。冀北冲严雪，金阊话早秋。莫辞谭竟晷，此会颇难求。  

***仲永檀***  

仲永檀，字襄溪，号乐园，济宁人。乾隆丙辰进士，改庶吉士，授编修，历官左副都御史。有《乐园诗草偶存》。  

***途次即景***  

雨余秋色满林丛，揽辔遐观四望同。柳惹青苔身并绿，柿沾白露叶初红。远山牧笛横牛背，近水芦花拂马<马>。薄暮荒村聊对酒，一弯新月透帘栊。  

***赵青藜***  

赵青藜，字然乙，泾县人。乾隆丙辰进士，改庶吉士，授编修，历官御史。有《漱芳居集》。  

***舟次淮阴用东坡淮韵***  

混混河水黄，清清淮水碧。二水会山阳，蒸作城霞赤。城下远游子，暝烟趋水驿。家山日以远，雁字云中隔。朝来风力柔，未可发洪泽。人生秉素志，所贵能自適。有河恣长饮，满腹愿已毕。不见贪者劳，那知静者佚。王孙出袴下，名亦垂金石。学道胡不为，功成徒见疾。  

***梦王篛林先生***  

束发识君名，少长识君书。识君官给谏，得罪江干居。江干日无事，愈复究虫鱼。人閒得片纸，珍似《兰亭》初。健笔既凌云，清肠甘野蔬。寂寞谢冠盖，潇洒理耕锄。我生实已晚，天涯窃绪余。忽得营营路，告我以君庐。扣门欣题鸟，转盼失庭除。邻鸡催月上，惆怅趣巾裾。  

***李师中***  

李师中，字正甫，号蝶园，高密人。乾隆丙辰进士，改庶吉士，历官御史。  

***过开山***  

济南南去路，岭壑几千盘。一水来回过，乱山前后看。角声孤戍迥，人影夕阳宽。何处闻鸡犬，孤村树色寒。  

***过富阳***  

别却钱塘去，连峰取次开。橹摇修竹里，帆挂古城隈。水急知滩近，山昏觉雨来。春江楼第一，舟过首重回。  

***朱嘉善***  

朱嘉善，字怀远，号怡斋，天津人。乾隆丙辰进士，历官刑部员外郎。  

***西山晚步***  

沿溪芳草费幽探，山色青青滴晚岚。竹外桃花花外水，水云深处结萝庵。  

***汤聘***  

汤聘，字莘来，号稼堂，仁和人。乾隆丙辰进士，官至湖北巡抚。有《稼堂漫存稿》。  

***重游东皋即事呈同游诸君***  

春水平堤一艇横，杏花深处话浮生。小桥隔岸时通马，细柳如烟不碍莺。谁抱素心轻富贵，我从醉眼识公卿。莫教风雨閒相迫，叶叶枝枝斗晓晴。  

***王显绪***  

王显绪，字维彰，号之岩，又号闰轩，福山人。乾隆丙辰进士，历官安徽布政使。有《莲城集》、《燕山小草》。  

***鄂尔楚克哈达帐中漫兴***  

晓岫秋阳云半吞，午来盈谷换春温。茶烹蟹眼析泉水，香爇鸱头老树根。邀醉黄花怜未放，供书红叶怅无存。辛勤逾月眠风帐，空对东山谢相墩。  

***中秋双黄寺道中***  

盼到良宵仍客边，匆匆鞍马夕阳天。一环水曲丛烟远，十笏山尖吐月圆。断续钟声梵王刹，高低帘影酒家廛。去年此夜经行地，今日重来觉宛然。  

***全祖望***  

全祖望，字绍衣，号谢山，鄞县人。乾隆丙辰举博学鸿词。成进士，改庶吉士，授知县。有《鮚埼亭诗集》。  

***秦淮河房追怀复社诸公***  

横议多缘世道衰，党人亦自蹈危菑。宾寮艳说四公子，芒角犹传三茂材。耕岩、次尾、昆铜也。历诋太牢原过激，得沈白马有余哀。秦淮水畔行游地，呜咽寒潮带雨来。  

***燕子矶兰若寻苍翁题字***  

江东王气已全枯，岂有重兴赤伏符。半夜秋风出灵谷，千船军火窜焦湖。孤生逐日空三足，碧血沈渊尚一壶。此日弥甥辑遗事，可怜题字竟模糊。  

***今年春雨极多而吾乡水无储蓄四月中泄钱湖以种稻数日又竭有感而作***  

七乡旱泄钱湖水，三日俄成涸辙鱼。天帝似应怜瘠土，杞人空自念农书。谁家闭籴思安枕，有吏催科尚满车。自古勤民在沟洫，长官何以奠句余。  

宣房沛泽未全消，蒿目流民叹不毛。万户尽资农部食，诸君谁念圣躬劳。犹传淮泗河防亟，又报荆吴米价高。天末逐臣如鷃鼠，惊心先在甬江皋。  

澄湖旧足三河注，嘉泽谁将片石磨。忆昔置田驱积菶，于今搏土阏洪波。饥金穰木原难料，堰废堤荒可奈何。夜向重霄觇月晕，神皋那得骤滂沱。  

***夜与谷林坐天目山房看月谈及倪文正公筑灵台以种竹乃以徽墨涂壁谷林欣然思效之率尔有作***  

衣云阁外万竿竹，绝地累土高十寻。尚书于此著《儿易》，黄芽竞茁苍精吟。梦吞三爻美东箭，老人犹自有童心。童心太古系又系，《儿易》序中引太系、童鸟为说。黝墨余波四壁淋。坐教天都贤太守，兼车十笏贡南金。歙谿石液秋竭泽，黄山松鬛嗟焚林。方程夜共山鬼泣，风篁飒飒传哀音。通人好事成奇癖，而今但有荒丘岑，我过始宁泪满襟。昨宵山房看新月，庖羲一丸正在参。危坡绝顶更如砥，古墙八面都成阴。龙飞凤舞远峰至，苍茫茸薄传寒碪。酒阑为话平泉旧，主人不觉怀古深。顿拟高置此君座，卧听空中戛琅琳。研田残膏足挹注，黑云垂天清不淫。更须我撰《大招》词，追招尚书听素琴。祇忧直节不复见，荒山月黑空萧森。  

***重三日偶然作***  

东风靳放青，宿草不可踏。苍龙为之怒，连朝呼拆荚。夜闻万蛰虫，蠕蠕更霅霅。所忧玉兰花，魂散难为摄。江干士女殷，索居阻步屟。苔痕上绿阶，墨云染白帢。天方启闰余，客无怨沾湿。且待含桃登，重理永和帖。  

南皋见予甬上耆旧集中所录钱侍御帝里篇而叹赏不置即和其作。  

琅琦江上无寸土，重趼归来泪如雨。侧身且作芦中行，冥飞频为弋者惊。头颅出自鲛人室，剩余一丝不我绝。莫道我身鸿毛轻，雄虹光照枯磷青。扬雄符命那可读，高庙闻之鬼夜哭。不见茂陵秋芒芒，夜闻马嘶何处望。嗟哉我家故栗里，回首徒伤急景驶。袖中尚有一卷书，我兄幕府之留余。十年以来长箝口，明夷于股更于肘。祇应投之九天门，天门詄荡白日昏。与人家国良多事，一梦栩栩远起起。是谁读之叩钵催，染毫重吹九死灰。谢翱方凤良俊物，呕出当年朱鸟血。  

***碣石行***  

孑遗孤臣头雪白，不死东宁死碣石。吾戴吾头吾知免，一枝幸藉将军力。冥鸿何处觅安宅，老罴帐中堪避弋。鸱鸮不敢加弹射，几社故人最生色。夏公感叹何公喜，更有陈公同太息。相与惊魂且动魄，谓斯人者从何来，古心所照天地碧。碣石风雷生画戟，谁知中有柳车客。海王闻之司眠食，朝看扬潮夕重汐。在昔韩王亦无辈，竟卖钟离足长喟。  

***七星岩***  

天帝当年启大樽，七星罗列似儿孙。洞门尚有歌钟在，石室将无秘箓存。自昔湖山烟水阔，于今阡陌草莱焚。何当反复谣黄鹄，用泻漓江春涨痕。  

白日伊谁巧琢成，离奇变幻有神明。乳泉上接天浆落，斗枋遥疑石筍擎。山鬼空中惊爆竹，诗人傍午作题名。老夫蹇足徒惆怅，病后探幽下胜情。  

***黄永年***  

黄永年，字静山，号崧甫，江西广昌人。乾隆丙辰举博学鸿词，成进士，授刑部主事，历官常州知府。有《奉使集》。  

***金陵使院寄刘给事兰谷少尹谨斋***  

层楼云入坐，小架翠成帷。远忆联吟处，烟萝一角垂。钟残秣陵外，鸟下夕阳西。无限江南思，裁诗月上迟。  

***郑燮***  

郑燮，字克柔，号板桥，兴化人。乾隆丙辰进士，官濰县知县。有《板桥诗钞》。  

***扬州***  

画舫乘春破晓烟，满城丝管拂榆钱。千家养女先教曲，十里栽花算种田。雨过隋堤原不湿，风吹红袖欲登仙。词人久已伤头白，酒暖香温倍悄然。  

廿四桥边草径荒，新开小港透雷塘。画楼隐隐烟霞远，铁板铮铮树木凉。文字岂能传太守，风流原不碍隋皇。量今酌古情何限，愿借东风作小狂。  

西风又到洗妆楼，衰草连天落日愁。瓦砾数堆樵唱晚，凉云几片燕惊秋。繁华一刻人偏峦，呜咽千年水不流。借问累累荒冢畔，几人耕出玉搔头。  

江上澄鲜秋水新，邗沟几日雪迷津。千年战伐百余次，一岁变更何限人。尽把黄金通显要，惟余白眼到清贫。可怜道上饥寒子，昨日华堂卧锦茵。  

***邺城***  

划破寒云漳水流，残星画角动谁楼。孤城旭日牛羊出，万里新霜草木秋。铜雀荒凉遗瓦在，西陵风雨石人愁。分香一夕雄心尽，碑板仍题汉彻侯。  

***悍吏***  

县官编丁著图甲，悍吏入村捉鹅鸭。县官养老赐帛肉，悍吏沿村括稻穀。豺狼到处无虚过，不断人喉抉人目。长官好善民已愁，况以不善司民牧。山田苦旱生草菅，水田浪阔声潺潺。圣主深仁发天庾，悍吏贪勒为刁奸。索逋氵匈氵匈虎而翼，叫呼楚挞无宁刻。村中杀鸡忙作食，前村后村已屏息。呜呼长吏定不知，知而故纵非人为。  

***抚孤行***  

十年夫殁扃书簏，岁岁曝书抱书哭。缥缃破裂方锦纹，玉轴牙签断湘竹。孀妇义不卖藏书，况有孤雏是遗腹。四壁涂鸦嗔不止，十日索墨五日纸。学俸无钱愧塾师，线脚针头劳十指。镫昏焰短空房黑，儿读无多母长织。败叶走地风沙沙，检点儿眠听晓鸦。  

***小廊***  

小廊茶熟已无烟，折取寒花瘦可怜。寂寂柴门秋水阔，乱鸦揉碎夕阳天。  

***题游侠图***  

大雪满天地，胡为仗剑游。欲谈心里事，同上酒家楼。  

***李氏小园***  

小园十亩宽，落落数间屋。春草无秽滋，寒花有余馥。闭户养老母，拮据市粱肉。大儿执鸾刀，缕缕切红玉。次儿拾柴薪，细火煨陆续。烟飘豆架青，香透疏篱竹。贫家滋味薄，得此当鼎餗。弟兄何所餐，宵来母剩粥。  

晨起缝破衣，针线不成行。母年七十四，眼昏手又僵。装绵苦欲厚，用线苦欲长。线长衣缝紧，绵厚耐雪霜。装成令儿暖，母衣单薄凉。不衣逆母怀，衣之情内伤。  

***范县***  

四五十家负郭民，落花厅事净无尘。苦蒿菜把邻僧送，秃袖鹑衣小吏贫。尚有隐幽叹尽烛，何曾顽梗竟能驯。县门一尺情犹隔，况是君门隔紫宸。  

***登范县城东楼***  

独上秋城望，高楼出晓烟。西风漳邺水，旭日鲁邹天。过客荒无馆，供官薄有田。时平兼地僻，何况又丰年。  

***逃荒行***  

十日卖一儿，五日卖一妇。来日剩一身，茫茫即长路。长路迂以远，关山杂豺虎。天荒虎不饥，旰人饲岩阻。豺狼白昼出，诸村乱击鼓。嗟予皮发焦，骨断折腰膂。见人目先瞪，得食咽反吐。不堪充虎饿，虎亦弃不取。道旁见遗婴，怜拾置担釜。卖尽自家儿，反为他人抚。路妇有同伴，怜而与之乳。咽咽怀中声，咿咿口中语。似欲呼爷娘，言笑令人楚。千里山海关，万里辽阳戍。严城啮夜星，村镫照秋浒。长桥浮水面，风号浪偏怒。欲渡不敢撄，桥滑足无屦。前牵复后曳，一跌不复举。过桥歇古庙，聒耳闻乡语。妇人叙亲姻，男儿说门户。欢言夜不眠，似欲忘愁苦。未明复起行，霞光影踽踽。边墙渐以南，黄沙浩无宇。或云薛白衣，征辽从此去。或云隋炀皇，高丽拜雄武。初到若夙经，艰辛更谈古。幸遇新主人，区脱与眠处。长犁开古迹，春田耕细雨。字牧马牛羊，斜阳谷量数。身安心转悲，天南渺何许。万事不可言，临风泪如注。  

***还家行***  

死者葬沙漠，生者还旧乡。遥闻齐鲁郊，穀麦等人长。目营青岱云，足辞辽海霜。拜坟一痛哭，永别无相望。春秋社燕雁，封泪远寄将。归来何所有，兀然空四墙。井蛙跳我灶，狐狸据我床。驱狐窒鼯鼠，扫径开堂皇。湿泥涂旧壁，嫩草覆新黄。桃花知我至，屋角舒红芳。旧燕喜我归，呢喃话空梁。蒲塘春水暖，飞出双鸳鸯。念我故妻子，羁卖东南庄。圣恩许归赎，携钱负橐囊。其妻闻夫至，且喜且徬徨。大义归故夫，新夫非不良。摘去乳下儿，抽刀割我肠。其儿知永绝，抱颈索我娘。隋地几翻覆，泪面涂泥浆。上堂辞舅姑，舅姑泪浪浪。赠我菱花镜，遗我泥金箱。赐我旧簪珥，包并罗衣裳。好好作家去，永永无相忘。后夫年正少，惭惨难禁当。潜身匿邻舍，背树倚斜阳。其妻径以去，绕陇过林塘。后夫携儿归，独夜卧空房。儿啼父不寐，镫短夜何长。  

***王立性***  

王立性，字太初，高密人。乾隆丙辰进士，官娄县知县。有《小峨嵋诗集》。  

***旅夜***  

霜碪与风笛，并作异乡声。江月正当户，海云低压城。草深萤乍出，树响鹊频惊。志士多牢落，无为恨不平。  

***金门诏***  

金门诏，字轶东，号东山，江都人。乾隆丙辰进士，改庶吉士，授知县。  

***过赵北口***  

春风云暖破春妍，杨柳青青早放颠。亦似江南湖水碧，片帆吹过打鱼船。  

***万光泰***  

万光泰，字循初，一字柘坡，秀水人。乾隆丙辰举人，举博学鸿词。有《柘坡居士集》。  

***和家兄敬怀秋日閒居***  

燕来育群雏，雏出燕欲去。单衣未归箧，复衣复当絮。踆乌迅不停，顾兔疾难御。微茫造化机，举手作新故。愚夫怀千忧，志士亦百虑。何如《蟋蟀》诗，行乐岁聿暮。  

城市众所骛，清旷还郊垌。春荑媚柔绿，秋至果实零。野雀晨俱来，网虫夕可听。嗟彼穷巷士，短褐仅盖形。平生相牛法，肯易相笏经。浮云去皎皎，晚日空庭青。  

癭尊含古制，<疒先>琴韫奇曲。席门无高车，枢断绳自续。比邻二三叟，但话桑麻俗。饮水侑亨瓠，翦韭佐脱粟。百年腐儒餐，粗粝愿已足。  

登高望湖涘，历历明帆樯。朝来小阴翳，正昼仍骄阳。曝布标长竿，曝书满竹床。雨声忽东至，湿我罗衣裳。阴阳多变化，有目迷翕张。衣袽戒既济，宁谓勿过防。  

露晞岸草黄，霜落林叶赤。连畦种汙莱，各有卤莽获。篝车陌头载，墉栉屋后积。南山落豆萁，伏腊缶自击。吾生寡筋力，幸辨菽与麦。《伐檀》感风诗，素食徒挟筴。匡衡世农夫，扬雄岂仕籍。驱雀彼何为，今人不如昔。  

***禅藻斋观元鲜于伯机草书嵇叔夜与山巨源绝交书卷子***  

虎林隐吏困学民，风流自拟晋宋人。晚年裘马气俱敛，落纸具有湖山春。草书雄壮妙入神，上追米薛下笔亲。泥中挽车何笔法，亦如舞剑师裴旻。嵇康《绝交书》最古，七不堪辞山吏部。抱琴自为鸿飞高，肯向尘埃薄汤武。柳阴无暑贵客来，不闻不见驱车回。《广陵散》今遂绝矣，山巨源终安在哉。右军将军曾属笔，摹本鲜于复其一。龙腾雨坠奇势存，想见临池心手疾。同时几辈成烟云，此卷幸迟松雪焚。六丁雷电取不得，知子守护诚辛勤。辛勤守护何人识，断楮零缣增太息。墨池昨夜瘦蛟横，山雨吹窗晚风黑。  

***泛舟淮安城西历游湖上诸园晚归迟月***  

长堤如井眉，城邑在井底。平畴通酒垆，斜陌截腥市。缘溪见渔父，迷路问芦子。才遵短彴行，却喜单舟舣。晴沙秋练净，远绿春烟靡。数湾迹已深，一席轻可使。微吟聊自赏，默会兴何已。停桡复潭阴，草色动圆水。  

林庐在水次，纬壁皆赤芦。不为华丹饰，未失渔钓徒。粉箨放新竹，锦英缠朽株。熙熙数邻家，窥客衣短襦。终年饱淮米，复饱鱼与蓏。农桑洵可乐，金紫诚奚须。啼烟一鸠应，拂水双燕俱。感时春令过，伤远羁情孤。长轩更流憩，细谷平风湖。  

枚生作赋处，垂柳青依依。东皇妒青眼，团作飞绵飞。攀条欲赠远，绕树风吹衣。流萍俄已满，晚日将无归。历历鹭依岸，明明鱼拥矶。潜闻芦雨涩，尽卷蒲烟微。栖禽噪林隙，孤磬开僧扉。明镫水面静，圆月城隅辉。却顾共游处，乱云迷夕霏。  

***香河车中晚行***  

乘黑辞店门，落月犹在屋。冒寒度冰河，夹岸起群鹜。微霜洒冻面，侧望半枯渎。蓤藕萧条空，渚洲窈窕复。双输曳麦垅，历块何碌碌。下有豚耳蔬，时误拂马腹。是皆瘒瘃妇，拮据备冬蓄。民生职在勤，物理报亦速。高城忽在迩，灰壒眯两目。解鞍息前林，草率具汤沐。凝云沈断堞，孤塔耸平陆。古道一徘徊，残碑半堪读。  

***城西南陈氏园看芙蓉花复至真如寺***  

市南压长虹，湖尾置别墅。广除辟翠寒，圆沼濬曲阻。幽花孤且晚，玉洁秀叶楚。懿兹深谷芳，媚色乃贞处。游儵萃众乐，鸣鸟矫一举。迟客久未来，沿流复登渚。  

宰官发洪愿，舍宅城南陌。佛爪久纷飞，浮图镇遗迹。秋光相输净，铃语西风隔。遥看野鹘盘，片段残霞赤。前村<禾罢>稏熟，细路牛羊夕。更恋石阑斜，松声散晴碧。  

***和坤一咸和四年砖歌***  

春云作泥花作土，客子远家十日雨。刺船问友城东门，鱼市晓鯹河水浑。主人居庐颜色悴，积潦盈阶苔满地。一砖得就墙阴看，上有咸和四年字。质如石重棱矩方，盈尺不足盈咫强。薶沈既深于性静，薜暴不著其工良。主人昨客临溪水，日有永安山在几。耕人堀地侵土龙，邻叟分诒共石髓。我闻晋陶久不全，南宋仅剩保母砖。交螭方壶地下破，兴宁宝刻人间传。是砖后出与为二，能记仓黄渡江事。四郊不垒苏冠军，百甓定运陶刺吏。烧砖志年谋亦周，千龄卧听松梧秋。谁怜衣襦仍发冢，亦有牧竖来登丘。余不亭高山鬼睇，薜荔女萝知几世。谁能更觅沈约坟，我欲再补石柱记。主人枕届复食贫，吊鹤不至啼鸟驯。歌诗已废蓼莪句，砖土正待烧砖人。嗟我将为粤行客，归期遥指江枫赤。且留铜雀香姜材，换取梅花蕉叶石。  

***雨不得至邓尉***  

湖外垂云向夕冥，湖头密雨洒窗棂。梅花暗落千林白，镫影閒挑一夜青。踏雪多年期佛屋，冲泥咫尺阻渔汀。鸡鸣欹枕潇潇甚，且当还元阁上听。  

***送廷简归杭州兼柬大宗西颢曦亮竹田***  

草色微茫雪满河。燕南二月未春和。寻常保社催花雨，忽漫离筵折柳歌。独往还山京国隔，相凭寄字里门过。羁留迅迈俱无定，不用临歧感涕多。  

青云有路孰弹冠，白日无绳自转丸。衣食驱人难闭户，云山招客易投竿。晨车愿化飞尘送，夜店须回落日看。湖上故人多寂寞，临风亦望讯平安。  

***李海观***  

李海观，字孔堂，号绿园，宝丰人。乾隆丙辰举人，官印江知县。  

***天津丙德庵夜坐***  

舍舟登陆夜，萧寺冷光多。月皎松图壁，风寒鸟梦柯。开箱书有债。倚榻睡无魔。藉此消愁绪，晨钟待若何。  

***登大梁上方寺铁塔绝顶***  

浮图百尺矗秋光，螺道盘空俯大荒。九曲洪波来碧落，两行高柳入苍茫。宋宫艮岳埋淤土，周府雕垣照夕阳。惟有城南岑蔚处，吹台犹自说梁王。  

***孙廷权***  

孙廷权，字天衡，海盐人。乾隆丙辰举人，官天门知县。有《宦楚吟稿》。  

***岩门***  

叠嶂高于云，人在云之上。混茫一气凝，罡风不能飏。万柄青芙蓉，亭亭尽舒放。俗尘我已离，奇观谁所贶。远郭浮蜃楼，孤村萦蚁圹。密疏棋布局，连断卦分象。伟哉真宰功，顷刻呈千状。数折入岩门，厥势更雄壮。危崖碎欲倾，乱木森相向。龙虎久郁蟠，何年方得畅。王公重设险，兹山为保障。窃据何代无，乘机扼其吭。平羌策自良，改土事为创。列戍戢干戈，职贡登纁纩。休教伯图启，敢与王师抗。戎马限虽宜，榛荆辟须旷。致远舟车通，深慰黎民望。  

***自生桥***  

兼山忽中分，屹屹势难动。绝涧驾修梁，有马不能纵。谁运昆吾刀，雌雄截螮蝀。轻捷与蹒跚，到此两无用。造化设危机，恐遭仓猝中。如随地轴回，未许天门羾。入险群猿迎，出险怪禽送。劳生敢告劳，痛定远思痛。安得奇肱车，万里云程控。  

***苗刀歌***  

沙渠土司悍且豪，大为容美小散毛。纳地久降诸峒长，尚存苗种悬苗刀。此刀出匣三尺水，吴潭素练翻秋涛。春鹏长尾自皎洁，鹈安用寻常膏。蛮儿矫健逞身手，累年剽掠横相遭。官军缓攻议剿抚，民居杂处思奔逃。留兹利刃经战斗，往往深夜闻鸣号。即今向化买牛犊，兼有就学娴风骚。朝廷德威加四海，金兵不向皋兰鏖。罗平妖鸟避鹰隼，大宛天马随蒲萄。东南自充财赋薮，零星荒土轻秋毫。我来割符已数月，喜见风俗勤耕陶。蛮君发冢一十二，苍藤绿树啼犭呙猱。奠安有方赖守牧，奸宄屏迹弓矢弢。此刀弃置常不用，遥看日月霜天高。  

***永顺道中***  

置散成羁旅，搜奇恼化工。啸歌三楚外，行卧万山中。冰雪心难熨，烟霞路易通。夔州诸咏在，一和少陵翁。  

***曹复元***  

曹复元，字兴门，号月帆，上海籍嘉善人。乾隆丙辰举人，官林县知县，改溧阳教谕。有《六榆散人草》、《静宁室诗钞》。  

***缚鸡行***  

舟人买鸡江岸边，转卖邻舫趁客钱。船头缚鸡船尾杀，釜中汤沸命一霎。岂知杀鸡鸡未殊。惊飞带血乱水凫。舟人脱手空大叫，更有邻舟得而笑。是时张帆舟难旋，公然攘之当面前。吁嗟人事，动多反覆。买者垂涎，攘者食肉。  

***祝洤***  

祝洤，初名游龙，字贻孙，号人斋，海宁人。乾隆丙辰举人。有《目新书屋稿》。  

***送家兄豫堂归省***  

风劲霜严腊正残，天涯兄弟别离难。高堂梦逼归期晚，雁阵声惊客路寒。一纸家书心惙々，时闻叔母病信。三更茅店夜漫漫。园梅有信传应早，花发人归一劝餐。  

***于敏中***  

于敏中，字叔子，号耐圃，金坛人。乾隆丁巳一甲一名进士，授修撰，官至文华殿大学士。谥文襄。  

***秦系山房***  

春山寂寂洞天幽，闻有高人此地留。一夜桃花新涨急，石池犹认墨花浮。  

***周煌***  

周煌，字海山，涪州人。乾隆丁巳进士，改庶吉士，授编修，官至兵部尚书。赠太子太傅，谥文恭。有《海山存稿》。  

***夷陵晚泊***  

巴猿啼不住，一艇下青天。远水沈寒景，高城起暮烟。虓亭嗟汉日，劫火忆秦年。江上湘弦动，愁余目渺然。  

***斋敕出南台舟次恭纪***  

入律蕤宾动琯灰，例以夏至后渡海。楼船帆正郁崔嵬。金章玉节海边出，鼍鼓龙旗山外开。旗、鼓，闽中二山名。南国屏藩亲祖送，东方陪隶仰昭回。书生并有乘风愿，似此王程得几来。  

鹢首双高俯大洋，遥知不日是扶桑。先安廉石争风力，总有恬波应国祥。耀远旌麾通浩淼，凌空笳吹起潜藏。明朝底物常相对，碧海青天日月光。  

***游辨岳***  

五岳何年到十洲，琉球五岳，盖是国人慕中华而仿名之。试从望海海全收。高处四面见海。城标故国鼎三足，岛界诸蛮蜃一楼。古木带烟山阁晚，虚岩回日石坛秋。停车问俗徵荒记，说有丛祠祝祝留。祝祝。天孙氏女，即岳神也。  

***方正学先生祠***  

一纸徵书降紫泥，奉天门下奏华芝。齐贤名噪才难老，贾谊年轻策已奇。高庙有灵储用日，微臣无命际危时。飞云落月皆成谶，千古春心望帝悲。  

诸公名姓榜朝堂，赏格初行事可伤。紫气黄旗行已矣，绣裳丹扆转荒唐。空多劝表传三让，只少颁书草十行。捋虎批龙等闲事，倚天剑气老铘将。  

***谒岳庙***  

太华岧峣晓正苍，真源遥溯气灵长。五材并用知金肃，万宝初收识白藏。呼吸几人能入座，儿孙列岫尽成行。西南正有三年克，早晚欃枪扫鬼方。  

***发渝州***  

朅来桑下亦淹留，去住无端不自由。讼阁一铃风试急，柘枝声里出渝州。  

***德保***  

德保，索绰络氏，字仲容，一字润亭，号定圃，又号庞村，满洲旗人。乾隆丁已进士，官至礼部尚书。谥文庄。有《乐贤堂诗钞》。  

***净荷楼雨后即事用谢宣城郡内高斋闲坐答吕法曹韵***  

高楼何迢迢，雨霁云霭深。新霞媚层岚，宿烟敛乔林。四野静无喧，有客方孤吟。何以说幽独，试奏朱弦琴，邈然寄遥想，古人为知心。荷气散华沼，竹风飏清音。目送群鸟远，夕阳淡遥岑。  

***明湖泛舟***  

湖影茫茫漾晚秋，烟波无际碧云流。帆从水面亭边落，人在天心镜里游。湖中有亭曰天心水面。千里襟怀谁共远，满城风景此全收。官閒更有登山约，遥指峰最上头。对面即千佛山。  

***春归***  

百计留春春亦归，东君欲别更依依。空庭夜雨醒残梦，芳草天涯怨落晖。绕树乍听莺百啭，衔泥惊见燕双飞。欲寻红紫无踪迹，花点池塘絮点衣。  

***和白乐天浩歌行***  

双丸旋转无时毕，三万六千空计日。步踏陈迹如磨牛，弹指流年行望七。人生谁能满百年。怀忧千载真徒然。回思少壮驹过隙，可怜照镜非朱颜。尘踪已逝皆成故，往事茫茫不知处。举头一笑清风生，天外浮云任来去。君不见，狂澜滚滚逐爱河，几人名利没颓波。不如有酒且成醉，康庄坦步无嵯峨。净扫烦愁乐其乐，兴来聊复发长歌。亭畔喜看芳草绿，窗前爱赏春阴多。乐天长句真成达，来者谓我将如何。  

***宿盘山史各庄挂月山房忆近亭亡弟吾弟***  

方垂髫，昂藏负神力。挽弓常挽强，十五选善射。箭作饿鸱鸣，横空落健翮。对扑熊馆前，决胜标英特。出为营阃官，挺拔声赫赫。巨鼎累千钧，手扛气无苶。骈头千万人，聚观惊齰舌。至今江淮间，轶事尚传说。急流思退勇，愿作烟霞客。一朝解组归，盘谷筑幽宅。经营结数椽，茅屋依卷石。地势敞高轩，畦径天然辟。桃李杂松杉，一一皆手植。泉石惬心期，城市少足迹。高蹈不可攀，怀念徒充积。偶闻抱微疴，欲访苦无隙。惊传凶问来，伤心泪沾臆。因知造化心，清福最所啬。今我来山庄，人琴何所適。封尘有书策，挂壁留剑戟。诸子已林立，头角喜岐嶷。坟冢近舍旁，浮土尚新色。酹酒泪自倾，悲痛情无极。嗟予与近亭，连理枝同脉。孰知壮者亡，衰颓尚供职。寿夭理则那，问天天默默。  

***观保***  

观保，字伯容，号补亭，满洲旗人。乾隆丁巳进士，改庶吉士，授编修，累官礼部尚书，罢再起，授左都御史。谥文恭。  

***界亭***  

初识沅陵路，盘陀费马蹄。寒泉湔石出，峻岭划云齐。树底窥松鼠，花间听竹难，连朝多细雨，磴道不成泥。  

***宋徽宗画鹦鹉***  

艮岳工成殿宇凉，珠帘深护海南香。闲情却试珊瑚笔，解语远胜翡翠妆。毛羽至今犹郑重，衣冠当日太仓黄。可怜家法惟书画，南渡多才有寿皇。  

***荆门晓霁***  

经旬磴道窘跻攀，雨雨风风未暂闲。一径遥连鱼腹国，群峰环赴虎牙关。承平戍卒投戈戟，丰稔村姑高髻鬟。偶向荆门回首望，不知身入万重山。  

***山居***  

苔磴萦纡石径封，断崖何处饭僧钟。乱云满壑不归去，知在山前第几峰。  

***王会汾***  

王会汾，字荪服，号晋川，无锡人。乾隆丁巳进士，官至吏部侍郎。有《梁溪集》。  

***札克丹鄂佛浴营观蒙古骑生马歌***  

札克丹营气萧爽，沙坡澶漫连平壤。诸蕃游骑争驱入，雾鬛风鬃恣来往。呼韩晚上羊臛羹，幔城合奏琵琶筝。曲终更呈舞马戏，奚官碧眼虬髭狞。鞭鞘一拂马齐纵，附尾缘鬃不施鞚。千夫疾跃万夫唱，雪花旋卷尘飞务。注坡蓦磵走侁々，舞袂交竿捷有神。忽然坠地势惊绝，双如健鹘翻轻身。举后蹶前双制拽，凌虚制变争尾发。马间出入马不知，逸态雄姿转相发。至尊一顾神浺瀜，人马咸资控驭工。少府金钱服官绮，拜恩蹈舞擎归笼。卡轮竞出寻荒垒，筚篥唤风山月起。御营镫火灿华星，万丈烟光夜凝紫。  

***林枝春***  

林枝春，字继仁，号青圃，福清人。乾隆丁巳一甲二名进士，授编修，历官通政司副使。有《青圃诗钞》。  

***登吹台***  

木落雁声哀，天风下吹台。白云飞不尽，平楚意悠哉。禾黍空郊远，松篁古殿开。梁园词赋客，车马几人来。  

把酒对城阙，悠然生远心。宋梁余旧垒，李杜此高吟。乔木风烟色，长河岁月深。多情思岘首，碑碣亦销沉。  

***任端书***  

任端书，字念斋，溧阳人。乾隆丁巳一甲三名进士，授编修。有《南屏山人诗集》。  

***夔州怀古***  

乱山深处销孤城，宇宙清秋尚郁蒸。见说蜀王成杜宇，早看秦火接夷陵。虎牙天险凭关隘，鱼复江流感废兴。今日俞矛歌汉德，片帆安稳浪纹层。  

平时夔子初分国，后日公孙始作家。白帝春秋迷草树，黄牛朝暮起烟霞。啼猿路绝人居少，飞鸟沙平阵气斜。闲倚江船论往事，长年高唱上三巴。  

***马伏波祠***  

伏波遗庙枕空山，何限精灵去不远。一夕明珠来海外，千年铜柱在人间。功名自合高诸将，伏腊仍看走百蛮。长笛临风想遗曲，武溪南下水潺湲。  

***江渎庙***  

南纪开巫峡，沧波万里通。旌幢朝水府，云雾闷灵宫。风晚神鸦集，霜深古柏红。长樯纷估客，歌舞岁时同。  

***天津***  

贾舶连樯接粉闉，绮罗镫火照芳春。几年碣石沦沧海，千里黄河下析津。三月垂杨调马路，一堤明月打鱼人。长安北望云霞近，偏接河东郡县新。  

***扬州怀古***  

九州何地最销魂，一梦扬州恨晓云。六代江山谢车骑，千秋词赋鲍参军。城经芜后青天古，楼自迷藏白日曛。赢得朝朝唤愁处，酒波如海汙红裙。  

***张若需***  

张若需，字曙彤，号中畯，桐城人。乾隆丁巳进士，改庶吉士，授编修，历官侍讲。  

***东巡盛京谒陵礼成恭纪***  

长白蜿蜒走幹龙，鼎湖亿载奠幽宫。松楸俨扈千官肃，岩岫纷张万旆雄。石马有灵森宝鬛，玉衣宛在飒神风。苍颜野老扶筇望，三度金舆酬酒同。  

有邰家室肇开基，陆海神皋百产滋。故国东来过丰沛，高山西望识邠岐。炉烟夹道陈香案，歌吹阗闉漾画旗。共庆京坻多黍稌，太平天子上陵时。  

***乔光烈***  

乔光烈，字敬亭，号润斋，上海人。乾隆丁巳进士，官至湖南巡抚，罢再起，授甘肃布政使。有《最乐堂集》。  

***栈道木偏桥易构以石俾安固永久***  

平时架飞梁，伐木跨危栈。往来虽藉通，风雨亦多患。常苦摧颓易，<阝臬>阢骇相践。岁时劳工徒，修役连夕旦。何如计其安，坚脆易所便。因之琢山骨，结构法初变。庚庚复坦坦，漂摇幸无洊。车马秦蜀交，虹蜺度天汉。纪事成此章，所期久安晏。  

***霍山***  

太岳记《禹书》，霍为冀州镇。中央惟土德，极并嵩华峻。积厚恣蟠薄，元气富宣蕴。仰观何轩昂，腾霄意不尽。青排与翠竦，峰岭擢戈盾。苍紫障日回，凌标冠霞近。神灵閟杳蠖，秩祀严荐晋。尚闻竹节书，使者去方迅。于今配侯伯，福物道无吝。功美云雨施，岁被千里润。歌诗展然作，庶用备赞傧。  

***鹳鹊楼***  

何处西风鹳鹊楼，烟沙萧瑟满汀洲。人间俯仰成千古，到海黄河日夜流。  

***夏县谒司马温公墓***  

条山苍苍河水黄，大贤钟毓非寻常。儿童走卒识君实，至今青简生辉光。天将元老资有宋，范韩文富道继昌。公乎正色发伟议，伊训说命同敷扬。传闻中国相司马，辽人拱手戢朔方。奈何功德未及竟，凤凰忽逝麒麟藏。转使奸回窃国柄，碑刊元祐覆纪纲。当时墓碑题御笔，清忠粹德昭炜煌。钜手万言勒神道，学士振藻铿琳琅。一朝被谗忽摧毁，马鬛空见斧与堂。墓门闭向六百载，公名自共河山长。整冠下拜瞻且肃，松柏声入清风香。  

***钱琦***  

钱琦，字相人，号玙沙，仁和人。乾隆丁巳进士，改庶吉士，授编修，历官福建布政使。著《有澄碧斋诗钞》。  

***同颙斋嵩霞皋亭看红叶即事***  

长空霁烟雾，幽意何凄悄。乘兴访东皋，挈伴踏清晓。是时秋云暮，万木就枯槁。爱兹枫林叶，冷挹霜华饱。灼如夭桃鲜，烂若晴霞绕。曲折缘树行，一路恣幽讨。信步不知远，误到境逾好。忽逢田舍翁，招邀入深窱。茅茨三五间，夹以翠竹篠。到门引客入，礼法互草草。老瓮篘新开，山庄地不扫。橘摘檐前枝，鱼网门外沼。远岫出重云，疏林鸣杂鸟。俯仰身世忘，乾坤草亭小。引觞渐颓然，夕阳沈树杪。拂衣辞主人，夹路晚烟袅。凉飔醒醉眸，枝枝红未了。矫首发长歌，清音出林表。良会亦须臾，美景讵常保。不见红叶红，转眼随秋老。寄言素心人，灵根慎自葆。  

***浦城坐清流船南不独酌成诗***  

轩然大波来汹汹，千山万山磨銛锋。山与水斗水突怒，雷霆席卷蛟螭宫。天吴海若惊奔冲，短兵狭巷交撑摐。掀翻海藏水倒立，鳌柱孤砥愁无功。一滩未平一滩起，声势益复增强雄。仙人敛手佛避舍，乌啼鸱叫天冥濛。清流船薄薄如纸，铁臂往往矜梢工。一人船头立摇手，指挥如意凭西东。卒尔首尾击则应，一人急起追而从。中央四人齐荡桨，分列左右排军戎。初从石罅盘屈曲，长城敢以偏师攻。忽然一发不可控，衔枚疾走乘天风。尔时从者皆失色，少见多怪心悾忡。我生赋性最愚拙，死生得丧凭天公。壁上观兵真偶尔，芥蒂那复萦胸中。梢工劝我勿开口，翻云覆雨君知否。前头又是恶滩来，估客年年遭击掊。为工一笑起推篷，寂历斜阳明远阜。谈笑风波信有之，不如且尽樽中酒。  

***滩河杂诗***  

忽听惊涛响似雷，水军怒挟海潮回。神矜灵应留奇迹，天纵山川骋异才。寒雨连宵摧落木，夕阳终古照苍苔。从今不怕风波险，直向风波窟里来。  

***后渡海***  

岛屿湾湾三十六，孤篷夜向湾头宿。残釭未灭鼓鼕々，又趁寒潮出海角。海角有路惟青天，海角有水如苍烟。帆幅斜欹高浪腹，船梢倒立远峰颠。中有老鱼跳波出，大者十丈小七尺。腥风怪雨吹幽荒，甲角牙须森剑戟。须臾鲸鳄争潜逃，珊瑚倒影翻银涛。远岸入云青幂幂，荡缨插竹绿萧萧。三三两两渔舟聚，习水如飞导前路。汉使秋乘斗畔槎，渔人春入桃源渡。万家烟火画图中，沙碓铁线锁重重。鱼龙窟抱鲲身曲，虎豹关开鹿耳雄。此时正值春光好，绿阴夹岸风袅袅。载得恩波较海宽，回头一望沧溟小。  

***秋日重登赤嵌城***  

一自兵销日月光，牛皮尺地幻沧桑。空余芳草埋荒堞，无数残锋卧夕阳。歌扇舞衫春寂寂，海潮山月夜茫茫。重来不尽登临兴，何处秋风是故乡。  

***龙湖岛***  

凉风从西来，幽意散清晓。朝过湾里溪，午上龙湖岛。岛势曲如盘，湖光澄似沼。水气忽荡摇，山云互缭绕。遂有湖中龙，游戏现鳞爪。其上浣云亭，八角撑天表。俯瞰岛与湖，一幅米家稿。坐久不知疲，夕阳催归鸟。因忆故园山，环湖青未了。廿年牛马走，湖山笑人老。乃于瀛海外，好景恣搜讨。所得偿所失，自计颇不少。凡事有夙缘，益悟造化巧。前望绿迢迢，天涯指芳草。  

***柳泉道中得漫士侍郎留徐州待余之信喜赋长句***  

一片秋云织秋晓，瘦马冲泥行草草。长路二更时梦公，觉视飞鸿在天杪。昨宵带雨入江南，短章欲报双鱼杳。徐州自古号雄封，天上黄河九曲绕。张骞奉使早乘槎，支机片石恣搜讨。我来恰好问河源，定识相逢两绝倒。人生遇合有前缘，我嫌太迟公太早。明朝趋步缓随公，江上数峰青未了。  

***袁简斋得余归信以诗寄投次韵奉答***  

声声啼鸟劝提壶，得遂初怀本不图。老树几株闲侣伴，方塘半亩小江湖。筵前奉母攀花舞，醉后呼儿当杖扶。多少邯郸枕上客，问他此乐梦曾无。  

无限离怀讬酒卮，挑镫重检箧中词。真如仙爪搔逢痒，那有官声掩到诗。尘积琴樽闲拂拭，园荒松菊急抚持。相将共订名山业，为遣飞鸿预寄知。  

***国梁***  

国梁，榜名纳国栋哈达纳喇氏，字隆吉，一字丹中，号笠民，满洲旗人。乾隆丁巳进士，改庶吉士，授吏部主事，历官贵州粮驿道。有《澄悦堂诗集》。  

***逃暑***  

结庐俛澂波，妙与前山值。好风起菰蒋，骄阳散薜荔。长林绿天垂，怪石云根坠。荷珠凝幽香，松涛破残睡。散发坐回磴，万木落寒吹。晨露午未晞，碎滴逐鸟翅。有时临清漪，掬月弄空翠。濯足见长胫，鹭立逢鱼忌。随意读道书，信步过僧寺。琴从樵夫听，酒共渔父醉。因之得静机，何处容尘渍。劳劳念征夫，冲暑鞭疲骑。侯门谁家子，日中候通刺。  

***秋愁芦塘道中作***  

弱岁爱秋爽，不知秋气悲。屈宋倡哀怨，艺林多微词。中年渐知味，古人非吾欺。经今将半百，百感丛幽私。揽衾中夜起，非为生别离。无故坐嗟叹，非关老与卑。有事忽如忘，无事或不怡。迩来日迈征，贸贸驹隙驰。秋亦不暇问，悲亦不暇思。只有梦境恶，乱线不可治。中肠忽怦怦，冲心寒一丝。此间有鬼物，凭之不自知。安得长迈征，兼无梦寐时。  

***登金山谒禹王庙***  

古庙依悬壁，高甍俛大河。拍天浮日月，撼柱拥鼋鼍。楼橹千章立，船桥一苇过。登临怀禹绩，风雨暗层波。  

***还至镇羌道中雨望***  

岭上岭下绿烟迷，山南山北沈云栖。乍乍密衣上雨，或隐或现沟中泥。谿头谿尾石齿齿，车内车外风凄凄。去时川原空如洗，弥望草色今萋萋。便似拏舟荷花荡，只少莲脸娇红啼。到眼翠碧远无际，空处透出青玻璃。冷雨一夜落群峭，玉山上与浮云齐。大块变态遽如许，是谁渲染无町畦。傥非大米即小米，中有浓澹无标题。或是马牙绝顶蘸积雪，洒作墨渖摩天倪。醉中索解人不得，仰天长啸千峰低。  

***过石佛山因寄北园老人***  

老龙夜半不守窟，牙爪怒张来阴暝。风雨收歇无处遁，蜕遗团结堆高青。鳞甲剥落缬纹细，不须开凿烦五丁。峭壁谽谺叠嶂巘，层峦{穴叫}窱横岩坰。四山攒绿疑无地，回望但见烟冥冥。中有一峰最耸秀，左撑右拄开重扃。森森剑槊刺空上，欲堕不堕含珑玲。双洞嵌空出飞鸟，一佛危坐当孤屏。杨琏真伽或未到，何人刻此庄严形。绕足有泉流碎玉，雅奏终日清泠泠。有时浩不辨牛马，奔腾赴壑驱雷霆。杨氏西征此深入，传闻姓字殊非经。地胜未以名人著，或是晦迹藏仙灵。清游往复百不厌，但惜车马无留停。柳阴篱舍动欣赏，便拟高结山间亭。猛忆北园老居士，看山趺坐常惺惺。不如移置北园侧相与，悟真散赏逃天刑。  

***寄鹤珊弟***  

总角从君游，头颅各如此。十年中乖异，暂聚差可喜。浃旬互送迎，积怀不暇理。社燕与秋鸿，途遇空尔尔。上林君一枝，天涯我万里。意行无近远，我梦亦如是。时时把君臂，依依见文史。境过一欠伸，中宵披衣起。人言作郡乐，作郡真不美。列城掩孤聪，万夫丛一指。人善无足云，人过我先耻。人求我恐后，人取我所鄙。不解效脂韦，那能利爪嘴。簿书日纠缠，祸害相依倚。以此念家山，键户合扫轨。况有老兄弟，至乐谁得似。对状风雨中，鸡鸣殊不已。  

***叶县道中***  

岦岌瞻黄城，沦漪爱滍水。黄城多山田，土膏一何美。己无问津人，尚见耦耕子。滍水昔不流，昆阳丛战鬼。青磷夜无光，太平今久矣。叶公玩龙台，何处存遗址。空令茅店壁，侈传道元纸。王乔号仙令，朝天双凫驶。亡何下玉棺，一卧不肯起。今古一丘貉，凭吊亦徒尔。墟里人穰穰，道左冢累累。逐逐马輠尘，登顿我未已。惟当读好诗，清风溅霜齿。  

***泠溪谷蒙道中***  

无医能疗烟霞癖，有兴还为长短赓。山势屡翻新画谱，溪流皆作远松声。恋枝黄叶风留住，绕石青鱼浪打行。秋色向人句好句，詅痴符自笑颜赪。  

***过天井塘天半寺***  

天井春演漾，湛然沈净绿。谁淬古铜镜，铸此清一曲。云昔是绀宇，一沈不可复。贝阙虚堂皇，龙宫静肃穆。宝气至今存，往往浮磬玉。从兹陟高巘，鸟道神刺促。旋经天半寺，梵呗出岩腹。逡巡逾寺颠，回望在山麓。青穹去尺五，白云生两足。群峭奔眼底，纷如水波蹙。因之念天井，高岸已为谷。焉知沧海浅，不作桑田熟。高下随所遭，奚事烦龟卜。龟卜既徒劳，流光逝难掬。  

***还过白水河***  

君不见匡庐瀑布天下奇，银河倒泻长虹垂。又不见广陵曲江涛八月，横卷冰山海门决。朅来九十九陇间，高峡飞流坐飘忽。轰雷击电众壑鸣，噫气怒号长林惊。忽如神鬼叫啸杂沓凌云行，又如蹴踏空谷万马合一声。即视长空曳素练，百幅千幅鹅溪绢。天矢雨集下玉箭，五月晴霄忽飞霰。喷沫跳珠湿两岸，白雾迷漫风不散。此间傥可便乘槎，拟晤张骞话星汉。  

***龙里道中***  

曙光栖禽觉，初语惊幽悄。山村夜无漏，暗室窗失晓。朝暾逼寒岩，宿雾半萦缭。登登径曲盘，烟躅堕遐渺。花树绿全暗，露草青未了。珠洞阴沈沈，瓮城波溔溔。忽度马桑冲，脱兔忆凶狡。弋获纵鱼烂，追蹑已云扰。为政良独难，平中勿伤慓。白马此旧司，赤子慎相保。  

***晓发毕阳至新屯***  

鼍洞猿窝别未遑，寻云西去独回翔。羁禽飞尽岩花静，野鹿衔余涧草香。十日人偏三度过，千峰雨促一舆忙。居民错认归来客，争道天中好泛觞。  

***张九镒***  

张九镒，字权万，号橘洲，湘潭人。乾隆丁巳进士，改庶吉士，授编修，历官四川川东道。有《退谷诗钞》。  

***慈恩寺塔***  

见说繁华界，凭栏剧可怜。残碑唐岁月，荒草汉山川。日落邀双鸟，楼空卷片烟。下方何处是，灯火郭门前。  

***涪州牛陂箐***  

晓云如墨破山行，未辨巉崖荦确横。射虎几人逢李广，叱羊何处问初平。苔黏古木寒无色，草伏阴虫细有声。两日崎岖头欲白，不关萧瑟动秋情。  

***帅家相***  

帅家相，字伯子，号卓山，奉新人。乾隆丁巳进士，历官浔州知府。有《三十乘书楼集》。  

***因视饥籍夜投山寺憩宿有述***  

翳翳翠微暮，采蕨人未还。我马嘶忽惊，虎迹空连山。谁能绝恐惧，余亦趋禅关。借问持篚人，信往遭祸艰，潜身度密箐，趋避力孔殚。馁腹藉少充，纵死辞羸孱。偷生豺狼窟，人命轻豆箪。念之迫中肠，吏责何由宽。老僧供薄粥，挥退不拟餐。忍饥度深夕，庶以齐恫瘝。穴鼠号顾我，余粮亦奚干。恻怛吾同人，不言心已酸。四邻寂鸡犬，闇室候夜阑。明晨忍遽出。菜色吾重看。  

***夜坐***  

淮海高秋夜，风霜独坐身。有家从委妇，疏节未安贫。素月寒相照，孤蛩语共亲。百年萦守念，宇宙最艰辛。  

***花豹梁***  

渐入飞狐道，经行花豹梁。马蹄愁细石，人面拂浓霜。江海抛前梦，并幽逐大荒。莫添儿女恨，牵率泪成行。  

***彭遵泗***  

彭遵泗，字磬泉，丹棱人。乾隆丁巳进士，改庶吉士，历官凉州同知。有《丹溪遗稿》。  

***过应山杨大洪故宅***  

黑风吹狱气阴阴，何处招魂慰夙心。解脱龙渊归北寺，毒流狗监指东林。大刀未试奸犹在，棋局翻残恨总沈。每叹晚来邦国瘁，人亡何禁涕淋淋。  

***沈雅***  

沈雅，字云洲，高邮人。乾隆丁巳进士，官海阳知县。有《脱粟集》。  

***登金山塔***  

孤塔在高巘，来登最上头。钟从天外落，云傍槛边浮。海气浑如雨，江声半是秋。中流无障蔽，一望已全收。  

***史震林***  

史震林，字公度，号梧冈，金坛人。乾隆丁巳进士，官淮安教授。  

***偶成赠懒云上人***  

避俗讬僧舍，有客求八分。应之以草书，浓淡如秋云。墨香交酒香，颠仙嗅而醺。换鹤不换鹅，骑访芙蓉君。  

微雨过池来，疏花开且落。草堂无俗客，共步有双鹤。耦耕时或辍，诗画偶然作。俯仰念畴昔，恐负芝兰讬。  

***☆苏鹤成***  

苏鹤成，字语年，号野汀，交河人。乾隆丁巳进士。有《野汀诗稿》。  

***惜春***  

惜春芳序晚，岑寂淡幽情。补病休资药，非才敢近名。云归三径暖，花落一村晴。望尽林皋外，乘风社燕轻。  

***去年与刘艾园汲泉共饮今年余客南皮渡河归来感而纪之***  

忆酌寒泉沁齿牙，马嘶高柳避尘沙。无端一夜霏微雨，开遍沿村苜蓿花。  

***翁文达***  

翁文达，字兼卿，号桃湖，古田人。乾隆丁巳进士。有《桃湖诗集》。  

***田父吟***  

农夫终岁未得闲，十亩为田一亩圃。有妇馌饷并采蔬，儿啼抱向田头哺。哺儿儿长代汝劳，瞬息只如朝与暮。  

***孙扩图***  

孙扩图，字充之，号適斋，济宁人。乾隆丙辰举人，丁巳、乙丑两中明通榜，官钱塘知县。有《一松斋集》。  

***七夕吟***  

痴人切切指牛女，今宵难尽离别语。离别经年暂相亲，今宵早断明日魂。我闻此语忽失笑，此事有无谁知道。即将俗语为尔明，尔等为我倾耳听。天上隔年如隔宿，牛女几曾相向哭。人世自多生别离，还应向天问双栖。即作一年才一会，牛女活得万万岁。一年一会未为多，从古到今却如何。人世生年不满百，中间或作北邙客。牛女高挂北邙前，累累精魂哭向天。人闻我语皆失色，我亦零零双泪溢。人谓孙郎真解人，精言妙论如有神。自此不咏银河句，自此不复乞巧去。但将果饵供孙郎，凭郎说破痴人肠。  

## ●卷七十五

***阿桂***  

阿桂，字广庭，号云岩，满洲旗人。乾隆戊午举人，官至武英殿大学士，封一等诚谋英勇公。赠太何，谥文成。  

***感怀用苏文忠公寄晁美叔韵***  

少小重意气，局蹐訾前贤。惟知一往乐，谁能计万全。而今衰老矣，狂直多弃捐。心迹聊自慰，功成付与天。百忧如猬集，扰扰白发年。虽廑生还想，宁知口碑传。胡不赋《归去》，恣意穷芳鲜。松竹荫我庐，朝昏饱云烟。泾渭自清浊，美丑何憎妍。不见亦不闻，幽谷长日眠。撷彼南山茶，松枝活火煎。一瓯涤内热，快意耽静便。岂必觅丹砂，妄与神仙缘。醉乡亦复好，遑惜囊无钱。  

***话旧赠钱冲斋观察***  

忆昔承师范，萧斋只两人。始从亲研削，直至命冠巾。经历风波险，甘同疏水贫。十年情意重，爱我比祥麟。  

绝域言旋后，年华屈指中。我方依禁闼，君正董河工。意气芝兰臭，行踪牛马风。天山同汉水，契阔更西东。  

三载征蛮府，天涯笑语温。晨昏欣共数，冷暖不须论。话旧成尘影，筹边验泪痕。相期崇令德，努力念师门。  

***伊犁军营***  

欲扫妖气净，岩疆战不休。人犹争马革，天已厌旄头。刁斗三更月，关山万里愁。渠魁何日灭，非直为封侯。  

***大军次永昌有作***  

王师毋尽杀，胁从贷余生。一将功何有，千军怒未平。投戈收战骨，撤幕返春耕。仰喜皇心慰，边陲已息兵。  

***祸维诰***  

祝维诰，字宣臣，号豫堂，秀水人。乾隆丙辰举博学鸿词。戊午举人，官内阁典籍。有《绿谿诗钞》。  

***闲立***  

短篱数家成小村，老树隔水蟠云根。晚来叉手傍檐立，九十九峰青到门。  

***二月十五日寻春过偶圃忆朱大***  

暖风到处动吟魂，芳草闲寻近郭村。黄耳隔离能认客，苍头劚筍自开门。春留元亮花三径，饮乏刘伶酒一尊。迢递京华游子在，旗亭新唱与谁论。  

***永平府***  

北平古郡镇幽燕，城外连峰际碧天。孤竹祠荒云木杳，滦河水驶石染偏。名高汉代推飞将，人乐清时罢守边。漫向卢龙歌《出塞》，牛羊满地草芊芊。  

***药王庙蟠松***  

入门忽怪天色暮，白日黯黮沈僧寮。仰头乃见松屈曲，落阴积翠森萧萧。石穴斜穿走孤幹，檐牙低拂蟠深条。千年蛟螭斗窟宅，拏攫云雨长空摇。小者支撑大腾起，倔强不让相争超。之而鳞甲挟飞动，夜静惊避独足魈。春来霹雳疑变化，波涛漰湱吹旋飙。世间崖壑多大木，往往百丈凌丹霄。此松奇绝不上竦，元气回复屯山椒。偃蹇别具造物意，束缚岂由人力剽。讬根得地荷神圣，轩农酿化阴阳调。斧斤摧折幸可免，霜雪饱经常不凋。引鸾巢鹤导仙驾，碧幢华盖来钧韶。应有芝苓结精液，安得采劚餐灵苗。  

***过嶅阳***  

旅饭荒园罢，嶅山此路寻。车声下坡速，人影落桥深。野日寒逾瘦，诸峰翠欲沈。客程嫌宿早，薄暮指蒙阴。  

***牛渚矶登太白楼***  

太白没已久，太白楼尚传。登楼豁达开江天，云帆雪浪飞槛前。我生不见高歌痛饮之狂态，但见锦袍乌帽奕奕真神仙。矶头明月常依然，骑鲸一去何时还。山鬼来窥猿狖啸，冯夷不怒蛟龙眠。青山小谢宅安在，镜湖贺监归何年。谁来共此玩风景，江边酒瓮空满船。余既不能酌一斗，亦不能吟百篇，独有烟霞痼疾可以相周旋。君不见萧尺木，四壁图名山，朝暮供养惟云烟。峨嵋雪，匡庐泉，鸡鸣日观泰岱颠。明星玉女华顶连，苍茫元气窥无端，恍然置身万里间。当年太白爱游涉，指点虚无应遍识。焉能鞭白日兮御清风，拍肩挹袂群仙中。逍遥八极任来往，直与此楼今古同。  

***次陈二乳巢韵***  

蓟门霜落后，万木正凋残。软土一吹面，西风时整冠。羁人多惜暮，旅雁独惊寒。谁向尘寰外，云山指点看。  

***广应寺双松歌***  

山门突兀迎诸峰，曲廊阴合双白松。蟠根下固穴泉石，直幹上走缠虬龙。支撑太古驻日色，泛扫碧落窥云容。流胶入地互凝结，元气护顶相交冲。昨来对此忘坐卧，夜半独起无人踪。海涛乍惊泻岩壑，天风直与开心胸。灯光深閟佛殿黑，星影寂照僧寮重。因思前代巨珰盛，祝釐争致金钱供。琳宫绀宇不可数，未审物力来何从。丰碑久蚀赑屃倒，惟有两树留秦封。笙箫遥接鸾鹤下，烟露近承霄汉浓。投阶败鳞自斑剥，梳空香叶犹丰茸。经声梵语有时出，山妖木鬽何由逢。冰霜已历千百载，天年幸保经春冬。扶持倘非龙象力，枝柯那得余横纵。  

***天圣寺壁观管夫人画竹***  

岿然古刹閟深窈，败瓦残碑苔藓绕。入门但觉风萧森，壁扫千竿犹袅袅。高低仅辨烟墨痕，寻丈欲凌霄汉表。叶疏枝劲态绝秀，凤翥龙飞骨尤矫。古来妙手岂乏人，风骨能如仲姬少。散朗雅有丈夫气，放和笔此间作丛篠。年深可惜剥蚀多，黯处如昏明处晓。当时松雪亦好事，萧寺偕来耐烦扰。潇湘之景更模糊，南二壁，松雪作《潇湘图》今已漫灭。缅想襟期神愈渺。人天尚藉拥护力，遗迹莫随尘劫了。  

***罗文思***  

罗文思，字曰睿，合江人。乾隆戊午举人，历官石阡知府，署贵西道。  

***宿少岷山***  

名山久待我，乘兴到云窝。直欲冲霄汉，宁惟爱薜萝。夕阳西去疾，倦鸟北来多。今夜且留住，峰头对月歌。  

***许钺***  

许钺，字靖岩，号石兰，钱塘人。乾隆戊午举人，官广州同知。有《积厚轩稿》。  

***晚晴***  

骤点翻荷叶，依然放夕曛。池收将退水，风揭欲开云。槐树疏阴润，蝉声远唱闻。凭轩舒望眼，野色许平分。  

***项三秋子招集湖舫分韵得扶字***  

夏浅胜春日，频烦折简呼。云开山耸翠，雨足水平湖。小艇收鱼笱，荒台剩鼠姑。尚余豪兴在，藤杖不须扶。  

***七夕雨***  

不耐为文媚女牛，自甘才分拙如鸠。频年赖有书堪曝，此夜惟应酒可酬。蜥蜴咒来三尺雨，蟪蛄吟破一分秋。问谁曾见天孙驾，辜负人间乞巧楼。  

***唐文炳***  

唐文炳，字奎南，号月村，晋宁人。乾隆戊午举人，官江苏清河知县。  

***江村***  

村路缘溪曲，人家似辋川。树云低过雨，江草细含烟。禾黍秋风外，牛羊夕照前。谁家伐樵响，惊起白鸥眠。  

***听雨***  

一夜花梢雨，都如落叶声。窗前思妇在，听汝最分明。  

***罗元琦***  

罗元琦，字用璞，号昆圃，石屏人。乾隆戊午举人，官陇西知县。有《兰陔堂诗集》。  

***挽宫保刘苏村先生***  

大星中夜陨边营，箕尾宵乘雷电声。一死讵能酬圣主，九重早已谅书生。鸿文久播推前辈，清德云亡痛老成。祖奠遥闻滇父老，碧鸡坊外送行旌。  

***家大人避暑秀山傅京兆偕诸前辈过访***  

纳凉依静院，连辔喜经过。飞盖思京国，寻踪到薜萝。梦回青琐远，地迥白云多。坐隐追仙躅，何人烂斧柯。  

***张九键***  

张九键，字天门，一字筦侯，号石园，湘潭人。乾隆戊午举人，官隆平知县。有《漱石园诗集》。  

***秋日送友人之岳阳***  

秋水绵绵送客行，江干携手泪纵横。孤帆挂日风前影，别雁啼霜梦里声。双树半遮云麓寺，一湖初涌岳阳城。愁多莫更登楼望，吴楚天连百感生。  

***边中宝***  

边中宝，字识珍，一字適畛，号竹岩，任丘人。乾隆戊午举人，官遵化学正。有《竹岩诗草》。  

***劝学诗***  

我宁甘其拙，人自逞其巧。巧为世所争，拙乃身之宝。恂恂里巷间，朴讷亦自好。神凝志不纷，性天常自保。大木枝曲拳，斤斧弗来扰。七窃凿甫成，混沌已就槁。  

日月有薄蚀，金石有亏缺。令名德之舆，弈世无歇绝。高节轶尘伦，圣哲足颃颉。阘然庸众伍，草木同摧折。没世疾无称，此语殊痛切。姱脩不及时，秋风鸣鶗鴂。  

***卧佛寺***  

半生劳梦寐，此日蹑云根。一榻悬今古，千山嬗晓昏。鸟飞凌碧汉，樵去入烟村。惟有西来树，常栖净土魂。  

***出山***  

出山频顾山，山亦神交熟。今夜山间云，相随窗外宿。  

***兜率寺***  

清磬声声彻，悠然夜未分。山高迟见月，竹密静留云。色相岩间石，空明水面纹。立身尘坌外，思共鹤猿群。  

***归里后咏怀***  

吾家连理枝，恰符燕桂数。伯仲早云殂，三人相依附。飘梗过半生，频年不一遇。垂老更相怜，郁陶凭谁诉。游子从外来，惊愕频谛顾。喜极翻成悲，相看俱迟暮。有酒即我醑，无酒即我酤。鹤发老弟兄，悦爱胜童孺。目前致足乐，莫任韶光赴。珍重此残年，连床话情愫。  

倦鸟归旧林，飞翔適性天。零星几老友，策杖相往还。言笑无厌时，文酒追古欢。有时乘兴出，随意探林泉。或阿陵城下，或吾丘台边。徙倚以徜徉，心远况地偏。偶然逢野叟，席地话园田。神貌两俱古，真趣谁怀传。自反出与处，幸无罹尤愆。泊然何所营，长此乐余年。  

***包彬***  

包彬，字文在，号朴庄，又号惕斋，江阴人。乾隆戊午举人。有《朴庄诗稿》。  

***龙山诗***  

谷口清风吹，林间路微白。纡回度石梁，山腰划开辟。悬崖险欲坠，中广上下迫。波流绿差差，照见天容窄。危途螺旋文，斜上百千折。洗心有孤亭，憩足意良適。泉声咽近涧，更爱涧边石。削若刀剑攒，奔若虎豹逸。累累瓜垂蔓，呀呀蟾舑舌。珍珠与珊瑚，肖形者非一。目谋穷幽异，神静涤烦渴。微闻仙梵音，花宫隐深碧。  

探幽兴不穷，路转寺门右。雨余山路湿，侧足敢驰骤。崆峣千人岩，鬼工为琢镂。初进坳堂形，气暖若含酎。其旁窅冥冥，惟闻阴风吼。缘壁伛偻行，踣前惊踬后。怪石骇心魂，仰面石齿斗。此境难久留，出险神犹瞀。僧移茗具来，掬泉敢浮沤。茶烟袅孤细，微有白云逗。石花点新绿，气与涧芳糅。幽鸟啼一声，林际残阳漏。缓步归山房，暝色敛群岫。  

***游宏济寺***  

秋江静无烟，山形恍图画。晨登燕子矶，尘鞅一时卸。迳转直复曲，奇峰若相迓。冈峦忽中断，两崖狭可跨。迸石树无皮，疑是白龙化。梵宫隐深云，香风逗林罅。娑罗落高阴，傍户枝柯亚。洞穴豁堂皇，禅房半相借。上有衔花鸟，下有投岩麝。缘壁陟高阁，山川拓眼界。江明匹练横，天际波涛泻。此境足句留，俦侣催返驾。徘徊石磴旁，归云拥足下。  

***竹塘老姆行***  

竹塘春好花映闾，花边游女纷琼琚。玉叶金枝一老姆，蓬首不整衣无袽。在昔天崇盛藩府，王子分茅镇南土。如花之女天人俦，清矑横列修眉妩。晓日吹笙叫凤皇，晚窗罢绣调鹦鹉。皇孙择婿鄙豪华，但选人龙与文虎。宣州谭生英妙姿，笔底掣电风雷驰。朝为千诗暮百赋，元气湿楮何淋漓。皇孙一见叹奇绝，画屏当昼牵红丝。参佐风流宾客盛，谭生掞藻满座靡。楼头指日骑双凤，鼙鼓惊人隔鸳梦。流离展转为俘囚，穷鳞眼看釜底游，幸遇将军不好武，闻道能诗色乃柔。笑指梅花赋百首，诗成当以不死酬。口号不待八叉就，词源浩如三峡流。侍史代书欲腕脱，高座惊读快拍浮。笔阵扫开剑铓利，惊鱼掉鬐倏脱钩。痛定徐思更惨绝，平台旧馆余残血。红颜一去断音尘，半镜怀藏苦难说。绝域穷乡独往还，月轮几遍看圆缺。月缺果然还复圆，相逢喜剧翻悲切。定情正值梅花开，金炉那用沈檀爇。百首新篇歌撒帐，流苏夜夜霏香雪。莫将铅泪哭铜驼，生死因缘重缔结。星移物换几度春，帘前燕子怨家贫。奉诚非复马家宅，东来卜筑江之滨。行歌憔悴不求仕，碌碌饥驱越与秦。丰容一别一回改，闺中鸦鬓看堆银。当时镂玉嫌钗重，此日裁裙喜布新。御穷老去操箕帚，王姬能作民间妇。持门辛苦守良人，嘉偶到头非怨偶。歌楼无树碧云遥，旧梦依依乌鹊桥。莫把残诗重索笑，落梅万点付风飘。  

***暮春寄远***  

闭户春将去，春愁黯惨中。酒消残夜雨，人瘦落花风。远梦情何极，清吟思不穷。京华有知己，曾否忆江东。  

***钱塘咏古***  

宋祚将移讶斗星，君臣迹似浪中萍。黄龙出海朝廷小，白雁横江战血腥。南国无家归燕子，西台有泪哭冬青。诸陵麦饭今谁荐，风雨兰亭夜火荧。  

***金陵杂感***  

万峰青拜故宫前，王气收时总黯然。西下戈鋋飞画鹢，北来笳鼓骇啼鹃。春风泪洒《桃花扇》，夜月歌残《燕子笺》。弹尽凄凉天宝曲，江南愁杀李龟年。  

***过姜贞毅宅次徐莘友韵***  

东海孤臣栖止后，清波瘦石总堪伤。忠魂黯惨埋殷血，谏草流传想皂囊。半劫莺花梅尉市，百年风雅郑公乡。遗民孝义终衔恤，此日谁探眢井藏。  

***淮阴侯庙***  

鸟尽良弓势必藏，千秋青史费评章。区区一饭犹图报，争肯为臣负汉王。  

***徐金楷***  

徐金楷，字端叔，号春卿，天津人。乾隆戊午副贡。有《步青堂余草》。  

***书马文毅公汇草辨疑后***  

鲁公碑碣光千古，笔锋奔放丹心吐。劲节崚嶒未易攀，惟公忠烈堪俦伍。桂阳群蘖逞咆哮，平踏枢台列刀斧。索篆遗冠勒使降，嘈嘈沸沸纷如雨。铁石肝肠那可摇，骂贼声厉双晴努。阖室幽囚四载余，文山《正气歌》同谱。大笔高题击笏楼，草书仇校消艰苦。侍人惨怛注簪花，千金一字足扬诩。被絷不屈终殒身，精魂蓬勃鸣钟鼓。一时百口尽捐躯，从容慷慨闻畿辅。龙章叠沛粤西来，香风脉脉生皋浒。庙貌巍峨祀不衰，淋漓青史欣追数。剩稿犹余翰墨辉，蛟螭呵护光难腐。至今宝焰每干霄，云霞五色迷江浦。  

***晚泊桃花口纪事***  

洪流八月犹添涨，轻舠上下随波浪。晚泊桃花岸口间，惊雷恶雨齐奔放。风吼长空更助威，妖鲸怪鳄恣排漾。烧残宝炬地天昏，同舟行旅皆惆怅。无端动地起喧呼，乞命祈天声转壮。暗中摸索远难窥，磹一耀真魂丧。断维巨舰上游横，直吾五舟殊不让。危乎来势若山崩，四围浩淼无屏障。陡崖百尺既崚嶒，如此深宵谁得上。或携袱被走泥中，或奋攀援相弃攘。我闻生死由来总系天，吕梁蜀坂何无恙。平生忠信仗无亏，今日临危岂忄索妄。所嗟存敬逊无心，难空夷险诸尘相。但谨周行坦巨波，应驱飓母离漭沆。冲风果激怒涛开，洄流捩舵走斜偎。艨艟不碍小樯桅，鼓枻凌空亦怪哉。约略中流势愈乖，迢递飞惊又几回。长年三老尽疑猜，谁弄波涛戏吾侪。转瞬云收雨电弛，移舟且复沽清醅。平明打鼓乘风去，一啸南溟振八垓。  

***贞烈殷氏行***  

扶舆正气凝津水，巴台十丈云中起。惨绝千秋殷氏操，西风一哭崩垣垒。十六梳头丽且庄，菱荷制佩芙蓉裳。楚楚蓁蓁花下萼，纷纷人说郁金堂。施衿何意遭嚚恶，穿墉穿屋纷相度。击碎珊瑚心不渝，炙燔任肆千般虐。爆爆炖炖肌尽残，屹然劲节无盘跚。众愤徵歌写幽恨，香风脉脉透琅玕。卓哉太守真英灼，亟遣官司讯帷箔。烂额焦头衽席间，九死余生犹婉若。漫为好语谢长官，鸨羽籧篠终讳却。八龙蜿蜿扶云车，几日升皇别城郭。我闻古来贞烈焕坛壝，惟拚一死全纲维。谁复夜夜深闺月，洒遍残红泣子规，叹息氏年方弱小，珠辉玉洁全贞皎。箝口珍谈淋烙凶，从容完璞归青杳。不须哭赴海门潮，不须愤藉新城<巾勺>。不须匕首觅夫人，不须鸩羽藏清醥。但冀吾生释罪愆，忍令尊亲逢指眺。终始孤芳秘自珍，亭亭净植出泥沼。凄其一片泣幽明，轻寒五月燕山绕。姓氏从教丽泰华，参天伟节中逵表。郡符一夜到城来，裁诗结伴相喧豗。或欲陈刍瞻外槨，或欲镌石树瑶台。我思风化从来起闺无，拍案为呼真节苦。仁厚存心铁石肠，大白不涅谁能伍。窈忽精魂郁森碧，蟠天匝地鸣金鼓。舆论蓬蓬塞太虚，广陵调绝哀言谱。神镜尤凭司牧贤，寒江月冷香魂吐。青冢烟迷贞不埋，剑花弹放春花腐。含毫洒泪写幽光，悲歌屡起酬清酤。极目殊恩沛自天，特表芳徽传万古。  

***读蒋安颐先生传因纪此歌***  

鲸室珠，荆门玉，含辉韫璞全高躅。雄才屹嵂兮气拔俗，清声兰蕙兮词飞瀑。遭时不造兮怀纶縠，力葵茹藿天伦笃。有峰千仞兮溪数曲，风雨檀桥恣讲读。兴朝布化兮升遗伏，苍生霖雨东山卜，长揖故人无我辱。锦函香，奇文绿，陶情铅椠抚松菊。养天德者九十秋，订鸿编兮三百轴。嗟罹祝融之虐兮 ，徒见炉飞而焰逐。螭游兮，真神烛，鉴亡兮，惨万斛。肖潜光兮谥安颐，为报后昆之式穀。  

***程景伊***  

程景伊，字聘三，号莘田，武进人。乾隆己未进士，官至东阁大学士。谥文恭。有《云塘诗钞》。  

***送同年冯若渠客游平阳***  

骊驹已驾苦难攀，袱被携囊赴晋关。梦里白云龙尾阙，马前秋色雁门山。惊才定卜三都贵，乐志宁愁六月闲。只怅从游违旧雨，何时樽洒待君还。  

***中秋前五日刘绳庵廷尉移寓奉柬***  

一枝稳占凤城西，扫径诛茅位置齐。借绿短墙云作屋，攀花曲磴石为梯。管弦近接扶风帐，书卷长亲太乙藜。茶臼笔床随处好，当头明月待新题。  

移来家具菊初斑，篱落秋深静掩关。片石剜苔新作沼，小楼拄笏饱看山。退朝诗思争花发，近市心情似水闲。旧雨过从容剥啄，联吟暇日好追攀。  

***裘曰修***  

裘曰修，字叔度，号漫士，又号诺皋，新建人。乾隆己未进士，改庶吉士，授编修，官至工部尚书，加太子少傅。谥文达。有《裘文达公诗集》。  

***江行怀古***  

清诗成漫兴，浊酒得孤斟。芳草自朝暮，浮云无古今。江山供野眺，风雨入长吟。南国经过地，劳劳客子心。  

江左开基后，人争艳霸图。衣冠垂六姓，襟带到三吴。对客挥谭尘，当筵击唾壶。风流与割据，此意久荒芜。  

莺花江总宅，风月谢公墩。画舫青溪水，红楼白下门。莲花更莲子，桃叶复桃根。乐府凄凉遍，重歌动客魂。  

***晚步书所见***  

村落萧疏瓦屋稀槿篱花谢杞苗肥。趁虚客度深林散，看剧人从近市归。柳外佛镫双碣废，岸边渔火一星微。意行乍觉新凉动，习习水风飘夹衣。  

***寄魏懋堂***  

娟娟美人隔秋水，浓阴匝地寒光起。清碪断续西风生，数声飘入遥天里。白日荡荡飞驾鹅，岱宗远意青如何。壮怀欲吐空自诧，我当把酒谁当歌。去年高会华簪集，意气纵横妙无敌。旧欢忽堕两经秋，俯仰人间坐愁寂。羊城骊唱那可闻，周西擎。三湘使客吟暮云。涂石溪。虚堂瑟缩不成寐，月落屋梁疑见君。  

***杨柳店有晋太傅羊叔子祠盖故里也读壁间旧句云老决收吴策辄成长律***  

杨柳阴阴太傅祠，行人下马读残碑。遗言杜预才堪代，敛手张华计不疑。我谓孙王归洛后，略如隋帝破陈时。登床若忆何曾语，下濑楼船空尔为。  

***雄县***  

疏疏杨柳荡秋阴，瑟瑟西风飘客襟。人到中年易哀乐，地非吾土倦登临。沙盘远戍三关险，浪拍危桥一水深。北际南垂大如许，夕阳千古此消沈。  

***辽阳州***  

襄平遗垒此初经，一水依然走百灵。劫火销余千顷渌，战尘飞尽四山青。旧京尚识龙兴地，我太祖高皇帝于辽阳城东五里许别筑新城，即东京也。仙迹难寻鹤化形。极目海天缥缈外，寒云漠漠雪冥冥。  

***涂逢震***  

涂逢震，字惊百，号石溪，南昌人。乾隆己未一甲二名进士，授编修，官至工部侍郎。有《石溪诗集》。  

***落星石***  

花南砚北一卷石，二十余年共晨夕。石从天上堕寒芒，人向堂前思手泽。忆昔先子宰项城，闾阎疾苦按部行。群星灿烂月未明，眼前一星堕有声。风吹荡漾拖金带，顷刻光摇薄萧艾。呼来舆隶亟挥锄，崚嶒著手供爬梳。移归草堂结三友，霜雪皑皑都不受。苔衣摆脱离垢天，春去秋来同好丑。此星此石居人寰，侧身茅屋傲松顽。风雨不动安如山，商彝周鼎纷斒斓。  

***罗国俊***  

罗国俊，字宾初，号九峰，湘乡人。乾隆己丑进士，改庶吉士，授编修，官至礼部侍郎。有《馆课存余集》。  

***北上周春田主政邀饮小西门酒楼***  

湘水西来曲曲环，卸帆且得暂时闲。柳花满店春阴薄，莺语留人别意慳。万点落红衣上雨，一痕浓绿酒中山。凭君无限殷勤意，烂醉狂歌鼓棹还。  

***储麟趾***  

储麟趾，字梅夫，荆溪人。乾隆己未进士，改庶吉士，历官宗人府府丞。有《双检树轩诗稿》。  

***馈茶歌戏赠曹地山前辈***  

昔者东坡论茶墨，茶尚白兮墨守黑。墨光可鉴水为用，变现云烟称厥质。山溪女儿解焙茶，初春采采春兰芽。昔贤品茶先品水，始知茶墨非两家。右军潇洒爱笼鹅，墨中之圣记永和。《黄庭》乞与山阴客，烂熳天真此则那。臣仝有诗诗欲仙，嗜茶七碗更翩然。诗兴还从茶味出，茶诗落纸如流泉。地山先生后来杰，笔阵诗瓢两奇绝。晋耶唐耶帖与诗，突过前人人不识。访友频来因树轩，轩中啜茗出平原。先生味之良不恶，携归蟹眼煮黄昏。道子之孙画全册，秋山凝紫春山碧。遍洒珠玑墨未乾，倒薤还兼断钗格。掷来令我喜欲狂，许馈旗枪作报章。兹墨比茶价亿倍，恨无茶山换墨庄。吁嗟乎！精诚感召物其类，聚之所好取若寄。君虽宝墨非戏言，箬笼千里无胫至。  

***卜宁一***  

卜宁一，字中三，号念亭，又号五峰，日照人。乾隆己未进士，改庶吉士，授检讨，历官顺天府丞。有《寻乐斋诗集》。  

***春日过丁效斋皋陆别墅***  

烟树侵天碧，茅亭一径开。梅根穿瘦竹，石榻染新苔。鸟唤凭风落，鱼游出涧来。呼尊邀共饮，薄暮未言回。  

***梁启心***  

梁启心，初名诗南，字首存，号蔎林，仁和籍钱塘人。乾隆己未进士，改庶吉士，授编修。有《南香草堂诗集》。  

***泛舟出东新关至皋亭山看梅同穆门江声龙泓堇蒲瓯亭作***  

早暄梅信舒，新晴涨痕浅。小舟衔尾出，野塘风正软。遥见皋亭麓，平林白于茧。暖烟结曾阴，颓日下西阪。人家依水住，大半花作堰。入春已逾旬，幸我来未晚。相将恣幽探，腰脚犹可勉。  

***清勤堂前后老桂七株家大人花时觞客各赋长歌小子亦附作***  

年来买得宅一区，十亩不足五亩余，风廊水槛交萦纡。莳花种竹非自娱，岁时往往扶篮舆。中间古桂凡七株，百年外物无生枯。自有此屋此树俱，想见侍御手植初。宅为顾且庵先生故居。一株北堂高扶疏，瘦藤作骨霜为肤。一株南荣青模糊，棱棱硬叶当轩铺。旁有一株尤绝殊，盘根拔起孙枝粗。再岁已见爪角舒，欲与老幹相撑扶。小园叠石流清渠，三株压檐如覆盂，蔽亏白日森阶除。其一僻在墙东隅，偃蹇不肯受束拘。著花虽好人罕誉，有若逸士逃空虚。株株似此皆画图，凉露一夕香纷敷。满堂满室连井闾，后洋街里风呵嘘，恍踏月路临天衢。我闻青桂之馆仙所都，又闻金粟之龛佛所居。非仙非佛此境无，眼前忽复周吾庐。若不痛饮真蒙愚，平生招隐繁有徒。墙头过酒不待沽，折简立至群讙呼。黄雪点点黏尊壶，饱花气似餐醒醐。阿爷大笑拉髭须，看客醉梦骑蟾蜍。朗吟直到日脚晡，诗成绕树乐只且。明年此会不可孤，乞与大椿扬灵符，不尔恐被花揶揄。  

***冬夜同寿门坐南香草堂闻雁***  

清坐各无寐，初闻一雁过。冬心空外警，北思夜来多。岁晚惊霜雪，天高畏网罗。草堂无恙在，相对意如何。  

***立秋后三日雨中泛湖***  

濛濛湿翠满重湖，一棹中流乍有无。凉意十分归枕簟，秋声几点到菰芦。水花带雨弄姿态，风柳牵船成画图。我与鸥盟幸无负，笑他堀堁羡莼鲈。  

***江上秋晓***  

一天凉露静江声，望里萧然山色明。帆影欲随初日上，沙痕犹认夜潮生。风清罗刹秋无浪，树暗婆留旧有城。几点眠鸥呼不起，苍茫谁共此时情。  

***湖上送春***  

送春又上郭门船，老去闲情未肯捐。酒幔歌帘前代梦，水萍风絮一湖烟。谁家樱筍能留客，明日莺花不值钱。白发青山两无赖，第三桥外草芊绵。  

***秋晚小集寿门出藏茗洞庭春饷客分体得六言***  

扫萚青棠树底，递泉乌石山坰。秋风秋雨留客，一碗春浮洞庭。  

此乡大好鱼舍，何年更富茶租。准办布帆十幅，共尔春风五湖。  

***初夏泛湖至孤山作***  

一篙新涨里湖宽，小雨飞来作夏寒。山翠忽低林影合，杜鹃声里倚阑干。  

***蒋麟昌***  

蒋麟昌，字静存，阳湖人。乾隆己未进士，改庶吉士，授编修。有《菱溪遗草》。  

***致酒行***  

北风吹冻雨，打户声潇潇。兀坐心不怡，冲泥步南郊。南郊古梅色，皎洁如琼瑶。绛者或间之，又如朝霞明层霄。曲曲村外村，行行桥畔桥。青帘茅店三尺飘，当炉少女年垂髫。朅来顾瞻兴不浅，呼童邀客沽醇醪。客闻我言大拊掌，为言良会思前宵。众醉君独醒，轰饮嗤吾曹。闻君持酒戒，酒政胡重料。我言客太拘，矫枉殊非高。达人贵性適，有时餔其糟。忆昔客北平，身穿敝黑貂。雪花大于鸦，惊沙如怒涛。千树尽僵脱，百草无茁苗。哀笳揭天风，断雁时叫号。北酒斗十千，倾囊不足供炰羔。今值故乡乐，况复梅花朝。幽香天半下仙子，绝胜锦帐缠红绡。眼前景物讵易得，忍使春色悲寂寥。君不见，古人千日不饮饮必醉，横眠倒载何逍遥。人生束缚多郁陶，兴到即饮从吾豪。  

***赠张圣菴***  

茅屋当山挹翠微，半生磊落遯何肥。桃花订论思元老，瓠子阵书只布衣。千里长鲸横海去，九秋高雁拂云归。华封终古谁分席，未到抽簪愿已非。  

***袁子才招同年卜五峰邵星亭陈紫山徐紫汀程巨山徐亮彩集平台次子才韵***  

琼花零落珊瑚树，赭罗香袱渺何处。天上明星几度移，高台百尺空蟠踞。神仙朝骑鹤背来，坐看白云不知去。奇语鉴开五色天，顾我以茹彼以吐。主人邀我朝酒星，旋傍龙头吸甘露。双童手擎缥粉壶，冰桃雪藕知无数。醉扬罗袖逐飞乌，长松筛阴挟风怒。意气浑如出岫云，举头欲向苍穹诉。东方日出徒劳劳，雕轮碾尘走烟雾。可惜人间尽劫灰，溪流不记当年路。拔醅百瓮意独厚，跼蹐都为俗所误。安得义和更倒行，不教座客知天暮。  

***悼乌蒙马歌应宁郡王教***  

秋云著树寒凝紫，朔风如刀百草死。六闲鼓涩声不起，幽泉沈沈泣龙子。玉勒金鞯委流水，罗帏匝身薄于纸。相将一曲《行路难》，乌蒙烟树十千里。  

***鞠逊行***  

鞠逊行，字谦牧，号未峰，山东海阳人。乾隆己未进士，改庶吉士，授编修。有《核实书屋诗草》。  

***泊燕子矶***  

倒影涵波返照红，动摇金碧大江空。锦帆一片寺前落，入李将军图画中。  

***陈中龙***  

陈中龙，字汉麓，安陆人。乾隆己未进士，改庶吉士，授编修。有《竹坞诗集》。  

***珠泉***  

长啸下云根，振响云生舄。一泓何澄莹，洼然贮山脉。岂有灵蛇蟠，亦非蛟人宅。脱手牟尼珠，累累浸寒碧。空中幻泡影，俯仰思往迹。无乃谪仙人，欬唾留精液。为我濯尘缨，流连日将夕。  

***索禄***  

索禄，字敏亭，满洲旗人。乾隆己未翻译进士，授宗人府主事，历官御史。  

***游上方山***  

层峦飞阁势重重，十里遥闻薄暮钟，榜鹤巢边攀古木，向云升处上高峰。光浮溪水天心月，响作涛声涧底松。洞府相传多胜迹，待随僧去访仙踪。  

***徐垣***  

徐垣，字紫庭，号芷汀，大兴人。乾隆己未进士，历官贵州布政使。  

***汉川道中***  

古色晴川路，孤篷远客舟。江声连夏口，帆影入荆州。临水村成市，沿堤树欲秋。不堪闻画角，日暮又句留。  

***梁善长***  

梁善长，字崇一，广东顺德人。乾隆己未进士，历官建宁同知。有《鉴塘诗钞》。  

***泊兰江***  

川暝舟初泊，群峰夕照中。晚烟浮树碧，渔火烧崖红。流恨无如水，吹愁欲借风。醉吟何不可，江月故人同。  

***登鳌洲塔同陈石樵***  

浮图七级宝安西，共倚危栏望欲迷。水绕鳌洲桃浪阔，天回鹏岭涧云低。蔗苗绿映村边路，菽蔓青延垄上畦。转眼花飞春又暮，可堪归鸟向人啼。  

***曾尚增***  

曾尚增，字谦益，号南村，长清人。乾隆己未进士，改庶吉士，历官郴州知州，有《平定杂诗》、《桐川官舍联吟》、《草舟行杂诗》。  

***盘石关***  

盘石关前石路微，离离黄叶小村稀。斜阳忽出奇峰影，千叠晴云屋上飞。  

***晚饭太塘岭缘隐庵***  

太塘岭下好停车，小憩茅庵日已斜。藜苋尝来偏有味，鹪鹩随处可为家。梦中云树迷千里，壁上烟岚识九华。最喜僧雏能解事，殷勤频献奥香茶。  

***舒瞻***  

舒瞻，字云亭，满洲旗人。乾隆己未进士。官平湖知县，有《兰藻堂集》。  

***秋日同龙威游金粟山***  

濒海多奇峰，势若神所镂。入秋事登陟，缘畦穷野堠。豁兹耳目奇，失喜脱尘囿。晨光澹疏林，娇云蔽遥岫。阴磴垂千尺，巉绝穿积溜。蜃阁时晦明，洪波或吞受。风雨来半空，苍茫失晴昼。俯瞰千村迷，屹立一峰秀，贾勇探幽景，小憩得梵构，杂花媚秋容，暗泉喷幽窦。了了浮修眉，丹青妙刻绣。创造自孙吴，残碑不可读。但能辨旃蒙，漫漶迷蝌籀。吊古余遥情，兴废理孰究。东望秦驻山，坤维相蹑就。图经九十九，罗列如饤饾。睹此造化工，灵境为辐凑。此中有芝田，或者群仙耨。摩挲长松下，恍闻笙竽奏。野衲建精蓝，忍草遍寒甃。蠲渴资茗柯，清气溢襟袖。暂解人事缚，一与烟霞覯。同游竞跻攀，吾意仍稽留。微吟憺忘归，余青恋回首。  

***上巳东湖泛舟***  

三月三日天气晴，春风处处啼流莺。夭桃稚柳斗生意，踏歌陌上余冶情。我来暂借东湖住，萍絮因缘惜前度。湖头物色未全非，九峰遥对烟鬟暮。当时一欢火迫余，南帆北马岁月虚。花时且酌尊中酒，乐意还同濠上鱼。古今事业一弹指，成佛生天亦妄耳。何如闲唤木兰舟，吟遍六桥好烟水。  

***诸暨***  

乍识枫桥路，偏惊过客魂。乱云埋虎迹，健水啮山根。野店春无酒，人家昼掩门。前峰好眉黛，应似苎萝村。  

***花街道中***  

一雨群峰绿，登临適野情。岭云寒不散，涧水晚逾清。竹里茅檐小，山根树影平。田家勤力作，蓑笠事春耕。  

***寄巢为杭堇蒲太史作***  

乾坤到处尽吾庐，小住为佳可著书。半榻茶烟欹枕后，一春花雨闭门初。名山已得轻身药，曲卷时通问字车。回首东华尘十丈，西清风味竟何如。  

***新庵***  

空林一径破秋烟，选胜无如此地偏。但把茱萸酬暮节，何须丝竹写中年。千重红树新霜后，四面青山落照前。去去不嫌归路暝，满湖渔火送游船。  

***过碧浪湖***  

东西苕霅水回还，清绝吴兴占此间。浮玉塔前摇橹过，一螺青处道场山。  

***清明日铁珊招同泛舟东湖历游诸园***  

芙蓉堤畔十杉亭，芳草芊芊满钓汀。更上水明楼上望，遥山九点海门青。  

五层塔影倒波心，野寺门开春水深。剩有山僧公案在，石泉槐火斗清吟。  

***杨鸾***  

杨鸾，字子安，潼关人。乾隆己未进士，官邵阳知县。有《邈云楼诗集》。  

***感怀***  

芍药与黄菊，结根固不同。怀芳未及采，一夕来朔风。朔风何造次，吹我客床空。客心与客梦，倏忽若飘蓬。寄谢西园花，此意殊怱怱。  

抱膝惨不乐，念我同门友。当时豪俊人，零落如参昴。匣中流泉琴，弃置今已久。岂不怀古欢，道远难聚首。以我忆君心，知君与我厚。珍重岁寒交，无为反覆手。  

***长城***  

秦皇筑长城，乃为万世利。连山绝谷势蜿蜒，雄图自足制中外。当时重设险，已有赵与魂。何以后世人，独罪始皇帝。虐用其民，虏使其吏。仁义不施，方欲帝万世。岂知李斯能亡秦，玺书一发长城隤。吁嗟秦皇乃为万世戒。  

***书江烈妇传***  

翦纸作香香不灭，生绡画花花不涅。三年石练女娲心，一夕竹斑湘妃血。秋风兰菊悴幽姿，松根澈泉无转移。天情地白长如斯，炯炯夜台相见时。  

***除夕***  

除夕亲帏远，天街露气清。谁家今夜酒，不动故乡情。脱手成畴昔，间关怀友生。巡檐看北斗，迢递接秦城。  

***古浪峡***  

峡口秋光早，客行日易曛。参差石磴涩，历乱涧泉分。一径落黄叶，四山生白云。邮亭何处是，凉雨已纷纷。  

***登广成观北楼***  

高楼岌嶪势凌空，乘兴披襟欲御风。地控河山开莽苍，云连晋豫入洪濛。野花寂寂春芜绿，废苑愔愔落照红。曾是广成传旧迹，何年蹑履上崆峒。  

***盘豆驿***  

盘豆驿前日欲沈，高高新月映疏林。一溪涧水数声雁。何处能消关外心。  

***剑门***  

剑门高阁倚崔嵬，蜀国风烟一线开。怪石当关森似削，惊涛胾地殷如雷。人矜绝险空诗笔，天入中原失霸才。欲问勒铭千载事，暮云飞处乱猿哀。  

***孙良贵***  

孙良贵，字邻初，号麓门，善化人。乾隆己未进士，官甘肃安化知县。有《墨樵诗钞》。  

***偕家弟文止晓入岳麓寺***  

幽仄还从到，同游畅所经。僧披深翠出，寺带湿云暝。寒竹新炊火，霜禽饱晒瓴。五年矜一见，不负看山行。  

***赠百四十三老人汤云山和沈宗伯作***  

天上老人自有星，翩然披发下炎坰。楼头黄鹤何年返，骑向蓬壶访蔡经。  

***吉阳湖***  

皖城西上借东风，极目洪波水正东。忘却江天空复迥，吉阳湖看藕花红。  

***凌树屏***  

***凌树屏，字保釐，乌程人。乾隆己未进士，官咸阳知县，改嘉兴教授。有《匏息斋集》***  

***行路难***  

莫恃颜色好，颜色易成暮。莫恃君恩深，君恩易成故。色衰爱移会有期，金屋长门无几时。君不见骏马折股车折轴，寻常平地有翻覆，何况孟门之巅太行麓。  

有手但荷锄，有口但饮酒。荷锄无贤愚，饮酒忘是否。人心变幻夫何穷，饥仇饱恩如追风，老子畏避走胡中，刘翁强解事，下视人间世。薄天帖帖彼为谁，玉龙十二鞭不逝。吁嗟乎，天帝之尊犹尔为，群生闷闷何所之。  

人生不满七尺躯，其志乃欲奠地维，立天枢。智穷力竭安所就，里巷小儿往往起而笑其愚。天不可作曲盖倚，地不可作磨盘舞。夸父追日终野死，何况一夫蹇蹇欲与造物相撑拄。北叟移山期子孙，上帝闻之畏其言。吾徒作事须如此，要使精诚贯九阍。行路难，行路难，君不见龙逄比干身已死，当时谁说有忠肝。  

东家有贤女，修行扬清声。西家有贤女，落落无时名。匿彩潜光世不见，西家反向东家羡。铅华刻意为摧藏，不特人忘家亦忘。始知真品入时难，国香谁识林中兰。野花丛丛舒艳蕊，露冷烟深采未已。此时贤女方深居，肯学东家殉虚誉。春华秋实各有时，慎莫但取夭秾枝。  

***重寓陆氏是亦山房有感***  

苔衣绣槛绿初齐，曲曲闲寻路未迷。清供居然鲑廿七，故人依旧屋东西。襟怀聊复同沂水，笺注何妨到玉谿。一卷《尚书》全部论，古来不少树鸡栖。  

***申甫***  

申甫，字及甫，号笏山，浙江西安籍江都人。乾隆丙辰举博学鸿词，辛酉举人，历官副都御史。  

***七月朔日箨石招同地山少宰小集山斋为鸿博同年之会次韵书箨石所画三友图后***  

山馆凉生面面风，何分宾主此情同。故人海内今余几，往事樽前话不穷。各有姓名留荐牍，尽多酬唱入诗筒。衰迟倍切齐年谊，气类相关在始终。  

接叶亭边落叶寒，纷纷送客山长安。（丙辰秋冬之间，厉樊榭、沈东甫、沈幼牧、迮耕石、汪槐塘诸君同寓於接叶亭，试毕，先后出都，同人咸於此饯别。）重来我只常资进，晚达君犹本分官。未敢便为徵士老，不妨仍作布衣看。风流毕竟推前辈，早向云霄刷羽翰。少宰由乙卯中书，丙辰中式，改庶常。尺五城南集众仙，欢场一散逐风烟。庚辰初夏，刘绳菴相国邀漫士司空，王晋川廷尉、陈句山太仆、杨二思、侍读，王孙同观察会於华亭相国旧邸之锡寿堂，时余与少宰阁学亦与焉。多生那得离文字，后死何容卸仔肩。醉后吟声惊户外，雨余山色入窗前。八人尚有三人在，似得天怜亦自怜。  

***法坤宏***  

法坤宏，字直方，又字镜野，号迂斋，胶州人。乾隆辛酉举人，官大理寺评事。  

***竹西书屋***  

园风索索吹井汲，海云冻合低平隰。羊裘毛脱酒力微，枯倚青松坐白石。昨夜雪花大于掌，随风飞舞栖檐隙。山阴有棹当诣谁，拥书兀兀抱双膝。竹竿压折不开门，岁晏无人空叹息。  

***戊辰九月六日赠别毛其人归里***  

调刁陨风叶，翩反恋故枝。闻君束归装，游子动离思。行行高原上，伫立望征骊。仰视归飞鸟，心随白云驰。初君登科日，英姿生光辉。轻裘拥高坐，焕若东出曦。风尘近十载，奔走长安逵。黑貂既已敝，面目空复黧。哀我龙钟态，对叹不自持。计君归闾门，升堂拜慈帏。呼洗为儿盥，呼食哺儿饥。功名岂不念，顾亦爱其私。小人亦有母，白发两肩垂。自春徂秋夏，远游历三时。家贫失儒业，诸子任游嬉。乃从千里外，为人章句师。奇字不堪煮，九月未授衣。行将舍之去，挂经把锄犁。小珠山之麓，书带草离离。先贤有遗训，良田在耘耔。养志事躬耕，相约共畬菑。将子无寒盟，春深以为期。  

***田志苍***  

田志苍，字东山，号春晓，大兴人。乾隆辛酉举人，官炖煌知县。有《翙羽堂诗草》。  

***早行西直门外***  

晓发雾濛濛，垂鞭野径通。平桥烟水北，谯阁树林东。剩有蒹葭绿，还生菡萏红。翠微经雨后，高巘倚天中。  

***戴喻让***  

戴喻让，字思任，号景皋，汉阳人。乾隆辛酉举人，官惠民知县。有《听鹂堂》、《春声堂》诸集。  

***赤壁***  

未必功成后，山痕便劫灰。千年无战伐，此地有楼台。梦醒人俱古，天空鹤自回。深情吟两赋，江上几人来。  

***赵由仪***  

赵由仪，字山南，南丰人。乾隆辛酉举人。有《渐堂遗草》。  

***出门***  

出门茫茫，明日异乡。川路修阻，烟波无梁。饥寒驱我，不知其可。悠悠素怀，生事相左。南山采葛，北山采蕨。各抱纷纭，谁为相悦。慷慨微吟，风云苦阴。英雄有泪，儿女何心。  

***感遇***  

后凋美清松，嘉树颂朱橘。当其岁寒时，众口亦如一。岂知风雨来，桃李发艳质。依然成故蹊，不复念萧瑟。感此伤浮沈，白眼观天日。悲风起空山，为我耿纡郁。  

曲逆不盗嫂，塞侯不窃金。数奇值谗口，颇疑天下心。人生非木石，岂免多故侵。文侯封谤书，千载悲知音。  

女娲炼采石，遂补西北天。愚公负太行，山岳东南迁。天倾亦可补，地险亦可平。人心终屼嵲，何乃莫救焉。惜哉大宗师，枉司炉炭权。真宰不可问，俯仰心茫然。  

***丁卯寒食前一日汪辇云滕王阁分赋***  

萧然怀抱欲悲秋，古树荒烟出荻洲。如此山川常作客，平生心事在登楼。文章有气精魂在，牛斗无光剑影愁。不尽天涯今日意，江风吹尔秣陵舟。  

***题黄婆洞流月池***  

阴厓白日寒，飞瀑散云雾。可惜水晶帘，流向人间去。  

***秋日西城远眺***  

荒邑西风触树鸣，出门延首向西行。白云村落半明灭，黄叶人家时雨晴。城角又催临暮调，野春闲送隔溪声。登台我亦悲秋客，作赋长余宋玉情。  

***汤然***  

汤然，睢州人。乾隆辛酉举人。  

***夷门***  

夷门驻马立踟蹰，烈士遗踪尚有无。公子若非虚左骑，侯生祇合老穷途。风吹汴水孤村暗，木落秋城塞雁呼。日暮荒原何处望，千年颈血洒平芜。  

***李绳***  

李绳，字绵百，号勉伯，长洲人。乾隆辛酉举人。有《葑田》、《剡东》诸集。  

***归舟抵无锡望惠山***  

塔影入孤城，帆回落照明。客同归鸟倦，山似故人迎。野市桥边酒，春烟陇上耕。何当访僧寺，汲水试茶铛。  

***枫桥夜泊***  

又复怱怱赋远征，乌啼霜月若为情。寺钟渔火枫桥泊，已是思家第一程。  

***王垣***  

王垣，字紫亭，蒲城人。乾隆辛酉举人。有《啸雪堂集》。  

***古沧州***  

颓墉十余处，云是古沧州。茅店行人歇，荒桥野水流。郁蒸初向夏，寥落不关秋，气势吞空阔，由来踞上游。  

***夕阳村***  

郑国渠连客路长，晚风吹送野花香。夕阳村里村舂急，又向村前望夕阳。  

***吴可驯***  

吴可驯，字骥调，仁和人。乾隆辛酉副贡。有《南涧诗钞》。  

***九日袁子才庶常寓中平台登高***  

平台高倚梵王宫，无限秋光到眼中。一片闲云沈远塞，数行归雁界晴空。可无黄菊酬佳节，只有青山识寓公。回首故园风日好，茱萸插帽几人同。  

***集苔花馆题陆包山承天寺福兴院画卷***  

姑苏远近高低寺，六十坊前庆云被。刹幢最古是能仁，残碑勒载萧梁事。北院禅栖花木深，名流往往高轩寄。谁与题壁抒丽藻，石田倡韵杨祝次。二公雄笔镇山门，直等江心玉带视。六丁一夕下取将，隔代吟魂熟招致。包山水墨化结习，濡毫洒洒含清思。失诗乃以画补之，画成诗亦复附志。完斯公案非偶然，讵独老僧爱文字。何时散轶来北原，收入米家书画记。菭花主人癖嗜古，宝此不啻千缣值。长夏招要避暑饮，传观竞树诗坛帜。尘世茫茫感废兴，我来把卷发深喟。前人舍宅创浮图，后人据寺窃闰位。可怜筑土号三兴，黄叶西风惊梦寐。日月光悬爝火息，后宫灭尽双蛾翠。兰若粗能复旧观，劫灰旋又几销毁。斯图历今二百载，前辈风流故未坠。乃知寿世重文墨，作缘底用金布地。展之壁上当卧游，疑有涛声出松吹。  

***太鸿徵君别买小舟以诗见示戏答***  

扁舟稳坐瘦维摩，摇膝孤吟意若何。自比襄阳泛书画，真堪笠泽狎烟波。片帆缓渡山容出，一榻凉收水气多。还有柁楼云鬓在，卧听子夜发吴歌。  

***同椒园丈登蓬莱阁谒东坡先生祠即用先生取石韵***  

高阁涵远春，我来春欲改。长风起暗潮，万顷琉璃碎。上映丹青壁，硉矹分错采。下泊弹子涡，喷薄珠石琲。抚景怀古人，先生遗像在。想当守郡时，谈笑吐云海。雄笔振神山，壮观空大块。祇今读残碑，和者谁与对。叹绝兹游奇，客抱豁以解。归路指东莱，花开犹我待。  

***朱仕玠***  

朱仕玠，字碧峰，号筠园，建宁人。乾隆辛酉拔贡，官凤山教谕。有《溪音集》。  

***彭蠡***  

彭蠡浑无地，茫茫天共青。秋风欲下雁，落日正扬<舟令>。北会分吴楚，东流接洞庭。渔歌乘夕起，愁绝若为听。  

***成怀祖***  

成怀祖。字尚义，号北樵，大名人。乾隆辛酉拔贡，官邠州州判。有《关西稿草》。  

***对月***  

吏閒真似隐，寒柝静宵分。明月空廊得，哀鸿独夜闻。风吹松作雨，山纵火烧云。幽境谁知者，孤吟写断纹。  

## ●卷七十六

***沈德潜***  

沈德潜，字确士，号归愚，长洲人。乾隆丙辰举博学鸿词。己未进士，改庶吉士，授编修，官至礼部侍郎，加尚书、太子太傅。赠太子太师，谥文悫。有《竹啸轩诗钞》、《归愚诗钞》。  

***过白石翁隐居处***  

长湖浩烟波，遥村隐云树。扁舟独溯洄，系缆清溪渡。荒冈既盘纡，亩丘亦回互。缅怀古逸民，言寻栖隐处。子孙秉先训，累叶事农务。遗安人所难，世远见贞素。松楸郁茫茫，清风古来墓。  

***访如来庵***  

寒云护山顶，隐见最高峰。遂造林中寺，才闻午后钟。窗明半岭雪，门掩断崖松。分院平生愿，从谁话箭锋。  

***春日村行***  

果腹竟何事，萧然曳屐行。閒共白云往，步寻流水声。墟烟凝雨重，耕犊负犁轻。独立板桥望，春山面面横。  

***景阳钟歌***  

老龙觺々蟠秋草，草根蟪蛄吊昏晓。摩挲犹识永明年，银泥几见乾坤老。端门鼓漏隔宫闱，梦暖香浓晓不知。殿角星残声乍响，景阳楼上画眉时。云龙门开移庙主，从此蒲牢卧绀宇。何似铜仙辞汉宫，回望咸阳泪如雨。  

***观音阁***  

厜<厂义>峭壁耸云端，高阁千寻俯激湍。隔岸潮声凭槛听，过江山色卷帘看。雕盘寥廓秋风急，帆入空濛夕照残。极目长天杳无际，楚云漠漠不胜寒。  

***泊舟千亩潭怀陈树滋***  

悠悠棹扁舟，泛泛清溪曲。夕阳淡平林，长空下孤惊。村远断人烟，言就芦洲宿。遥忆忍饥人，日晚餐杞菊。  

***晚过龙井菴***  

冲寒过野塘，到寺日将没。斋厨动微烟，高松落残雪。欲共枯禅语，相对无言说。  

***水亭***  

磵水合众派，亭遇泻潺湲。水石本无声，相触偶成喧。清冷契真性，静听欲忘言。因思洗耳翁，犹厌瓢声烦。  

***白堤春兴***  

破楚门西更向西，画船双桨白公堤。人家临水花为市，僧舍沿山石作梯。弱柳似随歌扇拂，好莺偏傍舞筵啼。讨春年少情难尽，不许亭亭日色低。  

题黄宣画鱼障子 万历时人。  

黄宣画鱼得名胜国时，于今犹传画鱼障。寻尺之间分岛屿，滚滚波涛起寒涨。千鱼万鱼集堂上，小鱼游水随风浪，大鱼独立势倔强。想当经营时，天趣妙入神。走笔扫绢素，欻忽开金鳞。亦复工远势，沙平云淡纤毫分。渔翁小艇楚江岸，美人竹竿淇水滨。又疑积石既凿龙门通，水势直趋沧海东。赤鲤已趁洪涛风，震电烨烨行虚空，腾身直上成飞龙。古来屈伸变化数伊吕，莘渭奋迹还相同。人生局束良可耻，汩没泥沙为贪饵。纵游宜入沧波中，勿复噞喁恋沼沚。收图忽卷云涛堆，匹绡隐隐生风雷。  

***田家杂兴***  

村墟起暝色，牛羊各来归。田家晚炊罢，犹自开柴扉。邻里夜相过，团坐情依依。共夸麦苗盛，共忧桑叶稀。儿女齐长大，所需食于衣。地远人俗淳，言语心无机。祇谈农家事，焉知谁是非。  

白云护山村，红叶隐茅屋。门前跨板桥，户后罗修竹。牛闲系道旁，磨痒向古木。是时秋风高，霜重粳稻熟。老农颜色喜，早晚食新穀。惟苦欠文墨，举动成鄙俗。今年幸有秋。送子入里塾。  

***游五云洞***  

山斋饭初罢，步入空岩里。来寻五云洞，云根露齿齿。寒泉清道心，松风涤尘耳。老僧木石年，坐阅人代驶。相对不说法，颇得清静理。石床难久留，寒光逼衣履。晚钟送归客，遥林夕阳紫。  

***游南山石壁***  

石壁插湖口，磔裂具万状。蛟龙拔古秋，阴崖閟灵藏。乱挂猢猻藤，樵人不敢上。湖波齧山足，冲激声愈壮。取径入岩腹，路危藉筇杖。放眼眺震泽，漭瀁失归向。冲漫与白浮，（三山名。）左右列屏障。远峰吐青螺，点点贮盘盎。生平山水胸，及兹始一放。天风吹衣裳，扑面溅寒浪。悄然觅归路，沙碛行可傍。落日不逢人，林端起樵唱。  

***自米堆山过钱家磡取道至渔洋湾入昙花庵作***  

米堆下林麓，举眼纳莽苍。渔洋卧湖波，远望平于掌。言经上阳村，微径穿榛莽。篱落午鸡鸣，烟丛人语响。居民傍芦洲，家家业渔网。逶迤之渔洋，山坳路纡枉。具区览全胜，背面俱漭泱。昙花隐苍翠，行客断还往。枯禅礼佛余，清磬出方丈。晤彼静者乐，顿作遗世想。他年拟诛茅，聊此息尘坱。  

***暨阳翁静子枉过草堂***  

风竹萧萧昼掩门，久无筇屐破苔痕。忽传江上青衫客，来访溪南黄叶村。千里相思劳仲悌，一人知己感虞翻。文章自是吾生事，试与高贤共榻论。  

***钱武肃王铁券歌***  

钱塘钱氏王家孙，忠懿以后为齐民。家藏乾宁旧铁券，精采夺目光弥新。自言先世曾避贼，乱离弃掷江之濆。渔人网鱼得古铁，有如周鼎出泗滨。裔孙换归十斛米，世世什袭称家珍。文云皇帝嘉赉汝，官汝太尉兼诸军。诛宏杀昌荡渠寇，捍卫正室崇殊勋。恕汝九死子三死，长河泰{山华}国永存。钦哉汝镠其敬听，颁示天下文云云。从来事往祇陈迹，唐家事业同烟云。吴越四传旋纳土，至今临安宫阙皆成尘。我来浙西访古迹，钱王寂寞留荒坟。昔闻山林里锦绣，今见坏道眠麒麟。表忠旧观亦颓废，断碣剥蚀丛荆榛。隆隆霸业竟何在，惟有铭功镂版传千春。子孙奕世念祖德，无忝忠孝承清门。  

***折杨柳歌词***  

长条尔何物，送郎天边去。恨不持斧戕，斫尽江头树。  

***送刘东郊之闽中***  

节序逢摇落，况当君远行。难为今日别，并见古人情。客路千江雨，秋心万木声。蔗洲如已过，应近越王城。  

四海为家客，闽中又此回。不须行旅断，已是夜猿哀。马甲随潮入，鲛宫向月开。知君重怀古，独上钓龙台。  

***甘露寺***  

高阁真疑坐九霄，钟声远送海门潮。峰巅片石留三国，槛外长江咽六朝。何处云烟辨吴越，此间苍翠压金焦。老僧犹说孙恩乱，白骨青磷尚未消。  

***王韩起见过***  

把卷思良友，天涯客正来。江乡逢令节，阴雨罢登台。贫贱甘吾道，文章让汝才。悲怀兼别绪，款款话深杯。  

落魄滞江皋，三年一布袍。长贫真到骨，众论尚吹毛。摧抑名偏盛，艰难志愈高。抚时还恸哭，贾谊是吾曹。  

***同京口余文圻登蒜山憩清宁道院时春尽日***  

相携筇竹上晴空，木末遥遥磴道通。铁瓮帆樯双屐下，佛貍城郭乱烟中。运筹羽扇怀王佐，破敌长刀数霸功。事业销沈山色在，底须吾辈别雌雄。  

峰颠突兀睇无垠，吴楚苍茫几点尘。天地本来成逆旅，江山从古属闲身。松门瘦石樵家路，瑶草金光道院春。惭愧玉皇香案吏，阶前暂作扫花人。  

***喜晤张子永夫***  

钟鸣群动息，明月出峦岭。疏林散浮烟，平莽接馀景。并坐玩清光，虑澹无可屏。人生几会合，况此良夜静。因思后面难，转惜前别永。坐久风露寒，空山孤鹤警。  

***登清凉山***  

蹑磴上烟丛，云木性所恋。无风松自响，有涧路疑断。兹山未峻极，祇齐蒋陵半。清旷豁远目，指顾得壮观。大江岷峨来，一气混澜汗。群山龙蜿蜒，千里作屏翰。城郭环螮蜺，烟火逾百万。繁华江左雄，形胜天下冠。六代等置棋，纷纷几龙战。真人起濠泗，创业区县。考卜协地灵，定鼎属天眷。末季煽腥氛，神器丧荒晏。宫阙址已湮，兴替理可见。事往迹恍惚，感来情凄惋。惟有青山色，今古常不变。  

***过学山园***  

闲园莽萧瑟，独游適亭午。深林啼竹鸡，石梁窜松鼠。旅葵长于人，藤花落如雨。缅当断手年，经营阅寒暑。虽非平泉庄，彷佛辋川墅。文藻散荒烟，声华委黄土。涧泉咽不流，似诉兴衰语。  

***过陈亦韩山居***  

偶然恋云萝，移居向山泽。悠游三亩园，昕夕对木石。虞山一角青，时露太古色。猿狖当僮仆，花药侍巾舄。岂轻人爵荣，习静自成癖。君看虞罗旁，何碍沙鸥適。  

***游天池***  

山灵招我深，轻策上层阪。巅顶涵清池，坎三艮三象成蹇。水寒鱼不生，穴黝龙疑偃。想当融结初，天匠费镌铲。鉴影须眉寒，洗心烦郁遣。沿缘把垂藤，趺坐藉苍藓。是时暮樵还，风送歌声远。云凝萝径湿，烟动僧厨饭。聊追谢监游，讵同阮公返。不见青莲花，羽化空遥缅。  

***宿清足轩赠鸣谦鸿渐二释子***  

飞鸟晚投林，予亦栖方丈。开帘耿明河，东峰月稍上。相对道门旧，窅然断心想。观空得县解，超尘指迷惘。夜静听始清，风泉发幽响。  

***支公塔***  

松阴媚沦涟，境冷人踪灭。中峙窣堵波，高僧此归骨。兰亭未会前，纪载何人笔。<山卬>山与沃州，两地空禅窟。魂魄应在兹，云泉伴清绝。时有野鹤飞，空山叫残月。  

***赠莲花洞僧泊云***  

巑岏千筍地，古洞昼冥冥。中有无家客，石床闲诵经。休粮时断火，汲水偶携瓶。不许俗人到，白云常掩扃。  

***山居杂诗***  

焚身缘象齿，累俗为猪肝。与世一无扰，始知天地宽。药苗随径采，茶灶任童安。行觅钟吾路，（即穹窿山，赤松子采药处。）空岩问大丹。  

***晚入邓尉山宿还元阁***  

晚钟流岩壑，寻声经叠嶂。重游二十年，云山故无恙。来登四宜堂，聊此息筇杖。老桂渐凋残，吾生岂强壮。凭轩送远目，百里纳清旷。晴雪漫陂陀，香风透屏障。花影连湖光，夕阳摇滉漾。俄顷寒烟凝，岚岭换形相。夜投还元阁，高枕鸟巢上。风雨惊梦魂，松涛入纸帐。  

***虎山桥夜泊***  

渚禽亦归巢，孤舟维野岸。月上霜烟空，寒林白于旦。犬吠识荒村，泉响缅深涧。清极难成眠，寂寥夜将半。  

***雨馀泛舟三潭同厉樊榭孝廉作***  

云移高峰峰不定，湖波过雨光逾净。佳人彷佛洗铅华，隔纱微窥晚妆靓。一枝柔橹苍茫外，绿蓑青笠元真态。不遇南屏孙太初，枯禅瘦鹤谁同载。轻船准拟泊三潭，鸥鹭为群我最堪。听罢晚钟烟际宿，荷花深处梦江南。  

***题姚荃汀侍御八分册后***  

汉唐八分分二体，汉尚古拙唐端严。面目变换神理合，夏濩何必殊韵咸。后人追橅猎形似，漫与石刻争豪纤。小夫专长画界域，如以越镈嘲燕函。先生镕陶汉唐格，义娥星宿能包含。洪都石经丈人行，太山封禅相骖驔。箕张昂萃象纬列，剑抽戟向寒铓銛。体格上下溯程邈，诗句夷憺书陶潜。巡行三辅抑豪横，欲使黎庶归和諴。行行且止避马，公独挥翰垂彤幨。威名霜清笔遒折，吏治文苑公能兼。我生嗜古逞笔力，延熹苦县心所忺。披阅此册退三舍，驽马那许追惊帆。当今惜无好事者，谁为赵■与郭髯。骊珠缄还好什袭，应有光焰腾东南。  

***赠吴琳岩孝廉即送归吴兴兼简家<舟仑>翁太史***  

我昔曾游道场山，云迷未款名贤关。今年临安得会合，转恨十载迟追欢。先生老境兴跌踢，后辈应推丈人行。经年矻矻事编纂，提要钩玄戒冗长。咕嗫素鄙临汝侯，龌龊还嗤灶下养。恶言不入缘耳聋，问事瞪目神常聪。外人狎侮时取闹，何异蝘蜓嘲神龙。我虽兄事实师事，藉君金鎞开瞽蒙。长篇许作万人敌，五字散出偏师攻。酸咸殊俗二老合，如蒿倚松駏得蛩。长堤看花并移棹，高峰瞰海同扶筇。朝来分张故山去，冰鳞差差阴气冱。断鸿西望下寒云，遥指霅溪溪畔路。吾家康乐久悬车，焚却银鱼学钓鱼。白蘋之洲傥相遇，道我新修种树书。  

***舟行鲁齐境不得望岳作歌***  

婚嫁劳我生，年来已粗毕。而何五岳游，虚愿未傥一。今年西笑之神京，愿上太山绝顶凌峥嵘。第一峰头驻双足，放眼万里窥蓬瀛。扁舟迢迢越淮甸，顺流忽过钟吾县。泗水亭荒忆汉业，峄山碑废怀秦篆。杜陵南池纪文藻，太白酒楼缅觞宴。鱼陶蒙艾指点中，岱宗隔断青难见。同舟吴季子，恂士。示我太山图。苍苍十八盘，上有神人居。楼观缥缈间，云气乍有无。七十二君封神处，金泥玉简空追摹。星辰高压从下看，帝座直逼凭空呼。其下亭亭云云列培塿，恍如长老招手儿孙趋画图。令我兴飞越转惜，天门无路筇难扶。黄河虽经流澔涆，青帝未识云模糊。山灵笑我胸次隘，那能气吞齐鲁直溯鸿蒙初。宵来梦羽人，授我秘府册。携赠仙人九节杖，宇内名山许探历。他年终作岱岳游，日观高高夜栖息。三更看涌扶桑轮，群飞海水摇金碧。  

***遣兴***  

邻树散初荣，空庭蔼余绿。枝间小鸟鸣，清音爱晨旭。静坐观物化，新机往而复。吾心適无事，闲展道书读。炫长斯见短，希荣乃得辱。入世戒有为，养性在无欲。窗外响松风，茶铛煮初熟。  

***忆方外亡友樾亭***  

方外情新似弟晜，幻云散后了无痕。军持拂子俱零落，只有寒流绕寺门。  

***过许州***  

到处陂塘决决流，垂杨百里罨平畴。行人便觉须眉绿，一路蝉声过许州。  

***平靖关***  

荆豫分疆处，天然屹此关。断崖通一线，绝顶控千山，地险风云壮，时清戍守闲。当年龙战日，飞鸟尚难还。  

***抑堂送春***  

故交落莫返江滨，送客何堪又送春。天下有情俱惜别，坐间无语不伤神。卖花声歇闲深巷，拾翠人稀驻画轮。此日风怀且中酒，朝来惟见绿阴新。  

***玉瓮歌应制***  

广寒殿中大玉海，声价高于古鼎鼐。于阗职贡供雕镌，水族百怪穷神奸。诈马宴余陈几席，障以阑杆耀金碧。君臣饮酒歌乐岂，取醉正须三十石。劫灰飞后归琳宫，伴侣瓦缶腌青松。有如周宣猎碣<垂夬>辛鼓，民间作皿供杵舂。文明之世荣光发，宝鼎仍从泗滨出。移置承光。（殿名。）位帖妥，牟敦丹彝共罗列。金源古桧蟠青虬，（桧一株，相传金时物。）荫此至元温润质。从来精气难埋藏，尘埃拂拭增辉光。圣朝不贵难得物，宝器自合登明堂。呜呼！宝器自合登明堂，岂独轩辕玛瑙之瓮盛天浆。  

***袁枚***  

袁枚，字子才，号简斋。钱塘人。乾隆丙辰举博学鸿词。己未进士，改庶吉士，官江宁知县。有《小仓山房诗集》。  

***行役杂咏***  

男儿年二十，渐衰珠玉颜。况乃远行役，风霜悴其间。饮酒未及醉，坐看白石还。所著一尺高，不供史家删。勉旃崇节业，银管长斑斑。否亦链玉液，金骨列仙寰。生人皆山水，且共耐清闲。  

看山有所得，日暮聊为文。厌听舟人子，村语徒纷纷。酝酿非素乐，典坟愤所忻。万谋窘一字，迫如临三军。  

无心推篷看，不意与月近。欣然卧以观，星尽惟斗柄。始之肌肤寒，久乃心肝映。白云如覆被，人面渐贴镜。万里湛清华，九天涵绿净。狂痴不能还，吾亦见吾性。  

南游过楚江，西征临越甸。当涂想分割，龙津忆征战。或营酸枣台，或起明光殿。平畛开歌舞，危巘收组练。亡何岁似流，悲哉日似电。白骨埋中原，朱扃罢华宴。史册尚流播，山川灭闻见。秦宫无遗瓦，汉苑少残箭。荒烟废冢倾，衰草流萤遍。黄云自南飞，白日但西暝。闲寂窘游志，衰飒穷遐眷。慨然至于今，叹者凡几遍。平生豪横心，虽悟不得遣。  

***登华山***  

太华峙西方，倚天如插刀。闪烁铁花冷，惨淡阴风号。云雷莽回护，仙掌时动摇。流泉鸣青天，乱走三千条。我来蹑芒蹻，逸气不敢骄。绝壁纳双踵，白云埋半腰。忽然身入井，忽然影坠巢。天路望已绝，云栈断复交。惊魂飘落叶，定志委铁鐐。闭目谢人世，伸手探斗杓。屡见前峰俯，愈知后历高。白日死厓上，黄河生树梢。自笑亡命贼，不如升木猱。仍复自崖返，不敢向顶招。归来如再生，两眼青寥寥。  

***晚宿净名寺步铁障城认一线天***  

游山惜寸阴，得暇即寻讨。步入铁障城，城高天渐小。打头洒珠玑，湿我缣单衣。似雨恰非雨，濛濛山溜飞。诸洞空中悬，道是猿猴宅。颇有高人风，呼之不肯出。踏湿两芒鞋，流连那肯回。一线天未过，一线月又来。  

***至黄厓再登文殊塔观瀑***  

黄厓天上生，对面作浪起。我头不敢仰，诚恐浪压己。岂知下望深，青天反作底。山外有山立，山内有山倚。颇类人衣裳，幅幅有表里。忽然暴雨来，人天一齐洗。避登千寻塔，正对一条水。瀑布从高看，匹练更长矣。始知开先寺，相离咫尺耳。只为绝巘遮，纡行十余里。  

***游风洞登高望仙鹤明月诸峰***  

泱泱天大风，谁知生此洞。古剑劈山开，千年不合缝。我身伛偻入，风迎更风送。折腰非为米，缩脰岂畏冻。偶作謦欬声，一时答者众。<石昆>散非扣钟，弇郁类裂瓮。奥草挂绵络，阴冰凝螮蝀。游毕再登高，出洞如出梦。一筇偃又竖，两目阑复纵。远山亦献媚，横陈怪石供。仙鹤不可招，明月犹堪弄。底事急归来，云湿衣裳重。  

***水西亭夜坐***  

明月爱流水，一轮池上明。水亦爱明月，金波彻底清。爱水兼爱月，有客登西亭。其时万籁寂，秋花呈微馨。荷珠不甚惜，风来一齐倾，露零萤火湿，屟响蛩语停。感此玄化理，形骸付空冥。坐久并忘我，何处尘虑撄。钟声偶然来，起念知三更。当我起念时，天亦微云生。  

***雨后步水西亭***  

雨气不能尽，散作满园烟。好风何处来，荷叶为翩翩。群花浴三日，意态柔且鲜。幽人倾两耳，竹外鸣新泉。啁啁一鸟歇，阁阁群蛙连。暝色起乔木，断虹媚远天。蜗过有残篆，琴润无断弦。凭阑意清悄，与鸥相对眠。  

***玉泉观鱼***  

玉泉何澄清，银河移在地。戢戢万鱼头，空行渺无际。红鳞色陆离，白小影摇曳。窥客若有情，衔花俨相戏。池间荇藻长，风定水烟细。可惜夕阳沈，钟声云外至。春山生睡容，游客有归意。回首波纹平，淡月僧门闭。  

***宝刀歌为云若司马作***  

云若司马真英豪，磨墨捉我题宝刀。此刀不许俗笔写，也须笔健如刀者。拔鞘相夸风满庭，将拔未拔刀先鸣。电光荧荧射窗冷，夫容飘飘上手轻。伸则铿然屈则转，从古英雄善舒卷。海上长鲸见汝愁，月中丹桂为谁短。精铁镕成历几年，孟劳身分压龙泉。可磨巴汉三江水，可走哥翰万里天。摩挲拟叩金环问，吾戴吾头不敢近。今年六月如秋凉，疑是刀来照此方。吁嗟乎！神农药，尧舜法，一半生人一半杀。不如君家此物知恩仇，不报仇时绕指柔。  

***观大龙湫作歌***  

龙湫山高势绝天，一条瀑走兜罗绵。五丈以上尚是水，十丈以下全为烟。况复百丈至千丈，水云烟雾虽分焉。初疑天孙工织素，雷棱抛掷银河边。继疑玉龙耕田倦，九天咳唾唇流涎。谁知乃是风水相摇荡，波回澜卷冰绡联。分明合并忽迸散，业已坠下还迁延。有时软舞工作态，如让如慢如盘旋。有时日光来照耀，非青非红五色宣。夜明帘献九公主，诸天花散维摩肩。玉尘万斛橘叟赌，明珠九曲桑女穿。到此都难作比拟，岿然独占宇宙奇观偏。更怪人立百步外，忽然满面喷寒泉。及至逼近龙湫侧，转复发燥神悠然。直是山灵有意作游戏，教我亦复无处穷真诠。天台之瀑何狂颠，雁山之瀑何蝉嫣，石门之瀑何喧阗，龙湫之瀑何静妍。化工事事无复笔，一瀑布耳形万千。要知地位孤高依傍少，水亦变化如飞仙。  

***闻鱼门吏部充四库馆纂修喜寄以诗***  

文思天子搜遗书，子以文名领石渠。士安不用借五车，嫏嬛福地张华居。忆昔蛩蛩附蚷虚，两家简牒争搜储，爱而不见心瞿瞿。一朝去我翔天都，明堂大开招群儒。青藜太乙从从趋，四千年物尽挽输。朱文绿字体制殊，龙威玉牒元皇符，汉唐所少元明无。咸集舜陛来尧衢，酉山光芒烛太虚。子与兰台诸大夫，双眸一串牟尼珠，部居别白分锱铢。纵难读尽在须臾，但观大略亦足娱。有如饿腹餐天厨，朵颐未动口欲呿。又如大海游蟫鱼，恣汝属餍乐有余。问谁有此遭逢欤，领百万军恐不如。我犹未免为乡愚，闻见狭隘探索疏。侧身西望空嗟吁，不能从子为书奴。愿钞书目遥寄予，俾得约略知些须，此身不负生唐虞。  

***春寒***  

重裘逢二月，神手步芳林。残雪有余色，百花无竞心。踏青苔影薄，禁火客愁深。倾耳碧溪畔，黄鹂迟好音。  

***夜过瓜洲***  

霜雁一声语，烟江两岸秋。芦花三十里，吹雪满船头。我欲乘潮去，孤帆夜不收。苍茫云树外，明月出瓜洲。  

***十一月十三日冷水步夜起玩月***  

霜月两澄鲜，孤篷夜悄然。自携双鬓雪，独对一江烟。僵树立如铁，寒星摇满天。横斜几枝桨，也学榜人眠。  

***夜过借园见主人坐月下吹笛***  

秋夜论秋士，先闻水上音。半天凉月色，一笛酒人心。响遏碧云近，香传红藕深。相逢清露下，流影湿衣襟。  

***禹陵***  

天地平成始，皇王禅让终。一人生石纽，万古辟蚕丛。玉斗胸垂象，金鼗耳启聪。寻书斋委宛，受牒作司空。地险龙门凿，人功鸟道通。为鱼援赤子，幹蛊慰黄熊。学裸姑徇俗，乘樏又转蓬。庚辰禽水怪，竖亥步崆峒。贰负甘双梏，将军号百虫。尝闻下车泣，忍过羽山东。破石佳儿出，开山遁甲穷。勤能师睪子，威不赦防风。息壤波全奠，扶桑日更红。过门心澹泊，造粉事朦胧。铸鼎神奸列，遐方玉帛同。偶然巡越甸，遽尔堕轩弓。身自跳天上，椑应葬穴中。葛绷烟露冷，阴眄水云空。复土来苍鸟，南风送祝融。江山犹拱侍，庙貌更穹隆。真冷怀文命，偏枯想圣躬。两厢环岳牧，九殿拜儿童。窆石摩挲古，衡碑刻划工。微臣擎旨酒，不敢献玄宫。  

***陇上作***  

忆昔童孙小，曾蒙大母怜。胜衣先取抱，弱冠尚同眠。髻影红镫下，书声白发前。倚娇频索果，逃学免施鞭。敬奉先生馔，亲装稚子绵。掌珠真护惜，轩鹤望腾骞。行药常扶背，看花屡抚肩。亲邻惊宠极，姊妹妒恩偏。玉陛胪传夕，秋风榜发天。望儿终有日，道我见无年。渺渺言犹在，悠悠岁几迁。果然宫锦服，来拜墓门烟。返哺心虽急，舍饴梦已捐。恩难酬白骨，泪可到黄泉。宿草翻残照，秋山泣杜鹃。今宵华表月，莫向陇头圆。  

***澶渊***  

路出澶河水最清，当年照影见亲征。满朝白面三迁议，一角黄旗万岁声。金币无多民已困，燕云不取祸终生。行人立马秋风里，懊恼孱王早罢兵。  

***景泰陵***  

雨帝当年一曲阑，西山藁葬草漫漫。目夷守国才何大，叔武迎君事本难。金锁门高星象动，玉连环小泪珠乾。阿兄南内如嫌冷，五国城中雪更寒。  

***柳子厚祠***  

金章紫绶照江滨，王者衣冠古逐臣。但说权门难讬足，谁知文士易成神。宫庭慷慨伊周事，湘水凄凉屈贾身。剩有《荔支丹》一曲，至今歌遍楚南人。  

***出山词***  

天涯有客赋长征，身要从容马不停。故节又从江左认，《移文》应向北山听。梅花送我开如雪，春草留人绿满庭。揽辔挥毫缘底事，几行僮约付园丁。  

出门身在百花前，难免花枝笑独眠。南陌马冲红杏雨，竹楼书锁绿杨烟。长抛春色偏正月，小住名山合四年，薄宦心情江上水，好风吹处便开船。  

***谢太傅祠***  

一笑翩然载酒行，东山女妓亦苍生。能支江左偏安局，难遣中年以后情。花下残棋儿破敌，镫前老泪客弹筝。荒祠隔叶黄鹂语，犹似当初丝竹声。  

***临安怀古***  

曾把江湖当敌攻，三千强弩水声中。霸才越国追句践，家法河西仿窦融。宰树重重封锦绣，宫花缓缓送春风。谁知苦创东周局，留与平王避犬戎。  

***岘山***  

浮生几载青山酒，名士常为万古愁。双泪偶挥羊太傅，一碑如补晋春秋。楼传黄鹤仙何在，珮解明珠水自流。今日敬儿天下满，襄阳片石若为留。  

***赴官秦中***  

六朝云物旧淹留，更向咸阳作壮游。万首诗编秦楚地，半生官领帝王州。未知两陕谁吾土，孤负三吴说故侯。到得函关应四月，行人争耐一春愁。  

***过邺下吊高神武***  

唱罢阴山《敕勒歌》，英雄涕泪老来多。生持魏武朝天笏，死授条侯杀贼戈。六镇华夷传露布，九龙风雨聚漳河。祇今尚有清流月，曾照高王万马过。  

***杜牧墓***  

萧郎白马远从军，落日樊川吊紫云。客里莺花逢杜曲，唐朝春恨属司勋。高谈泽潞兵三万，论定扬州月二分。手折夫容来酹酒，有人风骨类夫君。  

***哭襄勤伯鄂公***  

听筑长围几万重，将军匹马独临戎。天山扫雪兵犹战，青海啼乌帐已空。拜表泪流秋草上，弯弓弦断夕阳中。男儿欲报君恩重，死到沙场是善终。  

***谒史文靖公墓***  

手供蘋蘩当束脩，先登华屋后山丘。九原尚想师随会，一疏曾经识马周。盖代勋华云影在，满堂丝竹水声愁。知公泉下应怜我，如此英年也白头。（公为己未馆师，乍见喜曰“如此英年”，命拟奏疏一通，夸为第一。）  

***泊舟平望偕齐次风宗伯周兰坡学士访玉川居士***  

轻帆为我慰离群，得见梅花又见君。三径苔痕藏草屋，一湖水气湿春云。风停篆影微微直，雨歇莺声渐渐闻。弹指来游刚十载，当筵莫惜酒杯醺。  

***题沈凡民兰亭卷子***  

先生垂老泪星星，行箧常携感旧铭。一代交情存笔墨，三人颜色付丹青。酒杯曰社秋来忆，玉笛山阳雨后听。五十二年鸿爪在，昭陵风雪满兰亭。  

浮生难挹鲁灵光，风义羊求事渺茫。两晋书亡王内史，六朝人剩沈东阳。金仙次第辞西汉，宫女凭谁说上皇。惆怅钟期来海畔，断琴弹落一天霜。  

***春柳***  

欲诉衷肠万万条，满身香雪未全飘。新丝买得刚三月，旧雨吹来似六朝。绿影自遮南北渡，春痕分护短长桥。五株一入先生传，不学柔枝乱折腰。  

***再题贾太傅祠***  

一别先生五十年，洛阳年少也华颠。自怜枉受吴公荐，白首重来意惘然。  

***山中绝句***  

青芦叶叶动春潮，堤上杨花带雪飘。满地月明仙鹤语，碧天如水一枝箫。  

***春日杂诗***  

千枝红雨万重烟，画出诗人得意天。山上春云如我懒，日高犹宿翠微巅。  

水竹三分屋二分，满墙薜荔古苔纹。全家鸡犬分明在，世上遥看但绿云。  

## ●卷七十七

***姚范***  

姚范，字南青，号姜坞，桐城人。乾隆壬戍进士，改庶吉士，授编修。有《授鹑堂集》。  

***读史***  

蛙紫既熸熄，汉道炳朱光。真人起白水，《河图》协会昌。于赫建武世，景烁逮明章。芝醴日翕集，礼乐何<火昆>煌。邈矣跨千载，懿哉冠百王。谁知运期氏，辽辽歌未央。驱马去国门，哀茂惜余芳。乃悟古人心，故非群所量。云台绘四七，赋颂侈班张。以质赁春士，不足扬秕糠。悲哉璿枢运，河海流汤汤。皇王若梦觉，天地就尨凉。斯人不可作，慨然我心伤。  

当涂窃国枋，八纮掩中州。隋珠既在握，荆璞亦冥搜。繇朗黜庙议，扬斑争匹俦。汉典何郁郁，学辞良优优。南皮清宴接，西园秉烛游。谓当致高蹈，何意摧华辀。体弱既足病，肥赣亦为羞。空文侔日月，桢幹委山丘。遂使三公位，徒嗤孙仲谋。  

西园既谐价，左驺督礼钱。五百意未姝，小靳可万千。此例遂垂则，意气匪鱼鱼。垣闳拘被赕，士操危不全。日进尚未足，月进岂待宣。判官及刺史，绎绎连车船。我闻畜淘河，终日循洲堧。鱼虾虽满胡，吐去不填咽。又闻韝鸷鸟，雉兔饱霜拳。食之仅一脔，纵制肘绦镟。嗟哉中林卉，侯栗伤屈卷。矫翼云天际，冥冥泪鹑鸢。《小雅》今已废，斯义其谁笺。空怀皇古世，德至珠藏渊。  

薳冯辞荆政，暑气而茧衣。王子逃丹穴，越人薰出之。高位患疾颠，畏死良可悲。丈夫非瘖躄，何可同支离。始志六百石，进退脱衔羁。顾盼跻端揆，骧首希台司。富贵偪人来，婉娈参璿玑。从容入左腹，语笑宜夸毗。但见饱从谀，谁复知瑕疵。一朝荣华歇，众美成瘢胝。上尊兼养牛，白马相追随。门无青蝇吊，魂有黄犬嗤。始悟断其尾，鸡惮为人牺。端冕祝牢栅，豢彘之所非。  

***过虞姬墓***  

帐下歌残萎玉枝，红颜何计恋乌骓。君王事去惟怜妾，竖子名成欲向谁。夜雨江空神女梦，春兰香歇杜鹃悲。凄凉一种芳魂草，犹傍婵娟学舞时。  

***过项王庙***  

中原逐鹿竟归刘，霸业从教一战休。龙虎早成天子气，侯王尚待故人头。河山有地封屠狗，子弟无乡望沐猴。日暮江东何处是，满天风雨不胜愁。  

***长干竹枝***  

杨柳春风拂小楼，楼前终日看行舟。悠悠一道秦淮水，送尽离人到白头。  

白门乌帽是侬良，生是南人嫁北商。羊酪胡葱都不爱，碧瓯亲注火前香。  

***羽猎曲***  

霜草寒枯万木凋，羽林三万击弓<弓萧>。齐呼万岁车轮落，恰是君王箭中雕。  

羽骑貂裘朔雪飞，连营虎落割鲜肥。千行猎马嘶风远，火照旌旄正夜围。  

***登楼怀刘三耕南***  

水烟寥廓数峰青，何处孤鸿入杳冥。一夜梅花江上落，天涯曾向笛中听。  

***山行***  

百道飞泉喷雨珠，春风窈窕绿蘼芜。山田水满秧针出，一路斜阳听鹧鸪。  

***春日奉怀方高度丈***  

寂寥犹恋旧巢松，却望云波晚更重。廿载天涯辈老马，千金故技悔屠龙。极怜人远共明月，无奈烟深隔暮钟。北郭溪光仍似昔，春来惆怅忆携筇。  

***晓发荻港***  

萧寺晨钟歇，残星犹向曙。凉风吹我襟，萧条橹声去。沙禽拍浪飞，渔父烟中语。回首数峰青，不见泊舟处。  

***晚泊***  

折叠烟篷住画桡，秣陵城下雨潇潇。神鸦满树江祠晚，正及东风上暮潮。  

***送小坡之泉州***  

梦断江南春月空，兰桡初动五更风。鹧鸪声里迎梅雨，如火山花发刺桐。  

***送人***  

片帆迷望暮烟微，杨柳青青乳燕飞。江上莺花人去梦，山中笋蕨雨添肥。初经世路偏宜拙，乍得萍交亦当归。珍重天涯寒食近，客程何日授春衣。  

***塞下曲***  

孤城迢递郁嵯峨，慷慨关山《出塞歌》。万里交河春草绿，十年明月戍楼多。胡儿驱马来青冢，羌女吹芦牧紫驼。五部名王归汉阙，白头中夜几摩挲。  

***送周旭之还苏州***  

江水碧无际，扁舟款乃迟。花经寒食雨，人负艳阳期。落日要离墓，春风短簿祠。坐令芳草绿，愁思怨班骓。  

***清明前一日***  

细雨清明节，经旬客闭关。潮通瓜步水，春满秣陵山。南浦江蓠绿，东皋雉子班。田园村务急，相待几时还。  

***书家书后***  

封罢虚堂思寂寥，残镫风幌影频招。用同洴澼求龟药，饱羡侏儒忆炙鸮。故我依人从枳化，新霜入鬓愧虫雕。软红自哂君何与，葺帽鞭丝一样飘。  

***过旧家池馆***  

坡陀残照旧东冈，萧管无声竹树荒。两部乱蛙喧曲榭，一钩新月浸方塘。田文客去闲鸡犬，王氏儿从缀凤凰。却向西风频洒泪，殷勤莫坠紫罗囊。  

***家叔于巢以折枝兰花赠方息翁自翁作歌张之壁间书一诗于后呈于巢***  

屈原已死潇湘空，蕙兰不生芳草丛，朅来南阮萧斋中。美人不见相思瘦，一枝折赠秋风后，夜雨西堂落红豆。我昔曾谱《猗兰篇》，空山鼓之谁与传，烦君更乞冰丝弦。  

***送人归里***  

我有一片石，溪傍盛柳树。每临春水生，是我婆娑处。君归卸征鞍，花落飏飞絮。试来雨晴初，凭看万壑注。  

***为杭大宗编修题松吹读书图***  

传柑节过樽罍空，闭门三日号春风。纸阁坐愁蠃螷曲，十指啬缩僵寒虫。出门试望东华路，车尘十丈何由通。归来却理残编簏，自笑栖我蔀家屋。砚花未泮冰池顽，管城讵可三薰沐。何来烟飙横短幅，孤茅隐见{思}簩縬。疏钗满径日丝微，行素倒映须眉绿。谁与兀坐华阳居，摩丹渍墨刊豕乌。人生欢兴讵有几，仰面屋梁愁著书。令人东望增长吁，我少自省干时迂。角<角弱>岁月争鱏鱼，一椽缚置苕峣隅。其间杂树枫楠槠，七星五鬛章百余。茯苓化犬鸣跃跃，白日不到跳鼪鼯。禽声上下歌啸孤，中有愚者山泽癯。失计一堕长安衢，猿鹤梦冷松竹芜。阿谁曾收保逊烛，道上跛笑昌图驴。搜肠燃桂不堪煮，长日边腹空摩抚。枉向樽前辨巏，浪与时贤分虎鼠。从知簟扇负王摛，当年麻炬欺法武。曲江翰林■龙文，囊橐文雅驰英群。陈说溃剥披乱<分毛>，螭坳载笔看日曛。松风犹恋旧时闻，画图彷佛苍髯君。我生爱接扬子云，问字颇思中垒歆。松枝折尘谈纷纶，他时不速来<辰殳>々。  

***岁暮诵东坡除夜赠段屯田诗龙钟三十九劳生已强半年与之齐时复同之感如何矣酒阑不寐因次其韵***  

岁去如惊蛇，修鳞强制半。未知来日欢，空余逝者叹。浊酒不足倾，残书讵堪玩。咄咄骥坂悲，悠悠樗木散。眼前冠盖徒，胸中钓游伴。轰轮送日月，寒鸦信昏旦。口淆茗酪器，饭强膻腥案。残镫字黮黕，闾柝风凌乱。纟旦痕念故衣，发稀感新盥。壮志汩卑陬，深情昧坚缓。医非三折余，事经九变贯。失志僮颜低，疲策马行懦。坦抱未须柴，胶口欲吞炭。怜尔九垓步，诧此尺棰馆。怀情灭闻见，问心知冷暖。何如归故山，一龛师摩粲。  

***答客***  

自笑瘖聋亦旧徒，山南山北谥公愚。谁将天末惊弦翼，拟作人间病颡驹。新柳阿傩羞白发，崇桃夭灼记玄都。从来花鸟屏风上，不见扶鸠入画图。  

***旧寺***  

记访当年竺道生，樵通之字路才成。白云根下分溪色，黄叶峰前出磬声。镫下谈经拈小品，阶前坠果悟初耕。重来千竹林中日，知有迦陵识旧名。  

***简朱蕴千***  

二月春已半，燕山雪正飞。垂帘炉焰短，破冻屐痕稀。素发行如此，扁舟愿尚违。为怜同病者，腰带几移围。  

***题松云听梵图***  

山茨浓岚堕空绿，午窗鸟啭初梦熟。角巾著屐村南亭，时有白云松际宿。松风静不语，云来无处所。依微梵刹度遥音，想见僧廊停粥鼓。声闻果中坐日晏，松钗满径云翳吐。心通那复折杨枝，满眼纷飞豆花雨。  

***宿庐江***  

我老谙于役，兹行意惘然。非关筋力异，祇与世情偏。把卷忽自笑，看山更晚妍。平生似桃李，寂寞竟何言。  

默默从人事，悠悠感岁年。孤蓬还自振，夕鸟羡归便。古驿深镫出，疏林落照圆。辞家才百里，一笑别情牵。  

***杂诗***  

逾淮植南橘，北土夸所奇。经时感物化，枳枸肖拳枝。橘枳虽有异，颇来众禽栖。当春发婀娜，纷溶从风披。鸣嘒协丝簧，毛羽矜褵褷。树下一徘徊，主人颜为怡。区区草木疏，讵足分高卑。养之至合抱，慎勿召工师。苟用充梁柱，不觉酒味醨，酒醨何足惜，将令众宾嗤。何如植中庭，啾啾群鸟嬉。吾怜夏仲御，散发希黄虞。苟充螊<虫越>养，何羡青紫纡。一朝入京洛，名动贾公闾。宛转飞鹢首，跌荡引鯆<鱼孚>。河水诧清激，小海徒欷歔。嗟哉面目旋，白汗竟何如。灵谈与鬼笑，奚以喻丹珠。  

***杂诗***  

爰居辞牢膳，雕俎匪彘谋。万物各有適，嗜好焉取俦。山鸡矜毛羽，镜舞不知休。谁谓海鸟来，钟鼓赍烦忧。尝读班生论，栖隐希严周。赐书既满家，渔钓复优游。以此辞缰锁，圣罔俱悠悠。惜矣桓君山，乃从糟粕求。白头不解事，叩陛血盈头。申脰俯就鞅，蹴足侪羁俘。生逢建武世，老傍公琴丘。咄哉骄君饵，志士良所羞。  

昭文理瑶瑟，逸响振希微。高音钦泰容，宁为清角悲。元鹄舞庭下，游鱼溯昆池。岩岩崇山志，浩浩沧海湄。惜无中郎赏，矧求钟子知。超超沦神域，隐几遂忘机。为问曲终意，端复有成亏。  

***九月十洲过津门出颂嘉草堂图属题依韵即送其南归次章末句兼怀欧舫湘灵诸君***  

海水群飞水倒流，盲风怪雨移清秋。阿连冲泥倦为客，老夫坐痹仍登栖。焚枯酌体且今夕，春草原鸰应汝愁。自分天涯同老马，何时浩荡随虚舟。  

***和午庄城北郊游之作***  

浮鸥浴鹭共晴霄，屐齿招邀断续桥。四野青塍分夏木，乱山残照送春潮。高吟好句千金价，零落衰容五石瓢。顾藉杯觥兴未浅，竹楼还待月中宵。  

***偶过僧庐取残经数帙北轩作歌见嘲盖故甚其辞激余使有言尔然故有感于余心者作诗答之***  

君不见《首楞严经》藏龙宫，龙胜默诵迦维通。塞种誓禁传震旦，岂知破臂流华风。又不见贞观天子嗜笺翰，虬凤蟠翔夸秘玩。梁闲巧夺永和书，酒醒惊诧萧生谩。呜呼窃钩者诛窃国王，后世师之成律贯。壑前藏舟夜半移，上下千年可三叹。我今衰驽似田光，忽忽颇效鼠衔姜。梦中时有千里志，不知臣精已销忘。挟荚游博两何事，臧穀一笑皆亡羊。吁嗟乎！八亿四千万卷西方经，大海一滴存奇零。隋家志乘开元录，迄今亦复同飘萤。何人薪尽续余爧，竺兰僧肇俱冥冥。尝闻葱岭传经日，滴血为书骨为笔。慈航东下白马来，累译通之代增益。堂上读书轮扁讥，古人已死空余迹。西来大意况如何，电光石火惊心疾，残帙区区类木佛，烧取舍利宁获一。灰心结伴哑羊僧，共向嵩南师面壁。朝来展诵君新诗，运斤妙契郢人质。好手偷来狐白裘，尝俊吾从杼山律。  

***岁暮行戏柬北轩***  

岁云暮矣风萧萧，饥乌绕树穷昏朝，北轩主人愁无聊。此时徒有四壁立，犹复五字七字频推敲。南邻北里何宣骄，狐貂进御臐臛膮，繁声夸态丝管娇。百万标黄榜，千万悬紫标。人生生活苟不匮，钱愚何惜相讥嫽。君不见河南长者输家半，县官不诏褒纶焕。谷量牛马乌氏倮，朝请得立公卿坐。平生岂无送穷篇，鬼留不去烧车船。杜陵老子伤贫病，韦郎绝迹蓬蒿径。夜闻邻家获犀犬，诘朝相逢面有靦。借钱勿问车子张，此事说者诚荒唐。一樽儒雅姑酬劝，但勿岁朝捶如愿。  

***游山寺***  

山根雨气愁冥冥，山上日落石气青。何年荒客结茅屋，已垦辣田成畦町。鸭脚声乾疑吠蛤，殿头佛烬县秋萤。老僧茶瓜喜客至，更要九月锄茯苓。  

***登清苑县城楼***  

重看长剑出乡关，轣辘单车道转艰。梦远莺花居上谷，楼临风雨望郎山。惊心客燕逢春老，回首长楸落日闲。闻道卿云皆属御，雷音新从上陵还。  

***游金山同张樊川编修左鲍冲赞府家叔三崧同用东坡焦山韵***  

我性麏麚林壑耽，北山之北南山南。今年偶作韩江客，九十日春惊过三。故人招邀来京口，游思勃起匡眠蚕。眼中浮玉豁夙抱，岂令猿鹤怀讥惭。登舟笑歌风漠漠，少选沆漭波潭潭。岧峣琳宫未知处，红采翠气交沈酣。山灵自欣物外赏，世士妄作区中谈。客来鹳鹤趋先路，胶葛松桂穿云龛。蜂房群僧留少憩，一碗相属中泠甘。烟海茫茫岛屿列，江天浩浩鱼龙贪。嵯峨上下匪一至，短筇支径吾犹堪。回帆惜未遍诸胜，苍苍残照悬孤菴。  

***次韵答余荆帆***  

我爱枫溪物外贤，新诗况复彦伦传。尝疑烟雾掉头去，为复尘寰跂脚眠。潜颖春风双鬓晚，落花残照一樽前。山中莫便从招隐，恐费人间百万钱。  

***春日游某氏园归途作此寄骏生兄弟***  

缓辙平皋夕照深，南云相望一长吟。梅桃九命闲居事，牛鹿三车病后心。极浦空村迷海气，乱帆回树动春阴。羊何此日多佳兴，睍<目完>杨园怅鸟音。  

***附家信后忆故山***  

角吹清秋閟穗镫，数番裁寄感何胜。二三与马成田伴，八九逢人待杖兴。白首笙歌看异国，青蝇天地忆良朋。扁舟入手知何日，涧壑扶筇恐未能。  

***寄方寄巢四丈***  

鸬鹚旧忆城东宅，萝薜尝深蓟北情。步屟春风随鸟语，问花秋寺过牛鸣。诗家眷属何人似，物外仙翁是地行。为谢长宗矜理窟，碧山深处正闻莺。  

***题欧舫新诗时届季冬栖息三慧菴相约蔬食习养生之术余未克赴也***  

急霰振严飙，岁暮穷阴冱。扰扰人间世，扇螸各奔趣。吾亦驱其儿，纷纭徇所务。自省方寸闲，何似恶叉聚。缅怀餐霞人，跂脚云深处。十笏青豆房，三四寒梅树。惟有文字禅，妙得无声句。望望烟树重，风雪横溪渡。  

世间宦游人，譬如陈肴饩。刍豢日厌尝，溪毛登俎贵。朝朝伊蒲馔，放箸或一喟。轩冕咏皋壤，山林志茅汇。所以邴仲容，千载希风采。先生善晚研，江湖归彷佛。何处解脱食，不揽四食味。一卷山水音，无尽烟霞气。  

***一室***  

一室还如五石瓠，萧然蓬径亦江湖。鸡虫得失时应了，驹犊纷纭谷自愚。争席不妨来舍者，谈王久已避樵夫。年来南郭先生意，总忘新吾与故吾。  

***拄杖***  

十日冰澌绕旧矶，渐看红碧隐柴扉。闲催稚子成鸡栅，亦学神农著马衣。前种夭桃怜寸长，初移邻竹试新围。交头拄杖无来往，自数栖鸦早暮飞。  

***金甡***  

金甡，字雨叔，号海住，仁和人。乾隆壬戍一甲一名进士，授修撰，官至礼部侍郎。有《静廉斋诗集》。  

***卓文君印***  

钱刀总被土花侵，铸就琴心卖赋金。留客正宜钤酒券，缄情曾与寄愁吟。文园寂寞遗书少，汉玺摧残眢井深。一片王孙春草绿，临邛谁向壁边寻。  

***杨述曾***  

杨述曾，字二思，号企山，阳湖人。乾隆丙辰举博学鸿词。壬戍一甲二名进士，授编修，历官侍讲。有《使车集》。  

***题陆乾日隶书千文***  

秦时王次仲，六书变体创八分。梁初周散骑，义之碎字编《千文》。羽人已化大鸟去，侍郎鬓发嗟如银。迢遥应千载，源流一一区河汾。八分鸿都石经后，元常隼尾波势尤超群。开元碑颂仅具体，韩梁张史徒云云。《千文》智永擅神妙，八百分散留江濆。吴兴王孙所传十七卷，俗书依仿赝本尤纷纷。松陵陆子嗜古有奇癖，虫形鸟迹远欲窥皇坟。一丸隃糜作鍪甲，三寸柔翰供锄耘。京华旅食坐无事，闲窗素纸舒萝纹。割分篆隶缀晋字，规橅曹蔡凌右军。当其捉腕时引而不发，有如劲弩县千斤。及其纵手快盘空夭矫，有如鸷鸟摩秋雯。倏如长矛扫锋锷，突如巨石崩崖垠。屹如巍堂列柱础，绵如远岫霏烟云。攫张如怒群龙奋鳞爪，敷纷如缀百卉垂葩芬。或如淇园风动千竹叶薿薿，或如湘流帆转九折波沄沄。纤浓各意态，直曲随锯釿。含文复包质，强力还丰筋。书成应置国门外，摹观纸价逾元纁。嗟予学奇觚，拙手空辛勤。华山岱岳未经到，郃阳酸枣凭传闻。玄黄剩句《兔园册》，《凡将》《急就》同断断。绾蛇萦蚓自嗤笑，偶游燕市欣逢君。一编示我插高架，缥囊珍重薰香芸。恍悬师宜帐，疑曳羊欣裙。何当数晨夕，泥饮乘酣醺。便从窃柎学梁鹄，还持奇字师刘棻。昨宵残月正离毕，飞雨飘霅雷砏磤。晓来西山起晴色，豁开东牖延朝昕。摩挲旧籍忽三叹，沈吟拂几心殷殷。张生石鼓李潮篆，杜诗韩笔万丈光炘炘。我生已晚学芜劣，文章岂直殊莸薰。摇毫掷简不知暮，起看遥树漠漠含斜曛。  

***阎循琦***  

阎循琦，字景韩，号玮庭，昌乐人。乾隆壬戍进士，改庶吉士，官至工部尚书。谥恭定。  

***十一月十四日夜***  

梦回何处觅慈亲，白发萧条想像真。貌瘦应知缘疾久，心伤仍是为家贫。空悲霜露魂千古，虚掇科名子四人。五鼎三牲何所益，难从泉下问前因。  

***窦光鼐***  

窦光鼐，字元调，号东皋，诸城人。乾隆壬戍进士，改庶吉士，授编修，官至左都御史。有《省吾斋集》。  

***登五莲山望海峰***  

诸峰皆崭绝，东峰独可上。朝来缘翠微，振衣披榛莽。到顶得石棚，小住骋遐赏。东南指沧澥，一气接沆漭。初晖散余霞，云外浮晃朗。想见至人心，天渊与浩广。世路隘蜗角，蛮触各争长。而我于其间，委怀任俯仰。每虑尤悔集，有如鸟避网。適来豁达眸，胸尘一涤荡。即此得玄珠，无劳问象罔。  

***游天井***  

游子追险绝，造物秘灵境。始下九仙麓，槛出书库顶。诘曲席牛涔，溪回觉道永。稍出石门隘，已怖风色猛。湍瀑会群壑，硖角刷诸岭。北汇二龙潭，上者为天井。束练百丈悬，扶云双塔迥。势挟河汉落，气浸毛发冷。环峰作藻幹，圆亭绝繘绠。俯崖窥半壁，阴鉴洞内景。相传是海眼，地底通溟涬。有时沃骄阳，霖雨应祷请。沈牲终不受，澹瀩涵宁静。適来惊渊潜，殷雷晨一警。岂谓感鬼神，兹游固多幸。西晖余照曜，延伫惜俄顷。  

***还自天井***  

日下扶云峰，山晚叶半赤。返照翻过鸟，暝色随归客。径滑容侧足，线缕缘山脊。诘曲已数盘，直下犹千尺。凉风吹我裳，萧萧愁向夕。野雉雊深草，不知防弹射。仆夫勿卤莽，行路有倾仄。揽策出谷口，山衔月已白。  

***桐城道中怀刘耕南***  

野馆回残梦，江乡忆故人。一官犹苜蓿，三径但松筠。雾雨南溟路，关山北峡春。折梅未敢寄，细把恐伤神。  

***夜过弹子矶***  

日下碧峰暮，山寒苍鹘鸮。江流催地转，石气与天高。直想移灵鹫，何年断巨鳌。客帆不得泊，欹枕送惊涛。  

***登浴日亭次东坡韵***  

扶胥南下水如天，倚棹孤亭黄木湾。海外初收鳌背雨，云中稍辨虎头山。即看铜鼓添沙棱，岂有丹炉驻玉颜。我欲骑鲸攀若木，遍悬五色十洲间。  

***乙酉除夕***  

守岁炉存火，登盘味只辛。即辞今夕腊，无那故园春。盥荐添亡弟，音书滞老亲。强欢裁吉语，掩泪已霑巾。  

***奉宽***  

奉宽，字彰民，号栗斋，又号硕亭，满洲旗人。乾隆壬戍进士，改庶吉士，授检讨，官至兵部侍郎。赠尚书加太师，谥文勤。  

***八达岭***  

突兀一峰起，迢迢向半空。岭头挥落日，关外度春风。石路回环步，谿流宛转通。行人视杨柳，羌笛暮烟中。  

***游兴***  

长日谁堪寂闭门，青郊蹑屐几朝昏。桃花杨柳湾湾路，细雨微风处处村。客肆逢春耽酒馔，田家过社足鸡豚。漫游到处多行迹，芳草无端记履痕。  

***李钧简***  

李钧简，字小松，号秉和，黄冈人。乾隆己酉进士，改庶吉士，授编修，历官仓场侍郎，降侍读，迁顺天府尹、光禄寺卿，复降编修。  

***寄彭秋潭大令***  

白云西望鹤南飞，江汉题襟旧纻衣。每忆故人为吏去，深知词客似君稀。石颜峭处平开径，花气和时静庵扉。汉代循良多辅相，莫教容易赋山薇。  

***送赵修撰出使琉球***  

封袭恩流海国春，儒臣万里捧丝纶。扶桑东望经三岛，折柳南来傍七闽。纸到鸡林原有价，槎回牛渚岂无津。琉球此日争先睹，天子元年第一人。  

***王太岳***  

王太岳，字基平，号芥子，定兴人。乾隆壬戍进士，历官云南布政使，降司业。有《青虚山房集》。  

***奉送杭堇浦前辈***  

脱我旧金貂，去换湖边酒。感念生平恩，挥涕纷随手。翰林故散地，廪赐坐糜久。畎畎一投身，报恩空在口。臣心百年中，臣事千载后。文章傥经国，终然永高厚。  

***黛流村新营所在***  

昔予点朝簪，本自沧洲吏。一辞京雒尘，適会田园志。卜筑代岩栖，嘉招惭远至。遂赁伯鸾舂，颇授扬雄字。林闾结架小，郊扉能画闭。灌溉发阳翘，荒耝豁蒙翳。翦彼恶木荫，畅此芳菲意。非惟娱徂年，兼得闲外视。扶杖听风篁，披襟纳山翠。片雨洗青天，寥寥元古思。  

***铜山吟一百二十韵***  

滇南僻绝徼，四境无通津。闾阎稀百货，糠覈供饔飧。惟有林麓富，到处瞻嶙峋。时于瘴氛外，光气疑金银。铜山列坑阜，盘盘郁青云。灵苗吐一线，中有不赀珍。汤丹最雄厚，疏处诸峰尊。茂麓及落雪，灿列三星文。其余复闲错，宝藏粉{山君}嶙。青金次三品，哗嚣陋瑶琨。元气盛扶舆，钟此洱海漘。神皋与天府，宁复夸蜀秦。粤稽此何始，中天际昌辰。皇风美沕穆，氓俗崇庞淳。狱市一以寄，府藏多朽陈。货惟恶弃地，利即常因民。维兹天末产，远近初未闻。取携既不禁，有无亦能均。豪家侍糗粮，贫子四体勤。采为冶铸用，利泽通无垠。资此田布饶，偿彼万用屯。遂令荒瘠区，熙熙日如春。问此遵何术，清净无纷纭。纵复遇贪墨，民气依然驯。后始置官厂，仅亦云司存。偷夺岂不惩，宽大固所敦。征商比市易，已责同券焚。在纲诚有条，网漏舟还吞。受值未及半，奇赢已多门。公私两给足，欢然意交欣。于戏又一时，美善难具论。岂惟宽得众，信亦均无贫。大钧有斡运，时事旋飙轮。赫赫李少保，闳议排因循。辍彼海道贩，易以滇产殷。转输供九府，岁倍百万钧。下以减商负，上以资俸缗。挹注一转手，变通如有神。滇铜从此著，乞求断户辚。近疆逼黔粤，远通汉渭滨。各购巨万计，符牒日委填。滇中官吏懦，应命如响臻。竭泽网鲲鲕，非时穷斧斤。日给犹不暇，仰屋空吟呻。譬如百金产，饭饱衣粗温。那堪一家食，分减赡四邻。瓶罍日以罄，脂膏日以朘。坐看好家室，终窭不自振。官司勇从令，疾苦畴咨询。鞭箠到斑白，逋逃动成群。大官号晓事，封章彻天阍。皇仁沛丰泽，稠叠施醲醇。三五老商客，感泣沾裳巾。皮骨幸犹在，誓当输骸筋。四远召工匠，要约为弟昆。晨朝集洞口，赤立褫衣裙。篝镫戴其首，千仞穷冥昏。銛锋石齿触，断壁苔斑扪。当暑苦疫万，毒雾杂炎雰。冬寒体生粟，手龟足亦皲。倾身营一饱，忍饥还夕曛。洞中况偪侧，气咽不得伸。上如缘垤蚁，下如负山蚉。伛偻如肿背，惨黯如幽魂。作劳岂不剧，未死期酬恩。昊天诚罔极，躯命何足云。矿路日邃远，开凿愁坚珉。曩时一朝获，今且须浃旬。材木又益诎，山岭童然髡。始悔旦旦伐，何以供灶薪。奸商巧居奇，析利争狺狺。膏油贵石髓，菽粟珍兰薰。是物叹空乏，百役来逡巡。以兹艰采链，动遭宫府嗔。假贷息倍称，剜肉犹疮痕。程课岁难副，逋累陈相因。路穷思变计，由旧兼图新。穷山走暗夜，望气觇纷纭。夤缘循矿脉，斧斗声磤磤。始焉见鸡窠，微茫辨胎浑。尺寸稍进步，快若王路遵。半山阻石硖，缩手呼苍旻。幸而得堂矿，室家象溱溱。欢呼山震动，转告川横奔。五体竞投地，至心礼能仁。行当纾积困，富与封侯伦。鼓锐更深入，气夺千人军。岂知涌水出，大隧惊渊沦。前劳付一掷，千万为沙尘。况或山腹空，崩颓断云根。划如土委地，一毙数百人。丛骸埋乱石，隐隐成丘坟。兽死息犹弗，鸟死哀鸣频。如何此奄忽，寂寂声响泯。家远莫闻知，谁来荐溪蘋。穷泉闭幽翳，终古冤沈湮。深宵闻鬼哭，寒风闪阴磷。吁嗟人命贱，曾不如鸡豚。有生皆苦境，厂民倍苦辛。利被遍亿兆，不能庇一身。福先即祸始，倚伏理信真。铜山实阶厉，恨不为原畇。顾惟造化伟，一物烦陶甄。山海殖财货，岂以灾芸芸。阴阳有翕辟，息息相绵匀。尽取不知节，力足疲乾坤。周京制圜法，斯以关经纶。生民共日用，所贵利溥存。多寡有分数，远迩无畦畛。剂量一失理，悲乐区以分。八政首食货，邦本念尤廑。百姓苟不足，何资奉君亲。我愿司计吏，治丝慎无棼。钱币诚所重，民劳亦宜慬。忍待盈科进，长养春木芚。阜成庶可致，永永垂謩勋。小子实孱劣，守官祇恂恂。忧心日如捣，凋敝殊未竣。顾之增汗战，何以答圣君。作诗谂后来，幸勿轻反唇。  

***送李东木游盘山***  

李生抱奇不得试，发愤秋风事幽讨。跃马明时障塞闲，看山独走渔阳道。贳酒清晨告我去，苦道田盘水云好。白菊红枫又一时，仙枝可惜人闲老。昨来客堂风雨寒，窅然梦入畿东山。青天夜垂铃磬寂，白雾昼卷林塘宽。醒时茫茫面环堵，尚认细路通孱颜。岂无泰岱峰，亦爱眺溟渤。千里东归道路迟，丹梯又得神灵窟。会上重霄叫九阍，怒牵龙虎施箠挞。李生李生奈汝何，向来哀乐如予多。即令林壑何地无，十年旧梦还蹉跎。借君长剑饮君酒，登高念我重回首。  

***过百泉新庄留题便去***  

半生奔走穷南北，四海无家著归客。欲寻丘壑聊放情，来买百门泉上宅。药畦竹町喜粗具，白水苍葭更闲僻。映帘芳草看罗生，绕砌流泉分细脉。北山郁郁屏障开，云气漠漠穿窗来。阴厓冒雨采石发，仄径步月循兰陔。素琴书卷此堪讬，故乡何必黄金台。几时拂衣来濯足，高枕一任年光催。  

***戏赠剑亭***  

广文官冷愁遭骂，子更无堂堪系马。杜陵幸可赴襟期，得钱胡不同尊斝。长安市儿厌荤膻，欲学蚁附良无缘。只有此中方一寸，空洞尚可吞湘川。忆君白晳方少年，飞骥更著珊瑚鞭。于今憔悴还蹭蹬，男儿意气绝可怜。霜髭向人颜已腆，鹔鷞更欲为谁典。愿君一室贮虚空，尘土眯人牢闭眼。  

***正月三日月***  

海峤纤纤素，东风迢递吹。云霄回望处，天地侧身时。未信蛾眉嫉，瞻言大药迟。冰霜新战解，仙桂恰全枝。  

***春日就李东木孝帘馆舍沽醉留诗***  

西家一步地，烂著春风鞭。我亦无著客，君还乞酒钱。好山支榻封，迟日藉书眠。颇怪便便腹，长饥更几年。  

朱弦且辍奏，《白纻》亦停吟。尊酒了无闷，春风相响斟。修旻终古色，残草夕阳心。谭宴珍玄发，丹砂懒重寻。  

***经桥山下寄怀一二游侣***  

尚识桥山路，騑骖感旧经。人衰霜径草。客散曙天星。日晕岚烟紫，秋阴石气青。萧条怀古意，谁共叩岩扃。  

***再至慈化寺花事已谢慨然成咏***  

也知销歇易，一见一依依。岂谓尊前赏，徒从雨后稀。重逢应隔岁，独立又斜晖。结习何年洗，天花一任飞。  

***邵荀慈生日即席赋赠***  

落地情亲好弟兄，春风况欲动嘤鸣。我今不乐看徂岁，子更虚怀爱友生。万宇乍晴翔独鹤，百川齐下吸饥鲸。凭君皓首崇明德，予亦终留隐者名。  

扬马亲扬绮丽波，斯文后死定谁何。吾生得尔沾沾喜，早岁论文愦愦多。对客每为支笏坐，到门遥听被衣歌。夕阳酒尽重携手，会买青山共薜萝。  

***归自东皋得顾密斋学士书口号即寄***  

***看遍秋山又独归，松林樵径晚风微。寒原漠漠耕人语，烟渚沈沈浴鹭飞。最有远心当暮景，共谁尽醉典春衣。集贤旧侣能相问，人在东皋赋《采薇》***  

***早过潼关呈屠参政***  

日上关门宿雾收，角声悲壮肃高秋。山连二华横秦塞，水控三川下豫州。行处牛羊成聚落，人家鸡犬共林丘。风流输与屠夫子，深坐溪亭理钓钩。  

***郑虎文***  

郑虎文，字炳也，号诚斋，秀水人。乾隆壬戍进士，改庶吉士，授编修，历官左赞善。有《吞松阁集》。  

***古诗为蜀中戴烈妇谢氏赋***  

皎皎云际月，万里来峨嵋。峨媚郁重掩，偏照无圆辉。残光下孤冢，有女泣且悲。念女出野里，少小罹闵凶。随兄奉寡母，去楚来蜀中。十四识操作，十五工裁缝。十六及十七，习礼知修容。十八为新妇，百年从此期。提瓮事晓汲，拾柴备晨炊。饥舂盎中粟，寒织机中丝。怡然適荆布，罗绮不复施。亦有膏与沐，教妾若为姿。亦有凫与雁，与郎重相宜。白首愿终讬，恩爱两不疑。那知郎遘疾，沈绵实难为。回头听郎语，执手泪不止。恨我命短浅，不得相终始。自卿来吾家，贫贱为汝耻。误汝好青春，恩情付流水。勉事新所欢，薄劣不足齿。新妇得闻之，涕泪相沦涟。哽咽方出语，谓言君毋然。忆昨奉君子，缠绵出心肝。君宁不鉴妾，妾身忍独全。生不共依倚，死当永周旋。郎君含泪谢，气绝不得言。捶床便大恸，闻者鼻为酸。翦却耳后珠，为郎作口含。煎汤替郎浴，一一亲手湔。冠裳至履袜，灰炭同衾棺。事事俱在心，周匝千万端。三朝大殓毕，五日佛事完。为郎卜吉地，送葬城之南。归来掩繐帐，月暗风娟娟。兄公忽见诮，谓汝绝年少。来日苦正多，无儿待谁靠。况本非贵族，应不愧再醮。汝意将何从，曷且为吾告。新妇仰首答，理实如所云。骨月奈未冷，斯言何忍闻。请当暂还家，勿复烦纷纭。还家跪白母，浪浪涕沾胸。念女出野里，少小罹闵凶。随兄奉寡母，去楚来蜀中。不图至今日，复累母与兄。母为岭头石，儿为磵底藤。将藤依盘石，生死永不更。阿兄得闻之，怅然问阿母。妹来欲何云，兹焉岂堪久。人生重富贵，恩义难卒守。昔我致不察，一误適载某。今果复来还，此事良不偶。阿母谓阿兄，凡事须三思。兄言不烦尔，事非母所知。东邻窃闻信，便遣媒人来。云有蒋家子，妙年二十才。浑身艳罗縠，照耀惊同侪。时时跨鞍马，观者每塞街。颇识闺中秀，愿言求令才。阿兄大欢喜，举手谢媒人。幼妹方新寡，议婚得高门。明日七月尽，八月及上旬。便可行六礼，永订百岁姻。越日日良吉，压压人语喧。阗门咽鼓乐，络绎如奔湍。流苏结步障，旖旎斗精妍。锦段数百疋，疋疋红罗缠。珠光烂盈目，奇隙充金盘。阿女长跪问，问母何事故。母乃兄不令，以女委朝露。盘石苟变迁，孤藤此焉附。岭头与磵底，斯言未朝暮。阿母谓阿女，汝兄实为此。定不相亏负，慎勿重覼缕。阿女掩面泣，气咽声不扬。默念延视息，苟且图终丧。今既见逼迫，赍志不得将。徘徊对明镜，流尘暗容光。纤纤出素手，盈盈具兰汤。洁身耻含垢，新浴成严妆。抽取髻上针，拈取箧中线。泪作密线牵，针针刺肠断。上襦接下裳，纫成合一片。维时近中秋，明月将就圆。团团下庭砌，脉脉经前轩。低头拜明月，愿母千万年。康强保多福，永永如南山。有女不卒养，中道忍弃捐。恕儿不孝罪，饮恨归黄泉。潜身出门去，旧路夙所谙。行行见孤冢，青松已丸丸。残萤点衰草，凉露转秋烟。阒寂墓门合，明灭鬼火然。抢地呼不应，渺焉竟长眠。妾生为郎主，妾死成荒阡。中元及寒食，麦饭谁与传。从容出白练，三尺冰丝寒。织作双鸳鸯，覆以并蒂莲。可怜合欢带，乃为今日缘。回身挂树杪，月落峨嵋巅。  

***再和山楼初成原韵***  

远岫青排闼，寒江曲抱楼。客心自朝暮，秋色与沈浮。雨点平沙鸟，云移极浦舟。谁将摩诘画，相待少文游。  

***永顺府闲述***  

斗大一城耳，森然万壑秋。有山皆绝壁，无水不悬流。虚牝风声怒，晴空雾气稠。客身忧瘴历，九月已重裘。  

山外原无地，山头尚有田。刀耕农当锸，火种野多烟。灌溉难为力，荣枯只问天。传闻春夏日，比岁雨绵绵。  

民勤怜俗俭，妇女共耕樵。露粟腰镰刈，山蔬背笼挑。珥浑垂臂钏，裳偶饰鲛绡。蓬跣惭相顾，逢人欲讳苗。  

颇爱民风古，犹欣土习淳。到知官吏重，诵得是非真。耕凿皆安士，文章不致身。恍游怀葛世，绝胜武陵春。  

***邵齐焘***  

邵齐焘，字荀慈，号叔宀，昭文人。乾隆壬戍进士，改庶吉士，授编修。有《玉芝堂集》。  

***蘅园***  

帆开京口向扬州，郊外园亭得胜游。池上修廊循野岸，花间曲磴接飞楼。平堤似带随疏柳，落日衔山系客舟。回首乡关不知处，海天无际暮云愁。  

***赠拈花寺二憨上人***  

野性吾侪近，秋光此地宜。渊明新入社，文畅旧能诗。踏藓浇荒圃，裁花护短篱。凉风北窗下，闲意几人知。  

***九月十九日出都别友***  

爰鸟*>鶋愁钟鼓，麋鹿思长林。柰何抱拙讷，久此玷华簪。罢秩归温清，曲成恩已深。征桡候秋澨，枫岸日萧森。十年旧伦好，樽酒叙离襟。骖騑俨就路，觞至不暇斟。投分知有别，不谓已在今。登车一洒涕，所感非升沈。假足欢遗草，分山怆完禽。久敦四海敬，能无歧路心。向者并游乐，于兹渺难寻。寡过谅所期，山阿伫嘉音。  

***雨中别以铜***  

会难恨别遽，冒雨一相送。既乏杯酒叙，仍阻游屐从。空对杂花飘，时闻一禽哢。欲辞复少留，道孤觉交重。濯缨已类李，弹冠长异贡。守拙易索居，耽静俱违众。愁心共云远，还舫随波动。群山江上青，何处牵离梦。  

***登焦山***  

晨霁东涉江，金焦俨在目。雨山出中流，相对屹双角。平生爱奇心，选胜避习熟。未暇汲中泠，朅来问修竹。昔贤于此栖，为远轩车辱。登岩拜遗祠，高风满崖谷。大江抱山流，连天入遐瞩。山花润新雨，江风鸣古木。卜筑吾未能，游目意亦足。回帆向金山，飞檐接云屋。楼观何耽耽，傥非山所欲。还睨焦洞烟，一拳波上绿。  

***哭芝山***  

弱冠升朝列，册府掌朝玉。清标洁冰雪，胜抱陶卷轴。一朝堕尘埃，黾勉亲案牍。侧身俗吏中，卑栖乖素蓄。渐萌竞进图，随众更陆陆。岂忘止足分，所觊脱衔束。中道逢赏音，拂拭能羽肉。意气徒倾人，冒进讵为福。君房自罹宪，安仁竟遭戮。殉惠迷所守，希荣乃招辱。乘田与士师，贤圣有遗躅。如何忽斯义，援上务欲速。哀哉金玉躬，一误不可赎。  

茫茫十年别，相思各天涯。祇谓川路遥，讵期死生乖。存不游一涂，没不抚尔骸。修短诚有期，难为故人怀。况子抱不测，憔悴委穷埃。严霜一以零，微藿无全荄。孤魂飘异香，零落重我哀。念昔少年日，结契在金阶。达识祛所滞，清言意多谐。誓同影与形，投分异群侪。欢娱几何时，逝景不我回。痛哉山阳笛，已矣令心摧。  

***九月十九将赴湖南夜发***  

为有南征约，残秋别故山。篱花犹灿灿，霜叶渐斑斑。明月随帆去，长空送雁还。三湘渺何许，万里碧云闲。  

***姚功公池上集***  

三十年前旧友稀，一樽还喜共晴晖。兴来不觉风吹帽，话久方知露湿衣。篱下晚花邀客醉，溪头凉月送人归。拒霜开日仍留约，如此清秋愿莫违。  

***赠东塔寺雪林上人***  

一村桑苎水湾环，瓶钵萧然寄此闲。松子落时经院静，天花雨处石苔斑。不离尘市心常定，偶写云泉意自闲。他日扁舟泛沧海，欲参庭柏叩禅关。  

***杜若拙***  

杜若拙，字逊翁，又号舫山，平陆人。乾隆壬戍进士，改庶吉士，授编修。有《舫山堂园居诗草》。  

***园居***  

年来疏懒谢寒喧，门掩青萝自一村。短句闲吟聊遣兴，危机防蹈欲无言。时烦狎鸟窥檐际，且喜新苔汲屐痕。流水半湾容小隐，旁人错认武陵源。  

***熊为霖***  

熊为霖，字淙青，新建人。乾隆壬戍进士，改庶吉士，授检讨。有《鹤峤诗钞》。  

***访山谷先生双井故居有感***  

一月分宁客，载访涪翁居。转径入幽邃，烟水开林于。湾势回明月，泱漭天旷如。石壁裂斧劈，石栈盘空虚。酌我双井泉，台上窥游鱼。遗址委榛莽，约略存阶除。丰碑不可读，字剥苔藓余。野老指陈迹，一一为嗟吁。先辈一抔土，枫叶吹蘧庐。文章不可死，故宅无完区。再拜想元祐，箬影清扶疏。白杨枯萧萧，天籁生长嘘。  

***玺拙留别盛于野***  

君将老剑谷，我亦归缑山。山谷有真性，白云为往还。殷勤饮我酒，为我弹《猗兰》。酒力生春风，天地回朱颜，玄音在正始，变征还无端。惓惓向中夜，月落疏林寒。且复酌我酒，莫言行路难。  

***望湖亭放歌***  

山前半倚杨柳湾，山后壁立苍厓寒。就中亭子开八面，望湖展作汪洋观。天风振荡不可象，雪涛乱吼银花团。左出彭蠡右襄汉，千里一泻无遮拦。朱溉扬澜出左臂，争奇扼要当雄关。将军血食踞绝顶，建瓴陡健飞巑岏。蜈蚣火焰日青紫，山水盩厔回波攒。蛟鼍战斗迷窟宅，悬空蜃气飞轮盘。险骇不敢立正视，天鹏斜掠无停翰。匡庐对面叠屏嶂，三十六扇如雕剜。迷离物色忽收卷，五老须眉愁谛看。香炉过雨紫烟湿，千年不与销龙鸾。水帘瀑布失神奥，约略意相存飞湍。有时风日两清廓，鱼鳞细浪铺青纨。螺墩岛屿天布置，翠黛薄点玻璃斑。渔歌唱晚一声笛，宛然人在沧浪闲。我欲沽酒酹亭上，秋风为我开心颜。剨然长啸振八溟，十指酒力鸣珊珊。丈夫应具此眼界，不劳杖履穷跻攀。且与狂题雪色壁，扁舟一叶长空还。  

***华严洞***  

古壑藏天地，云裁不坏根。有谁驱鬼斧，或恐到桃源。雪滴乳花瘦，苔寒鸟迹昏。穷幽讬元赏，秉炬一追扪。  

***下清浪滩***  

扬帆爱风驶，下濑喜滩急。龙涎激秋雨，溅使青天湿。操纵劳长年，屏息苍鹰立。一石捩一篙，心手妙相入。借势得分寸，雷车翻欻歙。弄雪跳珠花，卧听鲛人泣。  

***李应熙***  

李应熙，字屯庵，兴国人。乾隆壬戍进士，改庶吉士。有《铁瓮集》。  

***枫林***  

一壑秋容瘦，霜天半欲红。远郊分野色，病叶怯高风。与影飘寒藻，将心讬塞鸿。日斜频俯首，生意感飞蓬。  

***国栋***  

国栋，字云浦，一字时斋，满洲旗人。乾隆壬戍进士，历官安徽布政使。有《时斋偶存诗钞》。  

***练潭***  

澄江曾一到，常忆谢元晖。今宿寒潭上，犹疑灞涘归。天青双鹭下，风急片帆飞。料得残宵梦，惟应傍翠微。  

***徐浩***  

徐浩，字飞山，天津人。乾隆壬戍进士，历官山西冀宁道。  

***春晚***  

薰笼欲撤五更难，小试春衫被体单。浅绿未回杨柳岸，新红空忆海棠栏。冷传雁信书犹远，冻写鱼笺墨未乾。昨夜东风何处雨，关心楼外杏花寒。  

***李棠***  

李棠，字召林，号竹溪，河间人。乾隆壬戍进士，官惠州知府。有《思树轩诗稿》。  

***秋日登燕子矶***  

东南奇迹真无数，燕子飞来江水头。云影天光俱入画，芦花枫叶不胜秋。空添过客登临兴，谁限长江日夜流。六代兴衰悲建业，烟波依旧使人愁。  

***庆似村一枝书屋看竹***  

幽人抱劲节，读书不干禄。釜内虽无粮，园中却有竹。不惜培护勤，博此一窗绿。不翦亦不锄，生意青郁郁。  

题诗望江南，每在竹深处。以彼万竿直，方此数茎簬。多寡虽不敌，苍翠自成趣。到来生隐心，欲去频回顾。徙倚重徘徊，此是西州路。  

***李化楠***  

李化楠，字让斋，罗江人。乾隆壬戍进士，官保安同知。有《万善堂诗》。  

***游石经寺***  

自锦官城踏翠回，山斋小荫暂徘徊。苍生怪我卧不起，白眼向人怀未开。穿洞浑疑无路转，沿江叠见有花开。迩来一洗愁无奈，放眼烟霞亦快哉。  

***五丁关***  

***雷风震荡鬼夜哭，壮士奋怒山为却。手擘铁崖两扇开，神工不用施樵凿。美女金牛事有无，天教破险通秦蜀。迤逦峡尽见雄关，关封峡口如泥丸。造化瀜液相缀补，抟沙撄土堆苍峦。我行观山心已厌，惟有兹山看不倦。沿溪翠篠绿沾衣，匝地野花红拂面。良牧有意夸山灵，标题旧迹建茶亭。当年若无霹雳手，至今何人知五丁．***  

***七盘关***  

游客思家万里还，艰难初上七盘山。鸟啼绝谷深难见，猿上悬梯近可攀。西指蚕丛开蜀道，北通云栈销秦关。幸逢老叟闻乡语，强破愁怀一笑颜。  

***龙洞背***  

怪石突兀山嵯峨，溅溅流沫车轮过。但觉风声四山下，那知脚底龙腾梭。石窦坱开水鸣潏，土人云是龙所辟。龙能致水信有之，谓龙开山恐未必。连峰不碍水归东，乾坤特与一窃通。鬼斧神工都不用，龙来恰好作潭洞。君不见瞿唐峡口剑门关，倚天峭壁青巉巉，是龙非龙谁镌劖。  

***五月五日剑关阻雨***  

剑门关下一夜雨，飞泉倒卷长松舞。溪涨涂泥不可行，恰当此处逢端午。男儿堕地走年年，回首庭前榴树边。题诗纵酒酣歌笑，看花躤柳共留连。而今寂寞山中路，山树凄迷半烟雾。小市菖蒲无可寻，斗草儿童入山去。  

***猛虎行***  

暗风惨惨入林壑，喷雾藏烟日色薄。危坡直下二十里，云水阴寒气参错。蓦地如雷吼一声，行客软战不能行。公然白昼犭婴人食，负嵎咆哮谁敢撄。居人惶怖路人苦，传闻共道山有虎。我来经过问居民，尔县谁欤实守土。人恶害人当即除，虎恶比人定何如。居民答言县官好，政简刑清民不扰。朝朝驱虎北渡河，山中猛虎还更多。  

***自广元县至朝天关道中作***  

始发自龙门，绝壁痕如削。悬崖多佛像，不知何年凿。江水傍崖趋，激越鸣蹊壑。杈桠天半石，向人头上落。金鳌亦有背，飞仙尚留阁。怪石浮江湍，孤根潜水窟。行当绝险处，顾盼生骇愕。似人立舟中，虚荡难稳著。行行登山椒，始觉天宇廓。雄关扼形胜，烟光浩漠漠。性僻爱奇险，幽居苦萧索。兹来得壮观，耳目因寄托。  

***王化堡***  

生来死往迭相送，尘埃野马浮生共。世人都在梦中过，那向梦中还说梦。卢生黄粱众所嗤，人人卢生自不知。荣华富贵都在念，何当只说卢生痴。人生出处计已审，萧然一榻只甘寝。此中炯炯自分明，不劳道士授磁枕。  

***北栅口***  

孤城颓废没荒榛，白日寒多不见春。穷巷未消连夜雪，残镫还照隔年人。关门自古通沙漠，边塞而今尽仆臣。城下将军无所事，相逢一笑劝杯频。  

***庄纶渭***  

庄纶渭，字对樵，号苇塘，武进人。乾隆壬戍进士，官宁州知州。有《问义轩诗钞》。  

***郭璞墓***  

一江划断天南北，古墓争传郭景纯。今日经过私借问，索还江管赠何人。  

***杨忠愍公祠***  

钤山冈上势如焚，独剖丹心报大君。汉殿已无辛庆忌，阿谁流血救朱云。  

***田志隆***  

田志隆，字晋三，号葛侣，大兴人。乾隆壬戍进士，官凌云知县。有《研悦堂诗草》。  

***戒诗***  

岁岁征尘类转蓬，青藜无分悔雕虫。直须老去何曾细，未必穷来便得工。江上漫寻枫叶冷，梁间休觑燕泥空。数茎髭断腰围瘦，拟倩残毫退梦中。  

***汉阳旅舍书怀***  

秋光马上半消磨，旅味浓于宦味多。小鸟暂窥温室树，轻舟重泛洞庭波。山云似墨心疑瘴，人语初蛮听每讹。却忆晴川芳草句，我才不及且狂歌。  

***廖运芳***  

廖运芳，字湘芷，龙南人。乾隆壬戍进士。  

***玉石上岩***  

何人随手抉空冥，划断云崖半壁青。松响未妨溪性寂，石虚应识地根灵。朝钟散食猿分钵，暮磬关门鹿守扃。最爱玉帘垂紫乳，晓窗飞雾洒清泠。  

***晚步南郊过浮杯精舍***  

古林深寂抱江干，风物萧疏画亦难。乱水穿篱秋后涨，残云抱树雨余山。一杯聊遣闲中兴，双屐还寻竹里关。归路恰乘渔艇便，钓竿插住看孱颜。  

***郭浚***  

郭浚，字昆甫，善化人。乾隆甲子举人，官国子监助教。有《罗洋诗草》。  

***平林***  

平林忽已暝，山山犹夕阳。闲从石桥西，迤逦春渡旁。长风送孤鸟，飞没遥天苍。樵子待船归，坐息偃树僵。落景入潭碧，天水相与忘。惊波忽荡漾，看人钓垂杨。  

***漂母祠***  

淮阴不侯母不祀，一饭王孙千万世。施不望报良独难，能哀王孙讵云易。英雄落魄何代无，往者子胥亡入吴。濑上之女还捐躯，邈然望古精魂俱。我来把棹凌珠湖，天风渺渺吹菰蒲，呜呼！英雄落魄何代无。  

***舟发潭城***  

江色明如练，微云澹远空。县崖晴带雨，行棹水生风。岸草和烟绿，山花缀雨红。夕阳波浩浩，飞鸟自西东。  

***暮归***  

睡起看云又别峰，一年春事漫怱怱。墙桑叶密能催雨，溪柳花多不定风。伏枕故人来眼底，卷书余味在胸中。生涯未便空山了，闲倚村扉送远鸿。  

***襄樊书感***  

太平未复此陵迟，楚客临流极望悲。山雨后收羊叔泪，水云先谒米公祠。一围草树迷孤馆，四野蒿莱没断陂。我爱暮帆风色冷，满城镫火渡江时。  

***独立***  

独立荒苔上，苍茫远树齐。白云飞不尽，零落数峰西。  

***同年舒伯董招至合水得绝句***  

出门爱山翠，时对春风坐。多年老鹤声，忽向空中堕。  

***黄道悫***  

黄道悫，字敬之，号藏山，宁乡人。乾隆甲子举人。官福建永春同知。有《南六堂诗草》。  

***舟夜不寐***  

客睡只如此，其如夜久何。古人方秉烛，吾意欲高歌。坐贾喧开闸，行人唤渡河。披衣揽春色，征路感蹉跎。  

***采石矶登太白酒楼***  

峨眉一簇曲江边，楼枕江开别一天。片石常怀仙磊落，残樽孤负月婵娟。登临莫惜非吾土，景物还应似昔年。记得来时山色暝，疏钟打破翠螺烟。  

***刘臻***  

刘臻，字凝之，号筠谷，诸城人。乾隆甲子举人，官定海知县，有《筠谷诗略》、《遗泽草堂集》。  

***自高淳东坝泛舟小溪趋溧阳***  

不信前溪渡，渔舠可径通。几湾瓜蔓水，一翦柳丝风。海燕翻波惯，吴儿拍棹工。客心孤绝处，天末有归鸿。  

***顾邦英***  

顾邦英，字洛耆，汉军旗人。乾隆甲子举人，官怀柔知县。有《云川诗稿》。  

***对酒呈亲旧***  

山城秋雨歇，官舍晚烟开。峰影窗前落，河声云外来。故人多卓荦，携手共徘徊。何以酬清夕，黄花酒一杯。  

***天寿山***  

十三峰势望中分，剩水残山倚夕曛。古道秋磷飞碧草，荒陵石马卧寒云。黄巾作难终亡汉，白马遗封尚祀殷。惆怅百年无故老，凭谁指点说遗闻。  

***怀朱子颍***  

天涯风雨怨离群，雁塞秋深倍忆君。故国梦迷芳草路，孤舟人隔大江云。津亭渔火窗中见，秋浦潮声月下闻。莫怪登楼情不禁，关山黄叶正纷纷。  

***彭坊***  

彭坊，字礼崇。一字仪岳，衡山人。乾隆甲子举人，官浦江知县。有《瓦卮集》。  

***武胜关***  

北极星辰近，南关楚豫连。危岩依老树，石壁削青天。路险鸿濛辟，丛深鸟雀穿。居民谈古寨，指点乱山前。  

***过严子陵钓台***  

岂徒东汉开名节，懦立顽廉百世师。隐士姓能专一郡，故人书不答多词。云山江水全无羌，断碣残趺尽足支。叹息清忠同一辙，西台有记字淋漓。  

## ●卷七十八

***王心敬***  

***王心敬，字尔缉，号丰川，鄠县人。诸生，乾隆初举孝廉方正。有《丰川集》***  

***感兴***  

坐久林风发，翩翩吹予袂。悠然有会心，乃在山东际。陟岫望邹鲁，渺渺目难继。岂必道远长，哲人早已憩。徘徊歧路侧，日午阴未霁。浩歌泪盈把，寸心将何寄。归来濯玉女，天空白日丽。  

***秋夜***  

一心甘亩亩，念载卧茅庐。不计动名晚，何知岁月除。更深滋露冷，月朗逼星疏。头白明镫里，优游尚著书。  

***感秋***  

何事浮游似梦游，西风吹雁又林丘。半生空负千秋志，一夜常怀万古忧。芳树望中惊落叶，碧溪眼底泻寒流。白头看破历来妄，且摘黄花当酒筹。  

***曹庭栋***  

曹庭栋，字楷人，号六圃，嘉善人。贡生。乾隆初举孝廉方正。有《产鹤亭诗稿》。  

***秋燕***  

如客漂摇不自禁，落花故巷尚追寻。疏帘清晓差池影，细雨黄昏去住心。舞遍空庭人寂寂，语残凉梦月沈沈。郁金堂上惊秋蚤，愁绝双栖伴独吟。  

***外弟郭和叔自涿州来话旧为赋短歌遥呈外舅竹溪先生***  

闻君千里至，惊喜屣为倒。接面未一揖，先问阿翁好。阿翁别我五载强，拂衣卜筑西山旁。滚滚岁月蛇赴壑，应知添得须眉苍。闭门人事了不扰，临池却费闲中忙。日日擘窠写大字，臂挽弩弓双曈张。雄心豪气逼年少，咄咄自叹余热肠。幽栖未断终老计，白云红树增苍凉。噫吁嚱，人生得一闲，万事莫与敌。富贵祇从想像佳，况翁一一都身历。归休乎，勿复疑。朝衫改制田夫衣，春泥滑滑躬鉏犁，青葱满畦菜甲肥，呼酒一醉情熙熙。祝翁乐此终不移，太平亦有贤之遗。狂言莫讶多横溢，此意缠绵藉君述。有人问讯阿翁家，指点西山山桃花。  

***陈贤良隐居***  

溯洄渺渺挹清风，遥在篁墩东更东。篁墩庵，俗称荒墩庵，在九南区，中为表肾祠，以祀肾良。想得柴门烟霭里，白牛闲卧绿杨丛。  

***遯溪***  

胜国风流宛在兹，残山剩水忆栖迟。剧怜仲膝须眉古，鳞月堂前话旧时。  

***梅花渡***  

香雪消残烟草平，鹭行桥畔鹁鸪鸣。小轩易地听春雨，寒瘦一枝墙角横。  

***西村***  

锡类恩霑殇后身，松楸交映石麒麟。未知绳武今何似，惭愧青衫拜墓人。  

***查家荡***  

滩头卜筑谁家屋，渺沔澄波以姓传。莲叶尽消芦叶长，数声渔笛咽秋烟。  

***瑞竹居***  

压架香添滴翠新，背时残朽咤回春。烟枝风叶无多景，珍重栽培待后人。  

***边月***  

营门猎火夜深稀，一镜初悬霜乱飞。荒碛到天人影小，翔云连海雁痕微。牙旗暗闪严金钥，毳帐孤开冷铁衣。无相封侯空忆得，龙沙万里奉清辉。  

***马翮飞***  

马翮飞，字震卿，号一斋，桐城人。乾隆初，举孝廉方正。有《翊翊斋诗文钞》。  

***山园即事***  

曲径穿林口，层岩接石梯。到门青嶂合，坐客白云齐。雨歇泉初响，花飞鸟自啼。向来耽野趣，何日遂深栖。  

***月夜至玉屏庵***  

古寺翠微间，溪山契悠想。明月下庭除，忻然遂独往。春谿漾素辉，寒松落幽响。繁阴渐迷离，疏影散林莽。一径薜萝深，拄杖缘萝上。高僧夜未暝，开轩共澄朗。坐久若有得，无言倚虚幌。  

***太白楼***  

黄叶一天秋，青山百尺楼。楼头旧时月，夜夜照江流。  

***晚泊***  

寒潮秋淰々，落叶晚潇潇。借问停桡处，吴枫第几桥？  

***陈景元***  

陈景元，字石闾，汉军旗人。有《石闾诗集》。  

***杂诗***  

句漏有丹砂，葛洪因得仙。及我更经之，但见牛羊眠。圭江绝流水，郁林互青天。朝发白沙洞，暮宿鬼门关。鬼门多异兽，捕获夸雄蛮。猩猩顾我啼。狰狞不可干。生死在山谷，何必能人言。歧路迷所向，惨切游子颜，人马俱变色，喟然心脾酸。  

扁舟发金阊，乘流至吴兴。吴兴古都会，柔桑环水城。四月育新蚕，室家俱不宁。弱羽拂蚕子，但恐伤其生。夜深閟镫火，时听食叶声。缫丝贵白素，落釜乞余盈。经纬为谁理，丝丝辛苦成。妇子熟筹计，可以代春耕。束缚未遑售，里吏扣柴荆。  

***苍鹰行***  

秋风瑟瑟生金声，苍鹰力劲筋骨轻。愁胡怒视气纵横，草木益深眼愈明。銛锋利剑十二翮，走电飞云八千尺。扶摇不让凡鸟先，攫拏岂借他人力。存身韝上已三年，雄姿磨灭心胆寒。庖厨供肉日渐缺，绦镟相缠未假宽。狐狸登床狼叫野，搏击谁为驱役者。请君纵逸凌九天，万里长风侧身下。  

***蹴球行***  

十月严霜至月雪，长安城河冻如铁。骐骥空余绝足能，鹰鹯远避阴风烈。羽林健儿不骑马，短后衣裳正轻跨。毳毛白黑各分曹，蹴踏层冰争白打。来如奔电流光赤，去若飘风走飞石。后羿弯弓九日沈，宜僚运掌双丸掷。奋袂喧呼不自知，断筋折骨何能惜。本是寻常旧相识，一朝攘夺如仇敌。逞雄作气贵持盈，性命此际鸿毛轻。倏尔赵军立汉帜，下风稽首甘输诚。平生未授缚鸡力，龙渊在匣神光匿。白首下帷诚可怜，相对无言三叹息。  

***登楼***  

思乡不可得，怅望倚高楼。一道黄河水，羞随白发流。云霾失故渡，波恶断行舟。隔岸闻渔唱，萧萧起暮愁。  

***观潮***  

线从空下，翻飞十万寻。地非句践业，潮见伍胥心。草木无今古，蛟龙变浅深。此时隔江女，犹善作吴音。  

***经华阴望岳***  

华阴南望华峰雄，亘矗浑疑天路通。玉女洗头乘夜露，巨灵舒掌逆秋风。山光直走秦关北，地脉遥连渭水东。一自神祇承汉祚，寂寥封禅夕阳中。  

***边笛***  

秋风吹雨过桑乾，羌笛何来怨夜阑。多少健儿颜色改，荷戈齐向月中看。  

一声初龡柳梢青，驻马凝思旧别情。欲向关河望故国，纷纷黄叶落长城。  

***嵩山***  

嵩山，字伯仁，满洲旗人。有《余廉堂集》。  

***初夏午后睡起***  

初夏雨露重，园林浓翠滋。啼鸟不知名，去来无定时。蝉音动高柳，藕叶生浅池。晚花弄余香，幽竹稀俗姿。昼长午睡足，屋影移阶迟。老幸终日闲，安意何所为。悠然饮北窗，消受薰风吹。  

***游山途中作***  

动即就幽迹，罕辞山路遥。人寻芳草渡，烟断夕阳桥。入谷花相迓，隔林僧见招。禅庵知不远，一磬出云霄。  

***峒山***  

峒山，字仲仁，满洲旗人。有《柏翠山房诗》。  

***秋眺***  

秋景未萧条，霜华夜半凋。草枯山露石，溪涨水平桥。白雁排空唳，青帘隔岸飘。依然摩诘画，谁拟辋川描。  

***甘运源***  

甘运源，字道渊，汉军旗人。官英德象冈司巡检。有《啸崖诗存》。  

***夏日读书***  

城柝送繁响，疏镫耿残炷。夜凉时雨清，流萤坐深树。时闻嘒嘒蝉，乍咽娟娟露。帘虚方影垂，月色忽已素。天机既高张，澄怀本同趣。手把一卷书，清吟奏《韶頀》。  

***巫山县北行是峡背最高处也***  

连嶂亘峡背，重峦愁奥阻。廉利削堂皇，丰隆积廪庾。石齿凿精镠，千仞无负土。空骑尽喘汗，行人病伛偻。拔地蹑丹梯，到天不尺堵。遥指岷江蟠，微茫白一缕。时见巨壑云，去作阳台雨。  

***余以索纸诗呈耕南大蒙鉴赏兼辱和赠因叠韵奉酬***  

致身朝宁吾无媒，饥寒驱去犹攻诗。藩溷悉置笔与纸，几年画虎得其似。辛苦不如田舍郎，风尘奔走颜无光。吟哦无益坐自困，臧穀殊业羊均亡。有时得句发狂笑，喜溢大宅眉扬扬。先生爱我亦有癖，亲为删诗拣砂砾。我诗对君乃真贫，君富仓箱我儋石。往年词赋奏相如，徒令买椟遗其珠。组纂风华勿事渠，留意名山金匮书。  

***长平箭头歌***  

秦人用兵真虎狼，锐头之锐不可当。击坑赵卒四十万，杀人无异刲群羊。非秦坑赵赵坑赵，括读父书犹不了。忆昔跨马出长平，飞沙飒飒心暗惊。骷髅如山战场处，天阴白骨声咿嘤。鬼马骁腾鬼雄哭，耕夫垡土收遗镞。觚棱三角如枣穰，寸铜一跃千年绿。血锈残胔蚀不磨，心伤到眼手摩挲。夜深月黑磷如豆，想像昔日飞蝗多。座客传观起太息，甘生为尔歌畴昔。周衰王不御明堂，五霸兵车逞威力。七国咆哮逮暴秦，凭陵起翦成蚕食。其臣武安尤不仁，杜邮一剑天怒嗔。君不见新安降卒死排堵，前有亡秦后亡楚。  

***寓楼客感***  

赋诗怜短鬓，伏枕感深秋。雨气侵孤榻，江声到小楼。云开山变幻，枫冷日清幽。怪底栖霞客，丹成汗漫游。  

***道经龙泉山凭高纵自而作***  

放眼凌秋壑，高空更一攀。蚕丛千里国，鸟道百盘山。落日在雅背，流云出树间。人烟雪岭外，彷佛尽诸蛮。  

***秋夜***  

露坐空庭户半扃，婆娑丛树月冥冥。绕枝乌鹊飞三匝，隔水孤萤堕一星。天影尽从云外白，浮烟都入竹间青。红菱碧藕新供馔，笑与家人索酒瓶。  

***西坪***  

路绕西坪旧径斜，疏疏篱落几人家。青蛇夭矫上茅竹，黄蝶飞翻出菜花。江雾夜寒生瘴疠，石田春尽少桑麻。乍来远客怀乡土，睡起空阶数晚鸦。  

***春日偶然作***  

牢落真惭世上名，诙谐词赋尚纵横。岂无武帝怜方朔，亦有文君爱长卿。杨柳阴阴飞白鹭，桃花黯黯叫仓鹒。人生不守酒泉郡，惭愧厨头阮步兵。  

***春日夏宝梁招饮醉后赋呈座中汪顾二君子***  

日日春愁似海宽，倒衣趋我暂为欢。不辞小户拌蕉叶，漫倚雄心舞蔗竿。京国楼台衔返照，东风花柳怯余寒。酒边痛饮应刘在，青眼于今一倍难。  

***北口道中览古***  

关势双回旧垒间，昔人设险控三边。碛通北狩卢龙路，山见西来白马年。雁塞风高天似洗，渝河春尽草如烟。不须鸣剑驰长想，一瞬兴亡几逝川。  

***巫山***  

巫山倚白云，云车巫山断。举头闻猿啼，忽见巫山半。  

***江上逢人入川***  

我从峡中来，君向峡中去。若听清猿啼，是我来时路。  

***听弹琵琶偶成一绝***  

酒怀依约想当年，倦倚交床听四弦。最爱隋唐宫调稳，晚凉风定落花前。  

***酒肆走笔戏赠汪苍岩***  

君知我忆蜀山岑，斗酒殷勤话别心。今日座中无李白，桃花潭水向谁深。  

***甘运瀚***  

甘运瀚，字子灏，汉军旗人。有《舞蔗轩稿》。  

***读伯氏长江万里集题后***  

《禹贡》导江自岷山，西来一气苍莽间。荆门郢树瞬息至，直下万里东吴船。客程计日不辞远，两岸猿声枫柏晚。侧身西望一怀归，巫峡迢迢在天半。乘兴还为吴会吟，烟花三月愁春心。莫恋东南照初日，高歌西北云沈沈。  

***忆伯兄***  

隙驹不肯驻，驶景感深情。两地俱岁暮，一心愁月明。相思及关塞，独立倚轩楹。有酒那堪把，芳樽徒自盈。  

***山城***  

萧瑟山城景，凭栏动客愁。湿云闲晚雨，落叶酿深秋。地僻吟情迥，寒多酒力柔。不堪摇落意，清夜独闻讴。  

***吴颖芳***  

吴颖芳，字西林，仁和人。有《临江乡人诗集》。  

***田园杂诗***  

田邻联一心，伐鼛赴私役。负耒趋南畴，挟锸走下泽。计日耦耘耔，互为主与客。白筍供朝餐，紫姜充晚食。良苗仰天功，人事不堕绩。长虑夏秋交，旱苦旬朔剧。桔槔叫饥鸿，禾状有得色。归涂含多欣，缓步濯溪碧。水去桥下鸣，月来树颠白。洗酌坐广庭，满意即为適。  

自郭以及远，先后治禾稼。向赁下潠田，翦茅筑丙舍。虽迟未违候，迨此人力假。连塍次第举，夙戒赴侯亚。皇天施平均，恩泽慳惰者。旁人嗤我劳，什一利可射。君谋自长策，我计岂中下。  

***水槛***  

对水可终日，望云生遐心。端居玩物化，无闷乐在林。遥帏凉雨歇，坐见西山岑。霁气落虚牖，柔风吹宝琴。因之寄清酌，拥膝沧浪吟。  

***入桐庐港怀张山人***  

由水渺何极，扁舟相因依。偶随意所惬，遂与清风期。眳藐岚光晚，夷犹兰檝迟。崖阻若无路，鸟去随所之。孤客拭尘目，遐心摅幽思。沙洲拾芳草，静谷搴紫芝。为耽沃州隐，愿与泥涂辞。夜榔松下月，朝洒矶上丝。流泉寄输委，浮云惜分离。阳光西望昃，叹息方自兹。  

***花桐坞***  

云隐黄鹤峰，秋江送潮雨。心结祇树园，霞标壮山宇。释子宿忘形，游息欣有主。花亭暝孤烟，鹿迹散春坞。垂枝翠结络，倾泉珠贯缕。深峪觌高隐，雅性松桂侣。言深冥至道，境静入太古。相偶不能归。偕游物之祖。  

***和陆端门吴小仙双松***  

吴仙落笔皆俊气，浓淡平奇得胸意。召取蓬莱脱角龙，蟠曲张鳞对相戏。拗怒喷薄烟雾青，千山老榦无好形。皮毛几伐现真骨，尘垢摆脱通仙灵。茯苓长生化精魄，齐弟夷兄共肥瘠。世遥韦毕未可知，凡手安能论什伯。<虫敖>背一老蹲若睡，海雏所化或者是。总归元气鸿濛中，太初太素将无同。秋山斤斧无朝莫，令人南忆闽瓯路。赤城雁宕不难求，布袜青鞋远寻去。  

***雨中湖楼送客***  

三丈旗竿曳红尾，游丝网春留客子。碧树交窗浸碧阴，凉雨斯斯叶头驶。浥湿柳花波浪肥，亭角光窜银丝飞。高楼有酒不能醉，可惜粟留金画衣。嬉风席展洲蘋上，迎船绿簸漫天浪。客情忽缅谢公游，五两东随钓溟涨。  

***程氏馆听琴送黄海胡子***  

南浦别多惟悴深，叩槛忽聆丹凤吟。掌上十指有长短，坐客满堂谁会心。认得缥缃几行字，大匠注眸不相弃。剑芒已露幽壤光，感激临行洒秋泪。客怀醉揽如乱沙，寸心愁谢霜后花。江亭欲雪未成雪，三十六峰寒到家。横蹙吴山截江路，离魂尚恋烟郊树。掷杯起柁日落迟，洒落沙风送愁去。  

***萧尺木画竹***  

画叉高展秋衤鹿衤敕，磊落长身一区玉。天风吹我过衡湘，彷佛青岩白沙曲。名手宋文元仲圭，古劲笔力挽与齐。即今画欠铁钩锁，茎驽叶钝俗不医。良朝客满东轩外，起立如墙开眼界。梢长便欲破屋椽，室小檐低不容挂。枝枝叶叶竹意中，无枝叶处皆清风。汤瓶火急作蟹语，瞪视大幛空复空。细思似有百怪助，妙在无意非人工。南溪上品潇湘种，愁绝烟林什伯丛。  

***石田翁长卷***  

笺麻卷素积老屋，中山卯君供不足。翁因兴到墨怒飞，决水驱山置横幅。洞庭微茫三峡险，苍梧云重衡湘掩。静听深竹有猿声，直上长空散鸦点。九州一尘滴笔端，营丘洪谷优劣难。出奇变幻意无尽，妙处归宿臻幽闲。临流结宇柴门现，下入山光波氵殿氵殿。石林回转凡几重，小径蛇踪飘似线。百年绢素完无坏，欲购空囊思举债。胸中尘薉洗尽空，饱歠藜羹长看画。  

***即事寄山中故人***  

莎排绿镞如绣铜，秋深原野生素空。百年匪遥直鹑鷇，我怀悠悠天地中，落日清红照华发，沈吟坐看孤云没。老松屋顶吹天箫，苦竹篱边侵凉月。白水环城淡若扫，无人行地风吟草。西南古翠一峨天，岑寂幽人卧春老。  

***送客往西江理别业***  

行李趋南服，江流送北船。白蘋彭蠡泽，春稻楚人田。家计鱼登课，山书竹有年。悬知乡国梦，长在晚鸿先。  

***寄湖南友人***  

使幕淹留久，高怀近若何。秋生汉阳树，凉人洞庭波。林箐猿吟数，湖田雁迹多。书堂佳月色，荒尽绿垂萝。  

***西园梅花下得句***  

一鸟唱晴色，西园花乱开。诗成向天笑，酒熟无人来。挂帽紫筠竹，横琴白石台。胸中千古意，写作松风哀。  

***寄楚公***  

江上秋来伴，因游忆约公。翠连天目顶，流尽海门东。鹤步孤无侣，云踪澹人空。蘋洲积幽梦，艇上一丝风。  

***和翟晴江***  

林禽下流暮，村外见来烟。晚照侵山郭，秋阴傍渚田。闻蛩先得句，看月不成眠。念子能高枕，区中绝世缘。  

***和徐伯吹先生寄吴兴友人***  

绿发监州册府归，驿程千里寸心违。吴台春暖蠀蛦甲，苕水烟烘翡翠衣。敛翮镇看霄汉碧，引吭谁羡稻梁肥。高人为取垂竿意，净扫苔溪白石矶。  

***书竹***  

心匠亲摹烟雨姿，萧萧数竿临水湄。中有子规呼不得，夺得湘川古魂魄。秋凉曲室烘茶烟，美人对展《离骚》篇，寄赏有情风月夜，一丛疏绿小檐前。  

***由湖堤入赤山路***  

醉入青林路几迷，蛮童从挈玉偏提。东风减力飞红缓，夕照悬愁蹙黛低。波浅漉鱼分界竹，雨余盘马惜障泥。此生合向烟霞活，乳洞高层觅翠梯。  

***宿山中绝句***  

乘月渡溪晚，谷口触烟入。镫明知有人，茅斋隔松叶。  

烟生杜若洲，水上唱弯橹。钟动到门初，青林洒佳雨。  

沙平半湖日，回桥草舍低。小篱人聚影，酾酒祝春鸡。  

传言小山花，蟪蛄声未歇。岩中一夕寒，云衾抱秋月。  

***横泾村舍***  

玉杯初罅小池莲，村酒经蚕味可怜。移过林端樯孑孑，碧沙洲外水摇天。  

***题壁***  

贮酒西风破冷初，澫花闲馆鲙鲈鱼。年年襦夹装新絮，一琖秋镫夜读书。  

***过西川书堂***  

水玉清谈胜一时，梓花兰草忆佳期。矮窗掩尽西池晚，残月依依上竹枝。  

***江上题壁***  

昔年银壁草题诗，抑掩新楼出酒旗。郭外烟昏风卷尽，拍天波浪睡渔师。  

***陶元藻***  

陶元藻，字凫亭，号篁村，会稽人。贡生。有《泊鸥山房集》。  

***过柏林寺观吴道子壁间画水作长歌志之***  

君不见东南大地之水称汪洋，远趋日本连扶桑。画师要与玄衣使者斗驱入，赵州东郭祇园墙。沺沺汗汗失涯涘，一笔雨笔分低昂。冲飙怒转势倔强，陡然起立波为扬。我闻江深五里海十里，今此下窥无底谁能量。回头忽见墨痕变，冯夷气静开生面。慈航宝筏来有无，尺咫蓬莱水清浅。浪皱靴纹削可平，并刀翦取澄江练。长康漫夸玄武宫，思训羞传大同殿。学道曾参观水术，探奇复作画水歌。良工下笔畏缺漏，文水武水胥包罗。愿以天瓢汲泱漭，用浇半生胸中抑塞不平之坎坷。忆昔南浮淮泗，北步洪河，乘风欲破万里浪，大力横截生鼋鼍。胡为乎萍流梗泛随秋波，珊瑚生枝不在网，圆折方折谁观摩。浮槎有人天上去，中洲无梁那得过。吴道子，吴道子，但知画水焉知他。吾其衰病嗟蹉跎，水乎水乎奈尔何！  

***题良乡旅舍***  

满地榆钱莫疗贫，垂杨难系转蓬身。离怀未饮常如醉，客邸无花不算春。欲语性情思骨肉，偶谈山水悔风尘。谋生销尽输蹄铁，输与成都卖卜人。  

***弹子矶***  

高棱刺青天，根脚拄水府。盘涡潜毒蛟，昏黑神所怒。回波拒行舟，篙者力如虎。悬崖侧欲颓，尾发时一竖。妖星兆汉年，刃血赭南土。弹射峰峦穿，山灵亦遭侮。茫茫太古云，流石气成雨。峭壁罗青红，妙绘色惟五。凌涛驾飞梁，欲陟绝步武。松风饯孤舟，交影日卓午。  

***英德峡***  

山色何青苍，一水通百粤。幽岩去复回，中有帆出没。几片无心云，时来渡头歇。鳞鳞波有容，齿齿石多骨。回头归路迷，前望更突兀。旨哉古川原，红尘岂能越。惜无郭橐驼，种此烟霞窟。  

***大庙峡***  

天险何曾《禹贡》陈，白波江上起嶙峋。花垂孤石春迎棹，珮响空山夜降神。玉马惊回猺洞火，寒潮拍尽女墙尘。帆飞三峡行才半，还傍香炉一问津。  

***谒南海神庙百韵***  

涵天溟涨百粤东，瀰漫氵盱潏浮庞鸿。近与日本琉球通，暹罗一发青迷濛。古城吕宋远霭笼，浮沈出没蛟涎中。海壖古庙形崇隆，雕锼榱桷碧映彤。屏张屈戌嵌玉璁，罘罳耀日黄金镕。庭荫松柏兼梧桐，龙蛇画壁流春渱。昌黎碑版赑屃穹，有神爵贵逾三公。千年保障怜群蒙，膏腴万亩波勿攻。民居安堵百福总，射潮不用钱镠弓。胎生卵息水族洪，代天资化庖厨供。焰腾煮海红云烘，利周鼎鼐神罔恫。神之去兮乘两龙，祥飙闪烁灵旗熊。巡行洲澳职靖共，下视商贾千樯冲。东达朝儛齐鲁封，流沙西渡波涛汹。八闽三折声沨沨，辽阳往复春历冬。平舟稳舵人无恟，讴歌咸戴神帡幪。中有彩鹢如飘蓬，陆离直继波斯踪。浑天仪制轩辕铜，漏壶箭捧金衣童。验时辨刻规矩重，酒器百巧呈玲珑。为舟为马为鸣钟，灵机旋运夺鬼工。织毛组羽鲛女缝，七襄鸳锦龙绡红。沈檀苏合浮香浓，珊瑚七尺夸石崇。玻璃黛碗镂芙蓉，夜珠照乘气似虹。纷纭杂沓笥笈宾，充庭列陛临重曈。惟神呵护来无穷，鲸鲵久靖岛息烽。沿流妥帖排艨艟，分哨会哨部伍忠。神为鞭策无疏慵，童男丱女灵未终。须臾导至蓬莱峰，金银台上宴赤松。六鳌背负山巃嵸。琴高戏水鱼噞喁。来朝走马还故宫，神之来兮景曈昽。肥遗罔象恍惚逢，森罗鬼怪执戟雄。夜叉噀血头竖棕，巫箫社曲喧村翁。马援铜鼓敲鼕鼕，舵师估客礼拜恭。黄蕉丹荔琥珀醲，花砖鸡骨卜吉凶。肩摩踵接声聚蜂，国家岁祀牲牺隆。聿逢庆典加虔丰，六师挞伐平西戎。帝曰都哉宣朕衷，春帆细雨来使<舟卬>。使敬告神神鞠躬，谓釐海甸臣祝融。未能执殳效微功，雨露宠锡惊瞆聋。手招阳侯观礼容，冯夷尾入天吴从。醉饱舞蹈欢忭同，天威咫尺肃且雝。迢遥望阙三呼嵩，我昔盱眙策短筇。岳渎庙内神明聪，玉旒鷩冕垂华虫。徘徊广厦闻钟镛，支祁铁絙横复纵。汤汤洪泽涛撞摏，廿年惊悸遥心胸。况今溟澥川所宗，扶胥赫濯神肤庸。乾端坤倪云翳空，沐日浴月光冲瀜。豁达眼界开昏瞢，海晏作颂时熙雍。淋漓染翰元气充，岂类瓮牖嘘蠮螉。从兹破浪乘长风，扶摇万里鹏飞翀。  

***宋杨太后陵***  

江皋月黑东瓯天，猗兰下走悲风旋。扈嫔仓皇三十六，城隅堕舄洲遗钿。间关忍死水乡畔，心惊晏驾鱼龙川。周家少帝魂亦苦，乘除漫说天无权。云澳梧楸青澳竹，杜鹃南向厓山哭。网得鱼来剖鱼腹，中有流离赵氏肉。金镫无处照珠旒，黄土谁人瘗脂盝。临安问寝旧龙楼，知有狐狸上春屋。  

***访姚芝乡赋赠***  

绕屋沦涟水一渠，垂杨小巷未容车。杜门不拒清谈客，入市贪求善本书。跌宕诗篇长庆上，商量人物建安初。来观宝海新排纂，坐到晴余又雨余。  

***题严先生祠堂***  

暂过桐江问钓矶，那知烟水有蓑衣。先生原不垂纶隐，休把羊裘论是非。  

伸足怡然在帝廷，故人忘势帝忘形。封章太史真多事，从此难忘一客星。  

***项里***  

乌骓一去里门空，子弟相随不复东。作史到今尊本纪，争功何必据关中。稽山碑失秦无颂，《垓下歌》成楚有风。未许生擒归亦耻，项王毕竟是英雄。  

***赵一清***  

赵一清，字诚夫，号东潜，仁和人。有《东潜诗稿》。  

***会稽道中***  

收拾棋枰与酒铛，溪山到处眼偏明。雨来梅子黄时候，人在山阴镜里行。款款竹舆经野渡，濛濛云气抱孤城。何缘得遂田居约，草服黄冠作耦耕。  

***沈大成***  

沈大成，字学子，号沃田，江南华亭人。诸生。有《学福斋诗集》。  

***少林寺***  

初祖传衣地，庄严占一峰。岳云晴入寺，山月夜沈钟。林僻来枝鹿，潭深卧毒龙。巨奸遗墨在，吾欲洗芙蓉。  

***惠州***  

厨传推雄郡，沙边鼓吹鸣。市桥连百艇，水驿夹双城。帆远疑无力，山多不辨名。当年龙战地，过客涕沾缨。  

***峡中夜行作***  

转舵羚羊口，风吹水倒流。春寒添客恨，梦短起乡愁。空峡星辰动，荒江夜气浮。娟娟纤月好，故傍木兰舟。  

***饭芦庵赠克念讲师***  

野水萦相抱，潺潺绕寺门。春阴随客艇，斜日下寒村。齐已诗名远，天台法乳存。道人多妙义，可许证梅魂。  

***雨中方曼陀招同王秋汀静思饮酒家即事***  

相逢何必叹飘蓬，汗漫游踪本是空。雨气远浮江阁外，岚光低堕酒杯中。元英高唱推无敌，怀祖多情讶许同。漫说轻鸾千二百，年华容易栋花风。  

***文园三兄载酒同游龙井作***  

异地开龙泓，应接悦万状。仁祠辟唐时，结构妙意匠。初堕白云中，忽踏苍松上。窈窕转层岩，崱屴出孤嶂。竹深视听幽，苔滑行步妨。烂烂明花蹊，袅袅挂萝帐。抖擞跻其巅，倚阑堪写望。风来林景清，日落岚气涨。盈盈西子湖，绿净在杯盎。展席面青山，支铛温昔酿。既酣恣谭谐，吾怀亦已畅。念彼辨才师，说法浩无量。当年群贤游，前尘宛俯仰。残碑字模糊，云烟付幻妄。良友幸招寻，消摇纵天放。浮生山水缘，著屐费几两。归途闻流泉，殷耳一何壮。  

***山塘夜泊***  

信宿山塘泊，紞如更鼓沈。月光临水动，镫影隔林深。独夜何能醉，羁人祇费吟。游船归络绎，迢递管弦音。  

***龙池鲫歌***  

灵岩山阳白龙池，中有神物不敢窥。风雨变化产金鲫，腹腴修凸甘而肥。常时■者触龙怒，辟历往往随人驰。岁寒霜雪老龙蛰，罾网乃敢临渊施。一尾入市一金直，物少嗜众宜居奇。犹忆童时侍膝下，阑干苜蓿同尝之。康熙甲午，先君子为六合学官，余随侍。荏苒五十有余载，食指虽动杳难期。今兹中孚交卦气，旅馆大雪飞如簁。老夫瑟缩蚕在茧，忽见银鹿褰书帷。素鳞翕翕眼犹动，柳枝脱叶横穿腮。曰此良友自远致，主人相馈佐酒卮。纵之盆盎始圉圉，斗升之水亦扬鬐。金齑玉鲙吾所欲，灶觚况复劳相思。亟呼饔人煮冰水，芼以葱兼姜桂滋。上箸白于剖良玉，沾唇腻若含凝脂。尤爱鱼脑及鱼尾，水晶碎嚼吞胶饴。巷南同志招共食，既醉捉笔还为诗。冯煖弹铗古无取，蒙庄涸澈亦足嗤。乐王羊舌皆何在，且微昏礼观爻辞。  

***舒梦兰***  

舒梦兰，字白香，靖安人。有《白香集》。  

***廿二日入婺源境与建侯小饮***  

天西日落天东雾，船舣花香鸟鸣处。醉中收得一衫云，携向天涯觅常住。深杯已贮江南酒，坐吮霜毫笑挥手。谁家鸡犬不能仙，莫使骖鸾落人后。千峰万峰攒一河，婺中山似髻鬟多。莲舟傥遇纤腰伴，为谱新诗作棹歌。  

***游宜园题壁***  

山禽唤我来，落日催我去。潺潺石上泉，似共幽人语。  

***桐江夜泊酬双公***  

夜泊桐庐县，渔镫绕驿青。急流暄野碓，落木点疏星。舟子眠时醉，鸬鹚过后腥。钓台何处是，休负草堂灵。  

***纪梦寄家弟石生***  

江上木末呼秋风，梦中得句何怱怱。丹枫白蘋斗颜色，竹谿花榭遥相通。仙人有意延白日，钗凤亦欲栖青桐。帘栊鹦鹉讳言客，菊奴坐我寒香中。楼栏一笺自飞堕，乞余题咏白头翁。平生未尝识此鸟，千言立就无雷同。醒来但记此一语，七字莽莽殊不工。重扃落叶涉冥想，繁霜入幕悲吟虫。人间此景岂易得，赖有梦境为诗筒。挑镫点笔绘影响，船窗水月方玲珑。  

***白下西郊***  

画鹢争官渡，蒲帆逐雁群。断桥欺远客，飞叶媚残曛。竹坞祠灵鬼，池塘养活云。西郊一徐步，诗思乱纷纷。  

***山村***  

山村作优戏，妇子各倾倒。《韶頀》享爰居，翻令鸟烦恼。汉皇并六合，不能徵四皓。小儒得高第，便已轻师保。良由器识卑，何日得闻道。耳目不外惊，声色等枯草。养气如洪河，万古春浩浩。乘槎入银汉，饱噉安期枣。  

***舟中望桂林山城***  

环山筑城山绝奇，城边一水清漪漪。舟中有人向山笑，倏已身到蓬莱池。灵岩秀峰重复重，碧玉削出千芙蓉。造化胡为弄斯巧，使我罢睡来追从。儿时过此已知爱，有如旧书须诵背。典衣温得桂林山，强似胸中添累块。  

***天池寺晓起看云***  

居士爱云如性命，无往心中学禅定，比来枯坐但焚香，消爱莲龛一声磬。夜分吟卧不易眠，幽凉境中开洞天。长林虎啸月生魄，松风仍带飞来泉。山僧扣窗报云起，跣足下床忘一履。披衣直上聚仙亭，琼芝玉叶三千里。我与人间隔此云，人间富贵徒纷纷。云端试作苏门啸，不是仙灵不与闻。  

***山居梦觉***  

优昙欲花风籁清，鹤巢笼月松枝明。仙人骑杖下寥廓，银河落耳生秋声。梦醒残钟隔云断，著破云衣身未暖。沙弥平旦报云来，呼云入卧云犹懒。比来高卧惟弄云，题诗戏柬云中君。百年但喜云中住，猿鸟多情定可群。  

***周准***  

周准，字钦莱，号迂村，长洲人。诸生。有《虚室吟稿》。  

***发朱砂庵由观音岩登石人峰***  

言采黝山奇，早别朱砂石。升崖得险境，指示已悚惕。熟游尚色变，何况远来客。凌空四无倚，投趾不容隙。壁削缘藤行，崖倾藉人掖。所凭勇往志，不随艰苦易。幽岩既已经，危峰自不隔。振衣造其巅，奇胜在咫尺。俯身人烟萝，欲诣仙人宅。  

***长江万里图***  

江气溢青练，江涛走虚堂。风吹江草杜若香，江源万里遥相望。我昔经行武昌岸，计程未及江之半。天清鄂渚见千里，惟有巴船出云汉。楚塞别来三十载，披图忽睹全蜀在。巴水盘回控峡山，拂云带雨苍茫间。鼍鸣鲛宫猿啸岭，惊浪不碍渔舟闲。十二峰高如可攀，云旗恍睹神女还。反思往日游趾窄，异境未极空惋惜。白虎关，黄牛驿，引我梦魂重挂席，《竹枝》歌罢江天碧。  

***行经拂水山庄***  

扁舟泛泛越南沙，倚杖愁临涧路斜。孝穆荒斋空竹石，总持故宅尚莺花。名高那许遗缨绂，情重难教弃室家。太息百年同逝水，凄凉还为惜才华。  

***落叶叹***  

落叶如羁客，飘零无返期。秋风如解意，祇傍故林吹。  

***盛锦***  

盛锦，字廷坚，一字青嵝，吴县人。诸生。有《青蝼诗钞》。  

***过滩***  

重峡间百滩，一滩度一厄。江涡众壑趋，崖口乱石积。大石叠鼋鼍，小石攒剑戟。中流若沸川，翻倒蛟龙窟。牵舟逼下流，凛若阻兵革。长篙拄峰腰，远缆走山脊。鸣金策众工，锐进不盈尺。一丝中迸断，百里供一掷。触石无完艘，沈渊有惊魄。是时雨初霁，沙石多滑泽。亡命争上崖，匍匐落冠舄。妇孺互扶携，鸡犬任狠藉。暂脱鱼腹灾，波涛亦衽席。转思断鳌初，四极奠磐石。岂其禹力衰，此境终未辟。吾尤罪巨灵，何惜只手擘。天宰真梦梦，人事日偪窄。波静有潜鳞，林深多敛翮。寄语营利徒，勿作远行客。  

***盘山图歌为吴颖庵少京兆作***  

盘山鸟道千盘上，汉代田畴此长往。晴飞九叠康王泉，翠削千峰太华掌。东接渔阳古郡开，征辽唐将洗兵来。中盘突起晾甲石，绝顶平临舞剑台。圣朝威德销鼙鼓，万乘东来耀神武。遥瞻松柏五云凝，原庙衣冠拜列祖。六龙回驻万松阴，黄旗翠帐连云岑，朝呼羽骑射猛兽，夜敕词臣赋上林。上林赋罢重点笔，画手吴公推第一．青松万壑卷风涛，红杏千林烘晓日。云窗雾阁缥缈间，疑有群灵护清跸。十幅鹅溪供一扫，螭头拜献趋朝早。真山画山列香案，信有人工夺天巧。至尊一笑促回銮，别从山外看三盘。风雨诸陵隔关塞，莺花一路接长安。展亲礼毕勤稽古，明日经筵进讲官。  

***雪后登黄鹤楼***  

独立飞鸟际，回然身世浮。人烟残雪岸，帆影大江流。词赋空鹦鹉，轩窗落斗牛。乘风吾欲去，家在海东头。  

***大别山禹庙***  

明德馨香地，长瞻大别峰。神奸蹲覆鼎，追蠡落残钟。壁篆萦蝌蚪，垆烟护衮龙。门前江汉合，滚滚自朝宗。  

***蜀道写怀***  

辞家动作经年别，去国真成万里游。泪眼已枯猿啸夜，乡书空望雁来秋。蚕丛路险连云栈，鹿角滩惊上峡舟。心折江陵灌围叟，黄柑千树比封侯。  

***高凤翰***  

高凤翰，字西园，号南村，又号南阜，胶州人。官歙县县丞，署知县。有《南阜山人诗集》。  

***野鹭***  

黄芦下夕阳，野塘秋水冷。隔岸鹭衔鱼，侧眼窥云影。荻花卷雪来，海风吹断梗。惊起破青天，残霞红在岭。  

***村晚***  

桐荫下芦帘，凉亭生清樾。徙倚傍前村，乱蝉鸣不歇。丛树低远天，山影青一发。原草醉夕阳，归鸟旋林没。行歌独去来，坐上东山月。  

***海上怀古***  

极目寒烟接大荒，海山秋色共苍茫。风高响落钟儿石，潮怒声催鼓子洋。设险至今留楚塞，求仙何处问秦皇。马蹄踏处情何极，下尽千峰落日黄。  

***大热中题宋人雪芦宿雁图***  

客堂书掩红云骄，火龙衙衙排空烧。树头不动焦欲秃，暍禽坐树愁郁陶。忽然有客叩门至，手提数幅生鲛绡。飞烟散雾张四壁，指顾一一忘疲劳。就中一幅尤奇绝，荒汀野岸风萧骚。残芦半折溪色冻，霜花雪气横清宵。下有群雁宿沙嘴，三三两两纷为曹。江南江北梦寒雨，衔芦何处凌穹霄。人生寄迹亦如此，鸿泥转眼迷江潮。意外余闲妙点缀，更扫堕羽穷芒毫，委沙拂雪欲飞动，风来疑逐帘须飘。边鸾崔白不在眠，世间余子空自豪。摩挲瞪目噤不语，当头似有寒泉浇。寻常颇怪北风妄，此时真觉森颠毛。呼童扫地拂竹簟，支颐卧对霜天高。  

***野泊***  

石头城外放般行，野泊荒滩欲二更。露下平沙闻雁语，月明春水看潮生。上元节候余村鼓，薄宦心期付酒觥。满眼升沈直底事，海边鸥鹭久寒盟。  

***太初古甓凿砚歌***  

侏儒饱死臣饥死，老朔殿上呼天子。稽首顿首玉阶前，玉花一片随朔起。流传人代入吾曹，刮垢磨光见肌理。蟠云郁作葡萄团，簏簌累垂万颗紫。断角残印半未真，太初之字犹可指，双题并行纪宫名，宫字空存亡其尾。摩挲对客发长吁，此君阅人应多矣。坼痕啮土蚀古花，几入荒坟几战垒。我凿作砚伴书生，不雕不琢存其始。贮墨一石饱霜毫，斗酒犹堪注汉史。  

***门前***  

聊尔将扶去，衡门一暂临。雁声秋意迥，人语夕阳沈。变灭看云眼，苍茫袖手心。惟余双岭旧，迢递下暝阴。  

***上官周***  

上官周，字文佐，号竹庄，长汀人。有《晚笑堂集》。  

***过小石楼有怀张穆之***  

罗浮春早淡烟笼，离合由来气自通。荒径乍开晴树绿，啼莺新破晓窗红。奇峰屴崱留名迹，台榭深沈有晋风。惆怅素怀情未已，铁桥人去石楼空。  

***方士庶***  

方士庶，字洵远，江都人。有《环山诗钞》。  

***秋夜盼儿子家书不至***  

坐久月当户，露凉侵鬓丝。江湖新雁少，游子达书迟。拂簟不成梦，倚栏无限思。萤光忽明灭，已近授衣时。  

***甲寅九月南堂先生归里计日抵家见忆代书***  

去日旅愁尽，归时乐事偏。秋余黄叶后，人到菊花先。城郭惊乡土，妻儿说墓田。从来为客久，此别只经年。  

***汪士慎***  

汪士慎，字近人，号巢林，江都藉歙县人。有《巢林集》。  

***吴氏家藏十三银凿落歌为蔚洲赋***  

东城雅会延陵家，丹黄绕座开秋花。宾朋半是南帆客，筼筜影里浮流霞。酒酣主人兴复作，呼取盘盂重劝酌。明镫闪闪古匣开，著手光流银凿落。银凿落，十有三．记得先世觞宾客，一觞一咏恣欢谈。到今岁月留传久，世世珍藏胜琼玖。玉壶酒满泻红云，香沃芙蓉光在手。或为彝鼎形，或作云雷象，玲珑花卉各逞妍，玉斝素磁同雅赏。一饮再饮客颜丹，长歌短歌如狂澜。玉山欲倒金樽翻，花阴月色移栏干。  

***闵华***  

闵华，字玉井，号廉风，江都人。有《澄秋阁诗集》。  

***雨宿江口***  

篷背雨潇潇，并入江流响。夜久觉船移，知有春潮上。  

***晚步剑池***  

鸟宿人未宿，夜语空山清。星自池底见，僧从林杪行。悠然磐石上，坐待寺钟声。  

***下尧峰***  

上尧峰接下尧峰，石路无尘满谷松。行尽清溪人不见，万修篁里一声钟。  

***焦山观音岩晚望用宋人赵冰壶韵***  

扪读冰壶句尚存，虚亭人坐水云昏。沙头一雁丛芦没，江上千峰落日吞。扫叶深林逢白足，扶藤危磴引青猿。茫茫目送东流去，终古潺湲漱石根。  

***钱梦铃***  

钱梦铃，字祚贤，号五峰，嘉善人。诸生。有《补巢书屋集》。  

***咏尘咏影和敬业堂集中韵***  

一片空濛著物轻，探寻无迹听无声。从教尘尾挥难尽，聚向轮啼看不明。总为多情生步袜，未能免俗惹冠缨。劫灰与尔长终古，东海沧桑问几更。  

起灭何从证宿因，镫前月底动相亲。悟禅尚著空中色，妙笔难摹画里神。万物有形皆泡幻，一腔无我是天真。未须拂拭菩提树，苦向身心索解人。  

***抵金陵连日大雪奇寒***  

一带西南巷陌喧，城隅东北最萧寒。只饶雪意存公道，白屋朱楼一例看。  

***自题四科荐卷后***  

雕文有如铸剑器，争时不争钝与利。又如风花下上飞，或飘茵席或堕厕。文章莫与时命争，著作故须借声势。国门不敢擅增删，重是煌煌丞相制。老生常谈何足珍，敢望三缣酬一字。詅嗤贻笑亦奚为，葬汝梓州兜率寺。  

***补巢书屋歌***  

择居有如鸟择巢，脱彼幽谷迁于乔。我生铩翮频飘飖，西飞燕子东伯劳。初从萧林陟东皋，鹊巢暂作鸠居侨。七年寄迹如萍飘，朅来此地重诛茅。羽谯谯兮尾翛翛，尔室幸免风雨漂。室中有子取鸱枭。漫漫长夜时鸣嗥。两三雏羽犹稚娇，傍母索哺声嗷嗷。老乌觅食暮复朝，俯噣堕芷仰衔苕。卷羽飞渡长江潮，漂泊湖海非游遨。归飞不为惊弓逃，两翼损折难翔翱。缩颈曳尾伏林梢，一枝犹喜稳鹪鹩。君不见羽山文雉中旌旄，弋者挟弹弯乌号，故巢回首牖户抛。又不见西江单鹄摩青霄，撄缴忽坠层云高，故巢回首林木焦。嗟哉两禽具奇毛，祸机窃发徒自招。何如空谷长逍遥，偃仰不用嗟无聊。丹山阿阁让九苞，弗复矫首抟扶摇。噫吁嘻！弗复矫首抟扶摇。  

***补和曹六圃永宇溪庄编篱诗***  

身世翩然蝶翅轻，坦怀直令险途平。划沙不碍花联脉，编竹仍邀月漏明。药圃朝晴铺席晒，秫畦秋雨带经耕。柴桑风味君能续，要与东篱一样清。  

***朱碧山银凿落歌***  

玉鱼金碗埋山阿，龙泉宝鼎沈长河。连环斫断唾壶缺，古物人世旋消磨。咄哉兹樽不堕劫，屹如硕果悬高柯。溯源造自至正岁，遥遥五百年中过。当时渭塘碧山老，神技起绝工研摩。铸金不用人煅炼，既追复琢还加磋。磋桠倩作卧龙象，霜鳞银甲横沧波。首尾起伏得形势，枝节轇轕蟠青螺。脊背箕踞寻源使，飘然髯鬓纷婆娑。彭亨大腹洞无物，容得醪醴三升多。五言短句六字赞，钩勒一一精无讹。雅制曾落名士手，当筵釂罢欢颜酡。江村学士题品贵，黄金倍价难搜罗。竹垞秋锦尤宝爱，淋漓醉墨银槎歌。当湖槜李不复作，纵有神品谁摩挲。吾生何幸与赏识，惊叹无已吟还哦。何当金龟换美酒。一醉千日回天和。乘风荡漾碧海去，直抵西极寻义娥。  

***瓶山古瓶歌***  

剑锋劈破双玉斗，如意击缺唾壶口。汾阴宝鼎埋深渊，禹庙金钟虫啮纽。古物历劫难自存，玉碎金融况瓦缶。瓶兮尔本搏土成，何当完善落人手。苍然古色苔藓斑，掘地得自山麓间。一丘今作黄冠宅，旧是官家榷酒关。想见当年挹注时，髻垦薜暴无妍姿。弃掷堆垛不甚惜，甃以砖石成厜<厂义>。或云此物有神护，瓦砾堆中尚完固。腹贮松醪味不渝，口含藓蕊颜非暮。此语信否吾不凭，重是昆明灰劫遇。吾闻光尧内府法物传，汝定官哥陶器全。遍体光<石由>粗其边，青铜里之色蔫然。旋遭兵燹惊烽烟，零落风尘散市尘。斯瓶无分供御前，不材翻得终天年。运会迁移时代久，承平出世良非偶。居然宝物兵留遗。玉盘磲碗堪为友。吾将佐以赤壁之匏樽，配以子云之酱瓿。不须七碗玉川茶，常泛三千桑落酒。  

***张锡爵***  

张锡爵，字担伯，一字中岩，嘉定人。贡生。有《吾友于斋诗钞》。  

***报国寺双松歌***  

五丈一攫烟云寒，十丈一折雷雨蟠。电光煜煜烧檐瓦，鳞爪僵冻双龙眠。干霄无心故垂地，横空忽放穷幽燕。幹拏漠北尽萧艾，影排阊阖迎神仙。风回雾黑夜吟啸，桑乾倒卷流潺潺。祇愁掀舞怒腾上，殿庭摇荡无遗椽。不然道人三味力，咒水降制长蜿蜒。何为神物易翔跃，鼓钟相聒殊安便。我来名蓝正无事，支筇仰面闲留看。巨栎盘盘阴蔽野，楼桑矫矫光参天。岂如兹松镇禅窟，斤斧不到青铜坚。上方花雨作膏沐，玄鹤来往相周旋。葆真完朴事非易，咄哉千载形神全。老僧导我历高阁，秋空景物开澄鲜。尘收日霁见负戴，芦沟车马如奔川。百年泡影一转瞬，安能巢此还烧铅。松昉煮罢竟飞去，洪崖子晋聊随肩。吁嗟学道吾已晚，明朝且上西山巅。  

***题宋比玉八分书册子后***  

暴秦燔经多狱讼，书趋便易隶乃兴。建初饰隶作楷法，义取八字分成形。篆八隶二相割取，俗流伪讬言难凭。毛弘秘书教自汉，钟繇铭石看飞腾。有邻择木擅唐代，字体与汉原相承。弥勒像碑少笔法，百金一字知虚称。珏也工书值明季，奋笔俯仰萦回轻。烟飞云逝断还续，山颓雨骤纵复横。屹如钟虡悬重宇，翩如鸾凤翔青冥。上谷二难频展玩，衙斋风日何幽清。流传距今越百载，纸墨完好光荧荧。吾闻珏也不羁士，主文谲谏能诗鸣。荔枝仙人早自号，路逢程老谓松圆。呼以兄。小鸾长裾日捧砚，浊醪数斗倾盆罂。兴酣八分夸入妙，淋漓素壁兼秋屏。宜官酒舍漫偿值，魏武别馆闲施钉。珏也此书与之敌，纤波浓点犹前型。北走燕山东吴越，抱琴彳亍歌榛苓。故园荔熟不归去，桐棺旅殡吁可矜。从来盛名多坎壈，题诗望古心怦怦。  

***王麓台少司农画山水***  

山吐秋云云琐树，阁浮溪水水生漪。遥天一抹青如黛，恰是新凉过雨时。  

***张四科***  

张四科，字喆士，号渔川，临潼人。贡生。有《宝闲堂集》。  

***靳禄***  

南山道新雪，落日长林昏。有客逐獐至，遇盗方杀人。义愤一以激，众寡宁所论。箭如饿鸱叫，始各鸟兽奔。惟余一女子，泣拜不成言。自恸遭剽劫，分与黄壤亲。何缘鬼伯手，夺得未绝魂。却顾此身外，何以酬斯恩。黄者金满籝，白者麦满囷。拂衣去弗应，欻越铜人原。归来掩关卧，饥肠如转轮。客固饮博徒，作横乡里嗔。忽焉赴急难，犹谓血气振。终乃不望报，此足愧缙绅。三老上其事，颂者万口喧。县令始亦喜，拟请旌其门。访诸老博士，谓匪素行纯。四境多椎埋，况可使上闻。吾闻为政要，求备不一身。居上示所向，厥下庶克循。杀一警且百，举善远不仁。俗吏乃罔识，安议惟摇唇。作诗待询采，直质不没真。此客曰靳禄，栎阳村中民。  

***雪后登汝州望嵩楼***  

嵩高山头玉旆出，世界尽被瑶华封。三花二室不到眼，镇日闭置幨车中。汝濆客舍鸡上距，默念此愿何由从。朅来北楼试纵眺，隐约听得伊阳钟。回风忽卷云蓬蓬，树梢残照开洪濛。青天栉比卅六峰，一一削玉攒芙蓉。平田缭白百里近，渗金楼观明深松。正如蓬莱隔清浅，三山缥缈凌虚空。招招笙鹤惜不下，便欲往问浮丘公。平生壮观推第一，山灵似与精诚通。坡仙去官诧海市，昌黎南归祷祝融。微生敢望千载上，斯境环异将无同。少焉岭缺吐圆月，霜采照耀新磨铜。阑干拍遍叫奇绝，酒钱未办殊怱怱。归来气豪压东野，安用盘涡访石龙。  

***题杨吴浔阳长公主墓志拓本后***  

广陵妖乱将宁息，天遣杨吴留霸迹。生男肯作节度使，生女犹蒙汤沐邑。浔阳公主亦天人，欧史空翻未著闻。一抔莫问殡宫地，千载惟传谀墓文。尽说西华门外叟，挥鉏劚出贞珉厚。吴牛砺角落谁家，剡藤脱字归吾手。回环诵之剧可怜，存殁哀荣事宛然。埋香空记兴宁里，凋蕣还题顺义年。下嫁彭城应鼎族，随宦名州屡纡毂。刘郎家世亦无徵，合在英雄三十六。摩挲往事闲穷究，李花又落杨花后。不见永兴遭篡时，闻呼公主辄含悲。亦有芳仪陷强虏，伤心万里望南箕。流落沈沦同断梗，如尔全归实天幸。铭幽犹得似承平，地下芳魂应亦省。休因翠墨感兴亡，矮本空斋手自装。堪配汝南暮志稿，临池开处各生香。  

***松寥阁坐雨***  

海上风雨来，不见双峰颠。经窗犯晓启，万态纷目前。风起江色黑，雨过山光鲜。风雨自变幻，江山故依然。默与道心契，静结沧洲缘。终期谢尘鞅，高咏钓竿篇。  

***夕阳***  

惆怅西窗景易沈，更凭高阁散幽襟。寒鸦古木无边好，极浦遥山一半阴。黯黯最愁长路客，骎骎偏感暮年心。晚晴记得樊川赋，独立苍茫拥鼻吟。  

***与宗人某话旧***  

故里元正会祀同，夕阳饮猎记怱怱。马前锦雉援弓堕，河上榹桃对酒红。频岁离忧头有雪，当时豪气耳生风。可堪多病松楸远，长作江湖听雨翁。  

***客有谈故将军事者赋之***  

酒酣双耳热，复典鹔鹴裘。看君飒华发，意气尚莫俦。昔事大将军，万里从军游。星驰青海战，电卷黄云愁。扫除王庭空，指顾胡命休。成功献天子，开国冠诸侯。豪贵让绝席，卿相拜马头。势等山岳崇，权将人主侔。此时亦受赏，仍参幄中筹。微谏愧伍被，游扬希曹丘。门生半天下，资货溢九州。武安益骄横，淮阴无反谋。由来功名盛，容易生疮疣。天子终见疑，廷尉俄来收。冰山一朝摧。敌国起同舟。盈庭对狱吏，独蒙脱累囚。赫赫显要地，昔人戒经投。炙手虽可热，失足易起羞。临事苦不慎，过时空自尤。于今年七十，不醉复何求。  

***登甘泉山***  

近郊莽平楚，崇陵表步仞。邈尔蓄云雨，岿然作固镇。憩涧希白石，升阪遗乔林。尘居夙鹤望，霞标若瑶岑。层丘既斗回，阴冈亦宿列。振衣陟其颠，北风将暮雪。目存汉王墓，想属陈公陂。古人虽已矣，警余千载怀。  

***泛南池***  

蒹葭秋水棹忘归，回首春风酒伴违。若是机心犹未尽，白鸥应亦背人飞。  

***天河***  

经天惟颢气，行地是余波。不假月明色，自然秋思多。迥连云影动，寒压雁声过。便拟乘槎问。星期定若何。  
