---
title: 第9部分
index: true
icon: editor
order: 9
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷六十四

***边汝元***  

边汝元，字善长，任丘人。诸生。有《渔山诗草》。  

***虞姬***  

大王之所爱，贱妾与骓马。时违骓不逝，妾生胡为者。伏剑君马前，待君黄泉下。持此报君恩，别泪不须洒。  

***沈起麟***  

沈起麟，字苑游，天津人。有《诵芬堂诗》。  

***买棹送家次辰南归***  

萧萧补被寄星艭，脉脉离情恨未降。帆挂晓风吹落月，棹分秋水渡澄江。远山青处劳双屐，霜叶红时醉一缸。此去苕溪何日到，好遗尺素慰寒窗。  

***周焯***  

周焯，字月东，号七峰，天津人。拔贡。有《卜砚山房诗钞》。  

***与子憨上人溪上步月***  

溪上余清景，宵来更不同。水天双月白，林屋一镫红。人境无尘想，缁流有素衷。未知莲社酒，果否许陶公。  

***秋日访子憨上人留宿精舍***  

小别云林数载余，一舠重泊古僧居。携来紫蟹黄柑好，正是斜风细雨初。野圃四围秋寂寂，山斋一榻夜蘧蘧。寒星数点流萤小，犹似虚窗照读书。  

***赵玉***  

赵玉，字瑞君，号琢斋，满洲旗人。  

***春日游翠云亭晚眺怀亡友***  

再至曾游处，凭高望远天。暮云飞岭岫，春色暖人烟。亭子存犹昔，锺期去不还。浮生瞬息梦，此日意茫然。  

***伊麟***  

伊麟，字梦得，号书樵，满洲旗人。有《种墨斋集》。  

***颖士用拙邀结社作诗奉答***  

古人重藏修，结社事已末。诗从性情出，岂于此中得。苏侯泮宫俊，英声久烜赫。闻与元珍子，两雄动相扼。昨枉尺素书，约我为社客。我不如元珍，怜渠卧消渴。难为数相就，尘务互偪侧。倡酬岂不美，所愧才力啬。飞札谢诸君，斯言毋厚责。  

***春兴***  

春风吹蓬庐，屋上出短草。嗟尔物何知，欣欣及时好。携锄理花畦，土膏射晴昊。甲拆纷离披，翦伐伤指爪。指伤不足惜，勿使滋蔓老。  

晏起窗既白，疏帘透朝晖。茶沸石唇响，鸟鸣檐角飞。扶杖出门去，看山偶忘归。流水清见底，落花香软泥。翩翩新燕子，春社来不违。  

***春农***  

昨宵一夜足春雨，农夫起坐喜相语。吾侪竭作及是时，夜半饭牛急命侣。清晓纷然驾犁出，山妻稚子饷炊黍。簌簌鞭响转林间，锄破鳣血黄金土。土膏已润东作息，牛羊下来不遑食。前途下马劳农夫，羡尔子孙事稼穑。西成在望庆仓箱，富贵必从勤苦得。十一输官九及私，耕凿宁歌非帝力。嗟哉农人莫云苦，含哺鼓腹谁知汝。岁时伏腊烹鸡豚，欢娱仰足事父母。风波曾未到蓬门，悠悠林泉傲巢许。  

***僖同格***  

僖同格，字成之，号用拙道人，满洲旗人。拔贡。  

***杂言***  

古墓金台阴，深林若城府。墓前老华表，夜半作人语。不知语向谁，凄音杂寒雨。宁事燕昭王，莫见张广武。  

***秋晚行***  

秋原落日秋坟荒，老狐出踞坟穴旁，呼风向月啼晚凉。道人步屟榛莽中，搴蓬坐指枯<骨童><骨空>。吾与汝皆亡是公，尔未尝死我未生。野磷古血徒相惊，归欤试作《秋晚行》。呜呼！世人鲜有不死身，东坡说鬼君无嗔，鬼亦岂不尝为人。且与媍子烹秋茶，寒镫作蕊如作花，道人夜久犹咨嗟。  

***书曹孟德诗集后***  

健笔犹从霸气生，毅然横槊主文盟。东汉而上有其匹，大江以南无此声。安得短兵攻老贼，坐看坚垒据长城。诗家共说黄初好，七子何人口舌争。  

***夏兴***  

水车幽巷寂无哗，廿载重来此卜家。二寸鱼游三尺水，独身树长并头花。心清顿觉炎威减，地僻还令睡思加。倚坐蒲桃青荫底，梦为蝴蝶到《南华》。  

***黄德溥***  

黄德溥，字子厚，汉军旗人。有《千顷斋诗草》、《红叶村诗钞》。  

***山行***  

匹马秋山路，萧森断客魂。白云天际雁，红叶水边村。飘泊征衫旧，艰难傲骨存。生平矜意气，此际与谁论。  

***双龙观看花即席拈韵得津字***  

万壑藏幽境，提壸及暮春。花深疑失路。泉响喜通津。谈笑挥长尘，沈酣卧锦茵。归途休秉烛，片月挂城闉。  

***戴晟***  

戴晟，字晦夫，江南山阳人。有《寤砚斋学诗》。  

***读韦诗了无一物可以拟似適僧赠梅花取以配之左司其诈我乎***  

韦诗如梅花，暗香生清境。孤绝淡尘想，幽微具隽永。花气洗垢氛，诵诗令人冷。看花亿万人，真赏在和靖。谁能解左司，世事甘与屏。驱除杂念虑，冥默得渊静。合之非声色，分观如形影。浑忘诗与花，悠然一笑领。  

***题柴村画***  

过眼云烟迹已陈，溪山谁主复谁宾。偶来响答松林下，千劫难忘世外人。  

***刘家珍***  

刘家珍，字席待，号鹿沙，宝应人。诸生。有《蠖堂稿》、《北省集》、《藕花书屋集》。  

***泊瓜洲***  

日落停江棹，人家簇野烟。潮声喧入夜，树色远浮天。镫火三更市，帆樯万里船。遥闻京口路，渔笛起悠然。  

***送别陈子书***  

少小辞家作壮游，秋风秋雨木兰舟。送君心似长河水，万转千回绕渡头。  

***李必恒***  

李必恒，字百药，一字北岳，高邮人，有《三十六湖草堂诗集》。  

***文游台***  

梧桐生朝阳，翙翙凤鸟至。惟贤斯召贤，莫之致而致。淮海天下才，磊落负奇气。命驾来苏公，崇丘此焉憩。孙王亦可人，谈笑幸相值。酒酣望终古，青天照残醉。想见掀髯时，峥嵘吐高议。胜事近千载，风流未坠地。谁云培塿卑，而作乔岳视。临川亦居停，遗迹无人识。怀古发长谣，霜风飒清吹。  

***珠湖***  

好风从东来，杨柳大隄绿。菰蒲芽短短，凫鹥晴出浴。扁舟郭外去，波光淡和旭。俯仰怀幽人，结庐傍隈隩。潜姿媚孤影，奇光亘天烛。地灵斯人杰，崛起振芳躅。岂徒科名显，直节著谏牍。五湖波浩荡，望古引遐瞩。渔烟青苇丛，飞起双属玉。  

***吴门徐昭法先生画芝***  

垒坷轮囷态最工，披图谡谡起清风。定知崖畔丛三秀，不在祥符万本中。  

四皓当年彊是非，商山芝愧首山薇。祇应乞与徐夫子，闭户丹青为疗饥。  

***张泰基***  

张泰基，字大复，号蔗翁，太仓人。有《关中集》。  

***田氏紫荆村***  

兄弟情如何，昔闻田氏子。堂前紫荆树，菀枯系忧喜。人同树欣欣，树为人旎旎。人情有断绝，树亦从兹已。感此欢如初，复使成连理。草木天地心，终古宜不死。我行过柏榔，蓦见紫荆里。高榜揭当途，意在风万纪。如今参商满天地，争说庭前荆亦紫。  

***邯郸道***  

侵星发沙河，寒风叫骚屑。南行邯郸道，沙深马蹄没。碛砾击车轮，硠磕声不绝。轰然一怒掷，我骸惊欲裂。县以山尽名，地胡犹屹<山齿>。丛台竟何有，渠水空幽咽。因思古名都，累代生人杰。杵臼尽客忠，罗敷完女节。壮哉蔺相如，叱秦拌颈血。立功拜上卿，回车甘屈折。孰谓人素贱，乃独凭口舌。故址我欲寻，行程不得辍。万古苍烟中，英雄尽扃鐍。不见抱枕翁，富贵才一吷。  

***杨维坤***  

杨维坤，字地臣，号定安，又号素堂，阳湖人。诸生。有《研堂诗稿》、《花外散吟》。  

***送道柔与其徒北上***  

与君耕研春复春，掉臂结客游重闉。前年花发同就道，今年鹏徒难为邻。五战棘闱屡蹭蹬，两番京邸潜悲辛。饥鹰折翼向人叫，老马伏枥安能驯。惟君干镆焰如电，康庄赠策雷与陈。攫空蛟龙不可测，下笔风雨诚有神。苏黄妙手世谁似，伊洛的派师传真。儒者气象郁年少，谪仙标格疑前身。燕山紫桂逼天阙，努力秋风探月窟。市屠壮夫傥问君，道坤今卧南山云。  

***归田园居***  

微雨洗高林，回飙开我襟。称心固为好，苟得非所钦。汲汲鲁中窔，遥遥沮溺心。山川千里外，怀古一何深。  

虚舟纵逸棹，寒竹被荒蹊。先巢故常在，违己讵非迷。中道逢嘉友，年饥感仁妻。不眠知夕永，束带候鸣鸡。  

***出东门行与道柔***  

朝出东郭门，暮出东郭门，碧阴一带榆柳村。迤逦数武便萧寺，中有故人安经笥。故人耽静辟客来，剥啄时时乘兴至。馆人怪我何怱怱，我非看竹与问松。三日不见病抑郁，雄谈万古开心胸。扣角歌者杂行贾，炊扊扅时困五羖。若非任好小白贤，那拭珠光出尘土。谁家儿子狐白裘，烹鲭擗麟同五侯。玉鞭银络倚微醉，飘飖意气横千秋。吁嗟天道不可测，道之丰者数偏啬。失意八九事寻常，为君屈指一不得。似我濩落尤相怜，置酒当歌聊自便。摴蒱狎猎并得志，牖下矻矻徒穷年。君不见树梢斜日陇头月，亭午不常圆又缺。天公何意判晦明，循环至理何烦说。  

***村居晚眺***  

开帘欣雨霁，烟火隔林微。一径牛羊入，孤村桑柘稀。长天连远水，积雾塞岩扉。仿佛闻人语，溪南种树归。  

***毛序***  

毛序，字东球，号青笠，别号崧园，太仓人。有《静娱集》。  

***题离薋园画卷（离薋园者，琅琊二美先生所构也。明嘉靖中，分宜当国，先生旋罹家难，屏息归隐。以“离薋”名其园，复绘为图，朋好题诗其上：“伤兰芷之不芳，怨蛾眉之谣诼。”惴惴有灵均忧谗畏讥之意焉。后百余年，为清河张蒿园广文宅，画卷亦归张氏。岁丁亥正月五日，招同人文宴其中，酒酣，出图***  

示客，各赋诗以纪之。）  

在昔嘉隆际，承平事粉饰。海内主文盟，王李两词伯。小美复继之，火攻势颇急。何人秉国成，烈焰正熏炙。盈室惟菉葹，兰茝遭掊击。骇机罹家难，归来避毒螫。园裁五亩余，环舍清流激。绘作《辋川图》，惨澹见笔墨。卷轴牛腰粗，纵横满篇什。迩来百余年，齿颊尚啧啧。张公黄门后，高爽世无敌。买断谢家山，犹存到公石。画图已散落，弃置等瓦砾。公独购之归，绨锦加閟惜。东风初解冻，春溪漾深碧。来继斜川游，酒酣话畴昔。晴窗展绢素，香古色微黑。风亭暨月榭，指示仍历历。醉眼重摩挲，瞪视三叹息。古人构名园，经营费金帛。凿池引潺湲，累石肖屴崱。一旦高台倾，荒废委丛棘。宁仅李与牛，后世供笑哑。兹园幸无恙，复作高人宅。桥边驻巾车，竹下岸冠帻。岂繄主人贤，亦恐无此客。后日傥重来，梅梢应放白。  

***殷再巡***  

殷再巡，字二南，常熟人。有《香泾仙吏遗集》。  

***墙上草***  

纤纤墙上草，日出犹青青。须臾朝露乾，憔悴不欲生。却顾东墙下，向日何其荣。讬根幸得所，雨露皆有情。秋尽或就衰，春到还发萌。荣枯虽有数，栖讬焉可轻。  

***李崧***  

李崧，字静山，江阴人。有《芥轩诗草》、《夕阳村诗钞》。  

***莱石翁枉顾留宿听雨***  

门掩湖村静，堂幽落叶深。青镫风雨夜，白首故人心。志在留长剑，囊空挟古琴。来春毋爽约，掉臂入山林。  

***怀戴南枝***  

义士全高节，伤哉故国春。山河遗血泪，天地寄孤身。煮字以为饱，采薇忘却贫。衣冠千古在，殁世不沾尘。  

***寄怀陶村兼呈樾亭***  

斜日沧江岸，寒烟独树村。空阶余鸟迹，落日满柴门。心静闻天籁，行吟惜藓痕。天涯知己隔，此意向谁论。  

***邢梦卜***  

邢梦卜，字茂林，当涂人。有《臼阳集》。  

***喜杨长文见过***  

乍惊声剥啄，门外有高车。君自辞彭泽，吾仍守敝庐。情亲还似旧，容鬓已非初。不是怜同气，何人问索居。  

***送兄之宣城***  

作客宣城去，何时揽辔还。亦知非别久，无奈独凄然。茅店更阑月，长途岁暮天。登高时远望，魂断敬亭巅。  

***许梦麒***  

许梦麒，字仁长，合肥人。有《楚香亭集》。  

***泛湖***  

西郊风物说方湖，一叶扁舟寄兴殊。夹岸山高残日小，隔林野阔暮云孤。香闻篱落花重叠，影入烟霄雁有无。黛色波光看不尽，浑疑身在《辋川图》。  

***秋江晚渡***  

落日澹洲渚，扬帆破晚烟。秋高霜叶白，云细浪花圆。远寺一声磬，孤篷何处船。柳堤镫火外，尚有酒旗悬。  

***湖村访友***  

我爱骚人住水湾，当门湖水白潺潺。安排游客床头酒，供给诗家屋外山。笴榦著风低翠色，苔衣经雨上新斑。向谁乞得丹青笔，写出村图一幅间。  

***吴应莲***  

吴应莲，字藻湘，号映川，休宁人。诸生。有《淇竹山房集》。  

***过严陵钓台***  

桐江一线出天都，两汉高风旷代无。帝座暂来居士迹，云台终少客星图。祇缘秉性娱山水，不为逃名隐钓屠。试问垂竿何处所，凌空峭壁望模糊。  

***黄山云海歌***  

黄岳凌空数千仞，千岩万壑含精蕴。有时喷薄结成云，弥山遍谷皆缤纷。平铺峰顶滔天白，五更变幻长空色。望中汹涌如惊涛，天风震撼大海潮。有峰高出惊涛上，宛然舟楫随波漾。山巅古木气萧疏，何似桅樯列画图。风渐起兮波渐涌，一望无涯心震恐。山尖小露如垒石，高处如何同泽国。斯为大地一奇观，狮子峰头最耐看。云蒸山顶成沧海，云消山色依然在。须臾旸谷辉乍腾，片时沧海忽消沈。乱云漠漠归岩壑，山顶波涛不复作。峰峰依旧插晴空，千年绝壁留仙踪。  

***程庭***  

程庭，字且硕，号若庵，歙县人。有《若庵诗》。  

（陆陆堂曰：“君以茂阀而具英姿，於书无所不窥。汰其渣滓，味厥精英，淡宕者如韦，沈著者如杜，纵横奇辟者，於昌黎、昌谷间自标一格。”）  

***泊木渎镇***  

小桥通野市，远岫入溪烟。僧磬夜初静，渔镫人未眠。长腰炊玉粒，缩顶煮银鳊。愿得携琴酒，牵萝葺一椽。  

***咏史***  

山头冻雀语含凄，陵庙荒凉渡渭时。何负朱三还作贼，箕裘偏自五经儿。  

三垂冈上酒频酾，钟虡还瞻旧羽仪。一扫横尸三十里，军中怕杀李鸦儿。  

俛首儿皇剧可怜，石郎千载负余膻。空传十万横磨剑，却陷卢龙四百年。  

***无题效义山体***  

幽兰咽露漂嫣紫，雌凤凄吟秋月死。富平年少娇无愁，一生玉软迷花底。十二峰头聚碧烟，弹破湘江五十弦。青陵台下双栖鸟，不化鸳鸯化杜鹃。无情网罥秋千索，行骢莫绾游丝弱。散云团雪不成声，银瓶绠断蛟龙攫。玉钩斜湿疏疏雨，笙囊绣袜埋香土。横塘西畔袅西风，莲花褪尽莲房苦。  

***翟士鳌***  

翟士鳌，字永维，泾县人。诸生。  

***谒敬亭张尚书祠***  

名山有意待畸人，猿鹤千年幸作邻。晞发沅湘还恋楚，采芝商洛竟忘秦。老臣心事风霜苦，吏部文章日月新。总欲揽衣循北郭，野棠花发不胜春。  

丹垩山椒一径通，往来愁绝望鸡笼。为辞簪绂江城隐，岂愿乡村伏腊同。古树含烟平阁外，归帆送影夕阳中。纷纷客舍争相识，今日临风尽老翁。  

***翟赐履***  

翟赐履，字非熊，泾县人。诸生。有《清阁诗集》。  

***为汪姚良兄作***  

与君相见日，俱是少年时。江树侵行迹，山云误客思。黄金皆失计，白发不须期。浮念知非道，高歌寄别离。  

***许七云***  

许七云，字耕华，桐城人。诸生。有《芋畹集》、《游粤草》。  

***望夫石***  

山上白云影娟娟，山下水流声溅溅。有情云逐无情水，一去人间不复还。将身冻合水云汁，朝朝暮暮山头立。明月常明白日白，岭猿为尔啼于悒。  

***山阴道上***  

翠亚层峦黯不分，嶙峋缺处露斜曛。石门磵道堆黄叶，萝屋花楼锁白云。人逐鸟飞经岭歇，风传樵语隔谿闻。秋衣拚湿寒山露，愁别仙源麋鹿群。  

***吴邦治***  

吴邦治，字允康，歙县人。有《鹤关诗集》。  

***题萧尺木先生画卷***  

余胡乐乎居廛肆，双眼昏昏不识字。醉魂吟魄望林泉，好山不到扬州地。尺木先生古逸人，闭门为写山水真。万斛涟漪涤埃垢，笔端不受纤毫尘。廿尺鲛绡一千里，澹翠岩峦澈秋水。埤堄楼台霄汉中，红叶青松道途里。行者鹿鹿静者闲，冥鸿隐豹在其间。窗堆万卷手持笔，一生著作藏名山。名山之藏乃幽绝，不应龙求不石齧。先生貌物兼貌心，一束丹青若冰雪。可惜东南此山川，眼中下士心拘牵。婚嫁毕来头白矣，何时一鼓沧浪舷。  

***马祜***  

马祜，字律周，又号云巢，桐城人。有《善藏集》。  

***玉屏山寺***  

谷口时来往，松风一径深。浓春树皆绿，亭午寺犹阴。山色清入骨，谿声静客心。偶然逢石坐，无语独披襟。  

***同人饮澄响堂***  

何意翠微里，柴扉为客开。间云百态出，旧雨一时来。鸟乱空山响，花明宿雨催。陶然同朗咏，狂醉倒金罍。  

***偕周笔峰买舟之吴门***  

绿杨吹雪满河干，烟水茫茫客路难。白舫乘风容我共，冰弦邀月为君弹。山移断岸孤帆过，潮落空江二月寒。此去吴阊花正满，计程好向虎丘看。  

***相如入都过晤邗江旅寓***  

昔年吟醉皖江楼，弹指俄惊十六秋。可奈相逢又相别，满天风雨过真州。  

***马棻臣***  

马棻臣，字甘凝，桐城人。有《健斋诗存》。  

***初夏集饮兹园***  

名园在咫尺，过从屡开筵。礼数宽先辈，谈锋纵少年。新莺初绕树，浓绿已成天。花事春残未，彫阑芍药边。  

***马耜臣***  

马耜臣，字小苏，桐城人。有《霍山诗存》。  

***归抵枞阳***  

抱病归来顿解忧，四年人作仲宣游。一生九死余残喘，片雨孤帆抵故丘。野店喜尝村妇酒，间云重上寺僧楼。纷纷到耳乡音满，绝胜吴歌与越讴。  

***晚泊铜陵***  

坐久步尤適，临崖一振衣。风江渔艇急，秋悬夕阳微。估客半沽酒，人家多掩扉。晚怀殊落寞，鸥侣共依依。  

***马苏臣***  

马苏臣，字湘灵，桐城人。诸生。有《偶景斋诗钞》。  

***十日菊答谢巨公***  

老僧遗我十日花，丛中尚有黄金芽。忙搜旅舍觅盆盎，疾呼健仆团泥沙。要扶强幹植根本，先除病叶芟杈桠。花头苦被束缚久，豁如自直蓬中麻。人情爱菊我爱影，百影无如菊影斜。移镫邀月月亦至，纵横满壁飞龙蛇。藐姑仙人真绰约，何妨背立珠帘遮。浇花痛饮颇快意，坐间隐隐花咨嗟。扬州市上作重九，金钱买断渊明家。娉婷不嫁后时节，蹉跎坐误春韶华。我闻花语三叹息，一岁一荣生有涯。君不见绮楼昨夜笙歌歇，几人冷眼窥窗纱。汝从禅窟听说法，可知微笑拈天葩。萧然相对共迟暮，秋光尽向苍公赊。  

***九日欧舫蛟门诸老小集老圃***  

不雨不风刚九日，一丘一壑有三秋。吾曹已作将红树，人事多轮未白头。到耳霜清初听雁，候门山翠漫扶鸠。黄花傥亦伤迟暮，更与城南续旧游。  

***断针吟***  

断针余荩箧，开箧泪如丝。血渍锋铓尽，儿寒手线知。昏眵嫌布涩，邻壁借镫迟。习苦嗟慈母，哀哀欲废诗。  

***谒杜樊川祠***  

杏花村上草离离，古屋斜阳漾酒旗。知己一人牛节度，风流绝代杜分司。曾闻战论谙兵略，只为情多看水嬉。自去骚坛无格调，瓣香低首拜灵祠。  

***穀雨后二日程芗谿招同洪棕亭汪春泉方石堂游上方寺寺有三绝碑及坡公送李使君诗十韵墨刻在壁即用坡公白板烧松烟为韵分得烧字***  

故宫化为寺，寺古春萧萧。舍舟踞陇首，极目沿僧寮。好风揽衣袖，吹我凌金焦。金焦不可越，匹练横江潮。城中自歌吹，鸟外空烟霄。墓田即云好，吟魂亦已销。徘徊禅悦近，惆怅神仙遥。坐觉白昼静，感昔苍松彫。平山距数武，佳构青岧峣。叹息壁间字，难逃劫火烧。  

***马枚臣***  

马枚臣，字小驷，桐城人。有《匣锋集》。  

***枞阳寓楼***  

小楼遥向大江开，极目云天亦快哉。楚水一湾藏万户，汉皇千古有高台。潮环柳岸渔蓑集，风送芦洲贾舶来。胜地可怜埋市井，登临谁是大夫才。  

***朱雝模***  

朱雝模，号三农，婺源人。有《三农集》。  

***村居***  

村绕菰田僻，门依竹埒斜。一泓沈碧树，三径上秋花。岂是高人宅，犹然野老家。年来菊篱外，亦复艺桑麻。  

***不寐***  

浦口船还系，江头雁已归。秋林欹一枕，万籁发天机。咽露沙虫苦，窥窗海月微。凉宵清不寐，无梦到柴扉。  

***吴之章***  

吴之章，字松若，号槎叟，江西长宁人。诸生。有《泛梗集》。  

***新晴坐月有怀***  

残霞开晚霁，新月瞰高墉。庭花烟掩映，池草翠蒙茸。褰帷理清欢，素辉荡心胸。良时不易得，据榻挥丝桐。音响何清越，隔户来薰风。光风非我私，岂无伊人同。  

***归梦***  

东南归路将千里，高滩急峡石齿齿。昼夜狂澜吼雷霆，客子坠心惊不已。舴艋戒严旬有余，及至抵家差足喜。昨夜扁舟何太轻，乘风破浪独扬舲。出江入江须顷刻，依稀叱驭驾长鲸。式遏倒卷乱流争，瘴烟净尽天廓清。到门稚子欢前迎，入觐庭闱喜不胜。山妻呼酒酌中庭，庭下黄花照眼明。绿醅酷带寒香冽，酣饮闻鸡催晓月。西风半夜撼树巅，惊悟方知梦飞越。  

***农家乐***  

茅结山堂竹结门，何殊老杜住东屯。投间饭犊依雅舅，乘兴行田看鹤孙。岁久不烦溪洗耳，睡余喜有酒盈樽。较晴论雨消长日，自觉山家道味存。  

***高瑾***  

高瑾，字方贡，号山颜，晚号留夫，历城人。贡生。有《藉青书屋稿》。  

***锦阳川***  

长桥漠漠阴崖下，野草萋萋古寺边。柿叶正青秋未老，行人指点锦阳川。  

黄昏留宿在茅亭，天上明河淡几星。穿竹过窗声滴沥，石泉一夜枕边听。  

***周庄***  

周庄，字子庄，历城人。有《独喻草》、《古稀集》。  

***独坐***  

深林风雨多，空谷行人少。独坐欲黄昏，枝间啼野鸟。  

***旅夜有感***  

村舍鸡初唤，林坰月独明。残更催曙色，旅梦乱乡情。秋老风霜厉，家贫道路轻。白头徒自哂，衣食费经营。  

***于衣***  

于衣，字不尘，号<木绢>堂，胶州人。诸生。有《<*木绢堂偶存诗》。  

***介根城***  

城中城外正新秋，水色山光杖底收。尤涉亭高村北角，计斤庵峙岭西头。芦塘自放呼名鸭，柳陌还驱化树牛。更欲登临期纵目，荒台竦处看沧洲。  

***胡训***  

胡训，字近光，号西溪，淄川人。诸生。  

***寻般水源***  

策蹇西风探水源，万山堆里乱云屯。红霞晚树残秋路，白露荒田野豆村。烟际鱼梁逢荷篠，人家篱落掩柴门。阳坡一带岩峦好，处处青瑶染绿痕。  

***王启座***  

王启座，字玉斧，山东新城人。诸生。有《莲香亭诗草》。  

***过锦秋湖望博兴***  

荷花开遍锦秋湖，疏雨斜风入画图。十里长隄行未了，柳条烟重是蒲姑。  

***秋日游柿岩***  

鳞鳞霜信染丹枫，擘絮寒云万木空。九曲溪流青嶂里，一声樵唱乱山中。  

***侯运盛***  

侯运盛，字宜初，杞县人。有《咽雪堂诗集》。  

***寄张舍人***  

裘马东来日尚和，停骖小院避笙歌。僧将解制拈槌懒，客为思乡得句多。书案无花留冷馥，松庭有月浸清波。囊空每忆张公子，燕市迢迢去若何。  

***耿应庚***  

耿应庚，字西曜，襄城人。诸生。有《凤冈山人诗集》。  

***新秋***  

秋花如静女，不作时世妆。秋禽如山僧，萧然立斜阳。我心偶无事，轴帘卧方床。清风竹间来，两腋生新凉。小睡了无梦，讵问蜨与庄。  

***游甘露寺憩后山亭子望大江***  

铁塔高临铁瓮城，天风浩浩送江声。古来文物南徐盛，眼底楼台北固横。渔笛乱催新月上，海门遥束暮潮平。风流七百年间事，何处茅庵认净名。  

***田梦月***  

田梦月，字霓裳，襄城人。诸生。有《杏花书屋诗集》。  

***春日西郊***  

山家游遍复渔家，布袜青幐兴未涯。闲步夕阳临断岸，偶成新句画平沙。晴川犊健犁芳草，古渡樵归带野花。欲问阮宣居止处，隔林遥指酒旗斜。  

***寄答太乙先生***  

秋风袅袅雁飞初，千里京华一纸书。史馆声名綦叔厚，文园消渴马相如。扁舟半夜难乘兴，杯酒经年叹索居。久阙报章非为懒，颍滨无计觅双鱼。  

***贾诠***  

贾诠，字释之，号枳村，襄城人。有《灌书堂诗》。  

***自西山归***  

在山不见山，出山忆山好。始知居山人，耳目亦草草。峡底石泉清，岩上流云碧。游人有去来，山水无今昔。  

***西山秋雨***  

薄雾晚濛濛，轻阴漫远空。白云千嶂雨，黄叶一溪风。古寺疏林外，清流暮霭中。岩花纷结子，冷翠湿秋丛。  

***吴琦***  

吴琦，字魏公，襄陵人。  

***同大兄馨闻蒋子劲草秋窗坐雨***  

偶然成小集，暮雨坐来清。道气深畴昔，天真老弟兄。拈阄分险韵，得句乱秋声。有酒今朝事，何须问世情。  

***郭年长***  

郭年长，字少鹤，曲沃人。诸生。有《燕居集》。  

***题画***  

独立意何如。爱煞秋光好。新霜催黄叶，斜月衔山小。  

***李汉***  

李汉，字子云，潼关人。诸生。有《西亭诗草》。  

***游飞来寺***  

寻幽入古寺，曲磴蹑层云。犬睡花阴破，泉鸣鸟语分。凭栏延水色，坐石绝尘氛。绀宇来何处，神灵自昔闻。  

***杨枢***  

杨枢，字北一，潼关人。诸生。  

***登方山西岩卜居***  

嵯峨盘谷路，策杖此经过。峰峻绝樵牧，崖悬障薜萝。人踪分径草，鸟语出林阿。莫赋居难定，松风任啸歌。  

***林荃***  

林荃，字元草，古田人。诸生。有《放鹤楼诗集》。  

***灵圣寺***  

寺枕青山石径斜，钟声催月上梅花。老僧晓起浑无事，手掬新泉试早茶。  

***王九徵***  

王九徵，字明侯，号卧山，侯官人。诸生。有《竹村诗集》。  

***长沙晓发由赵口分道入沅江***  

夜来风信紧，晓色望犹迷。别港遥分北，连峰尽向西。云随沙雁断，天入楚江低。为近三闾庙，群鸦特地啼。  

***题曹山俱为禅人画松泉图***  

别涧通泉下竹厨，青苔白石任跏趺。问年记取亲栽树，笑指门前第几株。  

***顾珵美***  

顾珵美，字辉六，嘉善人。诸生。  

***入塞曲***  

鼓角归榆塞，三军猎骑收。关前疏勒酒，马上月支头。露布飞金阙，云麾转白沟。君恩怜百战，中道敕封侯。  

***浦口***  

白下多啼鸟，乡心不忍闻。千山悬别梦，片雨过离亭。急浪横沙白，飞帆带雾青。夕阳江浦上，孤客漫扬舲。  

***金陵怀古***  

秦淮原接大江流，绮阁还临白鹭洲。五马旌旗曾北渡，八公草木护南州。夜寒玉漏严城雨，月满铜驼故国秋。江左繁华零落尽，几时王谢更重游。  

***陈喆伦***  

陈喆伦，字安上，号再生，嘉善人。诸生。有《慎微堂集》。  

***闻吴子登泰山绝顶遥有此赠***  

东望岩岩古岱宗，携筇独上最高峰。石坛晓映千崖月，日观晴飞万壑钟。天子何须寻汉策，大夫空自号秦松。凭栏四顾无穷兴，有客中原恨未从。  

***魏儒鱼***  

魏儒鱼，字云皋，号立泉，嘉善人。贡生。  

***九日顾迂客雷阮徒招集吴山登高用昌黎人日城南登高韵***  

令序恣间寻，吴人雅好弄。微风况暄和，次帽不觉冻。群贤欣华至，夙饶济胜用。飞步蹑崚嶒，惭余未能从。彦先载酒来，次宗辄与共。相携升仙槎，空阔随目送。石湖晚更平，绿净绝攒葑。白发演《霓裳》，遏云声四纵。方罄卜夜欢，兹游讵倥偬。词客一流连，山灵亦增重。  

***东荒田舍***  

云吟月啸尽徘徊，未与人间断往来。绕屋惟闻深柳合，过桥便见杂花开。隐书摊处长为主，钝榜悬时暂占魁。续聚桂如容入会，尚当寻尔向溪隈。  

***刘正谊***  

刘正谊，字戒谋，浙江山阴人。贡生。有《宛委山人诗集》。  

***山游限韵***  

越峰万叠清，高与苍穹薄。烟云互隐现，盘郁列岩壑。兹山卧南隅，芙蓉擎千萼。两崖界清谿，石发细可擢。沿流陟崔巍，飞翠眉边落。危磴空际悬，修绠差相若。翻疑太古初，神工巧空凿。纡回得平衍，心目悠然拓。古杀围松杉，疏钟度寥廓。山僧宿所谐，不厌逢迎数。妙谛竖拂诠，尘襟汲泉濯。卓午日影圆，幽奇导我索。老藤蛟虬盘，怪石虎豹攫。湍激金铁撞，禽喧丝竹作。岚封洞杳冥，藓蚀碑斑驳。奋力蹑崇冈，忘疲循略彴。海气忽吹来，天风唳孤鹤。视听乃一新，斯游良可乐。归途眷林峦，斜阳红半角。揽胜有前期，更订山灵约。  

***陆曾禹***  

陆曾禹，字汝谐，钱塘人。监生。有《巢青阁学言》。  

***七夕***  

蒸暑尚未减，佳夕忽我临。顾兔细云衢，宛虹垂华林。绮窗弄玉笛，朱楼理瑶琴。缥缈入银汉，凄凉杂清碪。露辉金翦刀，风引素丝针。始妒合欢扇，次爱鸳鸯衾。仿佛琉璃帐，依稀环佩音。感物兴叹息，莫言辰与参。  

***送许星彩之氵鷇溪***  

我与许子常徘徊，湖上同登照胆台。渔歌四起春草绿，横笛短箫送酒杯。人生聚散不可长，江风五月芰荷香。别我欲往兰溪去，执手依依情自将。许子之父方秉铎，苜蓿斋中未萧索。朝暮趋庭诲《诗》礼，青山万叠对高阁。去时漠漠双台高，江岸烟深猿夜嗥。倚天绝壁喷石乳，动地清流涌翠涛。兰阴山中兰蕙多，香风拂拂衣上过。一林翠竹笼烟霭，百尺苍松挂藤萝。知君雅意事游衍，紫霞白云常在眼。山光夜映酒杯中，几番脱帽坐苔藓。（兰溪有紫霞白云洞。）  

***洞霄宫***  

洞霄真福地，上帝自高居。鹤语依轩竹，龙鸣出水渠。松台春草发，石壁晚花疏。自有乾坤大，何须步碧虚。  

***钱谅臣***  

钱谅臣，字逸宣，嘉善人。诸生。有《霁堂初集》。  

***石门涧***  

石门如崇墉，削石立万仞。上翻云涛雄，下激雷霆迅。堂隍欲相合，天匠开一衅。万壑閟英奇，日月曾莫觐。六月拥重裘，森阴不可进。远公《石门诗》，大雅发清润。朗咏过前峰，深篁韵疏磬。  

***宿天竺***  

山径轻寒敛暮云，月窗松影夜将分。不知何处峰头雨，并作泉声枕上闻。  

***赠沈南疑***  

欲唱仙歌访羡门，琵琶旧手贱昆仑。花朝重理《云和曲》，待拨鹍弦与细论。  

***曹奕云***  

曹奕云，字天街，号陆笑，嘉善人。诸生。有《宝纶堂集》。  

***题友人草堂***  

草堂工结构，曲折趁溪湾。即此可容膝，何须更买山。鸟啼万籁静，花落一庭间。自得幽居趣，宁妨日闭关。  

***曹奕霞***  

曹奕霞，字秉生，一字晢庭，晚号白村，嘉善人。监生。有《白村集》。  

***双剑歌为周蓉湖银台赋***  

何来匣底双芙蓉，光怪烛屋明秋虹。天地之宝恒万锺，非公博物谁昭蒙。七闽云历三十峰，遇人谈剑名猿公。剑虽不得其述穷，求之铸者靡良工。干镆自古竞楚风，方彼百链炉冶红。鬼神守护日月镕，良由造化非人功。低徊往事余形容，到处已成踏雪鸿。今兹建宁侯姓庞，命谁巧作山骨铜。两虬跃出雌与雄，公久望气如司空。得来仍在闽海东，神物固与奇士同。晦显岂必殊霜锋，纵使埋没粪土中。精采齧蚀光愈融，星文况铄银台崇。斗牛电掣凌苍穹，宝装漆鞘声鏦鏦。挂壁日惟图史共，舞时更与书法通。佩之岂止庇一躬，欲卫吾道驱阴{雨矛}。剑得其人其遇隆，不随下客弹鱼<车>。酒酣斫地曾无庸，轩开有绿气郁葱，摩挲三尺愁吴侬。  

***题友人华岳诗后***  

太华烟峦在一筇，自言亲手摘芙蓉。更无人泣苍龙岭，只有君登落雁峰。历历秦关归指掌，迢迢星海泻心胸。卧游挂我诗瓢处，尺五天边万树松。  

***朱枫***  

朱枫，字近漪，号排山，钱塘人。有《排山小草》。  

***游皋亭山***  

忆别皋亭去，游踪久寂寥。十年孤艇子，又泊半山桥。坞竹寒逾翠，崖霜晓未消。闲心皆可乐，木叶下萧萧。  

登览浑难尽，孤亭接海天。潮声连澉浦，云气荡沙田。水远浮鸥外，林疏落日边。归船疑列岫，北郭晚凝烟。  

***游杜曲李氏桃溪村庄***  

高下悬崖寺，萦纡乱水滩。疏钟云共远，积雪暮增寒。二寸鱼偏美，三蕉酒自宽。川原饶野色，带月倚门看。  

***过灵隐寺至石人岭有怀钝丁借秋阁礼九莲观音之约***  

花飞欲尽奈何春，赖此扶筇自在身。磵水有香松粉落，寺门无路蕨拳新。深林数筍频留步，远壑寻源屡问人。回首借秋高阁上，隔年尚滞九莲因。  

***曹鉴乾***  

曹鉴乾，字端穆，号穆堂，嘉善人。诸生。有《谷兰斋稿》。  

***狎鸥图***  

清吟潇洒狎沙鸥，回首蓬莱是旧游。恐著羊裘劳物色，草衣云卧罢垂钩。  

***孙炌***  

孙炌，字奎章，号立夫，嘉善人。贡生。有《华黍庄诗稿》。  

***顾黄门祠***  

水边祠宇碧云连，曾此栖迟撰《玉篇》。草树蒙茸浓更淡，无人可绘六朝烟。  

***金启汾***  

金启汾，字禹甸，号望嵒，广济人。有《桂樾堂集》。  

***浮渡石***  

鬼斧何年劈，穿岩水一湾。前朝仙尹笔，遗刻断崖间。石带寒泉润，苔皴古字斑。清幽探不尽，日暮未知还。  

***龚书宸***  

龚书宸，字云来，号紫峰，汉阳人。诸生。有《蔗味集》。  

***舟行***  

如驶舟行疾，声喧万马归。奔云随岸转，远树负天飞。风足帆能饱，江宽浪亦威。好山难注目，樯燕漫相依。  

***彭湘怀***  

彭湘怀，字念堂，号栋塘，汉阳人。监生。有《三山游草》、《西湖纪游》、《独持》、《皋庑》诸集。  

***过滹沱河访严明府不遇***  

咫尺滹沱岸，挥鞭逐晚风。严城秋色里，匹马水声中。远道惭崔玮，高名羡左雄。廿年买丝愿，惆怅夕阳红。  

***辊庄先生见过感赋***  

听到琵琶声便吞，十年牢落那堪论。龙门无处寻玄礼，马厩还来问孝孙。日望长安春树远，兰搴芳渚暮云昏。先生睡足余何往，只合相从共酒尊。  

***罗兆甡***  

罗兆甡，字鹿游，遵义人。贡生。有《明日悔》、《覆瓿》、《北上》、《问石》诸集。  

***铜雀台***  

漳河曲曲泻平沙，魏武移浇铜雀花。儿女销尽英雄骨，遗言逆望望陵哭。生作疑冢七十余，知尔西陵何处居。毕生辛苦为谁忙，欢娱极处尽悲凉。龙泉欲吼飞光绝，不到今时已断肠。  

***读阴二所寄诗***  

孤影无情难一语，残镫余焰暖三更。新诗读罢出门望，今夕梦从何处行。  

***麻柳湾***  

宛是当年载酒时，一湾春水映疏篱。山花莫讶人非昔，且属东风爱惜吹。  

***徐訚***  

徐訚，字小骞，号澹园，铜仁人。诸生。有《澹园纪年诗集》。  

***春雨***  

遥遥疏柳带长汀，山色朝来一抹青。春在雨中人不见，杜鹃啼与落花听。  

***徐奭***  

徐奭，字召伯，铜仁人。诸生。  

***游茶园山***  

危峰高矗立，俯瞰白云流。雾重晴疑雨，山寒夏亦秋。狖猿缘屋叫，魍魉逐人游。转忆逃秦日，萧萧木叶愁。  

***读汉武本纪***  

羽檄频年出凤台，边云漠漠战魂哀。可怜抛尽沙场骨，不换单于寸土来。  

***陈玨***  

陈玨，字比之，号双山，广东海阳人。有《砚痕堂集》。  

***秋阴***  

无端秋改色，黯淡四山同。古木昏鸦外，低天落雁中。迷离三径菊，寒峭一帘风。愿借江边笛，吹云散远空。  

***江夜***  

篷窗凭望渺无涯，日暮孤舟泊浅沙。几处清猿哀落木，满天寒露湿蒹葭。乡心恻恻天难晓，往事茫茫月欲斜。一自飘零江海上，不胜双鬓惜年华。  

***黄华***  

黄华，字太华，饶平人。诸生。有《四牧堂诗集》。  

***宿馥公僧房***  

方笠枯藤衲子装，间随巢燕寄僧房。花埋红雨当三月，城带青山入夕阳。古寺庭虚封薜荔，荒陵碑废上牛羊。桐阴话罢茶烟冷，又听钟声出上方。  

***方还***  

方还，字蓂朔，番禺人。诸生。有《灵洲诗草》。  

***结客少年场行***  

生平负奇气，结交遍邯郸。邯郸多年少，相邀重一言。探丸入公府，拔剑洒重冤。一怒震都市，片语折郦樊。昨日羽书至，烽火照边垣。慷慨愿从军，挟矢到辕门。奋身作前驱，所至皆摧残。敌人望旗帜，各各心胆寒。大小三百战，肌肉无寸瘢。旧疆皆已复，露布入长安。天子赐颜色，列土为屏藩。再拜不肯受，大笑归丘园。  

***金山***  

岷山东来尽，中流一屿孤。潮声连旦暮，山势带荆吴。未雨云充栋，将风树落乌。夜深江月上，疑是坐冰壸。  

***送友人归黄山***  

秋色满城楼，秋风古渡头。此时一挥手，孤月在扁舟。草折黄花老，天空白露稠。十年还故国，欢喜入新州。  

***梁朝柄***  

梁朝柄，蒙化人。诸生。  

***吊陈翼叔石棺***  

荒阡斑剥土花红，烈士何年卧此中。地禁樵苏同柳季，天留石椁与滕公。云根自辟诗犹在，翼叔有《自为石棺》诗，和者甚众。（玉树长埋恨未终。我亦伯伦频荷锸，聊将杯酒酹秋风。）  

## ●卷六十五

***尹继善***  

尹继善，字元长，号望山，满洲旗人。雍正癸卯进士，改庶吉士，授编修，官至文华殿大学士，加太子太保。赠太保，谥文端。有《尹文端公集》。  

***次孙端人韵送别王次山锺仲恒***  

金汁江头雨未收，行人欲别意还留。离觞共劝他乡酒，落叶初飞满路秋。一顾空群传冀北，万山何处忆蛮州。知心自是难分手，况值天涯久宦游。  

***过燕子矶游永济寺偶用壁间韵留赠默默上人***  

每过云蓝便系船，非关前路受风偏。秋残野岸丹枫冷，水落空江翠壁悬。月色微茫僧入定，钟声断续客初眠。回思十七年来事，似与名山有宿缘。  

***读刘皋闻便是离家莫忆家句有感再用前韵***  

老去逢春与转加，轩亭喜傍水之涯。须知小住谁非客，即便同归那是家。拟上虚舟还载酒，更邀别院看移花。枯枝落水皆堪赏，何必樽前有丽华。  

***和袁子才新春见赠***  

桃源咫尺谪仙人，春浪初生递锦鳞。爆竹声中消短鬓，梅花香里著间身。云归野岫光何淡，雪霁平林景更新。每有诗成先寄我，老来笔墨转相亲。  

***壬午七月石庵学使重过西园话旧仍用不系舟小集韵***  

积雨初收晚吹凉，西园留客对晴光。重来渐觉知交少，庚辰同事诸人已去过半。老去空添鬓发苍。远树烟笼锺岭翠，平池波泛藕花香。衔杯话到当年事，残暑疏星句未忘。石庵见赠诗有“坐来残暑间新凉，檐际疏星带烛光”之句。  

栖霞胜处易句留，记否前番韵屡酬。松柏惯逢如旧雨，溪山正好是新秋。石庵適自栖霞来。君应回首吟晴黛，我亦相思梦碧流。何日联镳苔径里，招携同上最高头。  

***壬午秋日刘圃三学士重过西园喜赋二章仍用见赠韵***  

槛外晴空豁紫襟，西园重喜共登临。幽窗风过莲香远，曲岸烟凝柳色深。话旧频倾留客酒，问年易动感秋心。老来握手情弥笃，宁祇论诗是赏音。  

迢迢旌节度江关，暂坐浓阴积翠间。恰喜青云来旧侣，程鱼门、严东有两中翰继至。相看翠竹似清班。池开练影明斜日，秋送蝉声咽小山。知有椿堂时在念，片帆转眼又西还。  

***重阳后再游摄山接鹤峰前三日夜游摄山诗依韵和答***  

直似蓬莱境，休夸金谷园。虚亭悬木杪，远水接山根。露下苍苔润，风来落叶繁。静中闻鸟唤，可认是啼猿。  

极目鸿飞处，凌空塔影高。山明如冠玉，崖叠似奔涛。茗碗垆香伴，诗囊酒榼挑。胜游知几度，莫厌马蹄劳。  

忆昔登临始，犹然草树荒。穿林开曲径，凿石起层梁。池映天光满，桥通练影长。四时花柳色，不异锦屏张。  

***西园小集后花下独坐有怀子才仍叠前韵***  

幽栖岂是薄功名，厌说林深鸟不惊。白发时陪新弟子，青山也爱旧书生。承欢谁似饶其乐，舍肉还多见至情。子才每将食品携归奉母。料得冰楼无底事，横琴坐对月轮明。  

近赠芝兰种满除，巡檐采采孰相于。窗前鸟静间欹枕，竹里镫明夜读书。见面难如千里外，论交喜在廿年余。小仓也仿栖霞意，闻又新添水一渠。随园新开小池。  

***送高南畴赴贵州臬司任***  

共挂一帆轻，时予将入都。何堪唱《渭城》。离杯空有约，时南畴提调秋闱，未得面别。别句不成声。日霁霜仍暖，沙明水自清。故人前路少，雁影恰逢迎。  

万里苗疆路，黔山我旧过。峰高云傍马，磴险手攀萝。努力青霄远，伤离白发多。漫云非泽国，处处慎风波。  

***和袁子才冬日寄怀韵***  

枫林红叶带霜飞，记得江干送马蹄。歌到离亭声断续，人分淮浦影东西。年来夜雨添新梦，画里青山忆旧题。临别为子才题《烟云如意图》。千里相思君识否，斜阳满树暮云低。  

林园拜赐仰皇情，愧我年衰列上卿。廿载风花看几度，三春桃李喜重生。山连蓬岛峰还翠，池接昆湖水更清。纵有诗篇忙里得，那如把酒韵同赓。  

***陈宏谋***  

陈宏谋，字汝咨，号榕门，临桂人。雍正癸卯进士，改庶吉士，授检讨，官至东阁大学士兼工部尚书，加太子太傅。谥文恭。有《培远堂集》。  

***登碧鸡山呈尹制府***  

隔山相望觉山高，才上山头山又小。尽日登高与未足，举头还羡他山好。朝来云气接苍茫，须臾日出何分晓。碧鸡凭眺山海空，恍若置身青云表。汪洋万顷俯滇池，一片澄波状缥缈。鸢飞鱼跃尽天机，旷观弥复抒怀抱。仰止于今属景行，追随咫尺钦师保。  

***尹会一***  

尹会一，字元孚，号健余，博野人。雍正甲辰进士，官至吏部侍郎。有《健余诗草》。  

***居庸关***  

莽莽关山起暮愁，乱云层叠隐危楼。雕弧控满清宵月，画角吹残紫塞秋。旅梦无端空索莫，归心何事更夷犹。燕南碧草还飞蝶，已见桑乾带雪流。  

***上元夜雨***  

片雪江城未落镫，万家箫鼓尚喧腾。衙斋禁酒清如水，座客垂帘静似僧。香谢梅花迷槛月，寒惊诗梦沁壸冰。玉楼人醉东风里，遥向乌台望未曾。  

***张廷瑑***  

张廷瑑，字桓臣，号思斋，桐城人。雍正癸卯进士，改庶吉士，授编修，官至工部侍郎。  

***丙午八月分校京兆试用壁间韵***  

秋高锁院觉深沉，时共诸贤探邓椅。常恐骅骝空过目，敢言桃李欲成阴。研经辛苦看华鬓，报国文章本素心。藻鉴高悬逢永叔，遥知玉树自森森。  

***陈祖范***  

陈祖范，字亦韩，号见复，常熟人。雍正癸卯贡士，乾隆壬申举经学，授国子监司业衔。有《见复诗草》。  

***四照轩杂咏***  

作主是云山，客来常掩关。春兼中酒意，人共落花间。吟入松风韵，愁开水镜颜。暂时容寄傲，昏黑不知还。  

嗜奇复爱旷，今日此相遭。虬幹排空走，云根到地牢。窗中分岭色，树杪泻江涛。物象都殊异，缘知作者劳。  

***晚过尚湖***  

放棹乘朝色，空明欲上天。中秋半篙月，初日一湖烟。书卷随身在，潇湘即眼前。几时寻钓叟，闲憩碧云边。  

***感秋***  

人生弦上筈，流光迅于矢。春鸟畅欢情，秋虫感衰耳。万籁乘时鸣，一心异悲喜。中宵不成寐，转辗揽衣起。今人未尝生，古人未尝死。欲求不死方，从师悔晚矣。  

***梦述***  

自从别家来，十夕九梦亲。父念子行役，不因存殁分。存为倚门望，隔形不隔神。殁为空中魂，魂依游子身。危高山之巅，栗深水之漘。悲哉同行子，生独为鲜民。白云处处多，天涯见无因。  

***与星旋释***  

尔我各异趣，青山为之媒。尔心与山静，我心对山开。山意不将迎，能通彼我怀。书声杂梵呗，瓶钵偕尊罍。大道固无碍，何从起嫌猜。推窗月皎皎，梅花点苍苔。  

***古意呈北平黄公***  

孤桐抱高韵，根株半生死。伐为爨下薪，灰灭分应尔。幸蒙君子听，惊诧笑相视。弦以园客丝，徽以九寡珥。一弹再三叹，危苦不余鄙。是时帝张乐，铿鋐动宫徵。此器独渺默，别调寄山水。峨峨复汤汤，谁不充其耳。黄金铸子期，夙心固如此。  

***答任翼圣计偕留别***  

往还多面朋，孰是心所同。乡举忝伯仲，时论推云龙。一友教四方，一匿影蒿蓬。相见苦不易，终岁欣相从。得窥所学富，饱闻议论雄。冥搜力沈著，集益心虚冲。乌能石攻玉，愧用莛撞钟。圣籍久黯黕，迟子发群蒙。斯行匪干禄，要展经术功。析理戒穿凿，守道无穷通。钓鳌不钓鱼，君家有任公。  

***桐城方贞观寄诗稿书赠***  

渊明嗟道丧，人人惜其情。非止口嗌哇，惟恐风波生。就令诗言志，有怀讵能倾。转喉防触讳，顺吐必逆攫。摭拾为大尤，塞兑乃得宁。漫云教温柔，本无不平鸣。肺腑一字无，月露连篇盈。掩卷想谁作，曾不得主名。以兹继《风》《雅》，真赝谁能争。我读贞观诗，则知贞观诚。轩豁露肝膈，拓落轻讥评。出语中道要，破的无浮声。惜哉两白首，未能常合并。  

***闻任翼圣亡***  

秦淮载笔后，一别如雨绝。我伏闾里中，懒不事干谒。每有当路人，无端愿交结。（邵公基、王公安国。）叩其所从来，谓君向若说。乃知迹虽疏，风义极真切。忆昔言别时，赠我句卓杰。自拟赤城霞，谓予姑山雪。雪寒尚皑皑，霞光忽沦灭。沦灭胡足悲，层霄已照彻。  

***七夕读杜诗牛女篇***  

小东摭列宿，穷极呼穹苍。谓犹具官臣，尸素空周行。玉川祖其意，《月蚀》诗张皇。口实资《骚》赋，驱使到天章。星辰亦良苦，为人任短长。其中牛与女，津津口加详。七夕河汉明，下土举头望。儿女致私祝，竖儒乞芬芳。缘饰多故事，琐细语不庄。惟有杜老诗，引义陈大纲。拨疑见本根，辞家敢颉颃。  

***北山归途***  

展墓归经洗马池，佛庐山店与田畦。人行镜里清光杳，秋在篱边秀色低。一一空回入市担，声声报晚上墙鸡。安能更得身强健，出郭缘源数杖藜。  

***偶成***  

梦余支枕听更时，无限幽怀祇自知。人在尘中万蚁战，身如曙后一星危。间生烦恼因观史，懒更推敲废咏诗。喜有寒梅能解事，十分春信到南枝。  

***杨炳***  

杨炳，字蔚友，号筠谷，锺祥人。雍正癸卯一甲三名进士，授编修。  

***秋夜同胡石圃访林一凡***  

荡涤烦嚣梦寐清，萧疏眉宇紫芝情。幽居杳不离城市，结社还须免送迎。月透窗棂光照席，风传漏鼓响催碪。归逢醉尉休予詈，故李将军未有名。  

***张江***  

张江，字百川，号晓楼，南城人。雍正癸卯进士，改庶吉士，授编修。  

***赠何从之***  

白驹苍狗两茫茫，吹笛沧洲六十霜。老去伏生双鬓短，饥来臣朔一身长。青镫尽夜偿文债，补被谁家稳睡乡。莫叹故园松菊冷，袁安曾耐雪中僵。  

***王步青***  

王步青，字汉阶，又字罕皆，号己山，金坛人。雍正癸卯进士，改庶吉士，授检讨。有《鸴鸠草》。  

***探梅***  

残雪前村路，开时杖屟忙。一枝横竹外，几树带斜阳。风定余香在，云深别坞长。欲归还小立，新月满衣裳。  

***竹里晚眺***  

疏篁雨过夕阳明，半亩荷塘秋气清。正欲隔篱呼酒伴，刚逢别浦送蝉声。地偏长结枌榆友，性远还寻鸥鹭盟。一榻草堂高卧稳，东山千古有余情。  

***胡蛟龄***  

胡蛟龄，字凌九，泾县人。雍正癸卯进士，改庶吉士，历官户科给事中。有《起亭诗钞》。  

***同冠峡***  

一水中盘纡，绕作羊肠曲。夹岸两苍龙，并以神力束。飞空舞爪牙，数里势相属。饮涧喷寒泉，琤琮落碎玉。散成轻雪花，聚入澄潭氵录。跳珠偶一霑，朱炎失蒸溽。缅彼昌黎叟，兹地蒙采录。人与境千年，美句谁能续。孤踪幸一过，聊以资遐瞩。相戒勿题崖，庶免山灵辱。  

***龙湫潭***  

小石何零星，大石极碨礌。戢戢塞满江，进退辄有碍。孤飞似趁人，特出欲无对。娲皇试余巧，点作百杂碎。殷红隐丹砂，鲜翠攒青黛。朝昏呈万状，俯仰变千态。神物此泳潜，灵光时显晦。孱顽垂尺乳，云气护<云奄>霭。终岁泻甘霖，汇入清川内。安得挹余沥，一濯胸中秽。沈疴应解痊，庶比天浆溉。  

***葛溪***  

乔木村村树，芜菁岸岸花。浪翻春雨急，山带夕阳斜。古县城三板，浮图水一涯。更投前路宿，帆落听鸣蛙。  

***范咸***  

范咸，字九池，号浣浦，钱塘人。雍正癸卯进士，改庶吉士，授编修，历官御史，巡视台湾。有《浣浦诗钞》。  

***夜坐丛碧亭***  

小院层阴十笏宽，行吟屋角绕回阑。故邀檐月花间照，不畏帘风竹里寒。一卷新诗迟夜话，半瓶浊酒冷春盘。更残莫便思高卧，梅影昏黄正好看。  

***再登文昌阁访蔡院长***  

别来才几时，风花已飘瞥。柳叶高于城，柳絮飞如雪。水色定处浓，岚烟远还灭。客去鸟声喧，空斋独幽绝。  

***上谷见雾***  

日迟寒雾上，林间横匹素。雅影忽飞翻，散作村烟去。  

***过段忠烈公祠***  

段公智勇皆殊绝，史传峥嵘识异才。仓卒司农倒印去，笑谈刺史戴头来。笏能击贼犹余恨，志在成仁誓不回。此日荒祠馨俎豆，懦夫可立不须哀。  

***岣嵝碑***  

岐阳石鼓文仅存，安置太学真嶙峋。更复上溯二千载，神禹鸟迹荒丘坟。退之好奇寻古碣，眼未曾见空传说。岣嵝山尖读旧碑，赤文绿字蛟龙掣。是谁道士偶得睹，事幽语秘终非实。朱张重游入杳茫，鸾漂凤泊悲苍凉。搜索南岳竟无有，书之简策心徬徨。丹铅先生生已晚，独窥墨本神飞扬。篆奇义密苦未晓，译以形象词琳琅。自云祝融峰绝顶，踝书巉刻非虚影。仙扃灵钥辟千年，万古文章传世永。我来修志惭直笔，稽古湮沈肝肺热。炎帝茶陵尚郁葱，湘灵帝子啼鹃血。初访岳麓得数纸，拖船坳侧依稀是。（麓山有大禹拖船坳。）传闻南渡嘉定年，隐真屏下移来此。献之连帅镌石壁，四绝堂前谁与敌。更教摹拓薰麝煤，著手摩挲苔藓剔。衡阳令君忽致书，惠我古本行次且。县北计里五十二，岣嵝有峰藏璠玙。大禹庙后数百尺，精铁面削螭盘纡。有司置吏勤守护，闭藏风雨雷霆俱。浴手幡阅少缺画，非隶非篆非虫鱼。翚飞翼跂倚短剑，古鼎跃水罗珊瑚。两本肥瘦差有别，麓山重刻宁差讹。云何至宝反后出，永叔夹漈遗摭罗。新安当时已难觅，紫盖咫尺迷嵯峨。问途雁塔初不远，岂有万丈遮藤萝。是邪非邪正难识，未得辨口如悬河。《尚书》古文疑伪作，姚兴张霸何其多。谬讬蝌斗费量度，孰为发覆忘偏颇。多闻阙疑见阙殆，吾服至教脱臼科。少陵枉自嗟才竭，昌黎力薄终如何。后生仰止兴不浅，金泥玉检空吟哦。  

***纪逵宜***  

纪逵宜，字肖鲁，又字可亭，晚号间云老人，文安人。雍正癸卯进士，由知县历官刑部员外郎。有《茧瓮集》。  

***送春***  

春去春愁在，愁中一送春。苔深连日雨，花似去年人。不惜榆钱尽，翻惊菜甲新。旧游回首别，寂寞曲江尘。  

***云中感怀***  

东皇何日到天涯，猎猎凄风万里沙。差解客愁惟有酒，欲看春色竟无花。乱流孤屿诗中画，芳树娇莺梦里家。寂寞山城明月夜，居人为说旧繁华。  

***秋怀***  

秋意在何许，飒飒庭树枝。金风消息来，遂使群心夷。缅焉念昔人，行乐长苦迟。百岁岂不多，半为炎凉摧。驾言谋远游，及此清秋时。千里无同心，梦魂飞向谁。  

春风如昨日，花叶争芬芳。芬芳几何时，东西各飘扬。人生匪磐石，安得不参商。矫首羡双星，盈盈河汉傍。虽不同房帷，咫尺长相望。  

震泽中有山，山上丹橘林。美人采其实，望远登高岑。玉颜照秋色，皓齿扬哀音。哀音是何曲，桃李盛年心。流光去如波，夙心难重寻。犹有旧时梦，摇摇来锦衾。  

***宿瓜步***  

维舟已薄暮，怅望平芜间。流水不可极，夕阳相与还。光生扬子月，青对润州山。入夜潮声急，愁心未许间。  

***读家徵仲叔初冬咏怀诗有感***  

寒侵客袂雨丝丝，千里燕山雁影迟。隔岁遥传云外字，深春才读雪中诗。右丞禅寂躭书卷，小阮飘零爱酒卮。回首上林芳草暮，游踪三度负花期。  

***盘山松歌***  

翠涛十里声飕飗，阴阴磵厂惊潜虬。攫拏石罅若无蒂，怒张鳞鬛争寒流。比闻化劫及双树，孙枝不给斤斧求。谁者护之帛道猷，（山旧多古松。）皆千百年物。近被窃采几尽，所余苍翠，实拙菴和尚护持之力。烟霞日深谷口幽。大夫有灵能相酬，千株万株蟠青沟。（拙菴有句云：“千株万株青松树，十里五里红杏花。”）  

***盘山石歌***  

昔游武夷登绝巅，噏吸沆瀣披云烟。山灵别后劳清梦，三十六峰吾目前。啸歌今过苏门道，林峦初识徐吾好。石丈疑从闽峤来，呀然一见倾怀抱。翠肤铁骨何亭亭，兰若门前多坠星。瀑水虹蜺飞练白，藓花风雨剥铜青。分划名胜三盘里，上松中石下盘水。乃观群岫靡不奇，向者品题皆妄耳。岚光澹荡客踟蹰，编茅欲傍石林居。远公为指嵚崎处，补天五色此其余。  

***盘山水歌***  

近山沙碛无平流，入山泉石如清秋。缘谿被谷迷万绿，但闻琤琤历乱戛哀玉。山家无事长闭门，静中不厌风雷喧。凭高延瞩三百里，沧溟潏荡观止矣。  

***春晚旅怀***  

蹑屩重来问路歧，软红拂拂黯须眉。西山自立京尘外，青眼看人似昔时。  

***啼乌***  

万年枝上澹朝晖，哑哑慈乌集翠微。闻说鼎湖龙去后，哀鸣环绕紫宫飞。  

***谒先垅***  

不肖耽微禄，久客松水湄。墓门弗亲扫，魂梦常依驰。登第今改官，远赴楚天涯。故里难稽留，捧檄有程期。晨兴出西郭，肃穆瞻松茨。忆昔两亲在，勤拳多训辞。望子为良臣，勿使家风颓。儒官虽苦饥，清白长自持。禄养已不逮，五内徒悲摧。拜罢仰墓表，欲去步迟迟。人生孰难忘，难忘膝下时。  

***病中夜吟***  

庚申一之日，卧疴城南舍。霜雪正萧辰，凄迷夜复夜。稚子愁不言，老妻但唶唶。人生各有涯，时至难更惜。矧予拓落人，学道鲜蕴藉。生不应少微，死岂缘木稼。既异处士怀，亦匪达官怕。嗒然天地中，随分沐大化。一息此尚存，渊冰敢宽假。青灯自多情，照我书在架。  

***梦回作***  

愁绪纷纶绕四围，梦醒似欲识天机。人间啼笑谁真伪，尘外行藏无是非。花落乌冲春色散，酒阑客带月明归。齐州九点青烟在，辽鹤何年故里飞。  

***岁暮放衙归寓口占***  

宣武门南十丈尘，郎曹退食暂间身。尽多陆海浮沈客，争似云霄啸傲人。安命何须寻季主，问天那更学灵均。婆娑应伴康衢叟，共庆尧年甲子春。  

***帅念祖***  

帅念祖，字宗德，号兰皋，奉新人。雍正癸卯进士，历官陕西布政使。有《树人堂集》。  

***秋夜酒后步月湖上赋柬诸同学暨弟勿逸***  

琴声甫离指，酒香犹在舌。客兴如间云，去去此为别。夜烟渺何许，冲融傍林樾。秋气湖上来，新寒摇水月。玉露零衣襟，澄波照须发。清悟旋已启，幽赏方未绝。欲访神仙子，云汉耿明灭。安得化银桥，相从上瑶阙。  

***青田舟中***  

溪行一百里，海远潮力罄。松舟小于叶，一榻束无剩。溶洋泛烟霏，屈曲历幽胜。潭澄碧无晕，欲唾惜清莹。回桡得滩响，风泉韵疏磬。东崦夕绮敛，西岩暮岚暝。起坐见华月，樵唱隔烟径。众象发心赏，妙理契神定。瑶琴一为弹，芳醑半欲醒。美人倘不来，何以酬清听。  

***徐以升***  

徐以升，字阶五，号恕斋，德清人。雍正癸卯进士，改庶吉士，授编修，历官江西按察使。有《南陔堂诗集》。  

***南陔草堂牡丹为曾大父手植雨后方盛开怆然有作***  

风信轮番又数旬，朝来催起锦帷人。余阴已到子孙辈，老屋依然富贵春。舞蝶寻香金粉腻，游蜂酿蜜露丛新。一卮私向花神酹，好护慈恩院里身。  

***魏元枢***  

魏元枢，字臞菴，丰润人。雍正癸卯进士，历官汾州知府。有《与我周旋集》。  

***晓发山阴之应州***  

午夜星轺发，清霜结绶花。有田皆斥卤，无地可桑麻。马饮长城窟，人吹芦叶笳。壮游良足慰，乘兴度龙沙。  

***陶士契***  

陶士契，字伦宰，号稽山，湖南宁乡人。雍正癸卯进士，改庶吉士，历官南阳知府。有《运甓轩诗集》。  

***皖江舟中***  

廓落湘中客，羁迟皖水偏。江鸣孤棹雨，云乱远村烟。壮志惭浮梗，名场笑聚膻。半生行止事，回首意茫然。  

***扬子江放棹***  

万顷玻璃一叶舟，金焦倒影共天浮。乘虚拟向河源客，狎浪真随海上鸥。龙出寺云趋海岛，鹤盘关月近扬州。眼光无界情无际，奇绝年来是此游。  

***郑方坤***  

郑方坤，字则厚，号荔乡，建安人。雍正癸卯进士，由知县历官衮州知府。有《蔗尾集》。  

***苦雨***  

远峰一发雾沈沈，拥鼻楼头耐冷吟。千叶红黏披败絮，半塍绿涨没新针。静看豨浴连桴鼓，端怕蜗涎上枕衾。辛苦衔泥双燕子，呢喃似欲诉春阴。  

***德州道上留别石幢伯兄***  

料峭寒如此，邮签百二余。弟兄一分袂，琴剑各轻车。强制杨朱泪，愁沈殷羡书。团圆问明月，奚事照离居。  

昔者同于役，凉飔袭葛巾。南朝黄叶寺，上国素衣尘。岁月趋蛇壑，风烟逐雁臣。今成独归去，惆怅鬲津滨。  

***翁运标***  

翁运标，字隽工，号蓼野，余姚人。雍正癸卯进士，官道州知州。  

***纪梦***  

叫月叩璿宫，乾坤一气中。天门何詄宕，海色自溟濛。绛节逢金母，青裙拜木公。更邀王子晋，细奏玉玲珑。  

***晤王孟亭太守于金陵***  

四十专城早立勋，投簪及赴旧榆枌。唤回梁苑繁台梦，许入间鸥野鹿群。崔琰虬须人未老，孙登鸾啸我先闻。藩车小市成前度，何处重逢左阿君。  

***钦琏***  

钦琏，字宝先，号幼畹，长兴人。雍正癸卯进士，官南汇知县。有《虚白斋集》。  

***岁朝万玉庵看梅***  

西郊梅最古，影傍石栏斜。根浥前朝露，枝开隔岁花。风流传太守，幽冷属僧家。不用罗浮去，横看万树霞。  

***过古林庵赠圆通上人***  

蒲庵十笏寄深山，白昼柴扉已掩关。尘迹不来茅舍里，炉烟时袅树林间。梅当缺处还须补，竹绕篱边莫教删。我实爱君无俗虑，欲携书卷共追攀。  

***冯允升***  

冯允升，字仲孚，代州人。雍正癸卯进士，官嘉禾知县。有《惕斋诗集》。  

***柳絮***  

飞去知何处，悠扬不暂停。回风矜舞雪，依水结流萍。官路阴初合，春塘日向冥。攀条为汝惜，宁待望秋零。  

***柯煜***  

柯煜，字南陔，嘉善人。雍正癸卯进士，官宜都知县，改衢州教授。乾隆丙辰举博学鸿词。有《石庵樵唱》。  

***朱竹垞师招同魏水村孙执升陆眉州集李云连书楼分得水字***  

东风亦多情，吹涨一篙水。招邀虹月舟，竞向春波舣。振衣问书楼，登蹑跬步耳。恍从丹梯来，已入青霞里。我师玉局翁，音问违一纪。兹辰独何幸，乃获操杖几。主人营丘仙，矍铄殊自喜。目惟辨罍洗，腹惟贮图史。两翁互抵掌，谈笑忘彼是。妙析天地初，旁通百家旨。诸贤各潇洒，语不挂朝市。壸觞方递陈，竹肉亦清美。斟酌随浅深，应对见条理。向来文字饮，徵逐安足比。诗成识日月，后会良可俟。  

***题金绘友江声草堂图***  

罗刹江边远树齐，松寮兰畹寄幽栖。世人不识枚乘笔，误指涛声在竹西。  

隔岁逢君又拍肩，苍茫归梦忆江边。白虾紫蟹红莲米，横系松根听雨船。  

***傅泽布***  

傅泽布，字子元，号悦庵，满洲旗人。雍正癸卯举人，历官翰林院侍读学士。  

***和车宜年自圆明园归道中作原韵***  

晓凌残月去，暮带暝鸦还。日落光依树，秋深瘦到山。宦情原自澹，诗意近尤间。回睇苍茫外，归云未可攀。  

***官保***  

官保，字西园，满洲旗人。雍正癸卯举人，由助教历官中允。  

***金台怀古***  

黄金一筑后，七十余城收。渤海通燕市，汶篁植蓟丘。功成人已去，台毁迹仍留。吊古残阳下，萧萧易水秋。  

***陶士僙***  

陶士僙，字中少，号毅斋，湖南宁乡人。雍正癸卯举人，历官福建布政使。有《凤冈诗钞》、《豫章》、《东行》、《西江》诸集。  

***月夜坐谢玉亭园亭***  

何人怜好月，与子共瑶琴。夜肃湖山气，亭空今古心。残烟青一缕，凉露白千林。老鹤何为者，长鸣天半阴。  

***送蒋谂庭宰黔中***  

闻说黔中事，君行我慨然。猿声千岭月，烽火百蛮天。德舞虞廷羽，风清宓子弦。须知怀远意，不事枕戈眠。  

***沈青崖***  

沈青崖，字艮思，秀水人。雍正癸卯举人，历官河南开归道。有《寓舟诗集》。  

***兰州***  

峻绝皋兰路，东冈势渐平。九边通玉垒，万里锁金城。山抱高低色，河流画夜声。雄图分百二，揽辔倍含情。  

***赵北口***  

浮鹢年年灞氵产东，鼎湖龙去翠华空。罟师晒网斜阳外，牧竖牵牛浅水中。春晓苏隄杨柳月，秋深鉴曲蓼花风。重华若举横汾乐，鱼鸟亲人定不同。  

***向日葵***  

满院秋风敛嫩黄，扣槃扪烛望恩光。踆乌万里谁知汝，犹是西倾倚夕阳。  

***蔡时豫***  

蔡时豫，字笠斋，崇宁人。雍正癸卯举人，官黎平同知。有《慈竹园集》。  

***道中喜晴怀舍弟修来***  

晴日徵车里，遥天碧一涯。石田收晚稻，山草隐秋花。仗策心犹壮，巢林愿不赊。卯君行渐远，计日已还家。  

***吴梦旭***  

吴梦旭，字寅斋，广顺人。雍正癸卯举人，官蒙自知县。有《写心草》。  

***旅病感怀***  

冷烟炊饭晚，幽槛负暄迟。善病常防酒，多愁卻废诗。峥嵘头角在，荏苒岁时移。自愧逢迎拙，休猜下董帷。  

***吴象弼***  

吴象弼，字似之，号康臣，海丰人。雍正癸卯举人。有《杞树屋诗》。  

***再抵东阿***  

烟中山色水边村，草树苍黄落日昏。白雁丹枫两萧索，骑驴重过小云门。  

***泰安道中***  

肤寸瞻何处，苍茫合暮烟。秋声秦爵树，沙路鲁归田。闻说徂徕宅，犹存庆历年。停车正东望，凭吊一流连。  

***金陵杂诗***  

幕府山前岁欲残，一龛镫火照长干。冶城南路台空在，淮水东边月自看。地下嘲人陈后主，席前拍板孔都宫。南朝多少伤心事，上得僧楼只倚栏。  

桃叶渡头秋雨时，木兰舟上酒盈卮。镫前红豆尚书句，眼底青山小谢诗。金粉千年艳牛渚，笙歌一片付乌丝。门前有客如龙虎，可是孙郎帐下儿。  

***舟行杂诗***  

风便喜鸣榔，客心殊渺茫。天随波远近，人与水低昂。极浦回鱼觜，寒镫没蟹庄。鞋山相望处，终日对彭郎。  

***郑世元***  

郑世元，字亦亭，一字黛参，号耕余居士，嘉兴籍余姚人。雍正癸卯举人。有《耕余居士诗钞》。  

燕  

日暮差池影，穿花故故频。与君同在客，是处可怜春。戈者无余慕，天涯恋主贫。清明满桃李，蝴蝶过东邻。  

***渡扬子***  

忽闻漰湃声，大江又当面。十年不来游，如与故人见。江光只如昔，我老颜色变。西日没复升，东流去不转。逝者如斯夫，来者亦可鉴。南瞻建康城，北瞰山阳县。当时英雄人，千载一过电。胡为尚役役，临衰感贫贱。  

***新柳***  

善和坊里信如何，蘸绿揉蓝动玉河。禁得轻寒一百六，倦扶头起为春多。  

客舍心情费忖量，江干一曲女儿箱。羡他绝不关闲事，几个渔舟弄夕阳。  

***曹庭枢***  

曹庭枢，字古谦，号六芗，嘉善人。雍正癸卯副贡。乾隆丙辰荐举博学鸿词。有《谦斋诗稿》。  

***大雾自东阿晓发***  

客梦唤不醒，晨鸡啼喔喔。仆夫戒征车，琅琅振霜铎。明星犹荧煌，轮蹄已纷错。山行忽迷道，曀气歕岚毒。窈郁遮树林，浸淫罩城郭。昏昏阴髳卷，荡荡云海浊。眯空吹若沙，湿衣细如霂。东方忽瞳昽，银山揭赪玉。须臾荡晴空，豁视爽心目。迤逦投前村，川原寄遐瞩。  

***送王书臣佥宪之岭南***  

鬖鬖细柳绿垂隄，二月东风送马蹄。君过岭南春正好，蛮花万树鹧鸪啼。  

***立春日对雪独坐有怀大兄***  

天低泱漭云模糊，冻鸦哑哑城头呼。雪花纷落太于掌，凝矑激射清冰壸。梅花不见冒春雪，但见老树撑庭隅。碎琼细著苔点密，裂玉蟠作虬枝枯。泠然直洗肝胆洁，悄焉不觉形神孤。忆我别家九月九，至今三饮屠苏酒。前年风雪送兄归，冲寒愁折芦沟柳。南来飞雁犹呼偶，何日行随坐相守。思兄此日北堂前，独献春盘翦春韭。  

***钱唐相国分饷上赐郑宅茶寄奉老母***  

穀雨新晴后，头纲驿递初。绿挼双掌细，香迸一旗舒。玉盎梅花喷，银瓶薤叶储。赐先黄阁老，波及大君余。竹里泉声沸，窗间午睡徐。当筵思筍蕨，奉母忆篮舆。旅食经年别，平安数寄书。缄题将远问，藉以慰门闾。  

***蓝鼎元***  

蓝鼎元，字玉霖，号鹿洲，漳浦人。雍正癸卯拔贡，由知县历官广州知府。有《鹿洲集》。  

***台湾近咏***  

东宁大海荒，从古无人至。明末群盗窝，岛夷互窃踞。郑氏奄而有，蔓延为边忌。我皇挞伐张，天威及魑魅。遂使瘴疠乡，文物渐昌炽。川原灵秀开，郁勃不可闭。式廓惟日增，蹙缩非长计。所当顺自然，疆理以时议。勿因去岁乱，畏曀却饭饎。  

去岁群丑张，揭竿三十万。我旅一东征，倒戈云见睍。七日复全台，壸箪匝地献。可知帝德深，望云争革面。余孽虽时有，死灰谋欲煽。旋起即扑除，夫谁与为叛。当兹振遒铎，教化不容缓。民心原犹水，东西流乍变。弃之铤而走，理之忠以劝。  

台俗敝豪奢，乱后风犹昨。宴会中人产，衣裘贵戚愕。农惰士弗勤，逐末趋骄恶。嚣陵多健讼，空际见楼阁。无贱复无贵，相将事樗博。所当禁制严，威信同锋锷。勿谓我言迂，中心细忖度。为火莫为水，救时之良药。  

闽学追邹鲁，东宁昧如障。当为延名儒，来兹开绛帐。俾知道在迩，尊君与亲上。子孝及父慈，友恭更廉让。从兹果力行，诱掖端趋向。其次论文章，经史为酝酿。古作秦汉前，八家当醯酱。制义本儒先，理明气欲王。洗伐去皮毛，《大雅》是宗匠。此地文风靡，起衰亦所望。  

台地一年耕，可余七年食。寇乱继风灾，民间更萧索。今岁大有秋，仓储补云急。穀贵虑民饥，穀贱农亦恻。厉禁久不弛，乃利于奸墨。徒有遏籴名，其实更何益。估客既空归，裹足此寥寂。何如撙节之，一艘一百石。穷年移不尽，农商惠我德。幸与诸当途，从长一筹画。  

累累何为者，西来偷渡人。锒铛杂贯索，一队一酸辛。嗟汝为饥驱，谓兹原隰畇。舟子任无咎，拮据买要津。宁知是偷渡，登岸祸及身。可恨在舟子，殛死不足云。汝道经鹭岛，稽察司马门。司马有印照，一纸为良民。汝愚乃至斯，我欲泪沾巾。哀哉此厉禁，犯者仍频频。奸徒畏盘诘，持照竟莫嗔。兹法果息奸，虽冤亦宜勤。如其或未必，宁施法外仁。  

台邑虽褊小，徵粮视凤诸。（凤山、诸罗二县。）土狭赋独重，民困曷以纾。台湾田一甲，内地十亩余。甲租八九石，亩银一钱输。将银来比粟，相去竟何如。纳粟弊多端，斗斛交相愈。折色比时价，加倍复何居。凤诸虽厚敛，什百台版图。垦多或报少，以羡补不敷。台土瘠无旷，冲压且偏枯。安得相均匀，丈轻三邑俱。征收同内地，含哺乐只且。  

郡东万山里，形胜罗汉门。其内开平旷，可容数十村。雄踞通南北，奸宄往来频。近以逋逃薮，议弃为荆榛。此地田土饶，山木利斧斤。移民迁产宅，兵之亦龂龂。何如设屯戍，守备为游巡。左拊冈山背，右塞大武臀。既清逸贼窟，亦靖野番氛。府治得屏障，相需若齿唇。  

诸罗千里县，内地一省同。万山倚天险，诸港大海通。广野浑无际，民番各喁喁。上呼下即应，往返弥月终。不为分县理，其患将无穷。南划虎尾溪，北踞大鸡笼。设令居半线，更添游守戎。健卒足一千，分泛扼要冲。台北不空虚，全郡势自雄。晏海北上策，犹豫误乃公。  

台湾虽绝岛，半壁为藩篱。沿岸六七省，口岸密相依。台安一方乐，台动天下疑。未雨不绸缪，侮予適噬脐。或云海外地，无令人民滋。有土此有人，气运不可羁。民弱盗将据，盗起番亦悲。荷兰与日本，眈眈共朵颐。王者大无外，何患此繁蚩。政教消颇僻，千年拱京师。  

***宋来会***  

宋来会，字清源，一字清远，号秋圃，德州人。雍正癸卯拔贡。有《近思斋集》。  

***信阳山行***  

历尽中州不计程，信阳已过更南征。肩舆每傍山腰转，石径时临树杪行。远岫横烟人早爨，深林激溜水长鸣。尘埃不到居堪卜，役役空惭志未成。  

***武昌春日绝句***  

嵚崎石蹬倚高楼，楚国春生一望收。直上高楼最高处，平湖门外大江流。  

***张埴***  

张埴，字贡五，号香潭，湘潭人。雍正癸卯拔贡。有《湘帆阁集》。  

***渌口过曹丈中玉宅***  

入口无多路，人烟曲折环。鱼虾秋水市，芦荻夕阳湾。估舶依滩急，僧钟到夜间。黄垆成往事，指点一怆颜。  

***京江夜泊***  

江涛薄暮势微收，铁瓮无风一夕留。邀笛步遥人对月，藏春巷近客吟楼。一声僧磬惊悬狖，数点渔镫动宿鸥。人境蓬莱原未远，金山突兀海鳌浮。  

## ●卷六十六

***刘统勋***  

刘统勋，字尔钝，号延清，诸城人。雍正甲辰进士，改庶吉士，授编修，官至东阁大学士。赠太傅，谥文正。有《刘文正公集》。  

***登上方寺塔***  

铅黄眯目两旬余，梵宇临高快意初。一带河流来苍莽，四天楼阁敞晴虚。登场禾黍秋将晚，入望烟林叶半疏。暂向僧寮话陈迹，风回清听散钟鱼。  

***题桐城张相国赐园泛舟图***  

龙眠山对赐金园，管领烟霞荷厚恩。今日重开休沐地，白沙翠竹宛江村。  

碧流如带隔红尘，画舫兰桡荡绿蘋。未便一竿江海去，波分太液足垂纶。  

凤雏绕膝彩衣斑，问字传经得暂间。谷口锦茵花冉冉，林间歌管鸟关关。  

石坚水净同标格，丽景秾华信化工。自喜平泉随草树，年来长是坐春风。  

***汪师茗侍讲寓斋同年小集***  

娟娟玉露滴清圆，净洗新凉水碧天。稠叠壸觞丛树下，凌兢马影夕阳边。深杯到手辞难却，好语如珠断复连。欲继高吟还自笑，强安一字苦拘牵。  

呼酒当筵更劝君，十年几此坐论文。酸咸自辨间中味，聚散还同霁后云。良夜流光欣共赏，萧斋风物得平分。鹓鸿台阁年来满，鸥鹭忘机恋旧群。  

***汪由敦***  

汪由敦，字师茗，号谨堂，钱塘籍休宁人。雍正甲辰进士，改庶吉士，授编修，历官刑部尚书，加太子少师、协办大学士，旋罢协办，官至吏部尚书。赠太子太师，谥文端。有《松泉诗集》。  

***表忠观***  

朱门古殿明湖曲，玉座凝尘舞蝙蝠。三世五王同一堂，一一英姿耀冕服。斗牛占象霸图开，市中术者豫章来。劲旅摧巢八百里，都兵破越穷天台。闭门天子孽自作，妖鸟罗平扫如箨。铁券功名衣锦城，丹青图画凌烟阁。《杨枝曲》罢天亡唐，江东端不失孙郎。打球御马于阗带，英雄意气何堂堂。枕畔金铃惊五夜，罗刹奔潮千弩射。玉册金符尚父名，新罗渤海纷相下。五百功臣息战尘，三楼画栋照千春。牢盆海上横戈日，何意江山作主人。奕叶依然承土宇，宫殿排云事歌舞。卵鷇家家按籍来，器服年年输内府。八十年来王气消，石镜尘昏大树凋。箧书虽满客归国，折简无烦又入朝。子阳季孟空雄壮，自作安丰甘退让。居人生不识干戈，父老至今思保障。陌上花开缓缓归，歌声已断昔人非。青蘋无复村农荐，芳草空留羽士悲。龙山突兀余残照，可怜异代还祠庙。阶墀赑屃立丰碑，句奇语重褒忠孝。剔藓扪碑一慨然，短墙邻并玉津园。江外冬青缠野草，珠帘何处问通天。  

赠张公子（故邑侯海宁张权大先生子由敦，童子试时出公门下。）  

懦术雍容讲艺时，卢前王后感心期。十年未脱诸生籍，一顾终惭国士知。畏垒尚余他日泪，横山仍结故乡思。寒镫萧寺无人问，憔悴西华鬓欲丝。  

***晚春即事***  

廿四番风送好春，赏心多负物华新。山桃林杏怱怱过，賸与丁香作主人。  

摇漾春波没钓矶，一泓新渌净苔衣。请君亟赏空明境，莫待杨花扑面飞。  

归卒歌（冠裳保，正黄话满洲护军。雍正九年，北路出师，沦准噶尔者十有余年，间道脱归，得赐召见。歌以纪之。）  

雪压沙场鼓声死，主将知名半成鬼。仓皇士卒强偷生，马蹶弦摧被驱箠。缚来生口不知数，不死饥羸亦疮痏。却逃斧锧得全生，分隶寨桑囚迤里。囚系空惊岁月长，雁来鸿去阅星霜。东望陇云千万叠，思乡日日泪千行。七度莽逃逃未脱，路长径绝遭遮遏。追还鞭血溅沙红，浸向冰川寒水泼。久在虏中习虏语，到此无猜相尔汝。间行偷得生马骑，何意重逢旧时侣。茫茫白草南驰去，部落名王亲肺腑。羽书传送赴皇都，子死妻亡迷处所。父老来看讶老苍，尺籍稽名识编伍。回首俄惊十八秋，论年直欲同苏武。自言俘虏耻余生，狼籍疆场何足数。丈夫志不问妻孥，蝼蚁区区缘恋主。艰辛阅尽邀天鉴，双阙云开果重睹。天子行秋巡近甸，阅射宫门蒙赐儿。奏对令操蒙古音，历历垂询屡称善。记来旧事总依稀，说到交锋胆犹战。复还故秩缀蓝翎，顾影自惊观者羡。当年徵发若云屯，何幸生还拜主恩。蜀道只今多战垒，蛮烟几许未招魂。  

***予以康熙辛丑壬寅来热河寓徐文定公半山堂今三十年矣感而有作***  

昔坐翠微间，摊书白昼间。至今成皓首，重此对孱颜。谢墅烟云杳，滦波日夜潺。平生几游历，也当故乡山。  

***宣城***  

苍然来暮色，归鸟敬亭云。舟檝今朝谢，山程首路分。此邦多大雅，诗格至今闻。隐吏思梅福，何时与论文。（时耦长先生自泰顺谢病归。）  

***陈德华***  

陈德华，字云倬，号月溪，安州人。雍正甲辰一甲一名进士，授修撰，官至礼部尚书。  

***送辛锡传表兄之官中州***  

仙才久冠上林枝，又见分符捧檄时。百里莺花香自撷，一官书剑静相随。多才好作《梁园赋》，乘兴还题《艮岳诗》。政简鸣琴胥就理，清声应早达彤墀。  

***王安国***  

王安国，字书城，号春圃，高邮人。雍正甲辰一甲二名进士，授编修，官至工部尚书。谥文肃。  

***游蒜山***  

杖策期我侣，极目烟岚飞。披径蹑层冈，缘源面修埼。空水寒无姿，淡绿生已微。蹉跎一老僧，隔涧开山扉。延客坐松寮，梵响生清机。谷幽光易暝，江远声逾稀。众籁窅然合，心清无是非。憩久神弥惬，徒倚怛忘归。举手谢前岭，逶迤穷林霏。  

山光引游子，窈窕乘险绝。路歧情屡眩，径错兴逾发。修竹翳层阴，危松缀残雪。众鸟寂无声，骚屑林响彻。石气入昏冥，川光互漂撆。岸转失来踪，溪明得前陌。白日下江皋，余霞荡晴碧。夕岚落千寻，空色递相激。握手寻旧蹊，一一想所历。忽看江上月，遥遥挂萝壁。  

***汪德容***  

汪德容，字云尺，钱塘人。雍正甲辰一甲三名进士，授编修。有《重阆斋集》。  

***初夏游灵鹫冷泉韬光三生石诸胜***  

遵途越平冈，揽胜憩灵鹫。朱夏一以深，嘉禾郁如绣。天宇犹清和，微阴蔼岩岫。泚泚碧玉流，风渝漾晴縠。爱此清且冷，尘土一涤漱。飞泉乱人语，空翠滴衫袖。悠然遗世情，遂去款云构。  

山行不知疲，苍翠列万变。芙蓉插空青，应接耳目眩。云窦窈以深，幽花烂且绚。屡造灵异区，还思隐沦彦。巍巍三生石，兀突眼中见。遗事缅泽公，夙缘洵堪羡。扪萝一长啸，千峰虚籁遍。  

入山复出山，合沓自朝暮。余兴犹未阑，更踏招提路。山阁俯乔林，凭虚敞遥顾。既惬物外游，遂凌沧洲趣。微雨凤林钟，残烟辋川树。荷风送轻凉，归桡狎鸥鹭。于焉成赏心，逍遥乐其素。  

***陈浩***  

陈浩，字紫澜，昌平人。雍正甲辰进士，改庶吉士，授编修，历官少詹事。有《生香书屋诗集》。  

***江郎三片石***  

伟哉造物真好奇，雕镌万象成险巇。江郎山高千丈顶，有石三片如穹碑。我欲问山灵，立此将何为？得非上有太古字，用纪天开地辟图书未启之文辞。置之禹迹不到处，万古不令人见之。巨灵赑屃鬼斧削，古苔班驳苍藤垂。盘盘松桂隐蒙密，山坳小构江郎祠。三君兄弟并年少，雍容被服仙官仪。前行便入九闽路，秋山不断天风吹。  

***过仙霞岭***  

星轺步步蹑危梯，直上层云万岭低。闽越一关开道路，乾坤放眼豁端倪。泉通海气穿云落，鸟带蛮音隔竹啼。欲向高空留姓氏，磨崖新试擘窠题。  

***过贾阆仙墓***  

最爱长江簿，诗篇回绝尘。吟肩余耸削，文胆独轮囷。落叶荒祠里，孤坟野水滨。仙灵如寂寞，应忆孟家邻。  

***钱修亭前辈招同汪谨堂吴鸣珮李玉洲徐晋叔诸同年集香树斋看山桃花同用昌黎山石诗韵***  

当杯不辞酒力微，看花莫待繁英飞。一年春事才过半，海棠未放山桃肥。两株红白傍仙馆，竹深苔净尘埃稀。花开几度缺吟赏，念之不异渴与饥。朝回日暮猥见召，同人下马轻款扉。是时云阴天宇低，风吹细雨烟霏霏。移镫斜照愈妍好，绛纱作幔珠成围。花香雨气杳莫辨，但觉芳润浸人衣。一杯酹花还共劝，脱略礼数忘拘鞿。夜深沉醉未忍别，折花满把冲泥归。  

***题沛上人松月传心小照读卷中方望溪先生文对雨成十四韵***  

上人人天师，翻经了三藏。能参真实义，一洗庸愚障。桐城方先生，可否素不妄。颇闻高僧传，结构烦哲匠。先生既归老，余亦就闲旷。师意独勤勤，杖策时相访。朝来出锦囊，小现菩提相。松风一何清，水月光宕漾。妙明不染心，幻影证无上。方耽禅味深，忽骇文澜壮。恍若韩昌黎，破格赠文畅。感旧增欷歔，抚卷独惆怅。夜雨声涔涔，添我秋池涨。泼墨洒云烟，为师作供养。  

***和齐次风侍读四月九日独游陶然亭即目韵***  

下直端居兴有余，独携藤杖当巾车。小亭地回穿芳径，古寺僧间写梵书。揽胜偶来人迹外，观空已到佛生初。谁能会得陶然意，云影天光总自如。  

题同年汪谨堂尚书临黄庭内景经卷后（是日，并观《黄素》真迹及王虚舟前辈摹本。）  

墨花四照云生壁，玉版笺凝冰雪色。一粒丹砂九转成，抽毫直接神仙迹。宣和题字何足疑，世有识者当心知。（《黄素》前有宣和题字，云：“晋王羲之《黄）庭内景经》。董思白《书品》定为杨羲书，盖本黄伯思之说也。且喜神物在人世，得公妙笔能传之。想公下笔时，不知笔在手。临池恍惚灵境开，中有洞天名小有。紫微南岳坐琼台，列侍蓉冠鸣珮玖。金环约臂两青童，采采琪花斟玉酒。忽然墨雨飞空来，元气荡胸风入肘。方圆自我结构遗，不系若惊神独守。此书后出千余年，遂与《黄素》争后先。前辈见之应避席，世间石本空雕镌。我生愿作主书史，链骨未成将老矣。可得从公乞数行，往问山中许道士。  

***题玉井莲图送马力畚之任阌乡***  

维扬马君志尚古，遥指扶风旧乡土。耸身欲上太华峰，十丈花前筑书圃。金精生水出玉泉，香穿九地达九天。天鸡一鸣海波涌，初日正照花光鲜。仙人倚杖顾之笑，君家去此四百年，此来倘欲寻真源。傥然即之杳然去，惟见风叶翻田田。君才今世岂易有，初授一官怜白首。九州星野划雍豫，百里关河接襟肘。侧身西望青芙蓉，略如鱼戏莲叶东。为君把酒话往事，春风送别毋怱怱。城南杜，赵郡苏，一贤两地称名殊。后之视今犹视昔，有人更画《苏城图》。我作是歌非数典，莲花妙法无尽转。  

***寄李玉洲同年***  

一醆遥飞驾谪仙，赐环兼许住林泉。梧冈凤老仍巢阁，笠泽花深好放船。落月屋梁频夜夜，临风书札又年年。吴淞远隔三千里，携手何时共醉眠。  

***自郧阳回舟再过重滩***  

送客桃花水，迎人乱石滩。船从千丈落，春到九分残。风幔且高卷，云山须再看。去时新绿柳，飞絮已成团。  

***秋夜舟中对月书怀***  

楚江烟水阔，暮色横西林。凉飙涣微波，泠然清我心。何人隔秋浦，月下弹鸣琴。我欲往从之，沧流杳难寻。感此三叹息，望古怀知音。  

明月照江水，秋色何婵娟。我来天一涯，再见清光圆。畅以尘外迹，缅彼区中缘。美人隔幽期，芳荪共谁搴。中夜不能寐，徒倚凉风前。  

***林璁***  

林璁，字玉相，永年人。雍正丁未进士，改庶吉士，授编修。  

***护驾村***  

杏花开满径，晴日倍光辉。村酒无贤圣，山园少是非。老农驱犊过，童子牧羊归。目断长林际，樵歌入翠微。  

***李重华***  

李重华，字实君，号玉洲，吴江人。雍正甲辰进士，改庶吉士，授编修。有《贞一斋集》。  

***杂咏***  

伯鸾吟《五噫》，平子咏《四愁》。身世两辽阔，居然杞国忧。贤英美儒术，公卿富王猷。譬彼鸿鹄翔，蜩鸴岂预谋。黄钟变重阴，气到物自柔。聊当抚流运，顺化穷娱游。  

东坡《和陶》作，才力本富有。满抱不合时，知能似陶否。羲皇以上人，达者得尚友。净心无物役，真气讬杯酒。杳杳源际花，迢迢宅边柳。云龙非我期，枝麃庶为偶。  

世事赌一局，扰扰惑后先。宁知袖手人，偏得其中玄。华裾徇形役，被褐遗尘缘。水静鉴犹朗，况乃全其天。尧年积余潦，岳牧纷求贤。汾阳冰雪肤，凝神何宴然。  

游鱼在江湖，野鸟在泱漭。浩荡迷所之，鳞翼遂而长。俄然易其性，毋乃太矫枉。煦沫岂两忘，鼓钟非惠养。徐于以寝兴，是道复马往。畴其觅遗珠，委心于象罔。  

行天无巽风，卉木谁敷荣。出地无奋雷，句萌谁挺生。维人有韵语，油然畅其情。入乐应群籁，天人斯合并。轩律肇元气，虞歌配元声。洋洋盈耳哉，神听其和平。  

闲人喜种花，劳者艺其粟。种花春已荣，艺粟晚而熟。方当游赏时，贱腹而贵目。岂知收获候，贵贱有翻覆。翩翩轻薄儿，早岁惊华毂。兀兀老著书，英名重渠禄。  

龙性或可拳，麟游或非时。未若九霄凤，鉴辉而下之。朝飞扶桑津，暮宿月树枝。翱翔阅千载，秉德何由衰。伦云听其鸣，夔亦致其仪。向非轩与虞，尔技将安施。  

***国士桥***  

南登国士桥，乃得豫子碑。豫子报智瑶，因难始见奇。身死匪立名，志各有所为。愧彼怀贰心，万苦安足辞。佳哉赵襄子，意实终始之。剑击号者三，壮士俱扬眉。精诚感冥默，衣血为淋漓。忠臣值贤主，名义两不亏。吾嗤马子长，刺客相等夷。斯人今则亡，事与皦日垂。酹酒欲凭吊，乘传方飙驰。桥边呜咽水，千载流酸悲。  

***乌龙行***  

鸡头天险临箕谷，电激霆奔泻其足。此江旧袭乌龙名，凡鳞易见龙潜伏。崖欹峡束窅莫闚，下閟龙堂嵌坳隩。方池吞吐混江流，幽窦虚无透山腹。今年苦旱大雩祭，张令勤民事巫祝。冲波逆石进鱼艇，布币陈觞照犀烛。维龙变现若暝蜓，黑质锦章光闪目。鳞鬐蜿蜒恣徘徊，爪角纷拏时往复。诘朝动地滃云雷，甘{雨澍}翻江溢溪渎。褒斜万户总衢谣，沔汉千畴竟秋熟。即今报祀妥龙神，濒江庙貌峨新筑。争觌元殊斗洧观，诚求迥异藏漦卜。我来木落嵯岈空，徒见飞涛漱寒玉。骊龙尔且抱珠眠，明春更遍苍生福。  

***净业湖看荷与沈归愚椒园张鸿勋赋***  

玉泉百折穿城入，积水瀰瀰泛澄碧。倒影平吞彩凤楼，蒸云巧护盘龙宅。我乘旭日追清风，荷香塞天花绕空。霞光四映日逾媚，露气一吸天为通。此湖三叠连琼宫，太液卻在宫墙中。万户磅礴控其二，长堤合沓绵雄虹。行歌况挈拏去手，共觅层台坐窗牖。奋袖疑探岳并莲，褰裳并踏瑶池藕。消夏溪山安在哉，五湖烟棹旧沿洄。升平一奏江南曲，愿袭荷衣归去来。  

***次陈未斋同年韵题张南华画***  

诗人偶作画，兴与哦诗同。髯张醉后辄挥洒，意境不落畦畛中。片云初生幽磵石，万吹忽入寒涛松，似有灵气盘虚空。移情莫辨山水窟，但觉林峦窅窅泉淙淙。维髯与我最相得，联吟斗捷时过从。比年嗜画恣游历，绝尘奔轶难追踪。朅来许我画尺幅，千金拱璧惠未蒙。俄然赠尔白银盘上青螺峰，恍若置我五湖西畔钱塘东。扁舟独往意何限，斗室卧看游无穷。况今新诗倡和总入画，奇妙仿佛神仙逢。凭将此图引兴聚高作，扫尽世间俗笔满纸涂青红。  

***赋得林屋洞送归愚先生给假南还***  

洞天窈窕藏金庭，诗翁选胜旧所经。烟销镜净落山骨，想见琼宫贝阙排岩扃。重寻阃奥入地底，行空浪激闻奔霆。芝英锺乳气沈积，变幻诡谲纷殊形。燃犀散耀扑仙鼠，搅扰万怪惑万灵。是时诗翁振策风泠泠，手挤丹壁搏翠屏。人言路断隔凡处，到此天穿地豁，双涌日月流光荧。三十六帝之外臣，倒冠落珮趋竛竮。灵威秘笈并传出，云是夏王缄鐍垂千龄。诗翁含笑受玉牒，愈使余豪剩墨罗华星。我今梦游杂醉醒，为救劖石作篆铭。峰巅缥缈聊复坐相待，迟我同乘倒影飞云軿。  

***送确士之京口***  

君向南徐去，江山尽入诗。楼高吞海地，船放落潮时。问古怀昭谏，留情见牧之。胜游兼绝唱，他日慰相思。  

***紫柏山***  

紫柏山前石，犹镌辟穀居。峦岩递森郁，竹石宛清虚。有意从仙侣，无妨翊汉储。功成身合退，至乐是樵渔。  

***过倾盖亭***  

倾盖亭前驻马鞍，郯城风雨又漫漫。交情邂逅成千古，剩有人间行路难。  

***王文清***  

王文清，字廷鉴，号九溪，宁乡人。雍正甲辰进士，乾隆丙辰荐举博学鸿词，壬申荐举经学，历官宗人府主事。有《锄经余草》、《续草》。  

***有忆***  

斯人久不见，望望倚阑干。柳色秋江老，芦花夜月寒。梦中同醉醒，镫下各悲欢。应念孤征客，霜貂旧已残。  

***偶见***  

云去山色青，云住山色白。去住云不知，空山自成色。  

***车柏***  

车柏，字宜年，号璞宾，满洲旗人。雍正甲辰进士，历官户部主事。  

***天台道中作***  

炎威无著处，路与鸟飞平。山气自为雨，松涛不记程。寺依高岸耸，桥逐小溪横。怅望遥峰外，朱霞几点明。  

***寄答康东侯同学***  

稽吕相违千里遥，山川两地思迢迢。君应招隐歌丛桂，我为离群赋采萧。三径琴樽心欲折，五陵裘马意全消。那堪一片乡关月，更照愁吟入泬寥。  

***贾如玺***  

贾如玺，字信章，号珥峰，故城人。雍正甲辰进士，候选主事。  

***小饮***  

欲浇垒块倒金樽，琥珀光浮染泪痕。世味遍尝浓似酒，此中真可度朝昏。  

***吕守曾***  

吕守曾，字待孙，河南新安人。雍正甲辰进士，授完县知县，历官山西布政使。有《松坪诗集》。  

***岁暮言怀***  

少年空得意，及长惯忧心。税急田难售，乡遥梦互寻。疏风怜薄醉，暮雨逼长吟。别后恒相忆，应知鬓发侵。  

寂寞成吾懒，中怀杂苦辛。风霜欺病客，岁月促归人。此事犹疑久，无言坐起频。不知乡国泪，到日几行薪。  

***去横山步仲兄原韵呈诸亲友***  

旧业承三世，何妨更卜居。秋山人未去，老树叶先疏。作客偏闻雁，临渊且钓鱼。他年归兴好，还此读遗书。  

***傅煇文***  

傅煇文，字晓亭，号筠溪，简州人。雍正甲辰进士，历官郁林直隶州知州。有《承翼堂集》。  

***和舅氏苏学博归休***  

举世轻肥逐马裘，孤怀别欲寄林丘。曲弹古调难青眼，官老明时已白头。宦海梦疏金紫贱，故山情重水云秋。寒毡脱却渔竿在，收拾经纶付野鸥。  

***伤春***  

几树莺啼酒未醺，声声唤起杜司勋。初三斜月今宵见，第一春雷昨夜闻。愁欲遣时偏听雨，梦将回处尚疑云。沈郎腰细无多少，又被东风瘦几分。  

***严遂成***  

严遂成，字崧瞻，号海珊，乌程人。雍正甲辰进士，授知县。乾隆丙辰举博学鸿词，历官嵩明知州。有《明史杂咏》、《海珊诗》。  

***书明俺答叹塞事后***  

一线黄墙障朔风，腾骧铁马溃云中。骨堆石勒沤麻岭，血浴高欢避暑宫。栖亩粮增三日灶，乘城卒卧六钧弓。汉家别有遮拦法，贡市年年货币通。  

一家兄弟总能兵，联臂横吹筚篥声。幕上有乌争夜遁，野中无草废春耕。卢龙已卖防秋塞，上谷虚传突骑名。差喜红庄工杀贼，不教归到白云城。  

***曲峪镇远眺***  

地近边墙画角鸣，朔风割面冻痕生。雕盘大漠寒无影，冰裂长河夜月声。新鬼或传归远戍，黑云浑欲压空城。凭高差喜狼烟息，铙吹飞来列校营。  

***海潮寺***  

树压鸟声死，绿垂山势围。漏云双塔过，病雨一花飞。鱼薧摊僧饭，蜗涎蔓佛衣。无风空外响，人说夜潮归。  

***为姚玉裁题莲花庄图***  

浮霞墩后月湖前，只合君来占数椽。如此荷花云锦地，可无书画米家船。  

溪山八面翠环城，欲认君家路易明。无数垂杨遮不住，好风吹出读书声。  

***题桃源图***  

师来先生生清门，胜国遗老中丞孙。灵宝夙经龙汉劫，义熙私记柴桑村。问问菴中门两版，白云留住心难转。生涯三绝画书诗，踏破当时铁门限。流传一幅《桃源图》，茅屋禾田路超远。汉魏茫茫那可追，依稀犹认秦鸡犬。想其下笔寓深意，賸水残山到双眼。洞口扁舟归去来，猿啼鹤怨吾知免。吁嗟乎！平原花木摧为薪，葛帔流离感路人。茂先机杼魏公笏，长埋黑土生丹磷。此本弆藏幸无恙，后贤购以双乌银。浴手令我肃展视，如获剑履思先民。夜深风雨起寒籁，墨痕中湿西台泪。  

***张复***  

张复，字来轩，云南人。雍正甲辰进士，由主事历官江西知州。有《观光》、《澹园》、《未信》诸稿。  

***孤客***  

顾影萧然莫怨痴，萍踪未偶欲何之。还家梦有残镫觉，去国心惟短剑知。杜牧踏前茶熟后，仲宣楼上日斜时。古今多少天涯恨，付与秋鸿寄所思。  

***任举***  

任举，字汉冲，大同人。雍正甲辰武进士，历官重庆镇总兵，随征金川阵亡。赠都督同知，谥勇烈。  

***塞外九日***  

萧萧匹马走荒郊，揽辔龙堆与倍豪。万里烟销虚壁垒，一身霜染旧征袍。黄河水势浮秋色，瀚海风声度远涛。天末萧条谁送酒，乡关回首忆登高。  

***秋夜出塞***  

故国迷离梦里秋，几重山水几重愁。宁辞齧雪同苏武，肯为飞鸢念少游。首蓿饱嘶天驷马，酪浆渴饮月氐头。徘徊不减筹边虑，岂有勋名后代留。  

***金志章***  

金志章，字绘卣，号江声，钱塘人。雍正甲辰举人，历官直隶口北道。有《江声草堂诗集》。  

***映璧庵怀古***  

禅房遥隐凤城西，故国空山望转迷。辇道已荒春草合，妆台犹在野禽啼。斋钟佛火销残劫，坏壁蜗涎认旧题。太息寺门桃李树，无言偏自得成蹊。  

***登六和塔***  

浮图凌虚空，直上破青霭。创建开宝初，屹峙吴越界。厚蟠苍山根，高出飞鸟外。我来试登攀，耳目为一快。初恍穿沈冥，稍进离昏昧。盘回讶螺旋，扪摸駴神怪。逾时至绝顶，遂与日月会。连山俯培塿，长江绕衣带。海门列其东，潮头势淜湃。会稽青嵯峨，隔岸如点黛。风帆与沙鸟，一一类浮芥。回观壁间书，劫火烧不坏。乃知象教雄，愈信佛力大。贾勇既忘疲，登危亦知戒。  

***拜奇零先生墓***  

廿载横流息逝波，乾坤难造旧山河。《狱中书》是勤王檄，《海上》诗为《正气歌》。天意何曾忘肃杀，人心无奈厌兵戈。祇今荒冢南屏下，碧血谁将片碣磨。  

自杨梅坞循九溪十八涧至理安寺。  

青松影里寻山寺，黄叶堆中踏涧泉。行过乱峰溪又转，一声疏磬到门前。  

***游桐君山用萨天锡原韵***  

桐庐江水见底清，桐君山色青绕城。仙人指桐去千载，至今草木犹知名。我来六月火云赤，为访名山侵晓出。芒鞋竹笠紫蕉衣，潇洒行踪杂樵牧。松风迎客如有灵，笙竽响答洪涛应。丹崖转处洞门豁，石壁袅袅垂苍藤。危楼一凭尘怀少，欲把仙书拾瑶草。西飞海鹤不归来，岭上荒祠白云老。  

***回雁峰***  

闻道随阳雁，年年到此回。瘴云飞不度，炎海客能来。峰势连衡起，滩声挟雨哀。禅关聊一憩，归路晚钟催。  

***阻涨***  

大鱼湾头水一丈，浩浩洪波鱼大上。青山两岸横绿阴，苦竹丛深鹧鸪唱。短篷一叶冲浪来，独客倚柁心徘徊。欲思六月西湖涨，红藕黏天到处开。  

***冷水铺***  

秋江渌净不可唾，远近碧玉相因依。白鸥傍桨自双浴，黄蜨逆风还倒飞。人家尽向翠微住，舟楫適从湘口归。仙山十里总图画，叹乃一声烟景稀。  

***登姑苏玄妙观弥罗阁***  

巍然杰阁俯尘寰，暇日登临破旅颜。十里锦帆吴苑树，数峰<山累>黛具区山。苍茫海气迷村落，缥缈天风响珮环。却望白云亲舍远，几回翘首忆江关。  

***月夜同重阆秋岳登虎丘***  

一片深宵月，明明照虎丘。松杉交影静，蘋藻上阶流。夜舫吹箫客，春镫卖酒楼。他乡有朋好，竟夕此淹留。  

台畔人初散，虚亭月可中。寒烟沈鹤磵，疏磬落天风。光满疑无地，人行恍在空。忘言契禅悦，还欲叩生公。  

***然犀亭***  

江左勤王事久非，孤亭犹自记然犀。已无赤帻乘流下，剩有脩蛾入望低。草绿连山飞锦雉，花红满地绣棠梨。春风两度追游到，屐齿相寻路不迷。  

***江行望枞阳镇***  

邮签鸣水驿，舟子解维<舟肖>。晓日波心上，人烟市中交。江晴鼋出曝，沙暖燕营巢。渐喜枞阳近，雄风想射蛟。  

***绣谷亭藤花歌***  

君家紫藤看最好，虺结虬蟠势天矫。千条络格影倒垂，万穟捎桅风乍袅。东皇留取伴残春，破萼漫嫌开不早。花时主客每盘桓，朗咏长吟恣幽讨。紫云焰暖结流苏，罨画丛深张羽葆。幕天冉冉欲成阴，绣地斑斑浑未扫。蜂声卓午晴更喧，蝶影斜阳暮犹绕。晨浇底用井华汲，日炙何愁碎英稿。横空出雾爱丰茸，直上搴云自缥缈。罗囊戏赌忆诸郎，锦髻斜牵嗤一老。年年花底具尊壸，坐藉莓苔荐清<酉票>。醉来兴发擘银笺，狂态真成被花恼。莫将金谷比繁华，自有仙游拟蓬岛。  

***绣谷先生有所藏宋椠丁卯集亡去二十年令嗣瓯亭游京师重购得之以归同人赋诗为记其事***  

楼居插架逾万签，五车四库皆能兼。丹黄一一手勘定，部分鳞次何精严。就中名集数《丁卯》，椠本最古心所忺。何年一鸱竟羽化，巧偷豪夺生憎嫌。六丁冥搜苦无计，廿载抱憾归幽潜。读书继绪有令子，手泽每念襟常霑。驱车偶然適燕市，软红扑面尘纤纤。朝闻邸舍打门急，有客持售初开函。卫公故物忽惊睹，悲喜交集敬拜瞻。卷端题识认遗墨，左方印记留朱钤。呵护定蒙鬼神力，点涴未受虫鱼瀸。探囊购赎敢辞罄，百鍰索贾宁嫌贪。楚弓楚得足深慰，摩挲繙玩忘饥馋。羽陵蠹简共什袭，宛委秘册同包缄。携归陈书告先子，水沈细炷方铜奁。孝思灵爽共感召，丁部重入如新添。熊熊旦上吐光气，南极果应星文占。抽思骋秘发高咏，妙处神味超酸咸。同时题赠悉巨手，雕章丽句盈缃缣。惟余经年负宿诺，苦吟屡断霜髭拈。郢州有知应大笑，笑我细响徒沾沾。不如韬笔且藏拙，静看花影摇风帘。  

***王延年***  

王延年，字介眉，号涌轮，钱塘人。雍正丙午举人，乾隆丙辰举博学鸿词，历官翰林院侍讲。  

***和稚威饮杭太史丁香花下***  

来向花前倒酒卮，白头应自叹彪之。尽惊晼晚春光老，便觉低徊舞态迟。无力故欹芳草径，有香肯趁海棠时。知他百结何缘解，消息还凭隔岁期。  

***甘禾***  

甘禾，字周书，号爱庐，奉新人。雍正丙午举人，官兵部主事。有《爱庐诗钞》。  

***杂诗***  

僦居郊宫时，皓皓流秋月。及此逢长至，庭中积白雪。回斡洪覆功，变化转眉睫。营营良足鄙，悠悠讵不察。守志不温饱，从人递倾轧。学道苟无成，愧此玄鬓发。随时尚勉旃，硕果丛芽茁。  

兰蕙生山下，背日吐奇芳。不如山上苗，欣欣向太阳。我游盛明时，奋足思腾骧。既阻青云兴，凄凄心永伤。尚思回神龙，九阴扬烛光。  

浅浅城下水，安能运吞舟。简珠入沙石，谁谓光犹浮。严霜掷纨扇，酷暑弃轻裘。平居不蓄士，缓急孰相投。如何双蓉锷，不遇壮武侯。坦坦雪庐卧，时哉聊优游。  

***高为阜***  

高为阜，字守村，铅山人。雍正丙午举人，历官姚安知府。有《守村诗稿》。  

***大关***  

关前曾养马，尔日建孤城。树杂巴人种，田多戍卒耕。猿啼常趁晓，鸟唤不知名。长夜难为听，萧萧山雨声。  

***登望湖亭书怀***  

石栏斜倚面长空，贝阙蛟宫俯瞰中。浩淼何年支楚尾，乾坤有地冠江东。渔歌远近归南浦，雁侣萧条响北风。最是开怀吟啸处，一身高并五峰雄。  

***郭为观***  

郭为观，字叔瞻，猗氏人。雍正丙午举人。有《涑壖集》。  

***安邑董心推作舜陵四辨诗见示属和因感记传所载事地可疑者并类及之云***  

舜葬鸣条岂可诬，无端腐史记苍梧。岭南今日犹荒服，中古何尝入版图。  

南巡至岳有明徵，远涉炎荒何所凭。九嶷连绵七百里，苍茫底处是虞陵。  

鸣条冈近属郊圻，起立园陵断不违。（窦牟云：“舜卒鸣条，去所都蒲坂七十里，无缘远葬苍梧四千里外。”）野死不经更野葬，无人解证《竹书》非。  

《九歌》皆咏楚中神，秦士荒唐妄指陈。（以湘君、湘夫人为皇英，盖秦博士对）始皇语。若道湘娥为二女，东君山鬼又何人？  

天子行师岂挈家，（世谓舜征苗，二妃从之不及，遂溺于湘。）二妃底事过长沙。况闻野哭非关礼，斑竹何从染泪花。  

***张元***  

张元，字殿传，号榆村，淄川人。雍正丙午举人，官鱼台教谕。有《绿筠轩诗》。  

***山行***  

石路逶迤更几回，马啼蹀躞翠岚堆。青山缺处间云度，红树丛边返照来。远水苍茫帆影没，长天历落雁声哀。旗亭遥指荒村近，旅邸秋风更酒杯。  

***题历友伯父昆仑山房***  

小结横山麓，清知处士家。秋风三径竹，春雨一庭花。跌宕新诗句，萧间老岁华。苍茫时极目，岸帻数啼鸦。  

***带存以同公舒游阳丘别业诗见示赋赠***  

幽寻昨日失追攀，喜对新诗为解颜。画舸丹枫绣江水，白云红叶女郎山。松陵唱和谁高下，谢客风流亦等闲。自是阳丘秋色好，清吟满贮一囊还。  

***彝存招同诸子游明湖***  

移棹晚分菱荇香，波澄鸭绿月如霜。平湖倒影沈星汉，列嶂临城压女墙。断续渔歌回浦溆，苍凉云水落潇湘。清光是处留人住，拂晓迟归亦不妨。  

***陈其扬***  

陈其扬，字禹封，号航斋，益阳人。雍正丙午武举。有《习是斋诗集》。  

***过袁氏园林***  

潇湘开三径，幽居乐一窝。楼高俯江竹，径僻入烟萝。淰淰孤云度，寥寥独鸟过。坐来看月上，疏影亦无多。  

山隐江光白，庭昏镫影红。本凭诗过日，况得酒为功。旧约客先到，兹游兴不穷。所嗟惟物役，来去尚怱怱。  

***王郢玉***  

王郢玉，字五怀，汉阳人。雍正丙午副贡，官竹山教谕。有《思贻轩诗稿》。  

***梦乘舟访谢玉山阻风而还***  

叹息经年别，音书无自通。梦回孤枕月，心折一帆风。积雪寒山外，哀猿永夜中。萍踪何处定，徒倚望飞鸿。  

***彭启丰***  

彭启丰，字翰文，号芝庭，长洲人。雍正丁未一甲一名进士，授修撰，官至兵部尚书，降侍郎，旋复。有《芝庭先生集》。  

***哭杨玉符先生***  

白首江湖作散人，忽投漠北远羁身。锒铛夜动天常黯，魑魅朝游地不春。拊缶几曾歌顷豆，因风空自忆秋莼。江南若有招魂所，为告巫咸上玉晨。  

***夜坐***  

松竹参差静掩关，一庭水石洗尘颜。疏风影动林梢月，宿雨凉生槛外山。饮露翠纟委身自洁，鸣皋雪羽迹同间。何须遽作《归田赋》，此地由来远市闤。  

***山行***  

峻树连云栈，层梯结构牢。伏流芒屦湿，乱石马啼高。黄叶飘金埒，青痕界雪涛。身凌众峰顶，登顿不辞劳。  

***杨松驿题壁***  

结构杠梁十月交，行厨信宿问山疱。渐枯涧水停岩窦，半落霜林露鸟巢。磴道盘空凌铁索，篮舆冒雨度云梢。天寒极目村墟景，野积茨粱屋覆茅。  

***再过剡谿***  

平生雅爱孔淳之，剡曲山川镜里移。春树参差浮岸远，布帆层折入山迟。没篙水涨添三尺，抽筍林深茁万枝。竟日潇潇烟雨湿，寒云千叠望犹疑。  

***挽周迂村***  

举世罕中行，同人思狷者。迂村岂真迂，古调自陶写。独行寡朋侪，结习耽风雅。清如冰弦弹，冷若松风泻。卧病同袁安，苦吟类东野。一编手自携，不道知音寡。盈缩有前期，年命讵尔假。新诗入选家，渍墨泪盈把。墓槚何时封，踟蹰夕阳下。  

***栖霞禅房雨坐***  

雨气湿岚容，僧房暂倚筇。声飘千涧瀑，影暗六朝松。暝坐钟鱼寂，清斋蕨筍供。阶前多药草，何处觅仙踪。  

***观象台***  

周天三百六十五，去地九万有一千。茫茫大造亦可测，观星之台始何年。虞帝璿玑制初创，姬文载咏《灵台》篇。铜仪昉自汉宣帝，递相述作逾精研。古遗铸象十三座，我朝新造居中圜。西洋算法穷杪忽，横互尺度罗星躔。五金之精发异彩，四柱屹峙生祥烟。我来驻马历台上，落落万象光芒悬。超然置身六合表，欲穷造化玄中玄。侧闻人主象太乙，执德驭世无颇偏。敬天以心不以器，神凝于穆非言诠。莲漏声传初日晓，龙楼彩映红云鲜。惟愿雨旸协畴范，天人一气相回旋。  

***伐松行***  

环秀山前环秀寺，碧瓦连云树凝翠。中有苍松百十株，栽从前代经千载。郁葱灵气鬼神扶，来往行人风雨避。俄传州守符牒来，役使梓匠凌崔嵬。长绳倒曳斤斧斫，势震岩谷声轰雷。一朝山容顿憔悴，各材劫尽空徘徊。老僧感事悲且怒，欲叩天阊无路诉。吟成七字辇下传，太息山门景非故。老鹤归来失旧巢，苍龙化去迷烟雾。大吏闻之愕且嘻，霜威凛凛白简驰。畀兹三尺无佚罚，昭灼天道谁能欺。由来仁民兼爱物，所赖彰瘅公无私。迩来吏道日益靡，剥民脂膏类如此。松遭翦伐不自言，民苦呻吟孰为理。茁葭应为咏周诗，束湿宁当追《汉史》。  

***邹一桂***  

邹一桂，字元褒，号小山，无锡人。雍正丁未进士，官至礼部侍郎。赠尚书。有《小山诗钞》。  

***天柱县登楼***  

喜得齐云倚石开，不愁前路有崔嵬。何人便说南天柱，我亦蓬山顶上来。  

***张鹏翀***  

张鹏翀，字天扉，一字抑斋，号南华，嘉定人。雍正丁未进士，历官詹事。有《南华山房诗钞》。  

***张司寇（照）坠马伤臂几折幸得良医复完索诗称贺为赋二章***  

骤马天街一蹶中，险将折臂兆三公。翻身学士疑成瓦，擎掌仙人不是铜。漫笑庄生虚攫右，早夸杜老妙书空。（能左手节。）断碑半截浑难补，（案头共玩此帖）天遣重完赖国工。  

失马何须吊塞翁，依然开口笑东风。屈伸使指良非便，运转从心已自雄。就笔书余新梦断，入林把处旧游同。九逵尘鞅经年倦，管领清间百日中。  

***金相***  

金相，字琢章，天津人。雍正丁未进士，改庶吉士，授编修，历官侍读学士。  

***登武昌城***  

高城空对白蘋洲，黄鹤何从问昔游。潮汐暗分湘汉水，烟云寒合洞庭秋。千年骚赋闻湘瑟，三楚雄风入庾楼。羁客萧凉频北顾，大隄难系木兰舟。  

***刘青芝***  

刘青芝，字芳草，号实夫，襄城人。雍正丁未进士，改庶吉士。  

***寄李侍御余三同年***  

骢马乘来四载余，京华处处避幡旟。饱闻圣主求言诏，未见诸臣谏猎书。岂是阳城方简默，不劳永叔代踌躇。老生局外多私计，勿使吾曹望或虚。  

***赵跃斋彭翰文两太史自滇南典试归饮余七一草堂酒酣跃斋出诗扇以赠诗乃试院作也依韵酬之***  

柴门花柳锁风烟，迎客檐前月正圆。四座欢声摇烛彩，三更杯影倒星躔。论心漫许陈雷友，顾步终输李郭仙。入手青团光怪起，半天飞堕白云篇。  

***杨锡绂***  

杨锡绂，字方来，号兰畹，清江人。雍正丁未进士，由主事官至漕运总督。谥勤悫。有《四知堂集》。  

***夜舟***  

入夜锺吾道，微风一叶舟。徐吟迟月上，独坐看星流。野阔烟无际，波间钓未收。逝将谋小隐，生事老羊裘。  

***打闸***  

水急船沈暮雨寒，长绳百尺力应殚。耐将老眼看身事，日日鲇鱼上竹竿。  

***查园***  

花枝零落画帘空，亭角蛛丝半网虫。只有清蝉仍抱树，尽情啼到夕阳红。  

***周人骥***  

周人骥，字芷囊，号莲峰，天津人。雍正丁未进士，官至广东巡抚。有《香远堂诗稿》。  

***夕郊***  

夕阳衰柳暗长隄，郊外寒光入望迷。匝路藤枯犹有幹，断桥冰合已无溪。烟荒山下樵夫路，霜印林中猎马蹄。幽兴独来仍独往，一声长啸岭云低。  

***涡阳晚眺***  

荒城四面是山围，郭外人家隐翠微。积雪白侵游子鬓，夕阳红上牧童衣。峰连暮霭千村暗，树拥寒烟一鸟归。薄醉吟残犹徒倚，间心觉与世情违。  

***高淑曾***  

高淑曾，字鲁如，号椅园，沂水人。雍正丁未进士，由知县历官常德知府。有《双介轩诗集》。  

***次韵家南阜左腕画梅***  

老阜澹荡人，肝肠澡冰雪。左腕出霜枝，劲气如拗铁。冻蕾吐幽妍，一一冰肌裂。不竞桃李荣，弥保岁寒节。调羹知何时，莫使幽香灭。  

***题颠道人画***  

皴老苔欲活，墨淡花如影。瘦玉卓苍烟，藐姑倚素景。至人耽幽寂，秋气随毫颖。潦倒有真意，澹泊无人领。热颜触冰雪，开函默自省。  

***又雨***  

雨气掩晴霓，苍然到远隄。云飞迷旧壑，花落葬新泥。错莫倚虚幌，沈吟闻暮鸡。莫教禾黍尽，野老重含凄。  

***单钰***  

单钰，字亦声，号振庵，易州人。雍正丁未进士，历官池州知府。有《镂冰诗钞》。  

***过百步溪***  

路向天台山四围，屈盘石磴入云微。林猿探果跳枝过，江鹭衔鱼贴水飞。蒸作晓霞迷洞口，滴来晚翠湿春衣。杳然乘兴忘机事，欲觅仙灵叩石扉。  

***湖上***  

潋滟湖光似镜清，支筇怅望独含情。烟笼古树多藏寺，岭度残钟半入城。山驻絮云间不散，波涵珠月晓还明。却怜放鹤人仙去，谁为梅花作主盟。  

***再过富阳***  

欹枕推篷赋远游，橹声叹乃狎沙鸥。空濛烟雨舟如叶，又过春江第一楼。  

***徐时作***  

徐时作，字邺侯，号筠亭，建宁人。雍正丁未进士，官沧州知州。有《崇本山堂诗钞》。  

***江口望金陵***  

江流何浩浩，日夜无穷已。隐隐石头城，虎踞龙蟠地。泛舟极远目，天际孤云起。吊古溯前朝，战争空戍垒。芳草自萋萋，水弱山柔靡。宋齐与梁陈，六代如梦里。古来图大事，江东何足齿。帝业总偏安，王气亦难恃。江山虽秀拔，风俗终奢侈。元气泄波涛，英雄能有几。何如幽燕间，提封直万里。三边归控制，四辅堪俯视。临风发浩歌，一笑空江水。  

***小姑山***  

江如镜面月如环，幻作妆台绕翠鬟。欲会彭郎何处是，小姑山即望夫山。  

***王宇乐***  

王宇乐，字尧赓，号怡亭，锺祥人。雍正丁未进士，官西河知县。  

***同谷谒杜少陵祠***  

遗迹传闻久，青山到眼新。登临惟我辈，漂泊自诗人。间道初归阙，驱车又去秦。谁怜垂白老，尽室在风尘。  

***唐开中***  

唐开中，字建五，号云台，路南人。雍正丁未武进士，官至贵州提督。有《戎马间吟》。  

***至凯里有感***  

数载频经此地过，林间不复听樵歌。四山落日行人少，一路新坟战骨多。僻壤何时丰黍稷，荒村犹未息干戈。我来空负君恩重，满目凋伤愧若何。  

## ●卷六十七

***刘大櫆***  

刘大櫆，字才甫，又字耕南，号海峰，桐城人。雍正己酉、壬子丙举副贡。乾隆丙辰举博学鸿词，庚午举经学，官黟县教谕。有《海峰集》。  

***游龙眠山***  

良辰值暄序，振策遵灵崖。暗谷既阴閟，崇坡复阳开。斑斓绝壁峙，{穴叫}窱曾阿颓。朱葩冒石脊，翠颖环水涯。文鱼跃西涧，森木荣南垓。幽幽乳窦滴，殷殷飞瀑豗。兰野霞气上，松门樵响来。引手摘弱卷，散发依苍苔。攀登不知倦，憩坐时忘回。志虚浮虑遣，襟远群象该。况挈素心侣，同倾昭旷怀。  

***楼上晓望***  

澹然九秋时，复此层楼上。遥虚耸碧峰，嵯峨非一状。宿云涧中收，轻烟林外飏。天高见鹄飞，风远闻渔唱。欣兹景物佳，抚心默惆怅。  

***题罗生画石扇面为张碇山***  

罗生十日画一石，嶙峋不异千仞山。似从昨夜姑臧至，二十八宿森斓斑。此时七月苦炙热，漫肤多汗行路难。张君持此动摇微风发，石气随风生薄寒。使我凛烈自顾，忽觉衣裳单。我闻昔日女娲链石补青天，余此一握苍且坚。一朝大风从北来，吹汝堕入尘埃间。溪旁久卧胡不起，视彼后者加之鞭。直使驾桥渡海去，东看日出榑桑边。石乎胡不含滋吐润惠四海，空存大骨尧尧学学然。我今斋戒发取视，应得金简玉书，九疑东南宛委篇。不然缇巾十袭空见怜，无殊瓦甓何足观。  

***吴大椿置酒丁香花下***  

江南三月江水清，风暄日暖鱼苗生。客子飘零惯车辙，辜负故园春景晴。今朝喜见草芽出，丁香枝上苍玉明。延陵公子动逸兴，安排酒盏招刘伶。平生抵死荷一锸，况闻牛与羊鱼腥。侑觞复有好弦管，《连昌宫辞》《琵琶行》。吾闻阮嗣宗，因人善酿求步兵。又闻灌仲孺，一钱不直卫尉程。我辈天涯久沦落，春光入座谁能醒。画史解衣槃礴羸，淳于失笑冠绝缨。饮者身在即不朽，何须刻作钟鼎铭。君不见此花含吐如瓶瓴，欲开不开殊有情。一夜东风起蘋末，纷纷霰雪铺檐楹。  

***张约夫刻石歌***  

和璧三寸廉且腴，冷光射人金仆钅辜。是谁雕琢窥唐虞，囊括六琏包四瑚。天阴雨湿号鼪鼯，忽然初日开芙蕖。明夺离娄巧班输，使我一见疑怪俱。肃然想见羲皇初，神龟出洛河负图。子昂死去文彭无，眼前再见张约夫。张君自出繄横渠，大贤苗裔与众殊。笔花迸落凌欧苏，不施鞚骑生马驹。如斯小道乃其余，我亦颦里镌虫鱼，譬如天骥尾蹇驴。秋河急雨翻跳珠，摩挲印谱空踌躇。  

***登龙山***  

夙昔负山居，未知居山乐。归来浣尘襟，追寻旧潭壑。登顿觉径仄，跻攀惭足弱。峰形喜刻镂，壁色疑涂垩。复涧既萦纡，环林更参错。哀听仰淙潺，惊顾俯岝崿。宿雨含余滋，初篁解新箨。吹万地籁鸣，出虚天乐作。云阴冒水生，<山严>花依草落。倾晖忽向西，归路欣残灼。兴阑已历程，心结重游诺。缮性宜寂寥，赋命非穷薄。宇宙旷无垠，知仁聊可讬。  

***梧树行***  

金谷洞口梧十寻，巑岏直上干太阴。石根铜榦自终古，白藓苍鳞留至今。念尔长材世所鲜，待入宫悬逐匏管。讬身虚牝无人收，零落秋风岁华晚。  

***题孙怀三咏佛手指诗后***  

昨日观君《佛手诗》，如从指上见明月。芳果惊看优钵昙，顿令我亦离言说。扰扰浮生梦寐间，一弹指顷千沤灭。王侯将相只须臾，何况我辈孤且拙。我从朔漠厌风尘，君亦南荒穷跋涉。梦中相对两羁人，回首旧游成历劫。拈花自知色不染，捧钵谁言食堪阙。从前被螫指可断，若使归空手当撤。心清那用挈军持，迹秘聊须书贝叶。华岳三峰掌已开，请君更问维摩诘。  

***仇英战马图***  

韩幹画马古无匹，仇英复入曹霸室。弄笔偶成《出塞图》，英姿粉墨何萧瑟。鞍马甲士无一同，百十垒峞装束雄。蔽亏掩映难悉数，马露顶踵入尻鬃。边关日落千山红，半天飒飒旌旆风。飞鸟不敢近鸣噪，黄云惨澹横低空。羽箭雕弧拥牙纛，誓将万里烟尘扫。壮士遨游今白头，可怜日月空中老。愿借霜蹄骤且驰，追奔直过流沙道。  

送张绣枫（时将归娶。）  

君家住近姑苏台，门前绿水群鸥来。坐对晴窗诵六甲，桃花灼灼当窗开。几年入洛曳珠履，笔端所向皆披靡。为惜风光不待人，梦魂飞渡吴江水。与君一见论心事，倾筐倒筐无所忌。燕市酒徒今几人，酒酣更洒杨朱泪。遥指秋波江上船，孤帆飒飒凌苍烟。吴中春草碧于染，聊寄相思到日边。  

***题张少仪望云图***  

天上浮云无定踪，倏忽变转随长风。如鸟如衣如擘絮，何如游子飘零西复东。忆君入洛年华盛，路指天门未为觅。十年奔马走三边，千古才人同一命。有才无命奈君何，不用悲伤损太和。东方且向市中隐，甯戚谁当朱下歌。幕府沈沈白日陨，出门怅望南天尽。南天一望尽浮云，不见黔阳白发人。白发一白不可黑，游子愁思泪沾臆。昨夜风吹大火流，梦魂飞绕芳杜洲。芳杜洲前山水隔，觉来依旧南云白。男儿生世不得铭功勒石燕然山，岌峨空负头上冠。会须吸饮藐姑上，聊可浮沈宾佐间。我闻人情圣人有弗禁，安能低颜龌龊长不欢。天空地阔任所適，何日开笼放白鹇。  

***题孙孟然品酒图***  

天上酒星地酒泉，清者为圣浊者贤。古来圣贤皆爱酒，何独于今孙孟然。吾闻酒者天之禄，持以养人生百福。乐长宫中觞九行，步兵厨下酿千斛。左手持螯右把杯，拍浮其中一生足。青田之核衡阳酃，关中白薄高公清。松叶凫花八风涑，竹碧鹅黄千日醒。西蜀东吴各异造，妙香殊色难知名。此间高下有伦次，谁谓醇醨无定评。高堂广座罗宾友，并坐鼓琴还击缶。小蛮凿落纷纵横，自卯同倾将及酉。■■那用作经程，笑杀河东惟一斗。君不见阮遥集，百钱挂杖常自随。又不见山季伦，乘骢倒著白接。金貂只作换酒具，酩酊凭教无所知。孙郎昂藏天下士，捧罂承槽非本志。胸中垒块故须浇，一月二十九日醉。车轮括颈庸何伤，失一老兵那复计。披图故态恍如昨，糟浆之风犹逆鼻。从使人呼老渴羌，我知酒中有真味。  

***发铜陵***  

大江风急峭帆喧，帆影江声万马奔。朝发铜陵未朝饭，两山如画过天门。  

***春日***  

辛夷零落海棠残，似梦春光取次看。人世那堪春几度，夕阳萧寺独凭阑。  

***送孙郎还天台***  

孙郎昔日赋天台，金石音声锦绣才。惆怅赤城霞欲尽，桃花如梦卻归来。  

***西山***  

西山过雨染朝岚，千尺平冈百顷潭。啼鸟数声深树里，屏风十幅写江南。  

***寄翁兆溱***  

年少高才始发硎，小桃花下户长扃。承欢切至多容色，汲古精微入杳冥。前辈风流今已邈，后堂丝竹汝曾听。西州门外山如旧，从此扁舟不忍停。（兆溱与余同受业望溪先生门下。）  

***鲁克恭***  

鲁克恭，字伯敬，丰润人。雍正己酉举人，官秀水知县。有《野鹤山人诗钞》。  

***寄潘伟修孝廉***  

隔山山不高，隔水水不深。山水自渺渺，怀君空有心。亭间阒无人，明月挂高林。仿佛见美髯，履綦不可寻。斗酒有异香，孤桐有好音。不见玉山颓，谁复理瑶琴。  

***韩信钓台***  

垂钓自严濑，高风属后来。假王空自大，真主岂无猜。走狗论功业，藏弓失将才。涕零滩上士，匪直为君哀。  

***张逢尧***  

张逢尧，字宝南，南皮人。雍正己酉举人。有《鹤沙集》。  

***感怀***  

秋老霜飞夜奈何，乌衣旧燕痛无多。武陵花识秦渔父，曲水觞迷晋永和。声断蟪蛄窥上古，阵空蝼蚁闭南柯。昨宵宴罢麻姑酒，遥听蓬莱起棹歌。  

***海门杂兴***  

暖爱梨花冷爱梅，小篮拾得翠云堆。须知方丈山中蝶，尽是轩辕劫后灰。飘渺仙乡新雁句，清凉天语故人杯。昨宵曾作沧桑梦，多少啼莺唤始回。  

***曾劭***  

曾劭，字翼堂，南城人。雍正己酉举人。  

***登天柱峰绝顶***  

天际真人想，于今可得言。东西悬日月，吴楚画乾坤。题壁飞鳌矫，攒岩伏虎尊。划然成一笑，翠石落惊猿。  

振衣千仞处，徒倚得奇观。剑指浮云冷，鸦飞落照寒。附庸称小从，鼎立逼幽峦。为念韶光逝，山灵诵到难。  

俯视壑前云，松涛足下闻。游人能拔俗，到者信超群。石窦留丹灶，金庭閟赤文。茫茫天近，仙众有谁分。  

***方璲***  

方璲，字玉山，号怀堂，汉阳人。雍正己酉副贡，官长阳教谕。有《南游草》、《杯堂咏物集》。  

***舟中九日***  

九日多风雨，孤舟倍郁陶。推篷见山色，扶杖听江涛。人比黄花瘦，秋随白雁高。游怀萧瑟甚，木叶下临皋。  

***重过墨水湖访刘响山***  

绿波春水暮云低，打桨重来路未迷。几树垂杨临断岸，啼莺飞在板桥西。  

***夏诏新***  

夏诏新，号乐村，姚州人。雍正己酉拔贡，官沪州知州。  

***晚舟***  

岁暮愁思迫，催舟趁夕阳。水寒波尽黑，沙冻草全黄。宿鹭栖洲稳，归鸦绕树忙。江村樵牧绝，镫火遍鱼梁。  

***颜懋伦***  

颜懋伦，字乐清，号清谷，曲阜人。雍正己酉拔贡，官鹿邑知县。有《癸乙编》、《端虚吟》、《什一编》、《夷门游草》。  

***忆岸堂前辈***  

不须仙鬼论才华，绝代风流第一家。十度春风思玉笛，百年夜雨哭桃花。石门山好秋将尽，虚白堂空月欲斜。为语竹西桥畔客，近来名士久浮槎。  

***赵宗猷***  

赵宗猷，字相如，号龙池，西平人。雍正己酉拔贡。有《龙池居士诗集》。  

***新柳***  

满眼春光上柳枝，风梳月印弄新姿。东皇欲织春如锦，不待花成早制丝。  

***旅宿安陵答李柱石***  

客路缘花病，愁人雨正多。相思一夜梦，明月半床过。  

***梁诗正***  

梁诗正，字养仲，号芗林，钱塘人。雍正庚戌一甲三名进士，授编修，官至东阁大学士。赠太保，谥文壮。有《矢音集》。  

***恭和御制木变石歌元韵***  

嵯峨金阙擎银台，方壸圆峤翔群仙。天临海镜回龙颜，长松之隥横云连。八风吹律浮祥烟，清都元化资陶甄。石林俯瞩昆仑巅，五岳丈人拥芝兰。诸孙罗列夸多男，香云吐润弥乾坤。聿有怪石无比伦，沈精幽结忘朝昏。三峰具体华山孙，仙掌欲歇浑河奔。木山本是千年根，虫鸟剥蚀留瘢痕。灵椿偃蹇桂连卷，蒸出芝菌光华鲜。牧儿时见青牛眠，鳞纹隐起如连钱。天符行雨飞龙翩，雷公鼓腹起重渊。长令此物绵天年，气核凝固藏灵权。碛然而霣匪自天，青州作贡古有焉。植来文囿环羲坛，峰峦四面无亏全。宁止三品堪随肩。更依琼树开琼田，窃窥神变寻真源。修羊白石灵台存，流霞高阙穷扳援。文萦五色螭肠穿，茯苓虎魄久益坚。厥初祇就松肪论，珊瑚不受神农鞭。朱柯渐老铁网牵，物理但作如是观。昆明帐殿临鲵桓，恩渐木石云章繁。小臣惭负隃麋丸，祇欣崖馆凝苍寒。侧听雅秦韶钧然，琬琰腾光万古传。  

***恭和御制玉瓮歌元韵***  

金元胜迹销沈讫，日下扯挦半残阙。渎山玉海岿然存，疑是捴呵烦神物。只孙高宴忆传觞，乞汝神浆凭换骨。壸公缩地元圃开，万斛源通酒龙窟。即看星宿卷波涛，似并昆仑行垦芴。冰夷海童驱百怪，入与赍偕出与汩。巨鳞长鬛逞飞腾，渫雨歊云惊屑没。洪纤环绕灿星罗，拱卫衢尊严屹屹。钟沈鼎出几迁贸，显晦总随元气<口欻>。蓬莱清浅诧扬尘，繁华瞥眼旋飘欻。宝器同沦逐化龙，旧录间披嚼空蚏。曾闻白黑间成章，巧手随宜作洼突。恰借绵云隐翠螭，还留墨点成斑鳜。一一状态入牢笼，太极周圆精所郁。自从方外困齑盐，无复陛前光衮黻。广寒尚想构嵯峨，琼岛空看浪漰渤。乃知至宝失所讬，流落人间愁隉杌。我皇稽古勤蒐讨，糺缦光华文治蔚。偶向仙坛觅曩踪，尘涴千秋重拭拂。依然秘殿位置宜，合浦珠还气忽勃。苔花剔尽虹彩飞，顿起泥涂更绣韨。仿佛西京钟虡移，賸却金人犹仡仡。昆冈劫后几多年，不灰仅有炉中柮。好从银瓮缅遗模，何待荒榛寻断碣。摩挲三币转增吁，得路真堪补黥刖。天歌浩唱涌江海，韩苏石鼓惭錭劂。要识遭遇合有时，圣情岂为玩好抇。瑜瑾潜光终必发，宝物尚尔贤宁不。千金市骨致神骏，长此幽遐无沮艴。  

***恭和御制太液冰嬉元韵***  

习武罗群旅，临冬试大观。制因沿国俗，职不隶虞官。冻合银成界，流凝玉漱滩。招摇回瞥电，坌涌骇飞湍。乍可严装结，争夸妙技殚。怵先还恐后，履险卻趋安。目眩惊飙疾，心怀夺锦难。长縆横浦阔，圆殚蹴霜寒。旋折同环转，殷辚掩佩珊。陆行嗤骤马，云驭陋翔鸾。呈巧太微座，酬庸上将坛。肄戎家法旧，天笑几回看。  

***奉敕题古瓷琴***  

烧土乃成埙，八音有瓷作。桐材易以制，取韵果奚若。尝闻古琴台，列瓮宛藏橐。鸣弦应虚响，风籁转松壑。谁令哀玉弹，翻向陶家讬。修内重官窑，供御想如昨。希声代传宝，长奉歌风乐。赋质谢虫穿，无劳鞠通索。古黝隐沈沈，冲然具元泊。鉴赏自天题，浮光映铜雀。  

***恭和御制和侍郎沈德潜纪恩诗四首元韵***  

垂绅几载共趋官，松菊今怡老去颜。黄发从容辞帝阙，青蛾迢递向家山。特承宸藻褒耆硕，满载恩波狎鹭鹇。信是儒生稽古力，镜湖一曲讵能班。  

壮岁栖迟守敝庐，策名已是杖乡余。贞心合作凌云榦，健尾终为跋浪鱼。吴下风骚推已久，天边知遇宠方初。年来试检赓飏制，富过《长杨》与《子虚》。  

去住多为朝野钦，礼优曾记昔年吟。遄归偶许寻游钓，亟返犹时望诵箴。臣迹忍离双阙远，圣情直注五湖深。草堂此日卢鸿往，何限鸣琴想德愔。  

宫帛携归映绿萝，紫团如凤尾婆娑。衔恩长矢瞻云日，养素无须赋轴薖。雅会重寻夸洛社，新诗频咏应渔歌。遥知每饭难忘处，清梦时时到禁坡。  

***嵇璜***  

嵇璜，字尚佐，一字黼廷，晚自号拙修，长洲人。雍正赓戌进士，改庶吉士，授编修，官至文渊阁大学士，加太子太保。乾隆庚戌重宴琼林。赠太子太师，谥文恭。有《锡庆堂诗集》。  

***赠沈归愚尚书***  

灵岩山中沈夫子，诗坛耆硕谁与比。七十成名历省台，归泛五湖逐烟水。昨春迎驾淮海滨，天子赐诗称故人。浩歌为和香雪海，《山居》十首长留春。重来争羡归愚叟，一卷新诗陈拜手。天毫洒落为题辞，李杜高王未曾有。今年八十宜杖朝，璇题捧出松鹤标。尚方珍赍岂殚述，荣光丘屋腾云霄。都人倾勋僚友贺，且喜颜发如童髫。柳隄浅浅莺花迹，冰泮长河挂帆席。宸翰殷勤惜解携，十载为期伫仙掖。  

***题画***  

人间何处无仙源，尘中回首空云烟。武陵胜游那可复，流水已逝花徒然。龙眠才子独超俗，矫如白鹤清如泉。潘江陆海竟倾泻，偶尔逸兴追斜川。出世有心非避世，置身早在家山前。鸭头小艇落君手，桃花锦浪波翻天。飞红如雨点襟袖，风流直与春争妍。清溪百曲见平陆，可有秦人旧种田。莫笑南阳刘子骥，重来已是三千年。向闻安期洒醉墨，烂霞十里烘婵娟。移船不羡天上坐，酌酒竟就花间眠。人生到此自可乐，何必采药求神仙。问津我亦抱夙志，誓将短棹来延缘。但恐君才方负济川望，安能扁舟共泛再续《桃源》篇。  

***广阳道中***  

尽日青山里，渔樵侣亦稀。云光随去马，树色上征衣。远水含秋落，平畦带雨肥。乡园经岁别，到此欲忘归。  

***村溪放艇***  

丹枫醉缬暮霞天，林外溪声答涧泉。此际何人领秋意，偶飞一叶到渔船。  

山根好著杉皮屋，寂历无人叩竹扉。知是烟波乘兴去，小舟间载白云归。  

***西成***  

西成，字有年，满洲旗人。雍正庚戌进士，授礼部主事，历官太常寺卿。有《玉汝堂集》。  

***晚渡西兴***  

吴山今是主，更客越山东。半月梅时雨，一江花信风。潮平波潋滟，雾合月朦胧。向晚推篷坐，渔镫几点红。  

***刘纯炜***  

刘纯炜，字仰仲，号霁菴，诸城人。雍正庚戌进士，历官光禄寺卿。有《霁菴诗略》。  

***留别长宜***  

检点三年事，归装一叶舟。凄凉行色晚，惨淡暮云收。结绶嗟何滞，悬车愿早休。故园松菊在，念此倍难留。  

***程盛修***  

程盛修，字风沂，泰州人。雍正庚戌进士，历官顺天府尹。有《夕阳书屋初编》、《南陔松菊集》。  

***咏史乐府十二章·断罟匡***  

泗渊渔，里革匡，断其罟，悟君王。君王闻言三叹息，阜物防贪良史职。有司藏之无忘规，庶几见罟如见革。师存一言婉而风，置革于侧无面从。不见朝听忠言夕委弃，留衣留槛皆虚伪。前汉皇，后宋帝。  

***咏史乐府十二章·市价对***  

臣近市，识贵贱。我后知不知，胡不采衢谚。临淄十万生齿多，家家粥踊可奈何。踊之价，浮于屦，不噢咻，谁歌舞。仁人一言省于刑，顿教亿兆无诅声。修德更不诛祝史，海岱千秋思晏子。  

***咏史乐府十二章·辟戟诤***  

东方生，能直谏。守法度，黜靡曼。何物卖珠儿，敢容宣室宴。辟戟陈词意气雄，侃侃尚有先臣风。不见申屠嘉坐丞相府，执法犹能困邓通。  

***咏史乐府十二章·乘船戒***  

从桥安，乘船危，千金之子坐不垂。莫踬于山踬于垤，举步何必非崄巇。晓人言，真可听，君不骄，臣不佞。霸陵西驰骋六飞，谏草能教马首回。  

***咏史乐府十二章·撤屏悟***  

屏风新，画美人，美人颜色倾国姿，君王顾之情可移。情可移，即可误，贤臣献规君顿悟。不见精勤纳谏唐太宗，不画蛾眉书奏疏。  

***咏史乐府十二章·侍宴规***  

披香殿，是隋是唐臣莫辨。臣虽似诈其实忠，不闻兴主营离宫，露台百金俭德崇。  

***咏史乐府十二章·从猎讽***  

油衣则漏瓦不漏，谏议微词规乃后。罢猎从兹慎驰骤，禽荒垂戒古今同。拒关不纳羸马供，汉门候，魏笔公。  

***咏史乐府十二章·佳鹰表***  

凉州鹰，使者讽之献王廷。王者久不贵异物，今日何与昔旨拂。君无荒，臣有表，悉索徵求慎微小。旅獒入贡载《周书》，世间玩好无时无。  

***咏史乐府十二章·宫体箴***  

宫体诗，庙堂首倡琼琚词。词虽绮丽体不正，天下靡然歌咏之。朕试卿，卿果谏，同时尚有王师旦，翠微宫颂不入选。  

***咏史乐府十二章·用笔喻***  

用笔在心不在笔，结密矜庄露神骨。司封员外侍书来，片言足使君心一。万几操纵总心生，落笔端人正士形，平原太守颜真卿。  

***咏史乐府十二章·观镫谏***  

乾元楼，瞩神京，乐熙攘，庆太平。太平有象张镫宴，君乐须教民乐遍。焉得绮罗筵前千万镫，照见九州蔀屋鹄鸠形。  

***咏史乐府十二章·三司告***  

领三司，掌钱穀，胡为不入君王目？春秋鼎盛府库余，丰亨豫大非良图。不见朝无先识李太初，祥符中叶进天书。  

***吴履泰***  

吴履泰，字茹原，侯官人。雍正庚戌进士，改庶吉士，授编修，历官侍读学士。有《少箬诗稿》。  

***游囦关白云寺***  

翠竹苍梧高百寻，虎溪径转六桥深。穿云石磴晴犹湿，碍日松梢午亦阴。坐对飞泉溅落叶，听残夕梵彻寒林。津头谁是忘机者，柔橹轻舠晓夜心。  

***曹一士***  

曹一士，字谔廷，号济寰，上海人。雍正庚戌进士，改庶吉士，授编修，历官给事中。有《四焉斋集》。  

***访雍门村***  

落日彭城上，秋原多古人。有怀孟尝客，言访雍门村。飒飒风动树，悠悠樵负薪。焉知墓中骨，气压东西秦。无弦发哀弹，千载声如闻。寄谢弹铗子，三窟徒纷纭。  

***谒仲子庙***  

仲氏遗村古，祠堂济水阴。结缨千载志，负米一生心。斜日聊扪碣，清飙乍拂镡。车裘非我有，此义到于今。  

***鹦鹉***  

飘零绿羽向秋阴，风雨时能惠好音。老去诗篇多错落，间来佛偈费沈吟。十年庑下高人迹，万里秦山故国心。惆怅云霄空有志，病驱拟共息长林。  

***即事呈沧洲师***  

百折孤忠奉至尊，黄杨闰后厄还存。臣心似水甘分谤，天语如雷敢负恩。直恐汉廷成党祸，重教楚泽有冤魂。三吴父老频遮道，圣世何烦叫九阍。  

刍牧艰难罪不辞，烟消日出秣陵时。再生顶踵皆君赐，三黜功名是数奇。归梦千山惊虎豹，家园八口客耘耔。国恩未报身焉往，鶗鴂鸣残鬓欲丝。  

***伊福讷***  

伊福讷，字兼五，号抑堂，满洲旗人。雍正庚戌进士，由主事历官御史。  

***次韵车宜年民部感春诗***  

花半阑珊月半规，车轮无恙竞刀锥。梦中亦觉生三耳，画里焉能斗十眉。雁到春来翻北向，鹏须海运始南为。何当载酒横箫去，风雨荒山读断碑。  

何须举扇障元规，不对《阴符》滥引锥。殿角凉风消渴梦，镫前新样入时眉。少年雅自清狂在，晚节犹堪阔略为。试问襄阳杜元凯，几番陵谷到残碑。  

***丙寅除夕***  

鼎鼎复堂堂，流年亦太忙。惊心来不已，弹指去何乡。且喜镫如月，休歌镜有霜。团圞小儿女，欢笑劝椒觞。  

***次韵查俭堂主事移居***  

墙角几叠倪迂山，高檐冷滴松梢烟。市南屋宇苦喧隘，此间气象何萧然。左桐右竹蹊径别，顿令杖履疑林泉。平台三面敞虚碧，隔城翠霁浮晴川。飘风偶送市声远，飞尘不到苔阶前。主人习静悦幽赏，聿来正值初寒天。瘦藤倚石霜色老，文纱卷日晨光妍。位置家具各得所，依稀风趣思南田。初白移居富吟咏，佳话传自康熙年。琳琅继和复今日，玉峰交映增便娟。三径已迟求仲至，一榻应待徐生眠。层轩看月树入画，石栏点笔人如仙。何必山亭与涧户，自无俗状能攀缘。第五桥边夕阳路，临风载诵《停云篇》。  

***故友音布字闻远又自号双峰居士工书嗜酒往往不与人书其所善虽弗请亦与也以故多所不合竟以诸生老板桥郑燮为长歌以哀之词旨悲怆余读之深慨夫故旧之存殁为作是歌***  

吾乡书法双峰豪，藏帖千本如屋高。摩挲寝食四十载，镕铸昔哲神嚣嚣。平生爱友兼爱酒，酒酣始肯挥霜毫。笔圆墨润腕肘活，往来如运庖丁刀。楷法端庄杂流丽，九华春殿金环摇。草书怪变莫方物，规矩巧随风雨交。云屯海立露蛟蜃，巨石大木趋波涛。观者屏息不得语，甬道九绝神兵鏖。欻然卻立更呼酒，纸上余力犹腾跳。长安城中贵介子，高车大马行相邀。等间只字未易得，笑谓卿辈非吾曹。琳宫梵字偶独往，要寻残碣窥前朝。沙弥衲子喜一至，争煎佳茗沽春醪。解衣磅礴数十纸，戏拍僧顶如空瓢。晚游西园号老友，闻远晚年游康邸，王雅重之。葛衣竹杖从逍遥。西园宾客多隽雅，一一心折同下僚。相赏独有板桥郑，酒场棋墅恒连镳。歌呼尔汝任所適，非云名士矜高标。板桥作字自奇古，衾被画破多吴绡。章草篆籀随手掇，懒同时辈为推敲。喜共双峰遇都下，韩陵片石尊琼瑶。戏鸿云鹤互倾倒，家鸡野鹜由诋嘲。即今双峰墓木拱，荒原冷落迷蓬蒿。犹复长歌致深慨，凄音激越兼《风》《骚》。寄我一篇寒月夕，烛花如豆荧虚寮。命儿细读再三听，涔涔老泪垂青袍。独鹤无声斗杓转，百灵下集云旂飘。怀人感旧渺何极，有酒难向霜空浇。嗟乎双峰已矣板桥远，使我白发空萧萧。  

***初寒***  

霜余风力紧，池水见冰痕。落叶聚空巷，饥乌投远村。杯深山酒薄，火细竹炉温。病客将寒菊，萧然日掩门。  

与客围炉话，匏樽亦尽欢。意非矜旷达，老耻讬饥寒。乱草搜蟫箧，寒花上鹖冠。破琴霜韵古，酒罢为君弹。  

***章秉铨***  

章秉铨，字衡三，号淡园，南城人。雍正庚戌进士，官礼部主事。有《淡园集》。  

***出东郭至荐福寺***  

漠漠禅院寂，萧萧落叶深。晏坐复何有，磬声动寒林。慈乌时一至，水石清禅心。微风发纤籁，泠若鱼山音。曰余身世役，百念载浮沈。对此一茫然，千佛入我襟。竦身上高阁，晴空下森森。伫立默无言，片云出遥岑。  

***鄱阳怀古***  

上游当日控荆襄，战鼓黄云压建康。一败遂成隆准帝，百年空笑夥颐王。秋风草色余残垒，孤艇波声满夕阳。惟有忠魂难泯灭，灵旗风雨在康郎。  

***次百川前辈韵赠春到园主人***  

逃佛西崦日鼓悬，禅狐山鬼也周旋。观河面皱飞腾日，理发心长跌宕年。事去已随秋叶脱，愁来还似夏蚕眠。红牙班管都无赖，欲学成连竟刺船。  

***沈世枫***  

沈世枫，字东田，号坳堂，归安人。雍正庚戌进士，历官湖北布政使，降湖南按察使。有《十笏斋诗》。  

***燕子矶***  

千寻坠石瞰江堧，绝迹凌空势欲翾。神物无风翻骇浪，潜灵挟雨出重渊。岩虚{穴叫}窱工延月，树接枝柯不漏天。试上离宫最高处，金焦雨点入苍烟。  

***宝华山***  

复岭重冈辇路斜，莲台高护梵王家。潭深应有鱼龙伏，山静惟闻鸟雀哗。铜殿慈云环宝相，石坛法雨散天花。寺僧亦切瞻云愿，争扫璇宫迓翠华。  

***日下书怀***  

昔我初挟策，年当弱冠余。中外四十载，还复来帝都。城阙增气象，市闤多欢娱。衣冠徕远服，第宅燿长衢。衮衮台省中，奕奕英乂居。曩时同学者，朗若晨星疏。偶逢一二人，相揖讶髭须。所遇非旧观，老大增长吁。  

皎皎双白鹤，爱养在庭阶。岂无万里心，欲飞且徘徊。一从离乡里，星纪几迁推。春阴覆慈行，同谷嗟孔怀。长抱茂陵疾，几动庄舄哀。为念国恩重，方寸时萦洄。举头恋双阙，不上望乡台。  

徐市务汗漫，文成何荒渺。婴姹事非真，蓬莱路亦杳。金石多误人，反以速其老。人生倏如寄，养身自有道。心恬理自顺，德浴身克澡。{钱}铿不为寿，颜子岂为天。三命有尽期，荣名为永宝。  

***陈德正***  

陈德正，字醇叔，号葛城，安州人。雍正庚戌进士，授吏部主事，历官陕西按察使。有《葛城诗稿》。  

（朱石君曰：“醇叔诗上溯建安，下逮长吉，心摹手追，剧有心得。”）  

***田家诗***  

今年禾黍好，穀贱愁熟荒。两税半折色，无物充官粮。薄田十数亩，妇子终岁忙。衣裳苦不早，野外饶风霜。昨夜府帖下，新设常平仓。谁无久远计，饥寒实未遑。人言太平世，耕凿两相忘。但愿长无扰，恩膏非所望。  

膏腴无旧业，安得辞苦辛。倾赀输官府，丝粒谁上身。追呼幸得免，所伤非窭贫。连年遭水旱，无力事耕耘。夜深望云汉，杲杲天无云。四邻烟火绝，最苦繄荒春。呼儿收橡栗，日入还负薪。桃源邈已闭，后此无问津。  

***太安驿***  

石山如旋螺，土山如拾级。百里山行间，登陟穷险涩。冈峦纷合沓，岚雾与出入。攀缘越岭重，颠顿经坎习。频惊霜露繁，稍喜人烟集。悬磴逐鸟回，坟壤屹壁立。团栾荫榆柳，高下错原隰。旅悰旷欲释，佳境静可挹。笑为父老言，秋茅行将葺。  

***游趵突泉***  

万斛涌地出，一气恣喷薄。横泻独潺湲，直上谁激搏。虹垂浪跋立，珠错波翻落。咽石声喧豗，照日光的铄。应知造化奇，不假人工凿。翕辟秘玄关，往来一橐龠。窍开鼓愈张，机转流不涸。芥纳通一源，派引分万壑。泛衍交沦漪，澄深杳渟著。尘缨清可濯，瓢饮旨堪酌。缅想乘槎游，自得观濠乐。倚槛怅踌躇，无由御黄鹤。  

***游历山***  

泉冷石气清，雨涤山容净。行行苍蔼中，一往乘幽兴。迢递陟层峦，盘曲上危磴。地间草木春，人远禽鱼静。赏爱情屡延，怀新路无定。阴知岚雾滋，密识松篁映。挹翠释烦襟，濯流浣尘听。眷彼云物奇，悦兹山水性。向晚憩精庐，带月下樵径。回首望烟扉，隔萝袅清磬。  

***长歌行***  

日月逝不处，少壮能几时。行行薄暮景，去去不可追。衰颜坐自槁，华发无再缁。天运有时极，人寿安可希。饮食拳形体，魂魄来居之。吾生一侨舍，日久终须辞。所忧名未立，腐草忽同归。茫茫百世后，知我复为谁。寸心揽万古，中亦有所持。长歌泣泗下，千载魂同悲。  

***升天行***  

神仙不可学，性命夙所同。云天莽辽阔，嘘吸元相通。落地遂沦隔，仰视空梦梦。安知青云秘，不出元胎中。晶晶白日上，霭霭金银宫。天衢洞豁达，飞观交玲珑。正气良有田，踵息绵无穷。坱虚括元化，倪动分鸿濛。飘飖载营魄，云壁开重重。银河泛清浅，下指扶桑红。共触熟为折，娲链孰为功。杜之閟朕兆，恢之弥穹窿。谷神谅斯在，何事从赤松。  

***归里***  

七岁窜遐荒，玉门幸生入。久霾沙碛场，形骸空骨立。到门人不识，亲戚尽垂泣。相对疑梦中，无语声鸣唈。惊魂滞天外，恍惚招未集。久客乍还家，反觉非所习。触物增感端，百忧纷相袭。往事何足陈，伤心悔无及。  

***秋日闲居***  

负郭无旧业，依布才数椽。衣食苦不给，藜藿充朝餐。敝裘行复被，野外气早寒。萧条守环堵，蓬扉昼常关。人生分有定，随在皆可安。此心既无累，俯仰俱宽然。闲居玩物化，生意盎目前。適然意有会，兴至遂忘言。万物性各得，吾心别有天。逍遥人间世，聊用穷岁年。  

***过潼关***  

秦关百二重，沃野横千里。一经穿诘屈，险窄不容轨。太华与首阳，两崖并雄峙。黄河走中间，神龙掉其尾。凿幽开门户，设险良为此。乾坤兹奥区，壮哉山河美！缅想嬴秦初，吞噬奋长觜。六合混一家，殽函正东启。兴亡不一姓，城郭今犹是。衰柳带行人，颓阳没残垒。立马重徘徊，苍苍暮烟起。  

***怀仙歌***  

罡风簸空烂金石，蓬莱夜半沈海水。黄芽白雪总虚名，长生有道非不死。青云无梯不可升，九重八柱高层层。水火依然后天物，中有元化苞真灵。圆成坚固无休息，不炼服食炼道德。子珠生处是杀机，绵绵踵息通无极。化精为气气为神，漠然虚白中无魂。性命有门造化始，南华真人古仙子。  

***古剑歌***  

鱼肠古制世所贵，不在锋芒在神气。霜花照眼色正明，百炼精金成宝器。匣开夜半流电惊，熊光直上插青冥。铁骨坚凝月魄死，晶芒锐吐幽磷腥。脊高胁突星文直，濡缕吹毛扪不得。雕缋何须珠玉装，刮磨不受铜花蚀。床头风雨苍龙吟，用杀止杀仁者心。失身荆聂良可耻，凛凛三尺横天倚。  

***题襄阳邱相国绝命词后***  

蝮蛇横海沈鳌极，宵旰十年坐亡国。煤山风雨悬高枝，龙髯一去攀不得。箕尾晶晶射霄汉，骂贼舌在光如电。高皇孝皇灵有无，血泪模糊眼中见。左携《国殇》右《山鬼》，毅魄千秋长不死。荒陵月黑魂归来，青磷照树阴飙起。  

***元祐党籍碑***  

国运士气相终始，衣冠流祸何时已。事由我辈半激成，调停未罢绍述起。当时特标乱政臣，丰碑矗立端礼门。子孙禁锢身系累，岭南万里犹君恩。司空门下臣京记，夷列罪状分次第。某也首恶某附丽，前书具官后姓字。颁之天下垂万世，天下万世不可欺。恩仇反覆竞一时，小人自为门户计。好恶谁能移是非，石虽可毁名不灭。千载凛然见高节，史家记载未能详。赖有此碑上论列，庆历之世已萌芽。中间蜀洛更纷拏，包荒无力伏莽发。一时互指为奸邪，剥削隐然在元气。放逐殛流日多事，祖宗培植几百年。可怜一网无遗类，消长从兹治乱分，官家别用一番人。君不见厚陵松柏寒食路，社饭明年思老身。  

***骊山温泉***  

金乌飞入重泉底，烈炬烧山漱山髓。阴阳失位水火争，一泓鼎沸神蛟死。本是玄黄血所变，劫灰烬热煽幽焰。文瑶密石漾中流，溶溶春暖回深殿。华清赐浴承恩始，遗恨千年成祸水。望春新赐洗儿钱，翻涡十丈黄虬起。  

***商盘***  

商盘，字苍雨，号宝意，会稽人。雍正庚戌进士，历官元江知州。有《质园诗集》。  

***送吴好山之楚南***  

数声横笛起江楼，旅雁南征去不留。人似六朝工赋别，地当三楚易悲秋。香蘅好作灵均佩，宝瑟能传帝子愁。知有沅湘怀古意，叩舷吟向白蘋洲。  

***溪山草阁***  

秋风吹木叶，忽送万山声。清梵有时断，淡云无限生。浴溪双鹭下，洗钵一僧行。不道间麋鹿，都含佛性情。  

***梦章竹香急装骤马云自秦中反太原次日得其近问与梦相符异而纪之***  

夜雪貂裘冷，思君入太原。关山邈何处，肝胆向谁论。朱鹭曾听曲，青萍拟报恩。侯生慷慨意，回首信陵门。  

梦里轻装别，朝来尺素通。百千万里外，三十六鳞中。草向王孙碧，花开战地红。归时谈绝塞，《驷驖》旧秦风。  

***秣陵秋晚逢陈无波吴好山两同学***  

老柳石城秋，能生六代愁。江山如旧识，今古几清游。书记双名士，风霜一敝裘。空思纨绮岁，谈笑脱吴钩。  

太息金焦长，依然冰雪清。飞腾当暮景，四十未专城。听雨萍蓬合，看云组绶轻。徒惭龚渤海，治郡有循声。  

***沈南蘋画花鸟歌***  

宣和御府立画学，甲乙品题无谬错。孔雀升墩马踏花，古绢斓斒宋时作。日本之国东海隅，其俗善画藏图书。忽慕中华山林吕，遂将上币延边徐。江南高手谁第一？吴兴沈生世无匹。应聘初为异域行，袖中携得通灵笔。大开画院长崎岛，海蜃天鸡写生巧。挂壁将军不厌看，展屏国主常称好。侏亻离通语历三年，万镒归装万斛船。异贝纯金随手散，但存彩管挥云烟。还乡重对莺花写，貌古神清意间雅。旧侣空思高大夫，新交偶值崔司马。与君相对论今昔，旅鬓萧萧半垂白。未信前身是画家，谁云旷代非词伯。吾闻新罗曾请颖士师，鸡林亦织《弓衣》诗。遐方爱文兼爱画，丹青中土无人知。从来绝艺难为用，壮夫烈士增悲痛。南粤能资陆贾归，《西京》未取扬雄重。先生阅世如泡沤，澹然荣利忘恩仇。生香活色动腕指，蕴含元化天为愁。劝君且莫伤迟暮，坎壈缠身原有数。好进《邠风稼穑图》，漫传花蕊《宫词》句。  

***登迎江寺浮图***  

朝登太观亭，晚到迎江寺。竦身入云中，千里绝蒙蔽。鸡犬无近声，雕鹏有远势。江山与城郭，混茫浮一气。乃知最高处，原不阻人至。十载游三吴，揽尽六朝丽。放眼苦不宽，多缘在平地。兹塔峙江干，阅历婆娑世。现此不坏躯，佛力何赑屃。疑有阿育王，神光分舍利。愧非人天目，一一穷玄秘。得鱼筌可忘，到岸筏应弃。此来亦雪鸿，踪迹毋须记。  

***西南诸土司以容美永顺为强盛连朝经其旧居赋诗以志率服***  

苍重翠复半蒿莱，大长田彭去不回。春老西川啼怨魄，时移南粤剩荒台。宣威久已平蛮徼，负固何曾酿祸胎。漫道五溪余习改，抚绥正藉出群才。  

拓开熊绎旧封疆，玉斧金瓯气象昌。秋浦巨鳌留故窟，春风丛竹问何王。军书谕蜀先耆老，武略平羌胜汉唐。偻指古今沿革局，华风边月两茫茫。  

来凤山连贺虎坪，寂寥遗宅尚分明。曾无上将坑降卒，岂有王师敌冠兵。赤狄乌孙齐纳款，渠探回纥早输诚。参军蛮府萧间甚，勒马题诗滴博营。  

椒酒才倾令节尊，勾芒遍到百家村。层峦岁久悬危象，芳草春回掩烧痕。未可高深凭地利，尽教獞焚戴天恩。采风闻有乘轺使，安得披图与细论。  

***归程咏怀***  

瑟瑟凉生柳数行，虾须帘外有风霜。人辞白下秋偏早，岁过黄门鬓渐苍。还壁音尘随逝水，凭阑心事寄斜阳。欲将智慧除烦恼，未敢临风忆建康。  

***舟行***  

南楚苍凉地，羁怀锁不开。众山津市尽，（谚云：“津市不须问，行到山儿尽。”）一水澧州来。道远思公子，时平失伯才。《离骚》千古意，唐景有余哀。  

花信番番至，东风胜翦刀。春寒添纟罽毼，濑浅阁<舟同>艚。赤豹宁无从，芳兰尚有皋。溯洄吟未罢，出听舞鲸鳌。  

***登壸关***  

长房妙术莫惊猜，人向壸中出入来。汉世应留三老在，蜀都枉费五丁开。文犀桂蠹年犹贡，芦管花铃俗要培。真觉太平无一事，羽书露布不须裁。  

***巴东***  

絮雨缯云劝小留，山城如带暂维舟。唤回吴苑三生梦，来共巴猿五夜愁。木末芙蓉长在手，天涯霜雪渐盈头。秋风亭下秋风客，潦倒秋风是此游。  

***泊湖口***  

全家安隐托<舟同>艚，浩荡东行未觉劳。临水有城如郭索，（湖口县临江滨湖，两钟山排列形如蟹螯，故名蟹城。）试钟何石是蒲牢。春帆宛转吟情远，戍角苍凉夜气高。十载涉江称漫叟，愧无警句压波涛。  

***刘暐潭***  

刘暐潭，字湘客，号碧江，一号达斋，长沙人。雍正庚戌进士，历官梧州知府。有《达斋偶存稿》。  

***新田学斋杂诗***  

独坐心常远，高吟兴不阑。虫声同叹息，花影共荒寒。岁歉一方窘，官微八口安。西风吹正急，随意理豪端。  

***刘暐泽***  

刘暐泽，字芳玖，一字茗柯，号芋田，长沙人。雍正庚戌进士，乾隆丙辰荐举博学鸿词，官松江同知。有《斯馨堂集》。  

***宿玉峰庵***  

秋雨涨前溪，山行径转迷。谁言僧寺远，只在竹林西。殿豁诸天迥，云含众岫低。玉峰间倚立，高处一留题。  

***次韵寿彭警庵舅氏***  

章门放棹洒然还，归奉慈帏色笑间。绕屋碧生春涧水，登楼青送隔城山。兴来诗思何曾灭，老至名心已渐删。新酒熟时浇甲子，醉吟镇日自追攀。  

***马长淑***  

马长淑，字汉荀，号蓼亭，安丘人。雍正庚戌进士，历官磁州知州。有《括斋诗集》。  

***献县题壁***  

晓起辞逆旅，怱怱马首东。草枯看地阔，木落觉天空。客路怜裘敝，民居望岁丰。十年惭作吏，头白已成翁。  

***袁守定***  

袁守定，字叔论，号易斋，丰城人。雍正庚戌进士，官芷江知县，擢主事。有《未学诗钞》。  

***曲周杂诗***  

稚节为州邑，白首仍傲吏。匪敢薄微官，咈民心所悸。维民君所天，何为草菅视。俯己遂其求，以此毕吾事。吾道贵宜时，宜时良匪易。道味为之根，尝恐迄失坠。悃愊物所依，隆想不能至。欢悰生淡泊，至理契劳勚。治幹非所云，洞然期此意。  

仲夏时雨至，野水满芳塘。清飔吹四鄙，蒲苇散余香。我闻良有司，国脉为灵氏。阴阳俯从之，百卉繁以昌。偶行见芜田，惄焉心内伤。自顾无善术，何由致嘉藏。广广阡陌中，皆我子弟行。惟民知我拙，不以巧相尝。曷用慰所期，独立空徬徨。  

衙鼓奏惠风，晨色豁幽室。清露滴阶莓，庭树滋以茁。欢言就花径，意翻有所失。曰余绁寸组，何乃游于逸。超兴道不存，怀安物已疾。惠以积诚流，事由精气毕。讼帖有余甘，所乐非缥帙。了焉抚念始，持之在专一。  

***退谷杂咏***  

贱子谢世纷，屏居依山麓。我生皆退期，因以退名谷。谷中化宇宽，欣然滋百族。紫芥恣朝瓮，绿萝充时服。抱朴转为光，飧和恒自足。群鸟弄载阳，吾气与之淑。景风吹兰林，几席自流馥。眷言协幽襟，罔知四运速。念兹历年所，悠哉得归宿。  

时序逐流川，退谷春已暮。春暮各有营，驱犊上村路。徇禄意多怍，食力勤所务。芒屦染芳菲，卉衣生烟雾。浮云过陇头，辍耕而有悟。即此为形役，况乃勤世故。人事会有终，于何加吾素。缅彼方舆中，率为居室误。  

***王尔鉴***  

王尔鉴，字熊峰，卢氏人。雍正庚戌进士，官山东知县。有《二东诗草》。  

***尼山***  

寰中五岳插天起，神龙半隐青霄里。锺灵何地无伟人，毓圣特异尼之址。可知名山不在高，地灵往往生英豪。一自麟书降祥后，众山罗列皆儿曹。亭亭五峰中圩顶，其余四配若引领。青葱环绕文德林，俨然三千七十依坛杏。尼山之尊亦如岱岳尊，那许太华恒霍嵩高与之并。上有中和壑，下有坤灵洞。智源溪水浩瀚流，沿流讨源者颇众。关闽濂洛支派通，大海朝宗百川共。一泓活水千秋澄，谁向智源窥体用。观川亭前石罅如刀劈，一线幽深荒藓积。安得五丁凿破云雾堆，瞥见天光万重辟。西南诸峰拱如屏，五峰上映五老星。当年颜母山头祷，神哉木叶随降升。天生圣哲事岂偶，一山不世锺坤灵。平生是山切仰止，作吏何缘地邻此。只今小憩幽崖前，犹忆春风浴沂水。由来山水清音多，仿佛金石丝竹之声悦吾耳。五峰林密浮苍烟，抠衣未敢凭其巅。  

***观峄山牧牛歌***  

牧儿驱牛晓满峄，群牛乱石横山脊。起者伏者石如牛，卧者立者牛如石。忽然扣角一长歌，南山白石纷坡陀。腰间插斧口吹笛，头戴笠子肩披蓑。醉眠芳草松风下，饮犊归来月在野。借问世上悠悠儿，谁似山中牧牛者？  

***赠童子张昌***  

君不见张氏之子玉一片，四座惊看弄笔砚。蹲身据案用全力，双眸炯炯如掣电。文章气骨峻且奇，格虽未老绰有姿。染翰更能作大字，楷书杜曲早朝诗。尔家九龄饱经史，文陈终古称雄师。尔年九龄已如此，当以九龄期望之。  

***汪振甲***  

汪振甲，字昆鲸，钱塘人。雍正庚戌进士，官桐城知县。有《詹詹集》。  

***游近溪题亦谙上人精舍***  

泠泠近溪水，密篠散清凉。缘涧劚山药，扪萝陟崇冈。上有嘉树林，下有澄湖光。息机白足侣，新诗讬幽芳。游衍怛忘归，何时重褰裳。  

***乌石峰同叶立三赋***  

寒山黑芙蓉，环绕荫嘉禾。摩挲倚虬松，翠蒨爱深竹。朋游亦偶然，僧话颇不俗。墨妙人间稀，安得时属目。  

高冈生清风，欣赏耽阒寂。结茅凌绝顶，湖光敞虚白。老树成古今，青山孰主客。曾闻静生慧，此理叩君析。  

***戚弢言***  

戚弢言，字魏亭，号渭艇，德清人。雍正庚戌进士，官连江知县。  

***送弁亭弟赴禾中***  

忍痛还当读父书，莫辜遗训负居诸。已怜寸草晖难报，况是飞云望亦虚。镵柄呻吟悲杜甫，树风寂静泣皋鱼。鹡原惭愧鸣声急，棣鄂荆花总未舒。  

## ●卷六十八

***英廉***  

***英廉，姓冯氏，字计六，号梦堂，汉军旗人。雍正壬子举人。官至文渊阁大学士，太子太保。谥文肃。有《梦堂诗稿》***  

***拟谢公***  

少嗜壮弥笃，神洽迹益放。偃蹇丘壑间，畴能乖所尚。凌晨诣绝境，初阳丽遥嶂。微踪溯险夷，层峤历幽旷。栈危后已敻，林折前若障。飞梁绵绝蹊，崩石炫谲状。荣巅赪霞鲜，奔涧素泉壮。俯觑猿引臂，侧聆禽展吭。凝神周广漠，穷睇隘溟涨。域灵恣探索，趣异困纷饷。遗物悟有获，赏心希不让。回念征途人，达生眜独往。  

***游鸡鸣山寺***  

响踏层岩落叶黄，何年帝馆化僧廊。霸图佛力同销歇，古木寒云自莽苍。长堞缘山阑塔影，乱帆归浦静江光。残砖识取南朝物，重叠苔花覆断墙。  

***华山鸟道歌***  

群龙拔地旧欲起，掉臂搏云怒未己。细看鸟道夹苍髯，矫首天门怅烧尾。脚底一声何处雷，蹒跚刺眼惊青能。飞空冰雪欲相溅，夺路虎罴胡为来。解我紫茸裘，佐以青藤杖。奇石异松有如此，人生宁惜屐几緉。危梯亦不危，兴到无艰劳。绝壁亦不绝，高立穷纤毫。海气苍茫海天迥，何论震泽之水三万六千顷。帆樯台榭阖闾城，尺幅高堂揭烟景。昨日孤舟系何处，烟际浮图细如箸。始知我亦扰攘尘海中，曾被山僧叹迷误。噫嘻！安得尽将春雨化春醅，仰探北斗为深杯。百年盘礴青蠃堆，一树松前醉一回，鼠肝虫臂奚为哉。  

***入贡行***  

君不见混同江水流向东，东归沧海连鸿濛。中有人烟杂蜃气，分罗部族邻鲛宫。荷轸遥连库野远，桦皮为庐舟是产。衣食家家总问鱼，农畋事事惟须犬。小船贴水大船高，大者百丈小者篙。海岸山溪三千里，年年入贡来皇朝。津头一到闻方语，接伴常年走商贾。髭髯覆面骇山狙，货贝随身矜栗鼠。贡毕还看互市兼，箧笥在手肩瓶甔。不评泉布惟评物，先易醇醪后易盐。噫嘻！圣德柔远远人至，譬如肃慎之矢越裳雉，贡微赍重嘉其意。一物均邀大造慈，荒裔端赖天王赐。朝来锡燕在官衙，饱饫厨珍醉貌斜，蹒跚出门观者哗。观者且勿哗，请看忠孝之性无迩遐，总把君羹携到家。  

***马朴臣***  

马朴臣，字春迟，号相如，桐城人。雍正壬子举人，官内阁中书。乾隆丙辰，举博学鸿词。有《报循堂诗钞》。  

***若耶***  

春水腻如粉，芳名爱若耶。鸳鸯文字鸟，豆蔻女儿花。有客闲停棹，无人复浣纱。村中姓施否，借问尔西家。  

***七夕***  

何关人事说年年，泼眼银河分外妍。间杀半湾无主月，幻成一片有情天。别离最苦仙难免，飘泊经秋客可怜。夜半那堪邻舍女，喁喁乞巧不知眠。  

***老树***  

懒向东风更乞妍，离披生意转悠然。古墙卧藓画三面，秃幹著花春半边。垂老子山休作赋，出关宣武合知怜。漫言臃肿无姿态，桃李何曾到百年。  

***柬江研澜***  

人世交游蝇逐膻，同床各梦纷纠缠。霜群雪侣非凡缘，我曹意气天所联。江君逸态何蹁跹，才锋舌剑惊华筵。对我俯首常不言，情灵默契游先天。昔旅于越交雪莲，三生公案重拈诠。空山赠答留诗篇，为君提唱君缠绵。恨不同泛山阴船，明朝笔舞书长笺。为言日午枕书眠，忽然身到飞来巅。三生石上某在焉，两人大笑手拍肩。恍忽记取前生前，东山微雨西杜鹃。落花如雪春风颠，吁嗟此境非人间。梦耶觉耶情乎禅，庄惠观鱼濠水边。伯牙入海随成连，眼中万象成云烟。嗟我与子岂不然，会将水牯骑花田，并吹铁笛空中仙。  

***红绫桥即事***  

红绫桥畔夕阳斜，风漾青帘得酒家。晚立市门寒意动，山村人卖木绵花。  

***客中书怀***  

事事愁中兴愿违，客怀永日独依依。惊回乡梦如新别，细读家书抵暂归。数朵远山当卧几，一梳初月照吟衣。不应渐减壸觞兴，秋在人心酒力微。  

***秦淮水阁醉题***  

一杯清酌独婆娑，笑倚朱阑对碧波。月影迷离三李白，水光荡漾百东坡。愁来天外雁飞远，秋到人间客占多。我自胸中有忧乐，阿谁吹笛夜深歌。  

***古意***  

老女久不嫁，妍媸在媒口。自道洛阳花，人笑白门柳。  

***题程花隐先生云海图***  

先生逸荡负奇气，鹤眼云心渺尘世。壮年才盛比春涛，激昂天下无难事。黄金随手赠交游，矢口不谈田舍计。囊锋不用归海滨，一树花开一回醉。我与嗣君莫逆交，秋宵治酒论文字。酒酣清兴豁双眉，笑述平生游得意。曾携补被上黄山，冷宿峰颠最高寺。东方欲白残月明，山僧唤起惊幽睡。为言云海正当时，急起披衣开户视。瀰漫一气凸凹平，六六莲花浮碧蒂。非烟非雾疑软绵，溶溶盎盎满空际。始也荡漾若鳞动，既且湁潗如鼎沸。澜翻百颗琉璃球，浪卷千叠冰丝被。少焉日出影沧浪，渐升已作胭脂丽。银涛闪烁眼迷离，窊隆忽起峰峦势。黄映成金山胜玉，玉垒金山光眩眦。山中海复海中山，云师狡狯恣游戏。晓风吹作千髻鬟，诸峰依旧递苍翠。长啸青天揖白云，下山仿佛如梦寐。急呼好手绘为图，抚图触象犹能记。我闻语罢屡惊叹，先生夙世神仙类。从来绝景不易逢，东坡海市祷而致。足蹑天根瞰云府，呵驱风雨神灵契。三山有无弱水迷，五岳嵯峨芒履费。琴声杖影画图间，目溯心洄日一至。黄山无日无游人，不遇奇人奇不出。请题一语复先生，本来云海在胸次。  

***送<山考>峔僧***  

鸟飞不到处，乾坤剩此山。万里架娑影，萧然古洞间。虎来依法住，云出羡僧间。亦复何须食，乡人送米还。  

***醉后放言***  

我本无生忽生我，一生我后累无端。思量堕地一声哭，领取为人万种难。凤翼龙鳞天路滑，鼠肝虫臂梦痕酸。昏蒙终古谁先觉，只有庄周蝶境宽。  

静里咀含味更余，我怀颇与世情疏。伤生事众偏诬酒，致困途多莫怨书。愁垒有杯犹可却，饥肠无字欲何如。虽然此语何人信，只合诙谐海大鱼。  

***长安送姚三崧南归省觐***  

燕市寻君得所依，冲寒定欲返莱衣。鹧鸪向北惊砂起，鸿雁图南扑雪飞。  

一饭不忘惟母老，万金无价比儿归。承欢余暇过贫巷，我有高堂正倚扉。  

***偕左白石翁郎夫吴静山徐粼哉张篁村游西山***  

憔悴碧云寺，高台半已倾。有形皆佛累，不坏是泉声。旧表何人冢，丰碑上相名。凭阑发三叹，僧茗照颜清。  

***题卢雅雨出塞图***  

中原山水数点耳，天诱诗人万里行。塞雪碛云供浣笔，莫将风韵带笳声。  

***题左崧甫游华山诗集***  

我梦登华山，琼楼出霞表。山断云桥之，受足若绵缟。仙人顾我笑，饵以如瓜枣。我卞不肯需，翻然下蓬岛。左师酷好奇，破险事幽讨。寸步觑神工，只字刮天巧。一卷《华山诗》，发我梦中稿。恐是采药朋，何年别瑶草。烟海远迷濛，愿化双青鸟。  

***味间歌送江味间之井陉***  

世人劳劳苦不足，劝以少间匪所欲。及知间味转难间，马蹄蹋热千重山。两身如萍信风扫，今年忽聚长安道。少年豪气何往哉，须眉已改惊老来。君车复向井陉去，借问游踪几时住。几时乡路并驴还，白云茅屋味真间。  

***送江汶川入秦次张晴岚韵***  

少年嘘气结丹霞，舌在惊看鬓已华。笑我仍骑燕市蹇，送君重上霸陵车。心怜老友长为客，梦绕衰亲约到家。分手泪痕寒似雪，不须天外更飞花。  

***宗弟思山殁京邸孀妇远在秦中卢雅雨塞外遥哭以诗不远寄予因和其韵***  

山阳往会不堪思，想见穷边堕泪时。诗哭九原无寄处，书来万里吊相知。才名折算天犹忌，生死论交老更悲。未掩幽光吾辈在，遗文重订待锺期。  

***方桂***  

方桂，字友兰，巴陵人。雍正壬子举人，历官浙江宁绍台道。  

***题画***  

一带疏林绕碧溪，小桥流水路东西。轻舟荡入烟深处，隔岸茅庐望欲低。  

***戴永植***  

戴永植，字于庭，号农南，归安人。雍正壬子举人。乾隆丙辰举博学鸿词，官龙阳知县，改余姚教谕。有《汀风阁诗》。  

***德未暮斋即景***  

沈沈深院最关情，曲录阑干春昼晴。无事偶来成独坐，落花风度煮茶声。  

***登杭州镇海楼***  

登临一何壮，楼与众山浮。望到海门口，浑疑天尽头。鱼龙交隐现，芦荻共骚飕。对此茫茫者，何人砥浊流。  

***举主胶州公席间看剑***  

干莫精灵焰欲歕，{皿剡}袍公子剑花浑。夜阑星斗无生气，醉后英雄有泪痕。空说延津龙变化，会看泽潞凤腾骞。冯驩多事弹长铗，烧券宁酬国士恩。  

***费藻***  

费藻，字方洁，新繁人。雍正壬子举人。  

***吴声曲***  

毫州轻纱若烟雾，隔窗胧胧月微吐。门前杨柳乌乱啼，贪听吴歌不知曙。  

***刘塐***  

刘塐，字淡明，号廉园，诸城人。雍正壬子举人。有《清欢堂诗集》。  

***晚登云门山***  

天际仰流云，崩腾如坏山。郁郁纷纷绕襟袖，方知身在层霄间。扶桑一任天鸡叫，石洞希夷眠清峭。我乘奇气御天风，如蒸如沸号万窍。天矫不测群拏空，昂头露角盘苍龙。足傍谽谺逸深谷，森然鼓荡摧长松。忽然神光纷来下，眼明金缕开西东。欲行不行俨相属，欲断不断联高踪。须臾变化浩无际，惊涛涨海当吾胸，回望平野净尘土，参差城郭晞微红。欲寻秦碑并汉碣，苍凉尽被青苔封。欻吸朝阳我独领，瑰秘更向山灵请。以手开笼取置归，放之学堂掣烟景。交飞乱涌俄归山，拂槛萦窗无留影。即应泼墨数斗挥淋漓，高悬生绡十丈满题诗。  

***迮云龙***  

迮云龙，字耕石，吴江人。雍正壬子副贡，乾隆丙辰举博学鸿词。有《汗漫吟》。  

***芝麻湖守风***  

长江西南来，混混沧溟会。天风揭狂澜，簸扬万旌旆。飞来片片帆，乘流欢击汰。顾兹上水船，溯风剧狼狈。进尺退以咫，篙师发长慨。好语慰长年，否运还来泰。试看快意时，往往遭颠沛。莫使满帆风，斯言当微会。萧萧枯芦洲，小泊吾何害。  

***北极阁登高***  

危楼压万雉，远日带孤鸿。乱菊开何处，残杯此日同。海云连莽苍，山月落崆峒。少小四方志，回头百感丛。  

***清明奉酬佟瑞园上公戏简原韵***  

佳辰岁岁客中过，每藉诗篇战病魔。红杏雨余春色减，青衫老去泪痕多。北邙乱冢空浇酒，西塞斜风好荷蓑。壮志萧条愁得句，沿流敢拟溯星河。  

***答金桧门学士和见赠诗韵***  

万里归心滞凤城，填胸五岳减峥嵘。参军到处作蛮语，骚客任人呼老兵。落落鹓行方得路，依依鸥侣不寒盟。十年存没偏多感，翦烛西窗泪共倾。（谓和雪子编修映斗。）  

***孙谔***  

孙谔，字一士，号在原，峄县人。雍正壬子优贡。有《在原诗草》。  

***秋日病蝇***  

秋蝇病不起，隐隐覆墙端。热处声相乱，寒时飞却难。无须挥扇逐，已惜抱形残。当日趋炎态，可教冷眼看。  

***田志勤***  

田志勤，字崇广，号平圃，大兴人。雍正癸丑一甲二名进士，授编修，历官侍讲。有《业精堂诗草》。  

***和何元晋草堂漫兴***  

子美诗名擅草堂，欲判肥瘦比痴狂。清言岂异古今辙，雅意偏分上下床。浊酒黄花耽夕月，明窗棐几趁秋阳。门前渐乏俗人屦，捕雀张罗正不妨。  

***董邦达***  

董邦达，字孚存，号东山，又号非闻，富阳人。雍正癸丑进士，改庶吉士，授编修，官至礼部尚书。谥文恪。  

***题白云泉图***  

白云一掬阳山隅，涓涓滴下青泥珠。大瓢挹彼来注此，活火可试风前炉。泉下架屋山人居，林木窈窕罗萧疏。泉甘味冽漱齿颊，能令燥吻生津腴。真如灌顶饫醍醐，又似九酝仙家酤。人间点滴不到口，而此日饮无时无。顾我年来病未苏，那得到此尝须臾。一杯欲乞治相如，消渴已捐烦疴除。山中煮泉良非迂，惜哉身不游姑胥。东吴佳处梦与俱，展卷为写《云泉图》。云泉之泉谁有诸，有客自是山泽臞。濯肠洗胃神清虚，得非饮者其仙欤。  

***罗源汉***  

罗源汉，字方城，一字南川，长沙人。雍正癸丑进士，改庶吉士，授编修，官至工部尚书。有《南川诗集》。  

***宿湘山寺***  

古寺一声磬，烟开见清泚。生平湘上吟，今到湘山里。湘水入海流，湘源濬自此。漓水走东南，两界注飞矢。不踏五岭云，空骇七泽水。颇闻祭川者，河源先海委。兹行探其本，乾坤一掌指。湘山连衡山，千里犹尺咫。  

***宿石鼓书院***  

衡州之山多奇特，雁峰峙南石鼓北。周宣攻车不到此，佳名今古同烜赫。长松翳阁神所栖，断碣欹墙人不识。侧闻李宽建自唐，风雨年年秋草碧。凭临十里万家烟，远树撑天鸟飞没。其下绿净者湘江，左会蒸流环一玦。我因行役过此邦，荆榛满眼尘满臆。跻阶便问合江亭，吊古心怆访遗迹。韩张两人久不作，高文大章垂金石。剔藓循诵半模糊，发箧朗吟三太息。小憩危亭日影斜，登楼一眺乾坤窄。文名山斗今几人，吾道南来溯正脉。黄昏钟鼓催客卧，秋山月出寒江白。  

***观音崖***  

南海何人在，悬崖自古今。一龛藏世界，半岭有晴阴。我欲探龙窟，扪萝力不任。泉声送钟响，洞口白云深。  

***介福***  

介福，字受兹，号景菴，满洲旗人。雍正癸丑进士，改庶吉士，授检讨，官至吏部侍郎。有《退思斋诗》、《野园诗集》、《留都集》、《关中纪行草》、《采江小草》。  

***镇淮楼***  

百尺高楼迥，烟云面面开。蜀山还北向，淮水自南来。荒草寒筝浦，斜阳下弩台。不须悲故国，重吊楚江隈。  

***泗城登山远眺有怀作***  

宦海行踪动客愁，怱怱又作胜湖游。楚山南去连吴远，淮水东来挟泗流。人代沧桑双语燕，渔樵风雨一归舟。登临不禁凄凉感，满眼斜阳上画楼。  

***张映辰***  

张映辰，字星指，号藻川，钱塘人。雍正癸丑进士，改庶吉士，授编修，累官兵部侍郎，降左副都御史。有《露香书屋集》。  

***驻马亭***  

驻马亭边试解鞍，遂城南畔暂盘桓。千林如洗远山静，一鸟不飞秋水寒。斜日平原看短影，西风黄叶上长安。青帘摇漾村酤近，底事吟余醉未残。  

***雨中过赤水镇***  

长桥一带宛垂虹，赤水中分两界通。云似釜蒸堆大白，花当秋放战危红。人迷古渡摧颓雨，马踏平冈蹀躞风。不识香山有遗迹，绿杨只在岸西东。  

***双庆***  

双庆，字咸中，号有亭，又号西峰，满洲旗人。雍正癸丑进士，改庶吉士，授编修，官至礼部侍郎。有《亲雅斋诗草》。  

***姑孰使院洗心亭***  

凿池不必深，盈盈半亩绿。小亭置其间，临风幽意足。四围花槛虚，一径石桥曲。新蘋轻欲飏，芳蒲净如浴。忘机竹树边，偶然下鸲鹆。  

***晚游烟霞窟***  

客子行吟处，空山正夕晖。破烟幽磬出，隔树老僧归。石乱泉还细，林深鸟不飞。层峦供啸傲，谁道素心违。  

***豪寨***  

纡回石径好，衣袂绝风尘。夜雨邀高咏，名山抵故人。忘机林鸟静，著意磵花新。小坐流泉上，依依茗碗亲。  

***春暮偕二兄游东园***  

昔年此地款荆扉，风景东园是也非。芳草有情萦客屐，落花无力点春衣。林间听鸟邀佳句，石上衔杯趁夕晖。莫负殷勤鸡黍约，攀留三月不须归。  

***张若霭***  

张若霭，字晴岚，桐城人。雍正癸丑进士，由编修历官内阁学士兼礼部侍郎，衔袭封勤宣伯。有《晴岚诗存》。  

***秘魔厓下作***  

指上蜃楼幻非幻，能令四海朝龙王。自从皈依入钵盂，水晶宫殿空荒凉。大青小青龙之子，谪伏崖下千年藏。青蒲赤鲤能变化，滏口一雨神通张。膜拜至人求法力，蝘蜓欲脱腥皮囊。至人慈悲心等夷，磨顶初入选佛场。如狮如象俱驯伏，洪涛不降田庐殃。我来欲访尸陀林，卢师坐处荆榛荒。惟有此石瞰空洞，巨鳌撑柱疑娲皇。苔纹未蚀也常汙，雪花晴积寒无光。摩挲神晴三叹息，潭波鉴我尘容黄。何时跏趺此崖傍，会看为霖遍十方，狰狞头角归云堂。  

***奉敕恭题青宫时所画菊花水仙卷子***  

琉璃砚匣尘不生，墨君管子相逢迎。纷披红紫何足貌，此中寄讬殊遥情。冰霜肌肤旃檀心，大罗仙子来玉京。金尊牙版岂复垢，皎然万劫瑶杯擎。西风吹草草不绿，重台犹占东篱名。坐枝双鸟鸣嘤嘤，渊明乍参师语清。同生净土良足贵，西湖配食堪餐英。毫端造化信点染，春风秋露来无声。以此栽培遍万物，都看弱植乔林成。青宫间暇穷物态，徐黄边赵难抗衡。万几偶一展蜀素，那能如昔多经营。臣得拜观重命识，墨林艺圃沾恩荣。  

***题雪江归钓图送卯君还里***  

先生如雪不可污，对之凛凛寒生肤。长安热地君不热，曰归弄钓枞阳湖。湖上宝珠光一合，万鸟不动山模糊。东郭履敝袁未起，行者卧者何为乎？独居舴艋聊尔尔，百年张陆真吾徒。野人之舟大如瓠，图书玩服妻孥俱。心中无鱼竿在手，得与不得随嬉娱。我无辋川诗画妙，为君难写仙游图。（《归钓图》，余为卯君所作。）摩挲绢素费点染，笔墨未赴神先孤。昌黎东野属蛩讵，年来同忆秋风鲈。盐车困马愿伏枥，鞭策那肯宽须臾。看君翩翻破霄出，远离尘埃超凡区。天空路阔岂自觉，企而羡者波中凫。世途何处可执著，各以所遇成安居。其间不能自为计，或茶或蔗同人殊。先生归与岁云徂，钓罢曾忆劳人无。更当冒雪国门去，朔风压帽冰黏须。  

***雷鋐***  

雷鋐，字贯一，号翠庭，宁化人。雍正癸丑进士，改庶吉士，历官左副都御史。有《翠庭诗草》。  

***怀五布衣并及石东村***  

（五布衣：廌青山人李铁君名锴，陈石闾名景元，朱抱光名燉，陈嘉谟名廷策，皆北人，陈俯躬名梓，浙之嘉兴人。东村名永宁，今少司马观补亭之父也。）  

我获布衣交，邂逅五君子。久知廌青山，幽芳殊凡蘤。愿言采其英，潜见不殊旨。因之访石闾，矮屋拥书史。落落谈古今，贫哉病以死。更有抱光君，被褐远金紫。一室抱微尚，古琴自悦耳。三子臭如兰，何幸不我鄙。且得两陈君，考槃各永矢。一在北之廛，一在南之氵矣。北学宗洛闽，屡空道可企。南学共源流，贫亦正同轨。老矣均无儿，弟子供滫氵随。我造北陈庐，床灶杂杖几。南陈会鸳湖，答拜人扶起。合之以石闾，三陈堪并峙。三君未盍簪，我乃得蹑履。抱光云近朱，廌青曰御李。廌青与南陈，神交频讬鲤。试问与北陈，握手当何似。爰有石东村，廌青忘彼己。石闾与抱光，东村辄倒屣。东村以子贵，不获布衣比。我怀五布衣，并作东村诔。亡者杳莫追，存者劳予跂。洁身各有归，相期唯一是。以此志知心，石交亦足喜。天下岂无人，渺然思彼美。  

***游百丈岩***  

桃源洞口问津来，石磴盘旋异境开。峰入半天摩日月，泉飞绝壑转风雷。欲招白鹤空中下，乍瞰红云岭上堆。傍晚未遑他胜处，桂花香里掉舟回。  

***婺州道中野望***  

校士扃门草满衙，出郊极目意无涯。枫林浥露煊红叶，荞麦冲寒吐白花。时到三秋应望雨，月当初上正思家。行行山路忘欹险，赖有同心手共叉。  

***游临江阁***  

临江一阁影空浮，山自青青水自流。说向老僧参未了，木樨香里又三秋。  

***傅为詝***  

傅为詝，字谨斋，号岩溪，元江人。雍正癸丑进士，历官左副都御史。  

***留别亲友***  

交亲分饯短长亭，未饮情如醉醁醽。都道阳城归帝阙，自知种放愧山灵。岭头猿鸟啼偏苦，眼底风花搅独醒。老去几曾离别惯，夕阳影里玉骢停。  

***芦沟访张茂先宅***  

司空一代一通才，辩屈神狐亦怪哉。得剑尚知终有合，坼星谁道不为灾。荒凉故宅悲禾黍，绮丽余波散草莱。立马桥头空怅望，十三陵外响云雷。  

***宿板桥驿***  

春宵旅馆梦沪溪，缥缈云情往复迷。鸡唱一声人乍醒，晓风残月板桥西。  

***张映斗***  

张映斗，字雪子，乌程人。雍正癸丑进士，改庶吉士，授编修。有《秋水斋诗集》。  

***偕诸子联骑游北固山***  

把酒酹江水，千秋落照中。人间无险要，天下有英雄。铁锁横波断，金戈卷地空。南朝形胜误，惆怅蔽艨艟。  

***汪师韩***  

汪师韩，字抒怀，号韩门，又号上湖，钱塘人。雍正癸丑进士，改庶吉士，授编修。有《上湖纪岁诗编》。  

（杭堇浦曰：“诗之道，熟易而涩难，韩门诗有涩味，所以可传。”）  

***杂述***  

家无一棱田，田园复何忆。所忆湖水滨，遐阡连迩陌。西风原上来，摇漾黄云色。有秋众言欢，吾亦易饱食。何必亩南东，一一为我得。堤上寻酒垆，柳下钓新鲫。此兴极不忘，嗟哉十年客。  

病喘不能寐，披衣常彻宵。静极翻百忧，好梦难可要。远闻雁嗈嗈，近觉风萧萧。此时剑佩俦，因公集城壕。月地一何洁，霜林一何高。疏慵以间废，知足愁渐消。镫烬看窗纸，熹微欲诘朝。  

安肃菜如玉，黄芽白笼松。北蔬品无上，广蓄支三冬。忽忆帮园筍，割鲜四序供。味以涩而腴，矫矫君子风。阔别今十年，饱饫输山农。南帆竞冬载，乾腊价枉崇。奚翅市骏骨，虚名竟何庸。  

所居近积水，夏溽冬尚濡。家人苦阴翳，竞欲新其居。湫隘疾易生，爽垲病岂无。不见旧侨人，廿载何乐胥。（张国子水居此二十年。）曷观东邻僧，土木宁安躯。（药根上人於莲池蕊，幢精舍新构东轩，住不逾年，遽尔物故。）敝庐在南中，较此尤拘墟。退守缩屋贫，来年我归欤。  

***送座主给谏王公还贵阳***  

（公讳瓒，字尔爵，贯筑人。康熙戊戌进士，由翰林仕至刑科掌印，坐事镌级。）  

一叶秋原去国情，十年毂下避骢行。北宫久预参裁事，东掖咸知驳奏名。独鹤绝群先路翥，寒鸡催客早晨鸣。黑云杳杳生蛮箐，鞞鼓西南未解兵。  

***舟晚***  

汀夕雨沈原，孤津枻轻舸。隔雾见村遥，林飞一星火。  

***临清***  

曲涯秋寺塔孤撑，影惑东西送客行。冷雨乍飞帆欲湿，冥濛烟柳接临清。  

***杨二酉***  

杨二酉，字学山，太原人。雍正癸丑进士，历官给事中。有《柳南诗草》。  

***静者***  

斗室虚明户不扃，时人错比子云亭。窗衔秋水一痕白，帘卷西山数点青。酒后每偿书画债，梦余间课《茗泉经》。白头岁月浑忘卻，任取寒梅浸胆瓶。  

***彭肇洙***  

彭肇洙，字仲尹，丹棱人。雍正癸丑进士，历官御史。有《抚松亭稿》。  

***秋夕宣化道中作***  

向晚出南口，黄沙一掌平。凉风肃野草，孤月照边城。树老苍烟合，山寒白露清。人家秋色里，处处暮碪声。  

***何琇***  

何琇，字君琢，号励菴，宛平人。雍正癸丑进士，官宗人府主事。  

***咏怀***  

冷署萧条早放衙，间官风味似山家。偶来旧友寻棋局，绝少余钱落画叉。浅碧好储消夏酒，嫣红已到殿春花。镜中频看头如雪，爱惜流光倍有加。  

***桑调元***  

桑调元，字伊佐，一字弢甫，钱塘人。雍正癸丑召试，赐进士，授工部主事。有《弢甫集》。  

***乌龙庙***  

背江面山根，古祠立森竦。躨跜镌青珉，蓊蔚渲画栱。灵宫翼青冥，形势压冈陇。阴寒玉座秋，有严石础巩。负屋攒松杉，翠纛若环拥。奔涛卷盲风，殷殿声汹汹。冷客无所祈，杂虑扫纷氄。欲访太虚亭，松岭贾余勇。  

***和马君秋日有怀西山韵***  

延望西山佳，胸中有丘壑。双屐何时蜡，至竟空言讬。爽气开天关，秋风振林薄。圆冰当高空，纤云了不著。此时峰头眠，一啸鸾音作。冷梦结冰雪，清怨闻猿鹤。之子藐姑神，微吟见绰约。怅怀空山花，无人自开落。  

***初阳台遗址***  

奋陟宝云山，山椒平如盖。耕云种瑶草，数亩香晻霭。高台余废础，登临发深慨。万象等浮沤，寅宾亦蓬艾。（寅宾亭在三茅宁寿观。）海底腾金鸦，乾坤拨茫昧。飞甍丽中天，想像壮观最。落日烘霞岚，晚风动松桧。未入茶坞游，烟荡湖里外。  

***宿卧佛寺***  

马头见西山，侧想梯其麓。秋岚澹容与，一道盘林谷。散客游虚堂，不劳主僧肃。鸭脚几片黄，鸦翻堕空曲。偃然古先生，苔髻冷蛾绿。感叹疲津梁，与伴白云宿。巑岏雨后青，万象清心目。还闻山窗幽，夕风戛丛竹。  

***晓次越州用青丘登蓬莱阁望云门秦望诸山韵***  

春山未肯晴，湿烟飏树杪。船头散疏雨，江城初破晓。层空坏重云，兀立塔势矫。草芳雊雉多，水满浮鹥小。东风气力劲，帆疾过飞鸟。朝色暧千岩，奇秀当门绕。镜光溢百里，一片青未了。禊亭人语空，樵径仙踪杳。在处作清游，孤鸿漾天表。  

***晚登雷峰观落照***  

斜阳射赭塔，巇崿皆金光。层霄蔚彩翠，一径摩青苍。峰霞蒸合沓，湖漪散滂洋。金牛方隐见，踆乌暂翱翔。投壸天帝侧，张乐轩辕旁。路逢皇初平，纵横叱群羊。霓旌澹偃蹇，羽衣纷飘扬。秋山蟋蟀响，鬼火冬青凉。倒景倏已灭，弦月遥相望。搜吟沾夕露，痴坐孟溧阳。  

***夕游虎跑***  

飕飗一径风，松泉竞清响。盘沿渡石梁，面壑林扉敞。日落山色浓，秋近节气爽。寂静憩诸天，新凉纳方丈。石亭甃澄泓，香台逼纬象。竹几写微吟，匏尊得真赏。幽树暝禽栖，空阶白月上。客自爱清游，冲烟复孤往。旧识{厂龙}眉僧，相送出灌莽。意行欺猛虎，彭觥策铁杖。  

***雨后登南山亭***  

秋雨盥众绿，草木浮清光。空明见湖面，平堤白泱泱。渔湾一舠出，落叶摇潇湘。晚烟起村舍，流水穿僧廊。炎节有代谢，物态岂能常。元蝉声忽幽，一丝写清商。华鲸数催暝，松杪收颓阳。冥搜亭上立，风洒薜衣凉。  

***育王山***  

滨江延层青，气象屹汝独。鼓锐攀松藤，螺盘入云族。天清叫孤鸿，山虚响群木。双高罗寒襟，三折尽远目。秋空标识孤，一峰类釜覆。崎嵚上上头，恨不栖丛竹。缘孚阝行如蚁，细径断来躅。唯闻隔谷樵，丁丁动岩轴。  

***冷泉亭坐月***  

泉月并作秋，妙境清入骨。下彴崩雷转，暗厓古香发。石危不可磴，木断大可筏，豹声数犬嘊，人立一猿突。泬寥轮已西，倒岩影疏樾。衣色凛飞霜，禁冷坐犹兀。风寂铃不语，云滃塔忽没。隔洞闻经鱼，孤僧跏奥窟。  

***宿借秋阁***  

夜树辨虚窗，月色犹在岭。暗泉落寒滴，近竹摇碎影。涎蜗四壁乾，露鹤一声警。清话强僧陪，跋烛趣更秉。藤榻初著膝，梦游恍屡省。疥缀游客诗，古尘黯弗屏。安得白社人，对案写清景。峥嵘抱冬心，松雪皓耿耿。破冻上霄梯，天地极清冷。秋风日夜深，幽趣当续领。  

***松风石室***  

滑磴盘硗确，石室颇清妙。野啬秋不花，盘墢青窈窕。数曲绕垣低，松山面幽峭。虚檐入松风，催发<口酋>然啸。莓台屦迹绝，荒冷蟪蛄吊。山厨起炊烟，一缕出萝茑。倚树寂无言，深坞自斜照。  

***凤麓寺***  

清游如流水，逢坳注盘礴。青林古僧居，看竹例插脚。曲房烟霭侵，结构傍崖崿。山心爱幽森，茗话入恬漠。不知秋风夕，桐子窗前落。覆地云下阶，窥人月到阁。小住良复佳，晚归亦不恶。度岭乞一筇，紫玉铿然削。  

***梵天寺***  

东院阒无声，应户一僮小。荒凉坐古佛，饭几下飞鸟。北窗鸣秋风，石坞猎丛篠。阴壁蠃独活，冷砌蛩已悄。残僧如饥乌，觅食出林表。庐空无长物，吾意涤胶扰。广阶类方池，多受月色皎。榻此纳清寒，拟看上方晓。  

***丁婆井***  

危壁滴琤潺，仿佛水乐意。溔演蓄苍麓，终岁清景閟。泉德类高人，窅无出山志。有时喧浴鹄，未许奔渴骥。园夫日搰搰，用力灌寒翠。抱瓮岂不劳，似谓厌机事。岩氵众流暗脉，滂沛秋雨至。澄泓潴上方，留润衤加纱地。  

***度桃源岭***  

梯烟度层冈，草青石径细。东偏雨气散，春空露一髻。徐放众峰出，攒螺秀天际。岭首戴孤亭，江练横明霁。依约越岚重，阳光互开闭。却看西溪树，映水低如荠。岩阿垒怪石，太古结根蒂。汝寿保坚顽，人命苦浮脆。插脚入白云，百年几坐憩。<穴叫>窱洞门阴，雨过长薜荔。  

***鄂容安***  

鄂容安，字休如，号虚亭，满洲旗人。雍正癸丑进士，改庶吉士，授编修，袭三等襄勤伯，官至两江总督、太子少傅。殉难，谥刚烈。有《鄂虚亭诗草》。  

***月夜行泾县道中***  

奋策发南陵，暮色二十里。月出空山空，山深月如水。露下凉虫吟，松香滴石髓。峰峦转曲折，涧壑亦何美。几处泉声回，尽入稻田里。山家安稳眼，犬吠隔林起。竟夜此中行，月落朝霞紫。  

***早发黄县雪中作***  

客馆镫残人不住，早行欲往蓬莱去。一天风雪正开门，大地茫茫看积素。光摇银海无定波，青鸾白鹤失真路。千山万壑都不分，此中屹立惟枯树。道旁石田无高低，茅檐覆尽填寒蹊。鱼龙冻合河面阔，几度不闻流水澌。兆丰共喜盈尺瑞，早见普遍青与齐。更愿凭仗海风力，将雪吹送东山西。  

***残梦***  

残梦不离枕，东窗渐渐明。曙光销烛影，风力碎禽声。天地原无意，豚鱼亦有情。虚堂绝人事，平旦十分清。  

***将赴江左早发长清行二百里宿宁阳简同行阿广庭农部***  

回首华阳观，钟声杳不闻。随人山叠叠，辞树叶纷纷。欲渡西江水，初离东岱云。年来离绪在，联辔话斜曛。  

霜月云收影，寒镫旅况幽。终朝三过郡，小别五经秋。身世云何住，驰驱任所投。恩深各努力，且喜暂同舟。  

***丰城道中***  

风定潮平雾尽开，客怀随处觉悠哉。村藏翠竹千重出，江转青山四面来。章贡烟波连棹影，匡庐路径隔云隈。明朝且向南昌去，高阁登临溯往回。  

***薄暮登楼***  

向晚登楼纵远眸，可怜残腊似清秋。烟开树色平连郭，日落江光斜上楼。东岱北邙遥怅望，西山南浦小句留。他时临眺知何处，雪霁风停记此游。  

***渡大凌河***  

晴山迢递去茫茫，秋草平沙古战场。一日拓疆穷海上，百年归马在山阳。沟渠但使分清溜，丰乐端应见此乡。闻道昔年烟火集，河间五十有三庄。  

***登澄海楼***  

楼阁凌虚揽胜全，皇华使节驻秋烟。眼明乐浪玄菟外，身在蜚廉桂观边。万里朝宗分市舶，百年渐被沃桑田。登临我本蓬瀛客，清宴风光一畅然。  

***早发宁远沿河取路投松山***  

星斗稀疏残夜留，晓来晴景满瀛洲。重山深处一黄蝶，大海中间双白鸥。破雾有人驰驿骑，临流无客钓清秋。台边怪石供间眺，烟火微茫向远投。  

***陈大受***  

陈大受，字占咸，号可斋，祁阳人。雍正癸丑进士，改庶吉士，授编修，官至协辨大学士、太子太傅、两广总督。谥文肃。有《陈文肃公遗集》。  

***石镜***  

天地何年铸，风霆几拭尘。惟虚方受物，善鉴始如神。夜月悬双照，江花映早春。谁言肝膈里，烛处让西秦。  

***朱续晫***  

朱续晫，字明远，平阴人。雍正癸丑进士，改庶吉士，授编修，历官贵州粮道。  

***舅氏内翰公招同念亭卜太史野集赋呈***  

春山沐春雨，静女整烟鬟。浅草宜趺坐，明霞助醉颜。花随村断续，萍逐水弯环。十丈红尘里，谁当似此间。  

***张九钧***  

张九钧，字陶万，湘潭人。雍正癸丑进士，历官浙江温处道。有《甄斋诗集》。  

***北宸寺小憩***  

无计长天可引凉，花宫隐隐隔垂杨。暂抛东郭乌皮几，来访南宗青豆房。两盏饭消云子洁，一瓯茶泛月团香。倦时随在堪倚枕，不用频移倦客床。  

***十六夜口占***  

水驿山邮不计程，孤檠照影酒杯倾。醉来欲作还乡梦，懊恼空滩一夜声。  

***彭端淑***  

彭端淑，字乐斋，丹棱人。雍正癸丑进士，历官广东肇罗道。有《白鹤堂诗集》。  

***游中岩***  

上岩欲倚天，下岩欲拔地。中岩尤突兀，横插两崖际。溪泉直复纡，流韵幽以邃。苍藤仗老树，近绿将日蔽。咳唾有猿惊，拍手观鱼戏。钟磬度杳冥，断续出烟寺。山奇赤亦古，径僻罕人至。吾慕苏髯公，千载见遗字。赤壁走龙蛇，不随风雨替。探奇兴不穷，访古性所嗜。回首觅归途，谷口白云闭。  

***霸陵道中***  

日久行无色，马隤气不骄。秋风清渭水，衰草霸陵桥。客路惊寒近，乡山入梦遥。不堪回首计，发白已萧萧。  

***邵大业***  

邵大业，字厚菴，号思余，大兴人。雍正癸丑进士，由知县历官徐州知府。有《谦受堂集》。  

***童二树画梅歌***  

先生画梅如画龙，头角鳞爪森玲珑。千枝万枝一气下，奔走雷电驱长风。先画大幹如截铁，细柯旋出摇青铜。冻皴堆作盘错势，拳曲臃肿骄苍松。攘臂奋腕绕席走，笔欲落纸神飞空。须臾云气满四角，淋漓乱点寒花丛。澹者欲傍竹篱径，艳者忽近珠帘栊。繁英粲粲俨列屋，孤蕊脉脉嗟离宫。就中五出未全出，将开不开春冲融。踔厉奋发初挂敌，卒收险怪归中庸。一时观者齐叫绝，彭门刺史心则忡。忆昔曾作吴下守，讨春直到东圌东。元墓石壁十里许，疏罗密织交纤浓。瞥眼一别十六载，索笑但有清梦通。间亭更忆林处士，俗骨欲换知无从。晴窗喜见大泼墨，置身如在孤山峰。始知先生有真宰，澹香清影常在胸。画梅画骨兼画气，破万卷入青蒙茸。张之高堂日坐卧，纵有庚尘乌能攻。只恐破壁欲飞去，模糊雪海香濛濛。  

***碎石篇示儿子自悦***  

我行东山下，碎石盈交衢。牛羊互践履，杂沓埋沮洳。鞠躬暗物色，小大罗之裾。归来细磨刮，乍觉光气殊。汲水畜盆盎，融融照四隅。畴意尘垢里，一一拟璠玙。锐者若耸翠，髡者如含珠。凸者兀而立，凹者俯以趋。有如洲之畔，采采联名姝。有如海之岛，翩翩扬仙襦。或红于玛瑙，或白于<王车>璖。碧若出新柳，春草谢不如。青若抽嫩竹，雨过空天余。五色纷炫燿，一脉延清虚。不下米颠拜，足光刺史舆。物苟抱真宰，宁患长沦胥。显晦有时令，遇合终不诬。卞和三献璞，季子十上书。一旦蒙拂拭，光采凌通都。寄言伏处者，慎勿伤岁徂。  

***项樟***  

项樟，字芝庭，宝应人。雍正癸丑进士，历官凤阳知府。有《玉山诗钞》。  

***春日江行即事时赴大竹任***  

短棹春江破晓烟，探奇此日似登仙。溪头云断千重岭，谷口兆留一线天。赵子图书行处有，米家烟雨望中传。从今揽胜三巴去，细酌松醪展杜编。  

***秋日山行***  

古木苍藤觅径微，行行晓露未全晞。无端山棘攒眉刺，不断秋云扑面飞。旅雁一声惊远宦，浴鸥何处避征衣，莫嫌蜀道难如此，爱看西成秫稻肥。  

***别黄州***  

丝丝杨柳带行旌，晓雾濛濛暗去程。一岁岂能留惠政，双凫从此别江城。恐羞胜地题诗少，剩有扁舟载鹤轻。最是疮痍春未起，相关不独别离情。  

***牛运震***  

牛运震，字阶平，号真谷，滋阳人。雍正癸丑进士，官平番知县。有《允吾草》、《归田吟》、《空山堂集》。  

***题画***  

泼墨似云林，秋意森满幅。石气翻空青，古树寒如束。樵径寂无人，西风下丛竹。  

***平番城楼秋望***  

徒倚穷秋眺，高楼接大荒。雪明关岭白，风黯塞云黄。斥堠连哀草，村墟带夕阳。乡心逐归雁，历落不成行。  

***郑方城***  

郑方城，号石幢，建安人。雍正癸丑进士，官新繁知县。  

***初冬返里留别荔乡三弟***  

岁岁言归始得归，朝来渐觉长寒威。乌巢早待三秋过，雁陈初惊两地飞。搔首可堪疏客鬓，登车直欲湿征衣。须臾且立浑无语，相对终难手一挥。  

***李天季***  

李天季，字子俊，号焦娄，华阴人。雍正癸丑进士，改庶吉士，官历城知县。有《来紫堂合集》。  

渔  

叹乃空濛际，生涯在水涯。乾坤孤棹影，风月五湖家。网挂寒江绿，樯欹落日斜。夜来间梦稳，野泊伴芦花。  

一叶随鸥鸟，江天著此身。却怜弹铗客，徒作羡鱼人。曲岸沽村酒，回塘展钓纶。桃源随处是，浩荡武陵春。  

***周宣猷***  

周宣猷，字辰远，长沙人。雍正癸丑进士，历官浙江盐运使司运判。有《雪舫诗钞》。  

***蔎林招集乳桐轩听雨怀堇蒲谢山***  

一夜蕉窗雨，怀人五月秋。江湖生远梦，琴筑在高楼。促坐翦残烛，天涯共白头。遥怜吟眺处，冷月不禁愁。  

***茸城访王澹园明府***  

复此吴淞路，春风短棹余。江寒连海气，潮长入山渠。望郭烟迷戍，推篷雨湿书。故人官就此，闻道有悬鱼。  

***韩海***  

韩海，字桥村，番禺人。雍正癸丑进士，官封川教谕。有《东皋集》。  

***春杪镇海楼望雨***  

花落木棉城，春欲辞我去。把酒饯高楼，欲见春归处。急雨随雷车，阴云屯日驭。白鸟烟际灭，青山意中遇。半空银河翻，层檐玉虹注。平碧远原草，新阴近郊树。想见桑柘烟，空濛故园趣。几人今夜心，蓑笠待天曙。  

***偶然作***  

我无负郭田，亦欣秋稼黄。春夏米苦贵，尽室甘糟糠。幸免沟壑忧，复值砚亩荒。妻孥戒前车，饘粥犹皇皇。道逢腰镰客，锺釜谘丰穰。腐儒坐衣食，饿死诚何妨。所伤茅茨间，累累犹瘠尫。  

大小虽各適，乾坤同娱嬉。鸿鹄所到处，鸠鷃安能知？九万扶摇风，律以枋榆枝。谁谓彼诬妄，所见诚如斯。许由让天下，平阳不能追。逆旅亡皮冠，踪迹乃见疑。见疑不妨受，我外知我谁。  

***尹嘉铨***  

尹嘉铨，字亨山，博野人。雍正乙卯举人，历官大理寺卿。有《偶然吟》。  

***隆中怀古***  

俊杰拥书观大略，致远襟怀安淡泊。平生谨慎有君知，六尺藐孤真可讬。鱼水交欢起卧龙，纶巾羽扇倍雍容。世主岂无求贤意，天下才多恨未逢。三代而还共传语，伯仲之间见伊吕。谁忆长吟抱膝时，自比管乐人莫许。吁嗟文彩艳飞腾，席珍漫向时人称。未出草庐能相信，祇有徐颍川与崔博陵。男儿有志长落落，风流千载犹如昨。君不见罗者烝然视薮泽，鹍鹏久已翔寥廓。  

***鲍步江见过***  

有怀淡荡人，好共忘机者。举觞见宗之，论文称白也。山雨欲催诗，风来倍潇洒。  

***谒己山先生***  

柏锐松坚道貌尊，水云深处老乾坤。堂高竹里新阴茂，月印方塘旧泽存。在昔横经依马帐，于今点雪立程门。广川自得名园乐，大业千秋裕后昆。  

***秋山***  

西山来爽气，万籁自然秋。树色经霜老，岚光向晚浮。清高偏拔地，苍翠待寻幽。极目遥天净，何时得壮游。  

***董子故里***  

云寒树老隐孤村，董子帷空故迹存。千载有人频驻马，三年兹地不窥园。  

***郑模***  

郑模，号东里，云南赵州人。雍正乙卯举人，官始兴知县。  

寄邵兰江太史（春德）  

苍狗翻新态，青松荫故枝。华山联榻夕，楚水挂帆时。风雨图中画，轮蹄袖里诗。廿年泥印爪，长此住相思。  

***徐世佐***  

徐世佐，字辅卿，号石亭，湘阴人。雍正乙卯举人，官盐大使。  

***登流河驿亭***  

敢冲京兆马，独上子云床。疾病思前日，乾坤落异乡。晴烟三岛碧，秋草九河黄。摇落成今古，孤亭起夜凉。  

***丙子暮春直沽旧寓独酌忆昆甫齐年时死二载矣***  

纵饮犹三月，回头又七年。地分禅榻稳，天抱酒杯圆。细雨罗洋墓，罡风渤海船。此生容易尽，但醉不须怜。  

***侯大之中牟***  

汝去中牟县，秋风正寂寥。梦留鹦鹉谷，人在骆驼桥。岳色悲游子，江声怨大招。明年春草长，为报海门潮。  

***海上吟***  

去去吾将老，西风万里长。一尊沧海月，三尺岛门霜。龙蹻争栖息，鲛珠竟杳茫。何来钓鳌客，飘泊入重洋。  

***登铁炉峰入清风寺***  

插空屏障定谁遮，乱齧残春屐齿斜。青石路穷无客馆，绿松门入有僧家。猿攀湿立窥新果，蜨抱香眠惜落花。老我粗官何物似，眼前一片碧潭霞。  

***赠庞少胥李定夫***  

尽道天涯咫尺间，短衣长剑谢朝班。将军白马秋乘障，柱史青牛夜度关。风起五湖沙似雨，云开万里雪为山。相看把酒莫惆怅，前日生逢定远还。  

***梦断***  

斜月疏棂淡欲无，朔风吹梦入南湖。不知天地缘何事，惯向津门啼夜乌。  

***董榕***  

董榕，字念青，号恒岩，丰润人。雍正乙卯拔贡，历官江西赣宁道。有《浭阳集》。  

***九日同张西园登拨云峰***  

好是登高节，来穿雾窟行。云盘千磴仄，秋逼两峰清。有寺藏莲萼，何人采菊英。僧雏能解事，历数上方名。  

***边连宝***  

边边宝，字肇轸，号随园，任丘人。雍正乙卯拔贡，乾隆丙辰举博学鸿词，庚午举经学。有《随园集》。  

***空城雀***  

不巢人家幕，不穿人家屋。不饮太液水，不啄太仓粟。生长空城里，日暮空城曲。王孙手挟金弹子，上林鸟雀逐弹死。空城从不识金弹，君道何如上林苑。  

***秋日杂诗***  

秋风肃以清，策策鸣窗纸。中有兀坐人，幽忧漫不理。索之无其端，觅之无其委。既同乱茧丝，复似洪河水。浩淼绝垠堮，澒洞少涯涘。何以消遣之，惟有杜康耳。一从断酒来，谁复发我齿。  

袅袅风中兰，鲜鲜霜里菊。过期即彫残，非候不茂育。枯菀故有时，春秋各自足。独彼枯树株，一世少煦燠。雨露朝不濡，鸟雀夜不宿。百孔与千创，蝼蚁穴其腹。那更生稊华，已矣休妄瞩。  

绿树何葳蕤，膏泽发其荣。美人竞采摘，皓腕攀繁英。娇爱比金翠，簪鬓光晶莹。采摘所不及，枝耸入青冥。惊飙一夕起，飘飘堕沟塍。长谢娉婷侣，但与蛙黾并。为我语花枝，且可近檐楹。欲令美人摘，休作高峥嵘。  

清商沁骨髓，发为酸楚吟。物理有推激，欲制难可禁。金匏虽异族，竹磬乃同音。孟郊死已久，谁当知我心。  

***晚吹***  

晚吹荡林薄，凌空一叶飞。天光寒已夕，云影淡何依。岁月有迁递，雪霜无是非。于中觅消息，斟酌可忘机。  

***古碑***  

陈入闭永夜，野土化枯骸。表里无青史，婆娑有绿苔。扪心应自愧，谀墓亦堪哀。伊吕真千古，丰碑安在哉。  

***怀刘司州***  

抵死仇纨袴，谋生去井疆。或能辞顑颔，直可阅炎凉。碪杵千家月，萧疏两鬓霜。饶君多道力，容易耐回肠。  

***秋晚寄芥舟***  

醉倚西风送远眸，碧云尽处是中州。鱼龙水静涧瀍晚，竹柏烟深嵩少秋。贝锦织成应有恨，覆盆揭去可无忧。西园残酌今犹在，月底新吟待尔酬。  

***寄怀戴通乾***  

十年未见戴辽海，消息传来半可疑。久识鳏鱼愁永夜，又闻老鹤耐长饥。斯人憔悴至于此，大造生成岂不私。万载千秋身后事，荣施落寞复谁知。  

***费应泰***  

费应泰，字二交，一字东岭，号履斋，巴陵人。雍正乙卯拔贡，官泸溪教谕。有《含翠斋诗集》。  

***桃源洞***  

不识桃源路，舟人指故山。白鸥秋水外，黄叶夕阳间。尘世境原幻，渔郎事可删。时清竞朝市，长觉洞门间。  

***赵沅***  

赵沅，字语水，号芷畦，平阳人。雍正乙卯拔贡。有《卖饼集》。  

***霜叶***  

微霜酿白露，一夜成新醅。树叶沾之红，直如不胜杯。缤纷缀水面，渔人为徘徊。我顾谓渔人，何用多疑猜。清溪八九月，那有桃花来。相闻百里外，其山类天台。中有双美姝，非复人间才。题诗不用楮，红叶拾莓苔。倘有相思句，可能为我媒。  

***黄辂***  

黄辂，字乘殷，会稽人。雍正间武进士。有《锦水诗集》。  

***戈郎佩刀歌***  

戈郎佩刀如白雪，剸割多年无缺折。佩之绣带双红绦，小尾春鹇光皎洁。今朝忽下清冷水，锦石秋沙平若砥。霍霍微闻咽水声，苍云已向波间起。风胡不可逢，薛烛多蒙蒙。金塘浮动红芙蓉，谁知为剑为蛟龙。断发吹毛千古技，殷血牛蹄何足计。腕下应无细碎仇，眼中只识春坊字。天风忽闻耶溪铜，鼓韝跃冶非神工。鬼母夜泣孤生蓬，丰城之气如长虹。刀兮刀兮秉姿虽小龙性在，终恐高飞倚天外。  

***秋马***  

厩与居邻近，秋风动马嘶。五更关塞月，千里雪霜蹄。壮士新华发，将军旧鼓鼙。平生慷慨志，为尔一含凄。  

***留别芜湖旧友***  

于湖久住忽思家，胜侣分飞雁影斜。惜别一尊将进酒，含情两朵未开花。残年南陌无芳迹，旧迹东京有《梦华》。不待登程始惆怅，锦屏风外即天涯。  

***何纮***  

何纮，字调父，番禺人。举人，官永安教谕。有《嶨村诗草》。  

***秋村***  

三亩蓬蒿宅，龙锺不出村。黄花沽酒市，红叶检柴门。粗粝收云子，精蔬长芥孙。西风好消息，碪杵起田园。  

***客夜登楼同崔守宁同年赋***  

两年曾作客，万里此登楼。旅梦昨宵好，美人何处洲。有天皆接水，无月不当头。我欲吹长笛，声飞故国秋。  

## ●卷六十九

***岳锺琪***  

岳锺琪，字东美，号容斋，华阳人。历官四川提督，封威信公。谥襄勤。有《安素园诗序》。  

***军中杂兴***  

到灶沙关外，营门淡晚烟。月光先到水，秋气远连天。归雁穿云去，饥乌带子还。西征诸将帅，辛苦又经年。  

***燕台间居***  

危冠欹短发，老去厌华裾。画诺真投笔，间门敢避车。秋迟沙塞雁，春滞锦江鱼。偃蹇东华路，归怀绕敝庐。  

***感怀***  

好花好鸟帝城春，羁旅萧条白发人。处世慎如危栈马，流年迅比下坡轮。目昏晚读临窗隙，纸贵间吟拂壁尘。庄蝶几宵频栩栩，那能常似梦中身。  

***登黄鹤楼和张无伪韵***  

黄鹄矶头楚水涯，层楼高敞接烟霞。偶然白发间吹笛，已是青门老种瓜。墓雨荒台空说梦，扁舟逐客竟忘家。古今都付东流去，倚槛无言看浪花。  

***浣花溪秋日***  

白裕西风老薜萝，柴扉键闭免讥诃。衰年肺病投人少，落日秋声到树多。十载功名归战马，三边烽火忆明驼。九重若借西凉簿，宝剑犹堪靖两河。  

***和玉千山人咏门神韵***  

岁底桃符换，家家为写真。侯疑封户牖，荣比上麒麟。共许千金面，同为一代人。葫芦依样画，祇惜傍风尘。  

***陈仓***  

云栈行将尽，平原四望秋。兴王无片土，卖酒有高楼。华岳云遥接，秦川水近流。磻溪思钓叟，遇合老夫愁。  

***崔应阶***  

崔应阶，字吉升，江夏人。荫生，授通判，官至太子太保、刑部尚书，迁左都御史。有《拙圃诗草》。  

***月夜登南楼与黄甥感赋***  

为客长安道，还家值暮秋。瘐楼一片月，边塞几人愁。雁冷东南去，江寒日夜流。相逢欢不尽，杯酒话沧洲。  

***卢沟桥观浑河滥漫歌***  

长桥独扼天下雄，蜿蜒高拱横西东。伊昔何人能凿此，鲸蜺飞动神其功。无乃秦皇鞭石渡海之遗址，其为穆王鼍梁高架之奇工。不然何其宛转三百尺，隐如玉龙夭矫飞晴空。有时濛濛烟雨西山际，万壑直挂垂天虹。千年砥柱难与同，车书万国恒相通。下流不断桑乾水，发源遥自天池中。经过马邑云中之汩淈，始能伏沙穿石来无穷。吾闻昆仑之水分九派，三门壁立流冲瀜。此水得无分其一，蹴天撼地驱长风。洪涛直下三百里，奔流入海何怱怱。内有毒龙性难制，翻波搅浪威豪凶。呼吸百川神莫测，倏儵吐气蒸冥濛。扬鬐掉尾山岳崎，高撑双目凌波红。崩崖决岸迭肆虐，飞腾霄汉横相冲。有明三百年为害，田庐漂没无始终。先帝圣神功迈五，九河疏凿归溶溶。视此浑河若杯水，安能任其潎冽而汹汹。石隄高筑盘巩固，爰命勒碑封其龙。龙亦俯首曳尾去，遂移灵族潜珠宫。兆民有赖诵功德，郊原千里安春农。我以奉命来卢沟，孤城分守扼咽喉。西连秦晋之要隘，东接燕蓟之雄州。嵯峨凤阙云中浮，嶒崚山色横青虬。日夕怅望斯桥上，车尘马迹何时休。批肝豁胆谁其俦，济川之志徒悠悠。时维五月旱为虐，火云天际凝不流。赤日当午更酷烈，山焦海竭如焚丘。欲雨不雨蜚廉怒，黄沙黯黯摧城头。禾苗渐槁川泽涸，土烟赫赫生空洲。蛟龙饮渴鱼鳖愁，勺水余波安可求。我皇德际唐虞盛，日月明哲多神谋。垂拱无为勤厥修，万邦宾服皆怀柔。致治之要务在本，民生大计惟田畴。嗟此旱魃妨农事，下韶责己归其尤。咨尔臣工恪封事，勿使朕躬忝阙贻民忧。一诚昭格上苍意，帝遣天吴驱日驶。须臾大地凉风生，万顷云涛奔六辔。泼空浓雨翻银河，雷光电制金蛇细。溽暑潜消宇宙清，油油禾黍生平地。《康衢》、《击壤》歌神尧，含铺皞皞欢无际。{艹佳}苻敛迹四境安，刑清颇遂幽栖志。公余间眺水云开，豁然一声霹雳至。浑疑天柱半空摧，昆仑压倒巨灵臂。状如六鳌架海归南溟，长鲸吼跳波中戏。又如三军突出单于台，杂沓刀枪冲铁骑。雄涛万顷雪花飞，素车白马钱塘次。拏舟我欲穷其源，乘风破浪浑间事。息彼蓬莱最上峰，更寻织女支机器。星槎直泛斗牛还，骑鲸不效青莲肆。海阔天空任往来，谁能绊此垂云翅。胡为碌碌滞尘埃，谪居又非香案吏。秋如对酒且高歌，旷怀磊落搜奇思。兴酣长啸一声秋，西山烟翠多佳致。  

***九日过方顺桥书怀***  

征途难破是愁围，秋满长隄叶乱飞。行客有情萦细柳，断鸿无次背斜晖。十年燕塞家频隔，九日龙山约屡违。此去正逢南下路，羁迟何事未能归。  

***登峻极峰***  

欲上嵩高第一重，芒鞋竹杖趁云踪。双林迥出三千界，二室晴开六十峰。玉女几曾逢汉武，石坛不复继唐封。凭临未敢舒长啸，恐破天池走卧龙。  

***夸岱***  

夸岱，字桐轩，满洲旗人。由侍卫袭封承恩公，官至工部尚书。有《桐轩集》。  

***小园雨望***  

六月繁阴远，荒村计亦赊。作池堪积雨，除草为妨花。遂觉茅亭敞，还依水槛斜。凉风披绿野，幽意在桑麻。  

***西园间步***  

睡起间庭日易斜，偶来林下静无哗。苍苔小径飞残蝶，荒圃余蔬间野花。云意在天秋影澹，山光接树绿阴赊。待将禾黍登场后，好把诗情付酒家。  

***吴绍诗***  

吴绍诗，字二南，山东海丰人。诸生，以荐授七品小京官，官至吏部侍郎。谥恭定。  

***自题望云图***  

六十春光弹指过，百年心事半蹉跎。白云亭畔巢痕旧，天水楼边鸿印多。回首惊涛成幻影，仰天旭日曝寒柯。临崖暂倚华峰石，叆叇遥连北海波。  

***六十七***  

六十七，字居鲁，满洲旗人。由中书历官给事中。有《游外诗草》、《台阳杂咏》。  

***题碧桃花***  

烟滋雨濯浅深红，石畔夭夭一两丛。海国芳菲春不管，碧桃花嫁鲤鱼风。  

***梦中次春云亭韵***  

飞阁层楼照眼明，回廊禅室诵经声。松阴幢影覆台殿，枝上野禽时一鸣。  

***蓝千秋***  

蓝千秋，字长清，宜黄人。诸生，荐授国子监学正，历官盛京户部员外郎。有《蓝户部集》。  

***三山纪游寄洪五***  

自幼好道喜神仙，临风辄欲生羽翮。侧闻三十六洞天，乃是神仙之窟宅。吾乡百里聚其三，巨灵知费几镂刻。玉笥麻姑不足数，罗浮天台乃敢与之敌。嗟此神皋近屋庐，奈何终日披图徒啧啧。爰是斋心有七日，不携藜杖独登历。半日到黄山，黄山凡九曲。石涧为肠胃，屈盘山之腹。缘源日暮溪声中，行行欲尽路复通。冈峦万叠凝积翠，过此大都山为宗。有时飞泉注巨壑，风訇雷吼何隆隆。登崇冈，入烟霭。憩山亭，望华盖。山亭高高可望仙，华盖三峰若华盖。云昔浮丘老仙伯，于此跨鹤遗九垓。我来褰裳陟其顶，果然崚极冠天扃。俯视万有尽鸿濛，独立长啸来天风。片香顶礼心魂肃，仙翁赐我青芙蓉。子有绿髓堕尘壒，服此还丹为玉童。炉峰不可上，还窥紫元洞。洞口白云封，诃护有蛇龙。曩惟仙人白琼海，飞步一摹云篆踪。夜宿繁星系檐际，旁睨洞黑无根蒂。道士烹茶话靊霳，四座闻之毛发惴。亦云军峰碧元洞天更嵲岊，我闻此语转愁绝。拜辞浮丘下青嶂，日出五更中夜发。上山下山磴道盘，两日乃抵峰之观。观在山颠居峰趾，从趾诣峰十五里。峭壁插天几万寻，峰端穿云看灭起。天梯石栈半欹垂，望望悬崖惟一指。爰誓心曰尔毋怛，爰敕足曰尔勿骫。百脉交戛汗浃踵，两膝枝拄颐隐齐。少焉休天门，踞石关，南堕游丝旴水寒，青烟数点浮群山。既度石关惟鸟道，非复人间风浩浩。烟云瞬息已万变，惝恍不知身历高。石骨临下下空翠，侧立烟痕人度处。半趾著石半蹈虚，喘息不闻何知惧。悬行倒立壁上，身为蠛蠓缘屋梁。鹰翅嶙峋来攫人，欲坠不坠万古张。石版岭，下则负背上摩膺。鹅顶峰，左有石槛右烟笼。行人咫尺相噭应，幸不见下之空濛。既至延伫敛精魄，默默太息疑梦中。玉阙森列天人居，磬折再拜百虑袪。举眸群动灭，窅然惟太虚。气象亦澌尽，太虚乃无庐。选间元气荡灵曦，玉海澂莹无端倪。不敢久留神官怒，拨云披雾寻旧蹊。步至山腰欻雷鸣，上呈日色下阴翳。云驰小马逐大马，殷殷俯听生然疑。下尽山麓一大笑，何人荷笠披蓑衣。翊破云英溜雷雨，孰知我从雨上归。归路访中华，所历渐平宽。竟日萦原隰，未敢歌路难。陟此山，若旋螺，三周百折犹山阿。绿烟深锁不径露，一峰尽处一峰罗。既异碧元之峭崿，亦殊华盖之嵯峨。倏恬旷，倏幽遐，高而不危深不颇，神功出险开陂陁。呜呼三山擅灵奇，幽秀险严各奠基。告归三日休劳足，忽然掉头记依稀。急起走笔右手涂，左手持纸尾。言无诠次只狂扫，少纵迷茫不可追。一章写寄狮山翁，狮山狮山，此景恨不与君同。览此当卧游，户庭生清风。  

***慰李巨来下第***  

夫君数偶奇，返棹秋江湄。客思云兼月，归舟酒与诗。才非不可爱，世自莫能知。慎勿悲寥落，今才弱冠时。  

***尚廷枫***  

尚廷枫，字岳师，新建人。官户部主事。  

***野中***  

雨嶂高花湿，风原灌水清。野人无瓦屋，春色自柴荆。城远舟航至，天开鸿雁横。晚晴溪路寂，月带一星行。  

***送厉太鸿***  

层城捣练北风微，送别沙头泪染衣。四野夕阳群鸟散，万山秋草一人归。新霜已见鬓丝改，中岁徒伤心事违。湖上旧庐终隐得，屿梅汀柳尚依依。  

***题汪西颢花坞卜居图即送归武林***  

高月弄明色，惠风扬远心。西溪水流浅，香坞春光深。我友欲归隐，结庐在峰阴。因思饭僧后，卧看梅花林。  

***送赵意林***  

野鸟生嫌浴风池，国门携手不胜悲。故山松竹情原厚，圣代文章道岂衰。塞上风高双雁急，江南天阔帆迟。重经净慧论诗地，七宝庄严问是谁。  

***蒋蘅***  

蒋蘅，初名振生，字湘帆，金坛人。恩贡，官英山教谕，加国子监学正衔。有《拙存堂集》。  

***过岭***  

青天乱插翠芙蓉，才转篮舆面面峰。下界苍茫浑隔世，上方杳霭但闻钟。高悬玉乳三千丈，横架明霞一万重。作赋当年曾有客，祇留残墨半尘封。  

***哭王或菴先生***  

执手与翁诀，翁心真浩然。不挥妻子泪，独念父兄阡。淮水寒双桨，横山蔽一椽。往来皆旅榇，何处是重泉。  

去年残腊日，破寂过吾闾。兄女能依膝，甥孙甫诵书。酒逢成酿候，梅又试花初。顿扫衡门迹，愁听逼岁除。  

元日津门雪，严寒茅岭风。文章思作者，涕泗诔吾翁。瞬息十年事，魂伤半亩宫。夜台如可卜，心迹喜相同。  

地运偏当厄，斯文岂数奇。西邻痛慈母，南巷泣孤儿。（江右毛心易亦寓金坛，毛先生死，有老母，先生止一子。）发覆无遗老，趋承失所师。羁魂招不得，聊赋屈平词。  

***过陕州***  

砥柱遥瞻峰绝奇，抗怀千古更谁知。二公分陕王风远，六国图秦霸业衰。竹影草堂传魏野，墨痕池水爱张芝。劳劳马首空徵逐，日暮停车有所思。（砥柱三峰、张芝墨池俱在陕州。魏仲先居东郊，宋真宗祀汾阳，召见不出，诏图其所居曰草堂，多竹石。）  

***忆曲阜诸子***  

去年沂水今连水，春暮怀人草未青。记得城南修禊日，玉兰花下写《兰亭》。  

***善泰***  

善泰，字中宪，满洲旗人。官协领。有《草竹轩诗钞》。  

***消夏***  

何地堪逃暑，空堂坐学僧。扫阶风作帚，照壁月为镫。但得心如水，无劳客似蝇。簿书重叠置，抱膝谢良朋。  

***罗泰***  

罗泰，字西园，满洲旗人。诸生，官刑部笔帖式，世袭佐领。有《西园集》。  

***访孤超和尚***  

远黛逗朝红，人逐钟声止。犬吠隔疏篱，老僧寒未起。幽磵水淙淙，细路石齿齿。倚杖叩禅关，身在白云里。  

***闭户***  

门前无屦迹，寂寞掩苍苔。一夜雨声急，满庭花乱开。长吟春未老，失喜燕还来。为谢今朝事，孤斟浊酒杯。  

***送别***  

送子斜阳外，心情借酒浇。一亭春草碧，千里马蹄遥。曲唱新杨柳，人过旧板桥。后欢虽可卜，此际已魂消。  

***保禄***  

保禄，字在中，号雨村，满洲旗人。官户部笔帖式。有《野人居稿》。  

***清明日同人城南看花各赋七言古诗追和苏东坡杨孟载两先生作***  

东坡久不出，孟载亦已矣。一朝风雅擅千秋，六百年间两壬子。吉祥古寺荒苍苔，西江省掖安在哉。更逢我辈文酒会，看花又向城南来。今年闰岁春尚浅，草色才青柳条软。桃花李花漫烂开，新红乱飐玻璃盏。诸公豪迈世绝伦，狂歌雅谑皆天真。浩劫不须问前后，座中俱属当时人。槛外西山衔落日，诸公有兴转超逸。春水平铺玳瑁筵，香风争送珊瑚笔。气酣诗就声铿锵，花前酹酒呼苏杨。千古风流有同调，九原一笑神洋洋。  

***题张玉川独立苍茫自咏诗图***  

宛尔玉川子，萧然独立时。夕阳开醉眼，野色上吟髭。九命凭谁问，寸心应自知。披图还一笑，我亦正含思。  

***中元约玉川于次日游北山玉川以事不往夜闻风雨大作予亦兴索感赋***  

清夜转危坐，孤亭酒半醺。可怜一片月，隔断万重云。两地风兼雨，相思我与君。青山空有约，几负鹿麋群。  

***寄怀潘立夫***  

嵚崎磊落是吾师，锁院文章画省诗。往事徒留《青玉案》，故人今在白云司。香消蕙草春归早，绿障槐亭日上迟。萍聚十年嗟雨散，软红如梦隔相思。  

***醉后作***  

露坐披襟望酒旗，兴酣高咏《北风》诗。可人只有陶弘景，得意谁如顾宪之。百罚深杯消岁月，一天秋色上须眉。儿童睡稳休惊觉，梦里鱼龙任尔为。  

***留别***  

掷却毛锥望朔天，笑提长剑出幽燕。终南风雪崆峒月，醉眼看山到酒泉。  

***郭林宗墓***  

孤坟三尺草离离，异代风流是我师。欲荐溪毛嗟日落，晚霞红上蔡邕碑。  

***苏章阿***  

苏章阿，字雷岩，满洲旗人。世袭恩骑尉。有《补履斋集》。  

***宿广应寺夜雨***  

松窗镫焰细，山院雨声秋。梦冷云留榻，天寒雁过楼。泉流深壑静，钟响夜堂幽。不尽萧疏意，狂吟醉未休。  

***梦醒***  

梦醒已无迹，愁来不可寻。镫残照孤馆，叶落响疏林。寒月淡于水，秋钟冷若琴。寂寥当夜半，拥枕独悲吟。  

***晚步至山寺口占***  

流水引人远，缓步入深松。不觉春山暮，时闻风外钟。溪烟生夜月，林影断危峰。幽境红尘外，归樵或一逢。  

***春夕僧寺书怀***  

十年书剑客天涯，富贵神仙两尽差。误我一官真作累，依人万里尚无家。满帘烟月闻清梵，几曲疏琴怨落花。小院夜寒春寂寞，半龛镫火伴僧伽。  

***江都***  

歌管红镫十万家，江都从古号繁华。春风夜雨蕃釐院，落尽年年枳壳花。  

***方观承***  

方观承，字遐穀，号问亭，又号宜田，桐城人。由中书官至直隶总督，加太子太保。谥恪敏。有《问亭集》。  

***家兄来书拟春初抵塞将至奉忆之作***  

期近团圞思转深，痛中竭蹶岂能禁。麻衣万里呼天泪，冻雪千山负米心。京国书才开旧腊，闾门望苦到而今。伤心强说春风聚，长大先须作枕衾。  

***大父遣赴奉天***  

重闱倚衰白，我行将何之。寻常未易别，况乃天之涯。饥寒驱冷铗，汗漫无家归。生计在干人，得失难预持。敝裘支冻骨，膻酪充路饥。辛苦付前途，孤踪行李微。回首望朔风，泪眼垂冰丝。翻笑穷途泣，一身何多悲。  

征车促行色，出门重回头。历历家人面，后会宁豫谋。幼弟牵我衣，涕泪不可收。抚摩为拭泪，绐以非远游。弟兄各飘泊，独汝膝下留。去去摧肝肠，何以慰边陬。  

痛哭辞先灵，孤榇悬野戍。从此万里天，瞻云空陟岵。来日拜庭前，音容杳孺慕。何时封树安，终身守陇墓。寂寂龙眠山，悠悠开塞路。春草枯中肠，悲风鸣碛树。  

野宿（野宿必依庐帐，求井也。车轭相联，荒草一匝，秣马其中，人宿车上，曰野营，又曰冷营。）  

遥指行庐入暮天，营依一匝短轮连。黑风饮马人呼井，白雪眠车夜裹毡。强抱梦魂来断碛，又听轣辘起荒烟。柳条数问边门路，传道冰沙不易前。  

***闻族人奉诏出旗***  

忽听鸡竿下凤纶，衰门今荷主恩新。衔羁谢作髡钳侣，聚族重为里闬人。累困十年终见岘，网开三面正逢春。穷荒尚有孤臣泪，欲诉无因达紫宸。  

***寄怀叶圣嘉***  

关程如织信仍稀，况是天涯卧铁衣。塞障东西七千里，可怜雁不解横飞。  

***施世纶***  

施世纶，字文贤，汉军旗人。官至漕运总督。有《南堂诗钞》。  

***将至昭阳遇雨***  

海燕集深林，春鸣泊枉沚。沙草去微茫，渚花寒不起。云际辨昭阳，含凄路未已。日夜望吴陵，江乡三百里。临风坐钓人，当雨牧樵子。一帆海上归，霑湿来如洗。岂是两忘机，各在烟水里。  

***秋江夜行***  

夜色趁行舟，空江蒙薄雾。秋虫尚有声，切切随我去。感物念所思，路远知何处。寒雁起天末，关山岁将暮。霜倾楚国花，风翦淮河树。摇落遍人寰，月明如我素。  

***烈山***  

川末见秋山，浮波一点石。独留万古青，拄破长江白。我生爱探奇，浩荡寻绝迹。采药步层阿，隋钟到仙宅。境静云鸟来，崖幽松竹积。何异蓬岛居，地隔红尘色。吾愿结吾庐，栖迟此岩壁。  

***溉柳***  

吾慕武昌人，官斋亦种柳。分翠来城隅，深根植堂右。欲令广垂阴，大施灌溉手。溉者日百株，悴者常八九。虽然未遇时，自卯终到酉。南山忽送云，一雨三旬久。五日尽萌芽，十日斋过肘。匝月长出檐，青青入吾牖。向敢冒天功，人力亦不苟。徒兹培护勤，荫庇万间有。  

***虎丘行***  

日落江清放船好，苍苍树色虎丘道。江上昔是阖闾坟，今人来醉坟上草。兰桡酒舸日夜留，年年歌管无时休。风光易促人易老，昔人曾似今人游。游人来往成千载，月明惟有荒丘在。荒丘阅见几繁华，春去春来长不改。夜半吴歌入客船，客心不乐更不眠，举杯聊醉江枫天。  

***壮心***  

壮心不自抑，屡向五更愁。岁暮公孙被，天寒季子裘。关山多雨雪，江海少归舟。昧爽披衣起，钟声在寺楼。  

***白洋河旅次***  

征途频驻马，旅次复弹琴。自写相思曲，谁传一片心。洋河流不细，风雪意何深。叹息陂田鹭，天寒立短襟。  

***寄曾用耿***  

何时清兴不君同，倏尔分飞似转蓬。北地寒深犹有菊，南天岁晚正多鸿。子归尚恋燕山月，我客长怀故里风。无限蒹葭秋水永，令人日暮望江东。  

***章夏途中***  

前山历尽后山来，日暮东西送雨回。列嶂重关微径出，远烟几道一村开。老僧鸣磬归香刹，翠鸟衔花过讲台。南望岱宗青欲滴，碧空云外郁崔嵬。  

***登华严洞***  

高洞阴阴岁月迟，客来重读壁间词。山川俯仰悲今昔，桃李春风又一时。  

***朱一蜚***  

朱一蜚，字健冲，嘉善人。诸生，由知县历官山西布政使。有《浣桐诗钞》。  

***晚眺***  

无尽寒霜下远溪，弥天虚白瀑泉西。人如云鸟看还小，屋比秋花乱不齐。院外山移阴黯淡，窗前鹤宿露清凄。一声画角摧星晓，惊断吟魂落月低。  

***六月初三日闻蝉***  

先秋半月蝉初鸣，忽然闻此凄切声。秋风未振绿树暗，树叶不知蝉早惊。羁人辗转破午睡，一官匏系何所成。君不见一岁蝉鸣一回老，头边白发如秋草。  

***秋格菴迁酉阳刺史赴都余时南归分道志别***  

秋水平隄疏雨歇，风吹杨柳骊歌发。同作西秦辗转身，君向长安我还越。鞭丝帽影结队行，方舟并渡灞桥平。渔镫夜泊新丰市，戍火朝明太华城。潼川谷口分携处，听雨听风各异路。代马还嘶塞北烟，越禽自讬天南树。南北翱翔多故人，不胫不羽要路津。致身迟速须有会，莫以外吏伤沈沦。别语无多各努力，后会悠悠梦相忆。龙潭高处少鸿飞，满楼烟雨空秋色。  

***自魏塘放舟抵瓜步***  

轻舟撑出荻花丛，一路沿洄细雨中。夜色尚稽江雪望，春流渐与海潮通。杯倾竹醑来吴市，客换篮舆扑汴风。旅邸推窗无稳梦，碧天嘹唳度归鸿。  

***夜泊江干见月***  

扁舟成夜宿，暝色易萧条。夜火孤村出，寒更独戍遥。清晖离海峤，灏气应江潮。为问初生魄，今来得几宵。  

***通州访李佐才却寄***  

宁为无根萍，不学东流水。萍踪有时合，水流去不已。忆昔秦关识面初，郎君白晳无髭须。古文金石恣探讨，墨沈淋漓襟袖涂。自我归吴羽融倦，流水登山不得见。黄金台上忽相逢，丛篠园中邀茗战。络纬秋残去马骄，乌头白尽风萧萧。欲著《子虚》无狗监，廿年声价轻鸿毛。君家本住凤城下，慷慨悲歌近已寡。捧檄高堂愿未酬，三复《南陔》补《小雅》。回头八水声呜咽，树断云连又惜别。春风吹面塞垣行，还期同醉关山月。  

***和岑春江韵***  

竹竿往往上鲇鱼，客里光阴只著书。古树烟深栖鸟倦，间庭风细晚花舒。三杯罚在联吟后，一味香生薄病余。秋色满前张老眼，玄霜新捣绿芙蕖。  

***闻雁***  

一阵新寒忍不禁，半天嘹呖堕鸿音。他乡兄弟同明月，何处江山入暮碪。枕上唤回长短梦，镫前愁绝别离心。稻粱尔亦谋无地，漠漠卢花野渚深。  

***回氵罗井吊明侍御金鹤冲先生***  

飞冲鼓角陷危城，痛哭全家竟舍身。血渍苔痕秋井塌，烟消柳色夜鹃鸣。中原沈溺由夷甫，南国凄凉吊屈平。四负堂前春昼永，一泓寒碧有余清。（四负堂，山阳祁忠愍公赴水殉节处。）  

柏岩山（唐柏岩禅师结庵，处山南有贾岛洞。）  

恒山劈西支，柏岩特奇秀。阆仙昔栖隐，古洞曲通秀。灵源相对清，一线天光漏。老树郁鬅鬙，阴风生邂逅。丁黑冘交鼓钟，陡蛱急悬溜。禅师去已遥，山鬼啼清昼。黄金铸不成，溪云诗意瘦。岳色凄然来，双泪满怀袖。  

***木兰祠***  

木兰花放勺梁春，环佩空祠锁暗尘。十二年间金鼓地，此花照见女郎身。  

***马回台***  

齐攻鲁，人民逃。有独妇，行荒郊。抱侄弃子呱呱号，妇目不顾手不招。齐将问其故，妇乃前致语。公义私爱难昧心，宁使吾儿食豺虎。齐将愧，勒马回。鲁人为筑数仞台，守礼之国何有哉。君不见自齐关入辟女子，石窌封来名并峙，一变至鲁或由此。  

***偶成***  

碧云乍合夕阳沈，石径人稀酒独斟。万叠楼台千树雨，一绳寒雁没遥岑。  

***张冲之***  

张冲之，字道渊，号退圃，宛平人。雍正戊申举贤良方正，历官河南南汝光道。有《素修堂诗钞》。  

***为农***  

远戍风霜苦，为农雨露深。屋依秋树老，门对野塘阴。细雨荷锄去，清风抱膝吟。群游鸥与鹭，相狎两无心。  

***卧病***  

薄宦愁多病，乡心忆故居。山泉频调水，园吏例供蔬。瘦骨难扶杖，荒城苦借书。有身应有患，即此悟真如。  

***李永标***  

李永标，字纯九，汉军旗人。历官江南庐凤道。有《寄素堂诗稿》。  

***九日有怀***  

踏遍风尘履已穿，登高踪迹想当年。连朝適有黄花兴，此日惭无《白雪篇》。万户荒碪秋色暮，一声孤雁夕阳天。茱萸分醉人惆怅，牢落西风策马还。  

***王如玉***  

王如玉，字璞园，灵石人。贡生，历官贵西道。追赠太仆寺卿。有《岚溪诗钞》。  

***登景州塔***  

塔势摩苍穹，磴道森十丈。香界涌青莲，孤茎拔群象。朅来振衣登，身出飞鸟上。牖户搜玲珑，俯仰极苍莽。燕南赵北际，气雄非一状。城郭带烟雾，郁葱皆北向。阊阖转句陈，排空詄荡荡。愿为黄鹄举，超然谢尘鞅。  

***与张云汀论汉隶***  

苦悬光和不可见，郭泰夏承为鲁赝。隶体纷纷惑汉唐，几人曾识庐山面。翦秃兔毫状剥蚀，古拙苍奇自惊炫。盟津谷口竹垞翁，意态有余非杜撰。痴儿拾得半段枪，跨上疲驴学桃战。一字人夸过百金，谬种流传方炽扇。当年宣庙古碑存，五凤一砖枝玉片。乙瑛韩敕史晨铭，孔宙彪襃泉侯羡。龙拏虎攫势蜿蜒，利刃銛锋侔戟剑。其中梁鹄事宏整，体格严棱汉法变。外此迁（张）仁韩固郑峻鲁荣武，晚出曹全最完善。又有当涂大飨文，三绝之名称受禅。两朝碑版照千春，垂璧竟同燕石贱。无人心手竞追橅，可惜琳琅散雷电。银钩金薤掩神明，美女时花工婉变。我生嗜好在金石，贪若贾胡百货衒。安能盛业继鸿都，永兴斯文留一线。  

***题双梧***  

碧梧两株如碧玉，风动广庭秋簌簌。琤然一夜打窗纱，何处清商奏琴筑。佳人坐树弄冰丝，凉月如钩照画眉。深深谱出鸾凰调，露白云轻夜半时。  

***梁允植***  

梁允植，字承笃，号冶湄，正定人。贡生，历官延平知府。  

***桐庐道中泊舟候张东太不至***  

维舟芳草岸，帆影乱澄江。山市斜通渡，岩花艳到窗。狎入鸥泛泛，掠水燕双双。信宿期良友，孤怀对酒缸。  

***蒲坂早发***  

鸦飞城阙静，霜色晓凄其。野阔烟浮远，山高日出迟。依云看古寺，觅径绕村篱。东下黄河险，汤汤无尽时。  

***秋怀***  

摇落吾徒道日非，疏情应与世相违。喜看侠客芙蓉剑，学制骚人薜荔衣。已分青毡甘懒慢，何妨白眼看轻肥。栖迟燕市悲今昔，易水萧萧木叶飞。  

***雁鹏飞***  

雁鹏飞，字乐山，桐城人。历官归德知府。有《玉屏山庄诗》。  

***浮山***  

昨夜谿边雨，今晨画里山。白云与红树，三十六峰间。岩壑尽奇特，烟霞相往还。何时谢尘鞅，清境在人寰。  

***王时翔***  

王时翔，字皋谟，号小山，太仓人。诸生，荐授晋江知县，历官成都知府。有《小山诗钞》。  

***于忠肃公墓***  

北狩仓皇日，孙申为郑谋。变疑鸲鹆谶，冤起鹭茑讴。社稷功千载，湖山土一抔。嗟哉徐石辈，青史祇遗羞。  

***过戴高士南枝旧寓***  

短簿祠前路，遗民寄旅魂。谁怜晞发叟，未葬白云村。  

***钱界***  

钱界，字主恒，号晓村，嘉兴人。荐授醴陵知县，历官施南同知。有《知非草》。  

***宿此庵闻愚上人归自庐山次日访之遇于龙须山中次壁间诗韵***  

一粟堪将世界藏，忽从飞锡恣徜徉。寒鸦向晚黏天黑，破叶随风糁地黄。来日何人同此会，去年过我是重阳。亦知泛泛鸥无迹，且喜相逢到上方。  

***宿屈家渡***  

灵均久逐江波逝，此地犹传古渡名。众壑分流归一水，悲笳无次逼三更。半生劳役老将至，千载怀人心未平。莫问高阳旧行迹，梦中风露采芳蘅。  

***李徵熊***  

李徵熊，字渭占，号栗亭，德州人。诸生，雍正丁未举孝廉方正，历官定海知县。有《海外吟》。  

***海舶行***  

山如砺，河如带，我朝车书大无外。东渐西被朔南暨，四海茫茫与天际。番国波臣群稽颡，职方年年图王会。翁洲东南第一关，汪洋波涛通万派。清晨放去流求船，飞烟一道金崎界。更历闽广达安南，扬帆西上路迢递。马塍暹罗噶喇吧，瀰漫天风惊砰湃。柔佛吕宋<口君><*口代吗，纷纷岛屿列海裔。深目长鼻椎髻来，百物罗罗凭市侩。扶桑之东虞渊西，竞向中华献珍怪。氍毹毾缎羽毛，多罗斗缕布火毳。白檀青木阿萨那，鸟卵象牙间玳瑁。鹦鹉如雪或如丹，孔雀似锦鸟倒挂。玻璃瓶盛红毛酒，色艳琥珀酌大贝。峨舸遥出水晶宫，千尺帆樯来月竁。区宇隘前朝，幅<巾员>越往代。纵横谁知几千程，秦皇汉武徒夸大。间立海岸望晴空，闽商欣欣输关税。  

***高岑***  

高岑，字岘亭，商丘人。官丰城知县。有《眺秋楼诗集》。  

***秋日书怀***  

江城木叶已翻飞，深巷萧萧独掩扉。北雁应知书有泪，西风不管客无衣。他乡岁月秋难遣，故国亲朋日渐稀。坐尽残阳镫火上，满天云影望依依。  

***邓士锦***  

邓士锦，字太初，南城人。雍正初，荐举孝廉方正，官琼州教授。有《来园集》。  

***登上封寺赠住持云庵***  

到此诸峰尽，一峰峰上峰。僧房听落叶，客梦到孤松。天近星辰大，壑深烟雾封。我来参叩罢，正派是南宗。  

***客黎川留别涂儒上***  

清绝琴尊地，苔衣绿正肥。才逢三月暮，又逐一帆归。入世无知己，谁人忆《采薇》。相思今夜发，红燕故飞飞。  

***程襄龙***  

程襄龙，字夔侣，号雪崖，歙县人。拔贡，候选教谕。有《澂潭山房诗集》。  

***岁暮述哀***  

去年岁暮长安来，雨雪驱车恐不速。母病支床儿入门，见儿一笑翻成哭。今年岁暮母何之，忧居惨淡可怜时。忆脱征衫如昨日，哀哉母没倏已期。仰视茫茫心断绝，冻结重云白日没。卒岁无衣那足悲，地下寒威应更烈。风号夜半庭树摧，忍听雏乌啼哽咽。腊去人间岁又新，萱花从此不回春。展转吞声泪潜滴，堂前老父方太息。  

***出门四章送伯兄之扬州***  

出门出门適远方，束装整衣上高堂。高堂却立思彷徨，长号一声惨断肠。何怙何恃影伥伥，父兮母兮天茫茫。低头踯躅不能举，犹似堂前唤儿语。  

出门出门忆前年，麻衣渍泪泣慈萱。无母之儿有父怜，吞声再拜别膝前。丁宁群季扶华颠，长祝老椿岁八千。痛绝乔柯又摧折，今日辞家墓门别。  

出门出门路千里，回首白云云瀰瀰。昔也陟岵复陟屺，今瞻屺岵埋雾里。只身谁复念游子，涕泪天涯泻江水。高树有鸟声啾啾，挟子巢栖居上头。  

出门出门盛夏时，山川涤涤炎风吹。余生苦块不可支，骨立远道谁扶持。四十头颅纷白髭，哀哀少弟前致辞。愿保羸躯安食宿，家有长子日家督。  

***三兄襄阳书来示近诗一册因寄***  

禽鱼别墅堆千卷，鸡犬村墟合一乡。画里有诗诗里画，孟襄阳与米襄阳。  

***雨中登太白酒楼怀古***  

窗横一水虚檐敞，势压长虹卷白波。静里钟声连十寺，望中岚气涌层阿。乾坤此地能留醉，今古何人更放歌。倚槛低徊问津处，苍苍春树暮云多。  

***长女適郑示诗三章***  

女生愿有家，嗟离亦慰喜。于归尔迨吉，相望近邻里。收涕申谕言，勤恭德斯美。尔虽未读书，内训熟诸耳。禀质非庸愚，夙习颇循轨。膝下十九年，辞亲自兹始。我家本素风，百事无有侈。随宜具奁箱，不陋复不鄙。讽诵都官诗，敬听味其旨。勖哉修妇职，尔是儒家子。  

翁家亦旧家，先泽余诗书。婚媾定一言，道义为葭莩。念昔鞠尔艰，失恃孩抱初。幸逢后母怜，包含毛里如。冠佩视男子，拱揖何与与。清姿娇玉雪，十岁始裙裾。虽异姑息情，珍同掌中珠。令门得所讬，相攸吾岂疏。姑慈易为妇，和风蔼庭除。尔第慎尔德，宜家复何虞。  

婿也予之徒，九岁侍函丈。翼翼而油油，淳质及蒙养。熏陶十年深，端士早心赏。命志迥不凡，为文谢浮响。岂徒青云器，卓有古贤想。昔者桓少君，鲍宣乐偕往。所贵在同心，高风千载仰。贫富虽易位，斯意良可仿。娶妇娶和柔，嫁女嫁倜傥。二语本邵坤道善承天，诸福载应广。  

***登黄鹤楼歌***  

乘风我作汗漫游，西江上溯楚江头。滕王高阁吟罢又千里，瞥见黄鹤缥缈之飞楼。片帆截江入汉水，汉皋投迹聊淹留。黄梅一雨遂积月，空江雾塞无时收。楼中仙客怪我溷尘市，胡不破浪拏扁舟。朝来天宇放霁色，挂席那畏冲迅流。欻然风利得仙助，摇瞚已自登瀛洲。振衣上更上，眼底何泱漭。岷峨万里卷雪堆，泻入江涛添十丈。猛疑尚有最高层，搔首神飞发幻想。人间胜迹总茫茫，汉阳无树笼青苍。芳洲亦在烟波底，独有山开大别依旧浮岚光。仙枣树边一延睇，却讶枯槎有生气。何时赠我枣如瓜，结伴仙翁任游戏。似闻铁笛引江风，吹落梅花杳无际。鹤来鹤去影响楼端存，当前有景须开尊。且吟且眺今昔异，攀山广宴谁复论。谪仙豪上自长啸，踢翻捶碎胸次何止云梦八九吞。悠悠尘界无李白，白云万古招诗魂。  

***鞠濂***  

鞠濂，字溪园，号莲{山隐}，海阳人。诸生，官平原训导。有《偶存草》。  

***送汉源舍弟东归***  

背影孤鸿不可寻，西风吹汝度遥岑。霜蹄白染宵征月，枫叶红翻夕照林。戍鼓乍回千里梦，疏棂寒送万家碪。故园兄弟应相忆，忽越楼头愁正深。  

***邓友棠***  

邓友棠，字思伯，石屏人。贡生，官平彝训导。  

***游北兰寺列嶂亭***  

不识白沙路，其如秋思何。江声到门静，山色入杯多。远树高低出，孤帆次第过。兴酣忘日暮，列坐听渔歌。  

***吴隆骘***  

吴隆骘，字邓人，号退余，桐城人。考授州同。有《拙余轩诗集》。  

***石钟山***  

山高湖口肖钟鸣，积翠摩空削不成。万石铿鍧天籁发，千艘奔放大江横。凌云鹳鹤浑无迹，动地蛟鱼亦有声。谁与操舟徵郦注，悠悠不尽古今情。  

***间居***  

中寿祇百年，三万六千日。逝者已如斯，因知来者疾。一朝同蟪蛄，春秋更莫必。亲朋谁后彫，屈指十去七。出门寡所欢，兀尔闭虚室。怀哉诵先民，世殊而揆一。行即不能然，心实与之昵。无始观我生，萧然泯劳逸。  

***王以中***  

王以中，字愫公，号时斋，晚号梅岑，汉军旗人。官泾州州判。有《西征草》。  

***西宁感旧***  

雁行昔日聚湟中，曾论屯田仿汉功。事去繁华原似梦，重来童稚半成翁。沙寒戍迥千山月，夜静楼高一笛风。几度荒园亭上望，廿年前醉牡丹红。  

***晴后书喜***  

宿雨初收爽气来，起寻幽境独徘徊。莺啼灌木客稀到，花发间庭春自栽。方按君臣随药鼎，窑分哥定试茶杯。故应暂置尘纷事，骂惯文移屏莫开。  

## ●卷七十

***黄子云***  

黄子云，字士龙，号野鸿，昆山人。有《野鸿诗稿》、《长吟阁诗集》。  

***舟行望南韶诸山***  

出关青不断，天地日偪窄。连峰塞东南，显晦错朝夕。峭摩层穹心，窟压厚坤脉。壁面劈洪荒，狞色向人射。义阳回六辔，照见灵斧迹。轮囷长鲸鬛，嵌空老龙脊。血埋霓影红，藓蚀铜花碧。女皇补天后，狼藉五色石。哀壑惨光晶，沆漭元云积。乳窦溅瀑丝，一浤耿幽石。中峰石扇开，直下雷声騞。枯杉皮复甦，卧柏腹全坼。落日风泠泠。山鬼摄人魄。下土径绝踪，邈与人境隔。我行逾千里，丘壑兴转剧。逝将凌紫崖，逍遥炼金液。此意恐未然，一身有驱迫。扁舟转瞬过，回首已夙昔。  

***蒋子空水刀歌***  

金飙飒飒霜天高，高堂白月明秋毫。锦袖掣开宝刀露，蒋侯直立栏前操。此物来自海西国，影落洪波断鳌极。不知何代降元精，使我白帝生颜色。回看天地莽峥嵘，晶光所向无留行。五陵侠客久错莫，床头夜吼声铿鍧。铜花拂拭苍鳞碎，将军战血余腥在。锋锷摧崩鼓角前，精灵碪踔风雷外。此时起舞月光寒，雪龙掉尾凌空翻。泰山欲倒海水立，二十八宿皆离垣。玉关杀气连穹昊，安得西走咸阳道。天生神物岂沈沦，叹息风前我将老。  

***度仙霞岭***  

鸟道纡回上，猿声缥缈闻。峰盘三百级，身入万重云。天地闽中险，阴晴岭半分。出关尽蛮语，端合作参军。  

***那坝望海***  

大块更无外，鸿濛混两间。龙行何处雨，蜃现别洲山。一气涵诸夏，层波走百蛮。茫茫万余里，仍向此中还。  

***孟庙***  

歇马余残照，循墙谒閟宫。冠裳王者并，俎豆圣人同。战国风趋下，斯文日再中。低徊抚松柏，惆怅仰龟蒙。  

***题太白楼***  

文章睥睨世无敌，湖海飘零气转遒。六代诗坛余此席，一江春色独登楼。为君天特开青嶂，题壁人今亦白头。犹有浣花祠屋在，怀铅直欲锦城游。  

***自桐庐次富春江口***  

连山塞东南，两岸夹日月。冥寞含元精，木石皆奇倔。标摧栖鹘巢，湍迸潜虬窟。弯澴七里泷，艰险逾溟渤。卓哉羊裘翁，千春炳高节。江声暮不死，岸容春更活。悠悠六合中，吾道照岩穴。  

***陈梓***  

陈梓，字俯恭，又字古铭，号一斋，余姚人。雍正甲辰举孝廉方正，不就。有《删后诗存》。  

***次蒋檐斯韵寄白下沈景范***  

东风已送梅花去，羌笛何劳向天诉。山阳有客逐江云，诗瓢却傍金陵住。金陵酒贱愁易消，春深不作怀春句。莫愁湖上听吴歌，月子湾湾挂杨树。有情那得不思家，登楼应诵《归田赋》。三月杨花扑地飞，马头认取来时路。吴蚕上箔麦登场，待尔田家醉眠处。  

***次雪渔雪春坞看李花韵***  

山人前身李谪仙，珊珊杂佩来尘寰。幻形化作千树白，皎皎玉立春风前。此中佳境天所造，不数艮岳兼平泉。当昼清绝夜更缟，淡烟几缕月半环。此时倚杖一凭眺，云生两腑风泠然。谁欤题作雪春坞，闻名悔不穷幽妍。谢侯清赏得佳句，倏忽光彩生毫端。挑镫拥鼻细吟讽，浩荡未易搜岷源。愧我饥驱发空槁，毕生露处无片廛。徒从画史借茅层，卧游坐遣消残年。如今努力强好事，急须售取老砚田。振衣来此同蹁跹，傍花自结矮亭子。晴雪满山春四边，浮生何必蓬壶岭。三杯霑醉舞仟仟，九区一任尘飞翻，安能到我双眼间。  

***访遯野老梅***  

霁旭破薄雾，短棹缘疏林。十里冰胶舟，泊岸闻青禽。老梅我素交，隔岁重追寻。白朽龙蜕骨，黄凋蚁攒心。屹屹冰雪躯，南渡沿至今。可怜七载间，酸风伴清吟。率尔舍君去，回首烟霞深。东家酒新篘，蹔留向我斟。绕树一徘徊，自伤雪鬓侵。欲别聊折枝，古香逗衣襟。  

***留别雪渔***  

秧畦水浅飞双鹭，兰桨去经桃叶渡。回头枨别四门云，烟树苍苍雨声暮。吾生偃蹇孤生松，一子不结千针空。此行蹩薜迷所向，终藉高人方竹杖。杖头钱尽酒堪赊，稽首家祠陈灌鬯。来春老竹龙生孙，海门鸡唱扶桑暾。照我雪轩梅屋下，重台花发颜如赭。石筍阑干平系马，从子高吟酌三雅。  

***一壶酒歌和周纪善是修韵首句仍原诗***  

一壶之酒三四客，满醆空清十月白。人生知足随处可，爱此当窗新竹色。古往今来谁短长，荣枯得失宁有常。起望前村数株树，片帆迢迢隔南浦，尽是征人离别路。吴趋越绝总流寓，毕竟家乡在何处。酒虽少，君莫悲。诗虽多，奚以为。尊前有榻即高眠，杜鹃休劝不如归。  

***寄高村张逊菴***  

九间茅屋占高村，十里溪云水到门。晴雨机关渔父熟，桑麻经济老农尊。竹窗绿照蟾蜍砚，花径红开鹦鹉樽。幽兴寻常休浪掷，风尘京洛马头昏。  

***汪津夫过宿次早即别却寄***  

不见山翁五载余，自怜故态尚狂奴。三杯大笑出门去，袖有井田封建图。  

***周平王庙***  

不信东迁百战余，峨然庙貌讬精庐。破除文武千年业，成就《春秋》一部书。岂有《小弁》伤嫡庶，空闻《扬水》怨兵车。至今濒海遗民泪，禾黍离离洒故墟。  

***夏盖湖***  

当年停盖此婆娑，障海孤峰翠结螺。南朔东西波浪急，辛壬癸甲别离多。石根隐聚鼋鼍窟，松顶高穿日月梭。万国衣冠渺何处，满湖烟雨一渔蓑。  

***留别敬修***  

忽忽岁云暮，迢迢梦欲归。诗囊载山色，城柝迟朝晖。雪凛重云黯，江空一雁飞。遗书封寄处，老泪满征衣。  

***镫下***  

积阴镫下焰，独坐冷添衣。江阔书难度，峰高梦不归。耳听寒食近，发为故园稀。莫是愁城恼，多缘酒力微。  

***孙世仪***  

孙世仪，字虞朝，号渔曹，江南通州人。监生。门人私谥文靖先生。有《文靖先生诗钞》。  

***对月柬畯生***  

月色自太古，流光照人怀。怀人耿不寐，古情正无涯。古怀不可道，只道今人好。空见月华团，衮衮催人老。青霄银汉两微茫，怅望高秋夜气苍。閒庭似雪共谁语，对此踌躇秋恨长。君家近卜城南住，青山抱郭家边路。支筇带月叩遥天，指顾晴岚隔烟树。可怜枯坐闭衡门，萝径阴森翠可扌门。姮娥直弄金蟆过，碧海青天掩涕痕。涕痕满把秋怀苦，清光一片无今古。照彻人间阙陷天，娲皇石烂凭谁补。残年卧月杜陵人，期子短衣看射虎。  

***落花***  

独立浑无语，闲门剩薛萝。偶随流水去，不奈晓风何。老至情难减，人生恨转多。谁怜当此际，岁岁感蹉跎。  

***乌哺行***  

老乌哺雏儿，不自知辛苦。乌儿哺母乌，不自言报恩。亲恩亲恩何可报，人间争说乌儿孝。乌儿之孝孝本天，不读人间教孝篇。不见枭慈勤抱卵，儿乎盍学乌儿贤。老乌翅秃坐得食，仿佛当年哺母日。  

***后乌哺行***  

乌儿哑哑凌风起，老乌兀坐中心喜。乌儿仆仆衔食归，老乌唼食心窃悲。朝衔不迟暮衔速，儿兮羽翮嗟初足。莫向公家窃稻脂，野田差远虞罗酷。享尔成劳系我心，何当自啄春芜绿。嗟乎乌儿哺莫止，老乌怜儿类若此，看取来年儿有子。  

***小寒食夜梦畯生时方客雉城***  

无言应是独登楼，渺渺乡思苦未休。憎命文章千古泪，殢人花鸟一春愁。镫昏断漏来清梦，月落文梁影白头。乍可佳辰怜百五，诗魂犹恋旧同游。  

***斋中独坐***  

雨暗蟆衣长，风微豹脚侵。开轩无旷望，闭户有沈吟。兀兀窥天地，悠悠送古今。素琴尘满稿，拂拭向云岑。  

***雨夕怀炜文途中***  

难禁雪发变千茎，屈指无言数去程。旧日江山都入梦，新来风雨独关情。渔村疏柳真州路，古寺残钟白下城。喜汝能游怜汝别，老怀颠倒一时生。  

***姚培谦***  

姚培谦，字平山，江南华亭人。诸生，雍正中，举人才，不赴。有《松桂读书堂集》。  

***陆丈画山水歌***  

丈人昂藏江海客，掉首侯门人不识。万里行縢二十年，湖山特地开颜色。兴来跌宕若有神，素笺丈二为我擘。叠嶂晴开万古云，悬流直下三千尺。若有人兮台荡间，欲往从之动心魄。自言攻此颇苦辛，画手悠悠焉足论。世间万境贵亲历，蛟宫虎窟常逡巡。忆昔伏策匡庐云，裹粮十日随麚麏。时凌天风攀绝证，返顾不殊猿猱形。雁门关外霜飞后，马毛如猬骡如豆。瓯脱行行不计程，山川辽落空搔首。从此经营入杳茫，挥毫落纸无不有。直把乾坤粉本看，北苑南宫祇我友。绝技从来知者希，鬼神亦忌通灵手。再经婚娶总无家，三走京华犹未偶。君不见昔人好龙偏好画，今人好画犹好龙。百金争买赝拓卷，牙签玉轴徒玲珑。王宰石，韦偃松，从来能事羞雷同。我知丈人非画工，呜呼丈人岂画工。  

***唐氏宅观牡丹***  

槐阴寂寂柳绵舞，我来看花不问主。主人不拒客无言，径坐花间日正午。万须千萼自低昂，老屋数间成锦坞。怒苞尽决艳阳天，一片欲飞笑齿龋。东轩老藤百年物，蛟蟠斗拱飘缨组。紫幔高张尘不到，似为美人设琼宇。自昔名花海上多，十室有花居四五。即今异种悲零落，几丛深色千金估。颇闻近有易主花，主人别花辞以窭。此花泣谢主人去，群花伤心不复吐。花乎花乎尔有神，不须绮席与锦茵。但愿年年常此一相见，春雨春晴岂足论。  

***苦雨***  

皇天一雨连五月，水云沈沈日车没。中庭群蛙声嘈嘈，邻树饥乌愁兀兀。腐儒环堵真萧然，乞米难仗颜公笺。调和阴阳大臣责，鲰生底事常忧煎。  

去年虫荒盎无粟，今年种圃食无葍。老农告诉不忍闻，悍吏追呼方陆续。愁来短歌不能长，残书支枕午梦凉。庆云景星照户牖，天下仿佛如虞唐。  

***储国钧***  

储国钧，字长源，号石宁，宜兴人。有《抱碧斋集》。  

***高座寺***  

四百南朝寺，犹余高座名。桫椤花落处，满院碧苔生。石径分茶社，云峰閟磬声。上方无客到，趺坐豁羁情。  

***绝句***  

好书堆案经时合，尘事关心逐日多。转忆阻风情味好，一川烟雨看渔蓑。  

***怀任澹存园居***  

浮云结曾阴，天色惨将夕。城中转萧条，何况园居客。柴门闭荒烟，萝径断行迹。四山晚逾翠，一水寒自碧。饥禽将子鸣，落叶和苔积。应迟子猷棹，未蜡阮生屐。何时就君宿，把酒话畴昔。  

***雨后板桥游眺***  

小雨涤残暑，新凉水上生。帆飞岚翠动，燕掠水风轻。津市分斜照，人家共晚晴。淹留恋清景，双眼一时明。  

***瓜洲渡江至银山寺访程鱼门***  

辍棹银山麓，披襟青豆房。故人同一饭，情话易斜阳。木叶先秋脱，江云杂雨凉。泠泠上方磬，相送出松篁。  

***邻园***  

邻园只在短垣西，灌木阴阴入望迷。冒雨紫藤连夜发，过春黄鸟尽情啼。已看竹屿通茶肆，多恐花塍变菜畦。满眼风光应解惜，玉壶盛酒几人携。  

***徐夔***  

徐夔，字龙友，长洲人。诸生。有《西堂集》、《凌雪轩诗钞》。  

***蔡将军歌***  

将军讳人龙，吴县人。明天启壬戌武进士，授浔州守备。平猺力战死，子至中率死士入贼巢，获父尸，执剧贼归。猺人散走，浔州平。诏赠游击将军。  

浔江万里山，门户争一峡。贼兵巢其中，出没猿猱捷。将军慷慨真人雄，南入百粤西擒戎。有子骁勇如奉叔，前身应是周盘龙。均房山断无钩梯，三军前行路欲迷。大星昨夜陨如火，黄云闇闇天为低。豺狼转多路转恶，将军勇气十倍作。左右盘空捴宝刀，头颅满地驰风飙。深林密箐伐鼓急，战马悲鸣军吏泣。仰天拔剑振臂呼，血溅苍穹据鞍立。长君年少忠勇俱，义激诸军驰百夫。背负髑髅血模糊，深入贼巢执其俘。咸阳一炬狐兔尽，大藤险恶今坦途。男儿要自获死所，惨澹阴风足千古。卞壸握爪谁其俦，温序衔须此可数。军前将士手口<疒者>，陇上歌成血泪枯。矢穷兵尽无时无，如公父子真丈夫。呜呼！如公父子真丈夫。  

***登北极阁***  

杰阁高空近玉京，凭栏一望起秋声。龙蟠虎踞兴王地，白石清江过客情。岂有占星周内史，更无绵蕝鲁诸生。由来陵谷随时异，满目寒云下古城。  

***江东***  

青盖曾传入洛阳，石文天册更荒唐。金椎有日沈江底，木柿何年下建康。已见楼船来蜀国，岂容帝座设南方。江东世业飘零尽，愁杀平原著辨亡。  

***夜泊光福塘***  

风高塔铃语，知是龟山阳。人烟出古木，疏火明寒塘。孤艇傍山足，渐闻梅花香。未入香雪海，早已清肺肠。起坐虎山桥，江月留清光。  

***童钰***  

童钰，字二树，号璞岩，又号借菴，浙江山阴人。  

***茅屋***  

茅屋缀荒苔，经年未翦葺。多谢连日阴，添我好春色。漏痕纵复横，晨光翠犹滴。蚯蚓入我床，蜻蛚吟我室。人言陋不堪，我自適我適。不见土窟人，陶陶乐终夕。  

***将有远行由耶溪至西兴***  

辛苦门前水，年年载客西。青山一相送，乌鸟几回啼。归计知难准，乡音听渐迷。来宵如有梦，应恋若耶溪。  

***得舍弟书***  

囊空休问买山赀，老屋三间尚可支。此去但凭鸥作社，曰归且指雁为期。丛丛兰菊随邻乞，本本溪山入画移。缚把黄茅聊补隙，打头风月总相宜。  

***秋晚由沛至丰车中书所见时经和菴家不得过访怅然忆之***  

沿堤路白映明沙，拂面风轻碾犊车。秋树夕阳鸦作叶，白墙寒雨土成花。非关北郭长耽隐，却为南村又徙家。忽忆故人鸡黍地，不禁凉思满蒹葭。  

***自题画册***  

缚竹编桥自一村，几间茅屋浸云根。此中便与尘凡隔，只许荷花开到门。  

***画梅***  

十丈炎威十丈尘，豪端犹见雪精神。莫嫌拂袖多寒气，我是人间避热人。  

***黄慎***  

黄慎，字公懋，又字恭寿，号癭瓢山人，宁化人。有《蛟湖诗钞》。  

***冒雪买舟归里***  

建春门外望，又唤木兰船。担带城中雪，帆寒江上烟。耻为弹铗客，安得买山钱。可叹东流水，茫茫似去年。  

***送瑞金杨季重***  

送君此去五羊城，看到梅花岁又更。芳草赵陀台上色，鹧鸪韩愈庙前声。味知马甲无多美，瘴避桄榔忆远征。执手东南歧路异，海天风雨独关情。  

***题画***  

篮内河鱼换酒钱，芦花被里醉孤眠。每逢风雨不归去，红蓼滩头泊钓船。  

***徐堂***  

徐堂，字纪南，号秋行，仁和人。有《藉豁古堂诗》。  

***河渚雨中探梅***  

草堂信宿缘，清梦落烟渚。野情类鸥凫，水面乐容与。鼻观参幽香，积雪纷万树。东风展重阴，吹来山外雨。花光湿欲低，水影乱柔橹。惝怳莫可状，云烟相媚妩。寄语后游人，斯景已占取。  

***南山亭秋望同让山上人***  

危亭如翼俯山南，石磴云根宿雨含。秋树参覃新脱翠，水烟空阔远浮蓝。吟边不少闲仙共，佳处还支瘦竹探。半岭松风闻梵放，深宵思与佛同龛。  

***孙氏草堂望瑞石山***  

树荫疏窗水满池，好山当面足栖迟。一轩凉意翠欲滴，咫尺烟光画不疑。露髻笑凭云隐见，仙源只隔屋参差。移家拟向南头住，早晚红藤得共支。  

***缫丝聊句***  

茧收欲成丝，（吴颖芳）  

先蚕善其制。体物在一时，（堂）  

妙用利万世。搏泥具烓灶，（颖芳）  

结绳运轮■。候合冷热调，（堂）  

事配水火济。平架稳崇卑，（颖芳）  

添梯卓轩揭。自近而远达，（堂）  

由深乃高跻。磨棱天右旋，（颖芳）  

板舌足单踶。飘忽蓬转科，（堂）  

摇兀舟鼓枻。响旋戛戛鸣，（颖芳）  

穿穴轧轧拽。<召句>钩缺月摆，（堂）  

游衡轻鯈逝。抽徵才辨倪，（颖芳）  

酌暇即为继。并众逗纤纤，（堂）  

弃余摎氵啻々。凌虚去抱实，（颖芳）  

总挈了孤提。莲茎折吐绪，（堂）  

蔓鬛昂招。动生断续风，（颖芳）  

宽起迭宕势。合群拔类萃，（堂）  

就湿取娄曳。溶壑赴修蛇，（颖芳）  

狂飙走神蜧。鱼头戢孴涌，（堂）  

蛛尻渺芒系。釜蒸饙馏腾，（颖芳）  

枢斡优亚细。雺雨噀从霏，（堂）  

歊烟郁偏坮。藁席障炎威，（颖芳）  

苇帘隔阶砌。瓶罂贮新泉，（堂）  

薪槱充乾<桑弟>。搀凉抑沸腾，（颖芳）  

换滔泛清冽。涉濡绝易黏，（堂）  

投轻过何滞。片翾蝶翅罥，（颖芳）  

独缒蚬首缢。骈辊似脱桄，（堂）  

只翻不离蒂。润纽恣循环，（颖芳）  

膏辖滑关捩。技熟忘探汤（堂）  

时迫忍雪涕。驰心审疾衡，（颖芳）  

著意整急盭。稍稍蝥网张，（堂）  

久久缟带厉。闪烁银飞光，（颖芳）  

晶莹雪开霁。经天亘河汉，（堂）  

饮涧没虹霓。缠绵卯至酉，（颖芳）  

佐助姒与娣。万周蟠有余，（堂）  

双起绍无替。谁教热肠萦，（颖芳）  

竟入牵丝例。艰难愁纷更，（堂）  

治乱费调剂。两臂异劳逸，（颖芳）  

五拇竭勤勚。动宁计及休，（堂）  

即则不遑离。非登武数举，（颖芳）  

莫企睫恒<目祭>。嫌烦耳钝闻，（堂）  

遘棘齿捷噬。旁观若从容，（颖芳）  

当任失次第。授法本威姑，（堂）  

擅场推老婗。拾堕烦小鬟，（颖芳）  

出楔呼阿婿。中堂设权衡，（堂）  

横槛插桃茢。帖图神蒙祯，（颖芳）  

张篆鬼避睨。讳犯音传讹，（堂）  

忌生户仍闭。添柴示添财，（颖芳）  

尔卜信尔筮。釜鸣增铢两，（堂）  

辐爆防裂蹶。长陌许社公，（颖芳）  

寸履祝圊媂。消磨玉颗残，（堂）  

战颤珠团惭。拉零近厕队，（颖芳）  

罣一速取扌啻。渐呈旁薄裸，（堂）  

顿觉混沌弊。孑营掩缈忽，（颖芳）  

同功撇伉俪。绸缪自欠坚，（堂）  

柔弱分遭制。浮沈鼎镬归，（颖芳）  

洁白冰霜励。投沸猝就僵，（堂）  

褫衣薄留蔽。自裹煎熬生，（颖芳）  

可货性命系。藏身匪不固，（堂）  

为法终自敝。休羡化虫枯，（颖芳）  

却胜匏瓜击。辜殊虮虱吊，（堂）  

夺等蜂蜜刲。虽爱皎皎素，（颖芳）  

堪悼蜎蜎殪。墨翟纵未悲，（堂）  

牟尼向先誓。迁延永方间，（颖芳）  

堆积罄斯{宀契}。过襁讵宜缣，（堂）  

太缅曷成纟彗。粗纟施贬末级，（颖芳）  

全纯博上币。缪缪皓已昭，（堂）  

纳纳徐而熭。还期风上竿，（颖芳）  

但俟晴入医。缥知良工良，（堂）  

精绝慧者慧。任重积麻苎，（颖芳）  

功深纫氄毳。鲛岛绡安需，（堂）  

仙襄云不啻。已辨经纶资，（颖芳）  

将为黼黻计。睹兹妙安排，（堂）  

钦彼古圣睿。志乘述嫘祖，（颖芳）  

冠裳纪黄帝。园客讶若为，（堂）  

苑窳用何帛。绎冰理难稽，（颖芳）  

缉藕说徒泥。夏典传檿丝，（堂）  

周仪载书契。衮冕洎琴瑟，（颖芳）  

蒸尝逮郊禘。献茧宫视朝，（堂）  

称丝位设祭。三盆亲正后，（颖芳）  

五申戒群媲。夷由挢掺手，（堂）  

历鹿掉玉轪。侧向偏軃肩，（颖芳）  

隅坐邪据鏏。华裙动密裥，（堂）  

窄袖扬短袂。拳曲跳脱腕，（颖芳）  

振迅倭鬌髻。鸾靴蹈平帖，（堂）  

凤盻凝审谛。轻汗霑红罗，（颖芳）  

微喘吐香蕙。即今僻郊墟，（堂）  

尚勤贫女隶。丝挑竹里担，（颖芳）  

车接田边畷。比邻声互闻，（堂）  

荒村响遥递。啾嘈络纬喧，（颖芳）  

错落蜩螗嘒。于时节序交，（堂）  

接候春夏际。黄云麦已秋，（颖芳）  

碧毯稻将艺。剑刃长菖蒲，（堂）  

缨络挂薜荔。榴殷琴轸排，（颖芳）  

梅稚弹丸脆。壁多竹箔闲，（堂）  

屋少桑阴卫。孰谙胼胝苦，（颖芳）  

徒赏锦绣制。《毛诗》咏紽緎，（堂）  

吴地传苗裔。淮海文颇详，（颖芳）  

拾遗句多丽。幸值温暖天，（堂）  

共洽丰稔岁。家储富筐篚，（颖芳）  

贾用广积墆。不畏吏打门，（堂）  

县符催井税。（颖芳）  

***张念圣***  

张念圣，安平人，诸生。  

***同杨计公谒刁蒙吉先生***  

三年曾有约，今岁始能复。携我同心人，登龙展私淑。入门炙道儿，閒庭一何肃。先生抱道深，元气如可掬。正议回狂澜，耻与时贤逐。圣也戆而狂，意行无边幅。三日坐春风，句萌学草木。洗耳聆铎音，谈经继白鹿。  

和梁玉立大司马秋怀。  

萧瑟复萧瑟，天如示我愁。伤心聊对酒，善病况逢秋。荣落花经根，因循雪近头。清晖昨日满，今夜又如钩。  

***高銮***  

高銮，字远亭，南皮人。有《远亭诗钞》。  

***散步***  

散步出郊坰，晴光遍野汀。柳连隄草绿，山逼海天青。日落渔歌起，潮生水气腥。欲沽江岸酒，蛮语不堪听。  

***中宿峡***  

短艇惊涛里，阴森怆客魂。悬崖疑欲坠，逆溜势如奔。峡暝天无色，云深日易昏。从来多险地，何止说龙门。  

***陪禊亭夫子登镇海楼即事次支亭韵***  

黯黯离愁已数秋，相逢岭表复陪游。时当美景思豪饮，人在他乡爱倚楼。海燕来时天正好，沙鸥飞处雨初收。黄橙紫蟹聊堪醉，作赋应题最上头。  

***送贡三弟北还***  

草绿珠江上，青青柳万枝。那堪愁病日，又值别离时。雨气生遥浦，花香入酒卮。赠君乏长物，珍重数篇诗。  

***夜起***  

客榻生寒梦屡惊，披衣起坐度残更。朦朦星月僧窗下，听尽天街走马声。  

***河间晚宿***  

客子停车已二更，照愁孤月迥临城。漫言此夜凄情甚，才是离家第一程。  

***富宁***  

富宁，字东溪，满洲旗人。有《东溪先生诗》。  

梦  

短梦无伦次，更长几度生。觉来成阅历，记去偶分明。自审何时是，人言此日情。破愁兼断酒，心地或澄清。  

***永宁***  

永宁，字东村，满洲旗人。有《东村先生诗》。  

***移居盘山***  

卜宅依山麓，从容亦苟完。编篱三径曲，凿牖一天宽。鼓腹煨鸱芋，章身制鹖冠。举家清且健，随在可盘桓。  

安卧惭高士，恒饥泣小儿。牵衣嗔宴起，索食问朝炊。语涩翻成笑，情閒且赋诗。南山一顷豆，悔不及耕时。  

***明德***  

明德，字显菴，满洲旗人。有《寄闲堂诗集》。  

***病中怀常月上人***  

路隔城南烟树苍，满天风雪隐斜阳。年衰自叹匏长系，病久翻疑药不良。安得逢人忘我相，每因看月觉云忙。虎溪别后东林远，清梦时教到上方。  

***何贯曾***  

何贯曾，字行之，汉军旗人。有《楞香诗草》。  

***晚出西郭口号***  

风尘冉冉策青骊，草际凉风感鬓丝。绿水数湾通獬豸，碧城一带守熊罴。傍河野艇分沙嘴，落日寒蝉抱柳枝。司马赋成尊酒尽，凌云缥渺是何时。  

***额勒洪***  

额勒洪，字坦菴，满洲旗人。有《绿雪书屋诗草》。  

***九日重过八宝山感旧***  

昔年红叶里。扶病放歌回。今日黄花下，支筇载酒来。诗仍留败壁，人已去丹台。惆怅疏林晚，秋空一雁哀。  

***登万寿阁望华岳***  

华岳临高阁，凭栏翠霭重。千峰团落雁，一瀑锁苍龙。隐约希夷峡，有无毛女松。未能登绝顶，惆怅此游踪。  

***张彦琦***  

张彦琦，字次韩，铜山人。雍正初举孝廉方正。有《鸥闲舫草》。  

***五里关***  

路随流水自东西，乱踏寒沙入翠微。回首已登入境外，天风萧瑟薄征衣。  

***张彦珍***  

张彦珍，字席文，一字苍崖，铜山人。诸生。有《树滋堂诗集》。  

***游云龙山***  

鹤去亭空在，何人赋小山。断碑秋藓没，古寺乱峰环。樵唱穿云过，渔镫背月还。萧萧木叶下，身坐画图间。  

***冒椿***  

冒椿，字大椿，号春园，如皋人。诸生。有《还朴斋遗稿》。  

***甘露寺***  

古寺危城外，高冈大海滨。塔攒千叠翠，楼纳一江春。钟磬声犹昔，孙刘迹已陈。废兴怀往事，闲话共樵人。  

***冒国柱***  

冒国柱，字帝臣，号芥岩，如皋人。诸生。有《万卷楼诗存》。  

***客归***  

柴门侵晓噪林鸦，行李萧萧正到家。娇女不知须鬓改，误将衫袖拂霜华。  

***谢淞洲***  

谢松洲，字沧湄，长洲人。  

***支公禅院***  

鸟道洑鸣雷，古寺转高木。白云淡无人，清风在修竹。爱此山翠光，欲滴幽人屋。野客闻鹤鸣，山僧报茶熟。愿逐支公侣，常傍泉声宿。  

***田家杂兴***  

深村犬迎吠，曙色行者稀。归人自城市，负荷返柴扉。耒耜颇整理，蓑笠亦庶几。朝来拨春陇，泉脉流微微。菖蒲亦已生，屋角梨花飞。物候有如此，东作慎无违。  

晓色起陇亩，荷耜还西林。悠悠清溪水，自识沮溺心。林际半新月，村静闻远音。何人柴门下，慷慨隆中吟。未知千载事，好风开我襟。忽持一尊酒，苍然白云深。  

***过惠山寺***  

路转弓河三里赊，好风犹趁半帆斜。莺声满店二泉酒，春雨维舟一树花。白发来游嗟已晚，青山如画欲移家。几时来傍禅镫宿，惠麓云中汲井华。  

***高炳***  

高炳，字浒文，号古愚，金坛人，诸生。有《古愚诗集》。  

***天生桥***  

两崖临绝涧，微径垂一缕。中间横巨石，足可容百堵。凿空非人力，枝撑自太古。奔泉喷雪下，轰若雷霆怒。长天惨白日，六月失炎暑。平生轻波涛，三峡未足数。中流挥羽扇，啸咏狎飞橹。迨兹翻凛然，顿觉毛发竖。勇怯亦何常，择地自可贾。因思昆阳捷，千载称光武。却笑李将军，徒夸射猛虎。  

***巴河登览***  

绿云去已缅，憩石复孤往。忽逢坡路转，始见墟烟上。一犬吠花阴，数翁灌蔬壤。问途俱未答，松下自偃仰。落日起离思，飞泉送秋响。踟蹰西涧断，隔水听归桨。  

***维扬送汪东在之汉上***  

海门回首白云封，飘瞥烟峦几万重。山到小孤都划断，江当大别更相逢。珠宫北上倾三岛，铜鼓南来震九峰。却笑乘槎推博望，祇携身毒一枝筇。  

***望庐山***  

庐山出青天，众山揖平地。风吹香钅卢烟，散作九江翠。我行到江口，遥指山外湖。江水忽如线，青天半日无。飞帆掣流流不极，千里犹将见山色。此中宜有谪仙人，欲往从之不可得。  

***张志勤***  

张志勤，字克逊，铜山人。诸生。有《青照轩诗草》。  

***七月之望游皇藏峪露坐林间***  

昔年曾过此，蹊径尚依然。久住应忘世，重来别见天。卧游思枕簟，洗耳爱山泉。夜月凉如水，清光独自閒。  

***盛钰***  

盛钰，字伯坚，一字璞完，吴县人。诸生。有《璞完诗草》。  

***雪夜留巨上人宿时甫里李允恭亦在草堂分赋得春字***  

严风动林外，微雪洒溪滨。值此清夜水，幸与群贤亲。焚香留释子，开尊洽故人。饥鸟度残腊，冻梅含早春。破扉寒更掩，镫光淡如银。幽寂同所归，忽忽忘世尘。  

***杨花***  

清明才过翠眉低，竟日悠扬路不迷。舞蝶偶同游绮陌，飞花常伴葬香泥。风回水槛飘难定，雨压山桥落更齐。羌笛倦吹春已老，离人愁听子规啼。  

陶令门前寄此生，乱飘时节任纵横。略经微雨全无影，才著春波便定情。远岸草青同漠漠，隔林花艳自盈盈。《阳关》唱罢凭谁引，好倩东风到渭城。  

***杨磊***  

杨磊，字石渔，丹徒人。有《家事集》。  

***抵京口***  

欲去难言去，来归未得归。暂停江上棹，一采故山薇。霜露高堂冷，松楸墓木非。临行叹游子，梦里想春晖。  

***春游口号***  

支硎山头云欲平，桃花李花相间明。放舟出郭本无意，带雨看山亦有情。  

千叠远山春未足，一隄新柳绿含烟。渔歌隐约沧浪里，转过桃花不见船。  

***方浩***  

方浩，字文涛，休宁人。有《恭寿堂仅存稿》。  

***依韵和朱性之忆南山亭旧游***  

扌门葛清游日，联吟暂喜同。山亭云护白，枫径屐黏红。度涧微泉响，窥岩暗穴通。听钟思往事，林壑几秋风。  

***刑芝***  

邢芝，字兰畹，当涂人。有《臼湖渔唱》。  

***题花山玉泉寺***  

山罅偏宜古刹填，重阴堂翳日行天。路从白鹤巢边下，径傍苍獒吠处穿。百折泉来经阁后，一泓池辟寺门前。乱云每向高崖合，不放钟声出树巅。  

***熊文泰***  

熊文泰，字退中，潜山人。有《四十贤人集》。  

月  

云尽野烟灭，青空悬玉盘。影涵千丈静，光入五湖宽。远棹渔镫澹，高枝鸟梦寒。夜深秋更好，我与月同看。  

***焦山***  

江到海门尽，樵岩江上浮。苍松包古寺，清磬响中流。星月双峰冷，烟波四面秋。凌晨望初日，更上最高楼。  

***游山谷寺***  

志公停锡处，纵屐遍攀寻。白鹤有禅意，苍松无杂音。泉流山腹暗，云影井中深。閒憩石牛洞，泠泠弹素琴。  

***马一鸣***  

马一鸣，字鹤皋，桐城人。贡生。有《北轩诗存》。  

***天门***  

金陵形胜地，端赖此天门。山势排云表，江流动石根。就崖因作寺，分水自成村。来往风帆泊，年年觅旧痕。  

***湖州东郊晚眺***  

菰城宛在水中央，四面风烟淡夕阳。轧轧几家当户织，盈盈十亩拂谿桑。名高祠尚传苏子，事往人犹说项王。底事峰峦看不厌，白云深处似吾乡。  

***舟夜***  

客枕寒难寐，愁来可奈何。全家隔云树，竟日泛烟波。人面霜风改，江头雪浪多。拥衾閒得句，聊尔自吟哦。  

***马蕃***  

马蕃，字少康，桐城人。有《寒松馆诗存》。  

***过三静庵***  

穷山别有径，开凿自何年。四面松云岭，一村烟水田。品茶尝穀雨，烹筍挹谿泉。到处苔茵绿，趺跏听杜鹃。  

***暮归***  

山云沈晚照，半醉别田家。度岭逢微雨，沿谿落野花。鸟声林际噪，烟影屋边斜。渐有丰年望，新秧处处蛙。  

***除夕前一日竹叶亭探梅***  

抽身来胜地，索笑得闲行。岁晚日无几，花迟风有情。深杯宜腊酝，小雨送春声。未识西庄意，犹依五凤城。  

***怀家兄伯逢***  

残梦初回后，孤镫未尽时。斯人不可见，中夜起相思。落木秋云暮，寒风客自知。离情谁共语，寂寞独吟诗。  

***辛宜岷***  

辛宜岷，字江峰，安丘人。诸生。有《停云山人诗集》。  

***自辽东回过鼍矶岛***  

玲珑岩上石，幽隐岛中村。云起常遮屋，潮来直到门。凉蝉愕新响，野寺饱馀飧。回首辽天杳，衣沾血泪痕。  

***蚕竖***  

贫竖牵微利，身佣万绿间。移蚕晨剪叶，守茧夜号山。风雨宁辞倦，饥寒不自闲。辛勤两月后，分箔始开颜。  

***广陵送客***  

蒲帆柔橹送君归，十月江南寒尚微。最是临风一杯酒，游人北去雁南飞。  

***曹曾衍***  

曹曾衍，字士行，安丘人。诸生。  

***过太公堂山麓***  

衰草丛丛衬马蹄，崎岖一径接寒溪。秋从黄叶声中老，天向浮云尽处低。野水波明闲浴鹭，荒村日午静闻鸡。行人指点非熊庙，红树苍山乌鸣啼。  

***黄之芠***  

黄之芠，字朋采，郓城人。诸生。  

***题郭南浦田舍***  

幽人高卧稳，长日掩荆扉。一径开空阔，全家住翠微。须眉秋色老，禾黍晚香肥。为我藏尊酒，还来对夕晖。  

***朱棆***  

朱棆，字岑来，又字青岑，钱塘人。有《青岑遗稿》。  

***夜坐有感寄排山大兄***  

思君晨夕浑难释，梦里欢娱觉后空。独饮小窗镫烬后，不眠终夜雨声中。青炊云壑堂前豆，碧洗柑园阁下桐。少壮依依形与影，残生回首乐何穷。  

***潘晓***  

潘晓，字白东，黔西人。诸生。有《断续亭诗稿》。  

***秋日偶成***  

秋色清无际，山中引兴深。绿苔侵古径，红叶落疏林。有造得幽境，忘机生道心。天游还共適，野老暇追寻。  

***徐天祥***  

徐天祥，字梅邻，安丘人。  

***石桥村访王书存玉斧兄弟***  

细雨微飔沙路凉，伊人秋水宛中央。清溪带树围茅屋，野径披云到草堂。苔静每怜花自落，客来恰喜酒初尝。人间别有乌衣巷，风景依然太古乡。  

***王尽心***  

王尽心，字复初，号静岩，西华人。诸生。  

***聂王墓***  

墓门尽日锁烟萝，三尺残碑字半磨。帝子不来云欲暝，古槐风里乱蝉多。  

***吕法曾***  

吕法曾，字宗则，河南新安人。有《力园诗草》。  

***咏怀***  

南山有文豹，霖雨不下来。天马体容与，而终不自谋。女贞慕松柏，乃与岁寒期。高楼齐浮云，上有女伤悲。过时讵不字，淇梁非所宜。  

梁鸿草野人，枯隐亦为拙。韩信一匹夫，富贵念何热。南阳有高士，可以称人杰。自比于管乐，实伊吕之埒。少小慕文儒，剑术破其迂。敢希成功后，辞爵返田庐。  

***吕仰曾***  

吕仰曾，字宗企，号向山，河南新安人。贡生。有《紫岩诗草》。  

***雨夜怀友***  

不断檐前雨，无聊酒自斟。故人千里隔，秋思一镫深。山果经风落，阶蛩入夜吟。天涯同独寐，凄绝此时心。  

***王豫***  

王豫，字立甫，号孔堂，长兴人。诸生。有《孔堂集》。  

***雨阻风秀轩欲访堇浦不得却寄***  

汉上忆题襟，停桡欲过寻。江乡三日雨，孤客一年心。路暗无来梦，茶香耐苦吟。思君情似水，翻比在家深。  

***梁濬***  

梁濬，字文川，号秋谷，介休人。监生。有《剑虹斋集》。  

***登石佛山***  

偶来初地倚危楼，风景萧条望里收。寒雁下时秋草没，晚钟开处岭云稠。千章古柏依山矗，一带汾河尽日流。到此已能空色相，不须更上最高头。  

***游绵山途中作***  

策蹇寻名山，翘首望空翠。峰峦势嵯峨，迢迢远难致。迆逦缘溪行，逼仄常恐坠。众鸟多幽声，群木饶古意。午鸡鸣荒村，远磬闻山寺。旷野景既殊，境幽人亦异。未及事登临，吾心亦已遂。  

***张轼***  

张轼，字未瞻，宁化人。贡生。有《漱亭诗集》。  

***黄田驿***  

早起黄田驿，家乡路尚遥。客船穿石眼，秋露湿山腰。滩险波平岸，村深柳隔桥。不知高阁上，清管为谁调。  

***蔡维雄***  

蔡维熊，字星若，号轶亭，又号秋澄，嘉善人。贡生。有《轶亭诗钞》、《芷江集》。  

***早发兰溪经石塘横宿东馆***  

山城挝鼓绝，曙光犹朦胧。明河淡遥影，稀星耿晨风。榜人催早发，解缆何怱怱。我亦披衣起，爽籁生群峰。相对悄无言，冥冥羡飞鸿。  

清声发鸟哢，澄影散林樾。烟鬟对镜开，渔艇依村歇。安得百尺竿，俯钓鳌龙窟。石塘石更奇，森森如执笏。横绝波涛中，起伏留凹凸。扼要势益险，舟行俨冲突。审视仗篙师，幸勿中途蹶。  

***沈堡***  

沈堡，字可山，萧山人。诸生。有《渔庄诗草》。  

***御赐砥石砚歌赠石庭上人***  

道人昔岁游京邸，天子召见离宫里。赋就《初春瑞雪词》，侍臣奏上龙颜喜。拂衣归卧高云中，仍向空山食松饵。万乘南巡明圣湖，遂朝行在登丹戺。临轩玉音何琅琅，赐来砥石砚一方。绿质无玼浮玉色，翠纹结秀生瑶光。我闻此石出辽水，水碧为胎金作髓。温润无殊歙穴青，坚良且迈端溪紫。只今圣主重文章，珍物通灵皆异常。已见马肝贡殊域，尤多凤味罗岩廓。皇情祇眷此砚美，掞藻时时凭玉几。拜爵应封即墨侯，锡名且号虚中子。石公捧砚辞京师，好磨松节临清池。奈园秘笈日勤写，颂扬帝德高巍巍。  

***秋闺怨***  

夜夜劳刀尺，年年寄雪霜。云沈蒲类海，月落郁金堂。汉将思开国，秦皇重辟疆。何知儿女恨，掩镜泣空房。  

***徐维城***  

徐维城，字韩溥，号雪晴，嘉善人。贡生。有《默石斋诗钞》。  

***化成庵***  

放舟渺入水云乡，曲径通幽草木香。古树摩空凝暮霭，奇花舞景媚初阳。目无嚣俗来禅境，应有烟霞贮客囊。瓶钵随缘聊可讬，不辞信宿此山房。  

***峨嵋庵***  

乍识峨嵋径，小桥溪半横。捎云千竹冷，供佛一镫清。菊圃荒春草，僧房起梵声。顿令心地静，我亦学无生。  

***陈唐***  

陈唐，字希冯，号云川，嘉善人。有《青芝山人集》。  

***城南泛舟归西园寓***  

拂拂垂杨绿尚轻，溶溶新涨碧初平。雨从少伯祠前断，天在真如塔外晴。  

***初秋过问心庵访文澜大师***  

闲寻尘外侣，共坐小亭幽。残暑金犹伏，高风木已秋。禅心清晚磬，远意极平畴。归路斜阳尽，娟娟月似钩。  

***秋江***  

岸岸苍烟浦浦风，江清双桨击秋空。斜阳忽漏西村渡，三两人家落叶中。  

***沈心***  

沈心，字房仲，仁和人。诸生。有《孤石山房集》、《房仲诗选》。  

***看山口占***  

江上晴光暖翠薰，几峰回合几峰分。濛濛俄失峰无数，腾起樵夫脚底云。  

***方竹***  

一色琅玕碧，森然种独殊。孤生太圭角，直节本廉隅。汙辱宁难免，规圆洵可吁。此君君子德，莫叹不觚觚。  

***黄遇良***  

黄遇良，字古青，南海人。诸生。有《云谷集》。  

***秋日感怀***  

秋心如落叶，无日不纷纷。黄卷销玄发，青山老白云。酒逢屠狗少，歌击唾壶勤。寂历孤亭下，风烟又夕曛。  

***魏大振***  

魏大振，字伯起，平越人。  

***过浮丘寺饭力公房***  

见说浮丘胜，冲寒借骑过。竹风喧磵户，花雨洒庭柯。珊井枯犹汲，仙翁去不磨。香厨叨一饭，惆怅别烟萝。  

***和杭堇蒲海幢丈室坐雨韵***  

曲径通幽任意寻，雨来丈室净尘襟。花怜天女缤纷散，句学诗人断续吟。桑下忏除三宿恋，西窗枨触十年心。饱听已堕声闻果，莫怪疏钟响易沉。  

***乌思道***  

乌思道，字王路，慈谿人。有《游梁草》。  

***三门砥柱歌***  

黄河水自天上来，中流特起三门开。三门崒嵂云峰插，百尺玲珑雪瀑堆。朝擎红日撑西走，夜有灵光射星斗。森森奇鬼眼前搏，隐隐晴雷耳底吼。泰山巍峨未可保，此石中立无时倒。根盘不避狂澜搜，枝劲偏经怒涛扫。阳侯让道趋如梭，冯夷欲撼奈力何。鲸鲵敛翅藏深窟，蛟龙不敢相荡摩。两间元气此郁结，太行潼关左右列。天教巨石锁洪涛，从容再向海门泄。  
