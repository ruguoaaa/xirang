---
title: 第20部分
index: true
icon: editor
order: 20
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷一百四十五

***宋晋***  

宋晋，字锡蕃，号雪颿，溧阳人。道光甲辰进士，官至户部侍郎。有《水流云在馆诗钞》。  

***过七里泷望钓台作***  

万笏拱危石，孤台瞰远江。星犹临帝座，天为筑鱼矼。祠庙论终古，功名骇急泷。清风如未远，瞻眺拓篷窗。  

***张良哉农部邀同杜继园同年筠巢前辈潘星斋前辈陈小舫同年读画小集***  

老树当窗记两株，燕公池馆未全芜。高名已入先贤传，雅集重来旧酒徒。漫说处堂同燕雀，可能归棹问莼菰。知君家法荆关在，乞写今朝主客图。  

***题叶润臣侍读太常仙蝶图***  

我昔鼓棹珠江游，缘慳未得登罗浮。于今十稔住京国，怅望仙蝶空凝眸。凡骨自知缘分薄，招致更苦无蹇修。汉阳相公忠孝裔，勋业方与房杜侔。介弟丝纶推巨手，尤亲风雅耽唱酬。老仙自是有夙契，颇与君家相绸缪。牙门森森罗棨戟，翩然来集湘帘钩。平泉旧第富缥帙，茗香欲醉依清鸥。乾坤游戏轻一粒，往来倏忽遍十洲。写图异事相艳说，传神如带春风柔。梦幻直欲嗤蒙叟，文彩久已薄魏收。栩栩云是碧血化，以五百岁为春秋。方今蚩尤雾尚炽，沙虫猿鹤悲纷揉。花枝空复恣蜂螫，烟波无复眠鹭鸥。欲呼仙踪问浩劫，毋乃世界等浮沤。太常清斋永朝夕，隐现非可常意求。飘飘凌云我神往，披览宛苦真形留。衡茅傥荷一顾宠，薰沐要当三日休。仙乎莞尔不可接，谓汝鹈翼非吾俦。  

***何彤云***  

何彤云，字赓卿，晋宁人。道光甲辰进士，改庶吉士，授编修，官至户部侍郎。有《矢音集》、《赓缦堂诗集》。  

***韩侯岭***  

漂母哀其生，吕后快真死。咄咄韩王孙，命系两女子。死生事则殊，同是真知己．项王一妇人，却不识国士。堂堂萧酂侯，荐贤意良美。何哉钟室死，一言不为理。惟闻绐入时，祸因丞相起。郦寄卖友人，得毋君倡始。  

***黑龙潭古梅歌***  

寒潭黑虬老不死，偶向潭中攫云起。雪深霜厚忽僵立，万点骊珠缀花蕊。清芬微动月皆香，古幹屈蟠铁难比。天荒地老不知年，仿佛传闻自唐始。唐家铁柱支炎天，荆榛久没蛮中烟。玉斧划断梁益土，冷落又阅三百年。此时灵虬在何处，抱珠想复潭中眠。时平神物再出世，腾拏依旧蟠蜿蜒。从此花开有常岁，岁岁天地春先旋。呜呼！和羹自古须此材，蒟酱乃使西南开。金马去已久，碧鸡不再来。余此一树好枝格，不知几生始修得。莫更踊跃变化入潭中，使我华山昆水无颜色。  

***述怀***  

平生豪气过元龙，差喜年来战胜功。谈笑已轻黄鹞子，行藏欲问白凫翁。春风杨柳维吟舫，秋水芙蓉理钓筒。回首流光三十载，茫茫今是昨非中。  

***许彭寿***  

许彭寿，字仁山，钱塘人。道光丁未进士，改庶吉士，授编修，历官内阁学士，兼礼部侍郎衔。  

***寄表弟项少莲时司训建德***  

尽多名士画牢丸，薇省犹供苜蓿盘。清瘦自怜同鹤熊，羞珍何苦脍龙肝。性成姜桂终嫌辣，骨傲风霜尽耐寒。我寄浮生随处好，几时同隐钓台滩。  

***冯培元***  

冯培元，字因伯，号小亭，仁和人。道光甲辰一甲三名进士，授编修，历官光禄寺卿、湖北学政。殉难，赠侍郎，谥文介。  

***自题画梅***  

东风吹暖到南枝，残腊初回日渐迟。晚节自能留岁暮，清名久已畏人知。崦西山远花成海，湖上春寒鹤守祠。茗碗炉香新位置，手搴残萼插军持。  

***李杭***  

李杭，字梅生，湘阴人。道光甲辰进士，改庶吉士，授编修。有《小芋香馆遗集》。  

***送周荇农北上***  

抵节休歌《行路难》，出门一笑向长安。天回八极风云壮，江走孤篷雨雪寒。韫玉旧曾伤卞璞，断犀今合淬吴干。嘲啾燕雀浑间事，独立苍茫振羽翰。  

穷边回首莽神州，浊酒难销壮士忧。沧海鲸钟铿碧浪，大江鼍鼓动高秋。怀才世已思安石，献策君真过马周。休笑书生无骨相，请缨从此觅封侯。  

***江上晚眺***  

暝色野无际，江皋人未还。乱流孤浸日，寒树远沈山。沙晚群鸥静，天空一鸟间。沧浪有渔子，乘兴欲追攀。  

***华阴***  

名山笑人不肯住，斜日荒荒过华阴。正忆往时钓鳌客，蹇驴破帽来行吟。县官麾之拂衣去，酣歌独抱千秋心。予亦飘然发幽意，群山万壑寒云深。  

***月夜望西山和王子寿***  

清秋纵远目，微阴暧林郊。晚来气澄霁，始觉天宇高。凉月空际生，间云亦飘摇。城端见西山，秀色横嶕峣。岩巘尚未蹑，松桂久见招。虽非山中人，心旷理自超。真赏信多佳，物役焉足劳。缅然想俦匹，登临发长谣。  

***闻侯官林公入关志喜***  

去国三年劳戍役，营田万里画边屯。忽闻优诏来丹极，已报生还入玉门。故郡正思庸魏尚，谪居未忍老虞翻。共知明虑由天断，早献訏谟慰至尊。  

***石门遇陈颂南丈***  

补阙声名久，经年消息稀。遭逢向江路，叹息解朝衣。汲黯能言事，朱云已放归。终怀报国意，回首望端闱。  

***三直行***  

秋霜蔽野冥鸿飞，琅玕不实朱凤饥。浮云北来魏阙迥，忧国流涕荒江垂。忆昔中朝树风烈，闽海峥嵘起魁杰。三贤接迹冠惠文，四海直声闻补阙。高要俶傥神骨奇，辞气侃侃无龌咿。抗言剀切论灾异，天子动色为嗟咨。晋江通经意淳厚，击断群蒙勤纳牖。排天一上张纲书，勋戚闻风皆敛手。临桂执节何觥觥，雅歌骏肃韶钧鸣。每当慷慨引大体，能以委曲通精诚。天门荡荡不可测，左龙右虎环紫极。优容屡荷皇天鉴，献纳终惭侍臣职。殿前清要难久居，先后归间谢朝籍。拂衣去矣来何时，瞻望皇居意凄恻。呜呼黯鲍不易得，台端列柏无颜色。八闽之山窈然深，岭南瘴雨横层阴。苍梧日落黯万里，漓江水碧寒沈沈。使人忆此生愁心，海边烟尘暗乡县，黔首流离困徵缮。昨闻河洛又苦旱，况复西陲尚酣战。至尊侧席谁分忧，经济实赖群臣谋。虞翻去国岂终老，机生被放行见收。时危志节徒激厉，叹我欲济无方舟。还朝建策望公等，焉得云卧甘林丘。  

***酬子寿见怀***  

疏拙违时会，沈沦想异才。我方饵芝朮，君尚卧蒿莱。文字江关隐，勋名鬓发催。龙渊勤拂拭，莫但委浮埃。  

秋迥孤云倦，山深暮雨多。经年忍留滞，良会惜蹉跎。契阔劳传语，优游暂养疴。春波动江汉，命棹傥来过。  

***王柏心***  

王柏心，字子寿，号螺洲，监利人。道光甲辰进士，官刑部主事。有《漆室吟百柱堂诗》、《子寿诗钞》、《螺洲近稿》。  

***漫兴***  

江上秋行尽，愁心向落晖。岁丰农转病，兵久捷何稀。燠候无凋叶，暄阳未授衣。天心宽肃杀，安可测玄机。  

猰貐狂难制，吹唇沸地来。烽连贾傅宅，矢集定王台。尚遣游魂骋，徒闻爨骨哀。六旬围不解，谁抉阵云开。  

仗节专征讨，连营授指麾。封侯原自易，报主不应迟。屡蹈多方误，频闻左次师。明明诛赏在，皇断岂能移。  

山泽多亡命，纷然劫库兵。鹰鹯无搏击，蛇虎遂纵横。吏道犹多杂，征徭或未平。愿求龚渤海，尽化盗为氓。  

寇乱何时息，人才此日艰。干戈悲老至，江海愧身间。北极尊长拱，东溟势尽环。凶渠须自缚，万一贷苗顽。  

***青云行寄袖石太史孝凤兵部润臣展云芝房三侍读***  

故人在青云，天上五色鸾。为群野夫卧碧山，乍可放浪渔樵间。碧山忽堕青云书，经年曾未答琼琚。谁料碧山迩烽火，羌村同谷无定居。自从盗起乱岭表，乘虚突犯三湘道。秋来又报潭州围，气蹴雄城愁欲倒。先帝末年尝厌兵，岭海盗贼潜已萌。疆臣稍稍置不问，旷野虎兕来纵横。古时牧守任将帅，今时将帅直儿戏。幺麽鼓行不能制，此事为忧恐非细。山谷暴桀如蜂屯，尽倚粤寇为本根。斫吏盗库敢僣署，呜呼祸烈难具论。颇闻戍卒利剽掠，有司不免肆徵索。野夫感时涕如雨，身贱无由叩天鼓。回首青云有数公，退食浩叹将无同。曷不陈此区区忠，大修赏罚问疾苦。群盗立化为耕农，将得力牧相风后。陛下鸿名天地寿，巍巍中兴功不朽。青云客问碧山叟，向者杞忧复何有。  

***苦雨散愁***  

今年芳信滞林端，寂寂山园意少欢。黄鸟隔篱窥径湿，白鸥将雨送春寒。坐销清昼繙书倦，起抉浮云拔剑看。自酌芳樽留客住，风波湖上放船难。  

***张军门歌***  

登坛者谁先溃奔，战死独有张军门。军门奋迹起群盗，能以赤心酬主恩。桂林侍御精鉴裁，川西老将能用才。朝为偏裨暮作帅，少年拔起当河魁。张家黑帜威名壮，骁贼见之魂魄丧。单骑亲突万军中，火箭横飞接马上。力复江淮数十城，全吴不睹烽燧惊。下令恤民专杀贼，壸浆夹道皆欢声。去年建策修长围，壕堑三重断走飞。槛中穷兽日夜泣，翘足可展犁巢威。苍鹰奋击不受绁，骏马脱衔疾电掣。阃外进退孰专决，坐恨庸才制雄杰。奔星去秋犯斗牛，春雪寒飞三尺厚。坏云如山宵压营，军门裹创剑在手。格斗未已俄丧躯，雄师十万骨亦枯。岂惟精锐饱豺吻，天柱长城今则无。吁嗟乎！国家罗致文武士，奇才翻自绿林起。天生忠孝好男儿，不遣功成先战死。白门悲风夜不止。怒激江涛歕海水。  

***夷陵立秋***  

山城犹未散炎蒸，坐看中宵转玉绳。天上捷书传北极，人间秋色下西陵。漫游江海成长往，垂老乾坤喜中兴。翘首金风动阊阖，鹪鹩终不羡溟鹏。  

***一棹***  

军中公宴罢衔杯，渺渺春波一棹回。芜约远青浮陇合，柳摇晴绿过江来。披衣扪虱仍归隐，炙輠雕龙肯斗才。却望乡山遥在眼，蓬门初报百花开。  

***登六盘山作歌***  

今之瓦亭古萧关，陇山丛错高插天。迆北直趋朔方郡，汉唐师出由其间。迆南六盘势尤雄，卓然踞地朝群峰。俯窥金城扼天水，矫若八翼排长风。当时问道轩辕回，秦皇汉武夸雄才。六飞登山并骋望，昔之旌旗安在哉！连峰积雪照天白，鸟飞荡荡不敢越，秦川东望空茫然。但闻陇头流水声呜咽，使人对此肠断绝。有元之世南道通，从此径达河湟中。国朝因之遂不改，悬军万里收青海。尔来防边诸健儿，驰驱峻阪如坦夷。边郡转饷岁不绝，名王共入时有之。传车骆驿悉经此，嵯峨长作西藩篱。书生有笔徒纵横，抵掌未勒燕然铭。愿假崆峒一片石，上为国家颂威德。传之三十六属国，率尔梯航万世无终极。  

***平谷山庄歌为寄云赋***  

青松吹风岩壑深，舍南舍北流泉音。生平涉想目未历，杳然已到盘山阴。盘山万叠接天起，谷口白云飞不止。千峰忽断横渔梁，日日云飞化春水。小桃临水红欲然，溪柳含稊摇野烟。波光尽处带远绿，遥见万顷桑麻田。渔人得鲤唤沽酒，叱犊芳原尽农叟。山川如此真桃源，此境世间安得有。玉堂神仙衣绣衣，年年梦向盘山归。盘山旧庄在平谷，春猿长吟秋鹤飞。粉墨到眼看不厌，可惜止向图中见。领取宰相当十年，邺侯岂可名山恋。吾曹自是山林人，祇合归从郑子真。布袜青鞋办已久，草堂无待《北山文》。  

***丛台行***  

邯郸古道黄蒿没，老狐夜啸丛台月。家家儿女解弹筝，此地由来歌舞窟。北枕滹沱南倚漳，建国山东赵最强。襄主宝符终取代，武灵胡服遂开疆。私门渐盛公家逼，豪举堂前惟食客。穷巷犹多毛薛才，美人半在平原宅。著书谁惜老虞卿，好事空谈赵括兵。乍许直关通上党，已闻锐士尽长平。英风独激鲁连子，攘袂不辞蹈海死。终凭寸舌却秦军，胜也安知天下士。浊世翩翩未绝伦，公子殊惭谋国臣。莫向赵州更浇酒，买丝当绣信陵君。  

***冯誉骥***  

冯誉骥，字展云，高要人。道光甲辰进士，改庶吉士，授编修，官至陕西巡抚。有《绿伽楠馆诗存》。  

***杂诗***  

初日浴咸池，翱翔扶桑间。魂魄荡元气，苍茫摇天关。火龙喷赤血，出没游黄湾。遂使阳和散，焕然遍尘寰。愿挽羲和鞭，驰逐开心颜。古来有十日，代出相往还。千年沧海头，烧破蓬莱山。所以古夷羿，仰射雕弧弯。我欲一揽之，惜哉不可攀。  

朔风班马鸣，边草萋以绿。战士戍龙庭，秋高肥苜蓿。不见汉家营，但见秦时月。古驿零杨柳，我室已蟋蟀。代马与越鸟，苦思故林宿。玉门有飞雁，尽唱征人曲。征人远未归，霜雪寒无衣。君思古离别，岁暮定何依。  

龙门有奇树，矗立青冥齐。上负千仞峰，下临百丈谿。朝闻独鹄号，暮听鳱鴠啼。漂风一以劲，苍翠千崖低。桃李失颜色，桧柏难攀跻。过者生愕眙，阴阳无端倪。调以伯牙琴，安以九寡丝。鸣虫挂蝼蚁，飞鸟慑鹍鸡。南枝与北卉，嗟此落长隄。  

悠悠芳泽兰，猗猗修竹林。湛湛青天月，泠泠绿绮琴。皎皎红妆女，寂寂无知音。良人远从役，惜别泪沾襟。寂寞余空床，徘徊弄锦衾。欢乐苦夜促，离别怨宵沈。飞鸟翔树间，索群动孤吟。愿讬一片影，明此千里心。  

翰挟燕市客，暮逢高阳徒。狂歌一击筑，大醉尽百壸。丈夫重然诺，壮士轻头颅。千金何足贵，溷迹为狗屠。慨想古之人，吾侪亦狂奴。  

大雅久不作，荆榛日纵横。谁能千载后，粲然起芒精。中夜理瑶瑟，古调今难明。惜哉黄钟节，不及瓦釜鸣。赵女忧鲲弦，秦娥调繁筝。藉非成连作，何以移我情。  

***拟古***  

秋夕不能寐，揽衣起徘徊。素月澹如此，美人殊未来。空弹绿绮琴，谁传白玉杯。相思良不远，相望神已摧。何处来清风，吹我罗帏开。  

***黎召民仪部以其先大父楷屏先生所藏玉板十三行帖见示并赋五言古诗要余题识仪部少孤尝值邻火母冯太夫人仅挈此帖出余感其事因赋长句以书帖后***  

黎君示我苕华刻，东晋琅琊有遗迹。藏弆偏劳两世心，传观颇讶百年物。当年购此鄱阳君，同时题者文章伯。翰墨缘深见素风，尊彝器古留先泽。从来云烟倏聚散，未必鬼神真护惜。通灵或戏长康画，佚书难诵河东箧。得失自我无愧耳，大惧典型付沦佚。君家秘宝几经厄，邻家中宵怪事发。仓皇急启晏婴楹，摩挲永近宣文室。想当一炬光熊熊，定有百灵呼出出。我知精诚动真宰，要使坚贞绍青白。贯虹漫诩米家船，委尘空幸岐阳碣。夙思赞述苦未遑，辱君今厕诸贤末。姜芽敛手窃自愧，敢从点画论波磔。风流庭树怅哦松，黯淡闺镫钦画荻。请赓灵运祖德诗，附题子固兰亭帖。  

***题李恢垣铨部东陵于役诗后***  

仙曹骏马出皇都，想见衣冠拜鼎湖。玉座森严三后列，翠旂明灭万灵趋。周原毕吨瞻王气，汉代高光表圣模。却望慕陵松柏路，十年泪洒向苍梧。  

***食蟹叹***  

侵晨食指动，水族来江湖。主人出宴客，四座咸欢娱。座客且勿欢，主人起长叹。昔居江城二十年，高秋置酒西楼前。黄州估船日西上，水乡风味夸时鲜。晓市喧呼盈筐卖，百钱已得十数辈。红姜紫蓼纷堆盘，往往舆台足沾溉。自从盗起西南隅，鼋鼍蹴踏风涛粗。下逮蕲黄上沔鄂，稻田万顷成荒芜。渔师贾客久奔窜，讵有簖火明菰芦。今年江汉贼甫退，鲂鲤差可充官厨。下游咫尺当相失，何况荆台路遥隔。公然蒲缚能远致，分与间官添食籍。浔阳九派声喧豗，连云战机临江开。刍茭馈餫苦不给，戈甲转斗何有哉！茫然对案令心哀。  

***大孤山是日至湖口风利未泊***  

楚天云雨太迷离，台殿参差动羽旗。自绾髻鬟矜绝色，却教履舄入微词。迎神有待陈兰藉，过客无因谒蕙帷。仿佛婵娟余叹息，上清沦谪得归期。  

***江上闻歌***  

十五年前楚塞行，竹枝三叠记分明。啼残蜀魄犹余恨，吟断巴猿祇费声。夜雨飘镫闻驿馆，霜天落木听山城。岂知白发沧江上，一曲吴歌倍怆情。  

***边浴礼***  

边浴礼，字夔友，一字袖石，任丘人。道光甲辰进士，改庶吉士，授编修，历官河南布政使。有《健修堂集》。  

***杂咏***  

无盐见西子，詈彼工诲淫。世主受其愚，谓抱松柏心。招之入后宫，妒宠恐不深。妖情汙白璧，利口铄黄金。承恩不在貌，矧复遭陵侵。精卫空悲号，填海称冤禽。  

狐裘毛氄凋，不及绨袍良。八珍寡调燮，反逊饼酩香。庸夫侈外美，争效时世妆。试之利害涂，束手愁伥伥。风刀刺肌肤，悔不谋蚕桑。掘井不及泉，何人恩渴羌。流俗苦浮沈，君子蹈其常。  

西方有圣人，闵世抱忧戚。愿化磨羯鱼，长供众生食。智者笑荒渺，愚者涉疑惑。我独俯首言，此举世难觌。茫茫婆罗界，惨惨尚谿刻。但多真杨朱，而无假墨翟。生齿日繁滋，谁能救饥溺。  

***明内官监牙牌歌***  

有明珰祸古所无，当头委鬼纷毒痡。四司八局各交煽，十二监势尤睢盱。深宫定制杜奸伪，牙牌颁赐文攸殊。尚宝司丞督雕造，悬挂遍及群奄奴。迁阶兑换借失罪，重比列镇麒麟符。要严禁闼作讥察，藉肃国柄防觊觎。信王继统鉴覆辙，雷霆赫怒行天诛。讵知积习骤难革，枝叶虽翦存根株。监军督饷出无数，秉笔掌印繁有徒。飞鱼膝襕曲脚帽，宫庭布满豺狼貙。居庸失守贼氛恶，斩关揖盗充前驱。我曹富贵自有在，马头泥首千人俱。烽烟涨天血流地，九门一夕成榛芜。安民厂空夜栖鸽，承运库毁朝啼乌。可怜御用诸宝器，雨淋日炙泥沙汙。剔红漆裂果园盒，戗金耳碎宣铜炉，瑶箱脂粉散狼藉，宫扇彩翠昏模糊。牙牌数百落何处，反以微物全形模。二百年来阅尘劫，素质完好还如初。上员中杀下微阔，四角错出承其趺。中穿一孔贯绦组，环顶云气蟠萦纡。正书深镌四十四，背刻缪篆斯邕如。纪年列号存两侧，崇祯八禩时非诬。想当作佩系犀带，色映绁伞金葫芦。略同铸铁肃门禁，不比涂漆催军租。胜朝遗制俨然在，摩挲俯仰增欷歔。昌平风雨莽萧瑟，黄蒿碧藓埋珠襦。旧闻合补秀水朱，长句试仿眉山苏。兴亡过眼同转毂，一牌关系良区区。  

***邺中怀古***  

龙虎谁令出一门，佛狸残祚竟横吞。酒边筝语元忠策，槊底头颅贺拔恩。《敕勒歌》终消霸气，晋阳宫远恋英魂。鼓山石裂珠襦坏，疑冢空传贺六浑。  

***渡永定河口号***  

茫茫桑乾河，晓日浴其内。长风鼓洪波，涌作征人泪。层冰当路如断山，冰棱齿齿衔空船。搪撑邪许百夫力，失势惧陷蛟龙渊。河名无定良有因，奔流欻忽愁煞人。东西一发阅来往，那不束马悬车轮。桑乾河，流不歇。我来正值十一月，马蹄砰訇响寒铁。黄沙糁空吹作雪，肌肤冻皲衣带结。役夫争先矜利涉，肩脊相摩毂相齧。船头唱歌兴超越，更无人念箜篌妾。  

***石沟舟夜***  

泽国寒清峭，扁舟夜杳冥。雁声低堕水，鱼气暗摇星。纤月窥林白，深镫向客青。榜人相偶语，明发待扬舲。  

***寄杨彦卿***  

方轮不转复何訧，早识神锋让曲钩。汗马几人能杀贼，烂羊随意取封侯。棋逢残劫无良著，药付庸医每误投。只有君家好兄弟，他年相约作间鸥。  

***秋晚过十刹海明相国园址***  

鸡头池涸谁能记，渌水亭荒不可寻。小立平桥一惆怅，西风凉透白鸥心。  

***望远***  

时事忧晁贾，骚心怨景唐。检书过日暮，望远及秋凉。草野谁清讥，兵农泥古方。崇兰饱霜露，耿耿叹凋伤。  

***密字***  

密字刊章上紫清，九霄雷雹下砰訇。布衣敢运回天手，豸角弥坚报国诚。四罪尚嫌宽窜殛，八荒伫望庆升平。陈东无恙汪黄黜，此事尤彰帝鉴明。  

***庚戌书事***  

帛书牛腹术堪惊，采药虚传海上行。岂有禁方贻扁鹊，共欣阴道授容成。触邪直指真名士，执法云司少定评。太息诸公俱富贵，又从富贵学长生。  

***五公山吊王山人***  

突兀晚峰晴翠环，高人旧隐闭松关。频年桑海供凭吊，一叟苏门自往还。落落乾坤余大略，寥寥著述葬空山。遗民百六谁堪比，祇有殷张伯仲间。  

***京邸感怀三十二韵***  

身世艰虞里，乾坤惨澹时。不才耽薄禄，冷官滞京师。日驭瞻穹朗，云程历险巇。匡君惭汲戆，违众慕梁噫。帝载高元默，民生怆殿<口尸>。人方游泰宇，祸忽起潢池。天狗星飞焰，蚩尤雾展旗。负嵎谋尚浅，出柙蔓方滋。巨险长江失，重城列郡隳。罴无当道卧，士有执冰嬉。庙略徒中制，援兵总后期。馋蛟狂喋血，哮虎惨舆尸。上相谋猷拙，司农馈饷疲。九州几兀臬，千里一疮痍。供职趋华盖，簪毫上赤墀。分甘躬偃蹇，坐闵俗浇漓。嗣主钦明圣，元臣竞委蛇。门开延众枉，屈润隐高赀。窃位臧文仲，为卿子叔疑。患生忧得失，智绌混公私。潢涊登三事，灰颓任百司。乱源深蕴结，天步怯撑持。宿将畴堪倚，通侯谩公欺。急应分玉石，慎勿计刀锥。虎翼摩云横，旄头落箭迟。经纶期管葛，吁咈望皋夔。朴讷予滋恧，迂疏众共嗤。买山乖夙愿，恋阙耿忧思。横草心空壮，挥戈力未衰。会看诛猰貐，奚暇问狐狸。痛哭长沙策，悲歌杜老诗。煌煌开国业，八柱蛩鸿基。  

***渡淮口占***  

重袅金鞭按部还，朱旗映日指雄关。西风落叶长淮水，小雪轻冰息国山。薄劣敢矜为政猛，忧虞惟望济时艰。不须看镜谈勋业，一夕清霜瘁旅颜。  

***山行***  

局蹐川谷行，徘徊关山路。归云渡清溪，残雪在高树。初晴南风转，细响暗泉注。峰回触{厂垂}{厂义}，径仄涌沮洳。吴楚未解兵，雍梁困徭戍。险阻成通途，戈鋋竞奔赴。野哭耳怯闻，烽烟望增怖。勋名嗟无成，悔不老章句。何时阪泉师，一扫蚩尤雾。  

***裕州道中***  

晨登雉衡墟，回望鲁阳阪。冈峦郁绵互，径术蟠奥衍。西通鸦路关，南控龙泉堰。形势古所争，崭岩名绝险。云何当季山，来往属夷坦。群盗聚如毛，戈鋋此中满。败则归巢窟，出则事焚燹。岂无具官臣，养寇信颜觍。伤哉闾阎众，喂肉投■。念此怀悲凄，长风动林巘。丹忱怅难宣，芳岁倏将晚。借非宏济才，兹患畴以殄。  

堵阳古驿南，有村曰独树。瓦屋千余家，廛市互分布。自遭贼火焚，今年已三度。垣墙俱赤立，瓦砾塞衢路。斩刈尽鸡豚，逃亡到童孺。居民鸠鹄形，羸老不堪诉。待抚目苦睊，余生沫聊呴。敢议令长非，言之惧逢怒。哑哑白项乌，翻飞上荒戍。野鸟尚恋群，残黎独失据。征车屡经过，感激煎百虑。绁马黄茅冈，苍烟莽回互。  

***读史偶成***  

西京人物易消磨，虚设贤良孝弟科。误尽宣元两朝事，鼠奸难去虱臣多。  

***方濬颐***  

方濬颐，字子箴，号梦园，安徽定远人。道光甲辰进士，改庶吉士，授编修，历官四川按察使。有《二知轩诗钞》。  

***将返韶州三至半帆亭有作***  

珠江小住倏言别，蜡屐无暇登西樵。抗尘走俗二十日，幸遇良友栖僧寮。半帆亭上足幽趣，披襟久坐除烦嚣。浮萍得雨铺绿锦，密树倚石成翠峣。高轩明敞缭虚槛，回廊宛转通小桥。此中大有濠濮意，趺坐奚必鸣双桡。道州何子爱结客，新诗满箧酒满瓢。淋漓鬼趣佛国现，萧疏梅影空堂招。兴酣放论藐今古，境地创辟词高超。我来索饮辄先醉，恋恋浑忘重城遥。海山一过仙子笑，越台风系红棉凋。剧怜斗室梦难到，花田池馆鹅潭潮。琳宫有缘竟三至，朴诚相见无■彫。嗟予苦为名利缚，且复归叩韶山韶。云天鹏翼任舒卷，一枝窃比巢林鹪。  

***浴日亭用东坡韵***  

星稀月堕晓钟天，放眼波罗江上湾。浊雾荡开龙穴树，断霞流过虎门山。浮沈岛屿双涵影，轩豁乾伸一解颜。夜半石楼同壮观，咸池疑在海中间。  

***寄徐孟卿观察时返扬州***  

去年君从夜郎来，珊珊瘦骨如冻梅。使我相见不相识，五月一把西园杯。忆昔轰饮黄金台，舍人意熊殊雄恢。谈兵虎帐倚长剑，道路蹴踏骅骝开。上谷四野甘棠栽，召父杜母民皆孩。绣衣持节行万里，乌撒未靖烽火灾。牂牁江边往复回，支离卧床药鼎煨。有缘奉使到南海，宛若得雨生枯荄。为言频年病缠絯，宦味已淡名心灰。六榕寺远卜邻近，纳凉煮茗时追陪。世间何地非邛崃，太息福萌旋祸胎。林逋诗意善领略，松竹惯结间中媒。黄岑插天高磊嵬，度岭舣舟湘水隈。尺书迢递附宾雁，打鼓扬帆归思催。急流勇退洵壮哉，先生自处材不材。二分明月总无恙，蜀冈照冷青莓苔。量珠束雪未易才，玉山逊此白皑皑。无聊且读《货殖传》，陶朱千古称奇侅。燕雀在罗雉入罝，故应恋栈忘驽骀。乾坤到处可流寓，谩云故里生蒿莱。诗酒硉兀还毰毸。狂兴那顾俗子咍。我知腰脚陡然健，随风唾出皆琼瑰。厉园踪迹希王裴。举觞独少濠梁崔。会须明岁别炎峤，去访淮东苍翠堆。  

***晓行东郭外漫赋***  

白云黏天暗春色，雨洗木棉红不得。昂藏磊落嗟数奇，野寺门前伴丛棘。青山笑人终日忙，三年未登聚龙冈。玉帘低挂鹤飞去，更进邀瀑双溪旁。  

***十月二十七日度岭作***  

舍舟登陆三日间，今朝饱看凌江山。宾旸门外莽空阔，洪岩青嶂纷斒斓。珠玑楼巷榜仍旧，亭亭几树霜枫殷。老榕稚松满岩壑，万绿嵌以荔子斑。小春更比春景厉，丹黄紫翠开心颜。槐花塘边路幽邃，红梅驿畔峰回环。曲曲徐向螺壳转，娟娟况有蛾眉弯。枝头玉蝶正飞舞，吟兴勃发须臾间。方思敲火品卓锡，沙弥膜拜陈忧患。荒祠仅余四壁在，卻走龙象奔豺獌。十八年前我曾到，七梅痛已成枯菅。相公风度且勿论，大力能凿横浦关。功德及民礼宜祀，微公鸟道穷跻攀。雨淋日炙尘网挂，云车风马何时还。雄州筑郭费甚钜，此役不过数百鍰。修举废坠有司责，亟召匠作延输般。重安户牖整栌欂，再施华垩除昏黫。神兮妥侑降之福，岭南岭北无恫瘝。暗香补种一千本，花时行旅都忘艰。前贤盛迹半芜没，我方惆怅红桥湾。  

***曾咏***  

曾咏，字永言，号吟村，华阳人。道光甲辰进士，授户部主事，历官吉安知府。有《吟云仙馆诗稿》。  

***秋晓***  

重帏掩虚寂，金穗落孤檠。冰簟凉侵梦，秋涛夜撼城。星沈山壑暗，日出海天晴。引领静中趣，平林一鸟鸣。  

***孙寿祺***  

孙寿祺，字子福，太仓人。道光甲辰进士，授刑部主事，历官柳州知府。有《孙柳州遗草》。  

***郡斋遣兴叠韵***  

一年十二月团团，此日东风又送寒。瓶钵生涯犹故我，薰莸臭味奈同官。伤春心绪愁来易，隔岁家书盼到难。且喜一龛弥勒共，参禅间作静中观。  

***张修府***  

张修府，字悔斋，号东墅，嘉定人。道光甲辰进士，历官永顺知府。有《小琅环园诗录》。  

***晓登文殊台观云海歌***  

石台耸立层崖高，振衣晓听天鸡号。扶桑曈昽鞭六鳌，陆离曼衍鱼龙鏖。晴霞极目开神皋，山灵好事不惮劳。亟拓画本催吟和，白云微吐群山坳。乍如缕缕瓮茧缫，渐如幅幅绡裁鲛。丽如词客曳锦袍，壮如卫士拥采旄。云随山势万叠包，山荡云气千波涛。楼阁隐隐鸾凤巢，帆樯出没烟林梢。山邪云邪一气交，三十六峰俄溷淆。天都端冕垂旒旓，相对但见青莲苞。云中仙人鼓琅璈，手持天瓢斟玉醪。醉我一石歌浪淘，海市诗仿坡公豪。天穷人厄任所遭，狂来梦踏蓬山翱。长风猛吹弱水舠，白衣苍狗纷尔曹。万人海里供煎熬，玉堂天上心忉忉。  

***沈辰州前辈解官归会稽予属稚蘅写归去来辞意送之并题一诗以坚其志***  

仕宦慕归隐，渊明独千秋。先几烛世变，匪直耽林邱。先生志康济，本异沈冥俦。一麾寄边重，恢抱无近猷。群阴互构难，特立回狂流。不争赫赫名，舆人遍歌讴。时危重进退，道大轻恩仇。郡符一朝解，萧然郁林舟。长沙住币月，归兴难淹留。祖道二三子，古欢豁离愁。画师出新稿，如入柴桑游。琴尊置疏落，松鞠环清幽。读书得大意，神交在前修。行藏古今合。讵论踪迹侔。彼哉受形役，名利从羁囚。见事一不决，夜行无时休。矧兹燎原祸，厝火由人谋。滔滔不知返，非徒折腰羞。愿君保晚节，养真越山陬。有书插盈架，有秫收满篝。僻居胜南村，素心话绸缪。佳儿迈通子，传经得箕裘。岂曰痼泉石，国恩终当酬。待时善乘化，此乐逾王侯。羡君益自愧，世网轻身投。负米梗无路，一官落蛮州。万事等刍狗，思亲泪难收。得归誓投劾，没齿依松楸。苟慰菽水愿，荣名本浮沤。从吾师丈人，田水听西畴。  

***漫兴***  

秋阴漠漠院生苔，被冷黄绸晓梦回。天与愁人苏病骨，满山凉雨送诗来。  

兴来自拨床头瓮，公退惟看屋角山。镇日貍奴守残帙，一椽权署小琅嬛。  

半醉谈兵气尚雄，短衣长剑梦从戎。十年猿臂间无用，野圃斜阳试柘弓。  

灌蔬抱瓮分泉溜，护竹编篱放翠梢。僮约粗完儿问字，残诗忙课小胥钞。  

判牍排衙亦偶然，苦吟声里突无烟。蛮州官况高寒甚，入定禅僧辟穀仙。  

三生不作党家姬，略似朝云伴海涯。不合时宜君亦尔，昼添诗课夜临池。  

***谿州铜柱***  

天南一柱镇遐荒，割据英雄异姓王。粤海赵佗崇正朔，燕然班固擅文章。中原已洒铜驼泪，绝域犹夸铁马祥。想见登坛酾酒日，万山高接阵云苍。  

碧湘宫阙劫尘哀，故堞灵谿亦草莱。边郡百年归版籍，雄文千载护风雷。沧桑金石留陈迹，戎马乾坤失霸才。五岭滇黔愁俶扰，几时磨盾勒铭来。  

***李映棻***  

李映棻，字香雪，宜宾人。道光甲辰进士，历官湖北候补知府。有《石琴诗钞》。  

***伯牙台***  

高山不在山，流水不在水。天下善音人，但默会其理。天下知音人，但微契其旨。山水无古今，知交有生死。注茫天地间，赏音能有几。我过伯牙台，辄思焚绿绮。  

***过随州书妖人赵光璧事***  

秀才造反真怪事，投书忽起窥神器。天锺戾气大洪山，何物仙人太游戏。某也当为王，某也当为帝。某也大将才，某也宰相位。仙笔一一分位置，黄旗一举惊天地。一战随州破，再战安陆弃。乾坤反掌只寻常，真人重瞳殊自异。那知铁骑从天来，如猎攫鼠鹰搏雉。井底蛙跳空自尊，篝中狐鸣何足恃。始叹作贼固自难，不如学作时文易。寄语人间诸秀才，总须安守头巾气。  

***天兴二年都尉司铜印***  

古印沈埋久尚传，共将磨洗认铜仙。晚霞世界依然否，愁说天兴第二年。  

***恩霖***  

恩霖，字湛卿，满洲旗人。道光甲辰进士，历官湖南同知。有《坦室诗草》。  

***春怡园为穆耕珊舅氏别墅甲午秋重过亭榭半圮壁间石刻名人词赋尚存***  

疏篁瘦石掩蒿莱，烟锁颓垣暗碧苔。水阁梁空春燕去，歌台秋老野花开。围棋旧乞羊昙墅，作赋还思宋玉才。历落青衫仍故我，临风惆怅感重来。  

***驿柳***  

毵毵垂柳绕长隄，古驿荒寒鸦乱啼。暮雨乍收官渡口，夕阳都在板桥西。折来马上春犹在，舞到风前影太低。晓色遥看起归思，不堪乡梦易迷离。  

***游桃源洞***  

洞口沈沈罨绿阴，风泉吹落碧云深。仙源未必无寻处，至竟谁存避世心。  

***汪铮***  

汪铮，字铁庸，桐城人。道光甲辰进士，广东即用知县。有《知德轩诗钞》。  

***登金山***  

搭影耸寒月，江声撼夕阳。蛟宫蟠地脉，鸳瓦接天光。慷慨停孤棹，登临更上方。千秋遗恨在，杯酒吊蕲王。  

***至道州署***  

急篙投入潇川去，汩汩迎来舞壑蛇，路转千山见城郭。到争四日隔年华，当门树色垂青幄，彻夜滩声涌白沙。喜有乡人三数辈，不教岑寂向天涯。  

***林昌彝***  

林昌彝，字惠常，号芗谿，侯官人。道光甲辰进士，有《衣衤急山房诗集》。  

***同秩庭饮临江楼***  

万树苍茫际，飞来两白鸥。江山此杯酒，风月又扁舟。萝带碧缘岸，菜花黄上楼。平生足怀抱，未倦陆机游。  

***笺经南隩烟云楼***  

烟郭云台远近窗，间来把钓上渔艭。桃花临水鱼盈尺，杨柳当帘燕一双。泻屋露华从石砚，入楼山影覆银缸。斜阳晚步瓜棚外，偶看农人种豆茳。  

***将归福州留别及门沈幼丹太史***  

苍茫天地易斜晖，万里征尘上客衣。秋色西来山北向，江声东去雁南飞。干戈经岁民方困，关塞惊寒我欲归。策马踌躇与君别，独怜臣朔正呼饥。  

***谭莹***  

谭莹，字兆仁，号玉生，南海人。道光甲辰举人，历官琼州教授，加内阁中书衔。有《乐志堂诗略》。  

***画墁堂夜坐***  

庭空半残月，萤火入凉烟。竹柏影成画，香花心悟禅。倦游疑隔世，多故逼中年。静境无人共，支琴独未眠。  

***至乐***  

已无亲养总寻常，独以官贫去住忘。至乐蔼然依骨肉，求工无益悔词章。出山最苦难低首，游世何容太热肠。旧日酒徒犹未散，拗花同醉绿阴堂。  

***镜槛***  

镜槛无人月似冰，落梅依旧影崚嶒。犬声豪甚当关仆，鹤梦恬于退院僧。故宅未尝经丧乱，素交宁忍问衰兴。田园易主儿孙在，插架何当付羽陵。  

***陈克家***  

陈克家，字梁叔，元和人。道光甲辰举人，候选教谕。殉难。有《蓬莱阁诗录》。  

***除夕***  

此夕千古有，平生志多慨。万物无常盈，智者见未逮。昔闻乾嘉际，茂畅皇风最。治法各精能，余巧及器械。世平衣食充，俗整奇邪退。九重敦旧典，数举南巡旆。朝野同欢娱，遭逢圣祖再。盛年非不长，適已后其会。输租困履亩，游食增几辈。华风纵侈心，番物助妖熊。罗纨窭人衣，珠翠寒女佩。豪家荡箧笥，单户务赊贷。繁华日以加，生理固早隘。上农膏腴地，稍稍弃锄耒。江湖盗贼踪，时时及闤阓。里闾欢节序，父老感时代。吾行宙合间，落拓与时背。饥寒得离别，奔走寡沾溉。小笔聊送穷，邻估未偿债。虚檐出浩歌，孤烛忧心对。岁运默推移，持姤必以夬。官方习修谨，圣政宽宽大。文书检乱丝，老吏颇能耐。英贤尚割断，扶济有规诲。徒言抚黎元，何以酬鼎鼐。清时少年痛，此事前人戒。本无来日计，安取狂言快。惟当守朴直，益自谢倾兑。文采世土苴，冰蘗古节概。夜阑复题诗，爆竹一城碎。  

***江上夜泊***  

射虎南山空没羽，钓鳌东海忆垂纶。短檠听尽沙洲雨，今夜芦中却有人。  

***秋夜和方植之丈***  

葛衣初解暑方残，夜罢温经辄倚栏。松月已斜犹满户，海云自落不归山。修翎本志樊笼外，冗土无功笔砚间。览镜久知非食肉，独怜尘土尚朱颜。  

***云青马歌***  

天山坑谷如履夷，将军事毕诗人骑。古来赞马千万语，不如辕下逢相知。皇师辗转夙深讨，裴李临军功始表。天生神物应时须，重见云青出横扫。清时谁敢议边才，三十六城空壮哉。但使孙阳行不到，莫嗟绝域老龙媒。  

***夜坐寄稼轩***  

清寒方酒醒，虚馆若山深。一寂捐诗病，千哀起道心。暗蛩霜索响，枯树月移阴。岁晚归船急，应怜独夜吟。  

***游昆山吊徐健庵尚书传是楼故址晚与数客饮山下酒家***  

前山陂陁后山孤，清秋一客穷嬉娱。山前落日看平芜，东海书楼片瓦无。当时兄弟遭明圣，宾客独夸司寇盛。东南遗逸记鸿文，辇毂人才归藻镜。相国立朝持谠言，本朝补谥当谁先。洞庭归来纵遗议，平生风雅犹高骞。编插斯楼万丈光，那知倏忽竟销亡。并无旧话桐阴续，空有遗篇锦箧藏。君不见横云山庄开史局，两行羽伎森红烛。百年文物数江南，岂意故家尽零落。看山莫负草堂新，山月亭亭射酒樽。世上坚牢定何物，古来兴废不须论。  

***海门庵***  

镜声吹落大荒东，门掩苍苔乱石中。江海潮来人未觉，环山万树已秋风。  

***章丘怀顾亭林先生***  

泪尽冬青树上枝，田歌义等采薇词。老为北客心犹壮，隐异南阳事可师。结屋不愁无隙地，荷锄谁分枉清时。逸民旷发儒林藻，汗简长留百代思。  

***再题蓬莱阁***  

神仙富贵寻常事，独爱人间汗漫游。明月青天思太古，画栏碧海倚新秋。八荒无复藩篱限，一世真悲生死流。他日梦中向空阔，笑横长笛弄扁舟。  

***闻石甫先生蒙恩赦复官四川奉寄***  

天末旌旗气独森，翻令骄虏耻为禽。交章附和时流议，一斥徘徊圣主心。几见捷书传驿上，共忘烽火照江深。陈汤功罪凭谁讼，曾有军民涕满襟。  

绾绶重为万里行，主恩谁重复谁轻。蜀门远上青天窄，海岛归来白发盈。直道果难谐世俗，左官犹足见平生。无因一送杨临贺，西望长江落日明。  

***记事***  

遗草烧残事可怜，谁令尸谏昧当年。欲凭一疏除群蔽，空抱孤忠入九泉。神室有灵惊白昼，史家何据纪青编。广平不独风微叹，从古生儿几象贤。  

***题分湖柳氏草堂***  

清明已过树森森，笠泽分流路惯寻。人语橹声诸港晓，水痕云气一湖阴。田园物外真幽绝，乡井书中感易深。安得一春常买酒，柳天横棹对鸣琴。  

***钱炳森***  

钱炳森，初名铭恕，字子方，号芝舫，嘉兴人。道光甲辰举人。有《邠农偶吟稿》。  

夜  

斗室一镫明，悠然万虑清。疏钟鸣古寺，宵柝警寒城。月冻黯无色，星移铿有声。铁衣征戍苦，安坐愧儒生。  

***甲寅四月出都途中述怀次许星叔韵***  

坂经九折敢驰驱，险阻亲尝我马<疒者>。未靖烽烟多战垒，谁谙韬略论阴符。驭夫诡谲刀藏腹，石径嵚崎剑割途。欲遣间愁沽浊酒，三蕉小饮学髯苏。  

喔喔鸡声旅梦残，平心自觉世途宽。万重山向云中立，半夜潮曾海上看。还读从教商旧学，娱亲端不羡高官。同行幸有诗人在，牛耳先盟帜树坛。  

***袁梓贵***  

袁梓贵，字仲芳，一字琴知，高要人。道光甲辰举人。有《小潜楼诗集》。  

***江梅***  

泽国荒城暮，岁寒谁问津。沧江满风雪，犹自一枝春。孤影澄波媚，疏烟澹月皴。遥天何处寄，恐触怒蛟鳞。  

***孤雁***  

寥落竟无侣，清高生远愁。风霜片影急，天地一声秋。四泽遍缯缴，孤飞何处投。故群自粱稻，嗟尔若为谋。  

***读元次山舂陵贼退二诗有作***  

漫叟儒者官，嗟官贼不如。贼民虽在官，异哉更在儒。官本他乡人，爬搜幸终疏。儒实我族类，反噬完肤无。借问腐体疮，何如附骨疽。公然闯庭场，罟擭陷阱俱。儒形盗官势，官气官眉须。哼尔诸缙耆，我前当嗫嚅。我虽尔等夷，我与官为徒。嘻尔城狐鼠，无烦尔追呼。乞尔为蛩蛩，吾钭为巨虚。嗟尔漏网凶，亲援亟苞苴。翼卵我有权，安归虐同闾。咄尔身家民，来来勿趑趄。勿言桑梓情，肤虱食在肤。勿言创痍伤，肉尽骨尚粗。贼剥尔九百，我不当千蚨。此外纷穷黎，贼虽不尔荼。我将竭泽取，集瘠能成腴。尚有群儒酸，橐笔来于于。勿曰同类为，齑黄当金输。我橐尚无底，实中需金珠。我膳薄双鸡，备物需疱厨。我党私百千，虚屯需禄糈。矧不厚所敛，何物为官谀。谁欤者违言，视此官牒符。下言乡井卫，上言军国需。公名快私虐，良法供奸渔。症结邪勿攻，更剥元气虚。死自病者受，医禄日获余。长官知未知，道已民气舒。不然胡乐输，乐输群贤劬。何以谢群贤，畀尔斧钺鈇。日括脑肺肝，膏华饰田庐。日饱髓血脂，光泽丰腰躯。峨峨复峨峨，形虎而骨狐。堂庑坐驵侩，衣冠纷隶胥。岂无旧兰蕙，一朝化茅茹。或方吓凤皇，或且歌卬须。谁能绝人命，以作时世趋。大笑行出门，灵均方卜居。即持漫叟竿，归钓湍江鱼。纷纷投饵来，既得复弃诸。含情语阳<鱼乔>，恐无食汝余。  

***舟次观雪后山***  

船窗触纸瞠冻蝇，隔窗唤山山不应。天公戏罢地媪笑，雨玉虽幻殊难矜。巨灵别逞白描手，粉本万里铺素绫。皴劈湛起水晶粟，捏凸细■玻璃层。纷如镕锡泻盘水，奇状错凿嵌水银。妙如技演目巧室，空青府筑峰碅磳。以如咸海曝盐卤，熬波出素堆丘陵。忽然化作银涛万叠涌，欲流不流，疑有白马犀甲藏威灵。魏宫户洞误屏隔，南山树尽系绢匀。玉狮嗅地背毛氄，白龙仰天鳞甲腾。玉女缟素冷逾艳，烂簪白奈鬟鬅鬙。儿孙筍列信如玉，未免丱角皤堪憎。是空是色绝拟议，但见苦日偷露光摩棱。造视更有群玉矗，又不知是山还是积雪之冻凝。便思移入广寒殿，万八千户依崚嶒。不然直作泰山倚，纵有阳炙犹堪凭空恨。可望不可即，毋乃琼宫瑶岛骨重难飞登。我时眼刮明远镜，眉峰隐隐生凉冰。扪心已信玉壸里，但恨块垒浇难平。袁安虽僵亦云乐，如此卧游得未曾。方山冠耸起摩顶，头衔直借吾知能。  

***周元圭***  

周元圭，字逸甫，吴江人。道光甲辰举人。有《吟秋馆诗草》。  

***李婿将之浦东有感***  

四海烽烟警，孤舟补被游。怜余贫病累，动尔稻粱谋。燕幕栖难定，鱼书望早投。加餐期努力，莫漫扰乡愁。  

垂老难为别，挑镫梦不成。饥来轻远道，乱后痛余生。身世飘蓬感，关河倦鸟情。故园风雨夜，相与计归程。  

## ●卷一百四十六

***赵景贤***  

赵景贤，字季侯，号竹生，归安人。道光甲辰举人，历官福建督粮道，守湖洲。殉难，赠巡抚，谥忠节。  

***辛酉十月有感而作***  

自亲矢石又经秋，多垒空增四国忧。病骨支离仍乘障，豪情慷慨独登楼。一腔热血从何洒，万姓生机尚可谋。桑梓安危桑上计，迨天阴雨要绸缪。  

***冬夜偶成示温次言***  

空城木叶晚萧萧，午夜风声似听潮。无寐一编镫自照，高吟百瓮酒能消。哀时王粲词偏美，避地梁鸿迹已遥。不用登楼频望远，青磷白骨遍皋桥。  

***绝命诗***  

岂待孤城破，方嗟力莫支。从来畺守义，敢以死生辞。乱刃交挥处，危冠独坐时。相持不相杀，鼠辈尔何知。  

裂眦呼狂寇，奚烦讲说多。断头身自分，抗手意云何。厚貌徒为尔，孤臣矢靡他。空劳樽酒献，骂坐更高歌。  

猝为群盗困，遑敢学文山。且尽从容义，聊惊丑类顽。单辞明顺逆，正气慑神奸。反覆谁家子，相看祇厚颜。  

是岂天良见，环观涕泗挥。但期能悔祸，岂必与生归。伏剑余何憾，投戈汝莫违。漫收吾骨葬，暴露益光辉。  

***郭昆焘***  

郭昆焘，字仲毅，号意城，湘阴人。道光甲辰举人，候补四品京堂。有《云卧山庄诗集》。  

***重过白马市见刈稻已了偶作述怀***  

磨牛陈迹几经过，瞥眼韶华叹逝波。世路栖皇同夏热，客中情绪觉秋多。不堪时事忧饥饣堇，已分浮生老薜萝。且喜田园无恙在，筑场稍稍见登禾。  

***观音岩***  

空舲高出云，其中剧深黝。兹崖稍低狭，划若神工剖。虬松蟠岩侧，真见支离叟。云是念庵植，绵历岁月久。如何风雨宵，不化蛟龙走。  

***重过洄溪渡有感***  

一水抱城曲，数家垂柳深。十年重唤渡，万感入悲吟。世事仍无定，斯人不可寻。秋风吹落日，江上扫层阴。  

***陈昌纶***  

陈昌纶，字凝甫，罗田人。道光甲辰举人，官内阁中书。有《量斋诗钞》。  

***别王笛生明府***  

十年京国花前酒，万里黔阳衣上尘。有句旗亭还记否，乱山残月马头人。  

***应宝时***  

应宝时，字可帆，号敏斋，永康人。道光甲辰举人，历官江苏按察使。有《射雕馆诗集》。  

***读盋山志寄怀薛慰农院长即用其九日澹然招集旃檀林即事原韵***  

桑根先生其犹龙，入世出世殊凡庸。晚耽泉石岂所愿，早躬轩冕犹非慵。东床寄我《盋山志》，如向群玉窥嵸巃。相违忽忽逾十载，未得携酒来过从。金陵自昔最繁盛，劫火之后皆蒿蓬。记曾共蹑翠微顶，放眼一望万古空。其时意熊尚雄杰，俯视多少岧峣峰。名花未厌鬓毛白，野草犹凝战血红。寇盗初平四彝服，傲岸身世谁能容。幸蒙圣恩放归去，麋鹿性喜林草丰。沧江一卧岁顿晚，惟爱深夜闻清钟。虚空打破便无碍，此理真实非机锋。悬崖撒手百事了，先生之意将无同。桓公鲁公并辛苦，武乡终竟瘁厥躬。何如靖节与元直，种秫种菜春融融。老方学诗不解律，聊赓长句呈河东。  

***凌焕***  

凌焕，字筱南，号损寏，安徽定远人。道光甲辰举人，署江南盐巡道。有《损寏诗钞》。  

***哀愤***  

填海移山愿总虚，横刀蹶起一长吁。眠蚕死债千丝茧，行蚁生涯九曲珠。地下不逢黄耳犬，城中偏有白头乌。破巢完卵伤心事，风雨将雏尾毕逋。  

***冯誉骢***  

冯誉骢，字叔良，号铁华，高要人。道光甲辰举人，历官金华知府。有《钝斋诗钞》。  

***过独流昔官军破贼处***  

纵目平芜阔，居然古战场。寒沙沈剑戟，废垒下牛羊。日落墟烟寂，天空秋水长。乱余几人在，应与计耕桑。  

***严子陵祠下有怀慰农***  

桐江江涨接西泠，相望遥遥两客星。烟水似随高士去，湖山还为使君青。天涯驿路怜芳草，画舫鸥波隔远汀。孤负平生钓游约，《移文》应愧北山灵。  

***别信州***  

六载溪山稳泛舟，他乡人作故乡留。最难风雨重阳日，背指黄花出信州。  

***金陵乱后名胜都尽惟飞霞阁尚存周缦云侍御以十二月十九集同人祀坡公生日绘图徵诗孙君琴西诗最感慨为赋长句***  

天风吹尽高城箨，雪边重见飞霞阁。弁阳诗老坡后身，自采梅花荐清酌。坡公千载一来归，城郭人民感是非。孙郎太息周郎笑，莫作新亭泪洒衣。  

***孙清元***  

孙清元，字亨甫，又字仲初，号菊君，呈贡人。道光甲辰举人，候选同知。有《抱素堂诗存》。  

***黔南驿中题壁***  

一驿出青背，一驿落井底。一驿岩罅间，一驿水声里。夜夜夜猿啼，家山隔千里。  

***十一月初六发平夷初出滇境怅然成咏***  

昆湖回望千岩隔，此去真成异乡客。一关中断界滇黔，关内晴云关外雪。长路漫漫雨雪明，销魂不待断鸿声。驿楼镫火梅花夜，便有天涯万里情。  

***九日登临安东城楼望昆明抚时感事赋长短句***  

菊酒不忍酌，步至东城闉。城头楼最高，上与天为邻。经始自洪武，及今五百春。借问檐前好风日，几见连屋累栋烧成薪。我昨初客沪水滨，乱余逢节欣饮醇。迩来又重九，胡乃四塞皆烽烟。行省不决战抚策，坐令边吏愁逡巡。巡方使者文绝伦，郡侯意气干青云。手长斧柯短，醉胆空轮囷。座中复有二三客，谈诗说剑俱清新，凭栏我独望慈亲。边云惨澹心氛氲，此楼虽高何足云。点窜欧阳诗，俯仰泪沾巾。昆池已不见，况乃城中人。  

***山馆晓起***  

一夜梦清冷，不知春浅深。开门见芳草，宿雨在幽林。听鸟有间意，问花无限心。寥寥尘境外，倚树独长吟。  

***得刘仲鸿书感赋***  

烽燧淹<田句>町，烟花梦浣江。雁书时得一，龙剑不成双。世正忧多难，城如筑受降。乱离嗤邴管，轻弃旧乡邦。  

***王权***  

王权，字心如，伏羌人。道光甲辰举人，官兴平知县。有《笠云山房诗集》。  

***题滕王阁图***  

章江浩浩挟风走，江上栏杆碍星斗。水耶云耶相与深，笔势已吞彭蠡口。主人披图催进觞，指点景物呼滕王。吴头楚尾几灵境，收入轩槛青茫茫。昌黎作记子安序，鸿文杰阁争矞皇。我闻滕王纨绔耳，辇麻作缗冷人齿。椎剥脂髓穷豪华，彩壁雕甍照江渚。王郎序宴多矜夸，杜老哦诗亦诬美。竟讬土木垂千秋，姓名长伴洪州水。吁嗟乎！当世荣，身后名，古来何事非幸成。矧今烽火逼梅岭，腥风远扑南昌城。谁能鼓楫访名胜，且上文台飞巨觥。手斟一盏荐西伯，酒阑更听松涛声。  

***暑夕谭西屏刘梦星见过***  

世情喜贡谀，涂泽成风尚。颂德皆渊骞，褒才尽奭望。笔舌争揄扬，赍鸩以相饷。遂令当世贤，功行两颓丧。我谓虚誉加，惨于得奇谤。千里求友生，可依惟直谅。勖哉同心人，规过勿谦让。恶盐湛洗铜，药石益腑脏。阿世非吾能，自行意所向。  

***述怀***  

法令纷牛毛，故牍积充栋。欲涉苦无涯，迷茫堕烟蒙。譬如夜行岐，指导赖仆从。猾胥缘以张，放手恣操纵。巍巍平章权，乃与滑涣共。岂无经世才，俯首听牵控。申韩犹逡巡，《诗》《书》复安用。  

六经于人事，细大无不赅。汉尚专经学，余绪成吏才。醇风在朝陛，恺泽周草莱。后贤扫训诂，析理穷胚胎。语录日蕃衍，闻道人人皆。实事反遗弃，政俗熊无颓。呜呼流派别，源远谁当回。  

***早发后河隄***  

禹迹知何处，空留鸟鼠名。乱山迎马首，残月堕鸡声。客路盘云上，人烟隔涧生。谁家小儿女，酣睡失天明。  

***大散关***  

千盘磴道入云中，秦塞严关此最雄。扞水南来常带怒，武乡北度竟无功。松根尚閟前朝雪，石洞时穿隔岭风。叹息宋人轻弃险，赵兴原上<韦长>交弓。  

***初抵延长***  

百里剩荆榛，荒城塞水滨。饥乌还槁骨，怪兽诧生人。驿路芜难辨，边氛煽太频。嗟嗟卢与扁，无术起青磷。  

耆老几人在，逡巡诉马前。各言轻战伐，不自识园田。转徒来千里，儿孙半九泉。皇恩非不渥，大赍已三年。  

固谓穷边苦，闻言更惨凄。此官非令长，与尔课耕犁。谁使牛羊径，鞠为豺虎蹊。弓刀抛未得，节使尚征西。  

***沈炳垣***  

沈炳垣，字紫卿，海盐人。道光乙巳进士，改庶吉士，授编修，历官左中允、广西学政。殉难，赠内阁学士，谥文节。  

***杨忠愍公谏草亭落成纪事***  

长安市上多词豪，书墙书壁喧啾嘈。巉巉片石勒谏疏，孤亭兀立星辰高。公生有胆死有节，两疏万言言沥血。彼苍特为忠荩留，纷纷尾续徒饶舌。张君劲铁笔一枝，惜不镌公临死诗。腥云漉漉壁上喷，丹心万古振聋疲。古来神物难磨泐，印识平原琴信国。鬼神呵护此贞珉，百世流传勤拂拭。我欲拓亭地盈尺，以铁铸贼跽亭侧。贼身朽尽疏不灭，人来戟手犹詈贼。  

***孙鼎臣***  

孙鼎臣，字子余，号芝房，善化人。道光乙巳进士，改庶吉士，授编修，历官侍读。有《苍筤集》。  

***江行晚望***  

江花江草日萋萋，楚客情伤望欲迷。朔吹浪高荆渚北，乡心日落洞庭西。山荒独木哀猿叫，天暗平芜去鸟低。湘浦荪荃无限思，不堪丛竹鹧鸪啼。  

***送陈颂南给谏还晋江***  

道光中年数御史，高要之苏临桂朱。复有陈侯起闽峤，矫若三凤翔天衢。陈侯骨鲠绝代无，手拔鲸牙援虎须。四夷仿佛想风采，键户著书犹老儒。猛虎居山长藜藿，神鹰侧翅奔群狙。豫章云雷拔地起，衮衣日月须人扶。如何默默不得意，飘然竟鼓沧洲枻。桑乾之水东北流，枯桑翻风白日愁。河水十丈冻始合，劝君曷不须臾留。留君掉头不肯住，刺桐城边海云暮。东志聊为公理论，归田便拟张衡赋。回首平生朋好违，长安市上晨星稀。苏子还山卧不起，君又拂衣寻钓矶。故人独有朱云在，酒炉饯别金鱼解。我有珊瑚作钓钩，赠君钓鳌向东海。  

***丹山寺***  

危崖瞰龙宫，倒射千丈碧。青冥阶不远，飞阁跨石隙。沧江回其波，沅水流向北。群飞起沙鸟，风举帆叶白。陂陀云间峰，明灭见楚色。山头朱甍出，城郭带历历。虚空延冥搜，千里入咫尺。侧身下危梯，举首割峭壁。玄云垂霮，寒水太古黑。森然阴风来，气喷土囊直。地无峨峨冰，朱夏凛凄恻。路幽闻见阻，扃鐍鬼神宅。金泥赤玉简，龙篆森<虫桀>鬲。奇秘何代文，储藏自古昔。恨无巨灵掌，尽读崇山册。手把三秀芝，惆怅缅灵迹。  

***渡沅水至寒冈遇雨宿山塘驿***  

渡舟沅水西，夷旷意稍適。乔林带清波，路引修绠直。中田稻孙长，秀色映阡陌。山石如丹砂，返照正东射。前峰忽不见，漠漠天一色。云从山外来，飞雨势甚逆。松篁引幽佩，商籁动林隙。晚投孤馆中，云散山已夕，东西田水鸣，细草悲促织。  

***红岩望晓云***  

云气薄太虚，瀰漫晓无边。不见红岩顶，安知冈与峦。氤氲自相荡，欲断势复连。仿像峨眉峰，积雪六月坚。初日升榑桑，斜飞睨高天。排空不得上，复堕层崖巅。山腰已半出，万木根齐悬。群龙隐其首，尾掉巨石穿。须臾霄汉间，绛碧五色妍。远山豁露尽，兕象出马前。秋至暑不退，毒热地气偏。何时驾雷公，一麾金蛇鞭。  

***到玉屏口号***  

山头森木与天齐，瘴雨蛮烟倦马嘶。行尽龙标五溪水，夜郎犹在暮云西。  

***相见坡***  

一峰面朝景，一峰颓向西。岧亭中峰隔，屈曲经回溪。东峰西峰人对立，前骑后骑行相及。俯循仄磴出山坳，去马已从云际入。却登中峰顶，还顾后来人。人声嘈嘈对山语，如蚁百转随车轮。车旋无停时，马驶不可止。我行悬绠上云梯，前骑威夷幽壑底。上岭复下岭，出山还入山。东西两界三十里，向背只在庭除间。人生有离合，动若参商乖。咫尺阻万里，何况山崔嵬。崔嵬郁葱蒨，展转还相见。愿言相见即知心，休令窈窕如山深。  

***重安江***  

楚水壑洞庭，湘沅势争大。沅江莽西流。穷源奖州界。西望见凤山，突兀万古砦。兽蹄鸟迹间，混混凿一派。澹瀩凝不流，绝壁照石黛。繁星丽金沙，驳荦得文贝。根蟠水府深，岸阤断峡隘。长年色惨沮，板坼百舟坏。射工掠浮影，暗伏虺与虿。日月避其幽，昼夜云雨晦。中流敻回首，艰远念行迈。浩荡越乡心，崎岖五溪外。  

***杨老驿***  

杨老驿前风送秋，宜娘山外雨初收。行人齐下闻猿泪，一片重安水不流。  

***牟珠洞***  

耆阇拂天表，祇洹开地灵。谁移珠林树，来凿白石扃。穹隆耸一柱，斜入无光青。庄严两宝塔，七级捎奔星。迦相枝倒垂，樛流延上荣。旁有紫竹林，迸露赤玉瑛。裶裶五彩幡，累累九子铃。应贞袒右臂，龙女立媌■。天乳五百道，放出琉璃瓶。味如醍醐甘，色如羊脂凝。老僧敬导客，我倦脚欲停。相从乞涧薪，就此煮茯苓。  

***夜雨铜湾舟次***  

霜柿深红枫叶殷，乱山凝碧水潺潺。乡心暮雨鸿飞急，暝色荒烟虎渡还。苗女竹枝江上曲，羸兵栗子岭头关。皇华自古怀将母，况复■愁过百蛮。  

***九月晦日陪寿阳祁相国张诗舲少宰何青士侍御于慈仁寺饯秋主人为叶润臣阁读孔绣山舍人分韵得细字***  

履綦行有声，落叶满轩砌。西山对小阁，正露仙人髻。人情秋多悲，怨此西风厉。焉知秋易尽，浩浩川东逝。惊蛇去大壑，短尾谁力掣。所以蟋蟀诗，达人善为计。吾师居洛下，公衮一蝉蜕。少宰人伦鉴，诗律晚尤细。天香祇树林，二老所流憩。鸾螭竞轩舞，僧壁银钩丽。兹辰陪清游，壸觞惬谈艺。酒酣看余霞，飞鸟入遥睇。  

***潘遵祁***  

潘遵祁，字顺之，号西圃，吴县人。道光乙巳进士，改庶吉士，授编修。有《西圃集》。  

***再游支硎***  

掩扉忽动游山思，要看千岩万壑秋。薄雾野塘移艇去，斜阳萧寺听钟留。白云双屐雨沾袂，黄叶一林风满楼。别有禅扃藏曲坞，半房花竹最清幽。  

***秋杪雨中过凤池园***  

听雨思移竹，看云忆种瓜。短垣新旧叶，荒圃浅深花。地僻方征战，天寒未室家。吴侬嬉岁晚，米价似泥沙。  

***草堂咏双燕***  

感尔衔泥意，柴扉镇不关。无心依广厦，有约到深山。紫塞秋风急，红楼夕照间。新雏慕高举，知否定巢艰。  

***一粟庵水榭与贝闰生话旧即送之常德***  

常时颇怪天厄汝，终岁匏瓜伤独处。漂摇家室到今日，卻羡君身轻可举。三年不见换须鬓，野鹤间云渺何许。忽然矫翼落人海，执手亲朋泪如雨。平生知己草间没，旅殡荒凉不能抚。桐桥烟月纵无恙，寂寞江干谁与语。亦知鸿爪偶留印，刺刺沧桑话乡土。须臾惜此眼前景，明日轻帆挂湘楚。  

***出郭***  

出郭刚乘雨后天，芳林如画草如烟。波痕乍长三篙活，日影微烘一笠圆。世事不来寻老圃，人生只合泛轻船。含情独向春江立，流尽桃花望渺然。  

***曹炳燮***  

曹炳燮，字铁香，宜兴人。道光乙巳进士，改庶吉士，授工部主事。有《遂初诗草》。  

***青坪***  

一杵桥横古渡头，卖茶棚外火炉幽。车摩峭壁逡巡过，泉绕平沙曲折流。野旷风团三面雨，樵归霜压一肩秋。连朝踏尽崎岖路，漫跨征鞍得小休。  

***李鹤年***  

李鹤年，字子和，义州人。道光乙巳进士，改庶吉士，官至东河河道总督。  

***即事***  

偶园小有菜花开，一雨今朝著屐来。草色入帘槐荫午，双双胡蝶立苍苔。  

***黄彭年***  

黄彭年，字子寿，贵筑人。道光丁未进士，改庶吉士，授编修，历官湖北布政使。  

***疏漳浦手札毕用倪鸿宝闻黄石斋归途遍游名山韵题后***  

绝粒十四朝，赋诗何舂容。孔孟不我弃，文谢今相逢。大道真受授，一节难自封，钦哉契前哲，祀祭先卧龙。  

幽居际世难，吾侪非默客。问业得相长，良会称罕逢。孝陵泣奇梦，文明伤故封。仗节在敢谏，逆鳞批九龙。  

吾家右江老，抗节无馁容。饿死岂相法，禀节时正逢。片纸发粤难，褒忠蒙帝封。伤哉确不拔，血胆归乾龙。  

***次韵答袁重黎***  

隆阴叹季驶，朝霜若暮雰。卉零刚虫鹅，畴能持大钧。神龙尽思蛰，尺蠖安可伸。鲸齿白如雪，出海千为群。雀雏闇天时，岂办千霄云。言谁药石甘，香孰知见薰。层冰凝已坚，饮鹤何处川。衤离褷脱笼樊，结巢长松根。病翮心自惜，啸侣情每勤。伊祁近尧基，政閟而民醇。丛树翳楼阁，碧涧幽含春。侧闻丹穴凤，浴水不浴浑。德牧耀奇字，华采腾轩轩。高调叶箫韶，求友灵禽园。暂饥竹未花，圣瑞谁为言。阿阁翼欲翥，九皋鸣遥闻。曷去苍筤箐，就啄茯苓根。徘徊不轻下，高奋思呈文。甚愿仪丹阙，昌运开时屯。素琴写此意，求友相彼真。长风飒然至，高下涛潺沄。沧洲绘满壁，昕夕容垂缗。卷轴山石间，天乐如衡门。客来无杂语，古义恒互陈。雅称凤偕鹤，守寒栖相邻。同声幸早应，一曲传心神。  

***庚寅九月自苏州量移武昌留示诸生***  

有朋筮盍簪，譬若鸟栖树。一鸟独南飞，众鸟东西顾。他树岂无枝，徘徊不忍去。诸生勤讲习，予亦忘衰暮。常抱离索忧，畏读销魂赋。  

聚散亦何常，进德期罔懈。六书与九章，蓺事各异派。致用求其通，面墙昭古戒。拘墟守章句，大道恐破坏。师承贵有恒，勖哉日月迈。  

化成必由学，惟士有恒心。所以武城宰，弦歌尚遗音。国奢示以俭，斯道无古今。愿为夫子铎，贡作帝廷琛。吴楚未云远，企望来规箴。  

***寄郑子尹***  

一官羁绊才抛去，又荷书囊出播州。大府求贤频问讯，先生出处合深筹。莫悲迟暮逢兵燹，赢得清间从白头。仕隐于吾两无分，友朋惭愧是兹游。  

***题陈涉江画册***  

翠螺山畔万株松，近听涛声望远峰。每展画图如旧历，一生游兴比人浓。  

佛岩颇似广元道，画笔直追王晋卿。石骨崚嶒云气定，不施句勒自生成。  

山翠四围如聚幄，飞泉百道水成谿。三谿桥畔曾延伫，闻有高人伴鹤栖。  

陶潜宅里松犹在，岂识人间有永初。何必倪文寻法乳，拈毫不觉性情摅。  

***林寿图***  

林寿图，字颖叔，闽县人。道光乙巳进士，历官陕西布政使。有《黄鹄山人诗钞》。  

***夜过松风堂***  

婆娑老树话南迁，但见秋清水极天。远火渔多僧独坐，大江风定月中悬。苍龙蜕委禅栖后，朱鸟魂销落叶前。借与蒲团袪世虑，不知换劫是何年。  

***寄蕙卿***  

松寥死后发苍浪，相望燕闽又异乡。别我不知谁可友，交君尝谓狷非狂。东山未必耽丝竹，北斗惟应挹酒浆。海峤年来蹊径杂，留昌诗教辟榛荒。  

***清明日登城隍山***  

王业偏安委逝波，东南半壁此经过。江湖越绝成中国，士女清明类上河。回合青苍沙鸟外，销沈金碧夕阳多。不关兴废伤春目，数点闽山隔翠螺。  

***次平望驿即事***  

驿平山不见，况见洞庭君。震泽湖光远，吴兴水派分。鱼鳞秋后雪，莺脰树边云。忽作洛生咏，声愁老婢闻。  

***京口阻雨***  

苍然寒色暮烟横，跕跕飞鸢与水平。三日塔铃呼断渡，一江帆叶贴依城。远钟自出南朝寺，晓角如鏖北府兵。破费千钱京口酒，醉看高浪驾长鲸。  

***望梁山***  

宫城何代倚岧峣，苑户祠宫并寂寥。三月莺花千古恨，五更风雨百灵朝。桥山弓剑疑黄帝，昆水旌旗近绛霄。不料霸图销歇后，又经劫火土成焦。  

***雪沧同登西城楼以诗见示次元韵***  

长乐门开晓角愁，谈兵人老雪盈头。咸京自昔兴亡地，渭水无情日夜流。莽荡川原连战垒，艰难刍秣唱军筹。玉关定远今谁属，怅立西风缥缈楼。  

***杨翰***  

杨翰，字伯飞，号海琴，又号息柯，宛平人。道光乙巳进士，历官湖南辰沅永靖道。有《■遗草堂诗钞》。  

***画眉关***  

旧梦飘零不可思，浮萍飞絮再生期。西风万里吹游子，愁听空山叫画眉。  

***自题画扇***  

一椽草草结山阿，卧听飞泉洒薜萝。白石苍苔无客到，满林寒叶雨声多。  

***思范堂落成与永郡诸君宴集周迁安学博即席赋诗依韵答之***  

对酒谈兵动四筵，解牛早已目无全。乾坤牢落悲时事，山水幽深忆昔贤。五夜风霜曾草檄，三春花月好飞笺。于今越石雄心退，鞭影甘输祖逖先。  

***柏春***  

柏春，字东敷，晚号老铁，蒙古旗人。道光乙巳进士，授兵部主事，历官直隶候补道。有《铁笛仙馆宦游草》、《从戎草》。  

***周云圃太守游宦粤东***  

山左清才骑省郎，期期口吃笑周昌。一官琴鹤艰行李，九曲鱼龙绕故乡。傲骨有时增妩媚，薄醺亦足助清狂。还怜万里饥驱客，海上波涛撼五羊。  

***磁州***  

太行王屋竞嵯峨，讲武城荒俯逝波。上党雄关通滏口，北平新界画漳河。水村香煮雕菰滑，野市云堆吉贝多。风景江南差可拟，买田竟欲辟烟萝。  

***发平干避雨败寺***  

竟日平干路，纡回大陆间。寒云难作雨，断阜亦名山。荈饮清泉涩，钟倚老树间。百年余破寺，佛髻堕花鬘。  

***晓发正定***  

冰合滹沱后，舆梁创构时。乱沙穿水破，孤塔撼风危。野阔狐跳迅，林寒鸟语迟。荒村呼豆粥，犹许疗晨饥。  

积霭空林外，遥山失翠微。铃声摇乱梦，帘影得朝晖。溜疾水犹活，霜浓沙不飞。劳生尘鞅里，那息汉阴机。  

***呈恩缄庵尚书***  

将才本天授，生为梁栋资。次亦历兵间，深识行阵机。自从三季来，世降风逾漓。杀机迭相胜，权谋日以滋。苟未历锋镝，乌能工指麾。识途有老马，卒伍咸可师。古今兵家言，方策犹昭垂。胸中罗武库，幻出风云奇。绝学非师授，抵掌承平时。父书纵能读，勿为赵母悲。  

微兵数逾万，一家萃胡越。势既等乌合，搏沙终坼裂。懵然金鼓间，步伐棼无节。耳目囿韬钤，恩威轻斧钺。未能指臂联，何以著勋烈。古人推腹心，情谊敷恺切。嗜好喜忌殊，才能赢缩别。仁义即法律，沦浃在肤发。齐然为我用，赴蹈亦愉悦。乃知背水师，操术徒诡谲。  

见贼哗相走，失律则有诛。岂不畏军政，强懦同一途。战罢按功罪，黑白互欺诬。桃僵或李代，攻瑕且掩瑜。计非厉选锋，畴其奋前驱。值兹寇氛恶，同仇极海隅。激扬术匪难，拊循情自孚。岂无翘关材，英风冠万夫。徒木信能示，食駮报可图。盘根畏利器，况乃摧朽株。  

行军用侦谍，朴与黠相济。纯笃情不欺，儇巧机无滞。虏在吾目中，明镜绝尘翳。亦如血脉流，百骸岂顽痺。事因难见巧，心以定生慧。料敌无遁形，飞腾奋锋锐。傥教择未精，薰莸任同器。讹言乱神明，疑信迭牵制。将如狐听冰，何以决大计。始信用间难，爪探亦非易。  

***蒋超伯***  

蒋超伯，字叔起，江都人。道光乙巳进士，由主事历官广东候补道。有《通斋集》。  

***金贞祐省差铜印歌***  

筼筜作花白于鹭，两两狐狸上宫树。青山误尽少年人，汴水无情又南渡。五十万瓦迁一官，正衙还画金龙蟠。可怜总付幽兰火，此印区区幸独完。印难完，恨长在，附子乌头速其败。神僧心印早了然，呼儿散枣向街前。  

***题东阿旅舍***  

石乱不成路，东行常有声。荒山无鸟语，瘠土半驴耕。乘月投茅店，浇愁唤麹生。夜来乡梦破，楼鼓报严更。  

***包刺史棣园***  

斗大江城内，何年凿洞天。湖心横小艓，山胁出飞泉。树作罗纹细，花争玉导妍。风流佳刺史，应是十洲仙。  

***九日同来峰慕杜登黑窑厂***  

一上荒坛思渺然，苇丛云落菊丛鲜。蓬莱宫阙秋如画，杜曲桑麻碧似烟。斜日收回骑月雨，方塘勒住出山泉。嗟予梦绕花村路，叶墓登高溯往年。  

***寄唐伯华***  

洺水连鸡泽，还从钜鹿行。回波无止处，如我望君情。又见门丞换，何尝吠犬惊。新年当把襼，五马向春明。  

***贼退***  

贼退孤城尚岿然，凄凄霜淞白迷天。岂无荆棘遗寒朗，更恐萑蒲戴阙宣。转戍已经三岁久，乱离难得一家全。虎班突骑屯江上，乘胜应须荡八埏。  

***将赴京师闻山左寇警然仆意不可止作此示诸友***  

寿良城外贼连营，济水非如往日清。州郡莫拘三互法，诏书已命五阳兵。饥肠自古多奇策，款段何妨作远行。胜似青油戎幕下，眉摧腰折向宣明。  

***与羲初慧福寺看牡丹***  

慧福牡丹开正浓，新妆笑靥媚春风。楸花亦好无人爱，两树亭亭夕照中。  

***沈丙莹***  

沈丙莹，字菁士，归安人。道光乙巳进士，授刑部主事，历官安顺知府。有《春星草堂集》。  

***春日即事时馆惜薪司■衕***  

寂静书斋昼掩扉，一帘香篆故依依。研涵暖日隔窗炙，风卷晴沙穿户飞。曲巷荒凉春不到，重城深邃客来稀。花开梓里应嗤我，草长江南人未归。  

***宿滑县和壁上韵***  

三九严寒苦忆家，轮蹄已瘁客程赊。荒村遍是三毛饭，淡水艰于七品茶。漫说燕台搜骏骨，剧思乡树著梅花。白云深处频回首，亲舍迢遥霅水涯。  

***苦寒吟和周岷颿学博***  

有客有客蟭螟巢，各持一笔暮复朝。朔风怒号骤凛冽，砚冰高凸硬于铁。捉笔在手指将裂，榾柮欲煨炉不然。柝声敲断人未眠。凉月窥窗镇相逼，袖手相对心悁悁。忽忆豪华朱邸擅，醉酒羔羊正开宴。又忆街头卖饼翁，萧条裋褐风霜中。世事不齐殊悲欢。书生之寒犹非寒，敝裘在身谁云单。冁然一笑共拊手，陡觉暖气融融生户牖。  

***唐太宗哀忠墓***  

杨花开后李花开，依样征东万马来。黩武不愁新鬼哭，瘗骸空替古人哀。禅关已改襃忠额，宫掖犹闻敢谏才。争似富民颁汉爵，暮年温诏动轮台。  

***除夕小亭招饮座上举贾浪仙祭诗事***  

小亭主人才高翔，秋来健笔摇岳阳。鹭堠乌亭足吟兴，归来示我诗满囊。满囊诗句满座客，高筑词坛作除夕。有怀岛佛撚吟髭，年年设祭陈新诗。韵事艳传许相效，莫辞共引琉璃卮。我愧粗官走尘土，不学浪仙作诗苦。穷年底事劳精神，欲饮茫然何所补。  

***途次见锄田者感赋***  

圣道济天下，鲰生讵办此。聿受孔子戒，遂学孔子仕。行义齐险夷，受任无远迩。辙环不到秦，我行万里许。未晓上征{安革}，既昏犹未止。出都阅旬余，计程乃方始。愧彼锄田人，一生守桑梓。中有沮与溺，应笑栖皇子。  

***龙硐背***  

筹笔驿西流滔滔，溪声漰湃飞涛。一山横绝水流处，翠屏矗立千尺高。水流不可遏，山高不可越。岩下一窍通，泻若桶底脱。我疑洪水泛滥时，此间浩瀚无高卑。西羌来禹禹曰咨，咨尔庚辰其平治。檄下龙宫神力施，龙受敕召不敢诿。穴山泄水水乃退。然后峻者为崖巅，平者为原田。高高下下位置罔攸愆，我来舒啸龙硐背，骊龙骊龙且勿睡。欲问澹灾旧时事，骊龙贪睡不闻声，但闻硐底流水鸣瑽琤。  

***和赵铁筠太守差次即目之作***  

出郭无多路，惊看战垒高。秋原断烟火，破屋长蓬蒿。党恶曾鸣镝，同仇更带刀。负嵎氛尚炽，扫荡仗戎韬。  

乱后修文县，苍凉百感增。儒冠变酋帅，官吏傍残僧。人面瘦似鹄，鬼磷多无镫。山城矧已堕，狼虎昼凭陵。  

觅路遗黎返，遥闻赐复恩。枌榆迷旧径，井灶出颓垣。雁集嗟无室，乌啼不见村。饥肠饱新穀，耕者几人存。  

***白泥差次见比户皆食蒿喟然作采蒿行寄戴商山观察***  

哀鸣满四墅，四野无稻粱。可怜声嗷嗷，日夜鸣饥肠。长欃无处觅黄独，中野惟蒿带烟绿。口实乃与角龙争，性命但凭寸茎续。鹑衣村妇蓬鬓鬖，后者五五前三三．终朝采蒿蒿满篮，携篮归来红日酣。释之蒸之如荠甘，土锉一饱偕夫男。夫男一饱力可用，踯躅水田秧插种。青青田中秧，籽粒借官仓。所祝刈获丰，官仓得填偿。囊有余粟充资粮，蒿兮蒿兮谁尔尝。苦忆年年穀未熟，打稻交官犹未足。  

***九里箐***  

七里雾，莽喷■。九里箐，森葱蒨。雾多日出消，箐深日不见。左右峭壁立，仰窥天一线。密树纷排连，丛竹互千万。时疑薜荔中，山鬼白日现。我行腊已残，冻沍集飞霰。玉树交枝柯，银海为之眩。  

***奢香驿***  

秦开五尺道，牂牁汉内属。唐蒙斩令头，星邮远相续。爨瓒一窃据，千载沦蛮服。明祖纡远略，鞭箠森都督。奢香诉君门，九驿为君筑。遂令龙场路，使节通巴蜀。缅想经营初，锦袍亲督促。一曲西溪水，曾照人如玉。宣慰绪勿延，明社嗟已屋。惟兹旧驿亭，香名永芬馥。奢香树边功，良玉拥戎纛。天生奇女子，争辉二申录。  

***内庄吊王中丞三善***  

重围亲解贵阳城，手翦蛮奴十万兵。虎子不擒空入穴，豹皮虽死尚留名。降人轻信悲文伟，烈士无援恨进明。一卷黔书论成败，平反苛论仗邹生。  

***乾堰塘***  

行行乾堰塘，村墟起山脊。四府始并设，两郡于兹画。往时闤闤多，民气今促迫。虎狼去已远，搏噬尚有迹。曹家潄芳楼，曾为一宿客。渺焉不可寻，惟见荒烟白。  

***记黔西州桂箐团徐生先任死难事***  

滥泥沟深，壤接鸭池。弓箭结社，桂箐魁奇。孰纠集是，先任徐氏。新场杀贼，惟桂箐之士。壬戌仲秋，寇犯龚州。爰壁城下，爰肆虔刘，乡各自守。徐生曰否否，谓乡之于州，犹手足之有首。奈何勿救。乃召其伍，乃建旗鼓。奋臂一呼，人莫不武。贼骑云屯，孤军无援。先轸赴斗，乃丧其元。仲叔季弟，东海昆孙，二十二人，歼旃无复存。呜呼国殇，羞彼戎行。汪童死姬，华殖死姜。勿曰微贱，伊史乘之光。  

***云林纪游次孙琴西观察韵***  

朝踏山翠夜湖月，借得行云三只袜。袜敝可以狮子呼，招邀更赴云林娱。路入云林尘念绝，世事佛云不可说。蛮山奔走年复年，西湖一卧宁非缘。肯以东施比如玉，西子西湖看不足。亭下泠泠鸣冷泉，入听何必非管弦。洞访纯阳共一哂，倒出石林垂玉筍。  

***同游云林吴和甫少宰诗成即步元韵***  

杨柳满湖隄，掩映篮舆影。登楼待佳客，纵目林亭迥。吏部今斗山，萧然驺从屏。小憩入吾庐，花覆廊茅静。老眼健论文，活火徐添茗。胸次无拘孪，有若树脱癭。众宾先后至，头衔各清冷。只有孙子荆，坐啸冠慵整。人生贵適意，游息趣各领。遂循菰蒲行，不待山灵请。  

***路璜***  

路璜，字渔宾，毕节人。道光乙巳进士，官洛阳知县。有《黔灵山樵集》。  

***春日偕同人登德沟文昌阁***  

连朝密雨静柴扉，小霁携朋踏翠微。孤磬远随流水度，危楼斜倚暮云飞。桥通芳草迷游屐，烟锁垂杨隐钓矶。到此尘心浑不染，乱峰高处落霞晖。  

***明月庵***  

绝顶构茅庵，禅心一镜参。片云留野鹤，明月印秋潭。室小生虚白，江空曳蔚蓝。此中谁遁迹，孤磬下危岚。  

***致祭中岳礼成恭纪***  

五色祥云映碧空，瓣香谒帝一诚通。心期海晏河清日，典重春祈秋报中。二室西来连华岳，三川东去走鸿濛。休矜玉检金函盛，封禅无文圣业崇。  

***涧水***  

涧水西南来，湍流如激箭。霜清潭亦澄，乱石出沙面。断岸勒回波，莹澈毛发鉴。崖畔半村居，晨汲供炊便。沿溪爱清泠，游鱼净可见。缅想枕流人，高风徒仰羡。  

***白沙砦外偕汪济川观水磨***  

天地运纽枢，日月互轮转。激水寓化机，回旋妙制展。疾若风行车，驶如驽恋栈。深涧走雷霆，浪花翻雪茧。斗室小容舠，盘磨大逾艑。不假人力施，疑有神功遣。玉屑碾纷纷，珠英霏翦翦。竟日无停机，一泓弄清浅。昔人侈谈天，圜盖识者鲜。佛法怖众生，风轮象空衍。求虚岂疗饥，適用等濬畎。运行得自然，手足少劳勉。仰观太虚中，白云任舒卷。  

***伊阙怀古***  

妙境天然画亦难，客来凭眺酒杯宽。消沈王气三龛佛，浩荡诗情入节滩。伊水东流归洛汭，邙山北障少峰峦。平泉金谷俱陈迹，剩有名区得饱看。  

***重游蔬香小圃赠梦庐***  

数亩清阴地，重来雨后天。帘栊殊豁达，水竹媚清妍。树密留云久，庭虚得月先。此中真况味，静对扫言诠。  

片雨高城过，微凉几席加。泉甘浮细乳，菜美茁新芽。径曲难容马，篱蔬不碍花。莫嫌近城市，到眼遍桑麻。  

种树多于屋，墙低野望宽。看花时过客，对竹画生寒。碧涧分泉易，红尘到枕难。卧游忘早暮，脱略谢衣冠。  

***张大观***  

张大观，字巨卿，一字愚谷，铜陵人。道光乙巳进士，官新昌知县。有《遗稿》。  

***早秋作***  

凉风吹几日，木叶下庭柯。秋色先人老，诗情向晚多。望云知海气，闻鱼想边歌。一样江南月，前村照骆驼。  

***送实甫南旋***  

萧萧落木晚烟稠，白草萦纡古陌头。诗带秋声人送别，酒摇山色树含愁。一帆随雁成南渡，万里乘风据上流。莫漫推篷横短笛，蛟龙恐抱夜珠游。  

***陈昆***  

陈昆，字友崧，开县人。道光乙巳进士，官宜春知县。  

***沙洋***  

野渡茫无际，江心剧有情。酒楼镫影淡，鱼艇水声轻。月向船头落，云从树杪生。旅愁消已尽，绿蚁不须倾。  

***周劼***  

周劼，字献臣，彭泽人。道光乙巳进士，官息县知县。有《瓶城山馆诗钞》。  

***明熹宗小斧***  

委鬼当头政令弛，太阿之柄倒持矣。何事君王执斧柯，竞传儿戏深宫里。金字煌煌斧背镌，龙飞岁月明天启。九重宴坐一事无，镇日摩挲此奇技。惜把銛锋误指挥，不斩貂珰斩正士。庙堂钟虡叹销沈，内殿旋闻斧声起。从来淫巧荡君心，无愁岂是真天子。此铁何人铸六州，大错几将神器徒。  

***朱锡绶***  

朱锡绶，字啸筠，镇洋人。道光乙巳举人，官湖北知府。有《疏兰仙馆诗集》。  

***琴川夜泊***  

遥山迎暮色，一棹入琴河。远火随风乱，繁星照水多。夜凉生月渚，秋思讬烟萝。人静闻天籁，萧萧渔者歌。  

***湖上送春***  

微雨新晴三月天，白隄垂柳欲飞绵。流莺啼杀春无语，宝马香车又一年。  

钟声塔影夕阳间，云本无心石亦顽。不管春来况春去，落花如雪掩禅关。  

***春阴***  

二月连阴柳殢青，萧斋卻扫正清泠。春如中酒因风雨，花不能诗有性灵。客里得间尘脱网，静中闻沸玉浮瓶。远山一角轻云碧，写入窗间六曲屏。  

***荆南书院赠王子寿比部即柬龚九曾农部彝陵***  

翼轸南星曜玉河，图书座上列星罗。大江灏气菁华聚，终古奇才抑塞多。十子早腾都下价，九秋争唱吨中歌。狂澜欲挽谁同志，居士南峰隐碧萝。  

***登螺山遂访王子寿草堂不值***  

路转峰回入画图，登临顿觉壮心孤。溟濛云气通衡岳，蜒蜿江光互蜀吴。已喜名山供醉卧，可怜国士尚饥驱。我来欲访围棋处，斜日长林噪暮乌。  

## ●卷一百四十七

***周寿昌***  

周寿昌，字应甫，一字荇农，晚号自庵，长沙人。道光乙巳进士，改庶吉士，授编修，历官内阁学士，署户部侍郎。有《思益堂诗钞》。  

***秋夜独坐***  

横胸五岳耸嵯峨，自剔残镫倚醉歌。阶下寒蛩楼上雁，十年消受此声多。  

***山行杂咏***  

山萸子熟趁风落，荞麦花开如雪飞。入林路曲不知返，高下乱峰青四围。  

***金陵春暮***  

铁瓮城西耸丽谯，秣陵东望路迢迢。苍茫云树逢三月，歌舞河山递六朝。细雨湿花朱雀桁，晚风低柳白门桥。乡心未逐春波长，江上孤篷夜听潮。  

***拂水山庄***  

几树残阳故国春，沧桑回首劫灰新。褚渊旧日原名士，危素兴朝自老臣。末路艰难同有死，清流朋党愧斯人。绛云莫更寻遗址，欲遣西风荡庾尘。  

***书张江陵传后***  

相公礼数绝班联，生是升霄死坠渊。博陆祸萌骖乘日，元成恩断仆碑年。曾无梁窭池台盛，并异京攸父子权。弱主衰朝中外肃，千秋谁似济时贤。  

最怜庄烈一朝臣，五十人无此一人。法禁貂珰严内侍，令驰羽檄靖边尘。微嫌俭逊公孙被，未许人污丙相茵。尚有文孙死奇烈，荆山桂岭两嶙峋。  

***夜坐摊书不寐赋此卻笑***  

霜月夜已寂，丹黄心未疲。读惊邻寝梦，吟续旧游诗。柝误荒鸡补，镫昏黠鼠窥。手书还兀坐，自觉老夫痴。  

***偶书***  

嵇康疏懒步兵狂，束缚从来与世忘。四十年中百忧患，三千界里一毫芒。角凭蜗寄分蛮触，腹任蝉饥谢蛣蜣。饱饭读书吾计得，不须秋水悟濠梁。  

***胡恕堂中丞听禅图***  

粤秀峰头妖雾横，先生到日欃枪平。西子湖头秋月皎，先生去后烽烟扰。一去一来何因缘，是有妙法非言诠。心慈合造人间福，量大能超劫外天。天台一万八千丈，飞仙往往凌风上。忽从古德证三生，俯瞰尘寰空万象。鱼山梵呗几由旬，白足历见宰官身。手持龙节敷灵雨，活物岂数恒沙尘。修罗不艺青莲火，小歇津梁参佛果。根芽悟彻去来今，丹青妙写人天我。我昔问绢之江涯，石梁曾访赤城霞。披图愿附听经座，笑摘灵山一瓣花。  

***秋泊***  

渺渺烟波叠叠愁，飘然一叶荡中流。湘江老得秋如许，不许芦花不白头。  

***澹忘***  

力遣牢愁付澹忘，垂帘枯坐静焚香。官间屡集惟书估，老倦常游是睡乡。室有吟声贫亦乐，秋多晴日昼仍长。遗文更欲传家武，泣语诸孙好护藏。  

***镫下校书毕即书其后***  

昼夜丹黄漏未终，肚怀犹作少年雄。书烦人写惭麟士，诗逐年增似放翁。竹径有阴微翳月，纸窗无隙暗生风。文章报国终何济，便到渊云未是工。  

***饮酒杂诗***  

我生不善饮，见酒心辄喜。酒户三数人，视我颇知己。人生隔胸臆，对面千万里。惟有醉后言，谬误亦至理。当其饮极畅，天地归尺咫。幽暗靡不宣，披豁倾底里。不闻羡门生，能胜刘伶死。穷达况有命，此酒未可止。  

***晒旧衣感赋***  

卅载绨袍检尚存，领襟虽破卻余温。重缝不忍轻移拆，上有慈亲旧线痕。  

***李联琇***  

李联琇，字季莹，一字小湖，临川人。道光乙巳进士，改庶吉士，授编修，历官大理寺卿。有《好云楼集》。  

***书怀***  

鸡鸣太白高，人事迫人起。晨钟敲一声，兹为忧患始。我生鲜营扰，百虑皆芟除。能使终日心，长如未晓初。  

乌兔倏东西，天行若旋磨。我年日以增，我志日以挫。回思昔所业，不值一涕唾。伤哉迷复凶，蜜没矫游惰。朝光海上升，起起毋耽卧。百年曾几何，一半睡乡过。莫打黄莺儿，留啼惊梦破。  

结交不识心，终非计之上。君谓河冰坚，其下翻潜浪。浪翻无已时，冰也成流澌。君为踏冰人，浮沈安可知。世途尽如此，慎勿矜坦夷。  

枯桐偃道畔，雪霰竞相侵。不知谁采取，刻作云门琴。一弹复再弹，凤鸟闻声至。回首抛弃时，穷通何回异。岂不感恩情，其如不复生。朽质长已矣，空存身后名。悠悠身后名，郁郁穷途志。著书藏名山，本是无聊事。  

我笑杜陵翁，大言庇天下。尚乏三重茅，何来万间厦。豪情空自夸，热血尚谁酒。不若素封儿，余润分孤寡。所活虽无多，尚有衔恩者。  

***悔昔篇***  

屠龙破千金，巧技支离误。刻猴斋三月，无成触燕怒。洴澼安知摧越军，簉弄徒言答《韶》《音蒦》。君不见，制科习气古来耻，平生悲咤吾虚度。六年应举业时文，八载登瀛课律赋。日为小诗心不间，夜书细字身如锢。卢仝束置《春秋》经，李沆忘参《论语》句。俳优久习无文章，古义稀闻况时务。猝逢世变需人才，太息谁储济川具。士为名累鱼中钩，莫待名成方猛悟。  

***夜抵延平驿馆***  

好山偏傍恶溪横，到此山程胜水程。岭入画来兰若占，滩无舟处竹簰行。市嚣一霎旋经镇，塔火微明渐辨城。欲向龙津觇剑气，深更冻雨宿南平。  

***赴福宁度白鹤岭作歌***  

身登白岩鼻，足踏巨鳌背。攀天不盈咫，观海直穷界。闽陬恒燠无冬令，到此严飙飒衣带。璆然振佩凌寒空，指挥岳灵骋雄怪。城郭在下微难辨，日轮投西低恐碍。拔戟一队张吾军，挥斧六丁凿何代。疑是巴山蛇，食象骨不碎。绕磴摩腹高昂头，蜿蜒蜕壳半空挂。又疑华阳龙，罚雨天所械。生缚倒竖如云梯，度人上升出尘壒。问之土民曰不然，由昔有鹤来蹁跹。山以鹤名复象鹤，过客逾岭窥行全。斯言验否在回望，果见如融将翔烟。终知鹤意不余弃，留送返日青行缠。呜呼鹤势盘千里，犹恋其乡不轻徒。我今寸步费经营，海角天涯枉投趾。久劳于外胡不休，鹤兮鹤兮为我谋。  

***自福宁旋省度白鹤岭***  

陡绝舆夫肩，高出飞鸟翼。鸟飞有时集，夫无半岩息。半岩欲倾泻，可下不可立。一舆直压肩，扛举万钧力。奚翅上山劳，舆如牵井汲。匪徒夫力竭，舆中亦危仄。上苦缒城升，下防倒箧出。漠漠舆帘外，茫茫海难测。謦欬生风雷，吹落杳无极。以手障舆帘，不敢一转侧。兢兢坐如塑，自午洎日入。岭尽官吏迎，乃得下舆揖。  

昨出泰山道，不惊泰山高。山麓犹挽车，邪许随鸣钟。仰瞻但雄伟，峭峻非所襃。兹岭即州镇，敢向乔岳骄。胡为更耸峙，孟隘加韩豪。绝壁坏通马，人行若升猱。傥使移东封，知让谁摩霄。共惜堕荒僻，难役群灵朝。岂悟无佛处，称尊名易标。彼都土基厚，此邦地势凹。彼所谓平地，高于此山腰。村郭隶半天，突出唯山椒。讵同宁德县，坐堑观岧峣。我论祇凭臆，客来为解嘲。在山竞言山，当局鉴多淆。谁为汗漫游，海上评沃焦。  

***三百三十有三士亭歌***  

吾闻羊城使院仙掌石，九曜飘零太湖白。当年刘疏药洲，鍰罚罪人运灵壁。鲰生不作岭南游，未抉榕根摩藓刻。落星浩劫话沧桑，遥悯千夫困鞭策。何如遗爱播瓯闽，庭贽纷纶献瑶席。北平学士创池亭，点首诸樊语鸿迹。珊瑚入网竞罗珍，羔雁成群俨披籍。归装不压郁林船，载酒奚夸扬子宅。后来司空摹作图，题墨曾邀先大夫。诗中恨不拜石丈，太息輶轩迅一驱。夙披手泽怅难见，两世神交迟觌面。石渐兀臲亭更倾，重整规模供赏燕。漫怀学士与司空，坐亭读诗泪如霰。皋鱼风木触悲辛，召伯甘棠迹未沦。去思在口兼在目，远利近名非所珍。三山瘠土今益贫，安用寒虫输算缗。臣门不费一钱贽，怪叹峰峦重累人。  

***春兴***  

劳久思一间，间来即生懒。观书亦云適，胡为卧持卷。一叶未及繙，颓然合双眼。睡味与书味，酝酿十分满。不知春昼沈，花阴渐斜转。卷从手中堕，枕低恣蹂践。有如带宿酲，软饱浪抛琖。觉来闻书声，童塾课方展。何以导儿曹，此生太偃蹇。旁人谬相谓，高卧非荒湎。梦中岂得句，呓语兴不浅。走觅南邻伴，斋扉反扃钥。春晴谁不出，我亦一登阁。面城无街市，旷远横溪彴。倚槛数行人，茫不辨老弱。转为行人窥，仰指且前却。足未入官府，讶见此乘鹤。庾亮多宾僚，是否官同乐。相望渺千里，遥情未容度。何处暮苍然，一绳纸鸢落。  

寄园树槐柳，秾春但一碧。邻家为补景，出墙杏花白。宛然臣里姝，自成词赋客。微风度兰麝，宿雨炫容泽。远近嫌疑间，含情两脉脉。于兹不三年，当为大夫惜。  

缭垣皆蔓菁，多日茁新芽。方柔不采摘，叶大今已花。此物便军食，屯兵忆襃斜。沃沃彼何知，讵悲蜀妇髽。我见生远愁，战场尚风沙。虞灶或乏此，衔种倩飞鸦。不嗤细已甚，取给免士哗。炎炎虽隔境，噀雨怀栾巴。  

浮远余空亭，乃在君山巅。我楼与亭对，下视皆麦田。恍共山灵博，碧罫为棋盘。又如竞妆服，藻野兼缛川。年前少雪泽，麦性不畏乾。青葱兆成实，鸟雀声先欢。疲甿不敢庆，硬饼何时餐。还望雨旸若，禾熟如麦然。后丰补前歉，庶几课税完。竭力服农亩，输饟不我宽。  

***魏源***  

魏源，字默深，邵阳人。道光乙巳进士，由内阁中书历官高邮知州。有《古微堂诗集》。  

***客怀柬龚定庵舍人***  

一年春一度，一夜梦一枕。春去梦醒时，回首了无影。微雨原上来，洗我生窗静。以君衣上月，照我花前饮。门前临大道，石坂成畦畛。左有万蹄痕，右有千辙轸。自有宇宙来，车马无停骋。车上客遥遥，车下尘隐隐。  

长安都会地，车马万阗咽。所喧本非我，城市如山泽。入门纷书册，出门耽水石。苦乐虽殊途，同为物所役。何如掩一关，虚室中宵白。劳劳啼夜乌，夜静未遑息。  

东风吹草青，西风吹草黄。惟有客子心，不随草短长。束发慕仙真，倒影凌扶桑。幸遇广成子，牖我先天方。中道牵小术，歧路多亡羊。日暮临广莫，天风振枯桑。前途怅淼淼，后辙悲茫茫。惊沙如海涛，欲济川无梁。安得遵云衢，及此桑榆光。  

地平如板舆，天覆如穹庐。与君百年内，讬足无斯须。试问所营营，花蕊上蜂须。一春所酝酿，广为三冬储。下备子孙哺，上奉君王需。区区一饱间，竭此百年躯。谁知甘似饴，出自苦之余。  

***华山西谷***  

苍苍惟一色，不辨云树峰。浩浩惟一声，不辨风泉松。入谷几千曲，穿云将万重。时时乱石间，洄潭卷天容。寻源不得源，讵惜劳双筇。山荒人迹绝，猿鸟俱鸿蒙。谁知万壑响，出自微泉淙。万泉之上游，关键万峰中。出入石府藏，讵非龙所宫。空翠风不卷，气与诸天通。  

溪山各无言，万去所酣醉。水石各无心，万松为映渍。松云几万重，浸得衣浑翠。身似鱼游空，何待生羽翼。仰视峡中天，古井澜不沸。咳唾不敢轻，谷响殷潮势。步步皆岳魂，息息通仙忾。莹然一寸心，苍苍照天地。诗难状碧空，梦亦浮元气。何人苍龙岭，俯瞷思飘坠。请谢世网尘，和枕秋云睡。仙犬守云扃，毋许渔樵至。  

***岱谷西溪***  

山大水声小，水与山不敌。谁知砉砉响，能静岩岩魄。岱宗石不裂，裂即万寻壁。山泉云际青，飞下勇无择。涧水奔赴会，供此双龙吸。嵯峨萧瑟间，声光百寒碧。仰视苍苍天，坼入巉巉石。倾崖宿苍阴，倒影地不及。不辨峡西东，但随溪转侧。到此顿忘归，今古空明积。昔贤此考槃，觞咏谭王伯。至今濯缨亭，气与岱宗赫。山禽不敢啼，草树若屏息。悄然万虑澄，何独红尘隔。  

***岱谷灵崖***  

北山恒若渴，得水已足豪。何况天城墉，四壁围周遭。万木千水石，相合成空涛。置身万绿中，眉入松间毛。回顾木杪平，始觉所历高。离宫负苍翠，梵宇横山椒。当年法雨地，诸天殷海潮。逃喧入寥寂，未觉流泉嚣。僧愧隐居逸，悯我征途劳。极目云天间，陶然咏唐尧。  

***太室东溪卢岩涧***  

度梁访天门，忽讶山无底。穿出碧玲珑，渐深青壁垒。人影没数重，倒在波涛里。白云不在天，明月不在水。落此乱石坳，钟声催不起。但闻涛隐沦，不测泉终始。崖高水深深，天寒日色死。请君雨后来，一赠钧天耳。  

***登太行绝顶***  

临险如大敌，奋势成独往。竭尽筋力能，驯至青冥上。一壁石怒生，千崖狞相向。石云昼不收，崖瀑夜逾响。数日惟一登，不知所历向。及颠反下视，始悔轻身妄。俯影如在渊，其深不及望。中奥何包孕，山于斯府藏。一降一生妍，一步一回仰。  

一石互千里，石上森万峰。羊肠绕其西，孟门峙其东。凛然长黑云，我行入其中。崩崖划大谷，飞瀑裂鸿蒙。诸山听指挥，趋侍何鞠恭。关塞肘腋扼，郡邑尻脽从。昂头赴东海，三月脊犹穹。绝顶竟砥平，万马屯崇墉。建瓴批捣势，扼吭当关雄。一面制天下，络绎驱驼<马蒙>。宜乎紫团参，自古王气锺。到此身骤贵，宇宙蟠心胸。承平无险要，怀古来悲风。  

***重游百泉***  

天风吹夜泉，琤若雨声碎。不知一片月，已上啸台背。遥山白于晓，林樾失翠黛。湖云碧丁烟，因风荡为籁。相将沿隄去，步入空明内。俯仰寒苍然，清气不可界。且与夜渔人，伫立听石濑。  

***盘山纪游***  

北龙到海尽，郁锺泉石秀。嶻然大黑云，横枕蓟门右。矫首忽西上，欲与太行斗。青苍无坼虩，谁识中藏奥。全变边塞莽，自成苍玉宙。阳崖百卉尊，阴谷千冰溜。松云栋牖出，韶頀阶除奏。我来雨后山，黛洗烟岚透。干霄千石奋，喷雪万泉吼。雄哉造化藏，远笑骊山陋。  

***重游盘山寺***  

青壁障我前，丹崖枕我席。瀑雪响我左，松云滃我腋。溪声以为楼，溪光以为宅。山重水复中，放出一泓碧。僧送出山泉，泉迓入山客。同音有殊听，高下善相即。心间水益空，谷静音如积。去年听盘泉，泉声尚凄激。今年听盘泉，盘泉更清寂。  

***栈道杂诗***  

陇山自此终，南山自此始。秦坤蜀艮吭，大断乃大峙。万山东一坪，沔渭分峡水。观山必观峡，左右万峰倚。雄关互云际，联之一线耳。果然关之东，雪瀑半坡起。翠壁泻浪浪，万仞杳无底。陈仓大散关，一扼千夫垒。平世息龙战，窟穴犹虎兕。登高复何畏，一呼万山唯。前途大阖辟，造物意未已。  

山势日以高，山气日以横。俯首壑前云，侧足身外径。陟岭知势积，薄霄畏身殉。俯视升氛劳，始知奔峭盛。身已陟云梯，前山犹万仞。风餐露宿中，更向前林进。昨宵最高峰，已在舄底衬。中天腐骨轻，下界尘怀净。临深履薄中，涉险惟一敬。  

***剑阁***  

出坎入坎千，上天下天百。陡然万古奇，森此寸眸昃。石石欲刺天，石石怒争壁。不见一鸟飞，但闻万马栗。线溜泻石髓，哀玉鸣不息。筋力尽青冥，渐与空天逼。世界缩地入，万鬼拔山出。落日照天南，绝峭横空墨。凄凉战垒风，惨澹游子色。奇从险极生，快自艰余获。我身天外来，尽讶云中客。河山两戒雄，喟矣二仪塞。  

***石门洞瀑***  

来从不尽山，归入无底谷。谷中鸣百雷，谷外攒苍玉。有呼响必应，环合城墉束。大声劈天来，千丈壁如覆。再坠再飞起，汇此两潭绿。雄豪化清泚，苍翠围寒肃。满壁蛟螭痕，泉声寒佛屋。客踞潭中砥，僧入帘中瀑。四面和松涛，诸天奏琴筑。神物呦潭中，中宵光上烛。何时起行雨，一洗苍生溽。  

***黄山诗***  

峡壁仙掌立，细路纹在掌。久别莲花峰，十年如更长。万石相玲珑，叠出群山上。云峦时绝续，泉声日奔放。泱漭天为岸，扶难感藜杖。绝巅峙峭石，生成非一状。要知颖露奇，只在蟠根广。奇绝飞来石，何年巧安放。谓坠上空空，谓崩绝依傍。莫穷结构原，弥惊孤立壮。  

不知何处云，飞作兹山石。嵯峨各异势，纷诡不一格。春雷怒万筍，阊阖排戈戟。石腹裂百窍，吞吐云烟百。雨余云不归，来往此中宅。有时铺作海，万青环一白。蛟龙恣变现，怒鼓天涛赫。谁凿混沌天，而无斧痕迹。变幻各纵奇，不复就绳尺。石间松尽眠，石外水皆砉。  

老松生空山，一物无可恃。得天惟云液，得地惟石髓。母石而父云，化亿万龙子．有似石纽圣，剖腹能生启。禀兹坚劲性，怪怪奇奇起。势不欲上天，横行云海里。性石不性木，肯共云生死。但知极松变，那顾失松体。一峰踞一龙，万峰万龙倚。空山风雨来，精灵互神鬼。苍叟夜叩扃，闭门君勿理。  

***中条山王官谷双瀑吟***  

忽惊云黑何方雨，谁知泉挂峰头树。一村云树水声中，疑是山人辟秦处。条山西枕黄河曲，四山环拱天柱足。人言黄河天上来，谁知银河万仞，却泻山中雷。东西两瀑不相见，回崖寒閟千琼瑰。寒日无影峰插汉，但有古雪溅莓苔。人言西北之山少泉水，不若东南雷电起。岂知河北瀑龙不见尾，岱华西谷水帘足。游人登峰不寻谷，沂山双瀑横云霄。高寒谁肯跻岧峣。太行林虑瀑奇绝，崖谷荒险虎豹穴。惟有盘山泉石闻天下，卧瀑终殊飞瀑挂。欲求西北观瀑不险而绝奇，无若王官谷里天绅垂。晴空雨雪三千丈，终古风雷十二时。垂纶亭，濯缨涧，此间可以忘南面。有人绝壁烟霞链，欲往从之，峰回路转，可望不可见。云树苍苍空浩叹。  

***江行杂诗***  

试登大别观荆鄂，何似君山俯洞庭。如束估帆三楚至，无穷征雁六朝听。大江东去风月白，春色南来天地青。何事悲歌更怀古，乾坤元气是吾形。  

***高邮州署秋日偶题***  

天无风雨不成秋，只当清明上巳游。楚树吴云二千里，满天黄英独登楼。  

传舍官如住寺僧，半年暂主此荒城。湖边无处看山色，但爱千家带雨耕。  

衙斋少地得天宽，亭畔疏花丑石安。官既支离民又病，待成新竹斫鱼竿。  

***刘伯埙***  

刘伯埙，字鹤巢，号诗桥，永清人。道光乙巳进士，官隰州知州。有《霜柯亭诗稿》、《鹤巢诗集》。  

***奉赠汤益阳师***  

正声久不作，怀古竟何人。鸾凤翱翔下，荃兰咳唾新。百年开壁叠，万象入陶钧。突兀浮丘阁，长留太古春。  

赤手拟为霖，伤时一哭深。峥嵘留劲骨，蹭蹬损雄心。不尽长沙泪，难回泽畔吟。沅湘香草在，遮莫恋抽簪。  

一卷灵均赋，轮囷郁古香。雅音关坠续，余事讬微茫。坛坫千秋在，光芒万丈强。蚍蜉竟何益，大树总苍苍。  

夫子爱狂简，春风及草莱。自惭樗栎质，亦属药笼材。郊岛称何敢，班倕幸见裁。行当驰九辨，一继楚骚哀。  

嗜古从吾好，违时哂亦休。世情混兰艾，天意杂薰莸。骐骥空皮相，珊瑚此网收。登龙斯已足，何必更千秋。  

花暖雨冥冥，山亭更水亭。追随从悟道，洒落到忘形。天远愁难问，时危赖独醒。驻颜有燕酒，珍重鬓星星。  

***怀人·刘文木***  

吾道久榛荆，期人迥自鸣。百川悲既倒，一木赖孤撑。潞水从为别，燕云空复情。著书原济世，未可避浮名。  

***怀人·周一峰***  

磨盾文翻水，横腰剑吐云。即今论万里，青眼独为君。世事滋尘垢，天涯自醉醺。何时同握手，愁思正纷纷。  

***怀人·龚定庵***  

海内文章伯，周南太史公。百年真健笔，垂老惜飘蓬。兀傲原宜隐，苍凉只送穷。太玄有知己，端可慰扬雄。  

***怀人·张洊山***  

美人在何许，地僻衣裳静，天低笑语寒。穷愁仍破砚，辛苦为烧丹。久客兼多病，相思一倚栏。  

***夜宿山村***  

暝色连山生野烟，篮舆晚度万峰巅。崖边石磴盘云转，树杪人家隔岭悬。夜雨泼寒秋似水，短镫摇影屋如船。乱流落叶无情极，故送西风到枕边。  

***万福寺***  

古寺辟云根，阴洞琳宫嵌。石窦俨蚁穿，苔磴旋螺转。神工巧结构，飞梯护朱槛。兴来偶游憩，上下恣流览。邃室凛生寒，轩敞倏骤暖。鬼神忽欲动，髯张双目睅。幽窟足妖怪，白昼精灵闪。探奇已怵魄，凭高更放眼。烟霏炫紫翠，崖谷互晦显。飒飒吹天风，树杪乌鸢飐。人家荫寒绿，牛羊散平阪。泠然发钟磬，壑谷流音满。拂衣寻归途，斜照枫林晚。回首望山腰，云际松关掩。  

***雨霁登郡东城楼***  

莽莽乌云沈大壑，森森碧玉插高烟。只疑绝徼连天尽，不信长安近日边。落叶白波空自响，断霞红树为谁妍。年来才思消磨尽，漫赋《登楼》拟仲宣。  

***徐时栋***  

徐时栋，字定宇，一字同叔，号柳泉，鄞县人。道光丙午举人，官内阁中书。有《烟屿楼集》。  

***全侍御画马行***  

驹郎画马推专门，能以慧心师古人。晋唐神品不易得，渊源惟有赵王孙。王孙晚节何靡靡，而其画马良足喜。岂知遭际忽相同，于是其马深可鄙。崎岖山海亦劳瘅，聊将画马抒坎轲。何人尚称松雪翁，乃以故吾例今我。谓我此画堪乱真，旁观啧啧驹郎嗔。曰尔恶知吾画马，我所师者龚遗民。遗民不肯画驽骀，天曹下取天马来。人间尘浊那得有，先生之言欺人哉。顾其画马虽不传，其画马法吾能言。驹郎隔民称私淑，想其画法当复然。酒酣耳热呼儿急，命儿扑地如马立。铺纸卻作唐马图，泼墨淋漓儿背湿。狂风骤雨笔不已，摆脱一切空摹拟。须臾写出雄俊姿，掷笔大笑儿亦起。驹郎有儿非凡数，闺中况有同心助。吮笔看郎画马成，胭脂来画马边树。青枝红叶娟不俗，此树何如管姬竹。树边一马独嘶风，两马寝立两奔逐。吁嗟乎！铜马不出泥马徂，老骥伏枥哀龙驹。彼恋栈豆甘局促，尚图神骏胡为乎。遗民画马既绝尘，驹郎画亦希世珍。劝君慎秘此画勿为六丁取，王孙画马笔下空有神。  

***门荫歌为孙通判作***  

通判孙君吾外姻，海坛总镇之仲孙。一旦过我话家世，自言身被先皇恩。先皇恩诏出丹禁，大僚子孙许推荫。是时伯父已在官，递及家君以父任。未及受禄奄然殂，佥议袭荫当在吾。房从忽起相争夺，抱牍往控言虚诬。有司积久不能定，封章展转达天听。方今圣人亲召除，始获铨曹注名姓。军兴大开捐纳科，黄金台上赀郎多。年年却送人作郡，嗟尔门荫可奈何。黑貂裘敝面枯槁，卅载九上长安道。轮蹄铁尽归去来，行年六十吾将老。归来妻儿啼饥寒，丈夫贫贱难为欢。作贾无财农无产，百计不如仍作官。去年需次将及期，行囊羞涩还典衣。他人我先已十日，亲朋笑我来何迟。我有穷交归自客，昨日相逢好颜色。鲜衣怒马游市中，闻道军前拜恩泽。嗟我哀苦难具陈，门资衰歇惭先人。啖饭食肉吾未老，逝将往从江南军。  

***溪头老妇行***  

溪头老妇哭黄昏，哭声凄楚不忍闻。生遭乱离尽哀怨，何为汝独啼酸辛。自言家住城南窟，有儿壮年夫白发。延庆寺前租荒园，年年卖菜为生活。城头解甲纷逃军，仓黄莽窜惊四邻。我亦刮钱贳驰马，一家数口依昏姻。入山惊定愁无奈，出门携得斗升在。来时雨余园菜肥，商量挑向隩中卖。父子相将入城去，此时消息只如故。谁知一夜飞风来，红巾遍满西南路。邻舍有人逃出城，眼见父子驱为兵。裹头白布赤双脚，长发健儿鞭之行。悲来不敢啼，入屋避人私向溪头哭。悔恨当时不少留，相对饥死意亦足。昨日万人出城分西东，逼迫俘囚为先锋。闻道此去战诸暨，顾他父子辛苦犹城中。  

***孤儿行***  

孤儿生命一何苦，什伯成群作囚虏。孤儿命苦儿不孤，孤儿各有母与父。父母看儿如掌珠，饥食肉麋寒衣襦。忽遭丧乱抱儿走，相逢狭巷被牵驱。男为役夫女为妻，夺儿怀中儿哀啼。大儿十岁小六七，队队抱上城楼栖。城西酒佣旧相识，昨来山中面黧黑。为言身经十日俘，絷在城楼饷儿食。群儿哀啼声声续，哀极声低音亦促。每当啼急不忍听，一呼贼来无敢哭。此时景状尤惨然，不知贼复何心肝。西城去此七十里，啼声尚犹吾耳边。吁嗟乎！严陵昔岁贼麕至，十岁小儿都弃置。当时收刺懵懂军，其最少年十一二。而今网罗及幺麽，破巢下更无完卵。乳臭小儿何罪辜，一朝羁绁撄天祸。城楼百尺高入云，黑云低压城楼昏。上有青天下黄口，哭声如雷天不闻。  

***大将***  

恭承诏命入江东，指顾平蛮胆气雄。大将视师犹境外，累臣归骨已舟中。受缨信有终军策，赐乐谁论魏绛功。文告遍传长叹息，伊人失计是和戎。  

卷甲投戈罢戍边，夜来幕府令喧传。安排庐井多新作，欢笑鸡豚解倒悬。不信乱生真式月，岂知狄至在期年。贾生肯有欺人语，系颈单于早眼前。  

偶来浦溆任亶徊，不料樯倾檝亦摧。陷淖尚思游涌逸，献俘争看溯江回。未妨快意诛长鬛，何必骄心脯就魁。闻遵将军谋静镇，新来千骑乍惊豗。  

重兵良将守弹丸，蕞尔孤悬胆亦寒。原为版图收既失，已忘军志退知难。海邦自昔日常资寇，昭代初年未置官。莫谓无人谋不用，罪臣临别早悲酸。  

飞炮如雷晓夜喧，羽书历历望兵援。帐中四面歌声惨，海外孤城士气冤。犹使解扬来诓宋，可怜先轸竟归元。江心古寺招魂奠，何日奇功慰九原。  

海上危峰镇不移，地形天险界华夷。雄关已击重门柝，间道曾无一旅师。晋国山河原表里，卫公阵卒太支离。平倭尚有前朝碣，斜日昏黄总制祠。  

妖氛遍地海天昏，又见舟师破虎蹲。弃甲复来难睅目，守陴皆哭早销魂。已知将去军无讬，焉得唇亡齿独存。百里封疆谁寄命，但余荒谷报君恩。  

明州净土急膻腥，黯淡姚江陨将星。走保会稽吴入越，群囚冶父帅听刑。守关尚未知山道，伐木空劳塞海陉。可惜斯人无将略，孤忠耿耿照丹青。  

***何兆瀛***  

何兆瀛，字通甫，号青耜，江宁人。道光丙午举人，历官广东盐运使。有《老学后庵自订稿》。  

***海塘柳枝词***  

微波不是若耶溪，龛赭烟岚落日低。谁向柳阴吹玉笛，软云青过海门西。  

***湖壖写望***  

落英芳草蝶低飞，杜宇啼春春欲归。今日湖山春又老，杨花如雪点春衣。  

***蹇谔***  

蹇谔，字一士，遵义人。道光丙午举人，候选同知。殉难，赠道衔云骑尉世职。有《秦晋游草》。  

***山梨树歌***  

并州南绛郎官署，庭前谁植山梨树。荫未及亩高及檐，拳曲不中工师度。每逢朔望祀且诚，稍懈谓恐撄神怒。始作俑者何人斯，老吏为余言厥故。云昔树方拱把时，县令已拟施刀锯。入夜恍惚梦见之，长捐谓君殊过虑。于君无济亦无妨，相戕何必太相妒。自后争传树有神，数十年来深爱护。我见此举心已疑，又听此言益不豫。不才臃肿实刺喉，讬根官衙非所据。留之或广仁民恩，列之月祀毋乃误。此令呓语本难凭，独怪后来无一悟。有功于民祀则宜，树也何功殊忝附。君不见仙楼丈瀛与镜烟，又不见存云岭上姜嫄墓。讹以传讹匪一端，难执途人为告语。何况此事由梦来，梦中说梦人无数。拔剑便欲抉根株，非常之举庸人惧。聊凭毫素讬深心，借谂来者知其故。  

***宝鸡县***  

到此平原尽，峰回径欲迷。岩疆连陇蜀，古道达羌氐。石与人争路，云随马渡溪。风尘何日谢，惆怅散关西。  

***五丁关***  

门户划秦蜀，雄关辟五丁。阴岩存古雪，晓树阁秋星。涧曲道相望，天低昼亦冥。金牛通得否，搔首问山灵。  

***眼前***  

久惯天涯忘别离，眼前风景况清奇。栈云横截秋山断，江水平吞野岸低。估客解谈丞相迹，村巫争赛禹王祠。倚篷笑指晴空外，万点归鸦趁晚曦。  

***傅卓然***  

傅卓然，字立斋，沍阳人。道光丙午举人，候选同知。有《半溪草堂诗稿》。  

***赠黄伴莲***  

江峰青到槛，庭树碧过邻。此地数椽屋，今时一古人。论诗家有法，藏药室生春。白首贫交久，间来独与亲。  

***彭凤高***  

彭凤高，字箫九，长洲人。道光丙午举人，官泌阳知县。有《卷楼诗钞》。  

***和盛君王屋题壁韵***  

太行东走拱神京，眼底长河一线横。得势起为天下脊，伏流独向地中行。祈天坛古传轩帝，授道台荒说广成。玄女《阴符》原自有，仙镫犹向夜深明。  

太古阴崖雪未融，万年松老质如桐。缑山鹤憩留仙迹，底柱峰高念禹功。日月双悬窥孔隙，楼台倒影现虚空。浮梁铁索天门陡，凡骨难禁绝顶风。  

山如车盖气如云，下界风来上界闻。玉宇几重思帝子，洞天第一纪茅君。龙潜太乙钟声动，象列元辰剑佩纷。嵩华岱宗遥鼎峙，诸峰培塿孰为群。  

漫从参井访仙真，鸡犬云中亦避人。花落四时间自扫，棋完一局迹成陈。玉川破屋秋风早，盘谷晴烟曙色新。九十七泉流润广，清虚福地世无伦。  

***武陵道中***  

环隄垂柳尚含烟，秋尽覃怀十月天。暝色围村人不见，雁声如橹沁河边。  

***林虑署后惠德楼西眺黄华山***  

斜日当窗岭半红，太行西走郁穹窿。空山夏馥无遗冶，残瓦高欢有废宫。珠瀑终留奇境在，黄华翻诧赝碑工。同名尚忆天门外，气象何如泰岱雄。  

***王必蕃***  

王必蕃，字子宣，临桂人。道光丙午举人，官五河知县。有《桂隐诗存》。  

***江楼***  

五岳归来后，看山又北楼。西风飞雁急，落日乱蝉愁。帆影怱怱去，河声浩浩流。京华回首处，千里暮云浮。  

***张裕钊***  

张裕钊，字廉卿，武昌人。道光丙午举人。有《濂亭遗诗》。  

***斜日***  

斜日在东墙，秋天澹将夕。卷书坐南窗，余晖秋棂隙。隐几无一事，万事憺以释。清风下檐端，庭柯纷摵摵。繁影一回漾，飒然感心魄。踟蹰忽已暝，松际露月霸。  

***晓发***  

江水与天尽，孤帆凌晓开。乱山舒子国，初日远公台。野寺钟微断，荒城门未开。前舟似故里，几日楚中来。  

***张春陔侍御仪徵城中得异石甚佳为赋此篇***  

文身旧俗荒不经，百怪巧竞镌幽冥，万品镵空贸其形。娲皇所遗龙伯得，戏凿顽矿瞠珑玲。甲角穿穴波痕紫，雾雨荡磨岩气青。一卷环玮表独立，千秋俶诡谁为听。侍御来自古真州，一舸载归此物尤。自言搜取出败砾，不知当年谁氏留。我为摩挲三叹息，豪家旧迹今荒棘。菱溪大石出清漪，庐陵苦为刘金悲。一时志得珍环列，百年事住波东驰。富儿奢惑吁可讪，高人耆好本难删。东坡一死万事足，仇池片石百回看。宝晋斋前玉珠白，零陵亭畔奔云环。妖奇环怪感精魄，贤愚雅俗同心剜。好奇有癖谁能免，遇物不留安所患。作诗一笑君勿嗛，石不能言傥头点。  

***樊港道中***  

泽国霜清农事稀，菰芦深处水禽飞。几家田舍溪头住，寒柳毵毵静掩扉。  

***秋望***  

晚霁江天豁，新秋物色凉。幽花栖宿雨，高柳饯斜阳。粳稻经时熟，杯罂破鼻香。时艰欣岁稔，更惜日持觞。  

***夜登晴川阁***  

霜高野迥浩无声，河汉西流北斗横。杰阁拏云天一握，大江流月夜三更。棕鞋桐帽无人共，汀鹭沙鸥与我清。尘世劳劳真醉梦，若为静处老余生。  

***雨过***  

江天新霁好，林表暮光分。斜日映残雨，清风卷乱云。竹凉新叶战，荷湿暗香闻。顿觉炎歊失，开缄拂簟纹。  

***日日***  

日日庭前数暮鸦，年年江上听秋笳。山风落后时过寺，篱菊开时最忆家。果熟欢声喧鸟雀，香残烟篆袅龙蛇。曲肱一觉藤床上，梦去樊溪挥钓车。  

***对酒***  

我生七龄把书轴，五十三年风转烛。少年意气今白头，缩项拳身一蜗壳。中遭丧乱风尘昏，十载流离窜山谷。衰拙更作杞人忧，端居自效唐衢哭。五侯七贵驰高轩，君卿子云入华屋。纷纷于我亦何有，独倚孤云眇天末。千龄百代一山丘，新人旧人莽相续。饥饱苦乐度一世，苦为太仓赢粒粟。我年六十看若尔，天纵假年几转毂，脱巾且进杯中渌。  

***安州道中***  

孤艇苍茫去，平湖自在流。人家烟际树，县郭水边楼。寒苇澹将夕，疏林飒已秋。飞飞双白鹭，故向远村投。  

***缓步***  

兀坐终朝静掩扉，偶从食饱步余晖。寒波微漾鱼争出，夕照初沈鸦乱飞。间日偏宜笼醉帽，秋来渐欲授寒衣。白头久厌人间世，何处一庵眠翠微。  

***邹崇汉***  

邹崇汉，字云章，号星溪，公安人。道光丙午举人。有《辛畦居士稿》。  

***湖隄漫兴***  

人生行乐耳，吾道是耶非。鸥鸟频频狎，鲈鱼渐渐肥。江湖年老大，风雨愿乖违。且趁扁舟兴，还家自款扉。  

***王汝骐***  

王汝骐，字菘畦，太仓人。道光丙午举人。有《藤华馆诗存》。  

***兵车行***  

客且去，客且去，村店高房健儿住。朔方调来十万兵，兵车满道村人惊。停骖且致问，主人告予病。店家三月当官差，有肉无鱼众兵忿。青州大吏操军符，遣官督兵兵怒呼。我侪出身冒白刃，安能饥饿为驰驱。昨夜天南望烽燧，贼氛已近兰陵地。官军何日出山东，道傍布席摴蒱戏。  

驱黄犊，驱黄犊，黄犊牵车汗流腹。车中列列森刀枪，健儿畏死心怏怏。乡村已虚耗，频年苦徵调。羽书忽到县令忙，官吏索车虎狼暴。前驱出境后队迎，数十万钱送一程。大车折轮牸牛死，车长被挞空哀鸣。里正敛钱到乡曲，乡民无钱卖其屋。租庸事重衣食轻，补疮剜却心头肉。  

***秦缃业***  

秦缃业，字应华，一字澹如，无锡人。道光丙午副贡，浙江候补道。有《虹桥老屋遗集》。  

***石浪庵***  

篮舆度危岭，一寺抱云根。湖势到门束，山形对佛尊。钟催夕阳去，松约暮涛喧。新茗堪留客，泉烹石鼎温。  

***丹阳访石曼卿墓***  

抔土云阳驿外存，我来招得酒人魂。谭兵慷慨升平日，骂坐猖狂卿相门。赠麦已成千古义，赐绯徒感一时恩。蓉城仙骨今应蜕，空欲停帆酹此樽。  

***大雪***  

柳絮纷纷飞满天，居然三白兆丰年。耕牛食尽耕夫散，谁种临溪万顷田。  

***冬日独游湖上***  

独棹扁舟水一湾，冬来游侣总阑珊。半黄老柳疑新柳，叠翠遥山间近山。多病犹余双足健，长贫难得一官间。倦飞惭愧投林鸟，白尽翁头尚未还。  

## ●卷一百四十八

***黎兆勋***  

黎兆勋，字伯庸，号檬村，遵义人。诸生，官隋州州判。有《侍雪堂诗》。  

***晓发绥阳至黄鱼桥***  

乌鸦喧远林，晓柝山城歇。行人出树杪，笠影带残月。微茫驿西树，明灭岩际雪。人语生斥堠，钟声散林樾。晓行旅梦醒，古道冰泉咽。山川方丛复，人物两清绝。  

***西山人家幽僻处***  

密云洒冻雨，芳草绿满径。谁欤庐此间，岩窦发清磬。飕飕松下宅，霭霭松间磴。客程倦行役，小憩心且定。回溪青濛濛，石濑入虚听。  

***新化州山中***  

浮浮五色虹，避日下山霭。倏焉化为马，腾踔入溪内。南逾百丈梁，架空走湍濑。疑从天上来，活活泻清快。山中乏粮食，饮水亦堪爱。松云不濡衣，结揽在襟带。客程腊月余，此景日相对。我马亦已劳，我仆倦行迈。聊为逍遥游，凌风听天籁。  

***途中杂诗***  

百丈插水岩，壁上迸飞瀑。我舟行瀑下，琤琤鸣碎玉。槎桠大滩来，篙师气先肃。扁舟刷风雨，眩眼雷电速。抛梭出浮澜，冰雹乱追逐。回头一顾间，已下前山麓。谁为性命忧，山气清两目。  

***夜泊***  

篷背声潇潇，湿云堕江浒。扁舟钧鱼城，一夜巴山雨。酒醒离忧集，江空暮涛聚。细数柝声残，天明渡沙浦。  

***书郘亭诗后***  

精思窥洪濛，力抉天地根。大哉杜韩业，俎豆百世孙。若人生要荒，束发歌兰荪。中道厌浮薄，冠佩朝厥尊。鲸牙未能拔，此舌焉可扪。斩斩百繙纸，滔滔江汉源。泗渊揽百怪，古鬼生烦冤。正苦太料理，结墙陈黄门。迩来格一变，海波掀日翻。截然提法律，万马腾中原。曩者人所宝，百不十一存。我欲全其碎，披沙拣更番。嗒焉若自失，仰首鹍鹏骞。乃知达神化，不与形色论。会看晞汝发，长啸登昆仑。  

***送子尹署古州训导***  

少壮寡朋友，席砚一子尹。文字劣追攀，学问见绳准。丛山气惨郁，足茧知步窘。纡回待旁通，峭崿谢推引。我师古人意，百困效一忍。断彼径寸带，续此三绝纼。兢兢三十年，微尚孰能泯。萧条共迟暮，相贶以无尽。  

***黄华老人画松歌***  

黄华老人腕是铁，画出松枝劲无敌。一株横卧一株立，枝枝皆带风云色。云南万岭松成林，高岩下壑苍龙吟。西山数株更奇绝，蛟龙窟宅阴沈沈。此图仿佛得其真，毋乃画师摄魂来寒岑。昔人画松石作土，松气成龙石作虎。此松写榦石即根，飒飒寒枝战风雨。滇人画松我未见，仰订往往留长绢。人言瘦硬已通神，我觉离奇无直榦。李侯笔法翁能变。  

***自沪州东归***  

岷山远夹双江流，奇秀直到江阳收。岂无扁舟溯江上，凌云载酒思一游。治平寺中塔铃语，风雨夜合南山头。闭门一月病难出，更有人事催归舟。思奇好异要有数，天不假汝空强求。吾生去留缘作主，不必水有蛟龙山有虎。故园得归姑早归，莫恋寒镫卧秋雨。舟人鸣钲呼晓发，汉嘉西望重云结。空江濛濛鸡一鸣，好在峨眉半轮月。  

***送从弟莼斋从军***  

山川何处息戎马，儒冠不必谈风雅。驼天台下表难成，念我头颅非壮者。天末劳人怜汝才，慷慨挺出风尘下。十年浪走我真痴，季也能贤心自写。皖公山色清黄埃，李侯莫叟当世才。与我交游招不去，片帆看汝西南来。吾弟行踪不寂寞，我且为之歌徘徊。不见云中两鸣雁，分飞千里流音哀。男儿当为济世用，胆气不雄何异众。中兴诸将岂从容，所嗟悲愤缠云梦。相公襟抱真王佐，不日秣陵贼当破。汝今名隶相公军，举酒堪为行子贺。拨乱扶危须古豪，况今言路收刍荛。孔璋行矣莫自失，爱吾剑气凌斗杓。行逢故人问吟客，为道堪赋《平蛮谣》。  

***夜郎三坡***  

昔人游剑外，蜀道在青天。回首三坡路，开荒几百年。地偏曾置驿，山尽即乘船。秦栈知何似，愁生落照边。  

***水村***  

夜气清无虑，浮凉近水村。竹扶云过坞，山抱月当门。鱼鸟依泉响，入天浴露痕。数星低望晓，细吐未全吞。  

***南泉山***  

翠壁缘岩转，长林上碧空。泉飞龙硐雪，人坐鹤巢风。佛火诸天迥，香云大壑通。非非真想处，还拟问灵宫。  

***积雨***  

腻寒喧白昼，作势警深宵。云雨深于梦，风霆悄不骄。角声催客枕，屋漏搅心潮。毋寐疑龙战，孤镫几次挑。  

***归梦***  

黄叶溪流急，东岑一径斜。洗心寻碧涧，归梦溯苍葭。读史诚多事，悲秋尚有家。未须愁六凿，守黑是生涯。  

***赠中杂感***  

丛山虎豹走斑斑，石砦柴门昼亦关。旧俗敲残铜铸鼓，南风吹瘦月成环。诗情渐冗能为崇，海色无多莫洗颜。紫蝎金蚕愁蛊毒，故乡惟冀得生还。  

***谪仙楼柬郑子尹莫郘亭两孝廉***  

此地清吟亦费才，凭栏眺远暮云开。凉风天末才过雁，明月楼头独举杯。秋渐有声宜小集，客如无事可常来。夜郎旧论皆荒渺，一度登临醉一回。  

***子尹乌桕轩小集***  

藻米谿清漫溯洄，女媭移住白云隈。幽人无事或孤往，寒气今秋更早来。零露萧疏乌桕落，当阶烂漫蜀葵开。晓风燮燮蝉声静，正要先生说饼来。  

***罗里阻雨旅馆书壁***  

朝来山雨暗平皋，间倚岑楼思郁陶。龙虎气蒸云雾峡，马牛风截石江涛。秋生衾枕诗怀瘦，路绕峰峦箐戍高。自信防身双宝剑，不须持赠吕虔刀。  

***出汉阳门渡江感怀***  

黄叶溪头两板扉，十年计与素心违。谈兵客厌残棋局，被褐吾惭老布衣。水阔鱼龙腾浪早，天长鸿雁拂云稀。江神识我应相惜，微禄何求久不归。  

***张文虎***  

张文虎，字孟彪，一字啸山，南汇人。诸生，候选训导。有《舒蓺室诗存》。  

***玄通岩***  

石内喧泉声，仄径缘石罅。纳级駴扶寸，缩趾不敢下。蛟涎久犹腥，鼠穴出自讶。高高削千寻，滚滚争一泻。隘巷中迸裂，峭壁四无藉。仙斧巨灵擘，神工富媪谢。草庵峙孤标，石塔巧构架。翳此荒寒区，习静庶可借。愿从夔{鬼虚}游，请返俗士驾。  

***出上观音岩至东坞坪***  

画山难画云，绘水难绘声。我从云中下，忽见略彴横。石怒闯然立，水激无时平。千折万折逆，七曲八曲并。掀腾海潮沸，喷薄雄雷鸣。而我踏磵石，缓逐流云行。我前云徘徊，我后泉砰訇。回瞻树已失，遥望途仍冥。依依修竹竿，雨濯琅玕青。竹间辟荆扉，塔院才三楹。云收水亦远，我息僧来迎。  

***大涤洞天歌***  

撑天一柱摩苍穹，云霞出没真灵宫。乘风御气倏来往，华阳林屋潜相通。元封以来二千载，神仙中人几人在。年年龙简寄沈渊，有似泥牛入东海。我生好游不好仙，来寻三十四洞天。黄冠导我穿竹径，双屐踏破岩扉烟。岩烟霏微炬火绿，石鼓彭铿震崖谷。旋螺屡转粟生肌，两壁题名镂苍玉。仙乎仙乎梳髻鬟，亭亭背立不可攀。奇峰倒挂窅无路，换骨何处求金丹。姜真人，郭文举，图志荒唐奈何汝。碧树飞来捣药禽，玉芝衔出长生鼠。隐士逃名偶讬辞，君王媚道即贪痴。兴衰转眼青山笑，鳌足谁将八柱支。  

***消息***  

消息来江左，乡关望稍舒。将穷吴苑鹿，不用鲁连书。劲卒银刀队，先声霹雳车。功名劳此辈，何以报琼琚。  

***野望***  

战守雄区语岂夸，小孤东下势蟠蛇。淮西勋业光裴相，皖北衣冠复汉家。乱后人心犹盗贼，市繁风俗渐浮华。凭高不尽忧天意，急鼓城头起暮笳。  

***秋燕次钱芝门阁读韵***  

一襟凉雨睇重门，半晌呢喃语尚温。北里苔荒迷舞影，西风帘卷失巢痕。相逢华屋都如客，只剩空楼亦感恩。红杏枝头春易转，星星香梦细寻论。  

***上留田***  

行至上留田，不闻鸦鹊声。华屋为丘墟，莫辨室与庭。常棣不复花，荆树无遗荣。深栽百年久，翦伐谁使令。沴气夙已滋，会与妖祥并。飘风一朝至，根本忽以倾。栖栖失林鸟，三币徒飞鸣。海畔多枭鸱，诱汝啄腐腥。猝然遇矰弋，同为盘中羹。胡不学鸴斯，故巢犹可营。悲哉上留田，蔓草无人耕。昔我尝三宿，感此涕泗零．冤魂如欲语，白日悲风生。  

***缦老得旧牙章文曰督师辅臣史可法章约同人共赋***  

碧血丹心焕大名，词人怀古首同倾。一隅孤立空衔在，四镇纷驰将令轻。龙种清狂非日角，鸿沟飞渡况天兵。莫将成败凭苛论，此亦文山玉带生。  

***奉次湘乡相侯韵赠巴陵老儒吴南屏即题所著国风原指后***  

闭门揅经几砻簁，摄齐升堂五鹿摧。等身著书老更健，一舸浮江远肯来。洗兵欲倾东海水，访旧重话西厅槐。祇园小饮今雨集，急溜共听飞湍豗。良玉在璞有含蕴，和风著人无牾乖。文章不拾韩柳唾，诗句耻拨阴何灰。即今东南渐舒困，虽有旱潦仍免灾。中兴戡乱首郭李，名世重望专伊莱。保障岩疆众所母，包罗贤俊公皆孩。大施文教剔鼠蠹，豫养蒙孺消蜂豺。感通情性孰诗若，动言淫奔毋固哉。好学深思在达识，以意逆志非浪猜。考求篇什曩有愿，中值干戈兹久隤。当时借物讬褒刺，正似微词书定哀。会正人心抉茅塞，先明古义袪尘霾。维侯勋业白日烂，吾子撰述秋霜皑。衰慵自幸窥豹管，流俗何恤惊蛇杯。国风既看症结解，雅颂亦冀康庄开。郊禖履拇未敢信，勿徇郑说诬姜邰。  

***贝青乔***  

贝青乔，字子木，吴县人。有《半行庵诗存》。  

***暮至花山寺上莲峰顶***  

颓阳匿岩罅，众牝积阴翳。倭迟篆路中，榛篁互亏蔽。坡转陡光明，呀然露峰髻。绀殿蟠其根，啜荈从所憩。指点青菡萏，亭亭立云际。怪松郁垂盖，悬栈固盘蒂。慑险笑群懦，践夕励孤锐。登顿薄天衢，迥出人间世。仰扪昼有星，俯躏暝无地。一气明晦间，众顶攒琐细。贡湖三万顷，练影付摇曳。去美景不延，来奇日将曀。眷眷下烟萝，一镫寺门闭。  

***西湖***  

载得诗情至，晴漪拨棹轻。春声欣雨歇，秋抱惬山迎。花气香诸寺，湖光湿半城。底须争胜践，孤赏到鸥盟。  

***响琴峡***  

言逾马场坪，陡落响琴峡。水深黝如胶，倒浸两崖插。老晴无日星，人鬼昼相狎。昔时悬绠渡，蹑虚步恒跲。通道有葛镜，石矼建如闸。畚挶三十年，倾家不辞乏。济人荒怪区，国侨亦心忄甲。度彴顾来栈，斜树乱云夹。冉冉出松顶，寒阳满高硖。在险心块然，回睇汗流胛。驾焉陟前峰，层阴雨霎霎。  

***贵筑谒黑神庙***  

吹镫夜入黑神庙，甲仗满堂森一照。范阳南八是男儿，底事成神在蛮徼。或云有子官涪州，为父立祀黔水幽。我闻两家子弟材，智下伏阙对簿争。如仇是儿差足愧，张许况公义烈惊千秋。当公睢阳四百战，蚍蜉蚁子无人援。临淮一骑走乞师，何物驾兰夜开宴。一庭会乐两行烛，强延公坐笑相属。此酒虽足交吾欢。叱尔何堪为吾辱。莫谓食不下咽，恨不啖尔如仆妾之肉。莫谓矢祇著砖，恨不射尔如贼虏之目。血漉漉，刀铮铮。一指断，一磨惊。幡然设誓去何速，甘入围城就骈戮。劝降耻作六开府，饮刃笑随二都督。生未吞贼死为厉，江淮双庙同弗替。国殇夙偕雷万春，庑祭新迎康保裔。吁嗟乎！当时一军气皆墨，今日神名尚称黑。山城鼠雀鸣啁啾，祈年禳火来羌酋。丈夫庙食自终古，俎豆岂恃儿孙留。  

***空舲峡***  

险逾新崩滩，陡下射洪碛。鹢首昂然临，闯出峡门窄。戙楫如翅张，浪头飞拍拍。累石阻当流，鼎峙波臣宅。埵灶古所称，余烬义难绎。改名戒行船，惩此三珠石。楚艑与吴艎，赀装多滞役。分运赁小舠，梭织渡沙脊。或募土滩师，呼之作将伯。迸命放一滮，堕苦飘无迹。所以阱擭愁，行旅多跼蹐。我橐靡孑遗，来此忧转释。空空下空舲，江神皆辟易。  

***枝江县***  

上明城畔路，古亦号丹阳。忽忆故乡远，为添羁思长。秋阴沈大野，水气汩空荒。祇恐多歧误，孤舟接混茫。  

***自临安至于潜夜宿浮溪旅店作***  

一路惊风卷地寒，相逢翁媪话辛酸。村农告瘁思悬耜，山贼乘机竞揭竿。孤馆翦镫情黯淡，几家支枕梦平安。何当寄语催租吏，稍许耕桑手足宽。  

***归经桃花隘***  

山势兀峥嵘，雨阵莽飞渡。阳精掩无光，匝地腾妖雾。闻戒我启途，凄情满烟树。岂必为民望，濒行屡回顾。邻火燔及家，杯水方救护。况复焦烂中，趋行必矩步。环杰苦拘挛，筲材巧生蠹。疆事日以隳，坐尽恬熙误。嗟此天设险，中吭扼瓯婺。抚循久无术，征缮曷由豫。万夫关莫开，亦藉一夫御。众志不成城，剑阁空自固。  

***赤津岭***  

日落无人境，停鞭借一椽。滩明流月碎，峰黑裹松圆。凄绝猿声里，凉生虎气边。残黎家荡尽，何处哭苍烟。  

***西泠秋日从孙招饮寓斋同从侄作***  

炮云飞焰卷金阊，吹散吾宗各一乡。何幸授餐逢杜济，转思收骨属韩湘。谈深家国惟挥泪，愁满乾坤漫举觞。终望桑榆收晚景，青春作伴放归航。  

***曹籀***  

曹籀，字葛民，号柳桥，仁和人。诸生。有《蝉蜕集》。  

***夏夜与龚定庵王子若豫园话月子若为作图***  

一榻卧花阴，瀼瀼露满襟。小园今夕话，明月故乡心。海内论交晚，生平感遇深。隔邻弦管急，怆我独清吟。  

***管庭芬***  

管庭芬，字培兰，号芷湘，海宁人。诸生。有《渟溪老屋集》。  

***深庐学师招看牡丹赋呈***  

广文官舍如山家，昼静但闻蜂喧衙。海棠开过鹿韭花，香凝宿露光朝霞。护风不用苏幕遮，支以荻帘竹丫叉。我来花正一丛坼，深红色映绛帐纱。看花授与种花诀，栽培谓必先根芽。酝酿当令气深厚，扶持莫任枝欹斜。开虽迟暮后众卉，品自稳重殊凡葩。还须得意无矜夸，我闻师言为咨嗟。君不见名园别墅繁春华，往来游赏皆高车。几家富贵得长守，易衰往往由豪奢。争如此地尘无哗，来看只许谭与芭。清谈久坐有余味，一杯共啜穀雨茶。  

***劳权***  

劳权，字平甫，号巽卿，仁和人。诸生。  

***古意***  

早起尚微雨，惊风森万木。白云度岭来，悠然止林麓。细径倚山开，策崄凌重谷。一鸟啼林端，萧然天地肃。寒湍涤宿滓，御风振筇竹。至理足人心，触境即来复。心忘境亦忘，何私相起伏。  

***劳格***  

劳格，字季言，仁和人。诸生。  

***访宋钱氏书藏歌***  

忠懿余间嗜书史，吟成属草锺王似。熙陵睿赏每移情，承家文采多佳士。有人风月贪西泠，一片松篁九里亭。新绿含波快廷眺，看山杰阁临郊坰。阁里牙签夸插架，风前芸叶纷来下。清昼披吟独啸歌，人如脉望餐仙化。笑谪蓬莱答远怀，一时朋好嗟天涯。榜题曾说眉山老，有时笠屐来莎阶。中朝俨昱差相抗，琴醆从容徵雅量。并如文僖好丛残，娘嬛可到应先访。情迁事往移心神，陌上花开又晚春。善本流传何可见，铁券玉册问渔人。间探遗址行芳野，亦如梵夹乌金瓦。浅草寒烟约略间，空余春涨缘隄泻。放怀往昔几沈吟。自来名迹劳幽寻。书城墨妙已千古，韵事今犹播艺林。  

***高均儒***  

高均儒，字伯平，号郑斋，秀水人。诸生。有《续东轩诗集》。  

***张铭斋孝廉以钞本杨园集及吴裒仲先生茧窝杂稿见示用昌黎醉赠张秘书韵***  

拙谋时时务，夙好谘多闻。知君名士稔，患难始见君。恤余意诚厚，况示先哲文。峨峨桐乡叟，篹述灿星云。锲辄烬复锲，琼英尚遗芬。卓尔吴公子，敬业昔乐群。寿命各修短，道术无区分。著论砺今古，严于律治军。受诵方一过，醇如饮已醺。文章由运会，天地共氤氲。言之必可行，讵饰礼乐云。此意炳千载，学者日纷纷。今觇君所嗜，知味别腥荤。下笔更严谨，哂书羊氏裙。慎占变虎豹，宏声驱蝇蚊。盛友广同志，相观德可薰。鲜民遭酷毒，乃来依先坟。病■孽莫逭，视草蔓难耘。感君示我意，则古为今勋。时务浮云耳，朝夕瞻曦曛。  

***王国均***  

王国均，字侣樵，沧州人。有《客旋草》。  

***归家即事有作***  

初遂还家愿，依然感索居。怀人时觅句，待雁偶缄书。性拙儿童怪，年荒故旧疏。联床诸弟在，相伴作樵渔。  

况经兵燹后，城郭似岩阿。仆隶峥嵘起，亲朋患难多。人情增阅历，世事自风波。莫负穷乡住，孤吟一放歌。  

历历曾游地，平陵十五春。酒降三岛客，诗醒九泉人。访友不愁懒，看山岂救贫，征衣羞自检，无计浣轻尘。  

***春暮重游大明湖感赋***  

汇波高出晏公台，小豁胸襟亦快哉。自信无关名利事，此行原为菜花来。  

***沈谨学***  

沈谨学，字诗华，又字秋卿，元和人。有《沈四山人诗录》。  

***田园杂兴***  

野草散轻烟，柔桑翳朝日。牧童无杂事，起即驱牛出。牛牧日以肥，乃思用尔力。  

东风蔼然至，杨柳春鸠鸣。徘徊以相对，动此安居情。薄田二十亩，及时自须耕。浸穀不数日，穀芽亦已生。微云酿成雨，阴阴渐为晴。  

树林延暝色，日落原野晚。飞鸟各就栖，我亦荷锄返。酌酒茅檐下，披襟以自远。不惜四体勤，所幸饥寒免。  

力耕全我真，形不为外役。晴明固为佳，风雨亦安適。抱屋谿流清，开门远山碧。不知桑麻长，但觉行径窄。愿言素心人，往来慎杖策。  

***同醉余家兄游南屏山***  

鸟啼不数声，众绿一齐晓。力以游山勇，兴自芳春好。夜来雷雨过，山径犹湿草。登顿穷曲盘，已出万松杪。俯瞩但苍苍，西湖一杯小。  

***己亥新秋言怀***  

处约良独艰，依荣岂所惬。我无衒世具，益觉形其拙。频年薄秋登，生理日就窄。屡空已不任，尘事复逼迫。可惜幽兰姿，忍随野草没。每于晨昏暇，开卷仰古昔。孤襟自虚缅，真想时超忽。新此清秋凉，谿上疏雨歇。耕耘事裁已，欣见稻花白。穟穟盈南亩，岁功亮有获。所愿亦易酬，聊用持日月。  

***夜坐吟***  

西风吹林飒如许，落叶数声答虫语。明月一天庭一方，奈何限之明月光。安得放眼一千里，江山秋影穷苍茫。清寒著人一栏浅，且送君诗当清遣。坐看清天生白云，君若不来将怨君。  

***连日风雨遣怀***  

野人近来减苦吟，偶然得句不足成。苦吟自写性情耳，陶诗一卷即性情。雄鸠啼罢雌鸠鸣，商量风雨忙清明。花开花落置不问，闭门何论阴与晴。天涯芳草日日深，阶下绿苔片片生。风雨尽他无赖著，野人只当煎茶声。  

***春日杂诗***  

不难谢尘事，村小地幽偏。居接林间屋，耕分谿上田。遣怀引微醉，养病趁间眠。邻老来相约，明朝掠社钱。  

隙地裁为圃，门前接麦畦。唤人修耒耜，亲手结笆篱。穀种从邻换，瓜秧带雨移。自因幽事绕，连日不围棋。  

***二月十七日过黎里众善堂谒徐俟斋先生祠***  

此岂先生志，甘为隐遯流。草堂聊讬迹，涧水不知秋。明月梨花梦，空江鹤影留。我来肃瞻拜，仍作上沙游。  

***初夏村居***  

补足绿阴飞尽絮，眼空烂漫一春花。矮茅屋小分谿住，横板桥低趁岸斜。喧我幽居惟鸟雀，争人行径但桑麻。年来多少推迁感，独立松风咏暮霞。  

***谿上***  

春烟雨岸平，流水一竿冷。夕阳隔谿来，零乱桃花影。  

***吴淞江归棹***  

淞波一片冷秋光，帆影低斜挂夕阳。遥指水云村缺里，接天红叶是枫庄。  

***春暮野望得句***  

一角残阳画断虹，年光随分了春风。桃花脱尽清明雨，绿入平芜一望中。  

***孙周***  

孙周，字则庄，元和人。有《大瓠堂诗录》。  

***以辽参饷姚先生媵以长歌***  

帝车之尾瑶光星，降为神草蒙茸生。秋来结子大如豆，熟者深红生者青。背阳向阴椵树林，三桠五叶何菁菁。玄泉天醴此孕毓，千岁化作婴儿形。有时月中恣跳舞，有时地下呱呱鸣。紫团白条种各别，人衔鬼盖纷其名。结队劚取蛇虎穴，铜炉乃与糖霜烹。岂独开心益神智，久服能使身躯轻。辽阳真井最堪重，句骊上党难争衡。近来采者利速售，深山未许留句萌。又或揠苗出移植，田园灌溉同春耕。云间先生武功后，含咀经史穷华英。江湖游倦两鬓雪，偃蹇归卧扃柴荆。百城坐拥勤著述，兀兀毋乃摇其精。况复晚境不如意，忧时涕泪纷纵横。得非于此病根伏，渐致腰脚艰于行。怜公衰老赠数茎，虬枝铿作金石声。奇功异勋不可说，咄咄肯伍松根苓。先生服此益矍铄，力将四海风骚撑。鲁殿灵光屹然峙，长为圣代歌升平。  

***奇寒酿雪愁思纷然和坡公聚星堂韵***  

空廊拥烬聚乾叶，云日模糊天欲雪。炊烟久断坐耐饥，冷对梅花正愁绝。严风刺壁尖于刀，老屋声摇势将折。楚南连年方苦兵，哀哉死者虫沙灭。书生赤手寸铁无，深恨长鲸未能掣。鼙鼓动地烽火纷，江天愁望眼生缬。况复三吴歉岁频，四乡妇子食曲屑。但祝丰年早呈瑞，玉花历乱下飘瞥。遗蝗入地百尺深，明年麦熟饼可说。诗就偎镫呵手书，冰冻笔尖坚似铁。  

***题程序伯丈***  

烟波满纸凉于洗，一片湿云收不起。遥山暝合青苍茫，丛苇萧萧声在纸。桥南茅屋水面开，钓艇摇入芦花里。雪鬓渔翁换酒归，自脱蓑衣挂船尾。  

***五百梅花庵访觉阿上人师***  

言访支公去，杳然云壑深。遥闻一声磬，忽见梅花林。空外激清响，孤烟生夕阴。前期应不远，风雪辄相寻。  

***同湘乡左孟辛仲敏昆季白马磵访觉公师归舟口占***  

万山沈暮气，一塔俯寒流。僧寺钟初动，渔家网未收。来寻支遁马，同载李膺舟。后约梅花发，还当蜡屐游。  

***晓发***  

晓色催人古驿旁，模糊犹带梦痕苍。残星欲没初收雾，败叶将飞乍怯霜。微辨人声知市近，悄无鸡唱觉村荒。萧萧芦荻风如雨，一霎轻帆过野塘。  

***草堂***  

微雨乍过烟满谿，草堂间听晓禽啼。著花老树有春意，卷幔乱山如屋低。竹榻昼长清蝶梦，板桥泥滑印牛蹄。经旬不沐拥书坐，疑是忤时人姓嵇。  

***远别***  

风叶作离声，萧然客独行。多情故山月，常向马头明。  

***早起偶得***  

诗梦如烟堕水村，前溪夜雨长新痕。晓来聊展一编坐，无数乱峰青到门。  

***山中访友不值***  

策杖行幐上翠微，白云深处扣柴扉。美人不见碧天暮，幽鸟一声花乱飞。  

***李岳生***  

李岳生，字子乔，武进人。诸生。有《小元池仙馆》、《味薏居》、《越雪庵》诸集。  

***虔州秋日杂感***  

章贡东南日夜流，三千余里荡乡愁。渐知易性同淮橘，强说忘机学海鸥。梦里倚闾虚慰藉，闺中织锦易沈浮。连宵又见刀环月，惆怅高寒白玉楼。  

金飔瑟瑟卷书帷，一种秋怀付与谁。醨啜便教嗤正则，尘飞无处障元规。关心歧路游非壮，讬业名山志已卑。何日间居酬夙好，呼童种秫妇烹葵。  

***鼓角***  

鼓角声严枕上闻，何时上将策殊勋。当门芳草频遭忌，跃冶干将枉绝群。离兽东南悲远道，高楼西北隔浮云。九关虎豹凭谁叩，莽莽平原日渐曛。  

***洞庭阻风舟中无俚小饮径醉得句辄书***  

光音天上避风灾，亲见三禅化劫灰。成住坏空都一例，且从蜃气觅楼台。  

玉清初授校书郎，三洞灵函纪载详。绿字赤文全阅遍，就中原缺点金方。  

待从藕孔靖群魔，特敕真灵会大罗。正色鸿薰是何语，天狐翻遣占专科。  

女萝薜荔漫裁衣，煮石休粮计亦非。三窃仙桃不科罪，瑶池能念岁星饥。  

***鹦鹉洲感祢正平事***  

文章树宏业，星日高空悬。道隆运斯极，福盛祸亦然。祢君抱环质，豪气吞垓埏。荐牍北海修，鸾皇翔九天。曹公不敢杀，崇望超班联。积重始招忌，忌死成其贤。藉令际兹世，名士值几钱。骂座一灌夫，国中无与言。弃置饿穷巷，翻得全天年。嗟哉等疣赘，荣瘁谁为传。庶族各有赖，儒生今可怜。茫茫万古泪，恻恻埋重渊。  

***登黄鹤楼址新构小亭***  

武昌今夜月，黄鹤忍飞来。入抱皆秋气，凭高见劫灰。飘零王粲恨，寂寞谪仙才。不尽苍茫意，江声走怒雷。  

***陈浩***  

陈浩，字问渠，宝山人。有《百尺楼诗》。  

***晓起***  

露气白于霰，披衣坐草堂。鸡催深巷晓，钟破万山苍。远树莽无际，残星微有光。东瞻彩霞动，极目是江乡。  

菱歌断续唱新晴，江草青青江水平。桃叶低迷烟外渡，杨枝婉转曲中情。红衣媚客汀花丽，绿黛当窗岫影横。拟向扬州买明月，最销魂处是箫声。  

***秋夜吟***  

寒蝉咽露沈疏柳，络纬吟秋怨离妇。江芦瑟瑟动悲风，月明远吠荒村狗。萧条无限玉关情，碪杵家家捣练声。碧山如梦横千里，哀雁中宵尚独征。  

***晚兴***  

寂寞湖天晚，苍茫暗夕晖。孤村烟外失，一鸟雨中归。秋老花独发，江寒蟹渐肥。平生游兴足，心与片帆飞。  

***湖村晚泊***  

向晚湖村路，炊烟蔽野青。乱山沈暝色，孤雁没沙汀。水阔云低屋，风高浪扑星。幽人垂钓处，早已闭柴扃。  

***钦善***  

钦善，字茧木，号吉堂，娄县人。诸生。有《吉堂诗集》。  

***述怀***  

空楼明月光，照我秋衣裳。衣裳轻且薄，夜久生微凉。微凉凉到骨，瓦上淡有霜。倚槛一俯仰，地迥天路长。  

此身从何来，偶然有姓氏。与世相浮沈，蹈义为谁死。盗跖固已非，伯夷未为是。庸庸各自保，智哉当路子。  

***楼上***  

楼上镫光一穗青，五更骤雨扑窗棂。不平短剑鸣书榻，无力残花堕瓦瓶，倚槛横眠身活脱，拂衣长啸气高冥。诘朝一饭知何处，独立濠梁看水萍。  

***燕子矶***  

水云飘渺岫云微，滚滚洪流怒截矶。江势欺山吞不尽，万峰群伏一峰飞。  

***游摄山***  

日暮缆扁舟，一望好山色。中有高隐流，浮名招不得。庶几一遇之，扪萝循石壁。遐哉箨冠人，幽居竟无迹。斜阳照深涧，松影千寻直。下有离离花，药名半可识。欲采未携筐，此来殊浪掷。思古不能忘，久坐迎贤石。落叶如洒雨，峦气骤然黑。无风疑有风，过耳一声砉。我尚畏山精，未敢谈服食。  

***数花居感旧作***  

浮云心事碧溪边，涓水西流感逝川。隔槛莺花交旖旎，对床词赋尽流连。香浓怕卷风前幔，墨淡愁书月下笺。重过空廊文物尽，井梧犹自绿含烟。  

***山行***  

人自山中出，方知有路通。磨盘转圆曲，蚁窟走玲珑。莎草荒亭绿，山矾古墓红。陡然临绝涧，俯首瞰长虹。  

人家图画里，茅盖紫泥墙。有力供樵牧，无田种稻粱。从禽藏险谷，舆客上高冈。纾困猫头竹，三年两度长。  

***乔守敬***  

乔守敬，字醉笙，宝应人。诸生。有《绿阴山馆吟稿》。  

***山村即景***  

晚村一带槿篱斜，绕岸木棉黄作花。今夕欲投何处宿，夕阳红树有归鸦。  

***送金小岱归临安***  

西风堕征雁，千里催归人。归心不可羁，况有堂上亲。亲衰病且笃，望远尤含辛．纵抱四方志，畴能间天伦。莫理宛溪棹，朝指姑谿滨。白日黯秋景，黄海虚前尘。胜游岂不乐，聚散非无因。不见张季鹰，尚忆鲈与莼。  

去年客乌江，识君届秋闰。今年送君归，霜华逼冬信。形骸相与忘，投赠两不吝。朅来历江湖，千里穷一瞬。君作兖山游，我止白田岸。登临预秋约，山川资壮观。《骊驹》一以歌，萍梗忽中断。后会知何时，归途期百顺。行行各勉旃，莫负青丝鬓。  

***徐灏***  

徐灏，字子远，一字伯朱，号灵洲，番禺籍钱塘人。贡生，官广西知府。有《灵洲山人诗录》。  

***石板潭***  

山行寻潺湲，曲折达石壁。飞瀑排空行，横流跨山脊。来如洪涛宽，去如巨壑窄。穷源有万派，到地只一脉。水德乃至柔，石性本无隙。由来岁月久，遂致鬼神役。蓄水成谾<谷共>，穿石在涓滴。往闻云雷屯，欲与蛟龙敌。至今风怒号，落叶满崖赤。浮岚远空尽，冻雪太始积。歕沫散成丝，斜曛反相射。宛尔垂长虹，半规堕寒碧。地籁争喧豗，人间自寥阒。默思沧溟深，浩浩云气白。  

***张南山丈招集松心草堂同温伊初陈兰甫夜话作***  

清风来无边，凉月照半席。相携素心人，共乐太古夕。阶前侵寒绿，堂后敞虚白。两水自潆洄，层轩迥幽寂。老渔昔行吟，垂钓江旁石。几年扫荆榛，于此聚瓴甓。洋洋听松庐，海内诗名藉。流光七十载，此境等空色。岂知万株松，早定水边宅。胜地非偶然，相与三叹息。  

***中宿峡***  

苍山互百里，列岫相倚伏。峭壁忽中开，江流势一束。层阴峡里生，赤日岩际宿。众壑来长风，万顷浸寒绿。古寺从何年，飞来著山腹。中有百丈梯，叠石榜林麓。密树漏斜阳，甘泉泻空谷。爱彼清且冽，揽之不盈掬。老僧导我饮，相接縆半竹。蜿蜒作鲸吸，取给日以足。僧言昔寇乱，菑杀及草木。劫灰所烧余，突兀见此屋。磐磐达摩石，坐阅人代速。上有支离叟，岁久顶已秃。林深阒无人，径转缭而曲。冉冉松间云，琅琅山巅瀑。来时值炎蒸，对此忘暑溽。云水尔何缘，终古自相属。  

***锦浪滩***  

移舟向锦浪，<舟羲>棹日加午。墨泼天际云，鼎沸滩中雨。雷殷山谷鸣，风挟崖树舞。空濛一水间，萧飒万籁聚。篷窗杂坐卧，对面不闻语。须臾复晴霁，舟子众篙举。溪回滩已平，石激水犹怒。及兹叹神力，沛然孰能御。物理有消长，浩渺此终古。  

***龙泉峡***  

峡势如游龙，举头向天外。嘘气倏成云，快与风雨会。飞洒落九天，冯陵恣滂沛。发响惊雷霆，腾空破烟霭。倒卷匹练垂，高拥石幢大。严冷逼衣襟，余光动松桧。看山已压多，观水此为最。渐远人不闻，暝色尚映带。  

***天泉歌***  

晓行十里稀人踪，但闻泉响无西东。山巅宿云不肯住，随风散作青濛濛。俄顷风尽云亦定，苍崖飞出两白龙。奔人直下竞赴壑，昂首作势还腾空。岩前五色炫海日，涧底一曲垂长虹。仙人玉女在何许，惟有丫髻留双峰。白云洞口更幽绝，飞流断续分三重。其余蜿蜒各有熊，或倚怪石穿虬松。水帘一卷挂石室，瑶花琪树纷蒙茸。兹山夙昔擅名胜，迹所未到心难穷。何时结茅傍山麓，躬耕自作田舍翁。朅来手持碧玉杖，拄到绝顶青芙蓉。不知何处好山水，有此十丈玻璃风。鹤兮飞来吾与汝，平台之上云蓬蓬。  

***灵湖寺同张叔渊明府施恕庵主簿***  

万里寒涛色，春来到佛堂。游人集吴越，古木认萧梁。倚槛峰峦改，巡檐薜荔荒。殷勤问湖水，门外已耕桑。  

***寒食过张百药墓***  

一樽还酹野棠花，蔓草寒烟落照斜。地下故人应有梦，天涯诸弟叹无家。名山事去留黄土，辽海魂归听暮鸦。张绪当年谁得似，江东词赋惜春华。  

***同陈兰甫花埭泛舟***  

海珠台畔气凄清，一叶西风荡桨轻。秋水亦如天上坐，好山浑似镜中行。蓼花烟外杨孚宅，榕树阴边陆贾城。江渚夜来铙吹罢，船头坐看月轮生。  

***傅霖***  

傅霖，字雨莼，浙江山阴人。有《咒筍园剩稿》。  

***赠许二舸沨***  

稽山镜水卜茅茨，又是炎炎六月时。因爱直名多召谤，为贪佳句少成诗。干戈历乱逃新鬼，书剑飘零远旧知。只有缠绵许丁卯，一帘疏雨话相思。  

***忆周菊存孝廉***  

惆怅离踪一水分，澹香楼上忆孤云。多情夜夜江南梦，不为梅花便为君。  

***王昭君***  

欲诉琵琶泪满巾，边风到处是胡尘。伤心马上容憔悴，还胜当年画里人。  

***题王侣樵诗集***  

愿食三斗艾，不欲逢屈突盖。愿食五斗葱，不欲逢屈突通。我自新亭来古历，海烟沙雨殊寥寂。不闻豪侠健如龙，徒见老伧多似鲫。瑶台七十二神仙，只有王乔最少年。倦驭红鸾朝紫府，偷骑彩凤下青天。紫府青天来我友，玉真一笑夷光丑。目空赵胜客三千，辞压庄生言十九。九尾妖狐双眼碧，珠光剑气知君得，夜戴骷髅哭山月。  

***葛将军歌***  

将军来，人间有杀敌才。将军去，世上无擎天柱。问将军何族，武侯骨肉。问将军何名，桓侯季昆。云云霓霓，将军之旌与旂。霹霹雳雳，将军之矢与石。将军曰走，龙咆狮吼。将军曰居，鳌喘鲸呿。将军曰贼可迎，孝娥庙口水都撑。将军曰贼可逐，义妇台前山乱扑。谍者为将军喜，曰我卒皆全，将军曰天。谍者为将军危，曰我师已尽，将军曰命。剖将军拳，拳密于函。割将军舌，舌长于尺。削将军首，首可削兮灵不朽。剥将军肤，肤可剥兮血不枯。吁嗟乎！将军存，贼如鼠。将军亡，贼如虎。贼兮贼兮，尔莫谓将军不复威，尔莫谓将军不复武。十万奇兵，八面丛生将军忠。五千厉鬼，三更哭死将军恶。  

***红簿祠***  

绿柳红桥短簿祠，为瞻遗像献空卮。桓公毕竟非英物，喜怒由人不自知。  

***送友人出塞***  

白草屯边路，黄花戍里程。西风三万里，吹满别离情。  

***翁时稚***  

翁时稚，字蕙卿，侯官人。诸生。有《金粟如来诗龛集》。  

***寓怀***  

神山有威凤，雌鸣求其凰。吐气日五色，百年无文章。誓欲辞丹穴，扈阁供翱翔。一去万余里，凌虚览下方。桐花久无阴，竹实难为粮。栖止乏珍木，振翼还扶桑。讵若燕雀志，相贺惟华堂。门庭傥罗网，中道空悲伤。  

衡山何崔嵬，去天不盈尺。绿萝摇晴烟，邈与尘世隔。颇闻方瞳翁，破铛煮白石。手弄明月光，冥栖在窟宅。叹我血肉躯，何由生羽翼。路逢古仙人，长跪问链魄。亲授不死方，云可烧琼液。丹砂久欲营，霜鬓苦相迫。别我骑青鸾，仰视了无迹。吾将谢俗流，去作阆风客。  

***人日寄林颖叔***  

人日题诗句懒裁，草堂萧瑟向江开。忍将书剑风尘老，但觉星霜鬓发催。山水有缘还蜡屐，莺花无恙又衔杯。定知放鹤林和靖，载酒亭皋独访梅。  

***秋海棠***  

美人香草合通辞，惆怅樊川感鬓丝。绛雪楼台中妇艳，青溪烟水小姑祠。独眠凉月如幽怨，不嫁东风忍自痴。怕向廊阴望颜色，累侬红豆作相思。  

墙根延伫望斜阳，竹绣罗衣竟体香。红粉年年伤薄命，秋心寸寸尽回肠。神仙小谪兰期晚，风露无情茜袖凉。我亦吟香感迟暮，古来萝薜属潇湘。  

***吴廷燮***  

吴廷燮，字彦宣，海盐人。诸生。有《小梅花馆诗集》。  

***澄江归舟***  

半江斜日送归桡，楚尾吴头入望遥。今夜乡心愁绝处，芦花枫叶暮萧萧。  

***送燕***  

玉娘湖畔草萋萋，王谢亭台路已迷。惟有雕梁旧时月，随君直度海云西。  

***于源***  

于源，字辛伯，号秋洤，秀水人。贡生。有《一粟庐诗稿》。  

***梁武帝繙经铜签歌***  

白铁铸错江山促，黄金布佛君身赎。老僧垂眼定蒲团，梦中已换兴亡局。萧梁天子爱看经，佞佛痴心佛有灵。愿竭铜山输老衲，自宣贝叶忏耄龄。荷荷菩萨云中坐，慈悲不救台城饿。钟磬声沈梵筴灰，一朝共逐金瓯破。留得繙经数寸签，铜花绿带土花黏。纪年犹识官家造，想见谈禅法地严。雨花台前花作雨，袈裟送了英雄主。天花无香铜自腥，且把残书繙日午。成佛升天一笑休，六朝去远水东流。牙签万卷留天地，待访昭明《文选》楼。  

***鹤秀塔***  

龙渊之水深复深，卧波塔影尖如针。学绣女儿不得见，横塘风雨愁人心。偶闻父老谈陈迹，裴生此地曾为客。行装劫去剩空囊，路侧呻吟带饥色。落日携筐有女来，一时怜饿兼怜才。拔钗饷饵聊相济，乞食吹箫重可哀。黄金脱手浑间事，谁知中有千行泪。半面真成未了缘，三生可有相逢地。归来偏犯泥中怒，风波凋损双眉妩。岂曾密誓偶鸳鸯，竟听谗言放鹦鹉。红兰无力拒严霜，毕命朱丝长恨长。一寸柔肠容易断，十分侠骨自留香。春风转瞬忽经年，仙禁裴航得意天。前度刘郎重到日，那时紫玉已成烟。分符適值来花县，惆怅天台人不见。夜雨空房忆故钿，秋风尘罥悲团扇。比肩有妹已垂髫，依约红颜一样娇。桃叶相将迎古渡，云英犹得遇蓝桥。报恩总惜婵娟死，特筑浮图傍春水。小字空题埋玉人，遗闻合补伤心史。此事茫茫二百秋，塔前芳草使人愁。王孙一饭谈何易，漂母祠堂终古留。  

***题郭止亭寒香书屋勘印图***  

汉家玉玺已飞烟，陵树长安望渺然。剩有累累数方印，一齐清泪滴铜仙。  

名姓官私远可徵，芝泥钤出认犹能。夜深双眼清如水，高点黄山雁足镫。  

尧章叔夜久仙去，旧谱何人辨证来。纸阁无尘且孤赏，胆瓶一朵破黄梅。  

***赵忠毅公东方未明砚拓本***  

五更待旦森袍笏，一疏书成夺奸魄。事成不成未可料，已拌贬谪同贞石。白日委鬼作啸声，毒雾蔽天天不明。荷戈幸免碧血祸，觚棱回首难为情。雁门关外埋秋草，此砚何年复归赵。流传曾入绣衣手，即今犹为子孙宝。百年不洒蟾蜍泪，乾坤正气留铭字。尚传金石重人间，更想摩挲铁如意。  

***杨韵***  

杨韵，字仲玉，号小铁，嘉兴人。有《息笠庵诗集》。  

***半山道中***  

斜日满篷背，新凉何处招。山云间似鸟，闸水猛于潮。岸曲深藏屋，林疏忽见桥。停桡寻古寺，烦暑一时消。  

***登千佛阁***  

独倚高楼望，天空过鸟稀。钟声云外阁，帆影树头飞。秋陇香吹稻，西风冷逼衣。间吟不觉晚，黄叶半斜晖。  

***吴以諴***  

吴以諴，字古音，江苏清河人。贡生。有《古藤书屋诗存》。  

***书东坡谪岭南诸诗卷后***  

东坡谪岭南，山居事事好。种茶及春阴，撷菜待秋杪。酿桂既可饮，煮葵亦足饱。无事闭门居，睡美或忘晓。问公何能尔，心定境不扰。乃知圣贤徒，穷达能自保。惟有主恩厚，报称恐不早。登高望中原，云山乱窈窕。谁怜老兄弟，弃置天南道。怨尤亦何有，箕贝任群小。诗酒得天真，山海遂幽讨。应笑柳柳州，歌诗徒懊恼。  

***观黄淮交汇粮艘竞渡感而有作***  

黄河如山挟沙走，清淮雪浪殷雷吼。白日风雨斗两龙，涛声五月清河口。小舟飘忽若凫鹜，大船嵬崮<山畾>如山岳。若鸦衔尾车接轴，北人腾笑南人哭。突然一掷如破竹，粟米流脂膏鱼腹。洪湖之水高于镇，淮堂铜柱剥落无。灵光山河七十二流注，何汪洋，石塘二百里，域水以为殃。风狂雨骤向昏黑，欲上不上船头裂，欲退不退船尾折。千夫力尽指流血，一唱督护心断绝。吾闻平江伯，经始资良策。孤悬三千里，引漕济军国。往者湖决十三堡，千里淮扬急如扫。借黄济运非良图，广川往往遵长途。海上巨鱼作人立，飓风骇浪迷方隅。仓卒可一不可再，策非万全良可虞。忆昔圣祖与神宗，翠华巡幸车书同。赞牲沈璧礼数崇，敬天勤民亮天工。天开引河辟洪濛，汴泗交流泾渭通。浊河清济贯当中，万艘徐引洪涛风。冯夷河伯来效忠，丰碑大书留禹功。佐者靳张数巨公，蒸尝百世铭鼎钟。河清作颂声摩空，千秋万岁歌年丰。  

***春日有怀***  

江南犹是旧芳菲，薄醉心惊景物非。三楚暮楼人独立，六朝芳草燕初飞。苍茫云树迷归鸟，迢递关山怅夕晖。记得石城挥泪别，桂花时节雨霏霏。  

***准阴鹳鹤楼题壁***  

金陵重镇拥貔貅，谁总戎机出上流。一夜西风沈铁锁，中原南顾缺金瓯。矢亡志士空呕血，巷战将军有断头。斗大一城磐石固，燃犀温峤在秦州。  

台树笙歌尚广陵，和戎故智恃金缯。但期弱肉能驯虎，不信愁眸未化鹰。白首元戎抛甲仗，青衿胄子泣刀绳。蜀冈梅岭行营地，欲赋《芜城》百感增。  

***潭溥***  

潭溥，字仲牧，号荔仙，湘潭人。有《四照堂诗集》。  

***宜章道中***  

岸花香瘦影交迷，双桨迎秋下玉溪。红树人家收晚稻，夕阳山雨照晴霓。民穷百粤徵兵急，地隘千峰拥塔低。客路情怀倍惆怅，故人踪迹各东西。  

***红棉寺次韵***  

载酒茱萸合，寻山粤秀开。海光浮地出，秋气并云来。烽火连边徼，艰危忆将才。徘徊寺前路，落日满蒿莱。  

***罗镜墟杀贼歌为叶昆臣作***  

罗镜墟头暮色黄，小丑负隅腾毒光。深山大泽不敢入，鼓角动地妖风猖。主将屯兵不肯动，佯畏贼群戈戟勇。两月藏锋坚避战，十里移营遥隔陇。那知立计宽贼防，五路早伏千军强。义勇分途截贼粮，贼惊欲窜逃无方。主将登台鸣战鼓，群戎听令肃貔虎。军门高敞海暾红，征马静依牙纛舞。指挥号令如有神，五路埋兵一齐举。缚贼搜巢特地烧，火光烛天天色骄。残尸昼丛野狼食，势血夜染胥口潮。君不见奇功自古归奇策，书生戎马今谁敌。杀贼归来血未乾，宝刀红洗霜锋白。  

***杨忠愍公狱中遗砚图为艾至堂师题***  

黑云压天天欲崩，奇气郁狱忠魂青。精灵千古讬片石，碧血黯淡波痕腥。身后流传代能守，钱李递藏非一手。文人珍赏到吾师，出处相依得其偶。朅来呼朋拓作图，墨气冉冉飞襟裾。挑镫把玩不释手，阴霾惨淡沈精庐。夜残狐哭瓦镫死，月黑鬼啸荒坟孤。乾坤正气入激烈，屋瓦欲震冤风粗。想见圜扉闭寥寂，血泪模糊洒胸臆。荷校苔榜法何酷，恩重身轻甘一掷。此心难转同坚贞，尔石无言深惨慼。七十九字留遗铭，饥鹰饿虎长哀鸣。曹郎有胆蚺蛇屈，宰相无心铁石轻。我行濡毫重呜咽，泪珠红洗鸲晴血。题罢天风震窗纸，铿然如听石头裂。  

***岁晏行用杜工部韵同王壬秋作***  

江州耕凿少生事，田园坐废生悲风。遗黎日久入坎窞，发长心短千村同。畏贼私含畏官泣，热泪暗洒浔阳红。水师熊熊尽英烈，计扫寇逆知谁工。千家槁饿饭豆绝，三载贡税资粮空。主帅筹饷胜筹战，捐输各国资军供。所司藉端每自利，锥末之小尤伤农。幕府旦晚按民事，咫尺不得掀群蒙。大钱小钱不足论，乡曲早已无青铜。吴楚安危各有虑，财物一洗民间穷。重熙有象表斯世，劫运所值由苍穹。何时英雄起屠钓，太古元气回神功。吾侪坐叹自怀愧，识字终当输挽弓。衰草残阳岁聿暮，江潮满地闻哀鸿。  

***与王壬秋夜话***  

清磬飞檐下五更，湘天归梦续前盟。十年旧服缁尘在，一夜深谈白发生。酒影苍茫照湖月，诗情凄楚入边声。故园聚散初何定，正苦关山未息兵。  

***赠何子贞太史***  

道长须眉尊，清勤拥书读。朅来弄湘月，宦海谢驰逐。与世忘嚣尘，濂溪问高躅。自种菖蒲花，仙根已盈掬。  

***查冬荣***  

查冬荣，字子珍，号辛香，海宁人。诸生。有《诗禅室集》。  

***南山纪游用樊榭韵·石屋***  

一径窅然深，岩厂不知昼。怪石挟云飞，古藤绕壁瘦。此地可逃名，十笏地容构。坐久听流泉，微见夕阳漏。  

***水乐洞***  

琤琤复琮琮，恍惚溪语接。爽籁奏宫商，清风扑眉睫。深林不见人，径僻但栖蜨。我欲携琴来，隐居巢密叶。  

***理安寺***  

到门不知寺，溪涧环东西。云深林密处，百鸟啾啾啼。惜无济胜具，绝顶难樊跻。振策松岭阁，涛声入夜凄。  

***钱塘怀古***  

春寒划地柳含烟，吊古徘徊感逝川。水阁夜寒金鲫跃，山厨春暖石龙眠。六陵风雨沧江外，八月波涛故垒边。陌上无人归缓缓，花开花谢自年年。  

***答顾恒斋见寄原韵***  

摊饭浇书且唱酬，看山终日爱登楼。忏除尘事常参偈，萧黯春情早倦游。知己深时无浅语，依人难处倍多愁。江湖载酒浑间事，漫羡乌纱傲白鸥。  

***赵旭***  

赵旭，字石知，一字晓峰，桐梓人。诸生，官荔波教谕。殉难，赠国子监学录。有《播川诗钞》。  

***天门洞***  

言寻天门洞，早春惬幽赏。百折缘涧谿，一径拂榛莽。然松拾路入，未可计寻丈。冷风摇火光，老蝠骇腾上。横石限如阈，蛇行不敢仰。前奇已我领，后胜方客奖。力弱心乃强，境递神忽朗。石筍矗空立，阴泉迸隙长。触目呈众形，惊耳纳群响。万怪孕一腹，造物何所仿。疑有避秦人，全家此中往。  

***夜行***  

夜行虎峰下，露重毛发冷。风过闻泉声，林尽见天影。出冢磷不飞，宿巢鹘先警。回顾山城中，残镫碧冏冏。  

***九盘子***  

山北路如槽，山南路如磨。邮亭塞其坳，古佛苔蚀座。雄风生半空，云曳山光破。仰攻犯矢石，一守应万挫。隘官久已裁，行旅坦然过。缅怀刘大刀，夺险伟征播。后来王节愍，藉此集将佐。形胜人必争，岂宜防卫惰。一盘一踌躇，忘卻早行饿。  

***九坝***  

凶山锯齿排，槁壤釜底狭。恃兹竟倡乱，狂徒岂畏法。激变纵有由，芟夷关夙业。事平不值哂，势盛任威胁。强拒弱则避，首鼠甘与狎。后死如见贼，几人志不怯。官勿蜣转粪，民防虎出柙。好安上下分，重见王泽洽。  

***辑桐梓耆旧诗略漫题***  

夜郎文献委蓬蒿，次第搜罗敢惮劳。守素夙耽人物志，锺离最爱土风操。九原可作交应密，一语能传死亦豪。怅望枫林青映月，魂归听我诵声高。  

***登修文署中双桂亭***  

绕郭寒烟与树平，身先鸿雁作南征。山川雨后翻新洁，天地秋来变老成。疑事难从千古问，奇才不择九州生。微闻已奏滇池凯，投笔何人万里行。  

***刘世仲***  

刘世仲，字殿埙，汉阳人。  

***乱后即事***  

开樽那得玉颜酡，春色无如泪眼何。赤子愁看三户尽，青山恨比六朝多。风高使节怀陶侃，月满秋江忆法和。眼底云霄雕鹗少，乌鸦绕树起哀歌。  

***徐韦***  

徐韦，字仲韦，孝感人。有《一钵诗钞》、《洪乐集》。  

***宿寒溪寺***  

积翠不成雨，凉风吹满溪。偶来山寺宿，时有野禽啼。烟听水声远，月吟松影低。黄州曾到处，鼓角夜凄凄。  

***异县***  

异县羁栖久，高楼有所思。江流残雪净，鸟没夕阳迟。摇落逢时序，艰难出鬓丝。谁云天下士，贫贱欲何之。  

***宿巴东***  

独卧巴东夜，孤镫照客愁。万山青作县，六月冷如秋。峡险黄牛出，城高白帝浮。听猿多少泪，洒向大江流。  

***登岳阳城楼***  

城高南极壮空冥，秋色迢遥入洞庭。九水寒浮天地白，万峰晴压郡楼青。云边鸿雁西风急，槛外鱼龙浊浪腥。知是何人明月下，独弹瑶瑟和湘灵。  

***洛阳道中送别友人从军***  

春风匹马送孤征，杨柳飞花满洛城。斗酒纵谈天下事，宝刀高唱《少年行》。横空华岳三峰色，出塞黄河万里声。自是壮游休怨别，几人投笔请长缨。  

***对月***  

愁心化为水，荡漾明月光。将心寄明月，堕地忽成霜。  

***秋夜留别蔡朴庵处士卻尘云帆两上人***  

沧江万里挂孤篷，旅雁三更叫朔风。城上清笳楼上笛，一时并起月明中。  

## ●卷一百四十九

***李鸿章***  

李鸿章，字少荃，晚号仪叟，合肥人。道光丁未进士，改庶吉士，授编修，官至文华殿大学士、直隶总督，封一等肃毅伯。赠太傅，进一等侯，谥文忠。有《李文忠公遗集》。  

***入都***  

丈夫只手把吴钩，意气高于百尺楼。一万年来谁著史，三千里外欲封侯。定须捷足随途骥，那有间情逐野鸥。笑指芦沟桥畔路，有人从此到瀛洲。  

频年伏枥向红尘，悔煞驹光二十春。马是出群休恋栈，燕辞故垒更图新。遍交海内知名士，去访京师有道人。藉此可求文字益，胡为抑郁老吾身。  

回思往事尽成尘，我亦东西南北身。白下沈酣三度梦，青衫沦落十年人。穷通有命何须卜，富贵何时乃济贫。角逐名场今已久，依然一幅旧儒巾。  

局促真如虱处裈，思乘春浪到龙门。许多同辈矜科第，已过华年逐水源。两字功名添热血，半生知遇有殊恩。壮怀枨触闻鸡夜，记取秋风拭泪痕。  

桑乾河上白云横，惟祝双亲旅舍平。回首昔曾勤课读，负心今尚未成名。六年宦海持清节，千里家书促远行。直待春明花放日，人间乌鸟慰私情。  

一枕邯郸梦醒迟，蓬瀛虽远系人思。出山志在登鳌顶，何日身才入凤池。诗酒未除名士习，公卿须趁少年时。碧鸡金马寻常事，总要生来福分宜。  

一入都门已到家，征人北上日西斜。槐厅谬附明经选，桂苑犹虚及第花。世路恩仇收短剑，人情冷暖验笼纱。傥无驷马高车日，誓不重回故里车。  

黄河泰岱势连天，俯瞰中州一点烟。此地尽能开眼界，远行半为好山川。陆机入洛才名振，苏辙来游壮志坚。多谢咿唔穷巷士，残年兀坐守遗篇。  

一肩行李又吟囊，检点诗书喜欲狂。帆影波痕淮浦月，马蹄草色蓟门霜。故人共赠纯仁麦，荆妇同持陆贾装。自愧长安居不易，翻教食指累高堂。  

骊歌缓缓度离筵，正与亲朋话别天。此去但教磨铁砚，再来惟望撤金莲。即今馆阁需才日，是我文章报国年。揽鬓苍苍犹未改，不应身世又迍邅。  

***山东旅舍题壁***  

黄河东抱乱山流，迢递征途又暮秋。愧我年华同邓禹，飘零书剑未封侯。  

故园荆树隔三株，虎口知能脱得无。怕听荒鸡啼晓月，断人乡梦易模糊。  

***丙辰夏明光镇旅店题壁***  

四年牛马走风尘，浩劫茫茫剩此身。杯酒藉浇胸磊块，枕戈试放胆轮囷。愁弹短铗成何事，力挽狂澜定有人。绿鬓渐凋旄节落，关河徒倚独伤神。  

巢湖看尽又洪湖，乐土东南此一隅。我是无家失群雁，谁能有屋稳栖乌。袖携淮海新诗卷，归访烟波旧钓徒。遍地槁苗待霖雨，间云欲出又踟蹰。  

***感事述怀呈涤生师用何廉舫太守除夕韵同次青仙屏弥之作***  

九天阊阖叫能开，大地波澜挽得回。沟壑余生千里转，沙场战骨几人埋。风高劲草犹披拂，岁晚乔松待护培。怀旧苍茫尝独立，眼中多少出群材。  

元气鸿濛二百秋，潢池养寇孰贻忧。擎天才力云中翼，浮世功名水上沤。巢幕但闻嬉燕雀，农田那得劝<尸鸟>鸠。军前乞写监门画，呼吁民劳庶小休。  

日盼灵台振旅归，羽书十道疾如飞。楼船夜月江涛咽，铸骑秋风塞草肥。列郡纵横纷窟穴，数番徵调厌旌旂。玉关徒有刀环约，虮虱年年满战衣。  

六军饥怨竞嗷鸿，圣主临轩尚梦熊。独有夷吾霸江左，群思萧相运关中。海陵积粟沙量白，少府供钱铁铁红。征市榷酤无尽藏，弦高卜式有遗风。  

七年飘泊节旄存，追怆同袍烈士魂。谏草商量捍吾圉，伏蒲涕泣感君恩。猿悲鹤怨来舒国，寒水萧风下苏门。何事田横孤客在，摩挲故剑绣苔痕。  

朱家大侠报恩长，寒谷谈兵夏有霜。洪泽投鞭威尚赫，白沙裹革骨犹香。丹烬蜕羽遗经卷，黑塞归魂指故乡。苦忆春郊偕纵马，山阳残笛听凄凉。  

细柳将军百战经，儿童戴德姓名馨。曾攀槛角回天眷，重泣淮南霣将星。范老忧时头更白，郗生入幕眼常青。传烽今已连河朔，犹记豚鱼解效灵。  

一角江城恨未消，长怀楚泽佩芳椒。中原旗鼓声先震，半壁金汤土竟焦。蜀郡祠堂村社祭，赵州人士酒杯浇。当时愧乏蚍蜉救，投阁何须解客嘲。  

死者已矣存者散，故园惆怅不胜春。谏争袁盎新承召，坐啸孙登乐守贫。往事悠悠同逝水，诸公衮衮共扶轮。杜陵流落江湖久，老向人间逐后尘。  

蓬莱弱水路三千，献赋《长杨》几见怜。骏足绝群羞豆栈，蛾眉倾国怨华年。空谈玉尘真多事，小试铅刀不值钱。广武登临无限意，愁看直北旧山川。  

况瘁椿庭隔九泉，沈沈寒日坠虞渊。锦囊未敢忘三矢，荩箧何曾名一钱。江表伶俜悲弟妹，墓门荒寂賸园田。海枯石烂心难死，遗恨空将泪雨填。  

枢帅忠诚上格天，春明问字十年前。文章坛坫驱今古，气象沧溟罩万千。威憺江湘弥抑抑，腹藏兵甲亦便便。出师再表争形胜，知在龙蟠虎踞边。  

间关杖策夕阳红，录录平原十九中。春茧吐丝偏自缚，冻蝇钻纸总难通。筹边无术追王朴，从事多材尽马忠。旧雨开樽重聚首，未妨磨蝎命终穷。  

艨艟破浪用如神，天下安危寄此身。快马健儿争入手，票姚车骑岂无人。腐儒本欠封侯相，末座宜充较射宾。髀肉渐生豪气退，无家莫更厌清贫。  

何郎一纸报平安，冰雪诗篇背俗看。春草凄迷思北渚，秋坟哀艳唱南冠。匡时且制新亭泣，涉险悬知蜀道难。闻说江皋吊袁术，暗风吹雨打窗寒。  

方召桓桓轶盛周，壮游抵掌遍诸侯。南飞乌鹊争依树，东去蛟龙欲顺流。谋国裴公勤远略，庇人白传展长裘。投戈喜见升平日，虾菜烟波一舸收。  

***龙潭阻风怀彭雪琴方伯***  

秋风纵酒浔阳郭，夜月联吟赤壁舟。往事隔年如昨日，故人击楫又中流。万篙烟雨楼船静，六代江山画角愁。不见玄龙湖海气，卧闻凉吹撼汀洲。  

***江州阻雪***  

才过洛水流觞会，又近田家上冢辰。百五春宵金鸭睡，大千世界玉龙鳞。梨花雨落欺余艳，柳絮风来糁细尘。万绿丛中一蓑白，桐庐江畔老垂纶。  

***晚江即事***  

山气濛濛带雨昏，江潮滚滚挟雷奔。估樯簇筍滩头聚，野市编茅劫后存。愁似云痕浓不减，寒凭酒力醉难温。卻怜渔艇全家住，一叶凌波笑语喧。  

***登小姑山感怀***  

岷峨东下数千里，吴楚中分此一拳。楼阁高低嵌竹外，湖山左右赴檐前。春风春雨妆台黯，江北江南画稿悬。绝顶俯临尘世小，便骑黄鹄挟飞仙。  

东南归路莽萧条，皖口千峰若为招。半局残棋存战舰，八年恨事付寒潮。灵风下水征帆疾，落日中原汗马骄。孤客不堪回首望，苍茫一片劫灰烧。  

***湖上遇雪卧病作***  

峭风吹冻绿玻璃，浩浩平湖四望迷。雪压轻舠凉气重，云冲高岭远天低。菰蒲白战滩声乱，菜麦青埋野色凄。料得故园花事晚，玉缸春洒为谁携。  

***雪霁登程将至宿松***  

积雪沙隄似掌平，香泥浅趁马蹄轻。朔风来自阴崖畔，犹带枯林踏叶声。  

三月寒逾九九深，炎凉历惯不惊心。菜花满地黄金色，憔悴相看半不禁。  

***鞋山阻风***  

老去知无作赋才，马当那得好风来。宦情久与沙鸥狎，归梦潜随社燕回。远树黏天云一色，狂涛卷地雪千堆。茫茫彼岸登何日，愿借山灵觅路开。  

***游鹿洞归途感赋***  

鹿去台空屋数椽，置身犹在阆风巅。孤筇暝踏烟中路，万壑春藏洞里天。乱后诸生虚讲席，门前流水隔尘缘。低徊朱陆论心地，忍使薪穷火不传。  

***寄越南王诗***  

河山表里本天成，寄语贤王建树宏。朝汉尉佗犹有志，帝秦新衍竟何名。雕题部落三关控，尝胆君臣奄虑生。垂老伏波犹矍铄，五溪南去不胜情。  

***丙戌四月随醇邸巡海呈教***  

雕弓玉节出天阊，士女如山拥绣裳。照海旌旗摇电影，切云戈槊耀荣光。佽飞禁旅严千帐，罗拜夷酋列几行。德协谦尊齐赞颂，力辞黄屋福威扬。  

万千气象蜃楼高，忽地齐烟涌六鳌。慈佛护持看献瑞，仙舟共济敢辞劳。自怜坚壁心偏苦，卻愧屯田诏屡襃。无限临歧依恋意，漫吟潭水答云璈。  

***荷兰夜宴***  

出入承明四十年，忽来海外地行仙。华筵盛会娱丝竹，千岁镫花喜报传。  

***张之万***  

张之万，字子青，南皮人。道光丁未一甲一名进士，授修撰，官至东阁大学士，加太子太保。赠太保，谥文达。有遗集。  

***和华璞登天津望海楼元韵***  

相携王粲上楼头，大海冥濛汗漫游。近日立身心自阔，浮天无岸水长流。烟开鳌背云光净，风扇渔帆曙色收。万里江河同一瞬，何须有感寄沙鸥。  

***复往东陵***  

策马清晨去，前程喜再经。松怀盘谷翠，山向蓟门青。镫火遥村见，鸡声野店扃。连营方肄武，画角逐风听。  

***马兰峪即事***  

阴雨连宵喜放晴，山间小住有余清。汲泉瀹茗松枝火，买蟹供餐菊瓣羹。稚子嬉游牵鼠至，贫家生计藉蜂营。今年是处犹丰乐，入夜还闻箫鼓声。  

***晓行寒甚途中口占***  

怅望前途宿雾堆，冰霜历尽马蹄催。渐看旭日烘云出，顿觉阳和大地来。漫忆寻梅驰玉勒，谁家对雪酌金杯。关心岂止阌乡狱，百万貔貅戍未回。  

***沈桂芬***  

沈桂芬，字经笙，宛平籍吴江人。道光丁未进士，改庶吉士，授编修，官至兵部尚书、协办大学士。赠太子太傅，谥文定。  

***题明周忠毅墨迹即用公感事诗韵***  

一卷松陵稿仅存，前贤手泽重彝尊。栽花东浙留遗爱，削草南台答圣恩。早料长蛇能起雾，可堪缇骑遽临门。孤忠岂为成名地，执简频年枉叩阍。  

***题采芝图***  

松涛谡谡午风凉，曹阮谿边日月长。镜里朱颜非醉酒，镫前白发已思乡。布衣芒履还山健，菊蕊芝英满地香。指点烟峦三十六，黄云如海一身藏。  

***题襄阳吏隐图***  

鹿门翠色指遥岑，记得来时秋正深。鸡犬桑麻无限好，勤劳那识使君心。  

胸中丘壑自天成，未必真耽石隐名。一卷新诗冰雪映，本来不改在山清。  

***题恭邸朗润园图十六韵***  

治佐唐虞盛，亲贤誉望彰。枢机参密笏，朝野庆明良。夙夜诚无懈，委蛇度有常。天怀钦洒落，道味饫深长。竹院风驱暑，荷亭雨送凉。地真筼号谷，人称芰为裳。至乐何难得，先忧不敢忘。埽尘清玉宇，洗甲挽银潢。帏幄筹方亟，林泉兴未遑。心缘虚受益，行以洁成芳。作则宏延揽，披图永写藏。升廷勤采榦，入室静闻香。华实同衔佩，艰难矢赞襄。挥毫工寄讬，读画细推详。学问资磨琢，澄清待激扬。日新君子业，千载仰辉光。  

***庞锺璐***  

庞锺璐，字宝生，常熟人。道光丁未一甲三名进士，授编修，官至刑部尚书。谥文恪。有《瀛洲鸿雪集》。  

***春日游仁园见壁间咏菊诗和其韵***  

简书无计定苍黄，赢得星星两鬓霜。缥缈堪寻蓬岛胜，绸缪且补苇城荒。更期飞将从天降，可许颓波障海狂。惆怅苏台麋鹿走，何时重复吊真娘。  

寻春扶病谒伽蓝，悟彻禅心月印潭。舞咏能谐童冠志，安危空作主宾谈。何须岘首留遗迹，祇愿弥陀共一龛。作客兰成悲日暮，小园幽径有谁探。  

***徐树铭***  

徐树铭，字寿蘅，号澂园，长沙人。道光丁未进士，改庶吉士，授编修。官至工部尚书。有《澂园遗集》。  

***郊饯彭雪翁***  

回首觚棱倚玉銮，征騑缓缓出长安。还山初服天恩渥，横海奇庸替手难。冰雪载涂劳梦毂，江湖频岁寄师干。莫言官守无拘滞，塞雁宾鸿互燠寒。  

马息鲵蟠譬喻存，南溟变化即鹏鲲。冷参信有维摩偈，热血常销望帝魂。华誉耻闻常掩耳，深谈入定亦何言。纷纷海客争倾折，惟看梅花泻玉尊。  

戎旃要义等传薪，蔬筍从来见性真。出世未以非绝物，用情弥笃肯徇人。儒巾老带羞秦越，钓艇耕车即渭莘。千古巢由空洗耳，何曾事业到斯民。  

***效饮马长城窟***  

怫郁筑长城，长城何连连。健儿格斗群虏遁，一城何能塞九边。苟能用一夫，戎虏相迍邅。赵魏齐楚燕，一将举之如转圜。何为纷纷畏北贼，填塞白骨连青天。闺中少妇能坚节，边马何时去边月。远人望月马嘶风，秦吏正督修城功。健儿含悲对秦吏，不知有人大呼公。等既皆去，吾亦从此逝。  

***赠王壬秋***  

怜君又别燕台去，直到衡云最深处。衡阳为我寄书回，已是春风满燕树。廿年几度蓟云深，旧恨缠绵变古今。梁苑已怜龙虎气，蓟门还识凤鸾吟。火云不到城南寺，玉果冰瓜纪幽事。秋飙飒飒作离声，满眼苍葭感秋思。抱书等身何处归，万峰烟翠挂萝衣。天涯董公一杯酒，清泪汍澜为汝挥。山中无田僦无屋，朋侪有书借君读。知君爱君犹有人，肯惜高官与微禄。  

***龙树寺看白芍药是宋雪帆前辈手植***  

槐云织翠花风香，层阴幂雨僧楼凉。当轩素霞落眼底，濯濯玉叶相扶将。寒辉冷艳夺冰雪，团团皎似瑶台月。紫蜨游蜂不敢狂，溪叟村童那轻折。岁岁花开易得新，酒觞凄酹种花人。栽培老去经纶手，化作阇黎烂漫春。阇黎春色年年在，酒客花人若相待。可怜嘉会亦寻常，难得东皇动光彩。看花对酒各思君，零落池台几夕曛。悲秋仙去黄门句，倚槛微哦不忍闻。人言此是甘棠树，绿章应乞春阴护。卻忆筠笼两鹤雏，雪羽衤离褷渺烟雾。  

***闻周渭臣军门有岳阳楼之作辄拟二首柬之***  

又挂征帆下洞庭，沅湘无限晚山青。神仙鸾鹤凭虚集，谈笑鱼龙绕坐听。城上楼台天北极，望中风雨地南溟。横江且喜旌旗静，无复孙曹战血腥。  

斜日湖云灿锦窠，故人搔首意如何。平生事业云中鹄，今古功名指上螺。垒块浇胸难摈酒，英雄横槊且当歌。鸢鱼毕竟同飞跃，何用花前叹逝波。  

***潜默篇***  

读经不读史，譬若坐井观。谓天遽在是，天亦为其难。六经日月炳，群史列宿攒。风雨殊嗜好，氛祥异贤奸。譬之阅终岁，乃识暑与寒。蜉蝣而蟪蛄，何悟至理殚。治机与乱台，眇忽如虱肝。及其大开閤，阴阳不能千。名贤强补救，丸泥封雄关。擢擢命人杰，未悟源与澜。达人秉潜默，烛照穷鸿盘。历历万古事，森列棱与丸。复古且泥古，戾俗非俗刓。善哉师其意，瑞世纷龙鸾。  

学术杂王霸，古圣忧方大。不知痒序中，戈矛自森薈。浮屠传老氏，已若粲与粝。异教来殊方，所得无一芥。旃檀媚庸俗，驾驭张旌旆。佥壬肆簧惑，致巧穷侈汰。世士疑信参，狡徒神隐怪。心外别安心，戒中仍破戒。盗窃夷狄语，互苞羲文卦。奇军用遂克，正义蒙且瘵。功高世所归，道齧丛心嘬。涂附千言说，绝馨而饭餲。末流益狂悖，后起攻易败。砥柱还太清，斯文兹一快。浅人然死灰，所见一何隘。君言得半实，譬以玉尺界。慎思义乃精，沈审文无害。  

***善后斋将军从醇邸渡津海至威海卫见庙岛云气迁异舟人以为海市也用东坡诗韵题赠***  

大圜海镜悬青空，岛屿杂厕虚无中。浮云变幻出奇怪，平地涌出金银宫。琼真往来绝踪迹，楼阁诡异诚天工。飘然万里下青鸟，左右白虎骖青龙。谁从购易似人世，山童贩妇兼溪翁。蜺婴虹茀错辉彩，莫诧鬼物专戏雄。吾闻蓬莱丈人语，千百变熊无终穷。东风作恶气郁怫，吐现隐灭光冲融。年年风雨作微应，蜃蛤亦似灵所锺。观君画图十有一，应作霖雨占年丰。吾徒旗鼓还庙岛，昔有士行磨青铜。鸿波澂清卫廷阙，万方识水趋皇风。  

***十九日用前韵作卻寄***  

佛法即空即不空，实义彻贯虚微中。坤舆撑空兀地骨，碧渊湛作蛟虬宫。蛟虬喷薄铄四海，沐日浴月昭神工。溟瀛蜃蛤老沧海，鼓沫积气如飞龙。会逢承平国无事，海隅腹鼓庞眉翁。楼台城阙极骇异，市廛宫观丛精雄。岂知大道蕴珍秘，且逐野录穷无穷。眼前薄技效灵媚，海若趋走光昭融。信如浮云圣犹叹，播为霖雨福所锺。鸿波贴慑朗瑶镜，况有嘉兆呈年丰。如九州者各九九，造化一铸洪炉铜。朝宗圣人竭航栈，执中协万唐虞风。  

***衡山蟠杏广荫数亩生祝融西南大山绝顶退省山人述其状予登祝融绝顶惜未能至西南峰也***  

何年仙人种红杏，珊瑚万仞衡峰顶。丹凤翩■濯赪玉，朱雀文章媚琼锦。垂柯覆幹隐风雷，作实含华谢孤冷。高逼赤日炎不槁，俯接苍霞逖逾勍。天柱紫盖懔相角，祝融石廪森之屏。樵苏坐憩夕忘归，骚客行吟倦思枕。桠权巉崿龙虎气，科条散濩虬蛟影。穿丹林吐邺侯光，写绿天连素师净。山人轩眉纵高论，曾踏绀峦攀赤梗。每嗟健步恣登临，那识玄关密乡井。嗟予题石最高处，要溯云根蹑岩隥。空搜禹迹到岣嵝，窅挹苍梧俯溟涬。夕看万里层云开，晓破严辰初旭炯。名峰一别四十春，梦痕寂历杉松径。何当采芝撷华胜，细访丛柯驻流景。  

***郭嵩焘***  

郭嵩焘，字筠仙，湘阴人。道光丁未进士，改庶吉士，授编修，官至兵部侍郎。有《养知书屋诗集》。  

***雨晴出游用岐亭韵***  

纵横玉局游，倾倒金壸汁。寒嘘日色薄，晴漾苔痕湿。清酣赴今赏，眩惑迷前得。云驰旌旆翻，风戛筝弦急。过树响山禽，叉鱼观水鸭。苍崖缀霜华，绀林拥烟幂。桑果殿秋红，埴坟通岭赤。平池菱实熟，积陇棉花白。弹棋每席地，沽酒或脱帻。日晕海棠羞，露泫芙蓉泣。百眺足千欢，四美无一缺。山川狎游主，鱼鸟趣吟客。归来得暝契，触眼峰高集。  

***昼长***  

昼长利觉客情孤，细雨纤纤乍有无。密树安巢闻啄鹊，破窗缀网看悬蛛。劳心远道人何处，刻意新诗貌已癯。强作东坡留滞语，经营身计一生迂。  

***定香亭雪用东坡聚星堂雪韵赋禁体***  

峭风过树搜败叶，昨日苦寒今日雪。正愁酒冷炉火暗，莫惜井冻瓶弦绝。官鼓初沈鸦雀集，屏风对亚桑竹折。微镫闪座翳还吐，积霰飘帷明复灭。侧势斜冲危槛入，湿烟徐漾回风掣。泉源走石峭生棱，薜荔侵墙寒点缬。西湖半落水浮杯，东阁重开云散屑。海烽照耀旌旆愁，世事飘转风花瞥。醉时欢赏醒时叹，古人胜事今人说。汝南号令传呼急，冻手<角奢>沙冷如铁。  

***胡刺史招饮东园***  

时事艰危国论深，壮心低就酒杯斟。西风鼓角孤城远，细雨荼蘼小苑阴。大邑名贤心洒落，清春雅集夜萧森。何缘料理平生事，一卧沧江鬓发侵。  

***九日***  

岁岁兹辰泛菊觞，今余泪雨洒衣裳。蕲黄形胜余回合，江汉波涛接混茫。万里秋风催短发，三年转战又重阳。茱萸酒尽天涯会，回首干戈道路长。  

***桂花树下饮酒至夕***  

少年爱花随处家，祇得岁月来无涯。眼看生意年年谢，花开花落成长嗟。退思堂前五株桂，烂漫又著秋来花。今年花事计数尽，得醉莫惜啼昏鸦。绛云漫空送飞霰，浓香泛浥波晴霞。试拣繁枝挂鹦鹉，翠蕤云帔纷交加。屈原《离骚》揽芳芷，不见古幹攒仙葩。嗟予笃嗜不论命，妸娜相对无疵瑕。自怜岁岁花经眼，把盏更削秋园瓜。蛮方相待留手迹，移栽两树新萌芽。明年花开应更盛，坐视日月如转车。盛衰荦落复谁料，祇恐两鬓摧霜华。余芳堕地坐客散，耿耿白日西南斜。  

***袁希祖***  

袁希祖，字筍陔，汉阳人。道光丁未进士，改庶吉士，授编修，官至户部侍郎。  

***送王小岩之潜江***  

鸿爪初经地，乌衣最著名。萍逢刚百里，絮语每三更。诗律缘家学，文章重老成。琐窗同听雨，澴水定新生。  

又向沱潜去，骊驹动短歌。虽归犹客耳，欲别奈君何。冷署趋庭惯，名山考业多。鲰生等匏系，旅食感蹉跎。  

***沈葆桢***  

沈葆桢，字翰宇，一字幼丹，侯官人。道光丁未进士，改庶吉士，授编修，官至两江总督，一等轻车都尉世职。赠太子太保，谥文肃。  

***送林惠常师南归***  

世变关心意不平，绛帏终夜侍谈兵。九重宵旰忧群盗，三窟经纶羡钜卿。庙算即今容败将，天心终古爱苍生。底须惆怅江南路，百万黄巾识姓名。  

***马新贻***  

马新贻，字穀山，菏泽人。道光丁未进士，官至两江总督。谥端敏。  

***方勉甫属题邵位西先生手书诗册***  

景慕芳徽已历年，下车正拟访高贤。遽闻亮节全千古，特疏忠贞达九天。每向同侪搜剩墨，喜逢佳士读遗编。词因人重弥珍惜，冰地风裁锦绣篇。  

***李德仪***  

李德仪，字吉羽，号筱<舟仑>，又号小黁，新阳人。道光丁未进士，改庶吉士，授编修，历官侍读学士。有《安遇斋诗集》。  

***沜园歌***  

平生性癖耽山水，十年插脚黄尘里。都城西去富丘壑，人说山林在朝市。忽然振衣凌蓬莱，澄怀无地起楼台。沜园主人招手笑，满山桃李春风开。入门十步九移目，寿藤奇礓杂花竹。五百弓地敞幽径，一千株松拂老屋。护田近水绿半湾，瞰户远山青一角。丹棱雅谥兮芙蓉，不数樊川兼杜曲。东野家见少于车，火急危置琴剑书。樵苏不爨径须饮，铜钱三百村醪沽。客来谓真成独乐，斯园奥如还旷如。跫然足音空谷远，得无掩卷歌卬须。我乃冁然答万物，皆吾徒烟云相供。养风月，相招呼。池水契交淡，林鸟乐友于。园父溪叟不识字，邂逅亦解谈黄虞。况复读书兼读画，有时落笔风雨快。纸上能传花草神，诗中如共渔樵话。回忆红尘碾车毂，役役东华几寒燠。剧场竹肉沸喧阗，典谒冠裳苦箝束。何如此处闭双扉，园林昼静剥啄稀。清间一日抵两日，云鹤振翮鸥忘机。胜游更与数畴昔，山寺碧云湖裂帛。携家今入画图中，自署头衔沜园客。  

***松岑师和余假寓沜园诗叠韵奉报***  

绝胜终南赋有条，惯看鸾凤上烟霄。百年乔木分新荫，万树名花护早朝。静坐试参周易妙，清谈应比晋人超。旧闻日下他时补，认取西句第几桥。  

***题惇邸书画禅小象***  

朱邸偏忘贵，间来拥百城。善容原佛子，慧业是书生。竖指烟云过，观心水月明。铜瓶与瑶轸，相对有双清。  

***曲郡至木渎郊和即目***  

扁舟一棹胥江路，无数青峰似玉攒。山好能增林麓胜，诗成聊当画图看。村墟夕照鸡栖晚，绰楔秋风马鬛寒。回望白云亲舍近，难凭修竹报平安。  

***己未四月下浣眉州试竣敬谒三苏祠翼日得五古一首***  

昔年十四五，解诵东坡诗。少长攻论策，瓣香爇峨嵋。缅怀名父子，川岳锺英奇。径欲溯岷源，怅望西南陲。何意越廿载，人蜀轺车驰。草堂拜寓公，杜陵名双垂。亟问纱縠行，奉祀邦人知。轻舠发初夏，江水澂玻璃。启扃肃瞻仰，仿佛来云旗。老泉屹中坐，灏气生须眉。坡颍左右侍，凛凛天人姿。为想获石砚，嬉戏殊常见。寒镫耿相对，夜雨听何时。中庭蔚嘉树，古柏森鳞而。白榆亦手泽，枯榦留霜皮。亭亭两银杏，后起如孙枝。补设木假山，好事之所为。三峰俨乔梓，鼎立靡诡随。石梁间台榭，绿水回沦漪。虽无田田叶，犹号瑞莲池。草木同不腐，节义徵在兹。当年不得相，炎运合中衰。摧谪益挺特，岂独能文词。迄今八百岁，所过系人思。何况鸣珂里，故宅遗栋榱。两公滞游宦，汝颍家同移。要其神所在，犹水周天涯。文安正首丘，山色看蟆颐。魂魄恋此土，合食一堂宜。结邻刚半月，慰我平生期。舒啸倚修竹，荐新攀荔支。言观马券刻，还读柳州碑。妙余龙眠笔，小像绘水坻。因缘付鸿雪，椎拓未云疲。徘徊不忍去，留客鸣黄鹂。明年青莲乡，更访青莲祠。  

***煎茶坪***  

客行疑类蟹爬沙，石磴盘回篆壁蜗。涧水双流分雍益，栈云一线走襃斜。烟峦浓绿堆丛木，篱落疏红带晚花。耕凿不知征戍苦，乱山深处有人家。  

***沔县道中***  

沔水秋风路，依依客骑过。稻花村舍近，杨柳钓篷多。云影随双桨，岚光润一蓑。津楼逢雨霁，乡梦落烟波。  

***陈元鼎***  

陈元鼎，字实庵，号芰裳，钱塘人。道光丁未进士，改庶吉士，授编修，有《实庵存稿》。  

***四江口吊程忠愍学启***  

微风引轻桡，舟出四江口。推窗延远瞩，晴色横广亩。侧闻程将军，于此殄群丑．合围气不挠，转斗勇逾赳。我如哮虎阚，彼已鋋鹿走。杀贼数万人，积尸等冈阜。自兹贼胆落，坚城取唾手。迅扫恢全疆，不待一载后。此战开先声，论功实称首。余威积草木，飒飒犹怒吼。方今厚酬庸，群公各圭卣。伤哉殉马革，英雄先骨朽。时来事竟成，数尽名空寿。鼙鼓兴遐思，余慨落樽酒。  

***岁暮杂感***  

干戈丛里幸生存，辛苦全家涕泪痕。风雪压天催急景，江湖满地剩惊魂。自遭离乱怜王粲，早遯遐荒愧邴原。见说黄巾犹咫尺，扁舟何处武陵源。  

满袖炉香拜玉除，日华长捧五云居。曾依阿阁惭凡鸟，未浥洪波感涸鱼。魏阙觚棱空有梦，远方端绮久无书。液池多少垂垂柳，换叶移根总不如。  

故园回首乱云低，烟雨河山正鼓鼙。惭见市廛通负戴，尚惊道路叹流离。沙虫劫后惊全改，海鹤归时望欲迷。蓑笠盟言吾岂负，鬼车啼血遍溪西。  

练饷人皆罄积储，算缗利早尽舟车。司农屡变输将法，古史空存食货书。纡策风云仍仰屋，榷关山海又成墟。还闻款敌需缯帛，虚牝黄金恨有余。  

***汪舟次先生临晋唐诸帖卷***  

北碑南帖派徒分，书到通神自不群。总向山阴探龙颔，得鳞得爪尽拏云。  

能于擫拓贯毫芒，煜煜千镫共一光。想见临池得意处，金壸浓泛墨花香。  

鸿词诸老各精神，却忆先人蹑后尘。都为文名掩书法，劫灰无处觅青珉。  

***陆秉枢***  

陆秉枢，字眉生，桐乡人。道光丁未进士，改庶吉士，授编修，历官户科给事中。赠光禄寺卿。有《陆给事遗集》。  

***都门秋思示俞少轩解元兼寄戴鳌峰严缁生两同年***  

麝煤烧尽雁旧沈，回首邻园思不禁。云里关山孤客梦，月中碪杵万家心。生偏耐冷怜秋菊，倦即知还愧暮禽。检点寒衣更惆怅，缁尘痕比去年深。  

***夜泊江干待晓始发適值潮至小舟巅簸苦不得寐得长歌一首***  

钱塘江头舟夜泊，涛声欲卷秋云落。江寒风系不成梦，推篷看月罗衣薄。榜人夜起说潮生，十担行装一叶轻。随潮忽起又忽落，扁舟难与洪涛争。潮声偏恐远来客，小舟上下如鱼掷。茫茫一望四无际，浩渺江涛浸蟾魄。遥峰三叠五叠青，潮头千点万点白。拥衾欲寐梦还醒，把酒独酌酬江灵。须臾潮落舟亦定，江清月堕星荧荧。  

***富阳道中***  

秋风如送客，偏与榜人间。屋少多依郭，城低半枕山。舟喧相问语，鸟倦自飞还。明日挂帆去，严江隐约间。  

***张炳堃***  

张炳堃，字鹤甫，号鹿仙，平湖人。道光丁未进士，改庶吉士，授编修，历官湖北督粮道。有《抱山楼诗录》。  

***用东坡寄子由诗韵寄二兄五兄***  

无计还山且少留，只凭书问说幽忧。已将少壮供离别，剩把残年约钓游。听夜雨时须对榻，有垂杨处要登楼。羁禽可有归飞意，浩荡惟应趁白鸥。  

***白恩佑***  

白恩佑，字淑启，号兰岩，介休人。道光丁未进士，改庶吉士，历官湖南长宝盐法道。有《进修堂诗集》。  

***过吕堰驿访王听夫先生祠***  

闻道王巡检，当年此效忠。骨沈流水碧，血染战袍红。势迫心愈奋，官卑气自雄。我来访祠宇，懔懔想英风。  

***帅远燡***  

帅远燡，字仲谦，一字逸斋，黄梅人。道光丁未进士，改庶吉士，授编修，历官江西委用道。殉难，谥文毅。有《帅文毅公遗集》。  

***怀云颿荆州***  

记从深雪夜，来访子云居。一见旋分袂，三年不得书。江陵余落日，风雨倍愁予。为问荆南客，何时寄鲤鱼。  

尺蠖一求伸，青衫秋复春。世情趋热路，天意链才人。抱玉君徒泣，分金我尚贫。明珠原有价，珍重苦吟身。  

***渡黄河***  

此水来天上，孤舟激浪行。涛声冲岸急，塔影卧隄平。高屋旋沙没，平畴蔓草生。渠成休报绩，中泽尚鸿鸣。  

***朱次琦***  

朱次琦，字稚圭，一字子襄，南海人。道光丁未进士，官襄陵知县，赐五品卿衔。有《朱九江先生集》。  

***至日怀族子廷光***  

日至繁阴积，天涯旧雨多。性情廷吉尺，心事鲁阳戈。宛宛凋残景，怱怱俯逝波。行吟怨劳者，风雪大江沱。  

及尔一挥手，临风空断肠。乾坤余聚散，身世阅苍茫。朔吹零孤馆，江声碎夕阳。愁心惊晚序，连夜梦河梁。  

***冯大汇诗卷属为点定因系以诗***  

懒人减睡夜看月，睡醒昽昽白生室。天公为我洗羞颜，一雾涨霾三丈日。是谁剥啄警尸寝，发简吟哦纷玉屑。豪猛或余螭蚓杂，芳菲未许兰荪歇。记识君才何日始，泥饮吾庐得酒别。醉客风交乱竹影，诗人毂转生莲舌。蛟龙出纸雷声碎，璜琥霏光玉花彻。大巫压己魂怦怦，小别催人波冽冽。锦章竟缺七襄报，斗柄虚仍三载揭。太息前尘春一梦，岂谓国工肱九折。我今卧病山海深，倦眼昏花书卷撤。白日终然怯牛斗，碧海何因叹鲸掣。将无错认马识涂，为遣澄清鱼有孽。目不见目固其理，心以印心更何说。晏岁怱怱寒晷急，霜风懔懔冬山<山齧>。次君诗卷忆方山，我亦门庭满枯叶。  

***同李游叶家池上作***  

月色浴四郊，天水一气警。坐令夜游子，投身藐姑顶。呼吸入肺肝，照见冰玉影。坊锲谁家石，名氏高蔚炳。百年如转烛，荐及孙曾等。想见恤纬人，严节秋霜冷。历历葑塘皎，郁郁松烟暝。寒流泻微茫，河汉相与永。何处人语喁，溪阴问鱼艇。  

***峡山寺***  

北水夺寒峡，回回千里来。溯流三折入，凿翠一门开。阮径芜随没，禺祠筠可材。添衣夜多警，猿噭有余哀。  

一发寻初地，攀行顶抵尻。蛮山入乌鬼，人命飒鸿毛。鹳鹘排风出，{鼠生}鼯得路豪。年来解齐物，未肯置身高。  

栖湾古凝碧，题句不能终。照眼此杯水，曾窥苏长公。蛟鼍寒不睡，松桥远生风。欲语无生法，收心息梵宫。  

拱别应公去，缆舟清我心。尝鱼寒具出，谈虎夜镫深。云合诸峰色，风飕万壑音。江湖方满地，灭迹不成阴。  

***象山社缘麓行至郁水上沙溪乃反夜已向残***  

水国森夜凉，明河落华甸。群动凄已寂，万象悄弥蒨。村舂晚凌厉，戍火寒隐见。行野忻有適，发兴乃忘倦。高塍石切额，回溪路弯线。仰登屡踡局，俯绕乍虫缘。浦溆渔家艇，松根网丝罥。趁树约邻多，吹萍行汲便。晚食瓦盘酒，儿女杂嗔忭。世熊苦喧卑，此乐让汝先。席草接软语，月破川浮练。落叶散鱼背，清霜厉人面。更永不可留，回踪殢幽眷。  

***许亦崧***  

许亦崧，字高甫，宛平人。道光丁未进士，历官沁州知州。有《壮学堂诗稿》。  

***过岭***  

过岭忽开朗，山行不见人。落花含宿雨，流水送残春。路曲有千折，寺孤无四邻。停舆方小憩，已觉隔红尘。  

***初冬送俊臣司马春明之官杭州***  

间曹风貌称清臞，笑指杭州别酒徒。从古才人半司马，最难游宦得西湖。潮回万驽江声远，水净三潭月影孤。遥想到官香雪里，衙斋新放小梅株。  

***夜坐口占***  

瑟缩人如猬，萧间趣近僧。风声围四壁，雪影澹孤镫。雀冻栖难稳，僮眠唤不应。枯吟破岑寂，逸兴转飞腾。  

***壬戌十二月朔自辽州得檄往蒲行至韩侯岭复檄令回省二十七日抵寓咏怀四十韵***  

磨蝎坐命宫，蹇如马落驿。朅来三千里，奔走鲜安席。筠签课邮程，星骑驰羽檄。急递读惊心，惊音闻动魄。官途有定驱，候馆无安適。身疲困饥渴，眼倦忘晓夕。跋前更疐后，进寸复退尺。前途望旋回，后境去重历。磨蚁随转轮，辕牛疲服軶。今朝复何幸，车马归寓宅。肩舆入城郭，晚市堆粟帛。浩荡经街衢，曲折穿栅。行行认坊口，历历指屋脊。轻装童奴笑，驺从邻翁吓。入门到厅事，尘土拂巾帻。大儿娴鞠<月卺>，卓立两足窄。小儿越门限，跳若虫趯趯。学语问家常，欲近惧嗔责。膝前两娇女，脂粉污眉额。絮衣手缝纫，时露针线迹。问事矜巧言，怪我颜色黑。旧仆喜我归，贳酒敲邻壁。庖婢喜我归，盘飧馈羊炙。黄犬喜我归，跳踉尾频掷。山妻前致词，絮语颇刺刺。上言慈亲健，家书近新得。下言儿女安，儿读女学织。翻不诉饥寒，似恐烦心力。会垣近京都，不比山中僻。好语得传闻，新猷布恩泽。西南军屡捷，旦夕偃兵革。朝廷大清明，四门贤路辟。爬罗到寒畯，疏栉去壅积。我闻大忻忭，喜气动颜色。感激出真诚，慰藉忘困阸。举酒尽余杯，加餐罄复核。是时冬已残，北风舞沙砾。暝色下前楹，夜光透重幂。寺钟歇孤撞，街柝过三击。坐久话更深，寒镫光的皪。  

***山村晚宿***  

独鸟没遥云，日落山气静。牛羊自识村，曲屈下前岭。天高河汉明，露重衣裳冷。入门松影繁，当户槐根癭。竹榻展敝衾，石华汲新井。朅来困饥疲，息偃快俄倾。破窗漏疏光，缺月林梢耿。一饱便酣眠，百念息纷竞。众仆烂漫睡，鼾声逼镫影。朝曦射牖红，鸟语唤不醒。  

***秋夜***  

络纬啼彻梧桐根，露泫白花凉有痕。纤云微袅月挂树，瘦竹乱摇风到门。岂惟幽光助秋兴，更喜冷艳清诗魂。乡心入夜耐寂寞，坐看落叶黏空樽。  

***度雁门关夜宿广武***  

屹屹崇墉耸绛霄，金鞭策马度神皋。春风鼙鼓雄关静，落日牛羊细路高。老屋上镫眠戍卒，暮云留客解征袍。城头夜半悲笳动，欲起将军问六韬。  

白草黄沙古战场，时平容易出岩疆。风云永护三边印，砂砾难寻半段枪。俯仰无端隔今昔，登临何处吊兴亡。酒酣忽露幽并气，手拨驼羹劝客尝。  

***陈秩五***  

陈秩五，字惇斋，号月航，信阳人。道光丁未进士，官洵阳知县。有《揖月斋集》。  

***城上晚眺***  

屏翰雄三辅，川原贯八溪。树扶双塔耸，云压万峰低。废苑牛羊集，荒台鹳鹊啼。钟声何处寺，幡影竹林西。  

***雒南道中***  

万山皆拱揖，邀我入云行。秋逼小枫醉，石撩流水鸣。有人度林杪，隔树送歌声。随意与之和，高吟对晚晴。  

***秦郊晓望***  

百二雄关控雍梁，名都从古说咸阳。诗吟铁驷秦风壮，泪下铜仙汉殿荒。古戍凄凉沈画角，废园冷落锁垂杨。无情泾渭滔滔去，送过前朝几帝王。  

***蓝桥***  

十里桑麻百尺梧，山重水复一村孤。蓝桥自是神仙境，不在裴航事有无。  

***朱泰修***  

朱泰修，字镜芗，海盐人。道光丁未进士，官宝应知县。有《竹南精舍诗钞》。  

***癸酉六月二十二日游莫愁湖观荷***  

幽人先鸟起，郭西犹悄然。江气不成雨，化为满湖烟。行行重行行，{广屠}{广苏}别有天。十里万荷花，中撶舴艋船。孤鹭导熟客，坐我菰芦边。嘒嘒一蝉吟，阁阁群蛙连。茭瓜塘外塘，弥望青田田。胜棋楼百尺，郁金堂东偏。英雄何飒爽，儿女何缠绵。老僧话桑海，山茗瀹瓯鲜。云是荷露煮，味胜中泠泉。  

***将至丹阳***  

离情无著处，渔笛忽然开。荒岸高于堞，片帆飞落云。船唇添暝色，鸟背度斜曛。强欲春愁遣，篷窗酒半醺。  

***唐炯***  

唐炯，字鄂生，导义人。道光己酉举人，官至云南巡抚。有《成山庐稿》。  

***听纯庵吹箫梅君约同作兼和纯庵***  

乞食封侯等一尘，生还此日倍相亲。百年未半垂垂老，万感于今事事真。我自偷间强作达，君能著述未全贫。诗成送与朱夫子，莫放深杯暗怆神。  

***江人镜***  

江人镜，字云彦，号蓉舫，婺源人。道光己酉举人，历官两淮盐运使。有《知白斋诗钞》。  

***枢垣早直用岑嘉州和贾舍人早朝诗韵***  

晓钟声送朔风寒，金井横东夜欲阑。兽炭堆红联短榻，貂裘袭紫簇仙官。诏书急下封犹湿，冻笔频呵墨不乾。谬荷近臣商国是，敢云时事正艰难。  

***游峡山寺子听用昌黎山石诗韵并效其体次韵同作***  

云木合沓烟火微，迎人入峡山鸟飞。短篷初系晚炊作，半江水长知鱼肥。楼台下上架岩谷，十日暗雨游人稀。穿林紫筍未成竹，解馋则可难慰饥。软莎缓踏不用屐，两三结伴寻禅扉。入门摩挲古碑碣，山茶绰约含春霏。仄径盘纡石凹凸，天光不漏松四围。倚栏豁眼看悬瀑，寒气砭骨思添衣。山僧何缘得真赏，终岁落寞逃尘鞿。吾侪恐贻老猿笑，故里有山胡不归。  

***将发韶州子箴嘱予早日还都明岁仍应礼部试感其意厚自悔蹉跎因叠前韵以谢***  

我生随缘穷水陆，十年六度践场屋。焦尾徒伤在爨桐，不材敢望千霄竹。一官滥厕中书省，东涂西抹难免俗。晴阊寥廓鸿鹄翔，倦羽不乔入幽谷。到家未久强出游，离愁满载南浦舳。妻孥怪骂行不归，身如逋户逃捉扑。我行初见菊花黄，我归将及菖蒲绿。自叹命宫坐磨蝎，幼婴忧闵悲风木。寒儒菹饭难主张，客舍黄粱今又熟。四十不作黑头公，三刀枉说益州牧。穷愁郁郁是东野，进退皇皇怜孝叔。蓬山楼阁望逶迤，多少神仙美冠玉。齿摇发落渐衰零，嘲诮任人羞报复。争名仅得豹留皮，养拙尤防蛇画足。几辈炎隆遭绝灭，惟有翰林擅清福。同年诸子鳌顶行，下界峰峦皆俯伏。感君厚意起褰裳，席帽未离惭我独。  

***有待***  

雨泣枝上花，风搅丝边絮。之子期不来，点点鸦飞去。  

***周士键***  

周士键，字仲建，嘉善人。道光己酉举人，历官凤邠盐法道。有《师竹居集》。  

***重九登高和赵莲友用贾运生韵***  

搔首问青天，奇事古未有。卓卓邦之良，伐木难求友。彼哉复彼哉，蝇营而狗苟。遇合转有期，黄金印悬肘。岂真造物心，厚薄薄者厚。施报终循环，祸福暂杂糅。慎勿快一时，而贻子孙丑。世路何险巇，凛若驭索朽。大千世界中，岂容此辣手。名利与恩怨，锢人如枷杻。静悟得真诠，俗尘几抖擞。我友赵泾川，同心坚素守。时正届重阳，邀朋置酒瓿。酒酣析此理，细比牛毛剖。整顿入新时，诗如狮子吼。我为进一解，负人人亦负。何如息所营，事事居人后。澹泊葆天真，毋为戎之首。乡居学老农，躬耕十余亩。冠带不能拘，群小不得纠。徜徉以俟时，终当得所偶。否侧伏草间，高歌将进酒。  

***和袁小午阁学还朝留别韵***  

忆从淮甸望如仙，宾从南楼散似烟。橐笔重依长乐驿，题襟又送郁林船。星辰曳履趋蓬岛，泥雪留诗纪辋川。内召漫劳轻惜别，中朝侧席正求贤。  

***程鸿诏***  

程鸿诏，字伯旉，黟县人。道光己酉举人，历官山东候补道。有《有恒心斋诗》。  

***淮阴钓台歌***  

汉家垂钓两男子，鸿飞冥冥功狗死。同有高台凌清沚，咄咄狂奴呼不起。漂母一饭酬金千，解推之恩宁轻捐。钟室覆盆难见天，泗上亭长喜且怜。冢前万人早矜诩，晚余斯台峙淮浦。不幸乃与哙等伍，胡弗一竿自终古。  

***东阿后歌***  

南去见山自此始，南来见山自此止。出山入山皆艰难，连朝山色愁中看。我欲移之著何处，恐碍天下行人路。愚心惟祝在山泉，绕山飞流成长川。一苇可航一帆送，轻舟竟渡免尘閧。东阿况亦吾宗邦，千年虽久安能忘。八斗才高今不见，一心捧日山难限。昊天自昔鉴孤忠，峰峦倏忽移愚公。崎岖化尽得平易，辙端蜿蜒痕在地。从此大道无偏颇，青山回首梦中多。  

***孙琴西廉访次唐端夫东坡生日诗韵追念湘乡师相属和奉呈并怀钱子密***  

校书正苦扫落叶，谁唱阳春和白雪。天台掷赋声忽闻，广桑证道路云绝。犹幸坡公在眼前，曾见醉翁为心折。冶城山阁昔游宴，桂管妖氛刚破灭。昨年公持使节至，迩来我恰间身掣。许从芸笈借缇油，莫陪花坞吟宫缬。安昌旧客盟石交，建章群仙饮玉屑。千里命驾病未能，八载流光去如瞥。何时更共阿戎语，新诗且与黄九说。明当踏春大观亭，健行不藉拄杖铁。  

***怀叶润臣卻寄***  

忽听楚人语，思君情自深。新诗又几卷，近日共谁吟。鲤对有真乐，雁行传远音。长沙波渺渺，怅抚独弦琴。  

***滕县见陈抱潜题名***  

抱潜吾执友，到处不题诗。此意岂难解，相思无已时。上宫君子馆，画井古人知。欲共论为国，征途合语谁。  

***子陵台***  

鼓枻沿缘波未定，横塘风晚野花开。一钩新月钓江水，正向严陵滩上来。  

***登金焦二山寄故园兄弟***  

东屋西屋人已远，名山也作弟兄看。金焦好处多于画，少个雁声江上寒。  

***陈锦***  

陈锦，字昼卿，号补勤，浙江山阴人。道光己酉举人，由知县历官山东候补道。有《补勤诗存》。  

***松江舟次***  

野航镫火照人行，辗转篷窗梦不成。春水有声风信恶，夜潮无力月弦平。烟横周浦孤村晚，浪扑龙华十里晴。两岸梨花双桨雨，从新句起别离情。  

***猛雨***  

朦胧睡方半，猛雨扑危楼。脚底黑云立，天风吹上头。飒然窗槅间，来自南山幽。嫩雷傍地走，一陈添飕飕。绮疏净如洗，屋宇为清秋。如龙出自峡，如鹰脱于韝。文章起突兀，大气所滂流。  

***邗沟***  

鸿沟千里碧潺潺，一面潢池巨浸环。河水连天何必海，沙隄如阜别无山。涨添淮雨来偏速，并作江潮去不还。薄暮西风吹更紧，浪花高泼马篷湾。  

***孙廷璋***  

孙廷璋，字仲嘉，一字莲士，会稽人。道光己酉举人，候选知府。有《亢艺堂集》。  

***长安秋兴寄伯兄***  

一枕西风梦不成，乡心横似乱云生。天涯总为伤贫贱，陌路谁堪讬死生。小院夜阑闻落叶，破窗凉紧逼长檠。自怜作客曾非惯，凄绝中宵络纬声。  

客路艰难始见真，满阶见露但伤神。庾郎栖讬同鹪羽，苏季音书仗雁宾。潦倒功名成气短，飘零骨肉为家贫。秋烟西望三秦树，应共惭为负米身。  

***昨行书所见***  

残梦扶头酒半消，一重霜气湿帘腰。堠亭戍卒低吹火，野树山僧早挂瓢。衰柳河桥犹有月，荒芦村港不能潮。凤城回首鹓鸾侣，正合薰香赋早朝。  

***乙卯六月六日集小云栖寄公房同周拜轩孝廉叔云太史李莼客太常家子九季才次少陵宿赞公土室第二首韵***  

苍然溯湖阴，到寺水亦静。北风堕诗语，聊复乱松影。炉熏蔼清微，趣与名理永。冰簟泛无湘，雪铫煮寒井。高歌互间作，烟好无异秉。吾生坐寡能，梦落江海迥。岂不慕揽辔，笑人惧清颍。朅来远公社，初喜不吾屏。携尊竟萧晨，冉冉月生岭。湿云渡水来，凉透鹭丝顶。  

***秋日杂感***  

酒酣忽不適，枨触登高台。天门亦咫尺，浩浩秋风来。造化谁办此，与世为百哀。阴云郁万里，杀气何崔嵬。其下多战死，白骨萦紫苔。自从鼎湖去，日积昆明灰。痈溃谁所养，误国首庸才。桓桓郭尚父，骑箕竟不回。忧勤贻庙堂，未惜毂屡推。移军或开府，诏书必亲裁。授钺为上将，专阃无疑猜。征募遍诸道，算缗急于雷。微胜张首级，殊锡出上台。传言侍中貂，峨峨遍舆台。至竟儿戏略，但闻坚城颓。今年弃湘汉，明年失江淮。朝闻两河破，夕报三晋摧。齐鲁千余里，卷地无蒿莱。神京亦震荡，中原何有哉。苍生实何罪，浩荡罹此灾。亡者日山积，血肉厌虎豺。存者能几何，生意如枯荄。虚秏在闾里，国计必与偕。朝廷于赤子，如民保其孩。一旦不并活，为计当析骸。元气日沦丧，滔天方未涯。  

***雨中出城访莼客则出游南湖诸寺矣次日柬寄***  

春阴币地雨骑月，新涨拍天城枕湖。有时轻赍就箬艇，想见练带悬薇壸。茶烟寺寺水杨柳，村瀑崦崦山鹧鸪。题诗到处穷屐齿，吁嗟谢公今岂无。  

***云栖禅院留题***  

丈室天花倚翠屏，定中一磬落秋冥。鬓丝旧感都除起，听讽莲华小品经。  

十载重参竹屋镫，栖间心诺了无凭。明朝又踏江声去，苦忆南廊打睡僧。  

***洋河道中写怀***  

畅好清秋碧玉卮，苏台十日醉杨枝。卻抛银甲弹筝夜，来逐黄皮缚袴儿。江上鱼龙愁战伐，山中猿鹤怨奔驰。封侯第一归来早，莫到韦娘宛转时。  

***答潘辛芝舍人见赠次韵***  

间居乞得著书身，潘岳才华粲若春。家有老苏传述作，诗如狂李感星辰。凤池一昔工裁诏，马磨如今苦给贫。嶰竹终难淇水老，周家方自责伶伦。  

***刘存仁***  

刘存仁，字炯夫，闽县人。道光己酉举人，历官秦州知州。有《屺云楼集》。  

***寄孔绣山***  

散直归来静掩关，羡君薇省足高间。日边春色花前酒，江上愁心画里山。绮岁轶才惊老宿，世家名德压清班。停云异日思文举，匹马西风我欲还。  

***会宁县旅舍题壁***  

新词怕唱古《凉州》，风景中原迥不侔。边地苦寒羁梦勒，乱山奇险好诗收。王程疾赴催行迈，宦味初尝愧壮游。回首觚棱云物好，恩波犹记液池头。  

***题亨甫食肉叹后***  

跌宕酣嬉笔有神，恫瘝在抱苦吟呻。举杯直视空余子，掩卷高歌泣古人。丝竹转增孤客泪，乾坤难驻百年身。杜陵忠爱吞声哭，莫道樊川善感春。  

***老至寄呈林颖叔方伯刘冰如观察***  

近事多健忘，旧事反追记。智珠任颠倒，不解是何义。乃知精血衰，冉冉老已至。童嬉诗酒游，往往入梦寐。醒后半陈人，原非缘感致。玄关不守宅，灵爽失其次。生平骨肉恩，徒抱伤心泪。明知归无期，转觉身似寄。三生过去缘，一切未来事。切勿再思量，思量乱人意。浇愁无古书，何以引美睡。村醪味浑浑。欲饮难成醉。鳏鱼长不眠，疗饥姑煮字。相思见面难，悔昔别离易。虚名真误我，浮沈困下吏。老丑俗所憎，戆直天所弃。抽身恨不早，初衣负荷芰。此行逐戎旃，展转难思议。矍铄夸据鞍，枉欲磨盾鼻。肝胆尚轮囷，形容日憔顇。嗟哉羝触藩，进退不能遂。昨夜商音来，衣裳有秋气。既老则悲伤，壮盛岂长觊。功名关遭际，福泽非神智。委心还太空，穷通任位置。  

***程步云***  

程步云，字蟾客，嘉善人。道光己酉举人，候选训导。有《慎仪堂诗存》。  

***送张玉生南旋兼怀香岩***  

兵甲满天下，穷酸两广文。云霞才结契，风雨又离群。流水杳然去，秋声不可闻。寒镫孤馆里，把盏一思君。  

***偕何叔琳孝廉陈生边城晚眺***  

新州古岩邑，萧索亦堪伤。山气压城黑，朔风吹客凉。重关严锁钥，小市散牛羊。各有登临兴，征人祇望乡。  

***渡黄河***  

唱罢阴山《敕勒歌》，天风漭漭渡黄河。一条襟带横沙漠，万里昆仑卷白波。难挽狂澜南徒去，长流战血古来多。茫茫禹迹何时复，故道淤泥秀麦禾。  

***何仁山***  

何仁山，字梅士，东莞人。道光己酉举人。有《草草草堂诗草》。  

***来青阁晚坐***  

袷衣新试众香前，暮色苍茫入远烟。鹤语风传九霄外，书声人在五云边。村镫渐出东西树，水月双浮上下天。夜过相期有吟侣，留题应贮凤楼笺。  

***南归晚抵南昌***  

帆樯隐隐暮烟平，章貣双流照眼明。帝子江山蝴蝶梦，客程风雨鹧鸪声。邮签渐近还乡路，怀刺何惭下第名。试上滕王高阁望，剑光犹自烛丰城。  

## ●卷一百五十

***钱应溥***  

钱应溥，字子密，嘉兴人。道光己酉拔贡，官至工部尚书。谥恭勤。  

***放蝶诗和家大人韵***  

绿蝶来何从，穿花倍峭蒨。伊谁折花枝，起舞掠袂缘。艳如点黛螺，轻如衔泥燕。栩栩各知还，又如客游倦。不虞独分飞，翻向箱笼眄。弱翅触四隅，密网开三面。逸熊得昭苏，旧侣若慰唁。破镜感重圆，故剑珍百链。文采本天生，大化任流转。料尔双双飞，快逐东风便。如何蝉翅黏，无乃雀屏衒。幸兹返故园，时或来吟院。陔兰畅和风，帘栊好息宴。分付九张机，貌尔五色线。不然伴仙蝶，寻芳近郊甸。大胜菜花村，游蜂共潜见。庄生妙齐物，品勿论贵贱。且赋《逍遥游》，待补《仙岩传》。  

***海昌孙吴二砖歌***  

孟冬坏城致令辟，古砖出土苔花剔。织文若布坚于石，建元分明纪天册。其旁古泉惜不存，或者大钱当千亦如工名勒。右方虽非手掌形，积古堂外此无敌。况有赤乌之砖脩盈尺，先后藏弆成合璧。秦汉瓦当皆辟易，我思仙人铧名逞谲诡。孙郎收之肆诸市，苍龙门外神第立。惑志谶纬大帝始，石印朱书喜泐铭，孙绳祖武独此尔。吁嗟乎！吴蜀相依如唇齿，蜀室既毁吴何恃。魏宫铜雀亦瓦解，司马耽耽久虎视。天册之际势孤峙，皓宗曷不承前轨。大桢苇席坚壁垒，疑城再筑张角犄。金陵王气压九州，那止扬州作天子。横江截锁飞将来，玉石俱焚谁致此。惜哉甄官得玺仅五纪，江东霸业长已矣。岂如二砖逾千祀，永与盐官之城镇海涘。  

***高字砖***  

云烟过眼百不有，惟有篆刻留永久。此砖断蚀沦冰霜，乃以一字供收藏。缺月隐雾光璘彬，陶自何代工何人。巩如磐石世所宝，旧事或访渤海陈。筑城此日井幹勤，彼执艺者功无棼。我侪高谈通史传，筹海之图几曾见。越山隔岸横长峦，孤城兀峙回狂澜。升高作赋兴苦索，惟以运甓忘严寒。寒风怒号沧海立，大波欲冻老蛟泣。雪光濛濛阵云黑，遥思入蔡成奇策。手抚此砖三太息，厅语戎行须努力。君不闻河上翱翔刺高克。  

***曹水农砖***  

昨者摩挲孙吴砖，砖文完好留纪年。此砖何幸得相匹，所惜款识难兼全。上方剥落存日月，亦如石阙之铭传少室。谁欤作者曹水农，勒石考成法严密。我思二十并廿字体别，古文省多叔重说。廿有六年溯秦碑，源自考工故书出。三十为卉其义同，五经文字归一律。阳月念五始误廿，宋人题名沿俗笔。此砖点画独无讹，结体虽非隶与科。字有古法自不磨，流传几代今乃供搜罗。吁嗟乎！富贵过眼如奔涛，操镘甘处贱且劳。水农将无圬者流，搏埴之名千载留。砖兮砖兮，匣而藏之宜镌圭璋字，曹翁铭砚同位置。但愿三农年年大有乐租税，我亦坐拥砚田无恶岁。  

***甲申浴佛日偕日偕同直出西直门至极乐寺看海棠归途偶成***  

终年局促困辕驹，一出郊坰景便殊。树色迎来青欲滴，波痕漾处碧平铺。嘉招不速宾皆主，妙理同参释亦儒。多谢天公真解事，昨宵吹垢雨如酥。  

莫嫌冷艳已残妆，相对忘言醉一觞。地以远尘称极乐，花能殊众是无香。似闻道左流莺语，堪笑城南走马忙。难得萧间逢此日，归赤缓辔已斜阳。  

***刘长佑***  

刘长佑，字子默，号荫渠，新宁人。道光己酉拔贡，官至云贵总督。谥武慎。有《刘武慎公集》。  

***庚午新正初十日试笔***  

归卧家园已两年，静观身世且翛然。亲人花鸟机同息，贶我诗篇乐自全。往事都如风过水，余生犹及日中天。老来疏惰无他愿，赢得经畬旧业传。  

***赵崇庆***  

赵崇庆，字铁筠，太仓人。道光己酉拔贡，历官贵州粮储道。有《松冠堂诗钞》。  

***再入都门有疑以谒选来者赋诗为笑***  

五云罨画绕蓬莱，旭日天门詄荡开。买马漫从吾辈始，骑驴还似去年来。旧游独指西山树，高会重携北海杯。席帽未离今又尽，寄言关吏莫相猜。  

***读陆南宁枕琴山馆诗感赋***  

笳鼓军门日日喧，凝香太守亦戎轩。少陵洒泪成诗史，杜牧忧时讬《罪言》。尚忆步虚窥海水，谁能凿空说河源。郑笺莫是无人作，独对遗编愧九原。  

***丙辰腊八夕梦仲弟***  

不成归计但飘摇，岁月惟应病榻消。梦里弟兄余半面，天涯风雪是今宵。死生隔绝一官误，涕泪纵横万里遥。尚拟手营除夕莫，愿君同醉蜀城烧。  

***许瑶光***  

许瑶光，字雪门，善化人。道光己酉拔贡，历官嘉兴知府。有《雪门诗草》。  

***高邮道中***  

黄河回望白云飞，甓社湖清<禾欠>浪微。树隐露祠迷过客，草连营苑易斜晖。一江红叶雁初下，两岸芦花蟹正肥。莫道来游春去久，绕陂烟雨尚霏霏。  

***八月***  

八月凉秋热更乘，天心鹰为桂花蒸。香来鹫岭苍毛栗，熟到鸳湖没角菱。归燕海村潮欲上，残蝉江树月初升。鱼龙虽冷云霞艳，独倚高楼最上层。  

***向光谦***  

向光谦，字梅修，湖南桃源人。道光己酉拔贡，官宣恩知县。有《秦人宅藏稿》。  

***定州观东坡雪浪石歌***  

楚南少人而多石，此语吾闻诸柳侯。我亦自是石之一，远寻石友来定州。定州城北众春园，槐柳夹道绿映门。抠衣直下石公拜，安知中无苏子魂。黑白相错石之文，盛以芙蓉丈八盆。惜哉无人作飞雨，不见中流雪流奔。我为若歌若起舞，平泉木石在何许。当时不遇苏长公，也应终古閟尘土。独恨楚石空嶙峋，平生拂拭竟何人。  

***穿石室***  

日月双丸出，风雷九地穿。江山留汉室，表里见青天。涨作神龙窟，中通太乙船。谁怜拳石腹，曾饱五溪烟。  

***久不得武陵周仙樵秀才消息***  

虎穴经时堕，鱼书亦未还。闻从洞庭去，直下秣陵关。生死今谁卜，妻孥涕共潸。招魂余旧雨，日日唱刀环。  

***九日偕王谢两生渡江登绿萝山***  

迢递群山涌绿萝，参差艓影掠江波。携来谢朓惊人句，听彻王郎斫地歌。岁晚野风吹鬓发，秋高落木见关河。茱萸系臂浑间事，避乱无方奈尔何。  

***康曾定***  

康曾定，字少侯，号麦生，兴县人。道光己酉拔贡，河南候补知县。  

***渡淮水至翰东作***  

击檝渡淮水，晴波漾绿蘋。估帆低落日，津鼓急行人。地僻承凋<危支>，时艰赖拊循。近来风俗改，牛犊满村屯。  

***信阳贤隐寺***  

出郭不数里，远闻清磬声。四围山匝沓，一径石空铿。寺古凋墙画，僧贫戛釜羹。是谁充隐处，应有佛知名。  

***葵园阻雨***  

暑雨淹行旆，芳园且驻骢。几曾来季札，今日卧元龙。山马能人语，庭花带酒容。最宜窗拓处，如盖一青松。  

***端木百禄***  

端木百禄，字叔总，青田人。道光己酉拔贡，候选直隶州州判。有《石门山房诗钞》。  

***舟泊石门登眺***  

一径入晴翠，孤亭支暮烟。林深岚气合，峰转涧声圆。野客携樽过，山童扫石眠。欲寻谢公迹，绝壁有飞泉。  

***莫庭芝***  

莫庭芝，字芷升，独山人。道光己酉拔贡，官思南教授。有《青田山庐诗钞》。  

***诸罗行***  

万山络索如盘蛇，长林丰草森相遮。胎生卵育不知几，千年枭獍争呀呀。祝明克济总荒忽，漫溯谱系宁非夸。自从部曲通汉家，曰罗曰卤声{敖牙}牙。前朝赐姓岂无意，要使敛迹安锄杷。如何累世费征讨，竹兵皴脆徒喧哗。霭翠奢香继宣慰，贵荣邦彦终擒拏。逆节当身就诛绝，顺命历代犹恣嗟。呜呼殷鉴夫岂遐，恃险凭陵真计差。九驿频年蔓杀气，腥风扑鼻尸如林。纷纷攘臂竞当辙，轮下谁怜磋怒蛙。渭水西偏接乌撒，树经斩伐初萌芽。蛮酋若有动摇意，狡兔入窟休离罝。呜呼颠覆多前车，汉郡山川何陋邪。  

***亭子***  

幽蹊曲转上层台，亭子凭高四壁开。度岭晴云当槛落，隔江春树冒城来。乾坤纳纳间舒眼，风日苏苏数举杯。安得草堂容懒慢，不辞蓬鬓客中摧。  

***李皋***  

李皋，字子铭，沔阳人。道光己酉拔贡。有《子铭先生遗集》。  

***乱后返里***  

不惜奔波苦，招邀返里门。颓垣留火色，委骨认刀痕。大漠风声恶，荒原日气昏。邻翁相对语，凄恻不堪论。  

***崇实***  

崇实，字朴山，号惕盦，满洲旗人。道光庚戌进士，改庶吉士，授编修，官至刑部尚书、署盛京将军。谥文勤。有《適斋诗集》。  

***喜地山弟归自甘肃***  

既出阴平道，还从塞上来。相看杂悲喜，握手转疑猜。大地秋风起，边城画角哀。干戈方满目，努力济时才。  

***广元道上***  

千佛岩边景物幽，飞仙岭上更堪游。山青水绿嘉陵道，处处野花开石榴。  

***钱宝廉***  

钱宝廉，字湘吟，嘉善人。道光庚戌进士，改庶吉士，授编修，官至刑部侍郎。  

***送邓双坡作郡江西***  

邕管烽烟近若何，江乡咫尺亦干戈。欲归我竟无山买，此去诗应似水多。闺思定难抛锦字，官声何必在金坡。相思历历犹相见，遥指丰城识太阿。  

***送徐咏亭舅氏之官吴中***  

人生百寒暑，能经几离别。一别动十年，四十去如瞥。甥舅若晜季，稚齿相蛩蟨。镫唇复砚尾，情境入梦咽。去年京洛来，素衣泪痕湿。今年向苕霅，荆树骇摧折。母氏鲜兄弟，门祚惧衰苶。努力加餐饭，无为百忧结。  

平生壮怀抱，少小黔南游。三年滞章门，两载依并州。饥来强驱人，欲见嗟无由。挥手一何暂，去去燕山秋。挟瑟歌吴趋，仰视南云浮。江湖盛兵革，枳棘愁锄耰。浮名苦相绊，蹙若驹负鞧。安得买青山，归卧沧江舟。紫荆共环堵，相与俱白头。  

***沈君笠湖以农曹观政东河同人集极乐寺为饯即题其城南送别图***  

海棠如锦照深杯，十笏招提策马来。与子缠绵成强别，为时珍重要清才。宏农野水春无渡，芒砀愁云远未开。抔土寸金嗟往事，大隄杨柳待重栽。  

***袁保恒***  

袁保恒，字小午，号筱坞，项城人。道光庚戌进士，改庶吉士，授编修，官至刑部侍郎。谥文诚。  

***过韩侯岭题壁***  

高帝眼中只两雄，淮阴国士与重瞳。项王已死将军在，能否无嫌到考终。  

***骊山温泉***  

荒椽短瓦日黄昏，遗恨犹归望帝魂。不管马嵬寒彻骨，华清池水至今温。  

***渡河***  

去入征西幕，中流击楫歌。未闻秦乱定，渐觉楚人多。旧价连城重，新硎宝剑磨。开诚慕诸葛，刮目竟如何。  

***山行***  

我非巢许流，到此涤凡想。青山无古今，白云自来往。  

***自东郊移牡丹于厅事感赋***  

回首霓裳咏大罗，春光无那醉颜酡。剧怜仙骨飘零甚，移向金闺珍重多。  

***观弈自嘲***  

未肯空从壁上观，不辞心力为君弹。那知更被胸中恼，从此输赢袖手看。  

***感怀再叠董研樵观察集杜祠韵***  

官拙长羁旅，愁多转信天。救时无上策，当路易为贤。未靖三边寇，仍输九府泉。长吟惟抱膝，如镜对秦川。  

***登六盘山绝顶***  

万叠屏风带夕曛，孤峰突兀气氤氲。神仙有道无人间，泾渭殊源自此分。洞鹤舞残千岁雪，山花开绚半天云。自惭使节频来往，宵旰何曾慰帝宸。  

***孙衣言***  

孙衣言，字劭闻，一字琴西，瑞安人。道光庚戌进士，改庶吉士，授编修，历官太仆寺卿。有《逊学斋诗钞》。  

***无锡泊舟望慧山***  

山色依篷窗，落帆对脩岭。蜿蜒九龙山，岚霏卧幽静。楼观栖远椒，松竹掩人境。石路林间暝，霞姿天外永。缚屐勇难贾，登高迹谁省。清泉初出山，雪瓯堪瀹茗。坐久夜波生，疏钟白云冷。  

***晚由月湖出大江顺风抵瓜州宿***  

枯芦鸣萧萧，布帆使其半。腾波渺长空，激箭失近岸。焦山金碧城，回首犹照烂。云表妙高台，楼观屹霄汉。南徐树若浮，北固青欲断。恋奇目无留，回睇神屡眩。渺焉千里轻，安得凌汗漫。落帆向渡头，镫火瓜洲宴。  

***雨后***  

微雨窗外过，庭柯出新沐。槛户依春风，疏帘纳余绿。气候乘滋长，生机日葱蔟。玩时適旷衷，感物触遥目。我有磵中芦，南薰已芳馥。白云不出山，依依在曾麓。  

***短歌赠汪孟慈员外***  

藏书十万卷，不能疗朝饥。仕宦二十年，妻孥犹餔糜。日种梅花夜读史，世间贤者宁有此。汪侯汪侯勿复愁，荦华富贵东流水。  

***江上草堂歌***  

我家江上旧草堂，七月八月莼菜香。秋江老翁烧楚竹，生致团脐黄抱壳。朅来长安饱黄尘，门外白鸥笑杀人。有田有田龙山麓，春收大麦夏收菽。苍头酿酒真珠红，长腰晚炊白胜玉。负锄释手还承欢，金珪无分老亦足。窗前老梅腹如槎，年年盛放霜中花。花开扑地啄红玉，小禽踏枝一身绿。长安秃柳黄垂丝，江上青山风雨时。  

***艾至堂北度雁门图***  

雁飞不度橐驼愁，青山千仞截马头。儒衣七尺北风疾，白日欲落关山秋。单于台高陵白楼，长城故鬼鸣啾啾。阴山小儿汗血马，关弓欲射南幽州。武灵结怨几千载，边头战血腥髑髅。圣人飞龙起东极，手挽扶桑拓西北。阴方侍子知诗书，燕支妇女好颜色。齐纨鲁缟推小车，客行饮酒餐羊酥。出门万里不持刃，三关比户悲危途。仲宣从军自愁思，班超投笔徒区区。书生来游壮士卧，题诗石壁蛟龙纡。  

***漓江行送苏虚谷同年还桂林兼怀龚茂田***  

君不见漓江江水零陵来，虞山鸣玉千潆洄。桂岭青青接绣岭，水光倒射马王台。人家都在碧峰下，万松不动鸣如雷。君家此中结茅屋，青山四时落酒杯。饮酒但醉不愿醒，漓江江水新泼醅。何为舍此不为乐，短衣匹马随尘埃。尘埃自古长安市，五侯第宅连云起。知君腹中经世书，少年自欲干天子。如何不见曲阳侯，咫尺仍落铜龙楼。驽骀嘶风饱食粟，骅骝日暮饥垂头。幽州十月初见雪，城南草尽北风烈。沙头送客双玉瓶，骊驹蹴冰四蹄热。漓江江水眼中好，但恐照人颜色老。扁舟一去真浩然。瘦马三年欲自怜。我家浙东更千里，梦魂夜逐栝溪水。今君归随秋雁飞，到家已及春风始。春风春水生菰蒲，漓江江水如五湖。玻璃汩氵虢三百顷，为君一洗尘衣裾。碧桃作花柳绵白，飘然又醉山中庐。尔时不觉开口笑，世间万事徒区区。灵川老龚好诗句，别来一载今何如。诸君自尽故乡业，未知亦思故人无。漓江江水双鲤鱼，几时寄我空中书。  

***华山云送袁翼臣归华阴***  

君卧华山云，我饮瓯江春。千山万山不相见，一朝握手长安尘。长安尘土牛马走，落落相看意殊否。君言昔居华山巅，自扫落花住五年。明星玉女井，手搴十丈莲。黄河一线云间来，走入怀抱如空烟。松花酿酒酌十斗，醉呼李白看青天。丹砂不就不足惜，奈何堕作马上客。客居蓬蒿青没门，可怜但遭俗眼白。我亦误落尘埃间，夜梦往往居青山。金齑玉脍不知爱，祇有白鸥怜人顽。燕山六月火云厚，芦沟桥边万行柳。下马折柳枝，上马看君走。柳枝婀娜风吹衣，千山万山独回首。今君仍卧华山云，华山云亦长随君。三花玉树行可食，群仙笙管空中闻。卻看明月云台上，记得相思有故人。  

***夜中过召伯湖***  

暝色互苍烟，鸣榔去未已。逝鸟没无踪，前途尚几里。四顾但溟濛，那复辨洲沚。却望三星垂，惨淡白在水。客行涉江湖，性命委舟子。夜深鼋鼍宫，岂无波浪起。篷背闻高歌，和者在柁尾。危肠聊暂宽，中宵屡忧喜。  

***渡江***  

高帆挟风色，我行凌长江。金焦碧相映，北固遥苍苍。蛟龙跋怒浪，燕雀去未央。中流快雄览，客怀慨以慷。大江限南北，终古阳侯狂。英雄昔割据，恃此为保疆。本朝驭炎极，亲军留劲良。承平二百载，万里澄扶桑。岛夷昔逆命，长风驱危墙。机船突淞口，炮火惊维扬。当关万貔虎，昔壮今何恇。将军苦逃死，敛兵撄城隍。遂令藩卫撤，开门纳豺狼。何来万鬼雄，啸笑锺山阳。悬军入死地，兵法非所详。安得习流士，据险扼其吭。奈何事机误，重使毒焰张。来时望即走，去乃饱自飏。岂必天险异，或非人谋臧。至今兵死血，浊浪犹玄黄。哀歌投江水，风悲波浪浪。  

***今昔行赠徐惇士同年***  

忆昔与君初相见，谢公亭上花如霰。永嘉三月春满城，鸣鸠乳燕皆新声。我来看花日百匝，回鞭走马如流星。东山下瞰一千尺，直上绝顶吹玉笙。鹭鸾惊起隔江浦，片片飞落梨花轻。挂帆遂向钱塘去，日日南风共征路。夜深看月严陵滩，走上钓台更百盘。狂歌击石吊皋羽，江风飒飒吹我寒。十千买醉吴山顶，杭州蝼蚁聚万井。吴山山头多白去，下渡江水如鱼鳞。夜梦骑鲸掠蛟脊，双脚蹴破银涛浑。西湖六月红藕花，扁舟逐浪随倾斜。橹声轧轧入花里，绿酒色变如春霞。归来满街踏明月，更逐弦管寻吴娃。君也去作集贤客，我亦长安来射策。春明门外复相见，不惜黄金出游剧。城南花事何芬芒，牡丹芍药与海棠。杨花满地逐马尾，十日换卻金缕黄。陶然亭子高出城，坐望西山生夕阳。我醉题诗在高壁，淋漓淡墨时低昂。坐使才名落燕市，亦有旁人笑我狂。是时与君日游宴，是时意气谁不羡。逡巡金马门，天子不召见。君也归耕南山田，我尚长安市上眠。我迷不识江南路，望远愁绝蓟门烟。十年游倦思乡里，扁舟依旧向沧海。谢公亭前复见君，醉我笑斫鲤鱼尾。看花犹看昔年红，相向但怜鬓毛改。乘兴招我玉虹游，平湖水绿生清秋。船船打鼓斗龙尾，红妆照水鸳鸯羞。我戏掉舟入其里，小娃三五妖回头。我笑向君复拍手，相约明朝更载酒。酒间卻复愁蹉跎，十年陈迹空摩挲。当筵话旧自历历，可惜亦如东流波。流波不相待，促戚空尔为。即今握手不为乐，别离他日徒相思。况复君家山水好，千峰雁荡季云表。明妆玉女笑向人，下映空潭何窈窕。且当为君十日留，乘风东去观泷湫。洞庭鹅黄天马驹，是时与君同醉，虚空缥缈之飞楼，不知何处复有人间愁。  

***华秋岳画苏子瞻夜游承天寺访张怀民润臣索诗***  

世间白日争红尘，那识人境有清绝。黄州秃翁物外游，令我喜对华嵒笔。西掖官居蓬岛寒，门前写影万琅玕。尽日清风无客至，今宵明月与谁看。  

***扬州***  

二月烟花奈客行，小红桥外雨初晴。最怜明远伤时后，犹有隋家水调声。六代山河残雪尽，早春城郭绿杨生。千秋呜咽邗沟水，入世樊川别有情。  

***观退朝诸公***  

垂杨覆御河，辇路绿生波。行马鸣金勒，林鸦散玉珂。天垂三殿迥，人下五云多。共有苍生虑，訏谟定若何。  

***本深闱试甫出即欲南归诗以送行***  

相送巴陵客，金门昨上书。残春临驿路，归思逐江鱼。乡国干戈后，文章涕泪余。只应松菊在，犹足老樵渔。  

***何子贞前辈见访予適未下直却柬***  

锦里先生来呼门，痴儿走避仆僮喧。能随鸥鹭寻花竹，苦忆嘲诙接笑言。万里诗篇携蜀栈，几人鸾凤共清尊。鸡栖骑马归偏晚，独对荷盘数雨痕。  

***舟至邵伯镇***  

浩浩长流日夜东，秋风落照倚孤篷。豺狼市上余兵在，<鱼叚>菜街前百室空。几辈长官雄剑佩，连村子弟自刀弓。湖西白浪天无际，还有青山待醉翁。  

***十六日盱眙度山趋河上桥***  

昨朝湖外望，远黛一眉弯。今日山边度，重冈百折间。修篁纷碧绿，浅水细回环。处处门前犊，为农羡汝间。  

***辛未五月之朔张孝达太史潘伯寅侍郎集诸名士于龙树院为蒹葭簃雅集图人各有诗南海桂皓庭儿子皆与焉皓庭来金陵索为诗***  

高槐深柳蔼风烟，胜事城南思渺然。帝里春光犹杜曲，秦淮明月自尊前。每怀丹禁多华发，又看青云接妙年。四海晁张同辈少，诗成吟与小斜川。  

***俞樾***  

俞樾，字荫甫，号曲园，德清人。道光庚戌进士，改庶吉士，授编修。有《春在堂诗编》。  

***项王墓***  

事去英雄此葬身，千秋过者尚悲辛。道旁气压秦皇帝，帐下情锺虞美人。已掷头颅生赠客，还留魂魄死成神。彼苍原借驱除力，便道天亡亦是真。  

***苍颉墓***  

苍史坟前尚有碑，当年造字擅神奇。六书变体随秦汉，一画凭空本伏羲。混沌忽开天亦喜，文章多祸鬼先悲。要从皇古留真意，不使人间獬豸知。  

结绳以后费经营，体制于今几变更。不识何尝非快活，好奇未免太聪明。经书烧后无真本，字母传来半梵声。我声雕虫徒碌碌，可怜浪费楮先生。  

***入都门口占***  

蓬山回首杳无痕，重对长安酒一樽。兵火余生随处好，云霄故友几人存。旧巢历历犹能记，破甑区区未足论。海鸟避风聊一至，漫劳属目鲁东门。  

***翁叔平侍郎以旧草五十茎寄赠云惠陵所出也敬纪以诗***  

昔臣奉使至于陈，得蓍草于陈守臣。云是太昊陵下出，千年抔土犹有神。今以宾萌居吴下，只共场师艺梧槚。何图日下故人来，贻我灵蓍可盈把。敬问此蓍何处得，非孔非姬其揆一。地符天瑞非人为，近者新从惠陵出。先持御宇十三年，削平祸乱消戈鋋。桥山弓剑閟灵气，上为卿云下醴泉。菌茁芝生不常有，产此神蓍夫岂偶。古云蓍义取之耆，定卜绵长昌厥后。草莽小臣无一能，捧蓍不问沈与升。惟从天意占中兴，万年有道兹其徵。  

***余于右台仙馆隙地埋所著书汇封之崇三尺立石识之题曰书冢李黼堂方伯桓用东坡石鼓歌韵为作书冢歌依韵和之***  

我生巳年月在丑，至今已成六十叟。人间岁月信如流，金乌飞腾玉兔走。亮无上药驻穨龄，空有虚名挂人口。黄粱已醒卅年前，青史敢期千载后。姓名聊可伴阳五，学问翻思傲欧九。不栽王俭幕中莲，不折亚夫营外柳。不随市侩逐锥刀，不作枝官博升斗。惟将青铁砚为田，何必黄金印悬肘。窃从学海问源流，冀为经畬扫秕莠。开卷居然自得师，闭门未觉吾无友。茫茫坠绪拨秦灰，历历方言徵楚<孛殳>。少昊氏官辨龙凤，安釐王冢发蝌蚪。欲证夏鼎窥禹穴，思读商盘问殷{老句}。妄冀骊珠自我探，耻为狗盗随人嗾。此中浅深各有得，亦如衢中置尊卣。此中疑信每参半，又如问涂向蒙瞍。只可沿洄水际湄，岂能攀跻山巅嵝。坐看精力半生空，竟积简编三尺厚。纷纷摹印遍苏杭，落落赏音问谁甘。徒令纸价市中高，见说流传海外有。虽然灾祸到枣梨，或者眉寿颂栲杻。世人得鼠欲吓凤，几辈画虎翻成狗。我从前年赋悼亡，此身嗒然如木偶。归真有室傍青山，偕老无人同白首。荷锸参军便可埋，摸金校尉何劳掊。右台山下一蜗庐，小有丘壑亦可取。偶营书冢瘗残稿，巧借名山代藏垢。文冢姑援古人例，墓田能否儿孙守。萤光雪彩听长沦，泉室夜台期速朽。为君辛苦和苏诗，自唱挽歌非自寿。  

***落叶***  

扫尽巢痕旧燕莺，满天霜气晓来清。平添夜月三分色，略减秋霖几阵声。荫暍竟违平日志，归根颇动暮年情。颓唐不学飞蓬样，懒逐长风到处行。  

落木萧萧景最佳，今年游屐欠安排。乱山荒径难寻路，古树斜阳易感怀。敝帚千金聊坐拥，断琴三尺已深埋。此生不作南柯蚁，休问荣枯到天槐。  

怱怱节序九秋临，无复花阴与柳阴。寒士衣裳未裁翦，美人诗句久销沈。惊沙滚滚流难塞，伏莽重重迹转深。莫向亭皋频极目，萧条千里总伤心。  

秋风不设护花铃，任扑云亭又水亭。辟荔墙垣犹有剩，梧桐院落最先听。烂红乾翠都堪惜，转绿回黄不暂停。我亦人间一蒲柳，敢同松柏斗遐龄。  

***杭州琼花歌***  

琼花谓即聚八仙，斯言未定然不然。譬如满山红踯躅，谓即鹤林之杜鹃。将以此说为是欤，西施乃只直一钱。将以此说为非欤，邢尹原不分媸妍。或谓聚八仙有子，琼花无子异在此。恐亦如麻有雄雌，雌者为苴雄者枲。苴则有子枲则无，是亦阴阳之定理。又况物类不可知，区者萌者多参差。八月桂花无一子，四季桂花子满枝。芭蕉之子亦罕见，闽广甘蕉子离离。寻常穀树皆有子，独于斑穀则无之。如以子有无为辨，世间凡卉皆堪疑。又谓其叶有分别，琼花之叶光而洁。聚八仙叶微有毛，此其所论殊琐屑。虎蓟猫蓟等蓟耳，一皱一光竟何说。亦犹山林之民毛，地土使然非有劣。乃今得见《琼花图》，绘之者傅序者卢。国朝周熙又重绘，两图传刻无模糊。要皆九朵非八朵，竟与聚八仙悬殊。八朵九朵既有别，难云一样如云茶。将毋琼花实仙种，自元以后见者无。陈源弄巧已堪叹，如以鹤颈来续凫。自命程婴唐道士，恐其所存非赵孤。作伪更有金丙瑞，竟以赝鼎充昆吾。琼花之论自此定，谁言莫辨雌雄乌。花下徘徊忽自笑，按图索骥亦未肖。天下之物恶能齐，齐物庄周见未到。自六十茎至百茎，不妨同受灵蓍号。自十五萼至八萼，不妨并入建兰考。栀子之花固六出，而八出者亦自妙。桂树之花同四出，而五出者亦不少。即如雪花本六出，翦水仙人同斗巧。至于春雪则五出，玉戏天公又改造。虽云八朵九朵殊，难定上中下中表。虚烦讨论杨铁崖，徒费咨嗟于少保。宋郑兴裔辨琼花，一异三异苦探讨。独于八九置不言，于意云何人莫晓。老夫欲为花解嘲，前人成见毋相胶。洛以流坤吐地符，河以通乾出天苞。洛出九畴河八卦，八数九数分其曹。要在乾坤之精蕴，能得其一皆足豪。古之琼花九畴数，今之琼花八卦爻。奇偶阴阳天所定，雌雄牝牡物莫逃。雌者有子雄无子，无分倮羽鳞介毛。一奇一偶数既判，有子无子理亦昭。乾坤苞符于此泄，岂一道士权能操。我读《尔雅》虽未熟，虫鱼草木粗纪录。唐蒙均号女萝类，椵榇同称木槿属。如必屑屑与分晰，安得老圃为我告。何者鹿葱何者萱，孰为苦意孰为菊。芙蓉菡萏今同名，牡丹芍药古一族。古今时异物亦异，未可故见拘碌碌。空山独坐荒榛荆，忽然满眼皆瑶琼。九老未能共谈笑，八公犹幸同年庚。中郎虎贲既近似，玉环飞燕毋相轻。扬州琼花不可见，见此敢谓非琼英。走笔为作琼花咏，佳话应遍杭州城。  

***吴可读***  

吴可读，字柳堂，号冶樵，皋兰人。道光庚戌进士，官御史，降吏部主事。以五品例赐恤。有《携雪堂集》。  

***除夕有感***  

又见新符换旧符，百官此日醉屠苏。升平岁月逢开宝，战伐河山半楚吴。小劫红羊争顷刻，浮云苍狗极须臾。年来已分升沈定，何必金钱卜菀枯。  

廿年浪迹逐浮萍，回首觚棱梦欲醒。佳节怱怱惊晚岁，故交落落已晨星。送穷心事悲韩子，张宴功名望狄青。何处梅花三弄笛，陇头呜咽不堪听。  

何事今宵酒不胜，云山北望记层层。人归白雪长城路，马踏黄河两岸冰。落日寒烟秦辇道，夕阳衰草汉诸陵。茫茫无限千秋恨，都付西风一盏镫。  

***彦亭节帅枉过***  

三边景物报金风，十里郊原猎火红。紫塞草肥秋秣马，乌桓月落夜悬弓。廷传铁案钞秦吏，寺有浮图识鄂公。愁绝西川旧父老，干戈满目说文翁。  

***绝笔***  

回头六十八年中，往事空谈爱与忠。抔土已成黄帝鼎，前星预祝紫微宫。相逢老辈寥寥甚，到处先生好好同。欲识孤臣恋恩处，惠陵风雨蓟门东。  

***张盛藻***  

张盛藻，字春陔，又字君素，枝江人。道光庚戌进士，历官御史。有《笠杖集》。  

***三游洞***  

探奇好怪入山行，百尺悬岩万古撑。凿断云根成石路，飞来雨点杂泉声。阴崖昼静龙犹蛩，仙洞春幽鼠不惊。独立苍茫寻旧迹，远峰落日大江横。  

***将赴武昌舟次述怀***  

又逐西风事远游，烟波浩淼送轻舟。行程早作归程计，今月谁知古月愁。新涨水痕因久雨，微凉天气近中秋。生憎银汉层霄隔，何处乘查问斗牛。  

***登天姥峰***  

峰峦层叠起，苍翠扑人来。怪石频当路，奔泉暗走雷。倚松招鹤至，携杖拨云开。清晓登天姥，休将幻梦猜。  

***杨彝珍***  

杨彝珍，字湘涵，一字性农，武陵人。道光庚戌进士，官兵部主事。有《移芝室集》。  

***经公安***  

水闭孤城昼不开，荒郊弥望浪成堆。春深鸿雁离乡远，日暮鼋鼍绕郭来。几处败垣浮折苇，数家残灶剩寒灰。忍看劝客当筵女，拉杂繁弦泪迸摧。  

***道中***  

墟抱孤烟远，村含薄暝迟。马危临水路，鹊定飐风枝。浊酒他乡味，残春故国思。风尘淹岁月，十载负茅茨。  

***孝感道中***  

云拥春潮势，天悬晚雨声。孤烟浮市远，落照傍山明。树影围残垒，溪流绕故城。时平无战伐，日暮尚心惊。  

***归家***  

归眼辨乡树，乌鹊声先起。入门强作欢，务致慈怀喜。褰帘见我归，怡然笑启齿。不嗟苏裘敝，但觉莱衣美。暧暧门闾阴，此生足徒倚。今兹旷夙莫，来日安可悔！野菽有至味，百珍皆粳秕。驾言尚焉求，誓将断尘轨。  

***黄海华司马屡促北上作此答之***  

徵车衮衮去如驰，我似盐车负难动。三败欲洗曹沫羞，两刖未苏卞和痛。骑驴旅食春几经，射虎短衣老可送。况无王猛扪虱略，空怀贾谊厝薪恸。佩玉知难利走趋，峨冠信易遭嘲讽。同里谁人作狗监，居邻有客求羊仲。一生端与藜藿亲，百年幸及鸡豚供。稍喜粳稻庆稔丰，差免齑盐嗟屡空。狼藉画眉私自怜，俜伶索枣娇可弄。花时酒熟醉莫辞，梦里诗成醒能诵。性如苦李得全真，心似寒苞难破冻。行藏休就季主卜，富贵早醒春{浦女}梦。君今半刺叹官间，行剩一障为时用。幅巾容我频往来，新诗与子勤磨礲。沧海忧虞未可论，名山事业知堪共。他日傥结隐退庐，团茅愿傍秦人洞。  

***送郭筠仙之吉安幕兼简陈岱云太守***  

我似老牛苦旋磨，春及东皋荒力作。一幅乌巾常裹头，墨丸日取齿唇涴。君才本宜任世用，橐笔何为趋幕佐。离亭分手奚辞醉，罂瓶几见墙隅卧。筵前深惜失诗流，强留不得情无那。雨馆凭谁慰岑寂，孤吟难遣羁愁破。陈侯陈侯妙为郡，得君主画可安坐。湖山千里运指掌，匪独新吟与赓和。十年键户为何事，一官无负穷庐饿。好风傥送讴歌声，举杯聊向天涯贺。  

***寄同年萧史楼修撰***  

时好日以颇，科法因之弊。下品置晁董，上第擢锺卫。缪种滋流传，波点竞妍媚。不知笔吏徒，奚赞庥明治。吾子策天廷，褒然首扬对。标望映伦伍，声誉震侪辈。缣素奔其庐，翰札驰华裔。岂以斯业进，当由署行义。计日履台省，帷扆资献辇。忆昔乡赋日，瑞光照锁试。共占杰人出，举斝贺闱吏。魁甲犹寻常，岂足应斯异。儒硕有事业，用才在天地。缅彼茶陵老，流风犹未坠。文章炳霄壤，节概亦无愧。君起融其尘，后先映当世。匪惟光吾楚，时艰赖宏济。方今国步康，亦复筹边计。犬羊意无厌，深恐渝盟誓。安得不世才，起与正欹器。君趋供奉班，赐对傥论事。愿更制举法，搜岩振幽滞。  

***过李氏东园***  

数椽茅屋栖城曲，门巷萧萧坠檐绿。厨寒三日欲无烟，时有吟声出丛竹。南邻华屋高入云，徵歌选舞日纷纷。秋风一夕生堂侧，屋角乌啼不可闻。  

***将归示苏生***  

春雨湿蓬径，得得跫音响。皎然秀骨清，照座何森爽。气欲无一世，小心亲几杖。引我窔奥烛，如作白日仰。高观洞古今，疑滞凭开朗。月弦九见彀，崇情欢夕赏。归心逼霜朔，行泛离舟桨。不见六一翁，惓惓徐无党。  

日月驱春秋，童丱易老丑。有生后古人，扫门甘奉帚。指前争公袭，寸美中何有。好音过飘风，同逐荣华朽。尔来里曲生，文辞妙众口。鸷翰伪凤鸣，丛谤高丘阜。贤愚去匪寸，念此颜无忸。何物难灰尘，大道堪淹久。独立向千载，须我同志友。  

***晤孙芝房感赋***  

五载风尘与君别，江湖日带疮痍色。一樽相对杂悲喜，不堪流泪说乡国。忆昔逆旅并羸马，共有心期振沟瘠。一朝君起遇际会，出入光明傍日月。独我窜身向江澨，频见蛟龙翻窟宅。可怜徒手莫援救，坐使原野成萧瑟。只今不待秋井<土扇>，嵯峨白骨蔽城阙。纵有遗黎理荒秽，复苦高田作龟坼。君也相视匪越秦，对此能无动凄恻。归朝好作监门图，应有春风洒中泽。  

***寄郑子尹广文即次其集中窕字韵***  

故山岩谷带窈窕，布袜青鞋事深讨。不辞身世堕黄菅，忍使王风归蔓草。官如敝屣不自惜，局似残棋差可了。未昏羽就丛薄宿，已凉叶抱危柯槁。所叹补牢计已迟，方咎徒薪谋不早。动地惟闻战鼓悲，连天莫遣妖氛扫。川光晃带人血赤，野色晴连烟燧晓。飘飖何地置老夫，萧疏乱发垂蓬葆。朋旧凋亡远书绝，邻里过从近局少。一发黔山出天角，几回西望升林杪。独角惊传钜野兽，再鸣喜听岐山鸟。新诗出手已怀惭，陋姿对镜先含恼。入室岂能造疱湢，扫门或许侪佣保。频梦形容得仿佛，猥诵清诗喜倾倒。组织诸绮散奇丽，彫刻众形炫工巧。谁怜寝处傍宫墙，不免鼓钟烦击考，累月常嗟粱肉缺，秋风日送鬓丝老。草中自古来异人，塞上于今求国宝。休劳司农馈酒钱，会见行人具刍藁。褰裳傥共莫髯往，从事无如曾侯好。千里何辞聘应梁，再拜聊为策赠绕。我如斥鷃翔蓬蒿，性似爰居安海岛。行把钓竿拂烟雾，君视我头为谁掉。  

***阻风洞庭登君山纪事感怀得三十八韵并寄都门诸友***  

狐兔纵横里，龙蛇战斗中。勋名诸将显，事业腐儒空。横草功难就，穿杨技未工。无能夸汗马，只解悟雕虫。不免文惊众，难辞谤集躬。高冠峨自异，奇服指从同。甘作支离叟，凭嘲潦倒翁。茫茫存老眼，郁郁抱微衷。戌卷归旗白，林销夕燧红。芳情驰泽国，茧足倦烟丛。欲向水云老，将随渔钓终。生涯凭舴艋，锋镝避艨艟。浩荡如浮梗，飘飖若断蓬。矶方迎白马，浦早过青枫。舟滞君山雨，帆禁石女风。杖藜寻古寺，导径得奚童。匝树惊禽噪，蹲岩异兽雄。书疑藏委宛，仙拟遇崆峒。为采斑斓竹，欲縆摧折桐。余凄含帝子，轶事说龙公。苔藓侵残座，{鼠生}鼯窜旧宫。遗珠抛的砾，怪石拾玲珑。乌影千群集，鸥波四面通。微飔生拂持，落景惜匆匆。忆昨黄巾乱，沿湖赤羽充。岸排旌旆直，渚爇菼葭丰。指授文儒略，飞腾上将功。军声摧箨陨，士气饮醪融。伟伐中兴烈，殊庸常武隆。拟投湘浦甲，欲挂楚人弓。忽渍沾巾泪，徒传刺臂忠。将星宵顿陨，蚩雾书犹蒙。笳鼓喧江介，戈鋋接海东。守关无虎豹，捕虏少罴熊。未见清和理，惟虞反侧讧。且忧螟害稚，兼虑莽兴戎。台阁多鹓鹭，郊原尽雁鸿。能令有环堵，不惜杜陵穷。  

***健儿***  

野日白荒荒，原风寒凄凄。健儿将东征，阿母牵裾啼。健儿语阿母，送我休泣血。我行一无苦，骨肉恩岂绝。军行千里凭留连，旌竿杳杳弥平川。行舟惊散如凫鸭，偶然落手拦索钱。得饱还就倡楼宿，市人谁敢诃醉眠。此行良自爱，何忍投虎口。主将千金躯，亦欲尾贼后。时张虚捷报甘泉，归来自有印悬肘。上堂再拜为母寿，谁识当年旧屠狗。  

三星低户月挂柳，健儿卻扇拥新妇。平明跨马出从军，新妇泣啼斜倚门。邻媪语新妇，卿勿怨离别。良人树功勋，炙手势可热。新妇殷勤谢邻媪，多君慰我我增恼。不见西家年少郎，往岁荷戈向南讨。归时黄金大如饼，买得佳人如玉好。故人无语泣空房，独对深宵镫烛光。何如长炊扊扅老，白头贫贱无相忘。不然苦战沙场久，碧血千年犹不朽，洞房我亦甘独守。  

***简求阙翁***  

一卧沧江晚，修门未可回。居原依枉渚，人欲号徂徕。养拙全樗栎，康时赖蘖梅。几年成契阔，廿载荷滋培。云树莽修阻，烟波劳溯洄。忆初通缟纻，辱与订岑苔。共策天街骑，同倾旅馆醅。新诗出游衍，妙理散谈诙。欲使皇风畅，因将贤路恢。程材由品目，射策倚衡裁。下驷蒙加睐，凡鳞获曝腮。颇深知己感，翻启众人咍。北面坚辞拜，西清滥许陪。{尔}云旋驻轸，放溜遽眠桅。佐脍思莼菜，添薪仰桧材。管难投不律，冠早挂毋追。公独留宣室，朝争仰斗魁。青蒲时俯伏，丹陛日徘徊。澒洞烽尘起，纵横羽檄催。道交豺虎迹，泽集雁鸿哀。匍匐扶桐杖，苍黄著墨縗。有词讬金革，洒泪事行枚。广取才罝布，频烦将毂推。密谋周井灶，遗策采瓶罍。锁截千寻断，山燔半壁摧。旐旟翩偃月，徒旅怒燀雷。江汉功归召，元和相得裴。高名动寥廓，巨制勒崔嵬。尚屈蕃宣寄，还资燮理才。长城何隐若，大纛自雄哉。二气容谓鼎，三归好筑台。神还逢洛浦，仙竟遇天台。倚槛描螺黛，如皋射雉媒。绸缪成燕婉，窈窕昵{髟思}于。楼静萧声渺，堂空帘影开。哀来遣丝竹，泣尽继琼瑰。勿复金为屋，休将锦作堆。勉匡天步正，冀挽日车颓。上帝犹沈醉，阳侯尚鼓灾。横流杭乏苇，逼榻国嫌槐。表饵非完计，羁縻是祸胎。漫填虚牝欲，徒竭小东财。海露桑田畷，春枯黍谷荄。元穹防倚杵，浩劫恐飞灰。硕画凭廊庙，私忧在草莱。连朝瞻五老，永夜望三能。乍敛山城雾，方清骅路埃。蓼波红瑟瑟，芦雪白皑皑。傥命安舆至，当惊揖客来。形容应莫辨，气谊自无猜。定与题襟会，兼斟饮至杯。若教他役我，仍拟凿颜坏。  

***季眉观察出生挽诗索和久无以应適舟泊沅江因次吴南屏学博题仙亭倚醉图诗韵奉答兼寄南屏岳州***  

羽人不死居仙乡，玉函多贮长生方。试往求之隔瀛海，渺焉不免嗟汪洋。人生百年总蜕化，累累冢并青山昂。造物偶遗自有意，莫嫌鬓雪思遮藏。若令早暮获闻道，奚辞委骨山之阳。默数故人余有几，年来多赴松柏冈。独我与子经丧乱，余生尚见须眉苍。老去安心耽静域，间来习静憎欢场。闻道去年届周甲，烽烟正喜清南疆，贺客填门举寿斝，当筵尽佩茱萸囊。先生再拜谢祝嘏，命奴置砚迎风廊。但乞吟侪作楚些，侑樽聊佐松醪香。差免只鸡与斗酒，他年再荐桥公觞。哀吟不妨咏山鬼，醉舞共许成诗狂。朅来往吊魏城墓，有泪暗堕棠梨旁。犹忆东风初觌面，不禁肠断悲王昌。贤豪作达一生死，何为苦悼金蝉凉。仙亭倚酎有胜概，临风令我怀荷塘。差年较我一岁长，久要白首浑难忘。径当放棹远相访，塔间铃语咻丁当。  

***周星誉***  

周星誉，字畇叔，一字叔芸，祥符籍浙江山阴人。道光庚戌进士，改庶吉士，授编修，历官广东盐运使。有《鸥堂剩稿》。  

***集寄公房次少陵宿赞公土室第二首韵***  

云过溪北阴，日午山鸟静。禅心澹炉烟，写以风竹影。垂<巾产>对清昼，谈味与之永。松雪陶冰厨，茶梦漱涪井。响然祖谢徒，山志夙所秉。上人抱无律，气与秋雪迥。渺兹云水区，远意落清颍。黄冠傥许乞，终约遂幽屏。归舟破湖阴，缺月半衔岭。淰淰凉翠痕，已蘸鹭丝顶。  

***渭长乞予画扇醉中走笔写水仙灵芝***  

君自画君画，我自画我诗。我眉自能颦，不能效先施。造诣虽不同，各抱千古思。清气孕肝膈，即物皆吾师。濯我尘土笔，写君冰雪姿。娟娟采珠人，蕉萃荒江湄。我欲招之来，贻以双紫芝。相期宛洛间，耕烟骖青螭。结佩贞岁寒，此意君傥知。  

***晓发紫荆关***  

曙角散边声，重关俯杳冥。雁群低砦墨，马色接天青。日驭回西极，云开见北庭。九京松柏树，萧飒不堪听。  

***雨次上渠滩***  

江风卷地散蝇■，湿翠堆篷曙不分。远峡猿声青隔雨，阴崖蛟气白莲云。一官憔悴投荒录，万里凄凉誓墓文。十口长饥行李乏，愧他豪客夜知闻。  

***丙子二月夜泊南乡即景***  

舵楼晚饭古榕阴，拥鼻篷窗效越吟。月气晓红知昼热，江光夜碧觉春深。蒸溪雾毒蛇悬树，掠径风香麝出林。七载瘴乡青鬓改，浮家常系故园心。  

***尹耕云***  

尹耕云，字瞻甫，号杏农，江苏桃源人。道光庚戌进士，授礼部主事。历官河南河陕汝道。有《心白日斋集》。  

***淮楼听雨图为符南樵作***  

淮流日夜向江海，淮上高楼屹然在。朱甍画栋照中原，人世几经云物改。荆溪郁郁霸王略，虎啸龙吟付寥廓。诗人猛士尽奔走，万象飞扬入杯杓。符子才名员半千，芒鞋踏破九州烟。每当风雨楼中夜，上下论心五百年。青山宿草黄泉锢，峥嵘百尺谈经处。乱后方思颇牧贤，生前苦被金张妒。雨声寂寞琴声绝，籍湜韩门有遗子。休问先生讲席荒，可怜弟子头如雪。黄鹤矶头苦战尘，临克结绮委荆榛。即今吴楚干戈满，嗟尔长安乞食人。  

***小集城南花之寺送朱伯韩前辈出都***  

三年谒选滞长安，短发萧椮旅鬓残。老不低头犹倔强，病忘<疒者>口说孤寒。支撑乱后封疆易，调护军中将帅难。功过即今将定论，冰壸怀抱任人看。  

***答王壬秋高碧湄蔡与循见贻之作***  

秋色三宵迥，端居百感侵。疏狂倚宽政，仕宦损初心。节物愁中老，人烟雨外深。无端乡思切，庄舄正高吟。  

***题冯林一侍讲邓尉山庐著书图***  

天地风尘几草庐，铜坑山下闭门居。时来将相都论命，老去英雄只著书。吴会浮云苍狗后，具区秋水白鸥初。寻君便放烟波棹，七十二峰来钓鱼。  

***登山至大悲寺舍骑步行达龙王堂***  

骏足有穷处，芒鞋凌丹梯。不知所历高，但觉天容低。只身入无境，回首迷故蹊。溯涧蔽圆景，攀岩窥阳曦。相违咫尺间，明晦殊参差。落叶纷四山，樵苏供群黎。奈何山中僧，启阖颇有时。牧儿藉草坐，牛羊满山陂。何当息尘贺，从汝相遨嬉。  

***翠微山房对月***  

松柏蔽广椒，薜萝翳幽户。夜气澄深寥，烟光澹林莽。謦咳偶一声，四山欲相语。默思尘世容，变熊亦何取。晨眉方修蛾，夕步已猛虎。我拙百无营，遯迹避钟鼓。天高月正中，星斗稀可数。屏息游太初，气象见上古。陟降俨在庭，敢云不闻睹。安得终日心，常如此有主。  

***喜雪和许海秋独游龙树寺韵***  

寸抱久纡郁，及兹一疏散。物象滋悦愉，吾生远愁叹。京师视万方，形势喻枝幹。去冬郊原赭，纬耒望将断。四山云忽同，后土白已漫。消息管天人，斋宫喜申旦。  

幽人与飞鸟，出门共所向。破除世网跼，豁达天倪畅。危楼根青冥，高空列屏障。俯身视荒泽，葭菼色凄怆。会心匪一悰，遇物得万状。领君弦外音，寥寥契牙旷。  

***香山寺***  

我闻香山老居士，欲来此地为间人。伊川中流阙对峙，三秋云物清且新。先生不归履道宅，潭月岩风数晨夕。婆娑九老会何所，漠漠厨烟冷香积。残碑断碣俱无有，画图独认西崖叟。西崖已不识香山，我更来当百年后。关中群盗方传箭，青袍白马纷然遍。一尊且自放高歌，十道谁知正酣战。人生会合岂有常，今日露华明日霜。眼前若得放舟去，此水东流经故乡。  

***赠周石君即用其集中周字韵***  

分明火色鸢肩客，不信无人识马周。运去文章如土芥，时危仆竖忽公侯。豺狼气压荒郊静，雁鹜声孤大泽秋。相与一尊谈往事，春明回首不胜愁。  

***许昌岁暮有怀***  

雨雪关河道阻跻，无情清颍日东西。白头乡梦萦儿女，赤手危疆怨鼓鼙。急事有谁歌采艾，覆羹无补到吹齑。侧身北望天轩轾，鸾凤于今不定栖。  

***赵树吉***  

赵树吉，字沅青，宜宾人。道光庚戌进士，改庶吉士，授编修，历官云南迤西道。有《存阝<马阝>山房集》。  

***赠高生***  

西江山水秀巉绝，高生晚出殊奇侅。少年从军缚袴褶，鸷若乳■当羸骀。匡庐落日揖帅府，帐前动色夸雄才。解鞍三载逐计吏，素衣几日生缁埃。庙堂储英重芸馆，技擢晁贾登邹枚。凤池夺汝竟何意，百不一试谁能猜。平生仇耻徒耿耿，湛卢绣涩空墙苔。心如绛蜡一寸短，中有万泪难成灰。腐儒官贫日扫轨，昏昏梦堕故纸堆。旁人大笑不肯顾，独能折节无挤排。园居相距三十里，我不一去君频来。论诗说剑气旁魄，駴怪僮仆藏婴孩。朝为百篇暮千首，往往劖刻造化胎。昨从西麓造深翠，出入霞雪旋蠃螷。眼明梯空望南岳，春阴迷合从无阶。朅来告我欲东逝，湖口有田多芋魁。丈夫顑颔不称意，力耕垅亩宁沈埋。艰虞世宙足忧患，印累绶若知谁佳。高生高生愿尔为不材，牺尊青黄天所灾。  

***曾涤生师奉命督师江南***  

百战孤军在，临危用乃神。诸侯皆秉钺，圣方自知人。兵气缠吴会，天威仗老臣。诏书信懃恳，喜极欲沾巾。  

痛哭祁连冢，春芜渍泪痕。长城千里坏，荒郡几家存。有地徵输急，无功将吏尊。楼船早下濑，旦夕缚孙恩。  

***答王霞举兵部***  

素女弹瑶瑟，丝寡弦乃悲。焉知壮士怀，凄若窈窕思。羲和駷北驭，万象无春姿。孤芳擢冰雪，荣悴理亦齐。歌君寒梅句，惄焉感生迟。  

日出役群动，向晦怀孤忧。心如张风帆，澒洞不可收。文书强遮眼，失笑禹稷俦。饥饱弗自救，形瘁神亦休。漆园有隐叟，洸洋恣千秋。  

***员峤***  

员峤方壸迹已灰，龙鳞曾见日华开。一从白马朝天后，无复青骡按辔回。黄竹雪深瑶水远，苍梧云黯夜弦哀。孤臣洒涕周庐外，原庙衣冠锁绿槐。  

***端午节前三日门人温味秋王艾堂谭序初曹朗川诸子招饮龙树寺分韵得佳字***  

惊沙三日吹疾<皆风>，高城曀曀阴且霾。城南古寺入葭菼，摩云老榦森龙槐。五年不到少人迹，时见鸟雀驯空阶。登楼旷荡愁远目，把酒郁崒伤孤怀。昆仑北折赴恒碣，三山隐见浮蓬莱。苍鸾白凤竟安在，珠宫贝阙余寒灰。前轩尘上黄蓊<合勹>，铁骑远殷空中雷。似闻饥虎尚垂睊，灞上练卒弛庚牌。袄氛满地殊未已，感时倦眼重摩揩。自经变故废游宴，旧朋散落江湖涯。范君一别便千载，山阳闻笛增心哀。岷峨灵况堙郁，造化作意摧边才。遯翁迁谪行且去，桂岭已办双青鞋。金花翠尾讵辞辱，狙囊凭黠忧挤排。死生契阔迺如此，静观兆朕疑非佳。忆初释褐尚清晏，追凉兰若多同侪。当时惨绿居末坐，百罚未肯辞深杯。只今壮大气欲尽，往往独醒如清斋。冠簪欲谢几濡忍，尚念仙仗崆峒回。宣光中兴果再睹，荷锸便可刘伶埋。天门虎豹呼不开，长歌被酒还归来，人生早达胡为哉。吁嗟吾党二三子，努力作诵平徐淮。  

***次和定甫台长病起韵***  

终岁羁空皂，迟迦惜素心。艰难通性命，去住各浮沈。危叶知严霰，荒苔恋故岑。看君抱高节，风雪闭门深。  

脱绣常辞客，因痾得数游。丹铅犹矻矻，谤誉漫悠悠。上界足官府，散仙谁侣俦。似闻舐余鼎，鸡犬已丹丘。  

藤老奇礓亚，花低短竹围。冰霜催急景，兰芷变春菲。摇落关时晚，孤芳与物违。静中观化理，长羡遂初衣。  

论史存微尚，临池爱独居。香多黏药裹，声疾过帷车。心事江湖远，诗篇战伐余。卻怜河上叟，鞅掌久无书。  

***上大关脑***  

祇知秦蜀云栈缘秋毫，不知乌蒙梯石凌黅霄。伟哉造物逞荒怪，炉韝磊块如镕膏。烟薶雨蚀顽不化，万古积此青岧峣。崩崖破裂走蛟虺，细路诘屈愁猿猱。自从庄蹻震铜鼓，六诏渐见通星轺。上如蜗黏下兔脱，坐令人马同疲劳。我来卻度大关岭，正值淫雨蒸炎歊。汹汹怒雷转脚底，草棘翳蓊鸢鸱号。径盘之字四十八，五步一折浆流骹。垂趾二分俨在外，人坠直恐随狂涛。舆夫狼狈仆无色，我亦瑟缩疑藏逃。平生履险久已惯，视此何啻九牛毛。陟岭回望渺人物，但见蚁负缘蓬蒿。夜来魂梦不到地，飞驾时与山云高。磨崖他日待铭勒，作诗一笑聊自豪。  

***盐井渡铁锁桥用东坡柬新桥诗韵***  

乱山连僰道，巨刃摩云霓。裂为千尺涧，汇此奔雷谿。经营穷匠术，坐见椓杙低。何人铸铁索，横波贯虹隄。锒铛互钩连，专车骨相挤。至今化康庄，利尽滇东西。我行值暑雨，出淖容轻跻。涛澜翻脚底，雾散驰千蹄。惜哉碑碣缺，岁月不可稽。昔闻刀墨乱，聚若沙中鹥。谁令失此险，渐构公输梯。滋蔓到吾蜀，曳尾终涂泥。齿冷及行路，色变谈中闺。十年风电过，刀剑不复携。往来似潮汐，茅店催荒鸡。历劫永弗坏，讵数三石犀。他年持节还，慰劳看扶藜。犹能学逸少，轻煤揅麝脐。  

***李羲钧***  

李羲钧，字稚和，任丘人。道光庚戌进士，改庶吉士，授编修，历官陕西陕安道。有《无近名斋诗稿》。  

***郾城和壁间韵***  

华发愁潘令，穷途哭阮生。南风吹梦处，昨夜到春明。慷慨铜琶曲，凄凉锦瑟声。聱隅成底事，俯仰愧时名。  

长为弹铗客，不作弃繻生。苦调增三叠，狂歌忆四明。花前连理曲，月下步虚声。往事都陈迹，惟应以酒名。  

***张椒云前辈北山归隐图次韵***  

乞身终拟达重阍，想像归夹松菊存。花药一庭收远志，图书万卷付长恩。可须索米从仁祖，会见栽杨出义孙。枌社傥容陪近局，青山把酒对开轩。  

***答曹莼江明府叠韵***  

板屋频年赋小戎，梦回铃索忆丁东。锭箕身命奇难偶，华叶温寒变不同。岁月半消尘鞅里，勋名都付酒杯中。三朝养士成孤负，<亩犬><亩犬>空悬捧日衷。  

***徐光第***  

徐光第，字春衢，萧山人。道光庚戌进士，官河南知县。有《含清堂诗存》。  

***游拈花寺有感***  

凤舞龙飞下九天，拈花两字至今传。千峰隐约危阑外，万柳萧疏落照边。修禊几经名士醉，吐茵曾说相公贤。莲塘花屿今何处，回首山门一惘然。  

***初冬感事***  

料峭新寒透敝袍，抚时感触首频搔。禽知雪意凌晨噪，树挟风威彻夜号。岂为乏薪燃《论语》，真须饮酒读《离骚》。近来世事浑难测，莫待亡羊始补牢。  

***初惠山绝顶望太湖***  

三万六千顷，苍茫到眼前。身如入图画，山欲化云烟。不速来孤客，初尝第二泉。何当随范蠡，快泛五湖船。  

***登捍海塘西望杭州诸山***  

水天渺渺雁流哀，海国冬温霁色开。潮落沙痕连草没，云移塔影过江来。残山一角悲陈迹，强驽三千忆霸才。今古沧桑凡几易，欲因清浅问蓬莱。  

***题汝阳旅壁***  

几日装才卸，依然踏雪泥。言驱冀北马，来听汝南鸡。小市镫初试，芳原柳欲荑。春风应笑我，何事厌山栖。  

***萨大年***  

萨大年，字兰台，侯官人。道光庚戌进士。有《荔影堂诗钞》。  

***四皓墓***  

云白岩青好避秦，鬓眉翻作汉功臣。何因多事商山老，不及桃源洞里人。  

***文姬归汉图***  

朔风吹雪野茫茫，一曲胡笳泪万行。犹胜琵琶愁出塞，李陵台畔月如霜。  

不惜千金赎蔡姝，阿瞒高义古今无。独怜他日王髦剑，北海何曾贳两雏。  

***黎学渊***  

黎学渊，字仲潜，号静庵，罗山人。举人，官内阁中书。有《铁琴书室诗钞》。  

***秋雨***  

凉云漠漠雨潇潇，无那秋窗坐寂寥。此夜不堪闻络纬，有人深悔种芭蕉。关河布被惊寒拥，镫火金闺带泪挑。莫唱吴娘旧词曲，怜他青鬓已曾凋。  

***题奇女李奉贞传***  

守贞得道岂腾空，娘子军来竟死忠。雷甲木兰违膝下，星辰苏蕙了胸中。妖氛匝地屯黄雾，雌霓经天变白虹。已奉瑶池金母敕，迎归笙鹤易迁宫。  

***潘慎生***  

潘慎生，字子昚，鹓产籍怀宁人。举人。有《徵息斋遗诗》。  

***晓发芜湖***  

残笛鸠兹路，银河耿未收。江帆凉近月，夜水白沈楼。树出天门晓，潮生海国秋。乡园西望近，归梦满吴头。  

***晚登白鹤峰亭子眺望有怀殷子徵京师***  

鸟道盘空雾雨悬，楼台缥缈入江烟。云开树色分灊岳，浪卷秋声落海天。京国飞鸿人万里，沧洲骑鹤事千年。何当共醉中山酒，晞发扶桑逐散仙。  

***怀方存之***  

帘阁对春酒，落花方有赊。萧萧寒食雨，寂寂子云居。香草怀人夜，青春解珮初。国风终古意，应自惜璠玙。  

***寄怀朱丈伯韩侍御桂林***  

雷后尖风翦敝裘，冲寒独望潞河舟。将诗更惹唐衢哭，每饭难消杜甫愁。国士声从名宦重，谏臣书待史官收。中年好种山田豆，人近苍梧易白头。  

***秋夜姑孰舟中作***  

云净星河转玉绳，沙村人语夜天澂。露华白满香街屋，江影红添水市镫。画角秋声千里路，青山禅梦六朝僧。想思应共西城月，直送寒潮下秣陵。  

***忆存之***  

东风吹绿过扬子，水调阑珊暮雨时。《折柳》天涯闻玉笛，飞花南国唱《杨枝》。春山荷锸情何限，弥勒同龛愿岂迟。江左清华摇落后，白头空咏《四愁》诗。  

***贺祥麟***  

贺祥麟，字麓侨，浏阳人。举人，官云龙知州。有《有真意斋诗集》。  

***牛鼎歌用昌黎石鼓歌韵***  

岐阳石鼓置太学，昌黎以后多诗歌。三代法物挽近少，士纵好古将如何。此鼎传自宋金出，时方讲艺投干戈。经始黉序辟榛莽，长镵大锸相冶磨。神牛奋地殷发吼，迹声所至深爬罗。至宝返受俗眼白，猥以培娄观岷峨。雨淋风刮委墙角，谁其朋锡珍莪阿。夜深虹气烛天紫，六丁神将阴捴呵。取易筮之卦遇鼎，大烹养圣词非讹。菜释先师荐芹藻，书分孔壁文蚪蝌。诸生以时入习礼，旗搴翠凤鼓建鼍。圜桥观者亿万计，光耀奚翅珊瑚柯。神物位置信得所，双丸坐看抛如梭。我来浭阳印泥爪，敝车羸马行委蛇。广文先生见如故，宛搴兰芷纫湘娥。手扛龙文导我识，临风感叹双涕沱。从来鼎象百不一，图绘博古留宣和。牛鼎较大受一斛，其外羊豕难同科。重五十斤高尺二，铭四十字镌词多。商与宋与纷聚讼，谬谓背肿马即驼。商书纪事曰某祀，几见甲乙编年过。释作宋器亦武断，盍于篆籀加劘摩。埤雅舆记逞狂喙，客话漫录沿流波。问鼎不言鼎有耳，应嗤俗论皆偏颇。赤文绿字自典重，以古为鉴遑知他。龂龂时代划畛域，卮言铃说滋媕娿。平生慨想天庙器，睹此竟欲千摩挲。直如衡岳对禹碣，盥手扪读长吟哦。吁嗟人事有代谢，轰驰青犊飞苍鹅。金钟大镛委沙砾，此独宝用受福那。非有十万天龙护，安得完好离坎轲。神风圣日相覆庇，不知几劫沙恒河。物之显晦有如此，侧身天地徒蹉跎。  

***九月于役盐山即事有作***  

翠萝红蓼点秋光，小队肩舆晓俶装。村落萧条伤歉岁，简书敦迫负重阳。霑衣雨湿添绵重，吹帽风来透鬓凉，输与渊明归去好，东篱饱领菊花香。  

***重过泾阳驿题壁***  

车走河间倏报功，捷书一夜达宸宫。中乡获丑周方叔，异姓封王郭令公。鼎鼎元勋铭铁券，纷纷群虏化沙虫。高唐还见收遗孽，翘首天山早挂弓。  

缦胡缨忽换南冠，云热风寒倏改观。金鼓东行征役久，玉关西去圣恩宽。兵原似火炎冈易，令果如山撼岳难。四十余倏封事在，可能都作谤书看。  

***王守毅***  

王守毅，字忏生，固始人。举人，官四川知县。有《后湖草堂诗钞》。  

***春郊***  

春郊到处草青青，风絮随波欲化萍。野树著花多不识，荒村有路似曾经。溪回乍觉烟生水，寺近微闻塔语钤。日落滩头还独立，碧云微护两三星。  

***答子潇询客中消息***  

北风劲中夜，披衣起旁皇。布衾委之去，两臂若含霜。扃户理清镫，膏尽惨无光。落叶声萧萧，淅沥起苍凉。初疑风雨作，又疑黄河狂。忧愁恐惧怀，何以慰非伤。馋鼠暗窥人，腥泪滴我裳。我欲爥驱之，脱兔走且僵。谁知陷井蛙，井榦捷跳梁。夜夜复如此，我怯彼益彊，所以孤客心，抑郁结中肠。我心复如何，未饮已中酒。我怀复如何，思我同门友。昔时结同心，今日各分手。君独恋故乡，我独事奔走。奔走亦何为，四方空鬻口。青襟最缠绵，爱之若琼玖。长恐褦襶情，与我聚白首。青青雪际松，郁郁园中柳。人生不百年，忧愁居八九。送穷乞巧人，毕竟是与否。  

凉风送归云，幽崖委寒翠。故乡深黄叶，银鳞昨夜至。牙筹启锦缄，密蟠珍珠字。读君纸上书，陊余眼中泪。几载订心交，蒋生尤夙契。谁能隔关山，家事代余计。上言何所为，达余双亲意。下言何所为，勖余四方志。贱子苟终穷，负此良友谊。反覆持素书，终夜若梦寐。  

***陈世镕***  

陈世镕，字大冶，怀宁人。举人。有《求志居集》。  

***寄家书***  

归雁空将信，寒梅又过花。恐添慈母泪，不敢说思家。  

***壬午二月朔庐州道上作***  

正月初随雁北飞，今朝犹未过庐肥。一春风雨车中度，百里家山枕上归。富贵何时头欲白，神仙有相骨应非。长安已共青天远，况复三宵望紫微。  

***山阴后马村过周半樵留三日赋赠***  

偶乘剡溪兴，访戴竟无违。客子扁舟至，主人三径归。园葵经露滑，湖蟹得霜肥。不尽樽前意，长怀别泪挥。  

***董澂镜***  

董澂镜，字啸庵，桐城人。举人，大挑教谕。有《比竹集》。  

***秋居遣兴***  

炎风禅肃气，林蝉音渐断。伏处嵁岩下，坐待时物换。依亭树影高，敲窗叶声乱。百昌弗须臾，附赘忽星散。划薙见真山，流涸认危岸。寒虫诉深宵，哀鸿警清旦。守默耽澄思，趋华屏外观。霍岳缅峥嵘，高撑出天半。局促乾死萤，埋头理书案。一事差可喜，篱菊秋堪玩。  

***春夜独坐***  

明月上花树，经春淡含姿。娟娟此长夜，流辉照罗帏。对之不能寐，当户微风吹。取琴一再鼓，如有江海思。澄怀与古会，逸境随神移。君勿怨岑寂，此意无人知。  

***由云梯下趋壁立岩遂循桃花涧至总岩***  

浮山若浮云，梗寄沧江滨。坤舆辟句秘，洞壑清且真。绝顶窥天池，青光摇奫沦。石理成芙蕖，閟此万古春。岌岌绕云梯，竦步趋嶙刚。循岩百折下，苔滑铺绿茵。蹈险学猱掷，扪石疑鳞皴。梵宇何窈窕，风扫无纤尘。连云既贡巧，壁立尤趁人。左旋复右转，曲径环风轮。涧道拟桃源，飞流纡长绅。相将至总岩，妙绝如有神。石穴成蜂房，玲珑无比伦。错出不胜指，骇愕嗟奇珍。崖窟象无定，造作曲洪钧。怪此石众夥，万新无一陈。晨兴至曛黑，攀陟忘艰辛。山灵应有缘，我欲问前因。  

***何盛矩***  

何盛矩，字伯方，来凤人。举人。  

***避乱山中感怀***  

干戈阻绝寄山村，翦纸来招乱后魂。起舞闻鸡呼祖逖，对谈扪虱爱桓温。酒浆已罄哀东国，锁钥谁堪付北门。寄语南来诸将帅，好乘元夕夺昆仑。  

## ●卷一百五十一

***罗泽南***  

罗泽南，字仲岳，号罗山，湘乡人。咸丰辛亥，举孝廉方正，历官浙江宁绍台道，加布政使衔。谥忠节。  

***关山吟***  

家住罗山第几曲，碧水绕门清可掬。南窗捉絮倚垂杨，北岸跳珠挂飞瀑。渴来烹茶自汲水，游鱼上下纷相逐。垂钩终日不得鱼，高歌一曲湘水绿。  

家住罗山第几曲，几株丛桂几竿竹。青帘竞沽游客酒，碧田多种邻翁粟。日暮邻家籴新米，拾得生柴煮淡粥。炊烟未熟客忽来，挑镫共展奇书读。  

家住罗山第几曲，百年松枝大如毂。老鹤归巢即友朋，连林积雪皆珠玉。小炉无炭冷风侵，好是西窗对红旭。新诗裁成无人和，落落梅花香满屋。  

***家居***  

不到奇穷总不奇，田园鬻尽忍长饥。家贫幸免官催税，事少惟来友索诗。日出尚眠宵坐久，客来待借午炊迟。穷途莫道生涯尽，尽有文章作酒赀。  

***吊蔡江门先生***  

今古兴亡感慨同，时穷世乱见孤忠。曾闻梦绕熊湘阁，公泣潭州我泣公。  

***补裘痛怀先祖***  

冷雪凝阶二月初，羊裘补得胜华裾。风霜记否当年苦，典尽春袍送读书。  

***乙巳客长沙清明感怀***  

两年旅邸过清明，佳节重逢倍怆情。麦饭遥怜诸弟荐，松醪独少一人倾。高堂白发贫中老，游子青春客里更。岳麓峰头云幂幂，不堪重听鹧鸪声。  

***喜雨***  

茅檐一夜雨，农家百万粟。清晨荷锄出，长歌绿水曲。  

***题寒梅图***  

冉冉寒香渡水涯，溪南溪北影横斜。含情最耐风霜苦，不作人间第二花。  

***清和既望月下偕诸生夜坐***  

浩月凌空照绿波，广寒宫里舞嫦娥。凭谁扫卻蟾蜍影，天下清光应更多。  

***古剑***  

仗剑天下游，延津不可渡。不平事尚多，莫便化龙去。  

***登章江门城楼呈江岷樵廉访***  

突兀高城接上台，干重雉堞倚江开。浙闽山向云中绕，章贡水从天际来。想见適逢多难日，持危全仗济时才。兴怀往昔情多少，聊坐高楼共举杯。  

***小龙驹***  

兵家胜负决须臾，几度疆场得意驱。莫讶将军天上到，出群应识小龙驹。  

***读兵书***  

至仁原无敌，汤武兵书祖。惟使三军心，共知万姓苦。飞扬猛士风，霡霂王师雨。逆命有苗民，两阶舞干羽。  

***和曾涤生侍郎会合诗***  

人生如荷露，聚散无常期。矧当争战后，死生不可知。寇盗起粤管，蚩尤扬天旗。承平二百载，文武争恬嬉。以此长驱入，天下喧鼓鼙。江汉吼鼋鼍，金陵窟狐狸。谁敢撄其锋，卵翼我黔黎。天子诏令下，侍郎起南维。水师驶凫鹢，陆师飞熊罴。旧交入帷幕，经济酬所知。老筠与腐公，朝夕参军机。军旅我未学，末座聊追随。忆昔癸丑夏，妖氛逼江西。老筠偕我出，往助岷公威。贼闻胆已落，一战旋解围。筠车汉水回，我马吉水归。共知才不逮，誓各隐衡嶷。待郎何{殷心}懃，葑菲不我遗。更得塔将军，拔之由偏裨。忠勇冠三军，士气随转移。甲寅六月初，旌旗下湘矶。洞庭倒巨浪，大江燃灵犀。岩岩半壁山，滔滔富池湄。长江沈铁锁，荆楚复藩篱。射蛟浔阳江，王师欲东之。胡为江水沸，长鬛鼓鲸鲵。封姨吐鬼火，坚城顿雄师。物论遂纷纷，尤吹腐公疵。成败以论人，西施亦可媸。蕲黄何迢迢，锁钥者阿谁。贼旌复西指，鄂渚填积尸。东道广与饶，浙闽路嵚巇。贼又捣其虚，多方令我疲。侍郎曰否否，祸者福之基。丈夫誓许国，艰险复何辞。旌节驻匡庐，楼船修彭蠡。塔公拟西征，我兵靖东陲。堂堂数路出，不自惜奔驰。调度虽有方，未免伤睽违。老筠知其故，翻然出书帏。欲纡侍郎忧，用慰腐公思。我方战信水，不得晤须眉。斯人既未死，世事尚可为。嗟哉贼势猖，六年已于兹。长江几千里，嗷嗷鸿雁飞。吴人或越奔，南人复北栖。父子不相见，妻孥长别离。何时清寰宇，大旱慰云霓。普天儿女子，共作会合诗。  

***彭玉麟***  

彭玉麟，字雪琴，衡阳人。诸生，官至兵部尚书，一等轻车都慰，加太子少保。赠太子太保，谥刚直。有《吟香馆》、《退省盦》等诗草。  

***感事***  

薄宦严君二十年，皖江淝水汲清泉。空遗旧产三间屋，难起新炊一灶烟。慈母箱存衣上线，他人囊饱俸余钱。乌衣巷口斜阳冷，安得王孙痴叔贤。  

***送别杨弼卿茂才***  

《阳关》唱罢暮鸦飞，万里江天夕照微。双桨划开湘水绿，岳云满载一船归。  

***广西全州道上***  

绿杨隄岸夕阳斜，半角青帘露酒家。满地紫云吹不散，野田蚕豆乱开花。  

***客中感怀***  

轮蹄铁尽为谋生，文字因缘结未成。白发频添游子泪，黄金深感故人情。难从糠市还诗债，欲破愁城借酒兵。花事亦如人事苦，十天春未一天晴。  

***谒余忠宣公墓***  

英风凛冽赤心存，皖伯台前庙貌尊。七载孤城余战血，千秋祀典慰忠魂。寒森墓道松楸老，声咽江流草木昏。请向大观亭畔看，一池清洁水常温。  

***黄河北渡漫兴***  

赤滚神河浪，黄飞大漠沙。月昏啼怪鸟，风急乱寒鸦。野店芦为屋，荒村水当茶。一镫青旅馆，有客梦还家。  

***牙屯堡军夜***  

堠火横烧烈焰红，敌人四面路皆通。心惊刁斗连宵击，腰击椰瓢屡日空。野灶烟炊苗妇筍，营门月冷武侯松。夜深巡视三军睡，头枕征鞍手挽弓。  

***克复岳州***  

城隅高耸岳阳楼，电扫雷轰浊雾收。满地赤巾抛髑<骨鹿>，一天红日耀兜鍪。自惭鸡肋非猿臂，已见龙泉断虎头。终夜枕戈听刁斗，哀鸿声里不胜愁。  

***肃清洞庭湖***  

岳阳楼外草萋迷，战舰横飞耀彩霓。犀甲雄吞云梦北，鸦军劲扫洞庭西。重湖八百潜蛟蜃，孽浪三千靖鲔鲵。遥见君山青一点，湘妃庙冷杜鹃啼。  

***次麻竹师孝廉见赠原韵即以书感***  

无复军中唤史都，空留余恨失吞吴。只缘竖子无长策，不是彭郎误小姑。大纛高牙看无引，奔狼突豕任长驱。唾壸击碎寻常事，一日愁浇酒百壸。  

***攻克彭泽夺回小姑山要隘***  

书生笑率战船来，江上旌旗耀日开。十万貔貅齐奏凯，彭郎夺得小姑回。  

***肃清江西全省***  

年来浩劫满洪都，郡县收回六十余。狐兔妖氛消蠡水，鲸鲵孽浪静鄱湖。桃花岑旧飞红雨，桑落洲新长绿芜。惟有疲民苏未易，不堪庚癸岁频呼。  

***贼平后喜少皋胞弟归来***  

雁序分飞二十年，中间踪迹两茫然。池塘春草添新梦，伯仲埙篪续旧缘。秦岭路因烽火隔，秣陵月为弟兄圆。鹡鸰往事伤回首，话到酸辛泪自涟。  

***都门晓发***  

浥露上征鞍，鸡声唱未残。新诗吟短句，旧梦醒长安。马铎鸣霜冷，车帘透月寒。早朝风景在，回首五云端。  

***游兰亭有感***  

旧日兰订不可寻，频教胜会忆山阴。空留一纸昭陵帖，孰嗣千秋典午音。殇短彭长今昔感，风流云散盛衰心。我来舅氏皆零落，凭吊荒烟泪满襟。  

***泊甘棠湖雨后看庐山五老峰***  

匡庐峰，何葱茏，五老秀削青芙蓉。嵚崎屴崱凌长空，雁行排列舒芙蓉。虬藤蜷木如扶筇，苍颜绿发苔蒙茸。远看伛偻复龙锺，近看挺拔秀且雄。我家南岳依祝融，曾登泰贷与华嵩。不见湖光万顷扩其胸，不见洪涛巨浸当其冲。此峰不独飞泉鸣琴声淙淙，更有汪洋灏瀚鄱阳湖水飞银龙。闻说上有千年桃花红，几欲凌空飞到天池最上重。大呼匡庐处士同去寻仙踪，振衣千仞长啸开群聋。  

***贞女行***  

衡山深而幽，湘水净而绿。山幽何足奇，水净何足录。此中毓秀灵，女贞森朴棫。马冯旧朱陈，儿女新如玉。丝罗结丝罗，朱绳牢系足。亲友偕欢欣，共道姻缘夙。公子佳翩翩，文采光离陆。鸾交已定期，无何乖凤卜。二竖忽为灾，阿郎疾危蹙。修文赴玉楼，红丝命难续。噩耗来女家，父母各瞠目。女已测知之，趋向膝前伏。哽咽低致词，女自知薄福。双亲为妇心，百身莫能赎。曾读《柏舟》篇，毋使歌《黄鹄》。前闻郎疴沈，女已思之熟。许女归始平，百苦甘■独。否则不求生，但求命绝速。阖家苦难言，悲伤惨骨肉。父信女心坚，母知女志笃。唯唯各相■，女起身反屋。脱却锦绣襦，登舆去怱促。血泪入冯门，即易斩衰服。父母偕弟昆，奔送多姻族。惨目最伤心，捧言拜花烛。观者千百人，同声齐一哭。嗟嗟彼美姝，至情自有属。谁说古共姜，今世睹难复。谁说劲草无，扶风有贞木。志同金石坚，从绳不能曲。心同冰雪清，飞尘不能黩。鬼神为之欣，天地为之肃。冯郎木主成，往拜我斋宿。名教古今尊，理难语流俗。不吊而往贺，庶几有感触。广文诸先生，名篇灿绮縠。黄堂太守贤，彤管扬清馥。御史大中丞，缘情申奏犊。飞骑达天庭，襃嘉无愧恧。纶綍颁煌煌，绰楔竖矗矗。百年虽苦心，千秋留芳躅。贤贞自不磨，劲节谁与角。青青衡山松，猗猗湘水竹。  

***恩华***  

宗室恩华，字缄庵，郑慎亲王乌尔恭额子。考封辅国将军，官理藩院尚书。有《求真是斋诗草》。  

***白河***  

饮马河流没马蹄，轻风吹浪听澌澌。龙沙古渡余磷火，鳞瓦前村忘鼓鼙。落日尚疑旗影动，角声凄。昔时战垒今何在，叱犊春畴雨一犁。  

***堂梁***  

籁寂天空漏已沈，一声清唱警尘心。林原响振孙公啸，月夜情酣渔父吟。陔下似传驱楚策，雍门犹见绕梁音。宵严旧载金吾令，听到更残韵转森。  

***舒焘***  

舒焘，字伯鲁，溆浦人。官户部郎中。有《绿猗轩诗钞》。  

***舟中早起***  

客路难为寐，推窗促放船。钟声敲短梦，鹰影破寒烟。残月忽在水，余星尚满天。重裘霜气重，坐对烛花奸。  

***渡黄宿徐州隄上***  

青山无数争来前，黄河春水流涓涓。三年燕赵饱尘土，眼明喜见江南天。高楼倚空殊岝崿，苏子风流浑如昨。滔滔浊水来昆仑，千古何人见消落。层城华居十万家，春来飞遍桃李花。通衢南北集行旅，夕阳烟火纷周遮。长隄去水不盈丈，峨峨倒压重城上。可怜性命轻蜉蝣，忍使儿童狎波浪。朝廷恩大多灵威，岁发帑藏防隄围。黄金百万亦虚掷，居民苦瘠蛟龙肥。间关一夕河隄宿，隔岸疏镫出茅屋。夜半风声若海潮，顿使危心生远目。君不见桃源口决十丈余，万姓飘荡都为鱼。儒生叹息空道路，归来还读《河渠书》。  

***潘曾玮***  

潘曾玮，字季玉，一字玉洤，吴县人。荫生，历官刑部郎中，记名道。有《自镜斋诗钞》。  

***送汪小珊归省***  

郁郁青棠花，亭亭连理枝。青棠可蠲忿，连理纷葳蕤。与子为益友，形影两不疑。但愿长相见，安知有别离。别离欲何之，江南我所思。人生各有职，恨不相追随。惜此良会促，感彼心知希。道路隔千里，会面未有期。常恐会面日，已非少年时。  

少年不可恃，千载何悠悠。曜灵常西驰，逝川但东流。阳春方骀荡，倏焉凌素秋。人生在一世，譬若江上鸥。亮无松乔寿，不死非可求。达者垂大观，卒岁且优游。忧伤以终老，无乃拙身谋。永言难尽意，别泪忍复收。行矣各自爱，相期励前修。  

***重九同人集顾祠秋祭并为朱伯韩侍御祖饯即席分韵得制字***  

一雨凤城秋，西山明晓霁。萧晨八古寺，宾从盛车骑。佳节况重阳，崇祠肃时祭。命俦多俊英，唱妍更酬丽。京师冠盖场，欢会岁复岁。岂无金石交，亦有芝兰契。所期盟岁寒，各具傲霜意。遭遇在一时，得失千古事。我爱朱御史，盘盘有经济。朝阳曾一鸣，苏陈快联袂。两子去不来，君留振士气。娲石待补天，弥轮勿埋地。胡为将母呼，秋风速鼓枻。独鹤向南飞，来雁望北至。安知涧槃游，不为廊庙计。送君饮君酒，四座勖古谊。我亟怅离群，狂歌杂清涕。醉眼窄乾坤，酒力不能制。明日对黄花，相思渺天际。  

***嘲鹤篇呈少荃中丞***  

白鹤海上来，毛羽自珍惜。岂为饮啄谋，下争鸡鹜食。远势待盘空，奋飞终有力。一旦拘樊笼，难振九霄翮。主人眷顾深，珍重异凡禽。安羡乘轩贵，羞为铩羽吟。铩羽尔忽悲，一举自千里。所望附青云，声闻从此始。我为嘲鹤歌，嗟尔久寂寞。嘲鹤且自嘲，我亦不舞鹤。  

***叠许鹤巢韵***  

故园西望尚烽烟，诸将争称猛著鞭。端赖汾阳回纥马，何如王濬益州船。疾风待扫经霜箨，浩劫谁生出火莲。盼到甘泉真报捷，先看旗鼓井陉前。  

***光聪诚***  

光聪诚，字存之，桐城人。诸生，官太常寺丞。有《间斋诗集》。  

***游石桥岩并内岩***  

白岳辟西户，石磴几盘纡。山穷敞绣塍，缘隰陟崎岖。丹岩突兀耸，赤城霞不如。太古余溜痕，赭黑交相于。壁有青龙蛰，倒挂颔垂珠。神彩宛飞动，苔藓绕其躯。山势忽幻形，长桥跨清虚。广度三百弓，高建五丈旟。中摇一峰影，窈窕似名姝。青青千琅玕，暮倚容更殊。搜奇越长桥，内岩何沮洳。岩端洒霜雪，炎夏凉衣裾。在昔甘泉子，辟堂此读书。堂圮易梵刹，刹更倾颓余。人事有兴废，林壑无终初。我来乐斯丘，箴言谢卫蘧。  

***读左穗六诗卷***  

往者渔洋老，论诗重太冲。君家自有法，吾道本从同。妙悟凭天授，虚怀若谷通。倾心一开卷，如抚广陵桐。  

***三元洞***  

翠螺山洞问三元，石磴逶迤直到门。小阁帘开通碧汉，长江帆过落金尊。悬崖有力凭云构，揽胜无心骇浪翻。我是蓬莱遗佚客，不妨驻此悟真源。  

***拟寻邓尉梅花不果回舟次镇江***  

江头买棹趁春回，万树空嗟邓尉梅。未到铜坑看绰约，且凭铁瓮一徘徊。鹤铭沙迹终难辨，羊石雄风尚可猜。鸥鸟容吾亲浩荡，不妨盛世老樗材。  

***余以去岁仲冬来庄几周岁矣近以足疾阅月未曾出户昨于荆扉外见丹桕一株感时序之递嬗叹盗贼之纷纭聊作长歌以志愤激***  

昔我仓皇来避寇，木叶已脱山容瘦。玄乌罢飞白驹驰，丹桕一株又锦绣。我心疾疢足更蹇，照眼秋光泪盈袖。附郭万株化为烽，几树含霜弄清昼。南风虽竞功未收，北阙宵衣伫凯奏。栖遑半菽求一饱，逼索追逋遭詈诟。自古贤圣多困穷，莫羡儿童善奔走。城邑纵使穴兔狐，郊原尚可安去就。况闻大军及义民，同伸愤勇若私斗。嗟君勿作守株人，掀髯一笑胡不胄。  

***岐元***  

宗室岐元，字子惠，礼烈亲王代善十世孙。由笔帖式官至成都将军。  

***和顾幼耕秋怀***  

无感何惊秋，入定不知暑。大仆慕羲农，矫隘薄巢许。利敛漫逐蝇，顽石天可补。溱涉挑狂童，洛游动交甫。重不自引嫌，辱与人何兴。老经失离奇，屈骚太娇妩。天地任斡旋，物我何取予。生生无尽期，造化不吾阻。  

***和伍崧申江楼***  

时雨时晴画本开，风光不厌酒徒来。岳阳楼上梅花笛，习子池边鹦鹉杯。声重晚钟闻远寺，夜深凉雨长新苔。临江好看东来客，移取芭蕉别院栽。  

***沈寿榕***  

沈寿榕，字朗山，号意文，海宁人。历官广东布政使。有《玉笙楼诗录》。  

***九日登白帝城望八阵图题武侯庙***  

落日高城隐暮笳，客心孤迥正思家。传书待寄云中雁，读史羞论井底蛙。在昔君臣似鱼水，而今窟穴有龙蛇。群材竞起终何事，且倒芳尊就菊花。  

***塔忠武义马歌***  

塔公上马能杀贼，此马偏从贼中得。百战沙场破竹功，满身云锦桃花色。汗沟隆起垂梢长，黄金羁勒青丝缰。旋文在腹似鳞甲，人惊天骥非寻常。当时追贼搜穷谷，阵压玄云白日速。马行不行若有知，贼来不来疑有伏。俄临千尺流，水深无尽头。丛薄杀声起，欲渡无行舟。舟来公且渡，更恐前无路。重围跃出鸟飞难，毛血淋漓马行处。将军归来衣上紫，不克九江臣愤死。便为厉鬼亦忠魂，遥望长安谢天子．素旌飘摇依灵輀，哀嘶枥下声酸悲。壮哉忠武自不朽，惜哉义马无人知。刘公告我我作歌，座中有客双滂沱。千秋国士千金骨，知己不逢空奈何。  

***何时***  

何时沧海变桑田，划破鸿濛界外天。诸国有疆分岛屿，汉家无事习楼船。烟开鳌背凭空结，烛照犀光彻夜然。世上升沈都莫问，君平卖卜已年年。  

凡骨求仙亦妄哉，岂知方丈与蓬莱。童男丱女终何有，芝草桃花未易栽。击节冯夷惊水立，乘槎博望踏空来。奇文莫羡玄虚赋，未必能倾万古才。  

二十年中电火流，追思旧恨迸新愁。才多早发盈庭议，计拙终成筑室谋。大将立功防内外，贤人责备有春秋。四牵五饵卫常事，贾谊缘何哭便休。  

入手新书共赏奇，飞腾光怪气淋漓。乾坤可纳形诸掌，福命难言相在皮。牛鬼有灵纷变熊，马衔无用肖儿嬉。不知野史亭何处，载记他年绝可疑。  

***恩锡***  

恩锡，字竹樵，满洲旗人。历官江苏布政使，署漕运总督。有《承恩堂诗集》。  

***季秋偕雪堂同同人重游卧佛寺***  

招提佳境足清游，曳屐重登最上头。百道泉声喧客座，四围山色入僧楼。白云如絮不成雨，黄叶满林都是秋。笑语诸君慢归去，禅房花木好探幽。  

***感事***  

积雨连朝水倒流，乡关迢递思悠悠。斜阳渐下丹枫晚，战骨空埋碧草秋。惟有谢玄能办贼，断无王粲不登楼。风尘鞅掌何时已，夜草军书祇自愁。  

***即事***  

怱怱节序问谁知，又值红榴吐艳时。客里看花难觅酒，镫前听雨易成诗。三江凭吊风云惨，四野荒凉鸟雀悲。欲挽狂澜犹未得，十年淮上老偏师。  

***张岳龄***  

张岳龄，字南瞻，号子衡，平江人。诸生，历官福建按察使。有《铁瓶诗钞》。  

***留别洪琼辉***  

岂不惜俦侣，青山招我归。论文虚竹屋，避暑净荷衣。古道几人共，知音今日稀。思君当后夜，落月有余辉。  

***答杨莘耕大令***  

投笔竟何事，枕戈徒尔为。病多成我懒，才薄畏人知。峭石有奇气，寒花无媚姿。祇应返林谷，饮酒和陶诗。  

***秋夜感怀同锺西耘孝廉***  

凉飙入庭树，瑟瑟动秋心。华发随年改，孤镫与夜深。露香清晚菊，烟暝促归禽。不尽双江水，凭君独赏音。  

***少林寺***  

少室矗空起，幽藏祇树林。传衣一席地，面壁九年心。我欲参方丈，微言不可寻。茅庵栖隐处，南望白云深。  

***李昭庆***  

李昭庆，字幼荃，合肥人。历官记名盐运使。赠太常寺卿。  

***过无为州晤刘仲良潘琴轩两方伯周沐三大令别后却寄***  

经生天禄有光辉，骨相谁令食肉飞。邺下文章空几辈，顺昌旗帜震余威。桃花漫问玄都观，芍药争开金带围。早晚除书下丹陛，那从贤达遂初衣。  

骑省间居鹤唁悲，北堂余慕废莪诗。《泷冈阡表》欧阳子，家庙碑铭郭敬之。出处能全忠孝志，遭逢何幸圣明时。西陲经略资韩范，会起平泉拥节麾。  

公瑾论交两世深，每从人海忆浮沈。利名恬淡关天性，言笑矜持见道心。甘讬成都潜卖药，懒同彭泽试鸣琴。十年冷抱梅花卧，合证前身处士林。  

片帆西上皖公城，腊鼓频催岁序更。残雪望中岩岫近，野鸥眠处岸沙平。几家茅屋摇镫影，一夜风涛撼枕声。归梦不随诗句稳，已听喔喔曙鸡鸣。  

***黄振河***  

黄振河，字海楼，大兴人。举人，由知县历官河南候补道。有《励斋诗草》。  

***琴台怀古***  

欲访唐贤迹，城西万绿曛。四围山抱郭，一带树霑云。台影自终古，琴声久不闻。青条何处是，惆怅次山坟。  

***为托见亭都阃题赵子昂画马***  

伯乐一过马群空，相马独识马中龙。形影胡来入图画，高堂素壁生长风。英姿飒飒生气充，百战能助功人功。岂当求之凡马中，曹将军没韩幹死。写生谁知赵氏子．近人画马画皮毛，赵公画马入神髓。青丝络，千里驹，世无王良与造父。谁堪为尔范驰驱，海内方今戎事亟。羽书络绎无虚日，往来奔命尽驽骀。我抚此图长太息，君盍持此向燕台。千金入市非凡材，蚕丛道路骅骝开。吁嗟乎！风云际遇士所喜，渥洼沙苑来千里，谁为郭隗君其始。  

***秋阴***  

炊烟不辨昼沈沈，凉雨通宵作晓阴。极浦枫林添画意，间庭梧叶堕秋心。斜风断雁模糊影，中酒怀人惨淡吟。山色如妆本明净，一经浓抹易萧森。  

***雨后登白云阁春望***  

白云阁上白云飞，野烟漠漠含四围。东风吹落天街雨，千树万树胭脂肥。郊原泼水春光腻，十丈梯云蹋空翠。斜阳晴晒榜人帆，泥痕红染沽春屐。诗情画意满山城，村村布穀相和鸣。淇上健儿驱犊出，东阡西陌催春耕。春耕一犁滋霡霂，乘兴游春兴未足。归来魂梦有余清，明朝浣涤衣襟绿。  

***郭仑焘***  

郭仑焘，字志城，湘阴人。诸生，官贵州候补道。有《萝华山馆诗存》。  

***南泉寺杂感***  

寻幽来古寺，地僻心亦间。高僧容我居，山在户牖间。古枫映葱茏，好鸟时往还。开轩延朝爽，世虑从之删。读书及宵深，月出翠微湾。对此发长啸，十年混榛菅。  

***鉴堂书来问事口占答之***  

隐几维摩鬓已华，雄心那复袖青蛇。江湖谈笑吾甘老，不见烽烟哭万家。  

***周星诒***  

周星诒，字季贶，号窳翁，祥符籍山阴人。历官建宁知府。有《窳櫎诗质》。  

***辛卯四月初五日夜坐时苦雨骑月***  

西风连日急，夜冷过春三。淰淰云阴合，冥冥雨色酣。水深将烂麦，暖至或苏蚕。衣食关民命，天应慰不堪。  

***枕上闻磬***  

一磬泠然脆，悠悠度竹关。道心澄夜静，余响漾风间。合眼见皇古，置身如万山。五更窗欲曙，梦警枕屏间。  

***春夜***  

不睡百忧集，春深此草堂。山风时启户，江月直窥床。转烛穷花熊，缄茶养露香。幸多间事业，消得夜茫茫。  

***题画***  

重重千百树，策杖自徘徊。万绿破深瓮，孤云兀废台。风吹雁毛落，秋引酒悲来。无限茫茫意，谁同醉此杯。  

***秋感***  

惯觉衰翁梦，戈船鼓四更。连阴星月晦，长夜鼠狐横。醉呓奴群睡，忧嗟老独醒。一声天下旦，破暝祝鸡鸣。  

秋残天漠漠，阪旷日萧萧。翅仄鹰盘稳，膘新马猎骁。野风吹短发，村酒醉长桥。共饮无相识，骚魂唪《大招》。  

***陈元禄***  

陈元禄，字抱潜，号小铁，钱塘人。官直隶永定河同知。有《十二种兰亭精舍集》。  

***寄周澹岩幽居***  

径仄少人过，萧萧生薜萝。青山当户远，黄叶闭门多。阮籍惟宜酒，陶潜许放歌。科头倚秋树，幽梦正婆娑。  

***管绳莱***  

管绳莱，字孝逸，武进人。官含山知县。有《万绿草堂诗集》。  

***小楼晚望***  

江城坐老绿苔矶，郭外青山望处微。落日昏鸦争树急，西风黄叶向人飞。半天秋远欹吟帽，九月霜寒赋授衣。独有高楼延草色，几家临水掩柴扉。  

***晚步***  

出门看斜阳，忽已上高树。携手同心欢，城隅散轻步。秋风一夕来，衣袂改轻素。木叶脱何迟，芳草色非故。悠悠远水明，霭霭苍烟暮。牧晚笛归村，渔寒镫隐渡。登高畅幽怀，感逝慼内顾。新欢不在眼，陈人复谁慕。存悲思浩歌，念别感征路。辽天廓无边，惟有寒鸦去。  

***于养源***  

于养源，字小堂，仪徵人。安徽补用知县。殉难。予云骑尉世职。有《都梁草》。  

***春寒***  

想到寻春意转慵，梅花落尽杏花红。呼僮钩起重帘望，不是东风是北风。  

***送郭相廷先生还车桥***  

天涯踪迹等浮鸥，聚散无端我欲愁。此去江南秋色好，一村黄叶认归舟。  

***谢兰生***  

谢兰生，字厚庵，武进人。浙江候补知县。有《咏梅轩稿》。  

***咏史***  

我生三十年，曾读汉魏史。我读汉魏史，仰止习凿齿。谓魏为正统，蜀乃以寇视。茫茫数百载，谁复能议此。赖公发聋聩，大声震里耳。独帝汉昭烈，分别冠与履。天道以不丧，人心以不死。煌煌良史才，下启紫阳子。  

***题三闾大夫离骚后***  

瓦釜既用事，黄钟故应弃。众醉乃独醒，尤为同列忌。主听复不聪，孤臣数益穷。疏后旋见谪，谁能鉴其衷。《卜居》以明心，《离骚》以寄慨。终与汨罗沈，朴忠何由遂。至今沅湘间，悲风绕荒寺。  

***方士鼐***  

方士鼐，字羹梅，一字庚眉，号调臣，定远人。贡生，官东流教谕。有《田持轩诗钞》。  

***江干即事***  

匹练澄清送早潮，白云深处断虹桥。荻洲风起秋声冷，吹散遥天碧玉箫。  

曈蠓宝镜照长江，十丈红光射绿艭。昨夜芦花飞片片，故将玉雪打篷窗。  

***寄伯兄羽扇旋报七古一章依韵奉答***  

高哉碧梧栖凤毛，<口雝><*口雝振融陵丹霄。郁乎苍松盘鹤顶，翩翩展翅依云巢。君子于止知所止，坚吾寄讬畴能摇。丰肌美羽胡为者，钟鼎何如安藜蒿。君昔仁风遍泽国，举手翩阳阳不骄。今年六月又苦热，金飙送入始清萧。我惭一扇寄千里，聊为两地除炎歊。君非热中我冷宦，古人何必矜题桥。胸襟磊落笔锋利，趋炎附热非英豪。湖山别去今七载，熙州焉能比霅苕。数椽官舍地低湿，往往久雨生寒潮。千峰万岭罗户右，绕墙芬馥多兰椒。黎祁一味颇不厌，开轩扫榻能相邀。司空佛图助吟咏，山川刻露飞彩毫。春花秋月期不至，徒令诗笔走清超。相思团扇对明月，遥知月下宽征袍。风生一握凉侵臂，秋果再热奚辞劳。君身松柏是后彫，况有雏凤夸翔翱。天伦乐叙欣所遭，一枝笑我同鹪鹩。君诗摺叠等琼瑶，盥薇读罢香暗飘。  

***示儿子濬师***  

吾父性我时，四十头未白。今我又四旬，父已归窀穸。方幸两慈亲，侍奉永朝夕。胡为十年中，双亲痛疾革。哀哉父母恩，欲报形骸隔。年载困名途，岁月皆虚掷。虽然作冷官，难免素餐责。有书岂不读，吾父留手迹。有杯岂不举，吾母留口泽。显扬纵未能，光阴须爱惜。汝年已十三，留心在经籍。立志贵精勤，求师重诱掖。少壮能几何，珍重驹过隙。莫学我无闻，老大悲何益。  

***浦口***  

屈指金陵路，驰驱二十秋。山光看不足，暑气未全收。旅梦惊黄叶，虚名误白头。乘风挂帆去，卧听大江流。  

***菊江杂咏***  

不识谁家柳，居然植五株。绿阴扶古岸，白日澄平湖。垣破余荒菜，墙颓插短芦。可怜凭眺处，山色半模糊。  

地僻居民少，地荒树木繁。浴波翻水鸟，归市剩河豚。亦有人呼渡，曾无吏候门。清风吹满座，独自倒芳尊。  

***登太白楼有感***  

一别高楼又七年，登临恰值暮秋天。分无佳句夸名士，谁肯怜才到谪仙。山杂乱云归塔顶，江留残照落帆前。金陵十度真堪笑，赢得千丝雪满颠。  

***邵咏***  

邵咏，字子言，号芝房，电白人。优贡，官韶州训导。有《芝房诗存》。  

***淮上舟夜***  

淮南雨晴夜，初夏似新秋。月色兼凉起，河声入梦流。艰难依蹇仆，飘泊信孤舟。应识回家日，惊心念旧游。  

***沈世良***  

沈世良，字伯眉，番禺人。诸生，官韶州训导。有《小祇陀盦诗钞》。  

***萧闲堂读书用樊榭城西读书杂兴韵寄示立斋二弟***  

解嘲谁计腹便便，自爱巾瓶结净缘。入世无心同叔宝，故人耽读有盈川。烛奴寂寂东西屋，月子湾湾上下弦。憔悴天涯乌帽客，晚芦寒荻北来船。  

极天鸿雁怆离群，第五名曾汐社闻。狂客长瑜原善谑，酒人孙楚早能军。对床旧约愁听雨，异地思亲独望云。难得读书行万里，故山猿鹤莫移文。  

***萧闲堂坐雨口号***  

隐隐雷车走阿香，遥天一半尚斜阳。茶声满树抛书坐，矮竹扶云过短墙。  

***再叠前韵和青皋并呈兰甫丈***  

秘册传钞到上清，下帘萧散爱君平。松阴格破苔低补，井槛泥洼菌寄生。香界谈经山芋火，雨镫摇梦水葓声。壮年一样供虚掷，卻羡摊书万里行。  

***戏赠青皋***  

嗟君尘甑今十年，斋时卓午无爨烟。撑肠空饱苍颉字，饷客绝少王宏钱。瘦羊博士更可怜，持筹握算心悄然。万金颠倒掷虚牝，三载缚束耕石田。飘茵堕溷偶相值，如风怜目夔怜蚿。文园卖赋苦不数，侩牛墙东亦不恶。关中自鬻王猛畚，市上去卖韩康药。古人游戏何事无，今我胡为独不乐。君本神仙许玉斧，我亦清狂沈昭略。蟠桃未熟三千秋，汗漫且作人间游。债台便足供作达，娱老岂复营糟邱。寒山拾得两穷士，来牛去马千王侯。今日断肠草，昨日芙蓉花。东陵去种青门瓜，画楼曲柄弹筝琶。空堂过眼栖饥鸦，掉头万事俱搏沙。区区穷达勿芥蒂，变灭任化风中霞。  

***聂节亨***  

聂节亨，字子嘉，江西清江人。贡生，官靖安训导。有《松巢吟稿》。  

***赠见山寺廉真上人***  

青山长对习跏趺，昼掩禅关一事无。衲毳卷云悬破榻，药苗添火炼寒炉。苔深石罅穿浮蚁，水阔亭阴睡野凫。时倚栏杆吹竹笛，数声杨柳落南湖。  

***拟陶渊明咏贫士***  

宝剑沈狱底，龙光岂自呈。良玉蕴深山，不知光辉生。萧萧被褐士，悒郁多古情。貌枯中自腴，衒饰耻希荣。知己惜不遇，澹泊守其贞。欲取鸣琴弹，明月上前楹。  

***简周宇安***  

袁江腊月夜飞雪，万顷玻璃散冰缬。杈桠冻木绕江森，孤洲惨惨寒云裂。柴扉江岸旧为家，画里芭蕉映浅沙。钓竿久共羊裘老，月明浦溆舟时拏。形骸放浪无羁束，忘机迹已轻鸥熟。不须句漏乞丹砂，管领溪山一生足。太华山顶莲花开，人间富贵轻尘埃。一樽许我醉醽醁，高兴直欲凌蓬莱。  

***林鹗***  

林鹗，字太冲，泰顺人。贡生，官兰谿训导。有《望山草堂诗钞》。  

***仿孙观察诗和茝生见寄***  

记得去年无射月，河桥分手上扁舟。我吟锦瑟故多病，君抱瑶琴且莫愁。渐近自然沙落雁，于无相与海浮鸥。可能暂作罗昭谏，也向谿山访旧游。  

***林用霖***  

林用霖，字亨父，泰顺人。诸生，官霞浦典史。有《望山堂诗续》。  

***福州城楼晚眺感作***  

独立揽晴空，南疆此最雄。波涛烟树外，城郭夕阳中。碧海渺何极，白云望不穷。八州收鼓角，间数寺楼钟。  

***由京口溯流达金陵舟中作***  

一帆高挂镇江头，路上金陵趁早秋。元气荡潮通碣石，长风分浪入瓜洲。茫茫北顾云山远，浩浩东流日夜浮。积潦未消频欲雨，楚天哀雁不胜愁。  

***汪锡珪***  

汪锡珪，字秉斋，长洲人。贡生，官江阴训导、分部郎中。有《翡翠巢诗钞》。  

***题潘顺之落花图***  

蝶怨莺愁最恼人，曲中金缕可怜春。恨予已被桃源误，莫共渔郎更问津。  

欲翦巫山一段云，幻空玉女散纷纷。随风吹到波心去，红晖鱼鳞绿绉纹。  

不断晴波漾绿萍，陌头柳眼为谁青。从今妄作封侯想，学得长生种树经。  

***钱辰***  

钱辰，字秋潭，号龠翁，吴县籍金匮人。诸生，候选训导。有《龠翁诗钞》。  

***冷泉亭***  

不染尘外喧，悟彻寰中静。湛若供目娱，悠然极心领。含风澄翠微，泻日澹波影。活泼有灵源，幽迥绝凡境。小坐虚亭间，欲涿凭修绠。安得枕此流，梦与泉俱冷。  

***秋日感咏***  

凉风几度吹，庭草犹含绿。秋色满阶除，间观无拘束。披襟坐堂坳，携琴弹一曲。自写性中情，恬澹何所欲。人世如寄生，寸心重金玉。境遇虽变迁，由来在知足。采菊持两螯，沈醉忘荣辱。  

***待旦歌***  

愁云密布阴风吹，一镫如豆花乱云。讵闻虫声鸣暗壁，但听鬼哭哀且悲。寒衾倚构弗成寐，披衣起坐弹双泪。星月煌煌助日光，欃枪入斗何时坠。更有荧惑芒常明，焚燹烛天心屡惊。可惜繁华尽焦土，死别生离魂梦轻。城开不夜仙境缈，挥戈回日鲁阳杳。喔喔狺狺时寂静，未央未艾夜难晓。初更二更倏忽过，三更已倦来睡魔。酒力欲醒眼尚醉，搔首踟踌唤奈何。书生束手困无策，唾壸击缺剑空掷。雄鸡拍拍断续啼，竟夕引领东方白。  

***万同伦***  

万同伦，字仲桓，浙江山阴人。官两淮运判。有《补蹉跎斋诗存》。  

***清水桥***  

涧柳带残雨，鸟声说晚晴。絮轻随马度，村近有鸡鸣。两岸夕阳淡，一谿春涨平。山程慰遥役，苍翠数峰横。  

***潼关城楼***  

崔嵬天设险，城阙莽风尘。关势连函谷，河声走孟津。有能望气者，留意弃繻人。日暮危楼上，悠悠作客身。  

***旅夜***  

旅夜百忧煎病骨，坐看尘掩匣中力。残镫耿耿客无赖，落月茫茫鸡乱号。隔岁河流决瓠子，几时战伐息临洮。淮阳一卧惊春至，种种羞将短发搔。  

***张仁榘***  

张仁榘，字步堂，萧县人。诸生，议叙盐提举。有《敬思轩诗集》。  

***吕梁舟中***  

山色入新秋，斜阳送客舟。人声争渡口，帆影落城头。古寺红墙隐，清波白鸟浮。深宵篷背看，依旧月如钩。  

***张谦***  

张谦，字吉甫，萧县人。诸生，山东候补盐大使。有《秋窗蛩语》。  

***扶沟道中***  

破晓出扶沟，遥天雾未收。水痕侵客鬓，寒色上征裘。事业浑鸡肋，功名愧虎头。早知行役苦，悔不卧林丘。  

***方玉润***  

方玉润，字友石，晚号黝石，宝宁人。官陇州州同。有《鸿濛室诗钞》。  

***登五华山望昆明池***  

偶觇井宿到昆华，金碧光中望眼赊。西去涛声奔迅马，北来山势走长蛇。连云台殿悲梁土，落日旌旗想汉家。客里登临多感慨，武侯祠树乱栖鸦。  

***全州节***  

全州节，谁最烈。都司头，刺史血。刺史守城苦无兵，都司带兵愁远别。同是天家戮力臣，相逢何必判优劣。人肉食尽鼠雀空，弓靴煮烂思杀妾。拊膺一恸外援断，无人不憾湘漓月。丈夫死耳庸何伤，能为厉鬼真人杰。君不见睢阳城内杀声哀，邻境笙歌尚清越。  

***冠县令***  

冠县令，一家血染粤贼刃。咸丰甲寅三月朔，贼旗蜂拥来何迅。一炮已毁二黄纛，忽复小旗挥四阵。四阵四门乱云集，常山蛇难首尾应。回身巷战贼盈衢，只手犹能戮枭獍。力尽成禽那肯屈，张巡原抱男儿性。旁有一仆亲瞩目，先砍公头后公腹。后堂烈妇并烈女，五人同时遭残酷。犹幸婴儿属乳母，天留一脉继良族。吁嗟乎！智者婢，义者仆，烈者妇，忠者牧。滇南节义冠青犊。  

***题伯牙台***  

江风吹断楚山青，一曲泠泠思欲沈。自古解人偏薄命，从来绝调少知音。秋高雁落平沙远，夜静龙吟大泽深。谁信灵弦多变徵，荒台戎马最关心。  

***徐鸿谟***  

徐鸿谟，字若洲，仁和人。诸生，官扬州府经历。有《檐卜花馆诗集》。  

***阮敬斋慎斋云庄招饮桑榆别业***  

沙隄曲曲柳阴凉，中有裴公绿野堂。恰好声名传第五，新诗驴背满奚囊。  

波影山光共一楼，西泠台榭亦清幽。披图我有飘零感，孤负青山事客游。  

***顾逊之***  

顾逊之，字子巽，江宁人。贡生，候选训导。有《燕贻堂集》。  

***西风***  

洞庭江上始生波，袅袅西风怨薜萝。商信渐催华发变，凉飙偏觉异乡多。梧桐叶写怀人句，觱栗声传出塞歌。莫怪才人悲宋玉，愁中时序易消磨。  

***韩崇***  

韩崇，字元芝，号履卿，元和人。官山东洛口批验所大使。有《宝铁斋诗录》。  

***穷士***  

穷士易为恩，寸苗易为泽。岂谓盆盎微，种松贬高节。皎皎云际月，磊磊岩下石。怀璞弗自衒，流辉乃同澈。不易展氏介，已甚泄柳迫。识曲诚有人，雅歌奏清瑟。  

***过弇山尚书废园***  

月沼有波曾照影，风亭无主倩谁扶。墙东瘦石如人立，阅尽兴衰一语无。  

经训堂成书万卷，灵岩馆辟树千章。功名炙手才华盛，付与游人话夕阳。  

***钱寿昌***  

钱寿昌，初名棫，字朴之，上元人。候选县丞。殉难。有《淮南剩草》。  

***无题***  

炉烟袅袅透窗纱，斗草人归日未斜。梁燕双飞莺对舞，东风间煞碧桃花。  

***重九登第一山***  

数步到山寺，满园寒菜肥。溪泉经雨活，檐鸟傍人飞。红树叶初下，白云僧独归。幽花隔年别，相见尚依依。  

***郑襄***  

郑襄，字赞侯，江夏人。官太湖知县。有《久芬室诗集》。  

***城东春望***  

散步无远近，幽怀相与清。轻阴澹高柳，野水拓孤城。雨过菜花烂，风回溪鸟鸣。林居吾最羡，安得老桑耕。  

***蒙阴山店与邓思仲夜话***  

四月南薰马首东，鞭丝同挂夕阳红。梦回十载尘沙里，人老四山风雨中。畸士琴尊余濩落，荒村妇子入饥穷。与君珍重临前路，劳雁遄飞何处踪。  

## ●卷一百五十二

***崔宜枚***  

崔宜枚，字咏斋，霸州人。诸生。有《小隐诗钞》。  

***野望***  

淡月明空林，寒云隐危堞。墟落寂无人，萧萧下黄叶。  

***苏桥***  

红楼一簇柳千条，隔岸谁家紫玉箫。好是晓风残月里，送人帆影过苏桥。  

***华长卿***  

华长卿，字枚宗，号梅庄，天津人。诸生。有《梅庄诗钞》。  

***张家湾题壁***  

木落西风起，行人发浩歌。河从蒲口浅，树到蔡村多。寺古留残碣，池荒剩败荷。张湾城北路，雨后示曾过。  

***九月初五日同沈虚谷昆仲游浣笔泉用壁上木兰山人元韵***  

清泉氵虢々出方池，与客登临拜古祠。一径松阴秋雨后，半城柳色夕阳时。从来我辈多耽酒，到此何人不咏诗。独抱幽怀谁见赏，问天惟有谪仙知。  

***隋山光寺***  

隋代山光寺，开皇第几年。沿隄千亩竹，隔岸万家烟。萤苑悲荒草，雷塘賸墓田。老僧今在否，汲井问甘泉。  

***蕴秀***  

蕴秀，字检之，满洲旗人。有《静一斋诗存》。  

***听蝉***  

小亭斜坐近花栏，碧树清阴宿雨乾。听罢蝉声风曳去，绿波深处夕阳残。  

***夜行***  

万壑寂然山月堕，半天星斗夜苍苍。岭云不放钟声度，惟有松花一路香。  

***清瑞***  

清瑞，字霁山，蒙古旗人。诸生。有《江上草堂诗集》。  

***天下第一江山歌***  

君不见长江之水岷源来，奔流到此不复回。又不见锺山发脉三百里，直到金河截然止。其中突起地肺山，第八洞天云雾里。我曾举手攀云松，松间云拥三茅峰。有时云化一江水，片帆如在明镜中。如此江山真第一，品题论定吴琚笔。西津无水不来潮，东向海门观日出。六朝山影樽前收，一派江声笔底流。左金右焦辟双阙，仿佛玉帛朝诸侯。既障狂澜还对峙，卓然竟作中流砥。须臾霞彩映江飞，青天倒转作江底。豪情高唱大江东，掀髯一笑来清风。风流绝代苏玉局，天下古今无此翁。天辟名区住名士，称此江山乐无比。更有中泠第一泉，间来试向松风煎。对此江山选名胜，几人搔首问青天。少陵无人谪仙死，天纵狂歌谁继起。起看江月照江清，淘尽英雄是此声。古今不少真才子，有如一去长江水。  

***张岳骏***  

张岳骏，字端甫，无锡人。贡生。有《张端甫遗稿》。  

***八达岭***  

莽莽塞云横，荒山匹马行。石林腾虎气，霜日惨雕声。野果乱红落，阴萝疏翠生。当年征战地，辛苦渡河兵。  

***简陈懿叔***  

踵箕隘巷击毂行，巷南巷北居两生。一生觅句一校经，天寒同听辗冰声。朝来暖日醉虚白，茧足皲瘃行不得。并门十日疏过从，恍若千山万山隔。  

***祀灶夜宣南寓斋即事***  

爆竹一城沸，镫花独夜寒。客愁催腊鼓，乡味入春盘。积雪窗光皎，坚冰屐响乾。颇闻烽火息，不惜酒杯宽。  

***丁玉藻***  

丁玉藻，字采之，无锡人。有《西神山人诗钞》。  

***寄畅园步月***  

夜出漪澜堂，微风散林樾。帘开萤影度，屐响蛩语歇。遥爱水荭花，清芬媚凉月。  

***鄱阳早发***  

榜人鸣铜钲，素舸侵晓发。江月皎犹在，村鸡号未歇。萧然此时意，轩盖定何物。卻忆芝山巅，匡庐坐超忽。董生昔高蹈，于此采薇蕨。系我行役久，故乡渺难越。终当返西神，阳阿夕晞发。  

***宿天堂墟寄徐铁孙陈仲卿尚秋湄邹云客徐子远萧榄轩陈子彝梁松甫***  

惊飙卷孤篷，凄怆游子颜。夜深荒山道，星斗方阑干。男儿事行役，岂复畏险艰。野宿近熊馆，四顾无人烟。时闻潜狙行，飒飒林莽间。茅茨一樽酒，敌此衣裳单。疲苶不遑息，朝曦上檐端。游鱼思故渊，飞鸟思故山。风波一失所，惆怅何时还。念我同袍人，塌然摧肺肝。  

***观兵***  

捷书传楚塞，使相议征蛮。伏莽熊皮甲，簪花鹿角鬟。炎风生万灶，杀气动三关。莫学浛洭水，东流更不还。  

***送嵇戊门之东莞***  

禺山秋色远，送尔去何之。落日双忠庙，寒花九姓祠。家贫为客久，身贱得名迟。余亦同兹难，红亭酒莫辞。  

***宗晋***  

宗晋，字丽生，常熟人。诸生。有《揖山楼诗》。  

***虞山秋眺***  

浩歌登虞山，雨意恰初醒。纵目翠微巅，浮云四围尽。风高海有声，日澹湖无影。并作乾坤秋，濛濛接西岭。  

***王茂森***  

王茂森，字云浦，号梅隐，常熟人。有《梅隐吟草》。  

***自咏***  

一枝秃笔半床书，几树梅花伴竹庐。养性未应亲市井，讬身何必远樵渔。閒看丹嶂尘心净，久读黄庭世念疏。又是一番新雨过，药苗阶下带烟锄。  

***姚前枢***  

姚前枢，字古然，金山人。诸生。有《红林禽馆诗录》。  

***石梁观瀑歌***  

昙华亭上风浪浪，昙华亭下波汤汤。石梁一线亘绵邈，铜殿铜塔遥相望。跳波激浪息万籁，飞泉淜湃调笙簧。似嫌水势太平直，中流故遣山屏当。山石搏水水愈怒，奔腾偏与山低昂。何年猛士拔剑刺，山裂倾翻万顷玻璃浆。不然卷起天河倒泻地，明珠碎玉滚滚随银潢。耳聋目眩魂魄悸，仿佛神仙鸾凤参翱翔。我欲乘风振袂起，抛撇下界驱神羊。洞天卅六遍历访，药炉丹灶求真方。天风吹我衣凉，瀑溅我裳。同游促归去，四顾心徬徨。山灵笑我志不决，俗骨未化徒自狂。飘然撒手下大荒，栖真何日寻仙乡。  

***拜经台***  

去天尺五高，世外得奇境。插脚万山低，举头片云静。挺枝松尽虬，秃顶枫半癭。龙目炯炯光，澄澈验双井。恐有神蛟潜，变化出俄顷。石屋辟磊砢，镫龛洁以整。枯僧不知年，尘缘久彻屏。老鹤为守门，露凉时一警。天风吹冥冥，岩花袭裾冷。空翠淡欲无，夕阳散遥岭。  

***寄坚香弟都下***  

燕台五载惜分飞，芳草西堂旧梦违。便著旧时衣也得，古来昼锦几人归。  

***姚前机***  

姚前机，字省于，号坚香，金山人。诸生。有《井眉居诗录》。  

***岁暮寄从子诒孙***  

冲寒犯雪尚间关，闻汝年来鬓亦斑。骨肉无多痴叔老，聪明有限稚儿顽。蜡销镫背垂吟泪，酒凸觥心照醉颜。剩我孤身还是累，呵融冻管赋囚山。  

***夜坐感秋和一峰韵***  

檐雨<巾廉>风就枕迟，怯凉换簟费搘持。难醒易醉杯中物，有尾无头梦里诗。久客每思归亦好，得间恰与病相宜。茶温香烬吟声细，此味孤镫许共知。  

***张尔旦***  

张尔旦，字眉叔，常熟人。有《种玉堂诗稿》。  

***落花***  

吹开吹落只怱怱，恩怨都难问晓风。细草自黏残雨碧，斜阳犹照别枝红。伤心茵溷皆前定，瞥眼云泥判此中。三月江南春似海，断肠知有几人同。  

***题蒋伯生丈所藏钱东涧东山唱和图***  

丈室香镫旁翠微，维摩天女宛相依。吟成花雨缤纷里，应有迦陵作对飞。  

檀板金樽不遣悲，落花风悄鬓丝吹。新亭几点残山碧，看罢沧桑替画眉。  

***王庆桢***  

王庆桢，原名庆桐，字维周，号薇洲，上海人。有《养和山馆遗稿》。  

***消夏杂咏***  

闲却凌云笔一枝，藕花香里且吟诗。平生心事无人会，说与沙鸥傥得知。  

庭院深深小阁幽，饮思亭畔绿阴稠。四围种得千竿竹，偶有风来便似秋。  

***王寿康***  

王寿康，字二如，上海人。有《自鸣稿》。  

***潮音阁***  

塔影倒穿水，杨枝柔卧隄。帆随云气化，天欲树头栖。烟景涵峰泖，涛声赛鼓鼙。不堪凭吊处，墨妙感留题。  

***题陶云汀中丞采石登楼图***  

信有豪情压九州，携樽来上谪仙楼。摩天塔影云烟护，绕郭江声日夜流。虹影遥分千里月，蟾光静抱一湖秋。宾朋较似梁园盛，凭赛神仙聚十洲。  

***陆初望***  

陆初望，字文泉，阳湖人。诸生。有《怀白轩诗钞》。  

***春雨初霁泛江遣兴***  

孤帆江上夕阳回，一片晴云覆钓台。山色浓于初酿酒，诗心淡到半开梅。人无风骨才何用，世有知音念不灰。似此烟波无限好，闲愁排遣且衔杯。  

***早春登铜官山简莫剑池***  

千林红尚勒，万岫绿才匀。得句肱三折，探幽胆一身。涧泉犹太古，萧寺亦阳春。高士名山住，襟怀迥出尘。  

***怪石歌***  

鄱阳湖边停短桡，登山山石森岧峣。累累奇怪相轕轇，便逢名画难为描。饥鹰侧翅摩九皋，怒猊攫爪窥云坳。立者如鹤伏者猱，涧边卧者如潜蛟。忽如达摩航海涛，忽如老父穀城遭。手擎一卷疑兵韬，又似锺馗披锦袍，奇丑不畏旁观嘲。就中独具天仙标，翩然鬟髻谁刻雕。得无思妇魂未销，望夫伫立丰姿娇。我闻古人联石交，皱瘦漏秀声价高。似此怪状罗烟霄，古人相石徒皮毛。  

***舟过滕王阁***  

游子浩然归故关，浮生不及水云间。长江孤棹飘零酒，古驿斜阳破碎山。梦里慈亲添白发，秋来病妇减朱颜。滕王阁下思风伯，肯借帆风顷刻还。  

***陆懋修***  

陆懋修，字九芝，元和人。贡生。有《岭上白云集》。  

***示袁生上池三十二韵***  

君相重调燮，圣贤广施济。以此免天札，斯道岂不贵。卮言叹日出，至理久蒙昧。灵素非异书，谈者乃深怪。六经分南阳，首重在营卫。苟先伤寒明，杂病自能治。河间论温热，仍不外斯义。子和示三法，不过充其既。降而及李朱，非各自为例。升阳与滋阴，兼此义乃备。惟其不贯通，乃若有轩轾。谓非南阳知，毋乃非正议。胡为今之人，一一昧所自。或作蚕丛观，或等瓦缶弃。数味合一方，数方合一剂。所据但病名，视竟同儿戏。我岂敢异人，人自与我异。奈何一稽古，讥评辄侪辈。尊公独虚衷，于我有同嗜。命汝弃俗学，执经愿请诲。假馆汾湖滨，一室喜相对。奔走慨频年，丹铫愧久废。何敢妄相师，相长亦交赖。为检肘后方，共泄枕中秘。不惮理窟搜，豁然冀朝晦。庶几轩岐堂，窥寻得径隧。圣道若康庄，驰驱本无碍。法守在吾徒，诣力愿无懈。果有益于时，亦为盛德事。自待苟不卑，焉肯薄方技。疮痏赖以平，所关岂云细。一子令知医，吾识尊公意。  

***丁卯初夏薄游梨里南去二里许日鸭阑泾东西两小村有天随桥架其上即鲁望斗鸭阑也感而有作***  

汾湖水接禊湖滨，复此烟波作隐沦。席帽仍为孤往客，莺花莫笑不归人。管宁久坐常穿榻，郭泰微行自垫巾。便拟天随桥畔住，药阑长傍鸭阑新。  

***杨后***  

杨后，原名得春，字师山，号柳门，上元人。诸生。有《柳门遗稿》。  

***田宝应县舟行夜抵淮安***  

午发白田浦，夜抵淮阴城。川途广且修，榜人锐兼程。前以百丈牵，上有孤帆横。不识所经路，惟闻风水声。黯黯残月白，淰淰寒云生。人语出烟樾，篝火深丛明。紞如戍楼鼓，壮哉湖防兵。宇内正多事，此地能宵行。疮痍会扫荡，四海期升平。  

***万安亭晚眺***  

暧暧夕阴起，漠漠秋烟霏。北风卷地来，落叶皆倒飞。鸡犬识其主，一一还柴扉。水底多绿苔，下有寒鱼依。林鸟倦知返，高树巢斜晖。万族欣有讬，予独无家归。眷言顾城郭，涕下霑裳衣。  

***蒋继伯***  

蒋继伯，字晓瀛，江都人。诸生。有《晓瀛遗稿》。  

***茅屋***  

叹息兵戈扰扰中，得居茅屋未奇穷。不能种秫从陶令，且喜移家似葛翁。白板扉开桑柘外，红榴花映菉葹丛。干将在匣非无具，拟向淮南事八公。  

***得华甥书***  

蓬门无事懒巾车，日日清斋足野蔬。傲俗已甘牛侩饮，开缄忽见豹奴书。云低淮甸山如墨，春入燕台雪满渠。为问骑驴京国客，赏奇东观近何如。  

***张家鼒***  

张家鼒，字调甫，一字梅生，江苏华亭人。有《曼陀罗馆诗钞》。  

***登西林寺塔同雪庵兄作***  

西林寺塔干云霄，盘空一气风萧萧。抠衣纳级鼓残步，豁然开朗忘尘嚣。九峰罗列如屏障，尺水春申在盆盎。阿兄指点赤松溪，目极云烟不可状。钟声隐隐脚底来，七重栏楯莲花台。乃知西方象教力，能使俗念须臾灰。市声鸦鹊都寂静，寰阓谁知有真境。铃语频催归去来，夕阳已下青松顶。  

***周衡***  

周衡，字次夫，上海人。有《宝德堂诗钞》。  

***二月十五夜舟中望月***  

春光九十半虚过，锦瑟年华送绿波。惆怅曲阿城畔月，照人催有别离多。  

***搔首***  

搔首踟蹰日，无言对暮云。书从江上去，春向雨中分。蔓草滋吴苑，楼船壮楚军。老成徒远虑，舆论正纷纷。  

***史一经***  

史一经，字研余，溧阳人。有《洮渔遗诗》。  

***窑湾阻雨***  

飒飒风声杂雨声，旅人枕上最分明。寒釭欲灺钟初动，一片乡心梦不成。  

***入藤县***  

山豁平原出，沙含浅水明。远烟生野店，寒日下孤城。村果收红柿，园蔬劚蔓菁。因知遗俗厚，向晚有人耕。  

***刘因之***  

刘因之，号偶峰，江宁人。有《蚁余偶笔》。  

***朱藤***  

蝶蜂纷午架，花气浓如醺。层阴覆四匝，唾绿化为云。铺席饮花下，飞英落芳樽。举酒和花食，可以醉吟魂。  

***冬夜检书得旧诗稿选录之***  

清夜人无寐，寒檐月渐西。冻凝镫焰小，冷压柝声低。撰栗煨余火，翻书检旧题。数篇钞未了，邻舍已鸡啼。  

***言娱卿***  

言娱卿，奉贤人。有《有竹居存稿》。  

***春江词***  

天际桃花水，年年向海流。东风吹客去，相送几登楼。坐惜江波晚，参差碧叶浮。谁封三百斛，远寄董糟丘。  

***春暮吟***  

江城玉笛飞春寒，芳草夜绿天南端。韶华弹指逐流水，满袖春风吹紫兰。少年竹乐未应晚，鸣筝不惜为君弹。楼头一曲东风喜，帘幕重重自卷起。当门乌桕嘶紫骝，经过臣里东家子。十千买醉颓玉山，当垆歌哭谁知己。醉呼明月凌沧洲，海水可煮人间愁。碧城落花昨已扫，彩云飞下白玉楼。明镜朱颜岂长好，当筵且脱千金裘。东风饮汝一杯酒，莫遣桃花笑不休。  

***北固***  

金焦鼎峙海云横，山势西回铁瓮城。六代风烟镕石壁，五州锁钥枕江声。楼船夜啸南徐市，画角秋严北府兵。遥望佛貍祠下路，神鸦社鼓旧连营。  

江介西风日夜闻，城头落叶草纷纷。楚天萧瑟秋无际，吴渚微茫望不分。潮落鼋鼍沈海气，霜清鹰隼下蛮云。苍然暝色淮东满，独倚危栏到夕曛。  

***倪伟人***  

倪伟人，字倥侗，祁门人。诸生。有《辍耕吟稿》。  

***白门秋望***  

巍峨层堞俯晴溪，极目金陵落照西。江到石城千派合，山围天阙万峰低。岚烟翠迥余龙气，玉树歌残咽鸟啼。莫问古都旧时事，六朝宫地草萋萋。  

***怀湛二海州***  

青枫飒飒草斑斑，旧雨天涯且未还。况是别离千里外，更无消息十年间。秋风迢递田横岛，海色依微孔望山。顾我相思自憔悴，羁人应改去时颜。  

***舟夜***  

寒月挂危樯，惊波下大荒。秋风千里雁，碪杵万家霜。独夜看长剑，疏镫倚隐囊。何人吹玉笛，愁思乱江乡。  

***江东***  

将才尊向宠，先帝数称能。双节颁新命，千军入秣陵。名高欺白马，气激感苍鹰。遥看行营处，飞乌避羽矰。  

楚北溯屯营，江南待用兵。承恩先锡号，讨虏旧知名。风劲喧金鼓，云寒护玉旌。储胥连九井，为抗石头城。  

***福州晚眺***  

别梦伶俜感絮飞，行吟间付野蔷薇。山回平楚春阴散，水抱孤村晚渡稀。向浦蛙声催月上，投林鸦影拥云归。天涯故旧长相忆，遍倚东风望翠微。  

***傅平治***  

傅平治，字安如，登封人。诸生。  

***江行晚眺***  

滔滔波浪涌，隔岸夜猿啼。秋老风偏密，江遥路欲迷。帆随孤雁小，山入远天低。隐隐林丛里，依稀见古隄。  

***早发***  

微寒秋倍爽，宿雨一帆收。初日破潮出，晴江背郭流。云遮山外塔，人住水边楼。指点汀洲路，忘机狎白鸥。  

***江上别友人***  

远送行舟酒一樽，离人秋日最消魂。目极征帆随客路，心同去雁到家门。白云红叶山边寺，流水夕阳江上村。花月何年更得聚，重将旧事细推论。  

***孙麟***  

孙麟，字苏门，钱塘人。诸生。有《秋啸堂诗稿》。  

***落梅***  

谁家一笛怨东风，春远孤山鹤唳空。残雪蹇驴人去后，小桥流水月明中。缟衣梦断沈沈夜，粉壁香消九九红。曾说当年修不到，又看桃李斗春工。  

***新晴***  

斜照拂帘影，清风度槛微。落红不忍扫，春色上罗衣。沽酒出山市，卖花人未归。回看芳草绿，蝴蝶满园飞。  

***初夏杂咏***  

不觉红英尽，还看碧藓侵。方塘生水气，斜日转庭阴。俯仰惬天趣，清虚涵道心。几竿新竹长，烟雨护深深。  

***孙人凤***  

孙人凤，字翔伯，钱塘人。诸生。有《复见心斋诗草》。  

***子澄示西湖杂感诸作答以五律***  

百物有兴废，金牛去渺然。人心遗爱在，天意劫灰捐。荒冢多新鬼，空山少杜鹃。欢颜先我辈，春上载书船。  

***高垲***  

高垲，字子才，号爽泉，钱塘人。  

***题韩小米日华扬州画舫词图***  

公子今词客，清才拟谪仙。歌成红豆曲，人对绿杨天。艳洗芙蓉水，香生芍药田。好留佳句在，莫让古人传。  

***吴昌荣***  

吴昌荣，字啸江，嘉兴人。诸生。有《登啸集》。  

***读两汉书杂咏***  

沙中偶语坐斜曛，雍齿侯封解众纷。却忘焚身功第一，黄金未铸纪将军。  

直言悟主表孤忠，白首为郎将略雄。每饭何须思钜鹿，忘教魏尚老云中。  

***黄金台***  

黄金台，字鹤楼，平湖人。贡生。有《木鸡书屋诗集》。  

***湖上秋泛***  

湖水淡秋影，晓凉移画桡。好山皆绕郭，疏柳不藏桥。篷底一樽酒，楼头何处箫。汀洲采芳杜，残梦碧天遥。  

***陈范***  

陈范，字道葊，萧山人。有《对床楼诗稿》。  

***渡江***  

山月欲落鸡始鸣，西兴埭上行人行。争晓沙头候潮去，水乡八月秋风生。海水东连浙江渡，灭没寒烟不知处。潮平击鼓下中流，回看苍苍故陵树。  

***陈乙***  

陈乙，字振雯，号藜阁，一号小政，平阳人。贡生。有《凤研斋存稿》。  

***雨中登浩然楼***  

飞楼何巍哉，突兀峙孤屿。旷望临中川，微雨散洲渚。空濛凫稍飞，萧瑟潮愈怒。卻眺大江流，鲸波一何巨。蛟龙盘躨跜，日月相吞吐。忆昔文丞相，英风照岩户。当年起赴义，驱羊搏猛虎。一声白雁来，四镇议终阻。毡车已北行，二王在何许。流离寄一舟，残军谋保聚。沧海尽横流，江心作砥柱。五坡一丧师，崖山摧风雨。柴市致命日，且传临终语。斯人迹已远，初地余祠宇。梵呗流空山，花药覆平圃。风物随变迁，正气留终古。拂衣重徘徊，经堂罢斋鼓。  

***雨后***  

空山微雨后，孤阁夕阳沈。新月出云际，清风生竹林。萧萧凉意足，寂寂小窗深。习气难除卻，{难灬}檠伴独吟。  

***邬鹤徵***  

邬鹤徵，字雪舫，浙江山阴人。诸生。有《吟秋楼诗钞》。  

***送莲舫先生谪戍伊犁***  

绝塞崎岖道路难，九边风色万重山。好从博望探河曲，终见班超入汉关。大漠惊沙盘马足，高天明月指刀环。策勋自效他年事，莫遣霜华点鬓斑。  

***王宗燿***  

王宗燿，字恂德，号筍石，鄞县人。诸生。有《愿学堂诗钞》。  

***漫兴用东坡东武与人往反粲字韵***  

我生如行路，百里可居半。佳境思惭入，往往得惊叹。此后将安归，宁复堪把玩。过者尽陈因，来者方聚散。岂无三数人，尚与我同伴。同伴问何为？寂寂守昏旦。行或事锄耘，静不离几案。有时相晤语，祇觉方寸乱。人情可欣悦，要如荐方盥。弦弛不欲闻，多病音节缓。更张岂无术，好歌续珠贯。遏云响未成，折杨兴又懦。复然望寒灰，寸焰依屑炭。欢颜庇广厦，劳心属旅馆。偶逢扇暍凉，非私负曝暖。岂如东人子，但夸衣粲粲。  

***和东坡虞姬墓***  

如此鸿沟负约何，美人留得楚山河。读书名姓真粗记，一唤虞兮便不磨。  

***锺梁***  

锺梁，字山桥，秀水人。诸生。  

***秦驻山歌***  

留侯椎折秦副车，惜哉此行不击计议疏。博浪车行疾如驶，那比斯山<山截>嶪巑岏皇驻舆。驻舆意不乐海山仙人排云落。鞭石驱海戴六鳌，蛟龙潜窟不敢攫。我闻兹游事在三十有六年，鲍鱼遗臭踵不旋。胡为运终梦战争，海神震慑巨鱼惊。又闻阿房起宫殿，东南财赋搜括遍。斯山斩伐讵有遗木魅，睒睗喋血疑从辇前溅。呜呼祖龙计亦拙，咸阳此来成永诀。重瞳之炬大海愁，急湍拍岸声声含呜咽。君不见山之绝顶鹰为窠，鹰瞵闪烁如催梭。电光一瞥千里外，双眸炯炯为皇东向诇丰沛。  

***曹士鋐***  

曹士鋐，字恩复，号芝泉，又号药君，嘉善人。诸生。有《湘兰录》。  

***宿峡口题壁***  

峻绝仙霞岭，雄关踞上游。万竿新竹解，一路野泉流。古殿招云住，斜阳隔树浮。深山凉雨后，五月木棉裘。  

***明日阻雨不发再留一首***  

欲与山灵别，山灵不放回。湿云吹作雨，涧水吼如雷。扪壁寻诗句，开襟倒酒杯。浮屠桑下宿，临去重徘徊。  

***书所见***  

丫头小女十三余，楚楚风姿画不如。山似黛痕波似镜，把竿间钓子陵鱼。  

***寄九弟菊辰***  

画个清宵立月图，思家我与少陵俱。可将诗句先题好，寄到榕城写入无。  

***黄源垕***  

黄源垕，字左泉，号克斋，余姚人。有《鹪枝轩剩稿》。  

***读杜工部集偶成***  

浣花书舍一儒生，太白齐驱海内惊。稷契自期匡北阙，唐虞难再痛东京。雄心射斗凌千古，健笔如刀破百城。夭矫屈盘同桧柏，千年化作老龙精。  

***赵福云***  

赵福云，字耦村，浙江山阴人。有《三惜斋诗集》。  

***夜归***  

疏雨歇残响，凉月澄清辉。步屟出萝径，微寒生客衣。沙隄一痕白，积水摇参差。野花送微馨，夜静方得知。幽居隔尘境，兴尽还柴扉。秋声打门急，落叶随人归。  

***扬州***  

红桥二十四，空忆杜司勋。明月长如此，箫声不可闻。江船悬夜火，隄树卧春云。一棹平山外，杨花似雪纷。  

***入终南山***  

飞鸟不能渡，盘空一骑来。峰头撑积雪，石腹走惊雷。呼吸诸天应，功名捷径开。终南山万仞，掷笔待仙才。  

***仙姑碥***  

画眉啼春山木香，懒云窈窕扶红墙。妆楼一角夕阳冷，宝镜摇魂堕蟾影。双蛾扫绿参差光，苔痕绣蚀轻罗裳。银波湿地花枝舞，珠泪横斜织秋雨。刺天石骨青嶙峋，螺旋蚁折愁行人。芙蓉劈碎断厓裂，倒卷银河千尺雪。灵风飒飒回蜺旌，夜半月落金鸡鸣。  

***咸阳题壁***  

柳丝青湿雨纤纤，贳酒旗亭驻客骖。欲唱渭城哀怨曲，旧人无处觅何戡。  

***鲍成宗***  

鲍成宗，字维城，一字云石，瑞安人。诸生。有《摘星楼诗存》。  

***自莲花洞至白云寺***  

两崖如伏狮，鸟道通一缕。侵晨理轻策，过此日停午。小洞缠枯藤，十步忽一俯。以手扪膝行，径逼寒慄股。出谷见晴峦，奇胜纷堪数。白云不可留，片石自太古。须臾老僧归，邀我惬所取。飞瀑走澄潭，咫尺蓄雷雨。对此群动空，猿鸟足宾主。薄暮探杖还，秋烟渺远浦。  

***郦滋德***  

郦滋德，字昌言，号黄芝，诸暨人。有《半情居集》。  

***双龙湫歌***  

仙人身披芙蓉裘，笑骑白鹤阆山头。手中绿玉九节杖，下窥瀑布双龙湫。东湫老龙寒方蛰，殷雷漰渤起虚室。珠帘千尺挂秋风，倒卷寒光泻斜日。西湫亦是龙所宫，一潭皎洁正当中。冷猿抱月啸青雨，喷云吐雾连鸿濛。匹练古今长不改，神物护持烦真宰。蓬莱三度早扬尘，眼中还见双湫在。天孙箫鼓彩霞开，明珰玉女春徘徊。回头大笑人间世，短歌一曲归去来。  

***樊东阳***  

樊东阳，一名贞凝，字碧渠，黄冈人。诸生。有《碧渠集》。  

***出游***  

振衣上孤艇，偏与尘世隔。游山先泛水，水上山历历。人影水涤尽，始合山云色。石岛裂古纹，竹潭摇深碧。流转帆正顺，山回橹又逆。水如作文字，有曲方能直。不知几潆洄，便到浔阳驿。  

***黄葆谦***  

黄葆谦，字子嘉，武昌人。有《读未见书斋诗钞》。  

***对月***  

明月出东岭，万籁倏已静。庭树含清阴，微风弄花影。罗衣生夜凉，仰视星汉迥。美人渺烟水，兰室黄生菌。瑶琴耻独弹，知音空引领。悠悠积寸心，一梦江云冷。  

***方镛***  

方镛，字笙甫，黄冈人。优贡。有《笙甫诗钞》。  

***旅馆不寐***  

凉风起日暮，木叶莽萧萧。高馆一镫悄，故乡千里遥。虫声寒古壁，蝶梦醒残宵。明月不知处，离愁空酒浇。  

***程莲***  

程莲，字友青，号鱼溪，嘉鱼人。诸生。有《借止庐诗存》。  

***饮朱秉庵宅送少白归华容***  

归舟重过我，杯酒复觞君。白雨昏天末，红炉暖夜分。来从茅口路，去卧洞庭云。别后还相忆，翘望到日曛。  

***傅燮鼎***  

傅燮鼎，字铁椽，崇阳人。有《我泉集》、《崇质堂诗稿》、《雪浪余音》。  

***溪上怀人***  

清溪日夜流，客去几时返。溪前万叠山，相对柴门晚。栖鸦拂岸低，翔鹭依天远。浩歌无人和，怅然念嵇阮。  

***山村***  

蒙密松阴日未斜，旋闻犬吠得人家。西风满路堕如雪，无数山村茶子花。  

***潘茂***  

潘茂，字志华，江夏人。  

***北固秋望***  

秋色千家带郭昏，英雄已矣霸图存。赭衣旧厌秦皇气，黄鹤空招宋玉魂。夜冷一镫悬佛阁，月明双旆闪军门。年来海国楼船静，尚有如山铁骑屯。  

***江以鋐***  

江以鋐，字仲闳，江夏人。诸生。有《镜秋阁诗稿》。  

***读孙芝房漆室吟***  

华岳冲天起，黄河倒海来。文章如此壮，家国亦同哀。寒烛沧江夜，春花洛下杯。吾侪何所虑，已有中兴才。  

***黎光地***  

黎光地，字环斋，益阳人。监生。有《云肤山房初稿》、《今吾集》。  

***溪上***  

轻衫短策趁春间，草长平芜绿满湾。恰有桥通烟外店，更无云掩雨余山。谁家新燕同人语，一任流莺笑我顽。如此风光浑领得，不妨著向画图间。  

***周燮祥***  

周燮祥，字叔和，一字调臣，湘阴人。诸生。有《玉池山樵诗钞》。  

***归路***  

故人惨相别，归路几盘旋。斜月夜将半，疏钟僧未眠。猿啼沈野色，犬吠入溪烟。林壑自朝暮，此心殊怅然。  

***红叶***  

枫桕千行夹道周，满林红叶映江楼。梅花未发黄花谢，赖尔弥缝一段秋。  

***郭祖翼***  

郭祖翼，字芑泉，善化人。诸生。有《雨福山房剩草》。  

***风云亭同周芙汀夜坐次芙江韵***  

曲径穿林滑，孤亭得地偏。池光团作露，山气动如烟。疏簟偎凉月，枯琴韵涧泉。清欢能几辈，莫惜醉银船。  

***九日登玉皇山***  

猿鹤何劳漫见猜，偶随同队踏崔嵬。路从落叶堆中辨，人自群山缺处来。石筍屡妨游屐折，菊花多傍寄筵开。题糕无句酬佳节，权向西风醉一回。  

***杨明上***  

杨明上，初名林翰，字旭初，号渔皋，宁远人。诸生。有《辨儒堂诗集》。  

***立秋日自泻泥漯至鸡鸣坳亭子***  

瓮底青天动，连山入瓮青。天光开一角，山翠压孤亭。凉鬓惊秋到，枯蓬感涕零。行人歌互答，愁绝不堪听。  

***四泉山小憩***  

暂得偷间坐，心清境亦清。窗衔孤塔影，门掩大江声。明月怀前世，梅花记后生。众僧如旧识，相对不胜情。  

***张煊***  

张煊，号小莼，沅江人。有《巢睫吟稿》。  

***忆梦***  

蘧然一梦洞庭西，水满沙平云脚低。塔影湖光舟自渡，春风十里绿杨隄。  

***闻雁***  

千里云山信到稀，嫩寒和雨浸春衣。浔阳戎马无消息，又在边城送雁归。  

***程开镇***  

程开镇，字如崧，号靖侯，汉川人。诸生。有《小竹园诗钞》。  

***题墨龙***  

惊风拍岸势漫漫，大地真成墨一团。直使乾坤留浑沌，故教雷雨供波澜。为霖天许昂头近，出岫云都住脚难。飞上禹门人不觉，依然壁上等闲看。  

***杨云松***  

杨云松，字升之，一字鹤皋，湘潭人。诸生。有《竹舫小草》。  

***池南杂兴***  

凿石通幽涧，连筒纳沃泉。平渠波展镜，夹岸柳飞绵。射鸭青丝缴，沽春白打钱。雅游吾未倦，乘兴过前川。  

***丁传煜***  

丁传煜，字笠田，华容人。诸生。有《春柳堂诗钞》。  

***舟中秋夜望星沙***  

楚天圆魄朗深秋，永夜征帆镜里游。一带炊烟云外树，万家镫火水边楼。干戈未罢蛮儿战，弦管犹听越女讴。自笑头颅嗟老大，衡湘年少尽貂裘。  

***马敬之***  

马敬之，字悔初，湘潭人。诸生。有《四待轩诗钞》。  

***雪释***  

雪释溪流急，烟凝暮色幽。钟声松际寺，镫影竹间楼。蹭蹬身犹昨，纵横愿未酬。何堪更春景，取次赴闲愁。  

***李星渔***  

李星渔，字季眉，湘阴人。诸生。有《观香室遗稿》。  

***挽湖南提督塔将军***  

呜呼将军今已矣，遗恨茫茫大江水。红巾未灭老母存，热血满腔心不死。素舆丹旐浔阳来，千人万人同一哀。东南半壁更谁倚，擎天失此非常才。忆昔蚁贼枚潭州，观战日上孤城楼。鲍公帐下见颜色，早惊英气横高秋。在楚奇功难具述，作庙报之荐芬苾。忠魂恍惚深夜归，灵雨潇潇风瑟瑟。  

***谭焕南***  

谭焕南，字静甫，新化人。诸生。有《棣轩诗草》。  

***夏晚即事***  

万壑苍茫天暝时，山高月影来楼迟。隔邻幼子读桃叶，薄醉老翁歌竹枝。蝙蝠檐牙避夜雨，蜘蛛屋角添晴丝。小姑呼伴采菱去，一派笑声喧碧池。  

***黄诚***  

黄诚，字伯光，号月崖，善化人。有《晚香书屋遗稿》。  

***柳浦道中***  

故乡日以远，客路尚漫漫。薄暮村舂急，前谿野烧残。滩声晴似雨，水气夜生寒。舟子饶风味，春蔬当晚餐。  

***李伟生***  

李伟生，字鹿门，成都人。诸生。有《邃谧轩诗草》。  

***送李养田***  

绿波兼碧草，欲别怅凄凄。夜雨洗山色，春风送马蹄。我情同水远，人影入花迷。门外余行迹，深深印雪泥。  

***李德扬***  

李德扬，字芳谷，绵竹人。诸生。有《听花吟馆诗稿》。  

***春寒***  

春寒晏起篆烟留，一桁湘帘缓上钩。浪簸飞花围曲沼，风掀猛雨入层楼。傍人悄宿栖檐蝶，逐妇纷啼隔竹鸠。天欲放晴还似吝，开箱重检木棉裘。  

***潘定桂***  

潘定桂，字子骏，号骏坡，番禺人。诸生。有《三十六村草堂诗钞》。  

***春夜***  

残春天气似秋凉，新筍抽梢绿过墙。客去庭空人尽后，白蝉花上月如霜。  

***冯炽宗***  

冯炽宗，字穀孙，南海人。诸生。有《凌虚阁诗草》。  

***山行***  

山行不知远，幽寻渺无极。四山皆白云，漠漠寒烟积。茂林无停飔，清露忽成滴。数里入丹枫，千年卧古柏。散发对夕阴，此意谁能识。忽闻远寺钟，一声度空碧。肯负丘壑心，我生几两屐。  

***改琦***  

改琦，字伯蕴，号香白，又号七芗，江苏华亭人。有《吴越纪游诗》。  

***雨中***  

金陵独客坐江城，况复鸠啼不断声。梦里家山今日到，春来风雨几时晴。湖头水涨平桥绿，溪上云来贴树行。寂寞未酬登览兴，扁舟回首若为情。  

***湖上晚归***  

湖中风景足流连，暝色如何促画船。欲借危峰撑住日，怕将柔橹荡开天。鸟啼花落雨初歇，水阔春深风更颠。回首凤凰山上路，断烟荒草正凄然。  
