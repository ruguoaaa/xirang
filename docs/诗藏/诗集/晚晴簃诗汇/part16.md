---
title: 第16部分
index: true
icon: editor
order: 16
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷一百十五

***喻文鏊***  

喻文鏊，字冶存，一字石农，黄梅人。贡生，官竹谿教谕。有《红蕉山馆诗钞》。  

***观怡亭石刻***  

樊楚壮南服，岷涛涌晴雪。城郭凌江皋，云本互遮{辶世}。怪石势崩腾，状熊矜诡谲。如象复如马，又如龙出没。伊昔营飞亭，岛屿生栉棁。元化涵沧溟，踞石聚硉矹。粗厉归磨砻，镌鋟纪岁月。铭词既古异，斯篆更雄杰。蛟虬不敢扪，{走異}{走宪}藓苔啮。仿佛钗头痕，忽诧金电掣。李莒工八分，神清体严密。固应六一翁，集古拟三绝。使君才且贤，好古中情结。辟榛劳爬罗，鸠工尽剔抉。我惊神欲飞，空山舞撇屑。浩歌缅前规，流光祇一瞥。  

***江夏行吊熊襄愍公***  

江陵死，几人相。江夏诛，几人将。锦袍花蹙银麒麟，白牌封剑真将军。生手已易袁应泰，掣肘更来王化贞。臣罪当诛血一缕，不死封疆死门户。臣心可剖疏千言，不任经臣任枢部。东厂罗织贤与良。邦国殄瘁人先亡。中原从此遂破裂，九边传首祸最烈。九边风雪黄云高，魂兮归来何处招。痛吟性气先生集，江头松竹寒萧萧。  

***浯溪碑***  

青骡蜀栈尘冥蒙，鸲之鹆之鹃血红。太子誓师洗国耻，一呼万旟千麾从。芟夷巨难歼群凶，宗社已奠京西东。天心祚唐齐送喜，匕鬯不丧功业崇，功成何有日再中。胡为高台灵武筑，至今遗恨填襟胸。征缮立圉昔所许，揆之先后宁相同。抚军监国申大义，以权济变欺群聋。凤辇空回剑阁峰，梨园已散上阳宫。西内零落荒烟丛，金铺绣涩苍苔封。鹦鹉问安舞马泣，厩奴唇舌谁为攻。兴庆楼头瞻日角，父老呼拜空欢悰。处人家事非仓卒，山人不齿尺寸功。灵武筑台非善始，西内深闭难善终。据后观前可知矣，史家载笔谁从容。鲁国擘窠道州制，其义终要森苍穹。千秋兴废那可讯，寒雨漠漠霏长空。  

***明宣宗松鼠图***  

雍熙世人垂拱初，殿前高揭豳风图。西苑从容间游戏，琐猥不复遗形模。澹墨一扫穬芒须，耏耏上应星玉枢。厥类鼷{鼠廷}名终殊，缘木似欲跳扑朔。窥隙岂更张睢盱，竹间松际走且逋。不敢凭社同城狐，其时四海欢宴酺。《猗兰操》秦贤良扶，仁知乐寿森宝书。偶然绘事心目娱，栗猿山兔并渲染，龙宾虎仆精灵输。昨颁一幅蹇夏里，今赐数纸三杨居。奈何继体失魁柄，貂珰狂獝令人吁。有明二百七十载，承平几见歌《康衢》。乃知游艺异丧志，虽不矜伐趣亦俱。翻以纤细徵时愉。不尔世上流传者道，君角鹰今岂无。  

***张雪鸿画松***  

万物生静虑，微闻瑶笙吹。空堂倚碧色，抗手鸾鹤归。夙见张公子，秋岩逸兴飞。长吟仰竹屋，寒飙拂人衣。  

***沙市***  

极目沙头市，人传故楚墟。帆樯连夏口，烟火接蒲胥。青嶂樊襄割，沧洲战伐余。三分雄霸业，遗恨竟何如。  

一线夔门险，千峰尽虎牙。大江吞汉水，落日涌平沙。杞梓材犹旧，沮漳望最夸。涔阳应不远，兰杜怅天涯。  

风俗由来靡，琵琶饭甑攒。几人骄叱拨，有客倚阑干。下碇投津吏，分符领橘官。竹枝声唱遍，遥遏峡云寒。  

<山截>嶪金城壮，沈沈戍角秋。陆游还入蜀，王粲暂依刘。细柳空萧瑟，轻凫信去留。玉窗岷雪里，滚滚望东流。  

***左忠毅公祠***  

歇马龙山傍古城，椒浆一掬拜先生。清流已尽封疆狱，汗简犹高俊及名。弟子能为文信国，友朋何憾窦游平。墓门寂寂松楸老，似听啼鹃带血声。  

***套中***  

贺兰山下挽雕弧，千里沙场战骨枯。岂识羁縻归典属，更从徵调乞分符。黄河三面孤城闭，秋草平原万马趋。此地由来皆郡县，北门锁钥重边隅。  

列队南膜肃汉官，袤延千里猎场宽。沙田似掌垂珍粒，塞女如花拍绣鞍。连幕留宾铺罽暖，熬茶供佛泻杯寒。莫非王土皆臣列，畛域何分一体看。  

***读中州集***  

完颜豪气两河雄，人物中原自不同。若似紫薇争派别，问谁配飨杜陵翁。  

凉叶萧萧满目秋，迂辛短李旧风流。累臣白发何人在，野史亭边望蔡州。  

***张镛***  

张镛，字金声，一字经笙，吴县人。监生。有《思诚堂集》。  

***自缥缈峰至石公山入明月庵***  

凌晨越高岭，纡回转南路。杖策晞石公，菁葱郁翘楚。窄径登巑岏，襁属少安步。剑楼势若削，云屏看疑仆。突兀拔幽壑，窈窕穿轻雾。褰裳入空翠，明镜一湖注。百里顾盼间，飞帆渺孤鹜。隔江青嶂列，丽日媚烟树。微风湖上来，披襟得佳趣。夕阳归招提，怪石耸平圃。几榻皆峰峦，{厂垂}{厂义}落樽于。高枕听涛声，层轩俯流溯。优昙会禅心，清磬消俗虑。平生探幽兴，宿膺烟霞痼。洵美兹山川，胜游惬情素。  

***登黄鹤楼***  

陆绝临无地，高楼入窅冥。江流吞楚白，山势入吴青。日月摩榱桷，风雷走户庭。凭栏清兴发，我欲叩仙灵。  

***过洞庭***  

楚望无崖说洞庭，桃花春涨杳冥冥。巴陵地失波中白，彭蠡湖边天上青。不见帆樯惟北斗，即无风雨亦南溟。此身恍惚如春梦，愁绝君山渺一星。  

***太白楼观萧尺木画壁***  

尺木老人年八十，太白楼头留绝笔。挥霍十指生烟峦，董巨荆关咸气夺。落帆直上牛渚矶，惊看壁上排嵚巇。四山拔地出天阙，乾窦坤位无乖离。天门日观陡而壮，峨岷积素殊其状。回雁峰高巫峡长，香炉瀑布遥相望。镇高岳耸西与东，齐州九点青蒙蒙。峰峦向背觉明晦，江湖澒洞疑奔氵众。羲和策驭走屋底，雷雨喧豗清画里。涧壑淙淙槛际来，元气淋漓妒真宰。我生由来好探奇，往往名山欲问之。瞿唐岱畎万里隔，足茧终年或未窥。兹从一室纷相列，眼底峰峰昭若揭。夺造化兮泣鬼神，观止此矣我心折。天光澹沱日气清，凭栏四望暮霭平。同行顾盼无人赏，欲觅青莲共跨鲸。  

***郭麟***  

郭麟，字祥伯，号频伽，吴江人。诸生。有《灵芬馆集》。  

***晓发***  

柔橹苍茫外，高城杳霭间。霞明浦口树，人语梦中山。唤起翻思坐，催归未却还。扁舟载黄叶，萧瑟下江关。  

***登金山塔顶同铁门赋***  

飞鸟忽在下，此身已上方。东南浮日月，天地俯青苍。夜钵归龙子，风幡定鸽王。不知江水外，何处更茫茫。  

***迟惜抱夫子不至仍用见送韵奉寄***  

锺山翠色落遥天，伏枕高斋思悄然。风雨江湖成冷节，人生离合逼中年。士穷岂有文堪卖，才薄羞为世所怜。便拟相从判岁月，龙眠一壑卧风烟。  

***舟中杂诗***  

京口至淮阴，三百六十里。中虽隔一江，风便雨日耳。奈何上水船，逆流不得驶。长雨与阑风，行行且止止。舟子亦坐愁，湿衣堆船尾。炊烟满篷窗，卧倒呼不起。妇子相诟谇，明日已无米。火伴想怨尤，路滑伤将指。吾生多迍邅，行路亦如此。温语劳长年，穷薄吾累尔。  

泊舟山塘桥，始有离别意。一过浒墅关，茫茫从此去。送者自崖返，余亦不得住。两日吕蒙城，三日京口渡。昏昏失山郭，历历堕烟雾。犬吠知人家，镫明辨江步。舟中无可娱，弄笔赋长句。一日成一诗，有得辄复补。初不计工拙，亦非纪行路。归家诧亲知，破愁有此具。  

客中无所亲，僮仆亦吾友。一僮乃新来，相依未云久。与谭家中事，渠亦未深剖。与言客中愁，渠亦牛马走。问之始一答，否即深闭口。视其颜色间，离思亦时有。问家有何人，有父亦有母。不知一月来，定复念汝否。雨余风色大，衣薄短见肘。惜此人子身，天寒可无酒。  

***两生相逢行赠彭甘亭***  

青天荡荡淮阴城，城中城外惟两生。一生来吴淞，车脚偶转风中蓬。一生弇山客，作客三年归不得。吁嗟两生一城隔，一生不入一不出。一生闭寘新妇车，夜惟抱影日抱书。偶然一落笔，惊走千蠹鱼。一生自是悠悠者，肥肉大酒便结社。有时精悍生眉间，有时蒲伏出跨下。曈曈晓日城门开，千人万人纷往来。两生白眼看不见，但闻鸦鹊浩浩声如雷。何来故人忽传语，咫尺两生奈何许。一生驰书若传箭，一生笑口如流电。十年乡里各参商，岂意今朝乃相见。呜呼世间万事奇绝多若此，男儿那不长贫贱。相逢不用感慨多，但须痛饮为长歌。歌成两地发高唱，自出金石相鸣和。韩侯台下波粼粼，漂母祠前草没人。英雄儿女尽安在，天涯珍重双浮萍。明朝一生挂颿去，便将入海寻烟雾。从来国士说无双，斗大淮阴让君住。  

***宿灵鹫山家***  

山深时有百虫鸣，欹枕危楼酒半醒。忽地西风催落叶，急呼镫起听秋声。  

***和丹叔十九日大雪呈伯子韵***  

山人住山如山禽，闻声能识阴与晴。今朝不闻一鸟语，寂静更觉茅檐深。拥褐高眠意殊得，人事那愁随日出。隔箔银镫澹欲无，蕴火铜瓶晓犹热。小弟亦无食肉相，不爱羊羔爱新酿。乞米惯学颜平原，种秫苦爱陶元亮。晓寒思酒起来早，开门见雪喜欲倒。唤我同看不暇慵，如君清兴亦复好。天公作事喜出奇，两年春雪偏如期。方今武林欲去日，绝似归棹山阴时。百年未满别离有，怀抱能开不如酒。一饮先判醉似泥，三更已见星横斗。  

***得延庚侍御书期余入都作诗谢之***  

金阙觚棱梦已非，不才甘与世相违。上书年少先华发，射虎将军今短衣。永忆江湖堪送老，惊心故旧亦全稀。剧怜青琐登朝籍，肯念沧洲有钓矶。  

山公启事岂其时，作答休嫌叔夜迟。尚有功名身后事，不争好恶世间儿。作歌漫拟《丁都护》，属和应无高渐离。河复诗成兵马洗，采风或用击辕词。  

***项孔彰画酒瓮中桃柳为思亭题即次其韵***  

后庭花落金瓯碎，《燕子》《春镫》等儿戏。岂知世有醉乡民，尚作承平旧时意。月波楼头清若空，时亦小滴真珠红。连瓶饷客定不俗，乃以破甑留胸中。画瓮与真了无异，更得流传归好事。柳枝桃叶不解饮，请入此中同一醉。吴生落拓称酒人，可怜釜底常生尘。愁来且抱画瓮卧，梦寻浩荡郊原春。  

***江西道中屡见水碓欲作诗未果顷读东坡博罗香积寺诗序有可筑碓磨之语用其韵补作***  

山回水复逢一乡，疏星煜煜镫射芒。萧条知是百家聚，滩潬疑渡十里黄。谿尾隆隆自春穀，山腰棱棱方插秧。一堤聊障急流折，百步乃倒回澜狂。群猿联饮股脚结，老鹤俯啄意思凉。辘轳宛转响金井，竹箭压叠成宜防。青裙朝汲愁抱瓮，白发夜守还然糠。此中大半饱雀鼠，或亦时作虫鱼香。我来正届麦秋候，到处乞食兼乞浆。端能食新意已足，不怕二鬼来膏肓。  

我家江南真水乡，遥村远树如针芒。每看孤帆入浦黑，晴见落照依山黄。平畦方罫在屋角，曲港一色连青秧。平林小聚结砻舍，隆隆雷转鏖风狂。携归杵臼劳妇子，冬日破袄如秋凉。岂知此间借天力，回斡迅流成曲防。风轮孰使自旋转，河伯能与扬秕糠。长腰已作雪霜色，入鼻便觉饼饵香。水于人世利最博，不惟灌溉兼酒浆。此巧又出常智外，人病元气真膏肓。  

***郭凤***  

郭凤，字丹叔，吴江人。有《山矾书屋诗集》。  

***己未二月移家魏塘***  

频年卜宅愿常赊，得地而今又自嗟。百岁故居成逐客，一湖新水送全家。丹鸡白犬随行笈，绿箬青蓑伴钓车。补幅移居图也好，春风婀娜片帆斜。  

***严元照***  

严元照，字修能，号九能，自号晦庵居士，归安人。诸生。有《柯家山馆遗诗》。  

***呈梁学士丈***  

鸾飘凤泊酸斋字，不见经年熊倍新。案上博山炉欲活，阶前书带草初匀。倚墙间杀竹尊者，入坐欣逢石丈人。至竟公家春信早，寒梅槛外已精神。  

***送戴刑部入都***  

知名自垂髫，三十年于今。既观君子面，始知古人心。跳迹共萍水，言论合芥针。客游得良友，快胜千黄金。万卷贮心胸，不作书中蟫。心如九秋月，了无纤翳侵。前生定老衲，茅庵结嵚崟。偶然落尘网，共载参朝簪。行藏学间鸥，随波共浮沈。泠泠太古意，悄若风中琴。在山忘出山，轩冕非所歆。长安居不易，向平累尚深。辞荣非此时，岁月驰骎骎。西湖佳山水，知君岂滞淫。去去莫回头，为君留清音。期君十年后，芒鞋重相寻。  

***留章杰家五日辱杨三高二沈二丁倪二奚大周大王二张三高大先后枉顾归舟赋此以志清集***  

秋风吹菰芦，凉意入清霅。维舟玉湖畔，始见翠屏叠。故人别江乡，岁月熟羊胛。归装无黄金，潦倒一长铗。尊酒相劳苦，尘土尚满颊。平生二三子，元赏意所惬。终朝开竹径，巾笠日三接。山光遥映几，墨花纷满{妾}。疏桐隔院响，五日客心怯。怅焉挂轻帆，风雨秋一叶。推篷重回首，水云隐城堞。不见薜萝人，薲花怨归檝。  

***钮树玉***  

钮树玉，字匪石，吴县人。有《匪石山人诗》。  

***感兴***  

古人成一艺，心力为之瘁。苟欲徇人好，岂能臻绝诣。汲汲夸毗子，于旨本无会。目此自矜奇，徒增识者喟。  

白玉委泥沙，燕石竞什袭。贵贱良有时，凿枘安能入。习俗信难移，畸人甘独立。抱璞亦何伤，每病卞和泣。  

门户生水火，偏执成支离。豪釐忽千里，一失不可追。恬淡害自远，盛满人莫规。大道本无隐，盲者何由窥。  

载舟与覆舟，水性本无二。势成在一激，天道亦人事。厝火于积薪，安得不熛炽。处处而守常，纷纷焉足恃。  

***婴桃瓦当歌***  

婴桃转舍最后出，甘泉平乐纷流传。懈予昔箸新附考，谬以含鸟笺青编。婴之为义乃言小，当春特荐登豆笾。木旁增益起后世，转使正义生缠牵。陈君一跋特明畅，扫除异说归真诠。■冰积雪临岁秒，故乡景物偏流连。灵威大文不可见，韩陵片石频磨研。古来篆籀日漫漶，赖有金石余雕镌。幸矣斯器藏大雅，岂令过目同云烟。  

***中秋前一日雨中泛舟诣学耕堂晤黄荛圃即题其梅花吟卷***  

万重花气压春云，一片瑶光恋夕曛。旧梦不离香雪海，绝怜伴侣邈难群。  

画里寒香尚未残，清词娓娓出吟坛。维摩灭度洪崖逝，从此春山不忍看。  

***顾千里***  

顾千里，初名广圻，号涧蘋，元和人。诸生。有《思適斋集》。  

***陈仲鱼孝廉索赋经函诗率成二十韵***  

两宋并注疏，越中出最早。后则蜀有之，沿革例了了。今均无见者，款式讵司晓。惟建附释音，三山别离造。黄唐跋《左传》，其语足参考。流传为十行，一线独绵藐。胜国在南雍，修多元渐少。递变闽监毛，每次加潦草。年来几同人，深欲白丑好。谓此已仅存，究遗乃当抱。寓公得陈髯，志力两夭矫。尽收十一种，鸡跖食庶饱。閟时玉蕴椟，开处签飞漂。题咏遍名流，善颂子孙保。阿谁负大力，悉举重梨枣。海内家一编，落叶将毋扫。惜哉西湖局，雅志败群小。苦争自痴绝，未障狂澜倒。眼前散云烟，隙里驰騕褭。抚函三叹息，冉冉吾其老。  

***蒋伯生入关图***  

旧雨颜仍接，前尘首屡回。深嗟荷戈去，剧喜入关来。未碍雄谈在，何能壮志摧。归耕宜辍计，世事正需才。  

***孙武私印为渊如观察作***  

宫中教战事依然，此印沈埋定几年。天与文孙重管领，猩红钤上十三篇。  

为有英威抵虎符，土花蚀处有模糊。将军破楚功多日，别铸黄金斗大无。  

谛玩横增吊古情，乐安祖德最知兵。短衣匹马君何事，访遍巫门大冢平。  

***瞿中溶***  

瞿中溶，字苌生，号木失，嘉定人。诸生，官湖南布政司理问。有《古泉山馆诗集》。  

***陵阳庙宋钟***  

陵阳古仙人，记载说有二。姓窦名子明，其术善服饵。剖鱼得丹书，学仙志以遂。或云放白龙，三年龙复至。迎之上升天，颇类琴高事。县名始汉时，山分纪唐志。今实在宣城，三峰各位置。庙貌古衣冠，血食斯土地。旧碑已无存，难断汉晋异。有钟钮辟邪，冶铁勒款识。己卯纪绍兴，俗书不成字。不知何年人，移来甘露寺。急为涤尘封，审辨至再四。手拓墨本归，挥汗忘形瘁。我昨访梓君，庙碑皆明季。又搜刻漏文，久已佚其器。因叹古迹留，每遭造物忌。此非神仙护，完好良不易。长揖谢陵阳，感君锡奇秘。  

***孟蜀石经传世已希闻程芳林明府藏有左传残本顷偶过茂堂段先生斋適见此册于案头急假归摩娑数日字较唐刻稍小而结体端劲仍不让焉册尾有翁阁学诗跋因追和其韵兼呈段先生***  

王鳣祥写《莲华经》，绀塔遭劫多飘零。昨年友人携以示，楷法尚有唐仪型。柰何孟蜀九经刻，残本仅得仇彤廷。芳林先生今贾服，疏解经谊析渭泾。丰城作令识剑气，获此至宝光晶荧。轻装载归傲廉石，护持千古多神灵。我闻汲汲访石室，舟中空望蓬莱青。神仙之境不可接，伏生口授音难聆。前继开成后嘉祐，安得于此分畦町。酉阳斋头今忽睹，如睹天外堕凤翎。细溯源流叩梗概，一时欲撞洪钟莛。公言武林有一本，夭夭恐鞠心常名。山谷家中实藏弆，张君亲款娘阝嬛扃。我应唯唯挟册走，直判一借酒罄瓶。归来挑镫数较录，墨采眩目如奔星。文为鲁昭二年传，征南注并雕岭■。六物之占证册府，李君笔记嗤道听。长歌追和纪岁月，后十五载摹轩棂。  

***吉羊镫室偶作***  

舍后秋蝉聒聒鸣，嫩凉天气雨初晴。退翁不管人间事，日理残书事后生。  

***刘开***  

刘开，字明东，一字孟涂，桐城人。诸生。有诗文集。  

***赠别金三资舫***  

相知乐今夕，华月共芳筵。宁知君见爱，乃在三载前。鸾鹤本同心，不计时后先。感君期我厚，起坐为流连。旨酒有余欢，何必罗清鲜。天寒气萧瑟，倏忽驹影迁。流云未得归，竟与回风旋。此行君莫惜，江水深无极。  

***春晓词***  

东方冥冥烟初生，晨光半敛含空明。流莺百舌不住语，似欲带晓呼春晴。幽人独向空山宿，风起微寒入岩壁。一枕西窗梦未残，门外落红深几尺。  

***江东年少行***  

江东年少愁风雨，独立空亭望空渚。行行江上止复去，烟水接天天不语。自云作客沦风尘，可怜未识江南春。前逐飞鸢后乌鹊，山木争号疑怒人。天涯池馆多旧识，哀管繁弦泪如积。日暮高吟动鬼神，曲终月落无人惜。当时一顾劳孙阳，挺立奇骨腾龙骧。精灵已与物摩荡，意气不为人飞扬。十一年来霄路阻，慈孤爱割去乡土。骨肉支离惊梦魂，云物高寒森极浦。临歧未敢久延伫，似有旁人穷尔汝。愁深难作欢笑言，长恐相逢问寒暑。闻君此语重太息，江水悠悠竟何极。思归未归君莫悲，我已早岁离庭帏。  

***闺情***  

高树夜凉起，小楼秋思长。含情问鹦鹉，伏枕梦鸳鸯。露滴自成响，衾寒犹有芳。妾身似秋草，摇落不胜霜。  

***寄家书偶怀***  

回首征车出故林，浮云满地起层阴。临行已觉无他语，别去偏多不尽心。人事半从春后改，江波流过汉阳深。东归久报芳洲隔，更听孤鸿月下音。  

***月夜过太白楼***  

天上余孤月，人间独此楼。惟公堪一醉，与我共千秋。碧树迷仙迹，青山忆旧游。登临无限意，云水自悠悠。  

***琵琶亭***  

白傅风流迹尚存，萧条亭外又黄昏。人间多少英雄眼，不把青衫拭泪痕。  

***即事***  

落叶萧萧下古丘，人家遥隔楚江流。云无定影朝穿牖，树有残声夜语秋。半载心情愁北渚，一城风雨对西楼。蓬莱仙阙分明是，辛苦刘伶作醉侯。  

***偶成***  

日饮长江水，谁知江上心。烟波渺无极，只为别离深。  

***题周南卿品茶图***  

午窗睡起间花落，酒香不解秋怀渴。茶铛风细炉烟清，半瓯绿浅浓如酪。东坡酷爱密云龙，君之嗜好毋乃同。《茶经》熟读意未足，制器精巧非人工。饮虽小道总师古，我宗杜康君陆羽。座上休夸醒酒功，酌久才知味甘苦。品茶品水须两全，水清宜用活火煎。问君日试西湖水，何似金山第一泉。  

***寄怀石甫***  

怪雨盲风苦梦思，故人作吏久天涯。全家渡海非吾意，万里腾声动主知。烟树瘴消春晓日，鱼龙气静夜谈时。可能豪荡还如昔，银烛高筵坐咏诗。  

***吴定***  

吴定，字殿麟，一字澹泉，歙县人。诸生，嘉庆丙辰举孝廉方正。有《紫石泉山房集》。  

***写忧***  

捐躯敢轻掷，偷生惨不欢。生死两迷惑，堂上病凄酸。缠绵复缠绵，冉冉岁将阑。一身不自宁，犹念儿衣单。素丝结易解，我罪奚由宽。誓将厉六翮，鸣号叩天关。明月照前庭，萧萧有余寒。皇天竟幽默，喟然摧心肝。  

少小慕坟典，览古穷杳冥。逶迤侍药炉，寒暑日以更。中宵不能寐，仰观熠燿征。悠悠盛年逝，将与草木并。犹酣启灵钥，壮思浩难扃。储士望成冈，储石望成城。皓月流素辉，大火扬朱英。我生欲何为，哽咽双泪零。  

***游南山***  

我非皇古人，常怀皇古心。穷居寡闻见，登彼南山岑。山中何所有，松柏郁成林。枝叶扬青蕤，修幹直千寻。思为栋与梁，霜雪自此深。  

***送姚姬传奉太夫人归桐城***  

身事艰如此，飘然返故乡。关山依老母，幻梦讬空王。野阔风驱雾，秋深月带霜。南陔私欲赠，无语忽沾裳。  

***晤刘效斟因忆海峰先生***  

历历关西痛，言之不忍详。因君来歙浦，触我忆枞阳。语少衣多涕，愁深夜更长。遗书谁护惜，终古此牵肠。  

***喜金生应琛至***  

绕屋水沄沄，樵歌隔水闻。故交同落叶，新识似浮云。键户予常懒，亲师子独殷。名家风义古，珍重讬斯文。  

***江上***  

佳人有所思，整带吹参差。杨柳烟波处，桃花风日时。帆樯暮不息，江汉逝如斯。明月有圆缺，清光终不移。  

***舟中***  

秋风起遥岸，归思夜来生。今朝竹西水，尽作故乡声。  

***怀汪左仪***  

我有白蘋芳，能令江水香。随风千百折，无日到君旁。  

***任兆麟***  

任兆麟，字文田，号心斋，震泽人。诸生，嘉庆丙辰举孝廉方正。有《竹居集》、《心斋集》。  

***秋夜独坐***  

处世虽等伦，静躁各殊寓。茅斋殊萧寂，布褐安吾素。石涧泻寒泉，花径泫清露。悠悠天宇空，秋声在高树。  

***江上歌送罗台山归江右***  

君住浙江南，君来浙江北。吹篪久作吴门客，君今飘然向南归。目送孤鸿江上飞，孤鸿影落秋江冷，去去烟波买钓艇。  

***初冬宿二林居夜起走笔简秋士***  

朔风惨凛寒更逼，残叶萧萧砌阶积。揽衣起步月初上，寥天夜气澄虚白。予怀浩浩何所营，月影徘徊如有情。板桥南畔无家客，谪弃人间处士星。  

***金铜仙人辞汉歌***  

汉皇曾读《南华》第一篇，却慕吸风饮露姑射之神仙。神仙台起建章里，高悬铜盘金茎于寥廓之中天。和琼膏，壑灵液，九转丹成，一朝形释。白露兮渺渺，秋风兮寂寂。茂陵剩有土花碧，盘底铜人真仙客。日惨澹兮无光，风悲号兮多苦。南望九疑之野潇湘之浦，湘水深兮无极，长此恨兮终古。噫嘻乎长吁，铜折兮神不可折，车偈兮斑斑渍血。凄凉兮谁诉，惟照古时之朗月。灞陵天远水呜唈，秋雁年年影萧瑟。  

***彭园即事呈二林先生***  

雨歇天初霁，间园翠满庭。片云空际落，好鸟静中听。以我得无得，相于形所形。行藏了不异，楼角晚山青。  

***携蒋子山塘访石道人***  

山居秋正宜，人意与之適。行行访道侣，为叩长生诀。霁雨散清晖，高峰出秀骨。日夕苍烟生，冥心栖石窟。  

***古意***  

裁树莫裁柳，种花莫种莲。杨柳春风赠离别，芙蓉秋水空婵娟。长板桥头游冶子，攀条把作珊瑚鞭。绿波南浦红妆女，花中惊起鸳鸯眠。秋来杨柳不堪折，莲子房空更可怜。  

***弹子矶***  

浈江江流江石绕，石形瑰特凌苍昊。书堂百里越观音，两岩已似来蓬岛。更有{厂垂}{厂义}弹子矶，天工不一呈奇巧。矶下澄潭集渔网，矶旁缕络■灵草。陡然削壁绝攀跻，猿猱力穷况麑{鹿夭}。风雨不来昼亦阴，叠叠云烟欻如扫。上有乳窦量深凹，周遭如月形珥抱。相传乾符孽盗试弹丸，弹成石的同天造。我来板船此蹔经，探奇揽胜情何了。篙师邪许下前滩，仰视月光已皎皎。  

***重九后溪南采杞菊追和张永夫***  

杪秋物候变，霜寒悴草木。生人多所营，岁月嗟已促。间行绕溪南，沿流有杞菊。可以制颓龄，采之不满匊。所愿诚非奢，有得已盈欲。缅维锄茅人，此焉亦可讬。  

***宿明瑟园同黄五潢作***  

山翠罨檐流，溪光入户浮。一林花影静，人在月中楼。  

***拟唐人春宫曲***  

景阳钟起散宫鸦，星斗疏明淡月斜。碱十六窗春树满，晓莺啼过碧桃花。  

***偶题***  

一从故人别，想念勿经岁。径草含微馨，林月生空籁。欲往访元踪，寒山白云外。  

***送陈十五毓咸之江宁试***  

离亭叶落雁声哀，人去金陵鬓渐催。灞岸漫挥王粲泪，汉廷应荐长卿才。南临石阙秋云迥，北接江天夕照开。六代故宫禾黍外，高吟独上雨花台。  

***庄宇逵***  

庄宇逵，字达甫，武进人。诸生，嘉庆丙辰举孝廉方正。有《春觉轩诗草》。  

***成左二仲甫论诗***  

飏言肇虞廷，断竹传古调。咏诗本言志，风雅原忠孝。灵均继三百，以神不以貌。柴桑元气流，高节罗众妙。大化敷文章，真机泄窔奥。流莺语清晨，园林春色到。月过生花光，风来响泉窍。俯拾惟自然，天籁谁能效。  

日月亘今古，景光常若新。问其何以然，得气精且纯。太虚净浮埃，罡风荡纤尘。所以此西东，相因不陈陈。言诗亦复然，性灵苦不真。真境接时有，一缕繙千春。更阅亿万年，火不穷于薪。新机日以续，岂尽于古人。愿弃糟粕余，名理妙引伸。  

***架裟塔***  

朔风横吹白雁来，长江飞渡铁锁开。古瞧阳郡独陴守，鼓声已死气不摧。是时佛出救不得，壮哉瞿昙百夫特。手提铁杖挥众军，甘死疆场裹马革。白日画晦飞劫尘，瞋目直入鏖波旬。波旬万千凌帝释，独留浩气归苍旻。孤城血流惨万状，剩得袈裟寺中葬。事定为僧志不酬，竟以时危终作将。呜呼宋季当炎兴，降者遁者接踵仍。牙牌官职书不尽，庙堂累累粥饭僧。岁寒之松有衲子，安公例得书青史。真宝拒金传五台，降魔更雪空门耻。坡书护国颜于甍，得此不愧护国名。浮图今历五百载，周垣削屡围其莹。徐莫尚传方外侣，碧磷别有一抔土。梵宫落日赋招魂，秋草苍茫不知处。  

***江阴谒三公祠***  

谁维天柱持坤垠，佥曰孝子曰忠卢。卓哉阎公冯与陈，孤忠同日成三仁。昔年王师定中原，天戈所临竖降幡。陈公一尉浩气伸，独以螳臂撑车轮。固知天命自有真，成命在天义在人。南关一败如云奔，缒城夜请阎将军。将军既至气复振，指挥箸画如有神。我兵奋勇乘闉垣，奇师屡出攻复竣。市儿不待錞于申，一以当百皆育贲。凉风萧槭中秋辰，血腥原草栖游魂。城头月惨寒光昏，鵩子鹗母呼其群。五更一阕酒一樽，楚声激昂不可闻。疾雷破山火炎昆，以肉筑垒鲸海滨。红光迸出烛九旻，越日东北崩城闉。大凝之山独不春，寒谷之地独不温。巷战三日天如曛，十万黔首化碧磷。晨鸡不鸣犬不狺，长风大海漂蓬根。陈力已竭热血喷，阎公饮刃陈公焚。冯公翌守以广文，登堂悬带符明伦。呜呼率士统一尊，集枯集菀玉石分。大厦已圮一木神，故知不济殉以身。广都名郡何岑夤，商郊倒戈例则遵。四镇虎符万马屯，君子猿鹤余沙尘。丸隅簿尉义薄云，裒然翘凤而翔麟。刘圣应运开鸿钧，周颂殷义留明禋。俎奇笾耦久不泯，三公祠与睢阳邻。拜公之祠荐公蘋，灵风来往江之漘。  

***迂言***  

牖外掷双丸，年华去如水。俯仰舆盖中，太仓一粟秕。瞿然抚此身，丛过不可理。几希竟安在，言之颡有泚。蜉蝣炫其羽，楚楚者谁子。野雉求其雌，有鷕鸣不已。饥狼卜其食，厥智一何诡。人也而此鹜，相去何倍蓰。俗累易轇轕，差不为所使。伊余有结习，词章雅所喜。孔雀有文采，其毒即在尾。沿流忘溯海，缘枝昧根柢。候虫与时鸟，好音倏过耳。讹种锢童蒙，读书博青紫。如何四子言，干禄一编视。初念本轻肥，得志徒尔尔。五更钟未鸣，沈酣黑甜里。纷纷蕉覆鹿，攘攘槐中蚁。谁呼寐者觉，中衣蹶然起。后古人而生，先古人而死。长生本无方，不死良有以。口体皆顽腐，炯然者惟此。嗜欲铄厥真，宁静保厥始。秘兹径寸珍，金石不可毁。迂言以自箴，庶不从风靡。  

***将别故居迁小山堂之西偏感赋***  

庭花晻薆树扶疏，惆怅西风别故居。一宿三如留客舍，此行犹自爱吾庐。嬉游少日情无限，歌哭中年泪有余。易衍克家书肯构，孤儿心事痛何如。  

卅年枯菀小沧桑，为惜鹪枝去住忙。相识黄鹂啼四五，重来燕子感寻常。床头有剑生光气，家具惟书自料量。他日经过成故里，双松回首尚青苍。  

小山丛桂正舒葩，金粟香中住未差。直以卜邻方买宅，却缘久客便移家。几年敝帚金犹享，一片青毡鬓已华。拟学闭门生计拙，梅花时节又天涯。  

***书哭皋文诗后***  

人寿谁百年，百年一弹指。颜夭而跖寿，至人不歧视。促算垂千秋，修龄实短晷。哭君复慰君，痛定而悟始。再阅数十霜，官秩可迁累。落落无脂韦，十年或不徒。胸怀不能行，耄期亦徒尔。著书已数尺，可以寿弈祀。闻君易篑时，神明澈秋水。悠然去来间，全归斯已矣。乡闾太息声，士林流涕诔。异口而同情，贤愚竟一轨。令名即寿考，曰终不曰死。秦失有三号，此告茗柯子。  

***味辛以苏文忠所撰司马文正公神道碑见示属题其后***  

丰碑纪功日磨礲，谀墓之文苦充栋。谁欤日星照两间，其人其文交引重。涑水学术醇乎醇，古三不朽萃一身。宣仁临朝拜仆射，如旱而雨寒而春。惜哉公年未中寿，天不慭遗保元祐。臣轼秉笔无愧辞，道媲周程业韩富。憸人无何报复恣，发冢■棺诞无忌。豚鱼可格独不孚，豺虎畀食此亦弃。党人碑立龟趺蹲，以公名冠端礼门。元符贵人糊面目，不及石工公道存。等片石耳镌刻异，一荣一辱分仇恩。呜呼公之精神在穹壤，是非颠倒凭群枉。当时魑魅空横行，千秋麟凤同瞻仰。仆碑磨文文不磨，皇统复立金山河。洛阳铜驼那可问，宫邻金虎终如何。此碑七百余年久，曾入虞山孟津手。附骥谁知已续貂，文采风流付刍狗。磨兮不磷涅不淄，芒寒色正典诰辞。淋漓元气自往复，可式浮诡抚衰疲。亦有生斋今守藏，示我遗碑遥怅望。二童一马万人环，天下安时注意相。  

***袁棠***  

袁棠，字甘林，号湘湄，吴江人。嘉庆丙辰举孝廉方正。有《秋水池堂诗集》。  

***楼台***  

楼台缥缈树周遮，小径蘼芜一道斜。春色重门深锁住，不知开过几番花。  

***胥江舟次赠蒋伯生***  

回乡仍作客，旧业已无家。公子衣犹葛，高堂鬓欲华。方舟留夜话，孤烛照天涯。挥手愁明发，纷纷散晓鸦。  

***寒翠石***  

此石不能语，前朝事丛残。清游亦陈迹，逝水无回澜。在旁孰知状，汝著冷眼看。何当抚入图，挂壁生苍寒。  

***写溪楼迟客图系之以诗***  

高树生秋声，孤村断人迹。峰寒不作云，重叠见山脉。冈绝沙句连，游目杳无极。晏坐水边楼，明灭数帆席。谁从烟外指，人家住寒碧。美人期不来，幽景足可惜。拈笔写荒寒，斜阳澹将夕。  

***扬州官舍赠徐稼庭司马***  

判醉为君尽一卮，梅花水部有新诗。蜀冈二月春堪画，社日东风雨似丝。官位已看黄绶贵，交情还记布衣时。故人分俸寻常事，郑重平生鲍叔知。  

***印鸿纬***  

印鸿纬，字庚实，宝山人。嘉庆丙辰举孝廉方正。有《石唯庵诗钞》。  

***翁海村见过出示近著并悉金石之富***  

胸次恢恢万卷蟠，对君方愧著书难。残年何意联今雨，一晤居然证古欢。龙简惜无神为守，馆坛闻说字犹完。听莺居外春波暖，尚拟来游尽借看。  

***寒夜周海民过宿出示梦槐吟稿戏赠***  

照壁昏黄一瓦镫，萧然家具冷于僧。问伊蹋遍槐安道，此段荒寒梦未曾。  

请缨雅许附元戎，心胆嵯峨百战中。即此便当倾我辈，不须重问楚人弓。  

***朱彭***  

朱彭，字亦篯，号青湖，钱塘人。贡生，嘉庆丙辰举孝廉方正。有《抱山堂诗集》。  

***秋夜闻潮***  

钱塘形胜古莫比，曲江名从枚乘起。一日秋潮两度来，满城人住江声里。吾家恰在吴山旁，楼高遥见江云黄。夜永镫昏群籁寂，耳边忽觉来洋洋。初如春雷乍起蛰，殷殷填填声未集。旋疑铁骑金戈奔，荡摇地轴翻云根。冯夷击鼓浩呼汹，想见一气浮乾坤。近闻海上烽烟逼，楼船风闪旌旗色。武备虽修盗未平，出没波涛颇难测。安得壮士缚长鲸，灌燧销锋静不惊。老夫作罢河清颂，高枕江村听此声。  

***袁钧***  

袁钧，字秉国，一字陶轩，号西庐，鄞县人。拔贡，嘉庆丙辰举孝廉方正。有《琉璃居稿》、《瞻衮堂集》。  

***黄仲则景仁自太平来新安留试院月余将有武陵之行诗以赠别***  

忆昔相逢岁在丑，五载天涯惜分手。如何复此客中别，小住怱怱未为久。君家旧在东海东，君才矫矫如游龙。独怜孤贫亦如我，打包行脚身飘蓬。飘蓬一去知何处，风雨西泠梦中路。锦囊收尽好山川，邮筒定有惊人句。少陵已往谪仙死，后之作者竟谁是。韩门张李苏秦黄，同学故人望吾子。我辈行藏不可常，侧身东望天海长。那堪去住同为客，辜负桑榆爱日光。  

***城南观荷***  

幽意每不惬，独行谢朋俦。今朝暑未退，且作城南游。城南古胜地，漫漫隐林丘。下有采莲人，莲花过人头。水涨一痕碧，香浮数顷秋。参差互相望，衍漾分平畴。好风穆然至，解袂临清流。即此得间旷，终日忘淹留。高兴会有尽，飞光忽我遒。暝色送归棹，明月非所求。  

***罗觐恩***  

罗觐恩，字汝勤，石屏人。贡生，嘉庆丙辰举孝廉方正。有《卧游草癯禅集》。  

***晦夜荷塘小泛宿杨氏水庄***  

宿鸟定烟林，幽人还独往。云昏潭影见，潮静秋空响。芳酒引荷筩，高歌击兰桨。不知凉露重，第爱香飙爽。渔庄认火归，苔磴缘云上。万象方沈冥，孤怀倍虚朗。神清无凡梦，地寂多远想。何处识元音，风林入心赏。  

***坡头甸暮行***  

绝岭高无极，林昏尚独攀。乱云孤客路，落日故州山。古道谁庐旅，荒亭少抱关。蛮音殊不辨，远火翠微间。  

***春初怀友人北上***  

祖道还如昨，芳年已暗过。离群春梦少，卧病雨声多。暝雪黔山路，条风汉水波。相思逐归雁，先尔渡黄河。  

***余庆远***  

余庆远，字<王景>度，安陆人。诸生，嘉庆丙辰举孝廉方正。  

***箐口***  

我行久入云，岂必爱泽薮。高风吹我衣，乘云入箐口。乍临深无底，黝竁漏清湫。徬徨不可陷，箕踞一搔首。日升射氤氲，循环窨如甊。箐外势建瓴，箐口{穴留}开牖。木栈俯鹊巢，高风等培塿。循壁下绳梯，狼狈携仆手。侧身辞岊陬，盘辟转层坳。人拟投渚鹤，马同窜穴<鼠卯>。得势忽轻逸，如坠拂垂柳。飘摇到山陴，奇情得未有。惆怅亦何为，此游将不朽。  

***王志湉***  

王志湉，字干波，华州人。嘉庆丙辰举孝廉方正。有《<王雩>琈山房诗稿》。  

***送杨春州之皖***  

烟水一孤舟，知君作皖游。客心溪碓转，世路布帆浮。弱弟撑家累，衰亲抚稚忧。区区衣食事，奔走入羁愁。  

***癸酉九日清凉寺登高***  

霁日登高按一觞，安排眼界入清凉。雨深石井泉心绿，秋到僧楼树顶黄。簪菊每教怀杜牧，题糕端底让刘郎。满筵丝竹歌明月，留与山中说酒狂。  

## ●卷一百十六

***杜堮***  

杜堮，字石樵，滨州人。嘉庆辛酉进士，改庶吉士，授编修，官至礼部侍郎，加尚书衔。谥文端。  

***问渡***  

问渡燕郊去，风声沙岸头。浮云连紫塞，旭日乱春流。土齧将穿石，桥编不系舟。守臣怀利济，何以赞良谋。  

***望夷齐庙***  

连山西北鹜，两水东南流。俯仰极千里，今古同一丘。悲歌及黄农，抗节怀商周。斯人顾遐逝，大道日沈浮。丛祠俨冠带，万禩轻王侯。岂无兰鞠荐，尚恐薇蕨羞。念兹三叹息，天地良悠悠。  

***留题孤竹山堂***  

紞如楼鼓对斜晖，行笥重翻换祫衣。山色绕垣随马去，鸟声隔户送人归。瞢腾暗觉春风老，慷慨空惊壮志违。明日傥寻辽海梦，绿杨城郭又依稀。  

***鸡鸣山短歌***  

饮马下白登，挥辔出开平。每有早行人，至此闻鸡鸣。岧岧飞狐岭，黯黯沙城戍。亦有投止客，夜听鸡鸣去。鸡鸣星始稀，寒霜拂人衣。关河不可极，游子常怀悲。鸡鸣天下晓，西风吹白草。行路古今难，人共沙场老。  

***癸未十月再至石门观瀑布***  

长风渺渺送行舟，乘兴来观百尺流。界破青山终古色，做成红叶十分秋。仙心辄欲骑黄鹤，宦海无因狎白鸥。却忆年时抛盏去，几回选梦到僧楼。  

***瓯江曲***  

江波滚滚去如箭，下滩正急上滩慢。江树十月红如花，西边翠竹东白沙。山脚断崖山嘴路，人家半在山腰住。一峰落叶一峰云，日日开门阅朝暮。朝朝暮暮往来舟，前日少年今白头。白头人去少年在，山青青青江自流。  

***入剡***  

秋霜下南国，红尽江边树。终日不逢人，十月剡中去。  

东船与西舫，橹声如秋鸿。对面不得语，回帆各趁风。  

***江心寺***  

寂寞江心寺，英灵尚在无。兴亡千载事，忠义几人俱。突兀田横岛，飘零赵氏孤。吴山重回首，遗恨失雄图。  

***朱方增***  

朱方增，号虹舫，海盐人。嘉庆辛酉进士，改庶吉士，授编修，历官内阁学士。有《求闻过斋诗集》。  

***相见坡***  

四夫前导牵以縆，升者四耦偕之登。二十四足相凌兢，如螺旋然如猱升。又如脱鞲扬秋鹰，忽然置身碧云里。凹凸一峰对面起，中阻深谿不见底。当其盘折山之趾，两坡相距几百里。至此祇隔尺有咫，可惜盈盈阻一水。彼峰行人以手招，此间舆者声嘈嘈。相望不愁延颈劳，罡风簸荡车摇摇。青天甚近风逾骄，吹堕彼山良足豪。自是造物巧布置，忽远忽近眩人意。故乡回首青山多，相见相见奈尔何。  

***昨宿镇远馆舍风景殊佳惜未留题作一律补之***  

顿教一宿恋空桑，旅梦犹牵潕水阳。远縠碧生谿口渡，斜晖红上寺门墙。凭谁罨画携行箧，无此湖山惜故乡。祇怅烟云容易过，雪鸿踪迹太怱忙。  

***方振***  

方振，字容斋，南昌人。嘉庆辛酉进士，改庶吉士，授编修，历官侍读学士。有《少悟斋诗集》。  

***安仁县***  

蕞尔城三里，悠然水一湾。波添贵溪雨，云起建昌山。俭俗鸡豚少，耘时市井间。数声烟外听，渔唱夕阳还。  

***园中课小童芟草移石***  

早知穷有命，底事逐征尘。此日濠梁意，几年湖海身。草除遮路棘，石露隔帘皴。拟待重阳问，黄花莫笑人。  

***袁名曜***  

袁名曜，字道南，一字岘冈，宁乡人。嘉庆辛酉进士，改庶吉士，授编修，历官侍读。有《吾庐草》。  

***德州夜雨***  

夜阑烧烛短，雾淞暗河天。带雨数声雁，鸣筝何处船。岁时惊久客，哀乐感中年。剩欲闻鸡舞，潇潇澈枕边。  

***刘彬华***  

刘彬华，字藻林，号朴石，番禺人。嘉庆辛酉进士，改庶吉士，授编修。有《玉壸山房诗钞》。  

***过飞来峡***  

二禺七十有二峰，峰峰乱削青芙蓉。飞崖壁立互撑拄，屹若双阙排珠宫。浈江北来势一束，水随山罅弯环通。伟哉造物信瑰异，日南妙境开鸿濛。我从珠海浮征篷，入峡喜见波浺瀜。天光云影荡朝旭，一涤廿载尘壒胸。须臾森悚竖毛发，众山{穴叫}窱号谷风。深林障日蹲虎豹，怒湍激石掀鱼龙。江神怪我行怱怱，指点兰若寻仙踪。当年飞来岂偶尔，定有风雨云雷从。如何神工失守护，顿令一角遗云封。由来海峤事多幻，浮山逃石毋乃同。香台飘缈烟峦中，联娟修黛环帘栊。轩辕帝子渺然去，不闻阬竹空闻钟。幽栖吾欲架深广，却愧踪迹犹萍蓬。诗成一笑且携棹，名山挂席焉能穷。  

***晚坐***  

槛外花无语，云边鸟自归。月痕依树淡，山影到窗微。酒得醒时趣，诗寻静者机。高轩漫过访，容易扣柴扉。  

***王以铻***  

王以铻，字古彝，归安人。嘉庆辛酉进士，改庶吉士。  

***登第一山***  

层山窈窕削芙蓉，灵秀真于此地锺。急雨声飞晴涧水，洪涛响落碧岩松。鹿穿红叶林间去，人在斜阳洞口逢。竟日逍遥浑不倦，茅庵忽打暮天钟。  

***张井***  

张井，字芥航，肤施人。嘉庆辛酉进士，官至河东河道总督。有《二竹斋诗集》。  

***送铜鼓藏焦山纪事***  

我有汉代之铜鼓，来自南昌司马家。蛮风瘴雨几何载，鞚骨完好无缺瑕。阔径三尺高杀一，三叠微学蜂腰洼。鼓心隆起俨棋局，周遭怒踞六虾蟆。腰垂四耳便索贯，其中空洞下口奓。黝然古泽光可鉴，通体细缬牛毛花。恨乏款识纪年月，定伏波耶诸葛耶。二竹斋中充清供，偶逢过客出矜夸。常恐神物工变化，不甘闭置羁笼笯。忽忆焦山擅名胜，中藏古物颇纷拏。周汉二鼎最奇绝，得此踵事或增华。梅溪老人笑绝倒，云此位置真不差。岂知此语有漏泄，山灵日夕思拜嘉。坐使诗僧屡问讯，前言欲食愁揄揶。一朝决计送汝去，不须堕泪随风斜。东过广陵下扬子，扁舟两桨声咿哑。千年老铜足精气，蛟龙未敢轻要遮。天吴潜逃鼋鼍徒，鲛人泣窜奔虎鲨。布帆安稳到初地，山中童叟拍手哗。诸天龙象大欢喜，紫衣前导随袈裟。三熏三沐好庋阁，幸少泥藓劳剔爬。钟鱼斋鼓共晨夕，障幕那无金绦纱。时有寒芒逼牛斗，莫放光怪惊麕麚。当时链铜采赤堇，阴阳供炭龙火加。雷雨晦冥降神异，亦如欧冶成镆鎁。铸成此鼓寄威信，要息民夷争犬牙。大胜草龙要誓约，底须歃血刑豚豭。赛神合乐醉且舞，峒丁谿女纷击挝。方今圣治旷无外，梯航冠带通幽遐。坤维炎徼在庭户，芦笙欢沸喧铜琶。此鼓投间供玩赏，何如祓濯归耆阇。八德水与洗兵气，忏除凡浊袪尘沙。摩挲免叹在荆棘，听法或证波罗伽。吐吞潮汐浥神雾，沐浴日月涵云霞。佛天不老山不灭，铜鼓之寿其无涯。  

***蟠龙丈人歌和云汀制府***  

我闻拓格之松日月所出入，直与元气通呼吸。亘古独立大荒中，世人何曾见针粒。又闻负郯岩前松，龙鳞半空夭矫如有神。云幢星盖俨侍从，仙灵荒忽难具陈。何如东海大松近郊甸，撑空卧波人共见。劫灰兵燹几推排，此松龙颜终不变。我未见此松，诵诗复披图。倏觉寒风谡谡生座隅，奇姿谲熊不可以思议，纵有妙手难描摹。松身拳曲才五尺，平分两榦各奇绝。一榦横走学长虹，势欲东窥尾闾泄。舒肱探爪似与骊龙争，瘦骨枯缠万年铁。忽然夸多斗靡怒发千万枝，盘郁玲珑互纠结。其一下趋欻上拟，亦分两株逞恢诡。斗屈右臂如弯弓，如柳三眠更三起。又如常山之蛇击其中，首尾回环相角犄。一松幻就百龙身，游戏神通乃至此。吁嗟乎，此松之奇天下无。大如山河分两戒，细者须鬛璎珞珠。蜿蜒诘曲无相不具足，怖伏鲸犼奔天吴。赠之蟠龙名，奉以丈人号，风过掀髯应一笑。借问丈人年，依稀记在商周前。应是当年大禹治水驱龙走，一龙偃蹇不肯受。作使风雨直到海东头，蜕形化作支离叟。宇内艳说黄山松，最奇一株称卧龙。田盘山中多偃盖，每邀龙辇夸遭逢。此皆苍古世无比，莫与丈人论甲子。洞庭龙威尚恐肩随，穆隥秦封云礽耳。噫吁嘻，古称寿考多不材，似尔变化何雄哉。苍生霖雨有人在，偶贪高卧非衰隤。君不见海滨昨夜风雷厉，丈人又作拏云势。  

***黄石斋先生手书周忠介公神道碑墨迹卷***  

后死文章贵，先生志节同。千言写孤愤，一卷得双忠。事去天如梦，悲来笔有风。想当挥洒处，嚼齿恨无穷。  

***邓廷桢***  

邓廷桢，字嶰筠，江宁人。嘉庆辛酉进士，历官闽浙总督，罢起，授甘肃布政使、陕西巡抚。有《双砚斋诗集》。  

***召伯湖***  

召伯湖千顷，鸣榔处处闻。沙痕随岸尽，帆影隔堤分。雾重湿如雨，鸦多飞作云。联吟兴不减，把酒话斜曛。  

***嘉岭山寻范文正公读书处***  

乙亥二月月几望，捧檄延州度千嶂。马头忽现嘉岭山，大字摹崖屹相向。怪螭蟠屈瘦蛟舞，乃是龙图老子之笔仗。闻道当年帅此邦，屡蹑巉岩寄幽旷。手持蠹简揖山灵，一种清虚恍来贶。我览公书心已钦，我思公迹神逾王。初为运转副夏竦，继以曹郎扼边障。罢榷招流亡，营田省输饟。坚壁老敌师，焚书斥贼妄。一十二砦唇齿联，万八千军虎貔壮。威名不屑淮阴韩，盛德应同丞相亮。坐使西人破胆惊，却马回戈不敢抗。岂知公余示整暇，啸歌更踞兹山上。方悟胸中数万兵，都由五千拄腹撑肠相酝酿。我来登山寻旧迹，岂有遗民足谘访。山前闻清钟，山后发樵唱。摘星无复矗，危楼古井空余白云漾。嗟哉九京安可作，仰止高山意怊怅。他年青鞋布袜游圭峰，定从雾阁云窗覯真相。  

***玉泉院***  

缭垣低连蜷，曲廊深{穴叫}窱。楼頫平川远，山压孤亭小。微风生古木，薄霭暗疏篠。来游及青春，光景媚清晓。岚气不可逼，仙掌视缥缈。安能蹑莲峰，长啸出尘表。  

玉泉声潺潺，直向螭口泻。雹霰落空际，琴筑响阶下。文甃碧苔浅，小彴断虹跨。瀺灂鉴毛发，蜿蜒过廊榭。岩杏含新苞，照影开娇姹。我思酌匏尊，更向道人借。  

希夷辟洞天，云护石龛邃。青牛入关后，复此仙迹异。堕驴有真识，化蝶示幽寄。巾拂无纤尘，须眉映空翠。我欲从之游，窥破元关秘。先生为余言，能觉乃许睡。  

***登镇北台***  

三边烽火无惊日，我辈从容上此台。震耳河声穿峡走，荡胸云气压城来。平芜壁垒军容在，小队弓刀猎阵开。盛世未应忘设险，登坛飞将要储才。  

***过定州***  

绁马中山尚戴星，侵寻晓色散林坰。平沙直走滹沱白，远岫遥连上谷青。盆石祇今留雪浪，毡椎何处觅兰亭。煎茶孤负花瓷好，为报邮签不肯停。  

***渭南遇雨***  

白杨风里雨潇潇，古驿泥深路转遥。却忆到家时节好，隔江红树过江潮。  

***刘黄头行***  

堂封马鬛何年毁，平楚苍凉暮烟起。野人劚地闻登登，片石规方土花紫。谁与劚者刘黄头，一丁不识锄不休。村学蒙师辨点画，拂拭谛视文钩辀。最后分明字十二，千三百年乃出地。大书深刻黄头名，拍手哗然称怪事。太守嗜古兼嗜奇，闻之亟令施毡椎。文体犹余六朝习，书法秀整真唐碑。长沙后人有淑媛，冰雪空闺泪如霰。半世枯骸讬外家，一抔浅土辞乡县。作志先计发冢年，数虽小误名则传。何物黄头细民耳，应谶乃在千秋前。我云此事安足怪，傅会神奇毋乃太。才人作意夸精能，造物无端弄狡狯。冰泮滹沱石墨新，人间知有贾夫人。他年集古重编录，更与黄头记夙因。  

***九日集抱瓮园赋诗甚欢翼日乃大风雨用惜抱轩集中猎日次重九诗韵柬异之***  

侏儒饱死笑臣朔，岂识天机谢彫斫。吾侪相求重声气，不与嚣嚣竞风飑。各从颔下抱骊珠，那肯怀中藏鼠璞。舒州山水本奇绝，我与君来锡双卓。昨逢重九秋气清，共款园扉无剥啄。登高姑一陟附娄，矫首龙山青黛扑。风吹皂帽歌乌乌，我亦相从如猎较。文昌昭谏蹑迹至，筮得朋簪手重握。陆玑草木剧纷纶，郭璞虫鱼更斑駮。须臾客去余就睡，江上西风动清角。明晨急雨寒潇潇，云气苍黄湿寥邈。侧闻先生夜无寐，吟声非梦亦非觉。阴晴未许周髀算，悲愉有似迷藏捉。旷观区宇解先忧，頫睇缥缈嗤独学。作诗摩垒再致师，酬答勿辞朋友数。  

***赠林心北***  

冰天随侍鞚骄骢，帕首靴刀尚丱童。犀角定应他日贵，豹斑谁复此郎同。政如渡海携苏过，时以通家候孔融。不碍士龙多笑疾，老夫甘作晋司空。  

***癸卯闺秋被命东归少穆尚书以诗赠行次韵卻寄***  

秋净天山正合围，忽传宽大许东归。余生幸保精魂在，往日沈思事业非。遇雨群疑如并释，搏风独翼让先飞。河梁自古伤心地，无那分携泪满衣。  

事如春梦本无痕，绝塞生还独戴恩。未必茝兰香共揽，要留姜桂性常存。百年多难思招隐，半壁殷忧敢放言。此去刀镮听续唱，迟公归骑向青门。  

***甘州***  

自别酒泉问张掖，直迎弱水下删丹。九州地到流沙尽，两戒山连大漠寒。度土司空怀德远，登坛飞将叹才难。开元旧曲声悲壮，拟倩曹纲妙手弹。  

***少穆被命还朝以诗二章迎之***  

高皇拓地越乌秅，圣主筹边轶汉家。拟向轮台置田卒，特教博望泛秋楂。八城户版输泉赋，千骑旃裘拥节华。载笔他年增掌故，羁臣乘传尽流沙。  

夔蚿心事最怜君，燕羽差池惜暂分。宣室忽闻新换汗，霸陵真起故将军。春风远度天山雪，卿月重依帝阙云。往岁诗篇盟息壤，道周相候慰离群。  

***潘恭辰***  

潘恭辰，字抚凝，钱塘人。嘉庆辛酉进士，改庶吉士，授编修，历官云南布政使。有《红茶吟稿》。  

***西湖春词***  

丝丝社雨湿湖涯，簇蝶罗裙小队偕。一径蘼芜春不扫，风前齐试踏青鞋。  

酒家半住绿杨津，日日湖头采紫莼。画出醉乡烟景好，柳花风满一帘春。  

***琴坞旧庐钱别频伽兼山各赠一诗***  

枫落吴江可柰何，布帆此去又烟波。新翻艳曲和凝老，旧领狂名杜牧多。一剑耻为州将客，三杯应入饮仙歌。灵峰瀑雨韬光竹，好待春风约再过。  

不须涕泪洒江皋，二十吴郎气自豪。万里久随山简马，一官剩有吕虔刀。当筵且共倾三雅，对客犹能诵六朝。好去临歧莫惆怅，虞山落叶晚萧萧。  

***叶绍本***  

叶绍本，字仁甫，号筠潭，归安人。嘉庆辛酉进士，改庶吉士，授编修，历官山西布政使，降鸿胪寺卿。有《白鹤山房诗钞》。  

***吴江城外***  

艇子呕哑日未午，枫林叶落碧烟平。湿云过树不成雨，溪水放田时有声。疏竹阴边开野寺，寒芦尽处见江城。鸱夷旧迹今何在，湖上青螺几点横。  

***枫桥柬朱蔬坪太史***  

吴江霜冷泛疏篷，为访苕西玉局翁。隐几公方注秋水，开轩人似坐春风。寒山钟断枫千树，老圃香浓菊一丛。回首旧游清兴在，画船镫火月明中。  

***淞江道中***  

江晚归舟疾，风帆半整斜。鸭头浮碧涨，鱼尾落红霞，棹转山移影，潮来岸没沙。莼鲈犹此地，怀古一咨嗟。  

***题朱笥河先生游玉华洞诗卷***  

镡剑多名山，{穴叫}窱富岩洞。真灵所窟宅，倏诡等凿空。金羊立而娭，石蜧蟠且羾。华鬘现佛国，银岛辟仙栋。中天月常皎，太古雪不冻。其他狡狯状，如入大罗梦。一一象逼真，目眴神欲瞢。将溪峰万叠，游者每停鞚。天恐东南平，搏攫为此弄。秘钥何年开，舆骑笑一閧。朱公香案吏，才思吐白凤。轺乘偶经行，云龛探鸿峒。芒鞋忘冠盖，弗惮踏烟霿。遂令华阳天，奇景笔端贡。文参绛池奥，语压韩陵重。澜翻二千字，字字烂锦<巾冢>。真书更奇绝，诘屈句难诵。商尊铸辛癸，猎碣发秦雍。三者皆不刊，精镠巧磨砻。洪维作人世，藜阁储才众。一代数儒林，大兴两伯仲。当时名誉盛，倾倒及傔从。持衡迭交替，海内推二宋。椒花古吟舫，巾屦互错综。戴斗望奎躔，颋说文阵统。相公业更隆，霖雨国钧用。翘材启黄阁，鹤发传迈种。贤哉竞爽哲，盛节惊愚憃。谁识廿年来，道山尽云封。安期炙不归，岘首碑堪恸。此卷几流传，金题委荒<阝虫>。蜗涎与蠹蚀，奇句孰吟讽。姜君泉山彦，瑚琏卫子赣。当年坐春风，树楷有余痛。辛勤搜故纸，欢若获宝瓮。完璧付装池，天衣补无缝。此意真古人，青蓝见诚衷。我忝通门谊，冰署后尘颂。奉命使炎陬，复此糜清俸。堂钦韡雅题，石志笥仟供。所惭凡鸟姿，云表那腾。灵威披古简，快饷益智粽。再拜荐寒泉，仙云照璚{匚赣}。  

***大玲珑山馆消寒第三集梧门学士出示所藏顺治壬辰乙未戊戌三科进士履历辄作长歌题其后***  

梧门先生雅嗜古，奇书蠹简无不搜。冲寒车骑忽过我，示我陈帙光盈眸。名经千佛罗秘册，三科蕊榜群材收。顺治壬辰越戊戌，里居甲第详部州。英雄入彀千二百，一一标注某水丘。出何经房系何氏，细字件系如蝇头。护儿之儿苏环子，亦有家学承箕裘。简长盈尺博四寸，麻沙版样梨枣锼。高升书肆志新刻，红笺色黯犹风流。忆昔先皇创洪业，威怛薄海来共球。武功既燀文治盛，鹤书凤诏驰遐陬。登扬往往得奇杰，外为方召中伊周。即如此编志姓氏，范汤伟望谁与侔。其他公辅尽硕器，黄冈孝感推殊尤。渔洋老人况词伯，后先韡鄂葩华抽。流传有数信非偶，明德要使辉千秋。紫阳信国两名录，后人珍惜同琳璆。古今贤哲总一辙，那以轩轾均釽钩。年年雁塔数百辈，孰似此帙名炳彪。愿公珍重缄藤笈，虹气夜夜彻斗牛。  

***涵秋阁晚眺***  

幽居乍卜六街南，云影萧疏日影含。浓绿四围天一角，危青半挹岭千穇。软尘到此都如洗，野然间来最足耽。却愧山人抛世网，谿藤贪写富春岚。  

***孔昭虔***  

孔昭虔，字元敬，号荃溪，曲阜人。嘉庆辛酉进士，改庶吉士，授编修，历官贵州布政使。有《镜虹吟室遗集》。  

***江南道中***  

雁声吹过古徐州，又向江湖叹敝裘。两岸菰蒲萧寺晚，一鞭风雨乱山秋。天涯作客悲王粲，逆旅何人识马周。惆怅年华同逝水，夕阳无语自西流。  

***车中偶成***  

城角寒烟冷暮鸦，乱山霜叶锁残霞。夕阳影里人家晚，秋在一村荍麦花。  

***马宗琏***  

马宗琏，字器之，又字鲁陈，桐城人。嘉庆辛酉进士。有《校经堂诗钞》。  

***登景州塔***  

浮图层级郁崔嵬，隋代开皇计丈栽。佞佛六朝馀舍利，登高四面接云霓。水从白马河中出，山自卢龙塞外来。沧景风烟连北地，几经节镇失雄才。  

***雷州陆公泉***  

蛮烟瘴雨倍思家，汲水闲烹顾渚茶。似到秋深无客至，海桐花放日西斜。  

***送孙觉才归无锡***  

十年京洛无知己，花市槐街喜接踪。江左声华推谢凤，汝南月旦重荀龙。梁溪夜鼓烟间棹，萧寺春寒日暮钟。莫为田园羁骏足，待君同看掖门松。  

***八月四日与左良宇叔固方展卿由胜溪入宋家岭畅览龙眠山色月出始归***  

故乡山水区，循途洽幽尚。古木极阴森，层峦分叠嶂。履石渡潺湲，荇藻微纹漾。峭壁傍回溪，争奇不相让。过岭见平畴，樵风忽轻扬。阴阳蓄异形，耳目益昭旷。若匪入山深，孰辨峰殊状。唐宋善游人，题名互相望。倏忽千百年，见者倍惆怅。盛会难再逢，高咏庶相抗。  

***自朱庄往皖城效放翁体赠愚谷***  

久羡山村乐事赊，柴门几日驻征车。兴酣自饮鸡鸣酒，午倦频烹雀舌茶。雨岸夕阳飞宿鹭，隔林红叶噪归鸦。诗情不为游踪减，拟向江头看晚霞。  

***斋中偶作***  

洙泗传六经，精义备搜讨。如悬日月光，斯文常皓皓。藏书鲁壁中，简策幸完好。西京家法严，师承原大道。刘歆《七略》存，穷源供参考。郑氏守遗书，东都仗一老。障泽回狂澜，疏川跨行潦。六代南北分，无敢妄摛藻。柰何异说兴，新学逞臆造。古义日以湮，先泽日以槁。盛代首崇儒，琳琅分派蚤。汉世重石渠，隋书耀鸿宝。宏博遍儒林，述造付梨枣。深邃迈宋唐，再见中天杲。  

***怀王伯申***  

太乙频看降紫庭，刘歆再世阐全经。淮南久建藏书室，蓟北还依问字庭。一径草深烟漠漠，六街花落雨冥冥。何时共翦西窗烛，金石遗文证鼎铭。  

***题侯贞友画兰***  

采兰搴杜若，仿佛到潇湘。之子江南住，空山正夕阳。余情甚芬美，片石亦苍凉。建业秋萧瑟，谁堪共举觞。  

***登迎江塔怀胡雒君浙西***  

凉秋景物最凄清，旷览平原爽气生。塔院半天飘梵语，僧廊终夜走江声。圣因月自三潭出，灵隐钟随一雁鸣。此际临风倍惆怅，愁心飞渡越王城。  

***大鸿岭***  

纵目巍峨得胜场，晴霞众壑倏阴阳。地连宣歙标孤柱，江注钱塘此滥觞。朝日鲸波开蜃市，晚烟人语出羊肠。村严虎警勤宵柝，旅舍挑镫夜倍长。  

***黟县道中***  

谷口暝烟生，疑近幽人宅。小草媚秋光，寒潭荫深碧。村舍倏周遭，岩居互开辟。仄径忽旁通，不患前溪隔。淳朴爱山农，悯予滞行役。  

***虎阜寺***  

来访齐梁古道场，寺门新放木樨香。方池月照珠生水，古墓风寒剑拂霜。花石高低围法界，钟鱼寥亮出斋堂。烹茶可继中泠美，天下名泉我遍尝。  

***萧元吉***  

萧元吉，字象占，号谦谷，高安人。嘉庆辛酉举人，官河南知府。有《绿杉野屋诗集》。  

***渑池晓发***  

赵瑟秦声一梦中，会盟台畔五更风。云衔晓日如新月，涧满朝霞饮断虹。营窟门犹分上下，回坡路不辨西东。青嵩碧洛遥相接，回首崤陵夕照红。  

***许州厅事之西小孟刺史辟圃筑山莳花养鱼于其中长句奉题***  

泠然始信御风行，又见云间雁影横。泗水波中千佛塔，万花堆里一书生。英飞小院春常满，鳞养方塘月不惊。回首旧游真是梦，花潭千尺让深情。  

***王泽***  

王泽，字子卿，芜湖人。嘉庆辛酉进士，历官徐州知府。署赣南道。有《观斋集》。  

***自太湖至省宿茶铺岭***  

缺月耿初夕，荒寒野店开。松声一枕落，茅屋万山堆。愁岂扫能去，春还迟不来。思亲今夜梦，已近半程回。  

***周际华***  

周际华，字石藩，贵阳人。嘉庆辛酉进士，授中书，改教授，历官江都知县。有《嘉荫堂诗钞》。  

***送族弟听松赴南河工次***  

相马不嫌瘦，相士不嫌狂。深知此意惟孙阳，得邀一顾终腾骧。天生我才必有耦，牝牡骊黄恣众口。两人白眼一时青，为惜别离重执手。广陵风雨海门波，问君何事趋南河。南河通天入云汉，年年槎客此经过。君驹千里我如何。  

***孙徵君祠***  

岿然乔岳像，耆宿更谁尊。道脉薪传火，丛祠竹满门。著书今尚在，种柳已无存。寂寞南村路，云礽几代孙。  

***乐昌县***  

石桥低跨小山丫，薜荔飘香罥白花。高出一帘云水外，柳阴茅舍夕阳斜。  

***扬州***  

香风冉冉透禅关，水榭云亭紫翠环。我欲传花携酒去，最留人是小金山。  

***潘业***  

潘业，字惕若，号敬亭，鲁山人。嘉庆羊酉进士，官长汀知县。有《听雪山房诗集》。  

***行县夜宿胡民部鹤汀山庄和壁间韵***  

半通墨绶一官微，滋味仍然是布衣。无可柰何甘蠖伏，不如归去羡鸿飞。山衙看竹随流水，别墅停骖送夕霏。纵今尘襟能暂涤，梦魂犹自恋彤扉。  

***张琼英***  

张琼英，字鹤舫，永丰人。嘉庆辛酉进士，官饶州教授。有《采馨堂诗集》。  

***读黄文节公诗集书后***  

天籁荡空虚，风骚豁门户。韩苏譬齐秦，李杜角晋楚。代兴得涪翁，三驾复牛耳。蹠河巨灵掌，砉月老人斧。海浴鹏噣褰，峡劈蚕丛阻。珠丝九曲引，石髓五色补。空山瘦霜骨，僵竹卧龙虎。时涌梵王音，清泉杂风雨。直证南宗果，讵独西江祖。七叶本一花，草堂实宗主。性情植之根，苍雅藻其宇。真宰苟不存，敝帚成枯腐。当时瓣香众，羊昙秀驹父。舍人实区区，祧苏以配杜。一鹗岂不贵，颇厌喧百羽。吾道纷骑墙，知非公所许。庐阜与峨岷，嶙峋相仰俯。或乃讥旁仄，索瘢到媌姱。穷子诧珠金，蓝缕妒纂组。谁知良工心，惨澹阅千古。惜哉六百年，传衣竟谁与。漫漶鄱阳本，寥落青袖谱。新编北平校，面目复真睹。来者谅不诬，蒙姿实愧鲁。天涯抱残箧，乡先见风矩。安得双井泉，为我浣肺腑。  

***浔阳舟次望庐山白雪***  

挂帆入海口，湖波生绮纹。风日澄秋楚天霁，遥见庐山之白云。群山合沓迷前后，云气滃濛挟之走。一峰忽卷云向空，秀色苍苍接南斗。湿翠洗我眼，晴光莹我心，以手揽之不盈襟。有时绝岭照古雪，冻碧积素疑昆岑。被风吹落飞瀑处，又如银河濯练皎皎垂千寻。山外缥缈犹若此，山中奇绝可知矣。借问谁续虎溪游，后有髯苏前者李。五老仙人衣紫霞，香炉合侍玉皇家。中有瑶草间丹砂，安得风马随霓车。朝游沧洲暮蓬莱，飘飖太虚戏九垓。卻骑白鹿归山来，笑揖匡君亦快哉。  

***访欧阳厚菴张铭之徐南溟戏为口占***  

空斋局促如猬缩，羡汝同心不幽独。长筵离坐已成参，得我定须周四角。入门倒裳无所迎，亦无咿唔诵经声。一人钞书手不缀，墨花恣染鹅毛雪。一人偃蹇竹方床，炉香幽幽龟息长。一人若睡若不睡，枕落蠹书惊客至。我观诸子熊各殊，于中何者可置吾。伟哉万物適其適，迳取东窗白玉壸。  

***宿山寺***  

梵宫人定后，残夜寂无哗。铃语檐风细，帘钩山月斜。繙经心自息，吟句手还叉。明发新桑下，茫茫三宿赊。  

***同乐莲裳夜话***  

凉宵虫响急，离绪酒肠牵。话雨人如梦，开帘月在天。鹤擎秋影瘦，花湿露香偏。又下淮南叶，秋风正悄然。  

***小室***  

氤氲手炷古炉烟，行药摊书自在便。间里睡乡无一事，觉来人境似千年。花林影地风摇动，沼水涵空月定圆。驰访海山终未易，寥寥小室有诸天。  

***客馆***  

官馆因间得醉频，山风消暑觉诗新。眼前事过皆为化，胸次秋清岂异春。便与苍松为野友，应胜皂盖作官人。白头一榻刚凝梦，花气醒禅月满身。  

***汪仲洋***  

汪仲洋，字少海，成都人。嘉庆辛酉举人，官钱塘知县。有《心知堂诗稿》。  

***武连驿用陆放翁韵***  

蜀道前期又后期，文章得失总难知。三秋客思连云栈，万里乡愁两鬓丝。残照满衣归店早，乱山围梦到家迟。鸡声未唱人争起，可似金门射策时。  

***小剑山***  

只疑云欲飞，不知山势峭。潇洒出清挺，孤立更娟妙。银汉淬寒锋，锐利不可鞘。划破漏天漏，娲皇补不到。绝壑凝元阴，万古雪如缟。自从天地开，日月光未照。山鬼与木客，隐隐杂啼笑。安得壁上行，绝顶访祠庙。  

***五丁峡***  

我家上清峰，来从青天上。手扪参井光，四顾神何王。訇然开剑门，群山绿如浪。十日披烟岚，所至意皆当。打头横绝崖，忽与行人抗。引领千仞高，不辨峰背向。卷地生潮声，滔滔水名漾。策马随飞湍，始见峡门壮。砅崖裂苍玉，一隙露开放。螺旋而蚁穿，怪石相偎傍。就下稍宽平，江流不肯让。摩空扬巨刃，五丁殊奇创。想当开凿时，风雷争簸荡。美女颜妖娆，金牛气凄怆。试问商周前，飞越更何状。  

***观音碥***  

瓮里嵌天光，四围是积铁。我从壁上行，盘空数十折。嵯岈千丈峰，突如云出穴。猿猱失攀援，鹰隼愁飞越。堂堂贾中丞，手持天上节。纵火烧砅崖，横腰凿一缺。怪石当人头，补天悬破裂。赪霞飞不去，丹嶂扪犹热。飞瀑溅石梁，浪花冻成雪。流为百丈潭，无风自澄彻。山回人亦转，划然风景别。岁晚行路难，吁嗟心兀兀。  

***孟津渡河***  

谁将银汉泻昆仑，九曲风涛渐不浑。龙马千年开北戒，乾坤一线划中原。当时白璧沈秋水，隔岸青山近孟门。便欲乘槎天上去，支机摩访旧题痕。  

***题惺甫夫子西行草后***  

西游不肯变商声，日有新诗当纪程。贡马使来光禄塞，射雕人住受降城。周家遣戍多风雅，汉室屯田用老成。听到笛中吹折柳，黄河源上望燕京。  

***燕然山***  

燕然山色郁苍苍，此地曾为古战场。斑氏才华余史笔，汉家功业半椒房。边城野草连天白，塞上秋云币地黄。勒石不知何处去，也随炎运付沧桑。  

***秋夜柬鲁舆***  

木叶脱如雨，秋声何处风。遥从天地外，吹落寸心中。独夜无长梦，繁星满太空。不知河汉转，引领失西东。  

***夏翼朝***  

夏翼朝，字循陔，一字秫芗，江阴人。嘉庆辛酉举人，官淮安教授。有《螊庐诗集》。  

***莱臧赋赠泰始砖砚歌奉酬长句***  

赤云初卷秋气凉，庭柯櫹椮檐日黄。蕉衫落拓款扉至，泖东野客殊轩昂。螊庐惯羁长者辙，说经论史辞铿锵。商周彝鬲少藏弆，石田数亩资耕穰。绮函髹匣久珍閟，鼠璞什袭嗤疏狂。典午丸泥重陶埴，端逾歙谁评量。士衡嗜古有卓识，摩挲嗟叹长毋忘。审定点画岩电炯，殷勤叩我来何方。李侯昔日辞蓬岛，一封墨绶淮南道。八公山古贮烟霞，廉颇邱荒■粳稻。治谱常怀运甓勤，清吟时伴陶泓老。单骑班春出郭行，间共龛僧事幽讨。墙阴隐起阑干纹，士绣斓斑字完好。长九寸二博半之，晋武泰始十年造。旁有旆人陈黑名，或云督将姑弗考。忆自陈骞镇寿春，千五百年旧城堡。铜驼宫殿尽荆榛，仅余残垒球图宝。笔法古朴苍劲储，东京碑额输精藻。良工手擘墨池云，衙斋花落仙人扫。万重缇纟習寄双鱼，削椟怱怱不暇草。君闻此说心颜开，快斟绿蚁倾金罍。追摹斯籀寘怀衷，习日急走长须来。淋漓大笔媲韩孟，陆离璀璨惊雄才。解注孪孳溯鷇彀<孛殳>，雕缋状貌穷胚胎。五凤五年检汉纪，苏斋辨证岁月该。孙吴宝鼎雁岭出，竹垞跋语尤奇瑰。斯砖缜密无薜暴，蜀师天册元康陪。何人搏士受模范，瓦砾弃掷烟莓苔。虫涎粉蛀耀光采，那肯埋灭随劫灰。新诗琅琅字三百，八砖吟馆同鸿裁。自笑空拈兔园册，缁尘屡染长安陌。石交喜结文字缘，蟾蜍注水摇寒碧。蝌书鸟迹辨模糊，峄山难访秦时石。漫将<立鬲>扁细商量，几能煤麝功勋策。蛟慵螭懒蝗蚓蟠，学书未成手如戟。销尽桑生铁一方，磨墨磨人慨陈迹。刮膜重看砖上文，日日临池望三益。歌罢濡毫写赫蹄，隃麋光射窗纱白。  

***中秋四首和频伽居士灵芬馆韵***  

浙沥宵未歇，古砌吟秋虫。浮云翳朗月，望眼徒朦胧。故园阻长道，揽景区异同。萧瑟怯衣单，披拂怜雌风。幸有插架书，寝馈于其中。黄初暨大历，尚友忻相逢。  

乱峰障淮滨，善稻穀粱记。我来阅五稔，端居祇蕉萃。从游有棻葩，推敲诗律细。檐际有琅玕，积阴新粉坠。良辰正团栾，棣华念予季。何当赁庑舂，鹿车挽椎髻。  

中秋与上元，晴雨无二天。此说太拘泥，印板胡云然。譬如人堕地，通塞难强焉。涂泥轩冕判，讵必关愚贤。蟾光偶匿彩，华镫足清欢。莫徇猥琐辈，随俗为暄寒。  

流光荏苒去，既去还复来。但愿人长久，坡老时低徊。婵娟千里共，穷愁安论哉。坎壈增感伤，怀旧赋八哀。谁著五铢衣，轻举凌尘埃。冰轮十分满，对影酬深杯。  

***宋丈实父学博以家醴谷检讨半舫诗集暨筠庄侍御所纂汉名臣言行录见饷并附佳石属镌私印赋长歌二十韵***  

吾家珠湖两太史，名誉烜赫传神州。棣华竞爽重文苑，如椽健笔今枚邹。微云快婿我执友，怡然相见京华秋。寓书远饷二专集，发函珍重逾琅球。鸿博新诗号半舫，渊明子厚高唱酬。吊古怀贤意苍莽，直与魏晋乐府侔。追和韩苏石鼓韵，木难火齐珊瑚钩。当年衡文赴东粤，药笼参朮殷懃收。我读斯编望洋叹，昆仑源泻黄河流。筠庄侍御粹经术，淹贯史籍无全牛。两汉名臣录嘉懿，发凡起例精校仇。班书范志最闳富，馈贫几册充乾糇。手定禹贡汇览注，已山作序力阐幽。{隐木}括毛傅称善本，铿铿经说童蒙求。此稿萧斋久藏弆，副以兹刻光凝眸。先生归去日无事，但藉著述销穷愁。谢病应同孔巢父，稽古不让李邺侯。贻来绝胜百朋锡，一瓻何用增烦忧，衰年窃笑手腕弱，桃花鱼脑艰雕锼。付与床头捉刀客，细商<立鬲>扁蟠蛟虬。  

***书刘文清公家言长卷后***  

油螺松饼谙乡味，璅屑家言一一搜。缄付月华居士读，不教韦陟擅风流。  

中闺才调更清腴，笔法簪花妙不殊。冀北衡文宵漏永，轻寒半臂寄曾无。  

***萧炜***  

萧炜，字青南，号乙斋，高安人，喜庆辛酉举人。有《乙斋诗钞》。  

***下第出都赴汴梁呈同行胡鲁斋熊芋香***  

日归长策少，金尽更纡徐。苦费中人产，高乘下泽车。休登广武叹，聊访信陵居。吾道癭瓢在，酣歌且莫疏。  

***贵溪谒谢文节祠***  

一书坚却聘，已办首阳饥。慷慨攀髯志，从容卖卜时。江山邻汐社，俎豆并文祠。龙虎苍苍色，千秋拜水湄。  

***焦循***  

焦循，字里堂，江都人。嘉庆辛酉举人。有《雕菰楼集》。  

***佛峪***  

朝从佛峪游，五步一回曲。悬崖愕人意，乱石踬马足。窗收钱角云，树接龙潭绿。安得李营丘，图之馈凡俗。  

***冬日杂吟***  

古墓犁为田，古田筑为墓。消息如川流，逝者谁能驻。村媪无是非，抵掌话今古。村老无礼仪，酌酒辨宾主。捆藁障隙风，掎柯运齐斧。计岁为饔飧，方寸绝城府。随序乐有余，自食力勤苦。  

勤苦在祖父，游情在子孙。粗粝日以厌，视听日以昏。既耻朴陋见，鲜服行市门。市门无藉多，交结为攀援。惟诩饮博豪，不闻田舍言。田舍一朝尽，单孑无饔飧。  

儒者崇空虚，聚徒说心性。莠民亦效之，左道干法令。食芹莫食蛭，食蛭生疴病。事儒莫事魔，事魔绝身命。大道若路然，孝弟重百行。烹肉养尊亲，殷殷告众姓。  

负贩不得意，白头为蒙师。茅堂偻背入，窗纸明朝曦。童子六七人，课余相为炊。瓦盆烧枯桑，一屋春熙熙。珠盘粟米习，杂字券莂宜。扪虱诲不倦，安用风云词。  

***夕阳***  

共道夕阳好，晚来晴更宜。才明半湾水，已上最高枝。雨脚逐云去，虹头饮涧迟。人情知易厌，不肯驻多时。  

***湖村***  

湖村足栖止，两岁觉秋清。霜肃叶还绿，吟高鸟不惊。竞心缘病息，衰发逐秋生。只愿亲身健，年荒亦太平。  

***买菊***  

重阳风雨遍扬州，买得秋花又一秋。说是傲霜吾不信，朝来篱下总垂头。  

***赠渔父***  

烟水菰芦一钓横，偶然相遇说平生。姓名本未传人世，不用逢人变姓名。  

***张兴镛***  

张兴镛，字金冶，江苏华亭人。嘉庆辛酉举人。有《红椒山馆诗钞》。  

***游亭林宝云寺访顾侍郎读书堆洗研池遗迹并读赵承旨宝云寺碑***  

异代名蓝杂市廛，宝云遗额到今传。读书堆上草成带，洗砚池边苔作钱。千载空留华表语，一碑犹识至元镌。从容野衲凭相问，触忤愁心为破禅。  

***寄妹***  

燕山怅望雁南飞，客舍频年忆令晖。别久祇惊时节换，路长定讶信音稀。大罗有梦身空到，上药无成计屡非。何日故园同翦烛，七丝湘水夜深挥。  

***吴文炳***  

吴文炳，字柳门，泾县人。嘉庆辛酉举人。有《香雪山庄诗集》。  

***秋柳***  

长短亭前万柳斜，不堪攀折寄天涯。悲凉关塞萧萧马，冷落江村点点鸦。荒草有情偏惹恨，夕阳何处更飞花。几声断续哀蝉曲，寒倚柴门处士家。  

***曾瑶***  

曾瑶，字玉墀，新化人。嘉庆辛酉举人。有《栗坞残稿》。  

***雨中龙溪道上***  

花时细雨出龙溪，柳絮春风送马蹄。燕子泥融官道滑，鸭头水涨野桥低。破愁当得浇肠酒，望远曾无刮膜鎞。暗数旧时经历处，年年芳草一萋萋。  

***周尔墉***  

周尔墉，字容斋，嘉善人。嘉庆辛酉副贡，历官户部郎中。有《学福楼诗钞》。  

***游潮音寺***  

野寺依江渚，长江接寺垣。晚潮平绕郭，落日正当门。水驿渔镫细，僧寮古佛尊。遥山盘一塔，铃语月黄昏。  

***发孟津渡河***  

西北群山束，黄河势尽东。平沙六月雪，激浪一天风。客鼓中流棹，霞蒸隔岸虹。长堤官柳碧，落日认磨铜。  

***谢椒石观察以移居述怀诗见示即如原韵奉酬***  

诗瓢茗碗一炉香，失马真能泯激昂。入座酒枪招客醉，插瓶花箭任蜂狂。归田未辑欧公录，种树间求郭氏方。休道鸳湖烟水阔，天随可许学农皇。  

***秦镜歌***  

金人十二销戈戟，合欢铸出团栾璧。团栾如月色如霜，阿房曾照银河夕。银河不夜群内宴，蓬莱咫尺通明殿。秦山勒石虽万世，镐池别有神仙眷。可怜徐市楼船去不还，不如镜背双飞燕。飞燕年年海上来，神仙海上应相见。骊山山下锢三泉，虎视六合人长眠。虽携百链照胆去，难从身后照生前。银蚕金雀皆幽穴，含光同作河梁别。土花碧点鹦鹉斑，锈晕红生杜鹃血。何时地市到人间，牧儿一炬功何烈。滴水蟾蜍碧唾壸，茂陵甲帐迺同辙。秦地山河已劫灰，云烟过眼徒徘徊。黄金凫雁皆磨泐，一片寒冰冻不开。祖龙不能自镜镜万世，乃令此镜今日犹尘埃。呜呼帝王之镜在三古，碎铜零瓦终灰土。后人得此转快心，发奁自胜珍璜琥。伴以晋砖砻作研，位置棐几辉窗户。同向萧斋叙古欢，摩挲气作长虹吐。  

***雪霁寒甚***  

良农望岁一年中，天遣琼瑶报屡丰。负郭愧无三亩讬，巡檐喜与万家同。光阴易度间窗马，乡信犹传在野鸿。粳稻东南财赋地，可怜横潦尚酸风。  

***雪霁对南嵩有怀夏三兰修***  

群山挟霁色，闯然落檐际。晨起对烟鬟，粉渍芙蓉髻。此时启南窗，忽忆同岑契。我有素心交，冰雪得天慧。伟抱通三古，游心在六艺。心源浩浩来，意则词尤丽。迢递隔云端，云浓但高睨。我无长房术，千里能缩地。如带有长河，谁能舟楫济。与子握手来，羲娥递四岁。朋簪会合间，倏如舟不系。长安子云居，明年又相缀。题襟原有时，非惜景光逝。所惜清景难，不得同清霁。吸茗对南山，无言而遥睇。  

***程怀<王景>***  

程怀<王景>，字玉农，号小宋，云梦人。嘉庆辛酉拔贡，历官江苏按察使。有《不波山房诗》。  

***山行有怀雨农兼寄春卿***  

高山生自云，山为云气拥。天风一吹荡，云挟山欲动。无意入云中，湿烟如海涌。古树郁苍翠，危石露巃嵸。时闻鸣鹤声，疑蹑仙人踵。仰窥天近远，一气接澒洞。出云复入云，马首双耳耸。我欲袖云归，妙手莫能捧。羡子山中人，著书得几种。尽日看云飞，心清绝俗冗。  

***游侠曲***  

醉解千金貂，飞控五花马。大雪满天山，射虎天山下。  

***张允垂***  

张允垂，字升吉，号柳泉，娄县人。嘉庆辛酉拔贡，历官杭州知府。有《传砚堂诗存》。  

***古砚歌***  

临安王气黯然歇，金盘玉碗嗟沈没。独有洞天一片珍，搜剔云根琢诗骨。彭蠡之水康郎山，奇人往往生其间。奉常律吕群议辟，苕霅栖迟一第艰。吹箫度曲亦何有，垂虹亭畔空回首。谁识当时制作材，赏心惟数武夷叟。西马塍边墓草荒，我曾酾酒吊斜阳。小朝廷祗苟活耳，如公那许来回翔。摩挲斯砚增叹息，杨范楼辛虚左席。假若携持上玉堂，也应视草辉鸾掖。寂寞人间六百春，宣和博古早成尘。武康山石永不灭，墨花点点同坚珉。  

***梁芷林方伯仿禹鸿胪卜居图***  

江南烟雨春波绿，琅玕万个鸣寒玉。水边篱落三两家，幽居往往成空谷。那识此身落画图，喜公宦迹来三吴。斯文雄奇扶大雅，余韵潇洒摹鸿胪。韩苏当年富述作，摅怀各有归田约。纵教勋业炳丹青，肯以簪裾凭束缚。溯昔曾陪豹尾班，征鞍共跨恣盘桓。天风吹公上绝顶，忆我诗句渺云端。披图恍惬渔樵趣，即今容我溪山住。凌烟画就卸朝衫，武彝九曲深林处。  

***陈鸿寿***  

陈鸿寿，字子恭，号曼生，钱塘人。嘉庆辛酉拔贡，历官南河海防同知。有《种榆仙馆诗集》。  

***葛岭怀古***  

明月香风十二楼，平章湖上恣句留。半间未许神仙占，后乐何知将士忧。蟋蟀声骄蘋草捷，鬼车啼断木棉秋。福华编就看如梦，流水桃花为尔愁。  

***阮云台阁学师重摹石鼓歌用东坡韵***  

我后坡公几辛丑，集古不见六一叟。石鼓又经七百年，点<黑南>欲化长虹走。涌盅渫■既聱牙，{走異}{走宪}<豕唇>蜀讵適口。何如古癸字无多，畴兹疑案坛山后。前年天藻重编排，抉剔文义还什九。其<立月>孔庶{罒亦}■■，亦有<鱼与>鲤橐杨柳。收缩元气归豪芒，转动天枢灿星斗。从臣才艺简选精，珍宜拱璧悬臂肘。连江伪刻何足论，若粟去秕苗去莠。琅嬛仙人一代宗，龙文健笔苏韩友。金石借证经史讹，斤权殹■■悟鷇<孛殳>。天下流传秘本希，三百余字袭蝌蚪。缅思苏李张窦徐，欧褚虞杜皆前耇。品评墨妙群推崇，猎碣潜驱犬羊嗾。诸侯剑佩骋雄俊，锡以彤弓及鬯卣。大书深刻理则那，昭示日月振蒙瞍。陈仓凤翔踪迹奇，不将荒幻等岣嵝。日炙雨淋致漫漶，要其气体弥深厚。重摹安置郡学中，参订同观志某某。十三经版各辉映，凤翥龙翔属谁有。由来作人邦家基，南山颂栲北山杻。竟拟兼金耀虓虎，青比朱丝约刍狗。爱古端资汲绠深，如公真与颉籀偶。惜早沈沙更嵌金，遂令读者徒搔首。岁年甲乙从缺略，毋怪亭林事攻掊。我闻神异靖康时，济河风大重莫取。至今璧合珠亦联，圜桥左右离尘垢。文武成康流泽长，中兴遗迹蛟龙守。贞珉况复树东南，文物声名长不朽。吴山峨峨浙水深，猗欤休哉万年寿。  

***塞上曲***  

白骨青磷瀚海头，琵琶一曲起边愁。眼前滴尽征人泪，并作黄河地底流。  

弓弯霹雳射天狐，惊落双雕万众呼。好语将军休见妒，凌烟曾见几人图。  

***宋自公堂后双古柏***  

玉池双桐近百尺，天台古藤垂万年。昔从泰岱问封禅，攫拏龙虎盘风烟。空堂无人老狐入，夜深屋脊鸺鹠泣。白雁飞归五百年，两行苍翠霑衣湿。一株藓蚀稍空腔，一株劲直不肯降。离纚琐碎散璎珞，砚池乱落柏子香。题名远纪熙宁代，东坡旧友分明在。<耒昔>田手诏保宁军，元畅楼高碧山对。  

***西汉黄龙砖八砖吟馆分赋***  

咸阳汉龙兴，工筑事稠沓。冠山朱堂崇，瓴甋■人纳。此砖纪黄龙，铭文椎响拓。苔蚀文多残，测蠡义难合。病已虫识成，祥符报杂遝。黄龙见广汉，火及宣室閤。乌啼未央宫，改元岁一币。当时执拊桴，无为苦批泣。大黄兆威斗，铜仙泣萧飒。残甓埋荆榛，月夜狐狸踏。幸非凿臼科，庶免累层塔。四角暨中央，完好少齧蹹。何年出鄠杜，何时渡泲漯。中有地里书，镐吐复丰喝。吾师志金石，翦镫卜簪盍。虞敦识立位，虢钟辨革堂革荅。五凤时代同，砖珠双韎韐。八砖耀日华，宾从互酬答。研墨铜雀瓦，写诗趁官蜡。  

***洪颐煊***  

洪颐煊，字旌贤，号筠轩，临海人。嘉庆辛酉拔贡，官广东新兴知县。有《筠轩诗钞》。  

***定州晚发***  

残星犹在树，驱马向西行。野戍霜华重，荒郊露气清。车铃连远道，寺塔迥层城。我已栖栖惯，年来不记程。  

***李富孙***  

李富孙，字既汸，号芗沚，嘉兴人。嘉庆辛酉拔贡。有《校经庼集》。  

***鹰窠顶观日出歌***  

东南泽国横神山，迤逦绵亘无涯垠。鹰窠之顶势萃嵂，但见众峰罗列如儿孙。秋来木叶脱，崭然露孱颜。狮头岩接九曲迳，天风蓬勃难跻攀。披衣振策凌绝磴。目极巨浸连弯环。惟兹十月逢合朔，黄白同度氐角间。归墟掣泄晨光动，熹微倒影扶桑暾。哉生一魄但隐见，空中摩荡蛟龙渊。须臾红霞冲万丈，精光迸出白玉盘。砉然劈开乌与兔，波涛汹涌跳双丸。银澜沈壁彩，雪浪翻金盆。玉树琪花互掩映，蓬壸瑶阙纷烟煴。参差岛屿散奇绮，目之所注移神魂。何须访泰岳、蹑崇峦、登日观、窥天门，即此海峤临汤谷，已觉波云灿烂上下相吐吞。嗟彼祖龙思东渡，射蛟鞭石心烦冤。浮天浩淼不可室，沙中一柱徒空存。若木枝拂神仙窟，凭高遐瞩称奇观。天鸡三号旦复旦，饱看羲和策驭山之巅。  

***岳倦翁家祭铜爵***  

金陀坊冷溯悲风，旧物流传纪倦翁。千载英雄如此少，一家异数与谁同。湖山难雪歼仇恨，俎豆堪酬报国忠。太息粹编留轶事，摩挲铭字思无穷。  

***冬日晓望***  

郡闵凌虚福地通，四围烟景晓濛濛。寒山远绕孤城外，废塔空撑古寺中。水净鸥沙随上下，云开雁路各西东。天涯迢递增惆怅，无限霜林映冷枫。  

***李士桢***  

李士桢，字广成，号东田，番禺人。嘉庆辛酉拔贡。有《青梅巢诗钞》。  

***绿兰塘***  

水碧沙明处，青山露一层。乱枫围马栈，孤艇晒鱼罾。问渡去何急，买田归未能。遥知林际寺，间杀白云僧。  

***次河源水口步月河上村作***  

击汰逾南岸，东流汇清泚。人烟动欲喧，客饭行渐止。山沈古县绿，日落野沙紫。榕枝低护塔，楝叶远成里。危樯蚌席家，细草渔镫涘。河声吼遥夜，月色明峛崺。维艄择塘汎，结衤蔑寻墟市。散步踏蟾光，一一银滩徒。松乾星射屋，石转云迷水。天睡雪半镕，地阔风尤起。微闻宿鸟呼，冰心满芳沚。  

***蚤发黄鼎***  

古戍石岧峣，羁心积一宵。近家情转怯，去国梦难消。马色见残月，鸡声闻怒潮。神丛有风力，凭尔送归桡。  

***七月***  

登高四望山烟碧，独立一年池柳黄。古人为客竟白首，今我寄书非故乡。曹公鼓吏能作赋，孙权钓台堪举觞。生平壮心苦未已，记室寂寞西风凉。  

***黄鹂词***  

楚郊三月多黄鹂，飞上绿杨高树枝。身轻舌巧羽毛丽，一点深黄露烟际。趋时应节最善啼，画帘东畔金塘西。河蒲茸茸吹粉雨，日斜夹看歌童舞。■雌几度感黄袍，紫燕前头避伯劳。凤城箫管听离别，杜宇声传蜀冈血。樊姬墓草纪南门，客望天涯正断魂。梁家贵主园林畔，荆棘风摇鹧鸪叹。可怜昙首泪双悬，美人寂寞花凌乱。  

***周鋕勋***  

周鋕勋，字亚侯，号云台，宁乡人。嘉庆辛酉拔贡。有《还湘集》、《粤游草》。  

***全州道中***  

千里轻游兴，孤篷窄未嫌。入湘江水净，近粤石山尖。滩陡风偏逆，春寒雨觉纤。旅愁何处寄，贳酒夜镫帘。  

***叠彩山风洞***  

山麓金仙几劫尘，阴崖别自贮长春。云根曲曲诗题遍，风信番番日换新。泉漏花栏疑雨过，峰围塔颖与天邻。凭楼无限登临兴，极目湘漓凄客神。  

***陈舜咨***  

陈舜咨，字咨牧，又字云树，号春隄，永兴人。嘉庆辛酉拔贡。有《茶话轩诗集》。  

***安平县***  

暝色满平坝，夕阳犹未沈。云边双鸟度，城上一峰阴。荒市静如野，人烟寒山林。敝裘须检点，冷意坐相侵。  

***沈承瑞***  

沈承瑞，字香余，汉军旗人。优贡，考授训导。有《香余诗钞》。  

***江上吟***  

初日升东山，照耀江水赤。微风荡桃生，流水杳无迹。江上谁家子，扁舟自弄笛。散发任夷游，忘情淡今昔。幽罢人不知，苍茫烟树碧。  

***长白山***  

帝业荒东北，兹山实效灵。龙形蟠大野，云气撼沧溟。水泻双流白，天开万古青。何年驻銮跸，珥笔侍仙廷。  

***松花江***  

东去大江水，高源何处来。混同天一色，长白雪千堆。远塞茫茫划，孤城滟滟开。北山一登眺，惆怅济川材。  

***姜女祠***  

姜女荒祠何处存，红边墙外老军屯。白杨鹳雀啼朝日，赤水鼋鼍吼夜魂。血泪抛残城北角，蛾眉望断海东门。寒衣万里心常在，传信传疑草细论。  

***叶赫城***  

还来问旧城，稼穑不知兵。水带孤村迥，风兼野马鸣。高山余破垒，半塔矗荒营。迟日乡三老，呼牛陇上行。  

***铁岭***  

当门横铁岭，古郡号银州。市小人烟杂，天荒草木秋。废城丁字泊，残壁李家楼。祇有柴河水，年年绕县流。  

***小茄园杂兴***  

良禽在高树，对语时关关。携朋坐其下，片云南山还。来去人无心，动静物自间。浩然春已暮，窗前绿不删。  

少年采三秀，同心遗所思。臭味欲常好，聚散无定时。坐我绿窗下，风雨愁鸣鸡。菜根亦有香，弹铗者何为。  

疏疏天上星，淡淡池中水。潜鱼静夜澜，明珠在波底。照见素人心，上下亿万里。纤云隔不住，大风吹不起。  

***弥望***  

白日江流接远天，紫台秋色下寒烟。鱼龙戏水云容黯，雕鹗盘空风力骞。不信渔樵终溷迹，可能鸡犬共登仙。此身未老心犹壮，弥望千秋一洒然。  

## ●卷一百十七

***卓秉恬***  

卓秉恬，字静远，号海帆，华阳人。嘉庆壬戌进士，改庶吉士，授检讨，官至武英殿大学士。谥文端。  

***游仁寿古佛寺***  

一难入危石，乱松青到门。隔花僧影淡，穿竹鸟声喧。殿古藏云气，帘高入涨痕。偶来寻断碣，零落字无存。  

***沈维鐈***  

沈维鐈，字子彝，一字鼎甫，号小湖，嘉兴人。嘉庆壬戌进士，官至工部侍郎。有《补读书斋遗稿》。  

***谒陆清献公祠***  

昭代论儒术，当湖孰并衡。庙庭崇秩祀，峰泖蔚精英。大道闻原早，斯文任独宏。薪传寻孔孟，统系绍周程。素志惟希圣，中年获代耕。循良敷海表，抚导遍疁城。未竟鸣弦化，偏教补被行。归装书数卷，讲舍屋三楹。再迫牵丝起，多应荐牍呈。旁咨廉惠爱，破格擢贤明。自拜言官责，频闻抗疏争。臣心孚帝简，朝议顺舆评。考绩时终忤，归田愿竟成。从违皆澹虑，义利最研精。督学虚明诏，遗编迪后生。千秋承述作，百氏辟从横。讵见门墙峻，居然俎豆荣。赠阶追向德，赐谥特尊名。世共高山仰，人推止水清。丛祠犹故里，茂典协群情。绝业真能荷，先型莫与京。谈经谁继起，瞻像独摅诚。砌草蜗交篆，庭柯鸟和鸣。然藜光近照，景慕倍心倾。  

***笛楼前辈静坐澄心图***  

先生今之司马公，勿欺为本殚公忠。棠阴三载庇闽浙，公余退省弥谦冲。焚香久已盟夙夜，良工善绘传深衷。平生读书涵泳富，半日静坐端倪充。方其致虚守之笃，渊然养出蒙泉蒙。秋水藏珠众妙具，大炉点雪纤尘融。静极而动感即应，八窗四达开<王灵>珑。坚持一心驭万变，如把稳舵帆江风。乃知静坐非守寂，洗心藏密精神通。主静主敬本不二，惟本谨独箴当躬。先生闻道有神契，心经政经握其中。醇儒之心名臣业，海波不扬田禾丰。即今苍洱静斥候，琴鹤移度旍幢红。作霖行且遍方岳，调鼎会见亮天功。繄余捧襼宝良诲，何异顽石加磨砻。元城请事不妄语，从今认取主人翁。  

***陈忠愍公遗像***  

将军龙虎姿，见知李忠毅。驻师吴淞江，东南半壁系。逆锋何狓猖，勇气弥奋厉。古有凿凶门，况已置死地。一朝将星沈，海水烽烟沸。清入胡逍遥，苻离遂惊溃。坐看金缯盟，洒遍英雄泪。我今瞻遗像，余怒犹裂眦。燀赫五雷神，威风震百世。由来生天人，不愧忠孝字。关张岂无命，段颜达其志。咄哉偷生徒，武刚车自卫。  

***送陈颂南罢官归闽***  

太丘一疏重朝端，天语亲襃真谏官。恋阙未宜投劾早，筹时弥觉直言难。归装千卷添行色，胜地重阳结古欢。我亦鸳湖垂钓客，南天极望暮云寒。  

***顾莼***  

顾莼，字希翰，一字吴羹，号南雅，长洲人。嘉庆壬戌进士，改庶吉士，授编修，历官通政司副使。有《南雅诗钞》。  

***秋树***  

孤幹贞心迥出尘，不随凡本共沈沦。还期鸾鹤重留迹，无奈风霜老此身。大厦于今望梁栋，空山到处有荆榛。汉家大将思冯异，不为江潭泪满巾。  

***朱珔***  

朱珔，字玉存，号兰坡，泾县人。嘉庆壬戌进士，改庶吉士，授编修，历官右赞善。有《小万卷楼诗集》。  

***石将军教场歌***  

将军昔日巡团营，登坛誓众三军惊。戈鋋耀雪甲光动，萧萧万马屯无声。阉奴致衅招边寇，土木蒙尘竟北狩。九将分兵列九门，机宜悉本尚书授。尚书是古鹰扬才，横空杀气轰如雷。呼君拔戟速先出，斫敌不异芟蒿莱。紫荆关前静烽火，免将马革残尸裹。上皇法驾居庸回，铁券藩封恩独荷。麒麟阁上开新图，公等合次于尚书。郊丘夜宿受嘉命，此意良足霑肌肤。无端忽启南宫闭，夜辇遄行代舆卫。谋事仓皇傥不成，不知置主当何地。中官武士贪大功，首论复辟旌其忠。焦头烂额争上坐，朝衣西市生悲风。呜呼萧何雅意曾推毂，燕颔居然飞食肉。廷议早遣金缯几，徽钦恐恐遂终沙陀。君王一例修私憾，钟室鞶缨服长剑。从兹跋扈谁与伦，锦袍玉带徒纷纭。朱三千，龙八百，半属平原门下客。至尊朝上翔凤楼，眼见峥嵘五侯宅。乌台霜简弹未休，失势今忽成累囚。偏裨漠视老兵笑，圜扉草长中宵愁。当时亦有杨宗道，襃鄂齐名奋牙瓜。{勹躬}{勹躬}臣节知自持，带砺勋猷永相保。将军将军胡不去，南山边，西湖壖，骑驴射虎消余年。盛衰倚伏古所叹，噬脐虽悔空尔怜。一介之夫何足怪，守正文臣复同耿。归途太息时掷鞭，将星犹喜临吴会。沈吟往事沦沧桑，俯拾断镞寻遗枪，严飚淅沥氛埃黄。居民指点斜阳外，谩说将军旧教场。  

***过石龙沟***  

侧径缘孤绳，山容忽破碎。片石势飞动，层云起其内。崭绝两壁立，崔嵬土恒戴。鬼神守阴崖，终古不敢败。陂陀凹复凸，转入井陉隘。马力亦告乏，懦若蛇倒退。尘世多险途，鼓勇老行迈。但作平等想，万事总无碍。出谷天朗开，划然分两戒。四顾迷人踪，瑶琴泻寒濑。  

***独对***  

独对疏窗暝色侵，幽居况味岁寒心。井泉近户邀停骑，街树过檐送噪禽。把镜渐看双鬓短，抛书空坐一镫深。不忘薮泽雕笼里，庄舄由来总越吟。  

***山中杂诗***  

螺鬟何窈窕，晓雾遮其容。如见李夫人，深坐绡帐中。又若腾骏马，蹴踏迷风<马>。真面自可寻，毋畏群阴攻。天光夙变幻，顷刻朝暾红。目翳亦豁然，了了金芙蓉。  

西冈宛而曲，东冈平且高。白云常往还，相顾不敢骄。世人卑视之，终莫伤岧峣。况有竹树森，清风被林皋。昔年颇荒薉，顿诛三重茅。欲酹酒一尊，以贺兹丘遭。  

儿宽昔带经，近与田舍依。吁嗟巾闤子，弄墨争几希。我本识字农，喜课桑叶肥。间间历阡陌，界画如僧衣。吟哦適其天，白鸟时自飞。夕阳刚下岭，牛背驮人归。  

***次韵陶宫保偕同人登东海云台山之作***  

夙闻海上郁洲胜，呼吸真能通帝台。三岛有人同望去，九峰何日果飞来。嵯峨叠磴云中屩，澒洞回潮地底雷。一自岘山临叔子，横挥椽笔亦雄哉。  

历历星辰恍可扪，群峦拱侍作儿孙。循图古每侨青冀，揽景天难辨旦昏。骈顶之间谁立极，亶洲以外此为门。崎岖莫畏工卩崃坂，报国心同叱驭尊。  

***谢兰生***  

谢兰生，字佩士，又字澧浦，南海人。嘉庆壬戌进士，改庶吉士。有《常惺惺斋集》。  

***度庾岭***  

雄藩临楚甸，绝塞本秦关。地古人留姓，衢通国不蛮。赪肩于役苦，挂角老僧间。百匝幽篁里，茅亭憩一间。  

半岭分寒燠，千夫异语言。人将山互市，天假石为门。细路云头转，危梯日脚翻。薄寒风出窦，声挟万松喧。  

***四柳树纳凉***  

人心屈平旦，清气纳灵府。一夜澄其源，百毒不敢侮。长日困炎蒸，午夜息熏煮。专心盼黎明，终宵不徂暑。初阳露血殷，高岸束墙堵。大鱼入敝笱，那得不跋扈。稍喜三汊河，未离四柳树。展席随阴凉，瞬息徒三五。其上枝叶疏，穿林漏飞炬。其下蝼蚁攒，剥肤先噬股。欲静反扰攘，自辰逮中午。蕴隆叹虫虫，无计与之拒。玉池傥生肥，甘露自咽吐。养其元冥根，庶俾热肠愈。  

***夜过黄茅峡宿峡口不寐***  

干篙拄滩行，十拄不失一。人顽讵如石，悍斗乃竟日。船回沙嘴平，水转峡角出。黑暗支祁潭，深阻老蛟窟。余力且支撑，触险肆奔突。熊熊望赤虬，远映路未失。谁敢然温犀，照耀到水骨。荒洲暂停桡，风大水潏沕。蹲夷拥孤裘，寒减心更栗。嗟哉掺舟人，尔劳我弗逸。尔劳暂安眠，我劳何时毕。  

***自花埭至羚羊峡***  

又被饥驱出，藏名悔不深。生涯举子业，杯酒故人心。花坞辟香径，客船依野阴。晚风留宴赏，沙渚有归禽。  

鸣艚驾巨浪，早岁气如虹。吴楚燕齐境，风霜雨雪中。潮流几回转，岚翠半空濛。息影无长策，飘飘又短篷。  

浩浩西江水，来从万里遥。北争彭蠡大，东赴祝融朝。蛟鳄青春蛰，鼋鼍白日骄。沿堤多汊港，薄暮敢停桡。  

小渚不盈掬，犹留昭谏名。入山愁夜雨，归策喜天晴。金粟香薰袖，瓀珉翠满罂。嗟吾二三子，曾阅化人城。  

瘦幹南田树，高崖大涤山。林深村可觅，桥细槛容攀。破刹碧云外，危矶白浪间。喃喃僧乞食，汝亦不能间。  

为爱青山好，船行不厌迟。东风催发早，西洞失探奇。曲渚云腴聚，前人月斧施。异时停峡尾，破壁攫蛟螭。  

果然灵峡石，大似二禺峰。上有云间寺，旁无竹外松。壁门横截马，山脊互蟠龙。未蹴桃花涨，吾游乐沇溶。  

***陶澍***  

陶澍，字子霖，号云汀，湖南安化人。嘉庆壬戌进士，改庶吉士，授编修，官至两江总督，加太子少保衔。赠太子太保，谥文毅。有《印心石屋集》。  

***王汉衢明府自题抚琴图云人心尽如此天下自和平盖唐人抚琴句也为赋一诗***  

治国如张琴，此中有精理。安弦操缦间，不偏而不倚。中声本在心，其妙应以指。先生操元音，志山复志水。一弹再弹时，半松半篁里。能令劳者息，能令疲者起。人言先生琴，古调非今比。先生曰不然，人心尽如此。但令心和平，道也通乎技。云山高峨峨，烟树清瀰瀰。何当鼓天风，一洗筝琵耳。  

***和高丽许澹宕韵***  

夙闻东海士，磊落多英姿。尚友溯殷遗，矧兹生同时。往晤洪与权，其人绵翘奇。款款语情愫，敦朴无浇漓。今子矢来游，复此能相随。发声叩金石，谊古无近思。所愿义无渝，相见谁云迟。  

***舟中望栖霞山***  

栖霞如丽人，秀质何葱蒨。掩袂大江隈，可望不可见。飘飘云气深，暧暧树阴转。舟行烟望遥，时复露一面。上有最高峰，矗起旁无援。慨想登峰人，俯视浮云变。何当御天风，从之泠然善。  

***题墨兰赠尹月三***  

虎头画法古无比，今之画者恍惚似。烟墨数点出新意，勃勃清香生绢底。根荄故与众卉殊，不俗之气如吾子。持归张向画屏前，秋来好梦湘江水。  

***为董眉伯题秋山听瀑图***  

石径叶老层岩封，一雨洗出青芙蓉。秋声浩浩不到地，矢矫惟见双白龙。急溜忽泻雷裂石，余点乱落风入松。天门万丈立雪色，绝壁但有微云通。潄流得此百自在，俗响不入幽栖胸。君家罗洋青田东，海门日激扶桑红。天台雁荡接咫尺，往往风雨迷蛟宫。卧游几岁在林下，图成纸上犹淙淙。月来风色太作恶，禾田灰起烧晴空。安得悬崖之匹练，化为霖雨苏三农。大瓢傥即分点滴，相期共踏赤鯶公。  

***李芸甫水部画松为子佩参军赋***  

李侯画松如老螭，著纸俱作鳞之而。破空势起不得住，风雨一霎迷天池。阿兄矫矫岁寒操，秉质况是山林姿。特令写此好根节，要使俗子惊须髭。顾我园荒旧三径，故物入眼宜为辞。披图一笑镫影黝，霜华摇动青铜皮。古香满地寒不扫，黛色参天疏自支。想见萧斋挂壁夜，定有云气归高枝。  

***题法时帆前辈五家诗龛图***  

梧门居士金仙人，说法今现诗龛身。三车尽扫辟支果，拈花一笑诸天闻。众人耳诧胜义谛，谓此夙识无依因。岂知甘苦悉自得，十年面壁惟精勤。维摩丈室柳湾侧，翛然一榻辞俗氛。当其瓣香坐啸咏，栴檀薝卜交氤氲。睒睒双目但内视，须弥芥子俱微尘。辁量主客溯宗派，教化广大开觉门。遂令好事入图绘，山水布置争鲜新。小桥十里树一色，绿云围绕诗人村。五家写景各入妙，不同其貌同其神。诗耶画耶人斯在，镜花水月皆天真。此中三昧未易识，纵观吾亦聊云云。  

***凤县道中***  

一发青天在，巉崖束小溪。木欹危石出，水涨断桥低。渐远黄牛堡，初来白马氐。凤州无手柳，村酒醉如泥。  

***五丁峡***  

到此真奇绝，山奇石更奇。径悬猿狖恐，险凿鬼神疑。水作千盘去，天将一线窥。金牛如不入，万古只荒陲。  

***寄怀唐陶山先生***  

十年乡国耳才人，秋水江南入梦频。作宦一时推古直，论诗隔世有前身。  

地当湖海难为客，胸贮周秦不是贫。遥羡鲤庭春最早，梅花添放几枝新。  

***梁章钜***  

梁章钜，字闳中，一字茝林，福建长乐人。嘉庆壬戌进士，官至江苏巡抚兼署两江总督。有《藤花吟馆诗钞》。  

***李阳冰般若台篆字歌***  

衡阳岣碑不可扪，岐阳石鼓科臼翻。侯冈控飞籀史化，上蔡真刻焚余瘢。吾闽荒远迹愈鲜，按图十一犹疑慳。神工鬼斧凿不到，搜奇往往嘲岩峦。山灵奋激海若怒，风雨倒卷蛟螭蟠。夜深锁纽向绝壁，伶俜百怪走且颠。谁其尸者唐李监，长剑快戟森乌贲。三才万汇睨儵忽，挥斥流宕穷倪端。宝鼎跃水有神助，古溜过石无新痕。坐令光价耀寰宇，仰揖汉碣睎秦砖。世间精诣岂逸致，当年篆室窥真源。以丰同丰中郎惑，将束作宋丞相惛。苦心订讹告采访，想见雪泣忘眼飧。千秋万岁自有故，造化亦乐当镌刓。我来茧足奈屡失，乍见画肚愁难援。围尺深寸语易晓，匪夸{走異}{走宪}兼寴<车巛>。香台销歇般若寂，壮观孰识华岩巅。纷纷耳食称四绝，那得精鉴祛烦冤。掎裳联襼<舌今>不语，牧童愕眙山鸟喧。呼觞历历记跟肘，走笔欲补欧阳篇。  

***夜宿景山学斋***  

天外鸦声渡苑墙，千林晚景送斜阳。云光乍与山颜紫，霜意犹容瓦色黄。窥户月华连北极，隔棂虫响尽东箱。沧江青琐俱无著，漫听西风玉漏长。  

***安圣寺***  

索居习寡欢，幽探答群竦。轻舆转林箊，新术陟麦陇。回岩忽扼塞，复涧仅容甬。侧疑地脉尽，间出天宇耸。朱曦隐重樾，紫雾露修栱。溪山自一家，猿鸟若相拱。磵户叩幽寂，庭幡惬飞动。侵衣藓色润，阂履藤根巩。窦泉有深清，檐竹无杂冗。香厨闻斋钟，禅械破长拲。云还鹤亦倦，泥滑鸿已翪。归蹊逐明蟾，吟绪抽茧蛹。  

***虎啸岩***  

首路平肩舆，伊轧如过艇。延缘惑新蹊，恰有山灵请。岚光露西岫，雨意接东岭。始知集云关，尚在凌霄顶。腾空横卓阔，俯覆作幽屏。回身迷去踪，艮背诧来境。谁烦巨灵擘，作此广厦迥。法雨悬有声，宾曦悄无影。镇心觅泉窦，惜力支茶鼎。逢僧不言禅，说虎久无怲。焉得山中人，招我蹈箕颍。斯游固非偶，此意竟谁领。颇嫌执图经，琐琐划八景。  

***九仙山丹井歌***  

月烟黄黄日烟紫，井幹苔绣辘轳毁。湖漘澜翻失九鲤，九仙老衰叫不起。当年呼龙饮龙津，金鎞刮海海似银。虚皇押敕授栌简，井畔开明锁玉槛。月炉忽报丹火青，白男赤女声娇儜。此时此井湛复满，九仙掉头不肯管。金天掣日玻璃摇，斜山风雨盘灵箫。秦皇汉武汲不得，淮南鸡犬久垂隔。火井萧寥丹井塞，铜盘仙人泪沾臆。仙乎仙乎亦何益。  

***鼓山绝顶望海歌***  

千山万山列眼底，倚天空碧不知止。眼中沧海小如杯，海上浮云白如纸。流虬一发来青青，鲲身隐约浮东宁。天吴阳侯亿叵测，蜃楼倒矗蛟涎腥。昨夜黑风吹海立，阴火难消水仙劫。天末遥遥蜑客愁，浪头隐隐鲛人泣。我欲乘风远扶搏，楼船突兀谁能攀。徒有襟期偃溟渤，惜无长策回狂澜。忽忆神仙隔缥缈，蓬莱清浅无人晓。排云但望金银台，珊瑚枝老蟠桃小。便要东搴若木华，群仙接引如虫沙。拍肩教我洗毛髓，应龙十二空衙衙。知不可得下山去，富贵神仙亦朝露。不如呼酒东际楼，海月山风足良晤。  

***芷汀招游崇效寺为钱春之会叠前韵奉答***  

春城飞花散轻烟，客子<女兰>过春蚕眠。惜春重赴看花会，钱春始晤花当怜。城西十里枣花寺，古时已擅花木妍。妙严自合佛位置，幽胜讵与时推迁。石林先生兴不浅，踏花骢马无淹延。芳辰恰趁天日丽，小队犹作风云骞。红尘九陌径渐转，欹墙已露红欲然。入门花畦纷照眼，兰苕翡翠难为鲜。熊浓意远不可昵，国色艳夺珊瑚鞭。朅来更入散花室，诗龛细认灵山颠。青松红杏见真实，初地想见神翩翩。墨缘所在各印可，封侯作佛谁后先。王朱而降逮初白，风味递衍骚雅仙。吾师诗又一神理，盘陀独现昙花嫣。雪泥留爪过百载，露电掣眼经十年。效颦几饶丰千舌，择地何如万斛泉。愧我春风杂桃李，曾经铁网千丝穿。种花仙翁早飘举，探花弟子方差肩。廑从尊前忆北海，焉得空际招我连。对花徒倚夕阳暮，坐花重与开琼筵。花间诗简忽飞到，逼人咄咄下水船。才多讵患洛下陆，口辨弗数瓯东娟。吟场角逐本韵事，买夏胜会将蝉联。先生何不作虎帅，挥毫染尽山阴笺。十荡十决各奋民迅，再接再厉休蹒跹。弩余自嫌诗胆怯，棒喝须待禅心圆。诗逋更比花事急，且应恕我秕糠前。  

***苏斋观岱顶秦篆新剔十字***  

名山第一磨崖奇，古今第一小篆师。嵯峨文字压锺隶，伯生曾跋曹丕碑。又一伯生生苦晚，汲古动我深镸差咨。廿九字石毁复得，七十余载神护持。岱史纵迷北平许，具名犹备去疾斯。夜虹熊熊玉女池，风雨离合元君祠。残星镇地作光怪，渍溜裂石无差虒。飘然片纸远飞到，挂壁隐隐森鳞而，如麟一角凤一羽。已冠石墨千圆骊。申屠徐郑并敛手，何况汝刻之罘遗。我生五岳未涉一，远梦直蹑鹅峰陲。安能三日坐卧对，更胝右手精毡椎。墨缘漫讬刘斯立，眼福敢比江邻几。先向蒋侯乞拓本，岱云冉冉来棼楣。  

***姚少师庵***  

岫云寺后白云深，省识西来出岫心。流水尚疑媭女詈，好山如对泐师吟。当年檐瓦飞龙谶，终古盘陀病虎喑。炉火凄清钟乳涩，更无庆寿唾壸金。  

***李文耕***  

李文耕，字心田，号复斋，更号垦石，昆阳人。嘉庆壬戌进士，历官贵州接察使。有《喜闻过斋诗集》。  

***都中与赵直夫孝廉别***  

欲别频谋聚，离怀苦不禁。切磋吾辈事，沟壑古人心。云指黔山近，波愁济水深。他年此共对，何以证胸襟。  

***王百龄***  

王百龄，字芝田，长安人。嘉庆壬戌进士，改庶吉士，官直隶知县。有诗附其祖元常《西园瓣香集》后。  

***园居即事***  

性僻耽泉石，春园俗事稀。苔痕埋屐齿，花气上人衣。烧烛月还瘦，敷荣雨早肥。韶华堪领略，双燕故飞飞。  

***董正扬***  

董正扬，字眉伯，号昙柯，泰顺人。嘉庆壬戌进士，官大庾知县。有《味义根斋诗稿》。  

***百丈口放舟***  

峡束高天迥，轻舟此溯洄。碧环千树合，青划万山开。篙影穿波曲，滩声得石哀。蒲帆十八幅，几日到松台。  

***葛岭怀古***  

集芳园北玉岩东，多宝楼台想像中。蟋蟀斗残天水碧，鹧鸪啼断木棉红。书传玉枕千年重，画笑螺屏十事工。堤树湖波来息影，野梅无处问春风。  

***湖上晚归***  

拗得花枝插锦鞯，断桥东畔水亭边。柳阴人系罱泥艇，荷径僧摇盏饭船。古寺钟声催暮色，夕阳楼影浸湖烟。归来携取清溪石，供向云窝伴醉眠。  

***吕兆麒***  

吕兆麒，字星泉，旌德人。嘉庆壬戌进士，官西昌知县。有《宦蜀诗钞》。  

***下寺峡中见山石奇古辄赋***  

昔年客京华，居宇宅平旷。遥遥见山色，心喜神亦畅。幽讨叹未能，怀抱常怏怏。分符赴西蜀，自喜惬所尚。岭度秦凤高，意已小芒砀。工卩崃近见经，岷峨纷在望。剑门天下险，群岫森叠嶂。宦迹留三年，目不迷背向。开轩画新就，日日对屏障。奇姿晴愈出，秀色默相饷。颇谓山止此，杰特无与抗。昨过下寺峡，到眼惊新创。切云郁岧峣，肖物工趺宕。或深如堂庑，或焘如帷帐。或陈如樽俎。或覆如瓶盎。蹲或如虎豹，列或如兵杖。坚或如铸铁，密或如联纩。轮囷谢推挽，瘦削空依傍。怪怪与奇奇，变幻不可状。黄沙接马鹿，双峡浮春涨。气土露崚嶒，传说语疑妄。英灵毓瑰器，富媪发新藏。神斤运刻■，天巧呈花样。对此玲珑影，惊倒般尔匠。何当采嶙峋，装载盈归舫。位置小园中，聊佐诗人唱。  

***晴后复雨***  

昨宵月色明如水，万里长空镜影开。今日云容浓似墨，千山齐送雨声来。岩城凉燠朝昏变，栈阁阴晴昼夜催。赋罢愁霖望新霁，且凭轩槛上高台。  

***咏史拟李义山***  

世事何由得尽同，萍飘梗断总西东。戴星未觉征衫湿，多露方矜舞袖工。信有雨晴持鹬蚌，可堪得失较鸡虫。元规却憾尘犹少，不尽人间便面凤。  

***述怀***  

离鸾别鹄知何似，自叹飘零天一涯。斜日尽堪悲宿草，余春无意表孤花。也曾伴我题黄绢，犹记窥宾隐绛纱。往事追惟难遣处，聊将痼疾讬烟霞。  

***有感***  

沈醉西风有底愁，冰轮重见月如钩。炉藏桂烬香犹爇，镫灺兰缸焰未收。可忆婿乡骑竹马，难从童阜问金牛。输他意绪澄于水，静夜吟诗独倚楼。  

***漫兴***  

车尘马迹遍通闤，避得喧嚣自解颜。随地逶迤春涧水，对人偃蹇午晴山。蝉吟绿树林方静，鹤拂青云梦亦间。尽日题诗无彩笔，可应编集续花间。  

***有感***  

沦落风尘心力残，天涯鱼鸟尚求安。万钉荣欲辞犀带，小几间思隐鹖冠。今岁远期来岁好，抽身翻较致身难。深庭暮雨萧萧下，清夜愁怀感百端。  

***读书有感***  

欲采秾花可自由，春林多是不宜秋。相如解作《长门赋》，竟遣文君怨白头。  

惆怅春情为惘然，秋风团扇不须捐。归来收得盈车果，应是安仁最少年。  

***孙世封***  

孙世封，字袭公，许州人。嘉庆壬戌进士。有《森圃存稿》。  

***送李寅庵进士游长安***  

囊櫜涩尤甚，文章售本难。不愁关塞险，惟念客衣单。风急河声壮，霜高岳色寒。故人挥手去，匹马向长安。  

***泌阳道中***  

山行不见日，泌水望迢迢。嶂削双屏峻，途明一线遥。泉飞疑带雨，柳卧欲成桥。近郭冈峦迥，驱车上碧霄。  

***汪全泰***  

汪全泰，字竹海，仪徵人。嘉庆甲子举人，东河候补同知。有《铁盂居士诗稿》。  

***舟次郁水***  

赤日衔云卧江底，倒射黄波湿船尾。苍雷注地飞紫星，龙子扰烟呼百灵。青桂红蕉满沙渚，摇荡江风半天雨。古穴蛮镫十丈高，猺人夜起凌空语。萋萋月气成余霞，老鱼夜食句漏砂。腥涎滴绿扫不去，明日石床生毒花。  

***汤阴***  

烟树夜迢迢，秋凉白马骄。繁星下河内，斜月见中条。世事悲摇落，羁心久寂寥。侍中祠宇在，风烈感前朝。  

***发平乐至阳朔***  

岭门椰树风骚骚，临贺故城天半高。猺姬雨种作芦寨，洞客星居开石窑。伐船朝从浦口入，惨澹中流日将黑。清霜暗下独鹳巢，野火潜烧老猿窟。山根泊时寒浪清，榜人夜食当明星。木瘤浸泉苦药气，石乳挂岩枯笋形。幽景凄凄兴无极，前头秋阴滩声急。客子淹留惟暂时，明晨更下湘源驿。  

***过武昌县作***  

鸡鸣关外绿波平，樊口潺湲水气明。疏柳不知陶侃宅，乱鸦遥下吕蒙城。兴亡一塔山城晚，老病扁舟水国晴。欲上南楼啸明月，飘摇书剑愧平生。  

***建昌悬宿余氏祠堂***  

暂借空祠宿，黄昏不见人。风镫寻县吏，尘榻傍山神。半夜明残月，孤峰寄一身。杜鹃啼未歇，衣上又行尘。  

***咄咄***  

咄咄书空恨，悠悠避世心。秋兼秋树乱，病兴夕阳深。藓壁朝阴早，蓬门夜气侵。亲月长不见，多难更相寻。  

***查揆***  

查揆，又名初揆，字梅史，海宁人。嘉庆甲子举人，官藓州知州。有《菽原堂集》。  

***谒张忠烈公墓***  

楼船兵气黯滃洲，丞相祠堂叱牧牛。雁宕寒深虹贯日，龛山涛落雪惊秋。头颅已送田横岛，妻子虚随范蠡舟。更向江南怀阁部，梅花岭上暮云愁。  

***与吴茂才夜话***  

怜君似秋雁，易起旅人愁。梦醒碪双杵，镫寒雨一楼。黄花吟影瘦，白鹭鬓毛秋。无那聆情话，荒鸡乱唱筹。  

***谢照***  

谢照，字裕葊，浙江山阴人。嘉庆甲子举人，官陵川知县。有《蕉影斋诗》。  

***蓬莱阁春望***  

蓬莱高阁蓬莱山，蓬莱客欲凌烟寰。春风有力为送上，直到缥缈虚无间。三月韶光舒锦绣，凭高一望开心颜。争流萦绕万云壑，竞秀罗列千烟鬟。重青浓碧不烟鬟。重青浓碧不可画，照以丽日红紫殷。重瀛指点路不远，云气一道光斓斒。我欲因之度弱水，直叩故山白玉关。列仙旧侣重相见，手采琪花瑶草还。种向阁前并阁后，好与万家春树相回环。  

***同过友人村居***  

十里轻波泛小舟，眼前景物特清幽。村藏红叶萧萧雨，门对青山面面秋。市远盘餐能俭约，谈深主客转风流。襄阳旧有重阳例，可许还来就菊不。  

***初夏漫兴***  

绕径阴阴绿已肥，端居镇日掩双扉。午风石磴桐花落，暮雨池塘燕子飞。把卷长吟消永昼，倚窗凝望送斜晖。呼童细听茶铛沸，自试新成紫苎衣。  

***普明庵用坡公原韵***  

溪流逦迤石径细，午风不启重门闭。寻幽信步入山来，空翠不知满衣袂。禅房磬逗白云深，日斜犹作句留计。生平空复爱居山，佳游即此殊难继。归去空斋一夜眠，定梦溪光照鬟髻。老衲如何笑不言，愧尔出尘余入世。  

***徐熊飞***  

徐熊飞，字渭扬，号雪庐，武康人。嘉庆甲子举人，翰林院典籍衔。有《白鹄山房集》。  

***游云岫寺***  

落叶四卷迷松根，山风吹之如有人。草间一径出岭背，石气上逼秋空云。千年古寺冠峰顶，佛炉无火僧关门。野猿窃果堕檐瓦，惊起蝙蝠飞承尘。阶前老树雷斧劈，长藤倒挂花缤纷。当门巨石平贴妥，瀑泉赴壑风霆奔。夜深饥虎痒磨疥，爪牙印齧青苔痕。森然动魄不能住，出林步步循荆榛。天时人意两清旷，在野且与芒鞋亲。题名石壁记幽兴，入山不早山灵瞋。  

***白蘋洲怀柳文畅***  

山椒激微风，陵苕媚芳泽。遥瞻陇首云，忽忆潇湘客。汀洲澹容与，一鸟破寒碧。波影霁澄辉，蘋花吐微白。何处荡舟人，渔歌远天夕。  

***与京口诸子重登蒜山春波阁***  

苍然淮楚到尊前，胜侣重逢启别筵。高树涛声过白昼，大江帆影落青天。惊心风雨登临日，回首英雄战斗年。十万长刀歼寇地，那堪海道尚烽烟。  

***林烈妇诗***  

可怜明月光，不照磐石心。谁使姑不容，妾心悲至今。妾命春蚕丝，丝丝肠断绝。多谢恶少年，黄金买颜色。茨菰复茨菰，绿叶何翩翩。妾不得姑心，妾死无足怜。如何兰蕙花，恋作菤葹草。山下青梧桐，姑恶啼至晓。  

***刘士珍***  

刘士珍，号春舫，建水人。嘉庆甲子举人，官香河知县。有《知不足斋诗钞》。  

***宿宜良龙山寺***  

冷逼诸天梦，山楼对佛栖。霜催虫语急，云压雁声低。岁月惊弹指，风尘悔噬脐。蒲团清有味，便想息轮蹄。  

***王桢***  

王桢，字倚吟，号狮岩，秀水人。嘉庆甲子举人，官宁朔知县。有《絜华楼诗稿》。  

***宿宝晋书院拜苏米二公像***  

庵中一老颠复颠，髯自外来仙乎仙。松关静掩闻剥啄，磔磔惊去幽禽翩。诗清韵彻上方磬，茶甘味品中泠泉。夜潮风起奏韶乐，晴峰黛扫呈婵娟。江山如画得且住，主客一笑真何缘。壁间片石认遗像，座下瓣香思昔年。千春遥遥曾乐此，此乐至今犹目前。  

***周仪暐***  

周仪暐，字伯恬，阳湖人。嘉庆甲子举人，官凤翔知县。有《夫椒山馆诗集》。  

***偕王三远甫看落叶***  

秋柯无静音，风过有鸣萚。卷帘庭草深，寒绿动萧索。娟娟天际流，簌簌林间萼。相观亦夷犹，宁教怆零落。达人识心性，世事工羁缚。凉飙开化机，意兴俱卓荦。浩歌却尘滓，晤对起清廓。回首山月生，流煇上帘幕。  

***渡彭蠡湖口望大孤山***  

春风出江城，千里送行迹。朝辞浔阳郭，晡击湓口楫。回首眺大孤，危屿立空阔。中峦静容与，澄晖览日夕。亭亭何处仙，缥缈迥殊绝。平湖丽清镜，修容俯深碧。气与江势趋，神俱旅心积。断云掩苍莽，残照薄欹仄。征车重回迈，延伫但今昔。缅彼百尺峰，嗟此远行客。  

***自岐岭放舟至青溪***  

万山回一川，旋转入空曲。轻舟历苍翠，百折到深绿。泠泠云际风，淅淅石间瀑。群峰得花意，众鸟袭珍服。炫奇斯怵心，过险不瞬目。何如山阿人，诛茅自成屋。  

***中宿峡***  

巨灵斧天根，劚玉一万仞。云霞幻幽蒨，风雨逼遒峻。厂树交空嵌，岑苔互薄晕。惊禽拂波驶，落翠袭衣润。林光澹日气，涧响写花韵。丛绿疑无垠，群香但相紊。扁舟溯春涨，篙楫竞分寸。灵境开清虚，艰程若轻迅。思元本初志，招隐岂非分。遂令纾归心，前途缓遥趁。  

***山溪夜坐***  

疏碪清切夜阑干，小阁临溪四面宽。半下西风山翠冷，独看明月剑花寒。澂波有梦流难去，磐石无心坐觉安。欹枕乍眠眠又起，卷帘秋在五云端。  

隔岸楼台一水分，山容全写李将军。拂衣星气青如雨，出岫林光绿到云。中夜蛩鸣金井暗，下方鹤语碧霄闻。输他花雾香尘里，银烛初残酒半醺。  

***偕邵文纶三登怀远青云楼眺荆涂两山作***  

长淮东下两山尊，天作巍峰壮此门。金简承华开日月，元圭拜手奠乾坤。侨名已变当涂国，遗迹犹传禹会村。间话怀襄溯前烈，直疑疏凿尚留痕。  

帝乡甥馆已难寻，原隰畇畇直到今。童律无功宜有罚，防风后至亦何心。荒墟庙貌成萧瑟，泽国山图想播琴。嗣服钧台带遥甸，史臣犹侈说辛壬。  

***答许明经***  

荆山山前三日雪，老树奇僵竹枝折。县南许子寒闭门，惠我新诗句清绝。玄言如环笔如铁，论说波翻思云谲。琅琅掷地金石坚，诩诩回春肺肝热。宣州栗炭红地炉，步廊深幕交流苏。十千美酒二八姝，风力不到年光殊。不如此诗温且腴，暖气袭我心神愉。窗前坐对两峰白，恍是吉贝铺天衢。秦淮八月胜流集，一万人中与君揖。花光两行尽回首，山翠四围皆拱立。此时奇气不可当，龙剑矢矫空天翔。长风挂帆去无迹，江水漠漠烟苍苍。晨星萧条怅何及，十六年来成瞬息。去年重见蒋山旁，已改故人须鬓色。今来访君卞和洞，抱璞前机有余痛。酒酣慷慨话昔游，尚觉飞腾意殊众。栖隐聊为小言赋，乘时合奏河清颂。不见枯原草色新，东风已破春池冻。  

***扬州别宋学博家进士***  

十年不听广陵箫，浅醉重寻旧板桥。忽尔伤心成雨别，可能奇气为花消。红窗悄夜欢愁梦，碧月春江上下潮。仍是扁舟送归客，熟梅风里过金焦。  

***路斯云***  

路斯云，字矩庵，号得青，毕节人。嘉庆甲子举人，官湄潭教谕。  

***间行***  

间阶苔聚绿纹生，单袷迎风曳履行。休处歌商同古调，几时荷笠事归耕。蝶衣黏雨飞回重，蛛网随阳补缀轻。长日增长衰鬓短，那能含影佩苍精。  

***林家桂***  

林家桂，字辛山，吴川人。嘉庆甲子举人。有《见星庐诗稿》。  

***舟晚***  

林塘寒澈晚风清，叶叶帆圆客舸轻。沿岸人家团竹暗，傍岩渔火隔烟明。江沈夜气山无影，棹破波纹月有声。拟向骊珠台上过，凌晨小立听龙鸣。  

***施绍武***  

施绍武，字树之，号石樵，钱塘人。嘉庆甲子举人。有《灵石山房稿》。  

***宋朝散郎孙公墓***  

甘蹈焚如祸，论忠到此难。身随一炬烬，骨并两宫寒。和议中朝耻，衣冠故垄残。翻嗟冷山使，生得返临安。  

***潘时彤***  

潘时彤，字紫垣，华阳人。嘉庆甲子举人。  

***途中即事***  

一夜翻盆雨，千山瀑布声。长风吹汉水，落日下褒城。北栈初传箭，西州已罢兵。鸡头关上过，谁是弃繻生。  

***张序***  

张序，字鹭阶，云南赵州人。嘉庆甲子举人。有《云痴诗钞》。  

***凌虚阁夜坐***  

萧然一榻野云湾，缕缕春愁未尽删。祗讶涛翻孤枕上，几忘楼在万松间。渔镫对出东西岸，钟韵周回上下关。为爱沙村新月满，起搴疏箔看苍山。  

***飞来寺***  

千年檐卜四围开，香里悠然上古台。三塔远从烟际出，一帆斜自洱西来。旗亭过雨行人集，梵阁衔杯老衲陪。醉后休谈天宝事，夕阳荒驿野猿哀。  

***黄培芳***  

黄培芳，字子实，号香石，香山人。嘉庆甲子副贡，官陵水教谕。有《香石诗钞》。  

***秋日郊行***  

平芜落落野烟环，稻获云空指顾间。隔岸人呼秋水渡，倚楼僧看夕阳山。霜高鹰隼凌霄健，风淡牛羊出牧间。行处漫倾村店酒，帽檐插得菊花还。  

***海天吟***  

南溟万古滔滔流，中有三山日照之神洲，仙人骑鲸欻隐见，破浪忽到东南头。铁城锦水一都会，群山万壑开遐陬。七星峰上琼花发，五桂岩边琪草幽。疑从十洲三岛分此境，离离员峤波间浮。金屑垣，桂花村，何须秦时桃花源。我住花村最深稳，夜夜海月照我门。珊瑚宝树出海底，明珠簸弄蛟龙吞。天风吹月海山白，仙人与我倾芳樽。遥指海水千尺深，琅琅高歌海天吟。海波连山高接天，天上灵妃顾嫣然，会当乘槎牛斗边。  

***秋日过三元宫山馆听越尘道人弹琴***  

越冈之麓屋数椽，萧疏草树凉娟娟。青山一角横竹牖，残阳半壁闻风蝉。高秋过此不忍去，道人招手何欢然。栖心早岁游物外，风姿俊爽神高骞。道书愧我未曾读，石室且喜来谈玄。清琴妙得沈夫子，饭罢为我弹五弦。平沙古调最清越，恍惚雁落凉风天。迟回更奏汉宫秋，和平幽怨情意传。闻师正有罗浮兴，抱琴好坐飞云巅。黄龙白鹤在眼前，琪花瑶草纷岩边。石楼三更日已县，铁桥缥缈来群仙。此时左顾白玉蟾，右挹葛稚川，何必海上呼成连。嗟余安得蹑屐从师往，四百峰头吹笛眠。  

***奉赠郑侍御贯亭先生***  

天南正气著兰台，松桂林中见雅材。骢马乍从京国返，素车旋别故山来。朝端风度张金鉴，海内文章董玉杯。梓里苍生皆引领，仁言还望泽蒿莱。  

***罗浮放歌***  

我思太古洪荒来，川泽融液山胚胎。水流山峙天地奠，更有离合何奇哉。尧时九年嗟澒洞，禹甸九土犹蒿莱。水患怀襄极泛滥，山疑飘荡无根荄。相传神山在渤海，三峰上耸金银台。一朝蓬莱失左股，南溟涌出浮崔嵬。巨灵有意故附会，罗浮合并难中开。铁桥横互入云汉，造物好奇为此玩。两仪原自太极生，二山定有元精贯。旷观五岳镇中原，衡山乃在诸夏半。罗浮徒以佐命名，杰出空负炎州冠。北岳既临北地隅，南岳合居南海畔。不尔当推粤岳崇，肇锡嘉名成壮观。仙居第七古洞天，畸人逸士求神仙。稚川获得丹砂日，安期不遇祖龙年。竹符丹灶本荒忽，灵禽异蝶还蹁跹。逃名洗耳来古涧，尽醉卖酒余平田。当时周罗诸钜公，流连景物兹山中。儒先岂有烟霞癖，山水偶契仁智胸。粤洲祖，泰泉翁，居山著述侔化工。图经特为辟真面，贤关何意埋荒丛。今秋我来追奇踪，遥探四百三名峰。飞流万丈白练素，列岫千朵青芙蓉。出门前导呵哑虎，入室近玩摩铜龙。忽看云气骤弥合，翻似海色翻鸿濛。阴晴朝暮各变熊，淡浓远近纷修容。荒村几度绽梅萼，古亭尽日吹松风。峦烟蜑雨忆坡老，参横月落怀师雄。我生未得游五岳，五岳披图思大略。莽苍崇宏定有余，幽秀灵奇当不若。我与山灵信知己，山灵于我如有约。使我来时风日佳，天公为我净林壑。题诗何必碧纱笼，放怀且倒金樽酌。  

***三到罗浮口号***  

名山似约我长来，四百芙蓉拂面开。傥遇麻姑话尘世，三番清浅见蓬莱。  

***张鉴***  

张鉴，字春治，号秋水，乌程人。嘉庆甲子副贡，官武义教谕。有《冬青馆集》。  

***七月二十五日同人登宝石山天然图画阁遇雨和杨传九用樊榭韵***  

佛阁梯桄扱衽登，四山凉翠记来曾。白莲社肯孤良友，坏色衣须借病僧。拾果野猿窥石磵，听经仙鼠拱秋藤。他时再结宗雷约，莫道攒麋我未能。  

***归云庵怀孙太初***  

不见孙高士，风流自昔闻。湖山留旧社，风月冷归云。飘影离言说，松声澹俗纷。几回参啸旨，蠹叶满斜曛。  

***舟中望道场山***  

瓜皮艇子荡空濛，淼淼寒流瑟瑟风。白塔红亭遥望处，不知身到水晶宫。  

秋螺如笑几回看，倚棹城根日又残。好是浮萍吹断影，云屯浪涌作秋寒。  

***穆彰阿***  

穆彰阿，字鹤舫，满洲旗人。嘉庆乙丑进士，改庶吉士，授检讨，官至文华殿大学士。有《澄怀书屋诗钞》。  

***感遇***  

御风入阊阖，缥缈蓬莱游。丹阙互紫宫，瑶府结琼楼。玉皇数召见，绛节垂华斿。香案繙宝箓，众仙非我俦。下士未闻道，汩彼尘土谋。丹砂治不成，聚语徒啾啾。  

淳淳尧舜朝，翼翼皋夔佐。怀古惭吾才，纲纪曷宜播。刚毅近剽悍，宽柔或选忄耎。更弦惧瞀眩，因辙太委惰。譬彼鼎黄耳，覆餗谁能那。懋懋恭朝夕，庶以寡吾过。  

***何凌汉***  

何凌汉，字云门，一字仙槎，道州人。嘉庆乙丑一甲三名进士，授编修，官至户部尚书。谥文安。  

***荆卿故里***  

天帝方醉秦，于燕复何有。遂令国士心，取亡由匕首。剑术岂云疏，生劫仅差后。报韩奋铁锥，当年能中否。博浪尚可逃，绕柱那可走。得失论英雄，易水应悲吼。  

***姚元之***  

姚元之，字伯昂，号廌青，桐城人。嘉庆乙丑进士，改庶吉士，授编修，历官左都御史，降内阁学士。有《廌青集》。  

***廷尉***  

廷尉天下平，国法无偏陂。如何民命轻，但伺长官意。有客颜比桃花红，出入宫门气如虹。升堂指画生疾风，怒雷奔电来天东。死囚累累不敢穷，明朝荐牍上九重，巨案曲尽称全功。功者色欣欣，裘马归西园。长筵集僚友，列坐道辛勤。珍错罗列杂蒸豚，狂呼大叫酒千尊，自言折狱如有神。宾从咸叹息，仆御亦翩翩。我闻红阳教，十人九死空全村。不知汉世驷马门，朱紫谁氏之子孙。  

***正一真人***  

宽衣大袖来青冥，手持一纸书黄灵。云是正一真人之法曹，绿章封事奏帝庭。邓马元帅开九阍，下情一一天为听。真人之权吁若是，千妖万怪不敢肆。昨者东邻村，有妖乱捉人，昼伏不出夜恣行。攫取帛与财，鱼肉老与婴。土神无如何，愁苦不得明。真人尔为天帝之耳目，何不直陈帝所使得寝其皮食其肉，群丑闻风皆窜伏，岂惟东村普天之福。  

***礼烈亲王骹箭图***  

烈王大箭无碆卢，剡木九寸穿六觚。开图睥睨天门貙，两眼不敢相窥。我王大野横雕弧，长镝一吼出谷驱。黑云退飞天东隅，海水倒立失蓬壸。贲育咋舌心辘轳，挟簳夜走养大夫。松山杏山雪模糊，一镞能使万骨枯。长城洞开日月扶，帝曰奇勇王拜呼，投弓一笑天下酺。忆昔太祖射洞城，栋鄂胆裂金鎞明。神武天纵非人能，超轶万古王克承。锡以彤弓载以铭，森閟武库鬼莫撄。王攀龙髯上太清，王遗白羽杀欃枪。饿鸱夜叫秋风惊，骹箭犹在王如生，嗟尔天狼敢横行。  

***虎门行***  

东方日出天为红，明霞万叠排秋空。水光倒射摇五色，黄人矗立摩青铜。攒峰列嶂隐青翠，芙蓉乱插沧波中。天鸡大叫洞穷发，豁达不觉空双瞳。我闻昔者此水东，马衔当蹊挈海童。朝游大鹏夕鸡笼，明珰大髻坐艨艟。船头伐鼓声逢逢，鲛人蜑人怒发冲，瞪目不敢偏师攻。赫赫重臣总元戎，慨然追慕郭令公。轻舟一叶无短篷，独立虎门呼其雄。告言圣恩宽且洪，刀斧不肯膏闇瞢。群焉蹈舞声呼嵩，争先叩头输厥衷。水师不用占天弓，儵忽万里无飞蓬。尔来日照黄金宫，鬼物慑伏天吴穷。河泊使者休赤<马>，黑齿国人歌来同。方壸员峤遥相通，飞墙上下如游鸿。元虚作赋状莫终，二李将军画难工。少文虚愿何足论，我来不待乘长风。  

***送王盐官寿龄之江南***  

想君吴会去，落叶过江初。白雁迎朝雨，风枫照夜渔。官间身似客，俸少食多鱼。淮海通津淀，知应有尺书。  

***过怀云麾故园有感***  

犹是看云地，云归人不归。亭边霜叶下，门外野禽飞。落照无今昔，清琴失是非。空余七弦在，长自挂罗帏。  

***宿迁道中***  

栗烈岁云暮，我行徐楚间。日落淮阴市，风生芒碣山。鸟边白雪下，天末野鸥间。一倍伤行旅，孤云犹往还。  

***温泉***  

烈炬烟销水未乾，华清金粉又凋残。久无香殿堪寻桂，尚有荒池想浴兰。秋雨落花金屈戌，野风别燕玉阑干。鸣泉若解兴亡恨，流到骊山应自寒。  

***寄蓬莱太守张船山夫子***  

蓬莱仙吏出尘姿，管领神山鬓未丝。堂上琴悬无长物，郡中乌集已多时。仙人楼阁春长住，水国烟波秋到迟。出海云霞天五色，不知何似使君诗。  

***江上***  

百道晴云下翠微，一帆秋影滞寒晖。流泉鸣玉涓涓潄，野雀争林轧轧飞。碪杵定从今夜急，晨辰都为日明稀。长江尽许看山色，青霭其如对素衣。  

***童槐***  

童槐，字晋三，一字树眉，号萼君，鄞县人。嘉庆乙丑进士，历官通政司副使。有《今白华堂集》。  

***夜抵园寓***  

奔车息雷响，序柝发夜响。花柳霏春烟，罩此蓬壸境。上楼拓水齿，镫前立山影。  

***阮芸台师招入武林学院署下榻定香亭***  

龙门高筑著书台，特许侯芭问字来。幕下有花怜相府，座中无客不仙才。镜心朗映回澜水，屐齿香黏称意苔。谁识夜凉人静后，影桥独鹤正徘徊。  

***出古北口***  

云黑秦墙戍火残，蚕房谷口冷旌竿。宵程塞漠随鸿度，秋色关门立马看。地过中原山设险，天垂北斗月争寒。毡庐一夜欢声起，列部来瞻天可汗。  

***题仪亲王所贻蕉扇***  

不待招风向石栏，淡黄一片夏生寒。翦来摩诘图中影，抵得梁园雪后看。  

***蒋诗***  

蒋诗，字泉伯，号秋吟，仁和人。嘉庆乙丑进士，改庶吉士，授编修，历官御史。有《榆西仙馆初稿》。  

***舟中除夕***  

舟行逼除夕，怅怅欲何之。岁暮天涯客，关河此夜思。更深人语寂，雨急漏声迟。独坐篷窗下，无心对酒卮。  

***送陈进士***  

归梦各迢迢，西风柳尽凋。劝君一杯酒，明日渡寒潮。惜别无多语，难堪是此宵。知交相继去，吾意更萧条。  

***石葆元***  

石葆元，字镜心，宿松人。嘉庆乙丑进士，改庶吉士，授编修。有《清贻馆遗稿》。  

***磁州道中***  

两岸垂杨印碧痕，一湾新涨护柴门。昔畴过雨浓如画，疑是江南水竹村。  

***月夜泛舟***  

遥峰几叠暮云含，独泛扁舟下碧潭。两岸渔歌一溪月，烟波深处梦江南。  

***分经台***  

千古鸿文归选手，危楼百尺昔传萧。偶来净域分经卷，又见高台接斗杓。贝叶一编参上座，烟花三月话南朝。祇今古寺空山里，梵呗钟声自暮朝。  

***陈鸿墀***  

陈鸿墀，字范川，嘉善人。嘉庆乙丑进士，改庶吉士，授编修，罢起，授内阁中书。有《抱箫山道人遗稿》。  

***独坐馆中校阅全唐文制诰类迟平叔不至***  

杏花已过桑叶稀，禁中清昼双掩扉。官人不来吏卒散，我独兀坐蟠孤罴。榻尘小拂试方麹，砚垢细涤研隃麋。唐贤著作稿盈屋，制诰一体尤乖离。王言首辑冠众集，治水先冀余梁岐。编排鳞次苦芜秽，乱发未斩犹棼丝。割裂苦碎百衲锦，合并强集千羊皮。缺文颇疑石鼓古，误字恐受金根嗤。参以众书见同异，覈以正史无纷岐。删除肯使禾莠杂，选择要辨熊蛙肥。当时承旨况专职，燕许手笔何淋漓。翰苑诸集幸可考，奚必掩取臣工为。麻沙百过目生眩，铁擿三绝手尽胝。胡为宋五惯坦率，张目不见千珠玑。有时强作解事语，武断若判公堂词。古人饮泣后人笑，餐钱月给真虚麋。鲰生持论少同调，赖有孙楚堪我师。纠谬时时恕吴缜，列衔往往容臣祁。晨趋共听禁钟细，暮归每趁归鸦迟。穷通岂恃三寸管，秘文校理臣所司。谢安捉鼻恐不免，读书要及投间时。上方笔札敢轻费，好趁官烛{难灬}双枝。诗成火速付急递，新月已照黄琉璃。  

***赠徐白舫吏部***  

男儿堕地须钱刀，坐纵千古钱神豪。纷纷俗子何足数，呼叱奇杰同儿曹。南州徐君今孺子，雅擅洪笔驱风骚。诗宗韦柳足高格，真趣亦近柴桑陶。曹司趋走未十载，上官不喜同官嘲。仓庾之职不称意，一朝徒步还东皋。先生风义凌云霄，迥如孤鹤不可招。自非寒饿受驱迫，肯以玉貌来尘嚣。嗟予坎壈略相似，七年史馆侪宫僚。朱云屡忤贵人贵，仲舒独抗骄王骄。中书君今老且秃，排挤出力烦中朝。上书光范陋轩冕，拂衣萧育归衡茅。归来谢客合高卧，亦复万里浮轻舠。半生强项忽低首，感君令我心烦忉。我知造物忌孤洁，况有笔舌能诛褒。诋诃公卿及将相，粪土朱紫兼麾旄。傥教饱食逞胸臆，世界不足尝毫毛。天公欲贬壮士骨，妻子坐折高人腰。予之齿者必去角，人生快意安能遭。岂知倔强性到底，千磨万折终不摇。君也负米乞友助，岂学雁鹜吞腥臊。授徒我自食我力，讵必千万书黄标。心能不贪气益壮，我自有主神难操。君闻我言释然喜，手擘鲜荔倾香醪。片帆高挂豫章去，我亦归溯之江涛。鸡虫得失太琐碎，出门一笑苍天高。  

***哀学使***  

学使夜宴朝自经，大吏往视闻哭声。父涕不止弟跪迎，遗笔惨淡诉不平。云有同乡合浦令，正机其名何其姓。明欺暗算事不定，一死上报天子圣。大吏驰驿闻，学臣言有因。去夏试廉州，说令书云云。令上谒，面请讬，未可知，通恶幕，事下太守张，太守上状钤以章。令无夤缘内外作奸事，反覆不及请讬字。科场请讬吁可惊，按律不问行未行。当时不难摄令使对簿，移书学使指实期分明。两造具在事立辨，是岂疑岳忧难成。学臣返旆况屡见，语不及此非人情。安人息事亦政体，讵料贵客能捐生。即今此狱莫穷竟，谁起九原同折证。或传牍背奴有词，渡海风涛得心病。海外归来正及秋，历试广惠潮三州。不闻心病致慌惚，渡海安稳有弟同归舟。此为致死由，此语恐未实。披发何由诉大荒，苦海魂迷招不得。吁嗟乎，昔之学使在教士，今日好官足欢喜，君亦犹夫众人尔。君知畏，君知耻，虑汙名，乃至此。人皆靦然生，彼独留然死。律以大义无恕词，苟非其人莫轻訿。寄语大吏弗尔恼，富贵由来多寿考。  

***钱心壸给谏至***  

火云兀兀闭门居，客到惊心万里余。险绝江湖群盗路，讹传风影远人书。最怜弱小犹孤艇，急扫轩窗当敝庐。秉烛相看真梦寐，沧桑重话十年初。  

骢马威声道路寒，最闻清望重台端。谁令海上鼋鼍窟，争识朝中獬豸冠。命代文章传世定，还家岁月闭门难。怜予视草花砖久，老看天南荔子丹。  

## ●卷一百十八

***胡敬***  

胡敬，字以庄，号书农，仁和人。嘉庆乙丑进士，改庶吉士，授编修，历官侍讲学士。有《崇雅堂诗钞》。  

***岁朝图***  

铜槃蜡滴无声腻，向晓双垂花绮丽。火拨松明灰渐多，彩旭曈曈射兰砌。清尊旨酒陈满堂，柏叶色翠椒花香。莱衣次第起为寿，贺岁车笑门前忙。披看此图境清绝，儿女青红嫌点笔。卻将数笔写梅花，屋角横斜破香色。花光鬓影朗照中，但觉满幅皆春风。添豪更尔弄狡狯，两颊酒带屠苏红。人生但得左顾孺人右稚子，趺宕生涯寄文史，安问在朝还在市。屈指团栾乐事多，三百六旬从此始。  

***方湛崖春堤试马图***  

垂杨匝地春如织，紫燕黄莺飞帖帖。裙腰绿尽湖上堤，一点星流草头疾。鬓痕鞭影花光中，侧耳四蹄如有风。举头西望忽大笑，正值京华吹软红。快意人生有如此，翩翩貌出佳公子。我愿相从薄笨车，千里之行共君始。黟山迢递漫思家，如此明湖尽足夸。胜他席帽黄埃客，贪看长安一日花。  

***雨过塘栖***  

人家临水启柴扉，生计年年付钓矶。野艇过桥波影乱，长廊遮路屐声稀。云阴不散禁寒定，鸦阵难高带湿飞。徒倚风前意无限，篷窗间对雨霏微。  

***过东平州城***  

入城才数里，行尽又荒郊。春浅树阴薄，路歧车辙交。乱山迎马首，斜照入鞭梢。一宿投村店，风吹屋上茅。  

***英煦斋师所藏天启三年小铁斧歌***  

披图足徵明祚败，如鉴写形蓍测卦。霜刃休看寸铁轻，三百年基■全坏。九重多暇工雕锼，故剑肯向忠良求。纷纷章奏弃不省，可怜神似东昏侯。吁嗟弄兵兵以至，杨左诸臣空望治。谶成委鬼与茄花，劈正徒劳殿楹置。想见经营费匠心，藉娱长昼法宫深。太阿倒授他人柄，遂令神州叹陆沈。大东小东纵寻斧，谠士吞声狂竖舞。走马廷前督内操，那惜金钱输左府。挥戈难返日舍三，寇锋遍野民何堪。六州铸铁真成错，事到桓灵不忍谈。  

***暮春偕小米由云栖抵理安回至南屏晚眺***  

薄雾不成雨，霁景明朝晖。行行准芳塍，麦老豆荚肥。传闻竹深处，有士开禅扉。岂惟竹径深，水绕山亦围。竹深不见天，零露午未晞。此中得延伫，日暮应忘归。何必定入门，妙理悟者稀。  

归途缘江行，西折入幽邃。四山何娟娟，雨洗出新翠。江如对豪客，到此觌佳丽。溪流导我行，峰峰启还闭。层崖夹丛篠，日色不到地。虚亭翼然迎，晓我行已至。但闻云外钟，不见山中寺。  

逶迤石屋岭，罨蔼南屏山。森然列翠屏，势欲全湖环。看山贵看色，岂必穷登攀。譬如绝代人，望远尤珊珊。参差倚岩树，掩映峰孱颜。浓翠暖欲飞，荡漾如层澜。微风一披拂，散入虚无间。此景静中会，欲画无荆关。  

***洪武船符***  

双单殊。惟船编字水与信，大川赍涉皆通涂。亦有泽国用龙节，法三代意摹为图。诏文纪年玺加后，四角灿烂花盘纡。例非大僚概勿给，郑重想见高皇谟。是年始命棣节制，王气已隐锺燕都。兵兴渡江不用檝，宣召可有金符无。然其立法自详审，倡乱远先防驿夫。后来趋便易勘合，此符弃竟同关繻。祖宗良法玩不守，中使四出周防疏。无何濒海置市舶，倭寇扰遂连三吴。楼船峨峨指吕宋，矿采万里挠师徒。尔时徵调遍天下，符纵复造难供儒。乃知经国首除弊，方幅凛此尺一书。祇愁岁久弊还作，盗取翻笑侯生迂。摩挲黄麻三叹息，有人智出符之余。  

***蕙窗见招病以诗谢***  

膻芗屏置已兼旬，病不能同酒一巡。郭北箪瓢新乐事，城南韦杜旧游身。跛还增媚吾邱衍，伤竟成忧乐正春。欲领瞎堂师棒喝，怕风愁雪又因循。  

***彭浚***  

彭浚，字宝臣，衡山人。嘉庆乙丑一甲一名进士，授修撰，历官顺天府府丞。有《赐砚堂诗集》。  

***太仆寺公廨即事和笠耕韵***  

填街轮铁散晨朝，入署斋期觉路遥。草想马群云外牧，花知莺梦雨中消。无多吏事劳关白，尽有吟声破寂寥。愧我曾无尘露报，寅恭夙夜望同僚。  

***孙原湘***  

孙原湘，字子潇，晚号心青，昭文人。嘉庆乙丑进士，改庶吉士，有《天真阁集》。  

***澄海楼望海***  

振衣百尺楼，天风何浪浪。天光与海色，一气同青苍。是时日初升，赤霞烧扶桑。照见诸岛屿，波上争低昂。浮云从西来，万马奔洪涛。气卷五岳走，天地俱动摇。人坐此楼中，势若随波旋。白日倒入海，青春走上天。念当乘风去，玄览极八埏。回头顾人世，一点如秋烟。  

***真秀阁***  

雨后看云尽出城，最高楼阁有余清。一帘空水摇天碧，半壁残虹浴海明。花与蝶飞时下上，书无人揭自纵横。不知何事凭栏立，落日苍茫百感生。  

***夜坐***  

虫声破夜寂，小坐媆凉天。病久花同瘦，愁多梦不圆。孤怀凭月迥，静气得秋先。惟有深闺里，应知客未眠。  

***秋夜简吴顼儒***  

空房生秋烟，明月来窥我。西风闪孤檠，人影右忽生。落叶卷我心，飞向秋江堕。秋江浮萍死，秋水贵于金。天吴走阴谷，鲛客潜青林。尽拘苍生泪，不成三日霖。寒云锁孤蟾，野黑南山泣。白骨照幽泉，秋坟鬼声涩。遥知芦中人，掩卷三叹息。  

***冬日由昭明台取径登辛峰亭观落日***  

出门见飞鸟，岁晚吾独间。白云先我心，摇曳苍林间。古台木叶落，苍然见寒山。高处望不极，努力穷跻攀。  

我游此山巅，兴落山外山。岂知秀绝处，只在城市间。凭高览全邑，屋密树尽删。孤云飞出城，不敢敌人烟。吁嗟殷庶风，此后几百年。  

远眺殊未已，前山已落日。偏于欲落时，其势犹似出。残霞明半天，并作暮云黑。云中珊瑚盘，反弄黄金色。人坐松林中，愈觉苍翠逼。浩歌归去来，此意无人识。  

***燕子矶望江***  

石壁翻江势动摇，荻花芦叶正萧萧。青山有意摹三凫，白浪无情送六朝。帆影不分京口树，钟声如答海门潮。雄心慢击中流楫，且看鱼龙出没骄。  

***晓过寒山***  

舟行先鸟起，反唤鸟梦醒。霜华纳窗白，水气袭衣冷。山头数游鱼，倒浸插天影。云起失前林，萍开见孤岭。渚鸿何嗸々，对我若悲哽。稻粱何足谋，高飞碧天迥。  

***晓发***  

霜天漠漠淡于波，月色连天一片和。幽树瘦疑秋士立，远山平似晓烟抱。梦残犹苦鸡声唤，愁重难胜马力驼。十载征衫青未脱，祇余燕市酒痕多。  

***五渠***  

一水围村市，非船路不通。春醪人乳白，渔火妇颜红。双塔浮波出，青山到郭穷。正愁行易尽，偏是好东风。  

***九日登北山作***  

木落原野清，陇首浮云飞。高台一以眺，秋色苍然来。孤村隐寒烟，远树带斜晖。猿啼众山暝，雁度空江迟。物澹我自得，情疏理无违。美人在空谷，瑟瑟秋萝衣。  

***夜宿小石洞***  

何处峰头铁笛声，飘然秋思与同情。拨开落叶通泉细，喝破浮云放月明。石气欲吹诗骨冷，天风如化羽衣轻。举头不敢舒长啸，恐有林间宿鸟惊。  

***雨霁***  

雨拨西风转，天容寸碧开。出花孤蝶重，抱树一蝉哀。爽气遥山下，愁心远渚来。画檐云缕缕，秋叶是谁裁？  

***九铁僧寮与兼山秋语***  

豪丝哀竹近中年，过眼春痕水上烟。一窖黄金先铸佛，半床青史小游仙。引人入梦偏胡蝶，劝客归田有蜀鹃。畅好尚湖秋万顷，几时同上钓鱼船。  

驱却青蝇百事宜，石幢松影下罘罳。客磨诗里花同瘦，秋到人间佛不知。万叶盛衰先有信，一蝉哀怨总无私。红尘白社双青眼，如此相看得几时。  

***春溪把钓曲***  

满溪春水绿可怜，桃花如云红上天。远山倒浸碧波底，一堆春烟钓不起。人目在鱼鱼目丝，人心动静鱼先知。竹竿袅袅尾泼泼，翠荇一涡沧海阔。  

***书杨忠愍公张夫人疏***  

吉祥善事宁有此，夫作忠臣妇代死。事虽未成志则尔，一疏煌煌播西市。天河钓叟紫极翁，沈香叶冠翊赞功。燎原之火倒海水，小儿鼾卧东楼东。文管家，武管家，黄金鬻爵不肯赊。赵家儿，鄢家儿，白日鬼蜮行其私。除我疡，杀南塘。比翟方，杀同乡。下有杀人子，上事好杀皇。椒山刺刺不晓事，十罪牵连二王字。一鸾已困况百鸾，风吹枷锁倾城观。窜张经尾取上旨，明杀谏官自此始。尧斋英明四海钦，杀人反快奸人心。幸遇邹徐霹雳手，射倒高山射培塿。可怜一字不成时，二十七姬星散走。不见苏纲息女代贵溪，两家不愧忠臣妻。  

***归舟***  

鸥波摇荡绿参差，收起春帆去路迟。过眼云山千幅画，破眠风雨一船诗。悬猜帘影桥边柳，背嗅花香橹后枝。如此浮家吾愿足，不归犹可况归时。  

***月午楼歌***  

明月出海先上楼，我楼况在高山头。开窗放出白云去，风帘尽控双银钩。一丸才过高松顶，屏风乱泻虬龙影。摊书不用青藜然，碧空自有明珠悬。黄高峰头云浪涌，金鳌峰背沧波动。山下万顷云海铺，天心一丝云气无。清光愈高读愈苦，月照书丛月色古。仙巢惊起老鹤舞，窗中不知月已午。露珠瑟瑟风泠泠，屋角余挂三四星。冰轮欲西还倒行。似怜读书声好听。冷光一线射人面，射月眼光亦如电。明月不落读不厌，水滴蟾蜍欲穿砚。  

***题姜白石像***  

七百年事如秋烟，劫灰中有不死仙。六下下攫终得全，曹衣吴带何翛然。当时鄱阳侠少年，雪花夜打乌篷船。浪游南岳不得旋，手拔龙角弹湘弦。彝陵幸遇萧东夫，东来径参范石湖。声名一旦满天下，四顾谁能荐司马？奋笔自议太常雅，其奈黄钟不敌瓦。偶耽吴兴山水奇，白石洞天插我篱。累累白石不疗饥，腹中惟燕潘柽诗。兴酣自携碧玉箫，间鸥引过松陵桥。鹰扬之印空佩腰，照水白发风萧萧。马塍花开香沁土，小红偷洒燕脂雨。鸑鷟无声石人语，一往孤云竟千古。沈檀雕匣吴绫装，明珠辟火深深藏。风吹鹤鳖如烟动，纸上古香发南宋。  

***赠朱秋坪明经即题其洗砚图***  

南梁北刘无昔人，后来更推蔡与陈。锺溪既老德清病，纷纷馆阁推麒麟。朱君少有临池癖，日闭萧斋抚古迹。杀尽山中紫兔毫，洒残绝域金壸墨。五十头颅鬓骚屑，染翰朝朝腕欲折。骆驼桥西片纸出，人道风神似松雪。吾乡书法溯二冯，翁张汪邵谁雌雄？绝伦虽无羲献迹，古法未失锺胡风。自从俗书逞姿熊，子弟家家学姚派。瓣香祇识奉华亭，笔阵谁知求晋代。君今僻居临水村，罗列金石娱朝昏。红柿周围白板屋，绿天自裹铁叶门。香姜古砚浮寒碧，浸入明漪涨云色。欲知君书得力处，但看一池秋水黑。  

***精忠柏***  

万木畏枯枯则薪，一株独以枯见珍。神斤鬼斧不敢近，忠义之气缠其身。蛟虬翠郁风波亭，一夜号泣枯精英。奸邪气横正气绝，感愤物理同人情。不见百口保飞宗，正卿窜身南海以死争。上书讼冤刘允升，横尸棘寺鸣不平。区区小校犹忠诚，竟欲斩艾邪蒿萌。柏虽草木气至清，肯与贼桧同时生。死八百年挺不屈，蜕尽龙皮剩龙骨。中有丹心不肯枯，只是春风吹不活。天欲吹活柏固辞，偷生半壁匪我思。除非痛饮黄龙时，枯枝一一回青枝。天亦不能彊活之，任其一木乾坤支。表忠但敕风雷司，霹雳老桧分其尸。吁嗟南渡朝廷小，泥首北风如偃草。只赏西湖花柳妍，浑忘朔漠椿棠老。构兮构兮木不良，大厦以桧为栋梁，长城如檀翻见戕。不如此柏有本性，直与精忠同正命。但看枝枝北向枯，木理犹知朝二圣。从来死贵得其死，不见死而不死树如此。  

***孙尔准***  

孙尔准，字平叔，号莱甫，金匮人。嘉庆乙丑进士，改庶吉士，授编修，官至闽浙总督，加太子少保衔。赠太子太师，谥文端。有《泰云堂诗集》。  

***奉命辑全唐文赴西苑万善殿繙阅释典***  

谁来天上溯银流，一叶凌虚太乙舟。莲海径从香界渡，蓬山不是世间秋。旃檀缥缈行边惹，楼阁溟濛望里浮。每怅三神波浪隔，乘槎真个到瀛洲。  

石阑几曲枕湖光，独立松阴一盖凉。长日但闻钟磬响，四围全绕芰荷香。不持戒偈心先净，更展《楞严》世已忘。俛首风烟看下界，红尘扰扰限飞梁。  

鹭鹚飞到澹湖烟，吹袂荷风意洒然。退直原名小自在，翻经更印大乘禅。三车解脱真无碍，初地登临已胜仙。留我惜无缸面酒，徒从文字证唐贤。  

***台阳杂咏***  

关门非雁塞，沙碛似龙堆。甲壤田畴辟，针盘市舶来。云容晴后满，山黛雨中开。梦蝶无寻处，名园付劫灰。  

蟒木船刳甲，焚轮风有火，沸井水无烟。硐户徵蚝饟，山居讼蛎田。沿流频唤渡，九十九谿边。风草欣无节，霜筠怯走鞭。玉香花媚晚，金缀菊迎年。湖采螺纹石，番通马剑钱。忽看方物集，新返荷兰船。  

拱鼠曾名麹，蹲鸱藉作粮。潮鱼惊海熟，火鹿悯番荒。檨捣蓬莱酱，椰倾沆瀣浆。病来烦米卦，三保有遗姜。佛髻波罗密，仙肤优钵昙。苓抽芳薏苦，蕉剥露芽甘。南凤三杯粟，西螺五寸柑。问谁能遍识，名状漏嵇含。  

方法唐僧授，凝冰滤蔗浆。输租连蔀屋，擅利走帆樯。味压嵰山雪，光欺宋井霜。缘知雩都县，何减木奴乡。  

渐习殊方俗，何辞过海行。吉凶占雀语，更鼓听鸠鸣。铁树珊瑚细，金茎蛱蝶轻。邮亭欣远眺，云脚画新晴。  

到来时令异，何处问神功。稻熟三春早，蝉鸣二月中。夏占帆鲎雨，秋试纸鸢风。叹息吾行远，真看地轴穷。  

***过泰山***  

早岁曾携绿玉筇，飙轮掖上最高峰。笠边海日三更白，舄下齐烟九点浓。得句秋坛赓老鹤，投文夜壑起乖龙。今来济胜嗟无具，梦绕天门第几松。  

***滩声***  

泉声使人间，滩声使人忙。去滩尚数里，弭棹停孤航。温汾复贲迅，似抑旋更扬。入夜响逾厉，拍枕惊雷硠。无乃地轴回，噏嘘陷颓阳。不然阴火然，呀呷扬沸汤。忽疑奋厥武，勇士赴敌场。前军突后队，轰輵争腾装。又疑古志士，万言溢其吭。一吐失先后，噂沓不可详。听之不成寐，挑灯起徬徨。平生事万端，一时集中肠。并入滩声中，奔腾逐流光。百年竟何成，赪尾怜河鲂。何如潄甘洁，归卧漪澜堂。  

***下滩***  

上滩如上天，下滩如入渊。逆流轑登阪，顺流箭脱弦。船头俯啄骇，欲没卻值槛。泉觱沸推船，直出群峰巅。群峰两岸腾万马，骖騿左右相后先。不知轻舟随涡旋转不得住，翻疑袖有秦皇鞭。回波乘间忽一驶，但觉众山倒走纷联翩。风帆篙橹弃不用，惟恃船头一人指捴持挺名长年。人生失足在快意，况乃四旁锐石相磨镌。垂堂之诫古所凛，宗壳豪语非万全。螺女江头幸出险，喜见船人酌酒企脚皆高眠。  

***吴兴道中***  

二月苕谿水浸矶，舟行终日漾清晖。红深杜牧寻春路，绿上元真钓雨衣。西塞山前鱼正美，东林寺里鹤应归。何时卻许浮家住，卧听渔歌无是非。  

***朱为弼***  

朱为弼，字右甫，号芐堂，平湖人。喜庆乙丑进士，官至漕运总督。有《蕉声馆集》。  

***古镜篇***  

蟾蜍夜泣秦宫月，野火金凫出泉窟。幽户金精万古明，苔缠一束红姬骨。当年花倚青纱窗，朱唇粉面矜无双。苍龙入地白虎藏，残脂零落幽兰香。山中老狐作人语，手捉盘螭口呼侣。回头穐橘生扶桑，抛掷青铜盖黄土。鹿犬朝过影朦胧，杨花漫天欺芙蓉。二十八宿绿云里，先生负局将安从。  

***咏文后山所藏汉赵婕妤玉印***  

后山雅似文三桥，阁开清閟邻紫桃。紫桃轩中一方印，入手换卻青琼瑶。当年姊妹联春宴，娇殊赤凤无人见。何时手截素鹅肪，鸟体绸缪似飞燕。燕子飞来风自芳，纤腰携佩杂明珰。细看小点黏红粉，曾写新歌钤绿章。歌筵捉搦舞裙骋，■凫恰仿鸳鸯颈。扶寸瑶华透骨香，平分蛤采缠菭冷。我来雅玩剧伤情，如看鲛绡玉体横。安得金釭与相见，昭阳旧侣话深更。  

***雨花台***  

振衣独上雨花台，衰草斜阳野望开。一塔琉璃平槛立，四山苍翠抱江来。临风怀古频搔首，此地何人数举杯。久凭阑干和樵唱，严城画角唤将回。  

***过乌衣巷故址***  

柳外凉风一夜生，萧条旅馆剧伤情。我家曾住江南岸，怕听乌衣旧巷名。  

夕照无言下水滨，故家池馆半荆榛。眼前多少山丘感，不独伤心为古人。  

***胡承珙***  

胡承珙，字景孟，号墨庄，泾县人。嘉庆乙丑进士，改度吉士，授编修，历官福建台湾道，有《求是堂诗集》。  

***河间府***  

马头纷落叶，疏树晓苍苍。海色明诸县，河流没大荒。孤烟升野直，一雁度天长。为问当垆女，新篘定可尝。  

***灵岩山谒毕秋帆尚书墓***  

庭院阴阴覆薜萝，尚书祠墓此岩阿。长才只合从簪笔，晚节犹教学枕戈。毕竟圣明持法恕，空闻门馆受恩多。平泉花木浑无恙，几辈西州掣泪过。  

***大庾岭***  

五峤崔巍此最东，天将奇险界蛮中。炎洲气色鱼龙变，阴壑牙须虎豹雄。天末几回瞻北斗，林端犹未换西风。乡书欲寄无黄耳，谁识征人两鬓蓬。  

***聂铣敏***  

聂铣敏，字蓉峰，衡山人。嘉庆乙丑进士，改庶吉士，授兵部主事，复授编修，历官绍兴知府。有《寄岳云斋诗钞》。  

***上西岭***  

一径穿岚翠，征程万仞悬。危桥横绝壑，乱石泻飞泉。山峙同螺绾，人行作蚁旋。徘徊看双柱，搔手问青天。  

***李兆洛***  

李兆洛，字申耆，阳湖人。嘉庆乙丑进士，官安徽凤台知县。有《养一斋集》。  

***宋谢叠山先生遗琴武林吴氏得之绘图传示为之作歌***  

东山桐，西山梓。上枝蟠青云，下枝拂流水。雷轰雹击野火烧，裂骨穿肤半生死。谁从大壑阴，采制为鸣琴。孤丝寡珥縆断脊，中有清霜烈日之明心。天荒地老陵谷变，此骨不与金石同销沈。可怜文信国，闻道遗琴欲沦没。亦有汪水云，当时挥手凌青雯。如何尚有一片乾净土，埋此三尺四寸枯桐根。粗具腭与龈，安辨蛇蚹纹。漆文土花所不蚀，叠山两字分明存。先生身似摩霄鹄，燕市从容一瓯粥。掀髯抵几已无成，茶坂麻衣空恸哭。当其横膝时，含情再三弹。初为《梁父吟》，后作《齐女叹》。世无锺期莫为赏，海天何处寻成连。先生此时与谁语，琴兮琴兮吾与汝。先生可逝琴不亡，十三之徽一一吐焰直与箕尾争光芒。此琴非桐亦非梓，铭非铭兮字非字。黏著苌弘血一腔，意亿劫灰飞不起。吴氏为此图，望古意有余。我思此琴不可见，展图忽忽生嗟吁。谁招朱鸟挥残泪，敲碎西台竹如意。  

***邓完白登岱图***  

日观峰颠置完白，人奇境奇两难得。画之又得罗两峰，叱石驱云致不同。斯游奚止四十年，我今展图犹眼前。先生精彩固不敝，奋袂盱衡见其概。今我老惫复坎坷，行吟一室茧缚窝。夜来有梦尚磈磊，倚杖黄山看云海。呜呼完翁那可再，泰山鬼卒今安在？独立远想成苍茫，情恻语悄何能长。会当寻君还大荒，收揽魂魄从云将。  

***书见素居壁***  

夙龄忝文学，图史颇贯弗。因缘平仲知，遂辱扬雄荐。仇书入虎观，作赋奏金殿。一朝拜恩命，绾绶出山县。童律幸可通，磔狱苦非练。聱聱听搒捶，屑屑领簿案。徒隶陪侍从，侏獿侧欢宴。腰低骨已折，口恧心屡战。尘颜怯持镜，自揣久淄变。经营数间屋，聊用置几砚。破书百余卷，中有古英彦。相从理素业，冀见本来面。怀居谅为愧，成性习其便。土思日悄悄，寓也何所恋。  

疏窗敞南北，偃息静以邃。南荣足淹曝，北壁有余地。凿池但随坳，为山即覆篑。高树有远容，丈石出奇致。耸耸竹与柏，左右拥双翠。室中复何有，空洞类我意。■椽粗棱棱，粉壁光致致。木无髹漆观，墙无绨锦被。既乏珠玉玩，亦鲜彤镂器。用朴保真率，寡欲息人事。兹区实彫瘵，鱼甑时告匮。疲民固不敢，伤财况为累。美室孟献尤，葺墙叔孙志。夫子善苟完，斯亦素吾位。  

兹邦滨大淮，风气蠢以劲。居恒肆攻剽，稍急辄星迸。行坐挟刀剑，忘躯徇忿竞。黠者持短长，狺吠思梗令。书策既稠浊，徒史得放横。为政济猛宽，计惟张弦更。韩子亦有言，厥道在素正。斋居励冰渊，虩虩守畏敬。开门固其根，内省期不病。孰谓莫予覯，岂弟神所听。以此盟尔室，显显慎嘉命。  

***丁丑年住怀远真儒书院构如是住成赋此记之***  

我字莪耳山边宅，迤逦平原带阡陌。清池周匝玉一环，绿篠蔥茏竿数百。锄田灌圃有余暇，插柳栽花遂成癖。可笑无端插腰板，十年宦海心虩虩。迩时且喜解天弢，无那余辛尚如螫。三径归来幸未荒，数月淹留翻似客。苦为猪肝寻故人，竟忝皋比据讲席。倦来隐几听咿唔，兴到论文逞胸膈。院邻官廨错市廛，廊庑周围宽且硕。所居山县不见山，窥牖兀然惟四壁。一一棂扉向东启，早眠坐受朝阳炙。绕屋循墙出其后，草石纵横地颇隙。几树安榴撑路断，一勺坳堂秽流积。两峰参差露眉宇，向我不语情脉脉。眼前有景人莫知，大美弃置天所惜。濬池种树先安排，披草拓基细规画。连廊作栋架两楹，楹深二寻广十尺。两面安窗状如榭，编竹为椽苇为笮。涂塈装治阅几旬，匠沸工腾累昕夕。一朝屋就急倚槛，惬意真如旧逋获。双鬟窈窕来迎侍，俯媚清涟共鲜碧。贴贴新荷镜子圆，垂垂短柳腰肢窄。隔院分来嘉树阴，赌棋赢得奇僵石。亟移棐几安笔砚，自拂尘床理书籍。友生问字载酒来，旧侣间招试茶格。相视翻然成一笑，先生无乃为形役。容身而游亦已矣，居必求安圣斯斥。人说此庐旧姓杨，无凿先生夙词伯。亭颜片月楼会景，一时结构人啧啧。败址颓垣了无处，数十年来事如弈。况是栖栖一寓公，底事黄金虚牝掷。人生分定良由天，各养其养適其適。由来林壑性所耽，易性违情祇成戹。但有即时一杯酒，遑问平生几两屐。后来者谁吾不知，大块茫茫几今昔。夜来频觉乡梦轻，晓起仍愁诗债迫。山光旦暮看不定，多少浮云变苍白。  

***德明府以题孙虔礼书景福殿赋真迹诗见示次原韵***  

艺极犹悬权，识贸或斡鼎。要能天际翔，庶不鼠穴骋。章章篆之出，阡陌破丘井。崔张趋简易，有苦竿取景。当涂典午间，绵密转清迥。右军守恬畅，如水以淡永。大令剧飞腾，翼翼贺项领。双源遂分导，百旐揭一隼。文皇负真气，纵送剂宽紧。兀奡屏风书，想见龙德静。咄哉挺虔礼，骖騑一何猛。书谱入大王，区埒辨町町。瘤堕卻针脑，蚤正必眂绠。兹赋追阿敬，推陈更标颖。一扫旭兼素，重睹芝与靖。离垢参书禅，妙香可默省。镌之璆琳珍，长使奎壁耿。苟非洞见垣，所恐砾糅矿。肘腕论回旋，走也谢不敏。愿焉矢盍各，率尔子毋哂。  

***自题捧盈图***  

劳劳牵世鞿，惘惘任年矢。逝者夫如何，嗒焉信所止。补牢计恐迟，鞭后乃其理。知疲及昏卧，得醒向晨起。兴至思或抽，小极急自弭。展书销光阴，但取浅且旨。既无甚解求，亦不竭目视。量腹之容受，日可一合米。抚肌恨如腊，得酒暂自喜。撑拳学五禽，负剑弄稚子。有杖不肯扶，跬步跛而履。颏下看似雪，龈上都无齿。精气潜耗尽，神爽诡支抵。梁丽剧刓朽，此舍安可恃。一旦厉风来，摧之適然耳。此幸惟有心，能成即不毁。百里半九十，前途日以迩。羸老尚存全，造物不负尔。所得固已盈，捧持岂敢弛。常思善厥终，罔令爽其始。素居过以丛，良友隔千里。愿言各努力，同岑互为砥。  

***罗饭牛募驴图***  

得马塞翁顾亡兔，饭牛居士今募驴。蹇驴区区几许直，一瓢乃用千夫舆。前邪后许十数辈，数钱量米争纷拏。大仙老驴真可笑，一毛不拔旁揶揄。我呼红线翦囊纸，倒骑跛足云中趋。销除博士卖驴券，回作渊明乞食图。  

***偶作***  

神者生于无，以气相撑支。当其互回薄，至声发空虚。风出土囊口，披林入嵚{山欹}。喁于递响答，高下相参差。悠然自鸣戛，亦复不自知。委已適所值，无为问妍媸。绘响效厥情，因神而存之。断竹均以窍，■木縆以丝。长短刻分杪，清浊研渑淄。揉弄日渐熟，造作日益滋。情性有远近，僧爱随纷歧。借气喉吭间，寻声神已非。筝琵杂前陈，自谓古所无。岂知爰居鸟，颇乏钟鼓思。壸公一瓠中，日月与世殊。时时出游戏，每令见者嗤。  

***家心陔疲于津梁国***  

天涯渺难即，吾意其蹉跎。江上无芙蓉，搴裳意云何。吾子好筋骨，卅载历坎坷。陆岂无虎狼，水岂无蛟鼍。行行为谁驱，万里俯仰过。讵云恃忠信，遂可轻风波。放杖得小休，隐然契天和。讬宿在何许，前途尚陂陀。造物劳以生，未死敢有他。息阴谅非远，逝者亦已多。仰视沧浪天，效彼劳者歌。努力为我起，斯路幸不讹。甘爱田父笑，毋为仆夫呵。请借双行縢，以为安乐窝。  

***峨眉亭***  

碧酒双玉瓶，独酌峨眉亭。不见李太白，但见青山青。秋色淮上来，苍然满云汀。安得十五弦，弹与蛟龙听。  

***春尽舟中***  

春好何当去，江流底事忙。莺花非少日，云水正他乡。宦拙归无计，途长息未遑。忘机羡鸥鸟，沙上立苍茫。  

***梅关***  

戢山争凑，盘盘路几回。百寻双堑立，一罅五丁开。树拔鲸牙出，人争蚁孔来。路旁余断碣，夫暇剔莓苔。  

***端午偕补金小岩半樗山子光云守之观竞渡遂至海幢寺还过洋商肆楼登海珠寺炮台***  

且泛蒲觞莫放空，莲青藕白荔支红。星星蜃气兼朝雨，猎猎樯旗飐海风。苍兕练多金鼓习，岛夷驯久岁时同。云溪绿柳应无恙，何日听歌画舫中。  

浩荡珠江碧水湾，接连花地启禅关。一条果市人阗咽，百尺经楼佛空间。白足有贤思入社，青畦无数当看山。壁间小记题吾友，可惜斯游未及攀。  

别开邸第馆诸夷，一十三家各斗靡。窗槛玲珑巢翡翠，轩屏眩转吠琉璃。铺排景物观殊壮，变易华风事岂宜。好语吾民守耕凿，祇今圣主贱珍奇。  

列炮周垣控扼存，香台今傍将台尊。护持狮象珠常定，帖息鲸鲵浪不喷。拓纛双桓遥隐树，收帆千舶正当门。风涛咫尺连南澳，著论何人继应元。  

***补瓮图***  

田功未收酒无粕，老瓮多时掷篱脚。场登新秫黄鸡肥，收拾将来贮桑落。  

***薛又洲携杖山行图***  

黄海安期宅，青山太白祠。何如九龙坞，小酌二泉池。涧畔多瑶草，松根足伏芝。无因小儿女，却负向平期。  

***夏循陔广文玻璃泉洗砚图***  

足此一勺水，聊疗季女饥。怀中紫玉段，持照青玻璃。仰瞰积铁壁，俯荫离披枝。勿放墨龙出，惊起巫支祈。  

***吴存楷***  

吴存楷，字端父，号缦云，钱塘人。嘉庆乙丑进士，官当涂知县。有《砚寿堂诗钞》。  

***从观察使者循行夷寨编列户版即事成诗***  

在昔西南夷，万里阻缴徼。犛牛山穹嶐，金沙江缭绕。氐羌区以类，邛巂实其隩。散或蛮触攻，聚则魑魅啸。唐蒙黩武备，马卿谕文诰。首屈仍羁縻，尾大复攻剽。斧画图苟完，瓯缺终见诮。我朝受命初，蕃服争自效。板楯联新封，钩町除旧号。筰马归皂枥，蒟酱供瓦铫。乃献赕献琛，亦舞羽舞翿。形方瘠土旷，骛利客民召。燕忘巢幕危，蚁切慕膻好。襁负携妻孥，担簦罗臼灶。占地辟畛畦，凿坏启堂奥。重译语渐通，吾市剂可约。阡陌多华离，汙莱半侵盗。强怒有力争，众閧无理闹。短箭青竹弓，长刀赤皮韒。列阵驱千人，具狱喧两造。息壤背盟誓，边衅惧开导。是宜井疆画，毋使客籍冒。抚夷责桢臣，编版息群噪。纷纷亥市集，一一丁男报。卖价规奇零，租税酌丰耗。算匪元封僧，民异太原料。毳幕开前庭，椎髻迎左纛。威之蒲鞭县，来者乘韦犒。义警边氓愚，令戢土官暴。夏畦敢惮劳，春雨咸沐膏。辁材艰觅食，俭府容寄傲。志惭定远壮，年逊终军少。袴褶裁毡裘，行縢缚锦袎。猛鼓渡沪楫，催发逾岭轿。晨起霜锋锋，宵征月魄耀。砭肌入风洞，没胫穿雪窖。但看排穹庐，聊与息旌旄。寸田履亩分，尺籍翦镫校。直似穷要荒，讵止快游眺。爨女及獠奴，桶裙而花帽。铜镮试宽窄，毛褐历寒袄。生熟支久殊，黑白种惟肖。猿扳碉房登，牛饮芦酒釂。铁褐罫有文，糌粑米杂糙。跣足踏山走，裂齿向人笑。但闻钩辀声，不凿混沌窍。兼旬伴我惯，数语为尔告。圣王今御宇，遐陬尽服教。德裕镇西蜀，韦皋奠南诏。驯皆似犬羊，劣弗为虎豹。矧伊族凋攰，待恃峰峻峭。爝火如炫明，死灰将复溺。心宜凛畏怀，力可任徵调。网获罢秋狝，刀耕急冬烧。歌树梨一曲，备柳营七校。耳目留睢盱，孙子安啄抱。挥帚列砦间，锲字繁木摽。庶几安土著，长得戴天焘。淳俗期上臻，浮踪傥重到。作诗宣皇风，健笔特排奡。  

***阿都行***  

骠卫以北徒筰西，乃有阿都长官司。旄牛山下列砦住，河东一姓分守之。厥酋天折子幼稚，请以世职归其妻。猡猓十万隶尺籍，土舍土目咸所治。岁时亦行狝狩礼，桶裙外夹黄金铍。三年拜表达重译，厥贡文马筐织皮。巡方使者衔帝命，叱驭来抚西南夷。邛都君长夜郎大，詟服犹复烦鞭笞。阿都一部独效顺，嗅靴以鼻容委蛇。纷纷连袂迓旌节，妇官鞠<月卺>如男儿。绣金之裳锦罽衣，丰貂一尺围蝤蛴。瞳神秋水不敢溜，马首肃拜恒垂颐。刲羊缚豕趋行炙，杂以斑鹿兼文貍。欢声殷地齐拍手，钩辀格磔相诹谘。我闻夷俗久亻离昧，豕交麀聚人所嗤。女官问年未三十，何独洁守甘为嫠。面首不闻左右设，秦家老妇羞蛾眉。歌成阿衤盍时一唱，峒花犵鸟皆酸凄。碉房持踵藉蛮女，长宵宿卫无暂离。秃发裹梦入冰{嶭木}，玉貌凛若含霜姿。雄酋或萌觊觎想，刀光出水同儿嬉。用能葆真逾十载，吹尨不敢窥藩篱。圣朝声教讫四海，日又仁义渐黔黎。何图夷獠亦向化，志节远与共姜媲。契木傥许树绰楔，愿为使者陈风诗。  

***书高青丘诗集后***  

空有文章结主知，偏从萧散得艰危。年华顿作干将折，诗句争传骏骨奇。一代清才收史局，千秋遗恨付宫词。白衣曾见还山客，回首葑溪悔亦迟。  

***潼关***  

秦关扼塞势岧峣，四扇门通万里遥。潼水入河趋北折，虢州分陕望中条。山皆壁立碉楼险，地有人耕战骨销。兵甲只今长不用，勒铭吾欲笑孙樵。  

***时铭***  

时铭，字子佩，号香雪，嘉定人。嘉庆乙丑进士，官齐东知县。有《扫落叶斋诗稿》。  

***题明妃出塞卷子***  

塞草茫茫塞雪紫，沙啄蛾眉寒瘃指。妾身辛苦事和亲，万里关山从此始。日落穹庐望汉宫。禾央宫月半朦胧。宫中自识君王面，偶隔君门一万重。小弦声吆大弦急，弦急弦吆如帛裂。琵琶抛卻不成弹，匹似妾身长断绝。和亲辛苦惟妾身，汉家十载无边尘。回头翻觉君恩重，胜作《长门赋》里人。  

***下第后作***  

七度金门策蹇驴，杏园消息竟何如。甘从东郭追商隐，不信《南华》是僻书。失意事多心转淡，逢时技拙计全疏。曲江此日潜行处，怕遇春来下泽车。  

***李黼平***  

李黼平，字贞甫，号绣子，嘉应人。嘉庆乙丑进士，改庶吉士，官昭文知县。有《著花庵》、《吴门》、《南归》诸集。  

***春日有怀元甫***  

山中昨夜雨，芳草滋浅碧。园芳新绿稠，庭华故红积。良辰寡俦侣，忽念越乡客。幕燕营此身，逵鸿矫其翮。遥怜一樽酒，访古谁与適。榆露暧远村，桑烟澹长陌。苏碑辨讹字，韩碣寻遗迹。傥下湘子桥，予心寄潮汐。  

***故燕城***  

云物萧条天宇清，杖藜来访故燕城。良乡极目真寥廓，上谷当年屡战争。马骨且求招乐毅，乌头难化遣荆卿。下都池馆修连日，说与游人恨未平。  

***泺口待渡同石亭***  

东来风景与心违，到处惊蓬卷地飞。泺口夕阳红照水，华山秋色翠生衣。故人弹铗歌同和，此际停骖计恐非。明借名泉洗尘土，真珠十斛溅霏微。  

***夜渡洞庭***  

城陵山前霜月高，江湖欲上鸡初号。舟人夜语起捩柁，但觉枕底生风涛。黏天洞庭乘水入，余亦起从帆下立。三江杳杳宿鹜迷，五渚苍苍老蛟泣。巴丘邸阁波浪间，到眼突兀横编山。芦中渔火尚未灭，空际梵音殊自间。绕湖周遭几百里，湿烟一堆层叠起。倒影俛临明镜看，却是君山青插水。二山宛在湖中央，南北苕亭势可望。不知蓬瀛定谁到，对此辄欲褰余裳。斯须斗转星亦沈，群真出入地道深。龙女遥归碧海岸，湘君正依斑竹林。湖山虚肃徘徊久，小别京华亦回首。洛阳少年济时才，上书那遣长沙来。  

***漕运行***  

书生一食恒三日，忍饥诵经门不出。仙家撒米狡狯多，饭甑空看梦中溢。一麾作宰居海滨，职有漕事当躬亲。手收八万七千石，但丐糠覈能肥人。连廒四开临水曲，负戴遥来趁初旭。南箕扇簸北斗量，原是天公具餐玉。岂惟献纳人争先，乌雀未敢窥檐前。仓储近烦白虎卫，水餫远叱黄龙牵。颇闻荷花塘欲涸，碧波粼粼石凿凿。屯丁辛苦里正嗟，津贴钱刀苦来索。汝辈何如为杞忧，连云畚插通邗沟。高低正依均海法，升斗不贷监河侯。般橹万里趋芳甸，黍谷桃渠眼中见。滹沱可洞涞可陂，只在司农斥坟衍。拓地平移委粟山，治田尽表宜禾县。丰岁香粳满近畿，云帆永罢东吴转。  

***阊门送客***  

水西楼阁玉参差，杨柳花飞客去时。锦字缄书千种恨，兰溪归棹十年迟。香头夜雨人初到，婪尾春杯酒莫辞。吴下行踪如向说，红闺应戚远山眉。  

***九月八日同年陈范川太史招同梁一峰广文游光孝净慧二禅寺呈范川***  

鬓丝禅榻记吾曾，廿载尘劳苦莫胜。今日重寻留钵地，前身初悟写经僧。菩提树长金园净，诃子林中结宇徵。祖意但求真面目，未妨文字乞谿藤。  

宝庄严寺晚来过，奈此倾欹窣堵何。卧阁佛谁烧舍利，上堂僧似病维摩。黄龙会散犀香满，白马经残贝叶多。赖有骊珠君袖落，山门留镇配东坡。  

***黄承吉***  

黄承吉，字谦牧，号春谷，江都人。嘉庆乙丑进士，官兴安知县。有《梦陔堂诗集》。  

***江村***  

商秋木叶早辞柯，寂寞江村夜独过。蟹簖月明微有露，渔舟风动不关波。萧萧鸿雁来何远，落落星辰望转多。自喜诗篇频野获，间情天付与吟哦。  

***江干间步***  

岩耕暌宿好，复此孤帆征。停枻傍洲沚，缘幽时一行。初疑草树隔，渐觉蹊阡迎。孤烟远村出，暧暧村光明。荷香夕池敛，粳熟秋塍平。江山有余色，鸡犬无烦声。穷历信忘疲，即境感所营。田父讶客来，曳杖返柴荆。孙登故缄默，悠悠谢浮名。  

***叠游乳岩三洞爱其奇绝题于石壁***  

蓬莱员峤虚无间，世间何处无仙山。骖鸾到此偶歇息，但见无数白石清泉湾。清泉随风来，荡漾空中澜。耸身直上树巅顶，千人濯足泠而寒。仙人陶通明，凿崄排云关。三层楼户惝出没，一层一陟玄都坛。锺乳何累累，千载结不乾。玲珑幢盖太古设，化工巧作波罗檀。丹丘有何碧玉宇，凡夫想像无田攀。烟深水迷日食乳，时有锦鳞仙鼠相往还。是谁写出上清字，得无真有琼华丹。我来狂饮已三度，往往云腴玉液充杯盘。临行拄杖侧耳听，淙琤如有丝竹弹。不知{穴康}{穴良}直入几百里，此语欲答山僧难。山风一扫去尘迹，应让真人玉佩来珊珊。  

***届积布山将泊复进***  

揱橢绵群峰，累累莫名似。不知何神灵，错物置平地。一壁出瞰江，遥临俨车盖。过此峰更多，胶连叠形器。滞留已经旬，始见帆顺利。击汰迎浇流，豗腾去如骥。行行转山曲，飙折舟横济。坐立忽下趋，欹斜恐颠坠。久客知风涛，忠信岂不事。鸩毒怀宴安，篙师漫轻试。夜色含朦胧，岧峣互亏蔽。但见胥骑来，讵暇展衡视。初闻蕲阳柝，再听兰溪吹。一发兼数程，欣然已忘悸。  

***巴陵怪风行***  

吾闻帝子之出恒飘风，今来正值风交通。踉砀天吴夜不息，银虬雪貘搏虚空。虚空震感无声入，撇擘撞舂万舟急。撞欲崩摧撇欲流，擘如相掎舂相袭。舟人黑暗竞凌波，腰系樯绳仗樯立。引长抛重百难施，绠似云连铁山集。我船三荡不可支，欲离所傍愁无依。风威况是离不得，斡旋实赖能工师。洞庭春雨连天涨，激切飞廉怒相向。水势今宵尽却回，湘源却恐生波浪。少妇无端覯此惊，牵裾坐对可怜生。瞪然仆婢更何事，如此风波宁可行。呜呼人生岂不怀乡里，薄宦偏羁二三子。一夜心旌百丈悬，梦回错认蛟宫里。  

***周济***  

周济，字保绪，又字介存，号未斋，晚号止安，荆溪人。嘉庆乙丑进士，官淮安教授。有《介存斋诗》。  

***送别黄清溪***  

淮南木落天雨霜，先生别我归江乡。江乡今年足稻秫，归酌春酒酣高堂。昨君未来我苦寂，日日马蹋河沙黄。盘雕眼疾细草死，风埃一道昏残阳。书生胡为衣短后，独吟无和声难扬。初闻君来色然喜，令子昔曾交短李。李子论交最有名，字学因兹测涯涘。握手便作云龙谭，乃识君书著皮里。君言枕葄四十年，落纸果化为云烟。君言静参恒累宿，吐舌果解生青莲。君言楚璞献已倦，十上不选张郎钱。君言作宫非所乐，游戏聊复来人间。下士闻之各大笑，谓我白痴君亦然。是时亢阳骄不雨，日秩陪祀清泠渊。苍生膏泽别有寄，我等冗散空相煎。秋风吹我过江去，接离倒著看青山。五旬小别意凄怆，夜梦往往逢君颜。重来见君话契阔，我病君归各飞越。君爱堆盘玉斧肥，我思压酒银针活。君今先归我亦去，冷落淮山賸寒树。他日相逢我荷瓢，君能戴笠真吾侣。  

***却寄家木君高云溪***  

君甘离索今犹昔，我任飘零西复东。未死名心长短句，已通世法马牛风。宅边柳树容高隐，江上潮痕识短篷。送尽归鸿成一笑，五弦原不在琴中。  

我为善战千夫长，君是能耕万户侯。海上风云通士气，庭中貆特岂身谋。时平漫蓄三年艾，仙好权营百尺楼。落拓琴书潦草醉，莫将心事问吴钩。  

***大蜀山道中***  

更无落叶点征衣，莽莽平冈乱四围。地气远松浮水出，天风高雁掠人飞。穷边雪早兵权戢，腹郡晴佳麦渐肥。闻道村氓多佩犊，大车赋罢一歔欷。  

***纳凉与陈生偶述***  

病妇<尤羸>卧床，屑屑问米盐。老夫眼昏眵，业业繙书签。易观意岂悟，独到情各厌。一室尚为尔，何况飞与潜。  

井鲋射敝瓮，<晨鸟>风便北林。自天畀鳞羽，各各穷高深。万变偶一合，旷代犹昨今。如何沈冥上，当世晞知音。渊渊渔阳鼓，沨沨嵇生琴。大福方默移，微名安所任。  

剑缑丝已劳，绣{刃止}不出室。客来偶摩挲，失口相叹惜。长跪谢客言，此剑本顽铁。丰城虽深埋，宝气必腾达。安有真龙泉，二纪仍挂壁。  

苏门在人间，其庶寻孙登。鸾音不可即，云想空崚嶒。峨峨齿高屐，褭褭扶脩藤。芊芊竹环宅，晻晻华盈塍。西山多华农，厥产吾其恒。  

尊彝古生銴，文胜质已镌。埋璧珛满身，五德岂复全。嗜古匪適用，所宝在<歹肉>穿。遂令啖名者，老死故纸间。束发悟其非，垂老岂惑焉。精神傥别寄，稍久辄欲迁。赖兹隽永味，庶以消长年。  

洗砚去宿墨，新墨发奇光。扫地去落叶，新叶生幽香。奈何录陈言，宝之若球琅。团团磨驴迹，步步袭故常。周旋方丈间，送此岁月长。鸴鸠犹决起，矧彼翚与翔。  

***放歌赠雁巢上人***  

乐亦遣此生，哀亦遣此生，落笔千万言，略与数钱量米同硁硁。二竖牧羊羊已去，遗火空烧始量墓。九原龙蜕总成灰，可惜骊山松柏树。世人见景不见日，何况虚空本无色。欲乘元气亦易尔，复愁无处施鞭策。江河滔滔孰云东，下归墟沃焦昆仑。所藉高天偪人人著地，白榆欲落苦不易。天荒地老顷刻事，十二万年谁疏记。我怜盘古无奈何，一椎一凿真儿戏。  

悠悠白云触石起，石重云轻只如此。河伯无言海苦愁，苍茫一片绵秋水。浮萍两叶何青青，春风一夜吹忽生。罗浮离合为风雨，华首台高听山语。若非铁锁相钩连，便欲飘然趁潮去。去亦不可知，来亦不可知，海中巨鳌定有数，孰舍所戴而戴之？中庭百草各含露，荣枯相杂不相顾。老夫兀坐胡蝶来，蛛网檐头要黏汝。  

***熊士鹏***  

熊士鹏，字两溟，竟陵人。嘉庆乙丑进士，官武昌教授。有《鹄山小隐集》。  

***江上***  

曾到辛家买数瓯，醉来高枕听江流。鸟啼去岁人边树，花落今年客里楼。才小幸无《鹦鹉赋》，官贫那有鹔鹴裘。五湖此日多风雨，何必重寻范蠡舟。  

***游月湖登梅子山同陈愚谷虞部***  

月湖湖上柳毵毵，罗列诸峰汉水南。来伴白鸥惟一艇，去听黄鸟有双柑。千寻竹势筼筜谷，百步渔梁钴鉧潭。梅子山头高坐好，摩挲石字细如蚕。  

***与黄鹤楼陶道人共话***  

嶓冢岷山两不分，登楼极目水沄沄。仙人许我借黄鹤，何日从君飞白云。终古梅花无数落，到今玉笛几回闻。沃焦一发横沧海，饱看东流正夕曛。  

***荒署***  

荒署萧然动远思，曾栽桂树两三枝。钩帘雁过偕吟处，把酒人当独坐时。楼上秋河横似带，树头初月广于眉。朝云一去无消息，犹见银釭罩被池。  

***坐春草亭怀谭韦菴***  

去年亭畔草，又绿春草亭。朔雪老双鬓，春风吹不青。富川故人屋，樊口木兰舲。空有王孙怨，鱼书付杳冥。  

***送张心畬赴任南海***  

此去海南惟一航，珠江蜃舍越台荒。枫人初长雨微黑，飓母欲生天渐黄。行到羊城皆薜荔，梦依岭树半桄榔。久知张子清贫惯，宝玉无烦出此乡。  

***秋夜玩月***  

明月生奇怀，披衣步江步。悠然踏莎行，草露湿芒屦。渔歌烟外烟，鸿影渡旁渡。对此夜何长，不知秋已暮。居人坐江楼，离人倚江树。苦乐不同心，讵可背月去。  

***沔水舟中***  

长河渺渺水云愁，远道离情载叶舟。夹岸短长千万柳，随波下上两三鸥。关山北望客如梦，风雨西来天欲秋。不独依人王粲苦，思归我亦赋《登楼》。  

***自琴断口泛舟月湖用谢灵运石壁精舍还湖中韵***  

山水割昏晓，水暗山含晖。云沈涧底响，鸟向峰半归。游子看不足，苍苍穷翠微。榜人候沙溆，湖水生夕霏。天远青草接，波宽白烟依。蒲稗收小艇，蓬蒿款幽扉。意惬景自適，心高愿多违。得授安期术，妙善冀能推。  

***再登飞剑亭杂感同白畦虚谷竹樵小兰光载***  

剑亭孤立石崚嶒，秋气苍凉复此登。风雨无情身是客，江山如旧梦为僧。城头细草惟眠马，树外慈鸦早避鹰。见说孙曹争战处，至今烟雾尚飞腾。  

***同星海月壁五溪登阳春台玩月***  

台上秋月来，烟草见人迹。风吹水痕宽，木落山容瘠。趺坐翠微间，星斗纷可摘。微闻僧磬鸣，清越石城白。  

***渡华严湖***  

湖上扁舟相送迎，青钱顾直此身轻。水飞独鸟夕阳影，秋借一村黄叶声。摇落何须悲宋玉，穷愁底事笑虞卿。钓人泊艇芦花外，鱼尾苁苁酒亦清。  

***蒋湘垣***  

蒋湘垣，字师大，湘乡人。嘉庆乙丑进士。  

***孤柞叹***  

龙鳞犀甲云垂地，百尺搀天入天际。斩以斤斧引以绳，谷倒岩摧倏憔悴。森然古色据当路，故老不知几年岁。孤根裂下劫灰余，铁幹排空走元气。屈曲惭非梁栋材，支离委绝亦可哀。土人言此无所用，杀代不异草与莱。吾闻物以不材老，惜其自养到合抱。乍可萧条凌雪霜，忍看埋没随百草。翻思物理岂有极，汉宫五柞亦萧瑟。垂杨袅袅不自持，太息风前尔何物。  

***感旧***  

棕鞋桐帽野情宜，略似嵩阳货畚时。白眼看人投社少，青山容我放杯迟。衣冠耆旧非当日，文字因缘感夙知。太息长源为煨芋，求仙终后十年期。  

***鹦鹉洲***  

目中不见岑牟衣，耳中不闻渔阳鼓。淋漓大笔照人间，寂寞荒洲一抔土。吁嗟祢生气如虎，不死阿瞒死黄祖。景升殊自愧英雄，何况千钧为鼷鼠。避世当为庞德公，戮死甘为孔文举。千秋孤凤掷鸿毛，落日凭栏泪如雨。  

***过李文正公暮***  

畏吾村边古时路，桔槔亭畔婆娑树。落日荒榛不见人，谁道先朝相公墓。公昔承明当直时，经纶密勿天下知。升平宰相风流盛，馆阁文章后辈推。晚逢北寺纵横日，老臣心事忧时极。伏阙徘徊薄俗嗤，孤忠调护先皇识。白首丹心二十年，每闻忧国涕泪涟。高皇社稷一朝正，朝廷无事公归田。康陵已事成仓卒，后来论者何翻覆。大贤之后并凌迟，惨淡秋风号宰木。零落遗阡事惘然，诸公高义薄云天。曾无碑碣人间识，可信衣冠梦里传。南中耆旧当时少，华容尚书亦元老。江湖廊庙各有志，男儿何必抽身早。青史幽沈合一伸，功名节烈两难论。千秋陨涕封疆狱，遗恨中朝无此人。  

***塞下***  

贺阑千嶂与云齐，白草横天雉堞低。古戍军声严夜月，清秋边思入征鼙。寒原木落双雕急，绝塞风高万马嘶。蕃部不须窥四镇，汉家都护在安西。  

***灞陵***  

腰间龙剑漫星文，箧里《阴符》闇不分。蓐食边庭多岁月，严城鼓角动风云。三河年少生轻敌，九塞威行尽勒勋。他日灞陵亭下过，何人知是故将军。  

***落叶***  

落叶翻飞到酒杯，支离心事向谁开。海天霜老青雕急，关树秋空画角哀。仰屋窃言天下事，救时深念古人才。库车厩马非当日，长啸西风百尺台。  

## ●卷一百十九

***周玉衡***  

周玉衡，字润山，荆门人。嘉庆丁卯举人，历官江西按察使。殉难，谥贞恪。  

***题壁***  

株守孤城阅几时，沥心血尽绝援师。兵因食尽难言战，家望生还未有期。蹈刃方能徵学养，濒危深恐愧须眉。孤臣一死终何补，惭恧君恩报已迟。  

***叶树东***  

叶树东，字云塍，仁和人。嘉庆丁卯举人，历官成都知府。  

***题蒋荣青观察池塘夜雨图***  

梅花如雪绮筵开，官阁书声亲听来。我是吹笙王子晋，十年三度到蓬莱。  

***高学濂***  

高学濂，字希之，无为人。嘉庆丁卯举人，官资州知州。有《希斋诗存》。  

***芜湖来佛亭访任松生即赠***  

冒雨来湖上，寻君此一过。水声当枕起，山色到门多。旅食近无恙，飘萍终奈何？有家归未得，空叹鬓毛皤。  

***滕王阁***  

佩玉鸣銮渺列仙，空留高阁敞江天。地当水驿千樯集，名借词人一序传。宾主逢迎真盛事，风云作合亦前缘。我来不尽登临兴，依旧湖山起暮烟。  

***周向青***  

周向青，字苏门，钱塘人。嘉庆丁卯举人，官汉阳知县。有《句麓山房诗草》。  

***江城***  

江城高下尽楼台，眼见清明羯鼓催。筍箨半因雷后坼，杏花偏向雨中开。春江沙暖鱼先出，深巷泥空燕未来。如此风光真不恶，未妨头白簿书堆。  

***刘增***  

刘增，字益仲，号石<石童>，安陆人。嘉庆丁卯举人，官英德知县。有《横山草堂诗集》。  

***彭泽***  

层城缘曲岫，岫断见城阴。高士去不返，云山青至今。我来贳尊酒，坐对一囊琴。何处暮飔起，泠泠弦外音。  

***许乔林***  

许乔林，字贞仲，号石华，海州人。嘉庆丁卯举人，官平阴知县。有《弇榆山房诗略》。  

***送唐镜海训导之官岳州***  

洞庭地僻官宜冷，拄笏看山气倍清。彩笔健开诗别境，吴船迅及雁归程。翠分岳色遥通峡，绿净湖光直到城。领取昔贤忧乐意，他时功业属儒生。  

***湘潭馆陈沧洲先生手植槐***  

虚宿之精落公手，化为此树森高寒。绿云战雨忽百载，苍根拔地中孤蟠。一段青铜高过屋，年年目饱冰霜足。贞幹犹疑宿彩鸾，丹心真合供神烛。琪林碧树空清高，幸草凡花都慑伏。表祥殊似建隆观，流芬并胜音声木。长安驰道千万株，鼠耳兔目争扶疏。却到城东誉嘉树，树犹如此人何如？当日盲风吹雨黑，独对青天不改色。雷霆在上鉴此心，枝叶虽多心自直。温室归繙种树书，留会云根耐剥蚀。想见长镵孤往时，护持只信神明力。江南是处皆棠阴，海上人来增叹息。先生树木如树人，百年落落树亦神。槐花满地踏秋雨，我是先生旧部民。  

***张宗泰***  

张宗泰，字鲁岩，鲁山人。嘉庆丁卯举人，官河南教授。有《鲁岩余事稿》。  

***郦山道院***  

郦山山下路，仙居幽可寻。万木环古观，秋老犹阴森。我来日已昃，铃铎閟清音。天寒树阴薄，时见下饥禽。道人三五辈，痴坐兀似瘖。抠衣登层阁，延眺涤烦襟。山风悠然至，诗对遥峰吟。  

***独乐园***  

中外推全德，园林忍自宽。十年同放逐，此日乃盘桓。鸟不禁投宿，枝惟翦碍冠。退犹思择物，莫作邵窝看。  

***吊禅陵次姚春木韵***  

荒榛郁郁锁苍烟，驻马山城望睪然。千古何胜亡国恨，几人曾获令终年。长官酹酒重阳节，牧竖高吟落照边。疑冢阿瞒何处是，有怀休更问青天。  

***戴云官***  

戴云官，字卧白，赣县人。嘉庆丁卯举人，官铅山教谕。有《培花小园诗钞》。  

***九日信州登高用杜韵***  

遥闻塞北雁声哀，纵目屏南鹤影回。万里云山随地阔，一江波浪接天来。秋花旧觅陶潜径，倦客频登子美台。垂老他乡欢此会，且将桑落倒深杯。  

***沈钦韩***  

沈钦韩，字文起，号小宛，吴县人。嘉庆丁卯举人，官宁国教谕。有《幼学堂集》。  

***河内***  

太行走幽都，昂首始欲放。翠色洒晴空，奔云掣奇状。济源王屋来，澎赑谁能障。挽强角大河，激箭出其上。邑居固殷脤，表里实雄壮。晋文启南阳，伯业乃高抗。寇公昔剖符，日光耀甲仗。长鲸十万崩，洛城气沮丧。蔼郁桑枣阴，厜<厂义>雉堞向。据鞍望黄华，揽古神犹王。复忆屠沽豪，井里一相访。崩褫指故墓，仿佛浊鹿城。献帝辞天位，投间此吞声。何知舜禹事，强饰揖让名。幽囚结气惨，备恪假礼赢。竟保天年殁，复土禅陵成。敓攘心不愧，猜嫌意犹轻。残忍肇寄奴，解绶无活情。展转绝命祝，天家勿复生。菟裘宁非幸，伤哉荣悴并。  

竹林尚修修，贞萋破愁寂。榛路鸣细泉，苔扉倚败甓。风流缅嵇际，巾瓶恣游历。世网致流离，山河逝良觌。陈迹复千年，蛛丝古龛幂。俗物忤良多，赏心眇难觅。高荫昨交衢，小集横槽枥。酒垆聊驻车，锻灶近排壁。风尘伤老丑，朋好感离逖。落日满苍山，凭衿愁短笛。  

***蟠螭山石壁斗入湖中***  

云根插湖中，高浪怒不受。阳侯施斧凿，浑沌判牝牡。飞沫高溅面，暗流深注臼。舒啸据{厂垂}{厂义}，披襟豁尘垢。水天目击穷，烟墨山积厚。石气砭禅心，花跗粲佛口。阴崖拂丛篁，纤飙醒宿酒。涓涓乳泉滴，岌骸卧羊走。更期风雨中，掀舞听鲸吼。  

***沿西碛至石楼高山削天隙处皆梅花湖中岛屿映带日晚咏归***  

永日湖山中，径复胜抚玩。往景神未怛，新眺赏屡换。崇岩若碍眉，绝磴每振腕。积水层云缝，芳林隙风窜。皛皛白银阙，亭亭青玉案。披香递高下，点黛时聚散。川霓吸冥濛，山鸟度凌乱。澄鲜帆色开皓皓屐齿断。荆班真坐忘，筍将告日旰。清泉聊复濯，尘颜久自叹。松梢有余青，炊烟起山半。  

***次日梅花已落坐圣恩寺还元阁饭讫登铜井山绝顶***  

风日逾暄妍，遨头输先辈。映水苔枝空，迎面玉尘碎。国香已谢华，夭采各舒熊。古寺循钟鱼，敞阁鲍筍菜。讨春有余勇，振奇无别队。松籁散风琴，谷淙聚云碓。斗折疑绝踪，蛾傅已骑背。天高径手招，石顽叩臆对。洞户剖蟆<侯皮>，井甃滀膏黛。崩峭穷百级，孱颜尽一概。弹山独兀傲，青旻未排退。泠然发冥悟，胜游傥思再。  

***宿海会禅院***  

诸天香云曣<日昷>，虚堂僧定镫火昏。徒歌杳杳发孤榜，青磷焰焰归荒村。鸦翻人影戛林樾，鼠窥佛座铿瓶盆。月斜磨镰界屋角，雨足滴乳沿松根。壁间龙象吐光采，牙须磔裂惊心魂。颇疑石幢幡影飐，散花一捻长叉痕。纻衣感秋觉痒<疒束>，炉香达曙犹温黁。吟虫孤迥梦境切，法鼓阗溢潮音奔。绳床一宿亦前定，方寸暂息波流浑。眼中宗雷皆俊侣，团坐相共无生论。各萦俗累不可驻，何时结社开云门。扁舟江涨垂柳碍，芒鞋迳滑丛篁扪。袈裟香染应满袖，刹竿回望迷朝暾。  

***石公山***  

玉山翠暖烟茸茸，白鸥一点揩青铜。月户雕劖乳髓结，水官穿穴灵根通。初携银刀整队伍，忽互铁壁撑圆穷。谁觑蟆背划神剑，却便渴吻垂长虹。梯空木荐欲起瘘，磕浪金奏如震聋。不辞溅面竦石丈，差胜没髻嗟铜翁。除崖侧泻修绅白，长樯斜挂圆钲红。尚思水犀耀组练，极竞茶火横艨艟。秀眉晕入句践国，精矑光射冯夷宫。怒涛入夜转急碓，新月赴暝犹弛弓。声撼蛟鼍枕兀梦，影触竹树镫摇风。拟将险语压百怪，自惭笔力非韩公。  

***和周保绪常副将军折枪歌***  

将军发迹牛渚矶，铜头铁额摧童麋。手中丈八寒骨白，神州一扫穷朔陲。鞋山合围战鼓竭，沔阳渔子气咆勃。万人呼号玉蝀光，胆落江神掀贝阙。妖星雨急罂子口，虎魄堕地群狼走。将军呼酒解裲裆，大羽腰间犹剩否？黑蛇掘断波心掷，千岁老蛟吞不得。鱼蛮罥网半段强，齿齿涛痕湔血色。周郎寓目快作歌，泥沙皵蹙三摩挲。淬链一朝锺鼎出，壮士从此挽天河。君不见，秦武卫殿庭，肆设雕戈贵。又不见，王彦章庐陵，嗟叹记铁枪。男儿所遭亦间阔，金锡跃冶诚不祥。周郎武库艰一试，刚砮逡循土花翠。朅来麟阁自赏诗，拈弄毛锥愈有味。聊看退笔满墙根，亦似将军折枪弃。  

***立夏后荆谿周进士济偕徐吕诸子放棹过香谿招余游西山***  

丘壑携琴往，江湖载酒同。燕低颿叶雨，人倚钓丝风。豆荚疏篱外，松花古寺中。预宜排笔研，佳处理诗筒。  

小艇凫翁逐，桑阴又一村。疏钟催客饭，幽鸟应僧门。箨解先棋响，花飞上酒痕。三条黄篾束，便拟坐云根。  

***发临潼寄周箌云***  

残烛映天曙，凉蟾犹在庭。泉边云气白，霜外草痕青。古道飘牛铎，遥原纵鹘铃。怀人正有梦，峭蒨隔梦屏。  

***访元使郝伯常被留真州忠勇军营故处***  

军府行人老，平章召寇深。北来苏武节，南向鲁连心。潮落鱼蛮唱，风高马客吟。退飞甘作鹢，浩荡帛书沈。  

***华州***  

镇国军锋建将坛，清笳候火报平安。西迎高掌银刀驻，东下群冰铁马攒。是处老罴当道卧，何人春燕倚楼看。潺潺一带罗敷水，鞭影潼关送夕寒。  

***登孟县城楼***  

峭势南回潘乐城，牙旗霍霍壮东京。龙门积雪随流下，少室浮云与岸平。血渍金隄霾土色，风来玉壁撼军声。尘袪一掺延斜日，又逐幽州马客行。  

***兖州***  

南楼纵目揖崝嵘，风入轩窗四面清。钜野尚浮蛟蜃气，虚堂如听管弦声。云来海岱晴迷树，雨过凫蒙翠绕城。安得竹溪追六逸，龟阴田挽一犁耕。  

***拜真州文丞相祠***  

破碎山河一鸟投，苍茫宫阙六鳌浮。草间涕泣南冠侣，壁后纷纭东府谋。挥手自题苏武像，脱身谁刺伍胥舟。瓣香应共崖山祝，魂魄那能恋此州。  

***秦中早秋***  

渭水西风一夕寒，鸳机新月盼刀环。炉香蜡泪谁家思，乞画江南数叠山。  

空堂虫语答<盦音>々，云阁林梢雨意酣。欹枕疏钟清客梦，依稀茅屋研山南。  

***刘宝树***  

刘宝树，字幼度，号鹤汀，宝应人。嘉庆丁卯举人，官五河教谕。有《娱景堂集》。  

***薄暮自京口扬帆夜抵栖霞***  

一叶乘风去，青山两岸分。峰高微碍月，岭断澹连云。乱竹鸥群路，平沙鸟迹文。栖霞何处是，钟磬半空闻。  

***智者桥***  

杖策郊坰外，长桥卧远村。品题三字重，名姓百年存。地岂刘缠国，田非邓艾屯。画川风景异，流水断柴门。  

***偶成***  

浓春烟景尽销沈，槐夏风光归思深。最不可人花里菊，十分秋意似侬心。  

***程虞卿***  

程虞卿，字赵人，天长人。嘉庆丁卯举人。有《水西间馆诗》。  

***客中闻蟋蟀***  

黄叶未成响，先教听此声。清秋无限意，良夜为谁鸣？我自怜多病，虫犹诉不平。关山劳梦想，孤馆月化朝。  

***赠冒圣农即送南归***  

君乃巢民五世孙，襟怀磊落真绝伦。元龙豪气那足数，宝刀结客余风存。燕市高歌发长啸，划然如见江南春。我本楚狂友，更耽高阳酒。歧途落拓二十年，侯门不肯轻低首。忆昨文章谒巨公，雪泥踪迹留飘蓬。忍使秋风坐萧瑟，寒云败叶金台东。送君此行勿凄切，到家好踏香林雪。君不见，龙楼凤阙双徘徊，清时廊庙方爱才。明年春色上林早，马蹄快逐东风来。  

***朱头塞***  

晓发牛头塞，轻车择路行。风声号大壑，云势压长城。荒驿三年梦，征人万里情。飘零余一剑，珍重寄平生。  

***锦州道中***  

馆驿乱山隈，征车夕照催。途长人意倦，地险马行猜。秋气来榆塞，凉风起蝎台。不须思蜀道，我乏济时才。  

***凤凰城即景***  

边城迢递乱峰隈，雕鹗青良对面开。林外风腥知虎过，山中月黑觉云来。临秋已怯清霜冷，入夜愁闻画角哀。回首青门关塞阻，梁园应忆旧邹杖。  

***旅馆题壁***  

疲马长愁远道艰，一鞭斜日乱峰间。炊烟黑压平头屋，暝色红分对面山。蹑蹻歧途怜赵客，隔邻乡语异吴蛮。深闺料有金钗卜，此夜辽西梦未还。  

***仙人台***  

秋末登千山，蹑足最高顶。霁色到香岩，层塔立边景。俯首瞷沧波，海气腾足冷。昔传有仙人，对弈酌清茗。石坪尚零星，露下鹤声警。我读《招隐》篇，韶落千峰静。仙人竟不来，空台吊孤影。古寺铿飞钟，天风独延颈。  

***看牧牛***  

边城秋到霜飞早，塞草萧萧折北风。一角发声沙碛里，万牛回首夕阳中。职当扰猛还谁任，饥为求刍即尔功。我是吴人休问喘，垂鞭且控五花骢。  

***和梅庵先生岁杪言怀原韵***  

压鬓清霜冷玉簪，关山残雪寄孤吟。千秋白傅青衫泪，一片樊南锦瑟心。鹤病未须医俗药，梅开那用辟寒金。扁舟一叶寻知己，同话双梧落月阴。  

***杜煦***  

杜煦，字棣君，号尺庄，浙江山阴人。嘉庆丁卯举人，道光元年举孝廉方正。有《苏甘廊诗集》。  

***梅山谒仙尉祠***  

高风已隔三千载，想像逃名吴市间。新室仓皇文母玺，孤臣涕泪汉家山。只今青史留封事，如此红尘肯抱关。云外九江何处是，故乡应有鹤飞还。  

芙蓉万柄古祠前，遗像须眉尚凛然。乱世余生无姓氏，奇才未著有神仙。春朝箫鼓三间屋，月夜清幽一勺泉。小折馨香亲手荐，片时停桨夕阳天。  

***臧寿恭***  

臧寿恭，原名耀，字眉卿，长兴人。嘉庆丁卯举人。  

***读南宋杂事诗题后***  

宗社犹存半壁支，可如西晋渡江时。怜他宗岳皆名将，只逊温陶被主知。  

一代兴亡事可寻，兰莸区别费初心。如何绝代芳华手，但向丛残拾碎金。  

樊榭曾编纪事诗，词人疏放史裁迟。后生已晚殷勤甚，旧作龙州试管窥。  

***晏贻琮***  

晏贻琮，字幼瑰，号湘门，新化人。嘉庆丁卯举人，有《过且过斋诗集》。  

***陶琴垞明府索观近诗夸之过当他日有寄***  

我生好吟哦，无病常自灸。焉知入膏肓，有药不可救。敝帚聊自享，酱瓿岂堪覆。昨者从南来，三见春月彀。萧然绝车骑，疏帘挂清画。徒闻群蛙聒，未睹蛟龙吼。凌晨闻叩门，晏子方南首。披衣不及带，倒屣出迎瘤。入门气轩昂，高谈走飞溜。眉间一道青，照见西山秀。索我袖中诗，一见辄心售。宿瘤众所丑，瘦骨公独购。未曾施鞭箠，遽先饰文绣。中原盛旗鼓，先生为领袖。要当扫淫哇，未可饰凡陋。嗟余何所成，闻此但颜厚。肩墙烦屡窥，朽木何足镂。乞公《韶濩》音，洗我筝笛奏。  

***秋怀***  

愁人如寒鸡，独起夜方半。吟虫入我闱，似感时节换。我本山中人，何为在羁绊。野鸥谢洲渚，低头就刍拳。伛偻揖向人，何异冰与炭。迩来益疏懒，十日九废盥。雄剑半已摧，愁冰苦难泮。新丝蚕自裹，故纸绳徒钻。久留笑浮梗，屡试见磨锻。应念马少游，逍遥骑款段。  

忆昔离家初，招摇正东向。蹉跎遂及兹，五见络纬唱。别时送我人，近闻半凋丧。想见故山中，累累郁相望。而我在风尘，焉得长少壮。感此泪如雨，中宵发凄怆。夜阑新露重，凉月渐东上。虽蹉岁华晚，稍觉天宇旷。会当理归榜，安能事依傍。浊醪幸可饮，到口君莫放。  

***法云寺观元照禅师藏怀素藏真律公帖题其后***  

粥香长者善调香，优昙华钵金轮王。庄严妙相三十二，夜放顶上真毫光。我师头陀现本色，须弥照耀东南方。天晴无风日开霁，蠹书一一珊瑚装。中有藏真律公帖，目未及睹眉先扬。想当解衣气磅礴，笔力可挽千石强。真龙矢矫自空下，飞腾入腕何茫茫。须臾百纸立扫尽，墨痕一缕中藏芒。王氏之间伯仲耳，神妙不数崔与张。弇州论书以年断，强作解事欺聋盲。师归兜率已千载，字向纸上犹轩昂。护持幸仗佛力大，恒沙算数知无量。千文一卷绝可惜，面目虽是神先亡。流传要亦自有数，书妙所贵刻手良。从来得师笔外意，宋人独许涪翁黄。天门荡荡不可至，日暮怅望疲津梁。低徊掩卷复三叹，跋尾为君歌此章。  

***铁佛寺***  

迢迢北城外，中有欢喜园。梵诵寂无响，松风寒到门。山僧扫磐石，野客开清尊。归去碧云合，苍苍烟树昏。  

***游宝藏寺***  

峥嵘楼阁俯层峦，才入间庭眼觉宽。几日东风犹料峭，一年春事已阑珊。云移塔影当窗见，松撼涛声作雨寒。多谢老僧分芋意，此生无梦到金銮。  

***文良策***  

文良策，字对三，一字汉卿，益阳人。嘉庆丁卯举人。有《汉卿遗集》。  

***纹波洲***  

纹波洲上望，极目接苍茫。水落鱼矶浅，天空鸟道长。一声歌叹乃，孤棹倚沧浪。处处吹笳起，斜晖野寺旁。  

***钱春***  

为问东风安所之，今宵留住绿杨枝。从来对酒易惆怅，况复送春伤别离。万事惊心多故物，百年分手几前期。子规与汝干何事，啼向人前十二时。  

***夜次鹦鹉洲***  

不从大道绕襄阳，已报前头是武昌。江汉夜寒春似梦，楼台人静月如霜。赋成鹦鹉终无命，立向烟波一断肠。拟把孤坟较疑冢，年年草长问谁芳。  

***吴维彰***  

吴维彰，字晦亭，广东顺德人。嘉庆丁卯举人。有《古人今我斋诗集》。  

***汾江送家叙敬之迁江***  

古渡落黄叶，西风江上愁。何堪长病客，复送远行舟。海色黄牛暮，滩声白马秋。相思若汾水，千里共悠悠。  

***寄逢古***  

珊瑚洲上越王台，漠漠扶胥海色开。黄木瘴消炎日上，白鹅风急怒潮来。钱山使者降蛮策，铜柱将军驭虏才。君上城南间眺望，坐愁章句老蒿莱。  

***汾江夜别黎苍雪***  

契阔思方重，艰危命易投。死生双涕泪，风雨一扁舟。野火明山屋，寒更出海楼。犹疑川上望，回首荻芦洲。  

***中宿峡***  

江风流轻帆，入峡忽瞬息。二禺突兀来，瞥眼若新觌。羲轮晨无光，天瘦壁面窄。阴崖蓄孤高，势与阳崖敌。草木胎精华，暮冬见春色。苍茫云水间，气候太古积。夙闻二帝子，高栖有遗宅。截竹鸣鸾凰，天吹空遥忆。葛洪与达摩，窅窱仙佛迹。孙恪亦奇缘，归猿何由觅。胜事烟云流，往辄成故昔。予亦片时客，百年几览历。风尘念前途，对景倍珍惜。长羡飞来僧，真机守静默。  

***浈阳峡***  

云端悬双崖，鬼斧劈剑阁。韶州雄峡江，天险此开凿。飞牵何迢遥，百丈下无泊。仰穿梯磴牢，俯觉坤轴弱。山风虎毛腥，野果猿臂落。行人惨不欢，绝壁孤影著。浈流向轰腾，合凑险较恶。龙头高昂藏，鳖背奋磅礴。往往争回澜，千篙一石搏。生非轻江潭，性命骇穷薄。山童歌牯牛，出峡如梦觉。  

***石承藻***  

石承藻，字黼庭，湘潭人，嘉庆戊辰一甲三名进士，授编修，历官工科给事中。有《桐叶山房诗草》。  

***雨中登拱极楼***  

危楼悬百尺，四面敞檐楹。雨重云迷岳，江空浪撼城。千樯收浦暗，一鹭立沙明。清绝潇湘地，应深吊古情。  

***由橘洲渡岳麓***  

汀洲微雨后，碧草正萋萋。远水数帆出，春城一角低。泥香看燕掠，树密有莺啼。共话船斋事，亭亭日又西。  

***渡扬子江作***  

江天一望晚萧萧，扬子西风上短桡。隔岸夕阳京口树，中流雨色海门潮。金山寺古钟声出，铁瓮城荒霸气销。鼙鼓从来征战地，谁寻故垒问前朝。  

***送鲍潄六***  

定王城外柳毵毵，二月莺花画意酣。相送河桥一回首，绿波春水似江南。  

***陶梁***  

陶梁，字宁求，号凫乡，长洲人。嘉庆戊辰进士，改庶吉士，授编修，官至礼部侍郎。有《红豆树馆诗稿》。  

***即事有感用东坡定惠院海棠韵***  

樗散真同不材木，偃蹇名场容我独。早看同辈上青霄，转悔当年堕尘俗。譬如周道压平坦，偏向崎岖历崖谷。宦游倏逾三十载，归去都无数椽屋。书帖有时临《乞米》，骨相本来非食肉。侧闻东南夷患剧，国家兵力苦不足。老弱充数应徵调，载胥及溺何能淑。市井恶少备宿卫，江湖游士任心腹。解散纷纷竞弃甲，摧陷往往成破竹。可怜濒海十万户，奔窜呼号惨满目。楼船连岁扰闽广，羽檄至今疲楚蜀。一官未补命磨蝎，四海安归身立鹄。贾谊土书忧汉室，杜甫吞声哭江曲。几时藉手报升平，尽扫欃枪息蛮触。  

***立夏前一日雨中柬子寿用东坡微雪与子由同访王定国小饮清虚堂韵***  

江流绕岸铺平沙，戍楼鼓角朝开衙。文书粗了须痛饮，钱春已到茶蘼花。黄州移节过三载，归田无计官为家。乍涨惯看溪浴鹭，晓晴早盼林喧鸦。近病臂指字欹侧，偶吐胸臆词滂葩。故人投赠语郑重，技痒不啻烦梳爬。肠瘦或因鲍细筍，诗清讵为尝新茶。连篇累牍和杂沓，邮筒忽递门频挝。稻粱俯仰足生计，飞鸿远渚休咨嗟。西山寒谿有旧约，且呼小艇寻烟霞。  

***和星斋隆福寺即事韵***  

队肃千官里，霜寒九月天。扬镳青嶂外，迎跸翠微巅。夙有烟霞契，重叨侍从缘。依光惭皓首，高会领群仙。  

***藁城道中***  

秋霖日日坐愁城，出郭今朝乍放晴。禾黍郊原留半壁，衣冠父老拜双旌。苔荒野圃花无色，沙齧长堤浪有声。水患频闻劳使节，好筹良策慰苍生。  

***道光丙申余有畿辅诗传之选梅树君学博崔念堂大令先后来郡实襄成此举继各因事别去于其行也赋赠***  

纷来别绪太无端，老我畿南滞一官。未就勋名垂白早，无多著述杀青难。陈编蠹蚀文防误，沧海珠遗意岂安。河朔英灵知不泯，烦君到处访丛残。  

船山门下旧从游，一瓣心香互唱酬。乡望早经推二老，诗名各自占千秋。清官治谱传山右，仙尉家风属蔚州。道远肯忘金石契，吟笺珍重附旧邮。  

***黄冈杜于皇祠***  

风微吴楚重遗篇，变雅研寻意渺然。薇采歌遥青史佚，黍离迹近白门迁。归来定有千年鹤，生计曾无二顷田。赢得乡邻留社约，梅花开日荐清泉。  

***早春纪事***  

吹面微和换朔风，九天阊阖敞曈昽。阳回七日春占复，雪满群山岁兆丰。早卜黄图烽焰息，旋看碧宇曙光融。传来好语街衢遍，要祝升平四海同。  

狼莽豕突尚郊畿，道路传闻互是非。原野萧条邮骑少，庙堂镇静羽书稀。貔貅猛已吞铜马，冰雪寒应透铁衣。独自园林乐钟鼓，有人伴食在黄扉。  

形势金陵据上游，梓桑时抱杞人忧。空闻积甲屯瓜步，未见降幡出石头。谶应阿童楼艓下，功成杨仆槛车收。东南屡岁烦民力，杼柚应归善后筹。  

朱提费尽为黄巾，太息司农仰屋频。南服储粮原有额，西园谐价岂无人。量沙漫唱军心固，刻楮先筹国计贫。指日干戈歌载戢，好安耕凿答皇仁。  

***直庐即事***  

一室跏趺学坐忘，高槐古井欲生凉。秋蝉也合伤迟暮，不噪朝阳噪夕阳。  

***钱林***  

钱林，字东生，一字叔雅，号金粟，仁和人。嘉庆戊辰进士，改庶吉士，授编修，历官庶子。有《玉山草堂诗集》。  

***笛思***  

斜日西楼笛思凉，无端洗马恨茫茫。天涯即在阑干外，岭色江声未是长。  

***龙津镇岸边有竹树村落因以为咏***  

乍迷酤酒径，二泉手泽龙山坡。一炉制就用温砚，胸中别具炉锤多。汝从汝革变则化，我行我法平无颇。氤氲祇许捧太乙，清净未肯皈维摩。先生点易山之阿，研朱滴露供吟哦。炉中水火亦既济，坎离消息当如何。岁寒周旋到冰雪，造化回斡期阳和。昆昆灰起活火死，欲息不息生风波。烟云过眼泣鸲鹆，雷雨脱手惊蛟鼍。土花蚀紫铜晕碧，谁与一日三摩挲。故山回首增滂沱。风台石磴空藤萝。祇今净室作清供，光气夜烛恒沙河。竹炉相映有图卷，石鼎突出无诗歌。他时遗砚傥归里，墨池飞出山阴鹅。  

***舟泊盘门***  

雁橹一声响，落帆城影圆。花光横水槛，酒气压山船。吴市几家鹤，齐亭千树蝉。晚来纤月上，留梦照婵娟。  

***佛音阁***  

春影如云不入城，平田一绿少人行。野花都已得禅意，山鸟半能呼佛名。间拓断碑分藓色，爱凭虚阁借松声。等间小李开图画，金碧遥天上晚晴。  

***醉后放舟焦山乘月而归因赋长史***  

火云烧山山欲焦，船头湿翠风萧萧。孝然高卧唤不起，洞口瞥有仙人招。孤筇入手凌山椒，轩然杰阁开松寥。天光徘徊鹳雀喜，水气合沓鱼龙骄。是时江空初上潮，淡白尽处青为缭。鲛宫倒影晃金碧。海上复见秦时桥。碧城凉梦来迢迢，屏间枯坐茶烟消。老僧欲定定不得，波心一月如珠跳。倚阑何人横玉箫，金支翠旗纷荡摇。我疑混沌死千载，浮出郭墓青峣峣。南宫之石不可标，东坡之带安可要。风流一替水天冷，岂惜为尔飞三蕉。酒酣我亦回兰桡，中流恰遇相妃朝。一声柔橹过江去，鸥花鹭叶秋魂飘。  

***秋江篇寄吴中诸故人***  

秋江鲤鱼吹浪花，秋江暮寒生绿沙。阑干女儿小垂手，挽起玄云堆鬓鸦。明妆宝幄开筵促，估客缠头锦千轴。白项老乌啼向人，恰似当年耳边曲。当年醉宿倡家楼，就中尤数清溪游。溪流九曲一明镜，水晶帘额珊瑚钩。乌衣诸郎白翎雀，梨园子弟黄幡绰。过江人物最风流，纵饮高歌杂谈噱。入门下马气吐虹，座客谓我周盘龙。我时坐上语不发，一饮欲尽三千锺。银河翻空向身倒，映我玉缸颜色好。酒星摇摇如劝人，直唤麻姑下蓬岛。烛奴浓笑擎荷盘，二十四枝吹欲乾。红镫须臾滚檐角，恰照高楼上丝竹。秋空四起响蜀弦，玄猿绿罴飞满前。此时素娥正悄悄，欲落不落西山巅。当头明月不可掇，过眼悲风那堪摘。美人可惜尽如花，一别云端两超忽。扁舟飘泊横江渚，风月年年浩无主。夜来愁思落谁家，自抱琵琶不知处。吴弦续续弹楚歌，楼头夜宴秋江多。秋江呜咽秋风波。芙蓉醉倒颜微酡，少年不饮奈老何。  

***积雪初尽晚晴忽开怅然成咏***  

雪尽江更空，落帆横浦侧。孤亭夕照里，一雁见风色。买酒归路遥，寒云敛成夕。渺渺野水横，荒荒岸烟直。沙禽背船飞，见面不相识。明月来未来，前山岂能隔。  

***留别归云草堂***  

离筵无欢容，银烛光不辉。清歌既宛转，妙舞亦葳蕤。竹声一以破，琴瑟满堂悲。主人送我出，门外霜风吹。倦马足易疲，倦客身易衰。风尘令人老，仆仆将何为。  

***上元夕偕宾谷丈泛舟石湖登天镜阁***  

石湖浑似镜中过，湖上风光渐绿波。村鼓不圆烟月冷，寺镫先落水风多。原知胜地宜耕读，且放新年入啸歌。净业合从居士证，楞伽清梵夜如何。  

***春阴词***  

湖气酿春春不流，柳丝摇梦低汀洲。东风衣袖卷烟雾，十里画船如画楼。酒旗濛濛湿轻暝，屋角梨云白成影。入间还是养花天，满地花魂招不醒。谁家帘阁春寒隔，阑干吹上相思色。镜里分明堕晚愁，盘鸦入手昏于墨。  

***傍花村看菊作短歌***  

傍花村上秋光妍，离披晚菊摇霜天。柴门水色绕篱落，翠竹萧萧相对仙。飘然出城巾带便，先生杖头无一钱。青衫如叶道旁顾，瑟缩男儿虫可怜。哀螀瘦蝶逢岸边，纵无落英草亦眠。何人解荐此寒绿，一盏平山堂下泉。画船適来闻扣舷，吴姬泠泠弹蜀弦。花枝不分照长夜，安得东风重放颠。楼台惘然落日前，金碧画图成古烟。笑携村酒醉归去，红树与人谁少年。  

***夜题***  

穨云成乱峰，深黑攫月去。林空四无影，鸟梦堕鬼趣。此时风怒号，叶散不复聚。搔首丛百忧，栖身接孤虑。亦知于宇旷，但觉人生遽。一杵城楼钟，荒荒破烟曙。  

***张舸斋邀饮江上之临东亭醉中赋赠***  

酒怀枯死渴不开，江口怒卷涛声来。临东亭前日滟滟，将水添入黄金杯。江亭主人旧张绪，岸柳留人不能去。离情摇动十年前，寒绿须眉冷相聚。飞云履舄我倦游，君尚逸兴凌沧洲。楼图卷出武夷色，呼吸石髓穷冥搜。君诗曲折写清快，纵笔还愁海门隘。鹤声一一飞上天，无数江豚下风拜。惊涛脚底鼋鼍奔，抛珠溅玉不敢吞。狂飙吹落阑干唾，恐有当年旧酒痕。  

***钱仪吉***  

钱仪吉，字蔼人，号新梧，又号衎石，嘉兴人。嘉庆戊辰进士，改庶吉士，历官工科给事中。有《闽游》、《北郭》、《澄观》、《定庐》、《刻楮》诸集，《旅逸小稿》、《后稿》。  

***十月二十七日晡后过法源寺作***  

朝读味古语，夕出从世营。两端不一致，曷见天地情。商飙激虚牝，老圃凋霜英。物情苦煎迫，迅晷力与争。妄者死之徒，默尔惭将迎。一日妄可去，讵非一日生。旃檀是何香，钟磬亦无声。旧榻设犹是，十年人事更。悠悠积千古，耿耿抱寸诚。春心喜潜复，落木观句萌。  

***秋雨偶然作***  

达士感秋风，愁人畏秋雨。屡夕梦故人，恻恻相慰语。其声连哀蛩，落叶杂凄楚。觉来听残更，归魂响林莽。辗转意渐平，清味回千古。乃知凉风佳，赖尔涤肺腑。稍稍动邻钟，饥乌啄檐曙。著屐杏村来，相从话农圃。  

芳川绕湘漓，大山耸峨岷。晴天望不见，况兹晦冥辰。望之夫何为，中有平生亲。桂椒实同性，枞桧但异身。萧樛阅岁序，结轖怀远人。蓄疑无以析，含意不得申。何当策乘驵，万里通双轮。  

古人去已远，风采讬简编。所讬良可危，至喻闻轮扁。深思出窾却，历历宛在前。事外观所尚，遗音若相宣。青山骨任朽，神理终绵绵。长风知兰芬，烈火知玉坚。贞居守穷巷，迹绝无炊烟。沈沈秋雨中，此意谁当传。  

***读黎二樵诗***  

黎简生盛世，独抱古忧患。岝屼胸中山，神工日凿铲。到京一宿去，老死不期宦。心孤荡江海，家贫卖林磵。好色好山水，身掷烟露幻。万言立纸上，雪明倚天剑。富贵工徘词，相视孰鹏鷃。  

***潘功甫禁诗数年近复有作寄此奉怀***  

功甫诗无字，清息转肠腑。奥如中一径，水竹萦深阻。我尝窥其藩，穹烟淡遥伫。颇疑此别派，金华或初祖。七年捐音声，无弦亦不抚。一夕天风还，磵户出宫羽。儿童逐饧担，苦柏畏噍咀。政恐念沟中，徒能作苦语。  

***杂诗***  

初日上昆仑，玉色皓天地。我欲采其英，万里莫由致。黄河行中原，终古为患累。去源日以远，浊浪日以恣。探寻枉张骞，凿空难任使。终将移大山，永为东南蔽。底柱而受镌，恐非神禹意。  

立意常苦多，成事常苦少。成之亦已难，复恐事非好。长啸不周风，抚几悲远道。远道欲相从，伤哉驽伏皂。再拜房星精，如何产騕褭。  

***寄怀姚中丞南归***  

去冬我罢官，公闻款柴荆。往还曾几时，久矣岁序更。昨来孟公所，同携景山枪。移床昵就我，数语肝膈倾。知我尝发奸，惜我不自明。歌诗出《骚》《雅》，结念餐落英。勿为外人道，但许贱子赓。何以酬公知，唧唧寒螀鸣。大雪皓千里，公马方南行。三辅旧所治，欢此时玉盈。羊裘犹可识，竹马知来迎。滔滔江汉流，惨惨鸿雁声。登樔而椓蠡，见之怆中情。流亡趋杭州，万人隘一城。分郡为之馌，公私竭经营。皇心轸吴楚，百为仰深耕。区画当如何，公抱济世诚。愿谂良有司，话我东南氓。条风散湖绿，碧草洲渚萦。携孙试礼部，此乐天所令。春回民熙怡，身退心和平。重扣野云叟，一听芳郊莺。  

***玉山寓楼作***  

好山当户绿，树绿浓于山。朝来尽失却，一白云萦环。问云何心出，问云何时还。不晴亦不雨，缭绕松竹斑。久久飞不去，一帆度其间。帆行已杳杳，云住犹间间。  

白云故可悦，山中故可留。堂堂汪端明，遗迹傥可求。峨峨白象冈，惜未登其丘。比邻赵忠简，骑箕想同游。放翁听渔唱，何处南溪楼。玉山美如玉，冰溪无浊流。啸吟洽山趣，水石养性优。所以章泉上，昆弟偕白头。方斋与斗山，曷不回华辀。  

晨窗染烟岚，夕枕响风涧。客心在山川，剧若遗刍拳。山山识之遍，坐阅云气幻。大云腾駃騠，小云舞鹅雁。连云一匹帛，离云双角丱。亦雨而亦晴，悠悠七朝晏。山下有舠子，生计恃罩汕。何当从汝曹，如许一舟办。芳草去天涯，高楼更回盼。  

***汉敦煌太守斐岑碑***  

勒燕然铭号良史，缉熙纳麓皆谀词。裴公纪文独尚质，四郡蠲害乃立祠。阳嘉元嘉数败衄，中间一捷诚出奇。郡兵办贼尤大善，何取虎符纷雨驰。陈忠议屯策屡效，山公名言远可思。镌功不假长史记，考古谁拾章怀遗。伊吾二石此其一，唐碑亦是汉碣为。不逢姜确天所佑，埋沙晚出隆{厂垂}{厂义}。遇岳将军幕府致，遭裘侍郎天下知。张君宝此镇行箧，六月悬壁哦新诗。曹君为言佳本鲜，亲见岩屋鸣毡椎。风高地冷行迹绝，墨浆冻结入饥疲。十日一纸始完好，不尔描画从相欺。细论俗体误跟肘，激赏古翠蟠虬螭。午窗徘徊暑气卻，远想雪落天西陲。  

***雨后过龙树院示粟公***  

髡柳夹车风宛宛，过雨新凉碧阴满。扁舟坐我平楚中，拂户窥帘光不断。葭芦鸣叶江洲，桂箭行根成町疃。浅渚喧投远鸟空，杂花红映青山短。道人吴语相问讯，采菱江南歌不缓。恍如鸦轧中流开，各识荆扉傍水款。杪春邀我忽徂暑，人事牵率非独懒。吾皇精神与天通，驱龙为霖反枯旱。羽林车还岁有秋，窃禄端居得间坦。凛冬看雪应绝奇，莫畏噫气号空窾。  

***宋帅初山水***  

峨峨特立三四辈，古贤岩廊耸冠佩。又如黑甲照黄池，右军一鼓强敌退。想当据纸般礴臝，不许藤萝互钩带，使笔如剑倚天外。是家淮南称寓公，淮南山水无此雄。得非乡梦云壑绕，割太行脊来何东。高居未免人迹绝，我欲壁下安茅蓬，日日洗耳飞流中。  

***裴山兄山水长卷嘉庆戊午秋自蜀之粤之粤西学使任江行舟中作兄女德容乞诗***  

蜀山如龙蜿以舒，抱江入腹荆门趋。纚连特起各殊状，凌崖绝险悬城郭。岂知潺潺雪浪千尺底，綄风一叶飘鸥凫。是时秋杪发成都，沿江置驿通夔巫。天寒潦尽滩露脊，空泠峡夜猿吟孤。怀坡悼谷渺千载，诗心郁勃形诸图。桂林归来任益重，整齐风俗烦驰驱。太行中条西揽辔，复跨岭峤浮湘湖。好山当前意不属，穷檐蒿目忙朝晡。偶然走笔应客请，咫尺万里无须臾。犹有清凉五山染苍翠，寸忱自竭登金铺。人间寻丈之卷那再得，弱女宝之二纪逾。汤汤磊磊出胸膈，白云在天如可呼。白云在天如可呼，使我泪眼看模糊，呜呼此笔人间无。  

***三月十六日葆余弟招同筠麓杏村饮江亭***  

开门紫燕迎风语，似说春深遽如许。巷南数步如江村，短蒲绿卷风漪痕。岑楼窗启揖山翠，走上尘中出尘地。花好须来树下看，酒香不惜炉头醉。阿连为予成此游，人海招要得二鸥。环环百雉拓原野，仰视天半云西流。当筵颠倒造奇句，为君一吟消百忧。零星旧事话前辈，乡里传闻多可爱。鸾停鹄峙渺云霄，怜予饮啄寻丈内。学道相期见肝膈，定心焉能逐烦碎。留连徒倚怜余春，日月去人车转轮。丁子香浓春百结，高枝折得赠何人。临邛车骑翩翩至，束带怜渠难適意。君不见江家亭子年复年，青山看老一尊前。  

***亭林先生小像***  

孤愤伤行迈，深几密退藏。急徵辞海裔，穷士老咸阳。陵舄缠哀切，楹书待后长。至今传白眼，气貌郁苍凉。  

***寄怀缪十二丈喀什噶尔军中***  

罢守从军者，高情世不知。帧中求汉迹，马后束陶诗。将略传闻异，人情在远思。明驼六月雪，饥渴望归期。  

***得辅宜弟书以予今年四十奉文端公书晋书良吏传遗墨畀予宝藏***  

数行手泽是官箴，策蹇安知驷影骎。微尚誓无移勺水，累传惯已斥籝金。摩挲一砚春云迹，萧瑟连床夜雨心。何日西堂寻梦去，读遗书共傍蕉阴。  

***哀陈梅轩先生***  

饿死儒冠里党悲，箧中光气又谁知。程生纬史荀公簿，陶令休官谢述痴。太液柳深春拂佩，锺离岚翠昼扬旗。盖棺岂意成今日，一女长号义敛时。  

***蒋少府种菜图***  

流连行见几东风，但恃长镵禄已丰。寒日一畦沙海上，清斋三月雨声中。区畴得地分瓜芋，早晚凭天付韭菘。不分长安种花手，千枝火迫赏春红。  

***赵文敏桃花源图***  

秦时流水晋时花，写到元时又几家。高士当年忘甲子，空山终古閟烟霞。祖龙璧返春长在，子骥舟寻路已赊。太息鸥波接人境，王孙芳草去天涯。  

***简李杏村弟***  

皎皎素丝无染尘，温温良玉不知珉。长安为客俄十载，与子结交同一身。杂学尽通还尽弃，数朝相隔倍相亲。村醪著水镫生雾，陋室相从更几人。  

***题梦堂诗稿***  

清词琢雪了无痕，为政风流忆北门。白燕雕梁远泥滓，黄花老圃淡琴尊。每怀湖海阴求士，竟卖园亭已到孙。惆怅能诗张相国，不教林下驻游轩。  

***山行遣兴***  

万点青齐绕翠烟，乍晴疑雨郁葱然。人家带树依山半，岳气为云堕马前。行旅自伤难遯迹，野情差喜是归午。澉湖篸黛如相迟，日上重楼看海天。  

***谒虞仲翔祠堂三十六韵***  

虞苑名犹昔，诃林迹几湮。草堂留肸蛮，丰碣写嶙峋。俶扰干戈会，非常竹箭珍。衰时才间出，疏步气无伦。擿策更夷险，吞爻悟屈伸。本师田授孟，诤友郑兼荀。河洛重渊秘，乾坤百战尘。蛮方衒和璧，龙俗奏韶钧。守阙憎豺虎，披文致凤麟。儿曹恒结舌，之子数批鳞。失路从南郡，牵丝忆富春。仙家排视肉，寒素拾遗薪。厨俊风沿汉，申辕浼事秦。中朝虚坐久，下邑徒官频。并骑甘降虏，当途哂外臣。转闻嘲曼倩，旋见放灵均。俗薄儒流贱，心危骨相屯。梨颜凋瘴疠，酒胆郁轮囷。白鹤徒相羡，青蝇未敢嗔。荒隅潜讲肄，废籍抱忠诚。晚诏穷兵悔，皇天返葬仁。竟邀云翳扫，肯使玉坚磷。覈议尚书戮，新言上相沦。陆公还谴责，吾粲剧艰辛．笞考连三事，凄凉逮二陈。嗟居无妄世，同掷不赀身。紫盖俄归命，金轩枉庆辰．江东沈霸业，岭表颂经神。暂以羁栖日，来游涨海滨。问幡寻幻影，埋照感斯什道诚多忤，残编得大醇。世儒参坠绪，疆吏举明禋。梁井堪为酿，唐池欲采蘋。徽猷存仿佛，芭舞肃逡巡。独往谁知己，千秋德有邻。更传元祐学，西笑望峨岷。  

***樾庭弟至京夜话***  

瞿唐江峡桂林山，已惯操心道路艰。北上焉知苦霖潦，店门争掩楚兵还。  

元年忆尔赴官初，金盛门风逝不居。白首朝饥兄弟散，秋镫忍泪读家书。  

心短正如汲眢井，事难常若上青天。家风莫以艰危失，犹仗诸公器汝贤。  

忧来各瘦讵关贫，相慰相扶勉卧薪。况是奇荒今目击，临觞不御话流民。  

***齐河桥***  

石阑迥倚水天遥，落叶声多马不骄。回首卢河下雄县，国南门外第三桥。  

***查元偁***  

查元偁，原名有筠，字德扬，号又山，海宁人。嘉庆戊辰进士，授刑部主事，历官御史。有《臶斋诗存》。  

***山行***  

我爱山居静，不耐山行喧。山意岂有殊，嚣寂情自分。谷深栖夕月，崖回穿朝暾。藓翳石径迷，雨入岚气昏。明霞烛溪练，灌木藏云根。岩花秀以野，丹碧丛纷纭。清辉亦可娱，惜哉非故园。故园正清秋，桂馥芙蓉殷。何当白云棹，言归黄叶村。山中读我书，夙好良所敦。  

***无端***  

塞北燕脂别样红，无端吹影落江东。蛾眉只合长漂泊，错把丹青怨画工。  

***广陵感旧示陈敏斋***  

茱萸湾北路三千，远浦浓春绿罩烟。禅榻落花醒昨梦，玉箫明月奈当年。平生意气行空马，半世功名上水船。差喜元龙豪气在，凌云好著一鞭先。  

***雪夜***  

朔风吹彤云，寒色一庭满。霏霏六出花，作瑞协璚琯。镫火忽已夕，重阴日苦短。香压萱花冷，春入梅魂暖。幽人感岁晏，悄然坐孤馆。平生松竹心，雅宜冰雪盥。谁令歌阳春，坐见如音罕。山中独高卧，苦忆联吟伴。夜来江湖梦，晨钟忽催断。聊当酌桂酒，酹此白玉碗。薰炉炳明烛，妙曲听缓缓。醉揽黑貂裘，苍茫吹翠管。  

***寄都中诸友***  

问讯京华意惘然，花枝酒盏忆当年。旧人无复何戡在，邻瓮难娜毕卓眠。芍药锦屏春似梦，海棠银烛月曾圆。司勋憔悴江乡冷，笠雨蓑云一钓船。  

***蓼花和朱椒堂同年韵***  

水国西风钓叟家，深红浅紫冷生涯。游龙耐得三秋老，瘦蟹扶来一桁斜。冷雨艳留芦荻岸，残霞凉缋水云槎。清霜寒露枫江晚，此是芙蓉结伴花。  

***诸泥歌***  

蕊阳之山何亭亭，中含玉古元冥精。非石非玉光晶荧，洞见皎日金乌形。昔尧命羿射曜灵，九华晃昱眩目睛。羲仲旸谷贡厥瑛，柱矢一发榑桑清。流传百世等球琳，祓除魑魅冰镜澄。燮理阴阳畴勒铭，民无夭札底太平。方诸空含月魄盈，阳燧徒袭爝火明。何如诸泥视不瞬，但觉胭脂红晕玉盘赪。应侣璇玑明堂登，九如爰祝日之升。扣盘扪籥嗤群盲，日无私照常见黄道行。  

***怡云楼***  

我生也有涯，怡情惟涧谷。既辟一廛居，还爱二分竹。何以伴此君，庭宇秀花木。筑楼倚高梧，秋光压栏绿。小亭环石径，藓痕缭而曲。峰隅隐碧桃，篱畔散黄菊。轩光写月容，廊回射霞旭。心旷得天游，邈与清景逐。不堪持赠君，独寐矢薖轴。孰来数晨夕，白云檐际宿。  

***茅润之***  

茅润之，字松坪，丹徒人。嘉庆戊辰进士，官内阁中书。有《挹清阁诗集》。  

***夏日九华山居***  

试镫时节此携筇，又见山榴次第红。五月凉生新雨后，一庵僧坐绿云中。篁抽尚怕跳枝鼠，梅熟先寻附核虫。老懒竟须常晏起，安排枕上听黄公。  

***栖贤看梅***  

君不见，西湖古梅天下无，逋仙手种三百株。诗人骑鹤去已远，于今空剩孤山孤。又不见，罗浮梅市夙奇绝，缟衣仙人绛珠节。自从兵燹入深林，翠羽飞归无处歇。我来吴兴春正寒，放棹暂入城西山。山环水曲人迹断，唯有修竹青漫漫。竹疏蓦见峦头白，疑是尧年陈雪积。融风吹送艾纳香，始识身游众香国。湖入种梅为卖钱，琼瑶千顷栽成田。花开花落人不问，无意而得宁非天。村行遥遥十余里，十里游蜂喧不已。缤纷飘落帽檐欹，不识花蹊何处止。昨经邓尉梅未开，舟中把酒空徘徊。苍皮合抱那有此，却梦香海胡为哉。村童引我栖贤路，此去繁霙更无数。山深月黑竟须归，记取渔篙入山处。  

***秋日偕吴啸秋宿八公洞***  

为爱苍苔绕涧生，旋移湘簟与楸枰。野禽飞过叶徐堕，茶客梦醒铛乱鸣。月上渐生丛树影，泉微不掩暗蛩声。山居三宿无他美，只觉心如止水清。  

***湖行以船为家信棹所之不计里数殊自適也***  

何须捷径访津梁，信意游行任野航。风或打头留亦得，舟同行脚住无常。间从西蔡穿东蔡，好在山乡即水乡。消夏湾头始停棹，荷钱已作碧筩香。  

## ●卷一百二十

***周之琦***  

周之琦，字稚圭，祥符人。嘉庆戊辰进士，改庶吉士，授编修，官至广西巡抚。  

***移居日偶得小诗***  

旧宅移来柳一枝，连番膏雨助生机。可能身作桓宣武，看得腰支到十围。  

一珠柽柳两分身，移植南墙便隔邻。根到重泉会相见，未应忘是一家春。  

棠梨今后为谁开，也许移根别院栽。盼得明年花信早，春风来似故人来。  

狭巷萧条隔市尘，泥涂往往欲摧轮。平津莫讶回车早，此地曾无牧豕人。  

膏环粔籹贺堂成，几日新邻便有情。谁说海鸥心迹异，两无虞诈不须盟。  

***姚莹***  

姚莹，字石甫，一字明叔，号展如，桐城人。嘉庆戊辰进士，历官湖南按察使。有《后湘诗集》。  

***夜饮方竹吾北园偕左匡叔徐六襄方履周光律原张阮林诸君***  

平生非达者，浩荡塞其内。时对素心人，忘形宇宙大。兹园面群山，左右环溪带。中有万竿竹，苍龙偃松盖。方干乃居此，佳兴亦自迈。到门俦侣熟，况值暑初退。解衣纵清言，壸觞遂倾醉。流飙沁荷岸，飞雪漱石濑。日落万峰明，鸟声一林碎。须臾山月白，千里有微霭。攀跻巉岩颠，极目流光晦。众星苍然烈，河汉横素界。应有羽衣人，乘空弄叆叇。吾将谢诸子，去探鸿濛外。  

***寄刘孟涂***  

吾党有刘生，矫矫非常俦。崛起榛莽中，顾盼邈九州。其精走雷电，其气腾螭虬。化为九苞凤，文彩鸣周周。声华赫然起，倒屣倾诸侯。手握青蛇珠，口倒黄河流。大人辟英风，小儒惊不侔。岂谓滞功名，三十守一丘。我如祖车骑，一鞭先君投。驰逐万里来，忽亦当风休。常思同眠夜，起舞鸡声啁。东行过齐鲁，北走临燕幽。醉上黄金台，脱却青貂裘。转逢吴季子，邀买余杭舟。遂乃逾梅关，南去登罗浮。兹山实仙窟，羽客时来游。青蜺与白凤，仙盖何悠悠。虎豹扼九关，白日崦嵫收。顾召许飞琼，为我弹箜篌。声惨不可终，涕泗望十洲。灵符既未佩，仙梦难为酬。君今在何许，胡乃不我谋。浩浩大江滨，遥遥南海头。精魂傥飞去，千里还相求。  

***梦归***  

久客无好怀，久病无好身。苦思遂成梦，行行至我门。门外何所有，桂树罗青云。入门何所见，四壁蒙荆尘。上堂拜阿父，阿母喜出看。汝行四五年，使母摧心肝。下堂揖邱嫂，问嫂兄安存。兄出犹未归，语发泪潺湲。回头妇亦至，弱女随牵裙。娇小不识耶，见我颜欲瞋。妇言家中事，日益大艰难。晨炊爨薪尽，暮汲井水乾。亲虽未衰老，那得无盘餐。辛苦望君归，岂为儿女欢。又无囊中帛，何以慰晨昏。信知远游苦，世路如波澜。得还聚骨肉，且复忘饥寒。呢呢语未终，流涕双阑干。我心更悲痛，仓卒难为言。顿足忽惊寤，依然旅馆间。揽衣有余泪，举目无一亲。反疑梦中实，未觉此地真。徬徨中夜起，肠转如车轮。去住两复难，饮恨千万端。不知云中雁，早逐春风还。  

***彭口晓望***  

彭城遥望青山转，泗水微流绕沛县。北来不见石中鱼，南飞正有沙边雁。昨夜扁舟雨气凉，河干日出弄晴光。秋草几人迷故国，侵晨独立烟苍茫。  

***观梅舞剑行赠梅庄士***  

空山老树争奇芬，冬寒吐枝如喷银。又如蓬来作香国，千树万树琅玕新。有客五年来海滨，梦寐不见江南春。繁花明艳忽照眼，对此不觉清心魂。何来壮士夜到门，花前下马径入轩。虎行鹗视气轶群，问我得非姚公孙。语君一事君当闻，尚书当日忠且淳。治狱平反多宽仁，危坐秉烛入夜分。案牍之外惟一身，我时突出当阶陈。要公铁笔为屈申，左出珠衣右按巾。匕首半露无逡巡，尚书顾叱生怒嗔。吾不畏死爱汝珍，如山之案不可翻。试君不动见公真，再拜一跃出重阍。受吾赂者不复记，即已白昼亡其元。迩来事经百余载，见君仿佛尚书亲。我闻此语惊且欣，人耶仙耶莫敢询。又言尚书貌绝伦，丰颔大颡七尺身。当时侪偶四五辈，各已湮没归荒原。侠骨不死独我在，邀游日远遗垢氛。对花发兴气益振，手出二丸赤白分。掷空化作双龙文，腾身起舞不动尘。左决右荡力势均，初见长虹交青旻，雌雄蜿蜒杳入云。渐作团风变霜雪，鏦鏦铁响寒侵人。却愁梅花急摧落，琼英玉屑飘缤纷。是时天冷月半昏，参旗倒卷星焞焞。花光剑光两不辨，一片白到蛟龙奔。生平快意此为最，心摇目眴不能言。吁嗟此技妙入神，所向何止当千军。舞罢入坐余火温，烹茶巨枕为君吞。眼中奇士惟见君，我诚寥落不足云。君言世事苦颠倒，肉食之辈徒膻臐，一发之义垂千钧。名公子孙慎自爱，甯为谔谔无訚訚。感君此意敬再拜，梅花为证书吾绅。  

***酬光律原***  

君携绿绮琴，坐对春池深。竟日林花落，不闻山水音。间风通户牖，白鸟下庭阴。我欲询元理，因之识素心。  

***怨诗***  

宝瑟怨遥夜，哀音君岂闻。卷帘望明月，花落影纷纷。泪尽罗频掩，香销玉不熏。谁怜珊枕畔，昨夜梦行云。  

***寄孟涂***  

自尔春天去，江南又早秋。海云双泪满，边月一人愁。不分依南斗，偏迟买北舟。无情惟画角，夜夜近危楼。  

***凤阳怀古***  

汉家丰沛郁相望，虎跃龙飞又凤阳。吾百里中占地气，一千年后再兴王。天资自是殊宽急，国祚终教有短长。谁道韩彭更冯李，后先鸟尽叹弓藏。  

***登徐州城楼***  

凭临楚汉千年地，惆怅风尘九日杯。秋草已无人戏马，暮鸿犹送我登台。南回山势云龙起，北望河流汴泗来。词客不关兴废事，黄楼独忆谪仙才。  

***从平山堂归饮方氏余庐***  

一帆风雨过扬州，行屐怱怱得暂游。九月寒江闻玉笛，几人歌吹在迷楼。题诗杜牧帘初卷，好客陈遵辖正投。明日西湖还贳酒，金樽银烛忆淹留。  

***湖口送客***  

孤篷日暮去天涯，回首旗亭客乍离。旅雁一江彭蠡渡，神鸦千树小姑祠。吟诗水驿中宵梦，织锦高楼少妇思。谁为行人写秋色，芦花两岸雨如丝。  

***登何氏楼***  

耸身缥缈立飞楼，万里浮云作壮游。白日有灵应照我，青山抵死不埋忧。百年竞逐原头鹿，终古浮沈水上鸥。北望更须凌绝顶，黄河如带是中州。  

***雨夜独坐忆京中故人***  

往日西山鸾鹤群，京华一去各纷纷。纵横浊酒燕关月，慷慨清筝楚国云。每意飘飖思孺子，一时局度望宗文。而今独向蛮江里，细雨华镫坐夜分。  

***书怀***  

西北高楼未可攀，东南孔雀自飞还。梦回海上桃榔雨，春尽淮南桂树山。游子风尘千里外，高堂客鬓百年问。无端惊起沙头雁，一夜群归度庾关。  

***崖门怀古***  

崖山风雨昼冥冥，犹是当时战水腥。仓卒纪年同外丙，艰难立国下零丁。人间草木无王土，海底鱼龙识帝庭。一代君臣波浪尽，杜鹃何处叫冬青。  

***三十***  

男儿三十那言老，华发萧萧总欲斑。举世咸歌太平日，一身常似乱离间。已无旧业随流水，尚有高堂隔故山。笑煞珠江来往艇，六年载汝不曾间。  

***永福寺***  

扫地焚香我未能，偶逢胜处觅山僧。钟堂饭罢梦应了，臼米舂完筛不曾。三日耳聋须竖拂，当时鼻痛误传镫。禅房独自经行遍，惟有铃声是大乘。  

***舟过大黄浦得便风***  

东风吹我海门遥，十斛蒲帆饱未消。水底怪龙争吐日，天边雌霓急吞潮。石溪短塔才能见，黄浦来船不可招。快意人生几回事，苦烦昨日住山桥。  

***张阮林自京师寄诗慷慨慰勉情溢乎辞因伤久别辄赋怀六十韵奉答兼示徐六襄光律原***  

北阙黄金地，南交赤道天。斯人犹契阔，吾计益迍邅。雕鹗难为主，蛟龙卜在渊。搏风曾九万，埋剑已三千。敢效穷途哭，羞从世俗怜。苍梧云叆叇，碧海石连蜷。废苑诃林外，荒台落日前。浮游尽炎瘴，回望极幽燕。葵藿心弥壮，金兰誓岂愆。每怀昭代圣，不忘故人贤。忆昔攀鸿侣，论交必凤轩。推君才巨手，惟我步随肩。同学师元晏，惊门讶仲宣。一时吾党盛，异代竹林传。气似风云上，交惭日月悬。致身心耿耿，许国义拳拳。偶尔怀荆璧，何期著祖鞭。看余翻潦倒，同辈异腾骞。京下才如海，群公望似仙。蓬莱真缥缈，羽盖自联翩。日丽翔风馆，花开种玉田。公车纷尺牍，独处惜婵媛。莫以微斑点，犹知乐事专。横经来胄子，接席珥貂婵。卻念时方泰，同思夜损眠。河堤成瓠子，闽粤下楼船。闻上司农计，频虚水府钱。四方仍旱潦，屡诏复除蠲。主德符尧俭，衢讴祝舜年。谁分宵旰虑，臣自涕洟涟。如尔能殊俗，逢人莫斗妍。平生羞汲引，何处报埃涓。别恨徒深矣，新诗独沛然。探骊珠每得，搏象力能全。倒水流三峡，回澜障百川。悬知心惨澹，未肯足便嬛。自笑经营拙，惟期汗漫缘。出门怀宝玉，问俗饮贪泉。蛋妇冲江雨，蛮童宿岭烟。芳洲春拾翠，胜地汉遗钿。碧挂桐花小，红垂荔子圆。鹧鸪啼树满，蜃蛤入云连。番鬼能通语，蚝诸强下咽。殊方经岁月，逆旅慎周旋。幕府狂容杜，诸生懒笑边。敢题鹦母鸟*>赋，惟守罽宾毡。国有苍生望，时逢盗贼延。杞忧戎莽伏，汉将出车还。杨仆威声重，卢循稔恶悛。可怜厌鼙鼓，从此罢戈鋋。荡析魂初定，苍茫眼欲穿。异乡悲路远，慈母正心牵。绝徼迷孤雁，空村数落鸢。地非秋浦别，客似仲翔迁。偶问曹溪法，曾通大鉴禅。牟尼行处照，蕉树是身坚。著论惟持白，穷经不草《玄》。是非询燕鹄，巧拙问夔蚿。安得乘风翼，相招绝海壖。春风将短鬓，相对劈华笺。  

***吴桥暮雨***  

江燕飞飞暮雨时，吴娘打桨惜春迟。可怜无数长桥柳，都为东风踠地垂。  

***屠倬***  

屠倬，字孟昭，又字琴坞，晚号潜园，钱塘人。嘉庆戊辰进士，历官九江知府。有《是程堂集》。  

***圣果寺***  

秋气一山老，乱松摇夕阳。江云到门黑，沙碛抱城黄。霸业销吴越，琳宫压凤凰。旧时歌舞地，一半卧牛羊。  

***题友人斋壁***  

巷无车马迹，门有水禽啼。疏树不藏屋，间云方过溪。圆萍如客散，矮竹与儿齐。落日西陂好，琴尊许共携。  

***晚眺***  

舟初卸落帆风，独立江亭指断虹。东面夕阳西面雨，春阴只在半江中。  

***题阮封沂听乌图***  

残月堕江乡，西风板屋凉。乌啼白杨枝，树树有秋霜。欹枕寒更尽，闻钟曙色苍。泪痕和楚水，同是入淮长。  

***游莱园同许菊船玉年昆季潘红茶***  

结庐偏近市，负郭亦成村。落叶鸦翻树，斜阳犬卧门。草枯经雪暖，水浅带沙浑。未觉晴来久，寒云屋角屯。  

门巷阻幽竹，梅花香四邻。水云能送客，鱼鸟不知贫。与尔搴萝薜，何须问主宾。方塘环十亩，还许共垂纶。  

***送频迦环魏塘***  

如此严寒醉莫辞，一船风雪送行诗。狂原无奈悲歌里，贫最难堪钱岁时。刘宠一钱分未得，林宗隔宿去嫌迟。愁心寄与刀环月，除却梅花少妇知。  

***十四日梧门前辈兰雪国博芙初琴南霁青三太史同集双藤老屋戴金溪前辈继至复偕过衎石寓园看雨薄暮始散金溪衎石霁青还过余饮入夜雨甚客不能出余骤病卧不知三君冒雨归更作何状也诸君皆有诗余作长歌纪之***  

惊飙襜襜透纤绤，藤阴张帷坐深碧，行觞话雨呼促席。胜事能兼况佳客，赫曦潜消九衢涤。急点排窗箭鸣镝，震霆一声住檐滴。停杯起立当户看，屋角阴晴迷咫尺。坐间屋漏雨打头，小僮雨立嗟欲愁。入门扁然来戴侯，众宾逡巡为少留。故应天意解娱客，雌霓下交云上浮，云中日影穿隙流。景光变灭争一晌，雨止旋作何时休。对门钱郎居最近，园亭水木饶清幽。是中宜夏宜雨游，冲泥急往刺不投。淋漓衣履各沾湿，轩楹簸荡如轻舟。梧门先生诗律细，命我作图钱作记。平池决溜郁波涛，老树呼风助声势。磴边苔渍泥滑，波面桥低石凌厉。莲花博士恣游戏，兀立孤亭我心悸。晚来客散天未霁，客留者三去者四。张镫不觉夜气沈，作病先容主人睡。冥心不敌万象嚣，百日愁卧一日豪。睢盱百怪刺肠肚，心疑卧榻藏螭蛟。人生那得长无聊，诸公同此心目摇，踏波出门车毂漂。怪哉我病睡不稳，梦中行雨翻天瓢。  

***晓起见雪***  

县中祷雪已三日，昨日出门天尚晴。卧起江干梦初觉，拓开閤子眼双明。踏枝冻鹊竹森立，断渡颠风帆贴平。听说白沙三万户，欢声不减润州城。  

***张作楠***  

张作楠，字让之，号丹村，金华人。嘉庆戊辰进士，历官徐州知府。有《翠微山房诗集》。  

***寄衣篇***  

虫唧唧，催刀尺。念游子，泪沾臆。冬成衣，寄北平，北平风高妾心惊。念我夫子久作客，日日计归程。再拜告丈人，为我寄衣到塞北。岁岁寄衣，不见夫归。不见夫归心恻恻。一在南，一在北，使妾长相忆。丈人将衣去，归客将书来。读未数行，举家悲哀。夫子有遗言，言寄妻若子。远客二十年，财亡身又兀。我病尔不知时，我死尔不知日。尔饥尔寒谁视尔，与尔永诀凭片纸。萋若子，顿足号且呼，不见故夫，但见手书。持书于邑，肝肠断绝。尔病我不知时，尔死我不知日。使我夫妻父子，不得永诀。妻哭夫兮，子哭父。母哭儿孤，儿哭母苦。三千里外雪霏霏，谁收尔骨归黄土。  

***马毓林***  

马毓林，字雪渔，商河人。嘉庆戊辰进士，历官云南知府。有《万里吟》。  

***丽江视事见年岁丰稔汉夷安恬喜赋见志***  

鼓角声随弦诵音，西陲武备气严森。经生岂识筹边策，壮士频怀报国心。慷慨有情思倚剑，升平无事欲弹琴。须知镇静方为福，忠信常书座右箴。  

土诏侏亻离未易知，欣看苍赤气恬熙。年丰比户皆篘酒，俗朴沿街尽贸丝。麦饼乳茶留客坐，芦笙铜鼓赛神祠。笑余忝作蛮夷长，无诈无虞两不疑。  

***金鼎寿***  

金鼎寿，初名永源，字鹤皋，广顺人。嘉庆戊辰进士，历官广德知州。有《性存轩诗草》。  

***出江口遇顺风即景***  

开窗一镜漾晴辉，十里烟光接翠微。有树阴边人小立，无风波处鹭徐飞。分明碧港为家好，多少红尘作计非。为我致声南去雁，穿云欲与尔偕归。  

***李毓昌***  

李毓昌，字皋言，号荣轩，即墨人。嘉庆戊辰进士，江苏即用知县，加知府衔。  

***北上就道后寄别郑于阳先生***  

一片华楼月，今宵何处看。遥知沧海客，高卧碧云端。酒薄难成醉，衾孤乍觉寒。不如早归去，从乞钓鳌竿。  

***瞿家鏊***  

瞿家鏊，字吾山，浏阳人。嘉庆戊辰进士，官馆陶知县。有《微雨春草》、《山房小草》。  

***挽同年李荣斋大令***  

鹏鸟何来促宦程，一场短梦憾分明。血残萧寺春衫碧，肠断山阳夜笛声。有福死应增岱重，此官生已抵淮清。可怜墨吏贪残甚，成就先生一大名。  

恩怨鸩媒翻复时，同官叵测祸尤奇。宦无半载生同尽，身有千秋死或知。鹤吊已虚磨镜具，松风长护墓门碑。天章恤典光泉壤，岂独微臣感激恩。  

***维扬杂感***  

风笛离亭怆客情，杨花如梦复如酲。本无远志当归草，况有还家杜宇声。旅雁断云秋思切，栖鸦流水夕阳明。伤心一夜兰陔雪，零落冬青到寄生。  

***方士淦***  

方士淦，字莲舫，定远人。嘉庆戊辰召试举人，历官湖州知府。有《啖蔗轩诗存》。  

***戊子三月望日自伊犁首途***  

龙沙春雨细，催我上征车。不觉星河远，偏惊岁月除。生还万里客，胜读十年书。且喜传双鲤，先堪慰倚闾。  

荣瘁皆春梦，关山实壮游。来时千嶂雪，归去五湖秋。箧有诚悬笔，寒披晏子裘。天涯明月共，回首庾公楼。  

***长安旅次喜晤鲍沧碧刺史***  

独怜羁客滞天涯，且喜逢君近酒家。胸有渭川千亩竹，手栽潘令满城花。已知陈迹随流水，况复离情怅落霞。愁绝程门风雪杳，那堪回首忆京华。  

***过岩镇谒鲍觉生先生故居晤先生之孙伯荀茂才***  

不信羊昙醉，才过谢傅门。湖山萦客梦，风雪感师恩。賸有诗千首，空怀酒一樽。廿年摇落后，今日见文孙。  

***李忠定公印歌用昌黎石鼓歌韵***  

忠定李公有遗印，饮生示我属我歌。南渡业已弃淮汴，拈韵谁克希阴何。印方四面一寸许，字体柳脚兼虞戈。靖康元年纪敕赐，玉石光泽畴琢磨。亲征行营名号壮，红泥摹勒宜轻罗。公之声望俪赵鼎，立朝丰采咸峨峨。奈何大廷失其政，权奸盗窃持太阿。此印直可拟铁券，宝器定有神鬼呵。花石朘民民力竭，抚字安得循南讹。公登进士隶邵武，释褐曾瞻孔壁蝌。麟凤在郊应时瑞，钧天广乐鼓灵鼍。提举安置屡颠蹶，龟山怅望手无柯。作相仅能七十日，斜阳返照如织梭。骇绝魏公出蜚语，此老行事岂委佗。况复金牌召良将，之水而外仅曹娥。回首中原半沦丧，伤哉汉广江之沱。卻溯我公策仕初，早在政和与宣和。陈东挝鼓诉公屈，罹辟谁实司其科。欧阳澈戮倍惨酷，善类澌灭何其多。和议已成甘忍辱，会见荆棘埋铜驼。此印无乃竟虚设，三湘八闽劳经过。人生精骨自有限，奚堪既切仍复磋。尤恨伯彦与潜善，更工谗谮兴风波。公窜南荒不许赦，刑章国典真偏颇。宵小鬼蜮缘底事，全躯保室匪有佗。建炎当宁靦人面，用人行政诚媕娿。遐想我公当此境，抑塞无语空摩挲。君从何处得此印，助我酒兴长吟哦。好将拓本慎藏弆，譬如名帖珍群鹅。稽之史传数百载，流光瞥去洵刹那。彼苍梦梦信难测，独使贤杰遭坎轲。公之精爽寄斯印，应悬霄汉凌山河。题诗愿和石鼓韵，敢云学步翻蹉跎。  

***春墅招游琅琊山馆作放歌行***  

春风骀宕景物妍，有客邀我访焦先。乘舟径到海门边，我欲从之俗虑牵。济胜无具徒迁延，琅琊山馆主人贤。招我同游淮山巅，两家昆季都随肩。山石荦确草芊芊，楼阁位置殊天然。花鸟相伴何新鲜，扶疏高树卓峰尖。主人劳瘁几多年，酒酣我欲枕流眠。惜哉兹山竟无川，我闻佩刀刺飞泉。卓锡亦能引涓涓，乃知人定能胜天。曷不凿石将池穿，导源而下成方圆。一朝雨注鸣潺潺，空明相映澹若烟。他日重游缔宿缘，淋漓濡墨拟张颠。联句何妨险韵拈，更诵《南华秋水》篇。  

***奉怀许抑斋兼简琅琊山馆主人***  

思邈餐霞为驻颜，亭开墨妙任追攀。携将丁卯桥边水，写山琅琊雨后山。桂树谁能招隐士，莼羹君已念乡关。何当载酒重相访，径取扁舟独往还。  

***道光乙巳八月闻少穆先生屯边感作***  

谪宦栖迟已四霜，元戎谋国重边防。欣闻才子跻仙岛，伫见长庚返夜郎。雪水引来戈壁迥，秋风飘处玉关凉。沙场我欲无间土，题向天山青数行。  

***覃谿老人归道山已久顷闻其家计萧条为之慨然***  

天与遐年道诣酣，灵光颓去竟何堪。帔寒谁恤任公子，笔记人怀《老学庵》。早有鸿文惊海外，空余牛斗烛江南。芳邻追溯逾三纪，曾仰苏斋供佛龛。  

***萨迎阿***  

萨迎阿，字湘林，满洲旗人。嘉庆戊辰举人，官至西安将军。有《心太平室诗钞》。  

***巴里坤***  

海南岭北建双城，重镇威严驻满兵。据要更新开郡县，保安依旧置屯营。天山雪冷催莲放，水府龙潜禁炮鸣，西域版图收万里，笑他汉碣纪功成。  

***包世臣***  

包世臣，字慎伯，泾县人。嘉庆戊辰举人，官新喻知县。有《安吴四种》。  

***薄暮***  

春风薄暮起，习习开罗衣。明月云间来，皎皎窥空帷。感此不成寐，徘徊阶露滋。坐惜夭桃花，努力修荣姿。佳人在远道，薄采将何时。愿因北风鸿，寄君迟暮思。  

***奉同太宰节使朱先生和郭景纯游仙九首次其韵***  

反经足兴民，好辨徒栖栖。智哉漆园叟，朅来潜蒿莱。中牺惮白茅，化蝶怡丹荑。观妙冶骇跃，抟空云垂梯。鼓盆饯灵匹，缘督御姹妻。肯作歧途伥，踧求亡羝。皓皓善吾生，素丝斯可齐。  

东访沧海君，坐有年少士。进退艳光仪，坐人玉山里。云何游圯上，心未化孺子．遂与人家国，蹑足复语耳。炎汉良已造，沟壑苍生起。将毋谷神勤，赤松顾而齿。始悔十三年，空为黄石使。  

紫阁秀青霄，亭午羲轮鲜。虚岩发清啸，犹疑鹤驻山。土室凿云根，咏风挥素弦。俯仰游八极，飞轮驰弱泉。玉舄宁误秦，苍苍求蜃烟。出入无穷门，朅摩广成肩。厌世疾不称，寄语王子年。  

拔宅腾太清，婴儿脱行谢。帝曰余汝嘉，为卯舞韶夏。大彼晋相国，蓬心终不化。仙僚追游娭，云隙翔鹤驾。回首见妖氛，苛政爇编舍。手援无斧柯，忆昔转悲咤。  

周王乘日车，追风薄四游。汤汤既西澜，戴胜舣棠舟。觞开买电笑，飞琼三百投。珠云曜不昔，琪树华无秋。一闻祈招歌，泪沐丹颏流。  

昔观爇绵上，王生曾不灾。跃出五色烟，招我游蓬莱。{风立}尔借羽翰，耸臂凌丹台。瓜枣奏瑛盘，玉膏流霞杯。慎毋逐陈人，耽耽颠真颐。言念敦三节，焉能超九垓。俯首问初心，不敢失提孩。多谢授真诀，惭我殊丹才。  

卓午日昃影，索震月生魄。人生抱冲和，一如受采白。着言周德者，岁寒知松柏。大夫与役人，逸劳頖夕夕。畔草逐风偃，弓角及春液。不见郭山颠，垆鼎余藓石。谁怜散豆姬，徒悲化鼋客。  

括坤奠天台，步溟涉方丈。孔牖六浊人，到兹五根朗。碧童双云鬟，峭峦发妙响。跪求紫金经，仙书见存想。一都理运毂，五岳图归掌。七宝自满堂，三清可恣往。王母垂双眉，顾恧衰有象。遂投极乐国，聊解微尘网。  

贺言望东岳，日观矗如颓。但见九约伯，觺々怵我怀。尔胡乐淫刑，鬼哭声如雷。血拇竟逐人，駓駓何日回。念兹再三咽，长啸独归来。终留一只履，虚共蹑云堆。鸟飞任武叹，鹄呼从阮哀。  

***杨家嘴却寄舫斋承宣***  

汉川雨彻宵，晨发苦泥澝。出郭行半日，路借双桨劲。夹溪垂杨深，人语绿烟定。和风送飞帆，百里入天镜。村远疑舟浮，烟岛递潜泳。古木灭原荑，虚云绝鸟径。直疑水雾天，颇惬蛟龙性。怪非图记地，母乃苍生病。腴麦十万亩，淫雨遭汜滢。岂惟陇亩失，庭卧鼋鼍靖。去年虽有秋，获穀俱蝗剩。今作神君馆，人鱼地交竞。淮灾两税缓，否则旧欠并。欠课输固当，饿莩不遑更。大臣计盈绌，先在恤民命。怆我乐水怀，不觉涕横迸。  

***发松滋雨次宜都***  

汉阳越江陵，千里郊原荡。松滋一夜雨，洗出万青嶂。成邱更严壑，接武变偃仰。初讶入谷底，忽觉出云上。峰矗排云危，江流搣谷踢。峭堑行心怵，蹴舆人怆。终朝苦泥滑，亭下复霖涨。跼身儿成翁，散蹄马亡壮。惨澹湿烟澄，隐见陆成张。候馆人皆疲，指呼神不旺。一雨山行艰，半日物力创。况怀兵革交，终夜心悢悢。  

***广福桥***  

乱后思名将，当年拔帜回。民新花县治，山旧竹王开。望岁移星使，巡邮认劫灰。一尊供法酒，真自贼中来。  

***拟古寄翰风***  

皎皎云间月，流辉烛幽房。中有怀春女，抚弦歌《陌桑》。谁谓瑟和柔，增我慨以慷。义心多苦调，长叹不成章。整襟步重阶，俯仰思徬徨。清露湿兰林，衣袂皆芬芬。所思千里遥，悲啸若怀霜。宁嗟蕙草晚，之子忧无裳。  

悲风来万里，白日垂寒阴。暮色滋川原，出没浮云深。抚剑欲何之，索居怀所钦。坚冰塞洪河，袤雪暗高岑。岂敢惮艰险，独伤失路心。念彼南山姿，忧思浩难任。  

山川出雨云，河岳多灵异。趋舍非一途，丈夫重意气。混混叹川上，郁郁伤润底。谁恃云外融，自损腹下毳。去矣梁楚郊，独从剧孟醉。风尘千里黄，荆棘走双骑。空庐日抱影，中夜不能寐。老农哂郎邪，遑事问仲蔚。  

***松江舟中守岁***  

廿载废书史，枯肠索子佐。有如八荒市，客至售无货。赵州锥也无，昆阳敌转大。白战骄袖长，绿沈涩苔卧。少小薄韩苏，出语必惊坐。未宜名占时，所愧命次磨。海气足风涛，篷窗惊岁过。莫使笔挟行，永谢巴人和。  

诘朝半九十，岂曰日迟迟。屈指数迷误，虽悔安可追。挈眷远坟墓，就食韩江涯。岁杪隔团圞，倚闾慰何时。书来报幼子，思爷食不肥。况念居与行，豫为新岁悲。堂堂岁弃我，弃我亦何辞。汝年已非壮，又增慈母衰。  

长年挟策游，有如乞儿蛇。蜿蜒自道工，见者眼先遮。双石昔歌舞，卅算今谁何。此生分寥落，前事安足哗。静思得岁时，心花如鼓挝。巨觥趣险韵，遑问玉绳斜。幼学兹荒落，壮气日蹉跎。岁去不可守，努力将焉夸。  

***行峄山下喜望大云***  

雨遍不崇朝，云惟泰山有。岌峘既相属，郁蒸气遂厚。隮如一突炊，蓊若万马走。此出果不归，殷望成川薮。老农悯失时，朝牧间万耦。恻怆行道人，欲去重回首。  

***蒋沄***  

蒋沄，字季云，平湖人。嘉庆戊辰举人，官通城知县。有《秋舫诗钞》。  

***朱柜国大夫祠***  

叠鼓喧村赛，迎神又送神。千秋留故里，三代本期民。燎火原头草，褰裳渡口人。我寻《循吏传》，再拜荐新蘋。  

***昆阳怀古***  

乌鸦压阵阵云黑，百万雄师黯无色。昆阳城头大雷雨，神兵自天呼杀贼。虎豹股栗瓦砾飞，弥山蔽野飘降旂。汉家四七鼎再奠，不阶尺土开神畿。扫除井蛙驱穴蚁，白水真人赤龙子。渐台威斗狙诈穷，关中瑞符谶纬起。平沙废垒古战场，至今豪气犹飞扬。戍楼呜呜吹画角，夜半西风振林木。  

***黄鹤楼***  

历尽千秋劫，巍然古鹤楼。澹烟浮汉市，残日见黄州。远树云中出，长江天际流。何人夜吹笛，望远不胜愁。  

***十七日夜饮適竹西先生过访酒罢同登霭园山麓玩月即景有作***  

结庐傍崇冈，地僻万籁静。同好四五辈，杯酒消夜永。四座尘谈雄，百罚觞正猛。高人款柴扉，萧然骑从屏。洗盏乃更酌，拇战迭驰骋。狂客醉言归，清游兴重整。中天一轮月，普照下方境。缓步陪杖履，贾勇陟岫岭。连山浩无涯，横江微有影。是时夜将半，凛冽霜华冷。吠犬寒噤声，惊鸦飞缩颈。嗟彼尘事喧，更谁逸趣领。与公期后约，快意抉幽景。  

***刘佳***  

刘佳，字德甫，号眉士，江山人。嘉庆戊辰举人，官溧水知县。有《钓鱼篷山馆集》。  

***江郎山松歌***  

青山突起三高峰，峰峰削出青芙蓉。云有仙灵觞其上，骖龙往往翔空濛。偶然一龙夜蜕骨，化为千岁虬枝松。仙都窈窕秘奇玩，至今万叠云霞封。何来草笠宛陵客，平地腾行轻绝迹。猱升玃走疾如飞，夜半山灵惊辟易。苍龙局促不能翔，长縆一丈缚其脊。挥鞭驱驰下九天，崖石摧颓山魅泣。舁与贵家置窗牖，主人矜惜得未有。我独一见心生怜，此意分明谁与剖。由来神物非偶然，讬地既高得天厚。此松如历几千年，岂复区区屑培塿。尔曹不识造物心，坐使支离成老叟。呜呼尔松且勿悲，雷雨空山会有时。群仙云中一招手，掉尾仍化苍龙飞。  

***东阿***  

峨嵯积翠古齐封，魏代名藩賸故宫。东顾雄心虚走马，西来京怨讬惊鸿。釜中骨肉恩何薄，鼎足河山运易终。魂魄君王应恋此，鱼山指点夕阳红。  

***碧云***  

碧云迢递阻幽寻，天上灵修罢远音。骚客孤怀搴蕙佩，美人情泪泻瑶琴。开山虚负千寻掌，填海难消万古心。说与石肠浑不解，月华如水浩盈襟。  

***正月初八日与少史访烟霞洞复历理安寺五云山云栖诸胜***  

谷转山已开，孤亭出烟林。不见飘幡影，但闻疏钟音。迤逦寻寺去，杳窈穿云深。万绿并一气，白日禅堂阴。疏花静方吐，幽鸟间自吟。松颠得高阁，摄衣同登临。群山如玉玦，苍然抱我襟。一泉饮法雨，顿悔出山心。  

五云高<山截>嵲，琳阙冠其颠。恃强逞腰脚，欲越猿猱先。谁知绝顶上，平地宽于田。了了三折水，搅之在目前。一塔仅如篙，平出空江烟。相约勿高啸，恐惊蛟龙眠。  

逾岭身更轻，疾下忽如坠。俯指莲师龛，窈然落深翠。以竹为之天，日色不到地。僧房如蜂房，遍向深岩缀。修笕鸣斋厨，净香发经笥。未离簪组身，焉谢烹炮味。普救遍众生，儒佛原同意。  

***赵本扬***  

赵本扬，原名本敬，字直夫，一字靖庵，瓮安人。嘉庆戊辰举人，官江宁知县。有《学道堂诗》。  

***登太华顶***  

客梦千峰落，天门五月寒。风声连岳动，云色渡河看。绛露仙人掌，青松太古坛。还从回首望，东北是长安。  

***荆州怀古***  

屈原祠庙枕江波，江草江花可奈何。北渚云阴公子辔，西风露湿美人罗。怀襄旧恨余三户，师弟深愁付《九歌》。迁客何须伤贾谊，才人岁月易蹉跎。  

倚剑来登王粲楼，楚天寥落望中收。江声近挟黄陵雨，山色遥分白帝秋。寂寞风尘羞枥马，艰难身世付沙鸥。剧怜万古繁华地，剩有长江水自流。  

***华麓访顾亭林先生读书故址***  

黄冠天地一身轻，白首关河万里行。莲社诗题晋处士，汉家名重鲁诸生。园林麦饭悬双泪，故国铜驼痛二京。为问江东几遗老，梨洲真不负初盟。  

楼船闽粤控南瓯，龙驭遥从海上舟。烽火徒闻惊岭峤，江山何地问神州。著书绝塞王尼叹，投老无家向子游。华麓祇今遗址在，日斜回首暮云愁。  

***金陵秋夜怀同亭***  

杨柳西风暮雨垂，白门秋色起相思。酒醒残梦知何处，潮落秦淮月上时。  

***阮烜辉***  

阮烜辉，字仲寅，江西安福人。嘉庆戊辰举人，官恩县知县。有《安愚集》。  

***分修汉四女唐五女祠纪事***  

千古芳流真孝美，北宫之女婴儿子。后能斯者亦云稀，木兰不再缇萦死。贝州传是古清阳，逸事闺阁遗口香。有村名留四女寺，有祠像塑四女装。昔年过此等荒迹，凄风夜雨落帆席。重来作宰几秋春，邑中掌故频考覈。考覈愈纷愈未详，引证失据无主张。土语啧啧说汉世，史书炳炳数唐芳。主唐女则冠以来，尚宫学士历可颂。明明五女祀四之，如何一宪不得共。主汉群称传氏家，若姊若娣芬齿牙。种槐插柳事徵实，飞升语转涉浮夸。入主出奴鲜直义，强作附会徒异议。何如唐存汉并存，唐存其五汉存四。一家各还一家真，同是懿■无亏人。上报二老劬劳力，下全毕世贞孝身。儿身但为父母有，耻向人间问姑舅。粉黛脂泽绝锺情，晨昏侍侧常团首。生前固为纲常扶，殁后尤愧鄙薄夫。庙祀千年馨百代，蘋蘩采采荐盘盂。即今河干寒凛冽，祠门风起檐响铁。意是贞魂划云来，皎皎明月同空洁。  

***方廷瑚***  

方廷瑚，字铁珊，号幼樗，浙江石门人。嘉庆戊辰举人，官平谷知县。有《幼樗吟稿》。  

***云台先生以西汉定陶铜鼎置于焦山首倡媵鼎歌命同人和之得五古二十六韵***  

吉金重鼎彝，精神孕山岳。铜花齧蚀余，得一夔已足。吾师富藏弆，古器罗梣椟。商周众赢秦，审定剧精确。就中西汉鼎，隶古铭可读。器盖蔌煮湘，鼻耳苔斑驳。共自隃麋汧，量衡咸纪录。汉帝尊陶陵，蒸尝表虔肃。五色歊浮云，金景灿盈目。火炎草木焦，硕果幸不剥。拂拭入仙馆，赖免污莱辱。吾师位鼎衡，说士甘如肉。爱士贡庙廊，俾为苍生福。爱鼎不自私，永图置岩谷。突兀古谯山，大江绕其麓。中有南促鼎，光焰四山烛。丹山珠交柯，蓝田璧合玨。自古物通神，有耦而无独。海云枯木堂，厥鼎寄幽躅。丹青绘作图，琳琅书作幅。送鼎载沙棠，絪缊云气覆。翻嗤饕餮者，岑赝纷争逐。寿梦应晋求，甲父餍齐欲。名或夸嗜古，实不能免俗。孰如此一举，鼎寿无疆祝。奇光夺珉碑，佳话压玉局。遥夜山灵朝，皓月照黄鹄。  

***龚丰穀***  

龚丰穀，字小峰，闽县人。嘉庆戊辰举人，官天门知县。有《听雨山房诗存》。  

***送齐北瀛太史奉使册封琉球***  

绵邈球阳路，奇观海外游。岛明迎日出，浪远拍天浮。人是来壸峤，楂同泛斗牛。纶音宣鬯处，感戴遍荒陬。  

***方成珪***  

方成珪，字国宪，号雪斋，瑞安人。嘉庆戊辰举人，官宁波教授。有《宝砚斋诗钞》。  

***题秀水陆烈妇传后***  

女阳亭边杵声歇，冤禽南飞夜啼血。生平弱质那禁愁，肝胆早为禀碪裂。天路狞飙苦常搅，琼树一枝又吹折。袅袅游丝空所依，泪流到水水呜咽。晨犹上堂拜公姥，面无蹙容心永诀。精刚绕指须眉羞，高义而今见不栉。道光辛卯十一月，十有八日天欲雪。竹泣松号人语绝，阴风惨澹砭肌骨。素帷开处一缕香，乃自梅花阁中出。  

***王钜***  

王钜，字竹友，太仓人。嘉庆戊辰举人，历官江宁教授。有《赤霞吟稿》。  

***登燕子矶***  

绝壑乱烟树，双崖激奔流。夕阳半天影，孤艇大江秋。南渡不复忆，西风人自愁。长吟下山去，万响落松楸。  

***黄本骐***  

黄本骐，字花耘，湖南宁乡人。嘉庆戊辰举人，官城步训导。有《三十六湾草庐稿》。  

***自大钱湖口赴吴兴***  

晨光织渚客扬舲，睡起推篷倦眼醒。苕水半奁云外白，弁山一角雨中青。鱼吹枫叶霞明浪，人踏芦花雪满汀。七十二溇吟赏遍，菰城塔影望亭亭。  

***秋日随兰坡先生游太虚洞***  

兹州宅荒隅，夜郎郡拓旧。环城森峰峦，百顽罕一秀。平生丘壑癖，症结不可炙。探秋陪杖屦，徐行长者后。俯涧踏危埼，梯山仰丛岫。凌虚蹑洞天，呀然豁灵窦。失笑足音跫，譬彼幽人遘。螺悬一壳圆，蟾偃半月彀。烟藤萦垂屏，云花烂列绣。缩瑟来深窥，跌荡恣俯就。欹仄纡盘蛇，趫捷竞飞狖。践<景音>声彭觥，抠衣勇唧<口留>。<谷甘>閜中开张，邃若敞堂{广留}。无乃栖直鸾，时见扑仙鼬。辟钥游琅嬛，访砂到句{尸雨}。一呼狮吼林，四应牛鸣窌。滃岩岚气蒸，穿罅日光透。凝乳纷高低，怪石错左右。锐折筍尖枯，突磨笔颖瘦。如渴骥将奔，似燧象欲斗。壮严梵王髻，肿丑齐女瘤。卧虹忽横飞，一彴跨清溜。喷薄流琤潺，鞺鞳叶金奏。续竿深莫测，投块底谁究。怕惊蛰蛟眠，绿净未敢漱。乃知洞旷中，别有人间宙。嵌壁三残壁，飞动类篆籀。凤泊字消沈，螭拏趺皴皴。画肚昧波磔，<舌今>牙脱句读。先生坐洞门，遥以手指授。刮藓命摩钞，古芬袭衫袖。曛钲挂岭低，暝练薄林凑。出洞循归涂，行行步仍留。回望郁苍苍，疏钟递灵鹫。  

***新峰寺元钟***  

苍云乱卷群山走，秋风声咽蒲牢吼。鞺鞳噌吰五百年，一钟野刹悬双纽。拭眼细读腰际铭，钗股缪篆半昏黝。上镌大德九年铸，五字差堪辨跟肘。我闻奇渥铁木儿，继统忽烈御九有。牛角河山风逐鹿，驹隙沧桑云幻狗。何如寸莛钟荒隅，山鬼夜拜头陀守。佛龛一镫青荧荧，欲去不去摩挲久。钟旁老衲坐微笑，云此何足夸不朽。开山旧有唐年钟，阳款阴识昧谁甘。锈深蒲鸽日留斑，声喑苍鲸秋闭口。古怀触我思茫然，寒箨萧萧下林薮。  

***雪行河北道中***  

铜铃冻咽走征赢，九郡齐州眼底过。大雪宵飞埋白屋，层冰晓踏渡黄河。秋屯野聚饥寒少，古侠民留慷慨多。祇有健儿间不得，天风凌厉射鴚鹅。  

***过九江望匡庐峰***  

踉跄北归志不得，扁舟独棹过浔阳。匡君抗手远相迓，旗旄列仗排青苍。凌霄一炷炉烟直，窣地九叠云锦张。江流转转抱飞黛，窈窕影动晶奁光。喷薄有情吐奇秀，雕镵无语开混茫。谪仙永叔久不作，寂寥终古穷篇章。舟行回复绕山麓，云花帆叶随低昂。我爱看山山看我，怡然晤对神相忘。瀑帘千仞挂绝壁，耳根风籁鸣璁珩。安得一瓢日坐饮，涤荡积痞湔愁肠。前行灊霍秀遥峙，神风又借辞马当。  

***吴兰修***  

吴兰修，字石华，嘉庆人。嘉庆戊辰举人，官信宜训导。有《荔村吟草》。  

***春日***  

山村一夜雨，晓来春草生。看水出田原，触物皆移情。东风吹桑林，午鸠杂乱鸣。偶逢邻叟至，依依话春耕。锄耰恐后时，黾勉各有营。我亦守先畴，努力俟秋成。  

***山庄即事***  

白云深处古田家，穀雨新晴课种麻。我亦芒鞋间不得，满山开遍碧桐花。  

***九日登白云山望海***  

晓来喜听樵夫语，今日重阳不风雨。出门一笑双瞳青，海色山光净如许。我访白云云忽生，石根缕缕炊痕轻。随风荡漾作波势，似闻万壑流云声。此时海上云亦起，曼衍鱼龙幻无比。吹上螺青不可攀，蓬莱缥缈秋烟里。须臾山海两不分，千里万里同一云。空际有人吹玉笛，骖鸾仿佛云中君。大风西来卷如席，六合苍茫去无迹。倒挽南溟洗碧空，海山寸寸皆秋色。从来过眼如云烟，秦灰汉劫知何年。负郭耕云自怡悦，岂必鸡犬皆成仙。况今中外无戎马，醉后茱萸不须把。四海农夫但望秋，云兮为霖雨天下。  

***药洲***  

霸王忽欲求长生，磊石湖上为蓬瀛。尽种琼芝与瑶草，氤氲花药春冥冥。珠阑四面香为幄，炉火自青湖水绿。昼长时唤美人来，曼声细度游仙曲。胡子衣轻爱六铢，紫霞冉冉吹罗襦。却将尘事劳仙姥，从此官家称大夫。阿谁膝上能多记，特敕琼仙领外事。六宫内使皆天人，免死还闻拜恩赐。忽报西头起阵云，干城全倚郭监军。可怜烽火连宫禁，犹自梅檀吁鬼神。浮家几日劳装束，说与仙人应痛哭。刘郎下马作降王，乐范乘舟学徐福。  

***九曜石***  

九星坠地化为石，一夜洞庭湖水赤。不胫而走来炎洲，竭尽重趼万民力。子成西角潴为湖，水晶宫殿开仙都。啼鸟丁当春树绿，九华缩入壸公壸。天然九朵芙蓉瘦，时有仙云出石窦。方丈蓬莱在眼前，九转丹成君曼寿。南宫夜燕开金尊，火急军书不敢开。井旁大石忽惊起，众星北走归中原。刘郎一去湖萧瑟，丹炉药鼎真何益。石头寸寸苔花斑，尽是黎民泪痕碧。可怜九点沈荒烟，旧时海水今桑田。何似城西五羊石，摩挲遗泽三千年。  

***谢琼***  

谢琼，字石臞，昆明人。嘉庆戊辰举人，官禄劝训导。有《彩虹山房诗钞》。  

***送同年李达泉中翰归晋宁***  

远山浮绿水涵青，三月烟光入画屏。细雨看花湖上寺，春风送客柳边亭。舟逢有道期同济，酒对无功忍独醒。帆影忽随斜日尽，苍茫小立思冥冥。  

***张柏恒***  

张柏恒，字雪航，安丘人。嘉庆戊辰举人，官金乡训导。有《式训集》。  

***寄怀吴海六***  

青毡坐破久谈经，十日曾亲老典型。两地明月千里白，四山秋色乱峰青。望鸿云断天如洗，扪虱镫挑梦乍醒。想得豆棚花架外，洞门老衲静常扃。  

***吴寿平***  

吴寿平，字格斋，通城人。嘉庆戊辰举人，有《潄六堂存稿》。  

***久无刘崇山徐笠亭书至***  

江上怱怱别，伊人隔草庐。如何经岁久，不见一行书。鄂渚华光淡，晴川树景疏。近闻湖水长，应为遣双鱼。  

***鄂归寄占憨上人***  

不见融公久，尘氛扫未开。秋风辞鄂渚，落月梦苍苔。何日经岩下，重来谒辨才。云笺先此寄，不待折寒梅。  

***陆费瑔***  

陆费瑔，原名恩洪，字玉泉，号春帆，桐乡人。嘉庆戊辰副贡，官至湖南巡抚。有《真息斋诗钞》。  

***与许三静默寺夜话***  

寺钟三四声，庭树苍烟合。月气凉到门，不觉人影湿。孤檠黯无光，欹床时暝立。之子静者流，清尚耽禅习。哦诗夜柝沈，怖鸽响遥答。空除履迹稀，西风扫零叶。  

***雨霁***  

霁景澄高空，日暮云阴断。卷帘天北看，残雨夕阳半。人烟闭郭深，渔唱隔溪乱。晚陂明落霞，凫鹜聚还散。此时怀故乡，老屋沧洲畔。菱芡界波田，菰芦纷野岸。澹与水木期，动发林泉叹。虚堂阒无人，熟卧不闻唤。隐隐花外钟，微微竹问爨。睡起思无端，余情渺江汉。  

***夜访同人清玉山堂***  

夜火出深巷，寒犬知人行。隐隐市闤闭，近郭闻疏更。遥钟堕寥廓，一白凉烟生。到门人影湿，素月流无声。虚堂坐飘忽，款语含凄清。静极不知永，孤镫如有情。忘言结古欢，醇酎相与倾。方欣寤歌適，屋角晨鸡鸣。  

***江船琵琶曲***  

江天漠漠西兴树，潮落潮生估帆去。婆留城外江水斜，吴姬半解弹琵琶。琵琶一曲沈吟久，十五娉婷新出手。生小风波不识愁，一曲琵琶一樽酒。我别钱塘二十载，歌板飘零几人在。劝汝琵琶且暂停，哀弦促柱那堪听。绿窗喁喁儿女泣，陡觉凄风吹雨急。此时凝云颓不流，坐中飒飒如深秋。忽焉呜咽西江水，万甲齐鸣伏兵起。千声并作一声弹，声在神情不在指。须臾失势千丈落，中断银床辘轳索。收弦放拨声有无，山容水熊空模糊。曲终呼酒泪如线，肠断尊前好相见。除却余杭无此声，等间休负春风面。嗟我还乡一暂过，中年哀乐何其多。重闻暮雨潇潇曲，如此江山可奈何。  

***雨夜***  

积雨暗林木，空堂人语清。夕阴深闭户，寒色远侵城。遥雁闻砧起，秋虫向烛鸣。菰蒲江上路，岿梦傥难成。  

***庐江道中晚眺***  

高城迢递暝烟收，庐阜周遭翠欲流。孔雀南飞儿女恨，大江东去古今愁。疏钟云度松阴晚，远牧风回槲叶秋。何处月明村笛起，此行不为听吴讴。  

***雨春馆即事***  

蕉阴满地袅茶烟，绿透窗纱斗室便。松鼠落檐桐吐乳，箨龙穿径筍行鞭。帘间危石如人立，枕畔残棋待客眠。半日清间尘不到，幽栖何异小游仙。  

***试泉图为张仲华题***  

曾题白甀品中泠，间踏青鞋历下亭。好似吾家老桑苎，自煎绿雪校《茶经》。  

***春游杂兴***  

一角红楼飏柳烟，水阑花鸭抱雏眠。钓丝风里瓜皮稳，不上吴江赤马船。  

***秦关***  

秦关，字百二，湘潭人。嘉庆戊辰副贡。有《九面楼集》。  

***对月***  

月亦寻秋出，先人到草堂。古髯松泫露，瘦影菊禁霜。人觉心魂肃，诗增骨气苍。竹炉添逸兴，苦茗恰分尝。  

## ●卷一百二十一

***郭尚先***  

郭尚先，字兰石，莆田人。嘉庆已巳进士，改庶吉士，授编修，官至礼部侍郎。有《增默庵诗遗集》。  

***题黄仲则集即效其礼***  

骆丞词笔未登科，长爪通眉憔顇多。《锦瑟》春心迷断梦，铜笳霁吹入悲歌。才难为用应缘傲，诗到能穷始不磨。几许宰言图作佛，圆成竟让病维摩。  

***拂水山庄***  

降表修成看陆沈，仍希姓字附东林。名山怅望《中州集》，歧路徘徊上堵吟。天火不容留宛委，佛镫可许忏威音。青青转羡章台柳，擘石研丹见素心。  

***容易***  

容易愁人唱恼公，况兼红酒谢荷筩。连旬称病辞今雨，得句无题讬古风。归燕依人如话别，宾鸿学汝共书空。平生最喜谈秋兴，领略年时已不同。  

***唐鉴***  

唐鉴，字镜海，善化人。嘉庆己巳进士，改庶吉士，授检讨，历官江宁布政使、太常寺卿。谥确慎。有诗文集。  

***秋夜***  

槛外露华盈，垂帘气独清。虫声吟四壁，镫火近三更。编简有余味，乡关无限情。纸窗留月色，老树一枝横。  

***舟过昆山***  

双桡乘激浪，一叶趁轻风。塔立斜阳外，山移薄霭中。钟声遥出寺，树影暮浮空。胜地知多少，登临兴未穷。  

***过黄河***  

万里安澜日，频来唤渡时。风驱征应急，云逐片帆迟。捧士原无术，乘槎会有期。中流思砥柱，激浊更伊谁。  

***粤西杂诗***  

湘江撼衡疑，漓江走桂管。二水本同源，分之各异畛。群山郁其间，矹硉而嶾嶙。或蹲如虎罴，或伏如蚌蜃。绵延二千里，其势不能尽。五岭起嵯峨，清淑此中蕴。闻有绿发翁，云霞与深隐。若往从之游，潇然脱尘坌。可柰世间人，不知反其本。  

***入九排至桐太墟***  

猿声啼不住，远在半峰间。岭树谿云合，村篱磵水环。蛮烟通象郡，夜雨入猺山。一路逢田父，提壸有笑颜。  

***巢县漫滩围盆渡***  

盆高二尺围丈余，数人环坐中心虚。篙师持篙撑徐徐，前仰后俯波中凫。平时积贮供仓储，此盆本是田家须。兹逢大水盈沟渠，沿山之下浸为湖。以盆当作中流壸，我本砥砺希廉隅。■方为圆觚不觚，济人无术胡为乎。依然一样画芦葫，今年奔走穷长涂。先驱楚粤后齐吴，朅来水澨舟楫无。揭衣就渡双跏趺，有如鸱夷逃陶朱。又如木罂斩龙且，坳堂一芥差相殊。冰床水马都不如，何妨缩瑟同侏儒。荡漾中央小似盂，逦迤登岸理我裾。欲挽河伯与之书，毋使赤子化为鱼。  

***襄阳***  

万山西转水环东，南北关键一镇雄。司马平吴由岘首，卧龙扶汉起隆中。贤豪本系兴王事，耆旧犹传隐者风。自叹须眉太尘俗，何从修敬访庞公。  

***庐州陷江中丞阵亡诗以哭之***  

中丞英爽一儒生，三载披坚卓有声。正冀登坛推上将，谁知授命死危城。征南浑是春秋义，蜀相长垂宇宙名。欲问庐江消息渺，几回惆怅泪纵横。  

***许乃济***  

许乃济，字作舟，号青士，钱塘人。嘉庆己巳进士，改庶吉士，授编修，历官太常寺卿。  

***拟孟东野闻碪***  

新寒昨夜至，户户传哀碪。秋风一万里，送入游子心。不怨军门笳，不悲关塞笛。如何枕戈者，泪满征衣滴。  

寄书书不达，寄衣衣欲裂。谁将一片声，敲落千山月。欲知声中悲，请看指上血。血指犹可浣，柰此双鬓雪。  

***题灵芬馆图***  

分湖湖水到门清，短棹移家有鹤迎。偏解柔情为儿女，未妨傲骨见公卿。能贫即是诗人福，下笔还妨后世名。铁笛红楼沈醉处，为谁肠断补新声。  

***琴坞旧庐钱别频伽兼山***  

顽云沈沈障碧空，雷车夜发轰残冬。雪花融液作苦雨，万感楂桠如乱峰。入门把臂忽倾倒，今日重逢郭有道。如何便放湖边舟，识君苦迟别君早。延陵公子翩然来，相看身世俱尘埃。下床动足各万里，不如且尽尊中醅。作歌赠君君已醉，画君穷途两行泪。悲欢聚散徒纷纷，一笑明蟾梦中坠。  

***将有岭南之行琴坞诸君饮钱于理安寺松巅阁赋诗留别***  

春风欲白江上梅，春波鼓檝江边催。故人笑指湖山好，劝我且酌黄金罍。停桡挈榼探幽壑，残雪峰峰聚银鹤。万竿翠竹压空亭，百丈虬松拥高阁。倚阁长吟怯南望，酒痕狼藉增惆怅。桄榔烟冷鹧鸪啼，明日相思阻青嶂。此阁此会何时忘，后约更待寒梅香。圆蟾潜吐夜潮落，江天挥手云茫茫。  

夜  

天阔星芒大，风高月势孤。钟声敲未歇，人影澹疑无。西转窥银汉，南飞感夜乌。夫君渺何处，流梦入江湖。  

***偕友冒雪登江亭归至春云书屋小集***  

几重烟树万人家，回首苍茫点暮鸦。泼墨倒衔天四角，飞花争拥路三叉。遥峰孤立癯如鹤，古郭盘空曲似蛇。快马健儿今不见，只余蓑笠倚风斜。  

亲向蓬山掣巨鳌，扶归笑指玉楼高。筝琵绣帐围春酒，笳鼓边城冷佩刀。短夜悲歌怜绿鬓，残年愁思到青袍。梅花消息余香梦，不赋《间情》赋老饕。  

***吴慈鹤***  

吴慈鹤，字韵皋，号巢松，吴县人。嘉庆己巳进士，改庶吉士，授编修，历官侍讲。有《岑华居士兰鲸录》、《凤巢山樵求是录》。  

***南浦***  

章水平铺碧玉流，稀疏红翠可怜秋。劝君莫下销魂浦，三板轻船不载愁。  

***多年葛帐绽裂以纸缀之戏赋***  

敝帷皴裂不须憎，秘有麟胶欲自矜。妇拆海图供补未，儿眠秋雨蹋穿曾。长饥絮虱生涯换，易饱书鱼食料增。从此梅花通梦寐，夜窗凉月浸层层。  

***题从舅戴春溪孝廉诗集***  

春溪于为诗，有险必深入。青山驱而前，碧海喝使立。死红乾春丛，病绿扫秋隰。长鲸脍脔肥，雌凤啄髓吸。痴騃丽女锁，幽忧玉童絷。月为破镜飞，地已清泪湿。呜呼郊贺亡，其柄君可执。孤情铲鸿濛，大雅扛嶪岌。余生慕奇士，善善徒汲汲。常悯大法摧，得君破忧悒。虎豹必山居，蛟龙必水蛰。所贵养其用，动辟恃静翕。六经乃高曾，百氏资拱揖。潢污无根原，溟渤万水集。维南崇者山，仰止跂可及。期君树宏达，杜韩有梯级。  

***舟中检录旧作感赋长句***  

少小诗才苦不纵，束缚霜毫万牛重。有如工女立寒窗，刻翦衾裳作鸾凤。虽然十指尽僵裂，神物焉能为我用。十年学诗祇自惭，那有一篇堪百讽。一自明湖醉风雪，复出从军事鞍鞚。青磷白骨皆眼见，恨蕊愁花亦心痛。夜镫草檄百纸空，晓月吹铙万夫閧。玉貌歌来尚战场，金朽丐处均厮从。从此豪情风雨至，倏忽高歌鬼神送。流黄夺得九张机，织出天衣尽无缝。李杜韩苏生不再，衮衮群儿空簸弄。放翁诗诀已轻传，清钟谁更敲秋梦。  

***陈运镇***  

陈运镇，字中纬，号其山，孝感人。嘉庆已巳进士，官工部郎中。有《沧浪亭诗钞》。  

***宁远道中***  

高峰初射海暾红，匹马冲寒更向东。万里风来鹏背上，三边春尽雁声中。神京左辅山河壮，帝里先畴乐利同。回首长城如户限，祖龙犹未是英雄。  

***路德***  

路德，字闰生，盩厔人。嘉庆己巳进士，改庶吉士，授户部主事。有《柽花馆集》。  

***赵州***  

买丝争绣佳公子，颇调平原能好士。楼头一笑红颜摧，食客纷纷来复来。我言此事非人情，如何浪得怜才名。恶客一言九鼎重，美人一死鸿毛轻。君不见乐羊啜子甘如饴，功成反使文侯疑。又不见吴起杀妻为求将，母死不奔心早丧。公子天下寡恩人，可知好士情非真。贤者闻风定高蹈，公等碌碌安足论。吁嗟乎！躄者足，笑者头，千秋恨事良悠悠。我今独酌中山酒，不愿将杯滴赵州。  

***石河早发***  

胶胶喔喔荒鸡鸣，古壁尘昏悬短檠。旅客未醒蝴蝶梦，山村乱打虾蟆更。树头残月堕无影，衣上晓霜飞有声。薄酒三杯醉不得，令人苦忆河阳城。  

***陕郊***  

遍地峰峦郁不平，出关形势莽峥嵘。一条黄水尘沙色，万树白杨风雨声。野店荒寒无客憩，山田荦确有人耕。犊车满载斜阳过，铁铸双轮分外明。  

***咸阳原上作***  

西风猎猎战蒿莱，毕郢原荒木叶摧。旷野无边单骑走，长空忽暝乱鸦来。碧云迢递人千里，青史功名土一抔。漫把文章夸不朽，百家书已变秦灰。  

***重阳前三日作***  

秋深寒浅未闻霜，篱菊无花野菊黄。对酒便须拌一醉，登高何必待重阳。新来僮仆呼先到，久别宾朋姓亦忘。诗境自知多坦率，题糕安敢笑刘郎。  

***张忠烈公砚为曹莪屺少府作***  

泾渭东流似奔马，客到秦中访秦瓦。张公破砚出市中，经年未售识者寡。曹君一生耕砚田，得如拱璧珍拳拳。道此本是故乡物，二十四字苍水镌。楚人得弓意殊快，无心相遇真天缘。昔年义旗竖海上，军败烹龙志犹壮。鲁王已死唐王孱，坐使孤臣气彫丧。遯迹自拟蠖身藏，乘势还思螳臂抗。白猿无声健儿入，枷锁香风吹习习。何人伏锧尚从容，笑看钱塘好山色。钱塘江上一抔土，右邻忠肃左忠武。椒浆恨未酹忠魂，手泽今朝快一抚。国破安用身独完，此砚与人同胆肝。赵璧拌教碎秦柱，玉带讵肯随黄冠。沧桑变换二百载，到今墨绣犹斑斓。君不见虞山甘作长乐老，贰臣传里名难剜。梅村祭酒号诗史，惜哉所欠惟一死。张公大义心炳然，玉碎终知胜瓦全。此砚他年返枌社，士林佳话争流传。双松别墅好风日，仙尉开轩布吟席。锦轴新装松雪书，牙签更检《子山集》。会须移向别床摊，莫近张公一片石。  

***读罢***  

绿藓岩扉白昼扃，略餐芝朮便延龄。仙丹止合神仙用，传到人间便不灵。  

***饮王小楼伴耕楼***  

观稼最宜楼，御雨莫如瓦。小楼岂区区，时有清风洒。花木纷四围，肯舍场师槚。耕读课儿孙，即此是弓冶。冬曝南荣前，暑卧北窗下。高朋时往还，唱和殊不寡。我生今倦游，乘兴亦聊且。久悟虫能虫，今知马非马。感君移酒肴，论诗进三雅。后会当有缘，付诸造物者。  

***题郭藕舲唐人善业泥拓本***  

何人佞佛镂佛像，坐令尺土开精蓝。面列三行字十二，楷法颇似师河南。吾乡珍宝富山薮。周秦旧物靡不有。吉金乐石难具详，毡包驼载东南走。弇山尚书遍搜索，竟有遗珠沈未取。后来游者拾得之，一朝又入郭熙手。嵯峨雨过秋色佳，拓本示我双眸揩。三十六相但仿佛，净土几岁遭沈埋。吴画杨塑不可见，对此聊可开幽怀。昌黎辟佛谏迎骨，订交方外忘形骸。文人好古足清玩，岂学苏晋甘辰斋。惜哉挫角字缺一，链石不用劳神娲。大唐二字恰连缀，断甓凑泊同诗牌。玉卮无当世犹訾，得鼎折足占者止。人间缺陷长苦多，巧合安能尽如此。披册忽然忆畴曩，慈恩塔下寻幽往。秦人熟视竟空还，吴客今来惬新赏。人失人得无町畦，员穹方舆大且广。太仓粳稻来吴阊，京师十载霑芳香。罗纨绮绣更精绝，西人之子纷盈箱。百货杂臿不迁地，先圣何苦为车航。老夫才尽句难警，歌诗不类惭东阳。案头笑指旧笔墨，二物亦是南人将。  

***陈瑞球***  

陈瑞球，字宝虞，号韵石，罗田人。嘉庆己巳进士，改庶吉士，官内阁中书。有《玉屏草堂诗集》。  

***怀弟九香***  

崎岖江右日，寂寞两相看。作宦风波险，移家道路难。晤时方汉水，别后又长安。听得还乡里，蹉跎岁已阑。  

累汝抛书卷，连年簿领中。俗尘今已扑，生计又全空。画策知良苦，研诗可益工。相期勤旧业，努力在秋风。  

***舟夜***  

月落沙汀早刺船，芦花拥被尚安眠。喧闻雪浪重滩上，梦绕烟钟古寺边。半载鸣鸡疏问寝，五更骑马忆朝天。江湖濡迹增颓放，一听乌啼倍憬然。  

***雨泊金陵***  

菰蒲淅淅雨声粗，画出江天泼墨图。几度推篷望牛首，六朝金粉已模糊。  

***麟庆***  

麟庆，字伯余，号见亭，满洲旗人。嘉庆己巳进士，历官南河河道总督，降授库伦办事大臣。有《凝香室诗集》。  

***观百盈泉***  

潜流汇方窦，山后通灵泉。消长应百刻，百盈名乃传。往昔田山姜，漏勺留遗篇。言越竹林下，险径随云穿。徒倚坐泉上，俯视盘涡旋。泉落石齿齿，石没泉涓涓。循环有至理，潮汐合自然。题名满石壁，藓蚀成云烟。惜哉秘岩阿，利用难济川。  

***月下***  

飞来一片月，挂在碧云端。大地函清气，空阶积暮寒。微风正萧瑟，孤影自团栾。对此呼佳酿，更深独倚阑。  

***春阴江行***  

鼓棹芜湖去，浓阴护远天。溜喧新雨后，帆挂晓风前。山气蒸成雾，江风荡作烟。渔家有春色，桃柳倚门边。  

***雪岩***  

转入灵岩境，阴生十里松。断山丛树补，古寺乱云封。白挂亭前瀑，青抽雨后峰。幽深少人迹，溪午一声钟。  

***忆西湖***  

迎薰阁外绿波肥，十里荷香人未归。若许梦中身化蝶，今宵应傍藉花飞。  

曾为寻春试马蹄，苏公隄接白公隄。香山已去东坡老，芳树流莺故故啼。  

***赠北极阁醉琴道上***  

久事元君泰岳巅，漫来此地奉金仙。曲中山水参琴趣，壸里乾坤得醉禅。十里明湖澄槛外，万峰秋色落尊前。道心岑寂尘心定，话别长生一冁然。  

***灵光寺明翠微公主墓***  

前朝三百寺，只剩大灵光。野径盘陀入，岩花自在香。墓碑埋赑屃，殿瓦坠鸳鸯。无限沧桑感，空山下夕阳。  

***刘鸿翱***  

刘鸿翱，字次白，濰县人。嘉庆己巳进士，官至福建巡抚。有《太湖诗草》。  

***周敬修同年令怀远致书问太湖政绩赋以答之***  

万仞青山围画城，一湖波浪放船行。地真山水争奇处，人是羲皇向上情。大半渔樵为世业，无多雀鼠任乡平。武陵何用官经理，不必桃源问政声。  

***差次芜湖谒灵泽孙夫人祠***  

鲛室龙宫葬玉凫，汉家王气日西徂。峡云直去犹通蜀，江水横流不向吴。精卫何年填巨壑，湘灵终古怨苍梧。永安宫在蚕丛外，万里关山得到无。  

***张岳崧***  

张岳崧，字子骏，一字翰山，定安人。嘉庆己巳一甲三名进士，授编修，历官湖北布政使。有《筠心堂集》。  

***涿州早发***  

月华露叶望微茫，马色鸡鸣破晓凉。天上觚棱如梦远，故园风景与愁长。招邀卻喜逢贤主，城市犹能说古皇。南去关河多胜概，惭无佳咏壮归装。  

***早游宝月台望七星岩***  

侵晨发城隈，篮舆陟曾阜。朝曦散乌雀，澹霞薄林薮。依冈一再成，俯池六九亩。密林映石发，澌流涩溪口。延台循旧术，瞩壁削新剖。阡旭荡平旷，岩云郁昏黝。青碧嵌巉岩，梵宇杂户牖。于外宫{厂垂}{厂义}，叠复骈指拇。造物工雕锼，登临得幽眑。归途发遐心，愿从烟霞叟。  

***温泉***  

秦冢今何在，唐宫迹已虚。玉池羞粉黛，金碗出邱墟。故事空千载，清泉尚一渠。振衣聊眺望，山色又征车。  

***汉延熹华山碑拓本次朱竹君先生韵为梁茝林中丞题***  

华碣巍巍并岳峙，赤文绿字难可磨。坤维一震石夜走，楮本犹得供摩挲。四明完帧幸披览，椒华吟舫频相过。长垣一纸入王邸，如鼎峙足传无讹。书者蔡郭颇聚讼，徐记洪释互切劘。集灵望仙此所纪，监掾市石何殊科。遗文祀志考礿祭，古物石鼓尊臼窠。当时建武礼从省，侯维安图铭可哦。二千石主是秩望，坛场共肃陈舞歌。歆芳禳札民所悦，吉祥揫敛仍骈罗。丰碑特纪延熹岁，京兆钦若爰磨蹉。此碑焜赫照岩麓，樵牧或被灵之诃。宜峙万古通沆瀣，金天神宅居同那。夫何陵谷秘奇迹，变迁岁月如流波。仅传毡蜡自赵宋，奚翅古乐聆云和。曾闻郭髯逮山史，佐史装制文无颇。笥河主人号精博，什袭宝笈森嵯峨。羽人古异出仙骨，毛女婉嫕回霜娥。莲华十丈开玉井，影落纸墨香痕多。中丞嗜古富搜讨，对此据案欣揅摩。千金市骏有奇癖，传观众口咸呵呵。古色斑驳压万碣，墨痕光泽烦千螺。名花供养俪彝鼎，秘文璀璨同斗蝌。有明迄今盛款识，国初诸老观婆娑。宝兰堂增希世宝，恍忆登华披烟萝。观碑何须匹马驻，移石奚用千牛驮。点画上追峄山石，波磔卑视虞家戈。此本示我得古法，如导星宿探黄河。公携此册历桂筦，精气远耀光自他。愿公巨笔摹百本，南云寄我情如何。  

***王家相***  

王家相，字宗旦，号艺斋，常熟人。嘉庆己巳进士，改庶吉士，授编修，历官河南南汝光道。有《茗香堂集》。  

***水车谣***  

米有麦有，门前桑枣槐榆柳。赍钱买水牛，收秫酿春酒。南邻杯盘邀社叟，北邻箫鼓迎新妇。夜户不闭风大同，余一余三复余九。米有麦有。  

米无麦无，火云日日烧肌肤。烧肌肤，汗全枯。两足瘦损何人扶，一身屈曲如籧篨。此时劳苦不得舒，他日官吏来摧租。米无麦无。  

被当当，被当当，河枯田岸高于嶂。三步四步五步车，咿咿哑哑声不畅。一步车五人，人人各殊状。瓶中米麦久已空，出无腰襦入无帐。亦知性命悬须臾，且向中田谋馌饷。被当当，被当当。  

***对雨***  

不辨苍茫雾与烟，冥濛一气蔽江天。阴浓蜀郡童童树，润入扬州下下田。野色清当登麦后，雨声畅及插秧先。卻宜小簟疏帘下，炉篆无风自在眠。  

***袁浦登舟***  

风柔水滑橹声轻，人在江南画里行。两岸绿阴舟一叶，果然云树尽多情。  

月色江光漫溯沿，邻舟何处拨鹍弦。可怜暮雨潇潇夜，不听吴歌已一年。  

***晚抵刘智庙***  

一角斜阳在酒旗，马因长路觉行迟。云光白到天垂处，野色青如雨过时。箫鼓东风人赛社，胭脂北地客留诗。颍川遗迹犹存否，我欲披苔读旧碑。  

***黄安涛***  

黄安涛，字凝舆，号霁青，嘉善人。嘉庆己巳进士，改庶吉士，授编修，历官潮州知府。有《诗娱室诗集》、《息耕草堂诗集》。  

***肃武亲王墓大松歌***  

苍虬力拗千霄势，卻走横枝塞空际。惊涛倾泻万壑风，浓荫周遮百弓地。梢长叶密骨幹重，架木盘盘四围捧。白日阴森苔磴寒，行人下马神先竦。一株最巨当墓门，五株拱揖如弟昆。冰霜不改古时色，雨露自沐先朝恩。九泉蟠曲根如铁，琥珀斑斑凝汗血。龙鳞怒裂虬髯张，想见当年熊雄杰。维王手挈千熊罴，佐命入关开帝墓。扫除流寇奠秦蜀，战功赫奕垂丰碑。箕尾归天留毅魄，宗盟世笃同磐石。殡宫宰木郁葱葱，一派滋培关国脉。  

***西山题名作***  

自有此山有此石，万古无人留笔迹。我曹乃欲记姓名，应被山灵笑哑哑。伊子蹑屩汀州来，非是寻常行路客。过庭墨妙擅八分，不倩磨岩真可惜。解衣十丈绳梯登，兔豪秃蘸墨几升。庚庚石理细熨帖，云烟吐纳龙鸾腾。萍踪偶借墨缘结，好事还凭后人说。江流永奠民患消，此日题名应不灭。  

***黔山***  

黔山了无奇，众皱互高下。互古天西南，难为远行者。石棱横钩衣，沙砾乱戛踝。脱愁上竿鱼，蹶恐注坡马。如何五丁迹，步步不相舍。庶几生我面，开心待输写。  

马尾一山落，马头一山起。山山不知名，日月但如此。几年不见山，初心见山喜。入山转厌山，山灵讵蒙耻。寻常屐齿间，所见我过矣。浪游无好山，皮相无真士。  

飞云与牟珠，奇幻两擅胜。偶因介通衢，遂尔引游兴。轩舆镇阗骈，诗什竞持赠。如彼入世人，一例务圆应。傥教锁烟霞，搜奇恐难罄。安得谢客儿，一一凿荒磴。  

***潮阳吊黄义士***  

一介远游士，身亡国社墟。旅魂三尺土，遗迹几箱书。食禄生堪愧，求仁死不虚。至今莲幕下，香火佛龛如。  

***杜薇之***  

杜薇之，号浣花，昆明人。嘉庆己巳进士，改庶吉士，历官榆林知府。有《浣花诗钞》。  

***瑞虹舟中月夜闻雁***  

摇落湖天迥，苍茫白露秋。西风吹断雁，斜月满江楼。客梦频欹枕，归心不系舟。推篷一惆怅，云树渺汀洲。  

***齐彦槐***  

齐彦槐，字梦树，号梅麓，婺源人。嘉庆己巳进士，改庶吉士，历官苏州同知。有《梅麓诗钞》。  

***淮上舟行***  

乳燕樯乌结阵飞，芦芽茭筍一时肥。家乡正作黄梅雨，客子初更白葛衣。欹枕梦随流水远，过江山似故人稀。篷窗日夕浑无事，卷起湘帘看落晖。  

***京邸忆卿云洞作***  

大道径其上，大川贯其中。洞门高十丈，跨水如长虹。绝壁柏倒垂，讬根自鸿濛。岂有雨露到，万古常青葱。人经乱流间，小语铿洪钟。似掌一片石，宽可百余弓。名曰仙人田，阡陌横且纵。仙人犹力耕，我辈胡独慵。田尽得井穴，烛之光熊熊。深窈不可测，或是蛟龙宫。涉险生归心，西入出从东。夕阳照湍濑，炯若金在镕。钟乳类飞禽，影动群翻风。此景别来久，追写不能工。何当饮云光，一洗尘埃胸。  

***梅龙抱孙歌***  

江山灵气无不锺，两株天矫梅中龙。故老相传六朝物，虬枝压倒黄山松。尾凌青霄首潜硖，翠藓苍苔作鳞甲。空江浩淼一枝横，晴昊迷离万花插。江烟江雨日氤氲，自然嘘气成香云。化作真龙飞不去，破山出火雷公焚。落角摧牙人尽惜，焦山自此无颜色。岂知根到九泉深，地老天荒枯不得。骅骝又生汙血驹，龙种自与寻常殊。海风吹长头上角，江月悬来颔下珠。商柏周槐尝听说，梅龙抱孙更奇绝。左拏右攫走蛟螭，可似当年意雄杰。残冬到山蕊已含，迟我一月花初酣。梅乎梅乎故不凡，为祝焦仙弥勒好呵护，使尔千古万古魁江南。  

***与述庵夜话***  

握手语无尽，不知星斗阑。文章悲故友，山水忆新安。母老吾何適，家贫尔亦难。荆南一杯酒，珍重话为官。  

***宋祥符封焦隐士墨敕***  

不受当时诏，何劳后世封。仙踪久已寂，帝梦適然逢。黄纸花文古，丹炉药气浓。犹嫌大夫号，唐突泰山松。  

***栈道岩观米海岳吴云壑陆放翁题名***  

名题山石遍，两宋识三人。诗老愁无限，书家意最真。松篁蜀栈雪，烟雨楚江春。我辈登临处，他时迹总陈。  

***重过严先生祠堂***  

寒泷依旧送归舻，黄叶萧萧木又枯。千古州为高士有，重来山识故人无。客星自在云台没，渔火虽多钓石孤。祠畔烟萝闻我语，一竿从此老江湖。  

***燕子矶***  

翠壁丹岩两翼开，飞翔百尺有楼台。横江一只红襟燕，六代兴亡尽见来。  

***读翼梅***  

开辟至今日，六千有余年。七十者百人，可见开辟前。自从尧舜来，圣作述者贤。寥寥四千岁，载籍如山渊。书契溯结绳，岁远不过千。此上更千岁，已逮乾坤元。盘古非一人，九州有开先。泰西与中华，纪载略傲焉。皇极经世书，凿空以言天。曰元会运世，人皆信其然。岂有数万载，渺无一事传。荒荒复冥冥，如梦如霾烟。惟有开辟初，天地相絪缊。凝之以为岳，融之以为川。人兽之胚胎，草木之根原。不知几何时，孕毓而陶甄。若自开辟后，断无万可言。吾受子江子，诵述成兹篇。  

四海共一海，九州复九州。日天一点内，容此大地球。中国此点中，泰山其垤丘。人于此点中，广野之蚍蜉。蜗角国蛮触，征战何时休。蛟睫巢焦冥，身家无尽谋。嘒彼天上星，大包四部洲。一星一世界，数与恒沙侔。不识一星中，还有人物不。此星距彼星，难测道里修。而强牵连之，名曰箕斗牛。又为分野说，下派燕秦周。此理恐未然，其说近谬悠。王良一仆夫，挟策青天头。世无楚灵均，更与谁谘诹。  

***李曾馥***  

李曾馥，字次香，号西峰，孝感人。嘉庆己巳进士，官永丰知县。有《六草轩集》。  

***白云砦***  

颓垣低压乱峰西，曾此当年建义旗。血性城池无版筑，耰锄子弟尽熊罴。秋风铁马声何处，夜月沙虫影自悲。犹有行间兵气在，一山草木到今疑。  

***吴乙照***  

吴乙照，字然青，号子校，海宁人。嘉庆己巳进士，官福山知县。有《见山庐学吟稿》。  

***初至章次白西溪梅竹山庄***  

西溪十八里，到处有蒹葭。客有此中住，求之路转赊。適逢三亩宅，疏竹夹梅花。不向樵夫问，门前绾钓艖。  

***王棻***  

王棻，字香甫，号吾溪，景州人。嘉庆己巳进士，官顺天教授。有《吾溪诗钞》。  

***静海道中***  

驱车复西下，渡口问双塘。空野余秋潦，荒城半夕阳。人烟团白屋，客饭煮黄粱。前路堪投宿，村醪醉几觞。  

***秋日书事***  

几日东君别，莺花事已非。燕先秋社去，萤背夜镫飞。落拓安吾拙，疏狂与世违。柴门对溪水，鸥鸟共忘机。  

***张应昌***  

张应昌，字仲甫，一字寄庵，钱塘籍归安人。嘉庆庚午举人，官内阁中书。有《寿彝堂诗集》。  

***自题国朝诗铎***  

吾儒吐言辞，于世期有济。岂徒累篇牍，月露风云字。乐府爱香山，陈事比贾谊。诗史称少陵，《三别》与《三吏》。文昌仲初俦，歌行亦其类。上德宣忠孝，下情通讽刺。闻者足警戒，言者无罪戾。箴诵师蒙职，兴观惩劝义。圣代求昌言，交儆励图治。咨诹拾阙遗，拜献补偏敝。惜哉充栋编，纷若散珠碎。不免闻见遗，曷资韦弦佩。披拣集众益，民生暨吏事。以充铭座词，以为采风备。  

***自题国朝诗正气集***  

忠孝节义事，史传志乘详。咏叹兴感易，重此歌诗章。所以载笔者，联珠标群芳。英辞鼓正气，岂惟阐幽光。往古难尽数，断自今虞唐。醇化二百载，盛碑碣祠坊。但计歌诗篇，万首罗琳琅。所见择尤雅，阙者待补亡。一读一击节，其气至大刚。比日星河岳，如芝兰鸾皇。教痒塾妇孺，播管弦宫商。油然孝弟生，幡然顽懦良。胜彼志传文，长吟沁肝肠。愿传万本读，振世扶纲常。  

***吴懋清***  

吴懋清，字澄观，号回溪，吴川人。嘉庆庚午举人，官中书科中书。有《横塘诗稿》。  

***和昆源弟仙奕亭怀古韵***  

竟不留残谱，当年此遇仙。帘疏接山翠，瓶汲动江烟。历劫看柯柄，飞空想石船。也曾得丹诀，摆落叹无缘。  

***山居***  

家在藤崖石岫中，四围春色一山松。买舟欲访疑无路，知在云深第几重。  

***沈涛***  

沈涛，原名尔政，字西雍，一字季寿，号匏庐，嘉兴人。嘉庆庚午举人，历官福建兴泉永道。有《柴辟亭集》。  

***黄金台***  

燕昭筑高台，礼士自隗始。结交须黄金，士也乃如此。剧辛乐毅攫金来，大风东海生尘埃。黄金用尽将印夺，纷纷北走邯郸台。阿孙马角抱余忄双，思报深仇结神勇。可惜荆卿剑术疏，扺蛙空费盘金捧。易水萧萧督亢陂，头颅万里行关西。家风好士竟安用，但闻白头老鸦台上啼。  

***赵飞燕玉印歌为文后山上舍作***  

赤帝死灰然不得，雊雉翔空燕飞入。山河玉碎不复全，此印千秋尚堪识。吾闻汉宫倢伃秩上卿，赵家姊弟夸倾城。手持人主婴儿似，一握摩挲想更轻。绿绨方底盛以进，犹疑封药中丞印。祸水初消莹碧浮，唾痕曾染绀华晕。又闻河间姹女拳夫人，倢伃氏亦天水分。昭阳钩弋竟谁主，石纵能言玉不闻。我语主人急韫椟，汉铜易见难得玉。莫似当时老寡妇，握玺不牢崩厥角。  

***淮阴钓台***  

古今落落三钓台，钓名钓国台上来。韩侯尔亦何为者，可怜王孙穷饿谁相哀。羊裘不著，鹰扬复开。竹竿袅袅扬旗起，赤帜一立邯郸摧。台边学得背水阵，孙吴死法宁中裁。哙等碌碌非吾侪，贩缯屠狗兼椎埋。渭滨淮水两千古，英风令我长徘徊。刘季鼻大多雄猜，单父野鸡构祸胎。假王为饵死不悟，何如一星长客江之涯。萧相非怜国士才，却附吕后成其灾。当时大将坛何在，但见荒台突兀起草莱。  

***水绘园吊冒巢民先生***  

钩党东京籍，琴樽北海宾。清流几公子，白发老遗民。一代吟诗社，千金结客身。我怀不可见，寒日下荆榛。  

***赵松雪砚***  

白雁渡江空啄矢，大宋王孙作承旨。全家吹落北风中，割取南天片云紫。可怜不识玉带生，亦未卜卦来桥亭。天然至宝谢雕琢，鸥波洗濯留余腥。莲花庄冷红香死，泪滴蟾蜍泻铅水。物失所主二百年，流落还归党人子。党人之子湖海士，避地相携只君是。铜弦一唱天为惊，万点墨花飞不起。昔日仲姬捧，后此云郎擎，石虽不言如有情。篆铭凡八言，草铭十二字，笔所不到想其意。朴未能完拙不藏，毋亦苍茫感身世。吁嗟呼！赵家乾净一片石，大都缁尘污颜色。庚申甲申运何极，劫烬余灰此顽魄。瞪尔鸲鹆双眼睛，阅尽沧桑几家国。  

***贾阆仙墓***  

癖嗜我何甚，瘦吟君独能。并时一寒尉，别派九枯僧。下马人三拜，穿云路几层。荒原冥漠客，谁与尔传镫。  

***谒家忠愍公祠***  

贡市纷纷乞罢兵，忧危竑议到儒生。万言封事批鳞切，一赋筹边走马成。忠愤岂应论左道，英灵犹欲请长缨。白莲风定余霞散，来奠椒浆雪涕横。  

***卑耳谿***  

寒溪绕山曲，载雪理短榜。一泓空水鲜，终古夕阳映。传闻齐小白，弭节此发令。引满欲援弓，涉浅未没胫。太公昔表海，赐履戒兼并。墨胎祀忽诸，夫岂先王命。柰何勤远略，不务德修行。将无俞儿神，现像以示儆。右袪走马前，直以回驭请。元祖见角端，耶律论乃正。仲父侈谀词，阿顺得毋佞。古欺受千载，兹覆发谁听。王霸几战争，山水仍绿净。吾意澹忘言，溪流与无竞。  

***题树庐老人文集***  

钩党何人出范榜，遗民汐社亦沧桑。义熙甲子题犹恨，德祐庚申纪独详。生祭有文留幕府，死绥无地效疆场。一腔热血凭何洒，漫说程山与易堂。  

***吴越宝正四年砖歌为六舟上人作***  

古砖一片光黝黑，云是婆留旧抟埴。若非碧波亭畔遗，即应黄妃塔边得。宝正纪年方四祀，不比乾宁岁丁巳。岂有工名勒蜀师，依然国姓留钱氏。亦称帝制亦改元，犹说开门节度使。定论千秋属后人，鄱阳随笔庐陵史。钱王本是英雄流，保障东南十四洲。玉带锦衣荣故里，诏书册卷起三楼。当年土木穷金碧，祗今荒陇埋瓴甓。坏藓犹疑陌上花，落星难问山头石。达公达公今贯休，独携瓶钵天涯游。摩挲古物不忍释，宝此奚啻琅玕球。土纳尚余残劫烬，瓦全终胜缺金瓯。磨来作镜烦诗答，此砖今亦归诗衲。为语方泉白石生，且休速礼金涂塔。  

***周至伯剑***  

陆离古剑二尺长，屈曲绕指如鱼肠。酒酣斫地吹一吷，至伯二字铭其旁。吾闻伯者为明白，土花绣蚀犹可识。蜚景难藏匣内光，勒名莫认眉间赤。或云伯霸古字通，南阳秀霸将毋同。隐居旧录吾无取，邓师合伯皆神工。此真桃氏之下制，满堂宾客叹不置。不数当年北海孙，错金书辨延陵字。谢君弹铗来与俱，千金脱赠归匏庐。胸中绝少不平事，引杯独把何为乎。星眸截寸空射斗，佩犊吾愧渤海守。飞扬酹酒一杯酒，不须常作蛟龙吼。  

***张心渊***  

张心渊，字达泉，嘉善人。嘉庆庚午举人，历官邳州知州。有《脉望斋诗稿》。  

***王营早发***  

才上公车对早晖，淡晴天气晓光微。客中愁思真如病，梦里乡关不当归。络绎轮蹄蹂岸雪，飘零星月掩林霏。山程水驿终朝历，望望村庄叩板扉。  

***横山岭***  

木叶辞秋林，林疏瘦山骨。寒蝉发秋吟，声声戛清越。寂然登高峰，遐情不可遏。夕阳照归禽，樵响众山答。  

***松陵夜坐***  

老翁泣相对，最苦是农夫。况遇经年歉，能藏斗米无。耕牛偿客债，娇女抵官租。眼看春荒满，秋收是后图。  

***横塘图***  

妾家生小住横塘，柳映茅檐竹靠墙。郎若船来轻荡浆，水边时宿雨鸳鸯。  

***顾翰***  

顾翰，字木天，号蒹塘。无锡人。嘉庆庚午举人，官宣城知县。有《拜石山房集》。  

***间居***  

寂寂帘垂地，新愁两发知。春寒多酿病，暮雨不宜诗。炉爱香存性，瓶怜花折枝。关心看蟢子，屏角有虫丝。  

***舟次丹阳***  

不须悲远别，风好挂帆行。山色青将断，江潮白渐生。荒烟葛洪井，落日吕蒙城。泚笔书游记，离家第二程。  

***晓发王家营***  

郎当郎当听铃驮，前者唱于后者和。出门晓月白涨天，片片霜华如雪大。敝裘一领薄于纸，有似窗楞风刮破。已恨无丝自缠缚，还愁作米供颠簸。戍楼宿火明瓦镫，饼肆湿烟生土锉。卻忆向时真懒惰，花影半床人尚卧。醒来欹枕睡昵书，妇子晨炊煮香糯。我家虽无田负郭，草草离家计真左。傥云奔走为饥驱，逆旅何尝少寒饿。  

***渡江口占***  

佛貍城外雨丝丝，正值寒潮欲上时。愁杀篷窗倦游客，欹帆重写渡江试。  

浮玉山高木叶稀，南田画本见依微。舟中不合回头望，如此茫茫一雁飞。  

***曲竹径入韬光寺***  

连峰青巑岏，一径辟灵异。我疑混沌初，别有竹天地。窈窕入寺门，净土空香閟。凉暄堕丛碧，粉节戛阴翳。拂云逾万个，石壁飐苍尾。鲜泪红斑斑，兕角青嶷嶷。老根宅花{鼠卯}，雏篁啸苍蜼。咽露仙蜩清，餐烟佛禽醉。解箨蜕轻衣，折条发遥吹。禅寮有余清，卉木绝浮媚。石墨色更妍，琢句写肌翠。夕阳向暝沈，幽龛锁深邃。翛翛响灵籁，觑客睒秋魅。  

***京水驿题壁***  

又作天涯别，驱车向北行。牵衣儿女累，对榻弟兄情。古树侵烟直，危隄接浪平。拂尘题野店，字小恨分明。  

***重九日阻风京口***  

寒涛一夜来广陵，望江楼外波层层。晓看失卻瓜步市，雨丝织作千鱼罾。金山濛濛化空翠，一塔烟际浮觚棱。沙头老树高百尺，袅袅忽若风中藤。我舟欲渡不得渡，如鸟折翼思惊腾。江豚得意颇轩怪，肩背突出冀可乘。心知此夕是重九，眼有高处谁能登。石尤定厌往来数，中道阻绝聊取憎。只今健在尽何益，满头华发愁鬅鬙。拾来肥蟹乏钱买，暂守杀戒同枯僧。谬传京口酒可饮，直疑辨水尝淄渑。催租喜乏俗吏扰，诗成急向篷窗誊。  

***偕伯夔登涿州城楼***  

夕阳半明射城堞，四月打头飞木叶。出门蜡屐无好山，差喜危楼高百级。绕城三尺沙没濠，欲与废垒争低高。其间草木亦萧瑟，大抵苦竹兼黄蒿。城中庐舍同栉比，多少人家炊烟里。长风浩浩吹市声，鸡犬翻疑在天际。城边过客未卸装，尚闻铃驮鸣郎当。鸦群头上若过雨，归鸟更比征人忙。莫言王粲依刘久，难得天涯逢好友。远游万里纵飘零，更上一层须抖擞。年来颇觉心胆粗，云山遮眼愁模糊。明当与子臻绝顶，俯看健鹘盘浮图。  

***张深***  

张深，字叔渊，号茶农，又号退听，丹徒人。嘉庆庚午举人，官博平知县。有《悔昨斋诗录》。  

***朝天宫***  

冶城山势碧岧峣，树影云阴閟寂寥。三殿鼓钟间白昼，万灵幢节集清宵。更无安石杯堪共，若有浮邱袖可招。咫尺钧天张乐地，后湖风雨夜萧萧。  

***■题山石经洞***  

一洞倒挂霜折莲，一洞侧出洪钟眠。谽谺窈窕莫可状，更有六洞嵌其巅。就中洞下复为洞，浩浩万劫通云烟。有隋静老亦好事，牢置关锁加钩键。名山灵秀气忽闭，宝藏未识开何年。令人可想不可见，有若忉利纯金天。松阴亭亭日傍午，风来隔涧传樵语。照人苔藓须眉青，石既陆离客亦古。披萝翦棘窥岩户，{鼠君}鼯惊窜蝙蝠舞。天光透处字隐隐，波折依稀半欧褚。呜呼至宝秘空谷，奚异结绿埋沙土。云居自是贞观刹，熣灿岧峣宏殿宇。胡不出之甃廊壁，我与山僧快先睹。未知守者谁其主，砰轰欲借雷公斧。  

***石井行***  

梯崖陡绝攀棱层，去天一握疑可登。神龙触石石中裂，直下万仞深冥冥。苍鳞得径归重溟，残烟剩雨懒复升。莹晶石髓同酝酿，留此德水施高僧。高僧飞锡婫摩城，恐迷智火遗元镫。金壸汁尽井华继，历年书勒西来经。迄今洞秘铁石扃，法乘呵护严山灵。雷音往往动深夜，此下不少潜虬听。有时滃郁寒云兴，气逼太古莓苔青。黝然深黑若有物，照影莫见神为惊。一语未毕一语应，清音琅琅如斫冰。会逢金仙发砂窖，疑是玉女敲铜瓶。或言乌山井底扬吴舲，竹山有穴通孤星。大地具可人力破，凿者安知非五丁。轩辕九井天自生，刺指亦属真仙成。灵异未可常理测，古迹难以空言争。阴阴危壁垂寒藤，重来腰脚力尚能。好携琉璃黄竹簟，踞此六月消炎蒸。  

***骗马行***  

倾杯一曲勤政楼，四百马舞金铃秋。名驹仅充木床玩，壮士亦抱盐车愁。我朝练马马日编，勇技灵随马势变。人如鸟隼马如龙，骨腾肉飞堪百战。云阴漠漠平沙开，健儿三五躤柳来。短衣窄袖气精紧，色目迭出矜奇侅。一人反引如猿狖，一人侧起苍鹰骤。一人倒立足穿花，倏忽鬃前倏尾后。倏然马腹小可藏，筋斗一落千丈强。全身离鞍脚出镫，欲起不起歌《伊》《凉》。阴阳两手疾于磨，电在飞仙膊下过。挑抽凿剃讬吊翦，鞍背从容任掀簸。有时对面两骑驱，交臂暗度马不知。有时连环八蹄骋，左超右踔无停时。马乎岂竟解人意，马亦随人作游戏。伎完人马两从容，汗喘俱无神采异。漫夸曲踊逾三驼，迅捷轻趫未足多。千秋万岁奉天子，信是京营曳落河。  

***代州***  

白草黄沙一望遥，近城村落亦寥寥。滹沱入夜冰常合，句注终年雪不消。边地食惟先湩酪，深秋衣已薄貆貂。凄凉土屋寒镫外，觱栗停吹又听鐎。  

***沧州***  

卫水奔流绕郭浑，绵绵古道向津门。马前残烧何王冢，雁外孤烟近海村。沧酒三年经再挹，铁狮百战不双存。此间旧有开元寺，独立摩挲夕照痕。  

***蔡聘珍***  

蔡聘珍，字笛椽，萧山人。嘉庆庚午举人，官湖北长乐知县。有《小诗航诗钞》。  

***西竺庵春夜同任远白孝廉***  

心事伤春暮，乡愁拥絮眠。月明千里梦，梵唱五更天。脱剑酬知己，拈花误少年。明朝当别去，检点酒家钱。  

***孔昭焜***  

孔昭焜，字堇生，曲阜人。嘉庆庚午举人，官开县知县。有《利于不息斋集》。  

***自草凉驿至凤县***  

仰陟万山巅，俯蹑绝洞底。磊磊山上松，氵虢氵虢涧中水。山重水更复，登降良无已。茅屋有愚公，掬水茹松子。愚者不物役，尔智物役尔。  

***陈均***  

陈均，字受笙，海宁人。嘉庆庚午举人，教习知县。有《松籁阁诗集》。  

***康对山故里***  

不避貂珰竟独行，故人情重一官轻。膺滂苦自争门户，嵇吕真能共死生。千里关河迷锦瑟，十年丝竹老无城。平生长物惟腰鼓，好著岑牟奏几声。  

***强溱***  

强溱，字东渊，号沛崖，溧阳人。嘉庆庚午举人，官宣城教谕。有《佩雅堂诗钞》。  

***京邸冬夜口占***  

虱裈偪泰笑平生，土锉寒镫一点明。多少乞怜昏夜里，此时不住马蹄声。  

***郑璜***  

郑璜，字元吉，号瘦山，吴江人。嘉庆庚午举人，候选训导。有《海红华馆诗钞》。  

***彭城秋感***  

形势彭门亦壮哉，刘颠项蹶总秦灰。交流汴泗迷城角，如此河山阅霸才。古道斜通萧子国，野花开上楚王台。我来大有登临感，送尽残阳独自回。  

今古河流几变迁，防秋有策抵防边。终教淮泗全归海，莫放鱼龙便上天。莽莽丛乡闻鬼哭，荒荒水气杂人烟。黄楼一角留苏绩，犹想秦郎作赋年。  

***钱忠介公海天浴日研***  

怱怱小劫红羊过，此一片石常不磨。草堂出示为太息，凛然正气留山河。当时河山纷破碎，一发其柰千钧何。六狂生后存硕果，惟公激烈功最多。可怜海上作天子，孤舟险触蛟鼍涡。十亡十弊书数上，方王倾轧遭讥诃。军中羽檄倚此研，定知一日三摩挲。鸲之鹆之双泪眼，孤臣相对同滂沱。海天浴日寓深意，此意千载矢靡佗。精诚所感神示梦，手扶日上柰已矬。明知一旅势难济，妄思挥此回天戈。琅江致命事仓猝，研乎危不沈鲸波。沧桑虽变物无恙，背面滑润无侧颇。石果能言石应喜，暗中自有神灵呵。君不见玉带生与桥亭研，传观异代犹悲歌。  

***与潘寿生话旧***  

客中谁与慰羁孤，喜得高阳旧酒徒。一辈俊才仍濩落，十年相见总江湖。略惊憔顇颜非昔，为阅崎岖胆渐粗。各有故园三亩在，莼鲈香里得归无。  

***邓显鹤***  

邓显鹤，字子立，号湘皋，新化人。嘉庆庚午举人。有《南村草堂诗钞》。  

***过襄阳书寄家遯溪丈***  

终古沧桑几劫灰，行人过此一徘徊。依然汉水浮天去，不见庞公上冢回。《荆楚岁时》思续记，《襄阳耆旧》有余哀。我来欲伴鹿门隐，莽莽平芜但草莱。  

***赵北口早发***  

咿喔鸡声远，郎当铎语忙。征人影在水，残月白于霜。犬吠渔村火，风吹蟹舍香。酒旗摇树杪，隐约似潇湘。  

***登天津城楼书寄谭吾肩晏湘门两孝廉***  

笙歌声里驻行舟，丁字沽前暮霭收。两岸人家多在水，一天烟月正登楼。远帆历历津门树，平渚昏昏海国秋。为报周南留滞客，无心我已学间鸥。  

***泊金陵***  

一叶蒲帆指石城，暮云无际与天平。秋生泽国难为客，山到秦淮便有情。终古兴亡柰何帝，过江风味可怜生。伤心呜咽寒潮水，消尽华年是此声。  

***皖江送石甫北上***  

君官八闽我客粤，南海东海中隔绝。同心天遣一相逢，可惜逢时是离别。离怀黯黯况九秋，愁霖三日为句留。丈夫不洒别离泪，对子不觉先倾流。北风猎猎寒肌砭，黄河浊浪连天卷。东南方自亟才用，富贵逼人知不免。语君且莫愁颠踣，如尔人才岂易得。眉间黄气正飞扬，男儿未可轻量测。皖公山下一尊酒，骊唱在门鞭在手。野夫独坐听晨鸡，隔旦江头莫回首。  

***李福***  

李福，字备之，号子仙，吴县人。嘉庆庚午举人。有《花屿读书堂诗钞》。  

***古琴***  

大雅沦亡后，摩挲百衲琴。曾充君子御，能写古人心。元酒岂无味，鸣筝空好音。《广陵》嗟寡和，为汝发清吟。  

***白燕***  

望断天边玉女扉，冰魂斜度认依稀。空留素影参差舞，不傍朱门上下飞。社酒春寒晴翦雪，梨花香散雨沾衣。纷纷京洛缁尘梦，让尔沧江独自归。  

***王毓麟***  

王毓麟，字匏生，昆明人。嘉庆庚午举人。有《蓝尾轩诗钞》。  

***夜至山寺***  

前溪见明月，正照溪上峰。一路踏松影，半山闻夜钟。云深寻老衲，露重湿孤筇。回首下方路，墓烟深几重。  

***颜斯总***  

颜斯总，字诒铨，号君猷，南海人。嘉庆庚午举人。有《听秋草堂诗钞》。  

***移居光孝寺寄陈仲卿***  

久将云水拟行踪，小住招提百虑空。长物尚余黄卷在，生涯依旧短檠中。神仙字已三番食，弥勒龛真此日同。忽忆仲翔知己语，思君迢递遣诗筒。  

***清远舟中***  

起望遥天半蔚蓝，离愁如草不胜芟。夕阳残后犹随柁，春水高时欲上帆。路近好山劳应拉，身从人海悟仙凡。同袍惜别殷勤甚，旧酒痕今在故衫。  

***湘江夜泛偶作***  

湘水无波镜面平，卧听柔橹梦难成。多情只有娟娟月，照著天涯分外明。  

***王怀孟***  

王怀孟，字小云，大竹人。嘉庆庚午举人。  

***野望***  

万里动秋色，三湘愁远吟。湖云高不散，江水自来深。霜冷孤村树，月明何处砧。寒衣谁可寄，惆怅到如今。  

***厉同勋***  

厉同勋，字冠卿，号茶心，仪徵人。嘉庆庚午副贡，历官廉州知府。有《厉廉州诗集》。  

***絮影***  

记得销魂在酒边，浮踪不信又今年。忽看陌上春如许，便觉天涯碧可怜。帘卷欲迷初上月，楼高独认旧时烟。几番误入红尘里，相对东风更惘然。  

***大水行***  

六月三日潮接天，江水入河河入田。农夫一片哭声起，可怜辛苦今尽捐。上田下田深数尺，水势直与官河连。老翁登床急，小妇抱儿泣。鸡犬屋上啼，马牛冢边立。哀哀疾走鸣县官，万灶炊烟忽无色。县官为申文，上达大府闻。一日委员十数辈，江南江北何纷纷。勘灾来，小民喜。官无言，灾已矣。官来岂不恤民艰，直陈恐失大府指。呜呼勘灾灾不成，县官在旁徒吞声。沿江一千里，民恨不欲生。送官走且诉，听者难为情。闻说今年仍索租，流离之民胡为乎。民何辜，天不可呼，况复东窜西走儿寒女饥之穷途。吁嗟呼！县官不能主，吾民毋怨苦。犹幸父母慈，清俸先分汝。朝给饼，暮给钱，民之颠连或可补。贤乎贤乎吾明府。  

***后大水行***  

南风连天吹不止，雨急翻江潮头起。村村打鼓防水来，城外忽添三尺水。水汹汹，哀吾农。高田束手已无策，须臾又作蛟龙宫。我来城边望，四野阴凄凄。群呼走登屋，屋倒不可栖。残阳一角悲秋草，白骨千年终不保。有家还比无家愁，有田转羡无田好。吁嗟乎！此日之灾更切肤，民隐不达将溃疽。县官恐，跄踉趋。请蠲议赈语郡守，郡守不问民其鱼。越日郡守来，云是亲勘灾。茫茫大水不得进，高田低田安在哉！君不见，大江边，惨呼天。弃儿为蛇食，卖儿不值钱。挈老携幼饿且死，十里五里无人烟。生年三十五，读书亦荷补。况今手无尺寸柄，未得与尔诉冤苦。侧闻灾簿上有司，见之忍使将流离？民兮民兮听吾语，圣朝宽大尔所知。  

***爬沙曲***  

昨离句漏山，今仍山下住。河乾无水舟不前，云是方行十里路。塔高何矗矗，两日犹在目。送尽行路人，使我心转轴。朝爬沙，暮爬沙，舟子持杷泣且语，可怜辛苦不还家。闻汝言，意凄然，同为飘泊东西客，相邀举酒呼青天。问天天不管，那更论长短。不如一曲雍门弹，千古英雄尽肠断。  

***蠡退***  

蠡退悠然任瘴云，惊涛何事测纷纷。无才敢作《怀沙》赋，有恨犹迟誓墓文。宛抱羽毛怜孔雀，亦知唇吻感秋蛟。谁将一寸莲花烛，长照茫茫碧海氛。  

***嘉鱼县***  

帆疾江城缥缈间，夕阳不见蘖公还。兰成词赋乡心切，灵鞠才华仕路艰。生活酒难消雨雪，寂寥诗可画关山。七星岩下重回首，曾买嘉鱼一破慳。  

***冯相芬***  

冯相芬，字石农，天津人。嘉庆庚午副贡。有《南游草》。  

***次仲兴***  

芦苇为墙麦盖棚，风来四壁尽争鸣。民多菜色逢荒岁，县号桃源负美名。绕屋乱坟人鬼聚，噪檐冻雀雪霜清。行来此地逾旬日，总是黄河送客程。  

***舟中杂咏***  

傍水人家竹作篱，波平风软放舟迟。江南残腊犹如此，想到桃花夹岸时。  

## ●卷一百二十二

***文孚***  

文孚，字秋潭，满洲旗人。官至文渊阁大学士。谥文敬。有《秋潭相国诗存》。  

***宿东科尔寺***  

梦醒招提境，烟岚聚小楼。一峰寒受月，万木夜生秋。薄酒难成醉，清笳易动愁。卧听清梵静，身世笑浮鸥。  

***晚到哈尔海图***  

策马炖煌外，高寒雨乍收。烟原沈去鸟，风谷撼归牛。野旷征衣薄，天低画角愁。平峦堪放眼，万里大河流。  

***观青海图作***  

极目岩疆万里平，披图镫底塞霜清。摩天雪岭春无草，伏地黄河夜有声。秃发穷庐烟缥缈，乌斯朝贡路分明。九重若访安边策，循吏由来胜甲兵。  

***伯都讷道中***  

小吏相迎尽短衣，平原千里飏晴晖。马肥春草临边牧，雁觅芳塘贴地飞。疏雨无声寒剑佩，西风有力动旌旗。何当笑共穿杨手，且逐黄羊猎一围。  

***斌良***  

斌良，字备卿，又字笠耕，号梅舫，满洲旗人。荫生，由主事官至刑部侍郎、驻藏大臣。有《抱冲斋集》。  

***北镇庙***  

山势东趋压广宁，芙蓉几朵列围屏。云迷雉堞千重白，雪冷虬松万古青。浩荡雕盘低朔漠，扶摇鹏奋接南溟。时清早彻防边骑，觱栗吹寒对曙星。  

***舟泊东昌望光岳楼欲登未果***  

青帝所宅震位崇，岩岩气象凌华嵩。阴阳阖辟割昏晓，富媪孕碧延嵱嵸。雕镌造化青未了，紫翠变灭东海东。博平楼观屹然向，妙构不数般倕工。枌橑高矗礝磩镂，琼榱丹栱真珠栊。扶桑鸡唱灵景曜，瀛壖烛照炮朣胧。扉明玉女望窈窕，<片旁>题韦诞惊心忡。不闻华鲸吼午夜，仰见铁凤骞晨风。想象俯瞰烟九点，徂徕凫绎培塿封。讵知坤轴郁灵脉，岱宗一气开鸿濛。泬寥穹宇睇莫极，我来正值鹑火中。鱼鳞扫尽鸟革现，苦思楖栗梯长空。艨艟遮道吏卒守，可望难即壸峤同。蕊珠阆苑岂易到，声闻咳唾金天通。几年奔走困尘壒，襟怀茅塞嗤吴蒙。会须振袂蹑绝顶，屏除六凿吞长虹。昨者防秋驻河上，吕梁直下惊涛洪。其鱼虽免洒沈叹，寘薪湛璧终无功。量移江左督输转，岂有筹策追牟融。垂鱼依旧窈光宠，天之施我禄已丰。蚁臣虱处愧无状，欲排阊阖舒深衷。长风引去又解缆，梦魂常绕清虚宫。  

***金陵过朝阳作***  

锺山王气黯消亡，台殿全芜草树荒。牙将射雕驰阁道，牧儿挑菜傍宫墙。嵯峨华表临秋渚，零落铜驼卧夕阳。殷鉴胜朝遗炯戒，漫夸天堑锁江长。  

***商都杂兴***  

有元拓跋旧宫庭，消尽头鹅诈马名。满目丘墟少禾黍，微茫草色接开平。  

明昌捺钵似坻平，水草丰时骆橐生。一抹微云山翠外，舂锄依旧劝春耕。  

戈壁苍茫万里途，盘车北上塞云孤。海龙江獭鱼油锦，留易新通恰克图。  

滑笏波流克蚌河，滥吹钢冻舞婆娑。插竿累甓当兰若，雅岱山巅鄂博多。  

鸳鸯城畔草萌芽，毳幕毡房著处家。风卷驼茸铺白氎，错疑边塞落杨花。  

丹栱凌霄梵唱圆，驼酥镫照九枝莲。西方兜率多欢喜，姽婳花鬘色界天。  

***碾伯县***  

蒲海沿边郡，峥嵘磴道盘。河冰连地结，岭雪极天寒。属国秋持节，将军老据鞍。西戌今底定，何事翦楼兰。  

***潘正亭***  

潘正亭，字伯临，号何衢，番禺人。诸生，官刑部员外郎。有《万松山房诗钞》。  

***舟次胥江寄怀立之棣旉季彤诸弟***  

江雨忽如雾，山云慳放晴。长途风雪旧，壮岁别离轻。忽忆同怀子，怜余事远征。东归附浈水，流梦到江城。  

***泊沙湾拟游小金山阻雨不果***  

放棹穷幽赏，连阴不肯晴。寒烟欺柳色，急雨乱滩声。古寺云中梵，雄才海外名。无由参慧业，一为证生平。  

***觉罗桂葆***  

觉罗桂葆，字真庵，满洲旗人。官户部主事。有《敦善堂集》。  

***涿州***  

日南要郡重经过，城垣高耸形巍峨。沙迹渐侵胡良岸，柳色暗绿先锋坡。车扉两版客梦稳，蹇赢一双铃语和。西山留人太无赖，迢迢百里堆青螺。  

***湖上大雪作歌***  

重重叠叠云气围，苍苍凉凉湖浪稀。元冥司令理应尔，雪花如片漫天飞。逆风行船马脱鞿，碎冰琤瑽喧石埼。远峰埋没近峰峭，低桥明洁高桥巍。葛岭松篁绿愈静，栖霞枫丹红赐绯。南屏钟声凝翠微，气候凛冽僧扃扉。逋翁骑鹤天外归，坡老撰杖林间晞。相逢一笑戛乌榜，轻蓑催换渔人衣。湖楼疥壁去腊尾，秃毫忍冻淋漓挥。几痕鸿爪忽到眼，枨触吟兴呼妃豨。我本左司旧宾客，两年湖侧疏嘲讥。乾坤更幻游世界，天意不薄人难违。暝禽啼空导归路，船唇篷背生光辉。逝将呼朋诣绝顶，吴山残雪供攀依。  

***熊莪***  

熊莪，字璧臣，天门人。官刑部主事。有《寄情草堂诗钞》。  

***送戴兰江观察赴任南河***  

绣衣持节赋将离，几载秋曹得所师。治狱争夸于定国，浚渠还借郑当时。栽培南国棠千树，惆怅西风酒一卮。瓠子安澜频奏续，好凭双鲤寄相思。  

***周光纬***  

周光纬，字孟昭，仁和人。官大理寺评事。有《红蕉馆诗钞》。  

***元日立春五亩园看雪***  

隐几待明发，醒然警晨钟。策杖入园扉，晓寒何惺忪。微茫露奇石，淅沥栖长松。当轩风尚竦，隔屋云犹浓。爱此作小立，寒犯裘蒙茸。庆兹首祚日，是日斗柄东。侧闻野叟言，百岁不易逢。今当清晏时，寿寓方延洪。九垓虽云远，同在春风中。奚为望西笑，耕凿皆尧农。有园广五亩，有田可十弓。学稼与学圃，我将何適从。古梅解人意，花开若为容。折之贡北堂，以为椒酒供。  

***阿林保***  

阿林保，字雨窗，满洲旗人。由笔帖式官至闽浙总督。谥敬敏。有《適园诗录》。  

***六和塔***  

拾级凌高顶，危栏未敢扶。山从朝日出，云到大江无。地势随吴转，涛声向海趋。沧桑经几变，千古此浮图。  

***看桃花***  

客舍適无事，出门春满山。东风孤寺外，夕照小桥湾。倚杖入云去，拨舟随水环。武陵意一往，未必非人寰。  

***买花券***  

何必山涯与水滨，案头屋角四时新。片言订得林中约，一纸招来天下春。破例不妨同市侩，买花毕竟是骚人。当年玉鼻谁书券，笑步东坡马后尘。  

***特依顺***  

特依顺，字鉴堂，满洲旗人。官至乌里雅苏台将军。有《余暇集》。  

***中秋重游白鹿洞同人雅集分韵***  

胜迹重游喜共登，遥山浮水影飞腾。三千界外秋光动，百尺楼中夜气澄。香满乾坤八月桂，星连上下万家镫。酒阑还向高僧话，几度禅林感废兴。  

***杨芬***  

杨芬，字诚村，松桃人。官至湖南提督，封二等果勇侯，加太子太傅。谥勤勇。  

***永州返棹经三浯步元次山窳尊原韵***  

大江水西来，回环绕幽亭。窳尊凹石穴，石以次山名。乱峰嵌江渚，一掬傲东瀛。秋雨溜不竭，中睹蛙黾生。有唐昔中叶，灾黎栗洪溟。漫叟吏舂陵，不忍独为醒。时时发醉语，嘲戏余深情。当年持符地，疮痍满荒城。至今颂遗爱，竹树炊烟青。亭小难容席，白云环檐楹。遵人留残滴，窳浅尚古形。我来挹高风，时思携瓯瓶。陶然共一酌，何必期渊明。  

***严如熤***  

严如熤，字炳文，号乐园，一号苏亭，溆浦人。嘉庆丙辰举孝廉方正，授知县，历官陕西按察使。僧布政使。有《东园诗钞》。  

***从军行***  

昔对金门策，太息怡安篇。公卿虚前席，共推贾生贤。南山盛盗贼，民命迫倒悬。澄清亦有志，叱驭乃竟前。  

军符来汉南，星言速征骖。凤岭云连翅，柴关树如蓝。讹言栗我仆，镝鸣更丸探。慷慨尚前去，险危余所谙。  

人髓黄狐吮，人腹苍鹰啄。磊磊战骨白，当道研车毂。陇蜀道路通，万灶列林谷。壮哉草桥战，杀贼最神速。  

阶文又金川，道路五千里。赤眉不相值，千群空武士。膏雨今郇伯，豆区惠闾里。王师本无战，壮士尔徒死。  

小者结搴栅，大者筑堡城。十百联为一，比里室家宁。耰锄銛钩戟，陇亩安耕耘。此语吾非妄，古之民皆兵。  

南山古陆海，耕作半流人。扰之而为贼，祸患相频仍。千里天安地，安危仗大臣。但能择守令，黄巾皆良民。  

妖星去年落，鼠穴一时清。小丑何足数，岁登百室盈。愿戒兵犹火，相期政皆平。帕首靴刀者，本来一书生。  

***答杨春晖都中见忆兼柬春田竹浯笛楼云桥白桥麓西诸子***  

陇首茫茫望朔云，一天梅雨镇怀君。都亭叱驭今三载，井络连营尚六军。大将鹰扬歌破阵，故人鸿爪怅离群。岳云河树层层隔，翦烛何缘话夜分。  

***送鹤文总戎入觐***  

址年从事亚夫营，大树将军旧有名。自古奇功多世将，几人折节似儒生。马盘天半飞蛇路，箭听秋空落雁声。报国祇今年正盛，戟门深对五云明。  

***沅城杂咏***  

贞臣壁立障狂澜，仆寺何心薄冷官。自信主恩怜谠直，谁知党祸病衣冠。千秋蘋藻荒原里，一径松楸暮霭端。怅望雄山吟啸处，古琴能得几人弹。  

***抵岭南呈绎堂先生***  

戈船横海旧登坛，幕府相依尚素冠。丞相舍人容魏勃，将军门客愧任安。曾怜誓墓情怀切，敢惮从戎道路难。铜柱即看铭越秀，蒲帆会许挂湘澜。  

***怀李二内翰***  

烽火连年迫上庸，靴刀几队健儿从。田单只计宗能保，李广何妨相不封。虎穴挥戈余慷慨，凤池簪笔镇雍容。笑余介胄惭文吏，华烛清樽接子丰。  

***李如枚***  

李如枚，字怡葊，汉军旗人。历官长芦盐运使。有《怡葊诗草》。  

***古北口晓行***  

千尺雄关拱蓟门，曈昽晓日映长垣。双扉不锁滩头水，绕郭年年碧涨痕。  

***陈祁***  

陈祁，字红圃，嘉善人。历官陕西陕安道。有《清风泾竹枝词》、《商于吟稿》、《新丰吟稿》、《南园杂咏》、《从戎草兰行草》。  

***山中夜行***  

月暗霜寒夜，空山彳亍行。林深人迹少，石乱马蹄惊。欲觅溪桥路，先寻涧水声。到村来犬吠，问寺听钟鸣。岩影四围黑，天光一线横。遥镫时隐现，老树忽支撑。剑气畴能识，棋心自不平。仆夫嗟况瘁，谁喻此时情。  

***富斌***  

富斌，字筠圃，满洲旗人。历官陕西陕安道。有《纪梦吟草》。  

***九日四日坐雨***  

坐久萧然万虑清，幽禽两两傍檐鸣。雨声欲酿寒花老，风力能欺落叶轻。北望尧封云郁郁，南寻禹穴水盈盈。流光又近重阳节，何处题糕会友生。  

***叠营字韵寄盛子履***  

莫叹儒冠误半生，名场屈指几人成。耽诗未必非清福，嗜酒何尝减至情。姓氏千秋原有命，穷通一笑自无营。怜君近有羁愁句，故和新篇作越声。  

***敬文***  

敬文，字廉阶，满洲旗人。历官山东兖沂曹济道。有《红叶山樵诗草》。  

蝉  

繁音催过夏，远韵又迎秋。木叶未全落，鬓丝先已愁。身轻高柳外，声断晓风头。欹枕不成梦，凄清百尺楼。  

***秋葵***  

秋花斗繁艳，栽植满园林。惟尔甘篱落，偏存向日心。幹高出百卉，色重比南金。莫笑宜农圃，山村雨露深。  

***法良***  

法良，字可盦，满洲旗人。历官江南河库道。有《沤罗盦诗稿》。  

***感秋***  

商飙吹我帏，皎皎九月明。中夜不成寐，起坐挥鸣琴。三星入户低，北斗高未沈。白露下丛薄，栖禽巢远林。美人在云端，相隔若尺寻。一弹理七弦，但伤无知音。岂欲有知音，聊以协素心。  

***有感***  

闻道淮南事可悲，其鱼万姓叹流离。天心未必无生意，地势居然似漏卮。孰访画区寻禹迹，须知洪水在尧时，广陵八月观涛处，惆怅难歌《七发》辞。  

***入瓜口***  

放眼金焦外，云中舣万艘。人烟瓜步树，残雨广陵涛。身世随孤棹，乾坤感二毛。狂思斩蛟隼，频视吕虔刀。  

***南阳湖夜行***  

卧听沙禽语，推篷对白蘋。天空云在水，风静月窥人。身世惭雌伏，江湖比雁臣。坐观群动息，吾自乐天真。  

***恩龄***  

恩龄，字楚湘，满洲旗人。历官江苏淮扬道。有《述园诗存》。  

***甲戌荷月二十七日雨窗作***  

小阁轻寒梦乍醒，满园秋色上窗棂。无端镇日潇潇雨，不种芭蕉也怕听。  

***谢元淮***  

谢元淮，字墨卿，松滋人。历官广西右江道。有《养默山房诗录》。  

***舟过青溪县遇涨泊大王滩上***  

峰影压船重，鼓棹发青溪。水浊知江涨，波涌散凫鹥。山中夜雨足，高浪与山齐。浮舟入天汉，斗觉前峰低。横流竞东注，倒泻何时西。平生惯江海，见此重惨凄。空有舟楫在，滔滔归路迷。仰愧飞鸟翔，俯愁断猿啼。悬崖阻僰岸，万仞何由跻。  

***留别吴醒樵***  

频年踪迹囿尘埃，块磊难消浊酒杯。白首渐怜词客老，青山同哭故人来。云烟屡幻身犹梗，霜雪重经念已灰。遥指楚江天外远，风波如此片帆开。  

***登大伊山望海慨然有作***  

童男帅女觅蓬壸，卻笑秦皇作计粗。采药楼船何日返，登山筇屐此时俱。江河入海涵清浊，齐鲁连云望有无。谁信凫夷来地底，一挥长剑扫天吴。  

***观荣***  

观荣，字青农，号梅林，满洲旗人。候选道。有《挂月山庄诗钞》。  

***三泉寺访王茂才***  

扶杖偶然去，沿溪不知远。日入白云深，天迥丹枫晚。清磬出深壑，残雪点绝巘。披萝到梵刹，碍径松枝偃。琉璃光闪烁，龙象气偃蹇。弥勒同一龛，山蔬香积饭。君方抱佛脚，我亦迷途返。  

***三月二十七日御青阳总戎邀游杨历岩观瀑诗以酬之兼简州佐言宝侯***  

元鼎五年下南越，何暇来结山水缘。楼船一去不复返，后二千载名仍传。我闻岩中瀑布实奇绝，不数匡庐雁荡天台巅。方今总戎整以暇，胜情胜具来相延。二三好友联辔去，莺啼草绿山花妍。入山逾深路逾狭，泼眼青翠高摩天。雷声轰轰不见影，蒙茸竹树楼阁悬。纡径以入蚁穴曲，循磴而上螺纹旋。悬崖断处下无地，千尺倒挂龙蜿蜒。毛发洒然换尘骨，栩栩欲化凌云仙。灵湫喷出珠错落，神物何日潜九渊。时凌八垓作霖雨，归去抱珠深窟眠。初看出峡原一线，定知润物成千川。平原旷荡三万顷，灌溉尽作膏腴田。水源未省何处落，欲叩真宰无言诠。回头雉堞在足底，来往蚁织纷喧阗。太息红尘消白日，凡心欲悟虚空禅。从来灵境多幽閟，不遇好事谁为宣。况乎古人亦陈迹，风流难溯魏晋前。徐凝诗恶太白死，髯苏往返无闻焉。将军此来若发覆，我幸与君相周旋。题诗纪事勒之石，后起何必输前贤。雄州别驾闻此语，相视而笑为欣然。  

***杨光祖***  

杨光祖，字显堂，汉军旗人。历官南宁知府。有《薝盦诗草》。  

***晓起出峡***  

远眺近昭平，滩声傍耳鸣。岚浮青嶂隐，日上绿峦横。试险人常惯，奔湍意转平。梧江三百里，往返一帆轻。  

***金棨***  

金棨，字丹采，号素中，仁和人。历官济南知府。有《清晖阁集》。  

***重阳日过仙霞岭***  

五年三度岭，此度恰重阳。正好登高会，谁怜在异乡。遥天宾雁入，细雨客衣凉。忆昨中秋节，团栾侍北堂。  

***邹贻诗***  

邹贻诗，字愚斋，一字石泉，汉阳人。历官福州知府。有《浮槎存稿》。  

***旅宦***  

旅宦艰难遍，三春百战余。野荒新鬼哭，天远故人疏。琴剑凄行色，莺花伴索居。少年弃繻者，飞动意何如。  

***军中秋兴***  

涛声秋卷海门开，舻橹争看节使来。十里郊原犹剑戟，一年城郭半蒿莱。出山殷浩心原壮，入楚廉颇老渐催。见说施蓝威望在，夕阳凭吊首重回。  

闻道孤城未解围，眼穿消息又斜晖。频看貔虎纵横去，又见虫沙散漫飞。捷奏经时疑信半，主恩入骨死生微。正当宵旰忧勤日，鼓角声中泪洒衣。  

***朱锦琮***  

朱锦琮，字瑞方，号尚斋，海盐人。议叙知县，历官东昌知府。有《治经堂集》。  

***绵山***  

城外高山接太行，春深墓草散牛羊。禁烟节自多风雨。旌善田谁种稻粱。十载君臣同牧圉，一身泉石中膏肓。晋祠流水清如玉，洗出幽岩数点苍。  

***徐州旅店有怀六弟***  

驰驱孤负薜萝身，越境先从此间津。地界长河筑高岸，天留残月送行人。中途改驾无鞍马，旅馆加餐得锦鳞。曾约连床摅别绪，陟冈知否雁来宾。  

***野望***  

旷野萧条暮景悬，眼光尽处地连天。路无马迹多荒草，村有鸡鸣隔翠烟。近树高于远山顶，朝霞明到夕阳边。肩摩古驿劳迎送，指点归途缓著鞭。  

***自柏枧山至引量桥***  

两崖回合处，仄磴下肩舆。芳草青黏屐，晴云淡曳裾。山空惟有树，涧曲更无鱼。峡口忽中断，长虹驾碧虚。  

楼从桥上盖，地僻往来稀。泉洗石根瘦，烟环松影肥。李侯游未到，梅氏宅相依。小憩成孤赏，钟声落翠微。  

***粟珊弟得天台赤藤杖归献伯父为作歌***  

天台一万八千丈，谢屐梯云未能上。阴崖雪积万年藤，飞作仙人九节杖。仙人王烈朝玉京，葛翁又向璿台行。紫芝灵药不轻泄，君昨宦游过赤城。赤城霞起连远岫，众圣排云露肩袖。见君中道立徘徊，笑拔虬髭介君寿。君时四十年方强，手摘星宿如探囊。历遍云蓝七十二，携归东海呈高堂。忆我高堂谢单宰，孙枝侍舞斑衣彩。归田复出终郎官，天坛灵寿今犹在。我摄淮平斗大州，青藜簇簇蕃新秋。披枝翦叶饰根榦，相期致仕扶为鸠。白发扶鸠仰世父，手中紫玉坚如柱。户牖间投欲化龙，鳌溟{勿目}爽腾风雨。半载曾连听雨床，与君遥祝寿而康。秦溪宛水一千里，眉介何时进玉觞。  

***四弟自苏州送酒来***  

藓门风雨引杯长，别去燕台夜有霜。刺史权来逾五日，菊花开处过重阳。莫瞋周顗驰名早，多谢陈暄为我藏。恰好东离索诗句，白衣人到便倾觞。  

***朱浩***  

朱浩，字垕斋，大兴人。历署瑞州九江知县。有《杏花楼诗稿》。  

***登庾楼***  

浔阳城北一江秋，高栋凌虚旧有楼。千里舳舻连白下，二分烟树是黄州。风流未必输前辈，月上还须共此游。回首匡庐开半壁，炉烟正在紫峰浮。  

***孔家涵桃花***  

田头老农颜似铁，操犁日朝到日昃。归来破灶烧湿苇，翠烟如缕消残雪。蒸称煮藿儿女欢，不嫌泥垢同盘餐。黄土筑墙茅盖屋，此中即是桃花源。门外忽见胭脂山，一株雨株春风颠。浣纱女子清溪边，卖珠侍儿修篁间。金粉扬州空斗巧，富贵春明无此好。水流花发少人知，黄牛独龁门前草。  

***常清***  

常清，字裕光，满洲旗人。官佐领。有《笔耕集》。  

***寻梅***  

闻说山头寺，春风到野梅。入林樵迳转，照眼暗香催。翠萼倚残壁，疏花坼古苔。平生泉石趣，对此重徘徊。  

***寒食署中即事***  

山城细雨日连绵，做出棠梨寒食天。门外萧疏多是柳，厨中淡泊不生烟。催成暝色怜饧管，啼老春光怨杜鹃。留得庭花诸样种，呼童撒向小窗前。  

***查奕照***  

查奕照，字丽中，号丙唐，嘉善人。监生，官淮安同知。有《东望望阁诗钞》。  

***通天台***  

老去悲怀五柞风，台高浪说与天通。露浓金掌来王母，月冷珠帏失少翁。万里贰师空黩武，千秋一梦竟邀功。羡他楹角无知物，翻得凌虚上太空。  

***高平寇警同郡守以下各官守城感作***  

匹马上孤城，刀光泼水迎。燕然无巨笔，细柳有坚营。甲帐含昏雾，春田误早耕。一般花月夜，愁杀玉溪生。  

***七夕寄内***  

低头思昨岁，此夕正停机。客梦疏碪远，乡心落月飞。江空回雁字，风急卸林衣。合被痴牛笑，年来计更非。  

***高邮道中***  

板渚扬帆过竹西，疏杨三十六湖堤。刈蒲成束高于屋，卖鸭论双贱似泥。甓社画桥夸米芾，藕塘战垒说刘猊。家家但祝田畴固，吹火篱根傍钓矶。  

***张迎煦***  

张迎煦，字邹谷，号晴崖，仁和人。诸生，官永州同知。有《秋红馆诗集》。  

***端江舟晚***  

据关酋虏迟来庭，角吹楼船去不停。靺鞨晴波摇夕照，貔貅小队列津亭。村村榕荫浓垂绿，朵朵莲峰远送青。醉倚吴钩一长啸，鱼龙惊起晚风腥。  

***丁未春日将归里门赋别楚中诸友***  

穨然自觉百无能，且学吾宗老季鹰。皮相可怜成躄叟，头衔又复署聋丞。岂真樗栎偏多寿，未必参苓尽有凭。算到不如归去好，乡心先已过吴兴。  

***王中溎***  

王中溎，字桂芳，一字芸岩，吴县人。官东河同知。有《天绘阁初稿》。  

***黄华山瀑布***  

黄华山接白云平，飞瀑悬崖势若倾。千尺珠帘寒不卷，九天银汉落无声。锦屏对峙开云母，丹壁中分界水精。我欲寻源登绝顶，仙人楼上坐吹笙。  

***弁山积雪***  

难分玉柱与金庭，咏罢霓裳舞袖停。银海波翻龙护甲，瑶台花满鹤添丁。林栖月魄浑同白，梅压云鬟不露青。披氅风流虽已渺，百年吨曲有余馨。  

***题安之弟诗词近稿***  

争道骅骝迥绝尘，吾家小谢最清新。曾吟《白雪》鸡窗伴，看步青云虎观宾。杨柳晓风三变调，芙蓉初日六朝人。板桥百里相思梦，夜雨池塘芳草春。  

***王申伯***  

王申伯，字虹亭，吴县人。官上南厅同知。有《碧螺书屋存草》。  

***登天绘阁***  

放眼青霄外，披襟碧浪间。云间争入座，波动欲移山。朝爽凭开牖，秋声静掩关。望中烟几点，佳处好跻攀。  

***珠楼晚眺次何竹坡韵***  

日落海潮寒，月上禅房静。树杪闻钟声，溪云隐孤艇。对此澹忘归，逍遥乐余景。  

***曹洪梁***  

曹洪梁，字雉山，上海人。诸生，官龙胜理苗通判。有《宜雅堂遗集》。  

***秋日之郡舟行即事***  

小艇乘潮发，行来傍野塘。岸移杨柳影，风送稻花香。轻橹分秋水，孤帆扇夕阳。人家烟树外，此景最苍茫。  

***查林***  

查林，字花农，宛平人。官云南通判。有《花农诗钞》。  

***上元邳州道上次梦白韵***  

重此宵征圯上过，惟余诗思蹇驴驮。英雄幻迹陈编在，佳节浮生客馆多。霜重月明行不得，怀人忆事夜如何。江南路尽寒犹冽，缓缓春光懒渡河。  

***吴经世***  

吴经世，字捧日，号秋樵，钱塘人。官德阳知县。有《小隐山房诗钞》。  

***雨窗都转约游明湖次韵奉谢***  

巾履追陪载酒游，渚亭烟景共迟留。麦畦暖雊雌雄雉，柳岸深眠子母牛。小雨过时邀素月，微风度处皱新流。扁舟稳借推移力，不向芳尘逐紫骝。  

***延君寿***  

延君寿，字荔浦，阳城人。诸生，官长兴知县。有《六砚草堂诗集》。  

***河北村题壁***  

烟散前林霁，茅檐罢午炊。雨多收稼晚，鸦乱定巢迟。糁米田家饭，《豳风》壁上诗。愿将归隐意，说与牧羊儿。  

***隽三归自太原***  

朔吹并门雪片粗，暂归蓬户养清涩。诸侯宾客古时有，健笔纵横今世无。著体短衣仍敝褐，倒囊诗句灿明珠。梅花消息南枝近，收取寒香入酒壸。  

***史善长***  

史善长，字春林，番禺籍，浙江山阴人。官余干知县。有《味根山房集》。  

***玉山阻浅***  

昨从河口来，浅若甑在鬴。今入玉山境，沿洄石可数。至此三易舟，一舟分作五．接坐膝屡交，无篷目快睹。舟人惯负舟，肩承力各努。进以尺寸许，喝号胡咙鼓。何恃逞豪强，水碓俨分部。灌田非所谋，取值乃市估。累石建为闸，闸截水没肚。闸水截愈深，舟行客愈苦。分彼一寸流，喊怒如虓虎。荡荡本官河，司土岂聋瞽。曷不清其源，恩波一例普。中流恣放舟，呕哑听柔橹。  

***重游峡山寺***  

十年苦忆峡山寺，今日舟从峡里过。落涧泉声依旧壮，当楼松色比前多。僧间侈数双禺典，我老慵挥落日戈。为问白猿归洞后，有无消息到岩阿。  

***门前观获***  

买田买近村，治圃治枕塘。枕塘易灌溉，近村便观望。门前十余亩，双溪夹其旁。临轩一披襟，稻花微有香。淅淅西人，垂穗日以黄。距秋尚半月，趁此日当阳。招呼及疆以，钱缚一时忙，胡床但坐啸，嘉粒已登场。  

***陶章沩***  

陶章沩，字季寿，湖南宁乡人。官凤台知县。有《嘉树堂集》。  

***赵象庵舍人招至悦性僧楼观太液池荷花前四日间法梧门学士已邀兰雪国博来游有诗次其韵***  

金牛湖上看花日，棹舟往往凌晨出。狂飙吹我堕尘土，五载回头计全失。荷花岁岁能一红，人生渐渐成老翁。勿论卿相难到手，拖朱曳紫终成空。平生自叹诗在口，有似风蝉咽隄柳。长吟无用不救饥，岂若此中惟饮酒。舍人清福山僧齐，念年宦隐居城西。花轩竹榭乐不足，来看干顷红琉璃。禅关昼敞凉风入，冉冉绿雾沾衣湿。四围云水绕阑香，万个娉婷向人立。可怜此乐只片时，愿具井硙从禅师。谁知二客好怀抱，先我已作游仙诗。  

***夜静***  

夜静蛙声乱，庭虚露气侵。淡烟深树暝，斜月半塘阴。事往都疑梦，愁多欲废吟。宵游宜秉烛，想见古人心。  

***自南濒别墅暮归可庄复乘月访郭频伽***  

城郭人归余亦返，摇摇一橹浪生花。疏钟隔水不知寺，明月随船直到家。远见书镫背岭出，更缘石径傍隄斜。吾侪良夜休虚掷，野店香醪近可赊。  

***殷焯逵***  

殷焯逵，字觉轩，贵阳人。诸生，官秀水知县。  

***由港口入遂安坐竹筏早行***  

侧耳鸡鸣报晓筹，钟声远接水声流。寒山野寺知何处，竹艇一篙风叶秋。  

***赵均***  

赵均，字国章，号平垣，顺德人。官揭阳教谕。有《自鸣轩吟草》。  

***乙亥浴佛日伍东坪观察招同谢澧浦太史游小金山夜宿淡公禅房用张承吉题金山寺韵***  

玉局留鸿爪，金山大小分。树梢遥列岫，楼角乍攒云。星斗巡檐摘，波涛入夜闻。疏钟醒觉梦，何处著尘氛。  

***百花涧***  

春色满天地，寻芳日溯洄。得知谁氏植，时有好花开。涧已同罗峤，山应胜惠来。野桥冲雪往，宁祇看寒梅。  

***何椿龄***  

何椿龄，字竹友，成都人。拔贡，官沪州学正。有《竹友诗集》。  

***题沈<女兰>存磨剑图***  

学书不成去学剑，须眉如戟目如电。十年霜刃不曾磨，出匣秋光惊匹练。石凿凿，波滟滟，剑光水光融一片。摄衣跣足向中流，水底应使蛟龙愁。纷纷世上恩仇多，欲磨未磨先摩搓。荆轲不作聂政死，剑兮不利当奈何，提剑起，行且止。游大梁，入燕市。昔日朱门今荆杞，负恩不报人尽死。杀人如麻顷刻耳，归来一剑仰天高，泰山一掷真鸿毛。安得挽落银河磨此剑，剑锋不折无牢骚。锋摧剑折亦不惜，但愿人间灭尽恩仇迹。  

***寄唐云芝兼怀同游诸子***  

苜蓿满城秋，秋风不扫愁。此心如落木，何处是绵州。之子殊难见，斜阳一倚楼。应还思锦里，诗酒旧同游。  

***杨结基***  

杨结基，字桂岩，无锡人。贡生，官丹徒训导。有《况梅斋诗集》、《京江游草》。  

***登龙山歌***  

龙山耸翠磨青铜，芙蓉九朵擎高穹。连峰横互数十里，三春胜地多游踪。我生性本烟霞癖，日日寻山与自適。不知石路险崎岖，有脚不著谢公屐。直登山春披榛芜，悬崖过险非丈夫。翠微一径入云去，半空人语声喧呼。石门两扇神惊讶，巨斧直劈开一罅。共传此中通蓬莱，服药神人多羽化。却寻邵宝点易台，蓬蒿没径晴烟开。荒基废址已难识，斑斑碧长寒莓苔。瀑珠喷迸散晴雪，银河倒泻苍垠裂。赤虹下饮深涧中，奔流乱喷猩猩血。遥山缥缈虚无间，丹青紫碧疑仙寰。丰隆击碎五色石，堕地横插成烟峦。凭高俯首望震泽，潮平宝镜浮空白。远颿隐隐破云来，疑是海上乘槎客。日沈飞鸟投林鸣，归途荦确暝色横。玉妃唤得冰轮起，照我清影行伶俜。此时乐极兴偏逸，却思买山筑幽室。留得山中一片云，待我他年娶嫁毕。芙蓉湖畔泛舟归，秋潾纹细秋风微。听断橹摇声叹乃，梦魂更绕白云飞。  

***芙蓉水涨歌***  

碧空一夜银河决，泻下尘寰势澍泬。幽居三日常闭门，闻说蓉湖水波阔。我来观涨蓉湖边，新晴万象争芳妍。琉璃万顷忽迸碎，一棹击破湖中天。回头别望垂杨浦，锦缆牙樯不知数。坐中俱是观涛人，吴姬玉腕轻摇橹。风起波纹叠万重，河流震荡何汹汹。涛头怒卷声忽壮，雄驱凫屿惊潜龙。龙峰倒影势夭矫，还似游龙下云里。兰若楼高水面浮，颔下一颗明珠小。忆昔范蠡乘扁舟，五湖散发随中流。黄金万镒空铸像，飘然世外恣遨游。我今怀古意慷慨，欲仰高风不可再。惟余水面丹毛凫，浴戏浮沈逐荇菜。此时落日沈山阿，归来击檝扬微婆。茫然湖山渺无极，隔舟静听吴侬歌。吴刚斫桂银蟾窟，失手劈破团圞月。半轮卻落湖水中，半轮依旧悬天阙。月光水色接天遥，舟师絮语知夜潮。试看隄外青山影，何似扬州廿四桥。  

***惠山寺听松石歌***  

古华山寺高崔巍，旧有双松倚石埼。灵根入地一千丈，老榦插天数十围。龙髯落落耐霜久，乔枝高处碍北斗。晴昼常为风雨吟，三更或作蛟龙吼。桃花坞下听松庵，亦有万木松与杉。岂如此松有灵异，盖影常荫瞿昙龛。松旁有大石，可以供偃仰。篆字模糊绿苔长，游人到此倚枯筇。坐听松风石床上，忽然动地声如雷。惊涛怒卷沧溟来，琳宫贝阙恍摇撼。山鸣谷应愁崩摧，此时股战胆寒裂。坐使耳聋神气夺，得毋共工战斗酣，头触不周天柱折。每逢匝月阴雨时，树下往往潜蛟螭。人言白日飞霹雳，阴火烧死虬龙枝。空心断节无遗迹，留得阶前听松石。至今石畔多松脂，往往掘得红琥珀。我来石上题新诗，沈吟卻动千古悲。沧桑历劫有迁改，何况草木荣与萎。  

***吴乃伊***  

吴乃伊，字莘夫，平阳人。诸生，官定海训导。有《石屏山房吟稿》。  

***晚泊抚州***  

夹岸烟光蘸碧川，轻鸥点点傍沙眠。隔溪沽酒归来晚，芦荻滩头月满船。  

***陆嵩***  

陆嵩，字希孙，号方山，元和人。贡生，官镇江府训导。有《意苕山馆集》。  

***涧上草堂***  

萧然廿载闭柴荆，过眼沧桑自变更。千古高风追泄柳，一生心事讬侯嬴。采薇得食何忧饿，却聘无书为晦名。谁似山阴戴处士，死生不忘故人情。  

***独倚***  

独倚雕阑有所思，珠帘不卷月来迟。分明对酒徵歌夜，怊怅攀条惜别时。银烛摇风光黯黯，红楼隔雨冷差差。梦中连夕金微到，只是旁人未得知。  

***读房琯传有感***  

房琯空悲将略多，陈涛一战恨如何。早知幕府惟刘秩，应悔心轻曳落河。  

***白门遇程序伯次韵奉酬***  

不堪兵火后，重与语平生。图籍他年劫，桑麻故国情。素心知几在，倦眼此同明。莫更伤离别，风尘幸已清。  

惆怅秦淮路，西风愿屡违。堕鸢惊跕跕，残柳故依依。久管身兼病，无田几况饥。蹉跎俱五十，岂是未知非。  

***射虎行***  

翩翩少年谁家子，挟弹操戈过都市。自言膂力能绝人，射虎不数李将军。南山猎猎风沙狂，林木摧振天昏黄。吁嗟白额何处藏，训狐作人踞匡床，据鞍顾盼徒旁皇。劝君且归释弓驽，今但有狐那有虎。  

***龚鉽***  

龚鉽，字適甫，又字季適，号沤舸，南昌人。贡生，候选教谕。有《四和诗》、《六如诗》。  

***记爨使君碑十二韵***  

第一滇南石，无双庆道碑。建宁传胄远，庸蜀定迁迟。四，不痴我尚困尘沙。  

***哭张船山先生即题序诗卷子***  

群彦倾谈一座尊，春风曾侍草常温。诗传衣钵开奇境，语到君亲有泪痕 。不佞自怜余傲骨，长贫何处答师恩。丹青幸得生花笔，摹想遗容仿佛存。  

***林遇春***  

林遇春，字铁山，平远人。监生，官宛平石港口巡检。有《妙香庵诗存》。  

***由湖曲访山堂居士留赠***  

幽径春寒峭，野花开未繁。篱疏摇竹影，桥侧络松根。山雾欲为雨，溪流总到门。我来寻逸士，相对欲忘言。  

***秋郊晚眺***  

间行近郭遣无聊，云物稀疏漾柳条。隔浦归帆轻带雨，小桥流水暗通潮。岩前瀑响飞晴雪，烟里歌声出晚樵。最爱夕阳溪畔路，满村红叶落萧萧。  

***九月十日偕诸同人集谦斋别驾斋中赏菊***  

风雨才过落帽长辰，招邀花底醉芳晨。冷香入座清于水，秋色相看淡似人。四海论交天地阔，一堂高会性情真。东篱菊满难归去，羞著先生漉酒市。  

***辛未九日偕同人登城感怀***  

云晴天宇净，墟里上炊烟。落日千山暮，秋心一雁先。孤城连朔漠，野水自澄鲜。愁对霜华冷，黄花著意妍。  

***登盘山怀湘南邓湘皋廉***  

洞庭南望重踟蹰，野色苍凉落木疏。春水绿波人去后，秋山红叶雁飞初。飘零张俭还为客，憔悴长沙尚著书。频向天涯遥极目，故人消息近何如。  

***周宝生***  

周宝生，字晋斋，吴县人。官龙湾司巡检。有《养云轩诗稿》、《长青阁诗钞》、《半帆亭稿》、《晚香堂余稿》、《希白斋近稿》、《无倦书屋吟稿》、《扫箨山房存稿》。  

***抵镇远县作***  

路入龙标景物纷，城临水陆势斜分。扁舟蹔泊滩头雨，细马轻驮岭上云。七十日过如度岁，六千里未息劳筋。关山似觉重来好，涧草岩花扑练裙。  

***江楼***  

客鬓新生白，西山不改青。予怀殊渺渺，晚色更冥冥。路远浮孤棹，江空浴乱星。何人吹铁笛，乡思满烟汀。  

***书怀***  

小草雨露偏，欣欣便得意。才吐一枝花，临风学妩媚。  

***秋日送秀枝东归兼寄渎川诸友***  

异地难留尔，言旋各自谋。云停兰渡晚，风醉石湖秋。旧雨知谁健，新阡代我求。虽经离别惯，倚杖涕先流。  

***过子陵钓台***  

故人不是为天子，同学如何有钓台。七里青山千尺水，画眉声里碧桃开。  

***梦游灵岩山寺***  

几载欲归归未得，不图梦里卻来归。砚山一角青如染，香水三篙绿正肥。西子洞边春草合，伍胥庙外怒涛飞。疏钟无赖催人觉，依旧荆南泪满衣。  

***钱允济***  

钱允济，号芷汀，昆明人。官吕堰巡检。有《触怀吟》。  

***别雷二陶***  

同是远游子，君归增我伤。与君干薄禄，先我慰高堂。芳草满幽谷，白云多故乡。扁舟独未返，挥手泪霑裳。  

***月夜江行***  

晚潮初上片帆悬，秋气苍茫望杳然。月色到江都化水，山痕入夜欲成烟。霜清乌鹊声中树，客渡鱼龙影里天。铁锁石城怀往迹，高歌击楫不知眠。  
