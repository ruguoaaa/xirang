---
title: 第18部分
index: true
icon: editor
order: 18
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷一百三十

***宗稷辰***  

宗稷辰，字涤甫，会稽人。道光辛巳举人，历官山东运河道。有《躬耻斋集》。  

***樟树镇***  

誓师仗节见名儒，鹿渚于今缅壮图。客路双歧争楚粤，上流一柱扼江湖。雄风力挽狂澜迅，落日光摇大树孤。可幸承平长偃赋，旧时铭碣委烟芜。  

***舟行晚望***  

晚风徐趁布颿斜，细作之而浪蹙花。雨后天光横抹黛，海中日影倒成霞。防江堠戍镫先起，近浦渔庄树半遮。行到菰芦深处泊，朦胧淡月照平沙。  

***抵金陵***  

锺山云气郁苍苍，两岸菰芦送雨凉。天限长江雄锁钥，城连广野壮金汤。凤凰飞去遗音远，燕子归来旧恨长。寂寞水西门外路，哀蝉凄绝老垂杨。  

***贵溪***  

山胡灵，日龙虎，道陵之地三十二，鬼谷之天第十五。大块何心任汝名，奇称更创天师府。苍苍者天果有师，真视造化如小儿。传家四十有余代，师不易姓谁知之。吾索其说久而得，信州山川多怪崛。中郁灵气聚鬼神，子房儿孙逞秘术。循名责实古职巫，史祝之属礼不无。赤松黄石本家学，天念乃祖容其徒。不然张氏有何德，而敢踵袭欺天乎。  

***异鸟来纪临安钱王疑冢也***  

异鸟来，知县堂，券砖出，书钱王。钱王疑冢非一言，治东城北两志如骑墙。史臣书葬稽后唐，日在茅山之原锦衣乡，大都假讬归荒茫。想王虑远谋孔臧，卜于邑治无盗戕。确有徵信碑则详，李元之功不可忘。君不见六陵乃遭髡逆杨，名阡巨墓多罹殃。惟王泽在吴越疆，爱人及树谁忍伤。非徒恃此为善藏，不然曹公七十二，胡以漳河败露由飞铓。  

***扬州怀古***  

清游自昔艳江都，前哲风流近有无。上国文章重枚董，才人筦领仗欧苏。玉钩月冷衰朝鉴，金带花明盛世图。廿四垂虹湖卅六，不堪极止送烟芜。  

春逗珠陂冻已消，青山残雪气清寥。八仙种子还称李，万卷楼居旧姓萧。梅岭衣冠藏碧血，草堂弦管泣冰绡。卖花沽酒东原老，吾爱吾宗见地超。  

冶歌人去百年秋，老树依依动暮愁。柳七魂从残月吊，春三节爱画桥游。鸡台风雅淮南尽，蚕尾诗篇海内收。宝带河湾重回首，玉箫呜咽旧江楼。  

竹林桂苑盛谈经，笺诂虫鱼汗简青。注选余风宜析洽，导江一脉总零丁。艺林尚识睢阳气，盐俗曾居处士星。烟月误人扬子渡，沧浪清啸共谁听。  

***途中书见***  

湖庄多放鸭，拍拍烟波里。薄暮一竿招，归来抱凫子。  

水国无薪木，厨寒媍子饥。可怜大隄上，偷拾败芦归。  

***光武庙和柳如珪韵***  

舂陵一脉久栖迟，赤手能搴大将旗。紫色空摹周礼样，苍生深切汉家思。驱除王业才同创，保爱功臣赏不私。千古中兴推第一，宋高唐肃已无祠。  

***入辰州界湍险层出怪石穷极百熊纤所引人如蝯猱山径危仄处善士镕铁绳系峭壁得攀缘焉舟中无俚因书所见时甲申重五日也***  

袤延蓄气地转陡，鼎州之尾五溪首。奇峰嵯嵯矗星斗，磅礴盘旋忽左右。非土非石凝结千载久，风沙抟出造化手。因势而成自冈阜。蠢然巨石天半来，磈磈磥磥一似群羊被叱下水走。鬼神驱之键坤纽，人力于兹复何有。想自汉家有事西南夷，鸟道穷搜入蛮薮。三苗不待神禹杀，六诏遂忧李唐蹂。伏波灵鼓不绝声，鸧鸱敢啼兽敢■。此径一辟澒洞开，飞庐直上竞抖擞。百丈牵从石罅出，惊湍泼船急篙掊。缆夫伛偻类蝂负，茧趾祼肤面深黝。绝顶蛇行状蚴蟉，巉岩怪石何所缘。幸藉铁绳贯且朽，日数十里卯至酉。舟人孔劳况忍纠。我思天地爱中原，四裔在边设险守。山川屹屹为金汤，木石森森列干扌周。大利足恃大害伏，要使幽遐绝氛垢。方今岩疆息兵化，已厚黍谷何忧更生莠。书生之眼识培塿，蓬窗顾盼尤瓮缶。扼隘探原此焉取，聊供谈天之舌悬河口。忽闻大声轰耳后，狂吟好续鲸鲵吼。  

***辰龙关***  

南去群山簇剑铓，天开绝壁壮蛮荒。关门晓启风声陡，戍堠烟消月色凉。万里巴黔联臂指，一时苗犵尽农桑。犹闻介子威名在，到此心雄广武场。  

***丫髻岭***  

乱山如发何鬅鬙，一盘一转云层层。绿螺挽出见天巧，严妆靓黛急夸矜。芙蓉高耸连天碧，风鬟雾鬓烟长湿。人如蝴蝶髻边飞，绝顶梅花艳于雪。上有花枝簪带香，下临清溪明镜光。东方初曙早晞发，皎如翠凤鸣朝阳。岭头登跻髻头住，身在云中跨云去。三十余里菱湖开，回首花鬓浥仙露。  

***汴京怀古***  

莽莽中原戒大河，气争龙虎古今多。宣防终少金隄策，繁艳犹闻雪苑歌。蓬泽烟波飞野禽，艮山花石付明驼。名王代谢声华尽，祇有夷门竟不磨。  

***溪山纪游诗***  

居永十三年，溪山如我乡。足所未曾到，芝柳遥相望。胜游久思补，每为俗虑妨。昨闻萧子约，入耳神已翔。策勇无逡巡，岂畏炎伞张。登山先涉渊，溯洄招一航。舟沿染溪渌，夹岸花草香。屡折逾清幽，兴怀梅壑长。古潭指钴鉧，元址未暇详。鱼矼怅阻舟，我友示周行。王孙老愚溪，山环井里旁。导我先芝岩，直上千仞冈。荒寺负石壁，其下殊清凉。茗果顿解渴，幸得我友将。石皆具岩形，谺谽崛且强。众窃不尽辟，通塞分明盲。求岩转不得，履峭心彷徨。迟久始见之，石户萝葛荒。攀援入幽谷，身绕龙螭肠。渐入光渐黝，然炬照昏黄。家僮学蛇行，深探喜欲狂。黑地见人立，凝铸白石浆。肤寸缝偶裂，一线偷天光。外岩更陡绝，洞口横石梁。可望不可下，坐啸凌空苍。归路径平畴，小桥通陂塘。中田突岩石，柳倨曾相羊。地僻人迹稀，云根任纵戕。伯清记犹存，余刻多迷茫。捴呵责鬼物，斧刃驱猬螗。爱人及遗迹，忍不加禁防。行行屡回顾，怀古增慨慷。连舟度带水，无劳褰子裳。归来千秋馆，午晷当骄阳。卧游续前胜，清梦飞篷舱。神中满烟云，脚底思雷硠。好景不能说，但觉气激昂。  

***偕青园登繁塔***  

断塔荒凉王气空，檐铃不语静天风。巢危鹤去青云表，水徒龙归大壑东。梵简旧曾繙善业，苔纹近已绣空桐。低徊无限沧桑事，尽在苍茫一望中。  

***题王叔和所藏磬石本兰亭叙***  

升庵嗜古多创奇，岣嵝石鼓纷陆离。此本来从日所出，想自通倭初得之。浮沈海外无人识，落寞千年谁拾得。成嘉相去亦有年，毡蜡不伤惟角折。迨今阅世更长久，宝物自当不胫走。真赏偏逢节相迟，捴呵定有灵祇守。颇类遗经估舶传，鉴家过眼认云烟。人间晚出宜珍异，玉磬声高玉枕前。  

***题商彝图为王蓉洲***  

在昔有殷秉金气，吉金创制尊彝良。徵文蠹苦宋不足，斝醆间发千秋藏。父辛伦鬲见阮笔，诏异■叔纷难详。子氏四辛薄齑臼，小衰凭蹙宜弗彰。唯王曰旦纪辛幹，立十四禩迈成汤。辛丁之间介沃甲，初及复世承宗祊。尊为父辛善绍述，耿庇再造时平康。凌都新出自宝器，物聚所好归王郎。王郎耆古辨奇篆，五字铸腹殊鬴铛。鬲非款足义假格，禾为龢省山用亨。想其奉将入考庙，絜酎醴升椒香。无烦析木状负荷，不事立戈旌勇犟。<丑女>与寡与出谁手，酉壸辛爵同其相。土中剥蚀几元会，遇子特显精镠光。金焦媵鼎有故事，虞山合庋群真觞。可以俯挹东海水，或更仰斟北斗浆。投醪润泽遍天下，尧樽舜瓮波汪洋。白云垂霄虹绕屋，永为盛世储珍祥。  

***永历六年永州卫屯丁保状歌***  

西南残局支龙虎，天香吹坠安隆所。时在民餐竹实年，征徭难缓屯田户。剩牍飘零纪僣朝，潇江乌合尚喧嚣。晋王空慕沙陀节，一入滇池焰尽消。  

***题金冬心徵君临东汉华山庙碑为武筠庄所藏黄小松旧藏本***  

金天豁西爽，浩浩郁空翠。文肖清明姿，实{聿彡}炎汉世。郭香察蔡书，延熹八年事。是名华岳碑，海内本存二。全者宋漫堂，者王无异。冬心为合橅，神物乃一致。未徵玉虹刻，欣见稽留字。想其运笔飞，挥洒出灵气。突如蛟龙跃，赫名风雨至。离披袅藤萝，横扫逞锋势。黑疑偃松状，自得垩帚意。近楷并近草，更忘作分隶。双钩既远胜，重镌翻不逮。半璧落秋盦，残芬賸巾笥。谁谓金司农，乃逢李都尉。帖同传砚重，珍比藏经遗。到眼足称福，餍心乍知昧。书此豹斑余，聊以当题识。  

***梅曾亮***  

梅曾亮，字伯言，上元人。道光壬午进士，历官户部郎中。有《柏枧山房集》。  

***赠左匡叔归桐城***  

方君植之能说子，古貌雄情无与比。偶然折券散千金，三冬无褐心不耻。蒙眬世事若无意，要最千年看如咫。五胜新推十六家，一日曾行三百里。朅来为客至江南，憔悴儒冠尚如此。马生与君意气亲，得钱沽酒为佳宾。酒酣叹息新知乐，客子逢人喜任真。当途之子多羞贫，熟视自循头上巾。不如南亩还收身，青鞋布袜谁能驯。方君方君亦偪泰，千言不如十斛麦。等是东西南北人，送尔江头独归客。  

***赠钮非石***  

散尽黄金鬓改玄，独余翰墨得留连。时追苦县光和体，不奏《甘泉》泰畦篇。欲借方言行问字，更从《齐物》证忘筌。世途何限乌焉马，鸟迹那禁有变迁。  

***东坡定惠院月夜偶出叠韵诗汪均之得其手稿墨迹二首共一纸纸残一角虞山钱宗伯补以细字叠东坡原韵***  

东坡昔作骑鲸游，斯文冥冥若长夜。传流片纸万牛回，想见挥毫一鸟下。细看浓抹如眉阔，肯使奇才任胸泻。谪宦虽成蜀党魁，悲歌不作湘累亚。庙堂无地能尔容，风月在天从我借。经冬山竹碧初老，驻春海棠红未谢。典窜岂因橅禊帖，敖游自喜依僧舍。往事真成牛角花，余甘幸比虎头蔗。眼前清景过始知，身后高名生可怕。作诗一笑公应闻，当日好官谁复骂。  

苏公手迹十四书，张丑藏经几晨夜。蜡笺久作烟云空，粉泽谁看风雨下。先生真放本精微，后人伪体徒奔泻。一宝何期得双绝，四家顿使成三亚。小乙钩疑汉女藏，大横箸向留侯借。几行补作肥鸦栖，半角残随隙驹谢。蝇头细跋得蒙叟，骥尾附名甘避舍。况余书手同芽姜，使我品题惭杖蔗。催诗闲受古人忙，得句喜过难韵怕。汪君汪君慎守宝，富人若求君可骂。  

***题容静止诗集***  

先师功业烂卿云，燕许常杨接世芬。万里天山新乐府，三年人海故将军。惭余西笑重投迹，喜子南归得论文。终是丹青图画客，管城休策腐儒勋。  

***澄斋来讶久不出因作此并呈石生明叔***  

十日不踏兴胜寺，张子讶我何深藏。谓疑幽忧属末疾，岂知发兴搜诗肠。我初学此无检束，虞初九百恣荒唐。稍参涪翁变诗派，意趣结约无飞扬。十年弃置久不事，解散韬帙从忀徉。含毫叩景偶一试，忽觉泥井生寒浆。浓书细字急不择，蝼蚓诘曲肥鸦旁。到口有物当一吐，安能呐舌如周昌。古人精严有真放，下手得快天机张。六朝文士不解此，散叶骏马驱跛羊。三辰分光精气薄，语言缩畜如羸尫。虽然此中有泾渭，岂得芜秽夸汪洋。句律稍悟嗟已晚，嗜好多可无专场。千金狐裘饰羔袖，汉冠晋制兼唐装。吾文所病亦在此，自成一家今未尝。当年猛志压崔蔡，翻恐汪魏相低昂。先生不嗔后生笑，所虑惟此余寻常。谁与吾党二三子，妙解知我非猖狂。  

***赠潘谘少伯***  

当年豪士客扶风，曾以乡兵占首功。谈笑尚惊黄鹞子，行藏欲问白凫翁。雨中裹饭勤深友，日下繙经折钜公。莫讶元文难索解，应知并世有扬雄。  

***读东坡集有感***  

七载黄州已似家，又从儋耳度年华。东坡有地聊栽竹，南海无人且看花。白发瞿塘悲剑器，青衫湓浦泣琵琶。飘零词客多哀怨，学道如公信有涯。  

***书示张生端甫***  

我年未及十，我祖授书时。襟裾戒牛马，解授城南诗。覆醢悲子路，读记泪绠縻。谓我有文性，祖亦为嘘唏。先子留上都，我母课中闺。《文选》苦难字，背诵行迟迟。十九始出游，杂览如乱丝。揽取得尺寸，首尾终迷离。吴门遇王渭，交我顾广圻。语我六书学，训诂宜兼之。凡校古人书，不以他书资。古书各义例，熟玩窥其嚱。惭非性所好，负此良友规。颇独好文词，俳偶自娱嬉。异之管君同，谓此不足为。此犹冠玉耳，不见骨与皮。皮骨且不见，安能为妍媸。是时文派多，独契桐城师。洪钟未殚叩，閟响忽我遗。言往理稍出，徐徐会其机。读书如养生，薰莸不同脾。岂食大官羊，腥膢离蟛蜞。三史范已孱，陈寿无华词。五代事简略，词义独恢恢。《老》《庄》《荀》《韩》，《国策》逮《楚词》。《淮南》《吕春秋》，谲诡而倡披。六经为稻粱，此亦膏与脂。不可一日无，使人发华滋。適口莫如约，拙养聊自怡。刘君称汉圣，董生书玉杯。谢力有未能，吾知固有涯。吾子天骨高，古风还可追。鹄卵在啄抱，庚桑惭鲁鸡。傥欲师古人，为子诵所宜。  

***偶成寄仲卿彦勤两弟***  

柏枧村中有故墓，吾宗苦约返茅茨。黄精药好愁难遇，苍耳林深恐见欺。北阮家怜门户改，南阳阡冀子孙知。飞桥一水千峰抱，记取他年谒墓时。  

百年寄圃冶城旁，旧德犹存绿野堂。祖父艰难留树石，弟兄奔走隔壸觞。极知饱啄宜山泽，又恐鸣号望稻粱。空忆故园春色返，半千阁下又青杨。  

***戏书***  

未可称居士，颓然已放翁。诗惟标脚气，文不愈头风。雄任来嘲客，褒无待约僮。鸡毛三寸笔，何事反怱怱。  

***赠陈颂南***  

慰客车多似水流，左迁君自百无忧。同官何意遭阎奉，直疏曾闻继道州。若访石牛犹早计，且歌金马亦良谋。书衔从此称光禄，谢鲍诗声让一头。  

***中秋夜访冷公调不遇***  

佳节欢友生，良夜念孤客。叩门適不遇，惆怅缓归屐。天街月舒波，万户闭一白。谁家酒兵閧，艳艳烛翻隙。归来儿女哗，对月学扣额。祭拜未云已，瓜果竞分擘。此乐谅无与，只可近书策。夜深奈明何，相对惟脉脉。  

***和座主汤敦甫先生游龙杖歌***  

春红已退夏绿疏，黄花未来人意孤。谁欤发艳回春腴，游龙作花红扶苏。髲{髟我}八尺堆珊瑚，荡摇秋空如画图。世人但夸颜色姝，岂知直榦中不枯。忍使花落随犁锄，我师巡圃为踟蹰。试以为杖轻若无，刊落枝叶除根须。以铁为距漆作肤，策之稳步如安车。子美桃竹能给扶，昌黎赤藤杖自娱。风流文彩二子都，惜哉迁谪随江湖。岂若此杖忘崎岖，侍师缓步留天衢。七十谢政神蘧蘧，春光澹沱梨云铺。昆明芙蓉能白朱，与尔同佩花间壸。园官十客相友于，乃知草木遇各殊。赤藤桃竹愧不如，岂惟赤藤桃竹愧，不如孔光乃使灵寿污。  

***赠邵位西移居***  

君别临安山水来，精庐应觉厌嚣埃。偶然移宅当金碗，镇可藏书著玉杯。深院无风能媚竹，小窗如画忽横梅。漫言此是倪迂阁，卻许诗人踏破苔。  

***寄姚春木***  

曾访夷门客大梁，更寻耆旧溯襄阳。秋风昨已归张翰，前辈今谁过孝章。家食若为三亩计，国闻曾备五车藏。陈编亦有平生志，愧子逍遥一草堂。  

***六月十二山谷生日邵蕙西舍人招吴子叙编修张石舟大令朱伯韩侍御赵伯厚赞善曾涤生学士冯鲁川主政龙翰臣修撰刘蕉云学正及曾亮凡十人集于寓斋舍人有诗属和***  

夏幄阴阴四围碧，沈李浮瓜香拍席。涪翁生日是今朝，七百年逢吾辈客。此翁翰墨如坡翁，命宫磨蝎应相同。春风官羊未饱吃，荔支却啖戎州红。主人诗派江西续，喜借古欢招近局。槐花韭饼虽已过，黄鸡作羹鹅掌熟。新诗似拟鹤南飞，共饮一尊歌此曲。我亦低首涪翁诗，最怜作吏折腰时。只今更谪人间否，安得停杯一问之。  

***监利王子寿去刑部主政归作诗寄之***  

君竟翩然返故居，题桥应笑拟高车。宁编《荆楚岁时记》，不读司空城旦书。词赋飞腾聊自喜，江山辽落兴何如。怀人若问吴门卒，尚有诗狂未扫除。  

***怀余小坡***  

成都有客返江城，谪宦知君别后情。向阙迟眠金雁驿，留川间赋《石犀行》。论文每忆今无辈，避地应闻我更生。回首京华多乐事，酒枪茗枕话深更。  

***悼姚春木***  

君卒逾年我未知，渡江犹寄赠君诗。梦乖元伯真惭负，书达刘侯已悔迟。伊洛渊源周士贵，国朝文献《汉宫仪》。一编曾为《商遗集》，他日订吾更倚谁。  

***瑞元***  

瑞元，字容堂，号少梅，满洲人。荫生，道光辛巳举人，历官湖北按察使。殉难，赠太常寺卿，谥端节。有《少梅诗钞》。  

***游焦山后江行三十里收瓜州口月夜过金山作***  

船从京口渡，水向海门流。岛屿一篝火，芙蓉三面楼。潮随明月上，山入大江浮。回首髫龄事，金焦同日游。  

***杨豫成***  

杨豫成，字立之，号绎堂，陵川人。道光辛巳举人，历官南安知府。有《享帚集》。  

***苏门山吊容城孙徵君***  

输金慷慨赴燕台，忠义真能激草莱。抗节一生轻宦竖，及门两代毓卿材。伏生高寿传经久，邵子行窝適兴来。我过苏门深仰止，名山高士各崔嵬。  

***登晴川阁***  

江汉双流合，登临眼界开。烟波横极浦，云树拥层台。一笛仙人渺，千帆估客来。芳洲鹦鹉近，作赋愧无才。  

***陈偕灿***  

陈偕灿，字少香，宜黄人。道光辛巳举人，官福建知县。有《鸥汀渔隐集》。  

***舟中望五老峰***  

我昨买棹渡彭蠡，北风打头吹细雨。庐山缥缈没云中，九十九峰那得数。朝来新霁湖光融，船头无数青芙蓉。舟人呼我看山起，插天直指五老峰。五老云中称遯叟，商山四皓难为友。女娲煅链巨灵摩，混沌至今形不朽。九叠丹屏不可扪，三桥横互开重门。香炉列案紫烟袅，其他一一如儿孙。嗟余学道苦未得，探奇不到长庚宅。诛茅有约负重来，坐令匡君为惋惜。今年四十已华颠，五老相看犹少年。山中石芝傥可得，梨眉鹤发真顽仙。明当更与山灵约，壮游何用夸五岳。径骖白鹿从卢敖，谁道长生不可学。  

***登孤山***  

孤山屹立山形孤，中流锁钥如门郛。长江到此势一束，东去汇泽为彭湖。湖光右射若明镜，江水左泄难方隅。银涛漰湃地天杳，渺视万舸如群凫。我疑禹迹亲到处，五丁策遣夷娥驱。蛟龙窟宅一砥柱，地轴镇压分吴都。中流遣舄事太亵，彭郎远嫁宁非诬。古殿阴森试展拜，默见翠羽排明珠。湘君神女例庙祀，十姨二姑何必无。危栏下瞰不可极，浪花倒卷奔天吴。古今茫茫忧患积，岁月忽忽江河趋。下山击楫浩歌去，船头飒飒吹菰蒲。  

***金吾名马歌***  

霜蹄腾踏狮花鞚。天产神骏储神用。一朝事起奋奇功，功成死亦邱山重。是时秋狝驻鸾舆，小丑仓卒窥皇都。行在肃静寒刁斗，羽书飞报执金吾。金吾报国能忘身，马亦奋报金吾恩。白磵路百五十里，顷刻已达东华门。蕉苻扫净渠魁缚，汗血桃花如雨落。地上麒麟死不僵，天边房驷寒侵角。海内升平用武稀，酬恩已分终驰驱。奚官入告金吾吁，丹青曹霸能图之。图成感慨系以诗，艺林属和纷离披。回忆寻常无事时，群马食粟同骖羁。事穷见节身其危，不尔碌碌终无奇。马兮何幸为公知，功名麟阁长追随。士死知己亦良幸，感激因公增涕洟。愿公爱士如爱马，毋令遭逢出马下。  

***游栖霞寺作歌***  

山寺横枕空山麓，下瞰澄江浸寒绿。十年有约践何迟，坐令山灵笑鹿鹿。峭帆昨自京口来，潮声风力帆争开。船头葱翠忽吹堕，瞥眼已见山崔嵬。入寺但见山，入山遥见寺。寺藏山曲云为封，山入寺楼雨飞翠。翠卷飞涛天半起，佛镫无焰盦如水。四围苔色上蒲团，一杵斋钟出林里。我从尘境踏尘忙，到此须发森寒芒。深潭昼黑龙腥出，古柏巢空鹤梦凉。层崖侧巘不可数，芒鞋更入阴森处。荒荒斜日忽不明，遮断青松二百树。树杪飒飒寒泉声，四时洞壑殊阴晴。旧宅好寻明处士，移家拟访陶通明。山下旧有六朝墓，玉鱼金碗成千古。秋坟鬼唱血磷青，历劫山川一抔土。逝将结屋乳泉东，悬崖撒手寻遗踪。山中石芝傥可食，不用贪看纱帽峰。  

***黄树斋侍御招同人宴集陶然亭时余将有玉田之行作此志别***  

各有千秋想，输君早致身。神龙方作雨，病鹤尚依人。去住情无奈，悲歌意更真。明昕望南浦，行矣孔璋贫。  

***晚泊***  

知有人家在，疏镫出远林。鱼龙腥夜市，烟水淡秋阴。月是诗人魄，波淘壮士心。吾生齐得丧，何用叹华簪。  

***许乃穀***  

许乃穀，字玉年，仁和人。道光辛巳举人，官炖煌知县。有《瑞芍轩诗钞》。  

***仲冬十一日雪后登泰山绝顶放歌***  

泰山高高四千丈，拔地矗立青冥上。狂来直欲扪青冥，安得丹梯送吾往。天风卷地浮云开，碧霞幻出金银台。雪花皑皑塞岩谷，长啸乱踏琼瑶来。红门以上忽奇绝，峰峦黝赭镕寒铁。氤氲肤寸瀰山头，瞥眼云中一峰凸。秦松汉柏枝交横，奔湍飞瀑声相迎。耸身入云失云影，烟耶雾耶空中行。摩崖擘窠隐复见，模糊金碧梵王殿。同游三子何处来，咫尺闻声不相见。掣锁直蹑南天门，石磴陡绝惊人魂。曈曈红日破空至，一洗漨浡开乾坤。下视尘寰在何许，千山万山一齐俛。白云如海足下生，一色茫茫到天宇。洪崖天半来拍肩，招呼更上日观巅。一杯明灭沧海水，九点隐约齐州烟。嬴秦烈焰焚书史，丰碑屹立都无字。七十二代金泥封，灭没不知何处是。吾侪游戏人世间，姓名岂必留尘寰。举头天外发奇想，御风而去何须还。  

***暮宿东岳庙***  

尘世茫茫感，今宵得暂休。十州同一梦，百岁此浮枢。嘘气吞江海，腾身出斗牛。摩崖碑畔宿，心与白云游。  

***和魏春松师孤山探梅寄怀元韵***  

西湖作香海，倒浸翠微嶂。花开人未归，清夜梦来访。一笑花底眼，鹤子悄相向。梦醒边徼羁，那得任旷放。天山五月雪，寒气逼朝望。见雪不见花，雪在青云上。龙门天际遥，矫首万山障。奚止故乡情，惆怅难具状。何时从杖履，一舸中流漾。晨兴摘花餐，夕归答渔唱。未了文字缘，亦颇林泉尚。风尘岂初愿，樗材劳哲匠。岁月嗟蹉跎，消得屐几两。余杭酒百壸，神王兴酣畅。酎写寻春图，渴笔见力量。  

***施彦士***  

施彦士，字朴斋，崇明人。道光辛巳举人，官万全知县。有《求己堂诗集》。  

***端阳前二日度荨蔴岭***  

○五月荨蔴岭，轻裘晚尚凉。椒才铺地紫，麦待伏天黄。数点犁云犊，千蹄曝石羊。深山消溽暑，人境即仙乡。  

***刘鸿庚***  

刘鸿庚，字西垣，浙江山阴人。道光辛巳举人，官汉阳知县。殉难，赠知府衔。有《青藜阁诗钞》。  

***由长沙赴衡州访高螺舟太守舟中感赋***  

帆力健于马，长沙顷刻过。云遮衡岳影，雪压洞庭波。奋友分荣辱，穷途受折磨。未知东阁畔，梅萼放如何。  

***登沔阳新隄澄澜楼***  

十二年前暂典州，曾无暇日快登楼。此来春水生江汉，试倚危栏瞰斗牛。波起洞庭皆北泛，雪消巴蜀尽东流。尚书砥柱功勋在，祇要修防处处周。  

***苏宗经***  

苏宗经，字文庵，郁林人。道光辛巳举人，官新宁学正。有《酾江诗草》。  

***漂母祠***  

世俗薄寒士，那如一漂母。异眼看王孙，一饭亦不朽。太息淮阴子，才高数不偶。既报饮食恩，难事司农后。有力同逐鹿，无智免烹狗。生死事太奇，都在妇人手。毕竟爱才者，食报自长久。祠庙小如拳，千金能买否。  

***刘广智***  

刘广智，字德明，又字智孙，号愚谷，番禺人。道光辛巳举人，官澄迈训导。有《帘青书屋诗钞》。  

***陈鹿苹长甫兄酉君弟过书斋与门人对月同酌***  

晚饭鱼虾果菜充，一筵师友弟兄同。帘波酒影初更月，花气茶香小院风。杂坐形骸忘主客，屡空瓶盎笑儿童。还期刻烛连宵咏，不厌儒餐脱粟穷。  

***张海珊***  

张海珊，字越来，一字铁甫，吴江人。道光辛巳举人。有《小安乐窝诗存》。  

***晓起翠微禅院***  

晓色孕太清，澈心成寒碧。了了新境来，忽忽昨梦隔，初看众绿分，渐觉诸峰辟。万瓦静扑地，一烟动孤白。微吟重辟户，珍此夜气积。  

***寻仙源玉笥三台诸洞***  

名山如伟人，洞达无内外。轩然肺腑张，症结尽淘汰。第一称仙源，卉木交晻霭。三台次第列，众石互钩带。逼塞开堂皇，摩空扬旌旆。九曲绿蚁通，一线受天大。奇险绝世狎，谺<含牙>动天籁。遂令风尘魄，窅然坐遗蜕。  

***冒雨同竹坡遍探摄山诸胜***  

秋云抱雨意，欲吐未能畅。变灭四山间，山山争殊状。一山横而趋，如与尘世障。逶迤樵径转，四山拱相向。蓦入与云争，迥出云之上。一身著虚空，悄焉心胸荡。氛氲木犀香，随云遍空涨。香空浑相合，何处辨真妄。  

秋山写苍润，笔笔骨胜肉。出力露锋棱，而不病老秃。双涧分飞流，怒与众石逐。东涧势尤峻，劲折如转毂。盘辟磴道中，恰与西涧扑。探之源深深，屡上山屡复。云白径微分，石青气自馥。此中大有人，经声出茅屋。  

山虚灭众闻，一磬戛空翠。数转般若台，知是散花地。老松作龙飞，一一鳞甲弃。遗形犹攫拏，商猋落清吹。无著野云姿，不尽溪水意。活脱此心妙，以受烟霞媚。  

***同盛眉庵携诸童子走湖干看山***  

微阳发春妍，生意脱寒缚。万物观其始，即此道妙讬。童子携三五，泼泼熊可掬。临水坐不次，得意同一跃。积水何澹澹，众山方莫莫。遥天见斜照，明翠荡无著。一点白鸥来，偶与虚空泊。须臾天风起，鼓舞波涛作。落落写琴声，和我山水乐。冥坐与心融，邈然尘想廊。游尽意不尽，归途亦绰绰。  

***入翠峰寺上西冈待月***  

秋阳播余骄，不夺山行勇。喜剧松风来，飞落山翠重。沙崩路忽侧，泉驶石鼓壅。倚天峰势厚，拔地众木耸。呀然佛宇开，金碧万绿拥。太古寂更寂，开云动无动。旷然我神善，以受烟霞奉。  

夕景上东岭，暝色起诸壑。独立敛视听，无言合冥漠。妙哉此寸灵，与月同一跃。玉宇开虚空，游氛扫尘廓。下射三万顷，澒洞鱼龙作。仙风澹澹来，佐以诸天乐。  

***晚渡石湖***  

水烟忽上白，渐没青山杪。不知双桥明，全约一湖小。山店不成市，入夜人声悄。弦月忽悠扬，并与西风袅。交秋已半月，残暑苦未了。所赖夜气清，聊逭毒热恼。知心通冥论，矫首凌空窅。直出飞鸟先，孤云同缥缈。  

***梁绍壬***  

梁绍壬，字应来，号晋竹，钱塘人。道乐辛巳举人。有《两般秋雨庵诗》。  

***阑干***  

秋千容易下斜阳，一带参差蛤粉墙。有限楼台添曲折，无边风月要关防。屏山春锁红鹦鹉，栋井宵迷绿凤凰。卷起珠帘三十六，有人背手绕回廊。  

罗袜无声下玉阶，碧纱窗下小徘徊。尽工宛转和愁倚，不断连环放梦来。曲曲重门通隐约，弓弓步屟费疑猜。间庭尽日凭谁扫，随意春痕渍绿苔。  

***鲍作雨***  

鲍作雨，字云楼，瑞安人。道光辛巳举人。有《六吉斋诗钞》。  

***严濑***  

故人极富贵，先生恒守贞。坐钓澹众虑，非沽高尚名。我今返旧庐，澄波濯尘缨。山共莫相笑，泷水知予情。  

***归咏***  

我来定海游，不唾定海井。晨衙炯周防，夕柝集深省。孤傲笑难降，参谘恧多幸。晶晶海色澄，斤斤军行整。山光入北牖，仿像羲皇境。衰眊怪善忘，老懒苦便静。遗响流逵鸿，遁迹随野黾。还往桂花时，弥年信俄顷。忆昨飓母飞，摧绝估樯影。急雨倾天河，十日余凉冷。才觉宿疾廖，且喜尘事屏。无睡神亦恬，微吟宵转永。  

***鹭屿吟寄京华故人***  

鹭屿嶷立南海中，奔腾决莽来天风。层岩峭壁势飞动，訇如万马声行空。昨日暮过二月半，吴绵卸尽还挥汗。一夜寒风荡宿温，无冬无夏朝朝换。我来鞭石驱神鳌，长飙飞御尻轮飘。振衣直上蓬莱顶，东西乌兔穷秋毫。紫鸾镜水矜羽毛，长吟龙笛生波涛。更谁遗我昆吾刀，斩蛟截鳄青天高。积气重溟水翻墨，黑云万里动春色。玉堂美人在帝侧，且向天南望天北。  

***桐江舟中***  

水向西汉人向东，今年光景昔年同。红镫画舫游天上，翠嶂云岚落镜中。峡转骇翻三尺浪，月明稳挂一帆风。劳劳尘鞅谁能脱，羞见羊裘垂钓翁。  

***何殿春***  

何殿春，字宝锡，号红药，新会人。道光辛巳副贡。有《晚香草堂集》。  

***龙王宫晚望***  

台殿郁岧峣，南溟入望遥。湿云龙户雨，残日虎门潮。叶堕三城暮，天高一雁飘。回飙起蘋末，长啸动荒椒。  

***过锺泽流故居***  

翠合葵阴夕照斜，溪潮初缩见琼沙。三间老屋寂无主，几树野梅寒有花。耽酒纵能娱岁月，参禅何遽住烟霞。苍茫独立频搔首，风撼枯杨起暮鸦。  

***翁心存***  

翁心存，字二铭，号邃庵，常熟人。道光壬午进士，改庶吉士，授编修，官至体仁阁大学士。因病乞休，复起，以大学士衔管工部。赠太保，谥文端。有《知止斋诗集》。  

***题王艺畇江南词后并示香谷***  

谱就江南绝妙词，王郎愁绪正如丝。尊前莫唱家山好，肠断青枫月落时。  

***野田黄雀行***  

游莫逐，雕陵鹊。栖莫近，瑶台鹤。瑶台露冷铩羽翰，雕陵风高遇矰缴。黄云夹陇粱稻肥，关河阻绝不得飞。鸥波浩荡，鸟道崄巇。鹰鹯下视，罻罗高施。黄雀行，声正悲，野田余粒啄欲尽，蓬蒿满目将安之。  

***栖霞阻风***  

塔杪铃言替戾冈，果然旗脚转危樯。荒芦槭槭战秋雨，衰柳垂垂空夕阳。鹢不因风先自退，山如欲语笑人忙。支离病骨余生在，肯逐冥鸿下上翔。  

***药师院看新竹***  

江云帖帖南浦飞，江城清夏昼掩扉。鄙人生无肉食相，冷嚼冰雪骨不肥。尚余一点俗缘在，妙药欲仗空王医。芒鞋径踏药师院，沙路细碎行人稀。深篁苞绿掩金碧，烟外但闻清磬微。叩扃拄策得幽径，坠粉簌簌沾人衣。龙吟鸾啸众仙下，琅玕万个幂四围。连天一气碧云合，不知林外停炎曦。移时静对坐磐石，横出旁茁芜不宜。嫩黄便娟熊袅袅，空翠匼匝香霏霏。玉声玲珑风解箨，金影琐碎波含漪。初生劲节不数尺，郁郁已具干霄姿。脩柯似放一头地，转以侧势相撑披。山僧颇解禅悦味，留客且住携军持。洗铫细烹叶上露，两腋习习清风吹。内观了了见症瘕，如饮大药调上池。渭川千亩贮胸臆，千户侯吾不愿为。痴心思乘箨龙醉，呼童劚取捆载归。寒酸笑杀白司马，苦竹绕宅哦新诗。  

***有感***  

人子朝暮出，倚闾尚徬徨。千里与万里，极目何能望。啮指忽心动，引领祇内伤。伊余髫龀时，随侍于朐阳。山城霜月苦，讲舍秋风凉。母绩儿夜读，共此镫烛光。儿方治《毛诗》，读至《四牡》章。掩卷忽有感，清泪含两眶。阿母顾儿笑，愿儿学范滂。矧当太平时，驰驱敢或遑。男儿志四海，安可恋故乡。长跪谢阿母，教儿以义方。忽忽四十载，膂力犹幸刚。吁嗟奉英簜，何如■稻粱。  

***出山海关***  

王气东来接柳条，长城西去尽临洮。云屯万雉环山海，天设重关划蓟辽。三辅风烟开莽苍，两京筦钥锁岧峣。鲸波不动苍烟碧，亿载皇图巩圣朝。  

***过无锡有感***  

春风吹绿满平芜，路入粱谿水驿纡。山色宛同乡国好，泉声还似旧时无。愁听子夜啼乌鹊，怕说寅年足虎貙。欲问元戎驻兵地，沙边烟雨总模糊。  

***自题药洲访石图***  

峥嵘蜃阁排空出，天遣薶藏付童律。神龙拏攫守榕根，下有骊珠三十一。英光长閟七百年，郁律蟠伏全其天。悔将混沌书眉手，钩取蕤宾跃九渊。自从剔藓镌苔后，夜夜乾文射南斗。岂有夸娥负以趋，只愁宝鼎终遭掊。羊城眼底风尘昏，劫火烧残字傥存。升沈显晦孰得失，可惜玲珑石不言。  

***李棠阶***  

李棠阶，字树南，号文园，河内人。道光壬午进士，改庶吉士，授编修，官至礼部尚书。谥文清。有《李文清公诗集》。  

***贵西道中***  

斫得松枝自煮茶，贵西风物最堪嗟。林稀偶听一声鸟，地暖犹开十月花。缘路毡衣苗子俗，半山茅店候人家。蛮烟瘴雨荒凉甚，径仄崖倾日又斜。  

***喜晴***  

云雨浃旬殊闷绝，而今喜见日晴时。肩舆一路看红叶，夕照半山吟杜诗。  

***渡星宿江***  

穹浪翻空夜有声，河清门外一江横。火敦地古探源近，禄琫烟深绕郭平。南去波涛添瘴雨，东来舆马阻邮程。何人驾得鼋鼍背，十丈虹桥指日成。  

***和杨升庵采兰引***  

上山采幽兰，幽兰苦无多。秋草随山深，萋萋被岩阿。抱芳立空谷，岂杂薜与萝。采之遗相思，路险云雨过。苍翠日满眼，复恐荪芷讹。荪芷讹犹可，萧艾将奈何。  

***响琴峡***  

峻坡下千丈，微径两崖逼。峭立半空悬，怒束一溪窄。鸟兽森绝踪，蛟龙踞窟宅。天寒蛰不起，烟云满山泽。我来踏长虹，慨然拟鞭石。鱼梁名自古，响琴理亦適。空怀山水情，不见沧海客。驱马登绝顶，回看邈行迹。独立千仞冈，举首日华赤。  

***罗文俊***  

罗文俊，字泰瞻，号萝村，南海人。道光壬年一甲三名进士，授编修，官至工部侍郎。有《绿萝书屋遗集》。  

***甘凉途中杂咏***  

闇门列戍拥飞沙，毳幕毡裘久一家。饮马长城天似盖，乱红开遍战场花。  

榴红艾绿记江乡，客久真教岁月忘。谁信乌梢山下路，雪花如掌过端阳。  

双旌猎猎镇飞扬，画角声声说故乡。立马平羌台上望，万株红柳倚斜阳。  

***吉年***  

吉年，字秋畬，满洲旗人。道光壬午进士，历官顺天府尹。  

***冬筍***  

唤起灵根腊雪初，稚龙风味妙何知。新班早已先春荐，直节由来重岁余。极冷淡时登鼎鼐，露圭角处谢苞苴。席珍预共樱厨献，肉食何妨尽屏除。  

***沈丹槐***  

沈丹槐，字香岩，嘉善人。道光壬午进士，改庶吉士。  

***冷泉亭***  

清兴健篮舆，游迹随蜡屐。一往寒烟生，其上列松柏。空山落叶深，没尽青芝迹。云是冷泉亭，清泉流白石。泠泠绿玉寒，蔼蔼苍烟积。碎作琉璃声，泻落石罅窄。画屏青巉巉，倒影浸石壁。缅怀香山翁，登临忆畴昔。游者信如斯，美人一水隔。濯罍盛冷云，扫叶烹玉液。坐久万虑捐，茶烟具空碧。  

***赵似祖***  

赵似祖，字秋客，山东海阳人。道光壬辰进士，官刑部主事。有《希音阁诗》。  

***田横岛石砚歌***  

田横兄弟能得士，五百英雄同日死。苍茫孤岛葬英魂，夜夜灵风吹海水。水中突兀生云根，碧血斑斑浸清泚。落日寒潮没远空，老蛟捧出霞天紫。阴云泼墨黯黯飞，鱼龙呵护终不毁。有客探胜游东莱，携归置我乌皮几。摩挲三叹秋气高，义士精发今在此。燃镫阴夜光青荧。振笔疾书惊且起。笔端恍惚鬼神来，口噀海涛落满纸。  

***旅次卧病得家书却寄***  

绳榻相扶形影单，满庭落叶夕阳残。病深生死真难料，客久风霜倍觉寒。忽有家书问消息，仍将旅况写平安。高堂白发垂垂老，省得开封掩泪看。  

***秋月宿嵩山禅院***  

石笏碧嶙峋，松关夜色新。凉秋变霜露，高阁带星辰。树老偏横路，僧寒不近人。繙经然佛火，顿欲解声尘。  

***吉珩***  

吉珩，字茶农，满洲旗人。道光壬午进士，历官保定知府。有《求放心斋诗钞》。  

***过宝塔湾***  

昔日宝塔湾，流水去复还。今日湾前水，流去何时已。水流无已时，游人伤别离。  

***居庸道中即景***  

才过雄关下石峦，迥开别境画图间。天低遥似绕村水，云断横如隔岸山。缕缕炊烟争树出，行行归鸟认巢还。宵征为惜舆佁苦，空负西斜月半弯。  

***张维屏***  

张维屏，字子树，号南山，番禺人。道光壬午进士，由知县历官南康知府。有《听松庐诗钞》。  

***上元后三日同金茂园胡蔚岩汪捴中买舟过冯子皋森竹园***  

春在山颠又水涯，一枝柔橹划涟漪。暖风吹我意常醉，村路引人行不疲。鸡犬声从深树认，田园味让老农知。菜花香处柴门掩，写出储王画里诗。  

***雨泊波罗坑***  

旅食路方永，独眠寒易侵。春江流客梦，夜雨滴乡心。烟湿帆移墨，村荒药抵金。滩回风益怒，未碍裹头吟。  

***都门秋思***  

天半清霜压怒雕，嵯峨楼观倚丹霄。白河雁去传秋信，紫禁人归赋早朝。梦里蓬蒿蜗舍远，眼中尘土马蹄骄。思乡怀古愁如海，转觉名心似落潮。  

刀翦能伤独客心，授衣时节怕登临。千秋叶落群鸦舞，五夜风来万马吟。种地几人收白璧，筑台从古重黄金。哀丝豪竹朱门里，秋老都成变徵音。  

***泛舟西湖***  

天光碧若湖，湖光清似天。衣裳忽异色，我坐万绿边。既罢树下酌，遂登湖上船。船头见我影，酒醒凉娟娟。柳深百蜩唱，荷净双鹭拳。橹枝拨水柔，磬响随风圆。高峰吐白云，缕缕如轻绵。卻瞻黄妃塔，界破南屏烟。  

***九日粤秀山登高***  

夜闻花塔风铃语，明日天当不风雨。晓来万里无纤云，倒挽澄江洗天宇。峨峨南城公，有似古欧阳。山水之间得真乐，春秋佳日可以对客倾壸觞。我时愊抑伏闾里，公来挈我翠微里。坐我越冈之侧、楚庭之巅，吹我以五仙观上之灵风，涤我以鲍姑井中之甘泉。酌我以鹅黄鸭绿之美酒，示我以瑶绳金检之奇篇。使我沈忧得释、烦痾得蠲，左把稚川袖，右拍安期肩。飞觥脱帽，银海眩斗，觉南溟云气浮樽前。五羊城中十万户，下视漠漠苍苍然。有人山下一矫首，望见酒龙诗虎皆神仙。不知今日海内名山百千亿，几人高会罗群贤。朝台安在哉，歌舞亦消歇。王宏颇解事，长房莫饶舌。茱萸之囊系臂求长生，何似菊花之酒长不竭。百壸欲尽醉兀兀，风马云车云飘忽。山头客散山不孤，一片飞来汉时月。  

***客梦***  

客梦随川曲，■愁逐夜长。枕边千里水，篷背五更霜。村小鸡声冷，庖丰麂肉香。道旁闻说虎，猎火近前冈。  

***山村春晓***  

鸡鸣山外村，村树晓烟碧。人行细雨中，一路看春麦。  

***姚柬之***  

姚柬之，字幼楮，一字伯山，桐城人。道光壬午进士，历官大定知府。有《伯山诗集》。  

***北邙***  

朝发广莫门，夕登北邙山。山侧无居人，白云相与还。宛彼刘太尉，威名震八蛮。巍巍劝进表，恻恻忧时难。天道不可知，匹磾师啴啴。英雄千古恨，流涕伤心肝。  

***沧江***  

风寒谢家聚，雪压毛公山。人事悲何极，沧江去不还。消愁诗自解，久病鬓先斑。更少逢时伎，烟波处处艰。  

***湘水怀石甫***  

岁晚湘江上，北风吹正哀。灵均千古恨，贾傅一时才。生事留诗卷，余情讬酒杯。隄边逢驿使，不敢寄寒梅。  

***叶家洲***  

词藻空南国，饥寒返旧庐。风云催日暮，星月落江虚。短发悲春去，丹心又岁除。食其贫落魄，悔读未焚书。  

***二台***  

山河双阙险，风雨二台尊。浪破天无岸，云垂海有门。亲朋断消息，衰老在乾坤。欲采枫香汁，灵丸制返魂。  

***葺吴兰雪祠感赋***  

后死留吾在，前尘为汝哀。文章真寂寞，祠宇已蒿莱。此日论应定，当时事可咍。阳明陪俎豆，落月好归来。  

自古遭谗慝，多缘秉轴臣。尔亡由市侩，我病为儒巾。云散蛮荒雨，天高京洛春。平生多缟纻，谁复念陈人。  

***陈思王庙下作***  

九咏深知孤客悲，西园夜宴不辞疲。文章帝子难争命，落拓才人空自随。斜日荒祠栖蝙蝠，秋风故宅长江蓠。茫茫又触千秋恨，玉轪云旗有所思。  

***颍口***  

丹枫黄叶颍城西，淮水汤汤出古黎。野鹤于人恒皎皎，饥乌何事复凄凄。眼空京洛青天远，发短江湖白日低。安得琼苏南岳酒，沙头一饮醉如泥。  

***试院春阴得故人左匡叔书遂答丁茂才***  

飘风吹雨上雕阑，琐院深沈怯晓寒。鸡鹜喜阴争握粟，鸾皇愁湿振云翰。故人寥落书来少，贫贱交游语易酸。赖有丁仪慰岑寂，漫宽杯酒暂为欢。  

***汲黯***  

中朝谠论久无闻，一语犹能感圣君。可惜经生汉丞相，不如奴子卫将军。昆仑使自穷青海，封禅书传起白云。下诏轮台嗟又晚，眼前刀笔总深文。  

***邹尧廷***  

邹尧廷，字松友，汉阳人。道光壬午进士，历官祥河厅同知。有《留耕堂初稿》。  

***杂诗***  

贫居慕作宦，作宦依然贫。回头更自笑，驰逐徒踆踆。秣陵古项国，风俗苦未淳。闾阎鲜生计，何以称抚循。对此孱弱区，相顾徒艰辛。谋生尚无术，安能求富民。厚实人所羡，清白守吾贞。笑彼苏季子，多金焉足珍。  

岩疆数十里，良楛各异族。地连颍与毫，犷悍习成俗。颇闻道旁言，谓我少严酷。抚心良自惭，十载负民牧。一邑如一家，痛痒关骨肉。如何治子弟，忍事日鞭扑。秋霜岂不威，未若春风燠。颓习讵难移，惜无仁者术。  

***盖钰***  

盖钰，字式如，一字玉山，蒲台人。道光壬午进士，官佛坪同知。有《奚囊草》。  

***游仙游寺***  

从游来胜地，古刹访遗踪。竹暑闻清磬，松凉纳远钟。崖花迎面发，涧草染衣浓。无限登高意，山深更几重。  

***何熙绩***  

何熙绩，字春民，灵石人。道光壬午进士，官肃宁知县。有《月波舫遗稿》。  

***拟琵琶亭怀古***  

一叶浔阳送客舟，荻花瑟瑟水悠悠。江州自有青衫恨，不听琵琶亦流泪。  

***裁衣曲***  

料量刀尺故迟迟，费煞停针不语时。欲觅平时宽窄样，恐郎愁减旧腰支。  

***赠苗仙露***  

君卿甘寂寞，长日闭门居。不入宰官室，谁知处士庐。案头君子甓，床上古人书。咫尺衡相望，何缘踪迹疏。  

***翟云升***  

翟云升，字舜堂，号文泉，掖县人。道光壬午进士，广西即用知县。有《五经岁遍斋诗稿》。  

***题屠芑堂狼山题藓图***  

平生癖嗜古，欧赵思继踵。遇石墨镌华，心为子函动。吾友推屠公，探奇贾余勇。侧闻有狼山，突兀海波涌。岭谷丛莽中，丰碑数十种。石花苔藓斑，蜗涎泥沙拥。模糊几经年，点画皆翳壅。著屐尽搜剔，籀篆窥汲冢。蓬莱五色云，三岛众仙影。辉映古碑文，天地开奇景。幻诗并绘图，垂之千秋永。我今幸获睹，兴复驰巃嵸。愿得一一手拓置巾箱，与我琳琅金同珍重。  

***和石农文别驾***  

十年冰雪冷官衙，师友相看鬓已华。投赠欣承常棣咏，催归转恨木犀花。离怀落寞三杯酒，世事苍茫七碗茶。尺素频遗同会面，不须饮泪听琵琶。  

## ●卷一百三十一

***徐大镛***  

徐大镛，字序东，号兰生，天津人。道光壬午举人，官杞县知县。有《见真吾斋集》。  

***月夜偕高寄泉访树君先生不遇***  

满地月明夜，携行高达夫。幽人不可即，顾影生踟蹰。霜鹤一声唳，寒梅花著芜。归来眠未稳，梦已到林逋。  

***寄和梅树君先生见怀原韵***  

吟到怀人句，怜才独有君。光阴残岭雪，心思乱山云。浪迹成何事，羁愁不可闻。北风吹断梦，离绪触缤纷。  

***病中遣兴作六言诗***  

水田十亩五亩，竹溪三湾两湾。猿鹤不能久待，问君何日买山。  

***见燕营巢感而有作***  

檐前紫燕双飞鸣，衔泥啄草经且营，自晨至午巢已成。燕燕成功何其速，千里关山聊讬足，瞻乌知是谁之屋。旧时栖息王谢堂，珠帘画栋春风香，喃喃絮语心悲伤。  

***短歌行***  

芙蓉泣露秋江空，杜鹃啼血枝枝红。空山落叶扫尘下，苍凉眼底皆蒿蓬。满堂美人美且都，琼筵旨酒无时无。屏间翡翠光如电，枕上鸳鸯梦不孤。回首故人多厚禄，剩有冤禽填海独。海天风露九秋高，一叶飘零听怒号。到此尘缘都解脱，还向琴书讨生活。石破成块坚不移，朱研作粉色难夺。  

***山居漫兴***  

山色空濛里，风寒古木号。云遮残岭断，石激怒泉高。到此心如寄，直教影亦韬。间居何所事，终日读《离骚》。  

久已名心淡，思归不自今。转因弃簪组，始得遂山林。风急秋碪碎，天阴戍鼓沈。轩愁眠不得，枕上自长吟。  

***放歌***  

唐衢痛哭清猿哀，孙登大笑山花开。至情流露出肺腑，一哭一笑真千古。世事悠悠良可嗔，常垂青白眼看人。人心不同如其面，可怜哭笑皆非真。君不见，羊志负眼泪，双双岂为贵妃坠。又不见，太傅读仪文，冷笑难逃国士刺。三代直道不可留，我今闭户谢交游。无端晚岁投荒壤，霜雪欺人半白头。白头不用伤迟暮，庐山真面独如故。  

***闭户***  

闭户少人到，相依有影随。卻愁惟醉好，多病与间宜。边迥秋来早，山高月上迟。一声长笛起，吹动故园思。  

***游仙曲***  

仙人所居在蓬岛，门前一色金明草。玲珑楼阁十二层，层层但见绿云绕。中有雪肤花貌人，手把芙蓉掩翠颦。玉女侍妆环晓镜，青童持帚扫香尘。银屏迤逦开双扇，传声将赴瑶池宴。排空五色驾云车，短尾青龙奔似电。九天謦咳落珠玑，偷看群仙笑语嬉。群仙齐唱春归曲，惊醒游人尚未归。《子夜》清歌歌且舞，天公亦解别离苦。溪头开尽白菊花，春浅春深寂无语。  

***秋日漫兴***  

频年偃蹇走荒山，老去谁知遇更慳。人以苦吟防早睡，天缘好懒与长间。凉生断角残钟里，秋在层峦叠嶂间。历尽风霜蓦回首，几行乡泪背人潸。  

秋风秋雨病相如，冷暖谁来问起居。作吏未餐一升饭，投荒补读五车书。已甘小谪成禅虱，剩有间情辨鲁鱼。白日昭昭何处去，空余团扇墨痕濡。  

***塞上曲***  

肠断龙堆马邑前，胡笳一曲最凄然。云横玉垒千盘岭，雪压雕鞍六月天。寄远窦家新织锦，投荒苏武久餐毡。逐臣放士知何限，青鬓来时白发还。  

汉碛秦城望欲迷，百年兴废草萋萋。风吹木落驼衔尾，沙拥桑乾马裂蹄。此日雄图归冀北，谁家清梦破辽西。清时绝壤皆耕种，无地喧阗著鼓鼙。  

***挽张船山太守***  

天遣蓬莱作谪居，陶山转世定非虚。英年射策科名早，中岁辞官宦兴疏。足迹几穷天下路，眼光不泥古人书。诗坛酒垒坚无敌，一气如云自卷舒。  

芸馆兰台阅艹春，常留乡梦在峨岷。官居清秘才原称，诗到空灵性最真。出领三山仍旧籍，归辞五马亦前因。神仙不惯风尘住，东海难回勇退身。  

出山泉似在山清，入世入多避世情。穷到昌黎文送鬼，痛深工部笔谈兵。万千著作传须福，五十年华梦太轻。料得西方千佛引，止余魂途锦官城。  

未遂担簦谒大贤，予生也晚恨无缘。艹年每苦思张绪，三绝真堪继郑虔。姜被自多春草得，和衣又许老梅传。不须伯道悲身后，身已千秋泽岂堙。  

***读白乐天览镜喜老诗欣然有作***  

行年六十四，衰羸已如此。心为境所役，多忧少欢喜。如木已成灰，焦劳伊胡底。忽读乐天诗，不觉恍然矣。硁硁小人哉，所见何其鄙。试观同气中，皆无逾我齿。地下已三人，生存仅半耳。更观同游辈，不必远为指。即以今年论，两作故人诔。春日亦吾亡，夏月虞卿死。年皆少于我，忽焉成新鬼。彼独胡为然，我又何所恃。略无灾害侵，岁岁筹增纪。所以白乐天，恬然安杖履。无恋亦无厌，知足乃知止。览镜自喜老，胸襟此何似。一编《长庆集》，吟玩日无已。可化褊急心，可悟盈虚理。始知我一生，亦既受帝祉。自问何德能，恐尚不称是。行将开七秩，未尝勤四体。不用守庚申，又免呼庚癸。虽无少傅尊，亦曾忝禄仕。虽无履道居，亦粗营宅第。乐天况无儿，我已有孙子。当喜不当叹，欢娱从此始。  

***锦屏山歌***  

叠翠苍苍密无缝，老龙气夺丹山凤。杏花橘柳无一株，万千松柏排岩洞。后凋但觉四时青，武后临轩始得名。七襄织出天孙锦，百宝装成云母屏。游人先自西麓上，香山寺宇何清爽。红阑干倚碧嵯峨，表里山河犹运掌。召伯留侯思叔祠，三祠各占一峰奇。巍然鼎峙白云里，蜡屐未登齿折矣。东峰绝顶洞宾楼，楼在老君堂上头。陶公洞又居其下，烟霞亭是仙游者。仙人踪，造化工，看来都在此山中。不然万千松柏灵气锺，何以前山后山无一丛。  

***过洛阳留别汪东初***  

三月春光信欲残，雨余犹怯晓来寒。轻装重整归原易，好友初逢别转难。伊阙林峦诗境远，香山烟雨画图宽。洛阳纸价从今贵，博得公卿刮目看。  

***老病***  

老去原非与病期，病来偏觉老堪欺。恐将损肺先停酒，怕欲呕心渐废诗。独醒最难销永夜，两餐已是减平时。衰躯应似霜前草，眠食分明报与知。  

***读香山送愁还闹处移老入间中句深有味乎其言因赋此诗***  

愁本生于闹，老须偿以间。不难移以入，所赖送之还。为此诗者其知道，我今读之恨不早。可以大欢喜，无地著烦恼。可作小神仙，有生博寿考。君不见市上红尘热于火，炙手焚身无处躲。山中白云懒欲眠，栖松巢鹤皆千年。  

***壬戌五月初三夜忽中风痺之疾香山所谓体<疒睘>目眩左足不支与有同病焉昔苻坚得习凿齿于汉南因其蹇疾裁堪半丁香山诗云汉上羸残号半人是也余年已七十可以称翁因自号半翁纪之以诗***  

半翁肢体已冥顽，诗酒间情未忍删。卅载心倾《长庆集》，谁知病亦学香山。  

当日饥驱走晋秦，半翁早岁即风尘。谁知一副幽燕骨，化作床头废弃身。  

四壁悬将新画本，纸窗竹屋尽烟云。半翁身在烟云里，镇日卧游宗少文。  

***和自解原韵***  

自学诗来五十载，久将白傅奉为师。一千年后怜同病，病里依然日咏诗。有句直须早倾吐，夕阳红影不多时。  

***九日作***  

忽忽又重阳，急景乃如许。清爽满城秋，无风亦无雨。犹忆八月中，水深没阶碍。靡日不淫霖，匝地无乾土。岂独辱泥涂，兼亦倾环堵。晴来近两日，篱菊花全吐。莫放晚节过，好把中秋补。煮酒复题糕，谋欢恣笑语。某寺及某墟，楼台心暗数。相约共登高，先期命俦侣。跛鳖足不支，伤禽徒自苦。向往岂无心，心雄趾难举。平地尚趑趄，陟级尤艰阻。暮齿病缠绵，摧颓固其所。笑谢众宾朋，逡巡仍独处。萧然斗室中，一身对二竖。  

***偶感***  

牡丹倾国色，幽兰众香祖。人间极品花，凡卉非其伍。我为长太息，位置不得所。牡丹蒙秽尘，幽兰插粪土。空负此美名，无人争快睹。天意茫茫不可窥，后先矛盾乃如许。既予之以色与香，胡又令其遭际苦。不受沈香亭北风，不沾空谷丛中雨。可怜憔悴过一生，不及群花随意吐。乃知秽尘粪土中，埋没英才不可数。吁嗟乎！此恨同今古。  

***李枝青***  

李枝青，字兰九，号芗园，别号西云，福安人。道光壬午举人，历官乍浦同知。有《西云诗钞》。  

***同李筠舫罗沁吾黄肖山游葛岭***  

直拟松颠叩寺扃，天梯九十二层经。僧披宿雾开精舍，人御罡风立画屏。湖影一痕浸城郭，江声三折下沧溟。依然伟观成终古，谁向山椒再筑亭。  

初阳台迥出烟霞，后乐园荒噪乱鸦。仙令飞升仍有冢，相公赐第竟无家。阁光蘸碧岩围竹，云气蒸香坞焙茶。剩有苏公遗刻否，重来石壁剔苔花。  

***四月三日初到临海县***  

乱峰飞舞下天台，勒住重峦百雉开。白鹤山冲云气起，金鳌涛拍海门来。越王土宇连天尽，徐福帆樯几日回。拟蹑括苍高绝处，青烟一点望蓬莱。  

前瞰灵江后枕屏，章安锁钥控东溟。楼台晴压蛮烟湿，城郭朝浮海气腥。潮上鱼虾罗市白，雨余筍蕨出林青。比邻吾土同风物，莫把华胥梦便醒。  

***观山秋眺***  

破晓秋光泼眼鲜，俯窥鳀壑立霞巅。轻烟一点扶桑岛，凉籁千山落木天。劫火才烧亭畔佛，引风还望海中仙。老僧遥指惊涛外，认得归来日本船。  

***张培金***  

张培金，字生洲，信阳人。道光壬午举人，官麻阳知县。有《望山诗钞》。  

***晓过东昌***  

破晓征车发，如龛坐未安。野平风力大，霜重月光寒。老树栖乌稳，危桥度马难。遥知花信好，春在五云端。  

***袁翼***  

袁翼，字穀廉，宝山人。道光壬午举人，官玉山知县。有《邃怀堂诗钞》。  

***吕城***  

阿蒙城址长蒿蓬，依旧江流日夜东。远岸楼台残月下，严更鼓角乱山中。爬沙大蟹时穿簖，扑火秋虫误打篷。叹息荆州人熟睡，白衣稚子竟英雄。  

***舟中立夏日示章宝笙同年***  

吹到炎风十里潭，岚光泼墨水拖蓝。乡音有客同吴下，春梦无声别岭南。茉莉香薰新苎袷，樱桃红入小筠篮。木鱼歌里渔郎饭，祭灶今朝饷麦蚕。  

***崖州寇莱公祠***  

独有乖崖老，能知天下才。六军孤注险，万里逐臣来。池上星犹陨，墙阴竹遍栽。庙中今报赛，蜡泪又成堆。  

***崔光笏***  

崔光笏，字正甫，号蕙田，庆云人。道光壬午举人，有《蕙田草》。  

***早行***  

野店无更鼓，乌啼夜欲阑。远钟催客起，斜月照人寒。树密知村近，沙平觉路宽。行行天欲曙，晓日出林端。  

***韩鼎元***  

韩鼎元，字象也，号草亭，掖县人。道光壬午举人。有《草亭诗稿》。  

***黄土坎***  

乱山合沓不容车，路入穷乡亦可嗟。于菟窥人浑似犬，羝羊分乳便名茶。风声凄楚禽啼树，野色荒凉草戴花。落日亭亭何处宿，危岩寂寞几人家。  

***朱世重***  

朱世重，字石亭，峨眉人。道光壬午举人，有《峨秀堂诗钞》。  

***荆门州***  

全荆门户仗荆门，荆水荆山向北奔。地削九州开半壁，天催一气到中原。十分人物三兵役，五里墩台几井村。客有雄心随道柳，丝丝缕缕绊游魂。  

***郑民鑫***  

郑民鑫，字荆南，临淄人。道光壬午举人。有《雪村诗草》。  

***村中晚晴***  

雨止云光散，风收岚气侵。断虹穿涧远，返照入林深。野巷鸣归犊，高枝噪暮禽。村居无别乐，好静守初心。  

***初秋偶成***  

荒凉馆舍夏初过，间倚松枝静养和。树果渐垂经雨重，庭花难数入秋多。佐餐时或烹葵菽，惮暑偏宜著绮罗。最是羲皇堪傲处，开窗一梦到南柯。  

***麟魁***  

麟魁，号梅谷，满洲旗人。道光丙戌进士，改庶吉士，授编修。官至兵部尚书、协办大学士，署陕甘总督。赠大学士，谥文端。有《梦花书屋诗钞》。  

***驿馆夜坐***  

驿馆挑镫秋夜深，思量旅况昔犹今。有书莫漫途中寄，得句何堪马上吟。半载消磨关塞日，一鞭掷碎使臣心。无情最是西来路，老我风尘白发侵。  

***黄爵滋***  

黄爵滋，字德成，号树斋，宜黄人。道光癸未进士，历官刑部侍郎，降员外郎。有《仙屏书屋集》。  

***晚登来鹤亭同郭韵堂***  

泸阳三百家，揽之不盈掌。炊烟眼前生，须臾变苍莽。危亭此登陟，高下一俯仰。不觉城市喧，但闻谿碓响。斜阳下山尽，明月向空上。牵裾不忍归，惆怅东君往。  

***登黄鹤楼***  

大江东去向黄州，黄鹤仙人此旧游。风色晓严犹禁渡，日华秋静独登楼。桃花祠外盈盈水，芳草洲前点点鸥。红树青山无限况，且揩醉眼破间愁。  

***百花洲***  

百花湖半百花明，花气冥冥湖气清。湖雨湖烟春涨漫，花开花落碧山横。蛛丝罥槛缠绵结，虹影回波曲折生。岁岁旧游攀折地，晓风杨柳最牵情。  

***观音岩***  

船溯浈阳之上游，峰奇石诡堆舵楼。观音潭水不可测，窟宅隐隐横蛟虬。嵯峨青壁一千丈，嵌空石腹深且幽。然犀径入百怪避，{穴叫}窱直欲穷冥搜。仰攀阑槛俯蹑磴，有似枯木缘猕猴。徘徊暗室乍若暝，豁然天地来双眸。向者经过曾不识，到此顽石争点头。铁瓮回穿户眼突，钟乳倒挂檐角钩。莲花石上老佛笑，摩荡元气为我舟。群山拱向俨合什，香烟一气凌女牛。胸中邱壑不■■，吁嗟籍药知吾不。  

***舟泊樟树镇***  

赣波浩荡注洪州，战迹荒凉古树秋。岭月带星沈戌堠，峡云飞雨入渔舟。市声乍散人烟外，镫影遥明野渡头。闻说鱼龙今退避，江乡禾稻可全收。  

***赠别余芝衫***  

秋风起庭树，凉蝉声愈繁。游子命车驾，催促返故山。故山何所事，莳尔三年兰。幽芳媚空谷，可佩亦可餐。持赠素心友，宝贵何可言。浮云我与尔，离合无定端。此别见何日，常恐彫朱颜。碧筒傥可掇，勿废盈觞欢。  

***送张亨甫之鄚州***  

去夏君出都，往视阿兄疾。送君西门外，马鸣酸不辍。北来已西风，南归又白雪。寒乌恋慈母，桓山翼已折。嗟君遇未通，出处无定辙。奔驰二万里，乃若旋一室。神物已暗惊，人言岂足恤。天公信厚君，迫使链诗骨。岂慕货殖贤，幸乞扁鹊术。惜无白发兄，为君作生日。  

***清流关***  

势压磨盘雄，天河俯瞰中。涧风秋咽角，岭月晓悬弓。虚堠人烟合，危桥驿骑通。香泉储万斛，欲问醉乡翁。  

***至德州怀徐东松暨卢魏二生***  

泸谿有二生，知我徐夫子。饥寒不暇顾，苦欲学诗史。夫子寄我书，八月章江涘。答君何迟迟，月冷鱼山水。文章出有神，光怪岂不伟。孰云草莽间，终老岩穴士。河流尚未冰，思君对鲜鲤。吾徒孰升沈，消息无寸纸。  

***神木歌***  

东府城空王气摧，万岁山前宫殿开。大木参天工失裁，无用为用神驱来。置之东门象出震，观者峨峨诧山峻。雷轰电裂百怪避，卧理坤维作雄镇。中空外廓如枯槎，剥落藓石嵌风沙。白昼茫茫苍海立，老龙睒矐灵蛟拏。君不见有明中叶貂珰煽，西山土木诛锄遍。又不见潢池兵燹肆毒痡，蜀山碧血明社墟。沧桑阅尽惟神木，回首苍凉泣马湖。  

***抚州行寄太守郭松崖前辈***  

羊城山宛宛，半插高空半。平远羊城水汤汤，其源清激流汪洋。墨龙池上龙飞翔，星辰照耀垂文昌。名贤典则首陆晏，名宦风流首谢王。石入晴雨天无定，金窟银峰地宝罄。水溯巴湘估客穷，山梯闽粤征夫病。黄山之山高高可种竹，黄水之水深深宜禾畴。乃有不耕之夫原上游，盗筍不足还盗牛。我生之初风尚古，岁时伏腊罗尊俎。昔日崇墉足穀家，今时飘泊无聊侣。临川之南龙骨渡，乃是逋逃渊薮处。为狐为鼠遑恤他，为虎为狼当奈何。父兄教不先，子弟率不谨，不见阿芙蓉，家家鬼结磷。士贫孰义学，民贫孰义仓，贫人挑盐富人食，官吏捉盐盐被攘。安得反浇俗，尽为农桑民。安得挽薄习，尽为弦诵人。我闻颜真卿，治陂灌田民利均。又闻秦起宗，俭约安静民化淳。公其迈古昔，与民为更新。爱民之吏公其举，贼民之吏公其甄。玉田氤氲灵谷芬，侧身南望歌神君。  

***秋雨叹寄海秋亨甫***  

秋雨飒沓凄五更，孤镫无焰树有声。百年之忧一息集，虚室疑有鬼神入。文章郁郁感我肠，世事冥冥幻转睫。四海知君意气大，汤生兀兀张生挫。非愚自笑北宫穷，有怀欲救翳桑饿。我有破屋如卢仝，秋深四壁愁雨风。杜陵怊怅万间厦，此愿恐付虚无中。汤生家澬阳，澬阳之水横披猖。张生来燕市，燕市米价亦腾起。无田可耕禄可养，白云高高怅南望。君乎与我同寂寥，黑头那得取卿相。西望翠微山，山中泉石何萧间。我有夙约竟孤负，终夜漫漫坐愁叹。张生三日游未回，汤生咫尺亦不来。眼中之人生我哀，昨者珠玉今黄埃。吁嗟万事乃如此，日月迁流枉悲唏。明朝秋霁堪登高，安得痛饱中山醪。  

***癸巳中秋次韵答陈润珊并示江南留京诸子***  

唳鹤一声来远皋，■人争不梦魂劳。已怜束缚非吾志，安得驰驱更尔曹。帝女河桥终寂寞，嫦娥月殿自清高。卻愁天末浮云蔽，冷雨催成点客袍。  

江南几辈昔知名，未必文章愧长卿。客去萧然琼岛梦，水流凄绝玉河声。匣中古剑疑龙化，衣上浮尘逐马生。颇似晨星三五点，因依北斗不胜情。  

太行秋色来天外，长啸江亭一倚栏。咫尺尚难招好友，逍遥何处揖仙官。挥戈漫见阳乌返，挟瑟空怜夜月弹。廪粟虚糜竟何似，瓣香惭愧爇诗坛。  

要从出处见真吾，澄澈冰心贮玉壸。朋友多情谁管鲍，师生无负即欧苏。观书镫下眼如月，待尔花时酒满觚。莫叹儒冠误秋鬓，他年勉力共鹏图。  

***不见***  

不见乡园又十年，白云红树意茫然。南华峰外斜阳路，谁看黄牛抱犊眠。  

***喜郭羽可至京***  

太息风尘老郭隗，夕阳瘦马又燕台。诗声疑挟黄河至，画意添将红药开。四海交游几兄弟，千秋事业一云雷。天心莽莽终难问，赖尔雄谭佐酒杯。  

***山西行送陈润珊并寄李榆村刺史***  

山右古陶唐之遗，我歌唐风郁以思。近者乃有伏牛之里舞羊涧，若燎旋扑嗟既靡。千载李韩不可作，幵州万族将谁讬，赖尔循良荀与郭。方今中外久一家，雁门日落无风沙。但使粟城穀山不告竭，何用秦壁赵垒相矜夸。陈生四载燕市客，论文与我共朝夕，秋风送尔春寒色。寒亦不足畏，热亦不足欣。此意孰相识，今有忻州李使君。若过尹铎祠前路，还讯薛云谷里春。  

***二月二十六日招叶筠潭前辈郭羽可艾至堂蒋子潇张亨甫朱晓山小集江亭***  

孤亭遥对翠微弯，向夕风狂坐掩关。冀北才多天下骏，江南春在梦中山。杏花浅白人初醉，柳叶深青燕未还。何处飞云齐引领，甘霖三日洗尘寰。  

***赵北口***  

十二桥头落月斜，老渔炊火傍芦花。鸬鹚瞥向波心起，衔得红鳞上钓槎。  

***长夏无事偶检十余年来师友翰墨得十卷装池之因成七律一首***  

如将海岳贮胸间，永昼披寻得静间。琴绝有时悲逝水，花开频想折春山。萧条风雨成离合，浩荡乾坤寄往还。最是关怀勤策我，不堪揽镜发将斑。  

***吉明***  

吉明，字晓帆，满洲旗人。道光癸未进士，历官内阁学士，降叶尔羌参赞大臣。有《学愈愚斋诗草》。  

***忠武庙前铁人歌***  

顽铁顽铁殊不屑，铸就奸臣受挫折。道旁来往无限人，只骂奸臣不骂铁。狱成三字天地悲，东窗秘语终教泄。吁嗟乎！千载而下长恶名，榜罪阶前跪霜雪。  

***雪后望西山***  

燕城西望尽峰峦，雪后山容更改观。玉树高擎破空碧，晶屏遥列逼人寒。光迎晓日浮岚湿，色混晴云擘絮残。此境虽非真面目，也能爽气豁眉端。  

***雷以諴***  

雷以諴，字春霆，号鹤皋，湖北咸宁人。道光癸未进士，由刑部主事历官光禄寺卿。有《雨香书屋诗钞》。  

***渡扬子江和黄树斋少司寇原韵***  

一镜波涵两点山，几番新涨浣孱颜。人行短笛渔歌里，春在垂杨暮霭间。落日犹怜飞鸟倦，疏钟惟报老僧间。南风傥得催归棹，第一泉甘饱酌还。  

***重经山海关寄黄树斋同年***  

逐队輶轩瞬十年，使车重度意怆然。楼头风景怀骚客，海内才名己谪仙。拓我胸襟歌楚调，思君面目梦庐巅。从今莫问嚣尘事，好趁间情学乐天。  

***池生春***  

池生春，号籥庭，楚雄人。道光癸未进士，改庶吉士，授编修，历官司业。  

***重游华亭寺***  

华亭深处已题名，今日登山屐更轻。石气成风吹海立，松声似雨杂潮生。泉通幽涧茶烟湿，云护深林鹤梦清。犹有元朝旧碑在，土花空映晚霞明。  

***汤鹏***  

汤鹏，字海秋，益阳人。道光癸未进士，历官户部郎中。有《海秋诗集》。  

***久不得家书***  

鲜鲜踯躅花，得得栗留声。膝前四儿女，竞作嬉春行。焉知我心深，忧愁不可名。瘦妻拭几席，罗列酒与蔬。有酒我不饮，有疏我不茹。达旦我不寝，绕屋百匝趋。我自离父母，悲欢同谁道。岁月日已深，衣裳日已槁。骨奇行路难，诗富黄金少。至哉我父母，黄金非所祷。  

谁谓江海深，不知涕泪多。谁谓长安乐，愁思当奈何。长安多贵游，骏马横经过。晨朝铜龙门，夕醉玉山阿。可怜湖湘子，十日九不起。问我何所忧，问我何所喜。昨夜梦娟娟，尺素剖红鲤。觉后乃微茫，怆悢殊未已。忧喜两循环，故故回我肠。我怀不可诉，独坐增徊徨。  

***喜雨***  

端居想气数，积久多繁忧。岁岁火云举，村村儿女啾。但闻井里空，不见禾黍稠。年荒议论杂，心微涕泗流。步出自西门，好雨从东畴。菜甲行可摘，稻花靡不抽。三辅多稼穑，此外吾无求。  

云兴何山头，雨归何涧底。焉知造化功，但见郊原美。蔼蔼黍稌兴，离离妇子喜。既欢耕者情，亦完仕者理。哀哉醉饱中，感召其有以。得雨且悲欢，观稼宜终始。往问力田翁，一雨宁足矣。  

***今夕行***  

今夕何夕秋风发，川水欲冰山见骨。老蝉啁啾著树乾，瘦蝶伶俜扑窗突。秋风于汝意云何，嗟我与汝本殊科。墙上之蒿不可倚，茎枯叶脱无回波。  

今夕何夕秋草凋，结根失所成蓬蒿。阶下决胆独颜色，庭前白菊孤丰标。青袍腐生呵护汝，无那秋风复秋雨。愿移太古阴崖巅，风雨不到长延伫。  

今夕何夕秋月白，河汉迢迢情脉脉。天上双星太缠绵，人间一剑独踯躅。身无羽翼凌天阊，投壸玉女难依傍。短飞龌龊勿复道，蟾蜍知我之心肠。  

***寄陈松心***  

神交未谋面，天远一思君。词赋无高第，江湖有白云。芰荷堪作壁，鸥鹭自为群。落落幽期处，人间闻不闻。  

***喜陈登之别驾到都***  

秋色满天地，君从何处来。风尘趋走日，淮海转输才。骥足空余子，燕山有旧杯。相逢心款款，离合两裴回。  

***赠张诗舲观察***  

四月南风发，飞腾见使君。剑吹关塞雾，衣杂海山云。输挽诚余事，峥嵘故不群。即看宣室召，天语豁殷勤。  

***闭门***  

不贪人事与侵寻，薄宦声名悄至今。一雨放春杨柳绿，百年如梦屋庐深。才能受谤有余福，诗不闭门无苦心。幽鸟幽花吾肺腑，市朝深处得山林。  

***南邻***  

莽莽天涯寄此身，风流来往侧乌巾。摊书跌宕云横几，挟句推敲月趁人。梨枣均匀儿女大，酒肴澹泊岁时新。天真烂漫知何似，杳杳桃源物外民。  

***访陈筠心***  

酒力如山百感平，非狂非圣一迂生。未成四十元为福，便说林泉似不情。埋照汝应师阮籍，啖名吾亦笑黄琼。短车破帽长安道，憔悴人间吏隐并。  

***过方稼轩故居***  

马上东风涕泗滂，酒酣拔剑忆王郎。一官潦倒存儒素，万卷飘零付夕阳。陋室苔痕悲剑履，元亭草色怨沧桑。不知黄鸟缘何事，飞绕阑干百啭长。  

***幽州九日***  

满把茱萸当采薇，天涯九日泪斜挥。登高怕见南飞雁，人自伤心雁自飞。  

***沈濂***  

沈濂，字景周，号莲溪，秀水人。道光癸未进士，由刑部主事历官江苏淮徐海道。有《莲溪吟稿》。  

***杂诗***  

黄雀常栖栖，卑居依四壁。朝飞去不远，日暮还归息。纷纭长儿子，饮噣聊自得。为我语黄雀，汝居何偪仄。曾不志千里，惭愧傅双翼。黄雀翩然起，屏营对以臆。造物赋形小，远举无气力。亦知乌有鹏，图南非我职。愿言终檐端，檐端信乐国。风云即无时，鹞子不我击。  

神仙行处有，亦不避尘喧。咄哉刘子骥，求之未有门。远近以地别，静躁由中存。藐余视天地，肫然犹黄轩。禾黍熟井井，鸡犬欢村村。室有琴可弦，厨中酒可尊。渊明傥复作，何地非桃源。  

***复与弟饱因忆少时文酒之乐今褚菘塍国录吴和村二尹吴思亭别驾浦又垞明府胡仁圃孝廉徂谢久矣感而有作***  

刘伶嗜酒颂酒德，此中真意犹未识。荷锸青山随处埋，如何不葬陶家侧。吾曹剧饱自天性，少喜酣呼老犹盛。糟邱曲垒纵酒兵，潜虬玉柱喧觞政。古人乐酒开芳宴，无故兴嗟几相见。欢娱痛醉极淋漓，感慨悲歌多眷恋。蜡花摇摇夜迢迢，此时侑坐非管箫。长吟击节殊错落，短发顾影霜飘萧。杯行到手莫停手，少壮交游今在否。墓门乔木半苍烟，昔年跌宕同文酒。酒酣意气皆千古，春梦无痕渺何许。眼前有酒不自釂，后世谁浇赵州土。  

***钱味根明府移居***  

吾爱钱郎早解簪，如鱼归壑鸟还林。香炉稳送通明宅，纸阁微闻白傅吟。昼读书多宵梦古，幼交朋密老谈深。结邻笑我空留约，未遂云山一片心。  

***处处***  

处处征鼙老自嗟，漫随年少对韶华。鳜鱼流水桃花活，燕子春风柳絮斜。藉草壸觞皆上客，画船箫鼓又谁家。太平乐事何曾欠，瘦策宽鞋步软沙。  

***残更***  

感旧怀人百忧萦，梦回酒醒坐残更。窗纱月落镫油暗，惯听晨鸦第一声。  

***徐盛持***  

徐盛持，字梦笙，奉新人。道光癸未进士，历官龙州同知。有《寸草轩诗存》。  

***九日偕龚沤舸郭小岩门人范生问庭萧生含素唐生云溪王生清如游青原山登高席间分韵得来字次山谷韵***  

平生抱山癖，人事撄氛埃。名山多负负，到处空复回。登高访青原，盘纡白云隈。冈峦互扃钥，深入豁然开。巍巍净居寺，殿阁森良材。佛家亦兴废，今昔良可哀。蹑屐遍探幽，言寻山水涯。嵚崎磊落石，飞云绝梯阶。亭台半倾圮，结构无文榱。泠泠曲磵泉，清不受尘埋。听泉待月桥，道心生秭垓。天工胜人为，此理讵疑猜。我闻王姚江，讲学辨根荄。聚徒居此山，岁举春秋杯。书声振林谷，相得遗形骸。千载杳难期，五贤祠山摧。吾道竟何如，后学谁追陪。讲堂不可再，俗僧徒掀豗。吊古感苍茫，犭员鸟声清哇。人杰地乃传，我今七贤偕。重阳无风雨，欢携酒榼来。扪萝意延伫，日暮舆夫催。何时买山隐，归路重徘徊。  

***螺墩偕同人宴集***  

重向螺墩载酒过，桃花人面复如何。琵琶声咽潇潇雨，环珮魂消瑟瑟波。天亦有情容客到，人能无恨得春多。逢场作戏寻常事，肯为簪缨易薜萝。  

几度看花泛画船，三村毕竟负花缘。旧时桃李犹能笑，此会裙钗亦是仙。山色微开新雨后，波光缓趁晚风前。城楼鼓角声声彻，回首江城起暮烟。  

***朱蔚***  

朱蔚，字子蓝，海宁人。道光乙酉举人，官工部主事。有《盟兰山馆遗稿》。  

***春寒曲***  

莺声流入锁窗里，唤醒香魂慵未起。几度东风作峭寒，梨花如雪春如水。屏山曲曲昼愔愔，冷淡韶光转不禁。杨柳万条披弱絮，海棠一树罥轻阴。炉烟袅字垂珠箔，美人旧住三层阁。晓妆试罢著春衫，犹怯银泥裁太薄。经年远别隔天涯，离愁如影常相随。不堪榾柮煨残夜，浅梦重帘织雨丝。  

***孔宪彝***  

孔宪彝，字叙仲，号绣山，一号韩斋，曲阜人。道光乙酉举人，官内阁中书。有《对岳楼诗录》。  

***王秋垞子梅携酒见过同酌黄叶堆中***  

黄叶忽摇落，秋风搴碧帷。青天月初上，照我举杯时。清景此相惜，高歌应不辞。明朝庭树下，还约酒盈卮。  

***闱中与张亨父同号舍喜赠***  

尽日望不至，相逢此最奇。几人争问讯，怪尔竟来迟。海内诗名盛，贫中病骨支。城南天尺五，好醉晚春时。  

***戏简汤海秋***  

浮丘先生诗中仙，锦囊万首人争传。兴酣落笔一万字，长河倒泻惊奔泉。闭门忽复厌高咏，一百五日无新篇。立言奋起诸子陵，天人物理留真诠。挂名君家诗集里，三年怀袖心拳拳。小册乞题遍海内，青莲诗意谁为传。得君奇句写狂熊，声价十倍应无前。短札索诗手相报，许我破戒吟苍烟。是时新雨始澄霁，夕阳红上西山巅。拓窗高阁砚含润，诗情定与花争妍。愿君吟成为亲写，腕底倔彊盘蛟蜒。焚香扫地且相待，一披词翰驱尘缘。  

***张小圃学使以重刊秀野堂本韩诗见贻赋谢***  

平生尊韩公，梦寐每若见。学诗名吾斋，古来宝李汉。侧想秀野堂，苦心事摩研。精本世罕求，日久或漫漶。嘉惠重开雕，朱墨何璀璨。流传贵有人，欣复归使院。我登文海堂，获此剧欢忭。篷窗日吟诵，客路消午倦。窃谓公文章，流派实淹贯。光焰万丈长，已导欧苏先。寻源共追溯，乌能得涯岸。性情得所近，学焉志吾愿。拜嘉多余珍，此惠实所冠。  

***张诗舲方伯以伏波铜鼓送焦山寺中作诗纪事依韵和之***  

宝气夜上贯东斗，蛟龙拜舞江声吼。无人知是铜鼓来，但讶虹光满户牖。此鼓流传自峤南，伏波将军手亲叩。斑斓古色青且苍，神物犹存千载后。张公得之桂岭西，万里携归达江口。草堂藏弆多吉金，独此神奇宝永久。兴至摩挲日千百，诗成落笔驱蛟虬。忽思位置焦山巅，迳买扁舟载之走。雁堂有鼎属定陶，诸葛鼓左此在右。昔染蛮云瘴雨寒，今依佛火禅镫黝。词坛歌咏诗人豪，寺门镇压老僧守。千秋雅举传名山，真州延安同不朽。  

***赠包慎伯明府***  

材大难为用，垂垂七十年。此怀自饥渴，余论总流传。入品书真圣，多情句欲仙。白门游已倦，高卧对江天。  

***黄文琛***  

黄文琛，字海华，晚号瓮叟，汉阳人。道光乙酉举人，历官湖南候补知府。有《思贻堂》、《玩云室诸集》。  

***凉夜检理旧书感赋***  

少时不愿轻去乡，读书愿罄家所藏。间从邻好乞善本，手钞夜阑镫烛光。亦知力索乏真味，不解癖嗜长忽忙。丹黄纷藉染十指，签帙散乱堆满床。乙科误人再奔走，浮云改变家业荒。饥来驱我苦无暇，安能捆载随轻装。远函复报遭水厄，败垣毁室同悲伤。阳侯岂其爱文字，如此豪夺真猖狂。河北归来迫冬尽，蒸暴镇压收流亡。频年浮踪今暂息，十仅其一充行囊。今夕何夕幸无扰，检书未竟心彷徨。旧墨过眼了不识，惊回断梦春茫茫。人生诵读亦有命，何殊金紫登朝行。百不如人恃有此，叠经催折成老苍。素缣欲动林风静，净风横斜窗月凉。呼名肃拜酹杯酒，长思鉴我非相忘。  

***清明***  

淡淡湖风弄雨丝，纸灰飞上绿杨枝。三年不过归元寺，肠断清明上冢时。  

***伤歌行***  

朱门日出锁未开，内批已遣金吾来。驱逐妇女出门走，惊妆欲竟频相催。屋屋检视谁复问，大索十日收赀财。膏田连栋不可算，吴绫蜀锦纷成堆。深藏宝赂发光怪，海物充积高崔巍。以车曳载入内府，街头杂沓奔如雷。宾客逃避家僮散，相公始自炎州回。番禺珠翠果何有，愁肠轸转心寒灰。小侯寄食长不饱，妖姬掩袖啼红腮。梦中旌纛犹在眼，锒铛夜半声喧豗。中朝达官忍弃我，风檐惨淡私徘徊。浮云变幻亦常事，如此颠折非人灾。门前一雨生莓苔，亲戚嗟叹行人咍。不记手抉大河水，鱼龙镵嚼天为哀。  

***九月同琉球郑生赴通州作***  

西风送铃驮，初日浮古尘。王事莫敢息，于役偕远人。海藩被恩信，济济来成均。私怀屡得请，不愧观国宾。黄花酒已熟，吹帽值佳辰。程期限公牒，仆隶嚬且呻。安知余蓄念，疮痍轸边垠。三载警烽檄，犬羊昧尊亲。嘉尔笃忠孝，历险归我仁。附枝无曲木，同辙非异轮。汉德优既渥，景命终古新。永永为外捍，不在输奇珍。学省延国胄，所期化益淳。凛然效一职，去矣无苦辛。  

***拟赠晋江御史陈公***  

皇帝二十有三祀，岁在癸卯月建已。万人一口呼太平，欢动朝廷真御史。御史献言职所司，以言得罪焉敢知。伤威纵敌愤所切，高位可复贪牖尸。一封朝奏天子圣，贵人惨懔惊名姓。我皇大度古来无，特蒙襃许更成命。爱公宿学慕公久，心倾此事尤頫首。公昔释褐岁壬辰，九重忧旱求直臣。謇辞论列刘给谏，先贤后哲同超伦。眼中再见朱云人，延英但少张将军。魏公妩媚作何语，沈沈温室不可闻。公身决为当世用，公文岂独吾曹诵。更须湔剔谋本根，廓清六合安鸾凤。  

***送福同年复宰关中***  

君居巷南我巷北，三年不识思颜色。古槐花寺始逢君，快然所见溢所闻。座中无限青云客，与我并坐情相亲。叹息鲁国一杯水，大鱼泼刺赤其尾。三揖一辞了无难，古来贤者类如此。烟鸿哀叫秦云秋，桑柏彫悴使人愁。天了临轩简良宰，严程赴陇不我留。曾迟别速伤如何，感君执袂情独多。我怀径敢向君告，莫以前非悔年少。好风吹送来晚歌，我为苍生向西笑。  

***复至德山***  

日日来看江上山，居人笑说使君顽。使君无事且乐此，尚恨尔来腰脚孱。东华旅食逾十载，缁尘滚滚人如海。乡梦迷离意常醒，扪胸邱壑依然在。此邦水与山俱清，我未来时熟其名。故交四方不可合，江云岭月知我情。  

***舟过德山为留半日***  

今日何日饱看山，山色落我船窗间。定知山灵独笑我，间官何事身不间。舟子催促莫久住，此间未是收帆处。凉波叠碧天已风，沙禽突破秋烟去。  

***白马渡***  

哀猿暝啼江上山，山雨滴绿绿满船。六月单衫坐篷底，细数雪鹭冲凉烟。溪回柁转更清绝，谁构亭子山之颠。衰俗踵事好奇诡，曾见几人升青天。桃花不开石门闭，杉筠长大藤钩连。琐窗朱阁梦何所，书生浪赋秋月圆。吁嗟在昔减州税，追留白马真能贤。岁久无复记遗爱，荒唐此地夸神仙。好风吹送不得住，我亦有累难息肩。芒鞋布袜定何日，到处自办游山钱。  

***发德山***  

割麦天气江流潢，沙滩渐没五尺强。鼓师弄手百夫唱，竹索倒拽船低昂。回头看山在林杪，孤峰一角浮图小。画旗飘扬风转脚，羡煞估帆去如鸟。朝天路远六千余，堂堂岁月间扫除。遥与山灵结后约，再来颜鬓知何知。  

***枇杷***  

故人惠我黄金刃，骈蒂森梢堆满盘。可喜荒郡亦有此，肺枯甘沁灵浆寒。建业蜡兄名最久，山南旧事依然否。饱啖佳果转生悲，扬州旧梦黯回首。画船箫鼓高戛云，娇喉唤卖风吹薰。连江战垒人骨白，明月不知今几分。  

***下滩***  

溪神试我老胆勇，夜召风雨故惊悚。岩垂壑沸豪秋湍，地机腾激晴雷汹。船头半没船尾高，人与伏鳞共飞踊。溅衣及屦自安坐，一木摆拨群力捧。篙工脱险乃大笑，窃臆使君得毋恐。岂知倔强性所成，莫以危疑震衰冗。惯看世熊等鸱吓，嫉邪未敢悔前踵。绿潭箭下平如席，搜奇早已诗肩耸。  

***抵武昌***  

朝发簰洲头，暮泊鲇鱼口。江山不复识，牢落戎马后。故乡昔殷富，狂寇屡芟蹂。焚杀一何惨，兵气尚缠纠。警熛自东来，彩鹢壮屯守。荒忽几疆吏，丧地某至某。泄泄今七年，未涤豺狼薮。酸涕强西眺，此心更何有。敝庐荡无存，亲旧睽离久。烟火自葱郁，新屋十八九。余息骤难苏，疲俗终安否。残妖决可扫，顾影念衰朽。从来据机轴，是赖活人手。制胜非有他，临事毋一苟。乱霞明高堞，秋色澹霜柳。对此风物殊，怆然低白首。  

***余正酉***  

余正酉，字秋门，历城人。道光乙酉举人，官平陆知县。有《秋门诗钞》。  

***送友人赴粤***  

此去投谁是，饥驱路几千。昼昏梅子雨，秋老荔奴天。八口愁生计，孤帆入瘴烟。明湖春柳色，相待忆年年。  

***题柳田郊居***  

结茅依近郭，高卧对南山。竹院无人到，松亭有鹤还。蓬蒿三径合，风雨一庐间。案上新诗稿，重看每自删。  

***朱骏声***  

朱骏声，字丰芑，号允倩，元和人。道光乙酉举人，官扬州地教谕。有《传经室诗存》。  

***龙井***  

毒龙何年来，潜此深渊中。虚崖喷流雪，惊湍写长风。下插石峍崒。白云有时飞，恰挂岩边松。我心随白云，舒卷无始终。  

***客中七夕***  

辛苦驱铃驮，长亭复短亭。去家经两月，入夜看双星。积雨汶流白，浮云泰岱青。客衣谁远寄，预戒早霜零。  

***凤皇山吊宋故宫***  

回首昆明已劫灰，湖山终古夕阳开。但教师捣黄龙去，那有江横白雁来。宝气尽随妖雾散，风声犹送晚潮回。汴京宫阙同禾黍，南渡君臣尽可哀。  

***蜀镜词***  

蟾蜍蚀尽瑶台月，对舞时闻凤鸾泣。可惜青青一片铜，不见当时好颜色。三十二字伊谁铭，背蟠细纽鱼螺纹。祇可涵来绮窗影，莫教飞入天雄军。芳林园里歌声改，花柳于今竟安要。只有明珠出匣中，黄昏仍下山精拜。我欲摩挲一问之，伤心杜宇夜深啼。千年金镜照家国，可照当眉写翠时。  

***记钱武肃王水府告文银简***  

顺治纪元吴大旱，太湖龟坼湖底见。杷沙银简蟠龙螭，长六寸许广半之。其质权衡二十两，镌字毫釐曾不爽。一百七十有九文，硬黄可拓于今存。文言大道弟子天下都元帅，吴越国王时年七十又七岁。二月十六日诞生，统制山河时康平。苍昊降祐神垂恩，特修龙简恭醮陈。乞镠四时履历遐寿龄，眼目光明无疾疢。家国兴隆子孙盛，志祈玄祝相投诚。太湖水府当沈璧，告文传自金龙驿。苏州吴县洞庭乡，东皋之里神昭彰。末以宝正三年岁戊子，三月二十六日壬申纪。此拓藏诸谦六君，秀水杨氏名大炘。吾家世世居吴门，亟书崖略识旧闻。  

***醉时歌***  

人生百岁亦草草，安得黄金链丹早。闭门兀兀空著书，不饮那知酒杯好。昔有刘伯伦，死便埋我全其真。后来谁续《酒德颂》，我识世间无酒人。春风二月开桃花，绯绯一树蒸红霞。芝田种秫酿新熟，高兴肯让麻姑家。醉后看天大如斗，左手击鲜，右手击缶。行乐安能千万年，倏忽浮云变苍狗。我悲东园公，山人劝酒依青松。一朝为汉出山去，功成胡不归山中。我爱李青莲，长安市上白日眠。《清平乐》章带醉赋，归来捉月沧海边。古人已往今人来，天地自筑糟丘台。不能读破书万卷，何当鲸饮倾千杯。吁嗟乎！人间日月车轮驰，蓬莱仙人不可知。酒星堕地酒泉竭，丹砂亦有驻颜时。  

***黎恺***  

黎恺，字子元，遵义人。道乐乙酉举人，官开州训导。有《近溪山房诗钞》。  

***山斋夏夜***  

孤吟竟何待，坐久衣袂凉。不觉月华堕，但闻风露香。残萤度高树，宿鸟栖丛篁。吾生本淡泊，触景兴弥长。  

***管同***  

管同，字异之，上元人。道乐乙酉举人。有《因寄轩诗集》。  

***题汪孟慈礼堂授经图***  

儒林有丈人，学究天人奥。通眉举明经，遽赴玉楼召。于时询童乌，芳龄始逾悼。客来执诗问，瑟僴了义妙。文人厄九命，后嗣终食报。宦达何足言，持身等圭瑁。绣衣争国论，彩笔述庭诰。鲤庭旧闻存，伊今洵克效。嗟子废《蓼莪》，哀思正周调。寸草腐无称，辜负春晖照。承君犹不弃，示我图中貌。努力振家声，相期在忠孝。  

***张琚***  

张琚，字子佩，黔西人。道光乙酉副贡，官开泰教论。  

***十柏山房燕集用吴澈翁游东山韵呈姚伯山太守***  

毵毵十柏拥苍屏，欹枕幽香入梦醒。禁体成诗浮大白，余情调鹤坐深青。为耽野趣频邀月，况有新篇继聚星。暂挽高轩还小住，画图拟作醉翁亭。  

## ●卷一百三十二

***胡兴仁***  

胡兴仁，字恕堂，保靖人。道光乙酉拔贡，官至浙江巡抚。有《补拙轩小草》。  

***次蝯叟留菊元韵***  

严霜白于水，节候已逾秋。惟有庭下菊，叶老枝仍遒。或言骨太傲，姿熊少温柔。岂知鼓泽令，澹荡与同流。五斗腰不折，古书自校仇。南山对纸笔，素心谁共抽。或访五柳宅，巾车本无辀。清风不觉寒，特为晚节留。飒飒万木落，菀枯难自由。君真安淡泊，气味孰能俦。  

苍苍孤松外，更有一林竹。徘徊松竹间，数子皆耆宿。老圃且共娱，清霜忽忘肃。正喜餐黄英，有客来不速。坐客静相对，狂谈惟我独。城东晚香叟，新诗示一轴。为报岭头梅，驿使已相属。我欲祷苍苍，留此东篱菊。但得傲霜枝，常伴破茅屋。何须白衣至，醇醪吾自足。  

***黄富民***  

黄富民，字小曲，当涂人。道光乙酉拔贡，官礼部郎中。有遗集。  

***送秋***  

忙过西风又一场，水边但见苇葭黄。零丁瘦蓼无多紫，留住秋容在夕阳。  

***偶成***  

食罢都无一事营，间中物理验枯荣。花枝失溉医难活，瓜瓣间抛落旋生。艳世文章易凋谢，粗材子弟便公卿。衰翁少见还多怪，砌草墙苔半不名。  

***朱棆***  

朱棆，字条生，吴县人。道光乙酉拔贡，官工部主事。有《万卷书屋诗》。  

***胭脂井***  

望仙楼阁认模糊，尚有脂痕并畔污。玉虎春寒惊晓梦，铜驼秋老泣平芜。笺裁碧月怀江令，曲度红牙忆佛奴。试向石栏间徒倚，几行疏柳乱啼乌。  

***邹县道中喜晴***  

峄山青未了，迢递接孤城。古木崇祠暗，斜阳断碣明。雪消知土活，风细喜尘轻。去去征人迹，鞭丝大道横。  

***过赵北口十二连桥作***  

烟雨横塘短棹行，红栏宛转界鸥汀。分明此是家乡景，只少楞枷一角青。  

***龚润森***  

龚润森，字木民，监利人。道光乙酉拔贡，官江宁同知。有《大螺山人集》。  

***寄怀宁海王香坪明经***  

语溪春酒别同袍，三载相思首重搔。江汉水趋吴地远，东南云阻越山高。重来感事凋双鬓，何处逢君醉浊醪。闻道传经多胜概，未妨垂白卧蓬蒿。  

***查人渶***  

查人渶，字清华，海宁人。道光乙酉拔贡，官林县知县。有《知畏斋诗稿》。  

***秋日同家兰舫叔游菩提山用今雨联吟韵***  

秋阴深处阁钟声，幽径人来鸟解迎。书访古台荒草合，珠明小沼夕阳晴。多红树新添醉，如此青山好隐名。游倦欲投萧寺宿，白云留我坐三更。  

***萧鸿吉***  

萧鸿吉，字仪可，号韵镵，三台人。道光乙酉拔贡，官雅安教谕。有《枞塘诗草》。  

***西湖杂兴***  

山气蹙于水，水气浓于山。二气浮空濛，朝光生其间。峨峨初阳台，冥冥青苍天。太虚舒妙丽，映合成澄鲜。可娱不可即，湘帘凝晓烟。  

一曲一规模，屈折随所肖。谓此幽崛胜，彼又活脱妙。快意欣前瞻，赏心萦后眺。结构虽人工，出奇实天造。愿讬湖上居，几生修得到。  

天风吹海涛，晴籁生林表。送我蹑云磴，高空极天杪。气敛不敢肆，俯首瞰飞鸟。江帆片叶微，越山一螺小。目送西南云，乡心几萦绕。  

***孟津雨望***  

河朔春悯旱，生机郁草木。麦苗不盖地，蓬块纷满目。今晨渡孟津，微雨洒河曲。一色含新姿，风穗净摇绿。  

***崖城***  

气寒风懔烈，山狭石纵横。路逆磵溪上，人冲云雾行。卖浆稀食店，喝马噤歌声。艰苦浑难忘，挑镫记驿程。  

***孙运锦***  

孙云锦，字心仿，号绣田，铜山人。道光乙酉拔贡，举孝廉方正。有《与我周旋斋诗集》。  

***歧路行***  

忧来不能食，酒酣拔剑长太息。男儿志四方，安能俯首老逢掖。枥头骏马识雄心，骄嘶怒齧黄金勒。荒荒策马驱平芜，平芜旁午多歧涂。李白大笑杨朱哭，世人扰攘谁良图。君不见，将军第，丞相府，门前高车散风雨，眼中谁是孔文举。  

***溯黄风逆行迟至众兴就陆***  

陆行苦尘劳，舟行欣利涉。罢鼓清淮棹，重理浊河楫。河流本湍急，石尤更肆烈。牵船上沙觜，十步九蹉跌。得尺与得寸，力竭皮肤裂。篙缆用俱穷，河水亦呜咽。前夕系船树，回望影未灭。日日坐河干，兀兀突愁绝。卻见下水船，布帆张两叶。舟人杂坐卧，过眼飞电掣。盈盈一水间，苦乐仙凡别。取道自违宜，慎始愧明哲。行当策蹇去，甚毋伤驽劣。  

***题傅青主为阎古古画松***  

呜呼凤陵，四十万树悲一炬，冬青枝冷啼秋雨。一木难支大厦倾，三蘖空伤奈何计。列朝培植三百年，故力百木余苍烟。伊谁放笔为直幹，讬根无地其天全。半死半生僵复起，真气郁勃犹满纸。天荒地老不受大夫封，祇疑清风谡谡清入耳，空同泗水想高轨。  

***登放鹤亭同似荀***  

亭前双屐云俱飞，亭下孤城山四围。近岫渐低远岫出，杏花净尽桃花稀。荒荒斜日下林角，习习好风吹客衣。间绕颓垣读断碣，古人如作吾谁归。  

***陈宗起***  

陈宗起，字敬庭，号叔度，丹徒人。道光乙酉拔贡。有《养志居仅存稿》。  

***独居***  

贫约性所安，索居独难耐。舍业起踟蹰，何处觅良会。庭桂冬森森，高可出檐外。黄梅正发花，疏拙别有熊。欣然与盘桓，游兴忽中怠。乃知林栖者，种树有深赖。  

***出郭***  

出郭见牧童，牵牛下冈去。缓步如不前，逢人语絮絮。牛饥思美草，且置不遑顾。语罢复间间，余情向何处。予故无心者，悠然与之遇。恐有尘劳人，因兹百感聚。  

***邓承宗***  

邓承宗，字孝旃，江陵人。道光乙酉拔贡。有《藻香馆诗钞》。  

***访音图为沈丹谷作***  

山月洗微白，山风吹梦醒。偶忆山中人，杖策耽幽寻。云影时左右，禽鸟鸣好音。回头问僮仆，囊中有古琴。触手辄成响，不弹谁为听。昨从海上来，天风吹泠泠。波涛出复没，合沓难为名。归时一偃卧，万感俱冥冥。栖神太古间，天气横空青。出门忽大笑，四顾无所亲。行行昧远近，但闻松涛声。始知成连去，今古惜此人。  

***都门秋日偕查少泉刘稚筠史仲和单地山城南看花作***  

独处忽不怿，脂车城南行。白云树上流，摇曳作水声。草色凄以绿，好鸟相和鸣。修途无近远，仿佛若已经。一寺出深坞，林木何其清。老僧道心薄，尘外多逢迎。残叶过别院，幽花明乍晴。花香无定处，风过随衣生。去去复徘徊，暮霭悬高城。  

***秋日访友人不遇***  

寒山几点入云碧，漠漠亭皋远烟色。幽径云深少人行，蟋蟀怨秋声凄恻。秋夜携筇踏云来，竹床石砌生青苔。中有高人结茅住，落叶无声门不开。童子隔篱谢客语，蓬蒿满径谁宾主。明月多情解送还，秋阴一片落烟渚。  

***河南道中***  

鞍马风尘苦，关河岁序深。远钟出烟寺，残月堕枫林。人倚孤筇健，松围众壑阴。旅怀消不得，日日短长吟。  

***荆州***  

醉踏高城散早暾，城头吹角重兵屯。云连橘柚秋光净，江转夔巫雨气昏。豚犬岂能成霸业，芷兰终自误王孙。时清莫作登楼感，故国他乡总断魂。  

***李于潢***  

李于潢，字子沆，号李村，宝丰人。道光乙酉拔贡。有《方雅堂诗集》。  

***石城桥***  

野树绿连屋，群山青到城。沙明双鹭立，天远一帆轻。日气含云气，雷声入浪声。村童知欲雨，荷叶盖头行。  

***柳园驿***  

此日登车始，长途路杳漫。云添鸦背重，云裹马蹄寒。古戍藏髡柳，危桥泻急湍。望中茅店近，镫火出檐端。  

***渡江***  

鱼龙寂寞大江空，万里帆樯落眼中。北固夕烟连海白，南徐晓日彻天红。多情山色留秦辇，无赖潮头打宋宫。携取金尊登绝顶，妙高台上吊群雄。  

***赵一德***  

赵一德，字小尹，号莘农，南阳人。道光乙酉拔贡。  

***扳倒井***  

君不见滹沱河中水不冰，一夕严寒冻合成。又不见营头星堕夜不明，坏云如山压贼营。帝王有真百灵顺，醴泉涌出更相印。昆阳南去大道边，井泉流出水涓涓。白水真人曾饮此，麦饭芜亭一例传。麦饭芜亭不可见，井畔巍峨犹有殿。入门肃拜吊斜阳，兴衰屡感沧桑变。东洛宫阙久成尘，铜驼陌上野草春。空余古井溶溶水，千秋留济往来人。  

***冉瑞岱***  

冉瑞岱，字石云，酉阳人。道光乙酉拔贡。  

***夜泛桃源***  

一棹桃花水，通宵泛未停。风声帆咽饱，喀梦橹摇醒。村犬嗥残月，江鱼戏落星。推篷延晓色，恰对数峰青。  

***磁州道中***  

城郭绿杨西，绕城莺乱啼。红桥官路阔，白石女墙低。帘影媚花坞，箫声围柳隄。更看田水满，一色早秧齐。  

***杨怀清***  

杨怀清，字同亭，瓮安人。道光乙酉拔贡。有《同亭诗草》。  

***岩脚寺***  

北寻岩脚寺，山户竹西开。鹤出随云去，僧归共月来。题诗聊坐石，把酒忽登台。为约春风至，携朋看老梅。  

***高车阁上***  

独从秋色里，走马上高台。山势连云起，江声抱雨来。昔闻王粲赋，今乏贾生才。翘首看黄鹄，何劳燕雀猜。  

***柏葰***  

柏葰，原名松葰，字静涛，蒙古旗人。道光丙戌进士，官至文渊阁大学士。有《薜菻吟馆诗钞》。  

***朔平府别张椒云同年***  

兰交喜晤五原间，春暮归来月又弯。使溯张骞穷九塞，政推魏尚泽三关。主人漫拟歌洒待，游子应如倦鸟还。别后与君同怅望，朔云燕树万重山。  

***摄山最高峰***  

石磴层层路几盘，天风高接碧云寒。长江狭甚锺山小，人在最高峰上看。  

***晨夕***  

晨夕谁从论素心，闭门摇膝且长吟。六经零落余班马，五岳游行负向禽。旧雨不来虚客席，冬官无事点朝簪。海鸥汀鹭皆俦侣，且自浇园学汉阴。  

***值班纪事***  

几度暄和几度凉，乱山高下又斜阳。我如开宝间鹦母鸟*>，日向峰头哭上皇。  

***黄琮***  

黄琮，字象坤，号矩卿，昆明人。道光丙戌进士，改庶吉士，授编修，官至兵部侍郎。殉难，谥文洁。有《知蔬味斋诗钞》。  

***自黄牛堡抵草凉驿***  

置身青云顶，举步凌峥嵘。木脱棱角出，路断略彴横。架木半欲颓，动摇轰有声。手攫藤枝软，足踏松根轻。回风入绝涧，琴筑相和鸣。岭猿下取饮，见人卻数惊。默念垂堂戒，忧来纷填膺。到驿聊取適，未敢询去程。  

***观音碥***  

入栈苦厌山，兹碥更椒诡。根蟠地络深，势逼天阙咫。削成无寸肤，壁立斗奇伟。落落若棋布，叠叠肖丸累。节节蚩尤骨，歧歧巨灵指。悬出突监脑，矗立不受趾。岖嵚泻瀑泉，奔腾入涧水。飞雪洒山椒，震雷殷地底。然犀不敢照，夔蝄恐惊起。鞭影已入云，喧声犹在耳。参错瞻前峰，万仞复碨礌。  

***溯沔水西上即事作***  

乱山行不尽，脉络互联属。初遇喜奇峭，稍习厌荦■。凌晨问去程，西溯沔水曲。寒流净匹练，泄泉铿碎玉。独鹭破烟青，孤帆饱川绿。萧萧栟榈中，历落几家屋。半扉翳芦花，破网挂疏木。时见溪边人，添薪斫修竹。不意险巇尽，清川此豁目。安得解征鞍，借我径三宿。  

***朝天峡***  

昨日逾五盘，秦栈行始尽。参差蜀山出，罗立千玉筍。兹峡若积铁，双阙竞隐嶙。井宿照不入，分野恐无准。数武变一石，奇观递相引。出胯泄云低，剺面罡风紧。沙颓魂屡惊，磴仄步益窘。侧肩倚绝壁，旁目睨虚牝。岩窦如蜂窝，昔时驾阑楯。赤岸乃天狱，走险吁可悯。我行真御风，举足蹑飞隼。畏途作危语，遑恤镂肝肾。  

***庙基滩***  

水凭地面高，峡束江身窄。上流滔滔波，下撼磊磊石。水石两相斗，大声日漰湱。珠玑乱飘洒，羽箭相激射。回飙卷飞雪，惊涛溅高壁。孤舟尔何物，乃与水角力。百丈入云牵，敝躠走山脊。千指胶一缆，疲极不遑息。三老目始炬，心神注石隙。退尺进则寸，从午直到夕。布帆幸无恙，举船犹墨色。东洋况逼近，闻险忘晡食。篷窗暂假寐，坐失千峰碧。梦里闻风声，依然荡心魄。  

***瀼西寻少陵故宅不得***  

君心出峡水，日夜趋襄阳。萍踪滞夔府，两鬓成秋霜。西阁闻猿声，终日涕泗滂。白盐与赤甲，万仞山苍苍。我来寻瀼西，村树亦已荒。故券傥可得，为君新草堂。  

***下相岭抵白石韵***  

荦确一径窄，马蹄不得骋。转步失寸分，万丈堕眢井。毒雾昼未开，炎夏晓犹冷。莓苔翳杂树，惨绿浸衣领。<山蹇>嵼望侧峰，蜿蜒陟层岭。湿泥深没膝，危石欹压顶。依微漏天光，一霎见曦景。卅里无人声，行行逐云影。  

***登凌云山***  

城中半月居，日见凌云山。朝烟暮霭各殊状，一一入我窗棂间。山头俯首望城市，人烟都在丹青里。山足云气山根涛，名胜巴西无与比。清音亭，洗墨池，东坡遗迹犹在斯，残碑剥蚀苔藓滋。惟有栖鸾峰顶千岁鹤，曾见先生来赋诗。何处青山不媚妩，无人间作青山主。我读先生集，佳句口能数，生不愿封万户，却愿载酒凌云游。先生豪兴堪千秋，可怜垂老居常州，还山有愿终莫酬。山苍苍，水茫茫，三江会合江流长，伟观使我神飞扬。奚奴手持一壸酒，犹是眉州旧酿玻璃香，安得呼起先生劝满觞。好山如此值一醉，明日携筇须再至。清风为我开白云，凭栏更看三峨翠。  

***嘉定登舟作***  

汉嘉城南雨新晴，汉嘉城下登舟行。舟行適意那有此，楼台摇荡绿波起。凌云有意送行客，九峰青人船窗里。大波怒起声喧豗，濛水涐水横江来。阳侯出斗踏巨浪，罔象逃遁愁惊雷。长年三老惯涉险，到此变色胡为哉。举头喧呼人踊跃，船势忽如飞隼落。乌尤山下一回头，犹见惊涛溅佛脚。清风不动旗影斜，鼓音未断回帆挝。翠羽惊飞江上鸟，白蘋开满江边花。江鸟江花无限景，碧流荡漾波纹静。无数数烟峦翠作堆，分明倒卧峨眉影。峨眉山影和烟沈，峨眉雪水入江深。船头一掬寒沁齿，好试平生冰雪心。  

***尽日行桑畴稻陇间用放翁瑞草桥道中诗韵***  

曹事方竣偶乘暇，果下生驹稳可跨。出城沟水细生縠，入夏山岚浓似画。甘蕉长叶半舒卷，野蔓生花斗嫣姹。南阡三面栽小桑，时雨一宵茁新柘。嘉禾去莠工始毕，芳草如茵软可藉。瓜花乍见黄垂檐，豆叶早看碧满架。村童卻趁农事间，牵牛放向绿阴罅。蚕麦有收望秋获，旸雨应时天所借。有耦好伴桀溺耕，循田可返王丹驾。瓦盆新酒如肯酤，便拟穿林间茅舍。  

***嘉定试院夜坐***  

抛却蒲葵扇，新凉晚更加。雨声过江去，月色上城斜。满地竹柏影，一林柑子花。水沈休再爇，香透碧窗纱。  

***抵黄坝驿***  

行程已半月，去路怯层梯。大雪埋牛目，蛮山健马蹄。秦云高树北，蜀栈乱峰西。击缶听今夕，拌将醉似泥。  

***织锦巷***  

纂组诗篇寄意深，美人合是锦为心。文回祇自工机杼，情至犹能动藁碪。黄绢有词须释义，金轮作记亦知音。扶风近接班姬里，纨扇吟成泪满襟。  

***马孟起墓***  

斄乡雄烈冠当时，七尺孤坟宿草滋。日暮鸦巢争古木，雨晴蚁穴出丰碑。一门枯骨怜家祸，百战余生结主知。四十七龄身早逝，关张无命与同悲。  

***重庆府***  

十七门楼压翠鬟，西南一线走严关。波涛交汇三江水，井邑高凌万仞山。吴楚帆墙来日暮，巴渝歌舞艳人间。时平不用夸形胜，戍鼓无声白昼间。  

***万县舟中***  

不尽轻云冒岭头，绪风猎猎雨初收。垂杨渐作黄金色，涨水新添碧玉流。曳缆几人争石磴，钓竿有客倚滩舟。篙工莫怅征程缓，便为春光也稍留。  

***华清宫遗址***  

朝元阁里不知秋，玉笛曾吹楼上头。一夜空阶鸣蟋蟀，声声犹似按梁州。  

***德诚***  

宗室德诚，字默庵，简恪亲王丰讷亨孙。道光丙戌进士，改庶吉士，授编修，官至仓场侍郎。有《听香读画山房诗稿》。  

***黔山***  

天地英灵幻奇谲，浑沦元气相抟结。郁积既散成风雷，无所发舒倍蓬勃。凝链又久难为容，因之平地涌屹<山齿>。名山巨镇遍天下，<*山截嶪崝嵘难指说。但惜见者无二三，今至黔中聊补缺。峻岭崇山千万重，不断巑岏真峭绝。大者不测几何寻，森森直上插天阙。小山以及培塿卑，接连亦若儿孙列。有时排次如弟兄，有时重沓如补缀。有时巧极呈玲珑，有时怒出形突兀。独立或无朋俦随，对峙或犹夫妇别。鸟飞兽骇蛇蜿蜒，虎伏龙蹲人挺杰。互路弥漫云气蒸，频朝断续流泉咽。斩齐绝壁谁攀跻，空嵌悬磬神施设。中有仙人辟洞天，抑教魑魅藏窟穴。擘险当年倩六丁，虽开鸟道难通辙。往来行旅叹艰辛，一入三危愁辔折。万丈崖高陡涧临，危桥半圯欲摧裂。石梯苔磴脚不牢，握索引藤弥竭蹶。飞崖欲堕压头低，乱石将崩著足滑。莫以痛哭嗤退翁，到此谁能免癯惙。要须兢业慎前途，纵教万仞终超越。傥轻险道骋驰驱，焉保生平不蹉跌。  

***朱昌颐***  

朱昌颐，字吉求，号正甫，又号朵山，海盐人。道光丙戌一甲一名进士，授编修，历官吏科给事中。有《鹤天鲸海焚余稿》。  

***度岭谒张曲江祠***  

峻岭隔中外，终古青濛濛。一线辟鸟道，千峰开蚕丛。当年经营始，云是曲江公。想借五丁力，斧凿劳神工。我来九秋杪，揽胜心无穷。新篁日映碧，老树霜霏红。憩舆瞻庙貌，肃拜神明通。公昔辅唐室，誓不开边戎。玉环既献媚，金鉴徒怀忠。坐令白羽扇，零落凉飙中。猪龙扰燕洛，幸蜀何怱怱。中道虽悔悟，牲牢孰明衷。徒留此孔路，涉险忘崇隆。古人一举手，万世赖其功。至今梅花发，处处怀清风。  

***严缁生孝廉招余及张海门鹿仙金稚谷三编修萍矼农部小集祝坡公生日***  

半世迍邅百世师，每因岳降动遐思。君王自有怜才日，宰相偏多误国时。千古盛名身后享，一场春梦老来知。依然月白风清夜，独鹤南飞奏曲时。  

***豫本***  

宗室豫本，字茶村，恭亲王常颖六世孙。道光丙戌进士，历官宗人府理事官。有《茶村集》。  

***感兴***  

晨兴历榛曲，侧侧披幽兰。丛生萧艾中，自别良独难。幸免昧著锄，谁取鸣琴弹。踟蹰浓露下，三叹停朝餐。  

秋风方西来，萧飒吹长林。众绿遂蘦落，去去难复寻。昔蔽阳乌光，今豁凉蟾阴。濯濯垂繁枝，但有寒栖禽。揽之思代嬗，天地夫何心。  

***赠曹映渠***  

西风飒爽吹苍烟，明明者月生中天。抱琴当月三叹息，无人解听清风弦。若忆新安曹季子，平生识曲通幽玄。我弹古调自怡悦，君独倾听忘宵眠。商歌相和出金石，一弹再鼓声渊渊。朅来不得数晨夕，松石相赏虚三年。闻君家在翠岩北，黄山岚翠相澄鲜。安得十年毕婚嫁，从君卅六云峰巅。容城浮邱挹我袖，徜徉黄帝丹炉前。有时天乐出虚碧，琅璈湘磬云中传。与君更作《水仙操》，仿佛回刺成连船。山林杳冥海水立，移情怆叹惊飞仙。  

***一舸***  

一舸亭亭逐浪斜，意行忽复得芳华。软风吹绿水杨叶，浓雨洗红山杏花。乍可衔杯消世虑，直将搜句作生涯。故人迢递违清赏，安得临流一笑哗。  

***晚归***  

斜日层峦向晚晴，凉云低覆一村明。飞飞典叶暮蝉出，采采白蘋秋水生。阔野泬寥成远思，薄寒萧飒析余醒。归途拌落昏鸦后，弱马轻鞭取次行。  

***秋望***  

长风吹雨湿青苔，黯淡浓云晚乍开。遂有秋心生楚佩，但看夕照下燕台。苍茫天地留诗卷，任诞生涯讬酒杯。剩欲神仙从负局，一钱磨镜去还来。  

***石广均***  

石广均，字方墀，一字榘生，宿松人。道光丙戌进士，官兵部主事，有《亦园诗钞》、《茶余诗稿》。  

***宿南镇***  

吟魂小觉境蘧蘧，夜籁萧骚感故吾。短轭冲霜牛铎冷，枯萁入栈马声粗。地连东海诗逾壮，天远西山梦渐无。最是五更残月里，照人镫影一星孤。  

***长溪山途中作***  

一登云外岭，世界自羲皇。日薄山岚重，溪喧水碓忙。松阴高不落，竹气暗生凉。何处红尘到，风来草亦香。  

***胡珵***  

胡珵，字孟绅，号琅圃，仁和人。道光丙戌进士，官刑部主事。有《听香斋集》。  

***显真道院观于忠肃公玉带***  

显真院，公读书。庆春街，公旧居。九门团营九边策，想见十围腰腹中。能储四面余年留一带，故物流传明景泰。良工琢就銙十三，蟒玉当时特恩拜。公事英庙臣节坚，迎銮竭力身仔肩。轻裘缓带度娴雅，指挥谈笑摧也先。公辅景帝臣志瘁，易储事未为公累。红<革呈>犀带画像悬，讬孤何殊文宋端。庸才误国江与陈，金带欲换工谋身。易储定策自二相，祸延璧碎诸廷臣。公于此时非不谏，履霜坚凝初集霰。磨尽晶莹玉镜光，可柰君心不如面。公于此时胡不归，点瑕免使苍蝇飞。也知挂带比还笏，好将初服更朝衣。公非保身乏明哲，君恩太深计难决。留得葱河虹贯天，誓洒孤忠一腔血。七尺躯为盛名误，欲酬主知家不顾。尚方珍赐密室扃，籍没时随带归库。此带不遭裴晋公，口占谢表福考终。此带不逢曹使相，身被殊荣志家状。犹幸庄田共给还，遗泽摩挲喜无恙。平生不解禅机深，山门留镇非公心。带和魂返断齑处，祝融祠宇阴森森。吁嗟乎！七年天子一方玉，投向井中汪后哭。纤儿竞论夺门功，戢戢万钉如筍束。石驸马，曹吉祥，齐叨紫绶悬金章。冰山转眼尽消释，惟公此带千古遗甘棠。  

***查文经***  

查文经，字耕麓，京山人。道光丙戌进士，官至漕运总督。有《木樨香馆诗》。  

***钓台***  

大度刘文叔，羊裘有故人。风云付诸将，山水得间身。夷惠无偏拙，巢由亦外臣。先生非避世，无梦学卢生。  

***渡河***  

天风一夜扫沈霾，晓树苍苍宿雾开。大海狂飙龙卷去，太行晴色雁擎来。临河莫唱《公无渡》，作楫还思楚有材。万古英雄淘不尽，功高终许画云台。  

云山迢递不知程，流出蒲昌势莫争。九曲远从天上落，千年一为圣人清。然犀温峤殊多事，击楫祖生壮此行。却笑人心不如水，风波虽起有时平。  

***汴城***  

万家杨柳枕春城，形胜犹传古帝京。艮岳花飞空去鸟，樊楼歌散少啼莺。嵩云西接三川雨，河水东流万古声。欲访玉津园畔路，亭台无际暮烟横。  

***黄恩彤***  

黄恩彤，号石琴，宁阳人。道光丙戌进士，官至广东巡抚。有《知止堂集》、《飞鸿集》。  

***赤藤杖歌***  

昔年我过浈阳峡，飞来禅寺停襜帷。寺僧赠我赤藤杖，入手天矫蟠蛟螭。峡山陡立水清绝，草木坚瘦含霜姿。兹藤纯阳有殊禀，蜷生山腹穿云肌。年深瘴雾霾翠蔓，独标火色争炎曦。蛇缠虺缭更纠结，石刚铁劲尤崛奇。细筋盘环抱真骨，血殷腠理凝燕支。攫拏数尺势千丈，倒垂岩际耀水湄。老樵奋臂拔不得，快斧斫断珊瑚枝。天生杖材带根节，不须凿削烦工师。鸠首翻露丹凤咮，龙颔怒杰赪虬髭。舟中缄识不敢发，江湖怕有神奸窥。归来摩弄净牙角，偶以挂壁惊童儿。近苦脚软仗汝助，掣电绕腕流虹驰。蜿蜒欲飞强捉住，咫尺炫晃光陆离。斗觉生力贯腰膝，徐看宝气衡须眉。残藜枯竹安足道，涂朱髹漆空尔为。会当携汝入山去，遍踏苍崖寻紫芝。  

***题友人斋壁***  

地僻无车马，莓苔长满庭。平沙连屋白，短树压窗青。儿女烹茶熟，鸡豚唤梦醒。柴门间不闭，山鸟自梳翎。  

***重阳病起***  

困余起步画廊东，闷把茱萸数晚红。四面寒山黄叶下，一声断雁碧云中。兴来欲觅登高侣，病后难禁落帽风。自叹吟身如瘦鹤，不堪重醉菊花丛。  

***徐继畬***  

徐继畬，字松龛，五台人。道光丙戌进士，改庶吉士，授编修，官至福建巡抚，内用太仆寺卿。有《松龛先生遗集》。  

***秋夜***  

夜永难成寐，将眠又启扉。疏星低入树，凉露暗侵衣。忧国惭无分，悲秋客未归。闷来还翦烛，诗笔为频挥。  

行年过六十，万事付飘萍。扶老贫参朮，驱愁借醁醽。敢为双眼白，聊对一镫青。四壁蛩音起，悠然倚枕听。  

***太行绵互上党之东险隘林立述其在潞安境内者示朱生甫***  

太行走北幹，山势何巑岏。河内与上党，两界起峰峦。潞州扼其吭，形胜留不刊。壸关汉名县，大河流急湍。新旧两窟窿，五丁凿奇观。其北为玉缺，高岭路纡盘。桃花隔两园，斗绝不容攀。林虑近可接，望之云漫漫。再北为潞城，虹梯空际蟠。鸟道回百折，投足欲走丸。樵苏尚彳亍，何人敢据鞍。奇险由天造，一夫可以完。下有芣兰岩，峨峨石剑攒。<岝>崿怖行旅，群吟《行路难》。黎城古建国，《式微》诗欣叹。东瞰吾儿峪，壸口旧安澜。雄关有遗址，雉堞半凋残。坡陀高数仞，山涧纡且宽。地利无可恃，常忧兵力单。楸园与石背，要隘烦控抟。行行渡漳水，古道走邯郸。我行来乘鄣，被命试师干。请缨虽有志，无如气力殚。聚米愧未能，括地借诗坛，伫闻吴楚捷，环瀛普乂安。  

***闻客谈南中事***  

游魂尚未脱黄巾，千里江流映碧磷。淮蔡何人方李愬，浔阳犹自阻卢循。萧条林木巢春燕，咫尺清波悯涸鳞。八载宵衣劳圣主，徒闻送喜万方频。  

***周启运***  

周启运，字景垣，灵川人。道光丙戌进士，改庶吉士，历官直隶按察使。有《有不为斋诗》。  

***香溪***  

闻说香溪水，神仙旧有家。岸低风簇浪，滩浅石笼沙。入盏浑疑酒，当垆可试茶。昭君已北嫁，空自衬朝霞。  

***清明改舟由鹗城卞河晋发沙阳***  

鄂渚轻寒迄未消，柁牙移处趁归潮。桃花有意随帆影，流出东风第一桥。  

***汉阳舟次读张南山大令听松庐诗集题此奉赠***  

我舟发襄阳，適逢蜀西客。为谭船山诗，卓荦多奇格。昨过汉江署，又遇诗中伯。一见心已倾，盛名久赫赫。君家诗有源，曲江体堪式。二公实继声，粤蜀气不隔。肯念苔岑缘，贻我松庐册。盥露出琅编，一读一寻绎。古调能独弹，灵境皆新辟。精如丽水金，润如蓝田璧。清如霜鹤音，健如云鹏融。大声发水上，蛟龙丧魂魄。读罢烛花残，不知东方白。齿余兰芬多，眼觉沧溟窄。以兹集众誉，实得非幸获。近今作家众，人人据吟席。四离或不闻，六迷良未释。华丽涉虚浮，高澹邻迂僻。岂知思无邪，一言蔽三百。老杜忠爱心，即此温厚泽。君才不可量，君行固无慝。笃实有光辉，允承千年脉。具此玉堂器，宜通金闺籍。如何佛已成，转同仙偶谪。赤壁鹤曳轮，黄州凫飞舄。梦得自多才，韩愈非可惜。天教政学兼，咏歌通保赤。人生不朽三，德言功并饬。宓琴有遗音，言弦岂小术。所望大雅材，风流追古昔。  

***岳州***  

九派长江浩荡来，巴州古号小蓬莱。台能铸鼎千年在，楼为临湖四面开。旧井潮寒空忆柳，仙山水冽尚呼梅。不知家住湘西客，日过湘君醉几回。  

风景何曾逊六桥，只添弱柳一千条。湘娥尽日梳高髻，楚女于今学细腰。客上紫荆吹铁笛，人过青草住兰桡。湖山却有埋香恨，北郭云深厝二乔。  

***宋沛霖***  

宋沛霖，字雨仁，双流人。道光丙戌进士，历官云南迤东道。  

***即事有感***  

卢事何劳密，浮生合坦如。不薰容社鼠，大谬察渊鱼。苍昊高无极，浮云幻有余。旧时诗句在，可记咏芙蕖。  

***鄂恒***  

鄂恒，字松亭，满洲旗人。道光丙戌进士，改庶吉士，授编修，历官陕西候补知府。有《求是山房遗集》。  

***拟山居晚兴***  

空山绝人迹，终日不开门。落照当高树，炊烟带远村。渡头秋水涨，沙上暮鸦屯。月出田家约，陶然倒酒樽。  

***静夜***  

晚风吹落叶，音彻空斋静。天际片月来，树林荡蔬影。四邻悄无声，沈沈夜方永。焚香侧书坐，镫青竹床冷。理从微处悟，趣向间中领。叹息将何言，晓钟下西岭。  

***晚过易水吊荆轲***  

夕阳欲堕天茫茫，风狂振地惊沙黄。易水当前忽横道，寒流呜咽摧肝肠。忆昔荆轲自此去，悲歌见志慨以慷。誓不生还报太子，冲冠怒已倾秦皇。献图上殿舞阳怯，霜锋陡闪虹霓光。祖龙绕柱骇且走，虎狼不得夸刚强。吾谋不就吾死耳，受恩敢以头颅偿。食人之食死人事，壮哉此语卿能当。或云计则谬，剑术非其长。责人无难古所病，懦夫壮士谁低昂。六国谋臣尽踵此，岂待楚火焚咸阳。英雄报君只有死，利钝成败归苍苍。此时月出寒于霜，欲持杯水酬国殇。冰澌凛冽手易伤，吊古不见空徬徨。北风复起号枯杨，恍闻击筑声悲凉，壮魂或来依我傍。  

***雨后抵观音门***  

簇簇排红树，行行傍翠岩。烟波摇古郭，江雨落春帆。路滑难移屐，寒轻不著衫。乌衣相识燕，樯上话呢喃。  

***徐州***  

作镇何人铸铁牛，波涛声里出徐州。万重翠嶂横隄起，千里黄河抱郡流。危堰树阴平寺塔，乱帆云影落城楼。蛟龙窟压闾阎宅，多小居人未解愁。  

***山寺坐雨***  

村昏雨不开，轻烟忽相接。山寺暮钟天，萧萧落黄叶。  

***再咏潭柘寺***  

龙潭喷雪响潺潺，柘树栖残野鹤间。满径白云凉古寺，四围红叶艳秋山。荷樵人语斜阳外，采药僧归积翠间。到此利名心尽洗，好参佛偈驻衰颜。  

***朱琦***  

朱琦，字云岑，宛平人。道光丙戌进士，官宜宾知县。有《佚余诗钞》。  

***舟过浯溪湘林太守邀与山阴赵质堂同游***  

逆风吹船头，上滩苦涉险。忽见好林峦，危亭半山掩。云是古三吾，移舟泊近<山弇>。石磴步屈盘，斑驳蚀苔藓。浯溪势蜿蜒，细流泻晴潋。栏护径仄仄，桥渡香冉冉。差喜得平坡，插面石屏俨。尊之曰一品，嘉名信无忝。借问山阴戴，兹溪何如剡。  

峿台特高倨，{厂吾}亭稍逊退。遥遥东西峙，望若次肩背。俯瞰潇湘流，无挹众山翠。竹树森下风，拔戟自成队。中间豁清旷，嶙峋杂无碍。疏密高低间，烟云变万熊。恰如漫叟文，其妙正在碎。  

言寻漫郎宅，再拜元颜祠。双忠自千古，何必磨崖碑。即以文字论，后来作者谁。涪翁翻旧案，弄笔矜新奇。都官夸心记，说怪尤支离。其他累千刻，自桧余无讥。卓哉《中兴颂》，终古长巍巍。  

***徐燮钧***  

徐燮钧，字博兼，号阆宾，武进人。道光丙戌进士，官咸阳知县。有《温经堂诗钞》。  

***宿京口***  

宿雾迷漫涨不收，流澌两岸送归舟。半江星影连天动，一枕涛声入梦流。黄奶有情隐聊破寂，索郎随伴可浇愁。频年来往金焦下，饱看青山是壮游。  

***秋庭***  

秋庭在夕凉，屋角微风飏。叶脱鸟惊散，月来花与翔。茶烟穿绮井，入语出新簧。醉里闻吴咏，翻疑梦故乡。  

***桐花吟寄太仓家秋士***  

桐花欲落竹实稀，丹山老凤常苦饥。纷纷鸡鹜餍粱粟，处堂燕雀乐且嬉。之子娄塘困蛟蝶，幽忧如山病难蹑。夜雨鸰原各黯伤，泪绠交霑慰问帖。太华十丈莲花青，群仙竞草新宫铭。卢敖招手碧云里，云锁乍辟烟冥冥。摩竭横飞海风黑，泷吏指称行不得。未铸燕公地下炉，空啜行甫箧中墨。我从誓墓狎樵渔，脱发飘萧不恋梳。闻道故人多壮志，培风六月作鹏图。  

***陈同***  

陈同，字镇常，又字小郑，顺德人。道光丙戌进士，即用知县。有《陈小郑诗》。  

***洞庭湖大雪作歌***  

天低野阔云堆墨，倒压全湖湖水黑。纷然快雪破空来，上下湖天此飞白。雪轻到水水交融，瞥现昙花本无迹。那知玉戏幻天公，转瞬船头已数尺。平湖皓皓四望空，黛痕碧露三两峰。平时君山满湘竹，冻折琅玕斑不红。此是钱塘破阵舞，组练明光麾白羽。玉龙鏖退搅空飞，败甲残鳞坠如雨。又疑张乐觞百神，琼华岛阔玉雨匀。霓裳队散百花舞，龙堂贝阙霏珠尘。媵予杂遝鱼鳞鳞，珠斿羽节湘夫人。粉泪远洒九疑去，耐寒离立云中君。虚无玉驷骖灵均，招来片片玻璃魂。我时银海光初眩，不暇清吟矜白战。赏奇呼酒岳阳楼，笑拉仙人共狂咽。醉横铁笛吹落梅，六出花飞遍南甸。  

***过小岭***  

此岭九十里，所历颇险恶。两夫舁一兜，袅袅竹竿弱。片篷圆幕天，尺板危垫脚。所见高一头，有美自呈跃。岭转初螺旋，崖断忽瓜削。曲则蚁穿珠，窄作鼠入角。陡则马蓦坡，藏则蛇赴壑。进则鸟道争，退则蚓行却。谿回路已穷，林转山又廓。峰峦递显藏，隐现随起落。肩舆升降间，一一归领略。景色真难名，可喜又可愕。  

湖南近岭南，地暖少霜霰。即无春雨膏，青山终不变。况经三日霖，一绿万峰遍。我时冒雨来，湿翠泼人面。回飙揭层烟，岚光递隐见。密雨渍颓云，模糊又一片。宿雾松杉深，浓露藤萝罥。生气入深山，草木郁葱蒨。樵径碧逾高，烧痕青山旋。山畬叠鱼鳞，棱棱自筑堰。高低畎浍盈，横溢水花溅。谿谷酣笙镛，树杪明匹练。应接声色劳，远近耳目眩。衣装无寸乾，吾游岂告倦。  

***野步***  

蓬蓬春色有无间，白裕青鞋自往还。潮张顿移前日岸，帆迟遮断隔江山。提壸鸟解扶人醉，含笑花能破客颜。瘦耸吟肩聊觅句，炊烟青已袅柴关。  

***春晚野步***  

满地木棉花，空村堆晚霞。敢嫌春事老，偏恋夕阳斜。幽径风前蝶，荒坡雨后蛙。归返值邻叟，絮絮话桑麻。  

***缪梓***  

缪梓，字南卿，溧阳人。道光戊子举人，由知县历官浙江金衢严道署盐运使。殉难，赠太常寺卿，谥武烈。有《缪武烈公遗集》。  

***早出涌金门至崇文书院***  

出郭凉意动，凄然知已秋。晨光转平楚，湖色上高楼。讲舍钟声近，轻桡镜里游。何当脱尘鞅，挟筴共淹留。  

***西兴驿***  

千家烟火接城闉，一角邮亭倚水滨。西去入吴东入越，岸旁多半唤船人。  

朝护储胥夜握刀，无端驿吏送迎劳。祇今环海鲸鲵静，支枕秋听江上涛。  

***彭洋中***  

彭洋中，字彦深，一字晓杭，湘乡人。道光戊子举人，历官潼川知府。有《古香山馆诗存》。  

***杨忠愍公墓***  

奸佞无人击，滔天安可知。思量今过此，魑魅汝奚为。浩气俱成胆，霜封自铸词。应山吾楚望，忠愤下同时。  

***卫辉府别李笏生欧阳西岑吴西桥***  

前年曾此地，携手各伤神。今日仍陈迹，凄凉卫水滨。天涯分咫尺，世路足风尘。曙色明班马，萧萧鸣向人。  

***蝴蝶词***  

小队花丛故故迟，翩■金粉去来痴。人间一样游春梦，却羡庄周未醒时。  

***听雨图为邓四丈湘皋题***  

嗟余久负联床约，对此茫茫百感生。岩穴待寻招隐地，波涛何似在山清。百年聚首几风雨，四海知心两弟兄。今日相逢颍滨老，凄凉犹是说彭城。  

***喜闻李松友归自都门卻赠***  

闻道行人万里还，夜深镫火话团圞。朝来问讯墙头满，莫说人间行路难。  

***李光谦***  

李光谦，字东园，顺天通州人。道光戊子举人，历官镇雄知州。有《双桐书屋剩稿》。  

***访张海涛广文留饮至夜***  

停杯忽无言，仰视星河朗。流萤竹外飞，寒露松间响。遥闻钟一声，明月墙东上。  

***九日登酉山***  

断续青烟起涧阿，隔城听彻采樵歌。疏林下碍登高目，无数秋山夕照多。  

***潘德舆***  

潘舆德，字彦辅，一字四农，江苏山阳人。道光戊子举人，官安徽知县。有《养一斋集》。  

***台城偶题***  

八十三年中，自得还自失。不乞梵王露，岂索台城蜜。  

***赠丁俭卿***  

丁生十七气浩涆，权奇天骥脱羁绊。渥洼一出驰{尔}云，俗眼何曾识豪骭。纷纷少年抱一编，咿唔竟日力文软。彊命属词神不偕，文狐蒙戎杂青豻。黑白不辨学贵耳，紫凤天吴漫璀璨。就中才质赋清白，情思昏如阅欹案。问途略识歧中歧，倏复迷离舍书叹。俗师不导交衢舞，逼入荆榛作鼯窜。剧怜含美不成章，明珠迺取石来锻。之子汲古转鹿卢，奥秘潭潭绝畔岸。偶施意匠神鬼惊，移晷扫尽千兔翰。闭门独造喻甘苦，日不停披虑脱腕。我察誉言恐溢美，清辞再阅发惊惋。未能空洞函古初，豹采斓斓巳彪焕。闻子矢志穷群经，鄙怀结轖似冰泮。祇空剽轻任血气，立足未定转离叛。否则琐琐注虫鱼，枉是刓精订漫漶。古来文章有直路，俗工蟉纠自谩谰。群经大义高丽天，照耀灵台日初旦。众家传注勿骤观，以我一筏涉混瀚。我意成熟参众家，如一赤丝万珠贯。不然先入塞吾窍，得不及全失其半。庄荀屈马择尤雅，筑墉亦欲资版榦。此外高阁束数年，捧日目不见爝爟。理明气定精内充，百派支流易区判。吁嗟圣道布经籍，独恃幽通协神断。子观禋祀求焄蒿，洁齐郁鬯首重祼。腥爓荐熟后天事，精诚那寄众膴胖。入途不正异时悔，势必糅错合冰炭。胸中疆界未申画，冰雪聪明亦凌乱。纵使操管摹前民，浩朗青天黑云幔。丁生丁生知读经，至道坚刚有鍴钻。小家训诂穷豪芒，耿耿元精日消散。名场文字况未技，专政愈非一代冠。暗中福命夺人魄，黠者夤缘鬻珍玩。弥天挥洒糠与秕，见人学古目屡睅。生也采豪幸天授，电光在舌闪烂烂。谝言交攻滋子疑，仗子慧剑力扌周扞。宗经徵圣子所习，打雀慎勿费珠弹。筝琶得志訇钧天，空山素琴自操缦。我闻前训转相语，不顾旁人笑漫汉。女床一鸟飞惊天，那待枋榆拙鸠唤。祇因姿骨病且丑，引镜生惭发颠汗。入塾受书二十载，鸡栖名不出里闬。秃笔如冢有何用，供作劳薪执炊爨。酸咸历尽转爽口，剉我词锋失劲悍。晨起诵经十忘几，批捩眊耗迨日旰。尚思攘袖挥麈氛，俗骨勤求大丹换。矧子英年轶同辈，思理勃窣鲜遗算。积成学业昆仑丘。部娄群言只低看。天生异材致实用，敢随众口妄襃赞。一时得失百年事，努力于壮雕奂。房驷精英踔万里，休学乡闾策款段。他时仰配古作者，不负奇书读《东观》。  

***写孝经诗***  

忆我为儿时，家塾在堂隅。日昳读书罢，归时慈母娱。八岁就外傅，《鲁论》初咿唔。九岁五经毕，文义颇不疏。十岁读《礼经》，古句忘崎岖。十一背慈训，茕茕失母乌。十二出门游，奔走能跨驴。是时从大人，来往神愉愉。大人授《孝经》，命儿自写书。儿写书不成，满纸如墨猪。左右反覆视，心气惨不舒。低头清泪落，仰头但嗟吁。大人顾谓儿，儿心一何愚。写书非大难，儿心姑徐徐。心定手不误，尔盍仰视予。侵晨执笔写，写成日裁晡。儿迺破涕笑，喜笑东西趋。取书呼儿来，此书义当摅。读书读其义，此书学根株。儿默听此教，跪受当前除。朝夕执书读，爱重同球图。读罢藏之笥，亵见惧点污。儿今又写书，写书忽痛呼。儿有六岁儿，儿已十年孤。昔时一卷书，岁时常宝储。今日写此帙，吞声泪霑裾。昔写今亦写，今日迥自殊。昔泣今亦泣，两泣不相如。昔写虽丑恶，嬉戏称凤雏。今写好似昔，谁与正瑕瑜。昔泣实恃爱，貌郁神不痡。今泣复何益，泪眼空为枯。哀哉一卷书，写罢还踟蹰。儿亦呼其儿，学不在五车。但求孝悌性，敬爱理不虚。亦不在荣达，名誉播九区。但求守吾身，战战保发肤。儿有弱小甥，神采清且都。七岁痛陟岵，似续守门闾。此书大义在，此诗非烦纡。儿复呼其儿，试诵与尔姑。尔姑闻此诗，哀痛犹茹茶。尔内外兄弟，敬谨相友于。立身与显亲，毋苦不肖吾。  

***将赴金陵荻庄别勤子***  

别馆跱屠日易斜，片帆悬处便天涯。地邻野水长屯雨，人似秋荷勉著花。文字谋身原太拙，园亭称意欲为家。归来也舣孤舟待，磐石渔竿坐晚霞。  

***徐中山王墓***  

韩彭合邓贾，未足与公班。翊运精诚动，成功意气间。余三开大漠，此墓称锺山。六代群丘垅，樵人晚唱还。  

***鸡鸣歌***  

万物冥冥，雄鸡一声。鸡声一作，天地清廓。天地清兮日当中，雄鸡声声声满空。空中百鸟聋瞆浪言语，天以鸡为晨昏之钟鼓。大声中宫小声羽，声虽宛转力轩举。我老闻之不能舞，雄鸡雄鸡吾负汝。  

***静海寺***  

龙江烟水秋茫茫，静海寺外千帆樯。眼前江水等一勺，寺僧为我谈西洋。荷兰真腊久入贡，雄心未餍明文皇。刑余之臣佐远驭，戈船直指西南荒。从行白骨掷海岸，九死归来头亦霜。大共小球侈王会，明珠犀象盈归装。奇珍钜万不暇数，龙骧万斛堆沈香。请看入门第一殿，以香为柱香为梁。游人传诵五百载，手摩鼻嗅怜芬芳。稽首净土信香国，此公所到真天堂。我闻僧语色不许，喜功好大无纯王。穆满瑶池不足信，《春秋外传》讥白狼。史公微文大宛传，张骞广利谋非臧。何况魁柄假阍寺，远人不来专出疆。千寻梁栋足瞻仰，万人汗血谁怜伤。更看铜鼎万钧重，雷纹古篆追周商。洪熙元祀郑和造，益知货宝归貂珰。委鬼逆焰屋明社，永乐作俑堕乾纲。兵部册籍可一炬，良臣卓识邦家不。语僧勿祀马三保，读史吾钦刘职方。  

***赵北口***  

划断燕云十六州，可怜中国小金瓯。幽州岂是水穷处，宋使直疑天尽头。今日郊坰无战马，凉宵镫火有渔舟。居民犹忆宸襟畅，画鹢回环绕翠斿。  

***题汤海秋仪部浮丘阁诗集***  

泥尘没踝门窄，兴来拓此为八极。三杯俯仰天地清，一卷苍凉鬼神入。疾如风雨喧灵湫，太阴黑蜧升云头。雷公合沓伐天鼓，木怪潜匿山精愁。静如寒江转孤月，浩漫珠光摇贝阙。危矶扼水水忽怒，一线惊涛百回折。煌煌京洛开朱门，蹇驴破帽多才人。孤寒奇愤塞胸臆，欲假君笔歕酸辛。君方少壮拥章绶，容台礼乐供讨论。悲歌击剑问何事，但贵雅拜仪温文。朱镫三复奋起舞，知君感激为万古。诗坛大义久颓堕，健者今生必韩杜。眼含双泪怀庭闱，手剔群家奉邹鲁。浮学郎署士有命，何肯修容媚公府。镫不煜煜雄鸡鸣，我剑在壁亦有声。无君才笔合草莽，爱君笃诚如弟兄。我不愿君烟霞气，浮丘老仙真把袂。亦不愿君山水痴，桃花江上弄泉石。巨儒吐辞如洪钟，要铸宝鼎铭殊功。后生读史记名姓，不在区区文苑中。  

***涿州吊汉昭烈***  

汤桓学伊管，此风邈云汉。师道懈不立，治法日涣散。堂堂汉昭烈，受教抑气岸。能求诸葛公，由师卢子幹。少若懵大儒，老靡股肱赞。帝王重典学，伊傅理一贯。光武游学时，经术亦潜玩。孙曹彼何师，颐指气慆慢。宜以僣窃终，《春秋》书贼乱。  

***树斋先生廉峰太史招集江亭销夏***  

车马各成市，清凉让此间。地含九秋气，天与半窗山。风雅殊方合，尊罍竟日间。谁怜郭功甫，独客自愁颜。  

亭馆披襟地，涂泥滴汗时。清风满堂快，甘雨到田迟。即事沧浪咏，惊心云汉诗。西畴积禾稼，醉倒亦奚辞。  

***过匡衡故里作***  

大儒盛时栋，为儒衰世珍。子政忠被谤。衡也坐秉钧。小心事权要，大言论妃嫔。可以弼天子，不敢忤幸臣。千古此秘要，沽直登要津。儒者学何事，大节宜轮囷。哀哉匡张辈，所学岂不醇。经术与文章，无补瓦裂身。乃知患失念，六籍之荆榛。《小雅》好正直，垂诫何谆谆。说《诗》求解颐，知非鲠亮人。  

***荏平述感***  

齐西风物近如何，揽辔南来涕泗多。百里田畴无秀麦，四更门巷有清歌。征人蹀躞谋行乐，长吏逡巡报荐瘥。岳岳马生呼不起，荒荒残日下岩阿。  

***谒方正学祠遂至寿池山房***  

建康郭外万山合，木末一亭依太清。老子间游多古意，大忠余愤作江声。春秋事不部家国，师友伦原共死生。草草六朝同传舍，词章几辈是时英。  

含泪高歌授命辞，下山草木有余悲。复登杰阁一凭眺，谁似长江无尽时。万壑秋声尽萧瑟，孤峰日色未迷离。长干贼别销魂地，独有兹游慰我思。  

***李文瀚***  

李文瀚，字云生，一号莲舫，宣城人。道光戊子举人，官岐山知县。有《味尘轩诗集》。  

***朝鲜文德郎徐竹垞过访索画赋赠***  

翰墨因缘千古难，纵横妙笔无人看。君能写竹我写兰，红尘洗尽居长安。竹爱兰心素，薰人气味毫端露。兰爱竹心虚，旧时芒有胸中无。兰本幽人竹，君子灵根不与众芳比。品题安得真，名士赏心只有梅边鹤。鹤爱兰幽竹洒落，题以新诗珠玉错。一鹤一竹一兰花，相寻正得林泉乐。东皇倏尔扇微风，野鹤西飞兰竹东。竹转潇湘去，兰居楚泽中。伫见江头布帆去如羽，万丈柳条牵不住。扶持清梦入茫茫，日暮愁云绕春树。万里关河，渺渺烟波。念我故人，将如之何。野鹤时招兰友说，道君心为此君结。我方驾雾行云远送此君别，海上银涛立如雪。中流一棹指蓬莱，平安早抵三韩阙。分手赠言嘱致君，劝君莫炙离情热。万国朝天年复年，春风重过小神仙。竹瘦兰清鹤孤洁，花间三影邀明月。  

***送别竹垞***  

一见即如故，相逢何太迟。君身有仙骨，我迹恨天涯。风雨无多日，云山又别离。茫茫鸿雁信，莫负隔年期。  

***寒夜遣闷即示洙泉弟***  

千古此长安，久居诚大难。风尘消壮志，升斗恋微官。功业百无补，乾坤何处宽。仰天长太息，星月夜阑干。  

岁月怱怱去，北风吹敝庐。围炉烹浊酒，烧烛检残书。病骨瘦支鹤，愁肠枯索鱼。埙篪聊复尔，相对意踟蹰。  

客况贫如洗，名心热似煎。班超投笔起，祖逖著鞭先。琴剑悲今日，烟云感去年。白头孤望眼，肠断五更天。  

一枕江南梦，鸡声唤不醒。水迷千里白，山记数峰青。久向高堂别，何堪老泪零．乡音无雁到，芦荻隐沙汀。  

***舟夜忆镇北***  

十旬啖尽鹤分餐，别后相思梦未安。我始出山还不浊，尔如行路亦应难。马头尘扫云千叠，篷背凉生月一丸。芦荻花疏秋瑟瑟，故人曾否渡桑乾。  

***吴陈勋***  

吴陈勋，字树堂，号琴逸，桐乡籍休宁人。道光戊子举人，官台州府训导。有《梢云山馆诗钞》。  

***立秋***  

梦回孤枕一蝉鸣，林影参差夕照横。愁似乱丝纷莫理，秋先落叶到无声。青镫有味中年负，白发关心两鬓生。画省江湖商位置，赋成潘令不胜情。  

***姚吉祥***  

姚吉祥，字养恬，秀水人。道光戊子举人。有《竹雨吟钞》。  

***南还留别沈台簪明府***  

岱云漠漠绕凉天，垂柳长亭拂去鞭。转眼秋分千里月，回头春暗五陵烟。傥寻覆鹿知何处，重问来禽定几年。正是江南好风景，斜阳一路听鸣蝉。  

***徐沨***  

徐沨，字韵泉，湘潭人。道光戊子举人。有《鄂不庐诗存》。  

***过冯辅堂得月山房***  

何地夜无月，幽人先得之。遥光悬屋角，凉影堕花枝。高阁宜吹笛，虚窗旧有诗。平生爱清景，坐到漏深时。  

***何盛斯***  

何盛斯，字蓉生，中江人。道光戊子举人。有《柳汁吟舫诗草》。  

***游梓州琴良寺***  

镇日寻遗迹，徐行绕翠微。野藤争路出，沙鸟背江飞。荒步游人夕，残碑识者稀。逾时长啸去，落叶满苔衣。  

***李蘅***  

李蘅，字兰士，号湘人，新会人。道光戊子举人。有《小潇湘馆集》。  

***白藤堡暮归***  

山路沿陂陀，晚云指霮。夕阳下平野，影在飞鸟背。近郭见村墟，归人纷负戴。远闻呼牛声，杂出烟林外。茅屋三五椽，低与树影配。朴俗乐晨桑，小市足鲑菜。即此亦羲皇，何分古今代。行行就人烟，不警村犬吠。  

***夜偕东野月峰集澄霞别墅打鱼***  

水光人影隔模糊，举网惊看月走珠。几辈幽怀狎鸥鸟，一年秋梦在菰蒲。谁曾湖海寻豪士，从此烟波号钓徒。最好忘机相对处，临渊不羡得鱼无。  

***余溥***  

余溥，初名必智，字若泉，定番人。道光戊子举人。  

***道士洑晚望***  

路向黄州发，春风送客行。暝烟延野色，落日走江声。历历渔翁舍，悠悠旅客情。重兵江楚扼，世泰卷旗旌。  

***辰沅舟中***  

五溪环似带，二酉列如屏。云矗两岩黑，天余一线青。滩声晴亦雨，岚气昼还冥。耳目惬幽趣，樵歌入暮听。  

***登瓜州城吊古***  

帆樯塞路去舟迟，来倚高城八月时。荒渚草封王播宅，寒空云暗佛貍祠。江声东走秋风壮，山势西蟠夕照欹。京口从来关锁钥，将军节钺控南维。  

***刘硕辅***  

刘硕辅，字孟舆，德阳人。道光戊子副贡。有《浽江诗钞》。  

***甘泉宫瓦砚歌***  

汉武皇帝求神仙，嶕峣宫殿开甘泉。珉墀扣砌事奇丽，匠作输尽司农钱。漆丹细捣铜为瓦，甄宫岂出昆吾下。武都之泥千牛徵，雷橐风炉入陶冶。长尺有五厚寸横，五寸其面光坚晶。唇则花之背乃铁，神工苦篆镌长生。市儿只解购钱刀，吊古谁谱宏农陶。风磨雨蚀发光怪，玄云坐见滃秋毫。金鱼玉碗飘零早，片瓦流传至今少。焉得兰台隃麋丸，通天试上初明表。  

***江上秋思***  

秋老气悲凉，幽怀淡水乡。芙蓉三万朵，一半落寒塘。湿露沾花重，乾风扫叶忙。鸣蝉送斜影，独立转苍茫。  

***胡光辅***  

胡光辅，字芩年，德清人。道光戊子优贡，官上高知县殉难。有《小石山房诗存》。  

***寄怀邱献琛姬琢斋沈小梅***  

荷气袭树榭，桐阴高画楼。人如明月远，梦与故乡留。团扇余残暑，遥碪入早秋。有怀苕霅路，日暮共扁舟。  

***孔耳石歌为钱远亭作***  

弁苍矗天接天语，下有老龙唤不起。鬼斧神工石窍鸣，虎引熊经辟只耳。不知割取属谁手，掷向石林作石友。一孔穿云鹤与飞，双轮币月龟同寿。当年天水如沸羹，花石纲使东南行。十夫凿河万夫运，小山别筑芙蓉城。宣和天子聪全塞，谏议挽衣言不得。斯石何缘脱网罗，一拳乃被郎官抬。癸卯四月日在辛，大书镵刻刀痕深。雨淋日炙七百载，空山鬼泣苔花皴。下若溪边谁氏庄，枯槐衰柳烟生凉。焦桐爨下等间弃，后有识者今中郎。以米易石米颠喜，呼之为丈丈唯唯。三漏惊猜石纽神，嘉名肇锡曲阳史。茫茫沧海愁难填，顽峰畴结三生缘。仇池要因坡老重，醒酒肯受奇章怜。君不见，西州太守嗜成癖，百金募之那可夺。玲珑合置小窗前，珠帘隐约喷飞沫。  

***梁梅***  

梁梅，字锡仲，号子春，顺德人。道光戊子优贡。有《有寒木斋集》。  

***观音岩***  

一棹破江碧，打门云乱飞。江光摇佛面，云气絮僧衣。架壑层梯矗，嵌空石乳肥。钓台相傍好，待我北游归。  

## ●卷一百三十三

***陆耀遹***  

陆耀遹，字劭文，一字绍闻，武进人。道光元年举孝廉方正，官阜宁教谕。有《双白燕堂集》。  

***归次盱眙感赋***  

昔年羸马经过地，摇落能将别绪催。暝色数峰随客到，秋声一夜渡淮来。冠裳异代余松槚，龙虎英风没草莱。两载倦游重吊古，不堪携醉步层台。  

***三月十五夜泊彭蠡同于丕登大鸡山***  

番湖一碧澄不流，旧山明月随行舟。清光四垂天宇净，水气凛凛寒于秋。乍入盘涡棹声扴，近岭回波尽圆折。布帆落处水禽啼，十里平沙踏晴雪。孙郎济胜天下稀，猿臂引我登危矶。天风吹入儵飘举，衫影欲逐岩云飞。山中露寒夜萧爽，缘山有径披榛上。崖回岛侧穷攀跻，天半惟闻屐声响。兴尽重寻下渚船，登山临水总堪怜。月明欲去无乡梦，斜倚孤篷枕肘眠。  

***晓霁发缙云行馆经桃花岭最高处***  

■魂警遥夕，离烛煇未尽。檐声断疏雨，绪风尚凄紧。既晨感群动，怀远驾征靷。宿雾纷漠漠，初阳辨隐隐。崖倾云构发，路转峰势引。长林或妨帻，仄巘但容轸。盘纡得少愒，徒旅亦劳悯。穿云石疑走，投烟鸟如陨。回壑鸣氵众潺，连山失崇蕴。气挟海潮动，声与天汉近。延赏景屡迁，穷跻步多窘。览物各有惬，超兴固无本。仙都结遐想，高骞谢尘坋。  

***芸台先生邀游石门洞***  

侍郎济胜称绝伦，翩然携客来石门。白云亭亭若相待，欲出不出岩光屯。板桥数折达山麓，石径往复重崖分。平林新雨气萧爽，瑶草琪花自森长。仙人元鹤不可亲，空里珊珊玉声响。崇岩倒影惊奔湍，仰见匹练飞林端。瓯江东来翦高浪，洒作晴雪倾层峦。我支疏筇倚风影，水气落润春袍寒。云根峨峨净无土，十仞危崖竞摩抚。谢公屐齿惜未来，石上题名更谁数。赖有新诗纪胜游，山灵呵护珍千古。间禽催客啼夕阳，岩花欲落春水香。回看暮霭足余恋，水声激激山苍苍。  

***四月四日游雁荡山自四十九盘岭至大龙湫登马鞍岭经灵岩灵峰石梁诸胜达大荆城纪事***  

出谷复入谷，下上穷烟霏。遥见群峰划天碧，石骨瘦削云肤肥。回崖愈转愈不及，振势百折难停鞿。舍舆攀行苦奔峭，{厂非}屦侧滑青藤支。龙湫飞泉洒绝顶，万丝下浣天孙机。山光倒流泻苍翠，潭影激射寒玻璃。穷跻盘盘达山脊，绝巘无级旁无依。一百二峰人全览，名以象命存依稀。非仙非鬼竟何物，罗列呵问艰陈辞。双鸾矫羽不得控，玉女下顾神颀颀。众中一柱特嶷立，以顶触天端不欹。平生梦想忽到眼，金简所状心犹疑。东南海水绕如带，蜃气漠漠天风吹。灵岩灵峰并奇绝，石腹侧裂青冥低。入门清啸众山答，萝穴一鹘惊人飞。危龛老僧鬓眉绿，屏息枯坐扃元扉。横空石梁界虹影，瑶草下覆无炎曦。重峦复嶂各异熊，飞磴历历忘神疲。傍山何人结茅屋，累石为壁为门畿。窳尊荐茗解烦渴，石门潭水甘如饴。墙阴艺兰发红蕊，采撷细琐来相贻。为言十里到荆驿，行径渐平山渐稀。山中气使异昏旦，层阴阁日残阳微。冥花如霰翠欲滴，岩气雨香薰客衣。归云亭亭与争道，林壑敛暝穷回晞。  

***从潼关至华阴西岳庙***  

青牛鞚罢驾茅龙，不用仙人九节筇。此去关河分两界，当前霄汉插三峰。平临极北星辰动，頫瞰终南雪霰封。差喜此邦无佩犊，好禳旱魃事春农。  

琼宫绀宇郁嵯峨，遍访遗碑玩古柯。万树晴云浮太华，四山春水下黄河。咸阳建策貂裘敝，杜曲弢弓虎迹多。不信此生难自断，更从画壁恣摩呵。  

***青柯坪下山怅然有作***  

一径柯坪款石扉，碧云漠漠湿行衣。长镵便拟求黄独，老屋惟应结翠微。久惫津梁难济胜，欲盟猿鹤愧忘机。向禽旧约蹉跎甚，遥礼天关谢玉妃。  

***道中感怀寄呈秀父合肥兼示燕豫子侄***  

阮道曾无南北分，全家羁宦忽离群。一春又带还乡梦，十载空传誓墓文。燕外香泥寒食雨，马前清泪太行云。羡他麦饭松楸路，上冢归来未夕曛。  

***徐汉苍***  

徐汉苍，字荔庵，合肥人。贡生，道光元年举孝廉方正。有《萧然自得斋诗集》。  

***九咏***  

君为青松枝，连蜷森百尺。我为涧边草，孤心盟白石。涧草吐春芳，松枝孕寒碧。出世为劳薪，在山守贞璧。  

青松比君子，时花喻美人。孤怀与世忤，何发娱佳辰。佳辰不能再，花月常如新。斗酒自斟酌，念我平生亲。故人各天涯，天涯如比邻。怀中一尺素，卷之能千春。  

天香散幽室，兰蕙迎春开。虽处尘嚣中，何异隐蒿莱。百忧萃一身，抚景空迟徊。雕栏蓄异卉，风雨为之摧。良玉荐清庙，野烬吹为灰。枚叔歌《七发》，杜陵伤《八哀》。青丘何累累，白骨生莓苔。  

***寒集大观亭同方植之作***  

苍龙缩首敛烟雾，到此江流束不住。惊涛直下罗刹矶，百折不回有余怒。大观亭子横江开，裹创转战江声哀。将军碧血洒秋草，战士白骨生春苔。我读遗碑三叹息，手拍铜驼泪沾臆。何止田横五百人，断腕残肢土花蚀。胜迹留传又几年，抚今追昔空徒然。但将风月供诗料，莫把兴亡话酒筵。鲥鱼斫脍开香瓮，深树流莺啭清哢。为谁车马滞江干，纵有奇才亦何用。东南宾从皆枚邹，射覆围棋事事幽。浊酒千杯浇磈礌，清商一曲弹箜篌。毁誉无凭安足道，莫教荣落伤怀抱。壮志全消郭隗台，离愁绿遍王孙草。名士从来说过江，六朝山色仍当窗。君看尘海风波险，那及空梁燕影双。长江极天帆去速，皖伯台前云树秃。此时百感欲填膺，无端五岳撑空腹。翠螺一点天边浮，中有李白之高楼。褰裳何必从公去，此间我识韩荆州。  

***晓行铜陵道中***  

残月一痕白，鸡鸣星欲稀。朱栏人乍出，渔榜夜初归。戍鼓有余响，林鸦无数飞。青山在天末，长揖谢玄晖。  

***赵绍祖***  

赵绍祖，字绳伯，号琴士，泾县人。诸生，道光元年举孝廉方正。有《琴士诗钞》。  

***棹歌行***  

鼓棹莫愁村，乘潮上水门。乘潮来复去，莫问妾家住。妾家住横塘，门前藕花香。采蓬不采花，妾心纷如麻。妾心不轻吐，莲心独怜苦。心苦那得辞，辗转谁相知。相知一片月，照妾棹歌发。  

***送友***  

相饯出城西，攀折长亭柳。别意不可言，饮此一杯酒。广陵潮送木兰舟，黄河五月如清秋。试听鹧鸪无远近，关山明月好回头。  

***家书兼寄诸友***  

二月江城客，春愁入酒醺。登高见天末，别浦有归云。明日家书去，征帆带夕曛。梅花不堪折，岭上落纷纷。  

***月夜逢僧巨超***  

一片长江月，清光第几湾。敲诗逢贾岛，饶舌识寒山。树影凌波乱，云心出岫间。澜翻潮偈合，风冷不知还。  

***和巨超不波亭望月之作***  

夜月不波亭，空濛涵太清。水光连树影，云际走江声。寺抱双峰迥，舟看一火横。赵州茶罢后，偏欲以诗鸣。  

***润州城楼***  

参差雉堞绕雄州，岷水东来万里流。不变京江作春酒，可堪铁瓮贮深愁。中年抱病常为客，二月看花更上楼。白鸟烟波偏浩荡，一双飞去自悠悠。  

***泛舟虹桥***  

放艇虹桥两桨间，莺歌燕语听间关。绿杨万树刚三月，红榭千家祇一湾。往事销魂惟此水，隔江纵目有层山。蜀冈飞雨飘空翠，湿透春衫未拟还。  

***滁州杂诗***  

欲访琴台迹已平，琅邪溪畔独循行。居人但说欧阳子，谁问当时李幼卿。  

***杨知新***  

杨知新，字元鼎，号拙园，归安人。诸生，道光元年举孝廉方正。有《夙好斋诗钞》。  

***钱诏江观潮歌***  

癸卯八月月既望，凤山门外来观潮。始入蜿蜒仅一线，或断或续流漂摇。须臾乘风立十丈，浪花飞激吴山椒。势如雷霆发震怒，声如车骑腾喧嘈。皎如银山驾两座，疾如骤雨倾崇朝。红幡白马降荒忽，赑屃出没鱼龙骄。地轴顿翻白日动，云气半晦青天高。当日钱王意气豪，三千强弩曾亲操。潮头忽向富阳落，至今箭铁沈洪涛。我来正逢日卓午，汹涌直欲排云霄。壮观一洗胸次隘，掉险跨越秦函崤。忽忆南宋请降日，北兵骈集屯江皋。宫中福人默虔祷，至诚或可回斗杓。惊波疾卷一千里，百万性命轻鸿毛。如何三日竟不至，天意毋乃亡南朝。江山依旧尘劫换，慷慨吊古歌长谣。日斜潮罢各归去，满林落叶风萧萧。  

***寄姚千之潞村***  

南浦春深故人去，风光骀荡欲销魂。桃花柳絮随孤棹，流水青山入远村。旧日萧斋欣促坐，别余新咏关评论。西峰主照重回首，愁对离亭酒一尊。  

***踏雪***  

不辨雪中路，危峰云影低。犬惊茅舍北，鸦乱板桥西。访旧门犹掩，寻梅径已迷。横舟问前渡，涧水静流澌。  

***祝百十***  

祝百十，字小山，又字子常，江阴人。诸生，道光元年举孝廉方正。有《草堂诗存》。  

***南华为高君朗岑属***  

《南华秋水》瓷洸洋，鹏抟扶摇万里长。桐生朝阳凤高冈，倬彼云汉分天章。彫虫青僮眠竹床，苕翠宛约春庭芳。梅绡红文虚曲房，金茎仙掌藕截塘。补天炼石拜娲皇，吹箫侍女珠两珰。修眉峨峨云锦装，西风夜炳太乙光。赤城建霞虹作梁，墨卿香案富缥缃。花檐鹊噪眉间黄，月轮蟾桂氤氲香。天衣五铢机七襄，大罗一曲赓《霓裳》。  

***祝百五***  

祝百五，字丙季，江阴人。贡生。有《瘦丰诗钞》。  

***闺夜***  

绿篝香袅烛花迟，倦眼朦胧酒醒时。心怯夜寒浑不寐，隔邻吹彻玉参差。  

***濠梁道中晓发***  

侵晓阴云四望垂，乍明还暗马行迟。苦风冷雨濠梁道，正是居人梦客时。  

***刘敦元***  

刘敦元，字子仁，号笠生，桐城人。诸生。有《悦云山房集》。  

***小孤山***  

仙子凌波去，天风生暮寒。片云留太古，孤月在层峦。幡影石坛静，涛声大泽宽。不知前路近，五老隔江看。  

***滕王阁对雨***  

又从南郡计邮程，高阁依然接太清。帆影穿云迷皖口，江声挟雨下湓城。粗才未信因风助，壮志惟应破浪行。回首遥天烟树晚，断霞一抹喜新晴。  

***赠符际堂***  

豪狂走马入京洛，怀中名纸空台阁。四海人谁知骏良，冀群长啸天风落。潦倒浮生四十年，乘槎远破珠江烟。冯驩老矣不营窟，覆耳白发徒皤然。中山君，管城子，平生讬此为终始。五岭屹屹珊格高，大海一滴蟾蜍水。万言陈策阻侯门，怒冠上溯星光紫。我今有美酒，新漉蒲桃浆。高挹北斗向空碧，与君斟酌凌苍茫。蓬壸咫尺不可去，手把芙蓉自延伫。  

***登粤秀山***  

楚人一炬秦灰冷，汉室金汤迁洛鼎。九枝赤日丽中天，人间爝火齐销泯。何物小尉龙川陀，称王已足帝为何。黄屋左纛不数世，楼船横浦来伏波。鋹祖孙亦狡悍，手取潮韶桂容管。刺史谁呼属洛州，风流天子春光满。珍珠沟水火山香，璇房银殿相煇煌。那知身作降王长，茂陵玉碗难终藏。粤中自昔成战垒，负贩侯王今已矣。朝汉高台落日寒，呼銮古道悲风起。我登粤秀俯众山，海天如镜无波澜。圣人当阳百灵顺，中原瑞气涵诸蛮。分茅铜柱不可攀，长与罗浮四百三十二峰同孱颜。  

***同聂琅圃茂才登粤秀山山响楼步壁间宾谷方伯原韵***  

南交镇层巘，杰阁倚云开。海日半山雨，松风一壑雷。新收平寇略，谁识济川才。横浦楼船下，荒林旧筑台。  

***清明***  

几年寒食在天涯，又向梁园滞岁华。去日壸觞来日梦，二分尘土一分花。中年多感心犹热，生计能谋愿已奢。我有墓田归未得，春风吹泪迸窗纱。  

***虔州道中***  

野篠丛生水拍隄，辘轳声里竹鸡啼。两三略彴斜阳晚，二月春风花满谿。  

沈霾几日放春晴，十里芳塍两岸平。黄到菜花青入麦，咏鸿亭下过清明。  

***镇海楼远眺***  

高阁星河近，登临万峰屯。云光连岸失，海势挟山奔。终古此潮汐，双丸自吐吞。茫茫抚身世，鸥鸟起沙村。  

***雨后***  

宵雨分凉客梦安，醒来差耐布衾单。响沈钟梵孤怀寂，曙近书檠一穗寒。狂兴那堪论贺监，清才未合老方干。碧天云散尘氛净，倚剑何人把酒看。  

***广陵述怀柬侯青甫孝廉***  

落拓浮生感倦游，当年明月忆扬州。三春花鸟南朝梦，一夜风帆北固楼。宝镜飞尘窥鬓影，画桥擫管搅乡愁。兰成不合江关老，词赋何人与唱酬。  

***五人墓***  

承明殿上歌声靡，东林社中悲声起。谣传委鬼唱茄花，儿孙鹰犬纷爪牙。毅气觥觥清君侧，铁骨嶙峋三代直。夜飞缇骑响寒风，咫尺吴云黯无色。闭户非无卿大夫，挺身奋激来屠沽。满腔热血泼江水，阴霾天翳闻喧呼。杜鹃啼处山竹裂，星光惨澹凄残月。市门一击博浪椎，草痕尽染苌弘血。吁嗟乎！九枝日出冰山消，生祠瓦砾埋蓬蒿。行人终古伤前朝，摩挲四字丰碑高。  

***永昼***  

肯将永昼等间过，潇洒山房此啸歌。竹露分凉通短槛，槐云蘸绿上轻罗。孤怀落落冰心映，尘世劳劳热客多。剩羡陂塘双白鹭，也知缓步向风荷。  

***次姚春木安昌寄兴诗韵***  

燕鸿来往总成宾，愧我生涯倍怆神。卖赋鸡林留旧价，论心骥枥感伊人。归从梦短如中酒，情比官贫未乞身。同是江南倦游客，回帆恐被白鸥嗔。  

***咏宝刀同一飞作***  

昆吾之锋经百链，手掣寒光飞急电。空庭大木风飕飕，萧然一夕天地秋，老魅惊走野狐愁。雄心上凌层霄紫，伈伈睍睍吾曹耻。世间不平事有几，且挂床头遇知己。  

***潘谘***  

潘谘，字诲叔，号少白，会稽人。有《少白诗文集》。  

***高楼篇***  

悠悠远行道，清霜瘁百草。繁星照落月，行人何太早。高楼临大堤，卧闻客马嘶。青天挂长路，客马何当羁。洛阳三月花，城门来去车。车中看花客，多道是天涯。鸟啼苑中树，飞翻入云去。人生乡里中，壮怀逐风翥。海波大如山，贾客循天还。人事塞霄汉，乐情忘间关。禾田春风起，种黍酿成酏。金鞍垂两镫，不如负耒耜。梦中闻人行，严冰历羊肠。行人马上叹，居人思故乡。  

***示友***  

名士如名山，轩车时来游。自非林泉性，鲜能终日留。岂不爱清华，冰雪易为愁。性习本自异，慕思良亦浮。所眷非素怀，群疑生嘲啁。是洵神仙山，何无金玉楼。以此求真赏，所以失林丘。吾愿山中士，气与冰雪遒。自爱白云睡，非薄车马俦。  

***汉槐***  

林宗墓前有古槐，远涂数舍见崔嵬。久共金茎语秋露，始见楼桑茁春雷。风云翕霍二千载，邓林生死几荣萎。东溟浮筠光彩远，荆南冥灵风雪摧。此木昂藏望霄汉，厚地耸秀青天垂。人言林宗手植此，矫矫万古扬清晖。洵乎不朽皆有讬，亦汝劲固能自为。修士风流尚如此，何况至道光台魁。雩风杏雨敞天地，岱松雍柞秀苔莓。我来驱车过树侧，绿阴如山摇广陌。长风澒洞天黛色，{门孝}岩巉壑窥正黑。下疑根泉通沧海，上恐柯南有仙国。株围十丈盘数亩，寄生如轮过百尺。织女中宵拂素机，孤鹤青冥回羽翼。偃蹇风尘官道旁，世无斤斧岂汝力。穷山穹谷求大■，班输旁卧不敢忆，即今已非梁栋用，傲兀冰霜不自惜。孰云翦伐方为材，从容只信乾坤息。太原古村今亦存，欲争造化申絪缊。栖迟篱落秀涂巷，九原无处依龙门。  

***自晋阳过榆次***  

落照古管州，青天雪尽头。群山飞叶尽，孤客鬓毛秋。远色镫随树，寒声角满栖。鲁连江海迹，此地十年留。  

***江上田家***  

小市垂杨里，人家有杼声。春随黄犊静，花傍白鸥生。有叟能耕凿，无人识姓名。豪华不到处，鱼鸟总忘情。  

***见旧泊舟湘汉间诗和之***  

江上人家早掩扉，溪烟漠漠湿垣衣。山钟乍动佛镫上，初月向人江鸟飞。远柝因风知市近，棹声隔浦识渔归。当年每值清秋夜，大半孤篷傍钓矶。  

***答客问***  

心在群情未动初，篷窗无事曝蟫鱼。千年自有同归业，百氏均非必读书。养拙不嫌抱瓮汲，忘怀犹乐带经锄。少时颇涉文章趣，老览前人陋《子虚》。  

***独游***  

早起一杯颜已酡，衰年孤抱更嵯峨。袖书行到见山处，遇寺频因访菊过。篾叟岂惟完太璞，钓徒谁可付青蓑。秋光亦似阳春曲，有我间吟不要多。  

从天乞作幸民身，游尽青山未息轮。溪壑秋来如静女，关河时豫类间人。到天一候凭携屐，互古千家可择邻。六十三年吟里过，昔贤安逸恐无伦。  

每过桐江语客星，此中歧路慎伶仃。鲁连才亦纵横术，颜斶言如长短经。未识乾坤真荡荡，徒耽泉石总冥冥。后来岩谷栖神辈，半类枯禅木石龄。  

渊海渟濙物有芒，百年光影是文章。读书不碍逊袁豹，作赋非因诎谢庄。三极未形存象数，五声因器得宫商。有生视息苍茫内，不是真瘖合激昂。  

***乔重禧***  

乔重禧，字鹭洲，上海人。诸生。有《陔南池馆遗稿》。  

***风云岭***  

惊沙风卷夕阳明，松漠茫茫积翠横。残雪数峰犹噤马，落花四月未闻莺。玉盆湾远无牙帐，银铠星寒吊柳城。塞女琵琶边戍角，听来总是可怜声。  

***阿济克鸠***  

玲珑山势俯崇冈，浩浩平沙接大荒。天辟围场资羽猎，地临绝塞走名王。养茸麋鹿呼群衍，得气骅骝恋草香。六合一家还肄武，雄文应陋汉《长杨》。  

***精忠柏歌***  

风波亭上白日黑，三字狱成碧血碧。千秋冤愤谁见之，惟有凌霜一株柏。柏之生也精气横，柏之死也英风鸣。公生亦生死亦死，如公者死将焉生。柏既不能将身作弓弩，随公直捣黄龙府。又不能化为宝剑如吴钩，出匣径斩奸臣头。且不能效隗顺一狱卒，手捧公尸瘗岩樾。惟此盘屈尘沙中，日对南冠泣秋月。岁岁磨链风霜姿，青铜为皮铁为骨。黄天荡里杀气摧，朱仙镇上悲声哀。施全已死背嵬殉，眼见宋室成蒿莱。露叶风枝气郁勃，劲节棱棱谁与夺。纵有日暄雨润时，天地精华不能活。公也与柏原殊形，柏也与公为一身。柏死取其义，公死全其仁。丹心孤幹不共劫火没，要使天下万世知其真。尽忠四字公镌背，精忠二字柏堪配。今日见柏如见公，泣下多于赭衣辈。吁嗟乎！古今正气乾坤中，圣贤与物无不同。君不见西湖墓上落日暗，南枝肃肃生寒风。  

***出山海关和张诗舲***  

跸路仙筹驿骑催，扶桑迎面晓霞开。雄关锁钥千山包，沧海朝宗万国来。当日从龙多硕辅，即今射虎亟边才。长城诗思增怀古，策马相期上大台。  

***杏花和祁春浦***  

十三万众化沙虫，圣武犹传挞伐功。百战艰难成创业，三山形胜矗长空。盘雕影落关云黑，塞马秋腾海日红。开国神谟天助顺，莫将成败论英雄。  

***大台和诗舲***  

兴京王业自天开，捺钵频添驻<走毕>台。万马横驱厨岭下，六龙晓渡大河来。国陵地迥风云壮，辽塞秋深雨雪催。才子櫜<革健>勤载笔，饶歌应陋上之回。  

***噶布陔和许滇生***  

出卡快扬鞭，朝阳艳锦鞯。碑荒娄室墓，草长塔儿泉。杨柳严边戍，松花问战船。山凹见丛菊，乡梦落吴天。  

***朱锺***  

朱锺，字应黄，号雅山，平湖人。举山林隐逸。有《古白书房吟稿》。  

***秋士篇***  

秋林无静树，秋士无宁心。揽衣起中夜，徘徊发微吟。落叶难上枝，古人不及今。华年易衰谢，感彼萧骚音。  

***酬徐春颿梁溪道中看梅见怀之作***  

春风江上来，故人挂帆去。春风江岸吹，故人舣舟住。梅花如古欢，一笑他乡遇。云迷晋陵山，烟白平江路。澹泊赴襟期，清芬表寒素。夷犹孤棹迟，程为花香误。平生抱素怀，皎洁真堪诉。蔼蔼江南春，离离烟外树。临风忆故交，寄我瑶华句。  

昔我游梁溪，溪梅正含蕊。泉声泰伯祠，山影春申里。清韵落帆风，淡烟沽酒市。春江篷橹响，尽在寒香里。为君数旧游，屈指十年矣。君诗如江月，照我离愁起。溪云竹寺幽，林雪村桥圮。一发江南山，隔断相思水。  

***霁后郭西间步***  

远烟画山色，作意媚新晴。不尽郭西路，有时花里行。水春交树影，村午聚鸡声。小借茅亭坐，溪田看耦耕。  

***溪山***  

溪山吟不尽，兴到拄枯筇。適意即孤往，幽寻无定踪。听松云壑秀，行药磵泉重。竹寺逢僧话，归来及晚钟。  

***程纶***  

程纶，字伯垂，桐乡人。诸生。有《小隐山房诗钞》。  

***书刘念台先生传后***  

江湖犹自念京畿，国破城春泪满衣。台省几年明主弃，俊厨一网故人稀。恨填东海常衔石，忍饿西山不采薇。多事鼎翁为吊客，信公视死本如归。  

***得朱关中归信***  

杨柳东风动渭城，故乡千里独含情。颍川有吏推黄霸，楚国无筵饯穆生。马上春云开岳色，天边晴云落河声。空囊不载蓝田玉，依旧归装一叶轻。  

***晚泊临平***  

篷窗长伏枕，秋梦荻芦间。疏雨分残照，归云杂晚山。欲随渔牧侣，相对鹭鸥间。俯愧寒潭水，依然照旅颜。  

***项霁***  

项霁，字叔明，号雁湖，瑞安人。诸生。有《且瓯集》。  

***灵隐西涧***  

颐生寄讬在烟霞，傍磵穿林兴不赊。十里玉云薶竹叶，四山金粉落松花。磨崖客剔龙泓藓，入寺僧烹鹤岭<木茶>。散发悠然成独往，毕逋斜日动归鸦。  

***山行遇雨宿半山庵***  

阴森夏木荣，山行足幽事。欣闻谡谡声，崩涛入松吹。崖含林渐迷，日没云欲坠。婀娜随天风，疏雨白万穗。入寺沿钟声，挥麈度云气。坐看刹幡动，心安了无累。翻嫌诗兴涛，龛镫照无寐。  

***大龙湫歌***  

雁宕山瀑擅奇色，江村来踏青芙蓉。连云嶂断翦刀露，突见湫水悬高墉。昔年有景不敢道，今日作赋乃难工。阿谁椽笔写造化，变熊万状思牢笼。凝烟冉冉出天际，噫气鼓荡来狂风。拏空蜿蜒久未下，失势一落何冥濛。雷轰电掣总莫拟，歕云喝雾焉能写。灵湫有源雁不到，九天上与银河通。织女偿钱急翦锦，云绡脱轴垂晴空。流星四散霣昼雨，玉尘万斛扬冬春。夜光璧掷睨柱客，照乘珠泻鲛人宫。日光耀射见五彩，月氐琉璃千尺张。岩{龙木}水乐乍奏听，琤琮八音繁会开顽聋。非笙非竽异响阕，怒击鼍鼓铿鲸钟。乾端坤倪贵特识，勿以戏剧猜天翁。海岳元气浩不死，直成亭毒无神功。金精耿耿贯万古，属天光怪长如虹。筑亭坐观恨不足，况乃缚屐真偶逢。石梁双涧讵可并，香炉百丈知谁雄。我今五岳恣游尚未遂，先期汗漫急欲骑茅龙。  

***寻罗阳王祠***  

云山回合水满陂，岸花绛绿凫翁嬉。周台汉苑目未睹，访古出郭寻荒祠。神称王表大怪异，太元往事堪嗟咨。罗阳印绶号辅国，守令迎谒无愆期。苍龙门外置邸第，闻言宛若徒褰帷。立后改年出神示，耄荒大帝非英姿。霍山竹节宁不期，五车命职皆传疑。先天不违万灵护，听神自侮人争嗤。雄心鼎峙老欲尽，况制六合加鞭笞。民神杂糅竟何益，变置储贰成阽危。吕壹排诋若鬼蜮，朱据见枉兼是仪。陆潘涕泣诚可思，蛊惑丧志女谒盛。强藩谗魋棼如丝，奉命祷祠怒江芊。良臣放死巫觋驰，降莘信随若一辙。将亡祅孽侔枭鸱，龙髯莫挽请福遁。揶揄山鬼真成痴，祖龙逝璧遮道持。黄熊祀列霸兆移，神不胜道古所诫。甘泉太乙无差池，国山再封神印发。洛阳青盖呈灵蓍，公鉏司马动谣诵。飘飘荧惑疑同时，虎爪晋袭幸无语。信巫好鬼空传贻。辨亡著论归何辞，回风仿佛吹灵旗。  

***叶元阶***  

叶元阶，字仲兰，号心水，慈谿人。诸生。有《赤堇遗稿》。  

***鸥飞阁***  

高阁旷一览，茫然思所依。自怜无逸翰，得意且孤飞。天地此时迥，风波旧迹非。弗争鸡鹜食，讵蹈弋人机。  

***空情***  

常恐情来强自禁，薄团寂坐不闻音。养成琐子玲珑骨，参到莲花自在心。尚恨幡轻风易动，谁言湍激石终沈。空王枉说空诸相，费尽檀施遍地金。  

***满拟***  

满拟繁花照眼红，卷帘晓雾忽濛濛。亦知簧舌惭春鸟，偏有冰心语夏虫。莲叶待舒仍怯雨，蕉阴微展已知风。寻常物理看何尽，枉说江郎赋恨工。  

***岳赓廷***  

岳赓廷，字载臣，号石村，荣成人。诸生。有《燕来堂诗稿》。  

***赠赛静甫先生***  

亦复在尘世，翛然无世营。身从贫转健，眼到老偏明。补屐寻山寺，移家远县城。连朝过我话，一杖去来清。  

***过董樵墓***  

峭骨此中闭，隤封谁得知。樵余犹有树，埋后更无碑。家近卻难问，魂孤应苦饥。野薇还可采，荐罢不胜悲。  

***访张青庵先生故居***  

穷老著书处，荒村剩草堂。树多亲手种，诗赖故人藏。夜月虚松牖，秋云冷石床。嗟予生不早，未得侍门墙。  

***登铁槎山***  

攀缘怯复疑，百里见{厂垂}{厂义}。及到所望处，还如初上时。幽花窥佛洞，古木荫龙池。此夜宿仙观，茫茫身世思。  

***访王秋史先生故居***  

二十四泉上，诗人旧掩扉。遗踪何处问，黄叶一林飞。狐兔窜荒墅，蓬蒿掩坏矶。百年今若此，边李故应微。  

***游华不注***  

孤标绝依倚，突出凌平畴。城东一舒目，矗矗当晴秋。泰山自高大，兹峰转清遒。如人能自立，何必公与侯。我来游其下，犹见清泉流。试为陟厥巅，眺瞩意悠悠。谪仙既已往，吕仙不可求。聊骋一时兴，寻胜还三周。  

***长山陈仲子墓***  

是否于陵旧，寥寥抔土存。碑残犹有字，城僻只如村。冷落带秋色，摧隤侵雨痕。至今齐国士，若辈可同论。  

***城东杂诗***  

寒涛拍天涌，白昼亦常昏。山断陡临海，沙多高障村。间滩鸥鹭叫，怪石虎熊蹲。回视经行处，微茫屐齿痕。  

村际逢人少，喧声逐海涯。鱼从沙尾晒，饭向岛头炊。螺蚌乘潮拾，儿童没水嬉。莫言生计薄，住久亦恬熙。  

***林直***  

林直，字子隅，侯官人。有《壮怀堂集》。  

***从军行***  

幽燕少年年廿五，广颡庞眉气如虎。复仇祇用一横戈，杀贼全凭几枝弩。昨宵铁骑来边城，报君情急性命轻。摐金伐鼓下榆塞，黄沙万里连行营。山川萧条日无色，毡帐枪城愁不得。奇勋不羡李征西，苦节徒怜苏属国。诘朝烽火照狼山，鞭鞘指处千夫环。身经百战穿金甲，不斩楼兰誓不还。破敌归来见天子，酾酒椎牛劳将士。戎装乍卸漫还家，明年又报边尘起。  

***结客少年场行***  

长安少年游侠客，走马日逐城南陌。见人不肯道姓名，不是英雄不相识。平生意气重结交，龙泉三尺横在腰。片言偶合吐肝胆，万事到手轻鸿毛。朝入主人门，暮醉主人宅。主仇不报空丈夫，跃马出门身不惜。刺杀仇人函首归，淋漓颈血尚沾衣。主人请以千金报，踏步掉头去不告。君不见，荆卿当日勇无伦，聂政西来亦可亲。从来缓急相看者，犹数屠沽辈里人。  

***早发襄城***  

四野风初紧，孤城月渐低。醉乘宛北马，来听汝南鸡。水接三川尽，途经七圣迷。首山欣在望，何日遂攀跻。  

***邺中吊谢茂秦***  

燕晋关河快壮游，布衣落拓复何求。无钱可买青山宅，有志终辞白雪楼。中道交情嗟七子，暮年名誉动诸侯。改亭不作虞山死，过客谁来吊废丘。  

***追悼张亨甫孝廉即题其娄光堂稿后***  

几年挟策谒天关，闽峤燕台数往还。奇士曾闻倾北海，斯人何意老东山。一棺盖后犹遭谤，万事生前只强颜。凤羽未成螭驭邈，永留诗卷在人间。  

***招梁礼堂孝廉子翊子驹子恂龚蔼仁小铭兄集桐雨轩***  

梧叶秋先觉，推轩暮雨寒。百年有今日，一醉若为欢。努力儒林传，伤心大将坛。凭谁靖豺虎，长使道涂宽。  

***陈兰瑞***  

陈兰瑞，字小石，江西新城人。有《观象居诗钞》。  

***题余芝衫孝廉秋林觅句图***  

秋气满天地，先感诗人心。此心何所著，随城成山林。清泉泻激激，万木声森森。野花无媚色，霜蛩有余音。白云自来往，幽鸟间相寻。翛然坐林下，抱膝惟长吟。  

***题李牧臣孝廉五少游庐图即送其下第南归***  

昨梦骑鹤凌天风，翠壁丹崖逞千变。醒来身又落尘寰，浮岚埽出庐山面。髫龀曾读藏园诗，拍手惊奇心欲飞。年来复诵妇翁作，无恙溪山俨如昨。新诗摹写愈幽奇，不独攀跻健腰脚。吁嗟乎！陶谢李苏不复生，浮云飞瀑难为情。李君重来继吴蒋，脚踏芙蓉七千丈。或奔幽谷到马尾，或上危崖入龙荡。或卧醉石呼同游，或觅残碑成独往。三石梁边三叠泉，五老峰头五少年。尺吴寸楚眉睫前，功名富贵如春烟。既不能坐我以天池寺侧、佛手崖边，又不能招我以观中之白鹤，赠我以谷底之青莲。使我尘抱顿释沈疴蠲，示我惊人之奇句，引我乡思徒茫然。君本仙才今暂谪，清福平生非易得。但令著述有名山，人海何须计通塞。愿君珍重少年身，雨笠烟筇了夙因。莫教白发成衰懒，笑杀青松社里人。  

***间中***  

万卷围身悔已迟，间中心事晚蝉知。惟寻种竹栽花乐，也作寒蛩病蝶诗。夜雨易催乡梦远，题襟难与素心期。一庭芳草斜阳淡，又是秋风欲到时。  

***蒋宝龄***  

蒋宝龄，字子延，号霞竹，昭文人。有《琴东诗草》。  

***湖楼杂诗***  

一径烟荒画■开，孤游转爱废亭台。也知尽有春妍处，不称残衫破帽来。  

掩关几度忍乾饥，无赖春禽苦劝归。却感多情老杨柳，长条绾我独依依。  

易逝繁华等水流，水■过后断豪游。寂寥不少湖边客，间与斜阳写古愁。  

群峰倒影碧波澄，清夜无眠槛独凭。赢得湖头人共说，五更楼上有诗镫。  

***八月十六日湖楼坐雨***  

黄雪已飘尽，余香犹恋枝。那堪连日雨，辜负艳秋时。山气隔烟没，橹声缘岸迟。坐看湖水涨，难践鹭鸥期。  

***费丹旭***  

费丹旭，字子苕，一字晓楼，乌程人。有《依旧草堂遗稿》。  

***偕剑秋过小绿天庵访六舟上人不值***  

一曲潆洄水，危桥宛转通。人来秋雨后，门叩夕阳中。旧梦追尘榻，新题认雪鸿。天涯健行脚，我亦感飘蓬。  

***十一月五日雪夜寒甚寄剑秋***  

雪压窗虚布被轻，梦回无那易愁生。漏声不尽自断续，镫影欲残时暗明。客馆早寒嗟岁晚，薄田迟税累秋成。不知此日门前路，一笑何人访戴行。  

***陈铣***  

陈铣，字莲汀，秀水人。  

***题蒋星华遗像***  

一庭梧竹罥秋烟，满架图书手自编。凭仗后人勤护惜，虹光不数米家船。  

忆昔相逢甥馆中，廿年尘事叹怱怱。而今画里容颜似，无复樽前笑语同。  

***文鼎***  

文鼎，字学匡，号后山，秀水人。有《后山诗存》。  

***题画***  

杏林低护水之涯，独自扶筇问酒家。一角青山遮不住，几椽茅屋夕阳斜。  

***陶琯***  

陶琯，字梅若，秀水人。有《缘蕉山馆诗》。  

***夜坐***  

疏帘三面卷斜阳，茗碗间携话晚凉。络纬数声秋已至，一庭清露玉簪香。  

***刘■***  

刘■，字世波，一字逆舟，号蓼原，又号了原，肃宁人。诸生。有《蓼原诗草》。  

***续送春诗***  

遥忆去年三月晦，云笺曾写送春诗。情丝不断重重续，又是花残燕懒时。  

***秋感***  

凭栏远眺仲宣楼，景物萧条逼晚秋。枫叶浸霞红石径，芦花飞雪白汀洲。笙歌梦踏扬州月，烟水贫无少伯舟。暝色苍茫天渐缩，蛩声四野为谁愁。  

客散堂空掩敝扉，一庭落木坠还飞。倦怜白雁还南北，笑对黄花较瘦肥。再唱郢歌弥寡和，曾经蜀道不知归。间阶徒倚探明月，清露漫天欲湿衣。  

***客馆蟋蟀***  

生即不逢春，风霜遍历身。长鸣惟向月，入户暂依人。旅寄天蝼穴，寒铺落叶茵。客愁正繁剧，漫诉尔酸辛。  

***落叶吟***  

落叶离本枝，何为复合时？时晚多飘风，吹我荡西东。东西非故林，叶叶有悲心。心悲岁流电，拓落成微贱。下受泥涂污，高愁霜露寒。安得邱与壑，零星簇作团。团团守根株，勿论荣与枯。  

***蒋光煦***  

蒋光煦，字生沐，海宁人。诸生。有《花事草堂诗稿》。  

***春日书怀***  

无赖还沽酒十千，要拌一醉杏花前。楼衔璧月光如水，山点浓螺碧破天。芳草有情迷云路，垂杨多事管华年。春寒恻恻和人瘦，剩有间情写蜀笺。  

***赵函***  

赵函，字艮甫，震泽人。诸生。有《乐潜堂诗》。  

***秦淮秋感***  

月榭巢空燕子飞，嫩凉谁与送罗衣。秋深白下诸山瘦，雨过青溪一舸归。孙楚楼头词客老，蒋侯祠畔酒人稀。金迷纸醉成追忆，玉树歌残事总非。  

***冬柳***  

无端抹尽白门烟，衰丑如斯祇自怜。入世茫然同槁木，阅人多矣是寒蝉。楼头只挂青天月，水畔间思碧玉年。蕉萃一生缘底事，江潭照影尚缠绵。  

***傀儡行***  

郭郎登场鲍老笑，竿木一身任颠倒。居然歌哭蔡中郎，但少心肝陈叔宝。都昙答腊乍一声，胡琴羌管咿<口忧>鸣。羡君玲珑体骨轻，掉臂直上屏风行。弋阳新腔变古调，凉州妙舞含余情。轩然旗帜拥甲兵，领军面目骄可憎。桃梗路逢土偶语，袍笏从容相尔汝。喁喁恩怨不肯休，世间有此痴儿女。魏梁院本无人知，金傀儡亦罢水嬉。獐头鼠目行处有，五官虽具徒尔为。虎贲将军木居士，举世纷纷窃其似。扶娄狡狯亦大奇，能令公怒令公喜。市人一閧傀儡止，偃师之技只如此。  

***摄山遇雨憩文殊庵***  

四山尊一峰，巑岏出仙掌。遵磵肆幽行，穿萝成独往。空岩堆落叶，湿翠下不上。诸天风雨来，涛浪万松响。泉语堕寒淙，鼯啼没灌莽。寂寞文殊庵，昔游俨可想。老僧已茶毗，苔色上斋榜。先公婆罗碑，遗墨尚精爽。留此镇山门，摩挲心郁怏。再来知何时，应待药苗长。  

***无隐精舍***  

诸天香近远，不见住山僧。樵牧隔双磵，松篁环几层。四禅空外雨，千佛定中镫。毕竟吾无隐，闻根落小乘。  

***吴苑对雨书怀次顾兰崖韵***  

茂苑风花又一时，可堪禅榻鬓如丝。百年乔木家徒在，几辈才人嫁已迟。每到穷愁翻作达，便工词赋总詅痴。茫茫六合劳存问，太白间游小杜诗。  

***韩蕲王翠微亭石刻***  

翠微亭，在何许，飞来峰下冷泉飞。水石潇潇不知所，清凉居士嬉春来，日色欲没繙经台。一时君相定和议，安用中兴大将才。缚虎已成三字狱，骑驴独绕孤山曲。哀猿相与山鬼啼，故人只向新亭哭。新亭苕峣积翠间，国仇未雪身敢间。聊将山水当醇酒，末路英雄剧可怜。我到云林三十载，天水曾无寸椽在。岂知片石待山僧，洗出寒泉发光怪。四十八字字八行，世子挥毫逞雄迈。依然点画有锋棱，不与湖山同破碎。曩者浪迹金陵城，一登清凉山上亭。延州王自有故土，曷尝尸此南唐名。名虽相符地则异，区区一墩安足争。所嗟李主泪洗面，更无只字为之铭。灵岩之麓琴台侧，墓头尚禁憔苏迹。何不突兀建此亭，榜以翠微名不灭。不然径上齐山巅，苍茫九子开风烟。试摹一纸蕲王碣，并勒千秋鄂国篇。  

***书高忠宪遗札真迹后***  

东厂一怒东林哭，党人榜出士侧目。喧传缇骑渡江来，天地仓黄罹诏狱。诸公被逮就槛车，公独临危命朝服。咄嗟大臣不可辱，一死胸中筹烂熟。卻为君友忍须臾，夜起焚香仍秉烛。草成一表兼一书，正命从容池水绿。表言遗败效屈平，此纸当已登皇{宀成}。世间流传惟石刻，哀怨奚啻《离骚》经。一札端严六行字，字字都挟风霜气。从李范游特其寄，学道生平有独至。上言此心如太虚，幻质何为恋人世。下言家事属诸君，田役区分及琐细。致书三友俱正人，余者一一犹存记。蕺山先生公老友，疑似亳芒为公剖。释氏轮回非所讬，东京人物岂其偶。死固不逃亦不求，此语信之公素守。呜呼公亡二百年，东林一发千钧悬。止水城南湛如昔，峣童牧竖常流连。摩挲老眼展遗墨，札后别附诗三篇。中有不死苌宏血，观者慎勿同云烟。  

***叶廷琯***  

叶廷琯，字调生，吴县人。诸生。有《楙花盦诗》。  

***观金子春烟波画船册子偶忆吴中旧游***  

江南此境最销魂，旧梦摩挲尚有痕。双橹曳声回绿水，千镫浮影送黄昏。秋风蘋叶寻诗路，细雨桃花卖酒村。他日五湖容泛舸，鸱夷名姓待君论。  

***竹隐山房赠郑幼真***  

万竹绿无际，一峰青真情。草堂佳处构，高卧足平生。身入辋川画，人传谷口名。侯封千户富，那及隐君清。  

***单学傅***  

单学傅，字师白，常熟人。诸生。有《钓渚诗选》。  

***杂诗***  

丘中多蓬麻，风起香盈路。知有幽兰花，深深采无处。不采自芬芳，所感岁迟暮。君亮执坚节，非种力锄去。素心默无言，持此待君遇。  

***漫兴***  

屋小眉都碍，床欹膝反舒。驱愁终仗酒，医俗止宜书。树秃仍栖鸟，溪寒不聚鱼。耽吟无和者，诗境得秋疏。  

***题醉绿村居壁***  

更无剥琢到柴荆，两载栖迟兴剧清。地不鹿门聊隐遯，家如燕垒暂经营。半醺酒有缠绵致，新种花多烂漫情。最好月明人静夜，纺车声和读书声。  

***溪上***  

回溪风飏縠纹斜，记得桥西有酒家。长日柳堤人不到，两三鸥鹭守荷花。  

***顾煚世***  

顾煚世，字含象，上虞人。有《味蔗轩诗钞》。  

***紫薇花效玉溪生***  

一树紫薇花，繁英日未斜。曾经青琐闼，长忆碧云车。烂漫朝晞露，葳蕤晚照霞。暂将邛竹杖，扶植惜年华。  

***无事***  

无事近黄昏，清愁欲断魂。落花飞未了，芳草碧无痕。小静闻茶语，轻寒忆酒尊。一春惆怅事，客里自温存。  

## ●卷一百三十四

***麟桂***  

麟桂，字月舫，满洲旗人。历官光禄寺卿。有《退省堂诗集》。  

***夜渡扬子江***  

轻舟小如叶，入夜渡江行。急浪连云卷，遥天际水平。涛头奔万马，雨脚起长鲸。欲认扬帆处，回看已数程。  

***舟中夜坐***  

日暮遥山分外青，夜深滴露湿窗棂。船头水面窥双月，萤火渔镫误远星。几处寒蛩吟岸草，一声秋雁下沙汀。此时多小关心梦，笑我无求好独醒。  

***辛亥重阳偕联方伯中尚衣祥主政登鸡鸣寺即事***  

鸡鸣高寺共登攀，十万人家俯视间。江阔白翻三峡水，窗虚青受六朝山。西风老树经霜醉，落照疏钟送客间。贪看秋光怜菊影，月明连辔下尘寰。  

***叶志诜***  

叶志诜，字东卿，汉阳人。官兵部郎中。有《御览集》。  

***道光甲辰夏五月得遂启諆大鼎周宣王时物也置之金山作歌纪事用王西樵焦山古鼎歌韵***  

我生嗜古勤搜索，左右罗陈殊卓荦。岐山有客携鼎来，神物乍见缘耕作。其文百有卅四字，载纪元戌刊蛮洛。命汝帅师遂启諆，嘉绩用张达陛阁。经维四方实乃功，玁狁博伐边陲愕。折首六百执五十，先生威震军声乐。十有三年正月吉，史淢册命赖贝博。作庙作器荐馨香，乘饰服饰襃鹰鹗。想像宣王中兴年，桓桓拨乱如摧萚。石鼓著辨徒滋凝，铜盘取证足相酢。方今偃武际升平，宝鼎一出光岩壑。求珠何幸值因缘，怀璧从来戒贪攫。吉卜合付名山藏，浮玉嵯峨江流错。摩挲传诵诩游人，典守呵护凭海若。焦山之鼎阅四年，伯仲相望慰落寞。见闻诧兹希有珍，注经校史群攻错。烟云过眼如是观，万古光芒烛高廓。  

***严烺***  

严烺，字小农，仁和人。官至东河河道总督。  

***徐州重修放鹤亭落成***  

放鹤山亭亦偶然，祇凭一记事流传。隐居乐可轻南面，玉局才原比谪仙。胜迹鼎新经几度，胎禽羽化近千年。重来载酒成高会，把盏先教酹古贤。  

***文冲***  

文冲，字一飞，满洲旗人。荫生，工部主事，官至东河河道总督。有《一飞诗钞》。  

***过贾岛墓***  

青山独拜阆仙祠，寒食春风雨似丝。识得千秋诗骨瘦，梨花开尽墓门枝。  

***登盘山绝顶***  

乱石杂云堆，松声万壑雷。盘空如线路，绝顶几人来。紫塞缘山尽，沧溟接地回。苍茫无限意，独上卫公台。  

***邯郸道中怀古***  

霸国山河落照余，邯郸城外又停车。也知富贵终抛枕，未可穷愁始著书。宫阙何年消甲盾，风云几代废耕锄。真嫌酒薄难成醉，那有间情吊望诸。  

***觉罗崇恩***  

觉罗崇恩，字仰之，号语铃，晚号敔翁，满洲旗人。官至山东巡抚。有《香南居士集》。  

***何玉史索观香南精舍宋拓圣教第本题长歌代跋因次元韵答之***  

永和九年春禊罢，临河一序矜初写。真迹鼠茧閟幽宫，橅本欧虞各腾驾。古德慈悲惧散逸，妙腕玲珑运神化。织珠为衣了无缝，融金铸镜光四射。因之圣教广流布，欲与兰亭互陵跨。谬说昔被子固惑，院体曾为通微诧。抵鹊昆山未知宝，获雉陈仓乃称霸。东洲居士书学精，慧眼能窥古贤罅。虞褚尚难逃斥呵，赵董那不担惊怕。独于仁师颇倾倒，谓虽集书犹蕴藉。敝斋翠墨兹甲观，秘笈黄庭轶丙舍。棐几今传拟星凤，叠石何敢方嵩华。品题洵足永千秋，鉴赏尤宜清九夏。两家书画舫中珍，奕奕虹光生午夜。  

***太史次前韵见答复小书便面以赠称许过情感愧交至叠韵奉报***  

斧柯未烂敲棋罢，梧竹凉阴似水泻。问奇我自勤载酒，逭暑君毋轻命驾。吏散空庭领鹤行，昼长高枕随蝶化。佳箑传来诗句新，小字精能光彩射。险韵苏黄最善押，盛名元白亦飞跨。论书得间岂刻苛，鉴古识真戒虚诧。独有千古俯余子，坐拥百城成二霸。君藏宝墨紫琼珍，我弄珠泉青玉罅。拍手清歌鸥鹭驯，横空硬语蛟螭怕。奇编插架恣涉猎，古拓堆床日枕藉。研金叩石参半解，喝月呼云退三舍。狂来酒渴吸长江，兴到书豪擘太华。投分愧为东道主，随缘喜结西湖夏。翱翔文海拜诗王，麟篆降祥扪九夜。  

***太史再和前韵三叠和之***  

奇兵屡出不容罢，其势有如建瓴泻。九霄鹰隼奋一击，千里驽骀烦十驾。仙人啸树猿殊灵，陈编食字蠹曾化。各有微尚寄锻屐，未可强同执御射。听经猛虎犹能驯，斫阵生驹讵难跨。米颠洁癖不受污，子京印痴何足诧。缪篆虽变尚存古，分隶兼陈近杂霸。古人墨妙附骥尾，小玺红泥补诗罅。精斯入赏多取憎，古乃足珍俗可怕。间寻幽事细商榷，静镇狂澜遥慰藉。水退三篙笞上隄，云消数朵山当舍。袖中奇石富东海，箧里残碑影西华。翡翠啾啾响竹秋，蜩蝉寂寂过槐夏。向时奕垒审孤虚，池上开樽卞凉夜。  

***初夏郊居杂兴***  

古寺双桥外，清渠五柳前。开门赏疏豁，卜地得幽偏。墟里通渔市，人家隔水田。夕阳间倚仗，林壑倍苍然。  

野色开平楚，湖光纳一亭。彩虹澄霁影，白鸟破空青。波漾层层绣，山围叠叠屏。翛然真意远，行药过前汀。  

***净业湖雨小憩僧舍得句有怀李四侍郎次雷字韵***  

黑白云花涌作堆，芙蓉墉外殷轻雷。风从荇藻交时见，雨自菰蒲响处来。投树禽喧山寺暝，荷蓑人去野花开。每逢佳景思君共，恨不僧寮话茗杯。  

***伍秉镛***  

伍秉镛，字序之，号东坪，南海人。贡生，官湖南岳常澧道。有《渊云墨妙山房诗钞》。  

***雨中送春***  

倚遍阑干酒一浇，间情都付与春潮。桃花落尽惟潭水，柳絮黏时又板桥。回首蹉跎虚永昼，怀人容易过良宵。何堪雾重烟昏候，翦翦余寒到绮寮。  

***成瑞***  

成瑞，字辑轩，满洲旗人。官陕西候补道。有《薜荔山庄集》。  

***度天山***  

天山一脉西荒肇，万里东来青未了。伊吾之北月支南，千寻耸峙烟霞绕。天功设险人力通，鸟道羊肠深且杳。初循涧腹入峡口，渐陟峰腰依木杪。登巅陡觉众山低，穿云俯瞰雄关小。崖悬坡滑石嶙峋，栏回路曲松环绕。七十二盘冰雪凝，三百六旬晴霁少。霏微空翠湿人衣，料峭余寒破春晓。我来一步一惊喜，暂解征骖憩岭表。凭高回首风景殊，怀古思乡心悄悄。  

***博克达山之麓有溪出焉迤逦北流越乌垣东鄙入峡俗名水磨沟是也峡左有泉涌穿石隙会小泉数十道下注大溪溪岸嘉树茏葱野花错杂桥隄楼榭位置天然不意荒陬得此佳境因赋诗以记之***  

轮台东北隅，佳境畅游瞩。峡路杳且深，溪流缭而曲。盈陂野卉香，绕屋疏林绿。禽声和泉响，琮琤似鸣玉。当此秋气清，身心澹无欲。十年苦尘氛，今朝幸免俗。不费买山钱，暂息凌云躅。他日探春来，莺花缘再续。  

***铁关谷在喀喇沙尔哈尔阿满台南***  

远嶂危峰翠作堆，羊肠一径辟林隈。云过壁石清奇现，峡束河流曲折来。秋色天然成画本，滩声到处走惊雷。南行渐出沙山口，遥望连城万井开。  

***策达雅尔早行***  

天际青山隐隐横，一溪流水碧无声。晓风残月平沙路，黄叶堆中信马行。  

***高锡恩***  

高锡恩，原名学淳，字古民，仁和人。贡生，议叙道。有《友石斋诗集》。  

***同人卢舍庵纳凉作***  

才看荷花绕郭开，又寻禅室足徘徊。楼前老树拏云入，帘外鸣蝉噪雨来。残暑堕湖看沸水，断霞拥塔欲成台。清谈未许徐陵至，呼吸山光任举杯。  

***西湖打冰词用梅村韵同宾梅作***  

北风凛冽寒侵骨，冻合明湖冰半尺。况复漫空吹柳絮，千山飞鸟藏无迹。今朝雪霁同云开，唤舟渐有游人来。银桥横锁不可进，篙师奋勇呼若雷。高擎巨梃露两肘，渐见层冰缺湖口。汹如金铁相挈撞。未识水仙震惊否。兔起鹘落势不平，手挥白雨力匪轻。豁然恍似城郭破，但见利锷如椎成。舟行顺势倍曲折，船头又阻重冰白。急呼舟子更持槌，如巨岳崩如帛裂。岸边冰坚类石横，千杵不动仍硁硁。严威冷沍有若此，慨然念彼号寒声。遥看老梅正僵卧，登岸还寻酒家坐。卻忆重光大雪年，人著芒鞋踏冰过。  

***隽生招同曹葛氏也是园观荷复至一粟庵小憩***  

沪上少竹石，亭榭亦罕遇。芙渠更稀植，美人徒遥慕。小阮招我游，云有境堪赴。乔家园最佳，草径同缓步。入门果奥旷，红栏半凝露。飞桥跨长空，旁折极幽趣。芳池窈以清，有唾不敢吐。灼灼红衣明，田田翠盖护。风来时偏反，微香静中度。如临濯锦江，疑入浣沙路。映日色逾鲜，出波颜独嫭。吴姬比应羞，越女看先妒。留连不忍归，临去复回顾。惜无荡桨舟，泊向花间住。  

钟鱼出林杪，一庵洵幽独。城市得山林，身疑入涧谷。门围枳棘篱，树老头已秃。殿古绕香烟，梵呗声相续。水阁来清风，四面波影绿。田畴如画枰，浪纹如织縠。红日不到处，白鸟时自浴。坐久觉凉多，蕉扇不须握。物我可两忘，寂然心自足。何日借绳床，桑下来三宿。  

***宝琳***  

宝琳，字梦莲，满洲旗人。荫生，官保定知府，署清河道。有《知足知不足斋诗存》。  

***花马池口外***  

马嘶风壮出边城，千里川原一望平。白日鼯鼪跳客路，斜阳驼马走荒程。遥岑影与云天合，极寒光分沙水明。大地渺如江海阔，远来车骑若帆轻。  

***严廷玨***  

严廷玨，字比玉，桐乡人。贡生，历官顺宁知府。有《小琅玕山馆诗存》。  

***宿净慈寺***  

萧萧湖上寺，夜色满禅堂。客梦留初地，钟声出上方。石泉寒到枕，山月近侵床。结习除难尽，拈花问觉王。  

***即事***  

西风吹客鬓，秋色动江隈。一棹入深处，黄花无数开。壮怀谁说剑，暇日好衔杯。木叶萧萧下，坐看鸿雁来。  

***登金山***  

借得双游屐，山来一笑迎。虚亭涵塔影，古殿走江声。仙去仍留暮，泉清尚爱名。润州回望处，烟火郁高城。  

***游焦山***  

欲极苍江胜，扁舟指翠微。潮声迎石怒，风力挟帆飞。海近龙归钵，山空鹤守扉。何当题壁去，盘礴解征衣。  

***钤山***  

仙台对县门，长桥跨溪水。策杖作山行，翛然远城市。登顿入薜萝，盘旋出碨<石雷>。草木杂青黄，沙土明赤紫。上有屋数间，荆榛连废址。当年分宜相，通籍仍归里。始愿慕圣贤，诵法实居此。一意典坟间，九年冰雪里。如何入阁后，顿易平生履。履霜不早戒，患由利熏始。太阿一倒持，侵欲而崇侈。路人多侧目，奴辈竞希旨。爪牙罗义儿，淫荒纵爱子。政必以贿成，忠必以谏死。孽海徒自深，急流不知止。太阳忽回光，冰山奚足恃。徒令大奸名，千秋入青史。读书期明理，理明讵若是。十罪有余辜，故乡人不齿。草庐望依然，游人每回趾。青松与白云，叹息蒙遗耻。  

***黔阳即古龙标城吊王少伯***  

龙标城外青山青，龙标城下扬孤舲。昔贤忆去九百载，峨峨雉堞空彫零。白云影落览不极，江水直下机无停。松篁临风互亏蔽，荒城当昼常冥冥。红尘插脚此暂憩，踪迹仿佛波浮萍。唐家诗名盛开宝，李杜并出扬其灵。其时少伯才独埒，健笔利若新发硎。惊人佳句压今古，奚止画壁传旗亭。词科重入名益起，雍容释褐登明廷。养鱼射鸭亦戏耳，谗谤竟尔荧宸听。南交之谪非意料，长途万里愁驮铃。琴书一肩老仆负，自拾败叶炊公厅。此邦风土虽僻陋，众醉亦足争独醒。时有长跪乞诗者，民之视公如日星。公诗在世久脍炙，我今游此公曾经。芙蓉之楼屹然在，公其来止浮仙醽。  

***信阳***  

夕阳延客上关楼，路指中原第一州。山势纵横分楚塞，河声曲折接淮流。里门志石同千古，萸菊登筵又九秋。为问范园花竹里，当年风景得如不？  

***寄题杨升庵先生写韵楼***  

左顺门前哭声起，诏狱争收杨太史。两番败杖血未乾，失病怱怱行万里。万里投荒供远游，点苍山色横吟眸。禅房小住二十日，遂令名迹成千秋。海光旧额问谁署，楼上徘徊不忍去。轶事曾闻续采鸾，此是先生著书处。六书转注留艺林，一字价值双南金。楼与先生同不朽，从今蛮语变华音。先生品羞璁萼伍，先生学本程朱主。德业何由臻日新，资性不足书堪补。年年瘴海嗟飘零，只眼徒为白也青。一编商榷亦偶尔，斯楼终古流芳馨。君不见，梁王宫殿生禾黍，黔国亭台游雀鼠。胜地非逢著作才，雕梁画栋归何许。又不见，《实录》亲持史局权，赎刑谠论动经筵。回翔馆阁终无恙，安得修名绝域传。呜呼簪花傅粉皆游戏，气节犹存大礼议。木密谁争投笔功，桂湖空忆藏书地。《垂柳》诗成任自讴，一声横笛不胜愁。那知明社成墟久，突兀天涯剩此楼。  

***黄文涵***  

黄文涵，字子湘，澧州人。历官广西知府。有《忆琴书屋存稿》。  

***登牛首山***  

携酒出南郊，山行何屈折。登高一以眺，牛首更奇绝。旷野树若荠，山气半明灭。茅茨居绝顶，高卧枕天阙。银杏千百年，雷火僵复活。白云巢其巅，望疑隔岁雪。坐看霞西生，天风吹寂寂。樵人下山歌，牛背一声笛。我亦倦忘归，心与境俱適。一笑入城来，举头遇明月。  

***和金眉生廉访江上寄怀***  

老不伤春春自残，栋花风起客心寒。横江波浪天边接，大将旌旗壁上观。阅世更怜挥手易，论交须惜赏音难。英才兴替寻常事，且向昭回变化看。  

***潘正衡***  

潘正衡，字仲平，号钧石，番禺人。诸生，候选盐运司运同。有《黎斋诗草》。  

***二月十二日***  

漠漠庭阴生绿苔，年光如梦漫相猜。水杨柳暗江初涨，山鹧鸪啼雨又来。镫影半窗人病酒，春心二月客登台。棠梨花谢玫瑰放，廿四番风故故催。  

***陈裴之***  

陈裴之，字孟楷，号小云，又号朗玉，钱塘人。诸生，官云南府南关通判。有《澄怀堂集》。  

***五台山金莲花诗***  

五台山色本清凉，种出金莲满上方。宝相千层围法界，琼蕤四照散天香。风裳水珮游仙引，月地云阶选佛场。为问几枝开并蒂，瑶池长覆紫鸳鸯。  

一花一叶一因缘，阿耨池边种几年。喵德水涵众香国，华鬘云拥四禅天。灵根漫佐伊蒲馔，嘉树应繙贝叶编。旧是文殊留影地，折来还供法王前。  

铸金辛苦布金难，谁向仙家鬓上看。鬘市栽来品优钵，迦陵衔处味旃檀。山经补系天花菜，禅悦分参竺法兰。休比南朝玉儿步，捧珠龙女最珊瑚。  

映日流辉艳绮霞，山庄移自梵王家。九天湛露凝仙掌，一路春风护属车。照影绿环灵沼水，分看红出苑墙花。宸游玩物非无意，定有遗芳望翠华。  

***秋日行田野间即目写之***  

塍南塍北秋草黄，谿前谿后秋虫凉。野棠留艳绚春色，丛桂著花摇古香。薜荔墙低间修竹，时有书声出茅屋。枕流三尺眠小桥，照水间鸥白于玉。置身如在西湖间，只愁绕郭无青山。高槐大柳老松树，缭绕屈曲成烟鬟。长风吹凉沁诗骨，树顶苍茫一峰立。为问山从何处来，天遣奇云插空碧。  

***题朱酉生遗砚楼诗集***  

林乌凄咽草虫酸，弹铗侯门贱李端。七子声名重麟角，五湖烟水梦渔竿。蓼莪朝陨门生涕，萝竹秋禁侍婢寒。我比听歌桓子野，茶烟浊泪几回看。  

***夏内史诗***  

《汉纪》表终军，鲁史传汪锜。弱龄赴大义，成败非所知。桓桓夏节愍，生遘阳九期。磨盾誓猿鹤，横剑轻熊罴。草檄厉士气，破产充军赀。天心厌胜国，遑许一木枝。升阶陨罗罼，胜兆遭幽羁。日生首授命，文麾同舆尸。考功暨黄门，先后沈江氵麋。衔冤啸精卫，披发从湘累。四海无尺土，九鼎悬一丝。西山有薇蕨，不救志士饥。天荒复地老，恸哭将安之。唐王继鲁藩，遥荫忠臣儿。拜爵殊羽林，清望属紫薇。一官何足重，故国心不移。表称臣完淳，窃附勤王师。腾踔愿有济，刀锯安敢辞。表成谨封缮，转畀尧文赍。逻卒获以告，刑讯陈其私。望门泣张俭，复壁藏赵岐。按籍识姓氏，被逮经丛祠。九高幸相遘，被服如沙弥。暂时谢桎梏，附书报双慈。兹亲寄空门，漂泊愁无依。生母讬异姓，菽水将谁资。门祚久衰薄，同气无埙篪。赖有女兄弟，端藉相扶持。善保双玉体，无烦念孤羁。新妇现有娠，未能辨雄雌。生男自可喜，生女慎勿悲。立后苟不肖，何如不立为。淳身君所用，淳身父所遗。还以殉君父，大节良不亏。武功洵大器，家事劳勾稽。年年寒食节，清酒酹一卮。俾免若敖痛，此外无他思。人生孰无死，每患不得时。今既得死所，赴难焉敢迟。桓山有弱羽，飘泊罹虞机。不如屋上乌，反哺毋相违。不如逵间鸿，王国辉羽仪。但如子规鸟，泣血中林啼。一书寄内子，义重非情痴。回忆结缡夕，花烛联旌旗。三月遘大变，外室成孤栖。肯以盛衰故，交谪腾中闺。贤孝媲德曜，和淑侪班姬。霜飙厉贞木，比翼长分飞。茕茕二九年，坐见成孤嫠。双亲叹白发，一女才孩提。养育职綦重，生是死则非。所悲负郭田，芜没成蒿藜。急难谁解慰，离乱谁提携。劝生复何赖，感此心魂凄。生平为他人，筹画无所疑，独于夫人事，生死两不宜。方寸一以乱，不认重致词。惟听自裁断，反袂长歔欷。从此卜归梦，远在天一涯。锺山何高高，江水何瀰瀰。孝陵宛在目，云树迷参差。趋承绝剑珮，清泪沾裳衣。不图垂死日，反得瞻皇畿。待鞫故珰第，囚首趋崇墀。经略谓年少，焉解扬戈戣。果能达顺逆，来者犹可追。懔懔中书君，壮气凌虹霓。但恨赍志殁，遑惜前程迷。回首语妇翁，慎勿陈哀祈。冏卿职当死，畏葸将贻讥。数语愧反侧颜色憎忸怩。纪年逮丁亥，尺一颁彤闱。九月十九日，急景藏晨曦。狱吏加锒铛，传呼出圜扉。道闻鸣钲声，壮士持交铍。同心数公旦，蛩駏相追随。碧血誓不化，白刃甘如饴。麻衣从故君，植立森枯椔。风云为憀栗，日月为憯凄。求仁而得仁，含笑无凄其。徒令旁观人，泪下如绠縻。良朋赖任沈，雪涕收遗尸。归榇先茔旁，筑冢高崔巍。冢边何所植，天矫青松枝。惜无大手笔，濡墨题丰碑。季世昧大义，侈口相瑕疵。动谓一青衿，名器关甚微。见危即授命，于国曾何裨。岂知毓至性，全受求全归。髫龄具卓识，论古昭端倪。逋逃侣诸葛，重惜弹琴嵇。出处商尽善，要在明伦彝。胆气凌顺平，眉宇秀紫芝。白虹继前烈，黄鹄悲慈帏。世父负奇气，遘乱潜披缁。城东结茅庵，其名曰竹离。终殉圣贤域，旷代高风希。女兄炳幽贞，苦志追磨筓。楚媭泣湘芷，鲁女悲园葵。忠孝我家事，此语良不欺。三年颜氏乌，半夜刘琨鸡。宇宙浩然气，久已铭心脾。此岂彊死流，所得矜瑰奇。堂堂钱尚书，东林扬芳徽。垂老甘毁节，不畏千秋嗤。浮名尔何物，坐令天性漓。当时辱赠言，自负冰鉴姿。遑意论定后，史山惭须眉。士生各有志，爵禄何尊卑。芳轨嗣袁勖，演洁其庶几。终输内史集，彪炳干珠玑。大哀自有赋，南冠自有诗。刘蕡发悲愤，正则怀履綦。惟悲幸存录，续著无留贻。更有《代乳集》，蜡凤殊儿嬉。篇帙付蟫蠹，冥漠腾光辉。侍宦经云间，刺促骖归騑。崇茔迟修谒，式毂心神驰。平生慕忠孝，瓣香迺在兹。掩卷发三叹，愿世长雍熙。  

***寺门小憩呈松壸子潇两丈***  

此是松壸画，全无笔墨痕。秋林团雪盖，暝壁削云根。日落猿啼树，僧归鹤守门。最宜孙太白，花底酒盈尊。  

***海陵四至堂坐月寄怀宾谷节谷节使师扬州***  

四并堂中别公去，四至堂中傍公住。也知公未到斯堂，光辉照遍淮南树。淮南遗泽海陵长，绍圣名齐有美堂。康乐达人绵祖德，士安惠政满江乡。绣衣借寇从来有，六州霖雨争骧首。夹道焚香送使车，问公还忆棠阴否。宣慰欣传简郑韩，簪缨休作尚衣看。堂帘一德承恩易，节钺重来异数难。圣心独眷江南重，盐梅好作和羹用。早识元龄公辅才，待偿昭达台垣梦。蜀冈公燕狎烟霞，别馆题襟护碧纱。翠饮玉炉三涧雪，红簪金带四围花。致亲许我听官鼓，绛随才愧兼文武。八表间停南浦云，一鞭催踏东华土。甓社珠光照海东，屋梁颜色正思公。江山夜共冰轮影，丝竹秋生绛帐风。蕙<木边>仿佛看题字，怱怱廿七年前事。当时童子问何知，此日勉为清白吏。月阙微名阚泽惭，祝公开府又东南。魏公昼锦堂成后，六至还应续美谈。  

***与徐星伯年丈论江河二源赋此纪之***  

河出昆仑虚，并渠千七百。昆仑在何所，译言阿木七。其下星宿海，沮洳锺巨泽。三伏复三见，经历古西域。伏遇沙塞黄，见遇土壤黑。神禹所疏凿，荒度始积石。汉使寻张骞，元使命都实。虽经绝塞行，所见殊未的。国朝幅<巾员>广，已扩地球脊。茫茫叶尔羌，远与河源值。迢迢阿克苏，亦近河源侧。我观河源图，惜未河源涉。聊作河源诗，当著河源说。江源亦有三，远者来昆仑。山南与山北，与河同发源。是名金沙江，两界包乾坤。万丈温都雪，消以朝阳暾。亦有鸦礲江，青海接玉门。源与星宿同，满地银涛翻。岷山地最近，门闼通松潘。羊膊与铁豹，咫尺篱与藩。远幹近为支，势若卑承尊。卫藏地可括，井络天可扪。李冰凿离堆，石犀今犹存。鳖灵辟三峡，更验江水痕。一卷入蜀记，翦烛从君论。  

***李翁峡江凿滩歌***  

滟滪大如象，瞿塘不可上。滟滪大如马，瞿塘不可下。峡中三百六十滩，岂无险过瞿塘者。汉阳李翁业操舟。来往峡江江上游。甘滩湍急某滩险，篙师敛手长年愁。石骨粼粼水中起，巨者如峰小如砥。石势所激滩势成，险处在山不在水。山势一曲江一湾，峡江治水须治山。山险可开石可凿，禹力未到翁心殚。先凿黑石次乌石，得寸则寸尺则尺。万夫锥凿响不停，坐遗巉岩化衽席。红石近在彝陵城，山势所触惊涛生。凿石须趁江水落，投书欲与江神盟。君不见太华巨灵擘，二山夸娥移，异人异事古来有，昔者所闻今见之。又不见五丁开蜀道，李冰凿离堆，翁心实心力全力，何虑万叠青崔嵬。开山用煤兼用炭，石痕裂若春冰泮。我意芦灰用更神，能使南山白石烂。更有青滩与叶滩，与翁努力共随刊。峡江化作平江路，无复人间蜀道难。  

***陆<土几>***  

陆<土几>，字次山，仁和人。诸生，官汉州知州。有《陆次山集》。  

***夏日访云栖庵绕过圣水洞遇雨***  

巴州四龛胜，尤数西与南。幽境次第入，先访云栖庵。稻花一路香，田水拖青蓝。橦子满村大，绿荫垂沙潭。山色迎人来，空翠浮烟岚。  

茅庵卧白云，一径入林麓。引泉小成池，凿岩深作屋。溪水澹人心，山花艳游目。停骖憩午阴，徘徊抚古木。披云坐苔石，山影一襟绿。待访安期生，韬精栖岩谷。  

深林黯残雨，新霁远岫沈。云飞万峰活，天晕半日阴。野性飒然举，寻山不辞深。古藤压径黑，但闻呼晴禽。风定细籁发，急涧流清音。  

***蜀中杂咏***  

边城草木万军屯，怪石嶙峋虎豹蹲。天险盘空横栈阁，灵关夺隘镇夔门。野花碧染苌弘血，春树红招望帝魂。看尽奇山输入峡，雄心顿歇笑桓温。  

怅望虞渊日易曛，美人名士尽荒坟。故宫雨冷残秋黍，断镞沙埋古垒云。好客尚思严仆射，幸功谁吊邓将军。金鱼灈水人何处，鸂<涑鸟>浮波自结群。  

***顾桢***  

顾桢，字贞木，号子幹，无锡人。诸生，官掖县知县。有《听泉山房诗钞》。  

***雨中憩山家***  

一路屐齿痕，烟气昏茅屋。隐隐水边村，离离露林麓。微闻犬吠声，幽花满空谷。  

***秋晚访丁洽泉不值***  

病过重阳节，出门来访君。但逢篱外菊，独对远山云。之子几时返，城南又夕曛。何当同把臂，樽酒共论文。  

***蓉湖夕泛***  

湖光览不尽，湖水汎空绿。苍苍生暮烟，萧条几家屋。明月照前岭，斜阳暝群木。人归古渡头，三五自相续。渔火隐深丛，明灭出修竹。言念避世人，悠然乐高躅。何当棹舟去，补被芦中宿。  

***秋日登潞河城楼***  

秋雁又南去，旅人还北征。空山摧木叶，落日满江城。尘事纷如积，华年暗自惊。壮心殊耿耿，徒作不平鸣。  

***晚泊高邮寄丁洽泉***  

三十六湖水，朝昏浸客愁。春云迷铁瓮，落日下瓜洲。渔火如星小，潮声入夜流。江南同此月，怜我泊孤舟。  

***秦缃武***  

秦缃武，字省吾，金匮人。官彭泽知县。有《城西草堂诗集》。  

***舟夜***  

寂寞荒郊夜，孤篷几度过。江空惊月早，山远觉云多。暮色荒如许，秋光淡若何。忘机随处得，前浦发渔歌。  

***何曰愈***  

何曰愈，字德持，号云畡，香山人。官岳池知县。有《余甘轩诗钞》。  

***晚过慧师***  

慧公栖隐处，结屋白云巅。门冷无过客，山空闻暮蝉。烹茶扫落叶，接竹引流泉。乘月来相访，冲残半岭烟。  

***夏日题署斋壁***  

垫角乌巾紫葛衫，不妨狂客署头衔。十年射鸭称中隐，五亩蹲鸱饱老馋。兴到援琴弹古调，时还拄笏上层岩。东园种得半畦菊，野苋芜莱手自芟。  

***古树道中登山绝顶望西南诸峰***  

嶕峣摩苍天，万壑泻激濑。古木猿狖啼，阴崖鬼神会。四顾何茫茫，始讶坤舆大。群山皆俯伏，迤逦如积块。侧听河汉流，俯视飞鸟背。举手扪日车，乃知天在外。常恐地维薄，兼愁星辰碍。更喜西南峰，巘崿逞奇怪。森然芒角出，罗列悉下拜。云海荡心胸，天风吹衣带。览兹销烦忧，下山日正亥。  

***侯家璋***  

侯家璋，字云岭，公安人。官钜野知县。有《守默斋诗集》。  

***柳浪袁中郎先生别墅***  

春犁耕尽馆基高，柳浪如今剩白涛。陶令归时原有菊，刘郎去后已无桃。天空牧笛湖三面，月上渔船水半篙。故里人来萧索甚，碑文剥落首重搔。  

***杨炳***  

杨炳，字子萱，江西新城人。诸生，官永嘉知县。有《惜味斋存稿》。  

***侍玉方舅氏夜坐赋呈***  

月亦知人意，窥窗分外明。虾须排竹桁，蟹眼沸茶铛。镫火秋心觉，星河夜气清。此时参静悟，客慧不容生。  

***渡江***  

片帆双桨稳中流，乞得天风送客舟。昨夜江南今夜产，玉箫声里上扬州。  

***喜晤肥乡查梅史明府***  

夙晤方三拜，骚坛契盛名。墨痕分竹劲，诗味耐茶清。嗟我倦行役，中途求友生。萍踪猝相遇，不负此邮程。  

***王培荀***  

王培荀，字雪峤，淄川人。官四川知县，与王者政合刻《蜀道联辔集》。  

***骊山歌***  

骊山火，诸侯不至谓诓我，美人一笑镐京堕。骊山水，冰肌赐浴温泉里，美人一笑鼓鼙起。美人美人真倾城，骊山何辜代受名。君不见，穆王鸾辂登昆仑，西宴王母探河源，八骏未返徐称尊。又不见，秦皇之罘驻旌旆，志欲求仙观海外，六龙初驾为民害。骊山一拳近郊甸，未约仙人开荒宴，铁骑胡为来酣战。噫吁嘻！烽火有如昆山燔，玉石俱焚天地昏。祸水有如海水阔，一滴浸成无底壑。山不在大，欲不在多，请君听我骊山歌。  

***黄乔松***  

黄乔松，字鉴仙，号苍崖，番禺人。贡生，官云南盐课提举。有《鲸碧楼岳云堂诗钞》。  

***游黄仙洞坐磐石上观瀑布***  

飞出悬崖端，走入深树罅。飞崖走树两无定，旋看天外神龙挂。我初遇之叹奇绝，眼前有景写不出。霜痕陡划殷红缺，烟光横界空青截。奔腾趋下成激湍，激湍撞石石欲裂。非徒绘影兼绘声，顿令石破天亦惊。风风雨雨时离合，瞰磵松篁远周匝。隔断松篁只有云，神龙出没谁能分。神仙本是吾家事，绀宇璚宫一天地。空山葱郁云常住，定有仙人相笑语，何不骑龙且归去。  

***穿云径***  

人行云亦行，人住云未住。杳然不见人，但见云来去。盘旋入层云，人声落空翠。  

***张烒***  

张烒，字用和，号云阁，江苏华亭人。候选布政司理间。有《听莺馆诗钞》。  

***秋夜吟***  

几点残星逗遥碧，微风拂衣寒不隔。萧疏一片蓼花明，雨洗天空凉月白。寂寞凭阑漏欲洗，萧萧络纬报秋深。满阶黄雪因风扫，风过余香何处寻。  

***黄若济***  

黄若济，字子未，号兰舟，嘉善人。议叙布政司经历。有《百药山房集》。  

***戈阳道中***  

昨宵信州郭，知隔几重滩。远塔明初日，高城截半山。米翻云碓白，石绣土花殷。茅屋谁家子，临风度曲间。  

***谒谯国夫人庙***  

转眼梁隋祚屡迁，石尤一郡故安然。步担竟败李迁仕，平贼能资陈霸先。犀杖赐归声泪迸，金箱传训子孙贤。山兜庙邈高凉主，巾帼何人敢并肩。  

***钱泰吉***  

钱泰吉，字警石，嘉兴人。贡生，官海宁训导。有《甘泉乡人稿》。  

雪  

日日望雪雪不得，地底潜温化蝗蜮。时将腊尽乃作寒，飞花片片堕我侧。积不成寸俄晴融，司寒无乃失其职。君不见，京华十月天，霜凝白野冰填川。一日二日雪载涂，行人坚冰冻在须。蛰虫坏户不敢出，夜深冰面跳老狐。京华厌雪雪不止，江南望雪雪更无。为问滕六彼何人，使我天公泽不均。今朝微雪亦可珍，几日县官出迎春。作诗告天公，盍早霑足用，使来岁大熟无饥民。  

***赵中令琴歌胡仁圃属***  

空斋昼静焚旃檀，古琴挂壁生清寒。漆文虽作蛇腹断，酝酿开国元气神犹完。凤池之中有遗字，乾德元年赵普制。重修者谁张顺修，汉雯山人名同留。吾闻太宗欲法文武增二弦，惜哉蔡裔所制今不传。是时雅乐尚未定，此琴那独中和全。何人试按和岘律，使与叉手之笛同清圆。枯桐或是秦陇木，屋材之余琴材便。饰徽不用瓜子金，十瓶或未来海壖。想当炽炭烧肉后，应和靡玉声缠绵。不然抛琴风雪夜，终读《论语》二十篇。呜呼陈桥排闼功莫京，国家之事由书生。誓书尾署臣普记，陛下不误谁所成。弹之莫作《履霜操》，九原骨朽心难平。君不闻中有痴儿，临死呜咽悲啼声。  

***得岱峰临安学舍书却寄***  

广文书到苦言贫，饥饿看山蒜发新。食少花猪儿女瘦，规依白鹿学徒亲。经师自古归儒者，《大雅》须教有替人。莫倚官间无一事，但吟蝴蝶句通神。  

***闻岱峰将至以诗迎之用东坡喜刘景文至韵***  

十年晨夕相招呼，五年相望天一隅。离情欲写不可写，往往匝月一字无。君诗数寄未属和，闻敌而退惭非夫。不虞君将涉我地，旗帜欲竖无人扶。急修壁垒待强敌，挑战岂敢捋虎须。去年病中君访我，观潮后时自笑迂。吾侪谋事百未遂，敢云磨蝎如韩苏。惟余狂熊老不改，嫫母自诧倾城妹。当时同好各星散，握手犹得君与吾。与君准备十日饮，我梦已落鸳鸯湖。  

***闻衎石兄归郡城下榻学山兄乐寿堂赋呈四首末篇兼怀云寿兄武义***  

积雪明南窗，独坐忆远道。大河冻行舟，何处赋春草。忽传一纸书，开缄豁怀抱。为言卸装初，乐事田园好。上堂拜世母，慈颜幸未老。家事咨长兄，连床度昏晓。朅来犀角儿，去日犹襁褓。咿唔共镫火，兄孙已聪了。流光十五年，忽忽同过鸟。暂辞京洛尘，且食江乡稻。  

江乡迫岁俭，物价日腾踊。义田分无多，况未薙荒茸。几家典寒衣，籴米入斗甬。一饱未终朝，饥肠已雷动。即今眼中人，何术救决踵。归装万卷书，美味逾嘉种。心计删研桑，遗经述郑孔。乐道久忘贫，萧然扫尘塕。里党欢相依，出门无倥偬。愿买田一双，耦耕傍先陇。  

耦耕恐难遂，梦想澉上山。山中有丙舍，静读可闭关。高峰九十九，三面开烟鬟。踏浪看山色，我愿充鱼蛮。却因俗缘重，尚阻仙梯攀。我兄亦多累，何日全家还。偶来鸥共泛，难与云同间。不如且就我，信宿茅三间。相违动一纪，鬓发各已斑。百里犹恨隔，未得承欢颜。  

欢颜定可承，相约十日后。冷斋得春融，清气满户牖。高谈任纵横，参语可谁某。家督秋水翁，厚德压曹偶。同眠布被温，共听寒潮吼。可惜武城师，讲堂隔川阜。待写荆合图，同居期白首。家风五百年，宗族世敦厚。夙夜念所生，敬离誓不苟。安排芷蓿盘，遍酌屠苏酒。  

***衎石兄自大梁书院用东坡闻子由瘦韵见寄次答***  

十年安坐髀生肉，未至举家常食粥。讲堂夜饱散学徒，静看檐楹掠蝙蝠。性情但觉渐疏慵，嗜好焉能别流俗。吾兄手书时一开，宝之不异径尺玉。遥天相望隔银河，古寺何年访金粟。会须海上聚沙鸥，共住山中友麋鹿。元方将车季持杖，那用红尘走驺仆。儿曹谨厚赖家风，待效伯高嗤刻鹄。  

***盘谷砚歌寄酬衎石兄***  

少读《昌黎集》，梦想盘之中。大行山字老未识，何缘脚踏幽人宫。吾兄知我饶砚癖，为致盘中一片石。面含浅紫背深碧，泉甘土肥养玉液。况有陇西隐君此焉宅，卢老韩公共游屐。斯文元气久蕴积，能使凤味龙尾皆辟易。我今对此砚，却忆贞元初。吐蕃大入寇，烽火传边隅。西川节度屡破敌，庶几不愧大丈夫。鬼夷此日负海嵎，天子宵旰劳远谟。楼船将军盛兵卫，轻裘坐展筹海图。书生不能草羽书，枉持一砚频欷歔。砚兮砚兮吾语汝，但愿龙起大泽驱天吴。一朝灭此釜底鱼，远行不劳吉日出。采山钓水容吾徒，平沙绿浪榜方口。与兄穷探极览相嬉娱。  

***六舟属题汤雨生将军所赠画梅即次将军自题韵***  

众生苦颠倒，孰肯解其缚。将军拯物心，欲使出沟壑。老梅得成柯，寒不受雪虐。那知琴隐园，悲风顿衰索。城郭人民非，翔舞归来鹤。幽香伴忠魂，苦恼乃极乐。平生金石契，高僧共咏谑。遗墨佛护持，九霄气磅礴。  

***题吴仲圭竹谱卷***  

吁嗟乎！故园平安语不闻，有竹巳等申池焚。秋声可听在何所，异乡看画得墨君。墨君落落扫俗熊，以趣为上入三昧。湖州之书亦抗行，息斋之谱或相配。签题藏弆瓠尊翁，翁画竹与梅兰同。元章万玉图未见，此卷意外今相逢。故乡何日朋簪盍，乐郊歌咏相酬答。平生未访梅花村，今宵梦绕梅花塔。塔中道人真绝伦，橡林画隐终其身。那能天地干戈际，不作东西南北人。  

***敖兴南***  

敖兴南，字蓼汀，印江人。贡生，官贵筑训导。有《蓼汀诗集》。  

***游云山寺***  

不知山寺路，取道觅荆榛。幽菁鸟呼伴，空山云逐人。乱流飞涧脊，秋叶下岩唇。即此真蓬岛，何须更出尘。  

***陈圭***  

陈圭，字兰庄，攸县人。诸生，官零陵训导。有《秋水山房诗钞》。  

***半截松为李钅帚岩居士作***  

写松须纵笔，撑突见高节。兹谁老秃为，精色入砚铁。岂伊风轮过，忽施鬼斧截。虬髯半盘云，鹤盖全偃雪。屃赑元气缩，礌砢苍烟结。硕体百尺围，厚地一丈裂。猿猱枝上攫，貔虎根下抉。女萝不敢附，仙脂自可啜。独存正直操，老互风霜阅。雷雨时砰訇，鞭电欻闪掣。孤危世所忌，拥肿匠乃劣。和峤善养晦，陶潜讵藏拙。翛然三径中，腰脊肯一折。不露颠末材，斯真栋梁杰。画手蓄此意，偶向尺缣泄。静者乃得之，迎晞叹奇绝。  

***登拱极楼***  

腾身飞鸟上，天影四围看。人语响空碧，江心生暮寒。云开三楚地，风扫五溪蛮。岁晏应闻捷，斜阳同倚栏。  

***官坡访刘居士***  

天风吹我上崔嵬，花拥肩舆一径开。仙岭白云晴似絮，官陂春水绿于苔。高人恰听莺声去，好客才从鸟道来。吟倚夕阳亲剥啄，古香飞出乱书堆。  

***李匡济***  

李匡济，字霄怀，号小淮，河南唐县人。优贡，官鲁山训导。有《充雅小草》。  

***伊阙***  

石磴盘云上，双峰夹水开。危岩亏日月，飞瀑响风雷。洞古难寻路，碑残半没苔。香山知不远，几杵午钟来。  

***祖攀龙***  

祖攀龙，字癯仙，巢县人。贡生，官建平训导。有《醉春轩诗集》。  

***寄子愚***  

秋来离思满天涯，惜别严城感岁华。王粲登楼犹有赋，杜陵作客竟无家。惊飙易断云中雁，落日愁听塞上笳。若问故人旧颜色，霜余憔悴似黄花。  

***顾翃***  

顾翃，字骏孙，号南崖，无锡人。贡生，官昭文训导。有《金栗庵集》。  

***村居***  

顿作无家客，偏为间道行。艰难脱贼手，辛苦出危城。破甑悲身世，虚舟任死生。凄凉《穷鸟赋》，弓影莫频惊。  

生事风前叶，人情屋上乌。苍生犹有劫，群盗尚稽诛。鼓枻逢渔父，缨冠笑腐儒。宵来望天末，云气正模糊。  

经旬无客至，绿遍上阶苔。石压筍斜出，雨淹花卧开。避喧聊把卷，恶醉罢衔杯。却怪墙东叟，谈诗久不来。  

每叹两无极，欣闻岁有秋。直因穷得健，始信老无忧。一举输鸿鹄，群呼任马牛。君看三尺剑，绕指亦成柔。  

***初冬避居东乡感赋***  

三月孤悬斗大城，四邻俱陷绝援兵。重关尚设颠当守，一穴潜通蠮螉营。君子空悲化猿鹤，天公未肯戮鲵鲸。腐儒纵复从宽政，七十头颅悔幸生。  

巡植登陴愧壮夫，斗间妖孛认模糊。遗民已听千家哭，贼火还愁万室枯。大将空传拥鹅鹳，团兵犹虑聚萑苻。七朝涵养称全胜，此日彫残那易苏。  

桃源何处独伥伥，咫尺烽烟隔故乡。恶梦每疑逢黑劫，微官也似熟黄粱。饥寒我愧陈无已，忧乐谁知杜季良。身世那堪追子美，咏诗独立太苍茫。  

太息威弧久不振，坐令群盗满城闉。一身漂泊风中絮，几辈流亡劫后尘。漫说军储敲骨髓，谁知筹笔敝精神。幺魔命尽终菹醢，会见熙阳丽紫宸。  

***仲冬五日玉年珠川二儿来寓作诗示孙春元用东坡清虚堂诗韵***  

岁寒墐户无风沙，如僧退院吏退衙。余年健在真硕果，世事阅尽如空花。峥嵘岁月蛇掣尾，漂泊身世狗丧家。一掬得饱羡饥鹜，三匝未稳输惊鸦。子舍来愁室悬磬，孙谋近喜经传葩。賸僚那得太仓粟，残客敢望头纲茶。分随博士写驴券，敢逐健儿挽马挝。但支傲骨动龃龉，岂有奇字攻蒐爬。见闻时复助嚄唶，疏水幸能办咄嗟。只愁衰鬓等枯雪，安望醉脸如流霞。  

***孟传璿***  

孟传璿，字在星，章丘人。诸生，官寿光训导。有《赠云山馆遗诗》。  

***间步***  

古岸通新屐，西风倚望间。白云黄叶寺，秋色夕阳山。野菊如人瘦，沙鸥共我间。朗吟独归去，流水掩柴关。  

***金鼎燮***  

金鼎燮，字承高，号小岱，秀水人。署临安训导，兼教谕。殉难，赠国子监学录。  

***上元后十日竹坪叔招集豫顺堂出观姜西溟书上元宴集诗卷即次其韵敬和***  

东风吹十日，万户春酣酣。晴红融雪岫，暖绿蒸烟潭。辛盘味乍饱，花胜头犹簪。玉壸好春色，不醉心奚甘。折柬招近局，开筵资深谈。论文到千古，日落还停骖。惜哉玉梅骨，枯枝撑书龛。思与重写照，丹青非我谙。一尊酹疏影，诗盟差可燅。对酒本当歌，各抒性所耽。况诸坐中客，博物夸世南。文辞复书翰，五绝兼其三．昔者昌谷家，愈浉偕来探。心胸罗列宿，赋笔天工惭。喜招高轩过，酒滴真珠坛。诗成再拜进，双髻垂鬖鬖。嗟余近弱冠，隅坐心如惔。词华有根柢，经术非扯挦。幸蒙大匠手，雕镂蛤与蚶。终虑径寸质，席珍其何堪。春华冀努力，汲古勤开函。直须识三箧，莫便携双柑。不见培风翼，不见食叶蚕。持此寿臣叔，食报青云贪。门前新柳色，染衣都成蓝。何当祀九烈，同醉酒一甔。  

***金鸿佺***  

金鸿佺，字希偓，号莲生，秀水人。候选训导。  

***莎哥行***  

生不愿作多田翁，酒徒无赖皆英雄。又不愿读万卷书，弯弓击剑轻头颅。莎哥一掷百万赌，笑杀人间守钱虏。睚眦必报恣横行，孝侯为害能射虎。鼓鼙动地飞艨艟，破竹千里何人攻。子龙一身都是胆，只手奋起撄其锋。男儿南八分死耳，功虽不成心则同。横糊碧血洒古渡，髑髅提出无人顾，英灵应俪五人墓。  

***张延邴***  

张延邴，初名丙，字渔村，一字娱存，合肥人。贡生，候选训导。有《延青堂诗集》。  

***偕诸季展先墓因宿山家***  

小住山家亦有情，殷勤鸡黍间藜羹。白云虚我十年约，青嶂邀人一日程。脱叶鏖风惊夜雨，破窗透月稳秋晴。老来诸季联床少，为感松楸语五更。  

***雨后杂兴***  

溪面游鱼唼柳花，溪头竹屋住渔家。夜来新涨添三尺，短尽前滩芦荻芽。  

巾箱花片隔年收，雨甲烟苗种不侔。更与童孙教莳法，预编黄竹引牵牛。  

***车酉***  

车酉，字双岚，温江人。河南候补州判。有《五柘山房诗集》。  

***晚过犍为道中***  

野寺闻钟磬，归人晚渡忙。孤山升半月，一鸟下斜阳。寂寞家乡杳，清凉客路长。渔镫岩畔点，间杀卧轻航。  

***谢<舟仑>***  

谢<舟仑>，字莲士，江阴人。官隆安县丞。有《莲洁诗集》。  

***山海关道中***  

驱马走边州，苍茫万里秋。高山横塞出，巨海抱天流。风卷黄沙怒，霜飞白日愁。辽歌听未断，角吹起关楼。  

***浦丈情田垂示忆昔长句次韵以广其意***  

岩客曾传几卷诗，仙人遗迹无须疑。我亦飘然携一剑，足踏浮云任所之。忽见青山垂叠起，仙乡寻得方忻喜。山鸟山花多有情，影落山溪荡春水。又被天风吹我游，浮空万里同虚舟。为爱华胥云五色，拨云落向红尘留。行歌偶得走盘珠，音响何如于蒍于。贤人之言亦圆美，离离光彩生金枢。独羡先生求绝境，心随月上中峰顶。阔宕胸怀似太湖，汪洋三万六千顷。上下茫茫数千载，若个骚人为主宰。气涌黄河天际来，飞送云帆过沧海。有时剖玉登昆冈，餐霞吸露分阴阳。团结精神蕴奇妙，中情外貌俱堂堂。手集蓉裳弃轩盖，嚣埃脱尽神冲泰。江表间居岁月多，常从南郭论天籁。现出神通非一臂，夺取天工真不易。刻镂陶埏得自然，卷舒离合凭元气。变化图南今古少，井月光微瓮天小。读公议论见根源，岂必无言能悟道。当前一柱擎南天，日与万象争鲜妍。不向丹炉看九转，逍遥还作诗中仙。  

***王鹄***  

王鹄，原名鸿，字子梅，天津籍长洲人。官聊城县丞。有《喝月楼诗录》、《天全诗录》。  

***海市***  

海气结，海市出，蓦地浮云耀金碧。初见云霞互明灭，陡然一起画图列。市中楼阁何玲珑，排空雉堞气郁葱。素珠泣鲛客，赤仄抛海童。珍宝纷呈莫名妙，惜无书卷高栋充。但见如山奇贝罗龟龙，龙子龙女争青红。市东宝马多雄骏，健儿飞鞚何腾躏，龙伯耀武跨隐驎。市南龙阙高嵯峨，依稀袍笏揖让多，蛟鱼鞠躬听玉珂。市西市北红楼影，鳜姿水母华妆靓，珊珊游戏凌波冷。鸳鸯沈水比目浮，帘动春风梦未醒。奇绝苍茫市之尾，窣堵波倏矗天起，僧伽影冷水云里。繁华世界骄龙公，浮云变幻惊雨工。忽然海天一碧清双瞳，万象寂灭随飘风。  

***雪夜不寐怀陆大憩园汪七芸崖袁六复生***  

万山风雪一镫死，老屋打头风破纸。傲寒不卧独起舞，高歌者谁子梅子。苍茫浮白渺天涯，万斛离愁忽涌起。江南亲旧半存亡，梦断蘹香路阻长。七载云飞怜客瘦，千竿竹冷叹庄荒。无端今雨亦离别，轮铁劳劳役南北。碧翁何事忌团圆，不使朋山聚一室。汪伦风雅最多情，好吟时作苍蝇声。更叹袁丝太瘦生，词调玉管韵凄清。才人共为衙官误，如此奇寒远行路。孤负梅花第一枝，输他桑苎翁归渡。岁寒心远书俱绝，安得与春归顷刻。各有相思各不知，他时记取鸿泥雪。  

***暮抵高唐***  

劳劳去马复来牛，苍莽同深今古愁。动地双轮追落日，碍云一塔表雄州。护城角起惊归鸟，吹月风高冷敝裘。来吊绵驹旧居处，梦中空听碧波流。  

***晤家月岩兼寄顾莼勺***  

人日忆故人，题诗寄何处。五夜凄清寒翦烛，三年离别风飘絮。谈诗不倦虎头痴，飞梦难寻虎山路。春风一夕心颜开，旧雨不来新雨来。故人无恙新诗裁，笑谈连襼同徘徊。九载相思故园竹，三径绿寒荒老屋。前年水患忧贵粟，鸿雁嗷嗷髑髅哭。感旧可怜新鬼多，思归并少畸田薄。诗亡影瘦一书生，母病儿殇梦也惊。科名草少英雄死，志气人高鬼蜮瞋。何日壮怀伸，归卧灵岩顶。烟云从画，猿鹤捧茗。狂歌长啸，花香雪冷。红尘变幻渺不知，日与故人醉赋诗。团圆月照真须眉，并无相逢何别离。百年歌舞长于斯，何至海右亭前始相见，同有思乡愁一片。君家痴叔发苍苍，何事冲寒跋涉忙。相逢且尽今朝乐，笑对春风醉百觞。  

***登岱至月观观月出***  

卅年登岱劳梦想，今朝意外乘云上。醉排阊阖紫微壸，豪蹑烟霞绿玉杖。天门一线贾勇登，鸟道盘空千万层。松涛绝壑惊天雨，雪瀑飞龙太古冰。神霄<山束>峙壸天阁，万仙遥奏钧天乐。眼底齐州九点烟，樽前海屋千年鹤。四禅风静断声闻，莫作人间绝顶人。红尘已隔碧霞冷，狂招太乙侍元君。云马风车游汗漫，日观不登登月观。扪参历井摘斗牛，足下汤汤走河汉。神镫红炫莲山青，九蟾飞光破太清。银海半规初涌魄，玉隆万象涵空明。乾坤一气澄清景，物我两忘太素境。洗眼何须王母池，回头已失仙人影。不与吴郎借斧柯，不从梁甫发高歌。琼楼玉宇渺如许，霖雨苍生可若何。耐得高寒眺八极，真形谁见探灵笈。笑邀无忌认前身，且向蓬元卜虚室。  

***游西山***  

劳生何日出尘鞿，同上西山揽翠微。九曲亭前斜照落，万松岭外一僧归。江声浩浩鹤东去，槲叶萧萧风乱飞。名士英雄俱已矣，祇余禅榻静相依。  

***重游四松庵感怀用壁上默溪上人韵寄前游诸君***  

八年同叩四松扉，诗龙酒虎醉夕晖。江山无恙客重到，风雪满天鹤独飞。南国佳人梦回梦，西征将士归未归。水云深处静俯仰，孤负旧时垂钓矶。  

***归泛明湖宿汇泉寺感寄故人***  

郁郁羁怀渺渺春，春归欲挽重伤神。江湖满地愁孤客，花雨高寒梦故人。慷慨论交逾骨肉，艰难时事况风尘。忧伤莫道儒冠误，浩荡乾坤未死身。  

***题东平诗稿***  

圣主怜才特赐环，孤臣草莽入严关。一腔热血蓬婆雪，万里高歌苜蓿山。草檄如风惊海外，罪言此日重人间。平戎依旧先生策，虽未封侯足解颜。  

***吴为楫***  

吴为楫，原名尔梅，字和甫，号啸云，仁和人。诸生，官大竹县丞。 有《大能寒轩诗钞》。  

***漳河铜鸭炉歌***  

君不见，铜雀台，漳河水上高崔嵬。台倾铜雀亦飞云，绕树乌鹊声何哀。又不见，铜鸭炉，漳河水底埋泥污。河清铜鸭忽飞出，含风迷迭芳纷敷。琐琐升沈何足感，凭吊兴亡一俯仰。横槊诗悲铁已销，临江酒冷波犹荡。停车河畔草青青，渔梁打网鸳鸯惊。孤鹜齐飞霞外见，夫渠摹写水中明。魏王小印镌炉腹，浪战沙磨斑未駮。玉凫几辈入西陵，铜雀何年起东阁。绣褥横陈六尺床，睡依冰井夜生凉。双掩翠衿衔笃耨，偶拖红袖惹都梁。对酒当歌凫胫短，铜盘露冷华林苑。一朝炉柄付他人，金凤银鹅各分散。賸有龙涎换夕熏，邺宫余烬此中存。伤心戏鸭人何处，回首分香火不温。瓦砚隆隆磨未了，薰笼扶出金衣鸟。奸雄遗臭物自芳，器惟求旧炉堪宝。搜罗彝鼎共铺陈，爱古锺情迈等伦。多少铜驼埋没尽，洛阳门外更何人。  

***次韵硕农飞来钟***  

飞来钟，问胡不在名山胜境之灵峰，云雷古篆内奉字，知非野寺荒寮供。何年弃掷西徼外，番铙胡盋羞铮鏦。鸿材非可寸莛击，节奏自发如风松。已甘埋没香积底，编悬谁辨笙与镛。有唐古寺建白塔，幡盖大启金仙容。非无钟鱼皆细响，不胫而走来駹工卩。霜宇风清下玄鹤，天池夜静惊潜龙。狮王呵护历年久，不与剑戟同销镕。三十六乳环带满，但有<目弗>泽苔痕封。林锺中声中六吕，高下我欲咨瞽宗。贤侯博物冠今古，崇论宏议时横纵。蒲牢争向笔底吼，鲸呿墨沼奔涛汹。搜罗金石到法物，非若檐铁声丁冬。深山作宰十余载，每闻晨杵心惺忪。钟鸣鼎食满曹署，浮金碧玉多庸庸。争如此钟能不朽，韵绕栾铣清而丰。君侯本是清庙器，要与凫追竽踪。循良报最书上考，如彼振鹭翔西雝。景阳铿晓紫衣引，五色云气悬间从。崇牙树羽东序上，噌吰鞺鞳随所摏。和声鸣盛在今日，知音师旷非难逢。君不见，飞来钟。  

***大树堡晤王若愚参军***  

越巂资屏障，周戎疆索分。河声瘖万马，岭势勒千军。大树威犹震，夷巢净不氛。娵隅问何物，蛮语纪初闻。  

***沈鋐***  

沈鋐，字成斋，归安人。诸生，官弋阳巡检。有《随吟小草》。  

***憩白云居赠霞裳道上***  

偶寻黄叶路，正值白云秋。到此尘缘净，悠然清兴留。余粮分鹤饲，落果遗猿收。羡尔烟霞侣，逍遥物外游。  

***顾植***  

顾植，字直木，号建叔，金匮人。官城武典史。有《孟晋斋诗钞》。  

***杂诗***  

高楼峙西北，缥缈浮云端。中有愁思妇，抚琴独长叹。容颜耀朝日，咳吐如芳兰。动作礼自持，秉质幽且间。阳春久不作，感怀时一弹。莫谓和者寡，知音良独难。举世尽扰扰，何处结古欢。  

良会不可久，临别独远将。谁知一失所，道路阻且长。秋风摇落辰，启户心徬徨。欲行陆无车，欲渡河无梁。安得共携手，长歌累十觞。愿为云中鸿，奋翅起高翔。  

日夕登高楼，矫首瞩寰宇。寒暑递佳迁，中处皆逆旅。独雁无长鸣，秋林多宿雨。揽衣起徘徊，无言倚南户。青阳不长在，春华已尘土。何以写我忧，横琴不成抚。  

***春寒曲***  

雕窗深锁天桃病，鹦儿潜唤花朝近。帘箔湘波窣地垂，间门未启春寒嫩。欲晴不晴云意闷，烟霏引素凉生晕。刻意作春春岂知，金屏愁拥炉香烬。忽忽百五韶光老，惆怅心情向谁道。红阑半落断肠花，绿阶未长忘忧草。林雾微濛霭昼阴，谷莺睍睆悲清晓。梦醒重衾怯峭寒，开门且把间花扫。  

***偕诸同人登君山绝顶望江放歌***  

大江南来几千里，群山如龙跃江水。君山陡起扼其冲，水自奔流山自峙。我来正值新柳丝，连宵阴雨初霁时。遥峰破睡向我笑，似欲索取登临诗。爰偕俊侣梁园客，共吊青山兴废迹。浮远堂前夕照红，瞰江亭外春波碧。振衣直上览大荒，决眦鹳鹤乘风翔。茫茫万顷渺无际，其势其欲吞穹苍。披襟脱帽忽长啸，下视嵇康把头掉。刖足休遗白璧羞，抽身会向青溪钓。郁郁胸怀何日开，当筵幸有酒盈杯。君不见，贤愚终古俱尘埃，春申至今安在哉！  

***间情***  

十二雕栏倚碧城，好拈彩管理芳情。枇杷门巷银镫影，杨柳亭台玉笛声。昨夜星辰何黯淡，当年云雨不分明。茂陵久抱相如渴，香茗盈瓯为解酲。  

仆身余情忏悔多，华年流水去蹉跎。画帘烛暗潇潇雨，绮陌人归缓缓歌。桂叶自能香玉露，藕花何幸傍银河。不堪旧事成追忆，明镜重烦照泪波。  

***泰山次李竹醉廉访韵***  

岧峣泰岱削云根，俯视群山气象尊。上界星辰低日观，中峰雷雨挂天门。乾坤顿觉三千隘，云梦应将八九吞。幸侍后车陪胜览，扶桑俄顷上朝暾。  

## ●卷一百三十五

***倭仁***  

倭仁，字艮峰，蒙古旗人。道光己丑进士，改庶吉士，授编修，官至文渊阁大学士。谥文端。有《倭文端公遗书》。  

***过样子岭***  

流水送行客，寒山历万重。半空盘鸟道，一径入云峰。皓皓摩天雪，苍苍拔地松。红尘真远隔，我欲访仙踪。  

***宿野营***  

一水划西东，边关百里中。荒原衰草白，野火晚山红。寒夜霜侵幕，遥天月挂弓。叆江明日渡，击楫倚长风。  

***义州留题***  

第一边关气势雄，岩疆锁钥控瀛东。江涵鸭绿分晴霭，山拥螺青矗远空。百尺城楼高岭上，万家烟火夕阳中。雪泥我亦留鸿爪，题句龙湾愧未工。  

***宿龙泉馆***  

暮色落郊坰，行人望驿亭。落霞随日尽，飞鸟入烟冥。村静人初息，途长马未停。龙泉栖止处，镫火已荧荧。  

***题平壤快哉亭***  

风光最好传平壤，一夕星轺此暂停。东去江流千顷碧，西来山拥四围青。故人天末留诗句，美景檐前列画屏。何必颍滨夸胜迹，苏家独有快哉亭。  

***李振钧***  

李振钧，字海初，太湖人。道光己丑一甲一名进士，授编修。有《味镫听叶庐诗草》。  

***小步***  

黄叶不可扫，白云不可攀。落叶与飞云，诗意参其间。穷厄易降辱，显达忘辛艰。幻梦觉者谁，翛然见寒山。世外独俯仰，桑亩歌闲闲。日暮天容低，曳杖归故关。  

***漂母祠***  

儒坑兵销长城筑，天下苦秦几上肉。纷纷攘臂争一呼，淮阴壮士甘穷途。布衣仗剑来都市，亭长晨炊少年訾。谁知慷慨哀王孙，不在须眉在女子。斩蛇道中老妪哀，垂钓城下漂母来。君臣遭遇皆奇绝，一知气数一怜才。澼絖终日依淮浦，壸飧解劳风尘苦。物色已居滕公先，意气终羞绛灌伍。一饭殷勤讵望酬，千秋庙貌临清流。我来吊古重惆怅，双双翠羽鸣啾啾。君不见，鸟尽弓藏良将死，皓首功名同白起。长乐受缚谁为怜，吕后何如漂母贤。  

***检诗稿偶成***  

假我韶年悦性灵，候虫时鸟发新声。渐知阅世黄粱熟，未肯饶人白发生。气偶不平缘咏史，过犹可恕为多情。粗才敢问千秋事，也向旗亭浪得名。  

下帘悄坐夜镫昏，一卷焚香自讨论。得句每疑前辈有，感怀半为少年存。不来好梦南柯穴，曾上欢场北海樽。多少未堪回忆处，英雄心事故人恩。  

***戴絅孙***  

戴絅孙，字筠帆，昆明人。道光己丑进士，授工部主事，历官御史。有《味地斋集》。  

***抵平彝***  

未肯因人热，宵长拥敝裘。寒风支酒力，旧雨絮乡愁。垒石山为障，清溪水自流。帝京今万里，新纪少年游。  

***行经巩县访杜少陵墓不得***  

稷契平生志，空怜老大身。艰危思弟妹，丧乱感君臣。雨泣空山夜，风惊故国春。耒阳诬醉饱，唐史尔何人。  

***抵江夏作呈许鱼泉学使兄***  

昨我停车古英六，火鸦飞飞啄人屋。可怜百室尽焦士，野处吞声听宵哭。今我泊舟黄鹤楼，接天骇浪江风秋。城高不没只三版，杀人恐作江神羞。我生百事类多忤，悔不穷庐守风雨。无端水火巧为构，女丁妇壬横相侮。枯肠待饱千瓮齑，蹴蔬敢梦羊双蹄。穷缘未了谍能死，劳生我自窥端倪。祇惭频年累知己，忍饥索遍金门米。大梁开府今陆公，我愧当时老韩子。岁除只教文送穷，岂有健笔争天功。吾兄清饱汉阳水，垂翅傥鉴南飞鸿。  

***陈起诗***  

陈起诗，字云心，郴州人。道光己丑进士，历官吏部员外郎。有《云心遗稿》。  

***寄廖春泉***  

孤鹤野田间，早稻美可茹。照影清江流，哀哀求其侣。目视片云飞，施翮不能举。远烟在青松，细籁闻樵斧。之子何不来，苍茫眺平楚。  

***樟木市***  

落叶积如许，沿江一带明。夕阳多在野，古树不知名。隔水见镫影，怀人闻雁声。澄波平似鉴，为我照心清。  

***龚自珍***  

龚自珍，字璱人，号定盦，一名易简，字伯定，更名蛩祚，仁和人。道光己丑进士，授内阁中书，历官礼部主事。有《定盦集》。  

***暮雨谣三叠***  

不雨怜生草，曾亲撷翠人。林塘三百步，车去竟无尘。  

雨气侵罗袜，泥痕黦画裳。春阴太萧瑟，归费夕炉香。  

想见明镫下，帘衣一桁单。相思无十里，同此凤城寒。  

***辛巳除夕与彭同年同宿道观中彭出平生诗读之竟夜遂书其卷尾***  

亦是三生影，同听一杵钟。挑镫人海外，拔剑梦魂中。雪色憺恩怨，诗声破苦空。明朝客盈坐，谁信去年踪。  

***汉朝儒生行***  

汉朝儒生不青紫，二十高名动都市。《易》通田何《书》欧阳，三十方补掌故史。门寒地远性傥荡，出门无阶媚天子。会当大河决酸枣，愿入薪楗三万矢。路逢绛灌拜马首，拜则槃辟人不喜。归来仰屋百喟生，著书时时说神鬼。生不逢高皇骂儒冠，亦不遇灞陵轻少年。爱读《武皇传》，不遇武皇祠神仙。神仙解词赋，《大人》一秦凌云天。枕中黄金岂无药，更生误读淮王篇。自言汉家故事网罗尽，胸中语秘世莫传。略传将军之客数言耳，不惜箝我歌当筵。一歌使公惧，再歌使公悟，我歌无罪公无怒。汉朝西海如郡县，蒲萄天马年年见。匈奴左臂乌孙王，七译来同藁街宴。武昭以还国威壮，狗监鹰媒尽边将。出门攘臂攫牛羊，三载践更翻沮丧。三十六城一城反，都护上言请勤远。期门或怒或阴喜，喜者何心怒则愤。关西籍甚良家子，卅年久绾军符矣。不结椎埋儿，不长鸣珂里。声名自震大荒西，饮马昆仑荡海水。不共郅支生，愿逐楼兰死。上书初到公卿惊，共言将军宜典丘。麟生凤降岂有种，况乃一家中国犹弟兄。旌旗五道从天落，小印如斗大如斛。尽隶将军一臂呼，万人侧目千人诺。山西少年感生泣，羽林群儿各努力。共知汉主拔孤根，坐见孤根壮刘室。不知何姓小侯瞋，不知何客惎将军。将军内顾忽疑惧，功成定被他人分。不如自亲求自附，飞书请隶嫖姚部。上言乞禁兵，下言避贤路。笑比高皇十八侯，自居虫达曾无羞。此身愿爵关内老，黄金百斤聊可保。呜呼！汉家旧事无人知，南军北军颇有私。北军似姑南似嫂，嫂疏姑戚群僮窥。可怜旧事无人信，门户千秋几时定。门户原非主上心，詄荡吾知汉皇圣。是时书到甘泉夜，答诏徘徊未轻下。密问三公是与非，沮者不坚语中罢。庾词本冀公卿谅，末议微闻道涂骂。拙哉某将军，非火胡自焚。非蚕胡自缚，非虿胡自螫。有舌胡自挢，有臂胡自掣。军至矣，刺史迎，肥牛之腱万镬烹。军过矣，掠童女，马踏燕支贱如土。嬴家长城如一环，汉家长城衣带间。嬴家正为汉家用，坐见入开仍出关。入关马行疾，出关马无力。丞华厩里芝草稀，水衡金贱苦乏绝。卜式羊蹄尚无用，相如黄金定何益。珠崖可弃例弃之，夜过茂陵闻太息。汉家庙食果何人，未必卫霍无侪伦。酹金失侯亦有命，人生那用多苦辛。噫嚱！人生那用长苦辛。勿向人间老，老阅风霜亦枯槁。千尺寒潭白日沈，将军之心如此深。后世读书者，毋向兰台寻。兰台能书汉朝事，不能尽书汉朝千百心，儒林丈人识此吟。  

***暮春以事诣圆明园趋公既罢因览西郊形胜最后过澄怀园和内直友人春晚退直诗***  

西郊富山水，天子驻青旂。元气古来积，群灵咸是依。九重阿阁外，一脉太行飞。何必东南美，宸居静紫微。  

一翠扑人冷，空濛溯却遥。湖光飞阙外，宫月澹林梢。春暮烟霞润，天和草木骄。桃花零落处，上苑亦红潮。  

恍惚西湖路，其如怅望何。期门瞩威武，贱士感蹉跎。囿沼输鱼跃，峰峦羡鸟过。周阹新令在，不得睹卷阿。  

掌故吾能说，雍乾溯以还。禅心辟初地，小幸集汪班，遂进群藩宴，兼怡圣母颜。升平六十载，乃大启三山。  

警跸闻传膳，枢廷述地方。宸游兼武备，大典在官长。禁额如云起，仙人隔仗望。万重珊翠里，不数尚书郎。  

此地求沿革，当年本合并。林岚陪禁近，词庙仰勋名。水榭分还壮，云廊改更清。诸公齐努力，谁得似桐城。  

***咏史***  

金粉东南十五州，万重恩怨属名流。牢盆狎客操全算，团扇才人踞上游。避席畏闻文字狱，著书都为稻粱谋。田横五百人安在，难道归来尽列侯。  

***寒月吟***  

夜起数山川，浩浩共月色。不知何山青，不知何川白。幽幽东南隅，似有偕隐宅。下南一以望，终恋杭州路。城里虽无家，城外却有墓。相期买一丘，毋远故乡故。而我屏见闻，而汝养幽素。舟行百里间，须见墓门树。南向发此言，恍欲双飞去。  

双飞去未能，月浸衣裳湿。秋焉静念之，劳生几时歇。劳者本庸流，事事乏定识。朴愚伤于家，放诞忌于国。皇天误矜宠，付汝忧患物。再拜何敢当，藉以战道力。何期闺闱中，亦荷天眷别。多难淬心光，黾勉共一室。忧患吾故物，明月吾故人。可隐不偕隐，有如月一轮。心迹如此清，容光如此新。我读先秦书，莱子有逸妻。闺房以逸传，此名蹈者希。勿慕厥名高，我知厥心悲。定多不传事，子孙无由知。岂但无由知，知之反涟洏。羞登中垒传，耻勒度尚碑。一逸虑患难，所全浩无涯。一逸谢万古，冥冥不可追。示君读书法，君慧肯三思。  

我生受之天，哀乐恒过人。我有平生交，外氏之懿亲。自我慈母死，谁馈此翁贫。江关邈消息，生死知无因。八十罹饥寒，虽生犹僇民。作梦来哑哑，心肝何清真。翁自须发白，我如髫丱淳。梦中既觞之，而复留遮之。挽须搔爬之，磨墨揄揶之。呼镫而烛之，论文而哗之。阿母在旁坐，连连呼叔耶。今朝无风雪，我泪浩如雪。莫怪泪如雪，人生思幼日。  

侵晓邻僧来，馈我佛前粥。其香何清严，腊供今年足。我因思杭州，不仅有三竺。东城八九寺，寺寺皆修竹。何年舍家去，慧业改所讬。掘筍慈风园，参茶东父屋。钟鱼四围静，扫地洁如沐。白昼为之长，倦骸为之肃。供黄梅一枝，朝朝写《圆觉》。  

***自春徂秋偶有所触拉杂书之漫不诠次得十五首***  

道力战万籁，微芒课其功。不能胜十心，安能胜苍穹。相彼鸾与凤，不栖枯枝松。天神傥下来，清明可与通。返听如有声，消息鞭愈聋。死我信道笃，生我行神空。障海使西流，挥日还于东。  

黔首本骨肉，天地本比邻。一发不可牵，牵之动全身。圣者胞与言，夫岂夸大陈。四海变秋气，一室难为春。宗周若蠢蠢，嫠纬烧为尘。所以慨慷士，不得不悲辛．看花忆黄河，对月思西秦。贵官勿三思，以我为杞人。  

名埋孕异梦，秀句镌春心。庄骚雨灵鬼，盘踞肝肠深。古来不可兼，方寸我何任。所以志为道，澹宕生微吟。一箫与一笛，化作太古琴。  

我有秦时镜，窈窕龙鸾痕。我有汉宫玉，触手犹生温。我有墨九行，惊鸿若可扪。玉皇忽公道，奇福三至门。欲供三炷香，先消万古魂。古春伴忧患，诘屈生酸黁。且摺三千本，赠与人间存。  

朝从屠沽游，夕拉驺卒饮。此意不可道，有若茹大鲠。传闻智勇人，伤心自鞭影。蹉跎复蹉跎，黄金满虚牝。匣中龙剑光，一鸣四壁静。夜夜辄一鸣，负汝汝难忍。出门何茫茫，天心牖其逞。既窥豫让桥，复瞰轵深井。长跪奠一卮，风云扑人冷。  

造化大痈痔，斯言韩柳共。我思文人言，毋乃太惊众。儒家守门户，家法毋徇纵。事天如事亲，谁云小儿弄。我身我不有，周旋折旋奉。不然命何物，夏后氏特重。亦有卫武公，靡乐在蒙诵。智慧固不工，趋避矧无用。一日所履历，一夕自甄综。神明甘如饴，何处容隐痛。沈沈察其几，默默课于梦。少年谰语多，斯言粹无缝。患难汝何物，<田乞>者为汝动。  

我生爱前辈，匪尽获我心。论交少年场，岁月逝骎骎。少年太飞扬，由哀乐不深。礌硠听高谭，有谛难为寻。风霜欺脆枝，金石成苦音。前辈即背谬，厥谬亦沈沈。  

弱龄羡高隐，端居媚幽独。晨诵白驹诗，相思在空谷。稍长诵楚些，《招魂》招且读。陈为乐之方，巫阳语何缛。嘉遯苦太清，行乐苦太浊。愿言移歌钟，来就伊人躅。天涯当兰蕙，吾心当丘壑。蹉跎复蹉跎，芳流雨寂寞。忽忽生遐心，终朝閟金玉。  

一代功令开，一代人材起。虽生云礽朝，实增祖宗美。日开国之留，其言在青史。何代无先君，何时无哲士。煌煌祖宗心，斯人独称旨。天姿若麟凤，宏加以切劘。稽古有遥源，遵王无{西乏}轨。在昔与先民，三称口容止。少壮心力殚，匪但求荣仕。有高千载心，为本朝瑰玮。人或玷功令，功令不任诽。屋漏胎此心，九庙赫在咫。天步其艰哉，光岳锺艰恃。盲气六合来，初日照濛汜。抱此葵藿孤，斯人拙无比。一夫起锄之，万夫孰指使。一夫怒用目，万夫怒用耳。目怒活犹可，耳怒杀我矣。去去亦何求，买山请归尔。不先百年生，难向苍苍理。著书落人间，高名亦难毁。其言明且清，胡由妒神鬼。大药可延年，名山可送死。死生竟何憾，将毋九庙耻。  

兰台序九流，儒家但居一。诸师自有真，未肯附儒术。后代儒益尊，儒者颜益厚。洋洋朝墅间，流亦不止九。不知古九流，存亡今孰多。或言儒先亡，此语又如何。  

寿短苦心长，心绪每不竟。岂徒庸庸流，赍志有贤圣。为鬼那能续，他生渺茫更。所以难放达，思得贤子孙。继志与述事，大哉孝之源。长夜集百端，蚤起无一言。傥能心亲心，即是续亲寿。呼儿将告之，■然先自疚。  

中年何寡欢，心绪不缥缈。人事日龌龊，独笑时颇少。忽忆姚归安，锡我箴铭早。雅俗同一源，盍向源头讨。汝自界限之，心光眼光小。万事之波澜，文章天然好。不见六经语，三代俗语多。孔一以贯之，不一待如何。实悟实证后，无道亦无魔。  

晓枕心气清，奇泪忽盈把。少年爱恻悱，芳意嫭幽雅。黄尘澒洞中，古■不可写。万言摧烧之，奇气又瘖哑。心死竟何云，结习幸渐寡。忧患稍稍平，此心即佛者。独有爱根在，拔之■难下。梦中慈母来，絮絮如何舍。  

危哉昔几败，万仞堕无垠。不知有忧患，文字樊其身。岂但恋文字，嗜好维甘辛．出入仙侠间，奇悍无等伦。渐渐疑百家，中无要道津。纵使精气留，碌碌为星辰．闻道幸不迟，多难乃维因。空王开觉路，网尽伤心民。  

戒诗昔有诗，庚辰诗语繁。第一欲言者，古来难明言。姑将谲言之，未言声又吞。不求鬼神谅，矧向生人道。东云露一鳞，西云露一爪。与其见鳞爪，何如鳞爪无。况凡所云云，又鳞爪之余。忏悔首文字，潜心战空虚。今年真戒诗，才尽何伤乎。  

***秋夜花游***  

海棠与江蓠，同艳异今古。我折江蓠花，间以海棠妩。狂呼红烛来，照见花双开。恨不称花意，踟蹰清酒杯。酒杯清复深，秋士多春心。且遣秋花妒，毋令秋魄沈。云何学年少，四座花齐笑。踯躅取鸣琴，弹琴置当抱。灵雨忽滂沱，仙真窗外过。云中君至否，不敢问星娥。  

***东陵纪役***  

天伣徽音在，龙飞故剑亡。两宫仪裴亹，七萃泪淋浪。郁律川原势，低徊葆吹长。东行三百里，何处白云乡。  

帝子华年小，初弦宝月沈。端娴三肃礼，悯动六宫深。徒殡飞秋雪，迎神下彩禽。松楸依在咫，慈孝万年心。  

閤事疏朝请，君恩许看山。日衔宿星去，神拂凤皇还。望眼将连海，诗声欲过关。云旗风马队，旬日梦魂间。  

***罗绕典***  

罗绕典，字苏溪，湖南安化人。道光己丑进士，改庶吉士，授编修，官至云贵总督。谥文僖。有《知养恬斋诗文集》。  

***韩将军行***  

定军山顶愁云结，沔水奔流诉呜咽。荒城一角枕襃斜，漠漠土花埋恨血。武乡侯死已千年，留得孤忠照双烈。健庵将军好身手，百战金川胆如斗。生小伊凉将种奇，捐躯报国家何有。累世从戒半死绥，主恩特奖忠良后。踏残红雪返天山，马上驮回刀箭瘢。万里羽书摧破贼，连番笳吹促平蛮。军声到处戈先倒，王冉高徐如电扫。散关月出栈云横，快马轻刀巢尽捣。元戎驰奏动华銮，勇号先颁上将坛。孔翠已沾仙露湛，铁衣犹裹阵云寒。丈夫义气填胸腑，誓斩幺麽靖降虏。拔剑终须荡蚁城，当车那许撑螳斧。谁知蓦地卷妖氛，豕突狼奔战血腥。寇穷无路转难遏，野哭连村不忍听。将军奋臂大呼起，男儿今得死所矣。黄沙滩外日无光，生掷吾头御奸究。弯弓立马马忽蹶，愤碧淋漓溅江水。裨将桓桓记姓高，手挽征袍为公死。诘朝援至扫榛荆，雨泣连营问结缨。击贼睢阳魂不散，迎归先轸面如生。五丈谿头停素旐，灵輀不发阴风袅。九原合与葛侯邻，今古丹心塞苍昊。阿兄匹马走边关，骂贼亦似常山颜。鹡鸰原上分飞惨，豺虎丛中拔足难。一样尺书题远志，曾无乐府唱刀环。吁嗟乎！铜马军，赤眉贼，祇为凌烟功臣壮颜色。獍枭函首慰忠魂，四十年来无反侧。双烈祠边夕照残，路人指点各心酸。蜀山陇水名常在，莫怨军中少一韩。  

***答沈朗亭太史***  

名经遍订百千佛，名士咸宗六一公。贯月槎刚来剑外，采风车又指关中。华峰奇句君先问，蜀国新弦我尚同。添得秦云供纂组，可能分惠借邮筩。  

***送小韩入都***  

论交湖海意粗疏，况是诗魔未忏除。过客有时门署凤，冷官无事座悬鱼。得君共奓悬河口，规我如看举烛书。好为香山赠鞭策，长安米贵不难居。  

***通天台***  

石鞭东海秦王误，台筑通天汉武痴。青史茫茫人并逝，碧空渺渺事难知。秋风盘冷铜仙露，夜月机虚织女丝。他日金茎和泪折，茂陵荒草夕阳迟。  

***留坝道中见稻***  

我本耕田夫，戴笠湘山曲。饭稻羹河鱼，江乡习淳俗。自从官长安，冠冕苦拘束。疏懒弃蘋蓑，奔忙逐华毂。回望旧家山，林烟隔空谷。秋雨稼云黄，春风秧水绿。间阔儿时事，神驰渺幽独。此行出都门，沿途纷菽粟。惟少红莲稻，难夸农足穀。有如听筝琶，尚未聆豪竹。何意过松林，佳境豁心目。香叶舞翩翩，疏花散芬馥。粒重欲垂头，泥深犹没足。行将筑高廪，秋成欣鼓腹。吾侪牛马走，餬口营饘粥。常临乞米书，强窃代耕禄。铅椠果何功，风尘徒逐逐。何时十亩间，稳古三间屋。稼圃日潇洒，农书夜披读。言师苦县师，知足可无辱。  

***留坝道中见桑***  

古称桑者闲，树依五亩宅。矧兹阻岩疆，鼠壤无间隙。不毛偶抛荒，夫里布谁责。王政首躬桑，雍岐有遗泽。奈何蚕织休，颓俗尚难革。近闻贤使君，劝种加详覈。除害拟拔茶，兴利求衣帛。沃若藉人工，森然疏地脉。想见春风和，绿阴遍阡陌。鸣鸠故故啼，桑女交催迫。叶坠行篮轻，枝攀罗袖窄。入簇蚕堆红，翦纸蛾飞白。茧成大如瓮，丝牵络盈尺。茅屋竹篱间，纬车声络绎。窃比《葛覃》诗，浣濯服无斁。嗟我走风尘，碌碌惭逢掖。愿作广大裘，难集千狐腋。何日效棉薄，经纬手亲擘。裁法絮以仁，体和情悦怿。共庆春台登，庶免祁寒厄。怪他诸葛公，成都私八百。  

***曹太保行***  

男儿不能杀贼立功牖下老，陶土沈埋空草草。雁塞龙堆边月寒，广牧英名迹如扫。马革归魂破庙存，士女犹谈曹太保。噫嘻太保心似铁，仗剑秦关眼流血。有明末造半尘土，誓挽日车回覆辙。发迹始辽左，转毂经河汾。虫沙卷地地无色，忠义薄天天不闻。咄哉南原役，争传太保死。城上白旗悬，貔貅因封豕。横矛跃马突飞出，一鼓幺麽歼水涘。首功三万六千六，大树将军徒尔尔。南箕贝锦太纷呶，荐牍枉劳张御史。惟闻士民语，军中有一曹。威名满天下，西贼心胆摇。尔时大曹小曹并烜赫，直与韩范功同高。湫头镇前大星殒，援绝粮空势齑粉。太保请行目眦烈，生戴吾头愧延颈。靴刀巷战血淋漓，白日无光照幽愤，从此中原事尽非，君王手诏泪沾衣。鸰原憔悴忻州失，驹齿摧残杏岭围。一门碧血流青史，九十九泉空落晖。吁嗟乎！松山哀，梅花岭，前代忠奸久同尽。二臣档子尚烟销，百战奇功更灰冷。云中遗裔近衰微，栌栱荒凉秋草肥。何当旧史南狐笔，重写关西破贼碑。  

***徐有王***  

徐有王，字钧卿，号君青，乌程人。道乐己丑进士，官至江苏巡抚。殉难，谥庄愍。  

***斋中读书***  

孝标昔辨命，流落多愤辞。邅迦十年间，才地良可悲。人生贵达志，富贵非我思。仰观苍天云，舒卷任汝为。  

***朱雘***  

朱雘，字丹木，石屏人。道光己丑进士，历官陕西布政使。有《味无味斋诗钞》。  

***庙矶子***  

大江过涪万，受水日以众。水性杂而争，往往邹鲁閧。云安两恶滩，东阳庙矶共。夏冬异消长，危险相伯仲。舟行十月交，东阳差无恐。猖獗独庙矶，水落势益纵。怪石扼两傍，乱流竞一缝。被阻成轩轾，遭束乃错综。蹙为盘涡深，激作鼓濆送。下陷窟千寻，上涌花四弄。一苇蛇赴壑，万浪牛鸣瓮。放棹择强弱，打舷判轻重。朋党互倾排，仇仇交击撞。情意忿不和，气力悍莫控。有如诸道兵，不听一帅用。又如五方民，不服一国统。神禹今则亡，谁能平洚洞。我谓息水斗，犹之息民讼。水性不可逆，民情不可壅。王者决使导，《周官》一《禹贡》。我欲铲乱石，快览蜀江空。  

***寄题谭桐舫俯淮阁***  

淮出桐柏山，逶迤会江河。君能理川渎，胸次吞洪波。支祁伏不起，金隄郁嵯峨。小阁瞰涟漪，四时闻啸歌。哀丝间豪竹，天半音谐和。诗书粲坟典，鼎彝蟠籀蝌。俯视埃壒中，万瓦排蜂窠。鸡鸣市声动，沙岸人如梭。舟楫鲂<鱼与>贯，轩车蠛蠓多。笑指衣带水，如此神山何。劳人值暇日，羽扇聊婆娑。凉飙荡烦暑，倦眼青铜磨。清流本无垢，三五濯纤阿。晦冥不可见，老蟆缘陂陀。金枢瞰已坏，何大腹皤。吴质翳桂树，空自持斧柯。褰裳舍之去，河上骑白鼍。回首叫故人，野鹜乱天鹅。江绕豫章郡，鸥鹭浴盘涡。崔嵬滕王阁，烟雨看渔蓑。  

***紫藤歌***  

老藤百尺盘高空，老树三株藤所宗。藤非缘树不得上，贤才下位将毋同。藤吾语汝慎厥附，此身要讬青青松。不然文梓或香枫，莫随樗栎夸密蒙。樗栎柯叶徒高大，蝼蚁窟宅鸱鸮宫。藤体虽柔藤性健，嗟彼虫鸟焉能容。不苟凭依乃足贵，屈伸在已藤犹龙。暮春三月吹香风，花垂天半开紫红。铜章暂卸得休暇，俗吏忽欲为诗翁。奔走奚奴邀耆老，对花一醉朱颜烘。藤兮藤兮劝汝一杯酒，我惭无用藤多功。杖汝可以扶颠蹶，服汝可以医疲癃。裁汝作纸利文字，制汝作铠资兵戎。汝不倚花逞恣媚，论花亦足称花雄。金绳铁索神纽结，流苏百宝悬云中。满园牡丹不敢艳，下风甘拜如儿童。壁上画师殁已久，谁能意匠争天工。我友五人尽豪翰，清词丽句相玲珑。江淹彩笔吾不梦，藤花开落春濛濛。  

***过老鹰崖***  

众山如鸟雀，突兀见苍鹰。侧翅尔谁搏，盘空我独登。虎狼俱辟易，草木尽飞腾。绝似骑鹏背，扶桑看日升。  

***送六安田小泉刺史致仕归临潼***  

梦踏凉云落雁峰，朝来便觉宦情慵。挂冠不待谋妻子，振融都缘避鼓钟。淮水清流才一线，骊山紫气忽千重。夕阳无限田家好，肯把方州换老农。  

***余坤***  

余坤，字小颇，诸暨人。道光己丑进士，历官四川建昌上南道。有《寓庸室诗集》。  

***骏马行***  

坏云压垒边气恶，碧眼愁胡夜吹角。营门有马鸣萧梢，声激天风动寥廓。名驹蜕齿才几年，筋骨遒壮精神全。颇闻太一况天骥，或恐徕自渥洼边。误被拘绊伏楸枥，夜风萧瑟吹短檐。忍饥瞪立不可瞑，龙气偾动拳毛颠。每闻鼓角双耳直，顿缰哀蹴嘶秋烟。都护将军善相马，按图索骏恨骏寡。买骨千金遍域中，蹑云尤骑来麾下。将军高坐动清瞩，耀目骊黄转颦蹙。贵人岂耐反复看，随意指挥付圉仆。万蹄云卷风轮旋，标别骥驽须臾间。坐中欠伸骏马致，材官狞目来鞿牵。歕沫嘶腾忤呵叱，将军颐动微作色。应声轰逐风雨来，万袂齐麾昼曛黑。马闻駊騀还长鸣，将军贵人且莫喷。贵人雅擅九方号，厩中上驷皆无论。粗材宜伏盐车去，莫累将军相马名。  

***对雪效禁体***  

枯林万木南楼前，槎桠郁律森苍寒。如人摩胁裸而立，一一舒臂拏云烟。或如刺促相偶语，书空指画长爪纤。暗风劘戛作繁响，中宵常聒幽人眠。早来眩目一駴绝，谁施手眼为镂镌。初讶堆花出巧匠，旋疑生稼愁达官。缘幹附柯工比缀，互枝交叶潜钩连。朽株角折麋鹿解，僵藤身重蛟蛇蟠。中有老松独偃蹇，昂立不受相羁缠。幂头已见没短发，强项犹复张怒髯。积重失势浩崩豁，帛机卸轴缫车翻。修条乍喜释重负，砉然健脱伸拘挛。猛若强弓骤绝弦，劲势远出犹轩轩。扫击邻枝齐簸掀，触之者落当者颠。怒猊攫石风雨骤，礨砢乱堕层岩巅。又如百道挂飞瀑，空林响答声骚然。摆落余赘霏碎屑，张奋鳞鬛将腾骞。向或卧龙耽睡味，被体未觉冰凌繁。乍起伸腰一振荡，经其触拨宜摧残。咄哉天庭小游戏，人间熊状已万千。吾楼所见殊偪塞，未容决眦穷瀛寰。恰如名篇限尺幅，气势磅礴弥八埏。大块文章与诗境，日夜腾涌移山渊。玉局仙翁奋大笔，排云抉汉天枢旋。偶因赋雪得险诣，苍然落笔非吟酸。不犯雪语得雪熊，化工入腕生众妍。此令虽严要非虐，诗流换骨资金丹。如何世人胆力薄，循墙窘步不敢前。后生螳臂不自量，请草露布声词坛。仍遵号令效白战，妄恩挽接九百年。大将偏裨苦不敌，流汗弃甲嗟庸孱。两公雄文照后世，炳若星日丽中天。我触笔锋犹僵仆，其他盛业良更难。危楼独立心茫然，雪花惊点双鬓边，忽与万木同华颠。  

***不寐作***  

北风荡哀壑，中夜心茫然。忧来腔血债，肠腹生狂澜。此身可以废，畴复念饥寒。流澌不再凝，裂帛无重完。积气颓昊苍，降此长恨端。虽有壮士心，泪下安可弹。  

***散直***  

故牍藂残罢检寻，拂衣虚槛动微吟。断烟曳屋连高树，暝色颓空荡积阴。触雨暮鸦无整翼，负辕疲马有归心。天街向夕冲泥返，久忍饥劳渐可禁。  

***偶述***  

攒眉出谒归，解带弛巾帔。逡巡入东轩，近书色先喜。荡漾为长吟，盘礴据短几。忽闻拊掌哈，音熊剧恢诡。怪问谁何人，见笑复何指。一翁躄左足，蹩躠上阶厄。翘颏笑且言，官问一何佹。身为官爨佣，窃阙已半载。始疑今更怪，甚昧官行止。官为户部郎，颠倒溺书史。拥帙日嘶号，咽燥髋髀死。倚壁有时瞑，槁植若束苇。乍起奋秃毫，狂书不择纸。意谓官所营，事莫要于此。岂知业转勤，所遇转倾否。妻女饥顑颔，僮婢寒嘘唏。手胝书债券，舌敝乞邻米。得效业如斯，所癖宜可以。顾乃愈矜豪，愍不畏谤诋。踞灶夜叫呼，狂怪惑邻里。晨出辄见问，实用为愧耻。官所常往还，亦有二三士。群聚昼夜哗，终然说名理。然吾觇其人，形神亦无俚。官在官僚中，厥状固可揣。张吻辄见扪，举足动遭犄。无亦恃迂缪，与世相<牛唐>牴。抑或实瞆眊，对牍不能理。哆口啖官膳，瞪目署纸尾。明时易登进，高利悉腾起。其次得推择，气象亦嵚{山义}。松长棘枝短，生质非可拟。储粟盈太仓，奚取于稗秕。自诡诚不堪，引分可休矣。浮沈苟取容，无乃太顽鄙。闻言怅然作，离坐久靡徒。贱子实狂惑，冥行无所底。凡翁所谯诃，一一中症痞。并无毛发能，得与时彦此。未能决引去，讵免见排牴。投颡谢躄翁，颈赤汗如洗。  

***王者政***  

王者政，字春舫，文登人。道光己丑进士，官龙安知府，与王培荀合刻《蜀道联辔集》。  

***过夹马营***  

洛阳桥下客车轻，缭绕清风夹马营。方面孰知天子贵，中原共祝圣人生。推心洞启重门钥，把酒能消五代兵。身上黄袍谁替著，英雄本色自光明。  

***张凤冈***  

张凤冈，字集梧，南阳人。道光庚寅进士，官泸溪知县。有《四游诗草》。  

***上蔡道中***  

亲承遗诏墨犹新，公子当年误暴秦。雪尽平原春草绿，东门牵犬又何人。  

***冯锡镛***  

冯锡镛，字鸣虞，号侣笙，南海人。道光己丑进士，官黄岩知县。有《倚松阁诗钞》。  

***登八镜台***  

惶恐滩头放棹回，独披空翠上高台。天留砥柱双江合，地耸云屏五岭开。老树饱霜眠涧底，断崖衔日枕城隅。道人为报乡关信，大庾花先著早梅。  

***对月作***  

明日非所期，忽挂窗前树。延之堂上来，清光肯我顾。顾亦不常留，留亦不常住。人在即百年，几见当头遇。问月月无言，此心如有悟。天本有枯时，月岂无缺处。不但且饮酒，共领杯中趣。我醉便酣眠，月亦出门去。  

***文凤喈***  

文凤喈，字丹山，广济人。道光己丑进士，官绵竹知县。有《斅学半斋诗集》。  

***长峡***  

晴发青神县，扁舟出峡难。乱花丛陡壁，残月落惊滩。树老知风早，江宛抱月寒。庐山尤夜好，谁在故乡看。  

***许正绶***  

许正绶，字斋生，上虞人。道光己丑进士，官湖州教授。有《重桂堂集》。  

***骤雨***  

不夜浑如夜，扁舟尽泊隄。风高驱浪立，雨重压山低。云树参差鸟，烟村远近鸡。晚凉天宇霁，依旧夕阳西。  

***淮城湖嘴夜泊***  

冷云入暮夜光凝，小泊淮城访旧朋。水溜收回洲畔网，隄高露出市中镫。一联苦调成犹改，百怪鼾声唤不应。默数更筹三四五，船声镗<革合>浪层层。  

***锺蓉轩招饮湖上夜归***  

高山流水几清讴，巴曲逢君不敢投。花气迎风湖上酒，虫声如雨客中秋。依然夜得三分月，何处帘开十里楼。醉后关心东浙事，远传露布达星邮。  

***刘楚英***  

刘楚英，字湘芸，中江人。道光辛卯举人，历官梧州知府。有《石龛诗卷》。  

***谢病***  

频年乌帽抗黄尘，风雨兰泉抱采薪。手版居然抛俗吏，头衔端合署诗人。药炉经卷清凉散，匣剑囊琴自在身。枯菀静观名利客，何如舍筏度迷津。  

***曾元澄***  

曾元澄，号亦庐，闽县人。道光辛卯举人，浙江候补同知。有《养拙斋诗钞》。  

***燕子矶***  

大观亭外石尤骄，万里风涛一望遥。山势南来归锁钥，江声东去撼金焦。上游形胜留荒垒，六代兴亡阅暮潮。燕子飞来遗忏在，好将余恨话前朝。  

***平山堂***  

舣舟入林迳，苍然岚气生。湖流欲尽处，楼阁凌虚明。好山解招客，夹道松桧青。缘迳造平麓，上有庭宇清。眷怀庐陵公，昔日斯堂成。隔江诸峰峦，平视如弟兄。奔赴入堂下，一一排云屏。风流贤守意，亮抱山林情。乃知见地高，驱役群山灵。我来拜公像，石壁多题铭。短垣杂花倚，隔树春禽鸣。额堂仰画肚，隶迹留遗馨。眼底更平望，列岫青冥冥。悄然泉石境，珍重千秋名。醉翁真意在，不独环滁亭。  

***陈锺祥***  

陈锺祥，字息帆，晚号抑叟，贵筑籍浙江山阴人。道光辛卯与人，官直隶赵州知州。有《依隐斋诗钞》。  

***上滩行***  

大滩水如天上来，奔腾涌沸声轰雷。一线直落势复回，银河东泻沧溟开。小滩石在水中夹，怒石夹水水逾狭。新泉急火煎成泡，万斛明珠流出峡。大滩小滩难复难，蛟鼍喷沫飞惊湍。上滩更比下滩苦，行者未至心先寒。江头大船不敢行，驾棹皆属麻阳人。麻阳舟子强有力，满船日听喧呼声。喧呼牵挽人挤排，各负长纤登高崖。崖高路窄行不得，蛇行蒲伏泥中蛙。壮者负纤黠持篙，篙撑怪石避惊涛。一篙一拄一转侧，危梢起立如飞猱。滩流浅处石势汹，舟陷石中舟愈重。篙师赤体入水中，鳌负舟行舟始动。楚黔地接相犬牙，千山万壑钩连斜。诸峰横叠出滩口，奇崖峭壁森<山含>岈。山形崱屴波与吞，怒犀饿虎沙中蹲。或如美人临水妆，黛螺秀色生明光。俯听滩声仰见山，时时骇笑开心颜。神工鬼斧不容壑，世间奇境非痴顽。放舟似入青云端，江山如此亦壮观，何必徒嗟行路难。  

***君山守风遂登山望湖拜湘君祠墓因至寺中观后蜀时诸铁器***  

湖头夜半来腥风，山云横卷波掀空，军声十万鸣空中。晓视湖风声更恶，黑云如山压山角。山灵招客青堪握，爱山遂作看山行。放眼不辨湖山青，混茫一片秋云横。洞庭汪洋八百里，挹之不过一瓢水。青山如发湖心起，山头梵宇凝霏烟。湘君墓下蛟鼍眠，萧萧泪竹围墓田。铁色黝然中古器，藓花剥落谁辨识。时代荒唐等游戏，浩渺钟声入乱流。巨涛撼山拍欲浮，朗吟直挟飞仙游。  

***端阳后一日黄鹤楼对雨***  

我昨去黄州，楼风暴雨拦江头。坡公阻客不得发，徒令赤壁怀清游。我今客武昌，悲风苦雨凄断肠。仙人招我买双屐，直上黄鹤心苍茫。黄鹤楼高逼闾阖，楼下双流江汉合。对峰龙气划江开，万井人烟夹城市。呼茗推窗坐听雨，江头隐隐闻龙语。初如溅珠大小波心跳，急似长蛟攫掷空中舞。帆影粉粉乱飘叶，云头倒与风樯接。江山模糊不可辨，水墨空濛浸城阙。黄鹄矶边起暮愁，萋萋鹦鹉自芳洲。屈生去后祢生去，千古才人总误投。不禁喃喃樯上燕，争如泛泛水中鸥。楚些一掬蒲觞泪，阴雨今朝哭未休。梅花正值江城落，风雾漫江更萧瑟。客怀乱似雨丝多，便放江山入吟橐。安得烟蓑雨笠自称意，且学林宗一巾自垫角。拍肩试请呼起楼头仙，横吹玉笛倒骑鹤。  

***丞相岭***  

筍将度百盘，摄衣步千仞。岧峣邛笮中，相岭独危峻。小岭矗其南，亦莫敢争胜。坪以长老名，峰固丈人称。谷口兜罗绵，裹衣云气润。积雪半峨嵋，深春犹没胫。雷霆走其下，风雨忽惊迅。不见马蹄迹，但闻人语应。逼仄苔磴滑，确荦石棱硬。日冷旌旗薄，风严戈戟劲。万里赢糇粮，履险心敢吝。遗庙仰崇椒，川岳犹效顺。非但化彼夷，柔怀裕忠信。  

***古槐行***  

清溪县庭有古槐，霜皮剥蚀青铜摧。云是汉时丞相手所植，至今千载余崔嵬。子桓溃窃特一蚁，丞相雍容事南鄙。铜鼓声中七纵擒，山阳湖外两咥齮。阳平未出收四郡，图远故应先服近。越巂部接古沈黎，賨叟青羌知汉运。驻节东归各晏然，行营夏午阴初圆。神灵风雨总呵护，遂令郁郁长参天。参天遗韵邛蜀，祠堂树作甘棠木。槐乎槐乎汝独手泽存，荫庇夷夏千年同百禄。  

***圆津庵古藤歌***  

老藤夭矫如苍龙，蟠根大与擎拳同。垂阴直拂高松顶，怒枝横搏长槐胸。老僧道此百年物，每到花时三四月。沿崖开作赤玉虬，绕亭结为紫贝阙。即今夏午清阴圆，参差树叶纷交妍。夕阳收拾下山去，恍似蕉窗坐绿天。须臾月上藤萝背，清光筛地蟾蜍碎。一碧濛濛化作烟，朝来夺取西山翠。  

***夏垲***  

夏垲，字子仪，江宁人。道光辛卯与人，官嘉禾知县。有《信天阁诗草》。  

***半山亭小憩***  

未临绝顶已超尘，眼底行云总化身。著脚断无中立势，回头都是过来人。万松雨到蛰龙吼，一径日高山鬼驯。多谢老僧留小憩，为言进步莫逡巡。  

***过更衣亭***  

直上禅关一径深，大王风好且披襟。不惭冠冕完人相，岂藉袈裟证佛心。到此诸公谁解脱，空余七字付行吟。独怜我是新亭客，怅望河山异昔今。  

***冯钺***  

冯钺，字锡珍，一字勋侯，鹤山人。道光辛卯举人，官大埔教谕。有《敬业堂集》。  

***望洋***  

绝岛隐棋置，茫茫积气平。潮回天地坼，风撼鬼神惊。万斛舟如粒，三更蜃作城。恨无山笛弄，让此老龙鸣。  

***赠谭晴畬***  

不作人间汗漫游，归来且自系虚舟。一林萧叶云生肘，四壁残镫屋打头。铁笛凄霜山榻冷，草衣飘雪石田秋。贫家剩有知交在，樽酒鸡鱼话未休。  

***望甘竹滩***  

尺地舱低蹴膝难，蒲帆容易刷前湾。千钗树色双襟酒，万马江声一发山。侠骨女儿歌陌上，镫华水市簇云间。金闺那费金钱卜，几次随潮几往还。  

***北上次东阿道中***  

沙程万里趁岧峣，猎叶风寒酒力消。一径啮轮崖石陡，残更咒月马铃骄。苍茫问俗荒碑少，却曲迷阳古堠遥。独有黄埃埋不得，春光透出柳条条。  

***苦雨吟***  

肝人之肉日不给，岂谓穹苍亦解泣。变作阴霾黯八荒，沈沈苦雨掣风急。堕井颓隄无处无，昔日高原今下隰。沈灶生蛙釜有鱼，百粤连旬俱饮湿。大风吹梦忽宵惊，万瓦争与排墙倾。子妇颠踣无户庭，得人无恙从屋鸣。陇头遗穟卧生耳，屋底秸珠长有尾。崩角吁天天不闻，百室劬劳今已矣。大江南北忽夏枯，河渴时还涓滴无。尺泽尽汇岭一隅，谁言大地同洪垆。  

***善能***  

善能，字廷丞，号雨人，满洲旗人。道光辛卯举人，历官光禄寺丞。有《自芳斋诗》。  

***宣化道中***  

湍急响林隈，长途暮色摧。水吞龙背没，风裹马蹄回。且喜边尘静，遥闻画角哀。牧羊荒草路，吊古几徘徊。  

***朱绶***  

朱绶，字仲环，元和人。道光辛卯举人。有《环筠吟馆诗集》。  

***随渔村舅氏过鉴湖***  

不泛南湖水，重归已十年。烟波如昨日，游钓忆从前。细雨开花径，奇峰落画船。樵风应可借，同过若耶边。  

***钱塘怀古***  

铁骑常嘶薄建康，论和议战总沦亡。鹳鹅春散将军垒，蟋蟀秋开宰相堂。海上孤儿沈赵氏，梦中故土索钱王。须知天意成南渡，民岳山先号凤皇。  

***张穆***  

张穆，初名瀛暹，字诵风，一字石州，号月斋，平定人。道光辛卯优贡，议叙知县。有《月斋集》。  

***丁酉人日春海年丈约偕蔡友石年丈吴荷屋中丞梅伯言郎中同游海王村阻雪不果乃移尊龙树院登高赏雪谈宴竟日月午方归诗以纪之***  

诹胜及春七，追攀骈组玠。言寻海王村，万签秘金。藉彼云汉丽，散我尘土械。劲风吹暮霰，虹月翳宵霭。供张胹云熟，簪褭翼以届。有防斜川屐，更卓参军旆。淅沥揣封擢，解駮沈■坏。研北腾余笑，城南筑高会。绝顶应携朓，杂厕乃任哙。金鞅躏璧甸，鸡栖逐豹轪。到门鹊惊噪，凭阁目恣快。离娄眼缬广，刻露眉棱<山兑>。潜澌动亭午，半莹见沙濑。言言跨楼堞，站站回树盖。渥尺澹禾蝗，合寸蒸萧艾。浩淼玉镜光，超轶金粟界。却坐蒹葭{艹移}，一拓胸次隘。窗明息凡响，耳定来清籁。谤审嘉泰椠，共下髯翁拜。据梧剧新赏，炷檀展宿戒。得隽弁屡侧，忍俊泉独匈。遥遥四君子，寤语尘壒外。今情既解遘，古儿获商兑。翻笑泥涂士，{尸臿}{尸乏}无乃太。新黄润眼福，虚白振筋懈。{走坐}日宕昔昏，行庖割脯脍。纵饫扩酒{户木}，清言噤机械。须臾月波涌，倒翻雪浪派。出没烟帆稳，稠直江树杀。一望清万顷，缺陷声澎湃。此景信天贶，相期责吟债。通元拂妙素，挈我入界绘。今日图中人，惭愧羽独铩。离蓰伤春{毛隼}，毷氉感秋解。搜峭勒八关，支冻删五噫。蜡凤错槃匜，漏鲸铿城廨。客褎轩然举，驺铃甚矣惫。归趁鼓耽耽，杂送声哕哕。兹游判洪荒，结念每循带。小诗用纪实，笔孱弞自刽。  

***妙相禅林***  

平生登览兴，尤剧事幽讨。金陵佛都会，缔构各精好。谒客城西隅，霜天初破晓。拭翳试北睐，一刹茁林表。肩舆犯丛薄，夹路吟翠篠。结束入曲折，穷探开旷杳。西园最间敞，骚魂洁蘋藻。纷纷宋景徒，剽艳得香草。庙貌偶然耳，对辄忧心捣。南荣更轩秀，杰阁俯飞鸟。钟阜拳石缩，当槛万绿绕。波委湖云潏，炊杂寒烟袅。鸡鸣又其北，晨镜修蛾媌。老桂南中繁，处处香云渺。一亭翼其东，月夜裾曳缟。阳雁宾白露，秋色妒红蓼。鱼语池蒲隔，鸦翻林叶槁。苾刍善侑客，口角粲凉燠。精茗瀹珠流，饤盘登栗枣。我性习疏散，麋鹿恣放■。问讯佛田丰，土宜况善稻。愧乏饔飧资，儒食恒不饱。讬钵与汝同，养福计独巧。梵俗沿六代，荣华逾<黹分>璪。谋生学出世，此理堪绝倒。杖作云山主，精舍供{厶芏}扫。时来相攀援，亦足拓孤抱。谈禅均未能，皈依喜较早。一笑出门别，异同自孔老。赢得即景诗，相贶良不少。  

***送渔庄三兄归里并寄呈家兄述怀***  

北风入冻醪，江波浩难斟。游子怀短辕，感别涕霑襟。人生但离析，贫富均不任。念君席通德，有弟咸邦琛。竞爽淬其才，覆手能成霖。门阀量家山，裴柳代所钦。君何犹郁郁，与我感升沈。祖书岂不富，庪架饱红蟫。情话岂不孺，踪迹杳商参。百谋无一偿，墨突空不黔。忆昨并门初，恶月苦占临。我方困业棘，君遄赋载骎。凉风起征雁，吹客过淮浔。聚散信靡常，握手江之阴。连樯听夜雨，乡思激秋碪。单车太行脊，郑重霜雪侵。君归善自保，努力亲朮参。我归知无时，凭君递好音。寄语谢诸兄，天道古难谌。岁月更两戊，怆绝巢门鵀。北思日灰颓，蒯缑烂霜镡。野云逐飘风，舒卷安容心。海草随节候，枯荣匪自今。愧君相爱厚，誉重双南金。酒澜平复起，哀歌讬短琴。  

***庚子二月喜三兄叔正至都相探越八十日仍谋返里赋诗相送聊以写其患难离别之怀口所不能言者诗更不足以达之也***  

聚面曾几时，归期又转迫。归程劣及千，聚日未盈百。生平兄弟欢，强半异形迹。年皆非少壮，光阴尚行客。回首艹年前，层折遘家戹。怙恃一朝失，营魂丧其魄。惟时兄及我，差得免交谪。感荷仲兄恩，抚教俨帷帟。百虑不相关，培养奋飞融。独力挂门楣，策励壮宗祏。怆绝庚寅夏，篪声如裂帛。大厦忽不支，兄复嗟行役。饥驱济南道，怅睇关山隔。九月始江归，一痛哀填嗌。从此老兄弟，元福更安席。越岁试并州，如戏角双觡。辰春更北征，车尘困络绎。四载秏餐钱，一官沐渥泽。兄亦恬进退，薄禄谋将伯。谁知苜蓿槃，艰难等棨戟。未腊薄言旋，百债纷狼藉。草草岁仪帖，感怀成寤擗。初夏仍北迈，遑顾形影双。太岁建作噩，交劝揽秋碧。冒雨事西驰，快晤晋阳陌。敢哆裘马都，枉被腐鼠吓。旁皇身世计，血偾不可脉。厨烟然旦旦，灶觚空昔昔。双鲤南中来，念我意良剧。南中山水胜，幽怀冀或释。酷署沿桂筍，深冬泥归舶。可怜骑省戚，客次泪为格。荒唐伏枥思，骋怀到闭掖。风吹舵脚转，引首九阊辟。愧乏神仙姿，顿遭蓬岛谪。涕痕何足湔，我罪在怀璧。敬谢伯兄慈，遣子慰匡索。群惜阮修鳏，醵聘奠尺宅。家声兼友谊，中宵起槃辟。积愤摧人肝，衔德梦无斁。寒侵增夜嗽，中郁苦气逆。秘疾滞音问，传闻颇啧啧。兄意滋不安，勉振春郊策。连日方闷损，乾鹊噪櫩隙。叩扉语音熟，觌面互<目咢>唶。忍涕寻欢颜，情话风雨夕。寒镫幸复煦，仲春月始霸。荏苒逾初夏，归思日又积。离觞不易斟，况当惩辛螫。旧业日以萎，前涂日以窄。作宦信孔艰，救贫计尤棘。失声叹奈何，谋野讵有获。汨汨瘐园波，英英山堂柏。发苍结后望，耽书信所癖。念兄有二子，其一马眉白。祖业系阿咸，芜弃良可惜。洗觞更酌兄，后会良非易。后会亦不难，努力秋士籍。落莫广文官，况味犹茹檗。试探函牛鼎，中自足千蹠。  

***分宜之败不败于徐阶而败于蓝道行有感其事诗以美之***  

骊龙痴卧唤不醒，老豺横噬无敢撄。方士俱有旋乾手，憣校权豪犹鼠狗。渺渺箕仙帝所神，箕仙有言帝不嗔。冤气抟成三字氵献，斑斑恨血揉宫辇。太阿拗折玉斧摧，仙言未罄帝意转。却看旧日青词草，鵩臆鸺鸣成懊恼。不须更引罗龙文，一席已褫奸人魂。吁嗟乎！劾揭纷纷杖戍死，山圮楼倾乃胎此。请酤美酒撷园菁，家家绣祀蓝道行。  

***报恩寺塔***  

江光一线回秋原，萦络城郭西南偏。天风峭峭拂衣立，铃语巍巍泥我前。我挟酒怀并诗抱，选胜例必跻其颠。金陵币月苦幽窘，当楼夜夜佛花鬘。拥护吉祥杖阿育，报谢敢遴脚力慳。盘纡{穴叫}窱历层级，砉然透荡天宇轩。高云一片掠眼过，寒灶嘘嘘上晚烟。独有晴霞拂不落，蜺标倒注鸡鸣山。同行为我溯建寘，基根胚胎赤乌年。亦越齐梁迤宋元，经营振■相新鲜。增高直欲青云千，可怜太祖黄金钱。金钱抛掷成远眺，草树人家入望圆。岂惟匹练互吴门，绚以昙珠红欲然。却顾已消龙虎气，摩空賸有雕鹫盘。风声愈急铃语厉，登登筑步穷追攀。寄语诸天贳我顽，南来相窥缘亦艰。回翔惜同飞鸟下，半余红日衔崖边。  

***随园***  

木芙蓉发红艳艳，双湖澂湛秋波酽。老竹缘坡閟深邃，疏柳当轩展晴滟。危桥劣能通仄步，峨峨铺秀山平槛。一掬修岚泻入掌，酒杯浮动<米庄>蛾敛。冻雨钱唐蔓草枯，园名苦被诗名占。乾嘉老辈风流歇，裙屐荒凉襃题滥。童痴喜述袁丝句，博涉颇嫌风力欠。名教狂澜倒未回，亭台兀抱颓唐憾。一龛镫火冷江濆，丛桂秋深黄月暗。招引游踪日日来，凫鹥狎熟忘昏垫。人间花月量难尽，到处云山足镌椠。出门东顾眼界彍，栖霞秋色横天堑。  

***汉河间献王君子馆专歌为仙露同年赋***  

汉兴荡除挟书律，如日杲杲生于东。三辅邸舍廓有容，碔砆金玉错其中。坦坦大河壖，神禹厮二渠。献王筑馆河之濒，实说神乐孰《诗》《书》。蒲轮朅来呕咦水，河北诸儒为王起。兰陵客死绪示棼，毛贯诸公尽君子。君子几凋零，王功在六经。渠渠夏屋漫荒榛，宵深秋草飞乱萤。萤飞犹傍献陵陌，一群镵破宫垣碧。先生嗜学真古人，诹经写韵恒龂龂。斟酌毛郑得其醇，一墼天奖汲古勤。夜来或见梦，梦觌陶生面。如旧相识情缱眷，从容抉剔毛蜡毡。奴隶郭香躏曹全，西京隶法今流传。世间何物足相俪，鲁国新橅五凤专。  

***通州道中喜逢俞理初孝廉***  

老作诸侯客，著书难疗贫。感君垂素发，令我倦黄尘。身世扁舟隘，江皋夜雨新。喜逢兼惜别，蛟鳄尚横津。  

***十一月淮安试院雨***  

淮雨连江暗，霜风万木枯。竹疏云气沍，镫定冻痕苏。瑟缩繁乡梦，艰难愧壮图。却愁中渎水，寒殢射阳湖。  

***无赖南征柔牵北迈感怀述德凡五百言留别春图侍郎幻章太史***  

旅食知何底，飘流齿发昏。退飞随社燕，踯躅罥归豚。河泲南来浩，江淮东去浑。津柎绰电转，节杖沛云屯。材力秋茶悴，羁栖夏屋尊。低心研故纸，恃直沥狂言。终信金能断，全忘玉有璊。花留吴苑好，醴喜楚筵温。赋分甘荒野，承家愧德门。声施仍艾猎，骨相奈虞翻。芸蚀书千袟，尘餬绣几番。李姚诚克子，王谢定贤孙。江雾迷英荡，庭霜折树萱。鸡斯余弱息，雌伏竟偷存。泪渍英公灶，哀深仲氏埙。那无商瞿望，并断阮修婚。鱼釜虚晨爨，鹴裘付夕飧。凄凉对邱嫂，黾勉荷诸昆。病马悲虞坂，荒鸡怅晓暾。功名慳半芋，通塞付重阍。衮衮诸公贵，茫茫下士奔。学知荒鲁淹，径敢借文园。客久餐钱耗，情深旧谱惇。誉争驰豹鼠，谈屡堕昆仑。仅博侏儒饱，难谐世俗论。残经护绵坠，漏屋酌钗痕。木雁凭相择，凫鹥自在亹。时闻次室啸，天笑杞人扪。星本元枵朗，胸犹梦泽吞。士羞三战怯，馈讶十{将食}繁。举火重相待，悌云岂冀援。瞻依寒露久，嘘拂昨风暄。鼎贵荣桑梓，旍贤任轾轩。龙衡惊入洛，草泽谢窥藩。近市悲挤井，排纷念束缦。长怀叔子惠，图报季心恩。结习余嘲谑，披诚息诈谖。易奇持戟朔，善隐绝缨髡。洞牖搜新奥，榛芜剔旧樊。应缘腾口说，早合慎兜<革健>。高木无凡鸟，坳堂起巨鲲。何曾谴杨政，况肯负刘琨。良讯辉文绮，端居袭芷荪。从来似邛岠，何止眷鹑貆。多士竞鸾翥，老成徕虎贲。不忧友相拙，稍畏大车哼。负矢虚前导，凭船昧故村。朐山寻去络，涟水究真源。鹗赋摅长策，骊歌蹔短辕。异时京国会，盼注酒盈樽。  

***献县纪文达公故里***  

日华宫圮经神绝，红杏园荒诗骨枯。天为斯文留断简，地逢昭代起名儒。韬胸纬略排中垒，信手文章衍大苏。日暮景成东望久，童童乔木绕云敷。  

***送莲西大兄归里用春圃侍郎登君山送别元韵***  

乡园日日祝刀环，三寸黄尘黦客颜。温酒共凭临水榭，携筇独上瞰江山。边鸿有信申芳契，野鹤无心问大还。我本情怀牢落甚，不堪鸟语听关关。  

***如皋舟中***  

海气连天不可扃，深宵凉雨梦吴舲。芦花争我头我白，山气湿人衣更青。南雁叫群沈远浦，北人回首向长亭。客怀无赖浑如醉，漫罄沙头双玉瓶。  

***除夕雨***  

连宵寒雨莽江浔，镫火家家夜漏沈。心气渐同秋鹤悴，行歌懒复疾虫吟。解难强索盘中曲，弹不成声壁上琴。却莫浪言归去乐，峥嵘岁事缓相侵。  

荦落江南老客星，那堪别怨倚空舲。春风吹鬓花如梦，江月陵寒雨易成。天上閧传司命醉，人间賸有屈原醒。年年好语浑难信，又听朝来贺岁声。  

***宿迁道中***  

横冈宛宛树青青，烟翠浮空俨画屏。满眼云岚遮不住，夕阳林外御诗亭。  

小雨霏微野更青，湖田界出亩从横。馌耕健妇仍蓑笠，喜直朝晴又晚晴。  

赤沙青草冬方涸，络马湖头夏不波。夜静似闻蚣蝑语，秋来惯听采珠歌。  

***失题***  

大江东去涛声壮，长笛高楼压晚秋。为有洞蛟潜出听，夜深虹气贯槎头。  

昨来携得彯缨客，铃语分明替戾冈。何事山僧难撒手，也将幽怨谱《伊》《凉》。  

***九日送朱伯韩侍御归里***  

今代三直臣，吾皆得而友。声光有显晦，致君靡薄厚。道义美扶将，情好相人偶。扌畺扌畺冰雪怀，岁暮期永守。何图三稔间，相继释龟纽。高要以忧去，抗志林壑久。笑看出山泉，氵虢氵虢研岩口。晋江以毁去，园蔬摘蔨莥。倒屣彦方来，豪强乍敛手。报国总无愧，苍生亦何负。独余索居叹，风雨罢尊酒。一鹤耿在霄，丰姿飒斗擞。觊以孤骞翼，盖彼不鸣丑。志申宦已达，有怀矢将母。买楫下湘漓，诗坛群圭卣。蔚然文章家，名字挂南斗。经术嗟茫昧，蓬心缺启牖。雅音久不作，眇响出瓦缶。可怜乡壁生，窃窃珍敝帚。大海水所归，众流无不受。介邱宝所郁，瑰奇无不有。愿为订其是，兼能辨其否。去留非偶然，出处均不朽。水流闽粤通，归辙苏陈后。咄哉索居叹，增我离群咎。知己平生几，顿辄判踪{几厶}。天水吾所亲，点勘同丹黝。昨来丁大戚，全室持广柳。踳谬孰相证，如屋丰其蔀。君胡不少留，为我疑义剖。或待坚木攻，或资大小叩。黄花烂在眼，秋荐盛<麦粦><麦娄>。列坐三十人，起酌为君寿。赠言余规勉，臭味无薰莸。记取犯軷期，丁未岁重九。  

***丁未九日顾祠秋禊图分韵得燕字戊申元日补作***  

康熙七年春，顾子客畿甸。三徐时里居，行幐倚僧院。琴剑一昔留，庙貌千载擅。井亭初结构，檐竹已苍蒨。宋儒书百袟，唐人石一片。断手癸卯夏，何君实营缮。壁鲜画字蜗，梁来定巢燕。吾从何君后，岁时絜椒尊。岂有门户私 ，讲堂拟首善。将以证实学，觊或化辟喭。太息浮华士，凭虚事论譔。厉其雌黄吻，抗我山斗面。此风自何时，学术又一变。旧史遭涂乙，鸿章恣评选。谬学薪火熸，速化枵腹便。吾无力拯之，坐观丹碧绚。一卮酎顾子，敬申蘋藻荐。遗书所沾匈，功足翼笺传。治乱古今彻，吏事自精链。有时胥史籍，不让曾欧先。陶镕归实用，肯侈美服袨。永靖水火争，一洗裨贩贱。何君规模廓，结识多才彦。小子意量狭，交旧余狂狷。志同趣岂异，颖脱利钝见。硁硁朱御史，曾此共谈燕。因作赠行诗，触我归田羡。双松翠拂屋，阅人荣枯遍。回溯顾子游，又四戊申禅。相期求实事，无以规为瑱。  

***苗先路同年寒镫订韵图即送游泲南***  

河间古君子，葩经少研寻。独于六义内，得其不传音。清庙有大瑟，空山余断琴。一弹复再鼓，泠泠韶頀心。绝学溯原始，才老初钩沈。又越六百载，魁儒出亭林。五书初印布，天汉光珠参。吾友勤耄学，力单稽古忱。十部稍恢廓，七韵新酌斟。乃于江段书，攻辨戈鋋森。寒镫耿独寤，馆树巢文禽。声谐意弥惬，一笑形讴吟。里耳苦多昧，无由测渊深。村谷有三友，艹年占盍簪。今当数载别，离群叹曷禁。小诗极妍妙，雅奏饶古风。时时裁寄我，无忘相砭箴。傥闻鲁丝竹，老学圣所歆。  

***沈匏庐河朔访碑图用东坡墨妙亭诗韵***  

隶法溯原汉诸陵，东京笔势弥飞腾。峻整总沿秦篆派，劲折不减秋天鹰。贵从书史证文字，岂徒波磔区圭棱。恒山之阳大河北，荒原牧马糜寒冰。残珉断璧随犁出，丰碑巨碣舆论凭。自非肝肠足古趣，俗学安得无疑憎。茂堂高弟就李彦，寝馈载籍轻金缯。麾盖所莅勤剔濯，苍崖藓壁亲攀登。上逮姬嬴下蒙达，郡斋甄录来古朋。二百五十有二种，稿草削对萦蛇藤。陋乡岩谷缺毡蜡，归怀慨寄米园镫。河朔循吏有吾友，补亡欧赵同服膺。  

***自题小楼云亭***  

野亭筑得小栖云，种黍无钱亦可欣。蓑笠喜酬西塞愿，松萝休勒北山文。翠帡画影栏前涌，玉瀑琴声枕上闻。依旧吾家好春色，觞花吟竹更谁群。  

***唐拓武梁画像歌***  

任城诸武汉高阆，名绩史家湮不彰。一时缨黻谁颉颃，选石写德均旂常。更筑石室匠作良，摅骋技巧端表坊。寿藏久塞赵邠卿，锦城又圮文翁堂。朱浮鲁峻讫李刚，我思不见劳相羊。武家林墓非遐荒，荣金吾丞斑敦煌。更有吴郡丞开明，不同石阙相扶将。画像自宋传武梁，景伯精摹入纤芒。访古直到别驾黄，高秋促骖贲嘉祥。紫云山色郁葱苍，往来搜剔穷回翔。豁然崩动声礌硠，屹立石室遥相望。文字多逾数百强，见所未见夸鄱阳。谋垂久远示亿疆，迁画植碑通力襄。更购佳木裁桷杗，庋碑有榭画有廊。龛以栗主缭以墙，椒酒一卮神升香。毡腊万钱工丰穰，从此翠墨布四方。书帕充馈联车航，岿然古榻其可忘。一十四翻标李唐，伏戏祝诵耕农皇。轩辕创始垂衣裳，颛顼专谨狷不狂。帝俈有子圣德昌，有虞递禅姒氏王。桀乃乘人日偕亡，曾闵大孝亲偕臧。老来弄雏倚匡床，丁兰已抱鲜民怆。刑渠漏载我意伤，展对能无涕泗滂。旧迹灰灭梁季珩，此本初弆襄文箱。押角提督兵马章，竹垞作缘到古杭。玲珑山馆百缗偿，至宝继归汪雪礓。贯夫影摹见未尝，秋盦彫木今盛行。覃谿更为加考详，细书银烛神徬徨。自诩金粟须弥藏，我怀此本更十霜。泲上俊游谢不侵，今乃不胫来神京。一再闻之眉飞扬，■斋宵镫未渠央。探筹角隽词铿锵，我句未工浮巨觥。打门照眼虹月光，本朝名笔萃琳琅。四代古泽溢芬芳，葫芦龙尾双山房。载历松铁如沧桑，什袭完好无菑疡。疑有鬼神护缣缃，甄文更欲我友邛。考实请为挈其纲，今全古缺试刌量。后百千禩何低昂，精椎融拓付严装。沿隙证辨力无尫，枝岠未许嗤螳螂。帘前细雨吟风篁，扶扶墨采沛流浪。我友诗成啸鸾皇，我诗蹇■啼寒螀。平生鉴古具微长，爱玩不复羞空囊。  

***八月十一日夜梦子贞梦中知其为梦也日不可不记以诗诗成十六句而觉复作四句足之***  

与君别三月，何日不相思。此夕忽见梦，执手难为怀。仿佛出门日，当君别母时。扰扰送行客，我独不胜悲。感君陡屺念，触我蒿莪私。回头复相慰，岁腊行将归。归来好书卷，文字光陆离。鳞鳞积几案，温酒共读之。梦回月满室，诗力仍未疲。映月索纸笔，写此梦中诗。  

***苗夔***  

苗夔，初名学植，字先路，号仙麓，肃宁人。道光辛卯优贡。  

***读段氏说文解字注心部■字下知徐楚金系传吴中顾氏黄氏各有影钞北宋之本不禁神往***  

生平私淑心，亭林多纂辑。韵学接孔周，一语亮能执。世无扬子云，鬼笑仓颉泣。天未丧斯文，洨长秦灰拾。南唐徐楚金，系传成四十。汪刻落叶多，破碎不完葺。影宋闻顾黄，藏之等什袭。何当一借未，万拜与干揖。补天同娲皇，动地笑惊蛰。九泉谁修文，此举登几级。神爽秋毫巅，主宾阆风立。  

***壬子秋九月初三日同人集亭林祠公钱子贞同年视学西蜀***  

此去蚕丛入蜀程，送君因见古人情。锦江玉垒供吟啸，剑阁琴台待品评。仙簏此时岂健者，法元何处拜先生。碧鸡金马归来日，记取登龙骨节铭。  

## ●卷一百三十六

***邵懿辰***  

邵懿辰，字位西，仁和人。道光辛卯举人，历官刑部员外郎，殉难。有《半岩庐集》。  

***碧云寺***  

连峰浩奔驶，登高见如环。佛寺初不见，窈窕藏隈湾。入门忽金碧，百尺飞孱颜。穹梁跨阴壑，涌殿开中峦。螺旋上塔顶，俯视心骨寒。吾徒乐一眺，始作财力殚。想当伐石时，万杵殷千山。净虚屈雄鸷，化人岂求安。崇基有阤毁，成亏谅不难。惟有太古水，盘洄出人间。  

***卧佛寺***  

近山泉石佳，卧佛益峻清。古佛倦对客，高枕流水声。方池窈深黑，坠瀑锵然鸣。草树掩壁色，绕林虚风生。宴坐入水气，下有飞泉行。山空闻远樵，微响激雷鞫。长廊穿洞达，午贯何纵横。庭前娑罗树，柯叶交清莹。上无凡禽栖，下无恶草萌。径欲饵其实，使我烦疴平。  

***涤生擢学士芝房有诗道其进官之速而勉以乡先辈风义其言甚美因和此篇赠涤生并呈芝房***  

吾交天下士，楚材特瑰秀。畜水于地中，洞庭最闳富。湘山戹秦赭，愤发气蒸馏。金丹数夏赋，九牧逊多又。入座意森沈，万象欲笼覆。行身类兀岸，吐词必庞厚。莫不抱古编，<各页><各页>日讨究。观其所执持，贲育莫果斗。岂繄天所开，今此贤古旧。曾侯才既老，负重胜杗{广留}。飞飞赤凤皇，天网適游彀。几日呼其曹，丹阙巩神构。鼎膏举刚扃，井汲资坚甃。高明来走驺，毂畅辐争凑。甘言善熏移，妙质恐迁贸。孙子陈古义，丁嘤友声奏。胪说乡先生，诫勉愿塞副。丈夫自植立，本在畏屋漏。事功勿意行，著述要心句。流从固须矫，亢骜慎母狃。时艰拨云雷，古处返鹑鷇。庶见命世英，衰圯一扶救。  

***陈小铁贰尹受砚图***  

相国之砚太仆藏，中丞手传犀角郎。人弓人得意冰释，西华葛帔秋风凉。公私劫劫忧桂玉，石田何从觅稻粱。遣作衙官博斗食，鸾栖枳棘摧文章。昔对君苗欲焚砚，羁龄速藻惊老苍。浮邱阁中饯君别，下笔磊磊腾珠光。南驱北走浸日月，长抛笔墨亲风霜。新安程生江夏黄，或跻学省升玉堂。君与齐名独堙戹，不复射策千名场。乔木灰飞万金散，何恤区区拳石亡。男儿七尺志自强，尘中手板莫黯伤。起家曹掾八州督，龙蛇变化嗟何常。神驹赤汗终千里，太仆中丞流泽长。  

***送王子怀省亲还歙***  

黄山拔地高切汉，新安万家矗天半。并州城头望白云，有客思亲泪如霰。老亲头白爱山居，饭有粳稻羹鸡鱼。春雷筍菽味绝殊，比邻富厚还勤渠。土风素朴乐有余，颓龄肯复命舟车。虽不敕还日倚闾，长安冠盖如云闹。金距貍膏斗鸡貌，高门悬薄无不到。漏尽钟鸣谁复觉，希闻疏广出都门。那识阳城劝忠孝，君行掉头不暂留。俶装明发逾芦沟，一江春水下归舟。几日还家涤厕牏，看妇织作儿吟讴。暮归侍亲晨出游，黄山云海足底浮。人生快意有如此，何用功封万户侯。  

***题边袖石诗本***  

寒镫坐窗把卷疑，疑君直作古人诗。白云在天月在手，超遥千里龙驹驰。十年客旅燕南垂，醉墨洒壁鸿淋漓。忧时涕泪饮入腹，茫茫春色登楼悲。只今身到蓬山上，犹似饥驱洺水时。神仙中人不易为，玉山无禾凤长饥。燕颔终须飞食肉，莫羡纷纷昨暮儿。  

***彭饿夫墓***  

人生百年甘蔗渣，钟鼓馔玉风中花。条侯主父要同尽，首阳清风生蕨芽。暂依故人共脱粟，伯夷所树天所禄。仁者之粟不可常，我独何为害口腹。啸台激啸高云天，神游清都饱紫烟。行人空挟一车饭，下马孤坟二百年。  

***过黄子寿適晾书画满壁赋呈贤尊考功***  

古人之心不可寻，飒然秋风一室深。还留古人精爽在，鸾飘凤泊纷来临。君家丈人爱书画，料简不使虫埃侵。中庭暴畏风日捐，悬之素壁高堂阴。海王村中走仆仆，君从而后游书林。各投所好望门入，此时父子忽异心。米老蒐奇有古癖，王充入市惟书淫。归来堆叠满箧几，论价不惜酬兼金。俸钱到手便倾付，清茶展对喜溢襟。君之蓄书求有字，纸板不辨古与今。未若丈人精品目，缣素甲乙排森森。朱繇铁石不遣慁，九原唤起欣知音。夜阑直恐虹贯月，四边金薤垂琅琳。卧游傥欲众山响，中坐一鼓龙唇琴。  

***偕伯言过厂肆买书有作***  

庄生贫如涸辙鳞，岂有群书供獭祭。翻新不肯袭糟魄，属书离辞何詄丽。古者私家无竹帛，闾塾相传但经艺。后来著作日纷纷，枣木行将塞四裔。传摹甚易得不难，翻使聪明受掩蔽。当年制字烦鬼哭，更欲烧书起秦帝。就中古册不可无，一二菁英擢芜翳。连镳不厌百回看，洛阳市肆欢游诣。先生庋架盈古香，十万骅骝简精锐。此皆下驷不足贪，识宝波斯偶留憩。叨同雅好耽缃素，愧与市人生校计。得虞重费囊底羞，失每牵怀梦中呓。先生一笑子归休，卧想陶陶结绳世。  

***送戴少司马南归***  

五更淅淅鲈江雨，青山入梦神先舞。一身乞得一家惊，忽把衣冠挂神武。妻孥童仆何足计，独绕庭阶心口语。诸公自是廊庙人，老子归作湖山主。山麋泽鹭野心性，强著金珰无太苦。居然漫叟返邱园，尚惜朝衫带尘土。白蘋黄叶满江风，饱饭船窗听鸣橹。不惜人呼老画师，身入画中谁画取。沧波淼淼一扁舟，卧看秋渔收晚罟。  

公勿自疑应自许，此事今稀良近古。青鲸跋浪入重溟，下视万鱼空呴呴。金貂玉蝉非性分，曾不羞惭谓天与。以同自证死不间，谬窃光荣眩儿女。如公一占蜚遯爻，爱网百重斯以斧。丰狐文豹脱灾皮，建德遨游孰能阻。旁观尚觉腰带適，四体乍如生翨羽。任呼狂客似知章，免作尚书等怀祖。眼看筐箧事纷纷，灭没飞鸿下平楚。  

***吴门郭季虎以十月十七日寿放翁于今四年矣朗亭徵诗***  

放翁豪放人间无，紫皇案前餐碧腴。八十六年诗万首，天风吹洒满清都。不愿腰间玉鹿卢，九环宝带青珊瑚。愿得彫戈横铁马，衔枚雪夜超飞狐。成都名花十万株，眉州玻璃春百壸。醉上凌云手招月，金骨绿髓仙之臞。百年一瞬幽兰墟，丽川亭下芳华徂。中原半壁皆不寿，但留团扇家家图。我欲持杯酹太虚，朱楼白塔归来乎。不见荒寒京水道，青骡踏雪靖南湖。  

***用访涤生韵赠醇士***  

梦绕西湖千佛刹，放船湖波橹声戛。觉来坐恋乡味甘，酢鱼羹美莼丝滑。此生合付白鸥间，远俗从嘲黄鹞黠。不妨名字讬漫浪，何用文章苦茁轧。鹿床先生持玉尺，翠扫罗浮两停牵。家园水石足清峨，春听鸣鹒夏嘶蚻。鹤书促召出山来，秀竹繁花镇间杀。朅还曳履上金銮，四海共知霜鬓鬝。一身几负不堪七，九事厌闻言律八。诗篇画笔世争求，伟抱深情人不察。仍多老泪哭称称，频岁兰芽遭刜刖。何日从公吟故山，笑指浮图下栖鹘。  

***寄吴仲云帘访***  

吾州城东两吴氏，郁郁诗声俱鹊起。祭酒流风京兆丞，夔州朁人绣衣使。眼明寄读花宜集，笏庵清新不专美。星轺昔阅黔南山，彩笔刻画青巑岏。牂柯江畔丹枫落，哥罗驿前黄日寒。山祇愕舞要佳句，访俗重来冠鹿冠。鹿冠峨峨官不贱，朱墨纷纷料堆案。此邦硗瘠万山中，常调偏淹积薪叹。讼庭草绿倒清樽，梯田雨肥润诗砚。公诗往往到古人，判笔能为万室春。手板朝来看山翠，黄绸梦里觅吴莼。百蛮风静秋仓满，海国悲笳耳不闻。  

***诗廊为朗亭侍讲赋***  

清都太微列仙侪，入值金坡侍书帷。有赐池馆名澄怀，中罗水石清而嵬。乔阴一径覆楸槐，芰荷发水盈湾洄。退食岸巾时往来，翛然紫府绝黄埃。西家架格新亭台，三山拨眼青崔崔。昆明湖水平如杯，迆东诘曲何辽哉，荒寒野色连砠涯。红蓼疏疏间芘衃，醉梦忽堕江湖隈。东阳彩笔兼邹枚，玉珂散直铜龙回。曲廊寻诗谁所开，新安侍郎昔手恢。忆跨诗坛推伯才，酒狂草圣鏖风雷。笑扳斗杓以手挼，龙门万士争摩挨。如鸟识凤蟹朝魁，奥句奇章于此裁。黄钟肯从牛铎谐，可怜今向蓬蒿埋。君继那居葺坠亻瓜，枕溪却月不足佳，朱甍影落池心漼。杂花如绵酒如淮，觥秋兀兀欢追陪，诗成何劳刻烛催。  

***刘宽夫侍御藏沈启南画像绝类伯言戏简***  

侍御传观石田象，酷类先生貌清敻。石田翁生宣德世，历见七朝迄宏正。是时明祚日方中，年登人和无疠病。时平光岳倍锺英，治久百物能永命。覃精缋事老不厌，八十丹青笔犹劲。前承清秘后停云，文彩苏台远辉映。图书沾被僮奴慧，亭馆骈罗水竹净。于今青史位逸民，流传须眉堪起敬。先生行义我能道，累叶高门袭华晟。起家科目解白衣，郎署虽卑奉朝请。栖迟京洛避黄尘，独把残书伴孤檠。僻巷间庭寂如水，坏墙丑石殊非靓。但用文章自怡说，绪续方姚昔未竟。声名虽阒有千秋，密友深谭推主盟。踪迹于翁两不谋，意独老寿相颉竞。今过六十后方长，生平亦际乾隆盛。先生一笑子不知，吾与此翁真季孟。人面相同心定异，散旷各抱邱园性。翁蹈邱园我依隐，何当归休理吴榜。前身傥竟石田翁，三百年来换名姓。会从侍御更乞取，扫壁高张愈窥镜。  

***十二月十九日刘宽夫侍御招集雪浪斋悬东坡簪胜笠屐二妙写真诸图同诸君作***  

郁郁群儒志三代，有晓事者苏公最。谁云洛蜀不相用，孔墨牵连赴时会。裕陵初欲大任公，转得临川骤迁拜。天教婞直娼诸贤，般尔旁观百物瘵。才难可惜不同升，失此一机喟千载。公文力匹韩欧阳，济用才几贾陆对。超然燕处观物深，解去苛娆责其大。平生所持活国论，要测民依格天縡。设令当路福斯人，管子之功善因败。自然除召当物情，不似荆舒执孤隘。此身忍使数颠踣，投老但穷诗世界。未淹天上玉当仙，朅去东垣旂鼓帅。更经峤外饱千罹，空继潮州殴百怪。黄冈贬谪乌台案，过眼蚊虻何足芥。想见天怀旷浪人，万里黄河泻襟带。七百年来几丙子，降神此日迎神赛。朋来欲罗四海英，公乎尚顾一杯酹。云幕围春腊酒滟，烟郊扫雪麦种坏。喧酣饮福釂千觞，对案吾忧不能嘬。  

***赠伯言南归***  

战国之士群好游，漆园仙吏敖独不。偶出贷粟监河侯，嗒焉隐几夫何求。汉士执经意酋酋，子长足迹半九州。海岳寄观万里收，归来金匮罗千秋。一隐一宦梢不侔，天遣二鸟鸣相酬。我识先生文所繇，气则腐史神庄叟。非独貌合彊镌锼，高怀逸趣自可畴。少日才名岂谬悠，京居廿载拙比鸠。黄门怀椠聊淹留，今竟悠然指故邱。青谿旧宅邻潮沟，敬亭山居拟探幽。著书何必缘穷愁，千载相从颇绸缪。论文如水以石投，文章极境高岑楼。洎乎上与神者谋，庖丁目视无全牛。扫落秕稃养空浮，行矣众盲失离娄。敬为先生举饯瓯，愿寿而康食忘忧。好学为福耄敢偷，卮言漫衍不自休。成唐一经手刊脩，亦元亦史汎虚舟。江水门前万古流。  

***偶意***  

城橢如腰鼓，江弯似折之。人家抱山住，小雨湿楼迟。峰断市桥合，竹开津步欹。不论红在树，绿暗也相宜。  

墓桧经雷劈，祠莲照水开。容光能倒塔，有鹤不孤梅。隄月穿桥过，僧船挂席回。香车迎画舫，门入涌金来。  

涛势通胥母，溪流近若耶。春盘雪里蕻，雷鼓雨前茶。二月连三月，桃花间菜花。半山山下水，绿浸野人家。  

直上山颠路，仍如市里行。楼台重木末，镫火满春声。金地游人凑，宝莲泉水清。感花何所感，诗壁駮苔生。  

香市喧三月，云岩冷半房。石泉分井味，山阁得湖光。古寺传钟慢，比邻晒药忙。不知松鼠穴，舍后树多长。  

***次韵芝房偕性农见访***  

猎猎西风吹葛巾，行吟谁识凤池身。镫窗促坐成新咏，月地联游得故人。断酒年来呼恶客，读书夜分<耳古>旁邻。怀中磊落刊修笔，不屑虫鱼注李巡。  

***喜闻少鹤病已***  

吾在穷途庆更生，丈夫未死要峥嵘。膝挛市上还谈相，足断车中尚用兵。况复走同黄犊健，何须归践白鸥盟。便应西笑长安道，春水江船尽室行。  

***莫友芝***  

莫友芝，字子偲，号郘亭，独山人。道光辛卯举人，特用知县。有《郘亭诗钞》。  

***怡轩歌***  

湛湛良秋，煜煜佳树。开我怡轩，兄弟既具。千里同心，吹兰断金。矧我连气，后裾前襟。鸿飞自南，有肃其行。顾念徒侣，悲鸣徬徨。浮云东西，顷刻万熊。脂车在门，莫知所届。图书四陈，短檠二尺。秋风相提，夜以继日。雀鼠营营，风雨凄其。一隙不涂，摧倾继之。虎豹堕地，气能食牛。松柏盈尺，岁寒不忧。来日大难，去日苦多。今日何日，勖哉短歌。  

***天池留似尹云帆兄弟***  

众山环苍池，九里蓄清境。呀然峥嵘间，趣与江湖永。分源道双壑，积气孕九井。汪茫浸空翠，褭窕陷云影。来游例经宿，随候有佳骋。残炎东洞豁，澂虑西龛静。揽要失新疲，钩遗补前领。斜风浅深皱，落月参差商。过雨续圆纹，浮烟冒长<王景>。山人足虾蚬，盘饤错菱荇。早稻扑初香，迟荷驻余靓。灌输启骈门，唐宋此封埂。盗田惜旧葑，坏磡冀新整。来情约群鸥，别绪绾诸岭。回首谢主人，乘间复来省。  

***桃溪石壁***  

飕飕林风换，竦竦石气鲜。绝壁界白日，修萝缠青天。溪随松根断，径与石角旋。柔芳集低秀，软翠摇高妍。引新神逾奋，惜胜颈屡延。薄游笑曩昔，于道尚茫然。幽庭失咫尺，浅涉漫洄沿。此来喜彊侣，极境争所宣。凭虚鸟共集，度险猿相连。抱履花漠漠，拂袂云娟娟。微看隔溪路，横绝西崖巅。隐见递茅屋，迆逦开上田。机轮转洑港，云碓翻余涓。杂树春易永，高踪俗难缘。安得避世士，与之巢飞烟。  

***羊崖关***  

温酣逐延东，忽作西南枉。回崖逼之会，削立插深泱。太古无寸土，万仞矗银榜。但容风云度，未许草木长。通道者谁子，初意亦卤莽。降传踵压肩，登说磴拄颡。夙闻兹斗绝，未至积惝恍。俯关难自由，放胆拌一往。渡江茫何来，共指白壁朗。暮投北关宿，陟岭稍平敞。夜潮舂客魂，梦醒犹惘惘。  

***自施秉放舟至镇远***  

眼谢飞电激，耳续怒雷閧。前山戢首揖，后岭折腰送。隆冬江益清，妙转势逾纵。石门重百关，天影割一缝。去来讶无路，大笑落深瓮。幽奇幻神怪，鞭箠杂麟凤。高岩削仍皴，清籁断还弄。经雪万松花，悬泉一川雺。昨来困泥淖，竟日积愁恐。舟行如释负，快意诧难共。同侪竞歌赏，登岸惜倥偬。追逋失已多，回首如一梦。  

***荆门雨后谒陆子静祠观蒙泉***  

剧暑暂以收，晴鸠唤犹涩。人侵野潦去，树抱残云湿。幽幽叩藤萝，踽踽惬间寂。山光落户牖，空翠若可摘。我行发隆冬，徂夏不遑息。宁知静翁静，適与劳者適。溪流何浑浑，山泉自清激。遥遥宇宙内，心理俨可识。当时牛刀手，游仞乃余力。物情各怀新，犹疑奉颜色。  

***巢经巢观李少温篆书元次山浯溪铭拓本用皇甫持正题浯溪石韵***  

道州山水篇，刻划固琐碎。疏花透凝寒，落落自真熊。名流必好事，矧以生聚外。隐于柳诸记，举帜作先队。少温六书学，醇驳难互盖。平生斯翁后，笔迹负精裁。居然参中兴，千载两无对。斯铭在乾嘉，谭者莫能。眼明经巢生，剜剔功实大。双胼饱群■，万本匈流辈。晴窗检奇踪，幽梦入秋濑。巉巉双石门，向我宁有待。  

***访溪上故人已出遂过禹门山***  

落花村已归，密篠溪自媚。水禽藉柔芳，宛转鸣得意。所思在何许，惜此时节异。侧侧木兰舟，洄沿一愁思。  

重门启交树，初地入幽敻。疏光延青崖，散落巾袂莹。萝风吹不已，沙霭低将暝。来往寂无人，遥遥堕疏磬。  

***潜江阻风寄柏容***  

风声断潜江，雨气暗云梦。千帆一时落，寸步不得送。椓柯摇自拔，束柁稳犹弄。摆簸彻深宵，伊鸦杂喧冻。我舟倚轻装，开头强违众。尺进退且寻，泊晨晚仍共。此行已淹滞，及舟意舒纵。宁争百里速，惜此一程空。故人劳久迟，愿嚏触仓偬。明约武昌楼，晴川看飞<羽虫>。  

***寄子尹镇远***  

贵西远卸三日宫，奚囊剩贮朱提山。归鞍未解檄东去，去傍潕溪溪上路。校官如此那可说，笑尔此时真木舌。代耕得似上农无，残秋定补春镫缺。岁暮风光不可亲，还愁白发对春春。遥知一老荒江上，满目寒云忆故人。  

***公安县***  

频年虚井税，结网当春耕。天地此洼县，江湖非吕营。北风吹野水，寒日下孤城。莽莽无人径，萧萧芦荻声。  

***饮谪仙楼有怀昔游***  

相看近郭二里许，不上高楼三岁来。剔碣记曾当砌读，款门惊换对江开。蒲关荡荡空云影，温水迢迢送酒杯。饱罢不堪仍极目，支离飘泊古今哀。  

***简赵晓峰***  

郘亭隔岁一杯酒，风雨狼山北望昏。憎命文章随手是，破荒耆旧几人存。青精可服难真诀，黄独无情只闭门。何事向人将岁晚，不来重醉老枫根。  

***草堂***  

僦得城隅半亩园，茅檐小巷似深村。间云带鸟常依树，清风随风直到门。便买溪山终作寄，得将妻子已称尊。床头剩有重阳酒，判倒花前老瓦盆。  

***送子尹权古州厅训导***  

早算开镫虚旧约，逢春送客果愁颜。老虔才誉应初馆，小尹师承得好还。毋敛莺花下刚水，镡成烟月待王山。瓜期盼汝青田舍，郦注《桑经》细检删。  

***葛镜桥***  

夹立两崖如削成，俯窥江水黯无情。浮梁喜踏鼋鼍出，绝岸仍穿虎豹行。云贵即今添小驿，偏沅自昔苦南征。独怜仗节题桥客，翻让区区葛镜名。  

***辰州立春***  

彩胜云翘映碧汀，春声残岁讶先听。风萦腊雪披仍怯，山抹晴霞睡渐醒。独老客颜浑自厌，前途化鸟基相形。伏波营畔扬舲晚，愁对生盘细菜青。  

***人日夜抵樊城***  

羊叔祠前见月升，樊侯城里乱春镫。隔江箫鼓鸣相属，来水鱼龙变几层。长驿两头侵夜分，疲舆一觉下山棱。那知今日为人日，官渡昏昏唤不应。  

***南阳道中***  

白水南流送客行，西移沙岸复东倾。十年村落生兴废，百里蒹葭管送迎。疆里久荒申伯国，夕阳谁问汉家营。草庐一片躬耕地，尽与途人说大名。  

***戏书眼中草木***  

盈盈金钱花，帖地不可拾。婉婉燕支花，含香待秋入。  

若榴叶披蕤，商陆花懒散。荣落无人怜，伴我萧斋晚。  

***吴淞江舟行***  

茅葴穟穟覆横洲，篠簖层层不碍舟。随例莼鲈浑忘却，黄花鱼上早{艹瓜}秋。  

江流曲曲深村深，狎沤丈人无世心。东去归来傥逃暑，借尔疏疏斑竹林。  

***朱凤标***  

朱凤标，字建霞，号桐轩，萧山人。道光壬辰一甲二名进士，授编修，官至体仁阁大学士。赠太子太保，谥文端。  

***答何白英观察国琛见怀***  

不随南雁渡长沙，脱冕来乘薄笨车。能忍朝饥何必吏，堪娱莱彩便为家。世情空逐浮云幻，壮志难回白日斜。同是故乡归未得，上林金树愧栖鸦。  

***瑞常***  

瑞常，字芝生，蒙古旗人。道光壬辰进士，改庶吉士，授编修，官至文华殿大学士。谥文端。有《如舟吟馆诗钞》。  

***落叶***  

昨夜阶前叶有声，林园簌簌嫩寒生。风吹老树昏鸦集，霜满荒郊塞雁鸣。曲径归来凉雨歇，疏枝秃处夕阳明。始知松柏坚无比，苍翠何曾有变更。  

***育蚕词***  

天暖天寒好护持，缫盆盼到吐新丝。茧成尽是心头血，罗绮人家那得知。  

***宿茌平***  

女儿女儿娇可怜，欲来不来茅舍边。琵琶若遇知音赏，不是浔阳亦黯然。  

***单懋谦***  

单懋谦，字地山，襄阳人。道光壬辰进士，改庶吉士，授编修，官至体仁阁大学士。谥文恪。有《岘云山房遗稿》。  

***过深河驿有感***  

千里风尘两鬓霜，长途老境黯然伤。支离病马嘶荒驿，瑟缩寒鸦下夕阳。不尽悲歌增感慨，欲将凭吊寄苍茫。青磷白骨都消尽，莫问当年古战场。  

***晓渡瓦哈木河***  

破晓冲寒渡，春深拥敝裘。山仍含雪睡，河尚带冰流。远塞愁羁客，衰年愧壮游。此行亦自笑，并不为封侯。  

***戴熙***  

戴熙，字醇士，号鹿床，钱塘人。道光壬辰进士，改庶吉士，授编修，官至兵部侍郎。殉难，赠尚书衔，谥文节。有《习苦斋诗集》。  

***野田黄雀行***  

飞飞黄雀喜，切切少年悲。坐视投网罗，不能通一词。榆枋未可栖，送尔摩穹苍。穹苍多鸷鸟，哺花置巾箱。同处天地间，安得不相关。图报吾所耻，还尔白玉环。  

***渡江***  

远水平如席，远山高于枕。江水吞天来，群山赴江饱。江树排圆荠，江云浴烂锦。横江翦一帆，削耳风凛凛。回望海门烟，日出金波淰。  

***小神滩***  

阴崖忽中裂，密树缘其凹。丛生蹲群猊，倒出蟠孤蛟。郁翠滃谿壑，积湿蒸<石交>磝。万古日不到，惟有归云巢。  

***楞伽峡***  

积水化为石，石势皆下俯。突兀夹两崖，颠倒悬万乳。擎出飞空泉，洒作满天雨。交汇奔巨雷，倏忽过强弩。盘盘苍藤挂，瑟瑟寒箨舞。悲翠鸣啁啾，蛱蝶见三五．我欲蹑其颠，山风落如斧。恐有会钟龙，来攫跑泉虎。归当挟睡仙，脱漏重游补。  

***闻林少穆前辈召授京卿***  

诏许屯田使，量移佐命卿。风云仍上界，雨雪罢边城。帝力回愆运，天心练老成。都人如望岁，火速赋东征。  

丹笔传钞疾，黎氓告语叹。生还闻健在，子舍想团栾。忆昔攀辕苦，看君解组难。皇情终念旧，喜极泪汍澜。  

莫以清曹乐，当分圣主忧。升沈归一视，功罪属千秋。指日趋青琐，朝天念白头。他时登将相，不必计恩仇。  

***偕蕙西访曾涤生学士蕙西有诗见示即次其韵***  

冷官如僧舍如刹，入门但少孤磬戛。巷北枢曹肯相过，高论汨汨奋颉滑。为语巷南有阁长，濯濯麋群彼尤黠。走访坐谈出近著，钩妍摘媸互标轧。当其至处读者嘿，千里之车三寸牵。爬梳剔抉遂忘晡，向晚长嘶续鸣{紥虫}。主人爱客客恋主，留饷豚鱼无特杀。上座自觉老可耻，领下欲髯首先鬝。饭罢东林月高出，橢璧十已圆其八。白光射地翻凉波，上有树影秋毫察。围坐杂言一言识，恶语须防报阍刖。归途巷南复巷北，矫矫秋空一双鹘。  

***陆应穀***  

陆应穀，字稼堂，蒙自人。道光壬辰进士，改庶吉士，历官顺天府尹。有《抱真书屋诗钞》。  

***毒泉***  

岭南有贪泉，饱者败其名。滇海有毒泉，饮者伤其生。伤生与败名，人皆以为耻。不知贪而生，何如廉而死。我意移此泉，置诸贪泉侧。但使贪泉涸，不必毒泉塞。  

***鹭茑滩***  

积石嵌谽谺，纵横制流水。水怒不得泄，穿空如磨蚁。石又激薄之，訇磕声振耳。扁舟从东不，相与为逶迤。左转复右回，盘旋不能止。惊魂逐浪飞，篙声疾于矢。砉然得平地，一泻数十里。江头白鹭茑，双双眠未起。  

***清浪滩***  

下船泊滩头，上船泊滩尾。老鸦绕滩啼，行人命在水。水声怒作伏狮吼，霹雳横飞蛟龙走。罗刹屹立骄向人，巨舟失势吞入口。篙师持篙与水争，白雨珠跳不住手。一叶随波清见底，纵横出没四十里。飞鸢跕跕白日愁，君独何为至于此。  

***界鱼石***  

澂江与江川，两地海相近。一水横跨之，长绳系明镜。行人道路通，奔走由山径。云何两地鱼，势若相寻竞。怪石立水间，疆域成分定。衔尾接续来，回头各奔迸。异哉鱼无知，果谁司其令。我疑此石神，能使鱼退听。细推理难知，坐观境自胜。天巧辟玲珑，树影空青映。若逢米襄阳，摄衣拜亦称。我欲遣五丁，移助园林兴。石去鱼自安，往来各随性。  

***黄龙潭***  

奇峰耸空青，古树郁深绿。清泉石窟喷，千年老龙伏。跳波多游鱼，鼓鬛努其目。云是龙子孙，无人充口腹。于役屡经过，爱此境幽曲。荫美尘愈远，流清心可浴。独惜龙太懒，空自长鳞族。今春久无雨，安眠恐不足。我欲鞭龙起，腾云致霡霂。搅钵令龙缩。  

***陈庆镛***  

陈庆镛，字乾翔，一字颂南，晋江人。道光壬辰进士，改庶吉士，授户部主事，历官御史。赠光禄寺卿。有《籀经堂类稿》。  

***正气阁春祭纪事***  

于越之山倚天卓，势起嵯峨矗岳岳。于越之水轩波扬，回海生风荡瀺灂。扶舆盘结锺轮囷，笃生大雅甫与申。六千君子萃会计，东南竹箭多贞笢。伟哉英贤代继起，清侔夷鱼性龙比。甲申龙战云雷屯，攀髯从天罔悉纪。蕺山北斗学之宗，文贞倪公大司农。忠介忠惠授命死，周张何严相追踪。武贞桑榆著晚节，尝胆千报枕冰雪。新建父子垂世勋，继饱吴钩祸更烈。一时相率仗义行，立德立功铭太常。煌煌天语下明诏，谥以壹惠扬芬芬。迩者舟山海氛煽，蛋船贾舶突江面。葛君元戎苍兕呼，乃掏乃{付鼓}力死战。杨尉一介防吴淞，楼船直下声{鼓隆}冬。指日灭贼贼反噬，捐生赴义词从容。旷世德型共一辙，义如河岳心如铁。浩然刚大凌乾坤，明德磬香永不灭。寝庙有侐灵桑梓，燕台今建楼明祀。拜者趋者严抠衣，仰瞻道貌长敬止。  

***行虎行题方正学仁虎图***  

仁虎仁虎来何奇，浙东台州人见之。天介洪武时纯熙，。。。。。。，平明穴则出觑覗。虢作首邛啖日曦，刷金篦观乎{厂垂}{厂义}。自山之南折甗锜，隃<王回>岑过天阙池。瞥尔腾跃下九陂，拳毛駮荦森之而。居人奔告惊相随，道路闻者魂魄离。虎乃翕牙敛须眉，缓步姗姗其来迟。不作咆哮瞋恣睢，不作■{厂出}试击椎。顾瞻周道循袆衤，直从■曲■水湄。行行市上无迷岐，都肆排列辉芝桐。海蠙珠山珣玕琪，五光十色堆琉璃。目<目爰>如炬凭睇窥，一俯一仰掀躨跜。街回曲随转移，罙入不觉施中馗。足肣盘辟力倦疲，伫立延久神支颐。观者如堵无惊疑，氍毹起顾行久久。飘然一去如神{山离}，市侩閧传屡舞僛。蹑寻踪迹不可追，须臾酉■赛报禧。自天降康<麦牟>来贻，<禾资>秷堆积如京坻。瓯窭污邪罹軿辎，谓虎乃是鱼旐绥。不然胡为驯且慈，我闻瑞应祝寿釐。白鹿歌献郊畤祠，灵异何必麟与麒。枚卜何不彪与彨，伟哉方子念民彝。一闻斯语心旷怡，绘图纪事濡淋漓。点染牙爪装冉髭，有虥其苗■其皮。和易浑如拥皋比，粤有孟藻国柱搘。峨峨獬豸冠有緌，为谱家世详系支。知诚意伯之奇儿，胸次轶荡才不羁。手提画幅徵咏诗，方子而外数相知。程氏本立最心仪，官当引礼秦府司。直道殉节光嵚{<山欹>}，当时篆隶追冰斯。为识颠末题其楣，有画有书事不欺。山经补阙史补遗，三子洵国之玮琦。说虎画虎生风姿，小亭耆古素访碑。得此什袭装琼<王綦>，持帧过我来属辞。五百年物墨光滋，我谓方子忠孝垂。儒业气节扬芳甤，偶尔濡索作戏嬉。称名原不在画师，经营惨淡意匠施。笔墨变化参郑祁，细观六法无参差。神妙绝似唐王维，背上有彡顄下耏。黄质黑质彬纷披，奕然纸上盘蹲跠。厥名乌<虎兔>仁且偲，不怒而威见者嘻。邛邛歫虚肝胆裭，虎亦低首生慈悲。当世岂无雄如虒，有角无敢挺觺觺。穷奇已戮饕餮夷，贪貜潜化为驯犛。■者<虎日>者咸游思。怪走陆之蝄蜽夔，南越贡象氐贡狮。驯习同养天之墀，符瑞有书仁寿孳。见则天下知昌期，吁嗟斯虎匹者谁。文囿驺虞无过兹，仁虎仁虎来何奇。  

***题朱■堂钟鼎款识稿全用六语韵***  

■堂古君子，日{辶敔}倾相与。{辶敔}持夔鼓文，公为析鼮鼠。{辶敔}问黄钟律，公为定■黍。所契在金石，论说无龃龉。导山导昆仑，导水导汉汝。置身象教前，字字钩微绪。辨鼎首辨夏，蛟篆力为抒。雕戈结句曲，牙聱齿亦齼。商彝尚简约，丁癸亡父举。虎卣当提梁，鸡单饰■<角巨>。文作科斗形，尾细腹则巨。由仓而及籀，猎碣柳贯<鱼与>。字孳寝加益，繁缛得配所。槃敦亦轇轕，剖析纷如纻。象形释亚若，谐声说楂<黹虘>。会意皕二百，衅眉转注语。指而知其事，抌揄训舂杵。假借门最多，若■若蘧莒。鵻父从鸟旁，桷妃本非梠。臤鼎■乃衡，弡■<米焦>即糈。同声相为用，伯女为帛女。一字或数假，{止从}玈旅通■。留心辨名物，甔齐■属楚。疐甗无底甑，■钟乃有锯。下泉秦汉器，错■兼尊俎。渗槃谓之颒，雁镫用然苣。晋尺度虑俿，汉斛数秉筥。刀镜亦有文，缪篆杂纷处。下网得珊瑚，采蓝具曲■。徵引罗群书，■守谨遵许。揅精罔遗力，训诂出心杼。从以篆文释，乃合古籀叙。邛首问沮诵，钩稽无违拒。爰礼徵汉廷，说字来禁御。集古搜欧阳，剖录洪赵吕。近称吴侃权，握粟出问权。大哉仪徵师，卫道作柱碍。岩岩泰岳尊，宫作岨与岠。灏灏渤澥流，水汇蠡与濋。大厦张帡幪，龙簨错鳞卢。会稽来竹箭，楚材集杞榉。公馆席西宾，密如蟨与駏。公子来受学，酌醴酿黑秬。洪钟撞之莛，合止有柷敔。参订公成书，择善无细钜。解亚为两弓，确然定夺予。奇文释妥康，方语辨粔籹。十九依公言，间亦采众侣。公出观枢政，■没力不虑。獬豸立乌台，执笏近清篽。洞悉民生隐，献疏纳当宁。向用日以隆，内{弗幵}外封圉。三辅辟黄图，庭清息囹圄。蔽芾留甘棠，嘉禾界生穞。飞刍督漕粟，天庾富廪糈。河流亦顺轨，舟行无间沮。伟哉经济才，帝用作心膂。佩玉鸣玱玱，金紫簇衙衙。仕与学兼优，厉志策修阻。胡为瘘痹加，困顿长抱{疒鼠}。老学犹孜孜，执卷手不去。士仰子云亭，问字酒有藇。帷幄来春风，蹑屩乐{与心}々。公篆循熹斯，公楷学嶭褚，画品亦森逸，精神著墨楮。{宀索}画与{宀索}书，门外履纳苴。庭来道士鹅，俎献博士羜。手泽家犹存，产抵万金贮。阿童不识字，糅杂入簏{旅}。傥不遇知音，祖龙啖一炬。有子抱彝器，珍等清芬茹。什袭藏之箧，百年经墨煮。其中亦涂鸦，拾起益惶怇。问夹参诗筒，嵯峨势若峿。浸淫入晋魏，英含复华咀。想当落墨时，奋猛巷洪溆。研露散珠玉，花压读书屿。忆{辶敔}初见公，公起俊堂著。弹指一瞬息，<毛隼>■十寒暑。维时丙午夏，遂初赋桑苎。束装当戒涂，料理作行旅。公子抱书来，为属弁之序。展玩不能释，且行复且跙。蒹葭犹苍苍，伊人宛在渚。此卷成英年，其才博以谞。是非颇不谬，毋凿柳与柜。踳驳业已袪，点窜其庸讵。卷帙亦浩博，字坚力则纾。锐意负大山，当无笑蝜<虫黍>。愿以函琳琅，金薤浣露湑。不乃藏葫芦，读下饮醇醑。盍早登梨枣，莫作延以伫。堂荫今依依，锄经筑有墅。  

***丙午六月二十五日出都口占***  

久载滞京师，载寒复载燠。进退等碌碌，靦然空食粟。初读未见书，同校阁天禄。继补金之曹，会计学仓穀。三年职西台，滥厕獬豸服。弹蕉无修篁，人愧不如竹。弱羽阁翻飞，翕然为雌伏。邛须念我友，欲去数回复。饮饯复留连，谈剧累晨夙。囊涩不得行，空有书盈簏。牙轴亦丛积，壮如大举腹。得友赠之策，乃得戒童仆。是时岁将秋，斗柄指西陆。季鹰动乡思，鲈脍兼莼簌。归与田将芜，补莳兰与菊。儿童犹讙呼，且耕或且读。  

***王正谊***  

王正谊，字筱佺，号小泉。达县人。道光壬辰进士，历官户部郎中。有《惜心书屋诗钞》。  

***与笏丞同年夜坐***  

回头北斗与南辰，十二年来宠辱身。捷径每闻求狗监，早朝曾忆听鸡人。樽浮竹叶间评酒，岸有桃花远问津。山下薄田山上屋，莱衣一领正娱亲。  

***春夜闺词***  

久别霓裳曲，春情一半灰。不堪镫下坐，重检旧罗衣。  

镫市朱门女，香熏绣袜浓。归来偷看镜，渠貌不如侬。  

***过兴龙店***  

行来柳外又沙间，坐上篮舆饱看山。国语乍繙牛录堡，乡心重过马家湾。艰难草昧开王业，冷落城闉叩故关。气象万千长郁郁，小臣翘首望孱颜。  

***李星沅***  

李星沅，字子湘，号石梧。湘阴入。道光壬辰进士，改庶吉士，授编修。官至两江总督，加太子太保。谥文恭。有《李太恭公集》。  

***迟蔡黄楼不至***  

明月隐林际，流光故徘徊。之子如白云，咫尺不我来。日暮横暝色，苍然落莓苔。客心坐沈寂，商陆温残灰。愿得玉浮梁，痛饮三百杯。酒酣喝月出，照我登高台。长啸临八表，詄荡天门开。仙人披羽衣，翠盖翔鸾回。抗手往从之，一洗缁尘埃。  

***月华篇***  

流云吐月光熊熊，秋天洗出金芙蓉。一奁明镜烛沧海，花葩狎猎围玲珑。或云蟾蜍肆狡狯，精灵虚气当青空。或云重轮晕遥夕，譬彼螮蝀歌在东。不然七宝修珠宫，手挥巨刃摩苍穹，珊瑚柯绽流霞红。不然仙人翔回风，霓旌翠佩纷琤瑽，帷车照耀三千重。我时邀月金杯中，仰天大笑真奇逢。探怀试取谪仙笔，比君藻采将毋同。安得此月化作五色新诗筒，写我长离婉婉之心胸。  

***题汤海秋仪部诗卷***  

宦味间如许，浩歌空古今。风云郁奇抱，天海荡孤琴。与子三年别，相思燕树深。寒宵倍枨触，破壁有龙吟。  

***益门镇***  

云栈飞来十万山，从兹鸟道费跻攀。峡流远注嘉陵水，天险横当大散关。激石有声村碓转，纤罗不动阵图月。高原一割长城坏，神臂空劳上将弯。  

***剑外即景***  

夕阳摇影上鞭丝，剑外怱怱策马时。宿酒千年沈费墓，残烟一带冷笑祠。石如老衲多粗熊，山作奇峰要好诗。桧柏阴阴解留客，翠云廊畔晚风吹。  

***湘潭口号***  

暮云亭子接朝云，行过昭潭百里分。十四年前江口泊，酒楼筝笛不堪闻。  

***季芝昌***  

季芝昌，字云书，号仙九，江阴人。道光壬辰一甲三名进士，授编修，官至闽浙总督。谥文敏。有《丹魁堂诗集》。  

***蓬莱阁观海***  

斗室不悬五岳图，尺水不容万斛橹。半生劳劳走尘土，眼界局促心郁纡。我家恰送江入海，一角未许窥全模。今朝放眼向海若，浮天际地无方隅。晴光照耀闪金碧，大竹小竹擎盘珠。老龙翻鳞起骤雨，沙门杳霭云模糊。晨霞暮烟各殊状，百怪变化才须臾。东连朝鲜北辽沈，浪舶点点飞鹥凫。奇观如此得未有，径思饱泛十幅蒲。徒夸蜃市小楼阁，如以蠡测良区区。天风吹我登三壸，玉扃金阙神仙都。琴声乍听伯牙弄，锦样艳说鲛人铺。袖中携石偶然耳，至今文采祠髯苏。矶头问取钓鳌客，不知入网谁珊瑚。  

***十一月五日登岱至对松山***  

泰山之龙跨东海，造化钟灵溯真宰。我来眺海复登山，天下奇观此焉在。朔风几日吹飞沙，简书期促心咨嗟。岱神默祷辄有应，今朝不遣纤尘遮。初寻红门便腰脚，停舆小憩壸天阁。大夫松岂是秦封，到此方成好丘壑。冷泉犹泻白琼瑶，仄径刚横红略彴。千盘峭壁对松山，阴吼涛声上巢鹤。南天门近咫尺耳，西日回看瞬将落，未须供张烦主人，跻顶且教留后约。兹山卅里高莫高，兹游短晷谁能豪。作诗寄语入山者，未成一篑功徒劳。  

***宗伯奎玉庭师以承晖园纪恩诗见示敬赋二律奉呈***  

春晖仍许近宸晖，如此园亭遇亦稀。汉代韦平有堂构，唐家坏颋共枢机。雕梁旧燕来重贺，乔木新莺喜惯飞。省识君恩深似海，先教合浦返珠玑。  

早朝才罢即循陔，鱼鸟犹欣杖履来。依旧横床满簪笏，从知留地起楼台。飞泉叠石酬心赏，垂柳高梧问手栽。得傍师门经两世，几能日涉许追陪。  

***对酒***  

诸葛耕南阳，有四十五顷。生不尺寸增，死不恩泽请。谨慎蒙主知，感激效驰骋。衣食无赢财，臣范宜共省。廿年耗官仓，节缩获禾秉。丰岁甘薄收，粗粝已多幸。仰惭古人贤，躬未鉏荒梗。勤力谢农夫，子孙世同井。  

寒鱼潜冻水，自乐渊潭深。临水投饼饵，惊鳞乳浮沈。得食良足喜，吞钩问何心。不如依密藻，免使冰棱侵。龙门起春浪，一跃轻千寻。  

***后对酒***  

羲之罢会稽，隘量为怀祖。责子愧坦之，语颇近迁怒。一篇誓墓文，止增饰辞苦。二尊尚可欺，窃笑到童竖。丈夫进退间，磊落披胸府。鸿鹄志云霄，燕雀安足数。淮阴亦褊衷，鞅鞅羞哙伍。  

窃鈇意邻子，认履还乡人。积疑固生暗，矫情亦失真。人事日相嬲，风中无停轮。吾心纵如枰，铢两难使均。平阳昔入相，日夜但饱醇。宾客欲有言，醉去无所陈。浊醪信妙理，清静完吾淳。  

新息以功显，不朽兼立言。为贵可使贱，惜与梁窦论。终缘拜床下，遂起珠犀冤。观物亮为察，省已智犹昏。平生少游语，念之如春温。毒雾薰浪泊，何如守田园。请诵《大人传》，一笑虱处裈。  

***劳崇光***  

劳崇光，字辛阶，善化人。道光壬辰进士，改庶吉士，授编修，官至云贵总督。赠太子太保，谥文毅。有《常惺惺斋诗稿》。  

***奉使越南入关留别和越南魏克循韵***  

叱驭遑辞行役频，得朋偏喜缔文新。浮踪与我盟鸥鹭，佳什惭君说凤麟。三月轮蹄周辙迹，千秋文字契精神。四方兰谱他年订，南极名流有魏申。  

车锡南针万里来，江山放眼壮怀开。最难胜事从今创，况得新诗满载回。别绪乍牵隄上柳，归期还信岭头梅。友声回首长相忆，清梦时萦昭德台。  

***郭柏荫***  

郭柏荫，字远堂，侯官人。道光壬辰进士，官至湖北巡抚，署湖广总督。有《石泉诗集》。  

***灞桥***  

桥亭立马暮天昏，秋色苍茫远近村。一抹斜阳万条柳，不因离别也销魂。  

***肃州***  

汉将屯田地，阡畦半未荒。一关横塞徼，五部杂氐羌。宿火熬茶酽，新泉酿酒香。瓜沙何处是，极目眺斜阳。  

***张掖***  

河西亭障接，雄郡巩屏藩。地扼匈奴臂，城横弱水源。羌山寒雪积，汉垒白云屯。春柳何萧瑟，应知近玉门。  

***蔡江门先生墨迹***  

妖星紫暗亘天起，电扫荆襄数千里。抚军仓卒去长沙，年少推官独料理。推官虽少能爱民，裹创散饷同艰辛。民恋推官不忍去，死守孤城撄贼怒。孤城易破心不降，奋身骂贼贼惊仆。贼能推刃公袒胸，捐生就义何从容。理灵坡下一抔土，血花溅草香蒙茸。若辈纷纷但学走，朝禄可怜养刍狗。万事何如一死难，南八男儿真不朽。精灵在天为尾箕，可但文章丽奎斗。此书娓娓道家常，处分人事周且详。篇终数语致慷慨，城存兴存亡兴亡。想当磨墨盾鼻上，羽书旁午犹神王。健毫著纸飞不停，天马行空龙滚浪。沧桑二百余年多，鬼物守护神捴呵。后生得见亦眼福，文琴谢砚同摩挲。  

***厦门感事***  

蜑珠賨市溯繁华，十载沧桑事可嗟。谁遣虚声惊草木，坐令冤气满虫沙。戍楼枕海荒烟冷，估舶冲潮落日斜。忘却靴刀无置处，径思赤手拔鲸牙。  

***途次偶成***  

怱怱捧檄究何官，短后装成笑据鞍。人海故交星错落，关山独夜月团栾。枕边诗句移镫录，剑背霜花带酒弹。地势渐南风渐北，征裘不暖不加寒。  

***忆西山***  

西山如故人，一别逾廿载。昔年同对西山人，祗今寥寥几人在，惟有西山青不改。金台小住曾几何，畅饮未尽金叵罗。征尘又碾轮头铁，西山游屐空蹉跎。别来回忆西山面，浓苍数点盘烟螺。何日青鞋与布袜，重约胜侣攀藤萝。  

***秋夜迷怀***  

平生论史眉飞扬，独喜汉吏称循良。头会箕敛谁作俑，既雨犹欲烹宏羊。尤而效之罪又甚，咄咄毋乃丧心狂。亟思投劾遂初志，畏此谴怒中徬徨。吁嗟乎！疮痍未复事供亿，三郊三遂需刍粮。暂累吾民岂得已，所惭从政非管商。闾阎膏血长官泪，慎勿攫取充贪囊。宽之一分亦元气，愿揭斯语悬堂皇。碧天浩浩明月午，独对官阁焚心香。  

***鉴亭话别示及门诸子***  

砥砺前修纵未能，敢虚忠告负良朋。昆仑发水分千派，宗动窥天洞九层。吾道酸咸当领取，世途夷险总肩承。高歌青眼相期处，不独云梯把袂登。  

文士相轻自古然，不妨襃贬让时贤。众流浩荡争趋海，一木槎桠独拄天。老马就衰犹识路，野狐虽幻枉谈禅。书生报国无奇策，回首名山讲艺年。  

壮不如人黯自伤，故山久卧益颓唐。懒云暂出难为雨，短发无多况已霜。纵有安车徵卓茂，却惭荐犊误王阳。惟应头上青天在，每夜盟心艺瓣香。  

鉴亭杯酒此盘桓，握手临歧感百端。情重岂专文字契，交深倍觉别离难。坐花长忆香三日，种竹欣成玉万竿。等是鳌山垂钓客，扶桑振策晓天宽。  

***贾臻***  

贾臻，字退崖，号运生，故城人。道光壬辰进士，改庶吉士，授编修，历官贵州布政使，署安徽巡抚。有《洛中吟》、《后洛中吟》、《如京集》、《如京续集》、《蕴声诗略》。  

***哭黄树斋少司寇师***  

噩梦魂惊觉又疑，茫茫天道竟如斯。升沈一例丹心在，功过千秋信史知。大有江山助奇气，更无方药问良医。羊昙肠断西州路，多少孤寒雪涕时。  

***绝句***  

五言摩诘剧清高，凝碧池头首重搔。漫倚宫槐悲落叶，新声犹记《郁轮袍》。  

***杂诗***  

猛虎长百兽，百兽为之奴。豺狼及狐兔，踆踆效走趋。岂有甘下人，而中无所图。不复相周防，谓此皆吾徒。威权任假借，百计为虎娱。危机知已伏，巧以术自疏。若辈奚足嗔，尔虎何其愚。  

美玉亦有瑕，而非以瑕美。西子病故颦，颦岂尽西子。奈何自矜宠，不复相料理。坐令指摘加，百雀输一毁。夫岂不自知，误于中有恃。所恃复何如，悔之吁晚矣。  

***客居萧寂归思甚浓诗以自遣***  

短梦瞢腾浊酒倾，梦回酒醒记分明。来如赴约霜前鬓，得不偿劳纸上名。除是归田学元亮，不然叱石访初平。东风吹绿河桥柳，付与离人管送迎。  

***钱生蜀道图***  

飞鸟不到处，青山让客行。乱云搀马尾，旅恨入鹃声。幕岂依严武，鞭应著祖生。披图莫惆怅，天险际时清。  

***题越南阮勉审仓山诗集***  

王子才超绝，新诗迥出群。名山存盛业，异域总同文。至性根忠孝，陈编拓见闻。交南天万里，翘首揖清芬。  

使者娴词令，{殷心}懃一纸书。亲公知体重，尚友识心虚。漫借推敲助，深惭学殖疏。题诗还一笑，结习未全除。  

***曹楙坚***  

曹楙坚，字树蕃，号艮甫，吴县人。道光壬辰进士，改庶吉士，授刑部主事，历官湖北按察使。有《昙云阁诗集》。  

***天生桥***  

西出龙尾关，长风起林壑。纡回俯平冈，直上削灵崿。天低众峰偪，涂危寸步却。元气斡混茫，层阴互包络。石梁跨飞虹，何年五丁凿。奔雷走怒泷，匹练洒晴瀑。箐荒窜鼪鼯，砦密斗枝格。夕烟生孤墟，寒翠湿双屩。揽辔蹑崔嵬，白云高不落。  

***霁虹桥***  

阴崖插层穹，苍寒扑人面。壁立阻岖嵚，磴回行撇旋。鸟啼不知处，猱影时一见。丛深竹翠交，峡逼藤梢罥。洑流瞰兰沧，奔涛洒晴霰。危梁穿铁縆，嵌空挂匹练。俯视惕屏营，仰瞩骇冥眴。夕阳开林光，前峰堕云片。祠宇耸岧峣，清风缅羽扇。长怀沪水勋，欲采溪毛荐。理策骛征途，耽幽寄遐眄。  

***黔山杂吟***  

南出蛾螂塘，记险从此始。山脉悉联络，形若臂使指。又如骏马足，一逸不能止。峭根拔地生，危峰倚天起。光含朝暾红，气积暮烟紫。云开壁面削，雨过翠骨洗。行人望不见，下马秋色里。  

行行大山凹，复至大山丫。众岭郁蜿蜒，深谷含嵯岈。顽石踞豺虎，攫人森齿牙。马行穿细雾，鸟归带残霞。岩树夏生果，涧卉秋垂葩。村舍急云碓，溪田翻水车。旷然清风来，吹我乌帽斜。落日满墟里，徘徊数人家。  

阴崖不可状，作意露奇熊。回峰互相抱，环巘遥作对。初排雁行斜，忽作蠲飞退。枯松偃鳞甲，怪石罗细碎。仰见双鸟过，上有片云碍。凿幽始前人，寻险自我辈。一径绕羊肠，夕阳在牛背。  

***罗池谒柳柳州祠***  

苍垠划穷荒，奔流恣潏淈。八龙蜿蜒来，遗蜕作山骨。画戟俨清森，云车睹怳惚。夙秉兰玉姿，谈笑朝天阙。朝披鹤头书，夕佩鱼须笏。置身九霄间，一堕烟瘴窟。失路各赍咨，对面判秦越。插州虽未迁，高谊不可没。秋江见<鱼禺>鳙，蛮雨啼深掘。健笔括混茫，真宰怒剞劂。衣冠渺一丘，文字开百粤。蕉荔罗芬芬，尘容怍修谒。颓垣读古铭，蔓草仆残碣。黄鹤去不还，丛祠掩萝月。  

***短歌***  

有酒不饮史不读，二十男儿长刺促。雌剑化去雄剑愁，箜篌一声神妪哭。黄者地，青者天，火云烧日桃花然。鸦啼碧烟作人语，梧宫秋苑三千年。镟风吹釭杀蛾茧，吴刀绞肠雪丝软。雕陵不少秃尾鹊，洛下空题黄耳犬。去年有家归不得，打门索逋作士色。今年欲归归无家，翠烛冷照棠梨花。  

***余澂夫广文招同宋于廷蒋澹怀集饮偕游缪氏水西园即事***  

贫贱百无取，乃知欢我真。名场谁健者，交谊见斯人。祗可菊相对，莫辞酒数巡。莛莼休更卜，蕉萃楚灵均。  

蒋宋名奇抱，平生诗最工。风尘吾辈少，杯酌此时同。旧垒无栖燕，寥天有去鸿。吴江话归棹，枫叶舞霜红。  

名园一徒倚，暂此惬幽襟。鹤响不知处，林亭秋已深。苍凉千里目，栽种十年心。好订探梅约，白云应可寻。  

***魏熨斗歌***  

有盖有底尺可量，穿以插柄柄较长。熨人之首像饕餮，造自太和中尚方。鸭炉东阁喷香热，细腰手熨芙蓉结。长门月落斗阑干，金仙泣露铜槃折。带火零星话劫灰，西陵歌吹总堪哀。洛神去后李娥活，谁掘芳林土一堆。裁缝密密申鸳绮，珠襦玉柙重泉底。君王自爱辟寒金，坏色罗裙吹不起。匏庐好古耽风雅，月华麟首亲摹写。款识真同雁足镫，题诗合用香姜瓦。绣涩苔花跗自圆，销沈又过一千年。摩挲熨斗同威斗，一笑麻姑沧海边。  

***胡光莹***  

胡光莹，字画溪，宜春人。道光壬辰进士，历官福建粮储道。有《竹泉山房集》。  

***昌山峡***  

万山横裁江波路，洪澜陡激蛟龙怒。昂头触石石为开，放出袁江水东注。江水东流去不还，山形屹立森雄关。乱抛残石落江底，有如剑戟相回环。沿江舟子程途熟，稳挟舟行随石曲。下滩把舵目不移，上滩更惧来舟触。江石齿齿水沄沄，行客相顾语不闻。但愿布帆轻出峡，瓣香默祷阅城君。  

***正阳道中***  

四望渺难极，中州沃壤夸。无山便车马，有树即人家。大野西风急，长天落日斜。客心疑虏积，愧汝路旁鸦。  

***许乃安***  

许乃安，字吉斋，号退庐，钱塘人。道光壬辰进士，改庶吉士，授编修，历官兰州知府，署兰州道。  

***题断指图为魏贞女作***  

烈性不可灭，苦心祇自知。可怜断指日，即是断肠时。  

生不能并生，死乃可同死。来岁墓门花，开作血痕紫。  

***马国翰***  

马国翰，字竹吾，历城人。道光壬辰进士，官陕西知县。有《玉函山房诗集》。  

***赠别管重光***  

夏侯经法许遥攀，家学渊源续韫山。文有里层深酝酿，理无直致妙回环。钦君友谊忘年日，益我师资函丈间。一曲骊歌从此别，好凭远梦达燕关。  

***驴驹嘴谣***  

二月晴雪杨花飞，岩野青青春草肥。有物茁芽出土浅，奋张齿吻含生机。我闻庐山有九锡，三军陆迈纪宏绩。宫亭几日化鹃魂，散作灵荄长幂。高音远畅忆前因，助我朝餐匕箸新。书生惯嚼菜根味，不学商山采芝人。  

***宿马蹄掌偶吟***  

一径入深窌，方知风景殊。披棱露鱼脊，树癭偃牛胡。番麦高撑杵，香蒿细缀珠。晚投村店宿，时有怪禽呼。  

## ●卷一百三十七

***左宗植***  

左宗植，字仲基，一字景乔，湘阴人。道光壬辰举人，官内阁中书。有《慎庵诗钞》。  

***初至新化赠张蓉裳学博***  

我初试缁尘，乡贡赴京甸。踏月款湘馆，始识先生面。尘囊发鸣琴，行箧诵诗卷。清言似味蔗，往往耐嚼咽。长安仕宦海，倥偬预计选。得官宰百里，孥仆欣以忭。庶几抒夙抱，盘错利器见。谁知达者怀，自匿不可谏。朝上投劾书，暮授文学掾。酸寒古梅峒，环堵坏不缮。瓦吹风打头，床漏夜易荐。旁人或色难，先生乃安便。陶然斗室中，弦歌杂谐宴。间吟七字诗，号占万象变。雪风入牙颊，歕喝出璀璨。粼粼溪流清，触石蹙涡漩。自然成文章，足可医汗漫。觥觥欧夫子，古处耄不倦。缟纻半南北，目历几宿彦。独喜从吾游，款款似亲串。飘然李郭舟，那顾望者羡。鲰生少为儒，兀兀事文研。辞亲学干禄，妄想那能免。归来湖湘间，习飞始斥鷃。移家就冷署，甘旨惧不办。差幸苜蓿盘，臭味同所愿。惟惭论年学，短绠及道浅。祇有肝鬲间，迂拙不自贱。何图君子知，刮目及蹇钝。资西盛桃李，簇簇花满县。濂溪此遗泽，望古想空缅。懔然俎豆旁，何术盥昏懦。枉辱忘年契，温奖惧非分。古人金石交，颂祷寓箴劝。岁晚霜雪零，君躯幸保善。微诗聊以贽，并用志缱绻。  

***赠杨紫卿上舍北行兼简汤海秋***  

泉林有佳士，抗志凌云霄。艰虞链奇骨，郁屈成骞超。我怀素心人，邂逅非一朝。清风江上来，扫榻联残宵。吟君《春星》诗，发藻亲风骚。谁言子云吃，乃擅太白豪。谐谈杂药石，饮我真醇醪。嗟予久索居，嘤鸣求其曹。常恐志节堕，日月如丸跳。昨者汤海秋，千里寄璚瑶。上言加餐食，下言厉孤标。今又喜见君，有如漆入胶。由来气类感，开怀乐陶陶。愿言数晨夕，伊人永逍遥。黄鹄忽远别，千里长安郊。君才遇知音，广乐罗弦匏。宁当嗑皇荂，而不登琅璈。文章虽有神，语道未云高。真契在千载，努力各所操。傥遇抟南子，为言思念劳。  

***七月十三夜被酒登双清亭道者送茶至***  

醉眼忽洗江风腥，独踏乱石眠石亭。峭柟出壑夜龙黑，幽塔刺霄孤剑青。终古双流有今夕，三人明月自前庭。道翁好惜秋江茗，留著频来款露扃。  

***舟泊铜盆湖寄别舍弟季高***  

征帆挂湘波，客心摇风旗。临分不能别，拭泪恐子知。念子少而悫，孤瘦惟我依。与子虽两身，体具先人遗。风尘浩无极，恻恻不得携。有如邛駏虚，食望迭相违。昔为湘中役，泥涂沾我衣。襟尘蹔一掺，又及河梁悲。人生处沈困，那得惜分离。倾身为饥驱，默反良以欷。何当办茅屋，白首同耕犁。束牲盟伯夷，薄俗不足仇。奔车无仲尼，植立要自求。男儿不得意，触事滋盭邮。晨兴戒脂韦，薄言远行游。出门忽迷方，四顾无可投。鸱鸮鸣路隅，狌狒当道周。射工更潜景，含沙伺行辀。亮无鸿鹄翅，高骞谢凡俦。浼身蹈尘趋，奚適能自由。往事那复道，相望崇灵修。  

朝发碧湘门，暮宿巴丘湖。吾乡盛风骚，良日怀三闾。龙舟截狂涛，士女殷且都。钲鼓鸣渌水，楝裹沈芳腴。我心感佳节，我行方远徂。以我恋家山，知子怀征夫。前年泣麻衣，去年哭张媭。哀哀松塘兄，宿草成荒墟。仍岁骨肉恩，酸涕洒欲枯。死者宿草积，生者抟沙如。风雨黄陵舟，残镫明菰蒲。万感并遥夕，江流为呜呜。  

***将之襄阳赠周翁***  

衙池乾蓱秋纵横，荒园曙禽催客行。连樯三日造我闼，破履蹋木声彭铿。怪翁七十发未白，谈琴读画有气力。长松倚壑回春容，老鹤盘霄健秋翮。武昌城外长江流，抟沙一聚风马牛。作诗赠翁翁忆我，隆中山北岘山头。  

***谷隐寺***  

乱山围古寺，细路入松林。踏叶闻僧语，敲门响谷音。石泉风磬落，苔雪佛堂深。坐久客魂冷，翛然生道心。  

***同人冒雨寻白兆山桃花岩中途雨甚小憩山寺被酒有怀太白***  

残宵闻轻雷，破晓辨游躅。老筇动高兴，意行复谁促。濛濛城西渡，野水带寒玉。东风信马蹄，洲草萋已绿。连畦平衍尽，复岫岖<嵚>续。阴霾湿危空，线路瞰幽谷。回风吹雨来，万壑响琴筑。平生谪仙人，高歌在林麓。粉房望咫尺，不得骋吾足。置此下山去，山中酒应熟。  

我爱谪仙人，不作谪仙诗。我敬谪仙人，痛饱真吾师。平生国士风，余事乃文辞。堂堂汾阳公，中兴造唐基。谁令翘关卒，祓释起囚累。赫赫高将军，指使如僮儿。荆州逆竖子，岂肯相因依？观名计之实，皦皦固奚疑。荐贤不受禨，反以罹谗讥。至今读书处，古柏号风悲。我来吊君才，亦不为遨嬉。狂吟酒一杯，酹君君傥知。  

***黎月桥侍御归涂杂咏诗册***  

论交少日各襟期，相对而今鬓欲衰。笑我平生玄尚白，怜君廿载素为缁。时危莫叹功名薄，学短空惊岁月移。何日比邻结茅屋，塘边同理钧竿丝。  

***京师九日同人慈仁寺祭顾先生祠呈同集诸君子***  

有明三百年，贤哲迈前世。惟有经学衰，末流益虚伪。侈口谈性道，枵腹薄经济。人才日猥下，国步遂陵替。先生百世士，生值明之季。风雨自难鸣，松柏抗寒岁。著述综百家，贯穿天人际。起例讬洪王，精博拔其萃。杨王固不论，国朝亦少二．阎毛犹屈强，江戴乃孤诣。斯文何汉宋，通儒自无蔽。学古在于通，真是有公议。潜邱五十条，谲觚六七事。音学亦一端，汀芒讵为累。学途有戈矛，旷世一感喟。尼父当衰周，微管笔褎词。诸葛佐孱蜀，申韩亦可师。立言三不朽，俊杰乃识时。明祚昔云季，纲维久陵迟。筹兵无严城，措饷竭九釐。荐绅斗门户，坐视鼎社移。东南踵敝化，鲁戈讵能挥。先生丁横流，蒿目时事非。风尚许六代，富强奖秦随。大声而疾呼，用援溺救饥。事云竟何及，或为异代资。海运终见行，场盐必改规。其余二三策，善用多时宜。事有穷乃变，贤者早见之。迂缓与杂伯，可笑忘诋諆。  

吾乡王先生，忠孝乃天宠。间关寇贼中，埋名落徭{峒}。计脱父与兄，艰危见智勇。隆武颓残曦，薇蕨采荒茸。楼居三十年，著书七十种。学派得横渠，故训翼郑孔。微言大义炳，百世蓍蔡奉。余论斥天主，眦裂始作俑。圣朝采遗书，凿楹出圭珙。余者三百卷，捃束委尘塕。雕版未能半，望蜀财得陇。先生与船山，著述间伯仲。所嗟生并世，姓字不相诵。九京如可作，道谊金石重。讵待歌沧浪，魂梦劳倾动。  

今日已重九，城郭秋气爽。雅游从群贤，载酒谒遗像。平生书局随，席间劣函丈。华檐芘髡缁，藻井护龙象。尚德抑虚无，后死有吾党。云何禩二百，社祭典久旷。繄赖张与何，祠构事草创。青红坏壁侧，三楹位东向。罗拜十七人，祭酒布衣长。精神感冥漠，灵魄接惝恍。想见两度游，白发倚筇杖。将身王尼车，戴首逢萌盎。沈吟述古作，惨澹旧京唱。空余两髯叟，旧识孤鹤状。尽日号西风，寒涛送悲壮。  

***左宗棠***  

左宗棠，字季高，湘阴人。道光壬辰举人，官至东阁大学士，封二等恪靖侯。赠太傅，谥文襄。有《左文襄公集》。  

***辛卯夏仲兄客武昌送别后却寄***  

西风吹孤禽，瘁羽身不肥。人生奔车中，志士无光辉。忆昨别兄时，盍旦鸣朝晖。念当远焉去，有泪不敢挥。开怀相慰语，蹙蹙恐君悲。携手上河梁，去矣何时归。别君未币旬，巨浸城四围。顼冥麾黑帜，闯浪堆颇黎。日月澹无色，蛟龙专其威。哀哉泽国民，倏忽阡庐非。传闻鹗渚间，井灶嬉鱼龟。念君不得往，如飞鸟黏黐。嗟予少啬祐，孤露惟君依。三年客邵陵，相见时亦稀。贫居岂能久，谁复惜分离。华颜苟无凋，白首终可期。尘衣才一洗，忽复载行旗。江湖阻修远，我怀君岂知。蛟龙勿君惎，蝮蜮毋君危。一家尽死丧，君我先人遗。念兹并百忧，泣涕以涟洏。晨之西肆卜，默祷烦灵蓍。遂遇离之九，上士详其词。积阴临阳曦，阴险阳则夷。行者遇此兆，上吉莫如之。忧思积中肠，欲信旋复疑。归为阿嫂说，征途亮无羁。阿喜窊蹃来，强索纸背窥。郁郁低自语，对此增感欷。湘水去悠悠，大别山巍巍。颜色不可睹，况复音书希。故山有黄精，野涧多蕨薇。何当早归来，与君共锄耭。  

***癸巳燕台杂感***  

西域环兵不计年，当时立国重开边。橐驼万里输官稻，沙碛千秋比石田。置省尚烦他日策，兴屯宁费度支钱。将军莫更纾愁眼，生计中原亦可怜。  

南海明珠望已虚，承安宝货近何如。攘输■俗同头会，消息西戎是尾闾。邾小可无惩虿毒，周兴还诵旅獒书。试思表饵终何意，五岭关防未要疏。  

青青柳色弄春晖，花满长安昼掩扉。答策不堪宜落此，壮游虽美未如归。故园芳草无来信，横海戈船有是非。报国空惭书剑在，一时乡思入朝饥。  

***十十九岁自题小像***  

祇恐微才与世疏，圣明何事耻端居。河渠贾让原无策，盐铁桓宽空著书。学道渐知箴快犊，平情敢妄赋枯鱼。幽间岁月都无累，精舍优游乐有余。  

机云同住素心违，堪叹频年事事非。许靖敢辞推马磨，王章犹在卧牛衣。命奇似此人何与，我瘦如前君岂肥。来日连床鸡戒晓，碧湘宫畔雨霏霏。  

***陶氏园听彭山人琴***  

山边亭子花之阴，癯仙开囊调素琴。洞庭秋老叶初脱，夜壑春深龙一吟。中有羲皇不尽意，世无夔旷谁知音。我家湘上水云窟，岁晚鼓棹来相寻。  

***催杨紫卿画梅***  

柳庄一十二梅树，腊后春前花满枝。娱我岁寒赖有此，看君墨戏能复奇。便新寮馆贮琼素，定与院落争妍姿。大雪湘江归卧晚，幽怀定许山妻知。  

***题孙芝房苍筤谷图***  

湘山宜竹天下知，小者苍筤尤繁滋。冻雷破地锥倒卓，千山万山啼子规。子规声里羁愁偪，有客长安归不得。北风吹梦落潇湘，晓侍金闺泪霑臆。画师相从询乡里，为割湘云入湘纸。眼中突兀见家山，数间老屋参差是。频年兵气缠湖湘，杳杳郊坰驱豺狼。避地愁无好林壑，桃源之说诚荒唐。还君兹图三叹咨，一言告君君勿嗤。楚人健斗贼所惮，义与天下同安危。会缚湘筠作大帚，一埽区宇净氛垢。归来共枕沧江眠，卧看寒云归谷口。  

***题顾超秋山无尽图***  

行尽秋山路几重，故山回首白云封。阿超知我归心急，为画江南千万峰。  

***吴兆麟***  

吴兆麟，字书瑞，号筠轩，钱塘人。道光壬辰举人，历官江西盐法道。有《铁花山馆诗稿》。  

***临洺关感事***  

剧盗窥三辅，雄关峙百寻。宵行臣道苦，薄谴主恩深。鸟雀荒原下，莓苔断堞侵。凋伤惜元气，搔首感难禁。  

***秋日感怀***  

长安嘹唳雁飞鸣，杰阁登临四野晴。庾岭南来浮积翠，大江东去作秋声。艰危孰展匡时略，侪辈能成后世名。我欲钧天寻旧梦，苍茫云树隐蓬瀛。  

征调频烦杼柚空，疮痍调护赖年丰。歌兴瓠子河流阔，浪溢蒲昌海气雄。三辅凉风摧落叶，九重天语问哀鸿。流民安集诚何策，都在宵衣旰食中。  

怀柔德泽被荒遐，大舸高樯海市哗。蜗角纷争来卧榻，鹃桥列戍动寒笳。重泉未息元衡恨，使者方乘博望槎。回首天涯饶涕泪，木兰秋老暮烟斜。  

有宫殿接蓬莱，别苑芙蓉迤逦开。金阙彩云闻凤吹，玉河晓日饮龙媒。缘边鼙鼓催征檄，珥笔邹枚问上才。何限雄心倚长剑，劫灰飞处有余哀。  

***洪忠宣公祠***  

十五年为异域行，冷山风雪最凄清。敦槃莫解千秋恨，桃栗空传五国城。世有健儿怜义士，天教瘴海寄余生。山祠未比麒麟阁，不惜丹青绘子卿。  

***顾淳庆***  

顾淳庆，字古生，会稽人。道光壬辰举人，官潼关同知。有《鹤巢诗集》。  

***还家***  

旅梦犹京国，归程已越山。津亭银杏步，烟水铁林关。乡树中流辨，征云极浦还。土音经耳熟，入听足怡颜。  

俊秀怜予弟，艰难怅女媭。昔年双泪别，此日一樽俱。问字奇同赏，谈诗兴不孤。老亲宽大惯，相顾转欢娱。  

***秋日南湖即事***  

楼台宜雨复宜烟，一片湖光抱镜圆。错怪鸳鸯飞不定，兰桡催动采菱船。  

***谢子澄***  

谢子澄，字云舫，新都人。道光壬辰举人，官天津知县。殉难，赠布政使，谥忠愍。  

***寿鲁詹先生***  

先生浩气难驯伏，太华峰头盘雕鹗。金眸一闪落平芜，狐兔纵横遭杀戮。忆昔扁舟出锦江，便乘江水访湘竹。一过淮南眼转青，平原烟月尽臣仆。诗酒豪华年复年，洛阳花好不思蜀。列侯宾客耻吹竽，末路英雄悲击筑。慷慨自负胜侯嬴，逢迎何故搴王勃。北顾燕云将相多，轮蹄滚滚轻尘馥。伯乐云□□□风，郭隗已去台谁筑。大材天地为安排，楩楠杞梓无朽落。齐王弃之楚王收，不用庸庸巧推毂。那意如我之疏慵，得与先生订心腹。永安一榻风雨偕，暮酒蕉窗同翦烛。江头江尾是乡亲，健笔惊人尤折服。今逢五十加三辰，可惜荒衙难畅欲。不然越艳与吴姝，鸾笙凤管丝间肉。妙舞繁音镇日欢，银箭金壸夜漏续。介寿区区酒与诗，书生取巧犹不俗。醉来卧听春风狂，吹放红桃芳草绿。  

***符兆纶***  

符兆纶，字雪樵，号卓峰居士，宜黄人。道光壬辰举人，历官福清、屏南、建阳知县。有《卓峰草堂诗钞》。  

***首夏雨后过历山***  

山涧过微雨，石路纤无尘。麦气入初夏，余花犹恋春。泠泠一泉落，屈曲山之根。乘兴无近远，延沿穷其源。山灵有真契，不厌我来频。忘情友麋鹿，我本山中人。  

***渡易水怀古***  

黯黯日欲暮，萧萧风正寒。策马渡此水，荒荒路行难。虎狼肆其虐，发怒上指冠。吾志纵不遂，吾事则已完。剑术亦小技，负义非所安。悠悠论成败，千载空波澜。  

***苦寒行***  

朔风卷水水倒行，三日不抵临川城。天空野旷人烟断，沧波浩浩孤舟横。回首白云凝不飞，忆昨长跪牵爷衣。爷年渐老儿远去，膝前谁问寒与饥。欲语妻孥转呜咽，十口从此隔风雪。已怜长安不易居，更堪贫贱难为别。十年琴剑西复东，三百六旬如转蓬。出门即是客，远近将毋同。何独此别心忡忡，江上严寒晚来作。呼僮暖酒斟复酌，醉不成欢卧未能，坐看纷纷雪花落。  

***后苦寒行***  

去年逢苦寒，游子初辞家。今年逢苦寒，远在天之涯。苦寒苦寒岂有极，侧身天地长咨嗟。朔风怒号气凛冽，关山冻合草木折。北方九月即飞雪，纷纷争羡雁南翔。一叫一声肠一绝，我独冷落海岱间。画角霜笳助呜咽，黑貂裘敝已不温，红炉桦烛难具论。人生穷达自有命，何必奔走抛田园？吁嗟乎！但能高枕卧山谷，抱书忍饥吾亦足。岂肯风尘长局促，高歌行路难，凄楚复凄楚。鲁酒不忘忧，齐竽奈何许。奋飞苦未能，道路长且阻。望云日日思老亲，老亲还念远游人。居家行路同苦辛，艰难十口待此身，愿天为我回肠春。  

***游道山佛寺登邻霄台作歌***  

浮云挟山山不移，崭然山碧无云时。纷红骇绿塞涧户，岁寒特厉青松枝。城南鼓钟若唤客，数来见佛低双眉。此间自具正法眼，参禅卻恨无真诗。登高放眼望大海，日堆万顷红玻璃。时时波涛奋欲起，遥知其下蟠蛟螭。不觉此身渺一粟，到此有诗安敢奇。更怜众生眯尘劫，惆怅刮膜思金鎞。此子本非自了汉，向人饶舌津梁疲。台高去天不数尺，手招玄鹤来下之。长星劝尔一杯酒，乘鹤东去寻吾师。安期之枣如瓜大，饷人一饱长无饥。呜呼此枣一饱长无饥，鼎丹窃睨胡为哉，而况秦政汉彻非仙才。  

***惺园弟归里诗以送之***  

此去宜无恙，重逢未可知。一杯和泪酒，满箧忆家诗。委地孤花早，归山倦鸟迟。空堂风雨夜，想有梦来时。  

***忆家***  

归梦时寻水上村，年时憔悴不堪论。梨花暮雨清明节，杨柳春烟白板门。见说驱除存盗贼，可能安稳到鸡豚。独持麦饭空惆怅，一例人间是子孙。  

***水口感事***  

依旧春山叫画眉，小楼无语卷帘时。五更寒雨酴醿梦，三月东风杨柳枝。早已伤心到金粉，忽惊满眼是旌旗。再来门巷知何似，莫问飘零沈亚之。  

***黄曾***  

黄曾，字菊人，钱塘人。道光壬辰举人，官香河知县。有《瓶隐山房诗钞》。  

***苦寒行***  

{雨执}光照树潜雄虹，灵乌遁入牵牛宫。人家争启暖炉会，一十二时乌兽红。束缊不温愁脱趾，绿<酉需>无功老裘死。冻阴阁雨雨不流，一角颓檐夜生齿。书生鳊项缩窗下，青镜笑人鼻如赭。梅花招我畏不行，北风哮阚作虎声。  

***紫阳山飞来石歌***  

紫阳山头境胜绝。何年飞来石兀突，坤灵盘礴螭肠结。离龙当门骨为热，苔衣簇绣色光洁。棱棱秋气霜华刷，精英内孕灵髓澈。尖风作势欲颃颉。初疑越阳老松变，倏忽虬鳞莽莽蟠孤窟。又疑玉绳结解星精跌，太白峰头张两翮。不然武城一夜震雷拔，惊起鹰头出山穴。又不然作桥填海秦法烈，神人鞭石石流血。黠者逃之作屼<山齿>，游人摩挲认环谲。蹴之以足势欲活，石似有言不能说。神耶妖耶两无决。君不见，霜鸿雨燕非顽拙，常山鹊印是谁掣。天地精华受自物，混沌有窍石有魄。观此令我疑顿析，手携蕉片坐幽凸。芳萝絷翠烟痕湟，夕影鸦翻红一抹。  

***古剑歌***  

铁花入土土花语，欲龙不龙笑蛰汝。精芒夜敛鹈寒，髑髅啼煞青枫雨。锟铻一铸离宫愁，犀棱两面夸纯钩。大刑小刑作虹起，拔鞘欲舞天为秋。劫沙摄匣匣已空，黄金声价悲雌雄。自来神器久沦落，利用翻让铅刀功。杯酒英雄评得失，镫前重握千秋血。手掬西江一摩拂，红吐空山霹雳舌。  

***游天宫寺***  

浭水溶溶接上方，欲袪尘累扣禅房。清钟响落诸天月，老树寒经五国霜。台势浮红扶塔势，山光含翠间湖光。偶然随喜溪头立，洗钵僧来话夕阳。  

***泺州***  

翠岩如画护重城，亭堠无烟久洗兵。路入临榆疑塞尽，水经孤竹觉流清。猎鱼队小寻西堰，射虎山高问北平。风雪一鞭归未得，海天愁煞暮笳声。  

***吴庸关***  

雄关虎踞划幽并，险扼开平控北平。万马边声通绝塞，九龙王气卫神京。群山西导秦城势，比屋东延汉户名。今日烽烟消斥堠，也须因暇议屯兵。  

荦确声中策骑前，双崖断处响金鞭。盘从石窟疑无路，踏到冰沙别有天。柳峪停云峰寂寂，桑乾落日水溅溅。前山知是从围地，薄暮弓鸣岭外弦。  

***陈澧***  

陈澧，字兰甫，号东塾，番禺人。道光壬辰举人，候选训导，赐五品卿衔。  

***赠于晦若***  

桂海奇才出，英锋不可当。问年甫终机，读史似钱王。虎气必腾上，言谈宜善藏。参天二千尺，浑不露文章。  

***感旧***  

先师程侍郎，雄文兼硕儒。肯于侍坐间，问我读何书。我以《汉书》对，又问读何如。我言性善忘，读过几如无。师言不在记，记诵学乃粗。岂欲摘隽语，以资词赋欤。汉室之兴衰，班史之规模。读之能识此，乃为握其枢。廿年记师说，书以置座隅。  

***题潘鸿轩茂才百花卷***  

拈出五色笔，齐开百种花。喧之沧海日，烂若赤城霞。草木谁能状，诗书信有华。骚坛推巨手，莫认画师家。  

***秋夜即事***  

中秋一醉不嫌迟，莫负今宵把酒卮。人有幽怀爱深夜，天将明月答新诗。四山雨气全成水，一桁楼阴倒入池。野鹤间鸥都睡了，此时清兴有谁知。  

***姚承丰***  

姚承丰，字玉农，天津人。道光壬辰举人，议叙知县。有《稔斋诗草》。  

***袁浦***  

畚锸经营苦，帆樯日夜过。水争廛市绕，官比士民多。南北舟车界，淮黄里外河。年年资钜帑，保障竟如何。  

***登玉峰山***  

群玉浮浮展画屏，遥村近郭总堆青。琳宫缥缈撑孤塔，石磴萦纡界小亭。松桧有声疑雨落，岩峦无主任云停。山僧潄茗殷勘甚，相约何年此再经。  

***吴敏树***  

吴敏树，字南屏，巴陵人。道光壬辰举人，官浏阳教谕。有《柈湖诗钞》。  

***七月十二日携儿侄西村观获示之以诗***  

人生须饱腹，农事其本根。安坐而取食，愧耻何可言。我曹蒙祖泽，以有此田园。儒衣吓乡里，道义未能敦。秋成属登稼，耞板响朝昏。间携小儿子，观获前山村。割把汗流体，打取兼劳烦。岂敢惜艰苦，颗粒天地恩。儿曹嗜果饵，且饭意不存。那知养命主，农夫尔宜尊。古人出躬耕，立功弥乾坤。游闲了一生，不如犬与豚。  

***游绿溪庵赠种花僧石岩***  

缘溪还幽尽，遂得孤寺门。谁言古驿近，有此花水源。山僧不种桃，侧地置小园。窅尔丈室外，品留香色繁。客来但看花，欲语未许烦。乃知岩师妙，说法在无言。日斜钟廊下，欲去留题痕。常尉五字绝，吾诗焉可存。  

***甲辰都下留别春潭伯乔两弟***  

芦沟桥上行尘起，芦沟桥下惟流水。明朝相送至芦沟，吐子且留吾去矣。昔年意气来上京，赤手欲攫公与卿。已经三载辄连败，自顾一生何所成。匡时宇宙要有人，山林骨相原吾真。田歌社酒自为乐，涧草岩花未是贫。洞庭眼前烟水足，愿买南津湖一曲。结茅作屋具船游，有鱼可羹书可读。二子努力干圣朝，岂宜从我分渔樵。临歧莫作可怜状，看我新诗似解嘲。  

***与西垣同宿岳阳楼上酒后成长短句并示冬谷道人***  

我昨浏阳作学官，饮酒酣睡俱所安。惟恨醒时欲走无处向，旋转屋内墙壁不得宽。又恨当杯虽醉乃未快，眼中伴对人实难。为此急归来脱身。何疑哉！江湖浩荡旧家宅，白鸥相见犹无猜。何况今兹共君裹被宿，楼上道人老方嗜酒同疏放。万千气象昼夜一栏前，不知仙人游戏蓬莱复何状。莫生世外心，且作世中语。摆落一切缘，神仙或吾许。道人间楼置小窠，强眠二客余无多。蛟龙半夜惊风雨，奈此楼中客梦何。  

***丙申正月六日舟发郡城***  

新日一湖霁，张帆始郡城。云开天色喜，风迅水邮轻。破浪思宗子，题桥笑马卿。犹看度年乐，那免别家情。  

***初夏书事***  

雨送春归始放晴，风光初夏好逾明。林花过尽新生竹，院鸟啼残乍熟樱。自检方书医小疾，颇从田父看深耕。西庄胜事犹多负，开遍将离赏未成。  

***后山书堂西北隅小屋数间因势改构面远为楼延引湖山骤成胜赏外治花圃列植名卉皆余弟半圃之所为也余题之曰芥子山房其楼曰听雨云***  

地原多胜解人难，异境初从法眼观。与世隔尘才屋角，为花分国出林端。堂楼仿画穷诸相，村舍和烟弄一丸。曾笑粗疏陈仲举，扫除吾室自便安。  

片影微茫洞庭，同柈曾注道元经。烟中乍识孤帆白，树外遥来远渚青。世界祇从空处见，江山全为主人灵。对床夜雨由来好，莫问何时尽共听。  

***江陵怀古***  

纪南休叹霸图空，往迹人犹识渚宫。游猎近驰云梦泽，观兵遥践陆浑戎。细腰贮宠矜秦女，长鬛延宾傲鲁公。末代孤臣赋哀怨，犹然大国有雄风。  

莽苍江山百战昏，兴亡何只两东门。梁家偪泰那须惜，高氏崎岖未足论。独许兰成沿宋宅，思招子美合湘魂。前朝相国犹人杰，目极艰难感激存。  

***邹峄贤***  

邹峄贤，号敬斋，江南乐安人。道光壬辰举人，官新城教谕。有《坡砚山房烬余集》。  

***松坪夜坐***  

幽溪日已夕，月挂孤松顶。泉流咽石崖，樵语下烟岭。竹阴三径凉，云气半壑冷。风露皓然下，林梢滴清影。万籁各已寂，吾心亦虚静。山空得太古，何事著尘境。坐久不知夜，疏钟发深省。  

***陈乐光***  

陈乐光，字太霞，武陵人。道光壬辰举人，官善化训导。有《太霞诗钞》。  

***江乡晚步***  

软沙隄路树迷离，一线斜阳欲暝时。红蓼花明青箬暗。乌鸦影疾白鸥迟。炊烟透瓦寒杉屋，山色窥人苦竹离。谁写秋容助吟兴，碧天无语暮云知。  

***项鸿祚***  

项鸿祚，字莲生，钱塘人。道光壬辰举人。  

***感怀***  

岂有高轩客过门，小庭花落自黄昏。黄金尽后余诗债，白祫间来剩酒痕。文字祇今工作崇，故人几辈待招魂。不知眉黛疗饥否，且著相如犊鼻裈。  

***湖上即事***  

孤屿平地接，重城一水环。湖明疑浸日，云薄不遮山。樨柳如人弱，啼莺笑客间。画船乘两桨，酩酊载春还。  

***秋夜寄远***  

花远静冥冥，秋声已满庭。风连万户竹，月澹一池星。夜永镫先尽，窗寒酒易醒。南飞有征雁，寥落不堪听。  

***陈超***  

陈超，字元圃，历城人。道光壬辰举人。有《元圃诗钞》。  

***鹊华桥雪后小眺***  

残雪积成岸，明湖冻几层。烟轻露城影，冰断出鱼罾。枯树老逾耸，远山寒自凝。饥乌怜息羽，不复旧飞腾。  

***温训***  

温训，字伊初，号登云山人，广东长乐人。道光壬辰举人。有《梧溪石屋诗钞》。  

***碧玉潭***  

古潭涵虚无，玉碧濯娟娟。洼然辟水府，疑有蛟龙蟠。苍山环其外，峭壁摩穹天。倒影下空洞，宿鸟不敢眠。黝黑湾澴底，欲没百丈弦。始信渊冥内，诸象杳无缘。画涵群峰静，夜浸星月寒。藤萝织翠缕，怪石吸惊湍。玄颜淡深碧，空际曳绿烟。造幽自太始，混沌劈其端。对此心神寂，炯然欲入禅。  

***远游吟***  

弱水西北流，滔滔去不息。人生莫远游，征途苍莽何终极。西莫上陇头山，陇头流水声凄寒。南莫下瞿唐峡，瞿唐峡上舟如叶。更闻邛峡坂九折，纵有骐骥行不得。雪山嵯峨高插天，行人见此凋朱颜。远游吟，苦悲心。君不见，田舍翁，守空谷，足局促。一生裹头不出门，室有儿孙仓有粟。  

***秋思***  

流萤点点度高楼，楼上西风雁唳愁。月影荒凉孤客梦，笛声横裂四山秋。梧桐露冷萧萧落，星斗天寒作作流。关塞苍茫望不极，几人齐唱大刀头。  

***放歌送孙云帆归江右***  

君从西江来，曾否吸尽西江水。我居南海滨，南海珊瑚手曾采。五羊城中百尺楼，楼上有客长歌讴。昂然直入一奇士，要与此客同翱游。倾山倒海吐雄谈，谈豪不怕庸儿惭。有时酒国力争霸，齐盟狎主心非甘。忽而欲拔赤龙须，忽而欲驾奇肱车。异思幻化出天外，江东狾儿真吓余。我昔与君同上越王之高台，海天阴霾扫不开。狂歌大笑说霸王，黄屋左纛何壮哉！君乘牂牁万里涛，鼎湖星岩供调嘲。居然欲以傲狂客，心不能下思一鏖。昨日径登白云去，青天九龙挟风雨。安期招我入云中，翩翩鹤驾峰头驻。脚踏摩星岭，目极沧海波，波光万道掣金蛇。巨鳌如山，赑屃而鳌。拏我欲钓此鳌，惜无五十犗饵。徒咨嗟，归来诧君大快事。君言夜梦海神陈百戏，盍往观之遂吾志。北风一夜裂破屋，有母倚门望归速。人生行止岂自由，归去且谋升斗粟。我有宝刀三尺长，脱以赠君君束装。临行且为尽一觞，海天万里空青苍。  

***观音岩***  

苍崖千尺插江立，水府沈沈吹波急。太古何人刳石腹，天脐地肺相呼噏。我从峡山古寺来，探奇已觉心颜开。英州又复覯此景，坐见绝壑生风雷。山僧导我登古洞，磴道诘曲如入瓮。时当盛夏苦流汗，及到谾谾衣忽冻。青莲涌吐正中岩，大士踞之何巉巉。石乳倒垂参差出，轮囷其色皆黕黬。吁嗟岭外富灵窟，崆峒七星争突兀。不如此岩逼龙宫，清寒气已入山骨。  

***二月二日作***  

雨歇静群绿，微风向晚柔。野村寒瓦湿，炊烟郁不流。都养亦何事，鹤立望江头。沙平白若雪，水净碧于油。竹坞喧栖鸟，樵径见归牛。几年劳远役，及兹始息陬。素心澹无著，山斋洁以幽。拟伴荷锄老，社事宴春秋。  

***言友恂***  

言友恂，字云笙，湘潭人。道光壬辰举人。有《琴源山房遗诗》。  

***夜登空灵岸***  

大江夜流深，悬岩当我前。何人擘怪石，置兹千尺巅。老龙喘开口，走避秦皇鞭。到此不得阖，吞吐生云烟。帝恐渴欲死，昂头吸百川。神工凿舌底，喷薄华池泉。白日古不到，沈沈通九玄。是时悲风动，波涛暗无边。惝怳百灵集，暝坐惊老禅。陟降已千险，冥搜不敢先。归舟静人语，恐有痴龙眠。怅然此灵境，结想蹑飞仙。  

***题魏布衣致陈恪勤书次沈栗仲大令韵***  

抢洲先生真丈夫，睥睨权贵如庸奴。圣明昭鉴臣不孤，九死一生脱囚拘。长安风雪岁逼除，车声槛槛来蓬庐。使者出札径尺余，论议不数鸿都儒。将以白粲明区区，愿公一节保厥初。斯人为谁市井徒，授粲非阿谀。索之渺尔随鸥凫，心系魏阙身江湖。座间何人援长须，轶事往往流枌榆。辅翼盛德当非诬，此帖古意犹黄虞。山中儒生儋石无，夸食糠覈肥不癯。贷粟监河计良迂，索米仁祖徒烦拏。但愿遗天下食如赐酺，坐见春阳一气回槁枯。兹志未遂长嗟吁，得钱且就村醪沽。青天白云自卷舒，底用咄咄空中书。  

***偕谭次山访张丈谦庵不值***  

江鲍当时体，流传遂至今。廿年仍旅食，三叹有遗音。花鸟春城丽，鱼盐小市深。间云无处所，寂寞对双林。  

二妙吾何有，空怀江上樽。春云低渡水，草色细侵门。坐觉溪山晚，间闻鸟雀喧。寥寥千古意，浩荡欲谁论。  

***次韵黄山人送春***  

落拓青袍岁十周，韶华如此镇生愁。天连芳草迷春望，红到斜阳但酒楼。别恨难邀花共语，间情不逐水东流。自怜去住无长策，可识丰城宝气浮。  

***汪元方***  

汪元方，字啸庵，余杭人。道光癸巳进士，改庶吉士，授编修。官至左都御史。赠太子少保，谥文端。  

***苇帘***  

蒙茸织出纬萧工，不羡芦花飏碧空。秋水双扉寒浸月，白云一桁细筛风。携来雪影光明界，照见霜花冷淡中。自是诗人潇洒处，白鸥乡作主人翁。  

***孔继勋***  

孔继勋，字炽庭，南海人。道光癸巳进士，改庶吉士，授编修。有《岳雪楼诗存》。  

***怀罗浮***  

蓬岛南飞日，迷离四百峰。罗阳一弯水，华首几声钟。风雨空遥想，神仙不易逢。何时恣来往，天外数芙蓉。  

***焦友麟***  

焦友麟，字子恭，号铁珊，又号笠泉，章丘人。道光癸巳进士，历官刑科给事中。有《鉴舫诗存》。  

***吊孙白谷尚书并题遗像***  

兵溃潼关恨不禁，那堪覆辙又重寻。恩深不共熊袁死，事去难收贺左心。夜雨行营悲冷灶，秋风战血上衣襟。羽书莫怨飞催急，天意苍茫叹到今。  

流涕登坛想誓师，伤心裹革竟无尸。一门血化殷家井，六尺孤存赵氏儿。祠庙全家馨俎豆，丹青异代仰须眉。遗编定有龙蛇护，正气长存信国诗。  

***安诗***  

安诗，字仲依，号博斋，金匮人。道光癸巳进士，授兵部主事，历官给事中。有《飞香圃诗集》。  

***点易台***  

点易台边路，荒荒蔓草茸。能留太古石，犹有六朝松。幽磵鸣寒筑，疏林阁远钟。泉斋今不见，凭吊夕阳春。  

***谢文节遗琴为新安吴素江作***  

精灵原不死，三尺賸琴材。天地红羊劫，江山白雁哀。孤臣余涕泪，故国久蒿莱。好和竹如意，冬青无数开。  

***吴昆田***  

吴昆田，原名大田，字云圃，号稼轩，江苏清河人。道光甲午举人，历官刑部员外郎。有《潄六山房集》。  

***润臣将之官武林绣山饯之于公邸同人分韵赋诗并乞吴君冠英绘图以纪得惜字***  

杯酒欲为欢，离怀那可释。识面三十年，始自相公宅。立雪依山阳，函丈联讲席。五载中书省，出入同左掖。仕宦先气节，交游岂形迹。兄事重增羞，师资实怀益。借书经仇校，催诗急逋索。每从问掌故，星斗信手摘。有时出郊原，并辔振轻策。郁葱树森栝，突兀塔立石。回头见苍鹿，病卧傍木栅。叹此山林姿，轻作风尘客。沽饱上市楼，明镫照霜夕。更深不言去，往往遭眼白。清寒启深堂，户大众辟易。一斗不盈<舟光>，春色明琥珀。行乐爱及时，忧来忽相迫。将母我南归，泣血目空赤。君则胡为者，暂脱薇垣籍。风起榑桑阴，雾涨波斯舶。城郭付苍茫，何处王乔舄。陟岵惊心神，填海駴魂魄。相见两无言，中情永脉脉。长沙冬月书，高堂幸清適。禄养岂易谋，欢承庶无斁。武林好湖山，诗人所共癖。春雨米家船，秋风谢公屐。矫首五云中，天涯傥咫尺。主宾各缱绻，悲愁杂笑剧。且复拌一醉，此日足可惜。  

***苏州吊徐庄愍公***  

系缆城边瓦砾堆，当年歌舞锦帆开。仓皇揖盗谁流毒，慷慨临戎必倚才。早有豺狼酣卧榻，竟看麋鹿上层台。尚留一死垂青史，西市何人亦可哀。  

***纪梦***  

驱车出我里，周道方倭迟。半涂怅阻绝，舍车行委蛇。忽然入广厦，碧树交阶墀。转转得湫隘，荒岁不可治。就中一仄径，仰首山嵚巇。沿缘升其顶，怪石愁伏狮。下视浊浪高，风帆莽东驰。北流界一线，水色清涟漪。号咷出水底，入耳心惊疑。旁有二士语，落漈固如斯。深渊万万丈，一羽沈若遗。堕落果何代，终古声在兹。闻之增叹惋，却立神为疲。打窗夜雨急，蛩响徒伤悲。  

***端木国瑚***  

端木国瑚，字子彝，又字井伯，号鹤田，青田人。道光癸巳进士，官内阁中书。有《太鹤山人集》。  

***晓发芙蓉村***  

飞翠失空山，游梦兀然醒。人语夜堂深，帘白镫犹炯。寒暖戒衣装，共取芙蓉径。绿树脱苍烟，远媚溪光静。鸠啼雨后声，山认云边影。村引碧阴高，壑度香风永。雁峰落何处，四十九盘岭。  

***斤竹涧***  

岩幽猿始啼，天光发林晏。早涉芙蓉溪，憩此斤竹涧。白云翳乔柯，青烟袅修栈。苔明沙汭交，石丽淙流间。露壁洒松清，风潭落花眩。蹊惑渔者重，迹慑樵入惯。攀翻恣篻簩，凌厉厌葭薍。菖蒲养谷神，薜萝耻尘宦。游山昔何人，越岭此流眄。枉挈崖上屐，未眺湖中雁。仙事昧交臂，灵山邈对面。昔艰今在兹，穷赏寄余僈。泉声引天高，石色到海幻。玄中无物存，意外非人办。寄言进帆客，孤屿焉足恋。  

***能仁寺***  

灵谷钵盂大，中藏金仙景。岩构发自然，苍翠拔幽迥。山花缨络相，水石光明顶。寺前千佛峰，一峰一佛影。下有白眉僧，礼佛目常暝。衣履苍苔深，烟火白云冷。空音叫幽禽，清香生苦茗。因缘境俱寂，寻玩迹惟静。过午水声粗，雨涤山容醒。  

***常云峰***  

对岭天在山，白云满晴目。漏出云影中，青苍插峰足。峰足倏复冥，天首芙蓉矗。东峰云是松，西峰云是瀑。云天一东西，互见峰峰绿。卷之仙人衣，孤映窅白鹄。儵忽海帆张，蓬蓬涨虚壑。云熊何变幻，灵峰为舒缩。宕云七十峰，藏之一峰腹。其下海穴蟠，龙气各相属。每当大火交，一缕嘘万族。无雷潭响奔，不雨林光沐。明晦势多端，雷雨亦翻覆。猿鸟■有声，各不辨崖谷。长看云断边，僧寮白烟续。看云是看峰，何在循其麓。我看此峰云，隔岭妙相瞩。试坐马鞍顶，快览过朝旭。  

***钱江晚行***  

海角孤云白，澄空万顷波。江声回夜月，帆影上秋河。岸出鱼龙伏，船鸣雁鹜过。明朝看山色，知是富春多。  

***姚江怀王文成***  

下历金元上汉唐，书生事业最非常。轻兵出手擒吴濞，大智全身用吕强。绝代危疑消华室，半生阅历在龙场。诸儒安坐太平后，辛苦良知辨短长。  

***早行***  

衣上星河白，天低秋路明。戍烟生马首，村月落鸡声。沙市人争集，毡车客半程。朝朝共铃铎，辛苦道旁鸣。  

***献王祠***  

孝景分封尚俨然，汉家难得此亲贤。名王造次称儒者，天子荒唐事列仙。传我遗经刘子政，坏人雅乐李延年。后来一听斑车入，空记河间姹女钱。  

***留别刘鹭羽***  

西笑相逢忆古欢，《骊驹》催唱且盘桓。入关师自因卢植，被褐交谁得井丹。岁暮河梁人结发，天涯风雨日加餐。黔山渐水东南望，容易相思识路难。  

送别知君倍黯然，团圞心事到樽前。生儿羊祜双环少，赠妇秦嘉一镜圆。黄犬家书通万里，碧鸡春梦隔三年。何时共挈蓬山侣，不住天南住日边。  

***唐小忽雷为刘燕庭作***  

平章军国妙丹青，手制逤逻蜀玉形。何似河西杨节度，《霓裳》进曲《雨淋铃》。  

马上双弦进御杯，云韶仙部后庭催。逝波一去如红叶，不信人间有鸩媒。  

南赵檀槽听裂缯，黄门消息漏中丞。庐江小吏民间曲，写入宫墙怨不胜。  

霹雳无声閟玉宸，传头零落一千春。樊棱变调凄凉甚，听出唐宫玉箸人。  

***河间汉君子馆砖为苗仙露作***  

驱车有客河间道，抱得残经映衰草。礼士贤王汉古风，昔人已往今人老。传诗博士毛公里，筑馆犹闻说君子。花砖两字堕荒郊，拾出苍苔是谁氏。苗君苗君生此间，虫鱼事业寸心闲。古文日夜磨风雨，刍玉驹场宝一斑。黄金台摧空幽燕，荒唐陈事都可怜。苦求东海童男药，工数西园姹女钱。好贤谁识真儒者，后来剩有开元瓦。苍茫同首日华宫，客到斜阳多驻马。苗君手拓细临窗，土质霜华墨沈浓。金丝鲁壁无人得，白首葩经忆此邦。  

***许梿***  

许梿，字珊林，海宁人。道光癸巳进士，历官江苏督粮道。有《红竹草堂诗钞》。  

***袁君松门歌***  

琉璃划天开芷村，松云如盖飞古门。千年老虬作人立，脂香著地垂秋痕。袁君倚岩发长啸，竹根刻杯吟紫魂。琳书贝册尽消受，残山賸水谁与论？有时快念贾岛佛，二十八宿胸中扪。粲花何人识此意，至今惟有碧鸡存。  

***许楣***  

许楣，字辛木，海宁人。道光癸巳进士，官户部主事。有《真意斋诗存》。  

***题江弢叔诗集***  

造物太无赖，何心生此才。寒饥出诗骨，烽火爨琴材。宰相能捐粟，穷交为酌罍。犹然士不遇，《二鸟赋》堪哀。  

古锦囊忽至，韬之深复深。梅花间一物，山石后孤吟。此手故无敌，彼苍元有心。天梯不到处，特纵谪仙寻。  

***张熙宇***  

张熙宇，字玉田，峨眉人。道光癸巳进士，历官安徽按察使。有《花洋山馆诗钞》。  

***登峨眉山用李青莲诗韵***  

导江来岷山，嵯峨实无匹。瑶草杂丹砂，灵异靡能悉。其间数百里，峨眉尤特出。中多绿字书，皆言长生术。仙人紫鸾车，手抱瑶姬瑟。碌碌尘土中，俗缘谁得毕。坐令多名山，一一对面失。感此信恣意，林泉娱暇日。  

言陟兹山来，青翠邈难匹。十步一长吁，奇险不可悉。引领望中峰，云间没复出。聿想山中人，定有王乔术。忽然微雨过，寒风吹萧瑟。行路岂不难，奇赏会须毕。回首眺冥濛，前路忽已失。夕烟开晚晴，乱山照斜日。  

平明登绝顶，身与众真匹。天风卷颓云，诸山了可悉。瓦屋峙其前，雪山从后出。老佛双瞳方，授我清净术。是时山寂然，泠泠泛瑶瑟。琴声亦既歇，佛言犹未毕。山中无是非，世间有得失。我亲闻此言，皎如见天日。  

双鹤西南来，盘空结俦匹。悬岩下无地，万古人罕悉。中有兜罗绵，如鹤飞飞出。我欲乘之起，自试凌空术。凤皇导我前，虬龙为鼓瑟。忽觉钟声动，仙乐诎然毕。再拜语诸真，长愿无相失。浣衣赤城霞，晞发榑桑日。  

***桂超万***  

桂超万，字丹盟，贵池人。道光癸巳进士，历官福建汀漳龙道。有《养浩斋诗集》。  

***纺车行***  

江南多木棉，轻暖胜齐纨。慈母勤夜纺，孤镫悬阑干。皑皑洁白华，照见冰雪肝。线断使复续，车毁使复完。车影似明月，一轮何团团。月轮四更落，车轮仍盘桓。线影如银河，九折回波澜。波澜无已时，得成布一端。裁布制儿衣，卖布供儿餐。儿食日二簋，母食日一箪。儿身著新袄，母身芦衣残。时纺时课读，画荻呼儿看。计偕儿北行，拜别具儒冠。门外牵儿裾，十指尽成瘢。不畏操作苦，翻畏关山难。母心如飞毂，母手如转丸。病亟床蓐冷，还虑儿身单。命取车上线，缝衣寄长安。衣线长在身，缝者骨已寒。仿佛梦魂中，轧轧声未阑。秋林听络纬，飞鸣犹悲酸。酸风吹泪雨，此泪何时乾。  

***祈雪***  

残腊岁如客，土脉乾欲裂。以我径寸心，求天盈尺雪。天高九万程，求之焉可得。同气或相感，素心与雪洁。苍苍如不信，剖心甘自由。  

***贾阆仙墓***  

我亦耽吟者，何人肯铸金？孤坟留佛骨，万下此仙心。老树月痕瘦，寒云鸟梦深。难逢是京兆，尘世几知音。  

***沈映钤***  

沈映钤，字辅之，号退庵，钱塘人。道光癸巳进士，历官韶州知府。有《退庵剩稿》。  

***丁巳年冬即事有感***  

频年海上指欃枪，厝火还争说太平。独倚赞皇娴远略，岂知安石误苍生。拜章但乞神灵护，折屐谁驱草木兵。一舸仓黄浮海去，奇谋至竟未分明。  

赍弼曾传协帝廷，天留南粤作藩屏。能如公意材原少，独恃神怜梦不醒。铃阁森严夸静镇，楼船拘系叹伶仃。尚余宏济艰难意，未报中台陨相星。  

***曹衔达***  

曹衔达，字仲行，号子安，嘉善人。道光癸巳进士，历官漳州同知，署知府。有《听钟山房集》。  

***汀州试院双柏数百年物也李铁梅学使同年首赋一律余为继声***  

独爱清风倚绿阴，讬根岂必在山林。敢因盘错矜名节，还对冰霜矢素心。炎海苍茫犹带甲，兰台飒爽此披襟。眼中大树飘零尽，七字低徊老杜吟。  

***舟行和铁梅***  

金戈铁马共秋声，酾酒镫前剑欲鸣。人自寂寥滩黯淡，疏星残月远山明。  

***陈光绪***  

陈光绪，字子修，号石生，会稽人。道光癸巳进士，官山东武定同知。有《拜石山巢诗钞》。  

***间居杂诗***  

入城买钗钿，渡江买锦绣。问渠将何为，嫁女已及候。薄俗重厚奁，以此密婚媾。岂无有余家，女多家亦瘦。婿家不必贫，女家不必富。但视力所能，百备不一漏。嗟哉尔何愚，甘以奢靡斗。嫁女尽嫁金，毋乃计大谬。不见刘凝妻，装遣散亲旧。  

大夫三月葬，士则仅逾月。县封有定期，著为春秋律。今人惑堪舆，选地葬无日。野厝苦寒暑，屋殡防譆出。日久家或落，窀穸赀已竭。郭璞造葬书，但求妥骸骨。藉以博富贵，儿罪岂容发。棺彗未入土，譬如居无室。死不如速朽，圣言有为发。  

越人多信鬼，此风盛今日。居丧延浮屠，因鬼乃及佛。释氏有何能，云有忏悔术。斯言若安听，已犯异端律。置亲于有罪，子罪先可杀。近来取悦耳，箫管杂饶钹。黄冠更狂诞，上表达天阙。吾徒读儒书，睹此愤难遏。伊川程夫子，遗言当载笔。  

海外罂粟膏，色如乌鸦乌。因名曰鸦片，论值贵锱铢。初来到闽粤，渐渐及九区。吸食有定候，不可一刻逾。山肩日以耸，冻梨日又癯。彼方与友共，人已将鬼呼。或日倭芙蓉，采入医家书。疗病屡有验，精神赖提扶。不知能毒人，毒深形已枯。记否万历朝，曾禁澹巴菰。  

古人重去国，越俗轻远游。读书甫及冠，遽为衣食谋。饥驱出门去，不惮道路修。所营无他业，刀笔多依刘。非不供甘旨，莫慰父母忧。欲归不得归，白云空悠悠。他乡作羁客，何如田间叟。终身在乡里，不知行旅愁。团圞聚一室，至乐天伦求。  

孔骖赠旧馆，范麦恤故交。助丧古来有，谊薄云天高。未闻投瓜李，反望报琼瑶。吾乡遇亲丧，千金瓦砾抛。亲朋送障轴，纷纷悬堂坳。必以多金谢，务使有余饶。不尔即昧礼，便来旁人嘲。吊客有馈赠，竟成市道浇。我欲矫鄙习，瑟柱难去胶。安得定社约，易俗先吾曹。  

河阳三百年，德安十四世。同居不析产，能法张公艺。昔人尚孝友，子孙知好义。斯真家之肥，一门萃和气。吾越俗不古，同堂居不易。甫毕向平愿，遽分陆贾笥。善哉明郑濂，曾向太祖对。不听妇人言，胜事百忍字。  

吾乡重事神，年年作大会。届期神出巡，数里盛仪卫。杨柳映春旗，落花飞紫盖。箫鼓闹中流，香烟闻上界。鱼龙各水嬉，咸集罔弗备。遐迩人若狂，舟楫满湖濑。士女竞华饰，儿童结小队。古者祭田祖，礼亦隆报赛。今也尚繁华，毋乃太浪费。  

***兴济早发***  

客镫照壁秋夜昏，月出疑曙车趣行。补被登程续残梦，十里不闻晨鸡鸣。人行未及晓，我行行更早。世间无事贵争先，日暮途穷谁为怜！  

***王锡九***  

王锡九，字兰史，汾阳籍浙江山阴人。道光癸巳进士，官吴县知县。  

***霍山***  

作镇雄三晋，苍茫最上头。千寻开巨嶂，一气拱神州。雨蚀残碑古，苔荒故垒秋。山形依旧在，霸业付东流。  

***豫让桥***  

一溪烟树冷萧萧，残魄凭谁唱《大招》。终古英雄无片壤，祇今国士有遗桥。生逢知己身何惜，死为酬恩泪不消。千载汾河呜咽水，西风吹作越江潮。  

***蔺相如墓***  

全凭肝胆固金汤，豪气真堪慑虎狼。完璧终教归赵国，奉盆那肯屈秦王。威加函谷风云壮，功在常山日月光。叱咤余音听未歇，河声呜咽送斜阳。  

***樊哙墓***  

不读兵书不学剑，狗屠别创英雄传。如何耳食纷纷者，论功但说鸿门宴。忆昔沛公入关中，留居几作富家翁。威加海内志乃尔，真人亦与项籍同。贤如萧曹皆噤口，孤忠独奋批鳞手。炎刘得失争毫釐，一言悟主功不朽。秦任赵高咸阳亡，卧枕宦者宜预防。鹿马之祸前车鉴，排闼直入何轩昂。留得河山四百载，将军虽死今尚在。汉家本自薄功臣，全躯不共韩彭醢。区区勇力安足论，祇有忠义能常存。至今汾上西风咽，犹是当年壮士魂。  

***题吴县叶渔庄司马承桂五湖渔庄图***  

万顷湖光照读书，四围碧柳更萧疏。平生领略烟波趣，渔弟渔兄共结庐。  

依然人境绝尘埃，最好扁舟一溯洄。七十二峰青到眼，夕阳红处钓船来。  

***姚承恩***  

姚承恩，字桐云，号朗山，天津人。道光癸巳进士，官承德知县。有《朗山诗草》。  

***题王云樵出猎图***  

裘马翩翩任指挥，琅琊世胄继前徽。披吟我欲图双照，贾勇君还杀一围。荒草寒云低大野，淡烟疏树冷斜晖。举头莫射南飞雁，恐有征人带信归。  

谁写丰神上素绡，书生意气直千霄。霜飞大漠苍鹰健，日落平原骏马骄。文思定能惊玉署，壮游常自戴金貂。归来刺饮黄獐血，聊作消寒酒一瓢。  

***徐维城***  

徐维城，字纲伯，号韵生，直隶通州人。道光甲午举人，官贵筑知县。有《天韵堂诗存》。  

***春风***  

春风变万物，不变郁陶心。梦熟还乡路，愁连匝地阴。花时增怅惘，桑土计深沈。沙岸日初暝，徘徊犹苦吟。  

***尹艺***  

尹艺，字虞农，腾越人。道光甲午举人，广东大挑知县。殉难，赠四品衔。有《廿我斋诗稿》。  

***登黄鹤楼***  

鹤踪一去古今愁，如此湖山如此楼。风景收来全楚月，笛声吹裂大江秋。晋唐几日皆陈迹，环颢何年纪再游。我亦有拳椎不碎，携樽酣酒最高头。  

***徐子苓***  

徐子苓，字西叔，合肥人。道光甲午举人，官和州学正。有《敦艮吉斋诗存》。  

***盱山试玻璃泉赠韩俊民***  

金鳌百尺势峥嵘，云影泉光结伴行。我似云飞无定所，君如泉水在山清。依人转觉他乡好，怀古谁知逝者情。后之视今今视昔，不妨高处共题名。  

***画松歌送吴引之还巢湖***  

江北久无画松手，作者昔数留晋江。盛名早时动海外，晚年流落偏佯狂。日抱长松换米吃，枯根败鬛愁荒唐。余技兼能写风雨，到今尺素垂琳琅。昨见宋家两株树，张在芦帘最深处。一树拔地生狻猊，一树盘攫蛟龙垂。波涛飒沓凉风飔，使我坐久看移时。晋江画松得松骨，此笔韵远将过之。庐阳城中一尺雪，昨夜吴生几冻杀。扁舟补被意熊雄，归帆笑指巢湖东。便好相从理钓篷，四顶山前枫叶红。  

***冬晚同子固饮酒***  

岁晏人事艰，百货日翔贵。今宵一斗春，君向谁家贳。城中十日雪，流民冻俱毙。即此觞豆微，了却数口费。粤南早疮痍，江东又烽燧。假君席前箸，请君画大计。勿谓食肉鄙，建竖本不易。油镫冻虚壁，朔风吼平地。已矣复何言，浩歌径成醉。  

***早春***  

早春残雪在，春意静中知。鸟路红将辟，鱼床绿渐滋。摊书欣日暖，枕石爱云迟。吟罢攀庭树，因之感别离。  

***罗汉寺寻黄山人索画不值因憩亡友啸公精舍怆然有作留简山人***  

月转禅扉老树斜，石幢檐卜影交加。一龛西竺高贤像，数笔南唐院本花。凄切谁有鸣夜笛，苍茫只履隔天涯。悬知白发逃禅客，醉倒城东卖酒家。  

***庐阳夜捷行赠江使君达川***  

庐阳夜捷烈炬红，露布连奏甘泉宫。使君兵声冠诸将，轻裘缓带殊雍容。记昔曾在围城中，挟策两谒中丞公。中丞英伟人中龙，使君眉宇春融融。指麾绰有中丞风。牙旗深处展高宴，橙香蚁绿霜螯健。野人喜极悲倒来，晓柝深杯泪如霰。君不见，荒城荡荡迹如扫，纵横瓦砾居民少，髑髅满地生青草。君不见，壸浆士女泣垂面，爱说中丞旧时战。张巡死去贺兰生，痛杀潜山庙中奠。骠骑连宵拜新命，汉廷不惜通侯印。使君爱逐赤松游，脊令原畔牵归兴。为君高歌歌断绝，悲笳吹落林间月。  

***除夕前一日醉起呈江使君时使君以岁晏享士虚其左西向以荐中丞之灵既毕奠使君揖余就宾位曰君先兄故人状相若齿相埒也见君如见吾先兄矣余之识中丞以陈池州池州之死久而未明而其弟毕凡千里来寻兄骨又久而未至俛仰悲怀轰饮极醉不觉失声哭率成二首呈使君兼留迟毕凡***  

虎帐森严忝上宾，座中灵爽动星辰。无端恸哭干戎禁，多愧将军恕酒人。信国千秋青史在，荆卿四座白衣新。醉时错认西台路，朱鸟歌终倍怆神。  

老向风尘赋八哀，池州儒雅济时才。并时巡远宜同传，入洛机云久未来。数载兵戈知己尽，百年怀抱对君开。天涯明夕同除夕，好挽长河注酒杯。  

***病中送王紫垣之徐州戎幕余亦反东山田舍***  

病久忘春尽，莺啼花乱飞。夹淮新战垒，送老旧蓑衣。西楚徵兵疾，东林访旧稀。昨宵筵上月，两地共晴辉。  

***姚燮***  

姚燮，字梅伯，号复庄，镇海人。道光甲午举人。有《大梅山馆集》。  

***炼丹峰下仙井***  

神渊不宅龙，积蓄万年雨。酝作醍醐香，与僧养清苦。落叶秋不乾，云浆滴丹乳。一淬冰镜光，山鬟静相妩。石罂悬到根，大星浴如炬。但照莺凤游，不照蟪蛄语。  

***南辕杂诗***  

崇封昔将相，今为居者田。子孙已皂隶，表字犹如椽。樵斧及松栝，凉荫愁夜鹃。其下禾芄芄，风色故相妍。松栝无根株，禾叶过人肩。盛衰视气化，安问愚与贤。  

二鼓黄垒堡，三鼓香城村。旋风飐轮角，沙叶为蔽昏。大河莽东注，石闸西营屯。奔蹄不受役，纵性杀沄浑。巡卒互讥盗，击柝催闭门。巷火渐稀灭，防肃及犬豚。居常慎动止，一息堪自扪。麟虎各山薮，于我何仇恩。  

仰面月如水，一泻千里明。照君楼上头，照我沙中行。楼高一延望，莽莽山川横。不愁阻汝目，但愁阻汝情。汝梦偿能来，吾梦兹伶仃。北为乐陵县，南为交河城。  

朔风送征马，飘瞥来郓州。揽衣惬朝爽，纵目城南楼。白云在梁父，零乱不可收。海烟动云隙，岳上青浮浮。汴京屼西控，谁云风马牛。天门划徐泗，指顾通南邮。梁唐割其险，乃弱东诸侯。悲歌吊台辅，利病今谁筹。  

***晓起***  

天风吹客醒，海气逼鸿归。废圃宜秋绿，荒山得晚晖。渴时逢酒熟，病久与书违。莫动劳生感，无劳是息机。  

***闻江客淮上未归寄五律三章***  

潦倒庐江客，中原一骑游。姓名关吏熟，文字路人求。自负心能壮，何知鬓易秋。西风近崚厉，劝尔且归休。  

开府画堂高，悬镫看宝刀。黄金彫骏色，白日闪鸿毛。气折三河下，才兼万象劳。榛山多虎迹，我为诵《离骚》。  

命世如君几，艰难得一官。待徵无束帛，归钓有长竿。水涸鱼苗尽，天空木气寒。嗟嗟孤雁影，中道尚漫汗。  

***临平关晓发***  

飒飒西风动晓光，凄凄篷背有严霜。万山落叶趋平野，远海垂云见故乡。冻溆饥凫窥浅簖，寒天微旭润枯桑。孤愁任逐南潮去，未敢邮程问短长。  

***中山店旅夕***  

东极云山负峄防，西来烟树接滋阳。大河风薄星芒白，远海沙回月气黄。草入原深春渐阔，鸿愁塞绝夜犹翔。乾坤荡莽一孤客，千里停车此梦乡。  

***城西废寺***  

阒寂重门闭网丝，我来叉手步逶迟。廊眉烟锉茶初熟，檐角风幡柳共吹。苜蓿场荒僧舞槊，桫椤堂古客扪碑。谁从佛阁敲疏磬，冷照沈沈鸽影移。  

***对酒抒怀简都门故人***  

隐忧不谅郁成悲，海国孤峰眇四陲。酒味渐参人事变，琴歌未觉古音亏。空庭花骨蜷烟瘦，窄地江流绕郭卑。息影蜗居无弱梦，龛檀刻像拜天髓。  

杜陵剧有死生哀，小劫沧桑问大槐。风雪轮蹄谁壮士，湘巫云雨賸荒台。故人赠铗掀眉看，独座清樽对影开。醉意知怜新舄好，吾庭幸不长蒿莱。  

市侩徒争汗马劳，千秋史笔炯难逃。青山旧涕忘萝薜，白地雄声仗节旄。颇忆乌台依日近，未愁隼径过云高。佳人夙有椎埋胆，袖底纯钩漫屈挠。  

惜我逡巡负所求，缚车驽钝不能骝。竟容落拓师张翰，几见勋名悔许由。黄蘖满山饥雀苦，碧桃横镜淡蛾羞。拥书坐作专城贵，一笑邯郸梦里侯。  

***杨廷桂***  

杨廷桂，字冷渔，号岭隅，茂名人。道光甲午举人。有《岭隅诗存》。  

***小孤山***  

九水来同泻此湖，关门矗起铁浮图。力撑颓浪功诚大，高到层霄影太孤。仙窟有门凭鼓棹，天梯难上孰携壸。绣鞋娇娜凌波立，招客情深逊大姑。  

***韩超***  

韩超，字寓仲，号南溪，昌黎人。道光甲午副贡，官至贵州巡抚。谥果靖。有《韩果靖遗诗》。  

***四壁***  

四壁萧然似长卿，半床狭被覆裴横。纵逢乐岁仍毛食，尚赖儒风解舌耕。巢幕可怜忘鸩毒，登车谁是志澄清。铅刀利器因时见，惭愧三年自不鸣。  

***庚戌北归湖南道中呈同舟邱培之先生***  

白波渺无际，一舸任东西。风饱孤帆重，江宽远郭低。泽鸿余败堵，戎马听征鼙。起共刘生舞，声声午夜鸡。  

***病中***  

九试匡衡一丙科，誓凭百战挽天河。君恩留得沙场骨，且买黄牛荷笠蓑。  

***间居***  

老觉耕耘好，惟惭病未能。学诗敲一字，举酒尽三升。皱壳黄披栗，长腰紫漉菱。摊书绳榻扫，曳屐野原登。洲远栖孤鹤，云高看大鹏。喜逢清晏日，间退便枯僧。  
