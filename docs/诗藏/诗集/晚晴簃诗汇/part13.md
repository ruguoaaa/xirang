---
title: 第13部分
index: true
icon: editor
order: 13
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷九十四

***吴镇***  

吴镇，字信辰，号松厓，狄道人。乾隆己丑举人，历官沅州知府。有《松花庵诗草》。  

***葛衣公祠***  

江南杜宇影飘瞥，万里滇蜀啼不绝。群鸟相从羽毛折，夜夜三更口流血。葛衣老子尔何人，十年饱啖松山雪。问之不答姓与名，仰天长啸中如结。乞食来往金城市，补锅锯筩手皴裂。相逢河西鲁朱家，杵臼订交讵亲切。堂上击筑堂下吟，矐目佣人泣幽咽。遗骨不归中原土，西南风至烟灰灭。允吾古祠荐松肪，铁面梗裔陪俎列。吊客莫叹葛衣单，海枯石烂臣心热。  

***题哥舒翰纪功碑***  

李唐重防秋，哥舒节陇右。浩气扶西倾，英名壮北斗。带刀夜夜行，牧马潜遁走。至今西陲人，歌咏偏童叟。渔阳烽火来，关门竟不守。惜哉百战雄，奸相坐掣肘。平生视禄山，不值一鸡狗。伏地呼圣人，兹颜一何厚。毋乃贼妄传，借以威其丑。不然效李陵，屈身为图后。英雄值老悖，天道遘阳九。终焉死偃师，曾作司空否。轰轰大道碑，湛湛边城酒。长剑倚崆峒，永与乾坤久。  

***候马亭歌***  

汉武望马如望仙，恨无桂馆通祁连。汗血千载化龙去，至今候马空亭传。空亭一望连沙草，极目长天但飞鸟。君不见子卿憔悴少卿愁，英雄尽向盐车老。  

范烈女歌（女三原农家子，已字人。将笄矣，而其父与婿家皆贫，值岁歉，议更嫁之，女遂赴水死。事在乾隆十五年。）  

范烈女，生何许？乃在嵯峨之南，泾川之浒。天不可移父难忤，曲池水清儿心苦。白莲夜深作人语，下有鸳鸯啸匹侣，吁嗟女兮哀千古。  

***昭陵怀古***  

大风起九峻，惨澹昭陵日。黄土閟元宫，内有龙凤质。伊昔隋氏乱，文皇乘时出。挥剑扫浮云，有如鹰隼疾。论功褒鄂小，造意刘裴失。惜哉更衣孽，仙李几不实。么麽崔乾祐，敢当黄衣叱。阴兵鞭石马，汗血书流溢。茫茫升遐地，俯仰意萧瑟。何世无英卫，白头卧蓬荜。  

***华岳***  

二华雄关右，三峰插斗杓。弹冠司寇肃，抵掌巨灵骄。日月相遮隐，风雷自泬寥。金神秋执钺，玉女夜吹箫。帝座钓梯接，天门箭括遥。船开花十丈，雪挂瀑千条。客偶谈禽向，予因访偓乔。苍龙森欲动，白鹤似曾邀。仙酝留人醉，云衣作蝶飘。携诗惭谢朓，作雾哂张超。山鬼投秦璧，村巫忆汉燎。宁知王景略，弦诵杂渔樵。  

***鞠歌行***  

倚剑望八荒，不知何故忽悲伤。黄云万里无断续，中有古时争战场。英雄一去不复返，摧颓白骨归山冈。而我徒为生六翮，憔悴不复能飞扬。君不见流光迅速如惊电，壮士一夕毛发变。  

虫蛇不在井，豺虎不在堂。枳棘不在路，祟厉不在场。胡为劳我躯，年年去故乡。故乡此日好风色，雏鸡咿咿桑榆侧。欲凭远梦赴乡关，坐叹行吟眠不得。君不见狐死必首丘，依依桑梓令人愁。试看凌烟古图画，谁哉荡子曾封侯。  

***黄金台***  

惊风走急沙，孤台郁突兀。中有千古意，立马不能发。燕昭昔下士，黄金堆日月。始隗卒收功，大道留残碣。夕阳过客尽，崦嵫浮云没。把酒酹望诸，悲歌动林樾。茫茫红尘内，惊蹇竞超忽。生骏尚难求，何由别朽骨。  

***反招隐***  

太古不往来，九州一村落。巢由竞买山，何处容猿鹤。君但隐其心，金门有丘壑。  

太玄洞怀古赠张孝廉南峰（唐孙思邈隐居处。）  

阿{广婪}乱天纪，四海生痏疮。太原真龙飞，凋瘵回春阳。飘飘孙徵君，肥遯际隋唐。妙术起白骨，还丹日月长。兹山实薖轴，警跸过其旁。六龙旧辙迹，草木增辉光。迢迢太玄洞，灵怪閟奇方。五月悬火铃，凉风不可当。张君此读书，负笈仍裹粮。邀我五台上，酌以流霞觞。君才如古人，巢居成文章。携手醉翁石，天风动衣裳。山钟忽告夕，归骑下岩廊。回首望烟谷，松萝更苍苍。  

哀陈堂邑（枚）及其弟（元梁）  

凄恻陈堂邑，吾曾一见之。城空作乱后，身死去官时。河岳留青骨，旌竿笑赤眉。脊令随杜宇，噀血上连枝。  

***黄鹤楼***  

江城风月总如斯，尚有仙楼占古陴。黄鹤倦看人醉酒，青莲应笑我题诗。十洲花谢云空返，三户烟消水不知。惆怅秦关何处是，凭栏多在日斜时。  

***三闾祠***  

三闾祠近楚王城，芳草年年绕砌生。雷雨若通山鬼路，丹青宜榜水仙名。西邻狼虎原无信，南浦蛟龙岂有情。莫以独醒看众醉，一尊椒酒为君倾。  

***武昌杂诗将之沅州任作***  

客意含秋色，临行惨不舒。虽看衡岳雁，犹食武昌鱼。澹月窥囊橐，寒云送简书。江边古黄鹤，缥缈更愁予。  

挂席雄风在，吾将涉洞庭。乾坤万顷碧，今古数峰青。月落鱼龙寂，山空草木灵。邅回南去路，屈贾旧曾经。  

岚翠环城郭，高斋待我登。溪蛮皆士女，山鬼亦宾朋。驱鳄唐韩愈，刑蛟蜀李冰。为官不庙食，后世有何称。  

***杜鹃***  

鸳鸟忆三巴，啼痕湿露花。休言归去好，归去亦无家。  

***解组***  

罢郡衣堪典，谁言酒易赊。绳床留待月，铁笔拟评花。朱凤仙人宅，青牛柱史车。凄凉千里梦，无夜不还家。  

官似远游客，才输新嫁娘。十年尘碌碌，一笑海茫茫。凄惋成诗妙，牢骚对酒狂。宁知葵藿性，冷暖向春阳。  

***送杨荔裳中书（揆）从军***  

峨峨雪岭与天齐，缩猬毛胶万马啼。多少诗家谈览胜，几人曾到大荒西。  

蓬婆城外月弯弯，陟屺行人望早还。原上脊令沙上雁，作书先报贺兰山。  

***谢震***  

谢震，字甸男，侯官人。乾隆己丑举人，官顺昌教谕。有《樱桃轩集》。  

***登凌霄台***  

中夜清兴发，探幽散尘悃。本与青山邻，况兹良朋绻。褰裳蹑危梯，侧身陟层巘。苔滑露下深，天高云去远。俯首眺南溟，浪阔鱼龙偃。万古长鸿濛，凭谁问混沌。松风飒然至，众窍相往返。平野驱波涛，群山奔蜒蜿。震眩不可留，爽籁吹下坂。携手歌归来，柴门月色晚。  

***核桃店早行***  

秋风客子忙何太，孤馆残镫悄无赖。疲驴龁草吻有声，饥鼠拱镫眼全眯。京华年少多冠盖，中原匏落空尘壒。寒霜照影束衣带，残星坠水踏清濑。月黑深林鬼语悲，泥蟠石磴虎迹大。时惊短褐树桠挂，偏留余寐马头磕。运舛惟愁尘世隘，途穷早视死生泰。茅柴村店试浇春，初阳一线寒山外。  

***酬汪仪曹***  

炎曦正尔忧蕴隆，祝融忽逊玄冥功。太行剑脊溢天外，银山倒压鼋鼍宫。阳侯夺国窜东海，螭象无主奔狂踪。新鬼旧鬼聚市哭，南村北村孤桑空。先声鼓气吼屏翳，烈焰助势烧丰隆。我时隐几愁阢，惟恐倚杵倾苍穹。锐斋先生有道者，长安索米嗟几穷。灶突不墨墨衫袖，庖煇无肉肉鱼虫。奔走蟫蠹伺虎豕，被服孔郑餐欧庸。况此天公恶作剧，屋漏灌顶泥搏胸。妻孥啼号交遍谪，心知理屈应以聋。自诩此秘世莫晓，远示好友邮之通。我较先生更长策，趋避早越蓬莱东。日长岂得免訽詈，马耳自不谋东风。先生官职稷嗣君，先生经术骭子弓。贤豪尚苦旦夕供，何况担簦负笈从经蒙。作诗藉答聊一哄，平原霞尾倒景猎猎摇深红。  

***渔梁怀古***  

四山合沓青巑岏，清溪一线流潺湲。战场中开五千步，蕲王曾此枭凶顽。呜呼靖康之耻胡可舍，大宝窃据侪元奸。禁苑锢闭理亦得，尚恨南内非天山。谁遣女将军，而达孟家蝉。临安城夜缒，瓜步江朝沿。一日三百三日千，江淮义旅浃旬集，铁券迫赐徒尔然。苗刘授首愤已雪，子雩议废宁非傎。古云孝薄厚于慈，今看慈薄孝可知。黄龙痛饮已触忌，建储之请胡为乎。格天阁中片纸出，夜半真堕长城师。清凉居士早知此，驴背青山看湖水。背嵬军散事无成，老卒看花叹晨起。  

***仙霞关用周栎园先生韵***  

窄径盘纡入乱峰，翠微深锁碧芙蓉。松关束隘风争卷，溪涨摧轮水废春。红叶煎茶供客话，绿筠书字记游踪。年来倦甚东西路，惟有看山眼未慵。  

关门凭眺蹑危途，怀古深嗟大厦扶。一旅亲提空忆李，三藩潜构实通吴。清江卷甲军飞迅，步障徵歌事有无。欲问兴亡旧时迹，夕阳惟对戍楼孤。  

参差旗势万峰长，拟似孤云两角张。山骨锤幽窥石炭，瓜皮驶溜落松香。树间人语传空际，烟外钟声出上方。到此俗怀都涤尽，尘缨那用濯沧浪。  

南山雨气北山通，薄霭孤村霁色昽。瓮霤窥天烟补隙，笕泉蓦涧木刳中。云根漏日前峰幻，磴脊缘霄左担工。剩有琴书余一束，年年泥爪认飞鸿。  

***得恭甫杭州书***  

接来三月上旬书，读罢新诗感有余。《盐铁》漫听桓氏论，《治安》群笑贾生疏。参军蛮府嘲鸲鹆，措大荆州贱鲫鱼。壮志销沈只如此，相看白发己盈疏。  

***蹉跎***  

赵北燕南辙几过，驹光马迹老蹉跎。羁愁中酒绵三月，草色随春入九河。阶下簸钱工姹女，堂前挟瑟艳秦娥。风情已作萧郎减，目极寒空自浩歌。  

***周光裕***  

周光裕，字衣谷，号春帆，天津人。乾隆庚寅举人，历官山西布政使，署巡抚，内召鸿胪寺卿。有《菉猗山房诗草》。  

***喜金晓岩明府自宜川来晤***  

总角交难得，弹冠先后时。旧痕衣上酒，新影鬓边丝。宦久心逾怯，情深遇恨迟。妖氛犹未扫，努力在今兹。  

***鳌图***  

鳌图，字伯麟，号沧来，汉军旗人。乾隆庚寅举人，历官江苏按察使。有《习静轩集》。  

***来鹤堂静坐***  

龚黄李杜千秋在，三十年来结念深。诗欲调高先养气，官求民信早扪心。梦魂忧此黄河水，憔悴劳于白首吟。文教未行河未复，惭疏吏治愧儒林。  

***网师园看牡丹即席有作***  

网师园中何所有，半亩牡丹大如斗。美人睡起绣被堆，妃子歌残小垂手。日照赤城霞散绮，双成在前飞琼后。须臾镫上锦屏开，万点明星落窗牖。腰支瘦损倩风扶，薄醉盈盈一回首。主人好客列华筵，琥珀光凝杯上口。金裙玉珮洛中花，云合星聚人间友。晋卿雅集图长留，太白春游文不朽。名花名园以人存，风流我辈终不负。  

***蔡村***  

一夜秋风起，轻罗已觉凉。微云孤晓月，疏影瘦垂杨。近水鱼虾贱，沿隄车马忙。京东人语熟，入耳更思乡。  

***偶吟***  

视事竭其思，抚民尽乃心。心思所到处，泽已被之深。网罗开一面，猎不穷山林。万物留有余，生机见古今。  

***纪曾藻***  

纪曾藻，字文溪，号小痴，文安人。乾隆庚寅举人，官思恩同知。有《小痴遗稿》。  

***在荔浦忆永福县宅***  

传舍怱怱又促装，苦思水竹即沧浪。霜痕染树红踯躅，山影浸江青凤皇。锁印恰当开瓮后，放衙时到小桥旁。牙章虎节南关路，记取先生旧草堂。  

***与王老圃夜话***  

春寒侧侧怕登楼，冻雨残云似暮秋。良药谁为养生主，小诗还可伴牢愁。风湍卜筑思严武，火色功名让马周。与子对床论剑术，也能飞鞚试吴钩。  

***邵颿***  

邵颿，字无恙，号梦余，浙江山阴人。乾隆庚寅举人，历官金匮知县。有《梦余诗钞》。  

***宫怨***  

花发长门又一春，守宫检点臂纱新。卷帘通得昭阳月，闲话琵琶出塞人。  

***箜篌引***  

洪涛射日河流浑，一叟披发狂而奔。鼋鼍攫食翻层沄，呼公无渡公不闻。中流无人水怱立，河边妇人对河泣。恨妾不渡公之前，公见妾死公当旋。  

***田均晋***  

田均晋，字康侯，玉屏人。乾隆庚寅举人，官中卫知县。有《鱼乐轩集》。  

***循黑山而东望贺兰诸山***  

矗矗贺兰山，黑山山之尾。山石殊碅磳，山形何俶诡。联络受降城，襟带黄河水。月竁大蒙人，乳酪此趋止。闻昔胜国时，河套逞奸宄。非无济时才，长城实自毁。于今百年间，职贡盛筐篚。所怪岩壑阴，积雪夏常皠。朔风卷地来，尘沙障天起。岂惟昧朝昏，两目苦先眯。人生行路难，沾襟方陟屺。  

***游白塔山寺***  

绀宇烟霄上，芒鞵翠霭间。一声云里磬，万叠槛前山。远树悬残日，长河绕故关。因之悲往事，断碣剔苔斑。  

***胜金关***  

地自古西夏，关门驿路通。人家荒碛外，树色乱流中。断岭皆趋北，归云祇向东。邮亭聊小立，轻飏酒旗风。  

***金城关***  

惊涛急浪打城头，独上河关百尺楼。远树不遮千里目，青崖白岭古凉州。  

***张云璈***  

张云璈，字仲雅，钱塘人。乾隆庚寅举人，官湘潭知县。有《简松草堂集》。  

***河间***  

两度城边过，驱车斥堠长。九河无故道，六艺有贤王。老木风生虎，平沙石卧羊。当年暴公子，绣斧镇岩疆。  

***景州***  

满目悲行役，凭谁问苦辛。寒声催白雁，乡泪积黄尘。淀外冰犹壮，营边柳不春。由来燕赵地，慷慨说佳人。  

***戊戌正月十二日与兄话别邗关***  

津亭攀柳一分黄，去住无端各自伤。颜色定和殊惘惘，前程如此太茫茫。久怜京国多尘梦，似望并州作故乡。白发衰亲好持护，客中最忆是高堂。  

***相府蒲桃歌***  

相府蒲桃根似瓮，传自相公亲手种。相公种此才弱龄，七十余年岁华共。蛟龙拏攫庭之隅，风雨终年任卷舒。千条惯舞流苏影，万颗疑垂照乘珠。中台星坼方逾载，丹旐南归远言迈。公子都依垩室居，官僚空指沙隄在。苑中早堕绿沈瓜，陇上俄来元甲队。绿野堂虚少客行，平泉花冷无人对。萤照徒从幽径明，燕飞时有重帘碍。窗前鹦母鸟*>绿无声，座上珊瑚红尚碎。赁舂庑任别人来，朝天漏向何时待。庾信居然宋宅游，杜陵早动房池慨。遽令小草失春晖，不使清芬有遗爱。叶叶还同路柳芟，枝枝翻作甘棠败。我曾读书此树下，小院房栊最清暇。每见春时起蛰根，嫩绿离离堆满架。月中清影过墙来，雨后轻梢向空亚。合教马乳酦新醅，一斛凉州夜光泻。岂知转眼不堪看，无复余阴覆台树。相公平生有清德，物玩从来不少借。定知此树恋公恩，同公荣寿还同谢。我思手泽空怦怦，未免今昔萦心情。不及当年崇让宅，牡丹犹伴玉溪生。  

***顾晴沙先生诗冢歌***  

君不见万山下沈石一片，当时谁识征南面。千年而后或在山，陵谷从来有迁变。又不见唐求山人一个瓢，贮以诗稿江中抛。为祝斯文不沈没，得者自识吾心劳。从古名心不肯死，姓氏长教堆故纸。骨虽已朽力可争，所志区区只在此。晴沙观察（光旭）操选政，隐然以诗为性命。对此如逢桑梓恭，采来似奉輶轩令。选诗既毕还梓诗，梓之不尽终有遗。录取精华置糟粕，其诗自在当听之。欲将剩稿投水火，素斋居士（嵩）言不可。请从刘蜕文冢例，藏以玄宫位置妥。一抔黄土函精英，深山夜黑风雨惊。青磷熠熠来相迎，冷光闪烁如有声。如有声，不能语。多年故鬼小于黍，彳亍寒空泪如雨。吁嗟乎，文字潜幽气不灭，浆酒寒浇心尚热。请看一字二字间，犹是千痕万痕血。我闻嘉会惜未逢，今请一言陈贾公。昔人有诗集，曾藏佛寺中。何不将此置之龙光塔，呵护仗彼诸天功。旃檀香辟蟫蠹走，波罗巾拂煤炱封。安知五十八卷无人续，来补先生所不足。不教沧海有遗珠，更遣蓝田还种玉。沙中再拣几番金，椽外时逢一枝竹。但令死作焰如虹，莫便生将剑埋狱。我愿告君速开圹，定有精光一齐放。得书不比汲郡人，发丘且学中郎将。  

***浮山禹庙观山海经塑像***  

江都县治西，有石同培塿。得毋类地肺，或可比石纽。巍巍白马儿，庙貌建已久。鼎既铸神奸，上复笵妍丑。门前诸塑像，奇怪得未有。土功徵狸力，水祥见长右。毕方火为讹，闻<豕粦>风是吼。锺山烛龙潜，平圃英招守。贲鸟*>既怪多足，患又笑无口。山膏雅善詈，钉灵徒解走。三年出象骨，十日炙女丑。神鼓雷泽腹，帝断刑天首。一搏居有穷，九山食相柳。蚩尤弃桎梏，贰负遭锁钮。凡此诸异物，其理难细扣。歧舌何能语，反膝安可蹂。船或坐而削，丝或据而欧。鱼或海上捕，蛇或耳中受。不知岁常然，抑或事有偶。无既已死，何以心不朽。夏耕既无头，何以走厥咎。女尸化{艹}草，譬若柳生肘。淑士处栗广，不异身横亩。阴廊风雨青，虚室神鬼黝。森然来搏人，駓駓张血拇。令我不敢前，颇觉惊心陡，昔读《山海经》，疑蓄不能剖。是书所由来，云出伯益手。自宜比《禹贡》，同为百篇取。崇伯有世系，乃为骆明后。羽渊化黄熊，墠渚复是否。考之于诸书，不合十八九。上甲微王亥，况又殷事狃。其说皆荒唐，直可覆酱瓿。每思起九原，质之文命后。龙威《遁甲》书，从此多纷纠。祖龙见神人，汉武宴王母。皆于此滥觞，奇说相煽诱。安得昆仑墟，开阳作干掫。不信乘吉量，遽有千秋寿。归来眩心目，万怪踆户牖。且操东向杯，帝浆以为酒。  

***黄鹤楼***  

秋色西来万里苍，凭高极目楚天长。群山直到荆门绿，斜日平添汉水黄。鹦鹉隔江怜处士，兰荃无地怨孱王。我曾跨遍扬州鹤，一例神仙事渺茫。  

***张鹤***  

张鹤，原名铃，字啸{广稣}，号阳扶，即墨人。乾隆庚寅举人，福建候补知县。  

***晚次黄河厓闻角声***  

西原日落戍旗黄，暮色人烟两渺茫。谁倚秋风吹画角，黄河厓上月如霜。  

***特胜岩下作***  

奇峰有此碧嶙峋，得到应无尘世人。随处寒苔皆鹤迹，多年秃树总龙身。云中吠犬生虚籁，天半吹笙集上真。拟陟层巅通问讯，空山或有葛天民。  

***万廷苪***  

万廷苪，字汉吉，号荻乡，南昌人。乾隆庚寅举人，官安福教谕。有《是陶轩诗稿》。  

过太子庵（八大山人晚年流寓於此。）  

湖光十里长芙蕖，一片清风似雨余。绿竹可怜高士宅，青山难得好僧居。阮公歌哭来歧路，张俭飘零到草庐。风景何堪人去后，灞桥容我再骑驴。  

***初夏寄夏煦园***  

只合顽金铸阆仙，当歌犹得故人怜。置书怀袖将三岁，作嫁裁衣竟十年。到岸山光看雨后，过江人物想风前。登临是处成陈迹，粥饭抛时再问缘。  

***郑洛英***  

郑洛英，字耆仲，号西瀍，侯官人。乾隆庚寅举人。有《耻虚斋诗钞》。  

***江行***  

去去更谁適，孤舟又短篷。天长风易怒，村晚树尤浓。云冻不成雨，烧明何处峰。故园归未得，岁暮尚飘蓬。  

***刘垲***  

刘垲，字爽亭，又字敞人，顺天通州人。乾隆庚寅副贡，历官大理同知。有《宦游吟》。  

***思茅九日***  

九龙江静虎声哀，白马山空象迹回。滚滚怒风驱瘴去，潇潇愁雨送秋来。一年形状羞吹帽，万里关河懒上台。拌取殊方桑落酒，强浮今日菊花杯。  

***澧州旅店***  

雁到潇湘总北还，更谁南去过荆蛮。亲朋有梦来相问，野店萧骚夜未关。  

***和瑛***  

和瑛，原名和宁，字润平，号太庵，蒙古旗人。乾隆辛卯进士，官至刑部尚书。谥简勤。有《易简斋诗钞》。  

***嘉平月护送参赞海公统军赴藏***  

万里乌斯藏，千层拉萨招。班禅参妙喜，达赖脱尘嚣。叩额诸番控，雕题百貊朝。家家唐古特，别蚌属庭枭。  

化雨真无外，三汗旧献琛。穴争同鼠雀，蛮触起商参。未许千鍰赎，何难一战擒。圣朝同覆帱，黑子已输忱。  

青海诸番道，兼衣夏月过。冰天无汗马，雷峤有埋驼。地险达般岭，天通穆鲁河。噶达苏屹老，超蹀快如何。  

百骑巴图鲁，千员默尔庚。雕弧随月满，长剑倚霜鸣。失策凭垂仲，抛戈耻戴绷。由来古佛国，持护仗天兵。  

***东俄洛至卧龙石***  

朝发东俄洛，山坳布群髳。迢迢大雪山，万顶覆银瓯。皎然无黑子，寒光射酸眸。绝顶矗鄂博，哈达纷垂旒。乃有高日僧，蹋雪迎道周。敦多伽木嗟，红帽萨迦流。幨帷献酥茶，聊以金帛酬。西南循鸟道，玉沙画而修。前驱乌帽没，乃知下危沟。苍松密排拶，万幢悬碧油。峭壁五色灿，连冈四面幽。宿宿卧龙石，夜半魂夷犹。  

***中渡至西俄洛***  

朝渡雅隆江，浮梁乃舟造。山谷为我庐，又入西南奥。深林蔽天日，人迹真罕到。凛冽刺毛骨，猬缩马牛踔。小憩麻盖中，有如出冰窖。谁知镜海上，雪比琉璃曜。日华炫素彩，护眼青丝罩。卅里波浪工，白霓愁远峤。所欣阴曀合，绝顶快览眺。四围山卧平，万叠云垂倒。仆从忙戒严，此间多劫盗。潜居黑帐房，长年无井灶。弓箭各在腰，刀剑时悬鞘。斯言咄可怪，我乃粲一笑。饥户守荒山，荒山多虎豹。呼取来坝来，为我作向导。  

***宿头塘***  

阿喇伯桑西，喜宿头塘早。罡风摇板庐，孤枕雪压脑。挑镫不成寐，默坐纡怀抱。砚冻墨不濡，指直笔欹倒。今夜莫吟诗，吟诗定郊岛。呼童仇复眠，起视漫天缟。邮番促晨装，长纤氂牛套。且去问前途，冰镜滑如扫。  

***木鹿寺经园***  

华夏龙蛇外，天西备六书。羌戎刊木鹿，儒墨辨虫鱼。寺建青鸳古，经驮白马初。何如苍颉字，传到梵王居。  

***班禅额尔德尼燕毕款留精舍茶话***  

法筵肃肃开雁堂，饤坐目食盘成行。葡萄庵罗兼糖霜，饆饠陈黯饣念头僵。藤根騞々刲乾羊，鸠盘茶杵牛酥浆。龙脑钵盛云子粮，麦炒豆<豆昔>盂釜量。金蘤榻并狮子床，有如嵫景对若光。须臾乐奏鼓<壴兼>镗，火不思配箫管扬。侲童十人锦彩裳，手持月斧走跳踉。趻踔应节和锵锵，和南捧佛币未将。哈达江噶如缥缃，花球霞氎兜罗黄。馨蒲伊兰螺甲香，主人顾客乐未央。愿闻四果阿罗方，客曰养心妨虎狂。孔戒操存舍则亡，出入无时慎其乡。佛传心镫明煌煌，瓶穿罗縠雀飞扬。儒墨相连理相当，定静止观归康庄，即心是佛真觉王。主人笑指河汪洋，我钻故纸君吸江。  

***题路旁于阗大玉***  

诏弃于阗玉，埋轮蔓草芜。来从西旅道，采自罽宾隅。驾鼓劳天马，投渊却海珠。何如此顽石，罢役万民苏。  

不刻摩崖字，光明帝德昭。瑞同麟在野，喜见鹊来巢。昆璞依然古，羌戎逖矣朝。鬼神牢守护，莫任斧斤招。  

***题巴里坤南山唐碑***  

库舍图岭天关壮，沙陀瀚海南北障。七十二盘转翠螺，马首车轮顶踵望。高昌昔并两车师，五世百年名号妄。雉伏于蒿鼠噍穴，骄而无礼不知量。寒风如刀热如烧，易而无备胥沦丧。贤哉柱国侯将军，王师堂堂革而当。吁嗟韩碑已仆段碑残，犹有姜碑勒青嶂。岂知日月霜雪今一家，俯仰骞岑共惆怅。  

***过昂吉图淖尔盐池***  

夙沙初煮海，粒民五味厌。青齐伯图继，江淮鹾政添。奇哉祁连顶，天池珠漾帘。停车问野老，野老语安恬。此中饶白卤，往来劳一锨。轮台不淡食，万斛充闾阎。官无榷税扰，民无私贩嫌。售钱斗三十，八口温饱兼。予闻野老语，敛容感至諴。玉华漉北诏，水晶劚南岩。不费炀灶烈，更省火井炎。地道不爱宝，顿教水石咸。天道施美利，绝塞民夷霑。敲诗笑东坡，三月食无盐。  

***马慧裕***  

马慧裕，字朗山，汉军旗人。乾隆辛卯进士，改庶吉士，授主事，官至礼部尚书。谥清恪。有《河干诗钞》。  

***喜复得雪***  

前日风回雪，沾濡恐未齐。一番重洒落，几寸遍高低。井邑丰年穀，山川息鼓鼙。何当呵冻笔，欢喜更标题。  

***邵晋涵***  

邵晋涵，字与桐，又字二云，号南江，余姚人。乾隆辛卯进士，改庶吉士，授编修，历官侍讲学士。有《南江诗稿》。  

***秋夜作***  

英英西山云，霏霏被高树。明月无余晖，飞来落何处。江草日萧疏，江花淡容与。想见羽衣人，乘月披云去，即目媚芳华，孤怀感羁旅。云中君不来，风铃夜深语。  

五岳挂胸前，不掩青铜镜。起看天宇光，星河长耿耿。侠客骋雕鞍，幽人理瑶轸。冉冉菰芦中，秋水相与永。谁将一缕丝，持作千年竞。屋角曙乌啼，砌下吟蛩静。  

五月芰荷花，七月芰荷叶。花叶不相依，云水不相接。故人万里余，迢迢鸿雁迹。不感故人怀，怨此清秋节。  

***万柳堂***  

横云池馆已荒凉，衰柳今依选佛场。细路独来寻曲涧，孤亭无主倚斜阳。芦摇霜气飞千点，雁逼风棱并一行。惟有西山肯留客，湿岚如画石桥旁。  

似闻春露濯灵姿，上客先拈白凤词。花气扑筵香是雾，歌声吹梦雨如丝。我生已晚悲前度，树岂能言感昔时。日暮陂塘回瘦马，碧云黄叶去何之。  

***观二树山人画梅即和题画诗韵***  

青袍筇竹净无埃，万点疏花腕底开。想见铜坑风雪路，倒骑驴背独吟来。  

谁见灵虬布格奇，遥从雪海望迷离。能吟空际疏花点，只有朱三十五诗。  

***钱澧***  

钱澧，字东注，号南园，昆明人。乾隆辛卯进士，改庶吉士，授检讨，历官通政司副使，复授御史。有《南园遗集》。  

***宿太华寺***  

半壁苍烟拥薜萝，江禽啼处晚船过。树交危磴盘青霭，天纵飞楼纳白波。夜不分明花气冷，春将狼藉雨声多。愁中不暇耽幽兴，佳水佳山奈尔何。  

***江南送客***  

杨柳西风起暮涛，独将鞍马去江皋。燕台客到黄花满，楚泽书回白雁高。善药旧怜洴澼絖，繁声新度《郁轮袍》。鸳鸯湖水多明月，知有愁心忆大刀。  

***送辅臣宗兄赴平鲁兼寄望峰***  

马鸣夜火戒征车，北出居庸去路余。云势九边临塞惨，雪痕三月冒沙虚。民耕断碛时登粟，官坐空衙或艺蔬。隔面十年家万里，莫惊相视鬓斑如。  

***八月十七同徐镜秋望月***  

脱木西风日夜飞，中庭月白见星稀。琼楼高更知霜早，已进《豳风》问授衣。  

***送师荔扉之永平府***  

霜飙连夜飞，客子待晓发。仆夫起秣马，乌叫女墙月。荡荡卢龙阙，茫茫右北平。古来雄俊人，几辈腾英声。书生何足为，往来甘饥疲。饥疲不自惜，足以昌吾诗。来见菊始黄，去食蟹垂尽。日月暗移人，奄忽若旋轸。予鬓无多发，变素已三年。子眸炯若星，先日明曙天。家近海西南，游穷海东北。海水自通波，日夕荡胸臆。有时忽清发，出声来天风。鲲鹏两么{麻骨}，视之若斯螽。所惜竹林子，（彭南池）归向故山卧。不然竞出奇，迭唱与子和。子去余何嗟，相期在桃花。何缘写此诗，寄向天之涯。  

***龙门作寄望峰***  

龙门蔽洛峥两山，清伊北走经其间。一年佳赏惟有雪，尽补缺坏苏枯顽。嗟此天生奇妙地，偏遭刳斫丁时艰。祸首胡灵继周曌，造寺日役千倕般。穷极土木意不已，山灵无术免忧患。我昨南归值晴霁，周视不禁凋朱颜。宾阳洞古尚因势，幽暗故是鬼所寰。夺取为佛雕巨像，青螺簇脑千髻鬟。露胸袒右尽趺坐，捧以么{麻骨}鬅头蛮。门侧力士倚壁立，鳞甲动肘修蛇擐。肩差足比尚不一，悉抹金碧填朱殷。最后黝黑视不审，高处似是垂花鬘。嗟此地乃作俑始，余遂踵事日无闲。有如道左一家宅，巨壁凿空成通闤。侧倚傍附亦不论，举椎持凿缒或攀。一龛工就费几许，迳见连车倾府圜。就中岂但司农积，恐兼司寇之罚鍰。氓隶何识亦奔走，金银菽帛输无慳。纷纷似中风狂疾，甚有妇女捐钗镮。高簇蜂房下狗窦，遍列对岸穷前湾。自知奉佛以祈福，豪毛肯恤惸与鳏。密文酷网连连起，无辜十九填狴犴。当时岂无有识者，目击徒有悲泪潸。窃议语未及脱口，已见流血戮谤讪。岂料留遗到今日，犹藉只便虱阴奸。像设摧折莓苔杂，腥腐熏灼烟煤黫。娲皇补天尚有石，谁乞补此初质还。又无壮士手巨刃，尽情为我纤悉删。懿哉滕六善所职，玉花翦刻一律颁。回旋少覆乘巽二，抵隙投闲力尤娴。遂使山灵霍然起，亭亭瑶立忘夙<疒睘>。我沿濯龙池再往，寒磴滑披冻管。鸿雁低下时留爪，高坐惜尾余白鹇。疑冰芃狐隐不渡，深罅剩有扑朔跧。瑶林玉树各挺挺，未惜埋死幽丛蕳。昔者思公守洛日，坦怀待士无防闲。留此纵赏属欧谢，酒车载妓来班班。我行无侣唱无和，一形一影何孤孱。有兄遥阻太行北，极望不见天井关。荒店冻杯只独酌，烧残烛泪花斒斓。拨灰炙砚送长夜，欹倾纸上千痕斑。重缄欲寄待明发，倒身被底如弓弯。清伊对户亦识我，寒声丙夜逾淙潺。  

***南阳道中家力堂呼一露车并载疾行因作此诗***  

有栈之车晨载途，日欲出地烟模糊。触轮罣啼冰顽粗，一骃一駮羸且驽。登之恟恟百忧俱，御乃欲速鞭而驱。驱之遇坎乃下扶，吾兄意色略不殊。笑谓此岂遂足虞，自从陊地门悬弧。天地中身盘中珠，九龙江瘴如炊炉。地厌行人肝脑涂，生还得骑生马驹。逾江河暨燕之都，喀尔喀乌里雅苏。无冬无夏衣羊狐，没腰积雪冻禾枯。窥觇数数来鸢乌，此行还乡实不图。更知他日胡底乎，傥从汝意东游吴。风狂浪大舟楫孤，舟中人血蛟龙须。据鞍之臀久无肤，移置车上亦何输。知处身如橛株拘，相与并载何惊吁。我闻兄言捋兄须，大块劳生有是夫。有如我者信非夫，挽车平地犹趑趄。  

***蒋沟用壁间诗韵***  

漳水冬犹浊，黎城晚更孤。冻烟迷短景，积雪漫荒途。衣薄烦人问。筋羸仗酒扶。向来宵寐少，不恨树啼乌。  

***还家***  

代马不忘北，越禽欣南栖。游子乍还乡，怳怳意翻迷。入门见父母，惜我颜黑黧。长跪进致辞，行李实惨凄。为言不足忧，吾肠便藿藜。诸弟出营食，顾见蓬头妻。弟妇拜且却，小妹娇还啼。阿长将米归，黑盐手并赍。喜传豆角熟，不但食黄齑。堂堂七尺躯，壮齿生久齐。饥寒上累亲，不如跪乳羝。  

春云乱漠漠，春草碧萋萋。我始至前村，竹根鸣午鸡。是维二月初，万生咸已齐。人情同念旧，别久见未迷。走视太史公，簪笔入金闺。岂闻去年水，飘荡家无栖。辛苦留性命，还归理故蹊。虽无完庐室，幸庇旧锄犁。闻此痛五中，热泪千行啼。骨肉几不全，功名何足稽。死当狐首丘，生当龟曳泥。黄昏忽细雨，孤镫照凄迷。叩门欣弟归，赤脚踏水泥。始知仲已远，或到武昌西。叔壮颇复锐，季长与我齐。狂喜出赊酒，夜久满瓶携。嗔我问生事，杯进不容稽。人生固有穷，但恐制行低。齐人饕富贵，羞死妾与妻。  

***过李氏饮***  

小筑成何岁，清尊共此时。白鸥回露渚，黄蜨飏风枝。凿智文章酷，全生畎亩宜。几知麟阁画，空负鹿门期。  

***野寺***  

野寺秋花满，闲僧不出门。修篁通别径，流水自前村。瀹茗新瓷洁，焚香丈室温。未堪留白首，聊得坐黄昏。  

***长风***  

长风动湖水，黄鹄起飘飘。立秋已昨日，岁序逝莫要。我有百廿指，难终赖渔樵。计更出门去，痛久筋骸凋。默卧念京师，长路漫迢遥。尚欣人不忌，所志非金貂。  

细月光隐隐，照我敝床席。瘦妻中夜叹，十载久为客。未育一男女，聊与慰晨夕。更知几何岁，复得同安宅。昔日两鬒发，今一已见白。从此盥匜中，何堪照颜色。  

明日具晨饭，盎已无粒米。堂上傥复知，分责逮诸弟。弟壮各能力，茹荼甘如荠。时命有利钝，此意久所体。远行堪代耕，私情复何启。独有涓涓泪，沾胸濡若洗。  

***得万荔村王宜泉书***  

联舫已传逾大别，之官几日到随州。故乡水没碧鸡市，客子风吟黄鹤楼。岂有奇方能缩地，空凭素札一将愁。镫昏墨淡雾遮眼，木落堂空霜在头。  

***林澍蕃***  

林澍蕃，字于宣，号香海，侯官人。乾隆辛卯进士，改庶吉士，授编修。有《南陔集》。  

***感怀***  

阮公识最密，至慎似埋照。登高怀永叹，旷观讬长啸。陶令解形神，饮酒复歌妙。北窗傲羲皇，南山展游眺。共抱千古心，还韬至人曜。余怀愧虚白，彼美孰同调。庭树含幽姿，奇芬艳初发。秋风吹袅袅，生意还销歇。绝代有蛾眉，皎洁似团月。高义怅不谐，良辰恐沈没。偃蹇华年衰，此情竟谁达。灌夫壮烈士，少小负奇志。挥剑敌胡兵，咄嗟复仇计。使酒非所病，骂座独豪气。生平薄田蚡，岂识有权贵。不学鄙夫等，反覆趋势利。  

西京重功名，节操久不舒。卫霍事权富，孔匡亦迂儒。惟有盖次公，忠国真丈夫。慷慨讬酒狂，许伯谁能拘。众宾既欢聚，仰屋长欷歔。阅人朱门内，叹息传舍居。  

***秋夕旅怀***  

秋声渡江来，秋风满江水。吹我浩荡心，一夕走千里。千里共清秋，片心和月流。今宵水上月，照到乡园幽。乡园在何处，引入愁中路。落叶下纷纷，浮云拂高树。仰视浮云归，满空星斗稀。不知乌鹊意，日夕向南飞。  

***游平山堂***  

扬州二月天始晴，蜀冈连绵春色生。山梅向暖红欲破，千折百折随人行。花源隔村辨花坞，翠阁朱阑不知路。冶春裙屐多少年，醉拂银鞍柳边去。  

竹西明月最佳处，中有仙人吟旧句。断劫流风五百年，一种消沈散烟雾。醉翁逝后坡翁来，当时感慨何悠哉。龙蛇粉壁今安在，如此佳游能几回。  

***登望湖亭***  

九江如发归浔阳，彭蠡势欲排南昌。太清元气日相撼，东南忽坼天苍茫。天垂地尽涛声去，有客登高独延顾。日出唯看蹴浪浮，云飞不到开帆处。昨夜秋风来楚关，数声哀雁浮云间。望湖亭上一流目，片片飞入康郎山。眼中浩荡迷旧国，一叶飘然作孤客。波神仿佛解我怀，三日送我吴城来。匡君五老亦相笑，问君远游何日回。吁嗟乎，祢衡踯躅鹦鹉洲，王粲独上荆州楼。书生命蹇不如意，风尘满目多烦忧。径要江湖万斛水，洗我胸中结轖之奇愁。我今欲上縢王阁，秋水长天日寥廓。广宴时无阎伯玙，子安词赋空萧索。又欲往观丰城古剑池，拔剑却立星离离。张华雷焕一死不复得，纵有干霄紫气谁当知。以兹落莫还挥手，不用登临更回首。他日重乘万里风，骑鲸直上攀南斗。  

***登报恩寺塔***  

杖策寻初地，来攀第一层。帆樯三楚色，烟寺六朝僧。塔涌江光动，台连雨气蒸。纷纷阅年代，唯有佛前镫。  

***秋怀寄长实***  

摇落江南秋复深，无端望远思沈沈。河桥梦入千家雨，泽国寒生一夜碪。公子蘅兰伤楚佩，美人刀翦送秋心。芳洲日夕孤鸿起，欲采瑶华怨不禁。  

***江干偶咏***  

不觉新愁减带围，客舲犹系水边矶。寒生昨夜初飘叶，秋在他乡听捣衣。江介有风常北转，梦中无路却南归。关情晓向亭皋望，芦荻萧萧雁更飞。  

***溪行杂咏***  

露冷烟深江树稀，孤舟夜泊橹声微。平沙江上寒芦渚，一夕西风白雁飞。  

***湖船杂吟***  

迢迢帆影水云间，估客乘流意自闲。行到南康须刮目，浔阳门外见庐山。  

***吴俊升***  

吴俊升，字宅三，号芷泉，沅江人。乾隆辛卯进士，改庶吉士，授编修。  

***通慧寺***  

苍凉平野望招提，岸蓼汀凫水四围。石径行来红叶满，钟声断处白云飞。厨寒芋火僧慵惯，户罥蛛丝客到稀。剩有一湾明月在，殷勤相逐送余归。  

***程晋芳***  

程晋芳，初名廷鐄，字鱼门，号蕺园，歙县人。乾隆壬午召试，授内阁中书。辛卯进士，改吏部主事，授编修。有《勉行堂集》。  

***马陵道怀古***  

马陵月黑山无路，火照白书看大树。伏骑争驰万驽开，昔日庞涓死此处。竖子成名一代雄，减灶七万垂奇功。谁言捭阖效鬼谷，十三篇本传家风。当年共学交何笃，膑也虽贤涓也毒。远召旋将黥刖施，智不如葵难卫足。忽逢齐使窃载归，上中下驷参兵机。膑车坐计胜已决，强齐乃藉刑余威。君不见张陈刎颈原相倚，解印封王还切齿。假头已见购常山，怒魄空怜堕汦水。石契兰交起战争，古来恩怨系功名。输他鸥鹭忘机甚，汀月溪风共主盟。  

***独游清凉寺***  

祇洹出人境，暇日聊探寻。残雪覆檐瓦，不知春气深。稍稍水鸣磵，淅淅风生林。澹然冥群想，对此松柏阴。萝月自延赏，山禽多夕吟。孤亭峙空祭，更指遥峰岑。  

***有怀韩伯慧***  

清淮握手暂逡巡，鬓发惊看渐染银。文物雕锼亏福命，江山萧瑟老才人。孤琴泛雪谁倾耳，雄剑如虹自绕身。归去苏阊门巷冷，绿槐深映旧家春。  

***光尧玉碗歌***  

畴昔曾读《浯溪诗》，建炎酒觯咏汝瓷。浮青滴翠但想像，何来玉碗光陆离。文曰光尧法大篆，遍体莹洁如凝脂。当唇一寸独纯赤，晴雪影里红霞披。六陵夜发异宝出，制造想自淳熙时。貍奴一蹴癯者帝，虽非己出诚佳儿。老作闲人谢机务，忘忧便面时自怡。是时戎马稀游牧，不厌偏安保南服。鱼脆初陈安嫂羹，雪香更进梅花粥。料应此碗列长筵，翠釜银盘错彩鲜。不知侑食徵歌夕，可忆冰山雪窖天。吁嗟寿皇真令主，一饭何曾忘中土。岳韩去后更无人，怪底金瓯缺难补。即看孝养备情文，尊号堂堂媲放勋。兰枻红鹃芳掩冉，龟儿雁翅舞缤纷。君不见杯羹且望分强敌，拥篲迎门何踧。又不见南内凄凉蜀道归，自调龙笛教张徽。岂如聚景园中风景异，引觞遥挹蓬莱翠。玩好先呈德寿宫，山陵杂置温明器。沈叹重华积草痕，琼卮堕后缺晨昏。老臣泪浥云衣湿，天道悠悠未可论。  

***次韵陈直方见赠即送南归***  

草草相逢袂遽分，人中淳粹比崔群。一编绿字欣初覯，三叹朱弦久不闻。春雨太繁怜作客，梅花正好未留君。江南故旧知垂忆，为道沈吟对楚云。  

***腊日偕璞庵伯思白华习庵姬传小岩集梦楼侍读寓分得连字***  

余雪尚飞残柳絮，新泥欲涴锦鞍鞯。吝晴天作鱼鳞澹，选胜筵惭马齿先。酒盏春波刚在手，菹盘寒色又经年。传芭故事深宵话，排户欣看月色连。  

***景泰发蓝唾壶歌***  

发蓝制本拂菻国，字随音转恒讹乖。景泰仿造特精丽，昨偶把玩从西街。圆仪仰俯利开阖，黝光自莹非摩揩。洪炉鼓铸仅七载，渐忘边警耽淫哇。有如金花床上坐，鸡犀翠羽当前排。卫侯彀定避余秽，魏皇吐亦生芳荄。窃黄小白加涂饰，涌现苍岩古苔色。海南事事尊法轮，描画红莲绕香国。从知如意难敲破，缘以胎铜坚不忄耎。云雷四面隐文章，珠玉九天承咳垂。寡兄此际闭南城，捉发初无叔武迎。镀梁绣袋谗方构，牙盒金钱赏未行。镕铁键门同范器，石徐唾手图功易。示喜徒传进粥瓯，灌神不改扬瑶觯。当时佣匠厕卿贰，此技知经谁考艺。钱唐司马善匡扶，寒<口敕>何曾忠武异。翠汁筼筜授秘方，讵闻御物同颁赐。吴言宰相工细唾，讔语阉人示十字。多年陵冢上牛羊，流沫无人诵碑记。苏勃泥青巧刮磨，区区鉴赏类宣和。宫人岂少灵芸泪，但洒秋池化碧波。  

***招均弼笥河小饮***  

炙砚旋冰炉易烬，连朝始是十分寒。颠风绕屋作雷吼，碎月浸阶疑雪残。呵手仍烦长袖护，褰帷时取故书看。韭芽细煮松醪熟，可少同心话岁阑。  

***移居***  

择木孤禽岂易安，每缘风劲虑巢宽。眼明乍指琉璃界，襟净旁瞻薜荔坛。室小闺人传语竞，巷偏客子出车难。深宵始觉南荣好，处处支窗有月看。  

风前小酹别花卮，已是丁香破粉时。知尔依人情不浅，惭予入骨俗难医。过头竹记携罂灌，空腹榆经倚槛窥。辛苦山僧行脚惯，抚筇循玩去迟迟。  

厂东西畔结深庐，藏海微身一叶如。听鼓趋衙尘扰扰，打钟吃饭步徐徐。势家歇马评珍玩，冷客摊钱问故书。傥趁春镫倦游历，煮茶烧筍幸过余。  

***放歌***  

老夫行年五十一，百无一能祇捉笔。奏牍连行乌作焉，官书纂义十遗七。讥姗谴诃杂然至，时复关门引微疾。季冬行及仲冬毕，风紧檐头吹觱篥。毡帘布幄下层层，宛尔重绵裹虮虱。诗骚子史罗满架，嗜若儿曹慕梨栗，审音高下勘《唐韵》，断义精粗申汉律。眼底清明翳障除，胸中磊砢光怪出。自有萧闲自弗耽，日日从人甘缚桎。不求空山饵芝术，不理荒园种柑橘。待筑书楼四五间，井深汲用长绳繘。朝光荧荧花散苾，夜深沈沈烛挑堲。数瓯白粥可扶身，三尺乌皮足容膝。视死生如经旦暮，贫贱知非难人术。生平茹蘗同食蜜，谁信莲枯犹有蔤。蹊田正好为饭牛，啖菹行且潜吞蛭。掉首终惭出世迟，白发盈颠不堪栉。吴门烟水一千顷，何日归舟月涓吉。吾蛇尚在喜方溢，吾舌犹存语毋失。窗前雪花洒蒙密，起舞长歌用自逸，欹枕懵腾上初日。  

***访寒葭潭故居丁香作***  

前度人寻旧折枝，出檐高格益争奇。携家径去真成忍，蹑屐重来勿讶迟。新露柔风相掩佛，疏香妙态自矜诗。款门例不烦询主，幽榭聊须憩片时。  

***龚大万***  

龚大万，字体六，号荻浦，武陵人。乾隆辛卯进士，改庶吉士，授检讨，官内阁典籍。有《赐扇楼草》、《再游粤西草》。  

***衡山舟中晓望***  

长夜不成寐，船窗小月明。岸花醒酒气，人语落江声。作客经年惯，闲愁镇日生。又逢佳节近，惆怅故园情。  

***孔继涵***  

孔继涵，字誧孟，号荭谷，曲阜人。乾隆辛卯进士，官户部主事。有《红榈书屋诗集》。  

***从侄柞索兰***  

幽兰似佳人，不以色自炫。忽漫度微风，芳馨袭庭院。缅怀湘中君，含情发深眷。  

乞君九畹英，足我三益友。晴窗午梦醒，疏香暗消受。何以伴蹇修，一卷《离骚》有。  

***瓶鞠***  

一花如高人，俯仰谢冠盖。一花如好女，丰神流衣带。淡者非枯槁，浓者非粉黛。高吟诗一草，薄醉与之会。  

***烟草诗千一百字***  

木名以时称，草名以月主。变迁物生繁，乃有烟名卉。核实丽之名，于义起乎事。独与燔爇亲，质固异香祖。烧之物为烟，意趣不相伍。远自狄鞮来，流传遍中夏。闻其初奏功，厥乃在军旅。县军营滇南，瘴气独防御。遂致百年闲，不遗一处所。灌溉勤辘轳，蓺植敌禾黍。茎方含四棱，虚中象褊苣。幹直歧斯薅，叶厚力乃聚。圆橢肖甘蕉，蠢庞类大芋。秋老亦作花，荐红垂媛乳。绛华形同榎，鲜荣兼摹芐。五出差差尖，白蒂微微俯。潋潋浮风光，油油见繁膴。分种法秧田，晚力侔菜圃。状竟失稽含，性未辨俞跗。五疋高庋阁，露书启端绪。吁嗟刍豢悦，谋之无厌斁。水产及鲎蛤，陆羞遍蹄羽。效醉叶卷蒌，作辛酱糅蒟。草根与土毛，搜罗兼败腐。此更出新意，味外咸酸苦。倮虫遐裔外，国真有厌火。喷烟岂蚊母，食火岂驼父。嘘气云叆叇，隐身雾结纠。钻截分竹木，支持代谈麈。铸金置两端，五行相克拒。碧筒象鼻弯，含菂金莲炬。下空无当卮，外圆县鬲鬴。人心巧取材，丝丝其中贮。薪传仗煤炲，顷刻氛妪煦。两仪鼓橐籥，万汇以气取。地动跃龙机，山崩应钟锯。一气所翕抐，不过分细巨。吸之焰扬赤，吐之云出屿。涎自喉舌生，力于顉颔鼓。赪渥上颊颧，熏灼洽肺腑。蓊蘙笑髭须，灶{穴炎}借口辅。息息自相通，呴呴若相语。中忽喷长风，势厉气载努。亦有嗜奇人，鼻观能茹吐。亦有狡狯材，连环戏媚妩。其美在初燃，并可例以酒。炎虐之逼烁，溽湿斯注下。火尽膏中乾，蒸蓊声煎煮。力竭剩吹灰，液凝乃流卤。余气最氤氲，盘旋穴窗户。初食犹稍稍，洎兹尽率土。流布起男子，渐染及妇女。既上概衣冠，亦下逮童竖。献酬到宾朋，搜求遍穷窭。好不殊北南，畜不遗僻阻。如影偕出入，如食周寒暑。如奕代寤言，如鯈忘喜怒。或则再三止，或则日无数。或相忘噞喁，或沈酣酤醑。或云担不归，湿寒力能去。或云吐黄水，肺焦病深钜。闲有疾憎者，反讶独龃龉。装饰艳象犀，点缀太覼謱。贷衤婴妙翦裁，{穴录}{罒敕}五杂俎。时花及草虫，针神纤手抚。零帵剩帴帛，扣砌功几许。斗绮艳云霞，光华奕昈昈。缤纷各在腰，鞶厉觿燧帍。左右用咸宜，阴阳俨分部。更有擅秘藏，别制摅机杼。刳木作方盝，楺杷成圆筥。有舟效棜禁，覆幂法盉簠。取润煎锡罐，避黬置瓦甒。取食喜频频，不复分酉午。旷日而费时，那自知其故。人利竞锥刀，竟等米盐普。顿教些须值，堆积成大贾。有明万历末，漳泉法始著。马氏淡肉果，云布散六寓。迁地岂弗良，任土声名树。兼己别本颠，土更判邾莒。深厚宜肥沃，淡薄在舄卤。但能辨根荄，不复论所处。长竿叶挨排，鱼鳞任风举。杲杲暴秋阳，班班灿文黼。柳牙浑斑斓，楮叶多<黑知><黑主>。湿以藤苰膏，炒以醇酎醹。易然假火硝，闲色陈土苴。醡槽紧结束，镂划细分缕。铲刨深中央，銛<镍斤>安两鏀。推荡反覆间，筋力费腰膂。高艑大车箱，络绎越县府。攈载富儿门，名目胪广簿。市墟攒细人，十十复五五。圭撮易一钱，睇视犹量估。真令散如烟，消耗两手拊。团团坐劝引，此礼其犹醵。空己靡镵涎，并未橕肠肚。地力与人工，铜帛与竹楛。其他细碎者，更难以细谱。虚糜亿兆民，潜匿为大蛊。古圣重本源，制器戒苦窳。无益之作为，乃逾闲荡矩。嗜好日迁新，竟难返淳古。一唱万千应。尝试争忭舞。非可势力遏，非可道德杜。总在作俑人，一扇变齐鲁。久竹化青宁，圆穹意楚楚。腐儒欠变通，忧杞色谈虎。耸肩作小诗，用代方言补。  

***李长庚***  

李长庚，字超人，号西岩，同安人。乾隆辛卯武进士，官至浙江提督。追封壮烈伯，谥忠毅。有《诗文遗集》。  

***次韵酬阮云台抚军***  

开府推心若谷虚，要将民物纳华胥。风清海外除奸蠹，令肃军中畏简书。报国自应亲矢石，酬知未尽扫鲸鱼。庸疏何幸叨青眼，媲美前贤愧不如。  

***方昂***  

方昂，字叔驹，一字认庵，别号坳堂，历城人。乾隆辛卯进士，刑部主事，历官江苏布政使。有《坳堂诗集》。  

***游上方山***  

悬崖忽撒手，寂历道心生。一榻低眉坐，诸天合掌迎。风箫来梵呗，仙磬识禽声。月印千潭水，分明澈底清。  

***崇文书院访王梦楼同泛西子湖***  

唾绿流澌清泚泚，明妆奁镜窥西子。绛衫红袖书帏纱，竹外渔娃三两家。大罗天上探花使，爪痕鸿雪聊栖止。兴来绿蚁盈红螺，王郎拔剑檀郎歌。临流漱齿齿为冷，退隐湖山推管领。我亦解组归林丘，神仙郭李欣同舟。  

***吴山玄妙观访黄含山道士***  

孤庐结烟霭，一榻卧松筠。之子何为者，荷蓑行负薪。坐看云叶湿，铲喜药苗新。灵雨萧然下，归欤垫角巾。  

***陈昌齐***  

陈昌齐，字宾臣，号观楼，海康人。乾隆辛卯进士，改庶吉士，授编修，历官浙江温处道。有《赐书堂集》。  

寄冯鱼山编修（敏昌）  

闻汝言愁亦欲愁，茫茫身世费前筹。负人自具将军腹，责我难逃子羽头。未信华阴真有市，何曾棘刺解成猴。商量一榻安心法，那得人间聚窟洲。  

何处鸡声晓梦余，思量世事转愁余。彰身有具麒麟楦，抵掌能谈鹦鹉车。久结尘缘难了却，强看胜境更纷如。三千白发频临镜，一字行藏问碧虚。  

***都中除夕***  

腊尽复春回，怱怱岁事催。论文犹有社，避债竟无台。舌在诚何用，酒酣姑莫哀。田园芜未了，好与赋归来。  

***龚景瀚***  

龚景瀚，字海峰，闽县人。乾隆辛卯进士，由知县历官兰州知府。有《澹静斋诗钞》。  

***延平怀古***  

青山蹀躞从西来，延平之城当其隈。危峦万仞飞雉堞，高楼杰阁横江开。大江日夜水东注，逆浪卷将山影去。峰回舟转不见城，双塔亭亭锁归路。建瓴势扼八闽吭，此地宁曰非岩疆。壮哉当年陈将军，百死不肯归高皇。吾闻有元当季年，兵戈满眼妖氛缠。盐徒走卒皆起事，平原白骨生烽烟。皇觉寺僧出淮右，五载群雄同授首。将军若使从中原，中山开平安足论。宁为鸡口勿牛后，丈夫固当自不朽。不然亦作元遗臣，岂能俯首事他人。汤公诛死廖公反，将军若降亦不免。扣舷我为将军歌，江声浩浩悲风多。青山绿水仍无恙，教陵松柏今如何。  

***安庆谒余忠宣公墓***  

石人挑动黄河岸，汝颍蕲黄先作乱。二十四郡无平原，守臣望风如鼠窜。谁欤健者忠宣公，孤城血战波涛中。江淮蔽障岂敢必，尺寸亦以完吾忠。清水塘边公死处，血化为磷香入土。墓门松柏风萧萧，行人泪滴秋江雨。同志惟闻泰与李，元室科名三人耳。<白宛>城何似石头城，千载宁为袁粲死。太仆当年最有名，可怜国史竟无成。寺僧真误乃公事，白发兴朝闻履声。  

***即事***  

出邑瘠而僻，古不通舟车。我来当四月，斗米三百余。中家力已殚，贫者将何如。有司急民隐，力请开仓储。恻然语众民，为我待须臾。兹邑距大府，迢迢千里途。大吏坐堂皇，幕客省文书。市区例供应，朝夕进所需。价廉米又凿，反斥斯言诬。有司默无策，束手徒嗟吁。贫民不敢怨，忍饥对妻孥。新禾登尚早，粒米真如珠。矫诏赈河内，吾思汲长孺。  

***过六盘山纪事***  

六盘昨夜雷雨作，山东飞雨山西雹。天公岂独惎西民，划尽田禾一何虐。青者胡麻黄者麦，荞麦花开红间白。可怜昨日异今朝，败穗残花满阡陌。夏禾已熟不到口，秋禾尚弱更何有。男啼妇哭向田中，不望苍天望父母。长官清晨巡所部，走马田间相劳苦。回衙泣草告灾书，八羽星飞达大府。  

***正月六日安国镇道中***  

积雪半遮山，残冰犹在地。旭日射车窗，盎然有暖意。柳芽苞欲放，草色淡如睡。青葱未可言，各各含生气。因思前夜冷，缩脚不成寐。相去未经句，寒暄何太异。物极势必反，阳开本阴閟。至此见天心，因之悟人事。今兹看长养，畅畅群生遂。寄语苦寒人，慎勿怨憔悴。  

***豫让桥***  

志士各有立，处死焉能同。当时百里奚，亦不殉虞公。况复晋君在，虚器拥宫中。智氏非其主，安得云效忠。士为知己死，朋友理尚通。荣枯不改节，此事固足风。若云君臣义，天地相始终。宁论知不知，报施说亦穷。厉叔虽慷慨，愤怼非靖共。一死良为难，惜哉言不衷。  

***九日登皋兰山作***  

皋兰山，远在焉支之西千余里，金城城外安有此。隋人不学误题名，清秋九日策马来，登高远望赤雄哉。是非往迹何足问，对此茫茫且举杯。持螯饮酒歌慨慷，置身如在青天上。俯视秦川一气中，万里关河何莽苍。丈夫未得际风云，低头矮屋日论文。祭酒书生封侯相，功名何必三将军。四顾踌躇忽不乐，满目哀鸿在林薄。已费司农百万钱，诸君何以忧民瘼。南望况有欃与枪，洞庭两岸纷屯营。黄河之水滚滚从东去，安得挽入湖湘洗甲兵。  

***洪朴***  

洪朴，字素人，号伯初，歙县人。乾隆辛卯进士，历官顺德知府。有《伯初诗钞》。  

***题王蓬心前辈司马诗卷***  

镫残漏尽未停披，一卷淋浪白傅诗。独坐浑忘通夜永，相看又是十年迟。青衫江上人还健，红板声中酒莫辞。最是长安行乐处，红墙银汉起人思。  

***题李畏吾乌岩图***  

坐听乌声客自悲，赢粮可悔出山时。南州一檄犹堪喜，东阁重来独较迟。绕树星稀怜夜永，将雏头白数归期。天南啮指何人痛，华实根心本一枝。  

***峡口听雨***  

子规啼咽打头风，十二巫山曲曲笼。上峡雨后悬溜外，极天寒到暮云中。秋声牢落高唐路，客思凄迷蜀道丛。等是萧萧时节异，江南烟侣问巴东。  

***蓬心王丈为绘阻风图叠韵奉酬***  

雪浪霜涛写不难，琅玕赠我碧云端。夜来酒散怜肌热，梦去江声逼枕寒。桑下风枝还一证，画中云树亦三叹。离情别绪君尤甚，少日中书接凤翰。  

***常纪***  

常纪，字铭勋，号理斋，承德人。乾隆辛卯进士，历官崇庆知州。殉难，赠道衔。有《爱吟草》。  

***宿凤县戏为一绝句***  

凤州三绝惟余柳，奈此依依绿树何。攀折恨无纤手赠，空沽村酒对婆娑。  

***杨懋珩***  

杨懋珩，字桐石，江西清江人。乾隆辛卯进士，官平乐知县。有《传砚堂诗存》。  

***兰溪晓发***  

晴江沙白树霏微，衰草荒原露未晞。永夜滩声连野碓，凌晨山色破晴晖。竿头风急樯乌转，浦口云深塞雁飞。远道星霜惊屡易，客程犹傍钓鱼矶。  

***补松歌为余澹泉赋***  

涛声万壑喧晴宇，亏蔽日月拏龙虎。一朝朽骨忽摧藏，劈破青天半飞去。老龙诉天天帝怒，下遣公来作松主。梦入神山谒天姥，五色斒斓道旁土。去天一握呼龙语，醒来小试补天手，百里青松一时补。谁种湘源十万松，马氏当时据全楚。苍髯翠鬛一千年，雪压风饕不知数。自从桂父海山游，神物翻怜困童竖。峄阳孤桐焚野火，岱岳五松纵樵斧。秦碑岂惟牛砺角，晋塔曾教经作础。世间吁怪何事无，有道髡黥无罪虏。高冠藉足玉抵鹊，凤凰菹醢麒麟脯。呜呼，岂独汝松泪如雨，我公桂岭停鸾骖，罢采丹砂窥岣嵝。朅来见松向松叹，奔走诸龙手亲抚。搜岩剔穴万取千，补缺拾遗十得五。顿令壮观还山川，直遣花封作园圃。闾阎那更有饥寒，公视松如视编户。我披《补松图》，有语茹复吐。安得如公十数辈，布列区夏箴聋瞽。虽无罅漏待弥缝，或者明堂需藻黼。即今四十尚山城，龌龊宁甘哙等伍。东京大树重冯公，南国甘棠留召父。君看清荫午渐繁，谁识良工心独苦。我为松歌松起舞，春风吹作花千树，公与此松同万古。  

## ●卷九十五

***伯麟***  

伯麟，字玉亭，号梅坪，满洲旗人。乾隆辛卯繙译举人，由笔帖式官至大学士、太子太保。谥文慎。有《退思斋吟草》。  

***晋阳示诸牧令***  

马疲思解缰，鱼涸思得水。鸟倦思栖枝，蜂饥思觅蕊。物性如斯夫，人情可知矣。跛者不忘趋，盲者不忘视。疲癃状既成，针乐谁能起。拯救本无术，悱恻犹难已。何乃民瘠肥，无关心戚喜。手足常沾涂，朝夕负耒耜。岂曰饱胥役，原为宁妇子。明察若无遗，闾阎得所恃。琴堂鉴悬冰，花城霞散绮。穷檐愿易偿，伫听歌乐只。  

峻阪车能行，颠仆或平陆。沧海舟能通，倾覆在浅渎。前鉴诚非遥，历历骇心目。展骥与割鸡，虚声莫驰逐。星星火燎原，涓涓流盈谷。弹琴不下堂，敢云治已肃。百里风烟赊，千家耳目属。置水可投书，削木可为牍。片言勿轻弃，细事亦详鞫。即小以寓大，慎哉为民牧。  

善理乱丝者，徐徐结自舒。善治剧邑者，优优政自敷。稂莠害民稼，荆棘牵人裾。河阳花不发，郑白渠已枯。虽有下邳令，兕虎犹难除。人心不古若，拊膺惟长吁。寄语诸君子，勿谓编氓愚。讼庭地无隙，先宜防吏胥，农田岁虽稔，尤贵筹积储。听讼息雀角，待哺思鸡雏。仁爱及草木，忠信孚豚鱼。荀庭羡集凤，乔舄来飞凫。诸君能如此，庶不负简书。  

珍错虽列俎，何如菽粟好。章服已荣身，何嫌锦绣少。我自筮仕来，生计原草草。稼穑思艰难，丰歉萦昏晓。小民日怨咨，敢以轻心掉。惟愿诸君子，梦与茅檐绕。绮罗筵前烛，移照桑枢槁。向隅繁有徒，情状俱了了。斤斫与斧削，何忍复相扰。当年皆寒畯，今日幸温饱。共期饬簠簋，斯民大有造。  

***题杨升菴先生画像***  

十年持节滇山道，到处滇民话公好。大名遗像两峥嵘，气节文章此雄颢。当时大礼难具论，私恩公义日分门。左顺门前一痛哭，遂令异世悲忠魂。忠魂不生经九死，万里崎岖到金齿。凤凰折翅猿哀鸣，著书谈笑空山里。谈笑空山休问天，谁信公来不等闲。安边定乱书生事，家僮亲手杀定铨。平生爱检前朝史，自使西南重访此。寻甸州连武定州，战地犹闻鼓声起。西南况复疮痍久，更忆先生调护某。止贪救困在山霖，抚衷自问我何有。写韵楼前花乱飞，黄蕉丹荔今何时。风吹山鬼薜萝带，飒飒有人唱《楚词》。迎神欲奏罗池曲，何人笔力昌黎足。不然更谱鹤南飞，雪叶千山滇水绿。  

***汪志伊***  

汪志伊，字稼门，桐城人。乾隆辛卯举人，由知县官至闽浙总督。有《稼门诗钞》。  

***题明顾端文公闱墨遗迹后***  

嗟乎国祚昌，士气扬。士气烈，国祚折。卓哉梁溪顾端文，神熹两朝第一人。洞穿理窟执道要，南畿丙子张厥军。尔时江陵位首辅，公不私谒通要津。郎官诽议竭忠荩，不负所学自始进。晚年讲道东林开，中以朋党指党魁。芝兰刈杀萧艾盛，众君子尽国亦摧。谁知白贲守丘园，非立气节树声援。末流贾祸咎攸致，罗织岂公意中事。抑之愈下扬愈高，三元齐名泰三爻。独不见晦翁衍心传，鹿洞集大全。庆元攻伪学！名亦最居先。又不见晦翁《登科录》，藏者珍如玉。况此风檐手泽真，士林传颂倍精神。士林传颂倍精神，道南士气千秋振。  

***初颐园中丞以书来索端砚爰将素用之砚赠之媵以诗***  

铃阁由来有四友，铁面尚书交独久。呵之辄泽扣无声，性坚质润媲琼玖。静镇不摧龙须锋，坦怀善发元香守。其才其德两无伦，相与摩挲肯释手。触来云气时腾腾，临池一洗蛟龙吼。况此区区称良田，一墢笑予胜千亩。孜孜穷日倒枯肠，全藉氵辛妃才八斗。氵辛妃沈醉墨花香，高咏颐园梅为首。思梅应拟梁何逊，曾消滇池几杯酒。滇池飞来双鲤鱼，尺素齑辛胥幼妇。殷勤索砚指端溪，岂似书生习气狃。当年白笔簪兰台，台阁风生职不负。节旄今拥碧鸡山，载道口碑歌父母。扬历不自曰能贤，铁面婆心无出右。惟此砚兮润且坚，差堪与君作敌偶。我何割爱竟与君，知君三立能不朽。知君三立能不朽，温厉蚤希鲁中叟。  

***退思图***  

谁为箴规祇自思，藐躬得失寸心知。闲参叔简呻吟语，细绎香山讽谕诗。指视严于初觉梦，弥缝愧在未能时。木兰堂畔花开落，顾影愁添两鬓丝。  

***傅显***  

傅显，字令宜，满洲旗人。乾隆辛酉繙译举人，官至漕运总督。谥襄勤。有《卧云堂诗稿》。  

***静宁早发***  

鸡鸣野店晓风寒，一枕清宵旅梦阑。残月渐低星未落，曙光送客过青山。  

***望日宿安国镇***  

凄凉孤馆卸装余，千里关山路尚纡。最是无情天畔月，团栾时节照离居。  

***丹枫***  

秋林无别树，夹道绣丹枫。日暝前溪水，霜酣昨夜风。归鸦迷故绿，过客拾残红。正好停车看，春华未许同。  

***吕燕昭***  

吕燕昭，字仲笃，号玉照，河南新安人。乾隆辛卯举人，历官江宁知府。有《福堂诗草》。  

***游风穴寺***  

入山不见山，但见古柏树。此柏不知几百千万株，黛色霜皮看无数。高者如立低如赴，横者如卧斜者觑。三三五五各盘踞，当面齐来迎我步。溪转山回见梵宫，老僧导我幽处去。层阁俯碧泉，游鱼乐相聚。修篁杳以深，亭午留宿雾。此时心地忽超然，可惜洞天难久住。长啸谢山灵，行行日已暮。马影乱斜阳，小桥危可渡。沿溪出深山，停鞭时回顾。梦耶非耶心忡忡，天光岚影杳何处。晚烟苍茫平楚流，指点不是来时路。  

***夜渡***  

停骑呼舟子，霜寒客影稀。烟浮春水阔，月涌片帆飞。戍鼓依楼静，鸡声隔树微。酒家何处问，徙倚待朝晖。  

***华山***  

苍然和色接云台，乘兴登临见九垓。海日斜连仙掌动，天风高拥岳莲开。空濛绝塞黄流远，缥缈雄关紫气来。咫尺真能通帝座，振衣千仞几徘徊。  

***李华国***  

李华国，字懋德，一字经亭，黔西人。乾隆辛卯举人，历官漳州知府。有《双荫轩集》。  

***春暮***  

一雨江光欲近城，数峰横翠海云平。杨花含湿初飞岸，野草侵阑不辨名。斜度春风双燕语，曲穿新绿一僧行。不堪寥落关山意，三月江南啼乱莺。  

***劳劳亭***  

衰柳秋风第一亭，送人山色向人青。长隄车马终年事，落叶萧萧独自听。  

***冒方华***  

冒方华，字相铭，号吟樵，如皋人。乾隆辛卯举人，官丽水知县。  

***壬辰冬日同人集即山庐分韵得声字***  

不管人间岁易更，客来空谷惬幽情。一江烟水团鸥梦，十月风霜冻雁声。挂壁昏镫侵鬓冷，洒窗白雨入诗情。耆英社远文章在，万古无寒此夜盟。  

***彭淑***  

彭淑，字秋潭，长阳人。乾隆辛卯举人，官吉水知县。有《秋潭诗集》、《蟾芝集》。  

***摸桩行***  

夜半黑风吹怪雨，前驱豺狼后猛虎。鸺鹠啸群作人语，妖狐头戴髑髅舞。犬不吠，鸡不号，鬼伯叩门求其曹。以火来照挥霜刀，杀人如草无喧嚣。东邻杀尽西邻及，问客何来开门揖。千门万户排闼入，男妇骈头但柴立。尸骸撑拄如丘山，祝融入夥飞炎烟。以人为烛光灼天，群魔血牙饱腥膻。千牛炙，万石倾，上马扪腹腹彭亨。平原广广纵且横，不闻哭声闻笑声。摸桩摸桩在何处，千村万落条条路。白莲花死不回顾，摇旗打鼓前头去。  

***守风大孤山怀谢让堂***  

美人隔秋水，白日淡湖光。岸远蝉声细，天高雁影长。晴波卷霜雪，别浦入青苍。忆尔一尊酒，篷窗咏夕阳。  

***傅靳溪山行***  

信美山中采蕨薇，麦田惊起野鸡飞。东风似遣知春晚，乱洒桃花上客衣。  

***晚泊九江***  

寒碧一江横，斜霞向晚晴。秋深元亮里，潮落灌婴城。暗浪摇镫影，回风带雁声。芦花湓浦岸，枨触去年情。  

***黄州忆章门诸子***  

大江春水拍天流，万顷波中一叶舟。南浦故人相忆否，斜风细雨过黄州。  

***胡启文***  

胡启文，字朴园，永绥人。乾隆辛卯举人，官罗源知县。  

***与孙生***  

溪州远上碧云端，负险当年此弹丸。故垒荒凉铜柱在，霸图消歇土居安。萧萧往事如黄叶，袅袅秋风泛紫兰。空谷有人今是玉，莫言僻陋少殊观。  

***水南***  

碧水苍苍护绿畴，荔枝阴外有高楼。云霞郁郁凝佳气，村曲人人识故侯。客久蛮情徵琐屑，年丰旅食待绸缪。海天细雨黄昏近，松桂萧萧满院秋。  

***倪本毅***  

倪本毅，字复山，开泰人。乾隆辛卯举人，官乐清知县。有《借春园嘒余集》。  

***诸葛洞***  

万山如奔马，到此一水束。两岸绝壁相对峙，巨石中涌疑虎伏。雷轰电骇浪花溅，水势争与石势触。石怒水号两不让，阴云惨淡生觳觫。楚南估客不敢上，千帆夜泊沅溪曲。负戴纷纷越山岭，崎岖恍如蚁缘木。瞿塘滟滪古绝险，轩然大波高于屋。龙骧万斛日经过，怪此汹涌断往复。崔巍古庙覆苍苔，  

***荔枝船***  

中冠从今重入闽，连根移入上林春。朱盆到日迎风熟，绿树依栏带露新。自是远臣崇土贡，早知圣世等常珍。差船不用催程紧，五月炎歊满水滨。  

***曹龙树***  

曹龙树，字松龄，星子人。乾隆辛卯举人，官如皋知县。有《星湖诗集》。  

***焦山***  

金山见寺不见山，焦山见山不见寺。山城四立抱寺门，竹树藤萝锁幽翠。波涛之中无波涛，天地之外有天地。白云黄叶今古情，温岩纡谷中和气。我来此间得静观，但见林杪危樯纷来去。扫苔何处问焦君，一枕石床消万虑。莫管烟岛茫茫，海市蜃楼幻奇异。  

***渔父词***  

卖得今朝鱼，买够来朝米。收网晒船头，醄然睡去矣。芦花浅水边，不在风波里。  

***七十二过涧***  

二七之数原属火，此七十二水不乾。一日涉水七十二，过水更比过火难。五月廿日我到此，卓午方开翟家市。象促征夫趁前程，亭长攀辕曰止止。此去七十二涧河，桃岭雪山风雨多。山雨每于午后酿，新涨一来人葬波。前年豫省兵饷到，使君不听良言告。严催车马向前行，自揽花骢作先导。岂知霎时两满山，山涛四面来更暴。人骑行李没处寻，半剩饷车在泥淖。与君同是解饷人，其余不必为君道。君请权停半日骖，行止明晨仆来报。闻言我且宿邸家，次晓红旭弄川华。万里无云天正好，急命仆夫起群车。果然盘山夹一涧，一涧屈曲走惊蛇。断岸千尺攀不上，旁涧四出乱如麻。何年吴璘开地网，到此真同井底蛙。桥彴舟楫两难施，涉者褰裳等跳鰕。车声邻邻轮齧石，马行蹙蹙踬语沙。虎豹虬龙各千状，鸟不成鸟花不花。前到会宁五十里，邑宰遣人特道喜。我自过来觉平常，不料逾时飞白雨。若使此时涧中行，随波逐浪可知矣。想见大雨时行时，行人多似尾生死。我闻秦始皇，鞭石有奇方，何不驱此陵谷作平场。又闻西蜀王，五丁开径荒，何不凿此山腰走康庄。我欲运南山之石，炼汾水之钢，选邓林之乔木，采渭川之修篁，访名匠于鲁宋，在此百丈崖上，造成七十二座跨水梁。  

***蒋履***  

蒋履，字礼山，临海人。乾隆辛卯举人，官南平知县。有《蔚霞堂诗稿》。  

***燕都清明写怀***  

山村门径长蓬藜，燕子归来雨一犁。坐向小窗春睡足，何须朝市问端倪。  

***重过黔南***  

寒燠变昏旦，穿云去去迟。悬崖乌撒路，短草暮春时。野寺看泉窦，山田散雨丝。归心正愁寂，怕听《鹧鸪词》。  

***陈寅***  

陈寅，字心田，海宁人。乾隆辛卯举人，官广东知县。有《向日堂集》。  

***黄云歌***  

黄云惨惨日不旿，回风卷地沙乱舞。是谁怨气激为惊涛声沸天，中有十万八千兵民鬼声苦。舟人告余云是新战场，停舟欲睹不忍睹。我闻去年此地生妖氛，登岸茫茫询田父。田父涕泣为余言，吾乡本是繁华土。鳞镶栉比十余里，水陆交冲纳商贾。百年涵煦荷国庥，自幼不闻喧战鼓。去年妖星落山左，一方如遇白额虎。闻风早避脱罗网，踉跄不及身被虏。天兵迅捷如雷霆，摧枯折朽遂立剖。昆冈玉石同时焚，血肉纷纭那堪数。僵尸相属流水红，百里而外犹臭腐。岸上白骨堆如山，往往野犬相搏取。豺狼已尽狡兔死，逋逃稍稍望衡宇。行人归来失旧庐，居者失业富者窭。金堂珠箔沈灰烬，碧槛丹楹乱罂甒。夜来四野飞青磷，飘飘忽忽散复聚。亢戾之气薰苍穹，自冬徂夏天无雨。陌陇枯槁麦不秋，饮食同以供三鬴。四父田父尔勿忧，庙谟日夜廑编户。大臣承旨加恩施，不惜帑金用安抚。伫看匝地黄云开，甘霖叠沛若膏乳。天今福汝善良民，彧彧与与实仓庾。  

***伊犁漫兴***  

互古穷荒一旦开，如麻白骨乱峰堆。河鱼万里流腥血，石炭千年化劫灰。雪为人繁潜作雨，天因地辟渐行雷。于今羁客栖迟处，五色山花烂漫栽。  

***自慰***  

闻说生男冀远谟，四方有志启桑弧。也须行尽天涯路，始信人间一丈夫。  

***苗令琮***  

苗令琮，字季黄，号雪岩，山西凤台人。乾隆辛卯举人，官宁乡教谕。有《瓮天》、《一瓢山房》、《津门》等集。  

***读元遗山送李参军诗因寄铁崖***  

女莫作王明君，男莫作班定远。尊为阏氏贵封侯，一去边廷竟不返。铁崖赵侯古侠者，平生足迹半天下。吊古欲射钱塘潮，依人又跃燕山马。击筑长安里，买醉章华街。缠头十万锦，穷愁安在哉。西风易水酒徒散，酣歌走上黄金台。隐居深闭太行足，杨柳门前几回绿。四时空失慈母欢，一朝难得八州督。我昔南行七阅月，归来亲鬓有华发。空空两手登高堂，我母见之若饥渴。因忆逢君林屋西，君言失意今当归。故山春色又周岁，白头望断莱子衣。衣如鹑兮马如狗，跋涉三年竟何有。请君三复遗山诗，扼狐岭上应回首。  

***长平箭头行***  

锐头竖子勇如虎，长平穴中斗群鼠。四十万人灰烬飞，耕作髑髅山下土。狼牙三脊人血腥，青碧斑剥铜花生。冷光射我迫难视，吼作丹川呜咽声。波流赤血下杀谷，满眼污泥鬼雄哭。寒风飒飒吹阴沙，断镞残兵怨马服。吁嗟乎，尔曹自死平原君，赵括小子何足云，当时岂无廉将军。升平遗箭犹存在，留与耕人作铜卖。  

***崇安寺***  

一径入云窝，盘回出薜萝。溪风到门尽，山色上楼多。衔果青猿至，冲烟白鸟过。空林清楚远，徙倚欲如何。  

***读莲洋集书后***  

莲洋诗格驾渔洋，岳色河声镇大荒。仙佛因缘拟裴孟，公卿赠送重钱郎。布衣闻望倾三省，旅食艰难寄四方。惭愧谁为宰相者，奇才岂但骆宾王。  

***傅应台***  

傅应台，字晋三，号符菴，昆明人。乾隆辛卯举人，官永善教谕。  

***自吕堰趋襄阳***  

望望章台道，遥遥岘首亭。云生三户白，日落万山青。远雁来衡岳，孤帆下洞庭。相思何处是，烟树夕冥冥。  

***陶廷珍***  

陶廷珍，字效川，号午庄，会稽人。乾隆辛卯举人，官肃州州同。有《天目远游》、《鸡肋》、《仇池》、《关河》等集。  

***盘豆驿***  

丛山如破衣，人似虱缘缝。盘旋一线中，欲速不得纵。高尘接云雾，填塞眼耳空。终朝汗如濯，肤曝烈日痛。荒驿竖孤烟，喘定一驻鞚。水浆乞茅店，安得量瓶瓮。出关马已<疒者>，望岳目犹送。长途聊自遣，羞作步兵恸。  

***宿射树坪***  

磴道盘空尽，斜坡接小村。半山遥见屋，深树不知门。水磨喧人语，风镫露石根。卸鞚聊住脚，雪夜梦难温。  

***关山***  

秦中门户瞰临洮，万仞崇冈压巨鳌。凿险路分鹑首隘，盘空人俯陇头高。云移绝壁开熊馆，雪满长沟设虎牢。此去凉州风土近，马肥苜蓿酒蒲桃。  

***洛阳***  

瀍流西绕洛阳城，海内争传赤县名。地枕长河周下邑，天开神府汉东京。故宫秋草铜驼陌，老树斜阳杜宇声。况是经过风雪里，蓝衫破帽感书生。  

***百龄***  

百龄，字子颐，号菊溪，汉军旗人。乾隆壬辰进士，官至两江总督、协办大学士，封三等男。谥文敏。有《守意龛集》。  

***汴梁渡河***  

竹箭随流几曲奔，谁探星海泻高原。六鳌排浪回嵩岳，三峡轰雷下禹门。城角樯帆秋雨霁，渡头沙迹暮云屯。河清共祝安澜庆，况复金隄次第论。  

***赠杜西林孝廉***  

典坟瀹灵府，文字余芳馨。清浊流派远，判若渭与泾。作者入堂奥，秘钥门常扃。纷纷饤饾家，何由窥仪型。杜子老斫轮，甘苦皆已经。皋比教不倦，光风嘘户庭。理窟洞观火，词源高建瓴。肘腋驱万卷，囊括无畦町。当其兴会至，洋洒笔不停。一读三叹息，春夜镫荧荧。金钟发妙响，扣之惭寸莛。脂炭向矮屋，蕊榜联文星。及今斗杓回，起蛰来春霆。  

***雨中饮何玉峰广文斋中迟范叔度比部柴珠江舍人不至***  

金鸦堕水白日匿，碧城朵朵山钩连。黑云如羊在天上，挟雨腾踔鸣雷鞭。须臾沟浍潦水急，怒涛澎湃惊昼眠。小奚扣门食指动，如闻海上传瑶笺。为言斗酒藏之久，况有黝甲同击鲜。我马不辞泥至骭，淋漓直到宫墙边。老饕据座箸齐下，银瓶倒泻吸长川。人生醉饱岂易得，二豪不至何拘牵。主人对我惨不乐，攒眉但说寒无毡。大罗会上一回首，才名流落三十年。半绾欲丐升斗粟，长官笑骂书生酸。宿尘堆案弟子散，破窗僵卧吟秋蝉。我闻此语长叹息，士逢知己从来难。杜老诗因郑虔瘦，贡禹冠为王阳弹。古人交谊重气节，所愧汲引无微权。曲逆当年亦贫贱，如公骨相宁屯邅。蓬生麻中当自直，丈夫何必求人怜。以酒酬君觥累百，磊块浇散开心颜。王戎起舞唾壶缺。壁间况有丝与弦。天公一笑善解意，忽收屏翳明婵娟。留髡日日饮一石，会须炙輠来谈天。  

***书城南寺壁***  

溟濛花寺隔烟萝，铃语宵深唤客过。走壁龙蛇镫影动，傍檐鸟雀树阴多。旧游人已随云散，壮岁心还与墨磨。浊酒半壶禅榻稳，打门无赖是风婆。  

***秋夜寄怀时泉***  

秋夜鸣秋心，凉猋掠庭树。短檠一孤影，隐几梦屡寤。关河阻且长，伊人美无度。寂寥怀好音，断雁隔荒戍。  

修篁坠清露，月色忽零乱。开帘千顷波，耿耿湿斜汉。我怀凄以清，感兹节物换。人生適意难，所遇多羁绊。蒲柳畏及秋，发白倏忽半。思君如寒蛩，长吟不能断。  

***宿西苑直庐同坦园作***  

山气沈高阁，溪声过短墙。暝禽争选树，倦客对支床。天近星河接，官闲岁月长。故人多好句，题壁墨留香。  

***游尺五山庄简约斋***  

五尺城南韦杜庄，疏帘清簟坐斜阳。竹坡雨洗梢梢净，荷渚风翻叶叶凉。隐砌虫声秋宛转，隔城山色暮苍茫。筍舆藤杖寻诗去，佳句凭君贮锦囊。  

***章煦***  

章煦，字曜青，号桐门，钱塘人。乾隆壬辰进士，官至文渊阁大学士。谥文简。  

***题景福泉（谦）雪泉图***  

欲写清白意，何如此雪泉。几人同臭味，一纸感云烟。是见前生相，因添见在缘。江湖已岁暮，相对正怡然。  

***邹炳泰***  

邹炳泰，字仲文，号晓屏，无锡人。乾隆壬辰进士，改庶吉士，授编修。官至吏部尚书、协办大学士、太子少保，罢，以中允赞善降补。有《午风堂诗集》。  

***还山吟***  

秋色正萧洒，我行归故山。南山山深断行路，白云去去何时还。秋岩幽绝瑶草碧，绿萝缘洞不可以迳攀。长风吹落岭头月，流光倒入长林间。手持赤城杖，飞度苍霞嶂。金仙一笑导我饮，一杯未竟已神王。手解青囊所服之素书，但见朱文绿字纷殊状。我问灵修笑不语，海日欲出天鸡唱。嗟予落拓作人羞，此生常作名山游。幽涧鸣泉绕石室，便拟一叶凌沧洲。  

***登燕子矶俯江亭作歌***  

我骑白鼋浮江回，江云荡出千蓬莱。一峰斜掠落江外，飞潮倒泻横江来。乃知石燕啄江涘，化作危矶屹如此。涛头激突势更奇，三面<山含>岈不能舣。是时八月暑气收，山色在水秋江秋。归舟一一点天末，吴中吾友今来不。须臾涛涌天地愁，江妃十队漫江游。琉璃堆破银山浮，巉崖失势惨欲流。坐客不语声啾啾，欲下不下牵衣留。我登绝顶逸兴发，一饮千锺未肯歇。危途立足自深稳，气与风涛两冲突。俯窥岩洞窈复深，解衣欲探蛟螭窟。此地谁知别有天，渔子江潭自出没。桃花何必问桃源，携竿坐待山头月。江潭幽绝共忘机，残芦风定白鸥飞。他年重证结邻约，起看烟水笼渔矶。  

登三宿岩（虞雍公题名尚存。）  

人言寺在山，兹独山藏寺。玲峰何嵌空，旧日江涛致。岩名号三宿，胜地雍公次。忆昔海陵骄，采石百万帜。晨炊玉麟堂，权潜忠未至。犒师非督师，转败出人意。不生裴度忠，临安恐终觊。翩然文武才，贞哉社稷志。江帆一夕收，千载题名字。杰阁阅兴亡，双塔经移置。游人石磴还，尚说前朝事。静海起钟声，江鸥没沙际。  

***杨建斋寓居玉泉山西盛言流泉之美惠一小瓯作诗谢之***  

郊畿品名泉，玉泉乃第一。由来天上味，茗笈未殚述。支流分小勺，甘冽疗宿疾。君住玉山西，茶香销永日。见我啧啧称，一啜或过七。我本二泉人，几载绾京秩。诗肠枯似藁，谈口胶如漆。著屐拟寻山，十约九仍失。咿轧小车来，隔巷疲驴叱。携将春瓮月，贮此幽人室。虽无竹炉煎，沙缶松涛溢。新凉回角枕，清味蕴缃帙。归梦到山房，僧来话禅律。  

***登岱***  

苍崖回合磴千重，直上天门紫气浓。绝顶无云生下界，深宵迎日自中峰。玉苔阴润悬淙涧，仙佩朝鸣偃岫松。经峪幔亭颓落尽，不须高唱溯登封。  

***铁保***  

铁保，字冶亭，号梅庵，满洲旗人。乾隆壬辰进士，由郎中迁少詹事，官至两江总督、吏部尚书，降洗马，赐三品卿衔。有《梅庵诗钞》、《应制诗》、《玉门诗钞》。  

***久雨***  

久雨昼昏黑，余阴暧幽屋。天影逗明晦，云脚递伸缩。枯杨发新姿，低藤下深绿。土花夹荒迳，垣衣被墙木。散发走广野，振衣睇层麓。潜蛟匝奔湍，激雷闭穷谷。快意溯清流，开襟逆飞瀑。六合清气蟠，一吸欲满腹。窅然发浩吟，环坐媚幽独。  

***草书歌***  

苍颉不识篆，虫鸟开天荒。史籀不识楷，古法遗锺王。圣人作书祖造物，天地不得留微茫。草书有名理，盛自汉与唐。杜度埒崔瑗，狂素阶颠张。心法授受纵奇变，牢笼百态惊愚盲。譬如彼苍铸万类，物具一体无相妨。飞潜动植各有势，短长肥瘦谁能量。又如将军坐帷幄，运筹百万网在纲。韩信兵多多益善，指挥方位争趋跄。方其执笔时，意静神飞扬。洪炉火激迸列缺，晶盘冰滑流珠芒。苍鹰盘云缩爪甲，奇石攫壁春硠硠。阴阳姤接作向背，子母孕化交纵横。枯槎百围卧瀚海，女萝千丈萦扶桑。忽然墨冷笔华涩，陡接渤澥波澜狂。书成不快意，大叫周回廊。举头天尺五，云物相低昂。欲碾太山为研石，欲抉东海为墨庄。凌铄大块写生态，睥睨云汉摹天章。二十八宿走且僵，帝女大笑挥霞觞。丈夫师古但师意，安能描头画脚忍与朽骨争媸嫱。我歌草书歌未央，飘风骤雨来虚堂。依稀不晓神灵意，莫向蛟龙攫处藏。  

***古赤铜刀歌***  

天地起肃杀，蚩尤作五兵。赤刀重天府，铸出昆吾精。古来神物有显晦，兹刀何以鸣不平。森森入手不盈尺，古制斑剥难知名。建平永安年号阙，玉环金削无真评。鹈膏冷土花涩，{列鱼}<鱼蔑>形蚀寒芒清。赫连龙雀耀冰雪，苻坚神术埋榛荆。何人新丰醉贳酒，何人燕市歌送行。遂令三寸露光怪，神彩奕奕声铿鍧。我把此刀重叹息，古光照人双眼瞪。背嵌翡翠色闪灼，柄刻蝌蚪纹纵横。胡为尘埋数千载，吹毛削玉功无成。今兹出土尚完好，发硎一鼓挥长鲸。吾闻宝刀贵大用，一脔之割非所争。善刀而藏计亦得，锋锷内敛韬光明。慎勿小试镆鎁钝，翻使牛刀笑武城。  

***后赤铜刀歌叠前韵***  

君不见干将镆鎁世必用，祖龙作计徒销兵。首山赤铜跃大冶，牝牡变化韬玄精。当时铸此岂无意，擎出欲刬君山平。遂令造物忌刻削，埋垢千载无知名。风雨剥蚀铓锷钝，铅刀一任人讥评。质拟赤金重，色如秋水清。不入吕虔佩，遑问聂与荆。蛟龙避藏魑魅走，深山大泽堪横行。胡为匿影书案侧，寂然钜响收铿鍧。阴房夜吹鬼磷碧，毛发凄紧晴双瞪。龙宾不出脉望死，畏此雪锷寒光横。摩空巨刃乏神力，怀铅握椠终何成。有客南山殪猛虎，有客东海歼长鲸。书生喜说万人敌，乃于文阵矜斗争。用违其才器不利，湛卢精锐羞蔽明。何如宝剑遇雷焕，化作斗气腾丰城。  

***蜀镜词***  

贪狼风起角声劲，一夜宫妆醉犹靓。歌残月缺百宝灰，拾得当时破铜镜。镜背犹镌宝相花，龙垂凤倚争盘拏。三十二字篆文古，曾随折戟埋黄沙。青城山下人如玉，彭声震破《甘州》曲。写翠傅红能几时，紫珍神死苔纹绿。金精玉英光陆离，兴亡有鉴谁能窥。方颐大口谀贵相，咄哉狎客词多厄。天阴月暗扶天阁，飒爽英姿剑芒灼。一从取赠天雄军，美人笑夺群雄魄。吁嗟乎，君王爱镜镜蒙尘，蟾蜍夜蚀悲青磷。化为三赵村边土，愁照宣华苑里人。  

***破寺***  

破寺何年建，荒凉四壁存。惊沙埋野径，冷日抱颓垣。夜黑鸱争树，人稀虎到门。更无僧驻锡，镫火息朝昏。  

***春夜***  

北斗峥嵘鉴薄帷，读书声紧漏声迟。乌啼偃月初暝后，鼠窜枮镫欲跋时。壮志渐随春夜老，苦吟未许砚冰知。放翁诗卷嗣音少，后五百年狂者谁。  

***登摄山最高峰***  

危峰崱屴千岩外，瘦削芙蓉入渺溟。龙虎气蒸锺阜白，金焦影蘸海门青。时平莫问山多隐，僧老方知药有灵。欲访江郎旧亭馆，碧云红树几飘零。  

***书怀***  

珥笔韬弓出玉关，周妻何肉累全删。梦依吴越江山外，身到昆仑碣石间。刁斗不闻沙漠静，簿书常简柳衙闲。白头尚有登瀛福，坐拥残书伴老孱。  

华发萧骚事远游，万三千里此淹留。乍依西域日中市，亲见黄河天上流。两路回夷分彼界，八城将帅喜同舟。半年谪宦超都护，投老涓涘惧莫酬。  

***莫瞻菉***  

莫瞻菉，字青友，号韵亭，卢氏人。乾隆壬辰进士，改庶吉士，授编修，官至兵部侍郎兼顺天府尹。（有《砚雨山房诗集》。）  

***粤东诗与陈简亭同赋***  

水浮天远望无涯，四季如春暖更加。荔子香生三伏雨，木棉红起半天霞。宝行海鬼知均税，画艇珠娘号载花。比户槟榔堆满榼，便于享客当烹茶。  

合浦还珠待孟尝，伏波横海旧开疆。吸筒春晓餐蕉露，曲簿秋晴晒蔗霜。浪靖蜃楼都敛息，时清蜑户亦驯良。六篷船倚槟榔树，处处飞红看佛桑。  

***续前题与宋奕岩同赋***  

唐宋人惊瘴疠天，天荒破又几多年。岭南总是同文地，海外兼通载宝船。猎尽鸩媒消毒种，潮逢龙媾采香涎。韩苏遗迹应还在，摹向端溪砚上镌。  

地接扶桑日早烘，采珠人胜掘雷公。洋行领袖闽商占，苗洞山川象郡通。孔雀尾开金扇绿，巨虾壳制宝镫红。海航往往风旋去，吹坠山头一叶同。  

***题王觉斯画山水***  

昨梦茫茫燕子矶，烟云渲染景依稀。山围白下青如许，留待何人赋《采薇》。  

再睹燕山凤阙双，年年渔叟忆烟江。子陵未约君同去，谁画严滩七里泷。  

***春坡卧犬图题和朱素人韵***  

猎罢春眠衬落红，耻随貍隐绣帘栊。主恩报后金铃解，溷迹桃源洞府中。  

***梓桐祠访朱白水***  

吴门骢马澳门船，蓟苑重归又几年。江渎东流终到海，星文北拱总朝天。画留两代传家笔，贫卖三春种药田。依旧丛祠租屋住，相逢讶我鬓萧然。  

***平恕***  

平恕，字宽夫，又号余山，渐江山阴人。乾隆壬辰进士，官至户部侍郎。有《留春书屋诗集》。  

清远峡飞来寺（是日阻风。）  

西峡何有空云烟，二禺独富林与泉。泉声百道出涧谷，树影密锁重崖圆。我从白庙溯中宿，迢迢百丈山腰牵。峰回路转入凝碧，一湾绿净波沦涟。今朝况是浴佛日，入门赞叹朝金仙。禅房虽好未暇坐，欲趁脚力穷幽妍。古苔滑汰（入）石荦确，半岭瀑布悬奔川。小亭恰占瀑胜处，烈风迅雷下九天。松声水声不可辨，咫尺雾雨霾层巅。山僧留客沦清茗，佛桑一株红欲然。飞来古寺更绝顶，细路策杖螺盘旋。杜鹃苦号山木战，绀霜夜降丹叶鲜。试登高处一凭眺，三十六峰罗眼前。濛濛云起湿衣袂，{风刘}々风紧无行船。归猿洞古碧环杳，阮俞径在苍瑶坚。僧言此寺压凤背，两崖展翅如腾骞。果然便恐复飞去，榕根藤蔓牢幻缠。脱巾松下聊小憩，了了不觉空尘缘。幸逢不晴复不雨，得携宾从频流连。羽人缥缈不可接，藓文斑驳谁所镌。搜奇揽胜十日少，走马来看安得全。临行更订六月约，要听万木吟风蝉。  

***龙爪峡***  

桂阳山攒剑锋快，峡里诸峰都倒挂。万条锺乳作之而，日炙风吹坚不坏。两厓岌嶪斗飞动，俯瞰江心弄澎湃。蟠蟠尽护苍黑云，{雨回}々欲起雷霆怪。左拏右攫向客舟，引蔓悬藤为骖絓。升天戏海聊一见，导以霓旌荫华盖。缘厓滴水已如帘，更抉银河泻清派。一掌擎空瀑怒飞，散作满川烟雨霭。轻如棼丝浓若云，未半随风卷天外。颇疑取水作甘澍，嘘吸川峦成狡狯。中流堕石亦大奇，细皱玲珑胜雕绘。溯流渐进知更佳，平生已觉兹游最。  

***自柳泉至彭城***  

黄流宜迅不宜缓，迅若激箭流乃安。遇隘缚虎束必急，宽则设险扬其澜。古人岂不虑舟楫，不以小利遗大患。龙门底柱天所制，缕堤墪石人工殚。力与水战始得画隄守，要使沙随水去为其难。有如吕梁百步洪，神禹不凿留巑岏。何年任塞作平地，上流失险致弱单。一曲一直天意亦如此，务蓄全锐如飞翰。譬若行三军，大将且桓桓。军令不专肃，所过皆凋残。奈何黄流底，淤滞成高滩。前年丰沛过水处，今变沃壤家室完。去年曹汎决未塞，浸及铜峄无遮阑。荡漾四五百里间，潴为大泽清不湍。连朝迂折傍水走，但见青影浮岩峦。今朝挂帆三十里，杨柳披拂同蒲茌。上隄试望河旧迹，绕城一线如蛇蟠。高于漫水八九尺，此不可掘，彼又何时乾。圣人忧民切拯溺，上策善建防河官。  

***图敏***  

图敏，字时泉，满洲旗人。乾隆壬辰进士，改庶吉士，授编修，历官内阁学士。有《时泉百一草》。  

***过滦河***  

不问滦津两度秋，滔滔依旧绕山陬。沙明两岸沿疏柳，桥隐双虹卧碧流。轮向怒涛声上转，云如奔骑足间浮。阴晴万壑归延揽，遥指前途说旧游。  

***罗修源***  

罗修源，字星来，号碧泉，湘潭人。乾隆乙未进士，改庶吉士，授编修，历官侍读学士。有《湘烟书屋诗钞》。  

***九月崇效寺登高因至法源寺***  

空庭落叶又成堆，近郭招携胜引来。古寺夕阳偏有色，寒香老圃未全开。图传妙墨松声寂，阁倚晴空雁影回。珍重大安残碣在，怱怱更与拂苍苔。  

***裴谦***  

裴谦，字子光，阳曲人。乾隆壬辰进士，改庶吉士，授编修，历官侍读学士。有《竹溪诗草》。  

***读季布栾布列传***  

梁楚燕齐各播名，将军义气并纵横。壮夫珍重千金诺，烈士从容五鼎烹。堪羡曹邱能揖客，可怜彭越为徵兵。髡钳佣赁都非辱，有志从来事竟成。  

***李楘***  

李楘，字沧云，长洲人。乾隆壬辰进士，历官顺天府丞。有《惜分阴斋诗钞》。  

***读韦左司诗***  

恬澹本性情，下笔便高洁。常能参妙化，自得养生术。我读韦公诗，一生无滞郁。旷然任吾天，言动由真率。渊明后一人，冲虚亦朴实。《唐书》考新旧，无人为撰述。诗人失传多，惟公不当佚。自公为卫郎，意气近豪侠。折节复读书，至味归清绝。一麾出守郡，随处留诗别。真机舒性灵，淡然天籁发。扫地坐焚香，习静神无夺。岂必求神仙，何用更学佛。开元至贞元，百余十岁月。人皆见公容，精神不衰竭。有诗送太白，无与少陵笔。或者未识面，踪迹天涯阔。清景忆平生，空山求隐逸。晏起望青天，园林爱藏拙。应知养主事，诗外无他物。神来有化工，终身无疢疾。千秋秉至诚，梦想依归切。  

***许学范***  

许学范，字希六，号小范，又号芋园，钱塘人。乾隆壬辰进士，历官刑部员外郎。  

***玉岑楼纪事诗***  

爱研载籍列丹青，王母云旗擘巨灵。隐括名山柱下史，虚灵妙果佛天经。画图细写荆关笔，事迹分题锺郝型。一树藤花阴满院，清风曲槛挹微馨。  

***李坚***  

李坚，字敬堂，祥符人。乾隆壬辰进士，历官刑部员外郎。有《萱寿堂集》。  

***新秋杂咏***  

薄暮天气佳，翠黛泼遥岭。重重抱烟霞，暧暧带光景。况逢新雨过，微风送清冷。松花洒面轻，微芳静弥永。连峰寒响深，晴霄孤鹤骋。素心亦何如，人与空山静。  

***许兆椿***  

许兆椿，字茂堂，号秋岩，云梦人。乾隆壬辰进士，改庶吉士，授编修，官至漕运总督。有《秋水阁诗集》。  

***题吴明府石门山图册子***  

荆山扬锷争摩天，欲断不断浮苍烟。千盘万叠石门出，峭岩一坼流奔泉。横桥直架洞底壑，漱琼鸣玉声溅溅。溪风吹翠湿欲滴，老树挂壁根空悬。梯山凿石盘鸟道，古藤百尺愁攀援。茅檐一一负嶂立，夜半驾鹤来飞仙。如何造物不自惜，更于绝壁穷雕镌。悬青万仞门呀然，一步一使心回旋。如鸦蝙蝠扑人面，似乳石髓滑不坚。天风扫断尘坱迹，杳杳时有闲云眠。使君青眼了不负，乱山堆里居三年。拂衣一旦掷官去，绿阴处处啼春鹃。祇留山色在图画，未妨羞涩囊无钱。驱车京洛尘滚滚，兴剧一放黄州船。雪堂月好快把酒，江天万里清而妍。此时披图发而啸。石门之山落眼前。要留面目对山色，岂可骫骳供人怜。我歌未已君忽笑，此语未足闻时贤。置图一鼓潇湘弦，众山响笑空中传。  

***过万小庄与同人小集***  

塞上云多易作秋，垂杨何处起边愁。群山碧重烟初合，魄月明生火已流。小立森寒添半臂，大言论事愧长头。无端搔首惊清听，不断飞鸿叫远洲。  

***上元日山海关即事***  

春月初圆第一宵，别离草草路迢迢。还家梦是今朝好，明日关城隔更遥。  

***吴俊***  

吴俊，字昙绣，吴县人。乾隆壬辰进士，历官山东布政使。有《荣性堂集》。  

***陆太守朗夫招饮赋谢***  

济南太守与我厚，僚佐森森匿屏后。惟将华<山昔>两山云，付与诗人纳怀褎。玲珑窈窕看不足，更向城南弄鸣玉。道人十日九逢迎，颠倒瓶罂贮寒绿。太守怜我苦吟诗，邀入寒厅共酒卮。轩前老鹤侧翅舞，华镫竞奏竹月丝。历山城头乱挝鼓，一线凉蟾漏秋雨。篮举扶醉独归来，急爇松明煮云乳。  

***立秋后七日省中夜直***  

北斗七星低可扪，禁城钟鼓动黄昏。心悬连日羽书至，坐觉一更草露繁。烛花然梦弄孤耿，秋树语风多暗喧。楼角迢迢转河汉，揽衣不寐欲忘言。  

***罗旧驿馆***  

行看岚翠泼人衣，坐觉溪光冷入帏。境美最贪茶后睡，身轻差熟梦中归。山衔楚雨黔云起，鸟掠湖烟岭树飞。一曲芷江清澈底，美人不见思依依。  

***李翮***  

李翮，字逸翰，号春麓，又号约庵，金乡人。乾隆壬辰进士，历官浙江杭嘉湖道。有《秋影山房诗稿》。  

***重过瓜洲却寄雨窗中丞***  

金焦似惜别，被萝水中立。挂帆山影移，瓜洲泊兰鹢。南望通虎林，北去是凫绎。循陔同素心，往事动人忆。爱日各舒畅，联舫度潮汐。甘脆互相献，承笑分余沥。春旗杨柳风，满路皆欢色。此乐倏如梦，今生不再得。九载重握手，病鹤归飞急。江路此经过，抚景心恻恻。夜来水声咽，重为余叹息。  

***刘大绅***  

刘大绅，字寄庵，宁州人。乾隆壬辰进士，官朝城知县，署武定同知。有《寄庵诗钞》。  

***答客问山中***  

曾为山中客，记得山中路。曲折清溪间，转入云深处。门前有桃花，屋后有梅树。今日梅花落，君看桃花去。  

***与长山道士修一***  

羽客关东归，自言得秘术。五年居深山，专直如一日。山中有猛虎，爪牙利斧锧。洞底有修蛇，目光照石室。土人经见惯，时亦或股栗。羽客十余人，洗心藏于密。昼夜门不关，虎羊而蛇蛭。自是身意忘，宁关物我昵。即今城市间，虎蛇未可必。愿如深山中，庶几保无失。  

***城头看落日歌***  

百雉城头看落日，大如车轮去何疾。须臾倒影失空青，勃郁紫光迸飞出。东南云气奇为峰，嵯峨陆离几千重。西北晴霞散成绮，疑驾彩鸾驱赤龙。顷刻云收霞亦敛，半天红炉火闪闪。直教海水镕丹砂，倾向层霄未能染。城脚下视乌鸦归，只只背上金色飞。晚景如斯真可乐，岂必昆仑驰斜晖。造父停鞭听吾语，汝纵欲追何处去。银河浅浅朱楼深，又见疏星度牛女。  

***潭西精舍晤桂未谷广文时未谷暂请假***  

夫子无为者，萧然此赋闲。新疏泉一道，小筑屋三间。避俗偏邻市，参禅不闭关。怱怱归太早，何日再追攀。  

***赠牟松岩主政***  

巷有苔痕座有尘，多情杖履转相亲。群将善骂依名士，独以无争到古人。花受风光原胜雨，山含秋意下如春。龙门晋接今容易，从此交游日饮醇。  

***赠王兰畹董竹溪二孝廉***  

王郎矫矫云中龙，当霄吐气飞白虹。长安人海时自雄，天下健者惟董公。跼天蹐地羞庸庸，高岩巨壑生松风。二子论文非苟同，炯然各具双青瞳。新城秀水两宗工，南施北宋争云从。四家几欲千古空，后生小子多愍慵。偏将腐草嗤祝融，此如人已登岱峰。我犹侈口谈东蒙，吁嗟菲薄真何衷。师门弟子身可终，安能粪壤污鸿濛。近睹二子开心胸，其光奕奕声隆隆。人间得此如駏蛩，何当鞭石东海东。相携大醉蓬莱宫，慎无笑我心有蓬。  

***赎归引***  

出关何年无，入关亦时有。谁知七品郎官归，赎自两县百姓手。官视百姓如仇仇，百姓视官岂父母。云何两县风气殊，谪戍其官引为咎。或咀于社或祝神，或聚而哭或狂走。或欲慷慨三公陈，或欲匍匐九阍叩。其小人曰必归公，公不即归我颜厚。其君子曰必归公，公之归也义不苟。方今天子真圣人，仁孝聪明本天牖。公有祖母年及耄，公有母氏亦多寿。若公之子以情闻，公不当归众人后。鍰赎之说古有之，国典公谊两无负。龟卜筮卜卜吉同，众乃唯唯不否否。青钱早信输乞儿，白璧不烦待良友。风霜奔走皮肤皴，道路哀号面目丑。万千人心同一心，长安市上叹未有。春风策马居庸还，关内依依曳杨柳。绘图题句盈箧笥，其荣乃与使相耦。回首一官值几何，天之玉成意非偶。于今归来月八九，处处家家进鸡酒。深闺儿女无所知，往事言之尚疾首。自愧无德何以堪，作此诗焉志永久。谁与两县新城曹，谁与赎者一穷叟。  

***瞻杨升菴先生遗像题后***  

议礼何人集上台，东华哭罢极南来。簪花拥妓神仙骨，纵酒狂歌宰相才。生得中谿堪作主，死求太白可同埋。先生自爱名山老，不是君王不放回。  

***南诏碑歌***  

开元宰相魏公逝，金鉴千秋瓦砾视。天宝宰相杨国忠，不恤唐家帝业坠。御史太守皆重官，何况堂堂节度使。辨明贿入权门中，未夕龙光已立致。南边云下为荒陬，此辈安能万里寄。诛求法令交相加，如以饥狐饿虎喂。狼子在野心难驯，不德何鹿不走避。知古（李）既绝姚隽朝，王煜亦贪蒙舍利。国小众分听指挥，以一并五制不易。可怜宗女归南蛮，龟兹乐部远颁赐。敬义（黎）未还虔陀张，上位贪淫太纵恣。饮鸩难酬君王恩，辱国空贻将帅愧。当年若省杨罗颠，何至中官（贾奇俊）逞魑魅。鲜于仲通何人哉，甫薄白崖敌已备。军将俭魏（叚）虓虎如，天运（王）空作点苍次。西洱河边金鼓衰，八万唐兵剩有二。胡颜遁去生见人，请看吐蕃正得意。南国大诏兄弟邦，金印煌煌号东帝。冠带珂贝驼马牛，倚祥乐进捧册至。凤子大将有告身，赞普锺且改元志。遂令李宓何履光，再将十道重兵弃。军忌深入犹不知，一遁一沈并可詈。竟筑京观龙尾关，二十余万国殇胔。是时君王方色荒，沈香亭畔艳妻醉。宰相掩败仍叙功，在朝文武半谐媚。南蛮拍手笑不休，德化丰碑蹲赑屃。其心自望唐使来，其言深荷吐蕃庇。官寮宠幸都寻常，尽载碑阴发长喟。降人郑回甘撰文，流寓御史乃作字。是为天宝十有三，明载天子幸蜀地。我闻稗史言战时，阁逻凤妃术怪异。阁陂和尚凤其昆，一朝千里忘险陂。煌煌天朝十万兵，维彼妖人歼其类。固知此语荒唐多，干羽两阶有往事。白衣山人亦吾师，招抚吐蕃断右臂。蜀中镇抚兼得人，铎槊郁刃纳天吏。头盘跳脱金银光，乐部歌姬老犹侍。足明向背当日心，忧国有人定殒泪。惜哉一叛四十年，封岳祀渎已僣儗。太和门外望残碑，欲揽天威迳前辔。天子须圣宰相贤，其次以谋或以智。前有李泌后韦皋，高骈继之快人意。不见贞观细奴逻，刺史锦袍早在笥。  

***黄河清***  

黄河清，字文徵，号润川，临海人。乾隆壬辰进士，官宜春知县。有《朴学堂诗集》。  

***栈中杂诗***  

入栈始益门，日与平地远。山深箐复密，时就茅店饭。崖腹泄云封，壑隙奔雷辊。万盘梯青冥，一窍凿混沌。俯窥怪鸟巢，横穴猛兽圈。人肖木皮癭。石斗铁蹄踠。壮哉淮阴侯，汉道首开垦。放翁志亦豪，秋风思磨盾。慷慨怀昔人，努力上修阪。  

崇山夹人行，古道行逾仄。天罅藤萝光，昼蔽枫林黑。陂陀递出没，明暗俄通塞。相遇但<目咢>眙，停骖仰胁息。去路窅不知，前途暝日色。  

宿雾挟岚飞，路向雾中上。雾倏在下方，人作天际想。真如寥廓翔，梧竹许嗣响。惊飙忽吹开，绝顶延清赏。秦山贴地堆，秦川平若掌。居高谁思危，一落千丈强。  

***暝投山庄***  

未知何处宿，深竹一镫悬。野碓春明月，山篱漱暗泉。叩门孤客倦，具黍主人贤。安枕翻无寐，沈吟木雁篇。  

***潘有为***  

潘有为，字卓臣，号毅堂，番禺人。乾隆壬辰中正榜，官内阁中书候选道。有《南雪巢诗》。  

***侍御滩***  

咽石奔流急，滩声昼夜哀。千篙齐屈铁，双耳震闻雷。涉险乃前定，思归将再来。如何当暑月，霜气逼乌台。  

***顾堃***  

顾堃，初名陶尊，字尧峻，号思亭，宛平籍长洲人。乾隆癸巳召试举人。官常州教授。有《鹤皋草堂集》。  

***澹园***  

乱山秋欲老，曲径叶还飞。行尽鸟啼处，方知客到稀。苔纹深印屐，竹翠湿沾衣。坐久心俱澹，层台敛夕晖。  

***重至石城桥赠别***  

江北江南漾麹尘，石城烟柳不胜春。如何前度销魂树，又向西风折赠人。  

***陈石麟***  

陈石麟，字宝摩，海盐人。乾隆癸巳举人，官山阴教谕。有《小信天巢诗钞》。  

***白云山***  

白云不为雨，化作窈窕峰。峰峦杳莫辨，时见云濛濛。我行入云中，云气扶孤筇。拨云露山骨，始觉微径通。鸟啼石竹翠，池照岩花红。揽衣下绝巘，斜阳挂孤松。临风发长啸，清响答远空。拄颊一回顾，茫茫白云封。  

***石柱峰***  

峨峨两高峰，对峙盘烟雾。有石为幹柱，草木绝依附。撑空幸不孤，特立固不惧。猿猱不敢攀，飞鸟不敢度。倒垂日脚寒，仰受云气护。削非鬼斧成，突使行人怖。山灵骨无顽，相看得奇趣。陋彼乱石冈，或倚或僵仆。  

***秦望山***  

{辶业}破由拳地脉摧，东南厌胜祖龙来。试看芒砀生云气，回望咸阳付劫灰。山鬼有灵知岁事，神仙无药澹人灾。三千海外童男女，想见桃花别岛栽。  

***秋吟***  

把琖持螯素愿违，昔时芳草梦依稀。春华庶子谁言采，秋士淮南怨未归。旧燕飘零犹作客，败荷萧瑟不成衣。援琴正值凉飙发，远望白云何处飞。  

***戊申秋暮过扬州吊南园兄***  

江风送客晚萧萧，月冷芜城第几桥。曾是白头漂泊地，梦回重听广陵潮。  

***梦游大涤洞天歌***  

我闻道经三十六洞天，近者莫如大涤山。前身何年枕石眠，至今梦中游戏如飞仙。仙乎窟宅谁卜筑，洗髓伐毛凡几族。清风飒飒浣我肠，流水泠泠濯我足。仙禽无形但闻声，捣药似喜还丹成。真人丹鼎何处瘗，青青箬叶无根蒂。岿然兀峙洞霄宫，红日杲杲悬当中。前有奉祠后提举，二公之神自千古。山精木怪远遁逃，虚堂晴亦飘灵雨。乌虖，蓬莱弱水有清浅，无尘古殿为焦土。老仙不死阅沧桑，愿与忠臣孝子共此日月长。姓氏不须留片石，空虚之中灵境辟。逢人说梦我非痴，高山景行向往之。吾宗衣甫旧游此，九峰景物能屈指。临安近在咫尺耳，遍游五岳从兹始。  

***青藤书屋歌***  

青藤山人呼不起，至今犹见青藤枝。孤根入土走蛇蚓，老幹出屋蟠蛟螭。藤花垂青不垂紫，与天一色覆天池。天池之源分天汉，灵光特显山人奇。山人负奇有明时，才名深受幕府知。戟门夜开布衣入，长揖谈兵人<目咢>眙。佯狂终免一世杀，投老快与十子齐。大云坊里降生处，安石榴花安在哉。藤如老仙长不死，古屋数椽神护持。物传有数奇者贵，重以手植谁能摧。退巢居士大书在，阅数姓后名不移。无波徵君裔孙秀，名贤宅里响往之。重葺家塾荐蘋藻，更乞钜制悬高斋。我来书屋瞻遗像，藤阴习习春风吹。凉秋花发杯酒酹，南山何处青虬飞。  

## ●卷九十六

***秦瀛***  

秦瀛，字凌沧，号小岘，无锡人。乾隆甲午举人，丙申召试，授内阁中书，官至刑部侍郎。有《小岘山人集》。  

***送友之金陵***  

南朝一片月，只在板桥西。楼笛隔江起，宫鸦何处栖。故人自兹去，今夜宿青溪。孤枕应无寐，秣陵秋已凄。  

***水阁***  

欲雨不成雨，凉阴生四围。溪云浮阁动，沙鸟入门飞。身世此无事，乾坤聊息机。渔歌传别浦，柳外一船归。  

***金鼓洞***  

{穴叫}窱出古洞，洞壑复森沈。不闻金鼓响，樵斧在远林。清风竹间至，苍苔满秋阴。白日忽高下，碧云无古今。孤花媚寒磵，幽树悦众禽。当其万籁寂，自得山水音。忘言憩磐石，雪乳流衣襟。  

***江上有怀***  

江波如此深，此是故人心。携我江边梦，听君膝上琴。调高风易断，音苦月先沈。太息《广陵散》，相思枫树林。  

***兴桓道中奉寄家叔父平凉***  

紫塞秋深木叶红，一年离思逐崆峒。乱山匹马燕云北，古郡斜阳陇水东。雁影遥连沙碛暮，笳声寒起戍楼空。焚香帘阁多清暇，应有音书寄北风。  

***为槎客题小桐谿山馆图***  

山人著书好，家住小桐谿。岚气穿林合，松阴与屋齐。看云孤鹤过，傍渚一禽啼。白发吾将隐，寻君共杖藜。  

***松寥阁***  

高阁层崖上，披云坐翠微。岚光留佛住，松色挟江飞。独此饭香屑，寂然生道机。怱怱又城市，还未著僧衣。  

***闻卖花声***  

一架茶蘼映画屏，卖花声里梦初醒。浑忘八十年光近，还似儿童枕上听。  

***渡黄浦至平湖***  

春申浦口午潮生，及到斜阳潮始平。风便东湖挂帆去，弄珠楼上笛三更。  

***孙文焕***  

孙文焕，字有堂，绵州人。乾隆甲午举人，历官贵州粮储道。有《海棕山馆诗钞》。  

***邳州晚眺和邓居仁韵***  

绿云弥望水迢迢，泽国秋残木未凋。柳色全迷村市暗，河声直下海门遥。白门烟雨供凭吊，黄石功名付泬寥。碧水自流人自去，更谁指点授书桥。  

***宗圣垣***  

宗圣垣，字芥颿，会稽人。乾隆甲午举人，历官雷州知府。有《九曲山房诗钞》。  

***书王太守平山堂宴集诗后***  

古荫堂开大雅传，蜀冈风景重名贤。红桥爱看初三月，碧碗新尝第五泉。小杜难忘歌吹路，右军仍在永和年。暮春良会同修禊，真赏楼头奏管弦。  

***扬州晤童北砚因怀二树***  

过客停桡访故知，欣然把手慰调饥。红桥一水沿城郭，白发三年怅别离。梦草定应怀旧句，画梅毕竟爱连枝。闻君近作西堂约，花萼春风会有期。  

***晤袁芗亭先生***  

红喜村中认故人，特施一榻且容身。重游祇觉青山旧，（先生曾守肇庆。）久别相看白发新。似于仲通何人哉，甫薄白崖水宦情何况老，生花笔意不关春。快心闻道随园叟，矍铄今年已八旬。  

***李维寅***  

李维寅，字春旭，号钦伯，大兴人。乾隆甲午举人，历官龙州同知。有《廉余诗集》。  

***舟中怀纪小痴***  

幽人耽朝眠，楫师惜清晓。轻风帆艖<舟符>，遥村挂参昴。冥濛衣上云，罨蔼烟中篠。延缘度溪湾，闶爽见晴昊。春波鱼尾莘，旭日雉鸣鷕。眷兹物华妍，怅彼知音杳。抱琴期不来，深杯为谁倒。  

***由鹿砦至兰麻岭***  

客袂吹山风，云容写清镜。绝涧既乘桴，单椒复寻磴。孤城面巉岩，其下明汀滢。锦石纷璘玢，芳田互纬经。文鳞潜可数，暮翼归相命。白云陡欲升，蓊若饙炊甑。似闻豕出缯，已见林垂暝。循带警早寒，冲烟取微径。何处兰麻岭，松梢落疏磬。  

***铜鼓歌***  

革雍涒滩月过午，我官宣化获铜鼓。村人百指舁升堂，宝气腾腾笼一府。为言耕耨万山中，夜半风霆啸荒圃。一锄忽落一鼃跳，鼃瞥飞空锄缺腐。坤维震荡云根颓，万线霞光出深土。神物乍见惊牛羊，公裘同献陈樽俎。传观愧比崖还珠，欲扪先愁指画肚。虚中顽下微束腰，径二尺强高尺许。规平镜面突麝脐，十二蟾蜍余六五。水沙剥蚀体渐轻，乾坤陶铸年几所。血斑历落挼蜥蜴，翠藓斒斓碎鹦鹉。上文云云下雷回，彫刻龙蛇杂亚斧。羌无篆籀识岁月，谁凭色相辨今古。我闻苗民守重器，犵鸟獞花都老主。婚丧盟会置酒羊，庭前敲折金钗股。流传礼器讹兵器，纪代标名无乃鲁。大曰伏波小诸葛，凿空何异周庭瞽。伏波马式传骆越，不闻铸鼓配铜柱。诸葛行军未到粤，败鼓宁遗鱼复浦。纷纷记载辞无根，灵鼍一吼喑不语。昔日金公抚西粤，曾向节楼树崇虡。三过孰晓镯铙节，五声无当滕薛谱。莫教师旅率征人，差堪琴瑟迓田祖。弗鼓弗考我心戒，大鸣小鸣劲气沮。笑谢村农宝什袭，醉咏诗歌狂搏拊。韩潮苏海不可作，伐鼓渊渊人起舞。  

***柳州道中***  

野草无情碧，斜阳向客红。乱山藏虎气，匹马入松风。怅望长安远，嵚巇世路同。古来多谪宦，曾此叹途穷。  

***汉江***  

汉阳新涨布帆轻，检点邮签问水程。云外好山如我瘦，江边孤月与人清。烟波到眼知行色，鸡犬离家有故情。初向天涯尝远别，梦回触忤棹歌声。  

***送湛上人之剡中***  

沃州自昔擅谈空，尚有旃檀闻逆风。一棹独寻秋磬去，六朝山色雁声中。  

***师范***  

师范，号荔扉，云南赵州人。乾隆甲午举人，官望江知县。有《金华山樵集》。  

***晚抵汶上县***  

肃肃赋宵征，迢遥汶上城。疏林残雪影，古寺夜钟声。岁晚愁行役，年衰减宦情。萍蓬叹流转，徒恋此虚名。  

***扬州杂诗***  

容易消魂是此州，杜樊川去迹仍留。繁花落地香犹活，翠竹临波影共修。新水一篙通板渚，湿萤千点隔迷楼。锦帆至竟成何事，潮打雷塘土半丘。  

廿四桥边迹已尘，几家园馆互争新。林峦出没难为画，山水零星亦可人。地夹江淮据形势，土兼南北见精神。雨丝风片娇无那，谁起王郎赋冶春。  

***雨泊闻笛***  

丹阳河窄水齐腰，客路停篙系石桥。船内笛声船外雨，一镫红照可怜宵。  

***转斗湾纪事***  

昨泊转斗湾，日犹未卓午。回湍抱圆沙，宿鹭起前渚。七旬船中居，蹒跚弗自主。上岸豁烦襟，村墟近可数。胡为好门闾，十室已逃五。道旁白须翁，叉手向我语。是本繁庶区，两次遭贼侮。猴年夏四月，东阡正种黍。喧声西北来，群狼附哮虎。民房与神祠，一炬成焦土。剩此残病躯，余尽供刀俎。金帛皆席卷，害更及商贾。百里无鸡豚，千家断碪杵。承平已三世，乃忽遭痛楚。宵寒鬼哭多，呼儿或呼父。劝翁且无悲，共坐吾告汝。天子今圣神，制帅仁且武。实政发实心，下饬州县府。间有诸不逞，筹剿亦筹抚。秋禾即欠收，野蔬犹可煮。尚勿轻流亡，妄向山林聚。谁能撇丁男，谁能绝宗祖。凿井耕尔田，谋生莫辞苦。翁起喘而嗽，喃喃杖频拄。若果如官言，万事可复古。兹创总伤心，西去泪如雨。归舟对青镫，诗成月初吐。  

***题蹴踘图***  

尺幅淋漓足生意，写出开宝年间事。开宝君臣好身手，政平往往共游戏。笑语声疑闻九天，祥云护衣日照地。绝技宁输曹子桓，余风直到宣和帝。黄袍一加十国净，玉斧偶挥六诏弃。笼行虎步果英物，兄终弟及留秘记。半部书传赵韩王，双圈眼识党太尉。惟石暨楚皆可儿，回军都与陈桥议。散锦团花极飞扬，赶星捉月分向背。头筹夺得争欢呼，幺{麻骨}亦可关神器。君不见，一球起，一球落，两旁观者俱不弱。五朝八姓如弈棋，仓卒李鸦连郭雀。习劳宁厌筋力痡，投石超乘终嫌粗。须眉顾盼森欲活，媲美成周《无逸图》。  

***十七夜对月***  

岂意中天月，翻于此夜看。山从一更吐，秋已半楼残。渐觉清辉减，谁怜瘦影寒。怀人心正切，不敢再凭栏。  

***任逢运***  

任逢运，字太初，号午桥，聊城人。乾隆甲午举人，官将乐知县。有《忆存稿》。  

***铅山道中***  

风雨南屏道，崎岖石罅行。人烟连浦树，水碓杂滩声。山邃溪多曲，云低雨易成。鹅湖何处是，凭吊远含情。  

***孙先振***  

孙先振，字岳庭，善化人。乾隆甲午举人，官隆平知县。  

***清风峡***  

一磴盘旋入翠微，晚来烟霭合雰霏。四山风雨龙初出，百尺松杉鹳独飞。幽谷稍闻樵唱发，中峰时见寺僧归。药苗新长黄精盛，拟办长镵与短衣。  

***岳麓寺***  

碧藓苍苔路几重，禅关终日白云封。定中老衲须眉古，春尽深山草木浓。百丈寒流朝洗钵，数声空翠晚鸣钟。六朝风景虚岑寂，剩有岩前一树松。  

***抱黄洞***  

几度云峰策杖过，传闻遗蜕此山阿。虚坛昼静鸣枞桧，古洞春深长薜萝。千岁猿猱缘树上，一群麂鹿出山多。丹池药鼎今陈迹，笙鹤飘飖竟若何。  

***程尚濂***  

程尚濂，字敦夫，号息庐，永康人。乾隆甲午举人，官犍为知县。有《心吾子诗钞》。  

***拟古***  

物生任自然，道在因其利。治水禹何神，行之以无事。灵蠢万不齐，本难道里计。因物而付物，尚毋凿以智。酒醴与盐梅，和羹赖调剂。熊以食盐死，獭以饮酒毙。盐酒宁鸩毒，彼固非其类。禀或狂狷殊，克亦刚柔异。治龋乃割唇，膝痒竟搔背。枘凿本不入，参商复何怪。胶柱真徒劳，畴为决聋<鼻至>。弗作上头。  

余亦栖栖者，天涯尚滞淫。每闻烟鹤唳，时作水龙吟。梗泛沟中断，材惊爨下音。名山谁不负，为尔一登临。  

秦夫人砚歌为云楣赋（秦夫人良玉将略具详本传。其檄书、章奏，皆自炎之，世罕知者，为武功掩也。陈子云楣谒夫人祠墓，作长歌吊之。嗣孙怀庭报以夫人所遗砚，云楣属题，为赋长句。）  

秦夫人，真将军，将军能武兼能文。白杆纵横万人敌，奇功书作垂天云。生小学书仍学剑，草檄飞章留一砚。片石真同玉带生，血染隃麋泪如霰。一出平播州，再出歼奢酋。河山破碎箭满眼，乃欲孱妇补此已缺之金瓯。督师早以蜀为壑，中丞已入贼之橐。请缨则易借箸难，万夫之雄一个弱。孤军慷慨先勤王，努力撑拄支危疆。平台召对诚仅事，况复宸翰垂煌煌。云楣居士拜祠庙，古木荒烟一凭吊。感尔高歌泣鬼神，琼瑶竟效投桃报。砚修七寸广半之，古制浑浑森角圭。惜哉将军遗墨尽煨烬，岿然此砚独与名山垂。我来为尔摩挲久，虹气犹疑贯星斗。木兰从军宁复论，纷纷列女谁能偶。圣朝史笔何嶙峋，特标一传褒殊勋。砚乎砚乎，万古不朽齐贞珉。  

***尹廷兰***  

尹廷兰，字畹阶，历城人。乾隆甲午举人，官高唐学正。有《华不注山房诗集》。  

***过故人山居***  

鸡声出谷口，乔木带山家。村落霁春雨，野风开杏花。蜗庐鰕菜饭，石鼎枣芽茶。爱尔田间味，清谈到日斜。  

***赠董红珊少府***  

毗陵名士董红珊，不薄朝廷虮虱官。作吏风尘高適晚，题诗衣线孟郊寒。由来韶濩知音少，始信功名唾手难。为饱侏儒一囊粟，头衔惭与故人看。  

***游佛峪感怀林汲师***  

开皇千载后，梵宇至今开。仄径穿云入，群峰尾岱来。秋阴生大壑，木叶下灵台。林汲泉边过，凄然奠一杯。  

***高文照***  

高文照，字润中，号东井，武康人。乾隆甲午举人。有《东井山人遗诗》。  

***题杭太史堇浦（世骏）岭南集***  

荔子焦花国，雷耕瘴母乡。山川閟秦汉，草木管兴亡。集有《虞衡志》，归无陆使装。空留佳句满，传唱到珠娘。  

***望黄龙洞拟游不果***  

玲珑卞山麓，奇绝在金井。岩户怪石函，乖龙唤不醒。清秋敛云雾，回望突高顶。日暮足力疲，去路愁耿耿。夕阳澹鸦背，谷口送人影。松子时一闻，归樵下西岭。  

***北湖***  

暖云如粉雨如酥，淰淰湖光浸绿芜。柳亚朱栏争戏马，山平画槛唤提壶。笙歌都入烟花记，士女全披金粉图。合典骦裘早行乐，临邛红袖正当炉。  

***放棹***  

临风放棹出菰城，笭箵依然舴艋轻。莎岸斜晖孤鸟去，板桥疏柳一蝉鸣。橹声摇曳渔歌远，鸥梦生凉客思清。领取白蘋洲上路，溪山如许恋吟情。  

***铁枪行***  

将军之矛丈八尺，瞋目当桥勇无敌。力士之锥百廿斤，大索十日虚无人。天生异人定自异，何物彦章凭壮气。赤脚入棘不足神，手弄一枪等游戏。由来枪利马必骁。岂有巨马三丈高。沙陀义子等闲耳，浪说使铁如使篙。呜呼，豹死文章人死节，不在区区一块铁。  

***三至随园呈袁简斋先生***  

花未开残酒尚香，人间弹指小沧桑。丹沙掷后都成垄，那得麻姑鬓不霜。  

***吴兰庭***  

吴兰庭，字胥石，归安人。乾隆甲午举人。有《南霅草堂集》。  

***韩信岭***  

一径走峻阪，崖壁若环卫。行行渐幽黯，如入永巷内。日御历线天，见午不见未。乱山鲜木石，蠢蠢惟积块。堆阜忽俯瞰，突兀压我背。脉疏质已离，砉然恐其坠。势险比岩墙，疾驱思纵辔。却怪绕马首，抗行断复缀。保无或偶然，適与祸机会。颇闻汉韩侯，奋迹致高位。一蹶中危法，乃为儿女卖。讵伊非英豪，良由昧进退。即今吊荒冢，行客发深慨。懔懔抱微躯，羁孤弥自贵。  

***雀鼠谷***  

土炕冷无烟，夜分气凄恻。启户整行装，一庭霜月白。跨马行数里，依稀见曙色。迤逦冠雀津，夹立积铁壁。汾流出中间，束缚益荡激。阁道亘崖半，偪仄瞰不测。前驱振金铃，后骑蹑其迹。登降递隐见，不离一水侧。我生阅奇险，剑栈曾未识。心揣将无同，顾步丧精魄。造物何恢恢，设此观人力。古来几雄才，长驱遂奋戟。废兴迭相倚，所恃非阻厄。行客独踌躇，蹙蹙安所迫。  

***过文石山房有感牧园先生***  

安昌弦管最风流，池馆荒凉几度秋。岂有虎贲怜北海，空余马策恸西州。他年国士谁青眼，此日书生已白头。瓠落自惭知遇厚，一尊重与酹松楸。  

***徐元英***  

徐元英，字子千，黄陂人。乾隆甲午举人。有《怀文堂诗集》。  

***别严十九赫庵***  

且住为佳耳，迟迟亦孔忧。病怜妻子瘦，贫累故人愁。日落江山静，天明水木秋。乡心与别意，对酒总难酬。  

***柬罗茎九***  

关心去住感飞蓬，泽国秋阴望不穷。半树水痕存岸柳，一林霜信到江枫。天连梦渚迟归鹢，地接潇湘响暮鸿。惟有罗含能好客，淹留聊赋小山丛。  

***送关密斋下扬州***  

一路江花送画桡，到来瓜步恰新潮。吴娘曲里潇潇雨，知在芜城第几桥。  

***周锡渭***  

周锡渭，字湜甫，一字默耕，号箵渔，湘阴人。乾隆甲午举人。有《志古斋诗钞》。  

***武昌寄梁仲泉先生***  

新秋檐鹊晓窗哗，宇守西风汉使槎。夏口浓云晴绕郭，南楼明月夜生华。域中耆旧仍三楚，亭畔笙歌病中谵，弗作梦中呓。至人有心镜，迎机在神契。探微及秒忽匑々忽如畏。  

木折必通蠹，墙坏必通隙。患气中忽微，转瞬已纷积。积柔能洞坚，刓若霤穿石。补救已末由，空劳拔山力。智士能烛幽，小毖若大敌。密率相乘除，其几不容息。滋蔓胡可长，根株亟刳剔。  

浮生忽如寄，转瞬即幻相。世变相乘除，因之成习向。皓月涌银涛，天风为鼓浪。落日挂遥峰，紫绿忽万状。变灭无定踪，于何窥巧匠。拘儒困圭角，狂士苦奔放。大道无多求，云胡堕尘障。希夷自太虚，清风为摇飏。翘首大罗天，畴参无上上。  

***海上***  

海上仙人唾作花，腰垂文绶玉琳华。白鸾翅满蓬山雪，赤鲤鳞开阆苑霞。一自丹泥蟠石鼎，几劳绛节驻云车。归来笑指红桐树，可有灵根出露芽。  

***题听之诗卷后***  

晴丝一缕飏春空，弱弓纤缴乘微风。瞥然鸷若秋隼击，鬼弹中人瘴如墨。骣骑生马踏层冰，尺八短剑万人敌。大弨五石为谁弯，寂寞网丝空挂壁。  

***寒夜吟为吴贞母赋***  

寒鸡欧欧天欲明，街头乱沸虾蟆更。轧轧纬萧竟通昔，纺砖滑汰无觚棱。一升米，一尺布，斧冰作麋与儿哺，十指皲瘃裂如锯。  

***柳如是***  

君不见韦节度，枇杷花底招红裙。又不见韩蕲王，青楼女作娘子军。胡为乎黄门高义竟持正，闭关谢却河东君。求凰不异瞻乌苦，莺俦燕侣谁为群。四海茫茫竟何讬，火中莲叶霜中筠。茹蘖空自苦，食蓼空自辛。蹇修乃凭狎客致，且亲风雅辞嚣尘。已焉哉！鲧不累子，朱不累父。由来白璧惟自完，遇人不淑乌能污。绿珠碎身金谷楼，娄妃毕命黄家渡。嶙峋大节炳汗青，呜咽幽怀更谁诉。绛云楼高高插天，即屠即佛三生缘。早知节义君难荷，但取文章亦可怜。  

***落拓***  

落拓《闲居》赋，蹉跎《感遇》诗。勋名玄豹隐，心事白鸥知。伴食无名指，虚文没字碑。鸿冥兼蠖屈，鳞爪漫之而。  

***送别吴亚白旋里***  

君行感牢落，风雨此扁舟。一棹竟流水，千峰生暮愁。江声随梦远，云影与天浮。归及梅花放，孤山最拥万家。十载门墙重接席，槐阴清映碧烟纱。  

鄂渚离心日夜潮，故园归路总迢迢。经年客路三泷绕，此去扁舟一叶飘。细雨黄陵渔火暗，西风紫盖雁声遥。临歧不尽杨朱感，天宇秋清认斗杓。  

***陆艺***  

陆艺，字正游，号漱亭，昆明人。乾隆甲午举人。  

***即景怀华五贻堂***  

江风吹月上，松杪暗泉鸣。镫影凝寒重，秋声入户轻。倚栏人万里，对酒夜三更。隐隐西峰路，曾经此送行。  

***高峣访友和杨慕如韵***  

市隐何由远俗喧，欣随胜友入仙源。云连树色微分岸，船载波光直到门。但有花时休罢酒，得看山处且开樽。年来颇解幽居趣，独乐宁须司马园。  

***沈峻***  

沈峻，字存圃，号丹厓，天津人。乾隆甲午副贡，官吴川知县。有《欣遇斋集》。  

***和余慵楼送别原韵***  

陶令归来自寡欢，折腰岂必恋微官。长贫并觉妻孥贱，远别其如知己难。绝域风霜臣节苦，彤庭雨露主恩宽。他年天末重相见，共话青镫酒未阑。  

***月夜舟中作***  

片月下高空，江山露气中。村深明远火，秋老断寒虫。往事芦中客，新衔塞上翁。夜阑搔首望，星斗尚天东。  

***西行杂感***  

太华西来翠浪过，乱峰高处见黄河。云霾荒堡归人少，风卷平沙落雁多。身健却逢忧患日，秋悲况奈别离何。音书寥寂年光晚，剩有豪情对叵罗。  

***抵迪化作***  

寻河直到大荒流，禹画何曾尽九州。瀚海几程常载水，龙沙四月尚披裘。山围戍卒羁臣梦，城拥风戈露雉秋。圣世筹边逾汉代，漫教定远觅封侯。  

***寒食日作***  

戏蝶轻鸥带渚花，扁舟杜老望京华。春风无主还吹雪，迁客何心更问家。深巷卖饧披晓雾，青郊上冢簇香车。只今追忆韶光好，倚杖柴门数暮鸦。  

***孙玉庭***  

孙玉庭，字寄圃，济宁人。乾隆乙未进士，累官两江总督、体仁阁大学士、太子少保，罢授编修，重宴鹿鸣，赐四品顶戴。有《延釐堂诗集》。  

***余性爱菊衙斋隙地皆种之并多栽盆盎以待花时玩赏比移官黔中犹携数种以来惟衙署近山闲庭褊小又为荒池所占余则枯竹数竿芜秽木石而已无地可艺菊也乃购瓦盆分植之惜其太少又于荒池种荷以补其缺今小叶如钱已浮水面徘徊吟望率成一章***  

茂叔莲花子猷竹，癖嗜由来性所独。高致更标栗里陶，寒香惟爱东篱菊。隐逸人对隐逸花，应知臭味相投速。嗟余远宦廿年强，老圃依然三径荒。移官到处求佳种，瓦缶竹篱绽晚霜。黔中道险不可致，犹携数本来殊方。衙斋苦嫌隙地少，小院西偏半池沼。几竿枯竹傍短墙，数武荒渠杂红寥。莲香竹韵两虚无，芽分细雨及春杪。累累盆盎列前除，也待花时媚霜晓。况今废沼种新荷，小叶如钱已蘸波。窗前纵少娟娟净，雨后犹看苒苒多。香清六月及秋晚，毕竟餐英人意远。得气之秋我与同，非关有意师肥遯。时复小步向闲庭，四望云烟生绝巘。  

***余甲戌冬述职旋滇丙子春量移浙江夏五复擢楚督寻入觐之任计两年中行三万余里将至楚纪以诗***  

晚岁频为万里行，滇黔吴越又蛮荆。承恩半载连移节，入觐逾年两到京。敢谓识途询老马，生惭迁木类新莺。汉皋湘浦曾游地，此日重来倍眼明。  

***吴锡麒***  

吴锡麒，字圣徵，号穀人，钱塘人。乾隆乙未进士，改庶吉士，授编修，历官祭酒。有《有正味斋集》。  

***读放翁集***  

铁马金戈梦不成，熏炉茗碗寄余情。苏黄以外无其匹，梁益之间老此生。击贼未忘垂钓日，临终如唱渡河声。长吟直与精灵接，千亿梅花坐月明。  

***九日登临江亭***  

登高故事畏人夸，九日天涯又水涯。江影明边初落雁，夕阳黄处独看花。相思兄弟难成梦，如此亭台不是家。输与沙鸥心迹好，一汀秋色住蒹葭。  

***钓台谒严子陵祠***  

肥遯先生志，祠堂重此州。一星终古客，落日大江流。帝业推铜马，闲身羡野鸥。谁传男子在，徒枉故人求。币乃同汤聘，竿终笑吕投。功名轻骥足，风雨老羊裘。痴甚贻书霸，狂哉洗耳由。耦耕仙侣共，立传逸民牧。我亦闻风起，因来系榜游。苍苍迷万壑，咄咄感千秋。大树凋名将，云台失列侯。谶谁陈赤伏，亭已圮芜蒌。白发看遗像，青山有故丘。几家绵子姓，七里聚渔讴。顽懦犹能激，孤高不可俦。惟应竹如意，遗响答峰头。  

***狮子林歌***  

雄雷震空六甲驱，空青塞户阴模糊。卷毛舕舌形状殊，逃尽虎豹豺狼貙。谛视细细苍苔铺，伏而不动非石乎。陡回惊悸生欢娱，洞天咫尺开仙都。中不百亩蛇线纡，五里十里盘崎岖。前之升者猱附涂，以踵摩顶仰可呼。忽然索之又亡逋，白日在空午欲晡。翻身跳入壶公壶。四壁翠洒松雨粗。松生石隙老更腴，不阶尺土元气扶。松耶石耶德不孤，石以松古青逼肤，松以石怪垂龙胡。天风来往调笙竽，满身云气留斯须。出门舆马喧九衢，胸中了了丘壑俱。吁嗟乎！胸中了了丘壑俱，千秋画本思倪迂。  

***白洋湖对月***  

午过桃源县，暮泊白洋湖。月出水风外，悄然帆影孤。渔烟澹无际，远梦生菰芦。飞鹘从西来，松顶相惊呼。骊龙起深壑，簸弄颔下珠。白光互凌乱，众星若亡逋。阴寒交袭人，热痱一个无。客船争利涉，我独具酒壶。荒波渺千里，冥冥念前途。  

***仲家浅***  

凫云吹欲落，峄雨晴不飞。万柳绿无次，高低隐斜晖。其上仲子庙，俯瞰渔家矶。庙前晒破网，墙上堆蓑衣。即是其子姓，百代犹相依。惭予负米人，轻自离庭闱。愿言诉怀抱，不见剑佩归。天暝水风大，月上人影稀。安得农丈人，鸡黍慰我饥。  

题邝湛若砚铭并洗砚池题字拓本（砚侧镌“天风吹夜泉”五字，下有明福洞主印，今藏王兰泉廷尉处。邝露洗砚池在粤东光孝寺，翁覃溪学士使粤，拓其字以归，与铭合装成轴，索题。）  

君诗乃在潇湘洞庭间，啼残竹魄凋兰颜。乞归一勺楚江水，手洗芙蓉不自闲。此砚从君共往还，此池流水日潺湲。海南遗字老风雨，谁念畸人阅历艰。高莫高于鸦咋山，远莫远于鬼门关。天令绝域显文字，铜柱细剔苔花斑。壸笙芦管尽收拾，记成《赤雅》谁能删。蓝胡二月歌群蛮，亸娘妙舞摇花鬘。鸲之鹆之双活眼，见君手画蛾眉弯。归来抱琴死忠义，片石寂寞留人寰。招君魂兮渺渺，石有泪兮潸潸，云车雾驾安能攀。天风飒飒夜泉起，明福洞边闻珮环。  

文丞相琴歌（琴为闽中何氏家藏，上刻文山诗云：“松风一榻雨潇潇，万里封疆不寂寥。独坐瑶琴遗世虑，君恩犹恐壮怀消。”后题云：“时景炎元年，蒙恩遣问召入，夜宿清原寺，感怀之作，谱於琴中识之。”梁斯仪同年上国拓其文来未，余为作此歌。）  

上弦谡谡松风鸣，下弦汩汩乃作厓山之海声。当时一弹再鼓处，山石欲裂天为惊。永嘉道出清原寺，雨黑镫昏不成睡。手挥行箧七条弦，诗写孤臣两行泪。泣山鬼兮云沈沈，感君恩兮波深深。哀哉丞相琴，即是丞相心。糁羹尚记板桥道，麦饭谁哭冬青林。景炎时事可知矣，空抱壮怀犹不已。五坡岭，零丁洋，可怜道路摧肝肠。何如青原山中留宿夜，清商一曲龙吟长。生在南天死北地，流落孤琴旧时字。故友惟留玉带生，西台已碎竹如意。吁嗟乎，坏漆凄凉五百秋，茫茫谁刺海滨舟。高山流水臣心在，尚欲黄冠故国游。  

***虎丘***  

虎气消沈鹤市荒，东风容易客回肠。贞娘墓上年年柳，画了春愁画夕阳。  

水阁家家风幔开，画阑曲折粉塘回。冶香轻似落花过，快橹瞥如飞燕来。  

看红看白数花枝，传唱朱翁乐府词。一半樱桃一半筍，送春天气不多时。  

***古北口迤南一带群山秀峙松栝特盛***  

我行趋而东，朝晖射我西。群峰侧面出，云气高不低。其下覆松栝，寒重翠屡迷。残雪时一片，皎若孤鹤栖。茅屋四五家，樵汲相提携。风吹斧声堕，林束炊烟齐。不谓塞上山，有此物外蹊。冥冥若相系，迹往神为稽。  

***自马圈子至常山峪***  

地险不可越，客情悄然孤。矧复此螺壳，辗转相萦纡。两岩束之窘，阴忧惨粟肤。疑经太古来，寒气尚未苏。长风石胁破，白日乌尾逋。足摄鼋鼍驾，心骇神鬼驱。下者所欲登，但闻绝顶呼。进退难预谋，得上争须臾。楼台现缥缈，星斗扪虚无。鞍马且将息，前途仗撑扶。仆夫吻更渴，急畀村酒沽。  

***徐如澍***  

徐如澍，字春颿，号雨芃，铜仁人。乾隆乙未进士，改庶吉士，授编修，历官通政司副使。  

***费改斋除铜仁邑下问方宜诗以代答***  

问俗湖南似，劳形案牍删。江喧村市近，花放讼庭闲。试茗能消渴，煨薯说驻颜。树光相映发，人在翠微间。  

饭煮长腰米，盘堆赤甲蔬。年丰庖有肉，客至釜烹鱼。野店茅柴酒，人家种村书。循声容易致，民是葛天初。  

***沈石田小景画卷为玉亭丈题***  

几叠青峦几曲溪，参差竹屋晓烟齐。春光应忆江南好，树树流莺自在啼。  

***卢遂***  

卢遂，字易良，号霁渔，侯官人。乾隆乙未进士，改庶吉士，授编修。有《四留堂诗集》。  

***竹崎阻风***  

故里何曾远，南风不放行。梦依云外树，家在雨边城。今昔悲重宿，艰难剩一程。萧萧归雁晚，又作异乡声。  

***丘原午泊***  

残溜声声水竹西，荒村日午数鸡啼。舟横古渡无人处，一树野桃开碧溪。  

***范来宗***  

范来宗，字翰尊，号芝岩，吴县人。乾隆乙未进士，改庶吉士，授编修。有《洽园诗稿》。  

***涧上草堂***  

无复遗民在，空存旧草堂。墙欹蜗有迹，桂老蠹无香。澹墨供挥洒，清风动激扬。何来相访者，惆怅立斜阳。  

***竹坞吊文文肃公***  

威凤为仪四海知，故山何事久栖迟。吴中鲈鲙秋风日，朝内貂珰毒焰时。再出已看残局换，放归无复赐环期。最怜两月纶扉直，疑谤交乘未措施。  

***曹锡龄***  

曹锡龄，字定轩，汾阳人。乾隆乙未进士，官御史。  

***乌啼曲为烈妇栋鄂氏作***  

乌啼夜半山石裂，白杨风紧愁云结。冰蚕凄断五十弦，一曲离鸾泪成血。女萝菟丝本相附，既不同衾当同穴。白骨长埋冬岭松，青山共对秋坟月。人生百年会有尽，弹指流光何飘瞥。惟有坚贞一片心，地老天荒终不灭。明诗习礼本高门，取义成仁自奇节。幽阡岁岁长苔花，不蚀生金三尺碣。  

***李廷敬***  

李廷敬，字味庄，沧州人。乾隆乙未进士，历官苏松太道。有《平远山房诗钞》。  

***渡江至京口晓泊***  

练影横江日上初，风帆一霎入南徐。东来万马潮方急，西去千峰画不如。估客樯桡纷聚蚁，梵王宫殿半凌虚。登高怀远情何极，六代江山一筍舆。  

***九日同随轩兄登九成台有怀渭崖兄晓峰弟***  

岭南九月纸鸢飞，落帽风轻暑气微。海舶春槽橙酿酒，山猺秋雨荔为衣。千年歌舞余荒徼，万里关山共落晖。望断天涯音问隔，武溪险绝鲤鱼稀。  

***弋阳苦雨***  

水驿萧骚百感生，维舟野戍听鸡鸣。愁时最怯芭蕉雨，夜夜孤篷作此声。  

***江如藻***  

江如藻，字彦孙，又字鹿园，秀水人。乾隆乙未进士，历官山东粮储道。有《经进诗稿》。  

***下第后侍家大人归里彡石叔有感赋二律即次原韵***  

两年失意兼贫病，旅况凄凉十倍加。形影相怜谁浩叹，风尘久驻易思家。栖身那觅数椽屋，放眼且看几树花。三伏高楼何以过，湘帘权耐暑风遮。  

雨簸风颠记驿程，此心翻羡去帆轻。荣枯自昔关才命，冷热田来本性情。回首云山成独感，到家骨肉喜重生。幺荷髡柳寻常兴，笑对芳池咏濯缨。  

***李蘧***  

李蘧，字卫多，号祉亭，宝丰人。乾隆乙未进士，授吏部主事，历官江西督粮道。  

***秋日重游山寺***  

重到丛祠里，于今九载过。悲风来古木，颓殿倚新萝。村落看仍似，儿童认半讹。西山千万叠，依旧夕阳多。  

***王念孙***  

王念孙，字怀祖，号石臞，高邮人。乾隆乙未进士，历官直隶永定河道。罢，重宴鹿鸣，赐四品衔。有《丁亥诗钞》。  

***空翠亭***  

我游空翠亭，遂蹑空翠窟。仄处迷向背，昼光寒不入。高壁散长风，到面作飞雪。积阴带江声，冷中石骨裂。钩络枯藤幽，剥啄古扉缺。虚寺钟一声，客魂堕泬。尘氛此俱隔，惟有仙气结。愿得讬茅茨，终焉养疏拙。  

***河间道中遇雷雨作***  

连山走云气，掣电相追飞。风吹白草短，雨卷黄埃来。霹雳迸我前，嵯峨为之隳。驱车石梁下，惝怳精魄迷。漠漠斗神鬼，惨惨横蛟螭。腾翻曜躔坼，陟落银潢低。苍昊不可仰，孤光激轮啼。百谷同一声，下上争喧豗。移时吐羲魄，斜曛暄湿衣。长虹驰远景，飞挂荒城西。行行日已暮，仆马同疲饥。谢尔朱门子，高堂戒勿垂。  

***偕任子田游东阿山中***  

出郭眄遥岑，极目暧葱蒨。跼步陟崇冈，幽境齐所愿。扪萝俯翳屏，披榛诧凌乱。触穴发殊响，心寂乃能辨。林密天光微，径转石状变。落日映前峰，后顾采逾绚。夕霭薄空翠，势与飞鸟散。缅想临淄侯，灵躅留山县。彳亍寻旧谿，临风一长叹。  

***晚泊湖口***  

落日澹湖津，远水平于掌。云间万树浮，天末孤烟上。靡靡渚花静，摵摵蒹葭响。空翠漾我舟，川光夕滉漭。遇物聊自適，地僻任俯仰。清风左右来，习习形神爽。浩歌酌余霞，曲尽延幽赏。睇彼孤雁飞，独掠平芜往。  

***顾宗泰***  

顾宗泰，字景岳，号星桥，元和人。乾隆乙未进士，历官高州知府。有《月满楼诗集》。  

***寒山赵凡夫故居今为法螺诸寺***  

路与樵人争，深入寒山曲。缅维小宛堂，曾驻高人躅。丘壑构天然，秀野远尘俗。露滴疏花红，烟寒芳草绿。中藏一径幽，曲似仙源复。隐君此啸歌，结庐俯苍麓。岩间閟寒泉，雪花满空谷。冷光动翠微，疏响激幽瀑。胜地归禅宫，到今仰薖轴。夕阳孤磬闻，归僧入云竹。  

***江上渔父词***  

疏云漏微雨，方霁月已白。垂竿夕未归，独坐忘机客。斜看孤鹭飞，点破遥江碧。  

***眺锺山***  

东接青龙北雉亭，锺山山势郁峥嵘。志公旧塔颓云绕，蒋尉荒祠夕照横。天外一江分极浦，烟中万井入寒城。朅来更上栽松岘，无限苍凉六代情。  

***登阆风阁访蒋偕公道士不值***  

拄杖偏宜最上头，羽人何处访丹丘。四山春雨空侵牖，终日奇云不去楼。欲与《黄庭》参《内景》，谁将紫字写灵修。古藤花发烹泉水，缘结烟霞拟再游。  

***题张瘦铜同年梅花册***  

去年梅花开，篮舆过西碛。今年梅花开，人在长安陌。江南江北阻幽期，安得一枝寄远驿。瘦铜示我青厓图，使我逸兴飞五湖。空濛香气满丘壑，此花此笔燕山无。人生何为滞京洛，故园风景殊不恶。嫩寒天气疏雪晴，小桥修竹清溪鹤。独来花下撚须吟，飞飞玉蝶穿云深。春风得意不可状，若有仙人招我空山岑。题君图卷与君约，有诗有酒须商榷。铜坑铜井他日游，两人索笑梅花角。  

***汪辉祖***  

汪辉祖，字焕曾，号龙庄，萧山人。乾降乙未进士，官宁远知县。  

***昔有诗二章示二子***  

昔有两间屋，晨昕西夕照。长夏苦炎威，炊烟杂茶灶。我依二母居，一经课后效。床前书几陈，蛟蚋常缭绕。摊书纺车旁，形影互相吊。庭闱乐复乐，宽窄那计较。即今扩新居，高爽向南曜。虽殊广厦观，幸免偪仄诮。是处可延伫，堂随所到。谁云热难避，废书日坐啸。古贤容膝安，努力事仇校。  

昔有一束书，无多手泽在。雒诵功易殚，文章溯流派。一瓻偶借人，何处得津逮。勤勤克期钞，腕脱敢云惫。一隅以三反，周行问向背。摧摩颛且精，幸邀葑菲采。即今万牙签，经史颇萃薈。余力罗百家，编辑及细碎。爱博情转疏，读多不求解。譬如宝山回，空手徒自慨。古贤惜分阴，青春可能再。  

***赵钧彤***  

赵钧彤，字絜平，号澹园，莱阳人。乾隆乙未进士，官唐山知县。有《止止轩稿》。  

***辛卯十月归次浒山铺***  

墨王亭畔荻芦删，放眼湖天旷莽间。渔艇远横衰草岸，人家低占夕阳山。残香寂寂荷千顷，秋色年年柳几弯。却叹征车待明发，故园空得暂时还。  

***卒戍发伊犁东归***  

萋萋塞外草，寒沙无深根。加以牛羊践，重以烈火焚。一冬久不死，复与春风新。春风自皇都，万里释逋臣。东向再拜起，欲语声且吞。不知当何为，但有涕泪纷。上堂交簿书，元戎劳语温。下堂解佩刀，长揖辞官军。自惟多疚躬，赦宥邀殊恩。所愧犬马齿，十无二三存。岂复及鞭策，但得长苦辛。生少南山田，死没东海漘。  

***周锡溥***  

周锡溥，字半帆，湘阴人。乾隆乙未进士，官宁朔知县。有《安愚斋集》。  

***望紫霄峰作***  

仙宫雾雨春冥冥，电影欲掣雷车轰。真武真人玉蕤缨，空中丹剑铿有声。手绾神图《太乙经》，摄御百怪袪三彭。空山枸杞夜吠鸣，不但河车之紫英。我来均口眺峥嵘，三十六岩青绕城。望不能至心叹惊，少时学道已粗成。偶然积梦通广庭，群官召草新宫铭。绮语未尽千劫更，忽忽一堕随飞星。试将尺宅理榛荆，伐毛一洗凡骨腥。问神何由息我黥，举酒一酹青山青。  

***武昌遣兴***  

长笛吹残鬓有丝，十年疏影汉南枝。酒醒峡口闻猿处，秋老黄州梦鹤时。细雨始知江路永，西风不觉客帆迟。次山亭畔寒谿近，便拟拈椎问导师。  

***承天寺西夏断碑歌***  

艺祖首除藩镇强，虎符合豹中枢藏。降王争执仗下梃，逋寇未下河西羌。夏州保忠族内附，继迁假息招叛亡。地不过汉一大郡，折箠笞之如犬羊。谁遣舆瓢自剖裂，坐使神器成皴<襄皮>。独能二百六十载，鼎峙夷夏为雄方。先时嵬理慕华俗，窄衣野战歌慨慷。文思起草学士院，兀卒署字藩臣章。九经既颁科目建，颇革鸱响摹鸾凰。春秋叛人例不举，左右记注无贤良。至今草木尽顽犷，遮迾但见黄云长。承天兰若亦倾圮，有石斑駮螭首僵。图书灰灭此独在，有似任亻末登明堂。惜哉神灵失呵护，剥落不足拓硬黄。向来郡志已讹阙，何况经今数十霜。摊书布席就仇校，强测<黑知><黑主>推偏旁。一碑天祐十数字，摄提岁月俱渺茫。一碑天庆刓者半，撰记略识羊与张。银棺舍利瘗幽閟，令我循诵生感怆。百年杀人若糜沸，八功德水谁乞将。然犹以此夸种落，称寿母后谀今皇。南渡宋亦小朝耳，山河牛角汴入杭。独留一碑笑千古，元祐党籍书奸猖。伊川披发有先兆，儒墨异术固秕糠。国家有道四夷守，文字要以扶人网。如此断趺何足惜，览古一啸西风长。  

***钱武肃王铁券歌***  

文皇鉴人如鉴容，凌烟悬照真鸾龙。图成二十三将相，爵止实户圭桓躬。后来渐有铁券赐，制沿开国增侈丰。乾元宝应上尊号，其时始奠京西东。汾阳临淮两勋德，手柱天阙天襃崇。朝廷恩幸不可数，雁门河中俱内讧。反者辄赐赐者灭，一券何止丛百凶。僖昭以后赏尤滥，奴竖胁主如儿童。饼师阶宠藉阿父，行瑜怙乱夷其宗。朱梁事往愤填臆，先时带砺河山重。篡臣百死岂足赎，贻臭矿镤灾鍮铜。吴越故家有钱氏，簪履百代余祖风。图示乾宁旧时物，金版玉册光烛空。想见当年提一旅，球马玉带真英雄。卯金折脰妖鸟殪，潮回罗刹如奔蜂。惜哉生值唐末造，扫欃落彗无强弓。橐弢偃息待真主，天运有属人谋穷。古来亏盈著深诫，煌煌谢表存谦冲。日慎一日教孙子，敢恃八议挠至公。不然唐陵宋宫阙，门牡冶锈飞无踪。千秋彝器此传在，发泄岂不关鸿濛。海门绿净山乳碧，尚忆保障先臣功。勤思忠孝慎守宝，家乘美溢古鼎钟。嗟我岂无屈铁笔，抖擞老力愁孱慵。绨缃展玩再三叹，镌镵金石难为工。  

***朱恒庆***  

朱恒庆，字念占，号椿塘，天津人。乾隆乙未进士，官安塞知县。  

***夜坐***  

饮罢觉微醺，清吟入夜分。花苏三径雨，月破一层云。老树生虚籁，苍苔篆绿纹。落梅何处笛，幽咽隔墙闻。  

***蒋知让***  

蒋知让，字师退，铅山人。乾隆丙申召试举人，官唐县知县。有《妙吉祥室诗钞》。  

***闻秋竹兄客奉天***  

万古兴龙地，孤身跋马游。郁葱瞻气象，怀抱失牢愁。长揖将军客，高歌敕勒秋。平安容易报，七十五官邮。  

***悼庭朴***  

百岁中庭朴，惊看绿荫疏。虬枝堕微雨，虫蜕积平除。称汝婆娑意，惟余寂寞居。高门种槐柳，他日复何如。  

***汤山***  

大汤山傍离宫起，小汤山卧离宫里。汤泉汤汤两山边，漫山竹柏笼御烟。方池金甃锁謻室，余波玉沼生台莲。严霜已逼行客噤，残葩尚夺宫妆妍。翠华不到今几载，膏腴泽遍环山田。我昨歇鞍泉上坐，不得一湔尘土涴。骊山夜月忆旧游，廿载怱怱春梦破。那知羽卫司掖门，中有烟火神仙孙。名姓才通哑然笑，两家交道千秋存。为言此地原荒址，仁庙中年乃经始。画苑名家焦若真，图进新宫易数纸。从兹琼液涵恩波，山灵拥戴泉龙喜。吁嗟乎，水性皆冷泉独温，旧闻源出丹砂根。潜滋动植不灼烂，玄冥之德如其仁。解衣笑就通流浴，饱饮止愁徒满腹。那须漱咽养寸田，已胜河车倾万斛。宫槐黄落秋向残，转眼大地冰阑干。我思挹注挽斗柄，尽回天下三冬寒。  

***殷希文***  

殷希文，字宪之，号兰亭，天津人。举人，官长治知县。有《和乐堂诗钞》。  

***送客***  

行云有时歇，行客无计留。殷勤一樽酒，试为缓双辀。双辀虽暂缓，归思不可挽。挥手沈醉中，望望车轮转。  

***草堂漫兴***  

庾园虽小足相羊，荣辱何关一草堂。裘马五陵空自艳，菊松三径未全荒。雨窗酌酒杯还润，花槛题诗句亦香。更有《南华》供细读，《逍遥游》拟学蒙庄。  

***锺廷瑛***  

锺廷瑛，字退轩，历城人。举人，官黟县知县。有《退轩诗钞》。  

***驻马河早发***  

维舟未成梦，挂席复东骛。咿喔汝南鸡，微茫历阳树。疏钟犹殷床，残月不开雾。行矣广陵城，为君醉春露。  

***江行***  

清溪新涨绿弯环，溪上人家昼掩关。投晓挂帆风力稳，推窗先看九华山。  

***宋鸣璜***  

宋鸣璜，字荪侣，奉新人。举人，官鄱阳教谕。有《味经堂存稿》。  

***罗两峰至都周驾堂编修为招诸同人小饮寓斋两峰仿李龙眠西园雅集图即席分赋得五古转韵体***  

木落天微风，蝉鸣客纷集。秋窗面面敞，看秋如不及。不必山与水，岂在竹与丝。言追碧筒饮，对把青荷枝。荷枝青未了，秋色盈襟抱。譬彼清泠泉，一酌令心好。广庭日西斜，篱落飘秋花。花光秋之外，诗思天之涯。诗来不知处，宛转花间路。脱我华阳巾，挂之千岁树。有客笔如椽，苍苍挥暮烟。图成看小李，饮中歌八仙。酒酣客快意，起舞花垂地。松上微月生，秋天转无际。  

***薛稻孙***  

薛稻孙，字渼澳，苍溪人。举人。有《钓云轩诗钞》。  

***春日宿田家***  

泥涂岁序剧骎骎，烟火蓬茅养道心。护鸭船围新柳港，放牛人去小桃林。盈前社酒遭田父，短后征衣怪野禽。对此萧然名利淡，一蓑一笠胜朝簪。  

***咏史***  

献瑞廷陈九穗禾，骋怀八极驾鼋鼍。才陈角牴鱼龙戏，又唱宏农得宝歌。自在艨艟飞五凤，前行箫鼓拥千驼。时巡合有天书降，玉检金绳代不磨。  

熊馆谁争《谏猎书》，《豳风》罢进授时图。民心自怨崔成甫，天意终怜郑介夫。构巧神仙愁出入，技精革木解歌呼。江南尔汝歌偏好，长劝君王醉玉壶。  

冲冠一怒便扬兵，鼓竭秋风马倦鸣。收骨二陵非死所，藏身三窟岂行成。单于自款居延塞，老将宁贪石堡城。不信遐荒真异类，两阶干羽有苗平。  

***袁文典***  

袁文典，字仪雅，保山人。举人。有《陶村诗选》。  

***将出都门留别同人***  

残梦千山乱，浮云万里愁。客中还送别，病里又惊秋。书剑空萧瑟，鸿鱼久滞留。京华岂不恋，输与故人游。  

## ●卷九十七

***汪缙***  

汪缙，字太绅，号爱庐，吴县人。诸生。有《二耕草堂集》。  

***夏日闲居杂咏***  

吴趋盛豪华，阊门最繁剧。每苦炎夏蒸，烟火万家窄。曰余在戊辰，曾此设讲席。咿唔闤阓间，名利共物役。本性爱萧疏，时欲蜡幽屐。赖有羽人家，相望在咫尺。地古却炎晖，仙居世氛隔。幡高引远飔，下有对弈客。予心已欣然，藉草坐坛石。  

日色川上媚，烟光草际重。横塘夹修竹，十里蝉声中。我来古渡头，岁月多行踪。行踪一何多，言瞻墓上松。墓在塘之西，家住塘之东。时节须祭扫，悠悠一水通。秋林静虚白，春山霭空濛。气候良自佳，泛舟每从容。炎夏少经过，安知野趣浓。野趣浓如此，欣赏情何穷。  

***浣香洞***  

幽溪穿曲窦，洞口树成帷。垂阴生晚吹，散帻坐苔矶。雨过月稍上，光含万籁希。天水空明里，菡萏相因依。香气自白昼，夜来静入微。起心欲往求，已觉前境非。即此悟禅寂，释我胸中机。  

***丙子岁初出门见有短衣揖让者继凶年之后得此感而有作***  

去岁真彫瘵，东南气尚新。春从江岸转，礼到贩夫真。揖让看闾里，诗书慕搢绅。抚绥烦大吏，风俗不难淳。  

每从凶岁后，恩泽入人深。俯仰苍生事，饥寒圣主心。截粮留水次，分食到桑林。为国勤休燠，须知玉步临。  

江南财赋重，输灌仗年丰。纵使艨艟集，应怜杼柚空。张陈留惠政，周况有遗风。报国无多事，长忧百姓穷。  

***题王存素画黄山云海障子***  

昔逢海客谈瀛洲，苍茫气象无能侔。我欲向之问端倪，但指天际云悠悠，即云即海空外流。今看好手弄狡狯，满纸淋漓吁可怪。不知墨气并云气，唯见紫澜万叠声澎湃，即海即云壁上挂。我闻黄山之云天下奇，仙灵变幻那得知。欲往观之劳我思，异境恍惚移于斯。一缕初生上遥汉，烟交雾集渐浩瀚。云作奇峰峰作云，云峰片片相凌乱。俄然南北东西合，浮天没地无边岸。三千白月照难穷，九万长风吹不散。神仙欲到辄引去，河伯无端望洋叹。云邪海邪谁能判，咫尺相从游汗漫。乃是三十六峰入臂腕，扫却一片锦绣段，非海非云任君看。画理通化工，对之开心胸。我将陋木华之《海赋》，隘屈子之《云中》。契达观于漆园，等妙谛于大雄。天地溟悻，古今混同。何有乎日月之循环，宇宙之始终。而况人世之得失穷通，一一归虚空。精灵忽与丹青聚，置身已在天都峰。囊括千朵万朵之芙蓉，割取千间万间之琳宫，踏倒千年万年之长松。誓从王夫子，游戏入无穷。  

***中峰读书***  

借来客舍是禅居，爱坐闲窗夜色虚。涧水时闻风断后，竹林渐白月生初。难从支遁亲调鹤，且学天随晚著书。心地喜无元字脚，何妨门外问三车。  

***怀古·关中***  

四海嗷嗷万姓荒，只供一炬爇阿房。贾生从此传三论，秦帝空矜毕六王。西去天连蜀栈迥，东来地接雒川长。但教莽莽看形胜，据此金汤那得亡。  

***怀古·武昌***  

大江东去路漫漫，孰向烟波老钓竿。三国战争年最少，一家豪杰古来难。指囷意气迎诸葛，顾曲风流走阿瞒。从使称臣频上表，依然半壁拟龙蟠。  

***怀古·野僧***  

直入山中去，山中别有天。把茅黄叶路，洗菜白云泉。山月照初定，松风吹早眠。此心无处住，随处好安禅。  

***题李空同集后***  

爱国忠君千首诗，知君真把少陵师。渡河擘海寻常事，妒杀江南钱受之。  

***罗台山道吴归里允初送至毗陵作诗赠别台山次韵答之因继作二首***  

有客乘风去，烦君寄语归。把书犹对坐，二妙实同机。江草烟薰岸，蹊梅月带扉。梦魂通异地，怕我用心非。  

流浪转增剧，吾生何处归。惯喧南郭籁，难息汉阴机。云懒终衣岫，风勤偶掩扉。交情同脉脉，肯为辨今非。  

***赵曦明***  

赵曦明，字敬夫，江阴人。诸生。有《中隐集》。  

***安遇***  

一日不尽分，此日为虚生。一事不尽分，此事为无成。顺逆常变中，努力得安行。我生自有定，宠辱何须惊。  

***咏怀***  

少年爱求友，中年爱闭关。于今老将至，空谷万虑删。直谅与多闻，古道不可攀。人谀我所恶，谀人我复慳。交谀如贸易，无益且成患。譬舍松桂林，跣足走荆菅。与其悔而晚，何如未悔间。忽感求声鸟，孤云看往还。  

***绩溪道中***  

五日入绩溪，风景始可喜。溪流一缕通，云气千岩起。当面立危壁，竹木纷如绮。根株走龙蛇，脉脉复跂跂。烟火空际生，人家深树里。远近恣凭眺，傍偟不知止。夕阳射林表，明媚更无似。欲乞买山钱，卜居玩清泚。  

***梁玉绳***  

梁玉绳，字曜北，号谏庵，钱塘人。有《蜕稿》。  

***同应叔雅及仲雅丈往毗陵过黄埠墩坐篷顶玩月小饮***  

风声飒飒吹帆樯，菰蒲夹岸如人长。行尽菰蒲凡几曲，船头船尾明月光。月光照彻篷窗几，惊醒幽人夜半起。不坐舟中坐舟顶，恍然身在层霄里。应君轩爽张君豪，仰天大笑倾金舠。余沥还将洒湖水，欲把明湖变浊醪。是时残魄没幽岭，坐久水风侵袂冷。万蛙声里一孤舟，东方欲白星辰静。  

***古意寄汤吉甫***  

故衣未可弃，故人未可忘。衣故身所便，人故情益长。自君长安去，谁与共翱翔。登高望四野，烟水苍茫茫。愿随北飞鸟，扶摇到君旁。君旁不可到，风急毛羽伤。缁尘三十丈，素衣变玄裳。长安非易居，何不归故乡。  

***春暮自吴门至松江***  

欲共春风语，轻舟逐鸟飞。落花沽酒店，芳草钓鱼矶。平野天边尽，遥山烟外微。村童挑荠菜，笑趁夕阳归。  

忽听吴歌起，歌声趁轧哑。残潮随去艇，远树带飞鸦。几点过云雨，新枝闰月花。溪湾将泊处，挂网两三家。  

***读王穀原比部遗稿***  

先生读书万卷破，可怜一字不求饿。块垒惟将杯酒浇，孤咏幽吟少人和。中年奔走向长安，长安热客冷眼看。往来素心只三四，哀歌击筑相鸣弹。久之入直中书省，涕长一尺衣衾冷。旋复对策改郎官，不乐文书乐闲静。翻然便赋《归去来》，老屋数间门不开。家徒壁立何所有，但有及榻青青苔。忆昔京华暂侨寄，我时幼小犹能记。频向床头索纸笔，东涂西抹供游戏。悲哉转瞬几经秋，先生修文归玉楼。人间万事半陈迹，如露如电如水沤。留传手稿千番纸，身后空名惟此耳。诗能穷人穷益工，自古才人皆若是。  

***得王栗臣孝廉札奉寄***  

燕北书传一雁过，年华每自惜蹉跎。尘埃袍草功名薄，风雨槐花涕泪多。已是言愁推卫玠，那逢荐士有常何。剧怜都讲谈经处，岁月相思发浩歌。  

***翠云草和王栗臣孝廉韵***  

翦得幽崖一片云，云生芳草翠交纷。墙阴最好经微雨，亭角偏宜揽夕曛。回匝色连青绮幄，蒙茸光汎碧罗裙。海棠蕉树凭相赏，非雾非烟澹不分。  

***余萧客***  

余萧客，字仲林，号古农，吴县人。有《选音楼诗拾》。  

***怀任文田***  

系艇东溪畔，花迟春未残。所思今不见，雪霁月生寒。  

***施国祁***  

施国祁，字非熊，号北砚，乌程人。诸生。有《礼耕堂集》。  

***题胡欧庵诗钞后***  

多能天遣秀羸偿，倦客吟镫半倚床。静里维摩聊示疾，愤来元晏竟成狂。逸民待刻碑头字，回陌难钞《肘后方》。扶病重寻石湖赋，夜深深礼大医王。  

***金史详校成书十卷自序卷端附题于后***  

闲消我有肆帘风，寓墨金源旧事丛。野史功臣惭褚补，圭斋诤友悔刘通。书钞冷局仇难遍，字订讹传拟未工。长此一编深箧底，敢言载笔附群公。  

***贾田祖***  

贾田祖，字稻孙，号礼耕，高邮人。诸生。有《贾稻孙集》。  

雨  

残镫耿犹照，凉气入虚幌。萧条风雨至，飒沓遍空响。晨起碧柯湿，微曦淡初上。衡门希来踪，心与孤云往。所思在江湖，烟蓑钓菰蒋。  

***落叶***  

梦里萧萧雨，惊看月一床。西风吹败叶，半夜响空廊。似我无依客，终年辞故乡。暂谋栖息地，狼藉避繁霜。  

***题李北岳先生诗集***  

十五才人江左出，吾郡三分已居一。斑斑古色擅宫王，六籍沈酣斗奇崛。缪公淡宕如春云，暮年删订细诗律。郭家处士何崎嵚，《升天》已入卢仝室。就中深厚推鱼川，昌黎玉局相差肩。不用钩章与棘句，雄神大力能回旋。绵津于此特珍重，压倒吴会雄词源。美人岂不玉堂贡，耳官失职悲迍邅。我生桑梓有恭敬，况乃泰华森真颠。当时太虚踞山斗，裁红晕碧徒便娟。公之音声协《雅》《颂》，谓宜俎豆追四贤。谁云寂寞五百载，看摩坚垒摇先鞭。济南文冢已崒嵂，苦欲质证无因缘。秋云木叶本奇绝，老宿再荷尚书怜。鸿篇伟制尽登载，朗如日月县瑶编。鸡林宝贵万口诵，荆山玉剖珠腾渊。淮海维扬古才薮，生天慧业公宜先。礼官论定百世祀，他时文苑其争传。  

***题杨青村先生诗集***  

我生局束鸡瓮中，可怜萧索如衰蓬。岂惟五岳足未到，并此眼前山水无由逢。萤乾蠹死老残帙，何异候虫时鸟啼悲风。纪游往往羡康乐，神工鬼斧开鸿濛。《秦州》杜老斗奇崛，实与太白《蜀道》争两雄。后来手笔愧凡劣，譬以钝戈朽甲攻。崇墉夜来披点商丘刻，鲛人网布珊瑚空。秀野草堂出新意，遇佳山水留诗筒。淋漓泼墨更谁子，横绝独步青村翁。齐州九点罗心胸，玲珑雕刻青芙蓉。中原蜡屐回怱怱，蛮天宰邑凭祝融。洞庭彭蠡飞艟艨，中流绝叫惊蛟龙。万弩直射冯夷宫，彩丝吊屈心忡忡。欲呼湘累歌兰丛。吁嗟乎，丈夫薄宦路已穷，簿领朱墨纷相从。才雄天末少人识，顽烟瘴雨支吟筇。江东群彦坐台省，锵鸣玉佩陈钟镛。我读君诗悼君遇，忽觉清夜剑戟摩苍穹。急{难火}瓦铛煮浊酒，为君感慨抑塞挥千锺。  

***丙申岁仲夏洪稚存来自毗陵访予寓斋用王荆公和王微之登高斋韵奉赠***  

兼旬不出双屐埋，翻瓢急雨天河簁。毕逋朝飞絷其翼，万顷瘴墨纷搪挨。我家泽国畏淫潦，愁城百尺高崔嵬。那无篇帙供獭祭，蠹死不入图书堆。索居谁怜子桑病，款关有客冲泥来。森然奇秀扑我面，一谈一笑皆快哉。忆昨官廨始识君，不须缟纻惟挥杯。手挽强弓穿七札，轧霄奇句惊九垓。看君阅世抱孤愤，三寸不律含风雷。其时列郡正枯旱，火云赪赫空天排。清秋气候似九夏，《瞻卬》有嘒明星台。忧时虮虱漫呼吁，与君烂醉怀且开。香山乐府拟属和，让君主敦吾舆台。双丸跳掷倏经岁，周南复此同欢咍。浊醪相劝尽今夕，安得有酒倾如淮。  

妃黄俪白十丈埃，把君诗卷实壮哉。手披口诵百纸尽，漘暑濯肺清风来。斑斓锦绣丽星斗，波涛氵闪氵闯流江淮。山灵刻划真宰哭，力斗大谢宁相挨。瑰奇闲走昌谷阵，绮艳讵涉齐梁台。大都门轫回自辟，纷纷皮相俱堪咍。缣囊压叠齿未壮，渊颖欲尽故纸堆。方今欃枪扫西域，捷书蚤晚移三台。大凯铙唱君能为，曷不响奏钧天雷。朱颜绿鬓坐销蚀，鸬鹚苦尽三百杯。我发种种伊可怜，出语有似糠秕簁。呜呜拥鼻五十载，欣君钜制万卷该。沈香丝管在指日，还期姓氏名山嵬。昌黎一经定可就，子云奇字终当排。皇皇著作富充栋，常常老眼为君开。  

雨师弭辔顽云埋，好山一房青嵬嵬。扶筇欲邀诗老屐，柳阴佳处浮深杯。而君白纻先济胜，攀萝独企烟霞堆。当年歌停仅余寺，奸雄不足增人哀。诗人矫首望江北，欲斡元化施黔雷。杞人忧天正血面，巨川何力排黄淮。宣房贮腹岂扪籥，会借前箸陈鸾台。方今蚁封亟保障，万指补裂春泥簁。苍生壮志荷公辈，鱼头之怕胸为开。雨无其极今亦歇，喜遍孩龀欢黄台。江南年穀稳丰熟，羁人饱食且乐哉。鹪鹩一枝仗友力，瞢腾高枕百事排。江湖鸥鹭意浩荡，交朋萍梗感去来。与君会面祇一再，牵肠绕腹能千回。高文子可泣神鬼，绝叫我欲惊埏垓。即今年衰强自力，世上小儿恣笑咍。长篇鼓三亟投赠，战场故垒思劘挨。天涯知己更枨触，三千里外无双才。  

***丁酉春日病中留江都汪容甫暨李孝臣王石臞草堂聚饮翼日容甫北行为诗以别兼柬孝臣石臞***  

苔荒草蔓半亩宫，不知户外春已浓。支离一疾肝肺攻，要脚驽缓成疲癃。锥子颖脱心丝空，绳床莫疗蒙头慵。汪子何来省龙锺，李王联袂其音跫。弥天凿齿劲欹逢，三君雁行于且喁。坐我琴书之房栊，家贫亦有鰕鲑供。相与作达镫烛红，耳官失职悲不聪。高谈但闻声沨沨，心许不假言辞通。良觌累日宽尘胸，已疾捷若卢扁功，惜哉骊驹逝怱怱。我钦汪子灵光崇，五三八九经术鸿。文镵金石垂厚穹，阿谁相厄能两雄。邗江带水疏吟筇，何时下上偕云龙。仗君慧业开愚蠢，可怜踪迹如飘蓬。石臞又放湖千篷，剩我瑟缩吟悲翁。知己失散真路穷，出门惘惘迷西东。尔夔我蚿相怜同，望君重来鼓丝桐。  

***魏之琇***  

魏之琇，字玉横，号柳洲，钱塘人。有《柳洲遗稿》。  

***感交***  

陵苕本弱植，葳蕤讬翘柯。春风吹林端，蒙茏吐繁华。曰余幼失所，飘转随蓬科。引蔓值松柏，垂阴搴薜萝。烟霞缅焕烂，云日思荡摩。钦哉数君子，晨夕更切磋。白玉幸辞璞，精金念离沙。廊庙虽弗施，管弦聊可歌。登高一望远，啸侣何其多。岁月亦易迈，存没频兴嗟。湖山自终古，江海无回波。逝者既云已，来者将如何。  

***秋怀***  

万物皆有尽，孤生岂无休。冉冉即迟暮，脉脉怀殷忧。星霜忽已易，岁月嗟何遒。明河耿遥夜，皓魄扬清秋。吟蝉露下切，落叶烟中稠。银缸映户外，锦瑟横床头。美人怅何处，良会知末由。来晨不可计，去日焉能留。掩镜释浩叹，临觞激清讴。遗情以乘化，宇宙从悠悠。  

***舟行登观音岩用太白同人舟行韵***  

长风天末来，吹动海东月。挂席凌沧洲，扬旌发溟渤。回望罗与浮，眇然青一发。合沓重山中，林峦互出没。崒嵂千仞岩，横空豁天骨。舍棹穷云根，攀跻势超忽。俯视临沧江，逝波无时歇。便欲乘丹梯，振衣入瑶阙。  

***题严力庵画西溪探梅图***  

郡城西去三十里，万树梅花一溪水。日出烟销不见人，人家隐约梅花里。东风几日吹林薄，茅舍板桥春漠漠。娟如静女倚修竹，瘦若癯仙卧寒壑。陂塘寂寂花愔愔，清溪仿佛桃源深。了无尘埃汙履迹，时有雁鸭惊挐音。天怜此境太幽绝，特倩我曹为搜抉。载酒晨冲古渡烟，寻诗暝踏荒林雪。轻舟荡晴花正开，入花渐深迷路回。月明疏影掠篷过，风起暗香随棹来。十年无复经河渚，回首同游半今古。重看水墨意茫然，始觉严兄用心苦。  

***早春泛舟西湖用遗山泛舟大明湖韵***  

吴侬不唾西湖水，爱此渟泓三十里。东风吹船向天上，凫雁迎人飞欲起。两隄如带横弯弯，十二画桥连玦环。红楼翠馆天半出，倒影浮动烟波间。晚来系棹西泠渡，油碧香车松柏路。水佩风裳不可要，兰襟柳带愁烟露。孤山梅花别有情，邀我虚亭散余步。夕阳澹澹天悠悠，寒渚无人见双鹭。沈吟往日林逋仙，踪迹吾宗同仲先。草庐入画已千载，我来放歌空叩舷。笺天愿乞烟霞福，小住蓬莱五百年。  

***夜泊庐陵***  

岸险沙痕折，江空露气澄。荒鸡迎戍鼓，宿雁避渔镫。客梦随枫落，乡思对月凝。秋声殊可赋，此夜泊庐陵。  

***秋霁***  

伏雨初收意洒然，生衣乍试晚风前。怀人酒熟镫明候，顾影桐疏竹冷边。夜景楼台天倒合，秋光城郭月孤悬。无端忽著东南望，独卧蛮江忆往年。  

***年年***  

年年楼上盼飞鸿，二月春愁满镜中。芳草绿迷天近远，落花红隔水西东。未能化石身犹在，何处为云梦始通。欲织流黄回锦字，一番惆怅又成空。  

***九日晦日坐雨示沈敬履***  

朔风凉雨共萧然，坐对薰炉手一编。黄叶有声霜后地，湿云如梦雁来天。江湖岁晚渔樵外，关塞秋高鼓角边。河渚荻花应更好，与君相约钓鱼船。  

***晚过石门***  

溪流曲折绕城根，客棹夷犹过石门。小市疏镫沿碧柳，平桥细雨近黄昏。  

***符之恒***  

符之恒，字圣几，号南竹，仁和人。有《秋声吟稿》。  

***晚立永兴寺前望西溪人家云山掩映在梅竹中***  

山居恋花信，逐境无定属。返照归古寺，幽意静还续。小桥坐流水，平野看衍沃。炊烟袅前村，林影入远瞩。似补梅竹疏，茅茨间几曲。寒云晚更密，濛濛护空绿。镫火接耕廛，鱼虾生计足。卜居他时愿，结邻已共嘱。吾诗盟不忘，僧楼写短烛。  

***渔村即事***  

村边软草涴春泥，小雨初晴绿满溪。几幅斜阳挂鱼网，人家多在柳塘西。  

***查景***  

查景，字士瞻，号望斋，海宁人。有《弃余诗草》。  

***婺州太守刘汉循别驾董豫周偕余课农游双龙洞归憩西坞吴氏园即事***  

宿雨初晴水满川，课农好趁绿阴天。官除教养原无事，民力耕耘定有年。北郭烟云归石屋，西园风景胜花田。他时若订林泉约，如此溪山拟卜迁。  

***乙酉重九日同人由讴歌岭登钟山憩菩提庵分赋得七古***  

铣溪源自马金落，奔作城壕恣喷礴。钟山厄险实障之，流怒激湍与石搏。天然形胜冠衢西，百里蜿蜒环古郭。萦纡石径绕岩阿，错落云根耸锋锷。时维秋爽景尤清，夙约登高肯辞却。不多游侣尽同心，争拂衣尘理芒屩。多情山鸟叫钩辀，无数岩花散约婥。半山亭峻暂支筇，已揽长空出寥廓。相携贾勇拾级升，路转山回渐开拓。一峰独压众峰青，八面虽高仅半角。金钱牙笏竞朝参，几案文峰似锥卓。久攫世网困尘氛，快豁双眸穷绵邈。山僧留客饷山殽，随意杯盘崇素朴。微参道妙少支言，不露焚修愈诚悫。欲将妙笔绘沧洲，胸次林泉随寄讬。兴酣更欲纵清游，啸咏殊惭继康乐。  

***赠西林上人***  

西林师住西林庵，在山不识庐山面。昨持斋钵出山来，仿佛白莲社中见。自言祝发从安国，玄奘世系生同县。旋入延恩主法筵，重开灵境新禅院。半偈语翻千佛场，瓣香缘结三生善。当时知识尽名流，过去光阴如掣电。为宏道愿舍丛林，桑下已辞三宿恋。不招云侣不把茅，一瓢今挂杨街堰。吾闻师言增太息，世出世间遇随变。曾闻茎草化金身，会见淘沙得精饭。槛外青山祇树深，门前流水经溪滟。西林原不让东林，立地谁坚清净愿。社中若继远公游，选胜何如选佛遍。  

***吴均***  

吴均，字公三，号梅查，江都人。有《青棠馆诗集》。  

***陆宣公墓枯柏重青诗以纪事***  

宣公辅政称名臣，谏诤下惮批逆鳞。兴元戡难勤赞助，转危而安此一人。乾坤几劫沧桑改，齐女门东古坟在。松楸羊虎已销亡，枯柏杈丫数百载。圣代深嘉内相贞，敕修祠墓特褒旌。精灵耿耿不泯灭，香叶勃郁看重生。公能上不负天子，八利六失标青史。卓哉高节何嶙峋，正气贞操长不死。昔闻柏树化桐王宴宅，又闻柏树倔起汉帝陵。何如陆公墓上枯柏复蕃翳，雷霆辊战蛟龙腾。柏兮千载耐岁寒，乃是公之忠义肝。柏兮铁榦挺劲直，乃是公之贬死骨。赵裴遗臭公芬芳，小人枉自倾忠良。公之丹心炳日月，岂以柏之荣瘁为低昂。物同人重物亦尊，诸葛庙前柏尚存。他年瞻拜定相识，百丈参天看黛色。  

古镜篇（雷塘耕夫得古镜一枚，铭云：“大业无年造。”盖隋宫镜也。）  

盈盈一片秋空月，云雾朦胧半边缺。五色双龙背上蟠，铭镌大业何曾灭。阿{麻女}当日幸迷楼，如花嫱嫔居上头。琼户晨开金缕锁，珠帘齐上珊瑚钩。明星荧荧宝奁启，竞斗新妆明镜里。涂黄那数汉宫娇，写翠休夸赵女美。扫天红粉逞妖娆，岂识春风梦易消。故国芳魂归未得，玉钩斜上长蓬蒿。绮罗灰劫经千古，皓齿明眸何处所。微物何为未化尘，一朝耕出雷塘土。曾悬媚子照婵娟，雨散云收一惘然。陈宫难问乐昌事，蜀物犹存乾德年。好事传观勤拂拭，繁华瞥眼空相忆。祇合深宫艳质藏，岂期蔀屋农人得。古训由来戒色荒，骄奢淫佚致倾亡。当时若以古为镜，何至杨花委路旁。  

***南庄马秋玉别业***  

幽深林馆枕江浔，门外春围万柳阴。伯仲风流花萼集，宾朋游赏月泉吟。连床旧雨今谁听，满阁凉云供我寻。最是滩声易惆怅，泠泠犹是写瑶琴。  

***余京***  

余京，字文圻，丹徒人。有《江干诗钞》。  

***登金山塔***  

半空月忽住，陡觉下方浮。白浪连山走，青天入海流。尘埃吹野马，城郭动蜉蝣。极目穷巴蜀，风帆万里愁。  

***确士索和叠韵***  

朔风连日吼西郊，对酒频惊屋卷茅。异地关河悲客况，暮年肝胆向贫交。住山闭户论千古，坐市垂帘卖六爻。耐得冰霜存我辈，笑看冻蕊放寒梢。  

***柬苍浦***  

未许闲身卧薜萝，风尘青鬓付蹉跎。故枝近日悲三匝，好友红旬懒一过。燕子不来春正冷，梅花初放雨偏多。醉乡新制江南曲，月夜期君把臂歌。  

***北固木末楼即事***  

雁背遥翻落照来，楼登木末客徘徊。江山旷劫争棋局，镫火光阴促酒杯。万井人烟秋惨澹，百年戎马地蒿莱。西风归路吹残醉，云掩高城画角哀。  

***秋杪登清宁道院与漪亭学庵同赋***  

扶杖登高怆客魂，西风黄叶满前村。林间佳菊能留客，江上名山总到门。饭罢楸枰消白昼，酒阑钟鼓报黄昏。暂离城郭无多路，便觉渔樵地位尊。  

***舟宿***  

舟宿成吾懒，推篷尚拥衾。晓烟孤塔失，细雨一村深。春浅余寒气，人闲见定心。家书败游兴，不问客浮沈。  

***秋日登银山别墅同碧江***  

亭敞北风大，高秋气近冬。山寒坚草木，江怒斗蛟龙。市远难呼酒，崖危欲借筇。夕阳看未厌，村岸冷云对。  

***十四夜焦山水晶庵看月***  

薄暝疏钟隔树闻，海风收尽岭头云。住山梦好经三宿，看月光圆到九分。天淡银河涵水气，江平冰縠织波纹。僧窗不用呼镫火，老眼能书白练裙。  

***乔亿***  

乔亿，字慕韩，号剑溪，宝应人。有《小独秀斋诗》、《窥园吟稿》、《三晋游草》、《夕秀轩诗钞》、《惜余存稿》。  

***过泰山巨上人兰若得阴字***  

凉飙肃晴野，清磬隔前林。古寺行人少，寒山落叶深。孤筇随竹影，一径入萝阴。渐觉禅居近，空香引道心。  

***嘉禾道中***  

扁舟入于越，回首望句吴。草树裴休宅，风烟范蠡湖。渔歌争晚渡，桑妇有蚕租。旧事沧波逝，何人识霸图。  

***木渎章重宅晓起从沈尚书放舟至光福镇***  

春莺拂曙啼，春棹落波齐。日照万花谷，人行香水溪。风光沿岸转，岚影压船低。泊处非投止，联裾更向西。  

***客氏拜***  

客氏拜，拜阿谁。东厂义儿，时乃义儿母，何拜为。  

客氏拜，九千岁。昼惟表里窃国柄，夜甘与同寐。同寐同寐焉用拜。  

当年客氏拜，奉之抵锡赍。身歼浣衣局，秽气塞四海。运丁百六朱明移，客氏拜，三字在。  

***石钧***  

石钧，字秉纶，号远梅，吴县人。监生。有《清素堂诗集》。  

***石山栈***  

关门晓曈曚，众峰递隐见。林根微阳吐，水外孤村断。萧条逼仲冬，积雪覆山甸。山径石栈危，单车缘一线。攀萝冰堕指，陟巘风割面。羸马向北嘶，游子心未倦。回首万里涂，情亲隔乡县。及兹道更长，飘零一身贱。  

***登六和塔绝顶同宋茗香王柳村***  

群山断江岸，一塔凌青冥。登临不知疲，写我万古情。盘纡遍凭阑，周览越国形。山川势相逼，三折江流清。隔江望会稽，南镇趋百灵。大哉神禹力，胼胝安苍生。回头富春山，垂钓留客星。高台俯江氾，旷代传清名。男儿审出处，身重五岳轻。浩歌心悲凉，云气忽纵横。海色含古愁，何能见蓬瀛。但闻丘墓间，白杨多悲声。  

***仲家浅阻雨***  

昔贤能负米，而我独离亲。况对孤篷雨，因怜万里身。天低鸿雁远，江冷菊花新。自叹羁栖者，年年此问津。  

***焦山***  

蜗牛庐畔落帆斜，山翠茏苁涌浪花。互海一拳高士宅，夹江两岸故人家。云兼鸾鹤来青嶂，潮挟鱼龙走白沙。千载焦先如可接，欲从此地卧烟霞。  

***山海关望长城***  

万山横一线，迢递走咸阳。辽海临关尽，秦云抱塞长。寒声城上角，晓色马头霜。十载劳生事，飘零古战场。  

***访钱鹤山***  

客里追欢到草堂，萧疏篱菊近重阳。开尊白社皆名士，绕郭青山似故乡。怀抱早甘栖涧壑，声华深悔著文章。高城日落沧江晚，无那孤舟别恨长。  

***疏枝春***  

疏枝春，字玉照，号晴墅，桐城人。诸生。有《三十六峰草堂诗钞》。  

***吴白岩过访***  

湖村微雨过，沙岸晚凉生。水底堕明月，烟中闻橹声。故人载琴鹤，深夜访柴荆。把酒茅亭下，寥寥蟋蟀鸣。  

***登啸台怀海峰夫子***  

我行白首仍千里，襟豁雄风上啸台。大鸟一鸣冲雾出，片云扶月渡江来。洛中名士怀前辈，鲁国诸生愧隽才。惆怅不逢彭泽宰，黄花作意向谁开。  

***同马鲁臣姚根种登孙楚楼***  

谁知梗断蓬飘日，兄弟同登孙楚楼。贫子辞家无善状，残年行路畏逢秋。人如河朔风前会，舟似山阴雪后游。乞取青莲觞咏地，宝刀截水足消愁。  

***送许信葊之维扬***  

归情已在雁来先，一就江程几日旋。翻恨桃花三尺水，送人直上广陵船。  

***方正澍***  

方正澍，字子云，歙县人。有《伴香阁诗集》。  

***次山村小店***  

花开何处但闻香，高下崇冈马足僵。山驿罡风吹地白，江村新月到门黄。菜秧伤蠹因无雨，藤实成丹为受霜。年少心情最无赖，乍离乡已梦还乡。  

***润州怀古***  

燕子矶边泊野航，感时怀古思茫茫。人锄北府新春草，江走南朝旧夕阳。千里断云天浅碧，一番疏雨柳深黄。几回欲学庞公隐，传说长生药有方。  

***清溪曲***  

兰舟如叶荡春潮，又过清溪旧板桥。楼外赤阑花外阁，销魂凉夜一枝箫。  

***游紫竹林禅院***  

丁东檐铎雨初晴，云磴盘空接太清。破殿一门吞岭色，小亭终古走江声。渔樵来往能行意，仙佛虚无易得名。石上棋残人散后，隔林落日挂铜钲。  

***独行***  

鸟语喜新晴，寻花每独行。春烟和野色，夜雨变溪声。敢以贫为病，翻缘酒得名。诗书云有效，偏我负生平。  

***东崦***  

溪转忽无际，水与遥天合。平芜绿断处，落日红相接。危亭碧石阑，高低众峰集。岩下秋果落，坐看猿争拾。忆昔此夜行，林凋无留叶。白沙湖上路，红镫岭头塔。举杖叩院门，幽响空山答。  

***过天福寺***  

落日沈江破水痕，石梯百级凿崖根。空山云与人争路，破寺风随虎打门。画壁丹青尘漠漠，庭墀松桧雨昏昏。支公鹰马真神骏，此意何人可细论。  

***登永济寺楼书怀***  

危楼突兀贴苍山，卷幔三吴一望间。林鸟忽随霜叶下，江潮自背夕阳还。有涯岁月含愁过，无用文章割爱删。凭眺可怜情作恶，蒲团深羡老僧闲。  

***九日过某友山居***  

我懒登高沿俗例，君逢佳节闭门居。竹阴连磴宜添鹤，山影沈溪不碍鱼。诗续催租人去后，菊开送酒客来初。晴窗对坐徵糕字，藤纸零星各竞书。  

***镇海楼次亦云韵***  

危阑独倚动愁颜，突兀高楼霄汉间。急水与天争入海，乱云随日共沈山。未知婚嫁何时毕，安得帆樯自此还。烟树怜人频望远，一丛东北隐乡关。  

***超果寺***  

斜门通小径，竹影绿于云。千嶂一亭得，孤花群蝶分。风飘金铎韵，苔绣石碑文。饶有寻秋兴，林端又夕曛。  

***一树***  

一树红桃覆院门，临阶坐酌玉昆仑。不知花影横襟上，犹认红楼旧酒痕。  

***罗聘***  

罗聘，字遯夫，号两峰，江都人。有《朱草诗林》、《香叶草堂集》。  

雨中复上岱宗遇聂二（鈫）归简朱大（筼）  

夜雨侵客枕，山云宿官阁。起听新瀑声，遥从空涧落。因思凌孱颜，飘然出城郭。抱癖怜寡谐，不惮湿芒屩。陟历忽逢君，笑谓似宿诺。相与事跻攀，一一恣搜索。东崖叠壁垒，西岭攒剑锷。瞩目千芙容，云中辨隐约。万松为笙竽，寒风噫崖崿。盘回走玉龙，联络垂珠箔。大声吼波涛，小声击铃铎。石凹水凝垘，笠斜风欺箬。黑云看屡翻，雷雨复交作。飞来涧底龙，喷洒遍林壑。归舆时恐倾，磴滑难停脚。未免俗士讥，亦任山鬼谑。静悟造物心，所忌在极乐。不知雨更佳，兹游足凌轹。况有未来人，尚为尘事缚。  

御幛坪（宋真宗驻跸处。）  

桥平便游屐，赤阑无巧斫。窥磵俯乱流，面壁仰飞瀑。或如雪作花，或如几铺玉。或如大小珠，倒倾千万斛。山灵慰劳人，娱耳复娱目。淹留坐阴磴，不独洗烦溽。因叹祥符初，繁华逝水速。玉略载天书，万乘来空谷。辛苦献芝人，于焉开御幄。遗迹问清流，高松声谡谡。  

***方薰***  

方薰，字兰坻，号樗盦，浙江石门人。有《山静居稿》。  

***重过吴氏林亭***  

踏莎湿两屩，乃知露未晞。俯行见我影，林罅来朝晖。暂祛尘壒缘，复款烟萝扉。云构缅遗躅，乔木阴成围。潜鳞暖欲上，蛰燕时还飞。悠哉感物性，及此见化机。宗游仍昼寝，任钓空苔矶。斯人已寂寞，风雅其安归。  

***僧庐古柏***  

遮檐黛色青濛濛，攫拏有物如乖龙。撑庭老柏枝幹古，顽苔剥蚀洼其中。冰霜饱饫阅岁代，元气不伐烦神功。荒陬独立空群木，山僧因树为茅屋。历劫多看桃杏红，深阴长覆袈裟绿。日暮踏枝病鹤来，柏子细落青成堆。回飙起籁流梵呗，海月倒影横香台。高柯向人意偃蹇，颇似失地形低徊。讵知造物非厚尔，匠石拂拭孤根摧。我歌殷勤一相慰，莫如樗栎全尔材。  

***东湖即景***  

张家林亭杉叶遮，李公桥外柳丝斜。不知九派东湖水，流出春城几处花。  

***陈二西招同渌饮泛湖至南山而还***  

随意游船泊水隈，漪园深处柳烟开。人从荷气蘋香去，鸟向山光树影来。抱杖尚迟苍藓路，晚钟催下夕阳台。琉璃万顷浮归艇，此乐平生第几回。  

***颜鲁公铜印歌***  

鲍髯老眼海月明，勘书烛古无遯情。手磨铜章是唐制，瘦蛟贯钮铿有声。土花苍寒周四角，篆勒玉箸文真卿。当公出守遘时衅，贼噪平原击鼓震。车书如火上蜡丸，夏云无光照银印。此非官印用必常，势欲从公与城殉。得全一郡宁非天，白头再见中兴年。摩崖碑中印合缝，《乞米帖》后钤余笺。平生忠信凭遗物，千载劫灰不磨灭。子孙失守鬼神护，岂独老髯深爱惜。当时不容公亦得，不死卢杞死希烈。靴中几作临淮刀，怀内何惭太尉笏。印乎印乎无口说，饮鸩踏火完公节。  

***蒋仁***  

蒋仁，字山堂，仁和人。  

***阿育王山放光松次钱少詹辛楣韵***  

华盖虬松似，幢幢翠扫肩。毫光舍利现，劫火石鳞坚。玩世经梁宋，蟠云寿梵天。直愁腾化去，神物二千年。  

***山阁雨中喜邵四右庵至即送晚晴山长还山阴叠涪翁仁亭诗韵***  

昏沈湖上雨，舒卷云中山。云山抱城走，杰阁凌朝寒。笠屐天际落，古道君一斑。不惮峻岭滑，送客吴越关。行衣尽岚气，笑语倚危栏。相于岁晏里，听雨围炉间。俄顷雨声止，霁色明江端。贺监从此去，中流应仰观。  

***丙午十二月五日雨中答邵四右菴喜予至三用涪翁仁亭诗韵***  

贺监峭帆去，余亦归故山。回睇万松岭，云雾霾高寒。君家好兄弟，文采蔚豹斑。不见数十日，迟我风雨关。执手道近状，鸣瀑飞檐栏。小楼日高卧，翰墨有余闲。折梅怀陆凯，（谓绍之。）当筵赠苏端。穷达贵適意，其余曷足观。  

***奚冈***  

奚冈，字纯章，号铁生，钱塘人。有《冬花盦烬余稿》。  

***游宝石山***  

我登宝石山，山瘦削寒碧。巍然窣堵坡，天半卓孤立。回飙荡空林，霜叶鸣策策。侧步怯危梯，逼面起苍石。赏奇心固幽，造极境忽辟。属目送飞鸿，烟江一痕隔。冉冉空中云，转瞬已无迹。浮生正如斯，胡为苦行役。不若来山中，优游惬所適。醉卧苍松根，不知烟磬夕。  

***陈春渠先生过冬花庵话旧***  

载酒红桥赋柳枝，廿年回首不堪思。图书已散江淹宅，荷芰应荒山简池。往事孤云无定迹，旧交寒竹有真姿。知君老去情多感，不敢临风诵此诗。  

***同余慈柏徐秋雪汤点山游韬光***  

老衲石林迹，诗禅直到今。乱泉双涧落，修竹四山阴。出世消尘劫，频过长道心。同侪多胜概，吾独怅幽襟。  

***湖上晚归***  

晚来湖上景，浑似雨中看。云气沈山黑，烟痕带水宽。磬清知寺近，镫远到城难。荡漾凭舟子，孤吟吾自安。  

***朱方蔼***  

朱方蔼，字吉人，桐乡人。贡生。有《春桥草堂诗集》。  

***同沈<木虖>翁姚薏田沈积山诸先生含叔七兄登南屏诣壑菴观磨崖隶书家人卦傍晚泛湖而归***  

夙昔抱微尚，溪山嗜幽讨。况兹风日佳，招携得朋好。芒鞋蹋白云，人影乱芳草。夹道繁荆榛，到门荫松篠。略彴自逶迤，清泉一泓绕。何年峦翠中，凿此金鱼沼。阇黎揖迎宾，骨相清且老。坐我青豆房，净域尘不扰。石鼎煮新茶，山厨饭香稻。乘兴入岩洞，缭曲景幽窅。须臾缘磴上，如行众树杪。快观磨崖碑，笔势最夭矫。云是涑水书，前辈每稽考。岁久苔藓侵，拂拭劳手爪。悔不响拓归，装潢成墨宝。斜阳闻寺钟，出谷循故道。鼓棹向中流，舟轻疾于鸟。烟水何濛濛，云峰殊杳杳。回首望南屏，断塔挂林表。  

***晓登灵岩***  

晓闻灵岩钟，遂入灵岩路。石磴转百盘，山花泫春露。白云与空翠，苍茫色交互。须臾旭日升，禅关散轻雾。井歇银床鸣，廊绝香屟步。何须问遗踪，繁华久非故。凌空一纵目，好景悉奔赴。点点太湖帆，重重茂苑树。金阊十万家，朝霭迷濛处。望欲尽句吴，更上琴台去。  

***同王兰泉张少华曹来殷遂初园看梅信宿作歌呈拙菴吴丈***  

灵岩山势何崔嵬，越来溪水相潆洄。山崖转处樵路断，草堂恰对溪光开。入门襟袖袭芳气，修途一径循兰陔。晴空点点落香雪，移来千树西山梅。临池一株更奇绝，浮查横卧黏枯苔。形势定为百年物，霜皮铁榦知谁栽。山家位置见真率，杂以桃李杉枫槐。交柯接叶互相映，花光隐现明珠胎。先生六十气尚孩，手携鸦觜芟蒿莱。古貌古心两相似，清风飒飒飘于{髟思}。预遣平头设枕簟，频招上客倾樽罍。花前列座斗韵语，催诗更进流霞杯。辋川旧游有传刻，可无高咏追王裴。当筵授简忽自失，松声万壑何悠哉。  

***扬子江晓发***  

残星堕江底，落月照江畔。荒村鸡乍号，空林鸦未散。舟师贪利涉，鼓楫中流半。杳杳金山钟，濛濛瓜步岸。渔人隔烟语，估客停桡饭。沙头两睡禽，比翼失清旦。风波岂殊途，劳逸各已判。行役何时休，抚景发长叹。  

***度铅山岭***  

岭上复成岭，云烟近舄生。危崖县树暗，断壁泻泉清。路绕林端出，人穿石罅行。山中春树早，二月已闻莺。  

***西方庵***  

缘崖折而下，鸟道似凿空。兹来本游遨，反抱失足恐。二分垂其外，一步一神悚。幸有木扶阑，不知滑双踵。径尽得平岚，筠松四围拱。数椽青豆房，缭曲类岩洞。屋后挺一峰，拔地千丈耸。乔松生其巅，蟠根少培壅。居然历岁千，翠盖自郁蓊。同行诧异见，狂叫兴飞动。山僧解留宾，茗碗殷勤奉。聊坐息我劳，去路还贾勇。  

***冬日同汪比部对琴金博士棕亭闵上舍玉井汪水部秀峰汪学正剑潭何文学春渚吴庶常穀人红桥宴集***  

残芦衰柳遍江潭，萧瑟偏宜我辈探。风里浮云自西北，尊前名士尽东南。白鸥眠处船齐泊，红蜡烧时酒半酣。珍重今宵良宴会，渭城莫漫唱何戡。  

***葛岭***  

言访神仙宅，攀藤石磴闲。泉声春雨涧，人影夕阳山。丹灶久岑寂，白云空往还。劳劳尘土梦，愧我几时闲。  

***送惠定宇徵君之扬州***  

西风飒飒吹枫楠，新霜点点飞江潭。柳条零落不忍折，朝来录别嗟何堪。江淮都转尚风雅，莲花幕底朋盍簪。况逢江东老名宿，促行那许停吴骖。先生荣显非所慕，每于典籍偏沈酣。礼乐甘从野人野，著述直似贪夫贪。娲笙羲瑟辨律吕，嬴灰孔壁勤稽参。五经纷纶抽腹笥，百家肴核窥尘函。汉京贾郑不可作，浅儒俗学争嘲唅。钜制皇皇振聋瞆，洪钟大虡声非<盦音>。君家两世列清禁，石渠天禄书曾探。趋庭授受有经说，统同辨异功最覃。萧山秀水二公出，鼎枪刀足应成三。先生一编绍旧业，门题通德真无惭。平生汲古亦有志，故纸不厌搜枯蟫。梁丘家宗我已识，每思执卷眈高谈。惆怅相逢复相别，当筵离曲歌何戡。几时栖息衡宇下，万轴坐拥藏书龛。著录不少称弟子，学术正好传孙男。碧草盈庭春盎盎，红豆著树花鬖鬖。登堂傥许问章句，便思买宅香溪南。  

***鲍倚云***  

鲍倚云，字薇省，号退余，歙县人。优贡。有《寿藤斋诗集》。  

***黄山古松歌应潘大中丞教***  

轩辕施手开鸿濛，削起六六青芙蓉。奇秀半缘松与石，裂石诡出成古松。千株万株不藉土，人代渺历超秦封。灵区幽绝几人到，到者惊叫夸神工。路指天门两翁揖，一迎一送分西东。经亘双壁势蜿蜒，文殊道上眠苍龙。髯张角崭卧将起，疑潜疑现风云从。峰登始信划中断，下临绝壑危桥通。枝生彼岸横此浒，殷勤引臂扶游踪。游人见松不见幹，松名破石穿玲珑。环抱有若母怀子，争奇倒挂莲花峰。倒挂苍虬发上指，一丝壁窦长青葱。离奇更说蒲团好，软铺密织云千重。何当一佛分一具，诸天花雨飞晴空。高不盈尺围数丈，佳处略与棋枰同。棋枰松在平天杠，松鬛井井横兼纵。顶平若砥枝若罫，仙家一局何时终。就中奇绝推扰龙，一峰突兀千峰中。松与峰斗峰腹坼，猿鸟何敢撄其锋。盘拏郁积怒未已，左枝横曳苍烟笼。拖岚抹翠数峰远，飘摇柳线青茸茸。精华终古日霜结，诸峰八面来朝宗。得非神仙恣狡狯，镌铲造化天无功。天公凝睇久生妒，破石先见雷火红。蒲团飏去龙夜逝，丁丁樵斧来悲风。吁嗟神物半失护，识者感叹心忡忡。我生山中未见山，幽探徐拟策短筇。山图记载百不一，奇姿环状难形容。藤络莎被遍崖谷，一松抵一仙人逢。黄山灵气不可尽，翎茵铁幹绵春冬。  

***兰语篇***  

幽芳不知春，春赴桃蹊水。回波忆旧雨，冥濛晓烟里。畴昔子慕予，窈窕竟奚似。目成山之南，清川渌如此。萧萧秋雨恶，檐端孕花蕊。酷腊酿奇寒，土乾未滋蚁。引领期入房，吹衣北风起。根墢暗已朽，处堂昧生理。怨长交不终，媒劳复谁倚。酾酒与花盟，花光去若驶。荪兮独自愁，何人信予美。  

***祭诗行***  

我闻祭诗之例贾岛开，时当除夕陈樽罍。命意还应自劳苦，亦或艰辛历历如有神助灵之来。才人抑塞磊落不得志，拔剑斫地歌空哀。春风不煦麻衣业，何如此夕冻酿倾泻三千杯。一杯酌诗复一揖，绝倒可免襟颜摧。忆昔先子授诗我五岁，明年就传耸双髻。课经暇覆杜陵律，舞勺偷觑兰台艺。渔村先生浙中耆，朱（竹垞）查（悔余）老辈旧联袂。诗评诗札什袭藏，诗尽渊源辨根蒂。嗟我贫儿不识万卷开书城，风云月露挥毫轻。玉堂老人（东皋伯父）顾之浩然叹，问我试啼英物如何英，而不思吹龙笛与凤笙。快剑入海屠长鲸，为我掷地作石声，何为效此蚓泣苍蝇鸣。积数百篇悉焚弃，更历忧患成孤生。到今垂老得诗二千三百五十有余首，刺促不减酸寒情。当年老辈《大雅》不可作，岂独中选博学鸿词了无作。下第诸公峙坛坫，接武名贤辉馆阁。宿将不尽阃内知，余军亦胜今人弱。安得九原呼起坐上坐，令我低头就绳削。人生富贵由天公，何须较量达与穷。我不能学春城无处不飞花之韩翃，亦无才儗小楼一夜听春雨之放翁。端居圣明耻舟楫，孟六岂是南山农。枉将苦句激天子，月影归抱窗虚松。浪仙亦坐傲峭累，有眼不识人中龙。蹉跎聊复成进士，可怜声名十恶不为诗家宗。肥瘦何关冰雪胸，笔阵乃当韩豪冲。羡煞骑驴坐得推敲偶，交游赠答相望不隔潮州踪。我诗非寒亦非瘦，方干罗隐门庭陋。鞭丝谁与九州横，腹笥殊惭四库富。赏音也自播云处，病骨无由脱岩岫。草间未禀虎凤姿，野外难为金石奏。就中涕泪纷千行，骨韵莫论宋与唐。好与子孙识面目，先人遗绪留取千春长。《小巢壶诗》箧里香，（先君遗集。）四世传看古锦囊。今夕何夕醉酒浆，烛花高吐腾词铓。余生尚得余音锵，二十四卷之外文澜犹汪茫。  

***于震***  

于震，字亦川，丹阳人。武生。有《亦川诗钞》。  

***读少陵孤雁诗***  

朔风吹广漠，古塞一星横。湖海怜形影，风霜隔弟兄。蒹葭连十月，碪杵逼三更。倍历凄清意，宁堪老此生。  

***别朱如川***  

家事不复道，酒阑花满林。一剑晓初发，孤帆春已深。云霄吾辈事，门户百年心。梦醒练塘月，匡床照布衾。  

***新燕***  

池塘雨过夕阳斜，又见衔泥掠浅沙。岁岁飘零偏识主，年年辛苦为无家。闲门社日仍芳草，旧巷春风半落花。好待将邹新垒就，飞飞一任到天涯。  

## ●卷九十八

***黄景仁***  

黄景仁，字汉镛，一字仲则，武进人。诸生，官县丞。有《两当轩集》。  

***观潮行***  

客有不乐游广陵，卧看八月秋涛兴。伟哉造物此巨观，海水直挟心飞腾。瀴溟万万夙未届，对此茫茫八埏隘。才见银山动地来，已将赤岸浮天外。砰岩磓岳万穴号，雌呿雄吟六节摇。岂其乾坤果呼吸，乃与晦朔为盈消。殷天怒为排山入，转眼西追日轮及。一信将无渤澥空，再来或恐鸿濛湿。唱歌踏浪输吴侬，曾赍何物邀海童。答言三千水犀弩，至今犹敢撄其锋。我思此语等儿戏，员也英灵实南避。只合回头撼越山，那因抉目仇吴地。吴颠越蹶曾几时，前胥后种谁见知。潮生潮落自终古，我欲停杯一问之。  

***后观潮行***  

海风卷尽江头叶，沙岸千人万人立。怪底山川忽变容，又报天边海潮入。鸥飞艇乱行云停，江亦作势如相迎。鹅毛一白尚天际，倾耳已是风霆声。江流不合几回折，欲折涛头如折铁。一折平添百丈飞，浩浩长空舞晴雪。星驰电激望已遥，江塘十里随低高。此时万户同屏息，想见窗棂齐动摇。潮头障天天亦暮，苍茫却望潮来处。前阵才平罗刹矶，后来又没西兴树。独客吊影行自愁，大地与身同一浮。乘槎未许到星阙，采药何年傍祖洲。赋罢观潮长太息，我尚输潮归即得。回首重城鼓角哀，半空纯作鱼龙色。  

***春昼曲***  

杨花飞，游丝飏，两地相逢不相让。毕竟杨花性更柔，因风复上杨枝上。游丝一缕当空垂，欲落不落花蕤蕤。须臾驻向花阴去，有意寻之不知处。杨花飘荡丝缠绵，游子心伤望远天。寄语高楼休极目，鸟啼花落自年年。  

***过马氏宫址***  

才从宫树听啼乌，旋见荒台叫鹧鸪。不用官家亲饮马，一鞭已塞洞庭湖。  

长驱红粉出荆关，旧日承恩数阿蛮。老大飘零人不识，月明低唱望家山。  

***新凉曲***  

闻道边城苦，霏霏八月霜。怜君铁衣冷，不敢爱新凉。  

***春暮呈容甫***  

先生吟太苦，终日闭荆关。我亦诗穷者，邀君数往还。对床听夜雨，分枕梦青山。一任春江上，流红万点殷。  

***太白墓***  

束发读君诗，今来展君墓。清风江上洒然来，我欲因之寄微慕。呜呼！有才如君不免死，我固知君死非死。长星落地三千年，此是昆明劫灰耳。高冠岌岌佩陆离，纵横击剑胸中奇。陶镕屈宋入《大雅》，挥洒日月成瑰词。当时有君无著处，即今遗躅犹相思。醒时兀兀醉千首，应是鸿濛借君手。乾坤无事入怀抱，只有求仙与饮酒。一生低首惟宣城，墓门正对青山青。风流辉映今犹昔，更有灞桥驴背客。此间地下真可观，怪底江山总生色。江山终古月明里，醉魄沈沈呼不起。锦袍画舫寂无人，隐隐歌声绕江水。残膏剩粉洒六合，犹作人间万余子。与君同时杜拾遗，窆石却在潇湘湄。我昔南行曾访之，衡云惨惨通九疑。即论身后归骨地，俨与诗境同分驰。终嫌此老太愤激，我所师者非公谁。人生百年要行乐，一日千杯苦不足。笑看樵牧语斜阳，死当埋我兹山麓。  

***上朱笥河先生***  

先生卓然坐虎皮，旁罗宾从皆瑰奇。珠光剑气纷陆离，贡之玉堂当世希。如余卷曲樗散资，不可无一聊备遗。公言我欲拂拭之，金沙同冶吾能治。退而喜也心然疑，指胸兀兀前致词。嗟哉小子幼苦饥，典书易米供衰慈。草间咄咄哦恶诗，自为其知曾无师。公名束发心已知，三千里外无见期。义兴两龚语我私，言公相士无成规。扫门求见君无迟，我时唯唯神魂驰。聚米不遂徒嗟咨，朅来乞食江之湄。头如蓬葆衣尘缁，日日面壁愁孤羁。忽闻公至乐不支，径尔投刺趋阶墀，不用温简揖路歧。豁然霁色云雾披，意气倾倒山可移。诱我力学言如饴，感激真乃零涕洟。宾朋暇日罗盘卮，墙头酒过梁果垂。忘情略分兼娱嬉，公也环顾掀髯髭，不惜百妍间一媸。于时岁景穷崦嵫，寒灰忽尔逢春熙。恩遇已极心转危，一身块然百不宜。两手只解霜螯持，漂零落魄志业隳。渐恐化雨难为施，他时荆栎从芟夷。即是此日牛医儿，虽然一事愿脱锥，长谢乃敢终其辞。假如公有烟霞思，此必弟子相追随。前驱猿猱后麕麋，携囊入云采苓芝。剥刷幽怪穷险巇，佐公巨笔挥淋漓。此则不敢多让谁，公闻此言顾我嘻。小子狂矣言无稽，言虽无稽心不欺。春葵只有倾阳枝，作诗呈公公解颐，谓我诗笔犹可为。十年吟苦霜鬓丝，一编吐气今其时。  

***笥河先生偕宴太白楼醉中作歌***  

红霞一片海上来，照我楼上华筵开。倾觞绿酒忽复尽，楼中谪仙安在哉？谪仙之楼楼百尺，笥河夫子文章伯。风流仿佛楼中人，千一百年来此客。是日江上同云开，天门淡扫双蛾眉。江从慈母矶边转，潮到然犀亭下回。青山对面客起舞，彼此青莲一抔土。若论七尺归蓬蒿，此楼作客山是主。若论醉月来江滨，此楼作主山作宾。长星动摇若无色，未必常作人间魂。身后苍凉尽如此，俯仰悲歌亦徒尔。杯底空余今古愁，眼前忽尽东南美。高会题诗最上头，姓名未死重山丘。请将诗卷掷江水，定不与江东向流。  

***客夜***  

空馆绿苔闭，步看珠斗斜。移床随落月，灭烛对孤花。水调邻家笛，雷音梦里车。离忧损年少，顿袖一长嗟。  

***慈光寺前明郑贵妃袈裟歌***  

山僧篝火登佛楼，登箧示我前朝物。水田一袭镂彩成，光焰至今犹未歇。岭猿睥睨山禽惊，想见一骑中官擎。当时佞佛成阃教，九莲衍得椒房名。昭华宠占六宫冠，十方建寺谁能争。是日君心眷如意，宛转星前誓神器。久看幻海漫阴氛，可柰廷臣与家事。神庙移归玉合空，百劫难添蠹余字。从可添丝绣佛龛，谁教结习犹眈眈。渐报蛾群起河北，尚闻芦税赐淮南。转眼身肥不能走，贼前请命嗟何有。可怜佛远呼不闻，有福祈来付杯酒。洛阳宫殿安在哉，珠襦玉匣飞成灰。犹余此物镇初地，空山阅得沧桑来。君不见南朝三百六十寺，至今一一荒烟里。又不见萧梁同泰何崔巍，朝闻舍身夕被围。铜驼荆棘寻常见，何论区区一衲衣。  

***黄山寻益然和尚塔不得偕邵二云作***  

眼界彻上下，忠义不可逃。大觉上上乘，立脚宜坚牢。明季益然师，大节丘山高。夙业秉奇慧，四大穷秋毫。偶然俯尘世，怨水流滔滔。置身君父间，穷数百六遭。二十举孝廉，抚事心忉忉。愤此蛾子蠢，发箧穷豹韬。永嘉渡仓卒，内难纷如氂。奇祸知不远，手少尺柄操。倾家结流亡，破胆同煎熬。杭睦越峤户，浙水为长濠。一一聚米筹，夜卧常枕弢。建业一失守，奋呼骤霜{风寿}。思文入汀漳，遥应鸣金鼛。草间拜郎爵，转战折戟<敖戈>。一举事不成，天命堪哀嗸。扬帆度浙海，草草押旌旄。军中援司马，慷慨君恩叨。左支复右绌，丝尽不可缫。填海有精卫，负陆无巨鳌。胶舟再沦覆，只影窜棘蒿。全身入西竺，从此离尘嚣。诛茅吴山颠，樾黑峰{山聊}嶆。疮瘢洗涧瀑，剑术教猿猱。夜诵感石裂，泉声应嘈嘈。接食鸟入手，食罢仍翔翱。灵异难殚述，一二传无謟。从子故乡来，短衣缚祇裯。迎之返黄海，卓锡观云涛。中途与相约，归可语尔曹。五日当过我，相待留浊醪。如期众毕集，语意悲且豪。长歌以当哭，歌旨拟楚《骚》。歌罢起如室，众意皆惊慅。排闼入相视，趺坐衣垂绦。呼之已圆寂，是日风怒饕。挂壁何所有，血汙留战袍。始知西来旨，成佛不放刀。朴实得头地，可与群魔鏖。低眉与努目，一理事不劳。感激壮士心，闻者皆悲号。曾传瘗塔所，即在兹山皋。万索不可得，但见狐鼠嗥。嗟嗟长虹气，深闭林橚糁。空山一俯仰，荐尔无溪毛。  

***横江阻风***  

洲若香消岸荻秋，离人虚系五更舟。晓来谁唱横江曲，恶浪无情也白头。  

***归燕曲***  

玉露零阶叶飘井，巢燕差池去无影。别路三千紫塞长，秋风一夜乌衣冷。可怜欲别更徘徊，暮气繁华眼倦开。易主楼台常似梦，依人心事总如灰。珠帘十二斜阳下，凄凉几阅流红卸。昔日抛花散绮筵，此时掠草辞歌榭。海国回头雾百重，可应魂恋旧房栊。玉京臂冷红丝断，神女钗归锦合空。亦有江南未归客，年年社日曾相识。故家子弟半飘零，芦花满地头俱白。朱雀航边伴侣稀，郁金堂上故巢非。抛残一样新团扇，辛苦三春旧舞衣。感恩几辈同关盼，忍待明年更相见。一任泥抛落月梁，那堪门掩无人院。伯劳东去雁南来，百遍相呼誓不回。天空自有低飞处，不是同心莫浪猜。  

***桐城怀方仲履昆季***  

曾于官廨识机云，感我风情似薄醺。到枕岳钟晨共被，卷帘湘月夜添薰。冶游何处青骢骑，醉墨犹存白练裙。镇日龙眠山翠里，独吟秋树不逢君。  

***涂山禹庙***  

铁花已绣支祈胶，闪尸罔象逃鞭鞘。文命治水河精教，玉斗熨胸星冠<幽页>。梦中饮河不用瓟，庚辰亥竖供趟{走周}。奚仲挟策驱轕轇，趋风白水躬曲勹。玄圭乃得天贶佼，娶涂旧国山峣峣。日暮失嗣心孔怓，祥狐候立风尾捎。南妾歌始正不咬，出门那顾儿啼<口愁>。台桑莽莽云气窙，断山出脉水纳脬，蠙珠吐孕璞剖胞。精焰浮烁波蒸炰，作贡用逐橘柚包。日月拱璧霓垂旓，典瑞辑玉争来{走夋}。乐作言产兼沂巢，趋风振珮敛衽衤肖。峨峨冠冕参闾爻，更摄荒邈来圻郊。贯胸长肱目或{元勹}，操蛇衣卉颜涂<黍包>。兜离僸亻末声呶呶，窫窳首龙雕题鲛。或乘飞黄发垂髾，或乘驺吾驾神蛟。千诡万状穷撮抄，各望声教奔如麃。有不用命遭击掊，汪罔骨轴专车抛。桐柳血漉穀不苞，省方用代重瞳庖。威爽万劫留岩坳，越三载会山登茅。记传两地争譊譊，编年冢竹差不淆。辛壬癸甲史笔讠巢，两日生子后所嘲。众论概勿深推敲，黄熊怒气余咆哮。鳖躯鹿足驱银泡，女娲化石立地胶。风荡日晕微晴窅，宫殿相望同豁庨。承尘玉座垂<虫萧>蛸，松耶柏耶虬龙梢。岁时杂沓神巫跑，罗列百戏喧钟铙。肥羊满羫牛折尥，至今熊白忌荐肴。余怆尚与人心交，灵旗肃肃风<风刀>々，送迎曲短神无聱。  

***稚存从新安归而余方自武陵来新安相失于道作此寄之***  

来鸿去燕江千路，露宿风飞各朝暮。多时相失万里云，忽又相逢不相顾。吁嗟吾辈有底忙，怅好年华此愁度。君饮新安水，我客钱塘城。风岩水穴每独往，此间但恨无君行。君下严陵滩，我上富春郭。日日看山不见君，咫尺烟波已成错。卸装孤馆开君书，知君去才三日余。君行尽是我行处，一路见我题诗无。吴山越水两迎送，今夜追君惟有梦。  

***赠程厚孙时为厚孙作书与汪容甫定交***  

繄余抱黯陋，研弄鲜精业。横陈抚遗经，诘屈口先<口胁>。而解嗤俗儒，鲰论何哮呷。识字得未曾，异同先摭扱。赪颜强师承，抱膝未见韐。细或吹牛毛，纡或旋螺甲。虚或逃芒荒，挺或走偪狭。六籍坐泥蟠，铿响谁与擖。何如返崇山，沈冥守云匣。何如老秦壁，甓甃任颓压。虽然千百年，名义固非乏。缅维炎纪英，纷纶工羽翣。名象微言该，训诂精理洽。下际闽洛彦，阐圣在心法。亦坐门户烦，孽庶相攻劫。所贵观其通，不废如裘袷。亦如导支流，纳浸需启闸。亦如冶洪炉，金沙融一霎。谁为同心言，痒处与搔掐。迩欣遘程子，高谈快倾峡。为难有家世，此任在肩胛。杰观卓不群，雄步坦无跲。觇所下帷处，望气已为忄胁。百城富拥桓，万轴架盈邺。时出金石啸，声发不能喝。遐哉作述心，旷世共呼胁欠*>。告我独学难，业成资辅夹。奈何威凤资，友我等凫鸭。我识江都汪，投分差可恰。匪特经无双，群言工贯插。平时气炎炎，可望难可狎。论文忽幽渺，境拟月寒硖。遂与俗殊尚，狂名纷喋喋。知君求友殷，招来为飞劄。文阵各挽强，敌勍两无怯。我为壁上观，目定不及眨。名山让公等，吾行荷锄锸。  

***孙薇隐自句曲归以诗示辄题于端即和其春日枉赠之作***  

句金之坛闲有陵，云可度世而上升。东南一窍辟地肺，绵延休气时云腾。华阳玉碣闭千载，登空有蹻谁其乘。我生梦见且未得，君有仙骨君先登。神君抗手不复顾，曲城阊阖呼可膺。江山文藻待洗刷，乘风欲去何由能。谴诃元放叱抱朴，笑彼过客如风镫。丛花匹练俯下界，幻作组绣罗君膺。归来脱袖出奇句，是何光气谁依凭。试听掷地响金石，不然扪字生圭棱。竹坟篆鼎披诘屈，冰车铁马驱凌兢。星枝落笔芒四射，虹血漉剑斑初凝。不愁呕心鉥肝肾，云梦八九胸浮蒸。始知名山助才力，技至此矣胡能称。灵蛇荆璧家所握，嘈囋众响喧蛙蝇。君其一出空所见，始以赫日消春冰。由来文章贵瑰傀，肯袭蹊径循畦塍。《云君》《山鬼》义斯正，墨兵蒙寇言差恒。云奇岂复古人过，况以常语相因仍。长庚星死玉楼召，此事让君三折肱。参之韩杜得沈奡，大厥门户归高曾。游山读书更十载，恐绝来者难攀承。我方兀兀弄铅椠，方幅偪仄无尺缯。惠连得句自吟赏，束晳漫语丛讥惩。谬逢作者癖痂嗜，积气得吐相夸矜。忆从去春枉君作，迟久不报理讵应。苦缘望气已辟易，疲军再鼓嗟难兴。倾心倒意讵能默，聊用撮壤崇山层。自知俗骨不能换，烦君汲引抛长绳。朗吟偕访旧游去，挈我骑二茆龙升。  

***颜鲁公名印歌***  

颜家世宝鲁公印，我初见之光夺矑。倚天柱地赤文两，铜八分广径亦如。何论仓籀孰秦汉，招摇输金造化炉。公之灵爽照千古，洞天琳腴结蕊珠。英英握拳透爪力，侃侃正士端人书。相当印印锥罢画，小署纸尾腥红朱。初疑砥罢卢奕面，泪痕血渍交模糊。不然老臣忠义胆，一腔色正离方朱。当时河北廿四郡，大名独邀天子呼。世称鲁公不姓氏，况千载后鲰生乎。口噤遑敢以手摸，触著恐犯蛟螭衙。颇嫌官诰尚书印，九叠盘曲伤形模。虽然物以人重耳，以此较彼徒区区。诗成更乞印一纸，佩作肘后龙威符。要扶心脏作正气，魂梦不敢流荒诬。复愁雷电忽下取，神物一失如亡逋。  

***得稚存渊如昼却寄***  

秋窗夜凉镫一粟，日南坊西数椽屋。客心羁孤不可论，忽有故人书在门。书词悱恻纸黯惨，曾洗巨浪倾昆仑。河关阻越两年别，展翰披缄转愁绝。洪生倔强百不谙，只解故纸驱银蟫。自餐脱粟厚亲养，俭岁襆被游江潭。孙郎下笔妙心孔，百炼枯肠泻真汞。寄我新成《病妇诗》，不特才豪亦情种。鹤笼凤笯两不聊，怜我塌翅为解嘲。老亲弱子感温问，古意分明见方寸。入世无妨醒是狂，谋生敢道贫非病。燕山九月飞雪花，日日典衣归酒家。闻钟偶一揽清镜，面上薄已汙尘沙。插标卖赋愁绝倒，臣朔苦长时不饱。织锦偏输新样工，论文每叹清才少。春风野火句全删，今日长安住较难。故人迟我作长句，须在匡山读书处。  

***雪后集陶然亭先归道登黑窑厂***  

城南有高亭，亭与城相向。城雉衔西山，々走青嶂。残云时一白，破碎失山状。对山开长筵，兴酣酒力王。中有清气通，逌然发高唱。入座皆俊物，能容我跌宕。转嫌眼界窄，三面碍屏障。欲撤不可得，悄焉思远飏。疾觅快马骑，径去不复让。岂困困酒逸，略似放翁放。一里得高台，于此足辽旷。野风四面合，始觉所居亢。尺五韦杜天，幕我作行帐。城远随野阔，一线空烟漾。入云翻冻旗，暮角隐悲壮。北眺瓦一垤，万户走鳞浪。倏被暝色催，几处远镫亮。九门将传钥，三殿久散仗。而我此徘徊，清绝转凄怆。回忆亭中人，不见此台上。兴至各有適，何必两相望。抚景伤我心，愿讬陶家葬。去去应复来，行行重惆怅。  

集吴香亭太常斋见所藏孙雪居董香光书画合册作歌（董书唐人五七言绝句八幅，孙为补图。）  

人言诗妙画难尽，我言是诗皆画境。人言书妙从画参，我言画亦书理兼。云闲董尚书，书法昔无敌。挥写唐人五七言，金壶汁破霞笺色。汉阳太守孙雪居，力追诗意为补图。忽忘笔墨在何许，时见云烟空欲无。咫尺何论万里势，萧瑟苍茫极能事。是书是画两不分，呵成一片青霞气。汉阳烟树连晴川，两公宦游争后先。我亦楼头访崔颢，昔人不见心茫然。古人多少登楼客，名籍谁应跨鹤仙。太常先生重毫素，不薄今人尤爱古。寒宵觞客观宝台，墨光酒气相旋舞。我于斯事罕一优，不嫌百读揩昏眸。祇今墨妙知谁似，俯仰人间三百秋。  

***腊月廿五日饮翁学士宝苏斋题钱舜举画林和靖小像用苏韵***  

一枝梅折孤山麓，冷浸铜瓶汲朝渌。即此便是逋仙魂，变现花前貌如玉。此花只合先生诗，便著言诠都绝俗。玉潭妙手为写真，五百年前阅风烛。石几生云气尚温，吟眸点漆神逾足。一童一鹤犹依依，讵是无情抛骨肉。妻梅谩语如可凭，清供家山问谁录。后人但赏疏影诗，谁知别有相思曲。老去高情寄讬深，几株留伴坟前竹。何当唤起图中人，茗话寒宵瀹甘菊。  

***又用前韵题翁覃溪所摹和靖秋凉三君二札***  

放鹤空亭倚孤麓，残梅零落湖波渌。寥寥遗墨在人间，不共沈薶一簪玉。三君八郎知阿谁，得识此公皆不俗。念友期听烟寺钟，联游迟剪风船烛。菱角少许致不难，寄钱二索愁未足。（札中语）寻常语妙书更遒，此亦何羡西台肉。学士双钩宛入神，诗境停云互收录。须眉仿佛想见之，归卧梦绕西湖曲。空山无人独立久，夜深似有风敲竹。乞摹万本映窗光，洗眼新泉浸寒菊。  

***小除日经厂市见王叔明画爱不克购归以志懊***  

长安几人愁岁逋，谁耐龌龊看妻孥。市中鸽炭白金换，庙上爆竹青纸糊。纷纷景物百刺眼，瞥见水墨江南图。尾钤猩唇叔明字，心知其是焉可诬。藏古篆法意惨淡，备诸皴妙胸锤炉。青林杳冥翠竹暮，更不著人听鹧鸪。一重一掩自开合，万壑于岩知有无。借问主人沽不沽，气所不足辞嗫嚅。烟云过眼沙脱手，不知去落何人厨。归来嗒然欲忘我，急唤墨汁书门符。  

***元日大雪叠前韵***  

昨宵连巷喧索逋，我亦瑟缩羞妻孥。朝来抹眵忽失笑，一天快雪云模糊。九重阊阖玉为阙，千门闤阓天开图。三元节见三白端，田公赫赫言岂诬。虮臣称贺孰为达，亦感鼓铸随鸿炉。端坑呵冻晕鸲鹆，闽盏试茶温鹧鸪。不令俗物扰清供，只除哦诗一事无。亟谋岁饮倾市沽，家人围坐言呫嚅。闭门一任烧连寝，隔舍或惊烟起厨。果然一醉万愁失，不用辟恶新桃符。  

***初四日复雪余少云以和诗来即叠韵奉答***  

和诗火急如偿逋，窃笑不暇嗔痴孥。镫残漏尽雪屋白，有似不著窗纸糊。岂其饥吟坐真癖，亦省僵卧诚良图。墙头前雪望后雪，闻古老语今非诬。知君浑含有同赏，榾柮煴火围地炉。两家北上逐鸿雁，一心南飞随鹧鸪。恢疏在骨合憔悴，缓急叩门谁有无。不如放溜下直沽，舟人醉语同詀嚅。了知浮世等蓬梗，安用盛名争顾厨。泥乾相访出诗笑，我歌定与君同符。  

题翁覃溪所藏宋椠施注苏诗原本（即宋商丘所藏本，后归查初白。）  

注苏之难如注杜，谁识良工最心苦。永嘉本已刍狗陈，商丘刻拟景星睹。终愁缀葺或失真，遗辞浪说由仪补。天吴紫凤一倒颠，星宿昆仑孰洄溯。废书神游嘉泰年，漕司善本落何所。谁知好物如龙腾，六合翱翔择其主。岿然灵光归宝苏，（斋名）初白庵中此先贮。率更楷法久更新，施顾同时一机杼。诗外有史史可增，何必虫鱼斗笺诘。绝识博学兼历年，能事无惭《剑南序》。更从简追混茫，益叹今传多错迕。古人所有不尽有，补之以臆毋乃鲁。查田谩说能订讹，但存其旧不犹愈。功臣玉局自有真，益友吴兴究奚取。兴来竟欲家置编，化千万亿光气吐。不令此籍遮泥蟠，一为诗生洗肠腐。公如有意付木工，乞附姓氏公其许。  

***桂未谷明经以旧藏山谷诗孙铜印见赠***  

我友曲阜冬卉子，六书摹印真吾师。铸金同用笵沙法，颠倒斯籀同儿嬉。柳闲鍜灶每相过，箧中字书随所携。脱囊赠我一铜印，精绝审是泼蜡为。朱文字减土数一，仿佛西江派中人所遗。不然即是吾家子耕绍谷辈，云山谷孙系以诗。鸾翔虬结一入手，我欲拜赐心然疑。我祖诗可祖天下，凡能诗者宜当之。若资华胄便窃据，不患造物嗔吾私。虽然一语敢相质，斯道不绝危累棋。文章千古一元气，支分派别徒费词。几人眼光认针芥，学者蚁附缘条枝。雄深一变为饤饾，精华已竭存糟醨。康庄不由入鼠穴，细寻牛毛披茧丝。强将谱系溷初祖，九原可作夫谁欺。摩围派衍源屡竭，皖公云封人莫窥。我生衰门更才劣，岂有笔力能振支。但将此印印家集，一编世守侪尊彝。北平学士（覃溪）今巨手，后先心印无差池。李洪之编任史注，薰蕤灌露穷搜披。埽除荆莽出光焰，我翁斯文今在兹。不信请将我言质，报赠愧匪琼琚辞。  

***送邵元直南旋***  

五年心迹感云泥，再世交情恶别离。聚散不妨成小劫，升沈无计可前知。只宜东野闻猿惯，谁笑欧阳赋燕痴。寥落酒旗歌板地，不堪君去我游时。  

***历城道中***  

北游忽不乐，东来揽齐岱。陆尽燕赵交，水送汶泗会。只有清济源，伏流隐支派。亦如古达人，心迹有时晦。群山尽朝岳，敢向不敢背。峨峨灵威丈，揖我青霞外。迓客遣片云，飞来若车盖。挥手暂相谢，冰雪迫徂岁。游倦思小休，胜济行未艾。寄语雪中花，石上劳相待。  

***除夕述怀***  

我本江海客，风水性所谙。争食雁鹜侣，眠卧蛟龙潭。吴山及越水，到处工幽探。强来北地游，埃壒积不堪。佣书读中秘，逐队趋じ{走覃}。烟海迷津涯，十不忆二三。欲投祭酒笔，骨相惭燕颔。平慈亲迫榆景，发脱难胜簪。迎养薪桂地，所愧旨甘。斜街路南头，因树三闲庵。老人弄孙罢，绣佛依香龛。昨来秋风起，语我思江南。片舸下泽潞，家具不满担。拜送心断绝，而我羁归骖。有儿名一生，废学增痴憨。曾不识之无，但索梨与柑。有女已上头，长欲与母参。心性稍黠慧，恨渠不为男。俯仰既无藉，出处弥自惭。薄游向齐岱，聊写忧心惔。一看封中云，快听海上谈。悬车待春发，陟岳搜穹嵁。日观俯沧海，天门豁层岚。扪碑倚石表，发策开玉函。谁知灵威丈，赫尔嗔其贪。仍复驱我来，卧病同僵蚕。努力近药物，割嗜疏酒甔。二竖杂虚耗，环伺何耽耽。昔年壮意气，万象供嘲唅。今如病马伏，不任驱骖驔。面用方曲障，口拟石阙含。亦有旧携剑，锈涩昏星镡。亦有幼读书，尘封饱鱼蟫。一仆穷相随，肤皱鬓<监毛>毵。作字遣之卖，易菜日半篮。缩颈向炉火，暖意偷春酣。忽讶岁云尽，泪下衿衫渰。转忆去年夕，浑含谈诂諵。索逋虽填门，相对乐亦湛。今反作孤客，枯寂同瞿昙。百感自然集，苦吟讵所耽。顾影坐分岁，渐听晨钟<盦音>。  

***李宪噩***  

李宪噩，字怀民，以字行。号十桐，高密人。诸生。有《十桐草堂诗集》。  

***寄赠庐山人***  

高隐庐峰下，终朝理素琴。客留春夜坐，诗对晓山吟。野墅养幽性，涧泉清道心。何时策藜杖，云外远相寻。  

***喜雨***  

沈云滞轻雨，迍邅不肯下。倏尔飘菊丛，殷然响瓜架。稍繁独起听，才密遽云罢。冥冥疑有凭，斟酌向中夜。田父携斗酒，日久会茅舍。好雨虽不多，聊足润<禾罢>桠。明朝好种麦，东田叱双驾。  

***对雨和韦苏州***  

晨兴方凄凄，永日遂淅淅。沾濡花上重，潇洒树间密。稍急始纷喧，渐繁转寥寂。空宇难独对，幽窗易成夕。端居复无聊，赖兹披往籍。  

***夜登海山亭望月***  

天风吹不休，潮势正郁勃。峰头夜尤静，一上睇寥阔。浑浑苍雾中，厌厌生残月。蜃气相吞吐，水怪时出没。凭视但无际，高歌惨不发。苍茫自冥怀，懔栗复惊骨。  

***子乔自县中来言单书田先生贫至食木叶邀叔白各赋一首为赠***  

食尽门前树，先生空忍饥。祇应到死日，始是不贫时。古性原无怨，高情独有诗。即今三日雪，坚卧又谁知。  

***积雨平度道中先寄鸣九***  

长途亘方倦，积雨绵未歇。滃然生湿云，望山正愁绝。寂历荒店宿，徘徊孤驿发。已揽晓衣重，未改午风热。阻顺稍不惊，微劳足怡悦。况与素心期，故人隔年别。  

***雪后晚望寄子{辶已}***  

风色向林际，冷吟还水边。夕阳晴照雪，归鸟暮沈烟。树远分高寺，山昏合冻天。仍怀北城下，镫火烛萧然。  

***题宋海客表兄村居***  

草屋依依八九间，豆棚瓜架映柴关。新除空地拟栽竹，别起高斋为看山。树里折回溪水远，窗前飞过野禽闲。村南柳市春醪熟，时约邻翁与往还。  

***望庐山***  

湓城西郭客停桡，望里名山孤兴遥。欲访香炉看瀑布，浔阳江上雨潇潇。  

高士裘（李五星苦寒坚卧，其友王熙甫、单子庸为制羊裘，强起游眺。余闻其事作《高士裘》。）  

洛阳城中三日雪，袁生冻卧僵欲折。俗令不惜故人怜，囊底尚有佣书钱。持向东市得老羖，韦以大布宽于旃。由来朱紫轻毳褐，此裘著敝誓不脱。千金狐腋裹膻腥，羊若有知死胜活。从此柴门书不关，城西积素辉连山。耻向泽中钓时誉，独揽登高吟晓寒。幸语高士卫尔冰霜骨，慎莫负薪傲炎月。  

***雪后归南村道中作***  

偶出耽清赏，巾车趁雪还。溪痕迷野渡，日色辨前山。斜径孤樵晚，高枝并鸟闲。欲投烟际宿，荆户未昏关。  

***李宪暠***  

李宪暠，字叔白，号莲塘，高密人。诸生。有《定性斋集》。  

***晓发***  

太白上东岭，西望牵牛角。煌煌丛薄下，犹烂金盆月。林际春风生，衣上晓寒薄。羸马恋豆味，背枥不肯发。行行村舍遥，稍稍农樵作。天色变茫味，清气但寥廓。长空何处声，早雁在云末。  

***冬日过山村***  

寂寂暮村侧，劳劳行客过。山风归犊早，檐日聚人多。野尽粟盈室，桥成冰在河。孤征渐未已，积雪满前阿。  

雪  

薄醉冲寒跨驴出，霜木峥嵘村舍寂。野田无物饥鸱愁，溪路冻合凿冰汲。新诗得意正森爽，朔云压脑转昏黑。初向驴子前头见，率然三点五点白。不翼而飞何处来，塞空已并此身入。北极应摇斗柄注，东宿自张箕舌吸。侧闻玄冥气不交，此时天上亦寒栗。研珠屑玉劳精神，被山冒岭费筋力。上帝岂不乐无为，或言万姓乞膏泽。下界小臣同井蛙，仰窥妄以私意测。道旁冻叟僵欲死，且愿被褐负暄日。  

***读柳子厚榕叶满庭诗適闲云持萤火见示因赠***  

柳州未远似梧州，自古诗人善旅愁。手把流萤吟落叶，君看春半果如秋。  

***李宪乔***  

李宪乔，字少鹤，高密人。乾隆丙申召试举人，官归顺知州。有《少鹤诗钞》、《鹤再南飞集》、《龙城集》、《宾山续集》。  

***首夏斋中示侄孙测***  

首夏已舒燠，午风草堂前。呼童开竹窗，坐见东高原。下绿柳骈蔚，上翠松孤蟠。二者所余色，漠漠皆远天。南亩径缭绕，妇孺携且肩。一鹭下南际，天地为旷宽。子来勤问讯，月令相究研。忻忽若有得，诗成使之观。此中有真趣，更非诗所传。  

***和王荆公昼寝***  

百年萧散迹，强半此中居。淡意云能学，迟情日不如。画收四壁静，琴在七弦虚。自觉清凉甚，非关潦倒余。  

***冬行书驿壁***  

寒促腊将半，担囊更别亲。朔风当去马，远雪带行人。野市归常早，山程问不真。自惭书几上，犹作泣歧身。  

***都门答客***  

不是不相惜，其如非故心。出门即歧路，何处著孤吟。城色郁将暝，旅天寒易阴。旧山早晚去，春草未应深。  

***雪中登五莲山绝顶示颖叔***  

三日住山不见山，中情有似饥待哺。冻霖作雪意已餍，乱山蹙踏琼瑶铺。依北一峰可见海，峰顶披冒时有无。毅然欲往不可挽，掉头岂顾山僧呼。千由万寻那能数，但觉淫汗霑裘襦。是时藓乾石齿瘦，砅厓漩滑如脂肤。性命造次怕蹉跌，能变壮士成孱夫。不惜作气鼓俦侣，天生我辇浮云殊。短长成败合有定，不死应有神明扶。床第岂必尽鲐耇，枉自浪掷千庸愚。天风峻绝谁敢庐，攫裂已有残浮图。繇来意气不知险，平地仰眙如骇吁。  

***与故人季涵论书***  

季生贸然来，袖出手中字。盘辟竞点画，邀我相指似。我书本无法，敢为对以意。观书如相人，神骨当有异。肤立岂能久，中乾固难恃。颜柳苏黄徒，天与君子气。刻轹相耸削，跌宕转严毅。正如冠剑臣，谈笑皆国计。粪土弃么璅，空洞见胸次。有时就欹偃，白眼青天醉。却视黄泥人，颠倒灵娲戏。以此常自足，穷老无悲喟。有志我未能，敬为吾友遗。双钩与悬腕，暇日请从事。  

海上访法迂叟评事（坤宏）  

先生临海居，八十意翛如。半路中逢鹤，单身外即书。应门童亦拙，绕屋树还疏。潮落暂须住，前滩同钓鱼。  

***书石守道诗后***  

河朔气贞刚，江左语清绮。由来限天堑，南北风如此。忽忽千载间，幻化何穷已。高岸为深谷，北人慕南士。冶冶弄芳泽，举举饰裙屐。有声必连琐，有情皆旖旎。不知谁作俑，恐被陈良耻。我读徂徕诗，中夜为之起。公言信不错，鲁国一男子。  

***不朽***  

古人志不朽，到今朽者半。何况本无志，其朽宁须问。少小尚奇伟，盛壮转庸漫。未夕求安寝，才晓思美膳。不知竟百年，役此得毋倦。喧喧车马会，沸沸丝竹燕。相看如聚沙，转眼已风散。问我何挟持，中夜常感叹。早达输邓禹，固穷愧原宪。不朽藉文字，所讬良有限。若更逐靡靡，已矣何足算。  

***夜登祝融峰***  

十载曾经入梦行，茫茫有路记分明。自看瀑布月初满，直到青天云未生。列柏俨如玉冠侍，余峰都作水田平。退之去后谁来此，不向岩闲自署名。  

***新年作三首一示县中宾僚一怀故乡子侄一寄家兄湖南道中***  

衢巷无贫富，新年足喜声。近邻多问索，童稚异心情。壁网看辰扫，厨镫到晓明。谁怜未归客，庭户自凄清。  

处处迎年乐，家家馈岁频。泥牛排市小，灶马著墙新。镜卜长侵夜，村呼各向晨。屠苏分饮罢，应感未归人。  

依依远归棹，几日过湘沅。爆竹隔山驿，门符临岸村。慈亲念游子，儿女话乡园。八口分三处，此情谁共论。  

***修堠谣***  

始安江岸侧，有妇行随夫。担持畚与锸，一身多泥涂。我行时借问，夫言妇已叹。烽堠设何为，使我连村困。前夜吏到舍，叱喝府帖下。一丁出百砖，十户供万瓦。典尽儿女衣，稍具砖瓦资。更驱自转运，营造不待时。嗟我生为农，舍业从墁工。田秧虽得插，废弃如枯葑。秧枯即绝食，饿死行可必。谁言兵卫民，我死彼却逸。瘦妻何挛挛，甘与同罹患。犹胜有独在，忍饿为寡鳏。此邦虽边鄙，同是天赤子。乐岁有灾凶，皇天那知此。国家久承平，军剧岂宜轻。愿告守土吏，勿使民恨兵。  

***赠王若农***  

永叔变文体，举俗不胜骂。尔时免骂者，苶然欻已化。待彼骂稍歇，徐放光焰长。然后无贤愚，无不颂欧阳。始知赵孟贵，所取在一时。况本无定见，旋取旋弃之。子羽不由径，伯鸾更燃灶。二子当初出，宁辞骇与笑。王君笃家学，敦敦求古意。临别乞予言，欲以坚厥志。众弃君勿弃，众取君勿取。真能空目前，乃可谋身后。  

***岳阳楼玩月示道者南云***  

洞庭不生月，径可无此楼。月出渺渺波，我在楼上头。湖为涤我心，月为刷我眸。涤刷两无尽，相与成湛秋。月乃对仰卧，似欲载我浮。君山来枕席，手引潇湘流。澄洞露表里，毫发无潜幽。却顾叫退之，底用多骚愁。希文稍欲遣，果已能乐不。余子固不记，古今几浮沤。道人岂知道，乃能喜我留。勉为吐此诗，庶免为楼羞。  

***归顺书感***  

喧喧拥鼓吹，簇簇森列驺。仪卫一何雄，为是临边州。却顾居中人，未免多惭羞。据案阅文牍，琐细剧毛輶。所列非一绪，强半因徵求。上以供长官，下为胥吏谋。闲及民生者，具文泛且浮。空见日扰扰，火急疲置邮。旧学竟安在，徇俗为苟偷。胡不自引退，草衣归田畴。  

***示州父老***  

朝廷置群吏，本以为尔氓。岂为奴隶辈，朘尔厚其生。不知当事者，何以冥此情。前因外番乱，近防皆出兵。庙谟在不战，民困实所矜。挽输已累岁，十室九不赢。谁谓于此际，而反暴其征。仆隶专指挥，众心那得平。我本承其乏，又切击此形。无能救彫瘵，中夜心怦怦。召集诸父老，积币为我明。敢云即尽蠲，庶使渐已轻。长谢奴与隶，不能为若营。稍待民气复，吾志当得行。勤勤诸父老，告报喜且惊。譬疾未得药，遽有良医名。我闻实内愧，亦可感尔诚。何以相究竟，勿自负我盟。  

***将去归顺和乐天杭州二诗***  

除官去未闲，且复三月留。喜与吏役疏，日共诸生游。城西有古洞，廨东有新楼。晴昼及月夕，觞咏无时休。柰当岁试期，诸生趋邕州。纷去如落叶，始觉孤树秋。独有童氏子，经通行且修。能来同我居，对床置衾裯。夜半读《楚骚》，镫闇风飕飕。因与论今古，掩卷涕泗流。颇忆韩子语，君其张生俦。共言无倦听，晨坐尽更筹。边隅得此士，宁复嗟夷犹。诗成寄诸生，底用商声讴。  

三年为刺史，白公当内移。三年为刺史，李子去复来。前后三年中，问我何施为。催科不敢拙，那得抚字慈。弭盗苦无术，遑问道拾遗。惟民不我恶，我不民鄙夷。以此两相得，未免情依依。愧无西湖水，为汝溉田陂。亦无天竺石，为我压舟资。因我好吟咏，多投送行诗。山野黄发叟，里巷垂髫儿。伛偻各拜献，婉娈相扳追。肫意良可念，柰多虚泛词。恩德竟何有，吾犹自知之。若系倩人作，尤不应我欺。老者劝餐饭，幼者得携持。不言已可乐，待我再来时。  

***李诒珩***  

李诒珩，字君衡，高密人。  

***扬州晚泊***  

暮色维扬郭，落帆当石坡。高桅出树直，远火杂星多。水阁几声笛，竹枝何处歌。推窗凭望处，故国渺烟波。  

***单可惠***  

单可惠，号芥舟，高密人。诸生。有《白羊山房诗钞》。  

***客舍***  

客舍夜来雨，推窗看杏花。新晴报钟鼓，春水上鱼虾，有酒皆成泪，何人不忆家。家中几兄弟，流落隔天涯。  

***垂帘***  

垂帘扫地宛精庐，心太平时万事虚。风紧不妨蝉噪稳，天晴又是豆花疏。贫欺鲍叔难为贾，懒绝山公未用书。只说才人困箕口，诗情零落也怜余。  

***送郝武民（毓峒）游大泽山***  

太山虽云高，不如东海劳。我昨梦游踏其顶，俯视一气无岧峣。大泽拔地五千仞，势与劳岱为单椒。名士爱山如爱色，一时得意皆倾国。买之不惜髯参钱，一生能著几两屐。有客有客字武民，嵚崎历落可笑人。手中九节赤城杖，名山面目识其真。峰头日出金雅翥，世上好梦人未寤。此去浩歌问郁仪，留我他日题名处。  

***高福寺行***  

高福古寺何巍昂，谁其作者商河王。碧瓦朱甍照山水，以石为柱花础方。行人下马日卓午，红尘扑面生清凉。僧言此地泉水好，石鼎小煮鱼眼汤。生天成佛吾未勇，膜拜懒与瞻毫光。画手将毋腕有鬼，龙象著壁皆飞扬。风窗纵横千贝叶，相彼饥鼠充其肠。开门或有王新建，大阁谁与唐李康。自古贤王多好事，以其余力开道场。百六十年一走马，此寺岂不关兴亡。螭首龟趺尚林立，寒食雨过苔痕苍。莫笑扪碑萧夫子，强推甲乙寻偏旁。  

访李五星（诒经）  

客行深巷曲，犬吠竹篱根。住近城西郭，幽于岭背村。秋声来远树，草色闭闲门。余亦谢时事，言寻静者论。  

***茹纶常***  

茹纶常，字文静，号容斋，一号簇蚕山樵，介休人。监生。有《容斋诗集》。  

***古槐歌为帷园先生赋***  

我爱古槐如古松，蚴蟉诘屈真虬龙。更爱古槐如古柏，霜皮黛色凝青铜。屯云溜雨三百载，天矫势欲争天风。长夏森森拥秋气，横空倒疑饮涧虹。入门见者惊突兀，幽荫有若深山中。主人继述先泽远，水源木本将无同。灵星之精相率赋，一时风雅矜词雄。濬冲彦升皆其选，鸿篇勒石声摩空。我来不啻游槐市，刻鹄雕虫惭未工。羡翁堂上何矍铄，羡翁阶下何青葱。得非亦效庾肩吾之服槐实，遂令颜发还如童。他年自应方双瞳，呜呼槐兮，婆娑偃蹇于墙东。日与幽人逸士相遭逢，更千百岁无终穷。  

***感事***  

渴葬惊心碧血存，传芭何地与招魂。破窗零落残编在，旧馆幽阴白日昏。黑孽酿成封豕阵，青山望断鹡鸰原。年年寒食吞声泣，祇有棠梨照墓门。  

***秋水***  

荡漾虚明写浪圆，浸涵秋色更年年。波沈皓魄疑双月，影倒长空有二天。夜涨风惊鸥鹭起，舟回人伴荻芦眠。独怜东注无还日，呜咽常闻古渡边。  

***挽浦秋稼***  

***旅舍欢悰几日违，人琴忽已痛俱非。河汾讲席空成梦，槜李家山尚待归。剩有清风悲马磨，转多遗累***  

***重阳后一日初霁次西郊韵兼寄田夫***  

未许冲泥客到门，却怜高卧似文园。一林宿雨枫初战，万里回风雁自翻。沧海云深空碧落，小窗秋回易黄昏。诗成独抱怀人思，尊酒凭谁与细论。  

***一笑山房同田夫西郊两先生夜坐***  

白雁横空夜气凄，骚人坐遍小轩西。王名可冠杨卢骆，任笔能高晋宋齐。四壁残镫虫语急，一帘清露月华低。谈诗更出奚囊句，香茗频倾共品题。  

***冬夜述怀***  

霜风势逼地炉火，几隐乌皮供枯坐。凄迷往事苦萦怀，忧患余生厌坎坷。学书学剑一无成，为仕为隐两不果。溷迹城市时烦冤，涴衣尘土日堀堁。溲渤几逢贮药笼，腹负空教惭炙輠。中路揶揄鬼笑人，东林招致佛佞我。年来颇复拥鼻吟，呕心镂肾计仍左。守株最拙为身谋，悠忽万事成颓隋。君不见救赵归来信陵末路方虑祸，失志日惟近婑媠。又不见不听妇言伯伦颂酒锸醉荷，二豪侍侧等蜾蠃。平生志不在温饱，盈绌安能较琐琐。金谁地布珠斛量，粟孰瓶储钱纸里。三窟狡转笑鸱张，百足捷宁怜灶跛。世间何地逃毁誉，风俗此邦矜薤惈。顾我命亦在磨蝎，斗不能神箕扬簸。异兽未堪附岠虚，怪草底从服舌埵。峥嵘岁月更踌躇，行行更无顾甑堕。短檠遥夜发狂歌，起见黄梅影袅娜。  

***拟织***  

拟织同心苣，还成连理枝。却怜红豆子，全不解相思。  

***夏日漫感***  

不律闲操谢冶游，一樽狂兴伴登楼。轻风涨绿抽山麦，小雨蒸红破海榴。少见肿方惊马背，多愁白更说乌头。年来拟效玄真子，弱水徒闻隔祖洲。  

***狐岐途中即目漫成兼呈同游诸公***  

得闲复佳招，翛然发幽兴。软尘背郭门，轻策向山径。落絮尚濛濛，感兹春景剩。石桐数里间，青冥递相映。兼之众籁清，一洗人世听。飞流更超越，转觉心与竞。望古溯及岐，四载涉寥敻。水注暨山经，千秋可互证。何必修禊游，乃擅觞咏胜。日午卓松阴，风和恬鸟性。因思胜水源，澄绿定如镜。遐赏契烟霞，险韵谐竞病。粮秕前簸飏，怡悦此持赠。还期白云吟，报遗及不佞。  

***雨后***  

顿觉炎威失，翛然兴不穷。坐来空翠落，花傍夕阳红。院静初过雨，窗虚自引风。端居还足耻，未敢诩墙东。  

云气连山足，庭阴向夕稀。吾庐有如此，巢燕未全非。腐草还沾屐，繁花欲染衣。空怜今雨好，翻与故人违。  

***寒夜读韦诗***  

炉烟半销歇，遥夜入孤迥。中怀冰雪净，澹然杳诗境。万籁寂不闻，栖禽时一警。近壁梅影横，到窗月色冷。清绝爱韦公，冥情失驰骋。  

***绵山归途中长句纪游***  

俗眼朝朝混城市，百年几见好山水。绵田忌坂道非遥，肯使名山遗乡里。一朝发兴事幽探，挈伴携筇来迤逦。入山十里气苍茫，确荦谽谺并可喜。无地真愁众壑深，插天益怵群峰峙。山花涧草垂缤纷，古刹名蓝供倚徙。断崖冥冥朝烟青，绝壁沈沈暮霞紫。就中吾爱石乳泉，云窦涓涓泻清泚。抱腹岩更称雄奇，百丈欹危自无始。龙湫石洞夏生寒，铁瓦（寺名）银公（洞名）险未已。固知灵域非易穷，快游谁复叹观止。芒鞋竹笠柰尔何，归来犹忆丘壑美。  

***寄嘉善曹慈山先生***  

过江风雅漫评量，南望心知属魏塘。老去经传秦博士，岿然人重鲁灵光。漱秋（屋名）小试来禽帖，依绿闲抄种树方。最是高怀容问字，一编曾记远相将。（予曾以拙集就正先生。）  

***春思***  

最爱韶光二月时，春芜漠漠柳丝丝。垫巾雨蚀林宗墓，禁火人过介子祠。巢燕重来知社近，纸鸢初漾看儿嬉。凭谁更问秾桃李，酒冷香残有所思。  

***春日即事用西郊韵***  

到眼风光未有涯，秋千撩乱鸟声哗。虚檐残溜融春雪，小圃余寒殢杏花。几日枯禅参玉版，一时新火瀹银芽。踏青料得游人少，闲杀城南卖酒家。（时值国家禁屠酤。）  

***野望***  

极目郊原好，连天净野氛。蝉声流别浦，鸦背入斜曛。远树多于发，秋山半是云。石河清水涨，吾欲狎鸥群。  

***积雨初霁望西山***  

三度京华住，西山阻幽探。山灵故应笑，念之心怀惭。维时当溽暑，积雨阳乌潜。街泥深没屐，闭户如眠蚕。朝来忽开霁，暖翠浮层岚。树色浓与接，天光澹相参。媌娥具娟好，窈窕劳遐瞻。中闻饶胜概，玉泉兼龙潭。汇为裂帛湖，风景尤堪耽。营构侈慈氏，比栉皆精蓝。惜哉碧云寺，衣冠瘗魏阉。迄今虽剷削，吾意犹未忺。茫茫景皇陵，往事嗟忠谗。抑有耶律贤，石壁留镌劖。缅怀金元来，游人几停骖。世代递迁更，山水犹回含。何当真杖策，十日穷云岩。  

***姑恩曲***  

维女知有母，维姑知有姑。悠然生孝思，哑哑闻慈乌。  

姑自厌粱肉，妾自甘藜藿。何为不仁鸟，声声谓姑恶。  

***送素亭之历下***  

故园花柳又清明，白发清樽唱渭城。七十二泉春草遍，凭君为吊济南生。  

***吴进***  

吴进，字揖唐，号瓞村，江苏山阳人。有《一咏轩诗草》。  

***大伊山北古寺***  

秋山树影寒，石涧水流碧。孤游自无闷，缓步欣所获。古寺阒无人，青苔上几席。  

***野月***  

芒芒野月高，径僻草蒙密。寺古夜无人，荆扉掩禅室。小犬宿烟萝，僧归摇尾出。  

***湖干***  

晨出春城北，步屟经沙湾。水气夜来定，到晓清逾寒。湖柳随新影，浮动波流间。露重远霭碧，烟开初日丹。抚景不忍去，伫看情为欢。  

***问戴葭湖病***  

诗人老坎坷，鳏独兼穷饿。入门无人声，秋风百虫和。敝帷一片席，白发病仰卧。鼎设药谁煮，呼邻舌欲破。命衰所事违，亦觉太摧挫。花径苔草荒，砚席尘土涴。身后事难知，此际忧已大。  

***野步***  

孤怀何处遣，携屐造幽遐。细雨寒塘草，春风野店花。此间人卖酒，前路水浮槎。随意行还歇，林皋日色斜。  

***早过东郊***  

海气连云赤，东林发曙光。地余夜市火，人带晓行霜。古岸遗残荻，寒塘渡野航。前村茅店早，新酒坐闻香。  

***寄程鱼门太史***  

茅茨隐菰蒲，数家连湖滨。无事柳阴下，水清看游鳞。身闲日益懒，往来稀交亲。牖下老沈没，芜词向君闻。卓荦操冰鉴，赏音不论人。道在自能合，相通有鬼神。邂逅值衰暮，怀慰多欢欣。  

***冬日陈西山过舍***  

冒冷叩荆扉，急起相迎迓。虚室坐增寒，地炉爇檿柘。冰蔬坚在上，冻酒缓滴醡。贫家治具难，久始出厨下。欢相道本真，意惬忘归驾。门外白皑皑，野雪盖茅舍。  

***渡后望石棚山***  

花光照海烂无边，点缀幽岩忆昔贤。雨后青山环北郭，云中红树入高天。穷年石室虚无主，引领仙人去不还。渡口晓寒当日出，潮回烟岛望相连。  

***渔湾***  

蝉语断人声，山深秋树老。门径曲以幽，林园依石岛。涧水灌田禾，云崖长药草。天清海氛消，层层见岭表。  

***薄暮再步湖上***  

老最耽幽趣，湖干夕再寻。云烟蒸草气，水月淡人心。事过旋成昔，情生复有今。更阑游舫散，清静在园林。  

***示准儿***  

门衰丁复稀，大母八十迈。得汝如珍宝，顾望何时大。屋破夜滴雨，母抱坐撑盖。当此儿忽啼，大母闻心碎。隔牖数惊问，疑生意虑外。来朝抱汝嬉，筋衰不顾惫，母继大母亡，数载两见背。言念旧时恩，应难为五内。  

***饭罢***  

饭罢欲出门，撰杖整韦布。家人问所之，笑而不知处。或寻野寺僧，或问清溪渡。意中无前期，随在得幽趣。情欣得复留，缓缓作归步。  

***过陆竹民先生故居感作***  

东头书屋梅子黄，白日无人微雨凉。门外柳絮落如雪，浮萍数点生池塘。先生下世三十载，诗卷伴取青山长。一生日月醉乡尽，至今空屋遗糟床。吾家山翁君好友，风雨吟诗同一堂。百事水乳各相近，饮量独让先生强。有时花间醉欲倒，山翁笑向亲扶将。云烟过眼时事远，余韵缅想徒徬徨。西窗数茎竹枝老，月上疏影浮昏黄。  

***将之金陵留别罗萃堂***  

己卯去白下，同行凡五人。迄今十八载，我与君独存。君衰我差健，尚觉能步奔。赴省送儿试，不独为儿勤。一道秦淮水，数峰锺阜云。云水娱人意，时时萦梦魂。与君暂言别，好自安朝昏。兰衰菊初秀，棹归当兹辰。  

***登雨花台高处亭子***  

高上石子冈，雨霁草犹湿。孤亭在山巅，半为樵牧集。有风云不留，无人鸟自入。人烟纷目前，远山近城堞。风气此独殊，秋深未黄叶。  

***过高座寺***  

石子冈边路，崎岖绕碧湾。树高秋寺静，僧老雨窗闲。身世都如梦，齐梁只剩山。云烟霭苍翠，积久是禅关。  

***永济寺***  

细草寒烟散碧湾，疏花修竹满禅关。清钟远落三江水，古殿高环四面山。竟日心斋僧入定，连宵风阻客愁颜。白门孤棹经过久，萝阁层层一再攀。  

***吴询***  

吴询，字重约，桐城人。诸生。有《画溪诗集》。  

***江上晚兴有怀金海住先生***  

落日秋江清，潮寒散空碧。江水去悠悠，此夕孤舟客。遥遥湖上山，粼粼沙中石。余霞敛复晴，昏烟淡将夕。天末怀夫君，相思千里隔。秋雁啼凉风，凄凄苇花白。  

***送友人***  

君弹出塞音，我唱《白头吟》。挟瑟高堂上，凄凄劳客心。关山万里暮，风雨五更深。送尔不能别，看余泪满襟。  

***山中秋夕***  

柴门秋色暝，独坐竹林间。白鹤自飞去，暮云时往还。弹琴爱流水，学道喜空山。更采东篱菊，归来且闭关。  

***早春郊行***  

正月二日春气微，东风习习吹我衣。池中冰泮鱼初戏，林下花开莺始飞。谁家庭榭且深坐，如此溪山莫漫归。相看怀抱各自识，休问游人今是非。  

***舟中有怀***  

落日泛汀洲，悠悠江水流。我从襄汉下，今夜宿扬州。雁影随乡梦，箫声动客愁。有怀郭有道，何事不同舟。  

***南行途中作***  

恰恰黄鹂鸣远村，凄凄客子暗消魂。梨花细雨小寒食，杨柳春风孤店门。不尽长江浮旅梦，无情芳草送王孙。明当匹马摇鞭去，回首天涯是故园。  

***送客之蜀***  

华阳黑水古扬州，此去潜通江汉流。客路猿啼夔子国，花时人上仲宣楼。孤帆影落三巴远，匹马风生五丈秋。莫向君平问消息，渴来应典鹔鹴裘。  

***望罗浮山有怀海屏***  

伊人已云逝，山水忆知音。夙志期远游，依依见我心。我心飞上罗浮岛，绿萝花开覆烟草。鲍靓由来亲隐沦，葛洪于此开怀抱。遥见飞云跨鹤来，手持白玉荷花杯。尔家仙客五百载，驱鸡已上松风台。松风台上飞流霞，松风台下沽酒家。可知月落参横夜，惟有寒梅一树花。  

***古剑篇***  

海月苍苍照秋水，下有空潭老龙起。蛟人夜半啼海宫，古剑一声飞万里。龙泉太阿不敢夸，干将远遁轻镆铘。空山无人老松下，皎如清水芙蓉花。白虎司秋天气精，伍员庙前秋月生。堂堂正气塞天地，寒光怒起飞涛声。吁嗟剑兮光不灭，白虹为气七星穴。万古英雄一片心，海风吹断天山雪。  

***对雪有怀***  

孤亭收晚翠，大雪满前山。不见襄阳老，相思空往还。琴声随涧远，鹤影共云闲。岂拟袁安卧，无人且闭关。  

***乾隆丙戌秋卧疾山园得叔诒咏都中书并忆昨行一首起坐而歌家人叹惋疾为之愈十余年欲答临纸辄废闽中客舍乘兴仿其体和之***  

昆仑山头阆风苑，忆昨王母开清宴。桃花结子三千年，与君共作东方倩。世事由来难独擅，人生那得长相见。七载风尘跨蹇驴，有如东飞伯劳西飞燕。衔得天涯尺素书，开缄令我沈疴变。张仪无舌亦欲吟，子龙有胆终须颤。于潜绢，裁为扇。嫁得黔娄失金钏，是时在侧缝针线。卿有三寸箧中刀，我有一尺床头卷。天风吹客海上来，十年又复光如箭。借问行人路几千，途中却过丰城县。客舍中宵总不眠，团团海月当窗见。把君诗卷长吟遍，使我心似余霞散绮澄江练。自骑竹马吐狂言，汝南空有先贤传，腐儒破帽何须恋。呜呼破帽真可嗔，生儿却似又工文。文如不贱仍不贫，骑马便作看花人。  

***严光禄***  

严光禄，字石帆，桐城人。贡生，候选训导。有《石帆诗钞》。  

***吼山***  

鬼斧凿灵根，玩舟穿石洞。渟然水一泓，削壁暗如瓮。舍舟蹑我履，湿翠沾余冻。纡回转湫仄，离立嵌虚空。山腹裹林扉，危崖出层栋。烟开江海平，云起岩壑动。澄观物皆寂，旷坐鸟微哢。得意默无言，抚境还疑梦。何必山僧知，涧流自迎送。  

***过蔡林***  

故里不相识，行行杂径多。远从田父问，危上木桥过。一姓自成市，数家斜傍河。村深风俗古，举族见雍和。  

***送许晦堂（灿）重之江右***  

落日长亭柰尔何，得归今日又关河。春来鸿雁离群去，江上鼋鼍忆客过。白发故人乡梦断，青山是处旅愁多。旧游正及梅花发，一曲谁堪入楚歌。  

***姑苏台***  

玉槛铜沟迹已非，画桡犹忆采莲归。梧宫叶落人何处，留得春风燕子飞。  

***登吴山大观台***  

绝顶盘空磴道开，一亭高踞气雄哉。磵边奇石冲云出，树杪危峦踏雾来。斜揽湖山图半壁，全收江海入层台。射潮尚忆三千弩，落日阴沈见霸才。  

***晚渡瓜洲***  

树影瓜洲渡，风光扬子津。长空孤鸟外，片席大江滨。雾拥山藏寺，天低月近人。中流谁鼓枻，归去有渔<舟仑>。  

***望金山***  

夹岸重城壮，中流一柱尊。夕阳翻倒影，飞翠落遥樽。钟磬沈烟际，鼋鼍上塔根。长公旧游地，玉带忆山门。  

***镇海塔观海***  

百级危梯上，茫茫一气间。江光遥入海，潮势欲沈山。阊阖何从叩，蓬莱莫可攀。仙人能挟我，挥手谢尘寰。  

***楼上***  

夕阳犹在野，疏雨忽当楼。朔雁树头影，江虹天际秋。美人不可见，孤客回含愁。薄暮碧云冷，西风闻棹讴。  

***沈范孙***  

沈范孙，字子孟，号又希，秀水人。诸生。有《又希斋集》。  

***大雪用禁体***  

朝日照屋梁，虚室悉通透。阶前水盈墀，户北冰在霤。忽然阴霾合，六出稍稍逗。初见屋角漫，瓦齿已非旧。墙垣及庭除，补缀平罅漏。积寸不移晷，盈尺未为厚。薄暮大于掌，丙夜竟如昼。灵鳌想没趺，飞鸟饥莫救。巨室足豪兴，茅宇难自覆。直恐寒不减，尧年今见又。晨兴忽凛冽，作气与之斗。目眩屡回瞩，风紧载缩脰。呼童辟门径，指直不出袖。弥望四野平，瞻顾身在窦。老树叶尽脱，秃幹工琢镂。冬青远模糊，狞恶类奇兽。或如藐如射，忽露两三岫。蓬莱望见之，咫尺俨可就。杞人消其忧，民命天所佑。阴胜固所惕，融化亦勿骤。照耀庭月间，举酒月出后。黄闲攻诗城，白战不许彀。  

再过绿杉野屋赠汪大西村（大经）  

无多秋色晓晴初，夹岸人家水拍芦。小艇斜穿黄歇浦，轻衫又到子云居。谈心为鼓平沙曲，刮目欣看倒薤书。半载分襟一弹指，相逢肯放夜窗虚。  

***偕汪大梅溪过碧光庵访慧能津梁庵访巨源二上人俱不值***  

春色已如此，相将渡若耶。道人无定所，惟我亦忘家。碧玉林抽筍，黄金菜作花。蒲团聊借坐，且试一杯茶。  

***丁酉除夕前三日二树写梅花时正苦寒百虫尽蛰忽有一蜂徘徊帧上绕花不去予適在洛因作歌纪之***  

青麟有髓鼠有须，奇葩忽发三两株。横枝倒幹气莫遏，往往衫袖同沾濡。朔风退舍寒气避，春光露出姑射肤。毫端幻成香雪海，鼓吹力使万类苏。墨花有香画有色，一蜂蓦入幽人居。辛苦直欲钻故纸，和气顿觉春风俱。物非其时各惊异，室中户外相招呼。传闻洛下遍乡井，化工之笔倾东都。我闻点睛破壁化龙手，又闻嘶风齧草神马图。画工通神尚如此，何况浩气凌碧虚。冰心数点见天地，挽回元气生槁枯。腐儒咋舌不敢赞，笔补造化原非诬。一枝欲折乌可折，蠮螉绕纸徒区区。  

马二墨卿来从闽中携示毕秋帆中丞所刻苏文忠公生日设祀诗卷题后兼寄王秋塍（复）  

大峨山人玉局翁，万牛笔力铿洪钟。华严法界在腕底，磨蝎自与昌黎同。宁分蜀洛矜意气，肯向章蔡争鸡虫。三迁清要宵小忌，摭拾制诰交相讧。东京党祸续元祐，晚落儋耳如飞蓬。屡更大赦量移郡，奎宿竟返蓬莱宫。中丞慕公诗即公，七百载后追遗踪。秦黄刘晁作宾佐，一一口吐青芙蓉。中堂设象老莲笔，以诗介寿能感通。髯仙仿佛骑两龙，灵旗飒沓来碧空。式歌且舞进三爵，神具醉止乐则融。我不与事心忡忡，作歌聊寄程王洪。俚言啁啾惭未工，慎勿流布嗤童蒙。  

## ●卷九十九

***查昌业***  

查昌业，字立功，号次斋，天津人。有《箖箊馆集》。  

***苑口晚眺***  

三港迷离水接烟，趁墟人去晚来天。断桥杂树碧云外，落日乱凫红渡边。野寺无镫闻远磬，空山有月见归船。劳君西指长安近，迁客多应住辋川。  

***史鉴***  

史鉴，字晋狐，号镜湖，天津人。贡生。  

***雨天即事***  

睡起浑无事，庭前得自如。野花三径满，村酒一杯余。诗逐层云起，人缘积雨疏。眼看秋又到，搔首独踟蹰。  

***杨汝谐***  

杨汝谐，字皆言，一字柳汀，江南华亭人。有《崇雅堂诗钞》。  

***游蝙蝠洞***  

层峦才及半，怪石划然开。乱瀑垂岩牖，流声到讲台。道心依湛寂，人语落崔嵬。日暮云归岫，纷纷蝙蝠来。  

***红修倏禊和卢运使（见曾）韵***  

麹尘遥趁木兰舟，叠鼓鸣笳坐两头。胜事百年流曲水，春心三月满扬州。烟花南部凭料理，冠盖西园好唱酬。自是老臣多燕喜，清晖何限足句留。  

清华忆煞永和年，吹尽饧箫水槛前。十万酒旗春市海，三千玉指伎人船。绣轮竞接香尘满，珠树遥临璧月圆。合有吴娘联袂去，茶歌飞断蜀山巅。  

璅阁云房{穴叫}窱通，名园蝴蜨自西东。朅来上客题芳树，往听初莺坐软风。细草铺茵回辇道，晴山暖翠落杯中。小秦淮水桃花涨，人影衣香入霭濛。  

碧甃朱栏夹镜明，巷中春脚卖花声。香惊小马人扶醉，咏到官梅雪斗清。江左金齑夸上水，竹西莲炬照归城。冶春乐府从头唱，分付红牙谱细更。  

***龙井纪游***  

廿年梦想风篁岭，兹游方遂平生期。短筇扶我入深谷，龙泓水满山腰池。寻源直到碧厓顶，水帘十丈无人知。苔衣藓发翠欲滴，奔腾下注千顷陂。湖不可淫江不屈，比之有道非阿私。坐令辨才息行脚，况复二老多题诗。其中产茶甲众岭，明前雨后分枪旗。一碗乍辨色香味，泠然始信清心脾。我乡宗伯（董文敏公。）剧好事，劖碑要并秦米垂。蚀余漶漫不可识，但觉古意饶幽姿。层梯曲折俯绝巘，湖光一罅闲中窥。山云变幻翳林木，野花红白纷交披。丛篁鸟拂新粉堕，落日渐与西峰离。徘徊窃恐山灵笑，登顿已足忘其疲。还须直诣远公宿，坐迟新月悬蛾眉。  

***何士颙***  

何士颙，字南园，江宁人。诸生。有《南园诗选》。  

***除夕***  

闭户徒深卒岁情，竹窗风过响凄清。身非无用贫偏暇，事到难图念转平。瓶里梅花春早动，樽前镫火夜深明。承欢最好团圞处，同听庭闱笑语声。  

***燕子矶***  

危矶屹立与波争，何处飞来以燕名。万古羽毛苍藓润，一生饮啄大江清。登临自有凌霄意，览眺宁无吊古情。闲羡水边坐渔父，垂竿风袅钓丝轻。  

***乔大鸿***  

乔大鸿，字仪上，号容浦，宝应人。贡生。有《槐阴楼集》。  

***滁阳道中***  

醉翁亭下路，尽日少人行。山色一城碧，夕阳千岭明。断云含雨气，疏树动秋声。我亦希前哲，新诗马上成。  

***舟次淮阴感旧***  

荒城木落雁声迟，傍水人家短竹篱。渡古尚余垂钓客，时平无复佩刀儿。长隄晓露新栽柳，野店斜阳旧酒旗。回首故交凋谢尽，一声横笛使人悲。  

***吴兴炎***  

吴兴炎，字龙漠，号陶夫，江南清河人。诸生。有《燕石斋诗草》。  

***临沂道上***  

潦倒十年事，风尘一剑孤。败坟盘怒隼，荒堡叫饥鼯。寒雨连宵滞，秋花满道芜。飞扬无限意，半辱在泥涂。  

***刘兆彭***  

刘兆彭，字述民，号野塘，宝应人。诸生。有《拳石山房集》。  

***客中书怀***  

客子畏逢秋，萧条动远愁。生涯余短褐，心事老孤舟。对镜羞窥鬓，临风怯倚楼。无人共歌哭，肠断此淹留。  

***周逊***  

周逊，字惟敏，丹阳人。有《敬修剩稿》。  

***题照***  

春秋爱佳日，树石自闲敞。一与名士遇，随地得清赏。君家有积德，泽比良相广。仁心毓贤俊，食报理非枉。君于昆季中，才志尤俶傥。文思云气上，胸次月华朗。寄怀作此图，标格羡英爽。右军禊山阴，高致略可仿。大江南与北，一水隔遐想。欲采芙蓉遗，临风独神往。  

***胡玉昆***  

胡玉昆，字元润，江宁人。有《栗园集》。  

***游灵谷寺***  

游人税驾始容登，五里森森千万层。林外草香初见鹿，磵边云至几疑僧。谁来共话齐梁事，极望当年风雨陵。无数松涛争作响，护持真藉梵王镫。  

***祖堂***  

一领袈裟挂屋西，相传一祖凿幽栖。山留雨露滋薇蕨，寺俨羲皇绝鼓鼙。石磴苔深随磵转，竹楼门敞与云齐。寻僧欲问禅家事，夜半闻钟月在溪。  

***诸廷槐***  

诸廷槐，字殿抡，号佃楞，嘉定人。诸生。有《啸雪斋集》。  

***得王叔华都中书却寄***  

高阁倚徘徊，相思桂树开。人从吴下别，书自日边来。异地谁知己，清时独爱才。怜君明月夜，寂寞上金台。  

***吴山怀古***  

金殿凄凉化劫灰，梦粱往事重徘徊。一声白雁临江下，五月黄衣入塞来。崖岭云深龙驭杳，兰亭月落翠旗回。行人莫问冬青树，忍听年年杜宇哀。  

***咏萤***  

水殿风清玉漏迟，微明点点度罘罳。返魂有恨青芜老，却扇无声碧露滋。铜雀夜深流独影，长门镫暗照相思。娟娟怜尔纷飞候，多半云昏月堕时。  

***徐兆魁***  

徐兆魁，字书城，号淡崖，上海人。诸生。有《遄喜堂诗集》。  

***过潘忠定公废园同吴竹屿张少华赵璞函作***  

空林微雨落花红，昔日繁华似梦中。依旧玲珑一片石，更无人倚笑春风。  

甲第今来车马稀，断桥流水淡斜晖。可怜芳草萋萋绿，玉照堂前鸦乱飞。  

***华首台***  

佛桑红白绕高台，拂袖孤青峰下来。十里长松团紫盖，一群驯鹿踏苍苔。月明碧涧空尘界，花雨瑶阶忆慧才。华首何年依雅集，满山惟见白云堆。  

***沈端明***  

沈端明，字朗园，阳湖人。诸生。有《朗园小草》。  

***过南浦书院谒盛春谷师***  

隐隐翠微巅，烟霞护讲筵。泉通茶灶下，云起竹窗前。不信尘中客，居然世外仙。明朝别南浦，清梦夜长悬。  

***重晤朱碧梧话旧因怀张嘉会***  

离居忽半载，今喜复相亲。共听窗前雨，因怀斗酒人。飘零三晋远，落拓一身贫。聚首知何日，空伤游子神。  

***汤修业***  

汤修业，字宾鹭，号狷庵，阳湖人。有《赖古斋集》。  

***得钱鲁思书***  

客中穿望眼，忽得故人书。念子三秋病，嗟予两鬓疏。此生同濩落，何计共樵渔。傥遂鹪鹩愿，羁愁亦暂舒。  

***朱筼***  

朱筼，字二亭，号市人，江都人。诸生。有《二亭诗钞》。  

***听项炯菴吹笛***  

湿云夕敛轻阴薄，雨洗花光漾寥廓。十斛春愁黯不开，来过罗郎浇酒阁。炯庵项君秦淮客，卧向胡床弄长笛。绝塞风高断雁悲，寒江秋老啼猿涩。余声袅袅逐游丝，落日花前天宇阒。忆予客梦少年场，桃叶桃根几断肠。君归试问清溪水，应记风流桓野王。  

***木末楼***  

绝磴盘空上，来登木末楼。潮声分旦暮，山色变春秋。树古藏猿狖，江清散鹭鸥。午钟送僧梵，云水思悠悠。  

***吴暮桥招游湖上喜晤陈柏堂兼怀吴穀人编修日下***  

佳客羸骖此暂停，喜从鸥鹭戏沙汀。飞腾壮志凭诗卷，辛苦衰年倩酒瓶。百顷烟光新涨碧，一冈松叶远山青。相思季重情多少，隔舫笙歌倚醉听。  

***冒春荣***  

冒春荣，字寒山，号葚原，如皋人。有《葚原集》、《萦翠阁诗钞》。  

***吴山寓楼迟吴渔门不至***  

只有吴公子，频来慰客愁。空山悲落日，积雨卧清秋。贫贱余青眼，艰难到白头。孤怀无可寄，为尔一凭楼。  

***送客之淮阴兼讯长沙朱兰田客况***  

秋老淮阴去，悲哉行路心。寒沙枫叶早，孤艇荻花深。有客羁萧寺，烦君问好音。不归复何事，徒使梦中寻。  

***郭元灏***  

郭元灏，字清源，吴江人。有《深柳读书堂诗稿》。  

***石床***  

雨细飘新簟，云深护石床。半亭吹落叶，一枕纳微凉。林鸟依依倦，岩花寂寂香。支公遗麈在，明月下方塘。  

***石渠***  

石渠，字芸亭，如皋人。诸生。有《云停山馆诗钞》。  

***半山亭同陈益如顾嵎山作***  

孤峰天际插，一径路回环。目已穷千里，身才到半山。松风时谡谡，鹤梦自闲闲。欲尽登临兴，藤萝手自攀。  

***三月十五夜同蛾窗芝珊家冲飞赋***  

红稀绿暗漫魂销，且把深杯作意浇。半壁斜阳犹昨日，一春圆月剩今宵。谁家陌上青骢马，是处楼头碧玉箫。如此风光须尽兴，高歌莫负夜迢迢。  

***岁暮书怀***  

短景荒荒逼暮寒，北风吹入衣布单。无多儿女深情系，有几亲朋热眼看。身贱徒然伤老大，家贫倍觉怯年残。饥来一食寻常事，惭愧陶潜欲乞难。  

***汤扩祖***  

汤扩祖，字德宣，号勉堂，巢县人。有《勉堂前后集》。  

***过访随园主人不值***  

花含宿雨柳含烟，隐士园林别有天。高卧白云人不见，一家鸡犬翠微巅。  

***王廷享***  

王廷享，字于庭，婺源人。有《约斋诗集》。  

***顾亭林访陈顾侍郎野王遗迹***  

海隅风物纪来真，策策探幽不厌频。浮世难逢千岁鹤，断碑如对六朝人。沧桑几度名犹在，金紫何缘梦再亲。寂寞亭林湖畔冢，只余荒寺伴青磷。  

禅关寂寞几更迁，尘幌萧然古佛边。一旅勤王悬日月，（侯景之乱，公倡义讨贼。）千秋护法黯风烟。清光渺渺平湖远，灵迹悠悠片石传。为问九原逢故主，舍身曾否到诸天。  

***方竹***  

方竹，字白山，绩溪人。贡生。有《抱山集》。  

***画华山坠驴图题跋***  

华山道上驴一蹶，天津桥畔鹃饶舌。炎宋官家三百年，城复隍兮只中叶。纷纭五季弄兵刀，黑龙检点加黄袍。燕夏二阴蚤根极，从兹滑乱持何牢。华山面识太平主，南北何曾一土宇。虞天诞降香孩儿，差强斧扆鼠变虎。值得先生笑口开，一笑还嘲一跌来。明日归山戏作此，且学大睡希夷子。  

***黄家凤***  

黄家凤，字九箫，休宁人。有《澹园集》。  

***舟望***  

半山雨气半山晴，江上人家树作城。插遍早秧收尽麦，枝头犹自唤催耕。  

***张炯***  

张炯，字季和，号星斋，宣城人。有《黄山纪游诗》。  

***途中杂咏***  

隔生仙骨本难如，幻迹流传属子虚。一自琴高乘赤鲤，何人解钓药渣鱼。  

***蒋谦***  

蒋谦，字绣躬，铅山人。有《樵云诗草》。  

***寄怀心余侄***  

《大雅》沈沦后，名流泛滥时。长才人莫及，细意我能知。囊括元精秘，雕镌物象奇。百年文教洽，鼓吹继风诗。  

生逢明盛日，立志肯蹉跎。似汝匡时好，如余奈老何。云霄终竟隔，岁月等闲过。看取茅连茹，宁当遂薜萝。  

***小径***  

小径傍墙阴，欲行还踯躅。因怜落瓣红，转惜新苔绿。  

***李梦松***  

李梦松，字梅偕，号歉夫，临川人。诸生。有《歉夫诗稿》。  

***肇庆舟中***  

朱曦得残暑，金风吹觉善。牵事心不宁，身倏为之转。荡舟过曲坞，潮自为深浅。息虑敛烦襟，孤鸿入绣巘。  

***偶意***  

北斗不可挹，南箕不可扬。古人已有言，何能为感伤。人皆饭王孙，漂母反不贵。立身在贫贱，敢不为之地。咄咄东郭人，此态堪一喟。  

***游鼎湖***  

寺钟敲木末，幽草布香软。泉声出小谷，樵路行初稳。白云杂还起，虚袅作龙蜿。穆然钦古帝，吾心得旷远。  

***刘堮***  

刘堮，字澹园，诸城人。有《挹秀山房诗集》。  

***罗汉过海图次韵***  

海于天地为巨物，横目见此惊无边。或云众水所蓄积，坐令陆地为深渊。我闻尊者此示象，一航稳似香台莲。飓风不作鲛鳄静，知有神物为之先。舟行不徐亦不疾，到彼海外当何年。大鹏不徙爰居避，海若自小河伯旋。惟有日月争出没，腾晖照耀波光鲜。送者几辈自厓返，回顾但见帆微翩。此时秘怪千万万，争欲顶礼焚香烟。仁者愿大无分别，孰为灵蠢孰凡仙。当时各各契微妙，回视海水川渠然。了知此说是真实，挥毫更以丹青传。纷纷大小都滞相，拘墟邹衍方谈天。  

***沧州铁狮子歌用韵***  

寻常刻石非不伟，门外屹立如郁垒。年深不免有缺坏，一笑摩挲凭蓟子。似此顽铁多岁年，似以无用终其天。彫刻云根纵云巧，牙爪摧残绝可怜。理本如斯漫惆怅，一事一物有衰旺。君不见《伶官赞》里说庄宗，晚节何衰始何壮。忆昔歇马乘午凉，知有铁铸百兽王。古堞颓垣半禾黍，平沙细草眠牛羊。有物不动如被掳，又似天生在兹土。较量其寿定千年，亲见此城盈万户。休嫌黯淡无辉光，若为干镆真不祥。至刚必折本至理，丰城岂得终埋藏。受成不变岂非数，坐阅沧桑等朝暮。时有过客揽形状，讵逞雄威吓狐兔。昔常询诸博物家，此兽产处逾流沙。吼声一发震山谷，遍体火生如紫霞。画成见者皆惊叹，虽未即真思过半。以铁为之世更希，铸处光应上霄汉。遂令顽质发光彩，亦以难毁享遐算。问渠岁久何所为，春长藓花寒雪片。  

***卧钟***  

已是无僧顾，还应比石坚。苍苔古纽上，春草寺楼边。虚壑留遗响，空山想昔悬。宏声本无尽，强起待他年。  

***废檠***  

委地怜长弃，焚膏念旧勤。光无今昔异，人自短长分。藜火非凡照，珠光更绝熏。分辉知不得，聊此继斜曛。  

***历下亭和韵***  

亭中浑胜坐孤篷，落日云山一望中。邂逅朋俦尽名士，连延秋色足花丛。近人鸥鸟原无滓，带雨山云久渐空。双屐几番湖畔路，那能鸿爪问西东。  

***牟峨***  

牟峨，字延陵，栖霞人。诸生。有《蝉吟集》。  

***过田家***  

十里重重山对开，一逢佳景一徘徊。村于丛柳疏边出，人自高粱绿里来。当路横垂林有果，傍篱稳卧犬无猜。倩谁为绘田家景，添个征鞍曲水隈。  

***海上分韵得天字***  

晨昏谁职汐潮权，气象当年有万千。始信东南真缺地，骤惊风雨不因天。蜃楼市结蓬瀛外，番岛人来日月边。我欲乘槎登彼岸，测量横占几星躔。  

***王克绍***  

王克绍，字薪亭，号闲云，胶州人。诸生。有《闲云诗草》。  

***登滕王阁和子乔***  

扶病上高阁，子安安在哉。文成亦有命，老去莫论才。山色周遭在，江流日夜来。感君盛意气，凭吊不胜哀。  

***于学谧***  

于学谧，字小晋，莒州人。有《焚余诗草》。  

***惜余春***  

当时只是望春回，不道春来愁共来。于今最惜残春去，无奈春去愁偏住。我愁不是为春愁，愁在阊阖十二楼。帝阍渺渺凭谁叩，弱水茫茫绝行舟。却从麻姑向东海，卧看沧桑几千载。桑田变尽海中波，一段心情镇常在。我有琢玉连环纽，愿系君恩得长久。我有百炼双吴钩，与君试斩蛟与虬。天高日远难为遇，以暗投人不知处。玉京回首空白云，瑶台别路隔红尘。花前可惜对余春，清歌未了涕霑巾。  

***张铸***  

张铸，字仲陶，嵩县人。  

***和王南溟见寄原韵***  

不是终南路，何妨一闭关。坐看云出没，卧听水潺湲。花落鱼吞去，烟飞鸟带还。潇潇风雨夜，随处长苔斑。  

***谷行***  

行行危谷里，夹岸草萋萋。树束青天窄，山围白日低。游人冲暑去，疲马向尘嘶。前路知何处，孤村暮色西。  

***邓克劭***  

邓克劭，字如许，灵丘人。诸生。有《自適集》。  

***游悬空寺***  

石屏千仞立，古寺半空悬。净土绝尘境，岑楼缀远天。一弯岩畔月，半壁画中禅。俯视行人小，飘然意欲仙。  

***赵鹤***  

赵鹤，字鸣皋，号白山，榆次人。诸生。  

张贞女（崞县人，字姑子蓝生，将婚，生死于溺，女归姑家守志。）  

早寡已足悲，况当将嫁时。艰难思鲁女，风雨黯湘累。一痛成今古，终身断涕洟。妾心如古井，地下不须知。  

***咏古呈秦清定先生***  

奉母徐元直，全身管幼安。老瞒欺不得，落落两儒冠。  

***马体孝***  

马体孝，字翁恒，山西凤台人。诸生。  

***怀中诗***  

赋性由来似野牛，偶携竹杖过江头。饭囊带露装残月，歌板临风唱晚秋。两足踏开尘世路，一生历尽古今愁。从兹不复依门户，荒犬何劳吠不休。  

***刘壬***  

刘壬，一名廷扬，字源深，三原人。监生。有《戒亭诗集》。  

***东镇夜发***  

萧条东镇夜，行客意凄凄。月影随疲马，风声杂晓鸡。白云家远近，黄叶路高低。不见宏农守，青囊我倦携。  

***刘时英***  

刘时英，字轶伦，富平人。有《其恕堂稿》。  

***秋夜***  

不复闻刁斗，长吟酒一卮。寒蝉鸣古树，惊鸟落高枝。有恨人衰矣，无才歌已而。行藏那可问，辜负菊花期。  

***李尚德***  

李尚德，字南若，号梓轩，狄道人。诸生。有《梓轩诗草》。  

***月夜作***  

静夜待明月，月高人始眠。觉来明月色，犹在草堂前。起坐弄清影，孤怀方悄然。松风吹万籁，余响入山泉。  

***任节妇诗***  

好水沟前月夜寒，柳林深处雪漫漫。闺中自有真婴臼，莫作寻常寡鹄看。  

***潘性敏***  

潘性敏，字钝菴，号清溪，狄道人。诸生。有《清溪诗草》。  

***登山***  

乘兴登山去，芳林渐欲曛。鸟归千嶂树，人下半溪云。曲径幽难觅，遥村近始分。行将居此地，麋鹿共为群。  

***吴锭***  

吴锭，字握之，狄道人。有《耳山堂诗草》。  

***山居寄张星乙***  

一亩园中半亩花，萧然物外足生涯。吟成白雪难为曲，游遍青山懒到家。傍舍寒松曾驻鹤，当门疏柳亦藏鸦。故人若肯重相访，缸面新篘酒易赊。  

***九月五日初雪***  

渐觉重阳近，东篱菊绽初。秋风吹落叶，大雪到寒庐。宋玉悲遥夜，袁安怅索居。乾坤银一片，图画恐难如。  

***宿康子中山亭***  

君住西山更在西，子孙相继老锄犁。云间贳酒方寻阮，柳下安炉独忆嵇。一枕落花春梦蝶，半窗残月晓听鸡。何当偕隐幽岩上，遍蹑真人万丈梯。  

***金孝懋***  

金孝懋，字勉轩，仁和人。  

***春雾***  

未成浥滴望依微，正值春光嫩绿齐。小院暗疑梅雨密，平芜谁辨柳烟低。不愁步屟苍苔滑，只恐看花老眼迷。天上晓寒楼阁迥，衍波笺好试新题。  

***金孝纯***  

金孝纯，字粹斋，仁和人。  

***未起***  

未起心犹寂，初回梦已空。曙光镫影外，春意鸟声中。菊枕频欹雨，芦帘不受风。自惭小室赋，无复蔡凝工。  

***新凉露坐***  

小小盆池皱绿漪，嫩凉庭院晚风宜。人来茉莉香生处，秋在阑干雨过时。便作东坡瓜子会，更催杜老藕丝词。何当自入名山去，竹几蒲团静与期。  

***孙鲁***  

孙鲁，原名炜，字浩如，号啸甫，嘉善人。贡生。有《遯吉斋诗草》。  

***晓发龙江寨和王惺园学使***  

已逐风尘迹，敢嗟行路难。五更山月小，六月海风寒。戍鼓沈松径，村鸡啼竹阑。兵戈消断久，无复惜荒残。  

***立春日浦城道中***  

瓯越溪山尽足夸，劳人重复度仙霞。偶因身到聊题句，却为春来便忆家。野水何心常绕郭，疏梅无主自开花。经过南浦桥边路，碧草芊芊茁嫩芽。  

***何文焕***  

何文焕，字少眉，号也夫，嘉善人。诸生。有《无补集》。  

***秋山行旅***  

西风下木叶，萧萧湘水波。空山黯秋色，肃肃鸿雁过。渺邈思帝子，羁人发长歌。徊徨骇岩壑，烟光晕薜萝。  

***大石屋***  

结构高岩上，凌虚别有天。漫将山作屋，还就石为山。树色森遐坂，风声咽细泉。下方人不见，占断白云边。  

***再集永宇溪庄***  

重游惬幽赏，首夏绿阴新。日月不可驻，风光殊悦人。丝桐发逸响，兴洽对金樽。窗静众香吐，树深百鸟喧。流云多故态，闲旷夙所珍。逍遥望千古，一笑付清言。  

***秋日有怀王修竹志熙***  

名士今谁数，风流王子猷。一时文水别，八月武林游。虚馆绿阴晚，高原红树秋。何能忽相见，云远思悠悠。  

***鸳鸯湖杂咏***  

村深午后不闻鸡，时有幽禽隔树啼。问著春光何处好，胭脂桥在望吴西。  

船似飞凫掠断矶，屋如蜗壳掩寒扉。九斤潭下秋波阔，七里桥边春水肥。  

***陈莱孝***  

陈莱孝，字微贞，号谁园，海宁人。有《谁园诗集》。  

***过半江叔惜阴书屋***  

仙客题诗处，秋来几度经。海茶红烂漫，山鸟翠娉婷。市远烟萝净，人闲笔墨灵。客嘲吾不解，安稳卧元亭。  

吾爱吾宗老，风流孰与同。政多循吏绩，交有古人风。门对湖山好，家传唱和工。问奇来往熟，浑忘寂寥中。  

***曹炜南***  

曹炜南，字承哉，号<山胥>樵，嘉善人。诸生。有《曹<*山胥樵稿》。  

***初春睡起得句***  

日到蓬门睡起迟，偶然得句便成诗。客来欲问春深浅，试看梅开第几枝。  

***蒋元***  

蒋元，字大始，号澹村，平湖人。诸生。有《丛桂堂集》。  

***读袁机仲通鉴纪事本末***  

武皇英略重开边，通道西南邛冉滇。一自夜郎臣服后，僰童筰马自年年。  

务勤远略广威恩，旄节兵戈出玉门。但使蒲桃天马至，不妨公主嫁乌孙。  

***张诰***  

张诰，字士周，号耜洲，平湖人。诸生。有《耜洲诗钞》。  

***书愤***  

屏迹空余世外身，十年怀抱怅难申。固知张咏常违俗，谁信曾参不杀人。虫臂鼠肝无作有，白衣苍狗幻疑真。伤心只为同心死，说与旁人恐见嗔。  

***立秋日山庄即事***  

昨宵一叶下庭梧，为报山庄烈暑徂。投老纵惊时易换，迎凉如遇病初苏。远林残照疏蝉响，小院新晴独鸟呼。问我沈吟亦何事，临溪却笑柳州愚。  

***何琪***  

何琪，字东甫，号春渚，钱塘人。有《小山居诗稿》。  

***汪员外鱼亭招同杭太史堇浦陈丈江皋陆二篠饮集振绮堂即送江皋之余杭***  

旧雨分携思不禁，尊前录别共题襟。舟穿北郭拏音缓，山入南湖黛色深。小醉定寻仙姥酒，归装应载伯牙琴。洞霄览胜虚前约，剧欲相从快一临。（丁丈龙泓尝约游洞霄宫，不果。）  

***吴琦***  

吴琦，字赤玉，仁和人。诸生。有《圭斋稿》。  

***从七佛寺上云栖山***  

言寻七佛寺，晚向云中攀。秋雨飒然至，人行寒翠间。疏钟来树杪，远火逗松关。直造莲池座，潮音彻万山。  

***盛复初***  

盛复初，字子亨，号春谷，秀水人。有《且种树斋诗钞》。  

***且种树斋对客***  

客云种树人乘凉，吾言有地且种树。但得绿阴成幄能庇人，此身安论去与住。君不见昔时王子猷，借居种树盈庭幽。主人何人屋何处，子猷佳话今还留。  

***费辰***  

费辰，字斗占，钱塘人。有《榆村诗集》。  

***即事***  

晓山烟湿翠冥濛，寂寂春回细雨中。新柳未匀浓淡绿，小桃初绽浅深红。燕归帘幕池塘冷，人静秋千院落空。白袷衣轻寒料峭，今朝花信几番风。  

***杨奏瑟***  

杨奏瑟，字肇羲，江山人。贡生。有《响泉诗钞》。  

***山行***  

登山蹴云飞，便欲乘云去。白云不相待，先出岩巅树。云行但向风，我行犹窘步。独立倚半山，缓缓江村暮。  

***登玉山县城楼***  

地扼东南隘，无关亦号关。楼当三面水，城割半边山。天马澄江外，虹桥落照间。骡车纷络绎，早晚不曾闲。  

***官溪春兴***  

杨柳东西岸，桃花里外村。板桥春雨滑，林屋午鸡喧。地僻无车马，风淳长子孙。胜游吾已遍，此是武陵源。  

***李寅熙***  

李寅熙，字宾日，号秋门，嘉兴人。诸生。有《蠹余》、《劳歌》、《呻吟》等集。  

***天津关晓发***  

侵晓眠难稳，频呼倦仆膺。严程凭马力，残月见衣棱。关近更催鼓，桥浮板滑冰。道旁卖浆者，镫火已宵兴。  

***春日忆故园游好***  

轣辘轮蹄久倦游，啖名无益合归休。劳生行役鱼赪尾，小技文章豕白头。南郭有竽仍寄食，北平无命到封侯。烟波一勺鸳湖水，有约终当买钓舟。  

***沈家珍***  

沈家珍，字宝传，号朴园，桐乡人。诸生。有《竹素居诗存》。  

***昭明太子读书馆***  

读书馆筑近郊坰，兴废由来岁岁经。草长春深仍吐碧，墩留代远尚名青。尚书墓古人谁扫，兰若钟鸣客自听。珍重前星遗像在，崇祠累叶荐芳馨。  

***邵墪***  

邵墪，字安侯，鄞县人。诸生。有《冶塘诗钞》。  

***夔门晚泊***  

鱼浦雄关势远吞，左连巴僰石湘沅。波涛不泄窥吴恨，云雨谁伸梦楚冤。阵列龙蛇图上见，石成象马峡前蹲。欲寻老杜题诗处，日落烟寒野色昏。  

***游翠屏山志感***  

天匠铸山骨，如龙蜿蜒附。群峰触类长，屈指难悉数。四围作屏翰，一线斜通路。蹑磴上烟丛，林莽曲回互。圣泉沁心脾，岚翠黏衣屦。名区得名人，岩石乃成趣。溯昔有宋时，先世曾此住。窝仍安乐名，疑有鬼神护。渺矣人风遥，忽焉佛日度。贝梵及钟鱼，历朝朝暮暮。甘棠翦且伐，谁为美嘉树。祠宇家无哗，谁为奉香炷。生前磊落者，定无毫发忤。释耶与老耶，初不碍儒素。不同归幻尘，孰似此侨寓。当共青山色，今古长如故。  

***顾州司马招游蟠龙洞***  

众峰环一峰，地轴高屹<山齧>。古洞豁云根，深邃凹无凸。洞门荫老松，惜哉一已缺。拈花微笑人，妙相左右列。正中锺乳悬，有若广长舌。神仙龛尚存，于兹传丹诀。少进径盘纡，前途黑于铁。旷如复奥如，何年鬼工设。我相与人相，浑不辨一切。投炬照光明，多取防扑灭。著脚滑滑泥，彳亍行不辍。石骨冰人寒，顿消五情热。终古閟日光，两柱相蟠结。众濑束盈坎，神瀵喷如雪。渟作万丈湫，蛟龙以为穴。祷雨雨即施，吾闻诸乡耋。逦迤出幽崖，碑苔频剔抉。司马诗法严，赋景叹超绝。一一鹤声飞，句好我未窃。  

***左逢圣***  

左逢圣，字孔时，号仁乡，湘阴人。诸生。  

***举举谁氏儿***  

举举谁氏儿，行年十四龄。父祖耕田夫，奇儿期有成。谓儿似不凡，令儿来受经。入门叩所业，历历如可听。《书》《诗》《春秋》《礼》，上口略不停。状貌亦修饬，乍见喜还惊。徐徐授之业，乃大不中程。外惠中则乾，天荒块顽冥。自儿登我堂，倏忽裘葛更。家贫礼数勤，馈问必洁精。袖中吉贝布，纤白六丈赢。云出慈母手，束脩聊自行。再拜谢主人，此情非所宁。贫家六丈布，绩织冬春并。晨霜纺砖白，宵雪篝镫青。儿学不寸进，孤汝贤母情。吾何德之堪，言之面颜赪。人生于天地，小大各有营。士农工与商，执一可以生。儿生家世农，曷不返归耕。居处朴以敦，孝友父与兄。何必读书诗，然后成名声。汝师家虽贫，短褐犹蔽形。还儿双匹布，哽咽还涕零。  

***贺国华***  

贺国华，字用宾，善化人。  

***秋夜***  

夜永贪孤坐，新凉一味澂。水明先见月，人静渐亲镫。叶落山窥户，花疏石露棱。壮怀霜共冷，不复梦飞腾。  

***春暮郊游***  

寂寂春光昼掩扉，不知春事正芳菲。双柑斗酒偶然出，柳絮梨花无数飞。清圳风柔鸠语静，野塘雨足鳜鱼肥。夕阳一路经行处，陌上人歌缓缓归。  

***蔡忠烈公墓***  

握拳嚼齿愤难堪，杀贼犹思一战酣。闻说张良如好女，可知南八是奇男。魂飞闽峤亲难顾，命共潭城死固甘。来往埋灵坡下路，极天松柏翠鬖鬖。  

***江行***  

碎烟零雨日霏霏，两岸江流拥翠微。高挂一帆风力饱，扁舟如挟众山飞。  

***陶必铨***  

陶必铨，字士升，号萸江，湖南安化人。诸生。有《萸江诗存》。  

***沅江舟中***  

小艇乘流驶，桃花水上行。湖连双岸阔，天远一峰晴。岁月风尘老，江潭性命轻。空嗟髀肉满，况近蜀王城。  

***何焕***  

何焕，字星田，湖南宁乡人。诸生。有《岱下吟》。  

***晚步***  

秋涨云俱阔，村欹树半遮。落帆回暮雁，归犊载寒鸦。坐石樵歌近，寻僧竹径斜。行吟过小巷，澹月到山家。  

***张世濬***  

张世濬，字明远，一字哲甫，湘潭人。有《观澜堂集》。  

***怀岳麓***  

忆昔携开士，闲游遍履踪。酌泉寻白鹤，咒石倚青松。远梵云中听，荒碑月下逢。北山空负却，仍是旧周颙。  

***发衡山县***  

岳雨千峰暗，江天一棹开。鲤鱼风欲老，鸿雁影初回。几挟游山兴，仍虚作赋才。行踪定何日，重蹑白云隈。  

***王寿椿***  

王寿椿，字峨坪，成都人。贡生。有《蛙鸣集》。  

***古意***  

郎如江上船，乘流不回顾。妾心江上水，婉转随船去。  

***入栈***  

远望白云生，行到云中立。举头不见云，但觉客衣湿。  

***山行***  

驿路绕回峰，凭高四望通。人家秋色里，牧笛暮烟中。野水奔田急，山花点径红。正寻投宿处，山市小桥东。  

***何人鹤***  

何人鹤，字鸣九，绵州人。诸生。有《台山诗草》。  

***与刘芳皋昆仲出齐化门放舟二闸***  

积闷久不舒，今乃得纵遣。蒹葭引之去，水与秋空浅。极意恣幽探，心开目愈展。树老一蝉鸣，舟轻平浪软。鸥鹭淡忘机，飞飞时复转。逸兴豁天怀，吟情推妙选。我本恋渔樵，君亦忘轩冕。九衢车马客，得此亦云鲜。拾句付奚囊，归途泠然善。  

***龙州山家***  

听说山中景，人间别有天。熊眠深箐雪，虎啸暮崖烟。关闭铁龙堡，蛮分白草川。地硗征赋少，荍麦代输钱。  

***题孙卣堂先生（文焕）海棕书屋***  

两鬓丝添发浩叹，流光如驶赴征鞍。人间不尽高低路，天意先分大小寒。猎罢秋原三窟稳，月沈霜树一枝安。支头便入华胥国，不恋邯郸梦境欢。  

## ●卷一百

***韩崶***  

韩崶，字桂舲，元和人。乾隆丁酉拔贡，官至刑部尚书，罢，赐三品顶带，署刑部侍郎。有《还读斋诗稿》。  

***赣州夜泊次香杜韵***  

到此双流合，遥看百雉开。人家寒食节，风雨郁孤台。山色周遭在，涛声日夜催。系舟吟望处，迟尔谪仙才。  

爬沙行（自保昌达始兴，沙涨舟胶，役民夫推挽而行，谓之‘爬沙’夫中有稚女，问其年，才十一，余悯之，为作是诗。）  

保昌城外爬沙夫，有吏夜半来追呼。短衣赤脚水面走，被驱不异鸭与猪。沙深一丈水一寸，爬沙要使船头进。沙坚陷船船顽钝，篙师柁师无权柄。麾夫前进各奋发，排奡经时始兀兀。前者攫拿引臂猿，后者戴负缩头鳌。二十人中老羸半，就中有女年十一。儿嬉跳踯逐队来，耳坠铜环额覆发。细声蚯蚓强呀咻，瘦脚螳螂欲蹉跌。是时月落天昏黑，沙岸槎桠生怪石，失手戛撞吁莫测。女兮女兮尔独非人子，我心怦怦尔休矣。娘馌爷耕尔代劳，尔纵努力力有几。给以青钱饲以饵，亟归博尔爷娘喜，犹胜呱呱饥欲死。香闺婉娩知几何，深藏未许风吹过，人生由命匪由他。  

***射圃草亭初成与同人较艺***  

冷官无事辟矍圃，新亭峨峨立旧础。编茅作盖士作阶，缚竹为栏纸为户。一日畚插二日成，忽遣荆榛化堂宇。坐依碧篠落襟袖，卧看青山到帚尘。不知主人义何取，公然欲为亭作主。疏狂幸许讬圣明，奔走已复息旁午。门前朅来举举士，墙角伫听渊渊鼓。申令颇亦峻赏罚，进耦俨欲勒部伍。金瓜声彻饿鸱鸣，白翎影作飞凫舞。却愁手硬绕丛棘，更苦力薄怕强弩。长短广狭上下旁，毕竟将心安何所。乍喜骍弓渐调习，无那皮鹄偏抗拒。裂帛一声忽破的，旁人大笑观若堵。赖有先生能解嘲，底事将军不好武。迩来半月颇滑溜，百发居然得十五。翳我无心无不可，中固不恶否亦许。平生百好百无成，学书学剑终何补。况于此艺小尝试，无乃班门强弄斧。引睡免辱文书翻，破闷犹贤博弈赌。世无甘蝇与飞卫，亭中之人勇可贾。  

***海珠寺***  

五仙门外海连天，色烂牟尼石一拳。万里风烟藏佛骨，六时梵呗到楼船。半空尚挟鱼龙气，照夜常疑日月悬。食采元臣肃遗像，（寺楼祀宋李文简像。）禺山俎豆自年年。  

***将度梅关阻雨***  

五更急雨逐风颠，弭棹浈江滞去鞭。野径湿云沈岸草，荒汀宿火漏鱼船。乍醒瘴海三年梦，未了天南一日缘。篷底不妨成独卧，起看雌霓贯城边。  

守惠济闸遇宋西樵明府运铜北上共饮至醉作歌贻之（宋名简己酉进士，拣发滇南，任丽江令。）  

黄河西来直如箭，闸高三板苦臼战。孤篷兀守睡惛腾，洗眼忽睹故人面。间关万里来滇南，飘泊一官同客燕。倔强不善事上官，转运京铜八十万。昆吾之质精且良，磈礌历落装满舱。远从巴峡穿瞿塘，石齿衙衙森剑铓。訇然撞击首尾张，委弃岂汝能周防。绳缒万夫沈水取，入饱蛟龙出豺虎。江声呜咽江水赤，千百曾无返十五。来时孟秋今孟夏，十月征程半天下。惊魂羁魄天公怜，从今王道真平平。忆昔长安同跃马，交情脱略世应寡。岂料年来迹转迷，那知今日杯重把。男儿自是可怜虫，吾辈原非食肉者。波平月上清风来，安得河水变玉醅。与君长夜倾千杯。所惜明朝闸板开，眼前呼舞俱尘埃。  

游寄畅园（即惠山秦氏园。）  

九龙山下白云居，策杖招寻此地初。乔木百年生昼暝，残花一坞殿春余。竹间楼并岩峦起，水底天开洞户虚。几度宸游辉墨宝，至今父老待銮舆。  

***南天门***  

一径缘秋毫，连山入太古。孤云欹松萝，长风啸豺虎。鞭镫惨不骄，瑟缩战两股。争此一握天，豁然开洞户。阔愁大荒落，低见众星舞。回视未登客，万蚁穿线缕。始知所历高，上界足官府。书生老蓬荜，壮观从今数。狂吟《敕勒篇》，浩气莽天宇。  

***富春舟中***  

一棹富春渚，空江木叶稀。饥乌入云叫，野鸭傍人飞。水落岸容静，帆低风力微。舵楼晚饭好，顿顿白鱼肥。  

***岭梅每岁十月先开今立春后过岭而花极繁盛山僧云去冬风雪严寒花迟两月前此未有也***  

多谢千株岭上梅，故人不到不先开。耐寒气得中原正，破梦春随使节回。山寺云深封薜荔，岩扉径滑瘗莓苔。只愁别后遥相忆，未必花时我便来。  

***发南安***  

入秋何亢阳，一月无滴雨。老农泣枯苗，行客口生土。弭棹迫岩程，解维下横浦。火云屯高崖，沙岸断枉渚。数里间一滩，清浅不容武。谁家横筑坝，规画肆夺取。车戽虹饮川，轮激臼投杵。所余涓滴流，碎石又龃龉。作梗势方张，闻声气先沮。挽牵困缆索，撑曳穷篙橹。攘臂喊乃齐，跳身勇能贾。掉泥龟曳尾，趯草螽动股。死力挣头颅，猛气积腰膂。转关撼坤轴，出地奋雷鼓。溅沫跳珠玑，流藻濯绮组。是时日方中，火伞张卓午。偪仄短篷间，知鱼卧鬵釜。岂知波面人，水濡更火煮。祼体焉我浼，裂肤竟谁抚。而我方卓然，兀坐不犹愈。倾浆碧沈杯，展箑白挥羽。咫尺判菀枯，性命悬莽卤。少焉泊前湾，新月一钩吐。争浴喧沦漪，晚饭命俦侣。方欣生事优，未识向来苦。夜半凉风来，雨势蓄犹怒。明当倒银汉，力致多稌黍。岂独利行舟，江潮涨几许。村醪行可沽，一斗吾劳汝。  

***云{甚}见示龙槐寺同饭崇效寺看花之作复次其韵***  

结庐人境车马稀，春残犹自恋春衣。百年几度花前醉，一饭不忘天下饥。树老无枝龙自卧，楼高有级锡能飞。为贪欲尽花经眼，藉草相将坐不归。  

***颜检***  

颜检，字惺甫，连平人。乾隆丁酉拔贡，官至漕运总督。有《衍庆堂诗稿》。  

***晚秋词***  

斜阳欲落犹未落，闲庭悄悄风吹幕。禽栖倦翼入疏林，菊写芳容剩残萼。深闺寂寞凉侵肌，秋怨秋愁将语谁。手执并刀共牙尺，亲裁长短寄寒衣。  

巷柝沈沈夜已永，凌晨顿觉秋光冷。霜树低垂鸦未飞，玉炉初暖烟逾静。佳人睡起倦含嚬，欲整衣裳粉自匀。身倚阑干意怊怅，庭前尚有未归人。  

***送酒至兴隆寺作歌柬树崖***  

山云淰淰山风微，雪花点点如花飞。笑君无事抱膝坐，风生几席云生衣。豁达胸襟溢眉宇，皤皤其腹丰其颐。豪兴于此正不浅，何堪藜藿充朝饥。故人赠我春酿酒，烹鲜更佐冰鱼肥。吾侪山居任啸傲，还同野马无缰羁。好景在眼杯在手，酩酊痛饮复奚辞。命我仆，捧君卮。瓶已罄，再酌之。但期耳热情胥怡，此味何必他人知。雪如不止山路欹，君其醉矣无须归。  

***春雁***  

春雨洒我庭，好风吹我衣。云影留微阴，日光澹余晖。雁阵来玉门，嘹唳长空飞。修翎度雪岭，回顾嗟天涯。同此声嗷嗷，遗音胡不悲。湘水非故土，良时早旋归。  

***由蒲圻口晓发***  

一舸凌江去，江潮汇百蛮。（洞庭汇诸蛮，黔南之水，至巴陵，与江合流。）初阳争晓树，宿雾失青山。风到帆欹侧，天空鸟往还。垂杨犹未老，秋色浅深间。  

***过岳阳楼***  

西湖湖水阔，东湖湖水长。东西同一湖，湖色争天光。我昔曾往东湖去，去时忝作潇湘主。我今复向西湖游，游踪重上岳阳楼。岳阳楼下多樯橹，天高秋朗澄沙渚。晨光暮霭气万千，日往月来人今古。古今作者皆登临，谁识先忧后乐心。山岳江湖自形胜，乾坤吴楚多胸襟。胸襟亦何讬，古人不可作。先迹手摩挲，读罢泪并落。泪落不能收，霜露春复秋。回头已卅载，此日来孤舟。此日孤舟空往还，半年三度看君山。三度君山长不改，嗟我白发非故颜。  

***微雪得句***  

塔影依墙立，钟声入暮来。云飞高岭薄，鸟掠夕阳回。老眼惟余倦，闲心未尽灰。雪花飘不住，帘下好衔杯。  

***刘清***  

刘清，字松斋，一字天一，贵筑人。乾隆丁酉拔贡，历官云南布政使，改曹州镇总兵。  

***道光壬午五月自曹镇任奉命致仕返黔俶装将行赋长句四章敬以纪恩兼用志别***  

卅年冒宠玷朝班，诏许全家返故关。善饭尚夸身手健，恋恩先怅鬓毛斑。年来衣食皆天赐，老去林泉得自闲。万里栖霞知好在，只愁无计买青山。  

秋风欲别转流连，回首云山缓著鞭。千里桑麻弥海岱，万家井灶息烽烟。弩骀未必知前路，樗散空教养大年。叠荷君恩犹未报，虚名敢媲况青天。  

抽帆宦海觉身轻，惭愧人传大树名。噩梦未能忘马革，初心且与证鸥盟。苦无奇迹酬知遇，剩有余生颂太平。笑语山东诸父老，急收刀剑事春耕。  

霄路何心振羽翰，鍪兜依旧换儒冠。敝裘典尽书囊在，壮志销除剑匣寒。十月冰霜时节改，一家鸡犬去留难。真成日近长安远，独向浮云直北看。  

***杨廷理***  

杨廷理，字清和，号半缘，又号更生，柳州人。乾隆丁酉拔贡，历官福建台澎兵备道，罢，复起建宁知府。有《知还书屋诗钞》。  

***绥定晓行***  

月伴长庚向晓明，烟光澹沱隐岩城。薄寒未厌征裘重，长路偏知客骑轻。塞树森森含翠色，溪流曲曲送泉声。到来了却公家事，一盏清樽话短檠。  

***漫兴***  

看云玩雪六年闲，人笑粗疏自笑顽。钓艇不来伊丽水，芒鞋谁上格登山。一庭枯柳留空影，尺幅虚花伴醉颜。车马追陪边塞久，此心未信出天慳。  

***城中即事***  

半日坚冰半日泥，牵车走马涴轮蹄。风开翠盖松舒秀，鸟啄青条柳破荑。檐溜倒垂新束筍，土膏初动旧方圭。遥知堑道颓山雪，泼眼琼瑶处处迷。  

***将抵洞子头阻水***  

沿岭松杉鸟道斜，炊烟起处辨人家。西风夜雨连宵泊，饱听滩声走白沙。  

***汪中***  

汪中，字容甫，江都人。乾隆丁酉拔贡。有《容甫先生遗诗》。  

***静夜***  

夕雨秋气阴，凄风入户静。啼蛩怀苦心，衰草露华冷。空床生夜寒，梦回知漏永。展转听钟鸣，昏镫照孤影。  

***秋夜舟中作***  

野岸纵横路，山楼断续更。夜寒江月堕，梦醒草虫鸣。水宿疲来往，愁心问死生。客途衣未授，珍重倚门情。  

***古诗答方立堂***  

秋瓜被露井，引蔓终不实。同受天地生，安知我命劣。惊风吹野草，寒泉清露结。飞蓬怀故根，山川渺难越。一身苦不保，俯仰两自失。劳生理所安，感君心察识。落日下平林，倦鸟投故枝。如何负同类，孤生多受欺。黄鹄一失所，万里身安归。远道未云苦，卑栖常自危。孤鸣时慕侣，中夜有余哀。焉得君子心，忠信两不疑。豫章初萌芽，苦蒙霜雪委。春风草木滋，精气悲已馁。惜兹成物艰，反恨生材美。偃卷犹力争，委心固所耻。日夕牛羊归，旁皇不能已。  

***旅食***  

旅食秋江上，浮生感二毛。畏谗多礼数，居贱习忧劳。野性存麋鹿，机心对桔槔。百年将母计，未敢讬名高。  

***剑潭移居***  

身世飘零我自嗟，十年三见汝移家。苍苔行处冰犹滑，社燕归时日未斜。秋雨尚沾邻院叶，春风欲动过门车。最怜月出停琴夜，相对寒梅一树花。  

***野望***  

西山朝旭隐高城，城下清霜百草平。沙岸风回江鸟堕，松林雪霁寺楼明。泽冰乍合鱼犹上，硗土方坚麦未生。病后心怀自知少，负薪终日逐人行。  

***客散***  

客散虚堂静，风帘倦不钩。松篁明夜月，枕簟入清秋。亲老兼多病，身孤更远游。未应中宿鸟，相对尚啁啾。  

***秦淮杂诗***  

明月东西十度圆，苶如流水到门前。青山黄土人多少，镫火笙歌似去年。  

忆梅何日下西州，一曲清淮五月秋。永阁画帘人独坐，乌篷阅尽泪双流。  

***当涂行***  

去年江水涨，田舍尽漂没。民生各相弃，城市半空闭。食草不留根，掘山类成穴。露宿迫穷冬，北风冻肤裂。严寒搏饥火，冰炭内潜结。盛暑万窍开，雾湿上蒸热。淫雨包积阴，骄阳固不泄。是时沴气作，摩空互倾轧。或香如爨饭，或腥如喋血。所入至微密，所触即危隉。累累行国中，人鬼儵存没。平生金玉身，一病等蠓蠛。自非遘天灾，生命未应绝。始知泉下人，百年多枉折。展转逮深秋，余厉犹未歇。野哭反无声，不死亦残茶。哀哉此土民，际兹厄运烈。世世递生成，一旦忽灰灭。焉知造物心，反正有肃杀。高歌续《天问》，叹息达明发。  

***杨芳灿***  

杨芳灿，字才叔，号蓉裳，金匮人。乾隆丁酉拔贡，官灵州知州，改户部员外郎。有《芙蓉山馆全集》。  

***暮雨曲***  

湿云如梦柳毵毵，花落莺啼酒半酣。独倚阑干听暮雨，吴娘水调满江南。  

***废寺***  

松杉郁然深，遥指空王宅。入门无人声，栖鹘惊磔磔。卧钟苔篆青，颓墙土花赤。尘埋狻猊首，泥坭龙象脊。古鼎冷不然，残僧瘦如腊。宵寒鬼吹镫，径僻犬疑客。飞鸓互格斗，鸣{钱虫}聚啾啧。销磨匪自今，繁华记犹昔。劫灰历千载，慧眼才一瞥。变灭殊无端，持以问禅伯。  

***喜汪容甫过访长句赠之***  

汪生俶傥出世姿，短衣孤剑将安之。江湖流浪苦复苦，人说才奇穷更奇。相逢每恨来何晚，扫室殷勤开酒琖。糁将何点白葵羹，捧出休源赤仓饭。狂来不顾世眼惊，相对拉杂谈生平。文人失职有同病，出吻各作寒号声。君言稚齿饥寒迫，弃掷诗书最堪惜。弱冠方传作赋才，壮年始夺谈经席。五经复兴鲁叔陵，累累著作充箱籝。心开窔深穾莫测，面若刻画森有棱。奔走风尘饥欲死，撑肠万卷徒为耳。肉食难分博士羊，草衣且牧公孙豕。羌余少小趋雕华，斧楶绣帨相矜夸。爱储奇字未满腹，惯拈强韵空聱牙。千秋绝业不同传，君入儒林我文苑。须识夔蚿总可怜，何当蛩蚷联为伴。坐谈不觉日影移，榜人催上河之麋。即今一见复奚益，翻令千里劳相思。留君不住我心苦，握手临歧涕如雨。他时相望越王台，何日同浇赵州土。布帆无恙凌风飚。秋来应看钱塘湖。潮头傥有双赤鲤，盼君寄我英琼瑶。  

***泖湖***  

远火两三星，空波接杳冥。云英浮水白，月魄荡烟青。客里吟怀阔，风前酒面醒。声声渔子曲，独夜不堪听。  

***伏羌纪事诗一百韵***  

圣泽敷殊俗，天声震八弦。花门何丑类，草窃敢纵横。衅为寻仇启，妖由构煽成。鼠牙工发覆，蜗角怒相倾。方镇空持重，中权孰使令。养痈忧内溃，蹑尾失先鸣。濡滞师将老，骁腾敌果勍。谁当擒罔象，无计掣长鲸。祖厉朝呼渡，萧关夜斫营。定西仍聚落，渭北却翻城。蕞尔当阳邑，相违一日程。虢唇虞是齿，邾柝鲁闻声。中夜荒鸡噭，高岩石鼓铿。重围占月晕，大角动星精。县尉能全节，将军竟殉名。沙虫师有劫，风鹤信频惊。陆地机才发，萧墙祸早萌。朝三狙暮四，昼伏鼠宵行。无奈禾生莠，难教石化琼。搜牢宁有术，钩距遣谁侦。狼卜阴谋泄，犀然诡状呈。幺{麻骨}方扰扰，数士独铮铮。义可捐妻子，情谁顾舅甥。矢心先告密，雪泣自输诚。嘉尔殊慷慨，系余不听莹。终然邀上赏，可以定舆评。众志坚堪恃，狂锋猝敢攫。卧罴吞貉子，嗾犬搏狸狌。狡窟凭熏灌，祆酋竞抗衡，交衢长铩满，狭巷短刀迎。螳臂穷犹奋，蜂眸死尚瞠。骈头填犴狱，连颈缚徽缨。内患方消弭，前村倏斗争。烽烟腾土堠，贼骑满山坪。跣足夫携妇，摩肩弟觅兄。仓皇弃髫龀，呜咽哭荧嫇。近郭人流血，环郛火彻明。姚墟余瓦砾，谢墅剩榛荆。噪或千唇沸，行如一足蹔。飞扬氛甚恶，跳荡色何狞。呀{门曷}摧墙壁，喧豗折栋甍。阵云愁叆叇，边日惨光晶。满谷驱牛马，连车藉稻粳。争先夸矫捷，走险据峣峥。岩邑周防早，微官性命轻。侠肠原耿耿，独行信硁硁。黑子城三版，青萍水一泓。周苛惟誓死，傅燮敢求生。羯末才无敌，羊何气并英。射雕惊斛律，倚马笑袁宏。势只伸孤掌，危还藉众擎。带刀农佩犊，持戟士离黉。健妇俱行汲，羸童亦践更。奔驰劳仆隶，奋励逮髡黥。流电飞<骨孝>落，狂雷巨炮轰。登陴均受甲，给廪免呼庚。四日孤墉在，千夫一胆并。徒劳设梁丽，屡见碎冲輣。天意为谁怒，民心笑尔儜。如棋争劫胜，似博杀枭赢。侵晓凭楼堞，遥原见旆旌。烟尘飞候骑，笳吹到援兵。象主群阴遯，爻占大道亨。危巢徙枭鹆，旧穴聚狐麖。自昔恢王度，由来仗国桢。班资周保傅，勋阀汉公卿。玉节来枢部，铜符事远征。指麾皆颇牧，趋走尽韩彭。茇舍严刁斗，辕门急鼓钲。羽书千里应，积粟万囊盛。纩挟全军燠，醪投众士酲。两甄排称娖，列骑杂斑骍。贰负强遭梏，防风窘待烹。长围罗剑槊，险道断沟坑。群慝应箫勺，神奸首满盈。脐膏明似烛，项骨肥于菁。困兽攀笼槛，游魂恋釜铛。肘跗纷磔裂，骸骼乱枝撑。烈烈摧枯枿，炎炎燎聚虻。累累俘妇女，婉婉曳孩婴。跧伏难藏迹，推求莫遁情。自知应斧锧，初不假笞搒。革面从文豹，迁乔慕谷莺。尔曹生有路，今代狱惟平。宽大群方悦，明良百度贞。直教空贯索，奚止扫欃枪。归马秦川迥，回军华岳晴。豹韬宣伟略，龙额锡殊荣。铭拟燕然勒，歌同汉乐赓。欢声溢鄽市，和气叶韶韺。温语传丹扆，恩纶出玉京。蠲租怜瘠壤，给复慰疲氓。赍溥金兼粟，仁先独与惸。遗墟修板屋，残骴掩荒茔。痛定微躯在，肠回百感萦。失时几拾沈，惩热惯吹羹。弹指龙华劫，当场傀儡棚。青山招远梦，白水忆前盟。关陇皇威畅，边陲战气清。江乡三亩宅，何日好归耕。  

***过净因寺***  

一径碧丛丛，招提在远峰。叶香眠麝草，枝偃挂猿松。露重湿双屐，云间随短筇。忆同王法护，曾此听清钟。  

***寒食郊行率尔成咏***  

天涯冷节最无憀，信马垂鞭过野桥。前度园林花事减，旧时衫袖酒痕销。满陂新水跳鱼子，一径晴烟长药苗。指点遥村云树里，青旗风影若相招。  

岚光澹澹水粼粼，春到边城不似春。双鹭萧闲如傲客，孤花憔悴欲依人。久抛谢客寻山屐，空戴陶家漉酒巾。侬是江南游冶子，为君怊怅话前尘。  

***贺兰山积雪歌***  

君不见贺兰山色青嵯峨，倚天叠幛开烟螺，长风荡云生翠波。照眼光寒忽相逼，千峰一白排空山，飙车夜碾阴崖裂。阴崖太古雪未销，新雪又复埋岩腰，茫茫旱海堆银涛。银涛百丈拔地起，玉龙蜿蜒露脊尾，喷雾拏云状谲诡。夕阳倒影琼瑶台，凭虚仿佛群仙来，素鸾白凤纷毰毸。决眦狂呼讶奇绝，肝胆槎桠冷如铁，不识人间有炎热。受降城畔寒沙平，回乐峰头孤月明，高低激射摇光晶。安得手携九节杖，直上层巅披鹤氅，一曲高歌众山响。  

***读盈川集***  

胸罗斗宿烂生光，健笔横驰翰墨场。当日声名出卢骆，吾家体格本齐梁。曾从梦里分余锦，时向行间挹古香。千载悬河流派在，尔曹轻薄莫评量。  

***重过弹筝峡***  

落日亭亭鞭影度，长烟四合青山暮。弹筝峡里少人行，浅濑明漪照秋鹭。岩泉滴沥成古音，仙风飘落寒翠深。泠然天籁无定谱，移宫换羽随人心。客路重听吟兴惬，清响渐遥人出峡。回首残霞空外销，一痕纤月如银甲。  

***闻洪稚存入关却寄***  

兰山话别各伤神，浩荡冰天逐雁臣。幸免若卢收杜众，还愁乐浪窜崔骃。孤踪拌作长流客，温语旋回绝塞春。开尽桃花消尽雪，两行红柳送归人。  

鸡竿诏向九天颁，郑重君恩特赐环。传到好音先破涕，悬知小别未摧颜。朝搜断碣穷沙碛，夜听清笳度雪山。万里只如庭户近，轺车聊当采风还。  

上书慷慨岂沽名，愿效涓埃答圣明。宣室旧曾徵贾傅，谠言今已念班生。亲知预拟联裙屐，边徼行看洗甲兵。见买夫须营钓艇，沧江稳卧颂升平。  

湖山佳处尽相羊，蟹舍渔村认故乡。筑室且教泥水蔽，著书合付子孙藏。羁魂恐尚依铜柱，归梦时应到玉堂。愧我浮沈销志节，白头颜驷乞为郎。  

***莲花博士歌为吴兰雪作***  

鉴湖一曲云水涯，风吹万柄红荷花。放翁醉后出奇语，花为四壁船为家。满湖风露凉烟重，冉冉故人来入梦。劝翁暂领新置官，美酒百壶当月俸。明妆环立千娉婷，博士合以莲花名。诗人自古有奇福，水乡别筑芙蓉城。真灵位业依稀记，潇洒吴郎堪作替。梦倚红香四面风，扁舟棹入空明地。今年花发积水潭，接天云锦红酣酣。青山窥人出港北，白鹭导客过溪南。十刹海边携俊侣，君自高歌花起舞。角巾微垫纻衣凉，翠盖轻翻满身雨。西风瑟瑟零红愁，乘兴还续招提游。银云涌出大圆镜，琉璃万顷摇清秋。画省高间诗闲士，笑指头衔恰相似。癖嗜从教命属花，冰衿尽耐官如水。羡君倜傥才疑仙，珊瑚击碎诗狂颠。金樽翠管斗新句，澜翻舌底生青莲。梦游历历灵踪在，真见莲花似车盖。十丈曾搴太华峰，一枝稳坐耆尼界。我亦琳宫博士身，登楼常忆旧星辰。云阶月地如相访，手把芙蓉证夙因。  

***拨闷柬二三知己和之***  

仙心禅悟两难分，万劫灵光一片云。别有闲愁归洗马，不须绮语忏司勋。琳函旧识丹台字，石篆新镌碧落文。销尽平生恩怨感，清斋夜礼玉晨君。  

***赵廷枢***  

赵廷枢，字仲垣，号所园，太和人。乾隆丁酉拔贡，官安仁知县。  

***晓发樟树镇***  

未晓舟师起，鸣榔枕上闻。岸风吹淅沥，川日散氤氲，野水多于地，江帆半入云。缁尘吾已厌，骋目息劳筋。  

***曾镛***  

曾镛，字在东，一字鲸堂，晚号复斋，泰顺人。乾隆丁酉拔贡，官东安知县。有《复斋集》。  

***旅夜***  

惊风飘海鸟，黑夜入云间。群失追飞急，天高择木艰。回盘鸣欲下，倏忽折之还。安得幽栖宇，青山随白鹇。  

***袁文揆***  

袁文揆，字时亮，号苏亭，保山人。乾隆丁酉拔贡，官云南教谕。有《时畬堂稿》。  

***哭师荔扉***  

久闻君言归，眼穿望不至。一朝捷足来，想必由奉使。未及问无恙，计当在途次。岂知随皖公，潜霍去游戏。骇极频究诘，魂飞反无泪。翻悔信君归，年余断缄字。归计既踯躅，何不一言示。恸哭声频吞，停云纷雨坠。  

云水渺万里，寸心曾不隔。老至恋友生，况期善互责。迩来谈经地，近君五亩宅。若使果归来，应得数晨夕。分袂又七年，关山渺无极。回首别雷池，永诀已在昔。而我痴复痴，寤寐情脉脉。  

***武都道中***  

欲归归竟遂，一路好看山。水泻青羊峡，云对白马关。戍楼残角尽，麦陇老农闲。时有临江宅，桃花三两湾。  

***怀蒋修隅同年***  

贫交意气自联翩，落拓金台共几年。大令笔谁讥饿隶，小坡诗已著斜川。饮余白堕颜空壮，著敝青袍岁又迁。记得临歧勤赠策，祇今朔雁到何天。  

***张太复***  

张太复，原名景运，字静旃，号春岩，一号秋坪，南皮人。乾隆丁酉拔贡，官浙江太平知县，改迁安教谕，有《因树山房诗钞》。  

***石夫人歌***  

五龙何岧峣，苍翠锁髻鬟。上有石夫人，亭亭白云间。白云影落横湖水，照见衣裳明镜里。当时拥袂泣无声。地久天长扶不起。风疏石发森绿苔，云罗静敛菱花开。盈盈漫道不能语，环珮凌霄疑下来。石夫人，尔何苦？累累同化七子女，奚不奋飞归乐土。陵谷变迁经几时，不转贞心自今古。我思鞭山到海东，唤尔良人转飞蓬。山头之石复人化，笑脸相对朝霞红。碧虚携手共飞去，一洗万古烦冤空。雾鬓烟鬟竟难改，青冥回立年年在。待夫君兮何时还，日送云帆向沧海。石夫人，恨休歇。精卫衔石女化蝉，宇宙由来常多阙。望夫之山更何人，与尔迢迢竞突兀。天荒地老同此心，泣向姮娥诉明月。  

***落星石十六韵***  

何代星精落，拳然此一方。卧苔仍磥砢，悬象本辉光。沦谪千秋感，坚贞历劫忘。坠来犹射斗，叱去岂成羊。陨宋知奚似，支机未可量。怪疑蹲虎豹，变不共沧桑。却想九天外，流辉万丈长。台阶邻辅弼，奎壁接文昌。照合通南极，高原近太阳。几年沈下士，閟彩向平冈。砺角曾经否，埋尘转可伤。波凌忆河汉，榆白感风霜。已隔三霄路，还依数仞墙。梦应迷太白，奇或拜元章。迥异昆明岸，难归帝座旁。秋风怀五丈，化石亦光芒。  

***侯坤***  

侯坤，字盘石，无为人。乾隆丁酉拔贡，官广东盐运司经历，署运同，有《蠹竹山房诗集》。  

***登天门山最高顶***  

大江之水势，如万马奔腾去不回，兹山又如横江铸铁不与通往来。何年却经五丁力士手，神斤鬼斧劈出两扇天门开。我登东梁最高顶，混茫莫辨水天影。松下野樵枕石眠，谡谡山风吹不醒。凌虚忽然似乘舟，水云荡漾山欲流。须臾白浪洗出接天千尺练，当空一雁摩清秋。千林万壑敛暝色，且叩禅关卧花窟。夜深更欲呼山僧，披衣同看波心月。  

***山行***  

扶竹日看山，山因人意闲。问秋红树外，观世落花间，偶与孤云约，相随飞鸟还。何年藏古寺，僧立翠微湾。  

***王宗献***  

王宗献，字仲之，号揖山，诸城人。乾隆丁酉拔贡，广西候补州同。有《求声集》、《粤游草》。  

***江口驿夜泊***  

系缆寺边洲，闻钟识寺楼。风声江树夜，雨气客船秋。古驿花峰矗，山城丽水流。舟人相向说，南去近交州。  

***高阳道中***  

客思茫茫未有涯，又携春梦上征车。荒原落日生磷火，平野西风起白沙。吹入诗情如中酒，投来旅店似归家。沿城一带寒林影，暝色苍苍集乱鸦。  

***刘廷镛***  

刘廷镛，字麟海，祥符人。乾隆丁酉拔贡。有《麟海集》。  

***秋日有怀何小山***  

黄叶下城早，凉风动北楼。一镫昏照雨，双杵夜鸣秋。芳草人何处，浮云客自愁。王孙何为者，桂树久淹留。  

***吴枟***  

吴枟，字季文，号兰柴，新化人。乾隆丁酉拔贡。  

***文斤山***  

邵陵分郡日，仙令在高平。县古浮云合，城荒嫩草生。挂冠余俗美，解组得身轻。嵌空双石峒，长对暮山横。  

***宋大樽***  

宋大樽，字左彝，号茗香，仁和人。乾隆丁酉举人，官国子监助教。有《学古集》。  

***珠帘泉***  

香炉峰顶生紫烟，玉京朝罢归神仙。神仙洞府隔人世，是珠是帘泉非泉。珠帘十里等闲事，何如常挂青山间。清风明月入帘去，帘中似有人翩翩。桃花含笑而未语，白石无情而谁怜。帘兮帘兮胡不卷，吾将坐待三千年。  

***赠朱秋岩***  

髫年别母饱风尘，尽改乡音已十春。莫向天涯诉离恨，更谁知是异乡人。  

***寄洞霄宫羽士***  

忆探西谿梅，曾饮余杭酒。白鹿天半鸣，今复为谁有。我归老母旁，此乐胜丹房。东园桃已熟，齿落犹能尝。岂必王母遗，聊可佐壶觞。风吹白云来，时带溪花香。庭前长瑶草，呼儿饭牛羊。  

***临平山安隐寺最幽偶往游瞩***  

周览若有失，遥怀辄引领。白云先客在，春入空山静。松风答樵歌，萝月带潭影。达者能栖心，至此更深省。  

***宿湖上***  

月外带疏雨，空濛水不如。僧来人静后，琴弄晚风初。挥手忽澄霁，遥情在碧虚。好风吹未已，一夕放芙蕖。  

***上径山***  

忽在白云上，如浮沧海中。云消常作雪，天近但闻风。谁问栖禅宅，曾为避暑宫。道人偏笑客，何事入寒空。  

***黄定文***  

黄定文，字仲友，号东井，鄞县人。乾隆丁酉举人，历官扬州同知。有《东井诗钞》。  

***晋松和樗庵先生韵***  

阿育王山古灵窟，奇气独辟天南垂。千年灵秀蕴不发，乃与佛氏留军持。支离老树独高踞，佛塔偶寄冰霜姿。辟如陶令入莲社，一笑不见我与而。横空偃蹇掉头去，臭味安肯联庄施。显神藏用葆灵质，岂若樗散传卮词。樗庵先生古模楷，杖策独与山林期。入山寻松若寻友，苍髯捧手相提携。从游更得未曾有，如读异书神为移。昔从图经见之久，目所未到心先追。谁知闻见总不逮，咫尺不到山灵嗤。坐久凉月出东岭，山风不动龙吟迟。石坛冷落坐未得，寒光自老千年枝。千年游屐几万辈，诗仙诗鬼来无时。都将险语供写照，千颂万偈谁留遗。先生一笑拈霜髭，姓名落落长松知。羊公自与岘山古，俪以湛等宁非痴。圣镫佛火置勿问，岁寒之友斯取斯。  

***禅陵行***  

浊漉城头北风起，夜闻山阳泣山鬼。曹家寒食汉家坟，翁仲无情堕铅水。当时神州悲陆沈，两京陵墓成荒岑。祠官旧事空投玉，校尉新衔有摸金。征西将军老不死，墓上曹侯竟谁是。虎皮羊质五官郎，抱颈轻狂作天子。岂知刚卯摧金刀，转眼又失当涂高。赤符未绝中兴汉，白石先闻大讨曹。至今日暮行山路，回首铜台复何处。春雨曾传卖履愁，秋声谁觅西陵树。君不见长安石马嘶昭陵，会稽社宇啼冬青。抔土山阳还好在，人间玉碗几飘零。  

***龙门***  

石楼伊水曲，秋浦散斜晖。匹马乱流去，冲人双鸟飞。云归樵担重，苔护佛容肥。（两厓石佛林立。）几日风尘里，山林得暂依。  

***陈后山祠***  

诗到穷愁合闭门，茅庐何处吊幽魂。瓣香未肯输坡老，举俗安知爱许浑。秋入候虫吟独苦，春归脱木晚初温。西江宗派当时体，尊酒何人与细论。  

***春日张古余太守招同苏常二郡守登平山堂***  

平山燕集追前辈，胜日登临五马齐。鸟破夕阳天远近，水分青草路东西。欲残楼阁犹金碧，过雨花枝半笑啼。问道婪春红芍药，几围金带出招提。  

***秋燕***  

萧萧秋影断桥东，斜掠平芜逐转蓬。争似画梁春梦醒，秋千红索海棠风。  

几番风雨换年华，旧梦还寻王谢家。归去海东双睡稳，绝胜孤雁啄芦花。  

***徐彬***  

徐彬，字乔生，号秀亭，丹徒人。乾隆丁酉举人，官景州知州。有《海天萍寄剩草》。  

***张吉安***  

***余秋室先生***  

汉代首徵辟，校书天禄深。平生酬主志，千古爱才心。重典蓬壶籍，旋为吴越吟。寝门期一痛，飘泊又而今。  

张吉安，字迪民，号莳塘，吴县人。乾隆丁酉举人，官余杭知县。有《大涤山房诗录》。  

***二陆草堂怀古***  

婉娈昆山姿，俊伟产其麓。访古五茸城，喟焉叹二陆。将相门华腴，文章世推服。赤乌销霸业，天意覆邦族。《辨亡论》三篇，实自炫荆璞。相携事闇朝，羁旅作都督。恩感成都王，罹祸何乃酷。仕宦一熏心，肺腑尽成俗。漫将千里莼，比拟到羊酪。不见张季鹰，命驾秋风速。鲙劚吴淞江，鹤听华亭谷。  

二陆优劣分，士龙较敦笃。东吴举贤良，于时年十六。入洛正翩翩，二俊张华目。出补浚仪令，平心断疑狱。干请拒黄门，词直气岳岳。王弼夜谭经，神鬼亦钦服。卢志工谮人，遂乃肆谣诼。造物岂不仁，一例遭荼毒。三世将不祥，西陵诛亦酷。天道本神明，报复如转毂。  

***王焯***  

王焯，字少闿，号碧山，嘉兴人。乾隆丁酉举人，官镇海教谕。有《白华堂集》。  

***与陆锬夜话***  

每忆故园风日好，即须来就故人论。雨余麦浪碧于水，溪上藕花香到门。水旱沙田饶稻蟹，枌榆酒琖及鸡豚。更怜晚饭彫胡罢，饱读残书秋树根。  

***李华春***  

李华春，字实之，号坦庵，狄道人。乾隆丁酉举人，官清涧训导。有《坦庵诗钞》。  

***板屋***  

板屋吾乡结构工，望衡对宇各西东。闭门气冷晨霜里，欹枕心清夜雨中。轮奂未容夸晋室，咏歌久已入秦风。竹楼遗韵犹堪比，月下弹琴四壁空。  

***盘豆驿***  

疏雨生凉夕照开，高梧丛竹净尘埃。归程喜近秦关外，太华苍茫拂面来。  

数株高柳乱鸣蝉，一带丛芦罥晚烟。为底今宵归思切，玉娘湖上月婵娟。  

***六盘山***  

策马山城晓倍寒，纡回驿路入云端。作书休与家人寄，冒雨冲风过六盘。  

***张諴***  

张諴，字希和，平湖人。乾隆丁酉举人。有《婴山小园诗集》。  

***雨中游慧山秦氏园林***  

山巅昼忽暝，飒然生凉吹。凭高俯园林，迷濛但空翠。晴游非不佳，既雨转深邃。假盖问禅僧，下岭款萧寺。入门旋出门，缓步俄焉至。园丁导我行，幽景天然异。有泉注作池，其源本第二。云根古苔斑，木杪苍烟腻。石径小桥通，深院幽篁媚。一览得其全，闲身片时寄。  

***包山显庆禅寺***  

山行不知远，丛木忽苍翠。青岚起层冈，幽幽隐古寺。初地肇萧梁，嘉名赐唐帝。复有慈受僧，结庐传宋世。寺前五株松，落落擎天势。虬角不可攀，龙鳞时或坠。山僧颇好名，窃附五柳意。揖余为余言，此树阅千岁。其下两石幢，中藏佛舍利。剔藓试摩挲，其一本无志。其一会昌年，僧契元书字。字字空王言，历历时日记。颇通瘦硬神，亦饶烟云气。幸藏深山间，勿为椎拓累。守拙全天真，斯理得罕譬。少小慕松陵，倡和金兰契。今来精舍中，曾是结遐企。栋宇中劫灰，林壑余古致。我亦烟波徒，翛然愿高寄。  

***访钱塘袁简斋太史于金陵之随园太史有诗赠行并题梅花诗话夜宿小仓山房赋***  

九天珠玉落尘寰，直送西登剑阁关。一夜分明宿天上，来朝依旧走人间。似公国士知能几，愧我平时学未娴。别后峨眉嵩华顶，相思如见小仓山。  

***五丁峡***  

悬崖万仞高，飞流横界道。阴风飒立中，奇石矗云表。日月东西亏，雷霆昼夜绕。壮哉五丁峡，天险辟匠巧。行人水中行，一线走深窈。左防天柱折，右恐冰山倒。身非猿猱升，心虞豺虎咬。远峰青濛濛，密雨白浩浩。牧犊竟得蜀，秦人计何狡。壮士化尘埃，遗迹幸未扫。虽异巨灵掌，绝胜飞鸿爪。仪错今安在，怀古忧心悄。前登羊鹿坪，山山啼悲鸟。  

***泗上亭***  

泗上亭，王业起。秦皇侈言万世君，那知亭长是天子。亭长纵观秦皇帝，喟然丈夫当如此。车驾东游厌王气，亭长自疑私自喜。亭长作天子，县吏为相国，开国君相萃一邑。沛中邑，泗上亭。殷亳都，周镐京。  

***吴栻***  

吴栻，字敬亭，碾伯人。乾隆丁酉举人。有《岁吟录》。  

***宿三桥吊淮阴侯***  

客馆衔杯说未央，淮阴往事正堪伤。推心已得逢真主，蹑足何须立假王。即肯千金酬一饭，不难百战宥三章。可怜酒后狂歌日，猛士谁人守四方。  

***感阳怀古***  

祖龙遗事久荒唐，今日青门草又芳。渭水东流通砥柱，骊山西折走咸阳。龙争久识由三户，蚕食空教毕六王。一恸沙邱成往事，后人犹自赋阿房。  

***中秋夜独酌***  

独坐萧斋自掩扉，杯残仆倦怅依依。一帘疏雨青镫暗，万里秋风白雁飞。庾亮楼头今夜好，张骞槎上几人归。栖迟视见添斑鬓，何日沧江觅旧矶。  

***游郭处士庄***  

几里松阴处士家，亭台潇洒静无哗。幽人睡起浑无事，半卷疏帘看晚霞。  

***汪彝铭***  

汪彝铭，字宝吉，号吉石，秀水人。乾隆丁酉副贡，官禹州州判。有《吉石斋集》。  

***青阳县***  

劳人恋晓衾，程途起戊夜。冈势复崚嶒，随溪上而下。峭石插远空，一径通幽罅。晨曦动林端，葱翠光四射。树多山不蛮，萧飒安知夏。青阳古陵阳，镇名尚凭藉。峨峨九子山，陆地莲花化。此处怀诗仙，何年访书舍。  

***对月***  

移榻纳凉乐事，行杯讬兴闲身。月下一声长啸，庭前四顾无人。  

***韦佩金***  

韦佩金，字酉山，又字书城，江都人。乾隆戊戌进士，官凌云知县。有《经遗堂集》。  

***丹阳道中***  

雨过千林滴，岸深一河静。树老就支屋，瓜熟全覆井。村儿贫不丐，病妇容能整。刹荒倚严鬼，花孤傲秋靓。泥牛下阪重，蓑人弄罾暝。远化青山烟，阴无万物影。邮程过易忘，昔游见应省。抚心感衰病，倦目括风景。浪迹无所成，江山岂心肯。  

***出都兼旬明日是江南境***  

六渡黄河水，车箱鬓欲丝。健饶为客味，贫愿到家迟。湖月初弦夜，桥霜渐白时。路尘才碾尽，已误菊花期。  

***汉水雨度***  

汉水不变酒，萧然春若秋。清明连夜雨，花柳一江愁。鼓我沧浪棹，何年西北流。纷纷峭帆去，七日下扬州。  

***发汉阳宿黄陂县***  

送我汉东路，东风吹散丝。大瓢云梦酒，残纸简栖碑。竹屋鱼蛮子，江舟水马儿。前勋相韦虎，一旅障南司。  

***常州客感***  

户小何心对酒觥，劫终无复理棋枰。吹镫雨夜衾初薄，飘瓦秋空梦不成。叶落随风思树苦，江长到海记源清。山茶伐尽双鬟嫁，病榻僧楼十载情。  

香阜寺（城东五里。）  

长河崇精舍，风露轩秋谷。土香芝术暖，树密台殿复。繁花众蝶喜，深云一房宿。水容白日静，松门凉月绿。闻钟遂成往，经过肆闲瞩。无声堂饭僧，有影岸归牧。林晚众翼喧，孤禽下寻竹。  

同陈十（锦）黄四（衢）冯三（学礼）吴二（本春）塔山寒望（塔山在怀集县南二里。）  

绪风款冬心，零雨补月额。方寒节候迟，沿溪叶未脱。同居四五人，先期戒朝秣。言从万瓦外，一快霜野阔。澄水面可照，疏芳聊手掇。绁林企单椒，望见久莫达。瞻前及翠微，顾后已木末。食单先僧厨，小憩倚寺闼。荡胸远天开，舒眼四望豁。临贺送寂寥，泷吏戏乖剌。滮彼南溪水，东北流活活。独葆在山清，皎然不敢夺。归骑钟鱼催，来径羊牛括。待渡寻鹿场，植援聚鱼沫。山醉习氏池，柳记袁家渴。人村暖可亲，旧荜恋难割。长江大艑重，清湘雁程遏。胜境无穷探，所嗟故乡越。  

***杨元恺***  

杨元恺，字湘石，钱塘人。乾隆戊戌进士，官叶县知县。有《是亦草堂稿》。  

***信步***  

信步踏秋色，疏钟时一闻。风清凉似水，山远淡于云。忽叩紫霄观，不逢华盖君。苍苍归路杳，松竹带斜曛。  

***官隄柳***  

生不愿为官隄柳，削皮斩枝若枯帚。列树空存表道名，攀条无复行人手。漠漠平原一片尘，天涯无树著青春。寒鸦落日栖不得，孤根月黑如长人。人生荣悴都如此，得意从来偶然尔。灵和风度祇当年，江潭摇落秋风里。二月西湖春尚寒，万条低亚玉阑干。谁道东风一种树，江南江北不同看。  

***王元勋***  

王元勋，字叔华，嘉定人。乾隆戊戌进士，官徐州教授。有《易圃诗钞》。  

***晨发常山途中瞩目***  

清晨登篮舆，逶迤遵山麓。飞流界道鸣，弱蔓垂桥绿。暧暧开初日，迟迟展遐瞩。苍山亘连娟，白云互断续。崖豁山乔林，溪回隐丛竹。每闻劳者歌，因想高人躅。烟霞资清真，翛然在空谷。  

***登雨花台遂谒方景诸公祠***  

秣陵城南秋雨来，西风吹上雨花台。台高俯瞰白下尽，渡江云断斜阳开。江声如雷走吴楚，木叶翻飞塔铃语。龙盘虎踞难久居，吴宫晋苑知何处。梅冈东下谒丛祠，野草垂花覆断碑。拾得祠前五色石，犹疑碧血染当时。六朝文物终沦丧，燕邸少师亦虚妄。重怀忠节独迟留，归看暮霭横秋嶂。  

***和钱溉亭梦游庐山观瀑布歌***  

闻有金仙控鸾龙，纵观宇宙探鸿蒙。朝行五岳雷雨上，暮宿三山云海重。卢敖汗漫未足从，耸身直上凌紫穹。手擘昆仑双玉峰，俯视银河下注声淙淙。生小学道嗟无功，十年安神存绛宫。丹砂如雪铅华红，药成自谓得轻举，罡风吹落尘埃中。咫尺名山不可到，何况远蹑万里浩荡之遐踪。匡庐九叠张屏风，昔年江上曾相逢。遥瞻瀑布挂苍壁，恍讶层霄垂白虹。树色半岩遮欲断，云阴几叠穿还通。飞流溅洒金芙蓉，上有五老招我巢云松。轻帆驾浪何怱怱，犹看练光雪影断续明林丛。回首旧游成断梦，徒余景象罗心胸。世间好梦不易得，恨君昔梦无由同。岂真君身有仙骨，远随颢气高飞冲。七岭双阙青濛濛，峦阜围合无西东。但见水帘不卷千尺垂珑璁，蘧然一枕得大適，纷如万虑都虚空。曾否石梁桂树下，玉杯承露逢老翁。如何不获一援手，摧眉戢翼归樊笼。学仙不成且饮酒，穷愁莫放玻璃锺。兴发正须寻李白，入社自可招陶公，醉乡岁月何从容。九派雪山带萦结，十洲香草花蒙茸。眼底方将卑华嵩，直看海水壁立磨青铜，吾将与君神游八极相与无终穷。  

***桐溪即目***  

桐君未可见，溪水自潺湲。帆挂浮云外，舟行乱石间。画眉啼不住，白鹭立言闲。独把盈尊酒，临流看暮山。  

***九日同钱竹汀先生曹习庵舍人登陶然亭有作***  

孤亭直上出疏林，槛外飞鸿送远音。满地夕阳明潦水，遥空寒色散云阴。凭高易下怀乡泪，客久难为游子吟。差喜金门多旧识，凤城佳日共登临。  

***赤沙湖***  

八月雁南翔，湖波接混茫。水中散村落，木末度帆樯。山远秋容淡，天低夕照黄。芳洲独延伫，宿莽引余香。  

***湘中漫兴***  

春风独上木兰舟，漂泊初从楚泽游。屈宋有魂招不得，白云无尽水空流。  

渺渺春波鼓枻迟，苍苍晓色起愁思。深林杜宇啼初急，花落黄陵帝子祠。  

***章学诚***  

章学诚，字实斋，会稽人。乾隆戊戌进士，官国子监典籍。有《章氏遗书》。  

***丁巳岁暮书怀投赠宾谷转运因以志别***  

蛰苓兔丝杓，吴石鱼桐扣。青霜丰钟铿，紫气匣剑剖。龙虎变化风云从，天涯何处无遭逢。淄渑泾渭各自媚，大壑无我皆朝宗。东海鲰生最萧索，哀骀天选良非恶。孤情僻性真穷奇，乾坤莽莽悬瓠落。少年随众逐辞场，十战九北何郎当。秋风黄叶长安道，夜雨青镫村学堂。长安米贵居不易，奉母将家困侨寄。摩拟潜消笔墨灵，蹉跎暗折江河气。掉头十载京华春，蠖屈自诧亦有伸。先茅连拔自丁戊，文章遇合如通神。前后司衡矜荐剡，叠蒙圣主春风颔。佳话流传播缙绅，风尘耳目争旸睒。谁知管城骨相屯，境迁事往终沈沦。北堂萱谢南路绝，衣食奔走嗟艰辛。辛丑中州寻旧雨，失比遂遭群小侮。苏秦游困既丧资，蔡泽途穷更夺鬴。故人作宰肥子乡，为我休荫停踉跄。笙簧文酒剧欢会，岁暮风雨忘凄凉。壬寅癸卯勤讲课，北平试拥皋比座。地交山海少耕粮，庙近夷齐尝苦饿。甲乙丙主莲花池，相国殷勤推项斯。琳宫提举比祠禄，所惭患好为人师。相府荒凉韩愈罢，承蜩伎捷斯文亳。朱文曾动天子颜，白字竟遭县尉骂。丁未又困京洛尘，选部有官不敢徇。晏岁仓皇走梁宋，才拙岂可辞贱贫。镇洋太保人伦望，寒士闻名气先壮。戟门长揖不知惭，奋书自荐无谦让。公方养疴典谒辞，延见卧榻犹嫌迟。解推遽释目前困，迎家千里非逶迤。宋州主讲缘疑夙，文正祠堂权庙祝。漳潭深院花木饶，侨家忽享名山福。戊秋洪水割荆州，大府移镇苏虔刘。坐席未暖又偈偈，故人官毫聊相投。己酉春夏江南北，驰驱水陆无休息。秋冬往还江汉间，灾平岁稔旌门闲。庚戌重来启书局，编摩万卷书撑屋。四年转辗五迁家，疾病殇亡又相属。鸡犬图书行李间，更堪旅榇波尘逐。人言官畏屡迁贫，何况区区恃馆穀。自庚徂甲五春秋，饱看山青江汉流。春风草绿晴川阁，霁雪梅开黄鹤楼。三苗背化唐虞禅，军府劳心厉征缮。残篇自为运筹停，终报前军殒大星。三年落魄还依旧，买山空羡林泉茂。祇合驰驱毕此生，辞官翻似羁官守。南丰先生当代奇，家学世业儒林师。瀛台星署抗高步，淮南秉节平度支。欧苏旧治即家法，大雅扶轮声气洽。冠盖辐辏东南都，八公四子惭孤狭。浔阳使相东浦公，乃与公阅为先容。仲夏偈来秋始见，白日无檄医头风。先生高谊云霄上，全人肩肩视瓮盎。问医馈药使频仍，自惭何以答嘉贶。臣之少也不如人，况今垂老忧患频。侧闻方志许参校，抵掌伸眉欲图效。眇视跛行别有优，此事略解陈前筹。周官外史领方志，成周一道同风治。《乘杌》《春秋》各擅名，侯国改制非西京。志为国史举全体，陋儒误认为图经。司书版图有专职，如何方志混白黑。封建郡县今古殊，民彝物则无隆污。行人五物献当宁，风《诗》采贡国史序。古人经纬自分明，后人不复辨牛鼠，获麟绝笔直至今，历史得失可窥寻。史迁义本风《诗》出，比兴偏长弦外音。班《书》典肃原经礼，官仪左《国》融其体。蔚宗习染近文人，别裁间出犹鲜新。陈氏三书有微意，阳魏阴刘襃贬异。造奇蹈秽心术殊，尚存家法非全诬。子显《齐书》真破碎，史作雕虫大道晦。《梁》《齐》《陈》《周》有完缺，自郐无讥一埽秽。《南》《北》二史夸翦裁，断纻败絮如纷埃。唐初《晋》《隋》出众手，《晋》杂《隋》纯非例推。刘昫《旧唐》号芜滓，欧宋《新书》矜后起。虽云文省事能增，未免適屦还削趾。欧阳《五代》世称奇，学究《春秋》《文选》史。元修三史明修《元》，大车冥冥尘未已。圣人制作是为经，笔削前朝万世型。《八旗志》仿全史例，方志当知奉法程。乃知偏主图经类，夏虫朝菌空纷争。迂谈屡为时俗笑，山水曲待锺期评。文定诗才本清穆，山僧夜话非论笃。瓣香偏似遇追摩，步窘吟诗若局促。南丰贤裔八面才，余事为诗如探怀。春蚕作茧金铸鼎，化工赋物无安排。瑶章惠我见欲咥，措语无多神相出。缠绵厚意渥春温，但恐医门遂多疾。欲和佳篇屡辍题，小巫气折大巫低。晏岁行归志留别，长歌强效鹧鸪啼。  

***咏史***  

浩浩今古，茫茫长途。俯仰上下，跼蹐微躯。学书学剑，卓荦为儒，横览百家，高挹典谟。腾踔奇伟，斯称吾徒。思通八极，目想九区。  

大鹏一嘘而回溟渤之盈涸，黄鹄再举而知天地之方圆。世人碌碌争界于触蛮之内，大人独立乃能持变化之权。文弊道散，庄生狂言。飞腾缥缈，宇宙无痕。天之滨，江之濆。有怪物，不可驯。北极羁翎南沈鳞，风雷变化成一身。已矣哉，陋儒日<口齧>章句训诂何足询。  

大道如天，不著言诠。摩扃揣钥不可问，使我拔剑四顾心茫然。欲附高飞鹄，大风吹南而反北。欲骑长鲸鱼，惊浪骇汗如流珠。金门青琐佩玉琚，山斋茅屋闻读书。鹏图鷃笑各有志，昂然七尺将何如。登高山而望远海，乃见百川清浊纡疾之不同。八方殊风雨，安能顿使贤愚臭味之交通。或山而樵，或水而渔，独抱千古意，不可以杂居。春风东来入千家，桃李参差齐作花。一垄万木殊根荄，山高岩岩水无涯。  

仰看鸟高飞，再翱复再翔。养雏三十年，羽翼成文章。羽翼成文章，壮士胡为嗟嗟戚戚徒心伤。珍食盈案，咽不暇尝。拔剑出门，我马玄黄。壮心崛强，不肯伤悲。风吹棠梨，春日迟迟。上览高山松柏之苍苍，下俯黄河流水之滂滂。中有孤客徬徨而踯跼，不觉潸焉泣涕之沾裳。  

伐木丁丁，鸟鸣嘤嘤。出自幽谷，迁于乔木。乔木无枝，鸟集无时。徘徊磅礴，穷无所之。深山有壑，大泽有舟。吁嗟转蓬，随风飘游。青青子衿，悠悠我心。鼓瑟鼓琴，笙磬同音，停云在空，霭其欲雨。旋风忽起，飞扬跋扈。事变不常，中心惨怆。客行虽乐，不如还乡。  

***硖石***  

硖石横云路，登高意转迷。地中开万户，天上落千骑。斧凿思神禹，干戈骇晋师。幽灵泣鬼魅，元气壮熊罴。自古龙蛇蛰，悬知虎豹驰。周秦居峻极，造化擅雄奇。风雨从东至，星辰欲仰披。逶迤三百里，直达古丰岐。  
