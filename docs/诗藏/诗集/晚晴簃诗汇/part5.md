---
title: 第5部分
index: true
icon: editor
order: 5
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷三十六

***张英***  

张英，字敦复，号乐圃，桐城人。康熙丁未进士，改庶吉士，授编修，官至文华殿大学士兼礼部尚书。谥文端，雍正初赠太子太傅。有《存诚堂诗集》。  

***平陵宜山堂诗***  

我闻宜山堂，结构平陵阳。群公争赋诗，佳咏皆琅琅。何处最宜山，奇峰出短墙。石屋一片云，黛色映筼筜。隔帘见幽壑，入户飞层冈。枯藤与古木，掩映多奇光。峰影落清泉，水面还苍苍。何时最宜山，山静觉昼长。朝霞与夕烟，树色分微茫。春明山翠浓，夏雨山风凉。明月出远岫，秋峰群相望。何人最宜山，先生称古狂。芒鞋筇竹杖，荷衣薜荔裳。看山无朝暮，一卷或一觞。手招西爽来，披襟从徜徉。斯景与斯人，是名宜山堂。  

枯松行同沈康臣作。  

慈仁古松树，苍老不记年。高下近十株，为态各自妍。中有双龙鳞，蟠曲香台前。松顶近可摩，高枝才覆肩。屈彼百尺势，空阶恣蜿蜒。横侧益奇绝，影若蛟螭眠。涛声走平地，双树撑如拳。似此苍劲质，止宜空山巅。藉以一片石，濯以清浅泉。谡谡响绝壑，垂手招列仙。何将故山态，老却车尘边。横遭厮养辱，强索冠盖怜。冠盖那复顾，日落生寒烟。一夕风雨过，萎黄何忽焉。众松失颜色，台殿增寂然。惜彼凌霜姿，遽随群卉迁。吾子勿复叹，物各全其天。  

***郊行***  

性拙寡所谐，蚤岁归田园。篮舆游近郊，指顾农家村。暧暧茅茨接，依依桑柘繁。今年雨泽时，耕获及高原。良苗怀好风，浅碧翻波痕。叹彼耨者劳，汗滴秋禾根。我独饱稻粱，毕世惭君恩。  

***赠何匡山次梅村先生韵***  

蚤年逸兴在沧浪，水国移家发半苍。但有一经扬子宅，曾无千树木奴庄。清琴浊酒莺花日，雨笠烟蓑蟹稻乡。棠荫渐高身渐隐，已将心事讬渔郎。  

***送钱饮光归里门***  

湖海人归已廿年，卜居犹待卖文钱。欲谐禽向三山约，须觅枞江二顷田。花雨红时携锸往，荷香深处抱书眠。翦镫频话家园好，未遂沧浪意惘然。  

***夏浅***  

身逐霜蹄底事忙，吾庐高寄水云乡。旧营花坞三间屋，新购谿桥十亩庄。村绕绿畴偏衍沃，峰围紫翠总苍茫。何缘却向风尘老，白尽髭须减尽狂。  

***四郊杂诗***  

不须桃李斗夭斜，底事芙蕖飐晚霞。最是野田芳草畔，一枝闲澹女郎花。  

少小日长思隐几，冬烘头脑意难堪。一从失却青青须，始觉人间午睡甜。  

星火西流节叙更，簟痕新觉蚤凉生。白杨叶上萧萧雨，已作秋宵第一声。  

***缪彤***  

缪彤，字歌起，长洲人。康熙丁未一甲一名进士，授修撰，历官侍讲。  

***送医士方际泰归茅山***  

卖药长安市，超然寄一身。摺驴偏识路，破袜不生尘。入世性情古，还乡面目真。自惭留滞客，对尔叹劳薪。  

万族罹氛祲，颙颙待此人。戍兵屯戊己，望雨急庚辛。汤火心徙切，君臣剂有神。能将上池水，尽与济生民。  

茅山称最胜，结屋傍嶙峋。白鹄常为伴，黄精得养神。松云凉梦寐，童仆使麚麕。曾读《宋清传》，犹嫌未绝尘。  

***东台望海峰***  

层层峭石拥高台，就里藤萝百道开。身在云中天水合，更于何处见蓬莱。  

***张玉裁***  

张玉裁，字礼存，号退密，丹徒人。康熙丁未一甲二名进士，授编修。  

***寄题八公洞***  

苍崖四围合，古寺中峰凿。径窄飞鸟穿，石阴虬龙攫。蹑蹻恣野游，一步一盘错。言寻最佳境，修竹荫幽壑。倦卧当夕阳，微风暗相薄。别来经十载，烟霭应如昨。惆怅复春深，无人自花落。  

***董讷***  

董讷，字兹重，号默庵，平原人。康熙丁未一甲三名进士，授编修，官至漕运总督。有《柳村诗集》。  

***兴化道中***  

漭沆连沧海，风吹一叶轻。村从波际出，草逼浪痕生。地阔无山影，天空有鸟鸣。最怜釜底处，何日奏平成。  

***移居清河茅舍***  

邑小无城郭，零星二百家。可怜同燕雀，何处种桑麻。藉火聊分照，荒檐任自斜。往来工所近，缓步踏平沙。  

***梅鋗***  

梅鋗，字尔炽，宣城人。康熙丁未进士，由知县官至左都御史。  

***水西古木***  

老树自何年，空潭郁烟雾。虬幹插高天，低枝横仄路。讬根白云崖，照影桃花渡。孤鹤巢其巅，古藤屈相附。苍凉帝子宫，怊怅谪仙句。  

***纪愈***  

纪愈，字孟起，文安人。康熙丁未进士，历官工科掌印给事中。  

***茅斋春咏***  

西园春事早，偶筑卜城隈。松径幽篁细，藤溪野鸟来。停云双白板，步月一青苔。已悟逍遥理，闲居赋可裁。  

***颜光敏***  

颜光敏，字逊甫，更字修来，别字乐圃，曲阜人。康熙丁未进士，历官吏部郎中。有《乐圃集》。  

***郑则厚曰：“乐圃五言，原本三谢；七古在李颀、杜甫之间。近体秀逸深厚，出入钱、刘。”***  

***登太华山·千尺峡***  

青柯围翠屏，四合无嵌窦？东北穷石林，劈空悬巨霤。巉岩互喷薄，造化争一候。天矫转蛇龙，窅冥穿鼯鼬。侧闻天籁发，旷野雷霆斗。仰井窥秋旻，浮云袅清昼。白帝觞百神，众峰为笾豆。琼台阻且长，翠葆纷何就。  

***登太华山·瀑布***  

谿回硖角转，三峰面始正。万仞青琅玕，瀑流下砰訇。天逼多烈风，飘洒无时定。细沫随雾消，大珠如星迸。石罅昔未辟，停泓绝人径。时挹霄汉芬，遥想菡萏盛。谁使鸿濛开，瑶宫借涵映。高罗有垂猿，登历当与并。  

***登太华山·犁沟***  

犁沟划绝壁，直上无回藏。熊经复鱼贯，谁得相扶将。危柯袅撑拄，修绠垂毫芒。仰睇愁瞑眩，况乃穷八荒。昔梦逐化人，灵境空徬徨。退身渺无地，懦夫亦时强。高林绝鸟雀，万壑闻笙簧。便合此中住，弥年承玉浆。  

***登太华山·白云峰***  

三峰信灵造，巍巍司寇冠。磊砢不尽泄，蚴蟉复北盘。结空出瑶几，前对香炉寒。大道望如发，豁然见长安。我行采山荪，葱蒨被冈峦。秋色何时来，万里霜林丹。三川富陈迹，八水无停澜。玉女怅不顾，目断双青鸾。  

***登太华山·擦耳崖***  

振衣更南登，诡状乃非一。蚁行缘危栈，逡巡皆股栗。侧身常甐耳，茹趾妨齧膝。吹径乾松花，滴空熟崖蜜。萧摵无人踪，坐惜幽芳失。昔闻避世乱，鸡犬喧云日。劫火烧咸秦，遥慨人代毕。遗灶尚可寻，终当置蓬室。  

***登太华山·苍龙岭***  

纡回下平坡，削成当左冲。青霄岚彩灭，蜿蟺垂苍龙。修鳞剥石藓，高脊突剑锋。神物倏幻化，雷雨愁相从。玉京多栏楯，琪树无春冬。咫尺不可接，劳心益忡忡。危巢见炊烟，下界闻夕钟。相携戒前路，日暮崖霜浓。  

***登太华山·西峰***  

众险历已穷，千盘堕幽渺。西见青莲花，娟洁万象表。夕气收秦川，蜃市竞纷扰。渐觉明霞昏，忽讶繁星绕。何年采芝翁，结庐出林杪。阴壑应天鸡，空阶裂寒篠。梦余念畴昔，纤末俱了了。愿从叔卿游，自顾浮生小。  

***登太华山·南峰***  

侵晨望南峰，岧峣更天半。仰凌变寒温，俯视殊昏旦。平冈始徐立，亭亭步鹤鹳。游尘失秦陇，微缕求沔汉。乱山互纠结，豁然四奔窜。欹倾如海涛，泱漭天为岸。驱马过华阴，岂谓穷壮观。徘徊俯青池，濯缨复三叹。  

***登太华山·东峰***  

东峰不可极，乃知造化尊。屹然鼎彝峙，势如虎豹蹲。松气望蔚蓝，无人践霜根。巨灵拓太古，高掌谁能扪。晨光没河汉，似有云车痕。阴风折秋花，吹落洗头盆。蜷局念乡国，久客伤精魂。且复望虞渊，散发晞朝暾。  

***游燕子矶***  

漾舟下澄江，安稳废轻楫。遥空指苍翠，久行渐重叠。石藓秋更荒，皋兰露犹裛。孤亭四环望，风磴遂屡蹑。盘涡凫雁惊，幽窟蛟龙怗。恐触冯夷宫，俯听常震慑。诘屈双银杏，天半垂黄叶。波涛撼危岩，栩栩乱风蝶。东西吴楚间，舳舻邈相接。铁锁沈千年，金陵气久厌。苍凉金粟堆，时时见樵猎。凤凰无遗音，嶰竹谁更叶。浩歌怀美人，褰裳不可涉。徬徨江雾消，斜日照城堞。  

***麦雨叹***  

宁逢旱魃行，莫见商羊舞。小麦黄时赛田祖，汗流肩赪何太苦。霏霏霪雨连三旬，却恨炎曦在何所。咋日飞蛾空麦头，今朝麦尾生黄牛。麦中小虫名。嘉实几日作糠秕，长饥更待凉风秋。劝农使者来省耘，麦花布野扬苾芬。岂知仓庾有灾眚，翻嗔野老多传闻。频年屡歉蒙宽假，秋来并命鞭箠下。蛾兮牛兮何为者，靦然食我仓中粟，何不往遮使君马。  

***戊申六月十七日齐鲁地大震歌以纪之***  

冥海禺强立天门，啄害下人乘夜昏。耳间青蛇双噀火，蜿蜒竞与蛟螭奔。穿穷地肺作陶复，谽谺势欲无昆仑。大噬羵羊细蝼蚁，苍生履厚徒惛惛。千雷万霆伏床下，发声直夺飞廉魂。城郭跳踔金石走，六幕八柱手可扪。威斧怒划裂平壤，幽光腾闪疑陆浑。黄泉激水立千丈，虹霓交射相并吞。踉跄裸体走旷野，摩挲大树同鸱蹲。荒鸡不鸣狗乱吠，行冲南纪犹啍啍。闾门渐返寻骨肉，眼明喜见扶桑暾。恍疑中宵现妖梦，一时庆吊忘饔殄。共言巨鳌覆公餗，缩颈自请甘钳髡。高陵深谷瞥然改，岳渎亦失公侯尊。嗟尔东人出兵燹，版筑未就三冬温。焚巫暴尫测天意，疲氓忍使疮痏存。西方雨雹大如象，探丸篝火惊峰屯。野人习见尚云妄，监门何得彻九阍。三十年来增户口，祇愁庸调抛见孙。村头一夕遍磷火，旧鬼烦冤安足论。  

***送王考功西樵归里***  

生不愿封万户侯，但愿百岁无离忧。绕床呼卢醒复醉，瞢腾不觉清商流。向来思逐巫峡舟，时阮亭使蜀。君复垂翅归齐丘。瀛台荷花御沟柳，何时快作联镳游。忆昔神仙邈相接，紫骝并翦三花鬛。同时卿相皆雁行，天人忽堕修罗劫。回首刀碪梦犹怯，放臣意气凌荆聂。大江白浪高于山，歌笑中流掷轻楫。焦山古鼎龙鸟文，焦山有周鼎，出豪门。西樵为绘图赋诗传之，今将复往。駮荦颇类王司勋。苍松绿藓光不分，结成缥渺空中云。尘埋波滚不能没，人间再出愁絪缊。江天安可无此君，玉堂绮席何足云。一官再罢客常满，长斋绣佛矜迂诞。秋夜渐长日苦短，破除文字挥金碗。忽睨苍生肺肝热，银瓶欲上丝绳断。古来贤达皆转蓬，尼山片席何曾暖。鲛人泪迸明月珠，可怜弃掷沈泥涂。海水直下深万里，谁施铁网求珊瑚。朝来日射黄金铺，鹤盖成阴水接轸。空劳天上悬冰壸，吁嗟归休乎大夫。  

***柴门***  

柴门无暑气，清兴发今朝。山雨乍连夜，溪流初断桥。秫田争乳雀，风柳厌鸣蜩。便拟褰裳去，轻泥涨未消。  

***张茅***  

驿树参差陇麦交，微茫一径是张茅。河流绕地浮三晋，山势连空结二崤。云外旌旗闲古戍，洞中烟火出危巢。岩花岸草空经眼，那得他乡有乐郊。  

***潼关***  

连山觅路纵横断，粉堞当空结构牢。万里河流蒲阪动，九天秋色岳莲高。燕齐无计挠秦帝，关陇频闻唱《董逃》。设险当年隶畿辅，庙谟亲见紫宸劳。  

***望华山***  

潼关西上见嵯峨，路入云台佳气多。万壑深松寒白日，三峰积雪照黄河。天鸡晓彻扶桑涌，石马宵鸣翠辇过。拟向青冥销永夏，莲花玉井竟如何。  

***何天宠***  

何天宠，字昭侯，号素园，宛平人。康熙丁未进士，官吏部员外郎。有《紫来阁集》。  

***故园***  

故园殊可乐，何意任飞蓬。万壑桃花雨，千村竹箭风。玉函神禹穴，翠嶂越王宫。登岱应回首，鸡鸣沧海红。  

***归义驿***  

岳阳路径绕烟鬟，拟见湘娥竹上斑。一曲罗江千叠嶂，云深何处九疑山。  

***汪懋麟***  

江懋麟，字季角，号蛟门，江都人。康熙丁未进士，官刑部主事。有《百尺梧桐阁集》。  

***将入都留别于皇即和见送原韵兼订北游***  

霜风摧细菊，寒雨飒高梧。秋气方摇落，萍踪竟有无。于时惭入洛，投老羡归湖。日下思君切，春来酒共呼。  

***柳敬亭说书行***  

田巴既没蒯通死，陆贾郦生呼不起。后人口<口契>舌复僵，雄辨谁能矜爪觜。吴陵有老年八十，白发数茎而已矣。两眼未暗耳未聋，犹见摇唇利牙齿。小时抵掌公相前，谭玄说鬼皆虚尔。开端抵死要惊人，听者如痴杂悲喜。盛名一时走南北，敬亭其字柳其氏。英雄盗贼传最神，形模出处真奇诡。耳边恍闻金铁声，舞槊横戈疾如矢。击节据案时一呼，霹雳迸裂空山里。激昂慷慨更周致，文章仿佛龙门史。老去流落江左间，后来谭者皆糠秕。朱门十过九为墟，开元清泪如铅水。长安客舍忽相见，龙钟一老胡来此。翦镫为我说《齐谐》，壮如击筑歌燕市。君不见原尝春陵不可作，当日纷纷夸养士。鸡鸣狗盗称上客，玳瑁为簪珠作履。此老若生战国时，游谭任侠差堪比。如今五族亦豪侈，黄金如山罗锦绮。尔有此舌足致之，况复世人皆用耳。但得饱食归故乡，柳乎柳乎谭可止。  

***寄栎园少司农兼送雪客归金陵***  

读画高楼几千尺，楼阴下枕清谿碧。面揖南朝无数山，四时云气生虚白。先生卷帘楼上头，独立看山自朝夕。平生好诗兼好画，尤爱图书与金石。购买不惜倾家赀，尽是前人好手迹。山川患难不肯离，始信先生有真癖。早年事业多恢奇，许身管葛千人辟。已树羊祜山头碑，再掌萧何府中籍。岂意青蝇飞满眼，遂教白发垂过额。匹马来看岱岳云，一官又返钟山宅。风涛宦海理有之，何用呶呶骂门客。有书可读诗可吟，万事徒劳挂胸膈。人生甲子休浪过，如此朱颜亦堪惜。世情翻覆原转环，况复长安事如弈。我别先生江水头，相逢令子燕山陌。执手问讯何所为，却道高怀胜畴昔。雄夸酒赋老益神，傲兀林泉意多適。侧耳令我发狂叫，自顾胡为苦偪窄。此身一陷泥沟间，巢鷇何能奋毛翮。君归道我语家尊，行路崎岖半蜂螫。心有<甬戈>气口直言，那怪腾轩遭贬斥。不如且酌春江万斛水，高筑糟丘酿仙液。好待吾徒醉百场，千秋万世名何益。  

***景帝废陵***  

懊恼南城树已荒，何人封事筑回墙。当年若肯称监国，没世应须谥让皇。一穴龙髯终断绝，两株荆树起悲凉。我思季札真千古，惆怅陵园晚色苍。  

***王子玠工部招游丰台作歌***  

丰台芍药贱如菜，千朵万朵满车载。初出一枝犹十钱，后来一钱少人爱。强半持上歌舞筵，高低乱插铜瓶内。红英紫萼赏者谁，花入京师亦无态。前年曾入丰台游，公子招邀此其再。下马竟坐千花中，匝地锦云目茫昧。初疑一脉脂水流，又如万叠红泉溉。园官携筐莽采摘，摧折徒教发深慨。园官向余前致词，此地于今属屯塞。赏花送酒已往事，试劝游人且心耐。停杯驱马过短篱，猎犬狺狺向人吠。  

***题黄俞邰千顷斋书册目***  

羲皇本多事，横空为一画。遂为文字祖，后来纷简策。贻祸到秦焰，诗书受奇戹。汉兴稍搜辑，残缺良可惜。作者东西京，自是竞纂释。各为一家言，牛要几千尺。历代有撰著，纯杂理须辟。胜国重淹雅，名藩富经籍。下逮学士家，典坟亦充积。所嗟时文兴，古书相扞隔。盈箱未必窥，但取耳目赫。四海莽多故，遗编毁兵革。余尝入三馆，颠倒触履迹。散乱无全书，饥鼠饱永夕。牙签悉断割，缥缃为地席。小胥间盗窃，千万无什百。余欲叫九阍，笑者颇啧啧。执卷发长喟，谁为共考覈。归来蓬户下，敝簏恣怡怿。妄想宛委山，渔猎快夙癖。但愁十指短，难探海中璧。古人目十行，一览不再绎。我读未终卷，记忆悔忙迫。聪明天所限，人事况役役。意欲专一经，守约或有益。藏书羡黄子，塞屋地苦窄。浩瀚六万卷，丹铅尽先泽。父书既善读，而且保乱逆。江山有变迁，此书无改易。黄子固多才，孝思实无射。他时购遗书，造君千顷宅。不须鼍错来，边生吐胸膈。发君四库藏，光辉照金石。  

***子纶员外招同诸公东河泛舟作歌***  

哀东东门连夹城，城上角楼颇高亢。门外长桥跨大河，转粟轰轰车万两。上桥轮蹄莽纵横，争门人畜互击撞。常时送客扛篮舆，跼步欹斜防跌踢。今秋雨霁尘不飞，田郎招客泛清涨。听事临流足松竹，行厨及午陈脯酱。翻匙一饱循河千，突兀方舟此游创。连樯结缆排米船，绣缎红氍作行障。缘隄最爱草树齐，逆浪还怜鹅鸭放。岸边亦有高下楼，朱绔青蛾出相望。客欢船重风力微，北地操舟如奡荡。长绳并逐青驴牵，短篙漫忆黄头唱。五里一闸如面墙，下版横波不肯让。闸东更有双棹迎，日映帘泉屹相向。欢情烂漫履舄交，主人大呼倒官酿。一时供张皂隶趋，吾徒顾此神色王。京朝之官人所荣，池鱼中钩徒哢吭。开元选胜成故文，妄相缗钱曲江上。况复四郊暗戎马，咄嗟此游理亦旷。人生快意须目前，车壁空捶朱雀桁。诸君恋恋思绘图，田郎推我写图状。忠恕精神虽未工，和之大意我能相。寒宵放笔试绵蕝，指点谿山呼巧匠。  

***钱武肃王祠***  

表忠观倚圣湖边，坏道阴房剧可怜。几点土花香案上，一双蝴蝶殿门前。绝无宫监来浇酒，时有游人此系船。吴越蒙恩当战斗，太平忘却五王贤。  

***湖上晚归***  

昨日寻山下棹迟，湖亭人静夜凉时。朝来也自山中返，碧浪红阑竟懒移。  

水上箫声绕翠微，晚风吹絮恋人衣。无端催促城中去，暮雨吴山独自归。  

***九日泛舟登平山堂同次功辰玉箫云五叔定家兄***  

林木经霜叶乍飞，百年难得此晴晖。休嫌止酒心全减，不怕登山力尚微。病后逢僧怜我瘦，秋残入寺觉人稀。天南众壑青如许，却喜前时策杖归。  

***陈玉璂***  

陈玉璂，字赓明，号椒峰，武进人。康熙丁未进士，官内阁中书。  

***同友登京口避风馆高阁望江题壁***  

衮衮登楼兴，披襟坐上头。果知天地大，不尽古今愁。孤塔烟中断，诸峰波面浮。凭栏一长啸，明月夜横秋。  

***落叶***  

木叶惊微脱，相看惜故枝。一秋今古梦，万树别离思。入水飘无定，随风下每迟。始知天地意，摇落总无私。  

***张鸿仪***  

张鸿仪，号企麓，元城人。康熙丁未进士，官永和知县。  

***安阳道中次雪崖韵***  

野雾苍茫里，寒碪远近间。溪明秋见石，云密树连山。木叶经霜落，渔歌倚棹还。何时倦行役，小筑自闲闲。  

***黄之鼎***  

黄之鼎，号讷庵，元城人。康熙丁未进士。  

***西园雅集***  

结客从莲社，携琴过竹扉。莺花春欲老，京国梦初归。槛曲迟明月，台空落远晖。一尊堪永日，莫自羡轻肥。  

***李默***  

李默，字湖翁，泉州人。康熙丁未武进士，官至肇庆总兵。有《吹剑集》。  

***上谷晤林羽夫***  

昔年曾在蓟门游，歧路东西二十秋。握手岂期惊喜半，论交转觉别离愁。风尘老大余青眼，书剑飘零笑白头。一忆故园松菊冷，归心乡梦两悠悠。  

***谭吉瑄***  

谭吉瑄，字左羽，嘉兴人。康熙己酉举人，历官礼科给事中。  

***吊战场***  

祁连山下草，寂寞少人烟。魂魄千年后，还思渡酒泉。  

***寄怀维扬诸子***  

忆昔尝北征，挂席渡扬子。铁瓮城边王气收，三山明灭海云里。一夜西风入广陵，沸天歌地动芜城。千秋万载伤心地，明月高楼酒自倾。诸君意气动南国，甘泉山畔逢颜色。为歌长铗上君堂，感君倾盖开胸臆。高堂灭烛正留宾，燕歌赵舞欢无极。翠釜晶盘金叵罗，珠帘绮阁映微波。筵前未歇莲花舞，道傍忽听《骊驹》歌。骊驹不可驻，新知渐成故。杨柳落邗沟，佳人渺天路。江水东流北固高，冲风骇浪难飞渡。男儿三十未成名，今朝白眼向谁青。萋萋碧草江南陌，两度相思空月明。  

***廖腾煃***  

廖腾煃，字占五，号莲山，将乐人。康熙己酉举人，官至户部侍郎。有《慎修堂诗集》。  

***报恩塔***  

琳宫创自报恩年，突兀浮屠势插天。万井莺花随地见，九层金碧半空悬。远波帆影秋风里，绝顶人行晓日边。最好三更铃铎静，镫光遥接大江烟。  

***初入贡院行署***  

层楼遥望越王台，五月披襟亦快哉。万舍秋镫铃柝静，三声画角棘门开。昔同群彦青衫至，今拥中丞赤棒来。四十四年真一梦，冰壶涤笔有新裁。  

***郭九会***  

郭九会，字绎兹，猗氏人。康熙己酉举人，官临安知县。有《存斋草》。  

***燕山道中***  

燕地秋声起，辞家忆自春。关山云外道，风雨梦中身。客久知金贵，途穷觉仆亲。微名何足恋，悔作远游人。  

***即事***  

扫地勤童子，开关忆故人。车来花外月，诗入瓮头春。好事耽幽僻，忘机任喜嗔。常疑青白眼，终未避嚣尘。  

***重九前三日***  

休官莫道计全疏，千载风流在遂初。但使开笼放飞鸟，不须激水活枯鱼。归程预数三冬雪，行李新添几卷书。白发倚闾劳望眼，浮云散尽见吾庐。  

***潘德徵***  

潘德徵，字道子，贵阳人。康熙己酉举人，由学正历官武定推官署知府。有《玉树亭诗集》、《贫居集》。  

***三月十五日雨坐***  

地僻无嫌雨，幽斋景自清。万峰烟际落，一鹭蓼边明。吟苦神还逸，身闲病亦轻。晚来云渐薄，片月报新晴。  

***张端亮***  

张端亮，字寅揆，号退庵，蒙化人。康熙己酉举人，官濰县知县。有《抚松吟集》。  

***赠张汉冲先生村居***  

白发先朝客，丹丘处士家。修筠屯古翠，浅水籀回沙。箧启留侯帙，帆收客使槎。一从高卧稳，梦老亦松霞。  

***不寐***  

乡思浓于酒，倾来讵易乾。坐驰千里短，愁结一宵难。晚叶吟风细，秋碪捣夜寒。不知天上月，今夜为谁圆。  

***瓦角村山路见奇石***  

娲鼎何年泼余汁，化作狰狰神虎立。风雷一啸破溟濛，山鬼野狐应夜泣。耸肩侧视几回痴，百窍玲珑琢削奇。玉裂冰纹苔绣铁，祗留皴法米家知。高呼石丈石无语，石若有情应共吐。何事空山老岁华，暮迎秋月朝秋雨。爱而不忍便弃捐，以手拍之声铿然。谁信神奇有如此，故令冷落伴荒烟。我不能谈经令汝头自点，又不能大袖纳汝避俗眼。振袍且下深深拜，从此相思知不浅。  

***井鎡***  

井鎡，字待庵，文安人。康熙己酉举人，官山海教授。有《半学山房诗钞》。  

***寒食舟中***  

春风江上柳如烟，夹岸桃花远趁船。令节再逢寒食候，滩声不断石桥边。布帆无恙随流水，明月多情媚远天。舣棹清宵临野寺，不堪钟鼓伴愁眠。  

***张紫文***  

张紫文，字原质，号集庭，澂江人。康熙己酉举人。有《罡吹亭诗》。  

***晤钱鉴涛***  

乱世身还在，遐方子再过。几年收涕泪，此日话关河。黔楚三生梦，悲欢一曲歌。肯来昆水上，相共老渔蓑。  

***张云程***  

张云程，曲沃人。康熙己酉举人。  

***春日偕友人集坦园***  

老至耽春色，浮生讬醉乡。懒师嵇叔夜，痴学顾长康。风柳初垂槛，山花远映墙。不须嗟濩落，泉石足徜徉。  

***曹鉴章***  

曹鉴章，字达夫，号適园，嘉善人。康熙己酉拔贡，官万载知县。  

***赠魏交让***  

君有鸾凤质，超逸青云中。高蹈齐彭泽，达识比林宗。闭户益著书，草玄追遗踪。雄采振大雅，高音存古风。况乃崇明德，寥寥谁与同。层岩松桧林，幽谷兰蕙丛。根幹同山川，弱植难自丰。我怀景仰志，师资良可通。  

***杨白花***  

杨白花，何不飞来却飞去。江南三月春草芳，杨花飞去落何处。  

杨花去不归，春风入绛帏。含情不语日初斜，愁杀江边杨白花。  

***春洲曲***  

微波潋滟澄空碧，紫陌春风漾春色。谁家女儿出浣沙，芳洲惊起双飞翼。双飞双宿两鸳鸯，戏啄桃花锦浪香。忽伤荡子无消息，见此踌躇泪沾臆。  

***送友人之山阴***  

客路斜阳外，征帆去不停。过江秋水白，隔岸暮山青。旅雁霜前落，哀猿月里听。扁舟探禹穴，几日到兰亭。  

***李光地***  

李光地，字晋卿，号厚庵，又号榕村，安溪人。康熙庚戌进士，改庶吉士，授编修。官至文渊阁大学士。谥文贞。有《榕村集》。  

***和京江相国西郊偕行原韵***  

长信晓钟稀，白露涂寒楚。百执起居罢，归蹄乱禾黍。裴公未绿野，即辰欢啸侣。池荷明夏残，河杨结风绪。谁忝京洛行，追陪惭马吕。提拂念衾裯，倾输忘龃龉。席地醉香醪，从庖纷菜茹。亮节当朝钦，高标暇日举。芳音难属和，循诵祇含咀。  

***读书有感***  

西土有虎贲，于越聚君子。不逾三六千，国甲岂尽此。此其腹心者，熊罴不二士。然后亿万多，无难臂指使。我论读书方，要道亦云尔。泛滥同飘风，精熟乃根底。汉人重专经，宋人务穷理。  

***榕村***  

卜筑三经前，落成三纪后。游宦如涉波，邈不知其久。榕树加远条，杂植颇阴黝。涧水无消添，稍复导源首。抗榭观遥山，辟亭通四牖。前轩及南舍，皆俯鲁侯茆。为此将藏修，不量倡士友。薄遽遂周星，行复朝北斗。匪我老未休，命有驿神守。  

***王掞***  

王掞，字藻儒，太仓人。康熙庚戌进士，改庶吉士，授编修，官至文渊阁大学士。有《西田集》。  

***虹友兄斋同汉槎夜话***  

海内争传季子名，相逢执手喜还惊。廿年塞外空归梦，一夕镫前似隔生。铁岭风沙销战骨，金河笳鼓驻雄兵。知君具有凌云笔，得藉陈汤返汉京。  

***望岱***  

山色周遭信马蹄，岱宗高峙绝攀跻。巃嵸未许儿孙并，崱屴浑疑星汉齐。风定天门悬日月，雨收石角挂虹霓。他年定拟穷游屐，秦观峰头倚醉题。  

***张鹏翮***  

张鹏翮，字运青，号宽宇，遂宁籍麻城人。康熙庚戌进士，改庶吉士，由刑部主事官至武英殿大学士。赠少保，谥文端。有《张文端公集》。  

***海船口夜泊***  

灏渺东风折柳条，涛声天半别魂销。苍茫野色迷津岸，明灭鱼镫趁晚潮。半枕易惊三峡梦，孤舟谁念一身遥。思乡滴尽千行泪，愁听哀猿倍寂寥。  

***居庸关早发***  

谁道边城景物凄，三更斜月早闻鸡。光连古戍摇河影，塞逐清霜入马蹄。龙虎台高秋色迥，军都山晓曙云齐。天公有意怜行役，雨洗征尘路不迷。  

***赵申乔***  

赵申乔，字慎旃，号松伍，武进人。康熙庚戌进士，官至户部尚书。谥恭毅，雍正元年追赠太子太保。有《赵恭毅公剩稿》。  

***洪都道中立春***  

摇落江城愧此身，惊心岁晚又回春。穷年草土愁依旧，胜地风云景渐新。息浪乘流轻画桨，负暄吹黍见村人。但祈大有从今始，归向溪头撷野莼。  

***归舟***  

一棹乘流下，苍茫云树边。归心朝雨后，客路夕阳前。有梦知何地，无家欲问天。半生飘泊处，应不受人怜。  

关山岂历遍，知己竟何如。轻薄嗟行路，优游忆旧庐。无心谄富贵，有意访樵渔。寂寂城东舍，诛茅愿荷锄。  

***庚辰仲冬内召感赋***  

七载投闲感圣恩，每亲药裹掩柴门。充廷岂乏鹓行侣，下秩何当凤綍存。散弃自甘怜病骨，驰驱无计定惊魂。小臣进退宁须数，微悃谁能吁九阍。  

***陆陇其***  

陆陇其，初名龙其，字稼书，平湖人。康熙庚戌进士，官灵寿知县，行取四川道试监察御史。赠内阁学士，谥清献，从祀孔庙。有《三鱼堂集》。  

***田家行***  

谁云田家苦，田家亦可娱。上年虽遭水，禾黍多荒芜。今年小麦熟，妇子尽足哺。所惧欠官钱，目下便当输。昨夜府檄下，兵饷尚未敷。里长惊相告，少缓自速辜。不怕长吏庭，鞭挞伤肌肤。但恐上官怒，谓我县令懦。伤肤犹且可，令懦当改图。阳春变霜雪，尔悔不迟乎。急往富家问，倍息犹胜无。田中青青麦，已是他人租。闻说朝廷上，方问民苦荼。贡赋有常经，谁敢咨且吁。不愿议蠲免，但愿缓追呼。  

***赠姚亘山***  

丈夫志四方，此言须细详。四方虽云乐，何如在家乡。况复多变态，前途更难量。网罗到处有，不可不慎防。所以先圣训，教人善行藏。进礼退以义，穷达视彼苍。滔滔虽皆是，我必择康庄。人生贵知道，岂必登庙廊。君不见诗人，拳拳十亩桑。子陵老布衣，咄咄胜侯王。尧夫安乐窝，至今仰耿光。此中有真味，难与世人商。君诚熟反覆，知吾言不狂。  

***蔡启僔***  

蔡启僔，字昆旸，号石公，德清人。康熙庚戌一甲一名进士，授修撰，历官左春坊左庶子。有《存园草》。  

***登齐云洞天***  

壁立峰千仞，云开石径斜。树身无岁月，人影带烟霞。耳目违尘事，仙凡自一家。前踪犹可问，香饭等胡麻。  

***徐乾学***  

徐乾学，字原一，号健庵，昆山人。康熙庚戌一甲三名进士，授编修，官至刑部尚书。有《憺园集》。  

***公子行***  

翩翩佳公子，客华耀朝暾。门盛崔家戟，家传汉相尊。弟兄才调俱第一，六龙八骏何足论。哲昆射策得高第，少弟亦邀天子恩。连镳俱过上林苑，纵辔时经铜马门。铜马门前铺绣埒，五侯七贵多交结。曾从复道入南宫，还向建章过北阙。归来寒拂紫貂裘，银烛金尊销百忧。美人燕赵迎歌馆，狎客新丰上酒楼。酒楼歌馆回波舞，曲成便付梨园谱。雁柱银筝乐未央，鬘鬋姱容何嫮妩。行觞伫立久徘徊，但愿公子朱颜开。乍听金梁莺语细，还看珠履雁行来。雕轮华毂无时绝，子云笔札君卿舌。回骑多过主簿家，扫门要使监奴说。座中醉客辖偏投，堂上留髡烛已灭。鹦鹉遥遥自陇西，名花往往来南粤。鹦鹉名花何处藏，前头广榭后雕房。飞甍日丽鸳鸯瓦，绣户香消翡翠床。窦融厩室自连互，马防观阁生辉光。甲第云霞雄帝里，田宅膏腴满故乡。故乡佳丽一相忆，桂楫兰桡来往亟。伐鼓南来驿路迎，扬舲直下通津塞。甘宁锦缆弃不收，鄂君绣被欢无极。玉津园内鸟欲啼，伯通桥下人如织。更植乌椑金谷帝，常穿曲沼芳林侧。据坐胡床时疾呼，曲韝绿帻平头奴。张翰善赋周小史，霍氏群知冯子都。横行讵畏洛阳令，争道还欺上大夫。转日回天真莫比，自言富贵长如此。未诵应璩《百一诗》，宁晓宽饶切谏语。尚冠里中鸮乱鸣，廷尉门前雀栖止。梁松得罪岂无因，张让吊丧非得已。霆雷倏忽下彤墀，远戍穷边悔已迟。东朝语不闻都尉，旧馆人皆去魏其。白发高堂犹议遣，斑衣爱子尽相随。金阙回看肠已断。玉关生入梦堪悲。陂田苑囿输公府，厮养髯奴向北陲。安国灰然那可待，子卿羝乳竟何时。从古豪华如转烛，奔车覆辙看相续。海鱼有日困泥沙，破巢之下无完族。吾慕李子坚，身是司徒儿。变名入公府，不遣同舍知。吾慕袁夏甫，国相以为父。谒吏不见通，却车更徒步。古人高踪不可求，今人龌龊难为谋。且漫垂鞭踏歌去，白云无尽香山秋。  

***怀汉槎在狱***  

吴郎才笔胜诸昆，多难方知狱吏尊。谁为解骖存国士，可怜一饭困王孙。蝉吟织室秋声静，剑没丰城夜色昏。闻道龙沙方议谴，圣朝解网有新恩。  

***金谷***  

河阳金谷涧，涧水尚潺湲。当年开宴处，台馆不复存。缅想石卫尉，声势何燀赫。海岱置邮符，荆扬来贾舶。苍头衣绮裘，侍婢遗朱舄。锦障烂如云，珊瑚碎不惜。造膝结贾谧，望尘拜广成。富贵可长保，讵知祸患婴。多财信为累，三叹涕泪横。至今歌舞地，萧飒鸺鹠鸣。吾闻伏波言，贵者可复贱。盈冲无定端，瞬息市朝变。钱币宁祸人，物聚理必散。寄言夸毗子，豪华非所羡。  

***博兴***  

我行適青齐，秣马博兴城。城门昼常闭，亭午无人行。土室筑道周，云是锦秋亭。昔时游赏地，零落存两楹。潴泽荒蒲稗，严冬结层冰。狐狸窜荆棘，鸱鸦群悲鸣。入城问父老，叹息谓苦兵。博兴数十户，庐舍悉已倾。今兹二三载，大守多横征。府帖昨夜下，搜括诸穷氓。睅目一吼怒，如闻虓虎声。苛政不一端，有土不得耕。县令贤且惠，蹔乃安其生。不然为盗贼，死重名正轻。听此策马去，恻怆难为情。  

***宿迁***  

槲叶从风满路吹，暮秋景色更凄其。残阳城角锺吾国，细雨河边项羽祠。驻马呼童沽浊酒，下阶携客觅残碑。浮云西北连丰沛，不尽英雄万古思。  

***赠友***  

十载江湖稳钓矶，跨鞍绝塞欲何依。草荒白帝家难问，瓜熟青门事更非。述作千秋身未老，悲歌万里客将归。并州风劲霜如雪，送尔离亭泪满衣。  

***送座主孝感熊公省觐***  

孝感先生天人姿，泰山岩阿长桂枝。汪汪千顷标襟期，横经身为帝王师。九重圣德今娲羲，时时召对铜龙墀。殿高语细人莫知，下朝双藤当户搘。焚香暝坐到日<目施>，学也立雪间披帷。难字进问杨亭隈，奥篇隐帙了不疑。窃喜马郑亲规随，先生正色还相诋。谓此章句胡尔为，渊源当溯洛与伊。慎勿误蹈荀卿疵，小子再拜敢自隳。拟策驽钝烦箝锤，一朝北堂劳梦思。拜表屡颔天子颐，建章日影摇罘罳。温诏暂许还南陲，锋车刻日来休迟。敕赐天厩飞龙骑，珠鞍金络光陆离。道旁观者争歔欷，更闻上林果累累。赤瑛盘为高堂遗，绯袍彩袖正相宜。臣忠子孝兼得之，古来盛事谁如斯。先生遭逢一何奇，吁嗟乎！先生遭逢一何奇，《白华》《由庚》和笙诗。  

***分韵赠施愚山***  

海内风流属钜公，青帘白舫五湖东。来寻耆旧兵戈后，遍历溪山暑暍中。猿鹤难忘宛上宅，烟霞欲号蒋陵翁。蓬门幸得高轩至，长记琴壶一夕同。  

***送待御念东先生***  

徵书昨岁遣蒲轮，一载君恩许乞身。万里晴空余老鹤，五湖浩荡有潜鳞。同时祖饯倾名士，到处谿山访异人。却笑汉廷疏广去，赐金夸耀里闾频。  

年光<日宛>晚客情多，白首尊前发浩歌。天上岁星知曼倩，人闲居士问维摩。久期汗漫游溟渤，乍喜飞腾谢罻罗。疲马萧条灞陵路，任他醉尉夜相诃。  

***温泉十六韵***  

灵液流芳甸，温涛注苑墙。泽因仪凤丽，源为濯龙长。地脉烟霄上，天河日月旁。甘分九华露，润浥五云浆。仙鼎偏能沸，丹砂本自香。从官瞻豹尾，遗俗问渔阳。上善尊川后，涵虚让谷王。醴泉逾建武，神水迈咸康。黄屋山当牖，苍池石作床。碧莲开藻井，翠荇接芝房。圣母时来幸，怡颜乐未央。蠲疴功莫尚，驻老孝弥彰。调剂中和气，渟涵绀洁光。四时常补益，一节阅炎凉。本不容瑕垢，何妨示激扬。濯磨思自效，精白奉吾皇。  

***李振裕***  

李振裕，字维饶，吉水人。康熙庚戌进士，改庶吉士，授编修，官至户部尚书。有《白石山房集》。  

***祝映碧先生八十***  

圣朝求旧广蒲轮，文献千秋道自尊。花以世家仍绿野，瓜因胜国恋青门。壁中遗册秦灰后，柱下藏书鲁史存。著述等身犹未了，摩挲松老长灵根。  

***止宿王山史山馆***  

云中白鹤自高翔，有约冲寒到草堂。法物依然藏汉魏，主人自在卧羲皇。药苗入箸霏霏白，橙子垂枝的的黄。绝似江南风味好，琴书一榻枕沧浪。  

***春田行***  

村花未放溪柳含，春田霏霏晓气酣。侧身一望浩无涘，不见田塍见湖水。远树疑摇雪浦中，轻烟恍拂银塘里。湖水明，镜面平，縠纹才没靴纹生。一行雁影掠，一片螺峰横。似水似非水，迷离澹沱移我情。村甿戴箬荷鉏立，直讶渔师看风色。可有津边问渡人，鸭头浓绿翻江国。水亦不可画，湖亦不可航。春水骀荡日渐长，四月麦花吹浪香。  

***汪晋徵***  

汪晋徵，字涵斋，休宁人。康熙庚戌进士，官至户部侍郎。有《双溪草堂诗》、《游西山诗》。  

***南楼***  

庾公兴不浅，宾从满高城。何意南楼上，依然秋月明。清谈追往事，好客见平生。江外风帆远，登临万里情。  

***耿愿鲁***  

耿愿鲁，字公望，号又朴，馆陶人。康熙庚戌进士，改庶吉士，授编修。有《韦斋集》。  

***送孔心一观察之任粤东***  

三月旌旄下柳塘，使君从此领炎方。双江棹接榕溪近，五岭云横梅驿长。去路秋山鸣翡翠，故人春雨梦桄榔。鲸波已息狼烟静，坐镇还看化远疆。  

***新莺***  

翠羽翩翩耀锦衣，乔林经日恋春晖。回翔自有东风便，不向花阴冷处飞。  

***赵文煚***  

赵文煚，字玉藻，号铁源，胶州人。康熙庚戌进士，改庶吉士，授编修，历官侍讲。有《粤游草》。  

***舟过峡江***  

人家寥落尽，舟次夕阳间。一水中分峡，孤城半在山。空天闻虎啸，僻壤识民艰。独有飞飞鸟，衔鱼过艇闲。  

***使还渡江而归舟中有作***  

大江流建业，画舫趁春归。树里青山出，洲前白鹭飞。孤城烟细细，千里雨霏霏。咫尺皆戎马，潇湘未解围。  

天气行来晚，扁舟下远汀。林深隐微火，岸阔点疏星。静夜三更冷，长江一气青。欲寻人处泊，戍鼓乱津亭。  

***陈梦雷***  

陈梦雷，字则震，一字省斋，侯官人。康熙庚戌进士，改庶吉士，授编修。有《省斋遗稿》。  

***华严岭***  

五岳峙方州，台峰争鼎辟。叠嶂凌空冥，苍茫烟雾隔。东麓耸华严，奇兀分主客。远望但阴翳，绕趾惮蹑屐。飘风怒崩崖，奔泉咽乱石。径转渐窈深，千寻列桧柏。杂树纷榛芜，衰草互狼籍。披荆历磊砢，天地忽迫窄。群峦相束缚，嵯峨悬峭壁。林杪逗日光，掩霭如将夕。出谷谓穷际，危峰尚如戟。其巅若可跻，萦回极盘躃。四顾寂无声，樵苏不留迹。落叶堕空山，如闻人咳唶。草树此俱枯，穷寒绝地脉。清非神明都，险实虎狼宅。仆马俱已疲，停鞍聊躅踯。俯视所历峰，点点但空碧。日昃下层冈，遥遥度阡陌。居人惊我来，相问咸踧。此山实奥阻，往来道不惜。鸷兽恣吞噬，壮夫亦裂魄。回首意悄然，雄怀为不怿。丈夫志四方，乾坤宁跼蹐。登临戒高深，步趋亦谨择。既非事王程，胡为轻自適。高堂方寸心，寒暑未安席。履坦犹多虞，闻此心魂坼。戒哉人子躯，无事慎行役。  

***海门行***  

南溟毒沫驱潜鳄，跳浪扬鬐霾漠漠。夜半星飞白羽来，腥风吹断海门钥。海门岩邑小如罂，枕山砥澜六鳌擎。五千犀铠濯龙鳞，期门万骑簇饶钲。谁柄长竿惊一蹶，钩沈饵冷逐波月。天堑不戒突艨艟，孤壁烟寒炊鼠骨。太阴压营城头流，残角无声听泣鸺。将军碧血淬吴钩，饥乌日晏栖骷髅。秋老重泉气未衄，灵旗偃偃长蛇腹。魂招不来马革枯，酸心北向啾啾哭。  

***华藏经堂阻雨***  

华藏经堂佛地尊，晴光步去倏冥昏。雷声催雨千峰暗，云气沈山万树吞。泉入急流添暗响，崖悬新绿湿苔痕。须臾霁色饶清韵，风卷松涛出寺门。  

***东行口占***  

襆被登车谢九阍，三年囚首一身存。贱同厮养孤臣分，生到边庭圣主恩。籍削寄名归卒伍，魂销凭梦返家园。白云南向肠凄断，鹤发东风正倚门。  

慷慨休歌《行路难》，安排随地圣恩宽。牛车未免烦田老，升斗依然仰大官。瘦骨可堪边塞苦，敝裘宁耐朔风寒。临歧不洒伤心泪，忧国当年泪已乾。  

风尘三载羽书驰，填海曾闻精卫悲。岂意上官专草稿，翻令巷伯叹南箕。铄金祗为招群忌，投杼何当慰母疑。行矣帝乡犹未远，还胜凝碧望阍时。  

***上总宪魏环极先生百韵***  

圣世天心眷，熙朝帝赍良。太行高萃气，恒岳远锺祥。奕叶任城裔，宗风上党昌。经谈新疏义，乐赐旧宫商。鹤跱琅玕管，龙雕锦绣肠。书升多士庆，胪唱五云飏。委珮趋鳷鹊，簪毫入凤凰。麟台藜火灿，鳌禁襭袍香。特简论思任，先观品节刚。紫垣封墨敕，青琐肃蒲囊。道大容应寡，心闲隐不妨。东山聊啸傲，泌水自徜徉。家食声逾峻，畴咨典聿煌。都人钦硕德，僚寀式清望。持斧南床重，升阶白笔庄。惠文腾鹗隼，骢马避豺狼。爰进崇班秩，仍分秉宪行。丰裁清柏署，宠擢锡银章。课绩优三辅，分猷振八厢。军需飞羽箭，版部急糇饣量。佐计烦区画，纡筹问积仓。阃臣陈凯奏，睿虑廑官常。特总乌台绶，频萦苍佩纕。朝端升正气，舆论凛秋霜。执法宵垂耀，荧精夜吐芒。高平称佐汉，秘监美匡唐。抑抑伊周度，雝雝金玉相。泰阶资鼎鼐，清庙宝圭璋。爱国怀如负，怜才恐未遑。后生多奖借，谫学荷汪洋。同志当年盛，乐群旧事芳。授书曾设帐，问字许登堂。丘垤欣山仰，驽骀附骥骧。日归辞几席，贻赠富琳琅。楚蜀惊嵎虎，苍溟逞怒螳。罿罦悲雉触，矰缴滞莺翔。饮泣瞻宸座，甘心赴国殇。建旗孤羽翼，遯迹讬缁黄。方寸哀徐庶，虞渊愧狄梁。蜡书途梗塞，雁足信微茫。隐忍拘囚辱，蹉跎志节僵。既伤沈陷阱，兼痛负门墙。召伯平淮服，高宗靖鬼方。披云欣覯日，席藁愿衣桁。旷典怜凝碧，殊恩宥夜郎。感深怀更切，遇蹙志难忘。太傅词多激，监门绘欲将。九阍非易达，尺幅乞垂详。南国阗钲鼓，西陲缺斧斨。当机迷胜算，纵敌费张皇。险弃鱼凫地，防疏鸟鼠乡。茭刍糜七泽，弩矢钝三湘。痈养滇黔害，烽连岭峤创。楼船稽扫荡，鲛鳄恣披猖。棨戟韬钤短，{艹佳}苻啸聚强。最怜中泽雁，重作尾赪鲂。牧守纷渔猎，闾阎竭篚筐。兜鍪罗馈饩，孥息啜糟糠。以此薪延火，堪嗟肉补疮。玺书宽越尉，铁券虑怀光。逸兕犹奔柙，飞鸮岂食桑。拔稂防引蔓，削毒制余疡。蕃甲徵回纥，金城护氐羌。驼鞍驱翠珥，毳帐拥红妆。祗可金缯结，宁堪子女偿。桀骜虞肘腋，狡狯隐膏肓。宵旰边庭患，空虚内地戕。茧丝穷蔀屋，璧马殚宣房。饕餮崇方岳，鹰鹯布畛疆。但闻增户口，谁念赈流亡。塞下赀郎滥，洛中贿道彰。难言釐簠簋，应自长蟊蝗。人困疑情涣，时安幸岁穰。即今歌《硕鼠》，深恐叹牂羊。寒谷瞻朝旭，穷荒企帝阊。铎犹悬广殿，赋少讽长杨。博陆舆台耀，平津邸阁张。封章仗马寂，车骑濯龙忙。薰灌愁城社，吹嘘叹灶炀。杞人应有恨，漆女自多伤。砥柱资元老，擎天藉栋梁。近传思渐疏，共喜股肱匡。丹陛心方注，苍生望未央。绣衣看赫奕，豸角倍铿锵。本正末斯举，源清流自长。持筹袪蠹急，攘外抚中康。砥俗先廉耻，端原始庙廊。明聪开圣霁，果断振乾网。次第修封事，从容补衮裳。绛驺威石室，彩凤哕朝阳。胆落方州镇，楼泥戚畹庄。清风瀰宇宙，化日扫欃枪。谔谔真章奏，桓桓大赞襄。人伦翘领袖，国是壮金汤。冀效刍尧献，因忘草野狂。风谣陈记室，掇拾备青箱。伫晋丝纶席，行纾经纬藏。万邦歌保定，六合架梯航。殿陛辉干羽，要荒入享王。鲰儒欣景运，鼓枻咏《沧浪》。  

***戊午春入都请罪施介平又韩追送江干诗以谢之***  

葩卉谢椿林，幽篁挺清阴。不历寒暑节，焉知君子心。握手少年交，相期各忠厚。嘘沫幸相濡，意气复何有。遘会不可常，意气自可长。共济涉波险，咫尺不相将。波险幸共越，同舟亦未覆。手足不相藉，忠信亦可睦。夭夭桃李花，荣落无久妍。疏者各飞扬，亲者强周旋。周旋一何苦，色态一何诩。恩深恐累深，此道孰终古。交君兄弟晚，乃在乱离后。堂上有贫交，入门多素友。与君结识时，心口无侈词。平淡终久要，今昔未参差。春风吹江水，客子心万里。追送江之干，贻赠馨如芷。贻赠匪所珍，所珍人意深。君亲师友恩，念之涕淫淫。明发隔云山，相思日辽阔。游子念高堂，藉尔问饥渴。  

***登清源山和蔡虚斋先生韵***  

揽胜同登万仞颠，凌风遥望海门天。千家村郭群峰绕，一片飞云远树牵。古寺僧还除藓径，空山客到觅清泉。东南战气今应息，诗酒何妨庆有年。  

***赠山阴将陈中准***  

铜柱天南喜奏功，承恩飞将出云中。却移浙水平潮弩，重试燕山饮羽弓。画角晓催龙首月，牙旗秋卷雁门风。黄花岭外烽长静，缓带轻裘好射熊。  

***林麟焻***  

林麟焻，字石来，莆田人。康熙庚戌进士，历官礼部郎中。有《玉岩集》。  

***琉球竹枝词***  

手持龙节渡沧溟，璀灿宸章护百灵。清比胡威臣所切，观风先到却金亭。  

徐福当年采药余，传闻岛上子孙居。每逢卉服兰阇问，欲乞嬴秦未火书。  

日斜沙市趁墟多，村妇青奁藉绿莎。莫惜筹花无酒盏，人归买得小红螺。  

三十六峰瀛海环，怒潮日夜响潺湲。楼西一抹青林里，露出烟萝马齿山。  

射猎山头望海云，割鲜挏酒醉斜曛。纸钱挂道松楸老，知是欢斯部落坟。  

庙门斜映虹桥路，海鸟高巢古柏枝。自是岛夷知向学，三间瓦屋祀宣尼。  

王居山第兔园开，松枥棕花倚石栽。多少从官思授简，不知若个是邹枚。  

奉神门内列鹓行，乞把天书镇大荒。唤取金縢开旧诏，侏亻离感泣说先皇。  

閟宫甍桷压山原，将享今看几叶孙。二十七王禋祀在，釐圭锡卣见君恩。  

译章曾记莋都夷，槃木白狼归汉时。何似岛王怀圣德，工歌三拜《鹿鸣》诗。  

宗臣清俊好儿郎，学画宫眉十样妆。翘袖招要《小垂手》，簪花砑帽舞山香。  

望仙楼阁倚崔嵬，日看银山十二回。笙鹤彩云飞咫尺，不教弱水隔蓬莱。  

纤腰马上侧乘骑，草圈银钗折柳枝。连臂哀歌上灵曲，月明齐赛女君祠。  

久稽异域岁将徂，自笑流连似贾胡。三老亦知归意速，时时风色相桐乌。  

***塔山观牡丹***  

催放鼠姑花信风，锦茵银烛照鞓红。何当澹月慈恩寺，传遍新词到六宫。  

品题国色总寻常，姚魏争夸压众芳。不是宣和翻旧谱，何人解赏女真黄。  

***曾华盖***  

曾华盖，字乃人，号喟莪，广东海阳人。康熙庚戌进士，由知县历官吏部员外郎。有《鸿迹》、《猿声》、《楚游》、《征车》诸集。  

***河口晚望***  

渡口堪晴望，闲行踏软莎。夕阳鸦背满，秋意雁声多。野树然红叶，村篱蔓碧萝。晚来清吹发，渔笛起沧波。  

***南安楼寓***  

陌上杏花残，楼头春色阑。愁随芳草遍，梦入雨声寒。作客风波苦，依人啼笑难。自怜双鬓影，三月滞南安。  

***吴瑾***  

吴瑾，字开士，一字璞怀，孝感人。康熙庚戌进士，历官刑部员外郎。有《紫石山房诗集》。  

***客舟***  

一自辞微禄，蹉跎又四年。客舟无故旧，跋涉有山川。树色斜阳外，溪光倒影边。楚山望不极，樽酒向江天。  

***黄任***  

黄任，字志伊，号逊庵，元城人。康熙庚戌进士，历官刑部主事。有《坦斋诗钞》。  

***单父***  

不见宓子贱，空登单父台。玉琴已绝响，鸿雁有余哀。杼轴南人困，河渠东国灾。春风催解冻，处处尚蒿莱。  

***人日寄杜少汘朱***  

微风晴影散花砖，社鼓傩歌动野烟。春到柳边才七日，人怀河上已经年。伾山芳草堪怜后，瓠水桃花未发前。好著一鞭来草舍，莫教愁对絮漫天。  

***移枕***  

落红飞絮满绳床，移枕清阴背草堂。向午梦回山鸟乱，隔墙风送菜花香。  

***王士祜***  

王士祜，字叔子，一字子侧，别字东亭，山东新城人。康熙庚戌进士。有《古钵山人集选》。  

***同舍弟和李退庵侍郎读水经注忆洞庭之作***  

相思何处折芳馨，望断黄陵旧日亭。秋水依稀闻落叶，楚天仿佛见扬灵。洲边子戌三春绿，楼外君山一带青。太息云中君在否，不堪重问道元经。  

***赋得扬州早雁***  

隋隄烟柳尚参差，目送寒芜见雁时。浦树惊秋零暮雨，江楼横笛起凉飔。为辞霜雪轻千里，此去潇湘近九疑。回首故人经岁别，楚天摇落重相思。  

***阁上坐雨望敬亭***  

楼外青山碧四围，荡胸云气欲沾衣。愁中碧草侵阶长，望里春禽接翅归。闲倚枯藤清兴极，漫倾浊酒赏心违。苍松翠筿空如画，怊怅烟岚屐齿稀。  

***早过奔牛***  

枫叶萧萧露气清，菰蒲猎猎早潮生。扁舟跂脚闻风水，便有长江万里情。  

***郭琇***  

郭琇，字瑞卿，号华野，即墨人。康熙庚戌进士，由知县官至湖广总督。  

***大行太皇太后挽辞***  

弥留鸾驭日，遏密万方齐。地惨冰封树，天寒雪作泥。凤归缑岭北，月落蓟城西。天子居庐久，烟迷柳外隄。  

枢星不复见，犹自恋慈帷。抚有河山胜，长含风木悲。璇宫香未散，珍膳视无期。依旧春光遍，青芝发九枝。  

***邵嗣尧***  

邵嗣尧，字子毗，猗氏人。康熙庚戌进士，由知县历官参议道。  

***谷口观云***  

万壑晨云白，联翩出岫扶。不知为雨后，还到故山无。  

***王无忝***  

王无忝，字夙夜，孟津人。康熙庚戌进士，由行人历官金华知府。  

***秋日游龙潭寺***  

习静寻山寺，息心戒浪游。云藏嵩岳树，水泛孟津舟。听梵来龙母，鸣钟静石楼。佛奴好相伴，来往入高秋。  

***陈见智***  

陈见智，字体元，号力庵，曲阜人。康熙庚戌进士，历官金华知府。  

***虎牢关***  

百战成皋地，中原第一关。大河回九曲，少室互重山。风雨崤函外，人烟巩洛间。往来凭眺处，回首已苍颜。  

***叶燮***  

叶燮，字星期，号横山，嘉善人。康熙庚戌进士，官宝应知县。有《己畦集》。  

***题平湖沈客子燕京春咏后***  

京洛何妨拥鼻游，欺他富骆斗银镂。景龙新敞鸾台署，底事云卿衣故裘。  

残杯忽忆帝城春，曾逐轻蹄十九人。淮上黄芦江上雪，凭君说是赏花辰。  

***送王阮亭宫詹祭海还朝***  

使节天边转，韩碑读罢还。挹泉酬主眷，探袖出民艰。帆没依依树，装轻个个山。南枝留不住，高咏过重关。  

瘗璧恭成事，祠坛异碧鸡。蛮方流雅乐，玉陛返桓圭。激水从天上，扶桑向使西。圣朝严俎豆，到日拜封题。  

***从万杉寺循麓迤逦而东过开先寺始见瀑布注为龙潭入山第一大观也***  

崖倾松风奔，石黝苔花湿。迎我一片云，瞻前已后失。珠宫束丛峦，交倚竞铩植。万株千尺松，阳乌畏其逼。阴森雨忽飞，出林仍杲日。震霆云木间，举首惊电疾。闪烁九日落，界空无阶级。疑投玉女壶，将无天汉溢。噌吰万石钟，笙竽声并一。一一旋湿云，大珠小珠逸。忽折堕阴崖，澎湃漱巨厔。蛟龙鬼神来，视听爪发栗。何来乡里儿，大书石上刻。陈陈污岩窦，山林遭辱墨。愧无酬名山，惟有长太息。  

***登五老峰自一峰二峰至中峰最高处***  

长江万里岷蜀来，彭蠡派汇天南回。巨川交叉束宇宙，庐山握纽真雄哉。左揽江流蜿蜒如鞶带，右衔湖影滟潋如螺杯。揽带衔杯昂钜首，俯视古今王侯将相，无异蜉蝣与尘埃。昔年我登日观峰，秦皇汉武如梦中。往者又登天子鄣，轩辕炼丹无乃妄。又曾一登太室颠，北邙漠漠迷林泉。无如此老蟠踞襟带互天下，我今直上睥睨目欲无全天。初登一峰峰犹迩，十步九折举堪趾。二峰初登峰削成，老猿却步狙公惊。中峰才上见全楚，九点齐烟何处所。谢朓惊人不足夸，灵均欲问将无语。君不见千牙万戟蹲舞跪立群少年，拥卫老人支颐兀坐历瞬黄农虞夏忽没焉。入海空闻不死药，山头一息长绵绵。云衣千族绚异彩，流泉百道华池在。乌兔长供无尽镫，举头把臂苍苍宰。庐山面目是耶非，百转千回非所思。纵饶笔底庐山句，不是当前面目诗。山半有老人峰。  

***答林西仲***  

著作穷愁寄此生，风波悟得死生情。西仲在闽，濒死者数。也知李广功名薄，不为虞翻骨相清。绣岭斜阳伤立马，断桥斗酒怅闻莺。明朝解缆遥天际，别馆琼花好听筝。西仲别去往扬州。  

***京口作***  

朔风动地大江鸣，犹说南徐北府兵。铁锁几人筹异代，布衣终古悔成名。江山无限渔樵计，木叶频惊关塞情。试上高楼凭四望，不禁泪下愧平生。  

***杨花***  

小蛮腰瘦不胜情，断粉飘云殢舞裀。莫便漫天飞不住，楼中尚有未归人。  

***循北山历虎跑登南高峰***  

壁峭悟径穷，岩开忘蹊转。杂篁修涧鸣，幽葩石栈展。逶迤不知疲，曲折互迎遣。啾啾鹍鸡音，呦呦麏麚纂。朝曦跃重湖，晶光凌绝巘。谷窅响易哀，林委指靡显。迅瀑激木末，笙镛互流衍。穷瀛揽带间，悬象措掌辨。轻举谅爽期，沈忧藉暂免。知音贻同怀，良贶岂云浅。  

***春日泛湖登孤山***  

晓策遵兰渚，挈侣扬方舟。舟行溯晨凫，偕我翔中洲。轻阴散浮屿，澄漪碎孤丘。幽怀戛世虑，冥契惓前修。褰衣度石濑，摄袂凭山楼。荒祠临回波，磴道折渟流。绪风摇丛绿，薄阳感鸣鸠。遥渚蒲渐生，周涂兰已稠。携我言怀侣，景昔抗志俦。女罗穆修风，梁木邈难求。喟焉理归榜，去矣心迟留。  

***同德清徐方虎钱塘张步青东阳赵湛卿登永嘉江心寺浮屠***  

鹫宫兀突扪银河，界破青冥一雁过。名士登高双泪下，故人回首万峰多。新传蜃海销兵甲，若个渔矶卧薜萝。尺五去天知不远，凭君才调问如何。  

***卢道悦***  

卢道悦，字喜臣，号梦山，德州人。康熙庚戌进士，官偃师知县。有《公余漫草》、《清福堂遗稿》。  

***相国寺旧石***  

一官七载余，三来相国寺。入门孤石存，慷慨笑相视。叹此磊落材，沈埋清净地。抑郁归僧房，精灵入梦寐。修髯伟丈夫，长揖就客位。气象既轩昂，言词复清利。感君见爱深，为君说遭际。家本大江东，来自宣和岁。维时久太平，君王尚游戏。园囿象山林，穷工极点缀。西北献苍鹰，东南贡翡翠。徵求及闾阎，草木皆为累。乃随花石纲，挺身入大内。重瞳顾之喜，声价迈俦类。曾下米颠拜，遂入清流队。王蔡势烜赫，莫能相招致。承恩曾几时，沧桑出不意。童贯开边衅，灭辽失长计。金人遂渡河，长驱无所忌。二帝继蒙尘，邦昌窃神器。恐被伪命污，空门暂逃避。初非爱金仙，迹与心相背。谓我事浮图，贤者苦责备。悠悠五百年，永为世人弃。所望有心人，破格相磨砺。载归上苑中，依然堪位置。斯言感余心，顿下穷途泪。方图倾所怀，梵钟惊午睡。  

***樊初荀***  

樊初荀，字佚，沁水人。康熙庚戌进士。  

***龙泉寺***  

龙泉岩上寺，杏谷日边霞。夜瀑晴峦雨，春镫白雪花。磬浮松月小，关掩岭云赊。仄径穿林细，轻烟拂树斜。东风迟暗草，暝色滞飞鸦。慧远溪前路，樵苏数十家。  

***王庭诏***  

王庭诏，字宣子，夹江人。康熙庚戌进士。有《耕余集》。  

***寄家书***  

一函游子泪痕封，寄去云山几万重。君到鹤洲江上望，数椽茅屋几株松。  

***葛元福***  

葛元福，字响五，号谦斋，德平人。举人，官当涂知县。有《种花主人稿》。  

***秋日东郊***  

霜飞九月楚江清，闲眺溪山别有情。鸥鹭几行依浦岸，松杉一片送秋声。寒烟漠漠疏林碧，微雨涓涓落叶轻。日暮归来荒径曲，石田回望野云平。  

***晓起***  

起看庭前花，渐欲舒红萼。不嫌缓缓开，但愿迟迟落。  

## ●卷三十七

***顾贞观***  

顾贞观，字华峰，一字梁汾，无锡人。康熙壬子举人，官内阁中书。有《纑塘集》、《积书岩集》。  

***专诸塔***  

倚胸交戟事谁怜，埋骨犹临大道边。结束新春儿女队，苍凉古巷姓名传。浮图旧俗还仍汉，匕首遗谋竟误燕。细饱炙鱼三月味，只应身寄太湖船。  

***浒溪行***  

溪口白云晴不归，溪边红雨沾人衣。老渔收罾坐钓矶，人家卖酒开双扉。槎头鳊老鳜鱼肥，短蓑藉草相因依。欲醉不醉烟霏微，去与乱鸦投落晖。  

***雨止纑塘书舍抵暮无一人过桥上者***  

山浅雨亦深，烟光暮如积。窅然清池上，蹔与尘土隔。倚杖玩浮沤，凭阑数归翼。无生复奚灭，有动随所息。磬响时一来，怀哉岩岫客。愿言依此境，共对香镫夕。  

***春夜大雪念储氾云宿舟中诗成黯然兼寄应云皆人兄弟***  

百里非远涉，忽嗟行路难。篷窗半夜冻，积雪摧樯竿。念子拥衾坐，知余抚枕叹。吴中文翰侣，公宴方极欢。暖响迷玉漏，晶辉莹珠盘。谁持一尊酒，慰此孤舟寒。前路逢二谢，客秋应少宽。平生倦水宿，历历惊风湍。  

***开先漱玉亭***  

壁立双芙蓉，正临无底谷。谁挥修月斧，尽削银河曲。倒洒万斛珠，翻飞千寻玉。有龙蟠其下，喧极眠更熟。纵横题石字，但见莓苔绿。洗钵注军持，余生此焉足。  

***灌园***  

不自量筋力，求为人灌园。意惟营一食，迹若避群喧。谁遗五色芝，服之诧腾骞。奈非尘埃种，移莳安得蕃。还将理菜畦，膏泽资泉源。黾勉试操作，编篱复插援。早非和露茁，晚菘凌霜翻。但从采掇便，未觉烹饪烦。心形诚苦疲，既饱亦轩轩。向读神农书，近闻老圃言。  

***夜闻梵音***  

一镫山牖出，隔竹露光泫。坐听香台人，《法华》中夜转。清泉漱寒玉，细入吴音软。嚼蜡况横陈，凡襟何时遣。  

***秋晓登沧浪亭呈宋中丞***  

初日上东南，林亭空宿翳。草香珠露重，的皪侵衣袂。唱杳曲池菱，吟余小山桂。犹闻遗翰墨，但惜沈碑碣。望古情已深，怀贤感亦系。由来澹荡人，别作流传计。翕赩贱原尝，虚徐狎庄惠。谁陪飞盖游，属和高文丽。  

***曹鉴平***  

曹鉴平，字掌公，号桐旸，嘉善人。康熙壬子举人，官内阁中书。  

***长干行***  

妾冢旧住古长干，荡子风涛十八滩。一逐江潮去不返，年年江上孤帆远。正是离人肠断时，湓城月出浔阳晚。  

***长安上巳篇***  

二月驱车到燕市，又见春光逢上已。氤氲细雨度轻风，吹遍郊原桃与李。桃李芳菲三月时，千门烟锁绿杨枝。夹道朱楼回绣毂，良辰祓禊泛金卮。金卮绣毂青油幕，层城日出歌钟作。象管银筝不暂停，驼峰翠釜纷相错。多少游人策紫骝，芳郊十里暖烟浮。蹀躞锦鞯垂匼匝，葳蕤步障擘箜篌。兰皋迤逦花如霰，乳燕呢喃散青甸。迟迟晴日丽西山，翦翦春风临上苑。西山上苑盛繁华，碧草芋绵罩落霞。卫霍争持百宝扇，金张竞拥六萌车。人生富贵何能测，及时行乐谁人识。当歌对酒不尽欢，屈首蓬蒿亦何益。此日风光政艳阳，此时游冶政徜徉。钗拖赤凤盘乌髻，裙染鹅黄堕马妆。只恐韶华不久待，如云车骑一朝改。日斜难返鲁阳戈，万古惟留明月在。明月依然照绮筵，酣歌谁似永和年。欲采芳兰隔江水，越树燕云各一天。朅来潦倒长安陌，矫首君门迷咫尺。平津阁上每辞宾，楼船帐中无揖客。匹马行将去帝京，漫天飞絮送归程。计到江南春色尽，满庭新绿乱啼莺。  

***吴江晚泊***  

系艇松陵道，天空候雁过。晚山云影薄，秋水月明多。客路凭舟楫，人烟近薜萝。苍茫芦荻外，鸥鹭满晴莎。  

***舟次天津***  

春月辞家出，津门入夏过。从知燕市近，还见海云多。万堞临高阜，千帆荡浊河。几回哀雁度，乡思更如何。  

***稚宾客江阴诗以怀之***  

杨柳临风两岸斜，思君春暮尚天涯。几人江上同为客，何处樽前不忆家。季札残碑沦蔓草，春申浊浪走平沙。旗亭早贳兰陵酒，莫使归程滞落花。  

***送季冲之任郁林***  

襜帷百粤拥鸣驺，四十专城是壮游。驿路梅花初破腊，炎方木叶少逢秋。山萦峻岭千盘出，水落沧江万里流。此去日南天欲尽，春风先到郁林州。  

***李先复***  

李先复，字曲江，南部人。康熙壬子举人，官至工部尚书。  

断臂烈妇行烈妇郑氏，长沟民何献图妻。少事孀姑至孝，会吴逆作叛，夫负饷随征，姑亦出，妇独居。突有武弁张某腾入，挑亡则詈，诱以金，愈詈；再胁以刃，乃大骂。张连砍其头颅，遂断在臂，中夜死。邻人鸣官，迹其状，见满室血，断臂在户右，刀插户侧，妇遍体伤，下衣碎裂。露尸四月，颜如生。噫！威武不屈，此谓大丈夫，女子云乎哉！爰纪其烈，以俟采风者。  

长沟之山山矗矗，长沟之水水曲曲。苍崖松老风谡谡，村妇衣单形影独。织无机丝舂无粟，荆钗蓬鬓颜如玉。良人长征翳可怜，从军输挽秦师前。阿婆牧犊柴桑外，日斜长望望不还。红轮未暝青山紫，马啼戚蹈黄尘起。轻装宝剑羽林郎，下马斜窥颜色喜。入门偎倚饵甘言，正气刚肠森发指。孤身匿迹恨无门，事到艰难惟一死。凶徒怒起刃交加，血花泪花落红雨。中庭电掣雷霆吼，神龙只抱骊珠走。烈妇守身誓拌身，身甘百碎何惜手。手既断，心如铁，血千行，肠百结。君不见汉代明妃马上娇，铜雀空劳锁二乔。红颜白骨埋荒草，姓氏谁将烈女标。吁嗟乎！别夫不于室，拜姑不于堂，慷慨赴义何忙忙。千载而下仰清风，于高山之崔巍兮，与流水之汪洋。  

***方峨***  

方峨，字嵋雪，一字玉岩，大兴人。康熙壬子举人，官新建知县。有《嵋雪集》。  

***赠倪永清***  

九峰山色高嵯峨，川原平远堆青螺。刘夏村南泗水镇，片帆我亦曾经过。此时我年方二十，乍见老成尚羞涩。客邸惟拈诗与书，日键芸窗足不出。少年情性好交游，一时怀刺干名流。卢文子，张洮侯，朝朝约放龙潭舟。松江有白龙潭。鲈脍莼羹罗满座，玉箫金管吹清秋。此中有人数诗伯，开言便及虬髯客。清誉真应千古传，彩笔争夸万人敌。近来作吏来西昌，寥寥风雅推平章。即或有人弄笔墨，譬如无腔牧笛横山庄。永清倪子来日昨，顿使洪都风雅作。绛帐旋开徐稚亭，赤幢久树滕王阁。兴酣搦管发大呼，十三大郡都惊愕。门外频停问字车，云中又见衔书鹤。骤然相见即相怜，须识神交已有年。把臂发狂话宿昔，恍若置身黄浦青溪边。过我讼堂一交接，便觉胸中有冰雪。太白刘伶共醉醒，许由巢父同高洁。即席还当赠片言，文中雄长诗中杰。猗嗟乎！君才磊落非等伦，得君如得金千钧。他时归遇云间客，道我为官鬓似银。  

***雪过渔亭***  

村市溪头雪里经，人烟寒处认邮亭。沿流竹艇排银汉，劈面云峰插玉屏。秀绝山川浑一色，空怜鱼罶见三星。寻梅放鹤饶幽赏，争似兵厨醉不醒。  

***姚升***  

姚升，字扶东，永年人。康熙壬子举人，官开化知县。有《东岩草》。  

***西山晚眺***  

不识桃源路，依稀访旧林。揽衣穿仄径，蹑屐上高岑。树影归云暗，泉声落涧深。山川老我辈，愧此一登临。  

***张鸿佑***  

张鸿佑，字右君，号念麓，元城人。康熙壬子举人。  

***雨中登北固***  

北固临江峙，层峦接碧霄。楼吞京口月，钟落海门潮。带雨拾山果，披云采药苗。石磐逢老衲，指点说金焦。  

***雨后过海潮庵***  

泊舟来野寺，香阁昼氤氲。雨过千林湿，门开一磬闻。登楼瞻海气，扫石卧江云。不识支公社，容随野鹿群。  

***黄美中归自西湖***  

半年离思隔江天，河朔初归访戴船。孤杖曾探天柱月，轻装应带海门烟。隄边杨柳怀坡老，井底丹砂忆稚川。闻道客途诗兴好，高吟莫惜向人传。  

***西园雅集喜秋水自广陵至***  

西园樽酒罄交欢，雨过高城竹气寒。六月故人江上至，十年白发客中看。池边涨水通花径，树杪归云度石栏。倚杖深松悬暮色，苍苍落日下烟峦。  

***范璐***  

范璐，富顺人。康熙壬子举人。  

***巴江柳***  

之子莫相送，依依人可怜。多年芳草路，几日艳阳天。隄上风吹笛，江边月系船。马蹄随记取，踏破少城烟。  

***越珃***  

越珃，字山公，贵阳人。康熙壬子举人。有《澹峙轩集》。  

***秋日游凭虚洞***  

一龛藏古洞，陟磴为寻幽。云气忽然合，天风吹不休。水争三峡险，山使五丁愁。览胜真清绝，新凉况入秋。  

***余学益***  

余学益，字胜友，黄梅人。康熙壬子武举。有《半山藏稿》。  

***游多云山***  

云中樵斧声，偶杂樵夫语。拨云寻径曲，邈焉少伴侣。登高一俯视，离离荡禾黍。白云无定时，青山自千古。  

***郭宏岐***  

郭宏岐，字文克，益阳人。康熙壬子武举。  

***见岳楼***  

崚嶒高阁倚天边，授简阎公愧少年。一片江声流槛外，万峰云影到窗前。消除白昼还凭酒，检点青山不用钱。北望长安思旧侣，月明回雁数行连。  

***柯崇朴***  

柯崇朴，字敬一，号寓匏，嘉善人。康熙壬子副贡，官中书。己未举博学鸿词。有《振雅堂集》。  

***自云门步至平阳作***  

昨夜宿云门，晨兴事清盥。萦纡出松径，犹见明星烂。顷时岚雾收，旭日乃始旦。岩峦迫回合，苍翠正凌乱。前瞻化鹿峰，隐约钓台畔。溪明鱼自跃，篠密猴相唤。谷口闻鸣钟，林端辨烟爨。今为祇树林，旧是平阳观。盛衰固有由，兴废何足叹。  

***宿云栖庵***  

远公遗迹在，古寺暮云封。磴转苍苔合，岩回碧树重。香台时下鸟，阴壑暗藏龙。坐久心忘寂，沈沈听夜钟。  

***登莫釐峰***  

莫釐之峰何嵯峨，下有冲激之洪波。波光浩渺天一色，渔舟几处扬清歌。云散烟空风乍息，湖上诸峰开历历。小者如拳大若箕，遥遥空翠俱堪摘。支硎穹窿作列屏，层峦复嶂何青青。道场卞山遥拱峙，波中点点同流萍。孤峰独向湖中辟，倒影入湖湖尽碧。可怜万顷堆琉璃，落日沈波摇琥珀。俯视千家粉堞雄，连甍接翼自相通。橘实垂时金错落，绮窗开处玉玲珑。此时旷望乐何极，杳然如在丹青中。来朝归去入城郭，空羡矶头一钓翁。  

***汝南道中***  

驱马汝南道，行人愁路难。群山连削壁，急涧乱飞湍。虎啸青林密，猿啼白日寒。前瞻郧子国，尚有几回盘。  

***过武胜关***  

作客由燕赵，今朝入楚来。岩城临翠壁，荒磴没苍苔。山鸟一声寂，飞泉百道开。潇湘云正远，征骑几时回。  

***汉上赠查韬荒***  

我从蓟北千山至，君自滇南万里来。乡思尚悲吴苑隔，客愁且向汉江开。薰风到处迷芳草，玉笛吹残怨落梅。漫道相逢始倾盖，十年早识子云才。  

***程尹起***  

程尹起，号莘园，莆田人。康熙壬子副贡，由教谕历官嘉定知县。  

***解组书怀***  

自笑操刀拙，经年客梦长。乡心传雁字，宦辙险羊肠。老去花朝露，归来菊晚霜。莫荒畦畔秫，寄语旧高阳。  

***明发疁城招王子翌思小饮***  

谢却折腰米，开尝瓮面春。隔篱呼共醉，明日是行人。  

***安致远***  

安致远，字静子，号拙石，寿光人。康熙壬子拔贡。有《纪城诗稿》。  

***过鄚州***  

古戍苍茫朔气横，黄尘扑面野云生。人传燕赵悲歌地，水咽荆高变徵声。百战河山余废堞，清时烽燧尚孤城。萧萧落日催征骑，愁听荒笳到耳鸣。  

***当涂将归留别葛谦斋***  

残春南寺客，日日计归程。旅梦松阴满，乡思艾叶生。莺花催客恨，风雨壮溪声。莫作江南客，从来多旅情。  

***登青州北城楼***  

广固雄图揽胜过，万峰飞瀑泻长河。时清鼓角秋全静，地近烟岚雨易多。石柱鳌吞翻地轴，铁幢龙怒起盘涡。千家市逐浮槎尽，祇有西风吹逝波。  

***刘鼎***  

刘鼎，字禹铸，平乡人。康熙壬子拔贡。有《南游草》、《淇澳草》、《匪鱼草》。  

***怀家兄黄铸及舍弟文振***  

最是春风大被宽，东山别后始知寒。池塘绿草长遥梦，桃李芳园不共看。路远裁书逢使少，家贫负米事亲难。天涯雾露须珍重，记得丁宁滏水干。  

***徐元梦***  

徐元梦，字善长，号蝶园，满洲旗人。康熙癸丑进士，改庶吉士，授主事，官至户部尚书、协办大学士，以事罢，复起礼部侍郎。赠太子太傅，谥文定。  

***怨别离***  

思君恨夜长，寂寞空床宿。思君恨日短，白头一何速。长短空自知，思君无尽期。登楼时一望，杨柳夹隄垂。黄鸟鸣其上，喈喈有余悲。听之动中怀，罗袖春风吹。春风忽已换，阔别恩情断。织锦寄远人，远人隔河汉。  

***送友人出使塞外***  

许国年方少，看君绝塞行。一身凭虎节，匹马出长城。月色侵裘冷，霜花拂剑明。燕然山畔石，到日好题名。  

***秋日郊行有感***  

偶因寻客去，骑马出青门。落日衔千树，寒流抱一村。田家收黍稷，场圃散鸡豚。父老惊心目，将军猎骑繁。  

***送随羲文出塞***  

两出居庸地，怜君常苦辛。风沙随去马，雨雪滞行人。地阔军民少，天寒部落贫。须知柔远意，率土尽王臣。  

***登三屯镇城楼***  

雉堞连山起，登临亦壮哉。一声南雁去，万里北风来。苔没前朝碣，云寒上将台。兴亡无限意，尚想济时才。  

***寄施愚山***  

才名久已动中原，归卧东山道更尊。座上何人争刻烛，花间无日不开尊。春阴叠嶂云生户，水满双谿舫到门。谢氏芝兰今正发，鸾书应自下江村。  

***韩菼***  

韩菼，字元少，别字慕庐，长洲人。康熙癸丑一甲一名进士，授修撰，官至礼部尚书。谥文懿。有《有怀堂集》。  

***寓直书怀***  

丁丁莲漏出花迟，紫禁清宵寄一枝。仙掌相如应减渴，玉桃方朔讶长饥。揽衣渐觉缁尘积，握椠多惭藜火窥。梦断疏钟长乐外，一声声与白云期。  

***和东坡馈岁别岁诗***  

《木瓜》知苞苴，厚意聊以佐。滥觞自古人，后来乃以货。如闻暮夜间，取印如斗大。岂知幽栖者，岁晚只高卧。狼藉惟琴书，芳尘凝满座。借问腐儒餐，无乃出马磨。敢波及父老，简略诚吾过。清风傥可赠，于喁请君和。  

冉冉年复尽，跳丸不肯迟。出宿饮醆者，俯仰安可追。行行重行行，去者天一涯。君自此远矣，劳苦问归时。岁去寻当来，决无食言肥。行看春女思，复见秋士悲。花开即花落，衔杯不须辞。醉乡无日月，或忘吾久衰。  

日月不我与，守者添画蛇。人生虮虱耳，譬若裈中遮。鲁儒爱尺璧，椟毁可奈何。或者起挥戈，跳去寂无哗。聊为烈士吟，复击渔阳挝。黄鸡才晓唱，白驹又飞斜。君看彭与殇，修短俱蹉跎。不如秉烛游，达者及足夸。  

***顾子元臣同侍御行并赠***  

君家才子称痴绝，今日输君才更神。百页蛮笺磨墨汁，三升浊酒岸纟册巾。江头螺女常酬客，洞口榴花不避人。肯信薄游无稇载，锦囊赢得贮清新。  

***汶河桥***  

石梁互长虹，水流声活活。野色旷蒙山，荦确露山骨。及此爱清涟，复乃得奇石。瞰流势欲奔，连脉断若划。层层落芙蓉，片片碎云叶。倒卧九叠屏，喷激百道雪。嵌空劣容杯，平铺多得月。缅昔汶阳田，二三劳争割。我今坐盘桓，谁予复谁夺。  

***上巳宴集碧山堂***  

暮春犹是永和初，花正开时柳乍舒。白社已荒三仕外，碧山重禊十年余。故人落落新来雨，澹月纤纤小摘蔬。我乃酒狂狂不得，漏声催箭整冠裾。  

***送姜友棠孝廉南还酬次来韵***  

三山风送谪来仙，入洛才名籍籍传。几束牛腰驱笔下，六朝麈尾话尊前。暂同石鼎分联句，休向江蓠苦问天。两剑双环真不易，春令孤影一潸然。伤西溟。  

***王鸿绪***  

王鸿绪，初名度心，字季友，号俨斋，又号横云山人，娄县籍华亭人。康熙癸丑一甲二名进士，授编修，官至户部尚书。有《横云山人集》。  

***西园***  

每爱西园好，清樽到竹亭。石潭流霁月，崖木杂秋星。兄弟同晨夕，乾坤任醉醒。寥寥无识者，空著《太玄经》。  

***归来***  

长铗归来日，貂裘欲敝时。吾亲怜久客，扶杖喜相持。款款谈征路，依依问旧知。自朝还至暮，尽室慰离思。  

吾母倚闾久，风尘望早归。惊看游子面，为浣去时衣。岩筍经冬出，慈乌向晚飞。《白华》堪志养，不必羡甘肥。  

半载京华客，归来意若何。早凋三径菊，空废《五噫》歌。开帙蟫鱼落，褰帷蛛网多。草堂须检校，从此卧山阿。  

***晓发羊流店***  

暮宿荒村听断鸿，晓驱行李入空濛。徂徕北绕千林合，太岳中盘万岭雄。天作冻云方酿雪，马思霜草半嘶风。人生出处缘何事，得失应须付塞翁。  

***过平原饮董默菴前辈宅***  

疲苶万山间，路险天地窄。昨朝出崖谷，豁达平原陌。有使前致辞，邀我话畴昔。策马入城闉，爰访晏相宅。公闻足音喜，早已途中逆。升堂拜未毕，樽俎罗几席。虽感故情深，毋乃不速客。却念十载余，云山两暌隔。今晨快把臂，敢辞露肝鬲。忆昔钩党兴，何处无弹射。我公天人姿，迅举凌风翮。鲰生愧燕雀，翻飞不盈尺。几遭一网尽，那复逃掎摭。时公秉斧钺，察余户扫迹。朗朗明月辉，回照寻山屐。嗟哉彼谮人，阴凝毒雾积。仰荷皇天鉴，涣汗别黑白。抚躬增内省，感激弥跼蹐。欲酬幈幪德，踵顶难塞责。《九章》发楚哀，三宥蒙尧泽。吾侪幸无恙，此岂由人画。翳惟至圣仁，始得收魂魄。于公本同患，所以相剖析。当筵聊一歌，往事等驹隙。共倒杯中物，转为别离惜。  

***戒坛***  

狮子岩头十八转，两崖相峙路如线。青峦碧涧绕珠林，丹壁雕阑耸禅院。禅院峨峨苍松寒，连柯接叶捎云端。蹁跹有似翠蛾舞，天矫时作蛟龙盘。立者倚者各有态，或疏或密何珊珊。黛色参天凌汉柏，浓枝避雨胜秦官。我来婆娑至日暮，耳边萧飒流青湍。不知植根几千载，霜皮百尺雄斋坛。忆昔少游慈仁寺，殿角双松交古翠。童童如盖映芳樽，未饮先教心已醉。可惜花宫作贾廛，枯株零落充炊烟。岂若兹松居尘外，丰神舄奕层崖巅。乃知市朝摧折易，衰朽山林岑寂多长年。呜呼山林岑寂多辰年，北窗我欲耽高眠。  

***雾中由戒坛度罗睺岭稍霁至潭柘***  

既瞻戒坛松，言观潭柘树。山僧劝我且莫行，白额秋来乱林坞。我闻斯言大吁怪，欲行不行日亭午。此生到处被物厄。不信山游复有虎。携朋大笑出寺门，樵子前驱荷干橹。联镳兀兀云雾中，羊肠鸟道愁花骢。十步九折凌绝壁，仰面直欲摩苍穹。但觉千山万岭同一气，举世高下归鸿濛。我仆马蹇滞岩底，招呼不辨西与东。兹山猛兽固客在，耳边作吼惟松风。须臾度岭四天豁，西崦已堕铜轮红。忽见九峰开锦帐，朱霞一抹青芙蓉。红楼金殿耸天际，秋林杳霭闻清钟。我策我马入幽谷，苾刍相引岩之麓。绀宇辉煌绕玉阑，禅房窈窕摇修竹。古柘千章无复存，妙严双趾今谁续。日斜不及访龙泉，仰睹峰头乱红绿。对景行厨泻酒醅，临风万里酣高台。我且歌，君莫哀，元规朝市多尘埃，城外名山谁看来。  

***送顾侠君南归***  

黄金台下骅骝去，尘世谁知相马经。击筑痛浮燕市白，钓竿归指莫釐青。凤毛共许传灵运，龙尾何妨属管宁。应有珠玑干气象，选楼高傍少微星。  

***徐秉义***  

徐秉义，初名与仪，字彦和，号果亭，昆山人。康熙癸丑一甲三名进士，授编修，官至吏部侍郎。有《耘圃培林堂代言集》。  

***秋日送黄仙裳南归***  

长安松下读书人，皂帽萧然迥出尘。暂傍香台寻胜侣，却乘秋水问归津。诗传摩诘真如画，豪拟元龙未觉贫。犹记高楼吟啸处，十年迢递海陵春。  

***徐倬***  

徐倬，字方虎，德清人。康熙癸丑进士，改庶吉士，授编修，官至礼部侍郎。有《应制集》、《薲村集》。  

***闻蛩***  

乡国三千里，寒蛩总一声。遥知闺阁内，共此别离情。响入秋碪细，愁先朔雁鸣。银镫何太苦，起坐到天明。  

***舟中杂感***  

雀啄黄花满眼蒿，雁连云影下空壕。投人自贱隋明月，无褐空思秦复陶。碣石寒碪催玉露，广陵秋树接银涛。应知雨雪前途盛，岁暮谁知左伯桃。  

***湖上酬夏卤韵***  

青丝一骑出长安，明圣湖头把钓竿。花柳坐催名士老，湖山约与酒人看。好凭酬唱东西屋，莫妒声名大小冠。昨夜新诗欺白雪，雪儿歌罢不胜寒。  

***泇河道中***  

峄山湖畔峭帆飞，菰蒋菖蒲满钓矶。犍犊群来知近市，野凫浴久觉船稀。摊书客倦乌皮几，听雨凉生白夹衣。此去江淮行不远，黄鱼正美雪鲥肥。  

***坐段桥***  

寒虫暖出游，我亦负暄至。缓足沿河隄，十步九回憩。黄叶树如妆，秋山云愈媚。游鱼聚空潭，归骑骋逸辔。群类各有依，孤客心何寄。怅焉成独坐，石梁对空翠。  

***舟中戏题***  

雪后微风卷浪迟，缓摇柔橹怕鸥知。舟中倦客闲凭几，不见舟移见岸移。  

***李基和***  

李基和，字协万，号梅崖，汉军旗人。康熙癸丑进士，改庶吉士，授知县，官至江西巡抚。有《梅崖山房诗》。  

***春日遣怀***  

春日迟迟春未阑，愁怀欲放又难宽。弃余久已如鸡肋，知味何须食马肝。庭树两年根较固，笼禽数语韵多酸。涧阿有约谁归去，寤寐无忘为考槃。  

***寿安寺读王北山给谏诗怆然有感因步原韵***  

人去山无恙，秋深气更清。新诗余败壁，古屋倚衰楹。日暮云归岫，峰环树作城。苍凉今昔梦，挥涕欲沾缨。  

***中秋旅夜***  

故乡何日到，今夕是中秋。落落空庭月，高高客夜楼。野烟当树暝，旅雁入云愁。遥忆诸兄弟，相欢在润州。  

***宫梦仁***  

宫梦仁，字宗衮，号定山，静海籍泰州人。康熙癸丑进士，官至福建巡抚。有《齐鲁诗》。  

***八达岭***  

八达传天险，征涂迥未经。童山当昼白，绝涧入秋青。马首穿云盖，人声转石屏。侧身高处望，潇洒意常醒。  

***清江送张友鸿之滇中司理并寄讯藩臬诸公***  

箫鼓中流杂棹歌，仙郎拥传下牂牁。百年词赋题金马，万里风烟阻石螺。蛮俗古来多健讼，主恩天外待鸣珂。昆明战伐今何似，寄语加餐老伏波。  

***周士皇***  

周士皇，字伟臣，号静庵，武昌人。康熙癸丑进士，历官通政使。  

***西山怀古***  

月照残崖鸟乱鸣，乡州井里尚榛荆。寒流犹绕吴王垒，暮雨空催白帝城。古木有阴堪避暑，荒山无地可谋耕。逢人若道英雄事，惟有江流不断声。  

***颜光猷***  

颜光猷，字秩宗，号澹园，曲阜人。康熙癸丑进士，历官河东盐运使。有《水明楼诗》。  

***宿蟠龙山法海寺***  

山势蟠龙敞一门，天花历历蹑云根。秋高露湿双松白，夜静镫寒一殿昏。石景山前还系马，秘魔崖上更啼猿。何当同鼓西山屐，粮尽今朝且莫论。  

***去安顺***  

苗女蛮童且自亲，家乡万里可怜身。黄堂自笑衷肠软，五载何曾毙一人。  

山高地僻景荒残，白发黄堂去习安。漫说三年金十万，何人留得一钱看。  

***汪鹤孙***  

汪鹤孙，字雯远，钱塘人。康熙癸丑进士，改庶吉士。有《延芬堂集》。  

***酬刘铁庵次张笨山韵***  

骏马长鸣日，蛾眉只索居。玉禾惊岁晚，团扇及秋疏。荷锸宜耽酒，然藜莫校书。幽栖能结伴，选胜到精庐。  

***广游仙寺***  

瑶岛灵踪未易寻，古来名籍却森森。悬知易贵非仙骨，要识难穷是道心。  

尽日风波思不惊，绿蓑青笠最清真。吾师合是元真子，紫绶朱轓岂足荣。  

割肉携归洵足豪，细君畅好共持醪。汉廷枚马皆厮品，不及东方待诏高。  

高阁通天讵降真，沈檀扰扰祇埃尘。蓬山吾辈须争座，不作持幢捣药人。  

幽忧最是人间累，放旷元为学道先。可爱当年王子晋，吹笙未了便登仙。  

***谢简捷***  

谢简捷，字子茅，广东海阳人。康熙癸丑进士，官内阁中书。有《戒心》、《旅吟》、《南还杂咏》等集。  

***戊申北上同人饯别南湖即席赋诗***  

红蓼滩头青雀开，金尊玉管坐徘徊。锦塘荷气因风散，高树蝉声带雨来。十里云山愁送客，百年朋旧几登台。河梁分手情何限，一曲骊歌首重回。  

***黄伸***  

黄伸，字美中，元城人。康熙癸丑进士。  

***送别赵秋水兼寄申凫盟观仲兄弟***  

七月西风吹井梧，池荷渐老庭葵疏。鸣虫唧唧夜色徂，羁客徘徊临前除。送君尚记与君别，黄金台下无颜色。还家忽忽音书绝，君去并州我適越。洎我归来卧旧丘，闻君又买广陵舟。同在天涯不相值，江山怅望生离愁。两年不见增白发，相逢遗我诗盈箧。三伏炎蒸金石流，展卷洒洒飘冰雪。河朔快饮五陵豪，留君不住心烦劳。匣琴罢酌坐深宵，玉露无声银汉高。悠悠此意无终极，说向世人应不识。归见荆园两弟兄，为道别后长相忆。  

***过丹阳晤九逵***  

大江何浩渺，数载间情亲。别梦西泠月，愁心北固春。山川争待我，衣食尚随人。不尽班荆意，相看各怆神。  

***柯维桢***  

柯维桢，字翰周，嘉善人。康熙乙卯举人，己未举博学鸿词。有《澄烟阁集》。  

***夜发吴江***  

枫叶晚秋红，平江驿路通。夕阳余野渡，衰草战凉风。鸟落寒山外，镫明古寺中。扁舟一樽酒，邀月与谁同。  

***春暮送周青士***  

入春春半百花开，良友乘春放棹来。花为春归偏早落，人当春去却同回。三千远道他时梦，九十韶光此日哀。把酒送春兼送别，劝君且尽故人杯。  

***望仙亭和韵***  

峻岭落天风，遥凝碧汉通。钟鸣高树杪，人语乱山中。雨过奔泉白，云开射日红。从怜巢鹤去，丹灶久应空。  

***途中杂咏***  

山开隆虑容驰马，路入韩陵好射雕。满饮酡酥人不醉，邺城东望正萧条。  

***李来章***  

李来章，初名灼然，以字行，号礼山，襄城人。康熙乙卯举人，由知县历官兵部主事。有《礼山园集》。  

***暮春忆图南伯氏***  

独遇山川眼倍明，迩来诗酒是同盟。欲将《骚》赋追平子，肯放春杯让步兵。树密层阴藏野鸟，花稠香雾上棋枰。双柑斗酒长松下，芳草流莺唤晓晴。  

***邵瑸***  

邵瑸，字柯亭，大兴人。康熙乙卯举人，官昌邑知县。  

***春日杂兴***  

春风不媚俗，一例到闲门。新树移邻圃，青衫染酒痕。世情浮宦拙，吾道布衣尊。尽日仇书卷，藜床坐觉温。  

***王作肃***  

王作肃，字敬一，吴桥人。康熙乙卯举人，官南宫教谕。有《复初斋诗草》。  

***秋夜***  

徙倚霜天晚，清吟到夜分。高楼先得月，寒水欲生云。木叶当阶落，碪声隔院闻。秋空风正急，飞雁不成群。  

***彭定求***  

彭定求，字勤止，又字访濂，晚号止庵，学者称南畇先生，长洲人。康熙丙辰一甲一名进士，授修撰，历官侍讲。有《南畇诗稿》。  

***文选楼怀古***  

县圃风流翰墨场，客心凭吊剧苍凉。掞文已撷江山丽，主器应扶社稷长。委巷年深尘刹暗，虚檐昼掩草庭荒。不知慧业归天上，可得神游近戴匡。  

***邵二泉先生闲居四戒诗卷书后***  

昔闻廉公言，曾受孔子戒。讵惟莲社徒，严净超尘界。洗心密以藏，义阐羲皇卦。参之在性天，睹闻所未届。凛兹入德门，窒欲慎一介。上士敦躬修，力障隄防坏。伟哉邵夫子，道南衍宗派。正学人伦师，警惕恒匪懈。矢此闲居箴，砭俗寓深喟。哀彼夸毗子，纵度恣娱快。躁进而苟得，侈淫乃交害。四者实循环，酿毒甚蜂虿。覆辙盍鉴诸，沈疴须急瘥。置身廉让间，食色捐业债。皇皇澡浴勤，寸丝原不挂。粹然复天真，微阴去夬夬。精金汰沙砾，嘉穀弃荑稗。敬聆木铎鸣，底事徇膜拜。三复祇腹膺，心神顿潇洒。未敢缀卮词，牵延等菅蒯。  

***秋丁日补送文文肃姚文毅陈文庄三公神位入长洲学乡贤祠敬识***  

名教久沦替，榛蔓沿黉宫。乡祀古所重，论定百年中。庶几光俎豆，足与震鼓钟。云何僣且滥，势利纷交讧。沮丧诗书气，彫残礼乐容。遂令贤杰辈，避地羞雷同。近者更侈炫，郡邑淆所从。典司罔稽覆，名籍滋混蒙。峨峨三钜公，茂苑挺英踪。齐鸣朝阳凤，并跃云津龙。末运丁板荡，屹如鼎足重。丘山既合响，至今阙瞽宗。小子仰典型，桑梓维敬恭。清议永不磨，地以人斯崇。颓波存砥柱，后起当闻风。  

***胡会恩***  

胡会恩，字孟纶，号苕山，德清人。康熙丙辰一甲二名进士，授编修，官至刑部尚书。有《清芬堂存稿》。  

***沈归愚曰：“司寇不以诗名，然含宫咀商，天然明丽，其品自贵。”***  

***岁暮杂感***  

踯躅尘深处，淹留岁晏时。未工《西第》颂，难免《北门》诗。箫鼓邻家宴，羔豚腊夜祠。故乡长望远，幽梦发南枝。  

昨岁征鞍上，冰霜阅岁华。汴河惊柳叶，燕市殢椒花。蜗角真成误，蓬心转自嗟。籝金人共羡，无复一经夸。  

寂寞西清客，输他画省郎。抱书寒署月，驱马掖门霜。过眼脂韦态，惊心角逐场。不逢詹尹卜，何处决行藏。  

***小孤山***  

斗绝中流一柱尊，天留拳石峙江门。回风巨壑蛟鼍徙，背日阴崖鹳雀屯。绝顶倒垂飞阁影，孤根全齧怒涛痕。女郎祠庙何年事，遂有灵旗月下翻。  

***张榕端***  

张榕端，字朴园，磁州人。康熙丙辰进士，官至礼部侍郎。有《兰樵河上稿》、《归田稿》。  

***庚辰重午阎百诗徵君招饮楚州城西之湖因有学士湖之目且举太白沔州诗为起句赋诗见赠余愧不能承也辄成二十韵奉答***  

郎官爱此水，因号郎官湖。吾来客楚州，迹与曩哲殊。三年历传舍，炎雪劳驰驱。瓜期偶息影，偷闲亦须臾。主人敬爱客，放棹携百壶。绣幕漾云水，牙樯狎鸥凫。纷纷角黍筵，画舫凌虚无。灵均日已远，节物留欢娱。欢娱亦何有，清赏在吾徒。谈笑惬素心，至乐非笙竽。主人今谪仙，胸有骊龙珠。乃援沔州例，标此名胜区。我名以湖传，佳境恐厚诬。虽为香案吏，本是山泽臞。家园滏水阳，三径行就芜。中宵剧归梦，猿鹤勤招呼。身随彩丝系，病藉艾草苏。笑此朱夏天，清霜点鬓须。虚名重刻画，丽句重操觚。君诗勿传播，冯夷定揶揄。  

***上巳用石虹韵***  

行藏久已任邅迍，客里浑忘上巳辰。祓禊纵能临曲水，脂车无计转方轮。几番风雨催花信，剩得烟霞媚野人。感荷君恩容浪迹，懒随渔父问河滨。  

***旅次洛阳***  

渡河寻古迹，遥羡洛阳名。硖折疑无路，林开忽有城。夕阳落处大，归鸟去边明。莫厌村沽薄，诗从半醉成。  

***李应廌***  

李应廌，字谏臣，一字柱三，号愚菴，日照人。康熙丙辰进士，改庶吉士，授编修，历官内阁学士兼礼部侍郎衔。有《宁拙堂诗稿》。  

***保安卫道中***  

居庸西下尽烟峦，夏木翻风料峭寒。沙碛马嘶边草短，山椒云破驿楼单。天连雁塞高横岫，水落洋河浅见滩。自笑书生乘传出，白头羞戴进贤冠。  

***高层云***  

高层云，字谡苑，江南华亭人。康熙丙辰进士，历官太常寺卿。有《改虫斋诗》。  

***送周紫海游华岳***  

巨灵擘连山，洪河乃东落。崚嶒豁双华，高天擢莲萼。千峰列儿孙，拱伏类卑弱。少昊扬金精，元气郁磅礴。古来避世士，长啸此岩壑。济时心孔殷，神化特假讬。我观陈图南，壮志小廖廓。苍生本无与，何为堕驴噱。龙蜕邈千祀，继者仍寂寞。青齐得周子，有道耽藜藿。不谓犹龙姿，养晦同屈蠖。长风吹孤云，飘然向京洛。揽秋啸俦侣，携手城南郭。言将寻玉井，侧帽裹芒屩。到日想跻攀，翠栈飞猱玃。箭括通一门，烟霞任挥霍。仰首问寥天，愿偕玉女博。凌空笑退之，尔何有余愕。  

***瞿唐***  

连山接巴东，地险势复壮。谁辟鸿濛开，插天列青嶂。滟滪立江门，突兀献奇状。摩挲两铁柱，越历几兴丧。惊涛奔紫崖，鱼龙不敢傍。众山自回合，前行欲何向。初疑水际穷，忽转天心旷。恍如出甑底，沸釜掀层浪。赤甲与白盐，开阖似屏障。丹黄苍翠间，日色相摩荡。割据慨当年，雄长不相让。流览卧龙图，英姿迥堪尚。探奇自兹始，弥觉心神王。  

***冯云骕***  

冯云骕，字懿生，代州人。康熙丙辰进士，历官礼科给事中。有《翠滴楼诗集》。  

***题画***  

轻云漠漠暮烟飞，树色冥濛暗翠微。遥见汀洲最深处，一江风雨钓船归。  

***上元***  

击柝边城树影疏，萧条镫火月明初。上元自昔春如海，谁奏监门郑侠书。  

***王奂曾***  

王奂曾，字元亮，别字思显，号诚轩，山西太平人。康熙丙辰进士，历官湖广道监察御史。有《旭华堂集》。  

***铅山河口即目***  

一重芳草一重沙，几缕新烟几片霞。雨后篷窗关不得，村村屋角有梨花。  

嫩绿初生树斩新，滩头春涨正粼粼。一群白鹭谁惊起，有个残阳唤渡人。  

***谈九乾***  

谈九乾，字震方，号未庵，德清人。康熙丙辰进士，历官吏部郎中。有《淮浦诗》。  

***渡江***  

黑云如幄罩江口，狂风怒卷潜蛟吼。垂垂天阔孤鸟断，腾腾浪掀万马蹂。岸东岸西好山色，一时惨淡渺何有。人见青山江上蹲，不知江挟群山走。江中之人狎于江，拽帆捩柁夸能手。只怕盘涡一道斜，溜若沸汤势更陡。归船急渡岂得已，平生忠信殊不苟。建州小饼沦中泠，且呼山童展茶臼。  

***送许旸谷***  

子从虞山来，衣带虞山雨。山色近如何，苍烟横碧缕。苔斑封剑石，绿阴滴桐乳。胡为忽抛却，郁郁首欲俯。黄金台已空，易水风犹古。旧时屠狗人，晨星朗三五。此行定有合，未必无小补。而我不自聊，生乃与哙伍。去程无计留，回期可预数。岂不怀高堂，亦将念眉怃。故山枫叶红，归作秋树主。旸谷轩名秋树。  

***霅川钱子怀白以黔西近诗见示读竟感赋***  

依旧鸥庄葺敝庐，蛮乡蕉鹿梦何如？天为李燮终开网，人似虞卿只著书。已觉浮生无处著，偏怜故态未全除。蹉跎我亦瓜园老，衰发星星不耐梳。  

得还初服亦君恩，寸舌犹留且莫扪。鸷鸟仅堪吓腐鼠，郊牺翻欲悔孤豚。红尘蓟北遥千里，黄叶江南自一村。为约蘋花最深处，鱼竿秋水恰当门。  

***叶舒崇***  

叶舒崇，字元礼，号宗山，吴江人。康熙丙辰进士，官内阁中书。有《宗山集》。  

***荷兰国进千里马歌***  

皇帝御宇之六载，负扆致政归彤墀。大开明堂治六服，万国会同车马驰。海波不扬通远道，纷纷重译来京畿。九州之外荷兰国，人物窈停言兜离。一朝稽颡表忱悃，骅骝作贡称珍奇。雄姿逸态世罕有，奔腾千里犹嫌迟。骄嘶自许邀宠眷，不惮跋涉经险巇。牵来独立玉阶下，遂令凡马皆惊疑。姬王讵必重八骏，汉帝安用遣贰师。那知至尊方偃武，端拱南面垂裳衣。诏谓圉人归厩下，予以衔勒聊鞿羁。鸾旗在前属车后，朕乘此马将安之。圣朝岂复畜奇兽，留兹用慰遐方思。  

***秋日杂感***  

北风千里痛离觞，一去长沙自古伤。幸有文章能报主，何妨魑魅喜投荒。惊心白璧三年泪，回首黄金五月霜。闻道吴江佳句在，上书今已赦邹阳。  

***金陵有感***  

狂来不减步兵愁，行尽清溪古渡头。极目群山还绕郭，感时双鬓怯登楼。桓伊邀笛人谁在，谢傅围棋野尚留。俯仰只言天堑险，白鸥红蓼满汀洲。  

***纳兰性德***  

纳兰性德，原名成德，字容若，满洲旗人。康熙丙辰进士，官侍卫。有《通志堂集》。  

***拟古***  

客从东方来，叩之非常流。自云发扶桑，期到海西头。白日当中天，浩荡三山秋。回风忽不见，去逐灵光游。烛龙莫掩照，使我胸中愁。  

天门詄荡开，翕赩罗星躔。白日瞩微躬，假翼令飞骞。平昔紫霞心，翻然向凌烟。双吹凤笙歇，宛转辞群仙。越影{尔}浮云，横出天驷前。玉绳耿中夜，斗杓何时旋。  

予生未三十，忧愁居其半。心事如落花，春风吹已断。行当適远道，作计殊汗漫。寒食百草青，薄暮烟冥冥。山桃一夜雨，茵箔随飘零，愿餐玉红草，一醉不复醒。  

白云本无心，卷舒南山颠。遥峰如梦中，孤影吹能还。忽然间高霞，霏霏欲成烟。风花落不已，流辉转可怜。皎洁自多愁，况复对下弦。高楼夜已半，惜此不成眠。  

世运倏代谢，风节弃已久。磬折投朱门，高谈尽畎亩。言行清浊间，术工乃愈丑。人生若草露，营营苦奔走。为问身后名，何如一杯酒。行当向酒泉，竹林呼某某。时有西风来，吹香满罂缶。不问今何时，仰天但搔首。  

宛马精权奇，欻从西极来。蹴蹋不动尘，但见烟云开。天闲十万匹，对此皆凡材。倾都看龙种，选日登燕台。却瞻横门道，心与浮云灰。但受伏枥恩，何以异驽骀。  

魏阙有浮云，荫兹白日暮。返景下铜台，歌声发纨素。流辉如有情，千载照长路。漳河不西还，百川尽东赴。时哉不可失，谠言思所悟。雨后望西陵，蔓草萦古墓。安得为飘风，永吹莲枝树。  

朔风吹古柳，时序忽代续。庭草萎已尽，顾视白日速。吾本落拓人，无为自拘束。倜傥寄天地，樊笼非所欲。嗟哉华亭鹤，荣名反以辱。有客叹二毛，操觚序金谷。酒空人尽去，聚散伤局促。揽衣起长歌，明月皎如玉。  

***又赠马云翎***  

岧峣最高山，山气蒸为云。物本相感生，相感乃相亲。吁嗟人生不可拟，君南我北三千里。一朝倾盖便相欢，两人心事如江水。君身似是秋风客，身轻欲奋凌霄翮。语君无限伤心事，终古长江江月白。世事纷纷等飞絮，我今潦倒随所寓。惟愿饮酒读君诗，花前醉卧梦君去。  

***送荪友***  

人生何如不相识，君劳江南我燕北。何如相逢不相合，更无别恨横胸臆。留君不住我心苦，横门骊歌泪如雨。君行四月草萋萋，柳花桃花半委泥。江流浩淼江月堕，此时君亦应思我。我今落拓何所止，一事无成已如此。荆江日落阵云低，横戈跃马今何时。忽忆去年风雨夜，与君展卷论王霸。君今偃仰九龙间，吾欲从兹事耕稼。芙蓉湖上芙蓉花，秋风未落如朝霞。君如载酒须尽醉，醉来不复思天涯。  

***塞外示同行者***  

西风千万骑，飒沓向阴山。为问传书雁，孤飞几日还。负霜怜戍卒，乘月望乡关。王事兼程促，休嗟客鬓斑。  

***景山***  

雪里瑶华岛，云端白玉京。削成千仞势，高出九重城。绣陌回环绕，红楼宛转迎。近天多雨露，草木每先荣。  

***蕉园***  

见说斋坛閟，前朝太乙祠。莺边花树树，燕外柳丝丝。宫御人稀到，辞臣例许窥。今朝陪豹尾，新长万年枝。  

***秋日送徐健庵座主归江南***  

江枫千里送浮飔，玉佩朝天此暂辞。黄菊承杯频自覆，青林系马试教骑。朝端事业留他日，天下文章重往时。闻道至尊还侧席，柏梁高宴待题诗。  

***山海关***  

雄关翘首戴灵鳌，控制卢龙驾虎牢。山界万重横翠黛，海当三面涌银涛。哀笳带月传声切，早雁迎秋席影高。旧是六师开险处，待陪巡幸扈星旄。  

***古北口***  

乱山如戟拥孤城，一线人争鸟道行。地险东西分障塞，云开南北望神京。新图已入三关志，往事休论十万兵。都护近来长不调，年年烽火报升平。  

***秣陵怀古***  

山色江声共寂寥，十三陵树晚萧萧。中原事业如江左，芳草何须怨六朝。  

***西苑杂咏和荪友***  

太液东头散直迟，一双水鸟掠杨枝。从臣献罢平滇赋，坐听中涓报午时。  

黄幄临池白鸟飞，金盘初进鲙鱼肥。太平时节多欢赏，花萼诸王半醉归。  

香引轻飔散玉除，下帘声彻退朝初。马前此日承恩数，也逐清班许钓鱼。  

讲帷迟日记花砖，下直归来一惘然。有梦不离香案侧，侍臣那得日高眠。  

***记征人语***  

列幕平沙夜寂寥，楚云燕月两迢迢。征人自是无归梦，却忱兜鍪卧听潮。  

***柳枝词***  

池上闲房碧树围，帘纹如縠上斜晖。生憎飞絮吹难定，一出红窗便不归。  

***李瑞徵***  

李瑞徵，字吉占，又字中峰，容城人。康熙丙辰进士，授荔浦知县。己未举博学鸿词，历官户部主事。有《簏余草》。  

***秋夜读书***  

古人竟何之？见此秦时月。落照青简端，冠履若飘忽。澹对不相闻，秋风天籁发。欹枕研至精，凛冽砭吾骨。鬼神能害名，漏泄受天伐。蒲柳畏先零，燕石守金阙。何用此营营，华簪宠短发。  

***辛酉冬泽州署中柬王仲昭***  

伊昔家大阮，买楫浙江潮。南中多伟人，齿馨惟仲昭。曾探帐中秘，开卷走风涛。缅怀二十载，车弓同见招。而我拙巷遇，一笑各分镳。只今向潞泽，行橐挂酒瓢。闻君莲花幕，抗情在云霄。投刺而按剑，寒镫坐寂寥。慷慨赋归与，马鸣风萧萧。  

***古意***  

桃李好颜色，不如松柏心。况结平生欢，谱之兰与金。弃绝果何意，含情自沈吟。愿借明月光，展君绿绮琴。抱月弹流水，哀怨激商音。焉得秦楼镜，涣然开素襟。  

***季骐光***  

季骐光，字圣昭，号蓉洲，无锡人。康熙丙辰进士，官诸罗知县。有《蓉洲诗稿》。  

***视事诸罗***  

西风轻拂使臣车，谕蜀相如旧有书。细译番音诚异域，喜看野俗尚皇初。自来穷海无飞雁，从此荒村有市鱼。漫向空天长倚望，黄云晚日接扶余。  

***腊月同友寻梅道山登天秀岩和薛中丞叶太傅刻石原韵***  

此日闲寻最上峰，几盘苍藓隐芙蓉。呼僧细读云边字，忏佛重陈海外踪。当岭夕阳千树合，匝城烟火万家封。自怜尘迹多潦倒，消息江梅已早逢。  

由来胜迹重名公，山水文章自不同。近接凌霄惟片石，遥窥苍海只长虹。暮烟多处层峦好，寒叶疏时落照空。少保祠前云历历，松声不逐怒潮东。  

***李聘***  

李聘，字莘起，号伊菴，长垣人。康熙丙辰进士，官陵水知县。有《余存集》。  

***自东流挽舟上建德***  

道出东流下，轻帆带雨过。水从吴地转，山入楚天多。竹鼠藏深树，江豚戏晚波。南方风景异，藉此慰蹉跎。  

***登岸***  

犬吠孤村近，人烟障几重。斜门三面水，古屋万年松。苦菜当春种，香粳趁月舂。无庸惊小队，我已遂归农。  

***初莅陵水***  

漫道来何暮，荒城一望愁。墙垣多竖木，官吏半乘牛。赋少增榔税，差烦逮女流。伤心诸父老，何事忍诛求。  

已历山川险，还看物候殊。古墙生蛤蚧，官阁伴{鼠生}鼯。落日玄猿啸，空城白鹿趋。炎威难就寝，兀坐话妻孥。  

***马子骧***  

马子骧，字右白，灵寿人。康熙戊午举人，官乐平知县。有《午梦堂诗稿》。  

***春暮***  

昨夜轻黄上柳枝，东风吹出一丝丝。明知春色留难住，不解流莺恰怨谁。  

***征人曲***  

日暮边城画角哀，千群铁骑猎初回。辽阳不是衡阳郡，一纸曾无雁寄来。  

***黄之裳***  

黄之裳，字坤五，元城人。康熙戊午举人，官锦州教授。  

***怀家兄客五狼***  

飒飒秋风凉，飘飘吹我衣。所思在海隅，惆怅别经时。千里远为客，地僻音信稀。忆尔羁旅单，又恐所愿违。仰视河汉改，君今归未归。  

***游灵岩***  

雨后灵岩路，霜枫落马蹄。峰回山寺近，树接野天低。孤塔横云断，层峦割雾齐。坐看江色暮，乱木鸟争栖。  

***申颋***  

申颋，字敬立，永年人。康熙戊午副贡，官唐县教谕。有《耐俗轩诗集》。  

***大鹏咏***  

蒙庄赋《逍遥》，北溟生胸臆。奇气化为鹏，扶遥渺八极。寰中小世界，谁睹垂云翼。我欲乘其背，不使六月息。回翔与天处，俯仰周万亿。戏掷一羽坠，尽屈人间力。庶几服愚顽，永绝戈与弋。气嘘阴阳转，雨旸无愆忒。翅簸山海平，天下无倾仄。两爪握双曜，岁序无催逼。我乃驱之游，逍遥玩物色。浩荡无古今，曾何辨畛域。  

***凤凰咏***  

凤凰不出世，徘徊念九州。必逢舜与文，始肯一来游。寥寥三代后，无足当其求。抱瑞层霄上，下悯江河流。孔子老删述，麒麟掩荒丘。何关凤德衰，祇为天地忧。  

***箕亭坐月***  

月满沙溪白，流光摇竹树。遥遥晚钟鸣，声落幽吟处。尚有耦耕人，烟中闻笑语。  

***纪殷仲泓事四十韵***  

鸡泽有诸生，殷渊字仲泓。其父镇兴安，是为大陆公。战守兼惠养，颇足慰兵凶。嗣昌出视师，剥削以自丰。三日军无食，群怒集贪□。借公灭众口，竟以军法从。渊乃大悲愤，叩阍渎宸聪。帝怒挠军机，欲诛怜幼冲。赦归益自奋，誓洞仇人胸。乃与其兄岳，晦迹混樵农。及闻嗣昌死，瞋目叱苍穹。贼不膏我刃，没齿恨难终。渊力猛如虎，渊才矫如龙。痛父复怀国，恨世无英雄。破产集义勇，移檄会诸戎。当时称大帅，蟒玉荷恩隆。养贼以自固，愚怯羞儿童。遂使失天险，长驱太行东。腥气遍畿辅，千里烟氛红。闻有鼎湖泣，奋袂思遗弓。挥岳将母去，避乱狮子峰。渊乃倡大义，哭庙会黉宫。遂此擒伪官，鼓进讨元凶。有犬突牵衣，长嚎凄以恫。渊时亦心动，众志何怱怱。是时肘腋间，咸与贼众通。当渊哭庙时，贼骑已环攻。从人皆奔散，只身撄其锋。双锷纵莫当，斩刈如蒿蓬。苦战无声援，围合复数重。仰呼天亡我，谁收再造功。身被十余创，日昏叹力穷。遂为贼所获，弃尸泮池中。犬乃逐鸟鸢，僵死卫其躬。乱定收遗骸，兼为义犬封。余每闻岳言，慷慨仰英风。求死孝不得，乃竟死以忠。捐躯在布衣，姓字谁见崇。美新徒有扬，长乐徒有冯。请看义士犬，能不惭仪容。  

***遣意***  

日入群动息，日出群动作。劳人失其常，作息每逾格。扰扰千万端，暂梦还错愕。劳人好为劳，不劳意不乐。伏思上古时，人生熙熙若。无得恶乎失，无善恶乎恶。谁令知识开，乾坤归雕凿。制作日益繁，风俗日益薄。无论义与利，同陷此束缚。里巷递悲歌，后先总萧索。平生满腹愿，毕命奚所讬。蹉跎我何为，黾勉学酬酢。志屈气不伸，人犹讥简略。逢世终难工，徒使朱颜削。思出天地外，放形同云鹤。挥手谢人群，俯仰何其廓。  

***武安至涉县作***  

涉县倚出隅，群山相拱向。峰峦森<角戢>々，环诡不可状。古木互纠纷，白云自逸宕。土人不知名，行旅谁眺望。我欲穷幽险，天晚妨游杖。因思北士雄，山川多奇状。妙理藏深寂，孤高默自况。吴越多雕锼，位置堪盆盎。标题分名目，反使山真丧。巃嵸此大观，自然任天放。斯世无真赏，多为词人诳。冥心契山灵，寥寥谁同尚。投宿隔深林，沽酒酬青嶂。  

高秋霜气轻，爱兹山日暖，攀援不辞劳，取路快迂缓。我仆犹深谷，我身已绝巘。往往数武间，相失隔回转。人声谷响传，云散岩姿展。平冈耀丹葩，乱石翳苍藓。细泉行履舄，肃籁鸣丝管。山深日易昏，投林鸟能返。吾亦寻所依，云际辨鸡犬。山家少茅茨，凿崖开客馆。供食无兼味，民淳风俗俭。饭罢呼主人，挑镫话款款。  

***黎城至潞城作***  

昨夜山风急，吹叶惊客馆。晨起闻雨声，未觉妨游览。荷笠出孤村，行行雨渐缓。山峰与云峰，出没浑不辨。夙爱岩谷奇，今喜道路坦。高吟兴悠然，委辔任山蹇。原野遍氤氲，旭日遥峰展。空濛隔疏雨，众壑殊晦显。山鸟高下鸣，倏见晴光满。雨气蒸为霞，赤焰横绝巘。恨无良友俱，妙赏谁余道。  

***落花感怀***  

未花望花开，兴在未花前。花开旋复落，恻恻春风前。人情淡所无，既有绝念难。谁能齐得丧，复作未有观。  

***同陈宗文寓叔宽高斋赋赠***  

吾党贤豪士，君诚未易过。肝肠历霜雪，身世入风波。道大文章细，心孤感慨多。何时同卜筑，朝夕话烟萝。  

***赠张明远***  

小巷门常掩，窗阴竹几层。贫怜养志子，老作在家僧。苦行逢人笑，问心转自憎。挥杯时劝影，明月是高朋。  

***草阁***  

草阁著书罢，长林秋色闲。尘喧不到处，庭户若空山。片雨随风过，残云带鸟还。萧然无所事，双手纳怀闲。  

***赠胡逊谷***  

少频遭患难，老讨乐间身。半掩茅庭竹，高吟驴背春。不文焉用隐，惟德始能贫。薄俗徜徉里，谁知异众人。  

***元夕招同人赏镫寄怀路庶常元升表弟***  

黄昏歌鼓集比邻，雪霁朱栏月倍新。千里华镫同此夕，一庭芳草又生春。诗才辇下今谁好，友道天涯我辈真。未审故人怀故否，相思不敢寄书频。  

## ●卷三十八

***顾八代***  

顾八代，字文起，满洲旗人。荫生，官至礼部尚书。谥文端。有《顾文端诗钞》。  

***白鹤楼观敌***  

俯槛西楼望，凭高索敌情。两江虚减灶，一郡伏奇兵。多算方为策，擒王岂在争。待劳原以逸，入阵自纵横。  

***苍梧江亭月夜有感***  

亭畔云屯骠骑营，苍梧日落数峰青。水分万壑翻增怒，月映千江未减明。军帐此时多算胜，滇池何日始承平。兵机贵速师休老，寄语将军早下城。  

***师行讨逆已经六载将士各有怀归之思因跻苍梧三合山有感而作***  

四望山河感夕晖，南州久陷虎狼围。版图玷缺思全复，寇盗猖狂笑彼威。铜柱功勋应早建，碧鸡将士莫怀归。来朝入阵还堪试，参赞无须著铁衣。  

***明珠***  

明珠，字端范，满洲旗人。由内务府郎中官至武英殿大学士。  

***汤泉应制***  

御天来凤辇，浴日启龙池。淑景黄图早，朝晖紫幄披。落花萦采仗，初柳拂珠旗。野回纡皇览，銮停拥地祇。翠岩深{穴叫}窱，琼构郁参差。萝磴时留跸，松门不翦茨。方塘含皎镜，文甃净涟漪。却望陵园近，弥深弓剑思。山川开丽瞩，草木得华滋。豫悦千秋洽，阳和庶物宜。每勤长乐养，独奏广微诗。溜暖春频驻，波暄律罢吹。逾涯涵帝泽，曲逮被臣私。并命观温渚，相将陟涧湄。气凝浆五色，味绝露三危。凛节何由度，恩光实在斯。赤鳞游自异，锦雁饰奚为。瑞已徵灵液，祥应颂玉芝。远侔尧德俭，只法禹宫卑。孝理能驯鹿，仁风遂化鸱。抚躬多窃幸，好爵久相縻。喜共清泉挹，如从丹洞窥。濯磨欣有赐，调燮愧无奇。愿讬潺湲水，年年奉圣慈。  

***朱昌祚***  

朱昌祚，字懋功，号云门，汉军旗人。由启心郎官至直隶总督。谥勤愍。  

***冬猎篇***  

晓霜光里寒凝木，牙旗闪闪前山麓。锦臂雕弓美少年，半醉流霞红映目。朔云惨惨风{风刘}々，呵指敲冰饮紫骝。盘马弯弓好身手，壮气真欲拏蛟虬。前有啼犭戎后猛虎，从容一发千钧弩。叠双命中不单杀，毛旋如风血作雨。或击或刺或空拳，健儿有鹿鹿满肩。草中狐兔敢窃发，宋鹊突起韩卢前。传箭罢围先数获，谁往南山射雪额。碗酒光摇玛瑙红，当筵又舞神亭戟。  

***桂山堂为平湖陆侍御作***  

清溪曲曲森丛桂，山人寄迹非忘世。得归盘谷且逍遥，似到淮南成小憩。立朝面冷如生铁，百炼之钢不可折。对仗令人心胆寒，归田同我头颅雪。我来正值落花时，红英片片浮春卮。秋色桂林应更好，山中猿鹤毋相疑。  

***王登联***  

王登联，字捷轩，汉军旗人官至保定巡抚，加工部尚书。谥悫愍。  

***次新乐***  

晓发恒阳道，逶迤此北征。霜风吹木老，河水向冬平。几处余烟火，长途复送迎。嗷嗷何日靖，饥溺倍关情。  

***定州塔***  

塔势陵太清，荒烟入望平。诸天依净业，一磬散秋声。游客无今古，高松见性情。谁能亿劫外，独证法王城。  

***王新命***  

王新命，字纯嘏，汉军旗人。官至河道总督。有《东山集》。  

***别江右***  

昔来南浦日，此地只孤城。黾勉行吾拙，艰难任世情。有心筹国用，无力赡民生。赢得清风去，飘然两袖轻。  

才见烽烟靖，灾荒又叠闻。按图稽户口，旷野少耕耘。下诏怜余子，蠲租出圣君。不才惭贾傅，宵旦独殷勤。  

已知民力竭，仰屋强持筹。到处分铜虎，谁能运木牛。檄书频夜至，飞挽几时休。幸荷皇天佑，无贻覆餗忧。  

***张勇***  

张勇，字非熊，咸宁人。明官副将，入国朝，官至靖逆将军，管甘肃提督事，封一等侯。赠少师，谥襄壮。  

***过崆峒***  

蚩尤战后久销兵，此处犹存访道名。万里山河尘不起，松风常带凤鸾声。  

***周昌***  

周昌，字培公，荆门人。官山东登莱道参政。  

***梦友***  

老去辞家事远游，经年何故久淹留。燕关秦塞长为客，露竹风蝉早报秋。半壁镫昏人破梦，一声鸡唱月当楼。此时离思添多少，不见归鞍到郢州。  

***崔岱齐***  

崔岱齐，字青峙，平山人。贡生，历官长沙知府。有《坐啸轩琐言》。  

***送侯屏山怀山归闽***  

木兰坡上草离离，秀影依稀映墨池。顾恺山川宜写照，王维兄弟尽能诗。客中归思同云远，江畔孤帆带月移。一片隋隄杨柳色，那堪又折向南枝。  

***隋隄步月***  

隋苑繁华半已非，隋隄烟月自清晖。紫箫团扇曾同照，锦缆牙樯何处归。水浸一天星影动，风摇两岸荻花肥。堪怜廿四桥边柳，惟有惊乌向夜飞。  

***移榻***  

移榻中庭趁晚凉，微风轻送野花香。萧然高卧浑忘暑，多少流萤绕画廊。  

***韩章***  

韩章，字可贞，号桐庵，汉阳人。拔贡历官南宁知府。有《文起堂诗集》。  

***过祭风台***  

尽瘁匡王业，山河指顾中。吞吴虽有日，破魏岂因风。欲借驱除力，期收<虫矞>蚌功。全身谋早定，眼底小群雄。  

***刘中柱***  

刘中柱，字砥澜，号雨峰，宝应人。历官其定知府。有《兼隐斋诗钞》。  

***赠朱锡鬯***  

海鹤从东来，翛然冰雪姿。徘徊不肯下，戢羽何所之。飞凌青汉上，栖止苍松枝。渴饮蓬瀛水，饥啄商山芝。取意贵適性，唳发生清飔。俯视笼中鸟，跼蹐深堪悲。虞人空叹羡，矰缴将安施。  

***赠杜于皇***  

名士天涯盛，襄阳耆旧稀。风尘双鬓短，心事十年违。酒对深镫酌，垆当冻雪围。无端悲喜集，明日送君归。  

***夜发江心驿***  

怀归眠不得，荒驿五更寒。路曲听鸡转，林昏立马看。霜花迎面落，月影照身残。犹有牵衣者，殷勤泪暗弹。  

***送毛大可检讨假归***  

玉河桥畔柳疏疏，最是离情不自如。同调十年怀旧雨，归装一束只残书。镫红酒绿围炉后，花落莺啼拨棹初。回首上林人衮衮，马头尘起拂金鱼。  

***陈宏范***  

陈宏范，字迺锡，一字伯子，长沙人。荐授偏沅副将，未就。有《东祝堂诗草》。  

***旅夜露坐和高羽可***  

非是辞卮酒，今知惜醉狂。空天人一影，远道月孤凉。见我同梅瘦，为谁教菊黄。博来清梦熟，不卧祖家床。  

***刘献廷***  

刘献廷，字君贤，号继庄，大兴人。  

***怀古***  

古之兵皆农，农富兵亦强。古之士皆农，农朴士亦良。兵农一以分，甲胄无余粮。士农一以分，耒耜无文章。分之则两伤，合之则一理。请语当途人，治乱实此始。  

***题晖草斋***  

谁将堂上春，得比春日晖。日入光更出，亲老无重归。谁将人子心，得比庭前草。春风日日吹，草色年年好。  

***水仙操***  

天行海运旋宫音，万象回薄由人心。移情易性琴非琴，刺舟而去留深林。海水汩没鸟哀吟，余心悲兮无古今。援琴而歌泪淫淫。  

***留别张鸿伯兼怀张非文和韵***  

舟檝吾将老，诗书世所轻。谁知天下士，漂泊亦无成。放眼空今古，虚怀向友生。北归心已足，不复悔南征。  

***赠行西上人***  

铁骑穿云旧拓边，大江归去浪连天。五更梦醒荒祠下，百战人酣绣佛前。风急雁行排远岫，秋高雕影落寒烟。与君共望中原路，衰草离离倍黯然。  

***卧病***  

风尘泉石两蹉跎，岁月催人委逝波。万事无成心力少，一生有几别离多。梦回弟妹依然失，病久交游谁更过。剩把新诗消永日，空床独坐强吟哦。  

***幽居***  

王孙学赋小山招，意气崚嶒耿未消。燕市酒酣闻击筑，吴关人去忆吹箫。功名梦醒玄驹国，卜筑门临白马潮。回首故园千里外，江乡随地老渔樵。  

***赠向语可***  

天半峨嵋落照边，汉川东与蜀江连。万金散尽犹存骨，一剑长留岂学仙。秋水欣逢东海若，马蹄难遇九方歅。穷途我自怜空手，洒泪相看大别前。  

***王昭君***  

六奇已出陈平计，五饵曾闻贾谊言。敢惜妾身归异国，汉家长策在和番。  

汉主曾闻杀画师，画师何足定妍嗤。宫中多少如花女，不嫁单于君不知。  

***王洁***  

王洁，字汲公，号洧槃，大兴人。有《幽居山房稿》。  

***金山***  

七级凌峰顶，虚窗总不扃。层岚开紫翠，急浪走雷霆。斯世方多故，高天果独醒。茫茫看尺五，敢欲问青冥。  

明月生东岭，波光一鉴开。欲寻甘露寺，更上妙高台。黄鹤千峰去，苍云万里来。无端吹觱篥，唤起洞龙哀。  

***田蘭芳***  

田兰芒，字梁紫，又字伍众，号篑山，睢州人。诸生。有《逸德轩诗》。  

***责竹***  

我闻昔人言，不可居无竹。一日少此君，顿使面貌俗。绕舍长儿孙，汉书亦省读。常思一亩宫，辟向渭川曲。今夏假馆处，横窗饶寒玉。谓可浣尘襟，切磋比淇澳。而乃出入间，多见异标目。烟敛失潇洒，月来伤局促。无实致丹山，有音殊嶰谷。似畏淇园伐，如睹湘江哭。疑余非德邻，坐令形神辱。不见芝兰生，无人亦芬馥。松柏挺苍翠，曾不移寒燠。君子秉贞操，所贵在幽独。因物有加损，怪尔终碌碌。  

***住孔楼三年矣别去一叹***  

东风回首怅天涯，此地曾经阅岁华。旧舍乍离应入梦，新居更卜未还家。飘风燕子依人怯，背日柴荆任意斜。物理推移浑莫定，青衫何用湿琵琶。  

***颜鼎受***  

颜鼎受，字孝嘉，一字初阳，桐乡人。有《峄山堂半乐亭诗》。  

***楚山歌自郴州还桂阳作***  

楚山高复高，楚水深复深。悠悠行路难，每伤游子心。游子越险阻，往来桂与郴。郴江鸣湍急，桂岭秋夕阴。西涉雉鸡冈，东眺龙虎岑。缥缈白云峰，萧疏黄叶林。俯瞰金牛潭，泠泠泻寒音。草木渐摇落，猿鸟多悲吟。纵观豁高目，长啸开幽襟。欲招苏耽鹤，且携宗炳琴。严城照霜月，四围鸣杵碪。酌酒聊自劝，慨然思难禁。  

***秋怀***  

迤逦秋山落日明，路从深箐入蛮阬。新田芋熟栾巴郡，石室蒿深义帝城。四塞风烟如一色，五溪言语不同声。苍凉每有穷途泣，此日猖狂似步兵。  

***甲寅四月十五日值余生辰久客思归困于兵革因诗赋感***  

首夏清和绿野平，乡心愁听鹧鸪声。十年结客黄金尽，一夜摧人白发生。出处应知吾道重，安危不系此身轻。差惭马齿徒加长，自顾难为伏枥鸣。  

***杨宾***  

杨宾，字可师，号大瓢山人，浙江山阴人。  

***换车行***  

冰冻马蹄行不止，历尽千山复千水。边门未出已难堪，况出边门二千里。沈阳城外换柴车，柴车换得无人使。坡陀木石相枝撑，谷口泥淖多呀坑。日日辕摧与毂折，翻云覆雨如人情。人情翻覆乌可识，出门步步行荆棘。涕泪沾巾向北风，但见庭闱死亦得。  

***至宁古塔***  

望望吉林峰，白云绕其下。登顿及今朝，亦得依亲舍。父母骤相逢，注视还相讶。别时发覆眉，胡乃成老大。邻舍争慰劳，应接苦不暇。姓氏未及知，空言聊慰藉。日暮细挑镫，恍若梦中夜。喜极乃更悲，不觉泪如泻。  

上书不得达，生男亦胡为。四十始省亲，问心良可悲。戏彩愧老子，挽须同小儿。西山日已薄，乡国归何时。叹息谓季弟，尔独无分离。承欢廿八载，此乐人谁知。  

***寻广泉寺***  

古寺寻何处，穿云上碧空。泉飞阴洞口，僧老乱山中。废殿残碑在，禅房曲径通。可知全盛日，人在蕊珠宫。  

***自寿安山晚归***  

不觉众山暮，扶筇趁落晖。醉同樵共唱，行逐鸟俱飞。树色凝烟紫，秋声入夜微。欲知投宿处，前路一僧归。  

***九山登香山绝顶***  

香山绝顶路崔嵬，万古何人坐石苔。落叶满林围白塔，西风匝地起黄埃。浊醪不惜随时醉，野菊偏能向客开。极目正从乡国望，断鸿飞过雁门来。  

***寿安寺***  

祭星台北秋风路，曲折高低送薄寒。夹道苍松犹错落，当门白塔半摧残。荒山是处生祇树，古佛何因卧石澶。莫恐世人多误认，黄粱枕上梦邯郸。  

***隆教寺***  

天半烟霞窟，秋风作伴游。泉声当树落，云气隔山浮。小鸟移丛竹，残香入画楼。寺多桂窗前堆柿叶，知为学书收。  

***来青轩远眺***  

薄醉坐层轩，无弦琴独抚。仰首忽狂叫，久之不能俯。霜叶斗春花，松涛卷秋雨。悠悠绝壑云，近风自吞吐。东北豁一隅，肯借他山补。天宇净无尘，庶几见远浦。贝阙与珠宫，丹碧讵能数。一一恣幽探，宁复论今古。  

***梅文鼎***  

梅文鼎，字定九，号勿庵，宣城人。有《绩学斋集》。  

复柬方位伯方子精西学，愚病西儒排古算数，著《方程论》，谓虽利氏，无以难，故欲质之方子。  

象数岂绝学，因人成古今。创始良独难，踵事生其新。测量变西儒，已知无昔人。便欲废筹策，三率归同文。宁知九数理，灼灼二支分。句股测体线，隐杂恃方程。安得以比例，尽遗古法精。勿庵有病夫，闲居发疑倩。展转重思维，忽似窥其根。和较有实用，正负非强名。始信学者过，沿古殊失真。辟彼车与骑，用之各有神。篆籀夫岂拙，弩啄日以亲。援笔注所见，卷帙遂相仍。念子学有宗，何当细与论。  

***江上望九华山慨焉有感***  

曾闻九子山，险怪类西岳。攒簇金芙蓉，峥嵘发华萼。我来江上看，烟光喜澄廓。奇峰缥缈间，一一青如削。百里势不绝，蜿蜒相回薄。扁舟不可停，所见乍前却。参差互出没，灵异难遥度。振衣思高颠，攀跻一何乐。长歌入杳冥，凌风瞰大壑。身轻生羽翼，虚无行碧落。平生慕至道，幽探性所讬。于役曾未休，天游攘六凿。福地傥依栖，旷然解尘缚。敢忘夙昔心，敬与山灵约。  

***雪中家从叔瞿山过饮山居***  

青山闭户孤居惯，书卷时开逸兴多。觅句每于闲处得，逢君何意雪中过。寒花万树看图画，浊酒盈尊起和歌。泥滑只今愁去马，荒村莫惜醉颜酡。  

***送姜学在归吴门***  

午桥雨过杜鹃啼，归客扁舟发宛溪。下濑薰风吹去棹，到家绿树遍长隄。伯兄稚子经年别，画舸名园几处题。难忘敬亭山下路，清秋迟尔共扶藜。  

喜晤彭躬庵先生即送归冠石先生别号树庐，有《冬心诗》一卷。  

曾向冬心见树庐，人间万事一编书。相看此际天难问，却喜耆年鬓未疏。浩荡秋空涵日月，清泠江水辨龙鱼。布帆风满君归去，万里行云自卷舒。  

***柏枧山顶望仙人台同观湖先生***  

峨峨方石台，千尺凌晨烟。昔闻山中叟，曾此逢飞仙。棋局观未终，倏忽更岁年。樵斤寘丛条，木皮合且坚。崖树既摧朽，无人能攀缘。我来陟岭半，俛视兹台颠。再寻蛟路登，所见惟青天。琼宫在何许，便欲乘风旋。下界溺埃尘，安能久迁延。何当封马鬛，非敢冀牛眠。庶同五岳游，免此情内牵。云车策风马，愿言长执鞭。  

***题赠宛津庵澹生上人***  

小刹对山城，溪桥一水横。披帷来野色，傍郭有经声。高树虚窗入，遥峰隔岸明。此中逢惠远，真觉道心生。  

***喜半公归自新都柬寄索画***  

病起看山山更奇，溪桥酒醒一题诗。相思白岳人归处，正是苍崖雪霁时。路转层云峰出没，水澌古磵石逶迤。心闲好景供图画，肯寄荒斋慰别离。  

***张实居***  

张实居，字宾公，一字萧亭，邹平人。有《萧亭诗选》。  

***感遇***  

吁嗟问苍天，苍天何沕穆。生生与化化，总之属疑独。青女散霜雪，万物悉蛰伏。达人志功名，下士冀寸禄。大哉千载猷，巧迟宁拙速。轗轲忆生平，使我思毣々。尝言徂远征，貂裘袭文縠。骏马比騄耳，宝刀号青犊。往来射平坂，驰驱猎林麓。鹰鹘多所获，皆是凤凰族。烽烟连四塞，中原正逐鹿。强众暴弱寡，荒陬□□□。我亦流离人，中怀旷若谷。前临大江边，波涛怒如覆。鲈鱼此处美，菰老莼丝熟。倚马眺金焦，凌空势矗矗。天堑南北分，峨舸发连舳。为咏横槊诗，流连而三复。洒泪望新亭，帆轻云龙逐。行行入石城，停留未信宿。夜半楚歌起，重围惊如簇。将军弃雕戈，士卒脱弓韣。须臾内变生，谈笑肆诛剭。辕门已系颈，仅尔免彝戮。丈夫气沮消，归途来仆仆。堕露饮木兰，残英餐秋菊。惆怅故乡秋，西风破茅屋。蓬蒿满阶除，凄怆墄下竹。存亡已相半，去者无竿牍。楼头狐昼鸣，墙外鬼夜哭。有园成瓦砾，松声犹谡谡。断木栖野鹤，残荷伴孤鹜。掩卷泣蓼莪，回首悲风木。架上藏父书，手泽不能读，日夜事桑麻，莨莠胜佳穀。凉风已届候，草木皆肃肃。为曰检衣裳，御寒无旨蓄。小时固庸庸，长大复碌碌。  

***雨后***  

雨歇山欲暝，夕阳在鸟背。孤亭淡清秋，花木有余态。凉风四面吹，长空荡残霭。更望西南风，窈窕秀如黛。山树互幽映，流泉舂云碓。独坐酌芳卮，明月来相对。  

***王烟客先生长白山图歌***  

泰山东北址，副岳惟肃然。茂陵刘郎封禅处，金枝玉叶尝绵绵。太常兴到山图出，千峰万壑相钩连。黑气淋漓走风雨，笔痕缥缈生云烟。会仙崔嵬三千仞，峰峦剑立树倒悬。大谷两嶂更奇绝，或如狮吼或象眠。源源不断绣江水，黛溪百折清且涟。展卷恍入翠微里，伏生范老同周旋。我家小山临黄谷，负耒独耕谷口田。闲上摩诃采芝草，却临黉堂酌醴泉。手握绿文蝌蚪字，寻真日日踏层巅。昔有人于伏生墓得古书一编，字皆蝌蝌。闻有仙人号白兔，倒骑白兔凌青天。仙人不知何处去，柴门流水今依然。  

***会仙山***  

峻极中峰此独幽，天低日见白云浮。西来岳色孤烟秀，东望沧波一勺流。金简坛迷虚夜月，山即古肃然，为汉武禅处。赤松迹杳凛高秋。不知山顶何年辟，流水柴门胜概留。  

***桃花谷***  

小径穿深树，临崖四五家。泉声天半落，满涧溅桃花。  

***清明***  

桃花乍放柳初生，叶底春禽送好声。人在四围山翠里，斜风细雨度清明。  

***朱缃***  

朱缃，字子青，号橡村，历城人。官主事。有《橡村集》。  

***无棣***  

斜日下城角，炎风一骑驰。野花全白后，山果半红时。小袖攀桑妇，方垆卖饼师。我来偶摊饭，树影正离披。  

***燕子词***  

翩翩燕子隔花宇，黑翦红襟向花舞。去年将子入高楼，主人爱惜垂帘钩。拂尔毛羽护尔巢，殷勤结纳同良交。岁寒飏去不回首，无需于君从君嘲。今年重来少颜色，巢空泥冷生荆棘。任尔呢喃语纷纷，主人高卧如弗闻。  

***赠别李公晋归恩州***  

经旬亲杖履，游与喜同君。新水鸭王浦，空山扁鹊坟。谈丛推雅量，酒阵策奇勋。挥手来朝别，春风隔暮云。  

***周纶***  

周纶，字鹰垂，江南华亭人。贡生，官国子监学正。有《芝石山堂稿》、《环山堂集》。  

***由冯公岭抵括苍作***  

云气昼冥冥，山深虎豹扃。岚光疑晓雾，猎火乱寒星。地自飞泉白，天由密树青。穷荒开郡国，次第入郊坰。  

***徐立斋太史枉过***  

六载与君别，翩然过我庐。每憎西向笑，多愧北来书。贫贱论交外，风尘历世余。不才甘自废，且莫问盐车。  

***郯城***  

春秋郯子国，瓦砾尚孤城。吏事昏鸦集，人烟返照横。乱流豗地脉，遗戍护农耕。衮衮看前席，凭谁一寄声。  

***陈奕禧***  

陈奕禧，字子文，又字六谦，号香泉，海宁人。贡生，历官南安知府。有《春霭堂集》。  

***祁州道上***  

榆柳清阴覆井床，南风五月叫蜩螗。我行真为村农喜，绿树中间麦尽黄。  

***往通州途中漫成***  

两载川衡转运功，今朝又挂布帆东。鹥凫野岸瀰瀰水，禾黍秋原淅淅风。高鸟独归残照外，晚山半入乱云中。淡然心事凭谁识，一笑吟成意未穷。  

***卢舜徒太守送余至天津留别***  

谁信黔西去，相随泛海云。明知终欲别，只为惜难分。老泪不空洒，此情倾向君。桃花潭水意，岂独古人闻。  

***平山道上***  

暖日晴风弄远晖，好山嘉树绿成围。唤回僧梦蒲牢响，点破溪烟属玉飞。麦陇近秋垂穗熟，鱼梁向晚撼流民屋，荒草春迷叛将碑。”皆有奇到稀。  

***由冯公岭抵括***  

云气昼冥冥，丛篁绕翠微。蹴花双燕下，带雨一僧归。吟兴消长昼，春寒上夹衣。朋俦尽何在，行处颇邙机。  

***易隆寓夜***  

对客衔杯睡已迟，夜凉欲到被先知。暗风将雨窗前过，正是驿楼酒醒时。  

***赵善庆***  

赵善庆，字怡斋，德州人。历官金华知府。有《重知堂诗》。  

***荆卿歌***  

燕丹日夜思报秦，好客不减平原君。朝游燕市伴屠狗，夕入东宫为上宾。感君意气惟君使，函关西向轻生死。片言立杀樊将军，日暮悲歌临易水。易水萧萧疾风雨，渐离击筑声何苦。道旁送者涕纵横，壮士驱车不复顾。图尽须臾见匕首，惊起秦王环柱走。只今犹恨夏无且，英雄功败提囊手。擿王不中置锟铻，事后论人剑术疏。当时谁入虎狼国，自是昂藏一丈夫。  

***给假东归留别子未***  

抱病人偏忆故园，东归萧索不堪论。张融陆处宁非屋，贾岛穷居尚有村。击筑悲歌醉燕市，敝裘羸马出都门。两年诗酒留连地，回首茫茫欲断魂。  

***醉题***  

苦吟镇日爱风骚，醉后偏矜意气豪。宁诵相如《大人赋》，不弹摩诘《郁轮袍》。矮窗残日排书卷，老屋青春压酒槽。栗里归来耻腰折，凉州那得换葡萄。  

***朱载震***  

朱载震，字悔人，潜江人。诸生，官石泉知县。有《和山堂诗集》、《东渚诗钞》。  

***牧仲见贻方竹杖赋谢***  

明日别公庐山去，赠我竹杖随行縢。体方节坚色滑净，一条碧玉锋棱棱。侧闻分宁邃岩谷，狼虎部曲蒙茸藤。截致颇难形甚古，大朴不雕囊以缯。世闻圆柔易为好，直方谁解堪依凭。我老懒拙无一可，舍藏信宜行未能。大布一领书一簏，漫游得此真良朋。匡君旧识不我弃，招手高峰穿崚嶒。扶携万仞观天地，大笑齐物无鹍鹏。拜公嘉锡感公意，知己名言永服膺。何当杖头书岁月，幽寻衡岱嵩华恒。  

***和杨侍御筠湄秋怀***  

薄醉江楼怀暂开，家园迢递首重回。淡香红叶霜前径，细蕊黄花雨后苔。汉祖频年思猛士，燕昭何日筑金台。不才自合烟霞老，未许天边鸥鹭猜。  

***同石城公牛潜子秋日汉上***  

澄陂秋柳带明霞，茅屋参差野老家。江转危矶奔骇浪，村邻小市缀疏花。河鱼入馔偏堪饱，浊酒能酣不用赊。赢得山公清兴在，停骖闲数后栖鸦。  

***夏过北兰寺***  

寺通野阜转清幽，压户藤梢带叶抽。最好江洲浮远绿，孤悬塔影漾中流。  

短栅逶迤曳履行，晚飔摇飏葛衣轻。老僧送客烟江外，一鸟啼残落照明。  

***宗元鼎***  

宗元鼎，字定九，号梅岑，江都人。有《芙蓉斋》、《新柳堂》等集。  

***早秋***  

我行初出郭，新月似蛾眉。几夕望舒圆，今复蟾兔亏。匪独此朝夕，百岁亦如斯。怀情不能寐，徘徊向中墀。侧闻草虫鸣，仰望繁星垂。人言秋漏长，已觉衡汉移。千念未夜息，万感与朝期。长卿恒有疾，子云终何为。引领还踯躅，泪湿衣裳缁。  

***题郊居***  

茶灶声清响竹廊，小亭新构面横塘。渔夫晚唱烟生浦，桑妇迟归月满筐。一岭山花烧杜宇，满池春雨浴鸳鸯。篱边犬吠何人过，不是诗僧是酒狂。  

***冬日过甘泉驿***  

记得当年来古驿，马鞭带雪系楼前。双柑香溅佳人手，半臂寒添酒客肩。忽见荒隄摧暮草，空伤衰榭没寒烟。风尘满目深惆怅，却望谁家寄醉眠。  

***过山中***  

东风吹雨度香芸，远近烟岚晓未分。一径浓桑沈碧影，半溪流水荡轻纹。来逢莺语诗从作，去被人留酒重醺。莫道十年名计苦，输农几度说耕耘。  

***登吴陵城楼***  

城外村梅映酒旗，故园花落重相思。愁肠已向春来断，况值轻寒醉醒时。  

独倚层阑欲望休，江南烟月动春愁。青山碧水无穷尽，卷入吴云去不收。  

***炀帝冢***  

帝业兴衰世几重，风流犹自惜遗踪。但求死看扬州月，不愿生归驾六龙。  

***扬子江***  

帆去天涯势不回，龙笳何惜渡江来。香车若到长干路，后主荒宫花又开。  

***甘露寺北轩追和杜牧之韵***  

独步回廊绕槛行，鸟啼花谢正关情。感深落月前朝笛，愁绝垂杨故国笙。帆影东南连水气，梵音朝暮杂潮声。重来十载题诗客，依旧人间浪有名。  

***百尺楼***  

素袜翩翩月一钩，凌云风致想高楼。江南歌舞寻常事，便遣曹彬下蒋州。  

***雨中留邹丽农***  

新开兰蕙正芳菲，初到鲥鱼入馔肥。正是风光好三月，如何抛却渡江归。  

***吴音曲***  

璧月庭花夜夜重，隋兵已断曲阿冲。丽华膝上能多记，偏忘床前告急封。  

***洪升***  

洪升，字昉思，钱塘人。有《稗村集》。  

***石门***  

先贤逝已久，予亦宿石门。天寒鸟自归，林表斜阳昏。吏隐计难得，讵知忧世屯。栖栖终短褐，此意向谁言。  

***征途晓发***  

夜发蓟丘道，马蹄踏霜华。月照千里白，不辨冰与沙。行行三十里，始闻啼曙鸦。朔风起何处，隐隐鸣悲笳。徒侣惨不乐，从者咸咨嗟。扬鞭强笑语，前村有酒家。  

***送吴位三归宣城***  

宋家丞相后，乔木到如今。之子独古处，对人无俗心。偶来京洛道，旋反敬亭阴。芳草白云外，春山深复深。  

***雪望***  

寒色孤村暮，悲风四野闻。溪深难受雪，山冻不流云。鸥鹭飞难辨，汀沙望莫分。野桥梅几树，并是白纷纷。  

***蒙山道中***  

乱石绕东蒙，崎岖古道通。一身千里外，匹马万山中。密树遥遮日，轻花细逐风。望云双泪落，岂是为途穷。  

***寒食***  

七度逢寒食，何曾扫墓田。他乡长儿女，故国隔山川。明月飞乌鹊，空山叫杜鹃。高堂添白发，朝夕泪如泉。  

***柬李东琪***  

闻君昨日到长安，驿路风尘乍解鞍。古寺楼台高避暑，晴天松柏昼生寒。亲知把臂他乡少，贫贱论交此地难。我自飘零归未得，秋江劝尔弄渔竿。  

***衢州杂感***  

巑岏岭势矗仙霞，阻遏妖氛建虎牙。障日丛篁劣容骑，连云列戟不通鸦。居人乱后惟荒垒，巢燕归来止数家。一片夕阳横白骨，江枫红作战场花。  

***将游大梁***  

匹马嘶荒野，群山拥乱云。迢迢二千里，去哭信陵君。  

***安{真}***  

安<真>，字青士，寿光人。贡生。有《五亩园集》、《绮树阁诗稿》、《南阳咏稿》。  

***丁丑春日过巨昧水将之郡城***  

耿侯遗迹在，怀古溯潺湲。春浪沙纹浅，耕花战血斑。鞭丝垂夕照，马首向青山。眼底千峰出，朝来好共攀。  

***戊寅正月六日再至朐城***  

去岁归时雪没腰，重来残雪未全消。东风委粟城边路，春水溶溶上板桥。  

***过杏山岭***  

板桥回渚岸，寒水自潺潺。暮雪三家市，孤城四面山。地仍伯氏邑，险控穆陵关。匹马行吟到，千峰万壑间。  

***寒食即事***  

风吹淡荡酒颜消，斜日迟迟上柳条。薄暖园林芳草地，杏花影里坐吹箫。  

***张履庆***  

张履庆，字视旋，号顾斋，淄川人。诸生。有《食蔗堂诗》。  

***醴泉归途口号***  

曲曲溪流草木新，朝云暗淡静无尘。回头重有别离色，望里青山似故人。  

***道中望长白***  

野绿夕阳横，高峰望长白。秀色一何深，杳与暮云碧。根腰围远树，苍翠半已隔。颇怀卜居情，尘鞅苦莫释。不知空谷中，几见幽人迹。  

***张增庆***  

张增庆，字川如，号损斋，又号缄庵，淄川人。诸生。有《独树庵诗》。  

***长信词***  

天街雨过草萋萋，长信宫中乱鸟啼。莫向秋风泣纨扇，昭阳人在画楼西。  

***溪上***  

轻阴带斜日，杳霭前山夕。双鹭忽飞来，点破一溪碧。  

***王戩***  

王戩，字孟穀，汉阳人。诸生。有《突星阁诗钞》。  

***寄云田先生***  

菜根堂外竹松曛，霜压平空木叶闻。应有一寒怜范叔，尚能多病爱文君。江边风雨晴川合，树杪人家鄂渚分。欲伴谪仙黄鹤饮，湘波天限白鸥群。  

***邢州咏怀次少陵自京赴奉先韵***  

我生天壤间，赋性苦迂拙。清时慕王贡，讵敢说稷契。一编抱膝吟，辄拟向空阔。倦起出户牖，寓目江天豁。速化讵无术，妄念颇执热。窃谓科名中，亦可奋伟烈。每望通籍者，如星欲附月。棘闱一逐队，誓与性命诀。蹉跎竟无成，资身百凡缺。彼苍何荼毒，更尔衣食夺。老亲丘壑志，胡为遭斗穴。祸机发强弩，凶波翻溟渤。相依颂系来，难辞公卿谒。恶名幸逃免，奔走双骭没。五载一敝裘，脱落类旄节。厚颜对时辈，戒门或被绝。驱车身万里，饮泣肠寸裂。因归蓬荜内，息影咏明发。华发映青袍，长年共愁结。篮舆病可御，仙潜山名。指嵽嵲。倾耳谷鸟幽，徐步石径滑。菽水尽欢欣，歌声殷击戛。北窗隔戎马，恍游怀与葛。木叶落洞庭，寒风吹裋褐。饥驱不暇懒，岁暮且复出。箧间世务书，欲上苍龙阙。举家挥泪送，尚冀涸辙活。割爱就畏途，所遇无故物。烟尘汝阳道，有情皆懔栗。村落春不生，鬼瞷悬罄室。夜眠进新炊，蔬齑杂死质。十日抱杞忧，中原怕萧瑟。万人饱草木，安望千头橘。汉廷免租诏，霈泽到白骨。劝籴并发粟，新恩口争述。除夕渡大河，气象回异辙。试临广武望，巨灵跖突兀。太行亘长云，华彝无断折。淇澳森呼汹，漳流搅勃窣。停骖问邢州，代马翻恋越。邑宰有行役，泥涂耻谁雪。公子蒙招邀，慰我思若渴。自古患难交，圣贤贵有卒。未知主人意，背客潜悲咽。整衣盼京洛，未往心屡折。待诏满金门，兹行戒仓卒。崇高卵易压，羁旅檀可伐。思倚数钜公，清言霏玉屑。欲嫁惜娉婷，不见厕养卒。南国愧妇女，芣苡闲采掇。  

***将自都门赴山左承都宪徐健庵先生过阮亭家叔寓中见存每念戩为故人之子感赋长句***  

当年膝下王文度，此日风尘京雒游。长伴塞鸿归碣石，欲观海蜃到之罘。双藤倚户惊垂讯，千佛名经讵见收。只是凄凉怜葛帔，高情须向古人求。  

***长沙赠刘青岑明府***  

迢递湘江道，维舟指驿亭。草生两岸绿，天近数峰青。夜雨连云梦，微风过洞庭。舆人诵新政，倾耳若为听。  

江南初买棹，乘暇复登临。斜日明沅水，春云接桂林。相过卑湿地，未废短长吟。夙昔猗兰操，愿言聆玉琴。君山东人。  

***壁间画松歌***  

苍松几株高蜿蜒，黑云玄雾争飞翻。谁将一片雪色壁，泼来墨沈如倾盆。松鬛尽作猬毛磔，松鳞直把蛇皮扪。怪石<石果>礌状伏虎，莓苔包裹穿长根。茯苓琥珀疑可断，霹雳魍魉愁崩奔。石间巨瀑波沄沄，雷辊电掣银涛喷。水流激击松影动，之而挐攫森无痕。步櫩潋滟夜月出，南荣晃荡朝日暾。长夏科头坐其下，应有偓佺商皓相过存。我昨山行句曲百里内，小松夹道琐细如儿孙。前年栖霞纵登陟，六朝松石留祇园。我知妙笔能寻源，移置此地雄且尊。吴生画工敛巨手，摩诘诗老清吟魂。五月清风买无价，岁寒心事堪重论。  

***送人出居庸***  

塞外烽烟莽泬寥，寒冰满地竞扬镳。风吹大漠黄羊过，天亘长城白草彫。百二关河悲故垒，十三陵寝识前朝。寄言玉碗金凫道，更有樵人晚唱遥。  

许节妇诗节妇屠，为孝廉斯立之女。年十七归文学许德基，十八生子岳牧，十九而寡。后岳牧娶妇，生孙同癸，不数月，父子相继殒，屠苦节数十年。 青青孤生竹，苦节贞以坚。幽崖闷阳景，气候惨不温。眼中箨龙儿，宛宛抱厥孙。秋风瘁其枝，严霜殄其根。根死心不死，血泪迸湘沅。凤皇逝莫留，寡鹄长悲辛。百年会有尽，大义矢勿谖。有天讵须问，皎月当空悬。想当归全日，欢笑迎重泉。谁为写楚词，清光照无垠。  

***阁夜***  

寺钟初动来天风，枯林宿鸟归飞中。欲行不行贾胡子，得过且过寒号虫。日望长江流浩浩，夜听更鼓声逢逢。明发扁舟泊沙嘴，潇湘南去愁烟空。  

***吴殳***  

吴殳，字修龄，昆山人。有《好山诗》。  

秦  

质子妖姬尽可居，六王犹在已丘墟。鞭桥东去无灵药，骖乘西归有鲍鱼。黄犬泪中惭废立，白蛇醉里报驱除。当时好为秦非计，牧地为封食有余。  

***洛神***  

心不随身葬寂陵，却乘金缕一游陈。旧愁黯黯因杨祖，新恨涓涓属灌均。射鹿未消漳阙泪，惊鸿犹赋洛川尘。君王八斗今余几，肠断无由更感甄。  

***蜀汉***  

季世唐虞只此时，泗亭天坏哲人违。三交城下波声急，五丈原韵日色微。西国无烟生火井，东邻有女落蟂矶。不关锺邓能缘险，黄皓谯周尽识几。  

***苏台怀古***  

秋风槭槭雨潇潇，追叹先王气正骄。壮士短箫吴市乞，美人雄剑越溪邀。三更姓馆樽前蜡，千载胥江月下潮。只有忠祠今尚在，行人指点过皋桥。  

笛  

胡床数弄渺难踪，只有清疏景物同。几片晓梅江岸月，一行秋雁墅楼风。却愁猿骨侵人籁，更叹《龟兹》误国工。那得中郎来仰卧，会稽千亩正丛丛。  

***蒲松龄***  

蒲松龄，字留仙，又字剑臣，号柳泉，淄川人。诸生。有《聊斋集》。  

***青石关***  

身在瓮盎中，仰看飞鸟度。南山北山云，千株万株树。但见山中人，不见山中路。樵者指以柯，扪萝自兹去。句曲上层霄，马蹄无稳步。忽然闻犬吠，烟火数家聚。挽辔眺来处。茫茫积翠雾。  

***渡河***  

归途过黄河，一叶大如掌。飕飗西南风，饱帆荡双桨。船小堕帆侧，高低任俛仰。舟如瓢水盈，闪闪浮瓮盎。激水雪崩腾，珠花迸衣上。驶急穿横流，汹汹作怒响。回首过来处，低云接沆漭。  

***九日望日怀张历友***  

临风惆怅一登台，台下黄花次第开。名士由来能痛饮，世人元不解怜才。蕉窗酒醒闻疏雨，石径云深长绿苔。摇落寒山秋树冷，啼乌犹带月明来。  

***戚玾***  

戚玾，字后升，号筦尔，泗州人。优贡，官知县。有《笑门诗集》。  

***饮九弟斋同宿***  

空城澹寒雾，落叶凄庭阴。萧条岁苦饥，里巷谁招寻。拨泥过我弟，暮雨衣淋淋。百钱杖头解，斗酒时共斟。入耳声不殊，闻者各有心。何以写吾忧，挥毫同苦吟。虫螀半壁静，镫火孤窗深。醉拥姜被眠，不知天古今。  

***赠九烟先生***  

钟山黄公高绝俗，彩笔当年映天禄。徙海吹山十六秋，吊影吞声卧江曲。栖迟南岳复西湖，万里青山一担书。岩松犯雪神愈王，野鹤冲云兴自孤。今岁移家来泗上，马队谭经笑函丈。生徒落落讲堂空，满帘春草风吹帐。予从往籍旧知名，但见文章未见人。踌躇怀刺久未决，迟迟乃敢登其门。相逢一揖平生见，道气须眉时隐现。布衣箬笠古人风，光瞳瘦骨高僧面。萧疏促膝片时间，苛礼余文已尽删。乃知古处存今日，往来交接能相安。此后相招对杯酒，一蔬一豆盘何有。题诗日夜几挥毫，高谭古人时充口。具言往事难重陈，不问人间汉与秦。志游四海遍五岳，妻孥束缚犹逡巡。更思百年今半矣，天下曾无一知己。寸心摇落我何言，万事荒疏天不理。眼前膝下未得男，依依弱女黄金看。前者乞灵向淮渎，回波晚棹辞龟山。惊涛忽起飞神鱮，泼剌投船船客惧。苍苍有意不言迟，小引长歌聊自叙。忧儿忧友复忧游，百感茫茫未暇愁。渡江僮仆尽辞去，只今沽酒无苍头。子能知我为予构，不取才能取淳厚。我闻语语出性情，颜热眉开心已受。贱子生平耻杂交，闭门风雨深蓬蒿。岂知相见如逢故，一我形魂慰寂寥。笑门如斗读书处，绿烟高卷芭蕉树。相看斗酒愧提携，扪虱挑镫尽朝暮。指画须开北牖窗，窗开柳浪入风凉。题曰烟环志所命，使我高卧游义皇。闲寻古塔登台话，烟光城阙如图画。感慨中来不自由，一见斜阳泪双下。击水垂云心事违，榆枋笑受鸴鸠议。孤高平淡违时好，今人绝少古人稀。我得先生交已足，但愧知君非鲍叔。徘徊海岳放身游，远近相从负行襆。  

***寒食过友人夜饮***  

寒食生多感，谈诗觅旧盟。积花充鸟饿，删竹让窗明。湖水春帆乱，山坟野祭晴。累累孤客意，浇酒亦难平。  

***八弟自南村过问***  

野处兄兼弟，遥寻到草堂。菜羹存土性，镫气见春光。小隐时名去，深贫世务忘。流连因手足，不独在壶觞。  

***同绥岩明府饮盱山拥碧楼题恒止上人壁***  

痛饮酬明月，天涯共此楼。客狂能受酒，山浅不藏秋。好叶当人落，迂泉让石流。更阑吟各就，醉墨为僧留。  

***王启涑***  

王启涑，字清远，山东新城人。官茌平教谕。有《西城别墅诗》、《茌山诗存》、《因继集》、《闻诗堂小稿》、《读书堂近草》。  

***忆樊川***  

胜概曾闻白鹿原，邵平往事感青门。何如韦杜春三月，花发城南第五村。  

***同萧亭舅氏晚坐石帆亭听瀑***  

葱翠满西城，园林媚光景。女墙斜照明，春空霭云影。竹啸与松吟，众妙独心领。喷薄匹练飞，洞澈毛发冷。相对涤烦襟，如遇谷帘境。乐此遂忘机，陶然万虑屏。  

振衣华子冈，飞花散芬馥。流泉百道鸣，激荡声喧蹙。栖鸟惊高枝，微风戛深竹。池上新月明，万绿如膏沐。缱绻渭阳情，清言惬幽独。参横夜凉生，且共茅亭宿。  

***周肇***  

周肇，字子俶，太仓人。有《东冈集》。  

***赠陆翼王***  

君是左徒门下士，朅来相对哭途穷。遗孤袁粲累囚日，亡命王成赁保中。书馆三余淹夜雨，客颜一瘦怯秋风。结交世上黄金满，四海何曾识此公。翼王为黄陶庵高弟，当日有保全遗孤事，故专及之。  

***病中元夕有感***  

梦入京华怪独醒，孤舟病客鬓星星。逢年漫愧天人策，涉世宁谙长短经。秃笔卖文差可活，庸医乞药总无灵。上元镫火萧条甚，才说宣和已泪零。  

***许旭***  

许旭，字九日，太仓人。有《秋水集》。  

***送宝知上人之江州***  

十载相看不定身，辞家重作渡江人。白门柳色千条雨，皖口山形二月春。虎去暮天樵径失，鹤归荒屿讲堂新。浔阳旧日经过地，双屐行随客路尘。  

***游天界寺***  

法宇巍峨耸碧躔，珠宫宝刹故依然。平分白下山川胜，暗忆金陵创建年。名德到今传几辈，藏经犹自护诸天。江山尺寸归新主，尚有穹碑记赐田。  

***淮云寺***  

石径斜开路几层，扶筇携屐共攀登。花逢九日思兄弟，病阻文园念友朋。南渡白云悲古寺，西风黄叶哭昭陵。三年遥触伤心泪，欲讯沧洲愧未能。  

***过废园有感***  

落日苍茫满客心，无端兴废愧登临。到公死后空存石，谢傅亡来久废琴。一代词人归蔓草，百年名苑化祇林。芙蓉金粟知何处，野水瀰瀰自古今。  

***王抃***  

王抃，字怿民，太仓人。  

***送友还蜀***  

山塘绿酒浮芳菲，杨花作团如雪飞。花前沽酒送君别，别泪簌簌沾我衣。兰桡欲发鼍鼓急，感君握手须臾立。把盏长歌曲未终，月光如水须眉湿。君今掉头万里行，萦纡蜀道多不平。石镜铜梁连剑阁，况复江山阻甲兵。愿君努力长途去，旧住岷江发源处。岷山雪消岷水清，望见锦官城里树。锦城花落更愁人，杜宇啼残滟滪春。武侯庙下苔如绣，先主祠前草似茵。君不见辽东华表归来鹤，城郭人民尽非昨。回首江南千万重，梦里寒鸡村月落。  

***杨州次梅村师韵***  

牙门置酒宴公卿，锦纛雕鞍命北征。缚袴健儿谁转战，借筹策士总虚名。百年洛蜀关时运，六代烟花兆甲兵。击楫中流无限恨，夜阑欹枕听江声。  

***王摅***  

王摅，字虹友，太仓人。有《芦中集》。  

***黄海歌***  

我所居兮在海滨，未登高丘望远海。行入深山尽是山，银台金阙瞻安在。昨投汤院雨翻盆，电激雷轰众壑奔。兹山雨后当铺海，旋因观海登天门。天门削成去天尺，历尽危梯上绝壁。弥勒龛中一宿留，晓起白云千里积。非烟非雾铺虚空，时为车盖时为龙。诸峰没趾渐及顶，初由肤寸弥寰中。天吴仿佛舞其下，万里无际连苍穹。是时罡风吹蓬蓬，听如击鼓冯夷宫。更疑射蛟海水赤，一轮照曜扶桑东。须臾解驳浪纹静，玉池开放千芙蓉。人间万事皆桑田，惟斯亘古无变迁。尘寰跼蹐真可怜，胡弗蹈海如鲁连。三山驱走置眼前，对之欲往心悠然。长愿采药山中眠，朝朝来往蓬莱巅。帝乡未遂平生志，从此浮槎天汉边。  

***闻汉槎谪戍宁古塔***  

欲叩君门万里赊，惊闻远戍度龙沙。文章只道金难铄，谣诼翻成玉有瑕。减死蔡邕方出塞，哀时庾信未还家。可怜交橐归来日，岂有明珠载一车。  

***怀许九日***  

闻君才上摘星楼，又到濡须坞口游。胜地山川曾百战，故人烟雨只孤舟。苍苍楚水蒹葭晚，漠漠江田粳稻秋。应有陈蕃悬榻待，免悲王粲滞荆州。  

***吕城病归***  

挂席西风桂桨轻，扁舟又次吕蒙城。身如枯叶方愁落，心似残潮未肯平。宿雨河桥横酒旆，晚烟村店聚鸡声。故园归去无多路，每念劳劳重怆情。  

***张文献公祠***  

祠堂突兀倚江开，瞻拜空余海燕哀。只道主由金镜致，岂知兵为玉环来。文章自昔传徐碣，香火常新傍舜台。风度依然凭想像，停舟一荐渚蘋回。  

***王曜升***  

王曜升，字次谷，太仓人。  

***登北固山***  

雄峰高枕瓮城斜，有客登临送晚霞。水气暗吞山顶寺，江云遥护海门沙。天低雁鹜来千里，地迥星河落万家。指点旧朝形胜在，吹愁何处起悲笳。  

***端午先忌***  

余生十载恨蹉跎，令节闲门掩薜萝。剩有蛟龙蟠大泽，空闻箫鼓发层波。三闾怨在余香草，九地恩深废蓼莪。惭愧王修能罢社，葛衣检点泪痕多。  

***顾湄***  

顾湄，字伊人，太仓人。有《水乡集》。  

***寄唐在兹湖村***  

带水湖南路，故人来往稀。暗蛩鸣雨急，宿雁入烟微。千卷只茅屋，一身仍布衣。深居戎马外，知尔亦忘机。  

***寄灵隐白谷载一两公***  

交游多半在禅丛，为忆巾瓶事远公。一棹钟声残照里，六桥山色暮寒中。遥天落木风尘老，旧国平芜烟水空。相送虎溪成久别，比来吟兴复谁同。  

***感怀***  

石城笳鼓不堪听，烈士天涯散晓星。伏阙陈东还痛哭，登楼王粲独飘零。奔涛夜立鱼龙怒，战血春回草木腥。莫说长江限南北，建康原是小朝廷。  

***阅江楼***  

万里长江一望收，高皇亲建阅江楼。云开蓬岛星河曙，月出卢龙天地秋。碧草自生宫寝路，青山仍绕帝王州。凭君莫问当年事，禾黍同归六代愁。  

***田登***  

田登，字梅岑，江都人。有《埋照集》。  

***寄怀俨若江右***  

战后山逾静，花飞戍亦空。人间无客路，天上有归鸿。芳草愁眉外，春江野哭中。相思似潮汐，日到小孤东。  

***送潘雪帆祝发天寿山***  

自悔披缁晚，低回别母难。独寻天寿路，莫上寝园看。禾黍春山遍，牛羊夕照宽。劫灰飞不到，只有化城安。  

行拈方竹杖，爱尔不怱忙。磵路微风动，松花一笠香。到山魂梦稳，持钵水云长。凄绝乌啼夜，沈吟辇路傍。  

***乱中晤故乡周子***  

旧路新亭那可过，神州翻不似滹沱。地经战后人逢少，江入秋声夜听多。白首对君心更热，青萍避客舞还歌。三年消息空惆怅，独立南楼倒晓河。  

***丁卯客都门值予初度示姚叶二子***  

百战乾坤剩此身，今宵重对启祯人。白头红烛千行泪，重向尊前话甲申。  

***天寿山***  

十里春山入杳冥，残碑断瓦杂苔青。江南漠北浑如此，指孝陵。不信当年石马灵。  

只今辇路上牛车，旧是君王驻翠华。春荐不来寒食候，夕阳一片野梨花。  

## ●卷三十九

***吴之振***  

吴之振，字孟举，号橙斋，又号黄叶村农，浙江石门人。官中书科中书。有《黄叶村庄集》。  

***过东庄看梅***  

迤逦东庄路，春风黑板桥。前溪通竹树，比户足渔樵。谷口风犹在，南阳兴未遥。青鞋从此办，不独为花朝。  

啸傲梅花里，今朝定有诗。软香春暖候，冷艳月黄时。坐久浑无意，风来每自疑。游蜂莫相恼，付与出墙枝。  

北户新除径，相随偩竹登。周遭莺语滑，荡漾水痕增。过雨移茶种，添流间麦塍。无心阶下草，散发任鬅鬙。  

***同用晦东庄看梅***  

隔岁心情似死灰，梅花堆里蹔眉开。吹将王冕横枝下，炼得林逋断句回。已分色香难品第，不烦桃李作重台。落英和雪团成片，研入春醪饮一杯。  

***晓泊青县***  

墓树丛鸦闹晓更，周遭小市簇孤城。倒流水激鱼儿上，过渡人稀艇子横。归去诗情殊跌宕，春来酒量亦峥嵘。个中便得江山助，可是工夫次第成。  

***同朱老步郭外人家留饭西畴草堂***  

西畴诗老话幽居，一笑扶筇兴未疏。村市经过残劫后，草堂重醉落镫初。定知鱼乐能千里，已办农忙共一锄。底用榜门坚谢客，霜寒谁肯问籧篨。  

树排青嶂绕溪迎，稻撼黄云照眼明。路杂难寻官道合，桥欹不碍小船行。社神香火尊于帝，村学规条亦有程。笑我尘颜谁举似，隔离花豹两三声。  

***哭王西樵吏部***  

话别梁园笑语温，海沙清浅已无痕。十三世向邹阳算，五百年从鲁叟论。阿母追随差不恶，平生检点更何言。荒唐莫诧骑鲸事，紫府仙曹在杏园。  

抛官东海隐修鳞，越尾讹传信未真。赤牍几翻惊入手，寝门一恸竟无因。香奁词赋尘蛛网，壁垒郊原泣暗磷。遥想夜台沽酒伴，也应宋玉在东邻。  

***同舜江黄晦木宁都曾止山饮西园次晦木留别韵***  

长昼摊书转木阴，朅来好友共登临。不将名字依刘表，合有溪山著庆禽。卖屦织帘高士传，绿樽明月故人心。何年踏浪追潮汐，一梦江头柳十寻。  

***雨效东野体***  

雨声无新书，空阶历古今。亦作琴筑响，亦作钲鼓音。如何羁旅士，披衣起长吟。一点不到地，点点刺人心。遂令千古雨，此夜愁独深。  

***西畴诗老贻白鱼一双七叠手字韵谢之***  

黄犊长子孙，放浪谿山久。江南千石鱼，利较力田厚。蓑笠乞网师，笭箵结溪友。相逢菰芦间，不复问谁某。女阳西郭西，古城上培塿。一卷冰雪诗，得自钱手。未许掩瑕瑜，底用饰疵垢。贻我双白鱼，柔条贯柽柳。君弗厌贪饕，伴榼须斗酒。  

***送少逸***  

几载不相见，相看倍黯然。人情怜旧雨，天气入新年。白发残镫里，清樽古驿前。计程翻日记，重为老夫传。  

***介山游洞庭归过橙斋叠还字韵见赠即席奉答***  

十载邮筒记往还，今朝杖履得跻攀。人来万壑千岩里，诗在三唐两宋间。数遍藏书推拂水，偶思快友话横山。澜翻几换输赢局，神手应夸我辈闲。  

***次韵送心壁归庐山***  

女阳亭子北，把袂送将归。计及投莲社，行当换葛衣。经函鱼茧滑，诗板墨花飞。赠语藏吾拙，呼儿诵《采薇》。  

略彴依兰若，钟声话旧游。临流思濯足，望远一登楼。粳稻三年计，芙蓉万顷秋。天涯双屐齿，莫忘草堂幽。  

***次韵答墨林上人***  

不解参禅不学仙，把锄种菜自年年。休将葛岭三生石，错认齐州九点烟。菰蒋萦回行药去，筼筜刻画有诗传。西林安稳齑盐饭，吼彻鲸鱼丙夜悬。  

***书研背***  

万山木落风凛冽，欲堕未堕寒蟾灭。东方太白光睒睒，残星半点衔嵒缺。破屋老儒手皲裂，麻沙净本钞不辍。诗书发冢冀食报，轩车驷马高门闑。白头如雪何所求，仰天大笑冠缨绝。  

***吕留良***  

吕留良，初名光轮，字庄生，后字晚村，浙江石门人。诸生。有《东庄诗存》。  

***东庄杂咏***  

山水各宗支，结构分百脉。向背意态殊，风土因之隔。于人何亲疏，適意成主客。昔我避乱初，小筑公山侧。百家饮一泉，邻果任饱吃。人面或万状，性情无两格。古姓聚为村，樵采名叔伯。午后始开门，槐花深一尺。  

跛者命在杖，渡者命在舟。人生依万物，得失不自由。有愁何以消，客或进一篘。谓客酒可忘，吾愁非真愁。痛饮虽至醉，不入伶籍俦。此酒有时醒，此愁无时休。  

微寒尽余威，园林纳新意。品类纷有名，皆从上古至。我生与万族，衣食各生智。凤皇啄琅玕，鸱鼠甘粪利。当其经营中，了不异人意。苟为易地谋，两两相唾弃。郁郁成都桑，劳劳有深义。自非天下才，此事良不易。常恐时数来，便令负斯志。妻织儿胜锄，悠然足高睡。  

***见钓者***  

老渔倚桨黄芦根，细香和饵丝作纶。无边春水杳何处，日暮烟生知有人。持竿终日无所得，白鹭衔鱼隔江食。风扫杨枝入钓船，满溪愁煞桃花色。我来行吟一问之，太息老渔不解诗。我向君身觅佳句，君坐诗中自不知。  

***过仲兄村居***  

弃置旧池阁，来从茅舍居。命奴收落叶，课子理残书。官岂朝廷罢，身犹死丧余。杖藜还叹世，那敢赋归与。  

两子光成长，能文粗足观。预思渠辈事，遥当太平看。乱后乾坤窄，愁牵日月宽。不知村路里，何以慰荒寒。  

小径泥封竹，虚堂石挂萝。病愁宾客满，贫觉子孙多。丘壑聊如此，兵戈奈尔何。平生几种意，今日慎风波。  

***次韵寄怀黄晦木***  

驿马别一朝，阁上话三夜。最恨箬篷船，柔橹当艄架。相思比日车，昼夜转无罅。岂谓经半载，过秋不待夏。馅饼废堆盘，醇醪罢洗斝。年年为友朋，三江历九坝。每云经此涂，如罪流不赦。母老令弟丧，今宁即离舍。道路有高五，駏蛩昔倚藉。渠今复南上，君岂能北下。念此令人痛，泪迸檐溜泻。又闻抱微疴，应坐愁不化。人生老头甜，或同倒啖蔗。莫添红炉炭，肝肺怕薰炙。饥冻过毒矢，日日当心射。家翁做不堪，痴聋术可谢。  

研墨作君书，踟蹰过半夜。踟蹰欲何为，窥盎复视架。想君卧破屋，镫火穿壁罅。岂无木绵衣，未冬先典夏。但用江西窑，莫求哥定斝。但搭日行船，不怕长安坝。姜桂性不移，物理渐轻赦。曾约石榴红，襆被到寒舍。忽忽篱豆黄，梧桐叶相藉。吾亦苦痁鬼，中虚变暴下。至今两颊窊，时时复洞泻。内伤脾胃病，饮食颇难化。五心一烦热，便忆冰与蔗。引领黄昏汤，来起此番炙。泥水绝高名，读书兼猎射。从来霜雪姿，不向北风谢。  

***次韵答钟静远***  

身似春江乱石矶，风波砥尽势相违。纵横妙手千年误，检点从头万事非。记得名园镫照失，重来古路草痕微。可怜杜宇殷勤意，曾唤游魂几个归。  

***登真如塔***  

难寻平地荡胸云，试上岧峣借夕曛。洞磴盘旋人不见，阑干笑语远偏闻。春从浦草青边长，水到湖楼绿处分。乍暖僧房梅气发，四方八面水沈薰。  

***舟次看武康山谿***  

霸先国破孟郊死，寂莫篷船到武康。峰黛未消千载绿，柳丝犹带六朝黄。英雄不出溪山静，风雅无归草树荒。叫起古人杯酒在，夕阳岭畔话兴亡。  

***再游蠡山语徐方虎***  

山灵拍手笑重来，断壁阴湫特地开。波底神龙终自合，尘间凡马尽教回。村名附会凭僧撰，碑记荒唐费客猜。消得英雄归道院，陶朱遥对计然台。  

***游慈相寺***  

乾沙细雨不成泥，春水初生试小溪。得得山围松径合，离离人坐石桥低。阴碑出火牛磨角，壤壁生香麝脱脐。最是客游难久往，杜鹃花落杜鹃啼。  

***同考夫商隐寅升登云岫***  

翠列青攒尽处尊，怒涛喷薄插孤根。年年合璧无消息，夜夜寒潮入梦魂。鹰上秋风争雁路，龙随冷雨伏蛟门。山僧不识人间恨，犹记圆沙涨旧痕。  

***至珮璁隐居次韵***  

书藏农车菊满庭，夜分客语壁镫青。疏棂直射非时电，破瓦深窥失次星。垂老童心成结习，良朋苦口胜闻经。低头长得随东野，莫惜晨钟答寸莛。  

***集饮黄俞邰竹斋次徐州来韵***  

不遇云将过，洪濛且自东。牵连《高士传》，收拾故都风。素壁争残照，新篁恋旧丛。话深争逸兴，消得老颜红。  

吾巢寒獭似，君架蠹鱼然。此外无多地，其中别有天。两瓻千卷破，四座一人眠。明月将军报，门前促和篇。  

***胡山眉瘗天木于家山同午祁过访感赠***  

昔友称君不厌频，喜君果不负斯人。墓田马鬛穷交冢，寒食鸡豚祔祭宾。一事必传成独行，三生重话转伤神。秋风野笛苔溪路，石语荒林万古情。  

***题张午祁杨园竹屋***  

初月横斜玉一弓，轩辕屈曲络墙东。卷帘林影三更变，依枕溪声四面同。风过笛凄椽眼裂，雷当琴吼柱心空。尽将渭北湘南意，收拾圆沙结构中。  

***九月二日同马允彭篯侯董采载臣陈鏦大始严鸿逵赓臣查枢左旋大儿葆中从子至忠放舟东游***  

老病感触多，细碎气上逆。知非养生理，微动悔已积。诸子悯我衰，扶携事游历。泽国久雨后，浦溆水充斥。村艇宛转通，野彴高低格。日出云物高，露光百草滴。木叶声萧然，未露憔悴迹。谁抱不彫姿，霜雪行相益。举酒共斟酌，长幼以次及。揖让见古欢，脱略非真率。对此意欣然，不觉夙疢释。洵知守舍翁，不如远游客。  

***陈訏***  

陈訏，字言扬，号宋斋，海宁人。贡生，官淳安教谕。有《时用集》。  

***落叶和查夏重***  

霜风摵庭柯，败叶琤然下。秋声树间歇，策策鸣渐哑。萧条辞故枝，捷疾飘屋瓦。月明乌栖惊，柳秃鸦藏寡。冉冉岁序迁，荣落如斯者。  

美荫宜炎夏，冬来爱负曦。朔风知我意，日夜相芟夷。去翳延暾温，排阴引晨熹。凝寒布煦燠，萧索生融滋。寄语当涂子，慎勿戕生机。  

春花妆园林，众叶颜色好。俄然绿成幄，丹黄忽云老。飘萧阶除间，呼童且弗扫。叹此薿薿姿，摇落竟谁道。岂知造物意，繁华出枯槁。推陈使其新，本根以为宝。  

灼灼春树花，离离秋根叶。萧萧林间风，谡谡枝头荚。纷纷委坑堑，累累堕垣堞。红如园坠英，白拟丛穿蝶。岂不故枝恋，霜重尖风猎。花时还扶持，相赏期阔蹑。  

江潭莫凄怆，摇落莫悲咽。菀枯循环耳，宁较荄与茁。而我况无恋，森梢喜挺列。庭前两好树，几见更枿蘖。荣悴均造化，萌芽发霜雪。人心感多，妄自生区别。树若知人意，粲然笑应咥。  

***昙花亭雨中看瀑布***  

雨阻昙花且看山，跳珠溅沫媚烟鬟。耳根异响心逾静，眼界奇忙意转闲。遍岭云蒸苍狗幻，层霄涧跃白虹弯。莫愁暂滞羁行屩，留客天缘或未慳。  

双涧飞来两玉龙，石梁俯首落千峰。雨中鳞甲空濛态，世外烟波淡荡容。万斛雾珠随喷唾，四围水石日撞舂。若非缰锁真堪老，破衲何时此策筇。  

***黄云***  

黄云，字仙裳，泰州人。有《悠然堂集》。  

***江村春日***  

门前芳草路，春到有谁过。曙鸟喧寒樾，条风动绿波。性迂求世少，亲健得天多。莫讶将强仕，犹然隐涧阿。  

***经落帆亭是癸巳春与陈澹仙先生别处***  

故交十载散浮萍，槜李风烟此再经。今日独赍磨镜具，当时相送落帆亭。东门蚁酒春犹绿，南浦丝杨晚更青。只有寝园生宿草，鹧鸪啼处不堪听。  

***娄东修复前观察冯留仙先生祠宇***  

忆昔惊心丙子年，谁将只手独扶天。举朝半醉乌程酒，名士拌沈白马渊。党祸清时公又死，奸谋用后鼎俱迁。宁知宗社丘墟日，庙食东南肃几筵。  

***前溪***  

诸滩汇前溪，奔腾下岩壑。二月落山花，随流到南郭。  

***陆无文示姑熟山水图画为萧尺木笔***  

翰墨风流自足传，几人窥灶少晨烟。何当也学萧公子，漫写青山换酒钱。  

***高佑釲***  

高佑釲，字念祖，秀水人。贡生，考授州判。有《怀寓堂集》。  

***同沈留侯陈淡持汤千里饮报国寺松下***  

慈仁怪松枝如铁，年深鳞甲欲飞裂。拏云抉石龙虎形，见者惊喜叹奇绝。我曾三度至燕都，酷爱此松天下无。安得写以韦偃笔，使吾坐卧对此图。每返鸳湖远相忆，梦魂长在苍松侧。今来结伴绩前游，未午拍浮到日昃。尝闻豫章乔木栋梁材，工师远取江之隈。何如此松磥砢抱奇质，五百年来尚在哉。  

***落帆亭别诸弟***  

六月经长路，孤舟问去津。自怜垂钓者，忽作远游人。门户凭诸弟，关山忆老亲。平生慷慨意，到此一沾巾。  

***沙张白***  

沙张白，原名一卿，字介臣，号定峰，江阴人。诸生。有《定峰诗选》。  

***桑弘羊***  

弘羊好聚敛，讟谤迄终古。平准虽锱铢，所困在商贾。论功次士安，计罪薄介甫。安得生斯人，暂息闾阎苦。  

***秦桧***  

武穆真圣贤，秦桧亦豪杰。渡江二百年，赵氏绵血食。逢恶术最工，忌功计已拙。当时九重心，怀古师蒯辙。  

***逸民诗***  

天地一邮传，百岁亦过客。踯躅古与今，劳劳事行役。生忧在富贵，死忧在竹帛。于中有逸民，遗世而独立。抱名逃空山，不愿入载籍。斯人苟不存，天地削颜色。  

元气礴千古，消否任小智。我观南亩农，人人尽高士。力耕办赋税，养亲竭甘旨。知为职分宜，不识忠孝字。三教皆可收，五伦独肫挚。与穀同没升，无从考姓氏。高躅愧难跻，日夕勤企跂。  

***鲍山管鲍分金处***  

彭生豕立雄狐摧，瓜熟不遣连称回。夷吾此日正穷饿，谁信若人天下才。盛年难得八口饱，白首更建三归台。知我之恩等生我，鲍山屹屹高千古。赠金独向三北时，此道今人弃如土。漫云鲍叔不怜才，眼中之人谁仲父。  

***盖公堂***  

盖公秦末老黔首，饱谙汤火出涂炭。无扰一言教相君，小福三齐大福汉。从来继乱道不同，纷纷变制徒倥偬。与时休息贵清净，愚者诧为黄老功。安得麒麟图画日，尽遣曹参师盖公。  

***淮阴市***  

报辱犹官尉，酬恩忍见疑。区区酬报意，或冀汉皇知。  

***韩信城***  

项氏犹全族，韩侯竟灭门。可怜带砺誓，不及属镂恩。  

***虞城***  

杞城才过又虞城，宾恪犹存旧日名。一样六朝称禅受，几曾白马到西京。  

***王隼***  

王隼，字蒲衣，番禺人。有《大枟堂诗集》。  

***西山杂咏***  

孤云如美人，窈窕远山角。残月出其中，镜影渐如削。弹琴娱清夜，寒光不可掠。露华湿横塘，芙蓉何姌袅。忆君南浦时，翠带纷若若。佩我同心环，绾我合欢索。佳期难久留，两地相思各。圆缺自有时，离忧岂能却。  

山行入芳林，破寺孤猿坐。阴风殿角吹，门倾拾古锁。金像剥须眉，画檐蛛网大。坏灶穴飞鼯，废井落残果。房暗青磷生，墙缺翠萝补。断碑卧草间，字画苍苔裹。猎人带禽归，入拨冷炉火。沈吟感盛衰，冉冉日西堕。  

***仲冬陪尹澜柱铨部陈元孝林叔吾入羚羊峡怀梁药亭先生***  

睛云散暮霞，落日万山赤。寒风峡中来，吹我江上楫。峰势截长江，倒影竦双壁。溪声瘦老松，微波荡怪石。俯疑坤轴崩，仰觉河汉窄。危磴人似猿，绝岸舟如叶。叠巘结寒姿，岩断孤烟接。密林崖寺古，萝径垂石发。枉渚鼋鼍骄，澹濧蛟龙沫。显昧理或然，神物含溟漠。把酒对山公，探幽怀谢客。暌隔未移旬，寸心若积雪。矧乃览山川，狂歌谁与发。欲寄山阿人，霜花岂堪折。  

***咏怀***  

镜里惊新鬓，蹉跎愧此身。无才宁畏贱，失计岂辞贫。白鹤存知己，青山寄古人。有情溪月影，竹屋夜相亲。  

不独嗟离乱，飘零未有涯。客愁连雁影，乡梦落镫花。晓月宁留夜，孤云何处家。茫茫隔烟水，秋色上蒹葭。  

***封山***  

平生病骨将何讬，一见青山便惘然。醒耳鹤声岩月外，浸心松影岳云边。听钟乳鹿窥僧定，摘果猕猴语烧烟。尚有匡庐茅屋在，阿谁同去漱寒泉。  

***送人游洞庭***  

携琴欲共楚人游，因忆前年过岳州。野渡载僧冲雪下，落枫随雁破星流。天连浪影围渔火，月逐潮声上酒楼。休更临风歌帝子，一听瑶瑟满湖秋。  

***梁无技***  

梁无技，字王顾，南海人。贡生。有《南樵集》。  

***秋日病起斋中偶作***  

病因饮酒得，病愈酒难忘。故人知我癖，贻我书八行。劝我申酒戒，毋为狂药伤。当此秋清夜，明月白露光。白露沾我衣，明月照我床。焚香不能寐，怀人天一方。虫声正聒耳，修夜殊未央。此际若不饮，余生何用长。  

***斗鹌鹑歌***  

秋风一夜山桑落，雨雀晴鸠飞绰绰。鹌鹑飞不越藩篱，弋人山半张罗幕。得鹑贵雄不贵雌，铁喙金眸知善攫。携笼下山索价高，少年争市出东郭。少年买鹑不惜钱，要与王孙赛金橐。手把金笼夜不眠，啖以粒粟频跳跃。鹌鹑养就处囊中，放之即出争剥啄。氍毹铺向华堂间，无端贵贱纷相搏。鹌鹑斗死人心平，不惜千金酬一诺。鹌鹑负，少年呼，鹌鹑胜，少年乐。鹌鹑兴阑，少年寂寞。少年不治家人产，平生生计鹌鹑讬。吁嗟风俗争效尤，孔孟诗书如败箨。子衿佻达满城隅，鹭羽飘零散西泽。君不见斗鸡走狗五陵儿，姓名岂上凌烟阁。  

***陶窳***  

陶窳，字苦子，顺德人。  

***古镜***  

先秦遗篆在，想像出深宫。明月不生处，清光时与同。有形随自应，无相本来空。白尽人间发，全归一照中。  

***冬草***  

三径经冬掩，飘零对汝时。未充君子珮，徒结美人思。世态看蓬转，孤心感鬓丝。平生抱微尚，不与众芳期。  

***望零丁洋寄怀友人***  

两年九月此经过，极目苍茫感逝波。穷岛汉槎无限路，秋风禾黍自成歌。忠臣泪带寒潮长，楚客悲逢落叶多。欲寄相思凭去雁，故人归梦杳星河。  

***秋望***  

数声离雁下寒汀，世事相看散野萍。入水苦匏思共济，望秋蒲柳感先零。忧心满似将圆月，旅鬓疏同避晓星。独洁糈粻候槎影，美人空自隔沧溟。  

***梅磊***  

梅磊，字杓司，号响山，宣城人。有《响山初稿》、《七日稿》、《珍髢集》、《芜江草》、《放情编》。  

***春日寻李研斋杜苍略***  

酒病不可支，佳会复难爽。踌躇减米钱，为买肩舆往。道旁双古松，飒飒送清响。到门寻杜生，与之偕幽赏。李侯志节人，山水情浩荡。闲庭呼酒尊，芹筍杂鱼鯗。围棋互胜负，古今共抵掌。努力重斟酌，无复尘世想。归途片月生，梨花白苍莽。  

***韩圣秋舍人见过响山草堂即事***  

旷览世故多，毕志力南亩。矧耽山水幽，卜筑遂云久。朝耕暮垂纶，草木甘同朽。讵谓名姓存，空谷来吾友。怀旧古道稀，兹意君何厚。感德情倍殷，拮据启户牖。山鸡去屋啼，竹鼯隔篱走。入室简盘餐，藨客一何有。僮仆采樵归，邻家贳新酒。昔贤气谊真，定交在杵臼。炊饮忘主宾，至今美庞叟。君怀原古人，此义良有取。  

是时八月交，炎蒸酷于暑。徙席向深林，凉风浩如许。新瓜间梨枣，次第给园圃。开襟重斟酌，纵谈无今古。酿蜜蜂从王，戏水凫傍母。感念物类生，一一得其所。翻愧人世间，丧乱多辛苦。  

***秋日谈长益方尔止见访同家弟昆白赋答***  

粳稻朝初获，荷花晚更香。萤飞将草乱，牛饭就松凉。斯世多充隐，吾徒或醒狂。秋林携小谢，吟咏可相当。  

***黄池晤陈伯玑即别***  

薄暮闻君至，沿途问客船。残虹明驿树，归鸟破江烟。立语殊无序，孤征极可怜。柳桥分手处，新月正娟娟。  

***寄刘伯宗兼问次尾诸孤***  

九子山头草木悲，五年江上雁鸿迟。吹箫食拟从人乞，吞炭声还畏友知。吾道荆榛空岁序，中原战斗几须眉。只今才彦看将尽，爱尔冰霜独自持。  

黄云晻暧凤凰台，六代烟花一草莱。覆瓮少虚皇甫誉，伯宗尝为余序《青溪偶业》。衔杯老忆谪仙才。春风蜡屐游应数，夜月然藜阁好开。回首楼山次尾堂名。堂上客，遗书孤子重堪哀。  

***奉答李叔则明府招同张稚恭汤君谟晚集***  

汪边荒草欲黄昏，好客烦开永夜樽。杨柳月明栖海燕，桃花水涨上河豚。乱离词赋才将尽，故旧穷愁伴几存。此夕高堂丝管发，狂歌难禁醉中喧。  

***秋日龚芝麓总宪招集孝侯台***  

寻秋日爱城南路，吊古周侯况有台。廿载乱离为客过，半生怀抱见山开。松寒翠色侵衣履，菊老风香到酒杯。向晚凭高更搔首，一声霜雁月中来。  

***春日杂咏***  

云度千峰日渐低，柴门深闭响山西。东风不识人愁思，水长花开鸟乱啼。  

***梁份***  

梁份，字质人，南丰人。有《怀葛堂集》。  

***送人***  

相逢言未了，意气倍相亲。君欲成何事，余惭负此身。赁舂仍避汉，蹈海不知秦。耻作桃源客，春风坐误人。  

***送杨而上还剑上***  

最愁浮汉沔，晚泊向寒汀。山夹天垂幕，舟轻水建瓴。家从云外望，猿到夜分听。却爱乡园树，苍茫到眼青。  

***送梅定九北上***  

曾期南国共苔岑，班马萧萧泪满襟。北去沙尘千里暗，西来风雨九秋深。匡时争重天人学，作客难忘水石心。寄语白云休怅望，燕台非羡筑黄金。  

***陆次云***  

陆次云，字云士，钱塘人。官江阴知县。有《澄江集》。  

***泛洞庭湖***  

大浸数五湖，莫大于洞庭。时当春夏交，雪融水气蒸。仰视但有天，与波同一青。茫茫六合中，不见大块形。三老弄洪涛，澎湃意所轻。至此乃敬慎，风正始扬舲。同舟色俱静，半帆容与行。此中有楠木，千载成英灵。出没每不时，异响令人惊。舟妇散纸钱，徐徐乃就平。死生呼吸间，宴坐犹兢兢。吁嗟缥缈中，难测鬼神情。或问传书事，心知不敢应。  

***登岱***  

得过三观下，因上岱宗巅。海吸长河远，天包大地圆。五更先见日，九点半升烟。孰谓方隅广，回环睥睨前。  

***白沟河***  

道出白沟河，沈吟唤奈何。古今陵谷变，高下战场多。厉鬼依残骨，耕人拾断戈。烽烟嗟又甚，搔首一悲歌。  

***咏史***  

儒冠儒服委丘墟，文采风流化土苴。尚有陆生坑不尽，留他马上说诗书。  

***题荆山石壁***  

寄语山灵听啸歌，连城再刖叹如何。人间碧眼应难遇，莫产琼瑶误卞和。  

***赠芷江隐者***  

十二峰回十八滩，渔舟欲上问津难。山亭春尽无人过，开遍桃花只自看。  

***钮琇***  

钮琇，原名泌，字书城，号玉樵，吴江人。贡生，官高明知县。有《临野堂集》。  

***题方石居赠忍公用吴愧庵韵***  

方庭修竹绿如围，琴榻书床识静机。紫朮夜春供客饭，白云秋制入山衣。落花径曲呼童扫，斜日林空放鹤归。最喜远公宽酒戒，虎溪乘月叩禅扉。  

***感事***  

赭服南冠两鬓华，却携妻子系天涯。春风客泪河桥柳，夜月乡心驿路笳。恸哭范滂犹有母，飘零张俭已无家。只今知己多豪侠，空忆当时广柳车。  

***秋日病寓江城丰翠园***  

绿阴孤阁晚来登，极目风烟望几层。万堞暮云寒戍鼓，一江秋雨暗渔镫。思归菊已荒彭泽，病渴人还卧茂陵。欲向君平问出处，浮沈身世总难凭。  

***戴廷栻***  

戴廷栻，字枫仲，一字维吉，号补岩，一号符公，祁县人。贡生，官曲沃教谕。有《半可集》。  

***拟古诗·行行重行行***  

行行重行行，裹粮戴吾笠。修途日以荒，所在生荆棘。犹豫立道傍，徘徊以叹息。所苦非别离，浩荡无所適。深谷暮烟平，长河明月飞。孤云藐旷覼，转蓬何时归。忠信不可讬，廉介多见欺。惆怅返故乡，且复掩柴扉。  

***拟古诗·青青陵上柏***  

青青陵上柏，不生培塿间。琐琐矜名士，谁能共往还。驱车出国门，游戏上西山。草木多淑气，云霞怡我颜。擘脯酌载酒，哀筝独自弹。  

***拟古诗·今日良宴会***  

今日良宴会，宾客相追逐。四座列氍毹，帘下奏丝竹。金樽倾美酒，玉盘盛粱肉。众人皆醉饱，贱夫愈局促。群居无高论，不如处幽独。归来炊寒灶，脱粟煮薄粥。  

***拟古诗·涉江采芙蓉***  

涉江采芙蓉，花叶皆茂好。所赠不合意，一夕颜色槁。人生感知己，此意向谁道。荡舟越江归，寂寞向芳草。  

***拟古诗·庭前有奇树***  

庭前有奇树，日夕抚碧梧。墙墉自峻绝，盘桓以为娱。盈盈环堵绿，亭亭百尺孤。息荫无佳人，所辱甚泥涂。凤凰虽不来，安能共狂夫。  

***拟古诗·西北有高楼***  

西北有高楼，徙倚聊淹留。平原千余里，远道何悠悠。日夕回风起，河水散乱流。相思杳难讬，登高翻更愁。  

***拟古诗·青青河畔草***  

青青河畔草，离离路旁柳。悠悠送行人，泛泛举杯酒。终鲜素心人，何许同携手。归来掩柴荆，无语自垂首。  

***拟古诗·人生不满百***  

人生不满百，达人固知之。情重性命轻，况当离乱时。所见不合意，退避了无辞。怀抱不可遣，付之于酒卮。  

***即事感怀赠友***  

云谊贵公子，风流及老狂。由来多意气，不仅妙文章。青取江南雨，寒消塞北霜。搴云见朗月，此意在君旁。  

***吴历***  

吴历，字渔山，号墨井道人，常熟人。有《墨井诗钞》、《三巴集》。  

***秋日同许青屿侍郎过尧峰***  

尧峰钟磬里，一径入云林。黄叶诗人兴，空山老衲心。茶桑秋坞静，鸳鹭水天阴。谢屐都忘险，烟霞此地深。  

***吊孙太初处士墓***  

行到归云高隐地，孤猿野鹤尚哀鸣。晴溪绿满侵难尽，秋叶红稀踏未平。垄上只今惟虎迹，堂前何处有瓢声。持竿白首烟波里，寂寞无人问姓名。  

***题画***  

陌头柳色暗毵毵，欲写离情忍泪缄。春雁可怜齐向北，那堪游子在江南。  

雨歇遥天水气腥，树连僧屋雁连汀。松风谡谡行人少，云白山青冷画屏。  

春风阡陌草初平，远岫烟浮细雨晴。白屋门前乌桕树，夕阳高下鹧鸪声。  

梦回西望碧山微，一水斜阳鸟不飞。欲采青黄莲子叶，寄君先制卧云衣。  

绿摆杨枝生白烟，茅堂深掩半溪边。二年踏雪燕台畔，辜负梅花月影眠。  

杨白花飞楚水东，竹林西转竹桥通。扁舟载酒冲烟去，一路潇湘泼墨中。  

谷口闲闲云气收，松杉高下自成丘。草堂且喜终南外，束帛无劳任白头。  

萧疏竹木倚江滨，石脚披莎拂浪新。一带远山衔落日，草亭秋影澹无人。  

***王***  

王，字安节，江宁人。  

***题画***  

湖干路僻无车马，葭菼苍苍凉到天。长日接慵不著，草堂闲对鹭鸶眠。  

***顾有孝***  

顾有孝，字茂伦，吴江人。诸生。  

***寄赠沈留侯偕小阮北上***  

春风杨柳拂行舟，有美联翩共远游。入洛陆机新作赋，依刘王粲故多愁。旧京珠履三千客，荒冢冬青一十秋。湖上好山无恙在，独持卮酒对群鸥。  

***锺渊映***  

锺渊映，字广汉，嘉兴人。  

***送罗比部暂归西川***  

白帝孤城落照悬，乡愁迢递武功天。将归故国无鸿雁，行过空山有杜鹃。剑阁风云开五丈，筇关烽火隔三川。明年巫峡生春水，好上东吴万里船。  

***陆嘉淑***  

陆嘉淑，字冰修，号辛斋，海宁人。有《辛斋遗稿》。  

***和阮亭绿雪诗***  

岕山纱帽顶，歙溪松萝岩。蒸炒与烘焙，其妙苦不兼。虎丘日铸价，欲敌气味儳。银瓶署细字，绿雪谁所缄。烹泉手亲泼，一啜意已忺。燕中泽泻卤，吐漱常恨咸。昨来一夜雨，白液浮岩嵌。欣然接新句，上有红印箝。渔洋竟同好，清韵流霜帘。诗翁字山白，初卸南来帆。不惜手露芽，分贻压贫奁。犀液泛翠瓯，蟾香透重襜。顿轸昔所珍，时俗定可砭。何须怀莼羹，千里炊豉盐。  

***同旦中坐梅花书屋***  

三间书屋昼常扃，好客偏能浃夕停。但数旧人如落叶，即看我辈亦晨星。药炉烟覆花阴合，竹牖云衔海气青。虬幹亭亭两梅老，待留冰雪吐芳馨。  

***查容***  

查容，字韬荒，海宁人。  

***送武曾之宣府***  

由拳城头月华白，张镫置酒宴征客。由拳城外柳条青，平明相送出津亭。羡君意气真无比，此去幽州几千里。揽辔遥看冀北云，挂帆径渡淮南水。太行山高日欲斜，边风飒飒飞尘沙。候骑千屯吹觱篥，明驼一队奏琵琶。上谷使者与君厚，辕门揖客论故旧。伐鼓鸣笳部曲前，锦筵红烛军麾后。觥筹交错坐忘疲，玉缸泻酒醉难辞。壮士横刀看草檄，美人挟瑟请题诗。丈夫三十犹未遇，走马穷边那复顾。野狐岭下白草枯，卧龙冈上黄云暮。客中行乐不知年，但看月出几回圆。沙场忽听思归曲，应使乡关望眼穿。  

***朱尔迈***  

朱尔迈，字人远，号日观，海宁人。有《扶桑阁集》、《日观集》。  

***碧云寺后山***  

曲径自然好，不知山已深。苍苍石潭上，了无人世心。境幽思转寂，秋气加萧森。回身蹑高岫，忽焉逾百寻。横阜展右臂，谷湖荡前襟。下视所历径，云壑弥沈沈。寄声谢热客，此地饶清阴。  

***夜上云岫庵***  

青山惬所怀，一步一延伫。不觉夜色来，苍苍没平楚。失道径转纡，陟历忘峻阻。忽然身已高，舄下闻人语。欲辨已微茫，东西无处所。疏竹逗镫光，始知隔岩户。奋策争先登，却怪来风雨。住足问徐徐，潮声走远浦。  

***戎州杂诗***  

匹马登城暮，苍凉极望间。青衣天半水，乌撒瘴余山。风激边笳裂，霜危峡草斑。独携雄剑在，长啸拂金环。  

***俯江亭秋眺***  

金鸡岭接汶江滨，曾说当时物色新。花下醉归珠勒马，月中歌送玉楼人。荔枝香熟蛮方雨，橦布温生汉殿春。回首那堪兵甲后，白荆黄葛乱青磷。  

北风一夜度沧洲，龙马江光抱日流。北引荒荒蛮树直，东连淰淰楚云浮。几年壁垒分天堑，万国舟车阻上游。草野无人收战骨，黄沙不散铁衣秋。  

***马思赞***  

马思赞，字仲安，号寒中，一号南楼，海宁人。有《寒中诗》。  

***插花山居诗同弟寒将作***  

未必桃源便弗如，此乡洵美是吾居。衣冠俗俭风犹古，耕凿人多力有余。绕屋定栽千个竹，几家同种一池鱼。近来长算村翁富，卖与山田得买书。  

浓云暖雨互悠悠，寒食前头社后头。两月筍膏充肉味，一年茶事算春收。鸟当久坐声逾美，花到无名种最幽。料理茶炉兼酒榼，独寻萱草对忘忧。  

最爱西风换夹衣，一番秋色到柴扉。不除衰草留虫语，但扫空阶候叶飞。带角未妨菱稍贵，然萁或恐豆旋稀。直愁恼乱比邻意，珍重儿童唤鸭归。  

***大尖山下最佳处***  

林泉何处养疏慵，准拟移家占一峰。木未饱霜浓过夏，水初收潦净于冬。山阴白昼疑天雨，潮响黄昏杂寺钟。一事病夫犹当意，茯苓根护万年松。  

***沈进***  

沈进，字山子，号蓝村，嘉兴人。诸生。有《东园诗》、《蓝村稿》、《半巢居稿》、《退叟行吟》。  

***横山蛟潭同朱十彝尊赋***  

积铁立千仞，行人堕苍黑。危风动山根，侧见雷雨人。阴崖闭长廊，鬼火白日出。视听惊心魂，峰峦俯突兀。微涓滴松枝，清响久寂历。爱兹丛薄深，栖迟慰晨夕。庶不孤愿言，超然慕畴昔。  

渡浙江别陆处士圻。  

凄恻临歧路，苍黄对远天。春风官舍柳，暮雨石林烟。樯燕来还去，山云断复连。今宵何处泊，愁坐扣离舷。  

***鹤洲看梅同李人表***  

地近裴休宅，人称太守园。主人李葵石曾守贵阳。风烟湖上郡，橘柚水边村。细路垂藤碍，欹沙带雨浑。梅花飞不尽，香雪满庭垣。  

***沈岸登***  

沈岸登，字覃九，号南渟，平湖人。有《黑蜨斋诗钞》。  

***忆湘湖***  

菱叶初肥稻叶黄，茅椽八九在中央。日斜驱犊笆篱外，水落叉鱼略彴旁。云阵半浮山面白，竹风时作雨声凉。秋来更有牵情处，紫蟹黄鸡恣意尝。  

***秋暝***  

木叶落未歇，秋村欲暝时。荻花闱细艇，鸟影定寒枝。野色茫无际，离居有所思。百端于此集，不是为秋悲。  

***沈用济***  

沈用济，字方舟，钱塘人。有《荆花集》。  

***昭平道中***  

滩势奔腾下，舟行次第高。瀑流争一石，人力尽千篙。壁峭奔雷雨，林深聚羽毛。江乡归未得，梦寐亦风涛。  

***望西岳***  

五千仞削势崔巍，西镇坤维玉作台。海日夜从金掌出，莲花春向石盆开。宫临白帝三峰立，城绕黄河九折来。欲跨茅龙问酒母，芝田堪种乏仙才。  

***孙默***  

孙默，字无方，休宁人。  

***登大观楼***  

一望天无际，凭高俯大荒。马驰烽火径，人在水云乡。短棹迷春草，疏钟送夕阳。百年车笠意，对此倍难忘。  

***将归黄山留别诸同学***  

伯皋应下谢朝春，回首淮南遍夕烽。客到空城余蔓草，身随孤剑冷芙蓉。秋深始买江边棹，古寺还听天外钟。黄海只愁迷旧路，仙人丹灶白云封。  

***孔尚任***  

孔尚任，字季重，号东塘，又号云亭山人，曲阜人。历官户部员外郎。有《湖海集》。  

丁廉使名名炜。  

康熙二十七年夏，中外升平登禾稼。岂有失所一军民，楚中猝变真可讶。我巡海日烟雾深，纷纷耳传信不真。或言乱贼立首领，官兵气靡都降身。湖风湖水路渺茫，万姓夜走看北辰。或言三日把关隘，选将搜粮侵邻界。霍霍磨刀逼官降，忍辱齐向辕门拜。独有一官旧豸衣，强项能使渠魁怪。后来渔船稍稍说，芦中人声夜呜咽。点火照见好须眉，三日绝食唇焦裂。义不受官善哉逃，弃家无乃肠如铁。天兵忽下贼兵死，围城无恙旧妻子。假威骑马坐衙人，相逢羞见丁廉使。丁公丁公今日归，城郭人民无是非。天下诗格属公好，如此风节世又稀。天子召公公去急，丹枫白苇拂征衣。父老争看归来鹤，诗人面上有光辉。  

***送驾至淮上恭赋***  

淮烟淮水万民迎，飞放兰桡夜不惊。天马逍遥官路大，黄河恬静御桥平。公然衮冕看花立，竟许渔樵近仗行。最是光辉人坠里，龙颜喜顾唤臣名。  

***拜明孝陵***  

宋寝齐陵尽野莎，英雄有恨欲如何。宝城石坏狐巢大，龙座金消蝠粪多。瞻像犹惊神猛气，禁樵浑仗帝恩波。萧条异代微臣泪，无故秋风洒玉河。  

***赠樊会公***  

叉头挑出古云烟，混入时流乞画钱。内府收藏君总在，标题半是启祯年。  

***郑谷口隶书歌***  

鲁中汉碑存十一，任城有三阙里七。郑固墓铭峙东平，苔蚀榛荒亦未失。汉碑结癖谷口翁，渡江搜访辨真实。碑亭凉雨取枕眠，抉神剔髓叹唧唧。惝怳拱揖汉代贤，梦中传授点画毕。蝉翼响拓携满囊，晓风吹须策驴疾。归来检付高手工，蜜香侧理装成帙。碑额碑穿碑阴完，《集中录》中无缺逸。文檀为函玉为签，琳琅金薤照晴日。谷口危坐四壁观，何殊蠹简蝌蚪漆。以指画腹昼夜思，久久古人精神出。纵横能为径丈书，小者针虿皆绵密。横飞直牵力千钧，盛年已入中郎室。如今垂老不轻挥，瘦臂撑拄肩崒嵂。镫下为我摹数番，古劲如镵金石质。汉后隶书谁登峰，学问无如谷口笔。珍重藏之胜藏碑，赞服作歌美非溢。  

***白云庵访张瑶星道士***  

淙淙历冷泉，乱石路频转。久之见白云，云中吠黄犬。篱门呼始开，此时主人膳。我入拜其床，倒屣意颇善。著书充屋梁，欲读从何展。数语发精微，所得已不浅。先生忧世肠，意不在经典。埋名深山巅，穷饿极淹蹇。每夜哭风雷，鬼出神为显。说向有心人，涕泪胡能免。  

***凌名柯先生遗骸久暴吴薗次知湖州始为卜葬口述其事因纪之***  

铮铮凌廷尉，殉节何其壮。赤血已化碧，白骨无山葬。年年樵牧儿，来往敲柩唱。吴公高义人，闻之神凄怆。醵钱重治棺，劚石坚其圹。一旦马鬛增，松楸郁在望。忠魂欣有栖，孤寡来灌鬯。再拜贤大夫，喜极哭相向。大夫答何言，泪滴马鞍上。  

***宋祖昱***  

宋祖昱，字斌贻，号西洲，会稽人。诸生。有《西洲类稿》。  

***西洋狮子歌***  

九重天子垂衣裳，异物远致由遐荒。自昔康熙几戊午，狻猊入贡来西洋。大句胪唱千官入，两阶干羽如山立。舞蹈争看回鹘装，梯航倏至波斯客。崔巍铁柱双铜环，玉除丹陛蹲狮蛮。猛气潜消殿庭内，甝声犹撼云霄间。据地回身时一吼，白象摧藏老熊走。俄惊瓦震昆阳城，复睹风驰土囊口。锯牙钩爪见分明，曾向乌丸识旧名。小苑银墙高置砦，上林金锁怒攀楹。从来此物称难得，万里追风犹咫尺。条支海上夜观兵，榆叶关头晓驰驿。重译朝时不计程，月支使者忆随行。盛来巨槛千人护，携出雕笼百兽惊。皇仁不绝殊方畜，莫遣山林更驰逐。玉辇时从虎圈游，庖人日给官厨肉。羽猎长杨事有无，从禽往往鲜欢娱。谠言早已旌家令，廷论何曾重啬夫。圣明留意安区夏，奇祥异瑞升闻寡。绝域宁须献白狼，新声无复歌天马。鼓罢《南薰》雅乐成，遥瞻《率舞》在虞廷。重瞳御世康民物，一奏《箫韶》咏太平。  

***洗象行***  

宣武门边尘十丈，御河六月观洗象。长槐高柳碧森森，駊騀如山屹相向。传闻贡自西南夷，横纹皴扫苍藓皮。庞躯巨颡秀眉目，银钩才出收疮痍。一入天门守环卫，三品官阶护军贵。刍秣长支月俸钱，驰驱每就公朝位。先朝遗制开象坊，豹房虎圈纷周防。天生神物独驯谨，南薰伏日游沧浪。涴涴金沟水涓洁，灌木阴中少炎热。跋足堪惊鸥鹭群，投身已荡鼋鼍窟。俯仰看成岛屿浮，沿回漫数潭渊阔。千寻碧嶂闻奔雷，万里高空溅晴雪。须臾不动浮中央，河干漠漠生微凉。极浦冥濛过疏雨，层城一面当斜阳。紫髯奚奴挟双帚，祓濯频加不离手。回澜一洗尘垢清，复向波中自群友。吾闻香象曾渡河，旃檀林下时婆娑。六牙齐现宝华坠，诸天缨络金盘陀。壮观千人眼中见，一幅澄光净文练。象教休驮竺国经，军声久息昆阳战。日色山龙映衮衣，香烟翟羽交宫扇。赤罽珠鞍按队过，他时对立含元殿。从来驯象致昆明，滇地铙吹扶南城。圣朝不贵殊方物，洱海秋风笑独行。  

***包山歌***  

山中有人别东越，千丈悬愁绿玉发。朝披笠泽云，夜卧松陵月。吴江净如匹练明，一片桃花卷春雪。飘飖白鹤氅，独立包山阳。具区三万六千顷，微风不动青茫茫。缥缈峰头日初出，洞庭金光穿石室。楼台照耀烟霏开，玉字金书总相失。微闻山隐居，窃往探灵墟。天地大文实磊砢，非时持此将焉如。西施蛾眉难效颦，年年歌舞吴宫春。鸱夷一舸载之去，五湖烟波愁杀人。  

***青琳堂歌赠韩无我***  

君不见周人掘鼠强称璞，郑贾来观本非玉。又不见宋人得石梧台巅，囊中什袭凡几年。世间真伪宁有定，一经好事供流传。韩侯堂中有尺璧，太古精英绿沈色。瑚琏比贵玉比贞，除是青琳总非匹。主人抱璧居此堂，文窗曲槛分周行。坐揽图书挹清润，行看琴筑含辉光。堂中宾客俱回首，异事经时在人口。自来贻赠重英瑶，长遣诗篇赋琼玖。闻道今皇御极年，欲穷山海蹑风烟。试探河源遣都实，莫辞博望封张骞。汉代通侯有遗裔，凿空远作乘槎使。织女黄姑定有无，蒟酱邛枝竞罗致。昆仑山头石气青，海波如乳翻春星。层城十二此间是，雕镌白玉成山屏。屏风嵯峨高十丈，琪花瑶草纷相向。蹑足犹临霄汉旁，置身已在风云上。俯视朝阳半岭余，金轮迸跃行空虚。目迷五色灿沙砾，紫球金薤红砗磲。瑶光一颗偶然坠，化作琼瑶落尘内。雅青水碧相荡摩，百尺琅玕误椎碎。一时拾掇悬马头，王母珍惜仙娥愁。阆风奇宝难久閟，遥随使节来中州。镇日摩挲看不足，远胜流黄并结绿。自探灵境到瑶池，不枉名山号群玉。韩侯爱宝兼好奇，致斋三日方携归。国工袖手不敢凿，一朝径释旁人疑。登堂作记叙畴昔，持示名流诩难得。入席衣沾积翠寒，卷帘帽点空青湿。宾朋满座酒满樽，绿萝丹荔环重门。春山婉娈出几案，晴螺拂遍无纤痕。意气何妨共终古，肯使琳琅杂碔玞。拟求仙术种蓝田，忆得灵根植元玄。吾闻往昔明盛时，白环远致流沙西。遐方异物时入贡，或繙玉册函龙泥。圭璋特达期有用，岂合随人资玩弄。抵鹊方同一叶轻，藉茅顿较千金重。韩侯妙鉴称入神，他年识者能传真。好将赵氏连城价，问取荆山泣玉人。  

***故明宫人杨氏度曲歌***  

大明湖水年年绿，旁有佳人在空谷。沦落泥涂五十年，白发犹歌太平曲。当时少小住山东，为选娥眉入后宫。初见黄门频指鹿，俄看朱邸倏飞龙。真人御极安区夏，金瓯端拱无纤罅。复旦赓来拜手余，《南薰》鼓就垂裳暇。宴坐朝元一事无，偶当承值奉欢娱。流传乐府翻《河满》，检点新声逐《念奴》。玉熙宫里曾开宴，咬春燕九从游遍。郢雪流风拂彩衣，梁尘映烛飘纨扇。曲好频移绣柱筝，歌成屡赐黄金钏。也识朝廷久晏安，偕赏风光共流转。忽报潢池起弄兵，西来豺虎正纵横。那期大内弹琴罢，博得中原战鼓惊。从此宸衷惨不乐，遏绝声音止弦索。过锦工师出教坊，投壶玉女闲官阁。凤纸停呼菊部头，龙楼辍奏梨园乐。《水调》余音渐失亡，《霓裳》散序多零落。今春樵悴复明春，扫殿焚香作散人。长睹君王忧赤子，谁令宫阙乱黄巾。煤山夜半何仓卒，海棠落尽风萧瑟。阿监同时捧寿宫，千官不见朝温室。无数红妆殉御沟，正拟相随复相失。太液沧波鹄下来，上阳花片莺衔出。黄紽潜易内家妆，张掖门开急走藏。抛掷绮罗逃劫掠，迁延道路转寻常。径别燕京適齐鲁，漂泊仍归故乡土。织布沤麻结比邻，采薪汲水支门户。叠在衣箱不计年，深宫剩得当时谱。点拍依微宇画讹，宫商约略歌声苦。错将天上紫云回，翻作人间《绿幺序》。不惜尊前发曼声，一曲将终泪如雨。往昔繁华等逝川，尚余选侍在民间。三朝彤史谁能纪，一代红颜绝可怜。老妇今年总迟暮，短艳长趋回非故。耳目神明久未衰，伶伦节奏迟偏误。属和难教楚客闻，寻声漫遣周郎顾。夜雨凋残玉树花，浮云隔断苍梧路。冬青枝上杜鹃啼，送堕胭脂不知数。我听清歌倍惨伤，白头宫女话兴亡。天荒地老无穷恨，莫唱开元旧乐章。  

***刘伶台***  

一片长淮水，刘伶醉酒台。帆随江树转，城压海云开。萧飒天门啸，飘零沛国才。二豪长侍侧，此意亦雄哉。  

***巢陵城***  

孝武河西渡，移民事可徵。云沙埋魏郡，风雨暗巢陵。汩没空三版，漂摇减百层。犹闻原野外，春荐几沾膺。  

***立秋前一日齐河晓发***  

海右经过地，河干夙昔游。晨光催月坠，暝色带星流。车马烦犹数，关山老自愁。客心如落叶，明日又经秋。  

***题光岳楼***  

缥缈层楼拂太清，上窥天宇下神京。横分闲气三千客，回落晴光七十城。日荡沧溟遥见影，云连清济去无声。金泥玉检何年禅，为告中原久治平。  

***高阳氏陵***  

东郡余灵寝，高阳有閟宫。承云留雅乐，若水著神功。佐帝钦殊烈，乘乾识令终。九黎消乱德，八凯袭遗风。星宿苍龙历，天人白虎通。可知埋玉地，犹在顿丘东。  

## ●卷四十

***姜安节***  

姜字节，字勉中，莱阳人。有《永思堂诗钞》。  

***泊宝应***  

河伯由来悍，秋霖势更张。屋沈余井灶，树灭辨微茫。万里湖天阔，千村稼穑荒。农家无住处，草舍架官塘。  

***姜实节***  

姜实节，字学在，号鹤涧，一号仲子，莱阳人。有《焚余草》。  

***芮玉权招饮同章颖叔诸子即席分赋***  

选石支茶灶，留宾启竹关。绕篱双涧水，对酒一楼山。屋小疑僧住，林空羡鸟还。买田吾有意，终傍二溪间。  

***江山游览诗同长兄勉中赋***  

北固横天堑，登高杖短筇。马嘶残梦月，鸦避落帆风。草木春城外，江山战垒中。孙刘饶往迹，流览意无穷。  

***题黄鹤山樵听雨楼卷***  

湖天过雨水冥冥，吹绿东风草一汀。绝似铜坑桥上望，远山如发向人青。  

***题画筍***  

箨龙新长满前汀，想见枝生叶更青。便拟与君同侧耳，秋声齐向画中听。  

***虎丘***  

寺门归路柳隄东，十月繁霜唳早鸿。好是日斜人去后，一天红叶下西风。  

***程汝谐移居虎丘***  

斟酌桥边市，花园巷里居。石墙低见屋，山溜暗通渠。有客携诗卷，从亲奉板舆。此中多胜境，应不羡华裾。  

***姜节***  

姜节，字奉世，莱阳人。有《白云集》。  

***程非梦移馆题赠***  

十年流寓旧都亭，餬口还凭子墨灵。深巷停车门挂席，闲阶没草案横经。桃花浪卷千层碧，杨柳风飘一向青。握手故人长太息，城南尚有少微星。  

***魏允楠***  

魏允楠，字交让，嘉善人。有《维风集》。  

***暨阳***  

烽燧遥天接大荒，高城凭眺晓苍苍。薜萝乍长新官舍，磷火宵明古战场。秋雨远来江气合，夕阳斜堕澥云黄。三吴事业残碑在，矫首云台思渺茫。  

***题法螺精舍***  

绝顶峰开祇树林，翠微俯瞰碧沈沈。数声清磬落山下，门外日斜春草深。  

***魏允札***  

魏允札，字州来，更名少野。号东斋，嘉善人。诸生。有《东斋集》。  

***苦雪***  

日影亦欲出，云阴不知让。炯炯天之晴，乃为其所障。因而致风雪，自朔渐抵望。有时或狂飞，有时或轻飏。舞空长漫漫，前后非一状。城中千百家，何必皆挟纩。平地冻杀雀，合向人腹葬。我如老阿先，卧起幸无恙。独恨无大裘，遍覆逮幽旷。计维抉重云，庶令红日放。  

***闲居***  

傍忠泉剩旧茅庐，白拂青藤伴起居。不愿后身仍识字，祇祈当代再焚书。家风久矣宗三类，世事终然付六如。可奈学徒常错认，转将滓秽作清虚。  

***忆弟***  

听残宵雨半瞢腾，淅淅虚窗淡淡镫。系缆江亭等潮上，梦君野泊在西兴。  

***东园弟招同冯又三集翛然阁感赋***  

频年故鬼唱秋风，几处离人叹转蓬。身到武陵应识得，小桃虽在是衰红。  

***王分攵***  

王分攵，字曷功，衡阳人。  

***桐林铺望梅龙雨霁***  

梅雨行不息，因之思碧山。片青忽迎目，悠然清心颜。峰树无改色，涤涤整绿鬟。飞雨复何来，遽欲掠其间。幻化岂有根，微心终自闲。  

***王敔***  

王敔，字虎止，衡阳人。诸生。有《蕉畦存稿》、《笈云草》。  

***秋初游邵阳城西酒阑有作***  

青山不可尽，古郡环资川。暑气息连雨，山容澹轻烟。良辰策芳屐，旧好相追旋。长吟西门曲，回首城南天。天容秋始澄，覆釜幢碧圆。舒襟惬所赏，纵论忘蹄筌。徙倚曰藏松，友云归可遄。置君桑落酒，理我桐上弦。鸣弦有希音，酒酣无俗譞。適志御清风，泠然谢拘挛。  

***二月山中即事***  

万壑递层阴，光分一径深。草丛留宿雨，云破见归禽。奇石呈幽赏，鸣泉怀好音。林端清籁发，適伴越人吟。  

***待友***  

小立闲阶外，凝眸日已酉。稻苗深一尺，中有水禽啼。  

***别储六雅***  

久向镜中怜白发，初从月下倒清尊。他年暇日容相念，樗栎湘西绿树村。  

***孙宝仍***  

孙宝仍，字孝堪，又字孟滋，号恕斋，益都人。官光禄寺署正。有《恕隐斋诗》。  

***北上留别祖道诸公***  

相送高台上，川原渺若何。渐辞青嶂远，转觉白云多。名士荣簪笏，幽人爱薜萝。临歧千种意，惆怅付骊歌。  

***孙宝仁***  

孙宝仁，字伯纯，益都人。诸生。有《禹石楼集》。  

***即事***  

野浦山溪一径通，柴门茅屋绕丹枫。朝看雁鹜清波里，夕下牛羊落叶中。  

***归舟***  

燕子矶头风浪生，晋王塔顶晚霞明。扁舟东下邗沟急，坐失南徐铁瓮城。  

***秋日杂诗***  

花宫香霭敞青螺，方外招寻九日过。两岸云山秋色迥，一川鸥鹭夕阳多。陶公入社频倾酒，小阮从游独和歌。禅室依然人已往，可怜新塔倚岩阿。  

***费锡琮***  

费锡琮，字厚蕃，号树栖，新繁人。有《阶庭偕咏集》、《白鹤楼集》。  

***滁州道中***  

策骑入长林，村幽耐客寻。秋晴红叶润，山远暮烟深。江馆寒潮断，河桥蔓草侵。古人残迹在，空使候虫吟。  

***黄河***  

灵脉来天上，浑流昼夜奔。纵横穿套口，曲折下龙门。地入荥阴断，山临华岳尊。何须逢汉使，便拟溯昆仑。  

***登北固山***  

绝岭横江岸，登楼望渺然。潮来徐福岛，山出寄奴泉。境界分吴楚，波涛混海天。千秋争战地，今喜靖烽烟。  

***费锡璜***  

费锡璜，字滋衡，新繁人。有《掣鲸堂诗集》。  

***泛舟红桥因至观音阁***  

绣桨荡晨波，春城千柳影。水窗三十六，卷帘落红粉。佛阁绛仙宫，胭脂沈废井。鬼唱念家山，桃花泪如绠。  

***送闵山长入都***  

江浦柳堪折，故人初入燕。春风衣上软，寒日马头圆。雨合清林色，晴分绿嶂烟。不忘尘外侣，应指海云边。  

***村夜***  

村夜百机息，桑榆辨渺茫。犬声一巷月，人语满船霜。秋远荞花静，宵深橘叶香。幽怀无与晤，独立咏沧浪。  

***京口夜泊***  

淮海孤镫暝，关河一雁秋。霜催两鬓改，潮裹众星流。铁瓮熊罴守，金山神鬼愁。勿矜天下险，王濬下中流。  

***黄湓阻雨***  

白鸟低飞树影摇，春愁如病酒难销。雨声寒入何朝寺，杀气收为半夜潮。世事听来成往劫，惊风定后拔新蕉。凭君莫指黄巢垒，今日孤舟梦六朝。  

***相逢***  

歧路不相识，一言倾寸心。赠君腰下剑，不在直千金。  

***边辞***  

四月春风不度辽，边城气候迥萧条。黄金台上花都落，长白山头雪未消。  

狭袂轻衣别样妆，美人酌酒劝君尝。琵琶一样清商曲，弹到《凉州》便断肠。  

旌旗惨淡照黄云，细柳营空背夕曛。谁使射雕人入塞，朝廷自杀李将军。  

***万斯年***  

万斯年，字祖绳，号澹岩，鄞县人。  

***废处山中友人沈哲先以诗见询依韵奉酬***  

与子精神洽，时形梦寐间。赏音若流水，回首独青山。云卧随时过，鹏飞计日还。锺期幸谋面，高辙许同攀。  

***万斯选***  

万斯选，字公择，鄞县人。有《白云集》。  

***题钱清溪少参遗册***  

清溪钱先生，年少登仕籍。上陈八事疏，嘉谟尽硕画。毁撤魏监祠，书院开讲席。从游南皋子，正学重名节。历官之所至，义声夺人魄。衡文斋鲁邦，多士手加额。至今朝宇间，彩凤奋逸翮。虽然遭疑谤，微云掩曦赫。至诚能动人，贤者腕为搤。风驰云影过，天清日复白。义熙有全人，奄然归窀穸。人亡四十年，流芳动九陌。遗文金玉伦，含辉光四射。抚卷诵琳琅。声色雅可摘。其人邈千古，其心通一脉。我生在后时，丰采未亲炙。苍茫潦水尽，坐见寒潭碧。  

***万斯大***  

万斯大，字充宗，鄞县人。  

***姚江李聃孙石梁图歌示八弟***  

十日画水五日石，王宰始肯留真迹。自从少陵为此言，词人诵之常啧啧。吾观李老《石梁图》，挥毫落纸成顷刻。意酣兴尽何淋漓，笔墨萧闲殊自得。乃知论画当论人，不在从容与促迫。其人读书风流士，下笔自饶烟霞色。假使胸藏一点尘，终年操笔亦何益？吾尝持此论画师，不意于今乃得之。石梁挂在秋天上，万仞危峰积一丝。偏袒衲子何为者，却向梁间足倒垂。山边石溜胸前泻，日畔秋云顶上飞。自怜赤城足未到，何缘此日登其崖。松风谡谡竦毛发，涧水泠泠清心脾。八郎劝我珍此画，世间奇物原无价。月下风前试一看，泉声石色几惊诧。我诗汗漫不足存，今时画师谁喜闻。山间泽畔有知己，留待他年子细论。  

***万斯备***  

万斯备，字允诚，鄞县人。有《深省堂集》。  

***溪上***  

夜雨青枫路，秋风白豆家。醉眠三户酒，吟谢一篱花。山客云为服，溪渔宅是沙。人生贫亦適，所惜鬓空华。  

***香溪送酒***  

可念招提客，眉攒欲遽回。一尊连雨至，双屐破云来。游策镫前计，新诗醉后裁。海棠殊解事，早放数枝开。  

***万斯同***  

万斯同，字季野，鄞县人。有《石园集》。  

***寄五兄公择***  

食饮不求精，冠裳不求好。但求免饥寒，骨肉常相保。微愿竟难遂，分飞各远道。欣欣向荣木，唶唶投林鸟。我乃不如斯，喟焉伤怀抱。  

陶令常乞食，颜公亦求米。古来贤达人，所遇犹若此。况我与时违，冻馁固其理。且当守故居，量力营菽水。得食暂安眠，聚庐亦可喜。君胡事远游，经旬去乡里。未得一钱看，反受三春馁。伊优复伊优，运命固如是。不见张长公，白首田园里。  

***述旧***  

我昔九龄时，慈母中道弃。此时赤日颓，风尘匝地沸。艰难营一殡，辛苦且逃避。昼行岩壑间，夜宿虎豺际。弱儿可怜人，性命讬足弟。穴居逾三年，脱粟常不继。重返西皋居，遂作灌园计。田圃久成芜，桑麻亦已废。再葺耕耨基，复理桔槔器。时或从父兄，荷锄畦边憩。渐成田舍儿，颇谙村居味。谓当谢俗氛，终事田家利。不谓志难谐，复迫居城内。念兹释耕耘，欲识诗书字。父意怜少儿，亲为解章义。晨夕寒松斋，呼儿捧箧笥。或时使应门，间亦执巾屣。穷愁寥泬中，父怀每欣慰。久侍少谴责，亦自多欢睡。饥寒相逼迫，父往游岭外。日夕望还期，中秋果返辔。途次九江滨，奄忽一夕逝。寄信至江乡，恸绝中肠碎。易篑在何时，盖棺在何地。含殓儿不亲，汤药儿不侍。天长日月久，此恨终吾世。返柩江西滨，结庐西山次。迄今已三年，魂魄犹飞坠。叹息我生涯，忧患何遭备。  

***周在浚***  

周在浚，字雪客，祥符人。有《梨庄》、《遗谷》诸集。  

***秦淮竹枝词***  

布幔朱阑饰彩舟，少年箕踞放中流。三弦拨动《凉州》调，故老听来尽白头。  

端阳节近说青溪，芳草门前踏作泥。到得秋来人寂寞，月明衰柳夜乌啼。  

北人才得解征鞍，也学吴侬事事酸。金碗银盘都不用，素磁月下试龙团。  

***紫骝马***  

爱妾不辞换，金鞭且莫挥。踏花公子醉，射猎故侯归。蹀躞嘶芳草，骄腾乱夕晖。道人重神骏，何必透重围。  

***送倪闇公游晋阳***  

唐殿隋宫满白蒿，汾河千古尚滔滔。当年客里驱羸马，此日樽前赠佩刀。极目彤云沙塞远，荒城落日太行高。晋祠过我留题处，难老泉头罄浊醪。  

***寄怀冯青门次陇客弟韵***  

传家清白有渊源，百卷残书拥一轩。论少绝交讥到溉，世无知己叹虞翻。英雄埋没归黄土，壮士萧条掩席门。万事无如杯酒好，桔槔亭畔自鉏园。  

***周在延***  

周在延，字陇客，祥符人。有《摄山园诗集》。  

***登大梁城楼***  

秋草平隄旧战场，城隅满目尽垂杨。雁声带影经嵩少，山色连云认太行。乐府新词声寂寞，西亭残卷事悲凉。《梦华录》续肠堪断，依旧金梁月似霜。  

***周在建***  

周在建，字榕客，号西田，祥符人。历官淮安知府。有《近思堂诗》。  

***牛首次黄自先别驾壁上韵***  

何处登临胜，清秋天阙间。半林黄叶路，一带夕阳山。帆过江仍静，云归衲更闲。此中宜对月，梯好不须攀。  

***同湘灵苍略远度集饮瑶星松风阁***  

江远轩窗静，登楼逸兴同。高歌惊鹤梦，落日醉松风。白社人还聚，青山意不穷。笑看鸦影乱，城市晚烟笼。  

***汪文桂***  

汪文桂，字周士，一字鸥亭，桐乡人。贡生，官内阁中书。有《鸥亭漫稿》。  

***禾中感旧***  

白头无复古人存，清昼萧然静掩门。锄菜径迷新草色，垒巢梁涴旧泥痕。数椽差足遮风雪，千载曾经长子孙。回忆家园好风景，饧香粥白与谁论。  

***汪森***  

汪森，字晋贤，号碧巢，桐乡籍休宁人。贡生，历官户部郎中。有《小方壶存稿》。  

***寄屈翁山***  

皇舆产万物，维南聚珍奇。彨珠或径寸，出浦光陆离。珊瑚八九尺，铁网笼其枝。象犀与翡翠，玳瑁兼玻璃。由来贡尚方，筐篚不少遗。宝气之所锺，自然萃文词。屈子间世出，抱才实不羁。乃知三闾后，根源浩难闚。八极恣挥■，摩霄翅高垂。苍茫洞庭野，寂默闻咸池。跻岳攀云松，浮湘咏江蓠。自楚投建业，扬帆快风吹。纵览故宫阙，顿兴《黍离》悲。复过淮阴市，吊古抵下邳。心输漂母饭，勇惜博浪椎。英雄事已矣，千载若可追。放荡齐鲁郊，扬鞭路逶迤。直穷岱宗顶，瞰海腾晨曦。曩迹搜层崖，遍读封禅碑。性豪任所往，身轻无一斋。犯雪度雁门，白草连边陲。飞扬逐射猎，箭叫如饿鸱。獐鹿佐柈馔，筝琶列蛾眉。饮酣横槊歌，慷慨惊健儿。孤踪转西北，过秦车载脂。河工仍壮观，襟带思昔时。空寻渭川竹，浪采商颜芝。感彼帝王业，陵墓飒以衰。客久习土俗，荏苒岁月移。欲藏韦布名，转使卿相知。招延到上国，翰墨纷淋漓。天子方右文，荐贤在皋夔。脱身竟不顾，肯被好爵縻。鼓枻东入吴，潇洒开襟期。春风亦媚容，花秾闹黄鹂。一上姑苏台，便辞震泽湄。累月留槜李，结友倾肝脾。谓竹垞筜谷。宝剑脱相赠，典裘劝金卮。谈锋各雄骜，如车驾騧骊。挥戈动压垒，搴旗辄登陴。同调罢相斗，望尘徒盱睢。倾心廿余载，几易裘与絺。吾党奈索莫，抱华无由摛。最惜庚申间，邓尉梅纷披。闻欲访荜门，怱怱值临歧。郭子皋旭为余言。欣逢铁桥叟，张丈穆之。下榻曾淹迟。每尝羡学殖，屈指无肩随。奄有汉魏作，摇毫洗浮靡。继获兰谿邮，忽枉璆琳贻。祝翁子坚转寄诗外刻集。开缄炫众目，词藻何葳蕤。鲍谢许力敌，贾董为气劘。巨壑扬波澜，罔敢测一蠡。迄今栖罗浮，身隐誉益驰。凿泉通丹嵒，扩地增新榱。奉母洁修滫氵随，余力视东菑。阖户拥万卷，此乐应忘疲。余从高凉还，重切倚闾思。满衣鸰原泪，家孟兄任高凉，殁于官署。洒向天之涯。浩叹当兹辰，廉吏不可为。读书贵立德，恤民宽以慈。邦人颇怀惠，无由愬彤墀。尚冀一言重，惄焉若调饥。乘间愿握手，舣棹枳树篱。释此风尘色，挹君熊豹姿。雄谈溯上古，窔奥穷轩羲。再聆瑶琴韵，宫商发朱丝。鄙怀蓄已久，儗共吐嵚崎。不尔入山林，恐贻达士嗤。  

***光孝寺***  

招提郡西北，旧是虞翻苑。祝发来南能，禅林契深眷。兹维风与幡，心动随所转。见道发高言，宗风垂一线。我来趁媛凉，徙倚石栏遍。池荷已萧索，倒影开镜面。东为菩提坛，夭矫虬龙见。遗植传齐梁，修条郁葱蒨。霜皮经雨缁，露叶迎风颤。想当结子时，累累若珠串。闲登卧佛楼，梯级绝攀援。为感法门衰，津梁岂应倦。岿然铁浮图，千像孰锻炼。舍利知有无，恒人罕流眄。藏经在一室，贝叶堆千卷。缅怀唐相授，莫睹滩哥砚。日永钟磬闲，深林坠花片。暑气不侵人，临流撤纨扇。尘事苦怱迫，佳游谢谈宴。渐觉暝烟生，徘徊有余恋。  

***香槎歌***  

香槎千岁搜空岩，一枝沈水同湖嵌。奇珍磊砢不易致，海南贾船驰风帆。星槎贯月海波漱，石骨并藉昆刀劖。斫成酒器注酎酣，筵前好当金杯衔。层崖叠嶂堆几案，苍翠郁积高巉巉。周遭向背似飞动，疑有林麓罗松杉。云埋雪冻虎豹睡，黄精可掘劳长镵。中含巨壑浸潭洞，倾银注泻声沨沨。天生巨制供快饮，神工鬼斧真不凡。长虹吸川鲸掣海，一饮数斗何嫌馋。荷筩竹根最琐细，爵斝觥觯都应芟。此杯远至路万里，蛮烟蜑雨留封函。忆当岭表事跋涉，鸰原老泪凝征衫。恍榔树底剖椰实，炎洲紫燕鸣呢喃。镫前回首话畴昔，捧杯玉指谁掺掺。人生行乐畅胸臆，对酒那计忧讥谗。奇材识赏有同嗜，顾我岂独殊酸咸。作歌与尔共倾倒，新诗肯寄双鱼缄。  

***访赠龚半千***  

幽人门径别，知在冶城西。適我来相访，逢君出杖藜。图书髹几列，花草石阑齐。款语曾无几，峰阴日已低。  

似子成高隐，无惭处士名。换鹅将乞米，手写代躬耕。迹已稀城市，交还重友生。风尘余未谢，肯许订鸥盟。  

***次和过浮谿馆见绿阴之作***  

春红别树动成旬，池面圆荷贴水新。自分药栏兼竹穊，一生长作浣花人。  

斜日疏帘碎影铺，卑枝接叶坐莺雏。醉余客散闲吟久，翠滴蕉衫独据梧。  

***观打鱼歌***  

漕溪东入大江水，倏忽波涛走千里。蛟龙移窟风雨过，濈濈遂多鲂与鲤。结庐一向临溪津，溪明日映开青蘋。四园集网如墙列，渔家三五为比邻。以我远来累晨夕，为引烹鲜话畴昔。黄头奴子手提网，布网势若千斤掷。网沈波底初无声，举网忽闻泼剌鸣。银刀霜剑纵横出，水族奔骇波涛惊。须臾后网有牵动，收来颇较前时重。竭泽而渔安可常，为命黄头且多纵。网外脱漏仍扬鬐，网中倔强安能施。饔人操刀向碪几，剁葱屑姜鲜羹宜。吁嗟好生天地德，饕餮斯须亦何益！君不闻既饱欢娱萧瑟同，杜老当时为叹息。  

***草堂春尽独坐寡营偶检东坡集见百步洪诗喜而次其韵***  

嫣红姹紫随逝波，春光一去如飞梭。嗒然隐几亦何事，强将诗酒空消磨。舍傍隙地将一亩，乱石点缀差成坡。别有小池才数武，透泥出水浮新荷。小僮汲绠煎茗熟，沸腾铛内翻千涡。方床梦后起消渴，满啜有同鼠饮河。昨者薰风生薄暑，已寻刀尺裁轻罗。新栽花竹绕窗户，灌溉每思郭橐驼。药栏藓砌多位置，蚁封蚓径殊委蛇。篱边一犬自眠路，梁间双燕犹营窠。物情意态俱可適，兴到觅句能几何。书堂幽悄静如水，不闻邻曲夹呼呵。  

***魏叔子过草堂旋即言别次和原韵***  

闻到吴阊久，相期匪浃旬。病扶黄叶路，秋老翠微人。乱后情多感，宵分话更亲。如何剧回棹，怅望出烟津。  

***汪文柏***  

汪文柏，字季青，号柯庭，桐乡人。官北城兵马司正指挥。有《柯庭余习》。  

***翠微峰***  

肩舆望翠微，缥缈如灵鹫。云端出一头，俯领众峰秀。缓步从山腰，身轻一筇瘦。林峦曲折移，青紫频舒皱。香多不辨花，韵细知鸣溜。怪石脱云胎，杰阁依山构。心清圣感僧，晏坐松林茂。宫阙在东南，疏甍成彩绣。壮哉九重深，宛转千门透。日丽远烟清，气澄新雨后。可怜大道间，马寸人如豆。  

***杏子口***  

舟藏丘壑深，冈掩林峦集。一径杏花交，探奇从此入。憩息得精蓝，坦步多原隰。红云深浅间，隐见畸人笠。花迷紫燕飞，果任白猿拾。榦老绣苔侵，根润芳泉湿。来瞻大医王，岂授董奉业。到此不知津，徘徊空步屟。  

***过崇效寺访雪坞上人***  

墟里绽寒烟，平林扶秋霁。眷兹了心人，苦吟为活计。夙披霞上篇，未覯心先契。漱茗粲周旋，剧谈忘久憩。泛览《大藏》书，深研百千偈。性海慕《华严》，从师探密谛。藤叶飏轻幡，黄花补金砌。屋角枣垂红，素令偏新丽。静对茁清思，启轩延远睇。复恐俗物来，预戒禅关闭。  

***刺梅园老松行***  

刺梅园中老松树，三载相思今始遇。果然奇绝不虚誉，起伏犹龙令我惧。长身宛蜒走当路，猛爪攫拏如欲捕。鳞甲浑身不知数，狰狞头角作吞吐。嘘气为云喷为雾，奋鬛直往苍穹诉。谁敢攀髯触其怒，任彼登天复回顾。山魈木客安能附，空中定有雷霆护。慈仁虚名落诗赋，欲补十景惟君助。蒲轮徵辟未必赴，傥逢尊者无恐怖。引杖降之归钵去，是龙是松辨其故，具眼人看方不误。  

***北墅***  

停舟寻北墅，缓步绕回廊。粉羽撩秋草，酲风拾霁阳。佛香通小阁，人影倒寒塘。坦腹思幽榭，苔花满石床。  

***宿洪光寺***  

携琴来绝壑，脱网又披缁。已悦听钟宿，翻怜待漏时。露晞花气集，山峻旭光迟。搔首临清涧，松阴染鬓丝。  

***盛泽***  

矮屋环湫市，洄流界叠塍。夜镫千匹练，秋雨半湖菱。击榜吴娃捷，评珠贾客能。辛勤终岁力，犹未足催徵。  

***登烟雨楼***  

十度凭栏九度晴，今朝烟雨一舟横。雁飞难辨空中字，橹过惟闻暗里声。软浪成花吹寺壁，冷云如墨滚轩楹。举觞放眼吟长句，始信高楼不负名。  

***菊影***  

丘园高蹈识芳名，入室忘形夜气清。数武淡香分对榻，一窗生意出孤檠。多情彭泽诗偏少，没骨僧繇画未成。梦断枕屏留傲态，缸花开尽月添明。  

篝镫斜照粉墙间，枝叶分明似可攀。竟夜不移香不染，晚年相对意相关。解衣泼墨临偏反，扣户邀人数往还。嫩蕊酿成光色好，更宜杯底见南山。  

***李绳远***  

李绳远，字斯年，号樵岚山人，又号补黄村农，嘉兴人。诸生。有《寻壑外言》。  

***出浔阳郭由东城陂入庐山***  

始离浔阳郭，言向名山行。逶迤陟泉坂，潦越瞰江城。匡庐望犹远，四山已纵横。顾指心目豁，披拂襟袖清。岩长密林亘，天肃高霞晴。阳崖翠叶暗，阴壑丹树明。绝石路始转，入谷身已轻。奔涧互流响，栖禽挟鸣声。幽趣昔所惬，放旷从此生。宿痾真可捐，俗累岂我撄。誓当卜田舍，将毋来玉京。游岳挈禽庆，敕家疑向平，踟蹰待婚嫁，岂非儿女情。  

***黄鹤楼望汉阳歌寄查三***  

客行秋江水，黄州见黄花。洄沿武昌岸，山城啼乱鸦。伊昔西征违故乡，遥登黄鹤悲路长。我归一年滞吴越，值尔携家上汉阳。此时相闻不相见，江鱼塞雁空怀羡。天末谁题锦字书，桃花洞锁沌阳县。县外花飞催客还，绿萝芳草遍江湾。转眼三春棹初发，看君双桨到家山。与我相从卧丘壑，纵饮高吟恣行乐。两醉春阳欢宴多，那知挥手仍离索。汝作新词送我游，堪嗟来去尽江流。蒹葭弥岸凄凄思，览旧重寻黄鹤楼。楼边回首风烟夕，隔岸台池迥千尺。只有晴川万古深，巴巫上下堪头白。渡口连船夹浦沙，涢河回合汉河斜。佳人云端望不得，会难别易愁天涯。旅店客眠残月早，长年一曲《沧浪》好。杯酒难留夏口城，片帆再渡巴陵道。巴陵岸倚洞庭波，便入湘南吊汨罗。《怀沙》《鹏鸟》空词赋，满目烟涛奈若何。岳州楼馆相思路，落日苍茫对云树。转见岷江接汉江，大别山头忆君住。君住君归经几年，江波连郭复连天。轻飙欲借东流楫，一夜吹回及汝前。  

***蒙阴道中***  

细草黄沙路，清泉白石村。周遭群岭出，摇落几家存。枣树春成巷，梨花昼掩门。谁邀驱马客，投馆及黄昏。  

***客夜有怀乌程吴右公明府董芑章参谋两表兄***  

一送滇池草，重行楚岸花。故人俱远宦，遥夕倍思家。沙暗三秋雁，河明八月槎。天风洞庭叶，萧飒坠霜华。  

***泊长沙***  

湖外沙晴昨夜星，晓风吹断榜人停。城回岳麓峰前树，帆下湘西渡口亭。山气北来横紫翠，江声东转泻清泠。荆南十月烟花暮，怅望寒云起洞庭。  

***寄缙云蒋丹崖广文***  

郑虔游览不如君，苍岭元都兴绝群。天际烟花来夕雨，仙家鸡犬在春云。朱门高第今成市，绛帐双鬟尽解文。吏隐千秋思往迹，道书珍秘想难闻。  

***武夷吟酬别彭尔仁入山***  

武夷之山周百里，三十六峰云外起。九曲洄潆水浸山，洞天虽众应难比。汉祀秦坛共杳冥，升真历历有仙灵。珠裾戏水澄空镜，玉袖回峰转画屏。吾闻篯铿在初古，尧封彭城号彭祖。兹山坐隐七百春，次子篯夷长篯武。以此山名万古尊，彭城遗裔传清门。侯官彭郎好骨相，此中疑是真曾孙。当年彩屋空梁宴，笙管凄哀偶然恋。世人不记幔亭歌，何由得与真仙见。彭郎结交天下希，武夷同好旧相依。高吟一曲河梁别，往日歌师今是非。邀余并访真人阙，可怜归客鸣榔发。醉里遥寻玉女花，梦中解看天壶月。信是名才不可求，天宫咫尺汝应留。寒梅仙掌春堪折，远寄西陵雪夜舟。  

***李符***  

李符，原名符远，字分虎，号耕客，又号桃乡，嘉兴人。有《香草居集》。  

***寄沈山子***  

自课童耕十亩田，古桥村落结庐偏。邻共过屋捎吟袖，畬水成溪活钓船。屐响柴门诗弟子，坛开竹墅酒神仙。缫丝径里踟蹰别，惆怅西风又飒然。  

***句容***  

雨黯孤城外，遥峰翠霭沈。马疲愁日晚，雁少觉春深。江苇樵人担，山花汲妇簪。茅山祠在眼，徒有茹芝心。  

***滁州***  

南北谯形壮，东西路势连。河流烟树外，山绕郭门前。过市求风栉，逢人问酿泉。空携诗屐在，一宿又笼鞭。  

***村居书怀***  

欲采梅花酿麹尘，闭门日日醉青春。中怀挟策偏违俗，右臂佣书不救贫。解事园丁教种树，能言笼鸟报来宾。买山未定何山好，村屋年年讬此身。  

***曹钊***  

曹钊，字靖远，丰润人。贡生。有《鹤龛集》。  

***翻书***  

闭门却尘虑，翻书觅韵题。晚云斜挂树，秋雨乱鸣溪。得失应无碍，穷通未可齐。竹鸡何所慕，恰恰向人啼。  

***指月庵***  

地偏少迹少，屋对乱峰开。月放千岩雪，松喧万壑雷。诵经驯虎至，洗钵豢龙来。引兴随高衲，长歌日几回。  

***霜华***  

霜华历历下庭柯，坐久幽窗暗薜萝。风雨惯能欺客枕，烟霞端不负渔蓑。间情赋罢人思酒，短札裁成雁渡河。满目征尘何日息，邯郸道上塞云多。  

***曹鈖***  

曹鈖，字宾及，号癭庵，丰润人。贡生，官内阁中书。有《癭庵集》。  

***舟中***  

晴日动林皋，渔人荡轻橹。扁舟随意放，岩花齐欲吐。村疏烟火稀，山深树石古。远望列群峰，一一青可数。  

***渔阳道中***  

平原空怅望，故国已荒丘。猎犬穿林出，滩声抱石流。月明燕岭暮，霜结蓟门秋。尚欲停车问，悲笳动戍楼。  

***归怀***  

指顾平原忆旧游，偶然乘兴一登楼。萧疏短鬓三年梦，寂寞长江万古愁。看世拟逢青眼客，移封愿得醉乡侯。西风萧飒吹黄叶，摇落寒林树树秋。  

***再游黄山***  

三入黄山今又来，诸峰偏向故人开。林深夏带高秋气，瀑泻晴喧巨壑雷。烟雨半沈舂药井，云霞全护炼丹台。莫言竟日无多路，选步应知为惜苔。  

水自回环径自分，看山岂惜往来勤。烟鬟黯淡将梳雨，石齿崚嶒欲齧云。曲邃若非亲阅历，幽奇端不付传闻。峰峰千仞堆寒玉，初辟何人运斧斤。  

***曹鋡***  

曹鋡，字冲谷，丰润人。官理藩院知事。有《雪窗诗集》。  

***雨中对瀑复观龙潭水涨***  

骤雨划然至，烟雾失长空。千峰荡微影，飞瀑垂玲珑。深潭忽怒沸，疑是蛟龙宫。响声振林樾，雪浪生寒风。蹑足心欲动，举首摇双瞳。下触石骨碎，上与银河通。谁为开凿力，吾将问洪濛。  

***伏日同伯兄眉庵松茨消暑***  

何处携尊酒，东皋旧草堂。雨残沙路细，风软药苗香。巢燕非时出，山蜂底事忙。老亲怜弱稚，欢喜故相将。  

***入山晓行***  

竹舆随径转，萝薜挂烟霄。石险偏横树，溪回屡渡桥。雾收方见日，云聚即成潮。潇洒红尘外，青山认寂寥。  

***入紫翠林***  

人多穿洞出，路狭碍枯藤。怪石如迎客，山猿不避僧。疏林飞瀑落，绝壑乱云蒸。素有登临兴，梯霞上百层。  

***坐响雪亭***  

山涌涛千尺，晴堆雪一溪。雨随云去住，烟接树高低。路尽疑天逼，峰尊与日齐。扫苔聊独憩，摩壁好留题。  

***登文殊院***  

嵯岈开线路，杖履莫辞难。岚气千岩雨，山风六月寒。石欹防客过，松古学龙蟠。纵目遐荒外，方知天地宽。  

***曹钤***  

曹钤，字孝符，号啬庵，丰润人。贡生，候选训导。  

***游披霞山***  

落日红云带鸟飞，重来登眺坐松扉。秋林寒渚千村晚，山寺无人月送归。  

***马敬思***  

马敬思，字一公，桐城人。诸生。有《虎岑集》。  

***题陈隐士山居***  

羡尔深山静，连宵不掩扉。秋潭鹤影瘦，霜草鹿胎肥。岁酒先储瓮，园丝半在机。此中多隐者，相识姓名稀。  

***祝山如席上同钱饮光先生夜话***  

熟读《离骚》夜雨残，床头《周易》共盘桓。鹃从蜀破犹称帝，松自秦亡懒署官。钵冷瞿昙归后讬，诗工摩诘晚年看。草堂幽处梅花发，偏与人间斗岁寒。  

野衲云山隐自招，高僧列传党人谣。书中甲子题三径，袖里春秋纪六朝。路觅西来传梵铎，禅安东渡挂诗瓢。心灰久已同枯井，不逐风波似汐潮。  

***得方尔止先生书***  

三载移家桃叶春，钓船烟雨芰荷身。他乡白发惊新长，故国青山似旧贫。座上曾逢周铁虎，车前犹泣汉铜人。南朝多少尊官冢，冷落高低卧石麟。  

***宿僧房即事***  

老僧留我西窗宿，夜劈松薪煮新竹。起来云薄晓山青，几处疏烟出茅屋。  

***怀尔升师***  

先生真隐逸，家室未居城。世说卿惭长，人称姓不名。燕巢茅屋暖，鹤啄芡湖清。鱼汊今年好，方舟荡桨行。  

***宜城即事***  

宜城三万户，十载半凋零。画阁移蔬圃，朱门换荻屏。烟波当晚碧，汀草出寒青。独上江亭望，渔镫乱客星。  

***马孝思***  

马孝思，字永公，号玉峰，桐城人。诸生。有《覆瓿集》、《屏山诗草》。  

***龙眠山***  

龙眠宜是逃名地，忆昔公麟隐此闲。尽有壶觞追北海，不贪仕宦惜南山。桃梅逐路争开落，麋鹿亲人共往还。春色定知游客遍，风尘怜我滞江关。  

***游龙眠***  

少保幽栖处，谿边曲径开。涧茶留客坐，蔬饭待僧来。引水穷泉脉，当山垒月台。阶前松柏古，犹望后人培。  

***赠田琢如***  

四郊鸡犬是秦余，淳朴还推水竹居。地僻肯从游子借，径荒先命野人锄。瓶封菊蕊冬藏酒，馔入谿头早市鱼。天半逢君能爱客，不妨高枕当吾庐。  

***马方思***  

马方思，字江公，桐城人。有《寒桧轩集》。  

***读史***  

青鸟西飞汉集灵，柏梁台是望仙亭。空劳海上求方士，笑杀金门一岁星。  

***赠医者***  

小隐山中采药行，向平五岳未忘情。此生不入长安市，女子何从问姓名。  

***寄张山人***  

伊人高卧白云阿，衣制芙蓉带女萝。老去自伤《别鹄操》，贫来懒逐《饭牛歌》。秋前黄发同衰叶，雨后青山守烂柯。试问鹿门庞隐士，何如采药市中过。  

***答王吉人***  

小隐无由问起居，仲春始得故人书。暂归白社开新径，久羡青山葺旧庐。芝草欲成黄绮志，桃花不禁武陵渔。相期过从清秋后，词赋奚烦问子虚。  

***马国志***  

马国志，字勋公，桐城人。有《怀亭集存》。  

***怀舍弟执公山中***  

送君山中居，忆君山下路。此夕独徘徊，凉风起烟树。  

***南郊饮陈氏精舍***  

水田十亩山人宅，茅屋三间处士家。留客共餐篱下筍，呼儿频煮雨前茶。绿摇荷盖添新涨，红掩柴门带晚霞。自识南塘村外路，莫嫌乘兴就黄花。  

***晓发寄姚彦昭***  

酒酣月初堕，梦回天欲曙。解缆及秋晴，挂帆向江路。揽衣起徬徨，已失维舟处。潺潺胥浦流，霭霭吴门树。举目得清旷，无言自来去。独有索居情，空水隔烟雾。  

***宿白云庵***  

不觉看山倦，招提远近探。偶寻黄叶路，忽到白云庵。拄杖倚寒石，临风对春岚。铺床置羹饭，竟夕老僧谈。  

***曹***  

曹，字舒光，号冷民，晚号清风居士，金山人。有《钝留斋集》。  

***集次典寿香亭对菊限韵***  

雅会杂山农，风流羡仲容。秋光成五色，寒影见千重。日晚开高阁，村深闻远钟。杖头吾未办，率尔一相从。  

***曹煊***  

曹煊，字天生，号仑山，娄县籍金山人。诸生。有《钓滩诗草》。  

***郊居***  

旷野风尘隔，柴扉昼不开。荷香浮碧水，竹影漾苍苔。径有渔樵至，门无车马来。悠然情自得，鸥鹭与徘徊。  

***张道源***  

张道源，字云溪，铜山人。官江西盐驿道。有《玉燕堂集》。  

***佛手柑***  

金色曾传授记年，好从清苦味真诠。如何有手多相似，不及天龙一指禅。  

***张道深***  

张道深，字竹坡，铜山人。有《十一草》。  

***虎阜遣兴***  

四月江南晒麦天，日长无事莫高眠。好将诗思消愁思，省却山塘买醉钱。  

千秋霸气已沈浮，银虎何年卧此丘。凭吊有时心耳热，云根拨土觅吴钩。  

***盛镜***  

盛镜，字于民，武宁人。有《寄轩诗钞》。  

***春日***  

春日天气佳，好鸟林外鸣。即事都无虑，幽居心自清。日入农务静，披衣步前楹。野老来相过，有酒时一倾。遂此生前乐，无为身后名。  

***盛大谟***  

盛大谟，字于野，武宁人。有《字云巢诗钞》。  

***龙潭石***  

十月风烟尽，寒潭清我神。淋漓蝌蚪字，剥落核桃皴。日月劳宾主，溪山递故新。渔歌方款乃，万石自嶙峋。  

***盛乐***  

盛乐，字水宾，武宁人。有《剑山诗钞》。  

***宿驿南***  

停骖问古驿，山色入樵歌。惟有客愁远，不堪秋雁过。天低云气老，野阔北风多。此去柴桑近，东篱今若何。  

***上韩侯钧台以诗投淮水吊之***  

平台风散晚烟痕，往事悲凉落日昏。意气已随飞鸟尽，功名但有钓鱼存。汉家草草夷人族，淮水沄沄荡古魂。浪迹若非逢漂母，今来何处吊王孙。  

***曹尔垣***  

曹尔垣，字彦师，号中郎，嘉善人。诸生。  

***送林武宣之楚***  

金风秋气肃，霜林翳远道。游子辞故乡，登途展遐眺。寒烟横苍莽，积翠迷深窅。扬帆千里去，云山一何杳。江声日夜闻，清猿伤客抱。抑郁念伊人，抗情寄物表。俯仰今昔间，爰披江蓠草。相思秋水清，相见春风杪。同心蕙与兰，两地参与昴。侧身云梦泽，离怀空缭绕。申章讬缱绻，意气良自宝。  

***曹尔垓***  

曹尔垓，字锡九，嘉善人。有《石竹山房稿》。  

***己酉九日墨林小集***  

杖策将登高，高冈隔烟雾。风急塞雁哀，骤雨当窗度。邀宾水上亭，披襟探毫素。图成山吐云，绘出花垂露。良辰足欢娱，肯为穷愁误。作赋临清流，衔杯对高树。红叶影苍茫，黄菊悲迟暮。卷帘夜色昏，水田下白鹭。未尽茱萸觞，客迷东郭路。舟子遥相招，濯锦江头渡。  

***浒墅关晓行***  

吴关迷曙色，已挂一帆风。淡月临清霭，平波映碧空。鸡鸣茅屋里，人语画船中。极目长天望，朝云绕树红。  

***曹尔埏***  

曹尔埏，字彦博，号博庵，江南华亭籍金山人。诸生。有《岭云集》、《道迩堂集》。  

***苏门访孙夏峰先生不值***  

大雅久沈沦，老成俱寂寞。当代仰哲人，此地宗伊洛。弱冠扬骏声，幽奥穷坟索。文藻丽班扬，风流迈李郭。德辉固冲融，高怀复磅礴。素履难具陈，古人恨不作。岁晚慕隐沦，散发卧丘壑。变化叹犹龙，腾骞迅孤鹤。讵意动华时，未遂颍箕乐。远谢苏门隈，燕蓟暂栖泊。山水失主人，孤云将焉讬。遥望子云亭，松花自开落。  

***曹尔埴***  

曹尔埴，字彦范，一字季子，号范庵。江南华亭籍金山人。贡生，官桃源教谕。有《绿野春深堂类稿》。  

***折杨柳***  

去年折杨柳，还与君同陌。今年折杨柳，关山千里隔。思君不可见，攀条长叹息。遥遥玉笛吹，总是伤行役。  

***毗陵道中***  

两岸暮潮平，风帆一叶轻。人烟随日暝，渔火傍沙明。纤月流高树，悲笳接废营。乡关情更切，回首望孤城。  

***冒与晋***  

冒与晋，字晋卿，号旸谷，如皋人。诸生。有《蜉蝣集》。  

***乌衣巷***  

门掩斜阳户网尘，乌衣巷改尚逡巡。旧时燕子飞还到，莫向堂前认主人。  

***冒嘉穗***  

冒嘉穗，字穀梁，号珠山，如皋人。诸生，考授主簿。有《寒碧堂集》。  

***上巳修禊水绘庵分赋***  

和风荡林樾，霁色摇春岑。入门洒飞泉，映水啼幽禽。花竹日淡沱，烟景何清深。节序一以佳，矧遘瑶华音。握兰正婉娩，折柳嗟侵寻。且漱溪边石，一听丘中琴。  

***冒丹书***  

冒丹书，字青若，号卯君，如皋人。诸生，考授州同。有《枕烟堂集》。  

***赠柳敬亭并题左宁南军中说剑图***  

玉帐登坛夜论兵，将军出塞气纵横。可怜多少衔恩客，写向丹青只柳生。  

***同其年看池荷***  

几折沿隄路，相携坐此中。天连千顷碧，花涨一池红。欲去已将没，看来意不穷。江南有愁客，对此忆吴宫。  

***冒车书***  

冒车书，字富五，号砚癖，如皋人。  

***秋兴***  

几缕秋烟一抹霞，空阶凉雨似山家。常忧来日不相得，讵是我生真有涯。径绕林皋封落叶，宅连雉堞乱归鸦。候虫也似知迟暮，鸣过墙阴稨豆花。  

<山介>山数叶且留余，犹记成童佩韘初。王谢弟兄过络绎，崔卢儿女笑轩渠。蓼花水齧中丞墓，柿叶声寒开府墟。先中丞抚秦军，后家于海陵，遂葬焉。吏部遗书亦寥落，先吏部藏书存什一于千百而已。我姑饱贪到华胥。  

***冒汉书***  

冒汉书，字七峦，号小山，如皋人。  

***春日病起***  

久病卧茅屋，阶前芳草生。客多相惜意，鸟作可怜声。柳意迟新雨，花心动晓晴。江乡烟景好，三载总关情。  

***冒禹书***  

冒禹书，字玉简，如皋人。诸生，候选训导。有《倩石居遗草》。  

***秋来***  

忽忽年华伤暮迟，秋来怀抱最相宜。感时实下江州泪，触目空多宋玉悲。萧瑟荒庭鸣蟋蟀，苍茫远水下鸬鹚。寥寥天地吾何讬，几度临风有所思。  

***冒殷书***  

冒殷书，字文足，号借庐，如皋人。诸生。有《梨雨堂集》、《春浮集》、《何文居集》、《万卷楼》初、二集。  

***己卯上巳过顾大念哉***  

比来才觉负年华，马齿惊心暗暗加。百舌尽情啼上巳，东风著力落桃花。管弦不结文人社，诗酒聊寻处士家。穷日追欢还卜夜，严城何必鼓频挝。  

***冒福书***  

冒福书，字箕畴，如皋人。诸生。有《桐蕉书屋集》、《韪斋纪年诗》。  

***浔阳得文足家兄书赋答***  

相思谁似弟兄真，书到浔阳滞四旬。枫叶雨寒前浦雁，芦花风老隔江莼。遥传筑墅名丁卯，近说编诗首戊辰。入夜尚能斗酒否，好缘双鲤问精神。  

## ●卷四十一

***彭孙遹***  

彭孙遹，字骏孙，号羡门，海盐人。顺治己亥进士。康熙己未召试博学鸿词第一，授编修，官至吏部侍郎。有《松桂堂集》。  

***松下遣怀***  

秋意日寥廓，瞑色散微雨。高风天外来，吹我孤松树。翻然落空翠，澹与云阴互。查冥寒涛生，微闻滴香露。幽人岩石间，抱此物外慕。庶几岁寒心，聊以保迟暮。  

***雨中过白芒村寄高山人俨***  

春阴生骤寒，谿上无人迹。石筍清相罗，翠烟纷可摘。欲持三尺绢，写此春山碧。却忆山中人，远在龙池宅。惆怅不同游，白芒风雨夕。  

***野田行***  

荒城日落生愁雾，白骨青磷乱无数。山河兴废多战场，宿草凄凉泣狐兔。悲风瑟瑟起白杨，牛羊成群上古墓。人生谅无百岁寿，焉知生乐与死苦。朱门华屋未解忧，请君试出野田路。  

***越谿行***  

越来谿，公莫渡。行人隔水呼唤频，舟子掉头不肯顾。波平如掌帆不前，碧湖澄静生寒烟。县官封船供应急，经今一月还复然。公家用物有定数，民间那得知其故。日日官船进女城，依然船数不加盈。昨闻大师至，已泊南濠隈。太守亲自出，平明骑马来。官来犹自可，兵来烈如火。弓刀装小舠，人马乘大舸。越来谿，公莫渡。捉船未已还捉人，劝君漫出城西路。  

***陈白沙草书歌***  

白沙先生名早闻，手掷青山归白云。陈情上拟李令伯，讲书欲方吴聘君。晚年信手作大字，落笔纵横有奇致。何必规规王右军，淋漓时复成高寄。世人好古如好龙，可怜识见多雷同。岂知草圣固余技，相赏不在翰墨中。  

***西洋琥珀酒船歌***  

海外良工擅奇思，酒船制作穷珍异。滑稽足傲鸱夷形，淋漓可使淳于醉。宛转玲珑二尺长，镂金错采巧莫当。文珠作窗玳瑁屋，白银为篷珊瑚樯。酌酒五升帆半起，峡船始发春江里。引壶注满饱欲张，蓬蓬已可行千里。长年三老毛发动，须眉飒飒笑相视。绮疏启处中有人，皎若芙蓉照秋水。须臾酒竭帆亦收，回看堂上惟虚舟。机缄动止那可测，见者疑同神鬼游。此器徒闻出西域，估客新从舶中得。由来奇巧汩人心，不胫还能走中国。对之三叹谢贾胡，匏尊一酌足自娱。居奇漫直十家产，適用岂若千金壶。投珠抵璧当代事，雕锼无益何为乎。  

***张都尉画马歌***  

汗血不出世，但闻西极来。披图忽见渥洼产，{尔}云逐电相萦回。立者骧首欲一鸣，障泥未解犹徘徊。走者势如风雨至，驰骤百里无纤埃。其余数匹饮或龁，一一神骏非凡材。问谁擅此化工技，逸足天闲妙无比。只今都尉最得名，不让当年韩与李。都尉生平本将家，前朝曾领上轻车。身亲百战竟何益，白头归种东陵瓜。早岁壮怀时吐露，伏枥雄心见豪素。平沙漠漠落日黄，马首犹然蓄余怒。呜呼黄金之台高突兀，冀北之良恣超忽。龙媒当世岂合无，昭王已往九方没。惟看阪上服盐车，谁向图中求骏骨。  

***维扬客舍送云客兄北上予时亦有南越之行***  

湖水平堤炎雨歇，风吹杨柳棹歌发。居人情重远相送，君向长安我游越。鼓枻中流自此行，方舟并渡江浪平。驿镫夜泊云阳郭，戍火朝明铁瓮城。广陵到日停舟处，南北迢遥各异路。代马还嘶塞北烟，越禽自讬天南树。只今已见鲸鲵戮，薄海销兵佩黄犊。时清岂合乐丘园，亲老还须营斗禄。日下翱翔多故人，纷纷先据要路津。致身迟速各有会，莫以外吏伤沈沦。酌君卮酒君努力，前路悠悠漫成忆。庚胜山头少应飞，燕昭台上空秋色。《骊驹》催发不可留，后会须经春复秋。兄弟相思五千里，江湖此去一孤舟。  

***望西山***  

太行千里脉，叠嶂拥关门。一雁分秋色，双雕落晓痕。回峰沈日影，飞瀑洗云根。望望空归去，幽奇好细论。  

***当湖道中***  

夕眺高楼上，林晖竟日清。独山秋戍冷，三泖暮潮生。渔火中流见，鸥波永夜明。兰桡须小住，烟月正多情。  

***白沟渡***  

渡头沙草白离离，过客停骖日暮时。古戍烟荒吹野火，寒鸦风急战枯枝。河流远合滹沱水，驿路中分督亢陂。欲问霸图销歇尽，朔云千里不胜悲。  

***望岱***  

玉简金泥隐秘文，至今佳气积氤氲。中天盘礴崇朝雨，千里轮囷大泽云。欲叩山灵探汉策，遥披香雾礼元君。时清会有云亭典，封禅遗编若个闻。  

***景州***  

城上风高白飐沙，行人徒倚听悲笳。北连紫塞三千里，南接青齐十万家。暝色一行迷去骑，寒天数点没残鸦。年来随计燕山道，几度经过感岁华。  

***秋日登滕王阁***  

客路逢秋思易伤，江天烟景正苍凉。依然极浦生秋水，终古寒潮送夕阳。高士几回亭草绿，梅仙一去岭云黄。临风不见南来雁，书札何由达豫章。  

***倪灿***  

倪灿，字闇公，江宁人。康熙己未召试博学鸿词，授检讨。  

***送乔文和文剑州***  

渝峡远通涪万水，嘉陵险接阆中山。分符刺史初行部，旧语参军正解蛮。橦布芋田征税薄，青松白鹤讼庭间。他年更殊方绩，应在文翁伯仲间。  

***张烈***  

张烈，字武承，号庄持，大兴籍东阳人。康熙庚戌进士，官恩平知县，迁内阁中书。己未召试博学鸿词，授编修，历官赞善。  

***自恩平还东阳途中作***  

岭南解组一帆孤，百粤山川入画图。斫鲙盘堆沿路好，持螯兴发此间无。吟诗路近滕王阁，看月舟停彭蠡湖。贫宦归来书满箧，拟将词赋走皇都。  

***汪霦***  

汪霦，字朝采，钱塘人。康熙丙辰进士，官行人。己未召试博学鸿词，授编修，官至户部侍郎。  

***喜王露湑至自三峰***  

经时三径为谁开，乾鹊声中屐齿来。久客奚囊多旧句，贫家尊酒只新醅。不妨小住为佳尔，相顾狂歌亦壮哉。晚节最谙泉石味，云林深处好追陪。  

曾向南天把酒卮，飞扬意气更谁知。千秋燕市悲歌侣，一卷松陵唱和诗。海荔乍残人散后，江枫初老雁来时。钓龙台上还山约，及此幽寻也未迟。  

***乔莱***  

乔莱，字子静，号石林，宝应人。康熙丁未进士，己未召试博学鸿词，授编修，历官侍读。有《使粤集》。  

***过应山吊杨忠烈公***  

呜呼有明！神宗之季国卼臲，光宗继之更短折。维时先生官给事，顾命乃与大臣列。防微肩钜定大计，选侍移宫一朝决。再起中丞赴双阙，大柄已被阉人窃。乾儿义孙满庙廊，二十四罪愤所切。赤县争高宦者祠，彤庭遍染中丞血。讵有婪赃杨大洪，舍人宁死心如铁。或言汉之厨顾洁其名，唐之牛李营其穴。宋之洛蜀明东林，党祸纷纷蹈覆辙。封疆已被门户误，遂议先生太激烈。我谓此言殊不然，藉口保身附明哲。假使当年稍媕娿，张禹孔光更何别。君子岂能误国家，目为党人正气绝。呜呼！正气绝，国乃灭。  

***下滩***  

湘南三月湘水生，驰波跳沫空江鸣。<石含>砑乱石互江面，险如瞿塘滟滪谁能撄。我闻就下水之性，岂乐与石相排争。清流何为辄暴怒，鼎沸势欲苍崖倾。其如滩石太崄巇，横排曲扼真难平。笆竿之船薄如纸，左旋右折中流行。柁师自许识趋避，到此亦觉心魂惊。十里五里在俄顷，回头不见丹峰横。一滩才过一滩至，到耳总作奔雷声。纵然赋命果穷薄，毋乃太视波澜轻。  

***湘口***  

雁叫猿啼不可闻，零陵风雨正纷纷。三岩明灭潇湘合，三水潆洄楚粤分。纵目好看灵岳树，落帆犹带隐山云。探幽更向愚溪去，野性偏宜鸥鹭群。  

***王顼龄***  

王顼龄，字颛士，一字容士，号瑁湖，晚号松乔老人，江南华亭人。康熙丙辰进士，官太常寺博士。己未召试博学鸿词，授编修，官至武英殿大学士。雍正癸卯，重宴鹿鸣。加太子太傅，赠太傅，谥文恭。有《世恩堂诗集》。  

***九日登查山***  

仙山突兀海云凉，令节登临石径荒。双屐健寻瑶洞草，百年欢对菊花觞。金堤乍筑蛟龙偃，玉笛横吹鸿雁翔。更喜楼船休战伐，渐看稻蟹足江乡。  

***送田逊菴少宗伯册封靖藩使竣还朝***  

朱邸开南服，丹书下帝阊。周屏崇吕伋，汉柱重田郎。册授容台长，符分异姓王。皇华今揽辔，藜杖旧腾芒。天禄尊刘向，仪曹得李刚。双锋辞北阙，八座出南荒。鳌岫枫初暗，螺江水正长。风阴蕉叶嫩，雨热荔支香。鸟道通冠盖，蛮方识衮裳。授圭瞻虎节，负弩拜龙章。客对梁园月，醴陈楚国觞。名藩叨雨露，使节凛冰霜。去拥相如传，归轻陆贾装。吴山堪历览，越水暂徜徉。孔李通门旧，荀陈德曜光。旌麾欣左顾，鸡黍愧方将。远近惊星使，殷勤话草堂。山川归太史，风俗纪江乡。去鹢秋涛迥，回辕皂盖张。三台原北极，照耀紫微傍。  

***宝珠洞***  

济胜芒鞋健，穷幽古洞探。奇松穿石罅，绝壁插精蓝。钟鼓诸天静，风云半岭含。萧然尘世外，应愧此瞿昙。  

***闲坐***  

小窗闲坐几多时，袅袅东风上鬓丝。闭户且为无事饮，看花亦算有情痴。世交翻覆同云雨，朝局输赢似弈棋。喜得先生春睡美，晓钟虽打不曾知。  

***初秋遣兴***  

邸舍幽偏亦我庐，绿葵红蓼足国疏。门稀宾客新闻少，性懒衣裳造请疏。避事莫如千日醉，破闲但有一床书。三年羁旅思归切，尽道山中不易居。  

***西窗***  

门冷无残客，官闲似散人。拟将诗送老，兼赖酒消春。雨润桃花嫩，风摇蕙草新。犹愁鸡肋绊，未得彩江莼。  

***李因笃***  

李因笃，字天生，一字子德，富平籍洪洞人。康熙己未召试博学鸿词，授检讨。有《受祺堂集》。  

***答孙隐君***  

大路回且长，昆仑杳殊域。重华不可作，帝望何由塞。世变纷相乘，民劳日以亟。积霖生涂潦，真宰久旷职。饥溺如当平，敢云一士力。其咨呼仁人，孰是益与稷。邈彼孙登游，高踪众莫识。苍蝇闻凤哕，大笑乃滋惑。流俗好危言，细儒工外饰。遵时在明哲，抱道惟守嘿。芝草歌汉恩，蕨薇荷周德。赠予惟此语，三叹奉嘉则。  

***题世胄都指挥使崔公汝明象***  

高皇养士三百秋，卫帅食恩等通侯。铭钟书帛列上第，玉案金樽罗群羞。一朝河上度欃氛，虎啸崤函不可闻。赤帜无色鼓声死，婴城惟有崔将军。将军开国世家子，轻裘缓带谈经史。吹篪时过大司农，谓公兄抑菴尚书。北斗西豪俱在此。昭阳之冬月无阳，野斗豺虎色玄黄。决眦不知有锋刃，疾呼白日生冰霜。臣矢已穷力战久，侧身誓天不相负。已拌先溅侍中血，宁料如生元帅首。纷纷侍卫尽同朝，今何蕤萎昔何骄。朝行出攻暮不返，岁寒松柏乃后凋。后来传疑未传信，壶祠蠋墓无人问。长留遗像天地间，勇者成仁懦者奋。  

***过前中尉子斗先生旧第有感***  

碧瓦堂还在，金闺籍已更。萋萋秋草合，惨惨暮霜明。一老悲刘向，三闾吊屈平。城南寻别墅，转讬旧坊名。  

***纪别***  

置酒岁云暮，北堂生远晖。数鸟相与鸣，寒风厉重闱。慈母就持箸，欲言先歔欷。出门尚无程，问我何时归。遥遥计往路，历历询征衣。雨雪勤自保，音书莫来稀。长跪闻母言，敢不敏庶几。行役亦不远，岁时宁久违。病妻扶下床，相视首蓬飞。谓我当引迈，有泪不敢挥。  

弟从母侧来，再拜投一斝。征驹鸣前庭，担负已出野。仆夫前致辞，冉冉西日下。要当慷慨去，不觉泪如泻。兄言勤门户，弟言慎车马。  

小子复牵衣，歧路含百虑。不知行何方，强欲偕我御。念当远乖离，那忍挥之去。悲哉游子吟，斯须哀乐具。中怀如悬旌，摇摇不得住。依依天属亲，抚事愧童孺。  

***永明奇后阁谒九莲观音为神宗母孝定李太后恭制长歌***  

太行西北山北来，中有凌空之高台。月挂苍岩龙虎啸，云生赤迹风雷哀。千松万松立窈窕，十步五步行徘徊。纵目清凉在霄汉，抠衣灵鹫逼蓬莱。鹫岭后阁屹如峰，九莲阁中瞻圣容。庄严具足得未有，草莽何知争为恭。炎山忽飘孤屿雪，静夜时落翠微钟。秋色苍茫吊余址，夕阳明灭怀故封。神宗垂拱五十载，太后斋居多光彩。内启祠尝恩不遗，旁搜象教力仍逮。五台禅龛近京辅，两宫敕赐兼鼎鼐。时移物换凋碧梧，篆冷灰飞逐沧海。出门惟睹白雪飞，涧水松风听不违。攀弓抱剑悲相向，鹤驾鸾旂久未归。此刹翻同灵光在，他年仿佛魂魄依。君不见画壁金铺光照眼，贝花隐隐发灵机。  

***秋兴***  

使节临东路，军糈及两关。江湖轮挽阔，部领度支闲。水长飞狐口，峰高落雁湾。壮游违举步，秋气苦催颜。  

镇逆城为驿，传邮吏摄防。两河冲市暗，群草漫山黄。犊挂新耕垒，莺啼古战场。抱关遭所识，曾与赋《东光》。  

复户人谁是，开荒野自知。中原无窜草，太府出新书。帐聚群羌合，烟移比屋疏。每怀宽大诏，重睹塞垣初。  

地下高田晚，谿明暗水饶。羽书时有至，雷电日难调。广武悬军薄，居庸递马遥。客居逢岁俭，林壑畏风飙。  

***重憩雁门关***  

霓旌天半护烽台，鸟道云迷望或开。水拥南河吹日转，门迎北斗过关来。秦城万仞徒空说，汉骑千群莫漫猜。自昔禁中烦拊髀，将军尤亟守边才。  

遥岭哀笳走塞阴，碛亭搔首一沾襟。羽书迢递传西北，营垒凄凉阅古今。烟绕游丝春色澹，树连飞翠夕阳深。椎牛射虎怀前史，野庙残碑入故林。  

***得澄一书***  

春渚曾先雁北征，旅途归翼早长鸣。书来塞上逢霜信，客在天涯对月明。长俟河清怜赵壹，漫嗟兰馥怨张衡。飞飞预说来时道，雪压关山十日程。  

***寄怀杨太舅白石先生***  

开元以降南雅坠，五百余年北地兴。步曹蹑刘自跌荡，凌鲍跞谢何崚嶒。此时风气首关内，河岳翕然同向背。壮藻浒西尝竞发，新声鄠杜共酬对。三子共擅宏德名，五星重瞻井鬼会。最怜胎簪称俊逸，犹嘉昌穀绝伦辈。后来宫商频动容，天下倾耳待黄钟。援古特立汉京帜，纵谈曾标骚赋宗。历下初难离阡陌，琅琊晚亦夹元白。哀思一变为楚声，秀令千秋堕唐格。遂有光禄起经学，同时孝廉推词伯。野卧徵纶久寂寥，公车老死空烜赫。未见侯芭前卒业，稀闻羊陟过相索。先生游处两公间，迥若片云秋在山。兴至不羁红尘色，吟成实助白雪颜。遐寄旷揽慎攸讬，杜陵崆峒非杳廓。郡乘已舒五马骖，私田翻较诸生薄。鲍叔仗义多赒给，陶公辞荣竟一壑。倾家结客乃徒然，闭户摊书聊足乐。予溯渊源遵自出，半生零落不具述。惟桑与梓每系怀，涧曲云亭增洄潏。咫尺车里尚书庄，张公鷃菴。嶙峋南川太宰坊。孙恭介公。侍御直声追贾董，杨忠介公。中丞古调逼卢王。李公石叠。徒遭兵戈尽散佚，况复行役愁苍茫。恒嗟人伦违有道，窃幸戚党及中郎。世儒举细遗者洪，苛议悠悠挂英雄。群儿畴昔轻韩信，刮目谁今识吕蒙。丈夫不早封万户，华发可怜敝章句。鼓笳屡沸属国烟，丁壮宿沈江湖雾。举帆迟击祖生楫，真诰且传宏景注。比岁太白画垂铓，中宵欃枪占失度。行穷桃棘敝蟋蟀，坐感《蒹葭》繁霜露。梦里犹嬉俎豆家，征途暂委诸侯路。恭为所亲歌大耋，努力加餐慰迟暮。  

***寄朱学士沧起先生***  

宗邦怀旧德，蟋蟀久悠然。一老祝融裔，千春姑射仙。人才推正始，物望待承边。试问甘蔬食，禅栖四十年。  

***程义士婴墓***  

国士蒸尝阔，孤坟意外逢。碧生沿郭树，寒彻下方钟。谷势包宁武，河流撼秀容。郡人疏掌记，遗恨满西峰。  

藉地愁无似，凭高泪不穷。古渠移数壑，新雨落双虹。故国浮云外，中原蔓草中。乱余忆黄绮，流汗浃臣躬。  

***良乡***  

王畿千里余，赤县首三辅。佳气来阊阖，去天如韦杜。古时封内地，多以蕃同谱。凡温及应韩，历历皆可数。朔风日暮急，惨淡过戎伍。二南有遗泽，流恨兼今古。附海无细波，附岳无卑岵。所以封泰山，尝先禅梁父。约略计斯城，初不下万户。胡为兵戈中，筑堞失完土。还闻东土人，据地列田圃。自云讬国家，一一皆肺腑。大兄侍中郎，中兄司卤簿。季子未拜恩，鲜衣缠华组。安坐召县官，促装揖州府。还家自生光，道上人如堵。兼金旧络马，百宝新装弩。貂首大秦珠，可充千万估。牛羊盈其门，珠玉盈其庑。堂上斗酒会，健儿鸣钟鼓。大妇工锦瑟，中妇歌《金缕》。小妇贵家子，徐徐调鹦鹉。吾欲终此曲，此曲闻者苦。长安连狭邪，日月通前浦。  

***侍御鹤冲金公死难诗***  

朔风吹高林，颓浪日东逝。乱起如于风，他心何可制。当年金直指，受命乱军际。破产捍危城，捐躯先自誓。所志无依违，天阶有崇替。追攀三月弓，一体殉先帝。城下洄氵罗水，湛兰清且厉。蛟螭不敢游，雨雪常相蔽。身前有君臣，身后有伉俪。侍御毕命后，夫人投缳，侄妇、孙妇、侍女从死者三四辈。附祀得三坟，累累还相拟。呜呼板荡初，麟获伤反袂。懦愚务苟随，翻觉生死细。丈夫重末路，吾道观衰世。要当去取明，底论谋不济。下马拜斯人，关河空洒涕。为赋《大招篇》，自投流水澨。春秋<火膋萧，吉日迨邦祭。放{弗心}灵之来，神哉般流睇。其下若风马，北来行甚锐。默坐眺八乡，奚须环奇丽。四围春草生，千载哀湍闭。死者长已矣，存者德音继。吾爱孝廉公，谓侍御犹子虬亭。保孤存本系。婴杵获同心，幽明事一例。况复故司徒，侍御父司农公为奉先令，至今祀之。宗邦多遗惠，敝庐咫尺间，闻政如鲁卫。直指西巡狩，秦天一再霁。至今共伏腊，先后垂棠碣，悠悠吾所思，乃在江海裔。从泣战城南，美人空迢递。泫然登斯祠，慷慨感深诣。澄波既终古，皎月无年岁，白云著为堂，嘉夜著为砌。东西植梧桐，左右种椒蕙，上有双凤凰，飞鸣何嘒嘒。寄谢后来人，闻风同勖励。  

***奉答约生表兄闻余过军都***  

二雅沦胥久，诸陵陟降悬。书同西狩日，客在北征年。旧德留乡社，中人食祭田。感君歌有泪，遥洒白浮前。  

鲁卫无公族，松楸有故枝。尚怀行露意，空及采蘩时。岁久愁风雨，天高冷梦思。白云俱不返，遗恨鼎湖诗。  

***席上呈傅徵君***  

江海英风老渐疏，菊松高枕送居诸。野航惯载看山屐，春帖曾无乞米书。灿灿《紫芝》存古调，番番黄发长朋车。兔爰中谷遥回首，蝴蝶庄生各有初。  

***韩侯岭***  

古屋荒林落照催，高歌酹酒独徘徊。苔尝印虎秋还肃，柳只啼鸦晚更哀。敢谓萧曹皆有命，愁同召吕一论才。太史公云：“假令学道谦让，于汉家勋可方周、召、太公之徒，后世血食矣。”翻留血食村翁社，不爽明禋过客杯。  

***长至前二日同右吉翁山陪曹秋岳先生宿雁门关即事四十韵拈玉树凋伤枫树林之句分凋字***  

使者归旌近，云州去路遥。部间催枥马，关下缓星轺。折简俱相及，披裘各见招。佳人蒙夙契，胜友得联镳。野涸泒溪水，泒音孤，水名。风深荻岸桥。荒陴依战伐，晚景媚渔樵。渐蹴双崖底，平临万仞标。羊肠盘紫塞，鹄卵插青霄。日暮冰霜积，年丰伏腊调。人家留戍垒，供帐设山椒。惜别寒温略，哀时比兴饶。安危宁异想，驾驭不同条。天眷垂西顾，民生脱大僚。时新推秦晋总制非人。翻疑开府节，只数侍中貂。甸国奚芳蔼，江云竟寂寥。先移浙督，后改。抡才喧此地，授钺忆先朝。水旱纷犹昨，兵戈郁未销。庙谟多惨淡，公等尚风飙。事岂和衷得，恩将使过要。舆情违坦坦，物论付嚣嚣。半壁功谁就，诸羌衅自挑。祁连犹举火，瀚海未通潮。治化同缘木，乘除比梦蕉。薄言秦《驷铁》，遗恨汉嫖姚。时西塞有疆事。抚迹怀难尽，更端客重邀。壶觞移短榻，棨戟壮寒宵。地隘霑行骑，山高响丽谯。闻诗矜越绝，藉草出江瑶。静觉微薰转，频添画烛烧。醉来吟不次，辞去卧无聊。素志蹉跎失，朱颜积渐凋。空余餐菊蕊，悔不学松乔。已任颠毛换，遑论髀肉消。异方甘蠖伏，吾道总萍漂。隔屋分旗鼓，开窗逼斗杓。健儿村外宿，饥虎夜深骄。奔陆回长驭，和羲近蓼萧。临歧愁偃蹇，后约待清韶。执手晨光发，登车骤雪飘。他年烦太史，永纪雁门朝。  

***登代州白人岩因饮孙园***  

万仞悬孤嶂，双崖划一门。好人多在野，春水自依村。雨走空天角，松藏老石根。危梯攀古洞，仿佛说桃源。  

只觉前崖好，何人并结庐。鹫岩光倚薄，香阁静含虚。法境清凉外，人烟战伐余。因声寄莲社，吾志在山居。  

***旧年宁人先生以无妄系济南走书报我触暑驰视苦疾作辞还先生寄赠行三十韵诗春日晤保州重会蓟门奉答前诗广五十韵***  

卧病三秋色，怀人五岳情。凉飙吹梦起，啄雀唤愁生。客返关中路，书传历下城。客秋有乡人至自济南拜先生书。倒衣初罢枕，垂涕复沾缨。《巷伯》诗难读，梁园狱已平。长吟归黯淡，别绪郁纵横。忆折前津柳，同炊古寺羹。前年与先生同客慈仁寺，予先别去。有孚谋且窒，无角兆先成。远道蒹葭隔，周行坎窞并。莒莱矜野语，虞芮乱嚣声。讼起因小人夺先生田。欻棹江波大，潜扬海汐轻。时讼牍株累多人，用已结海上事。群疑纷所出，众口漫多惊，智勇微夫子，艰危讵此行。奋身甘下吏，微服耻为氓。《易》彖繇斯昉，《骚》歌比类明。经旬喧地圾，举国丐天晴。时地震淫雨。节至通蘋藻，先生在难，不废时祭。愁来忆弟兄。曾要肝胆契，况忝雪霜盟。草茀虚炎月，云高隐暮旌。罢呼燕市酒，遄决蓟门程。戍角迷丹嶂，河阴护绿蘅。崩堤频淖马，废坞剩闻莺。水旱忧兼剧，诛求惨自鸣。时道多流亡，别自有诗。此邦哀琐尾，何室压香橙。触目难俱述，惊时已渐更。驰闻瀛隰尽，颇喜岱岚迎。膏沐谁遑理，壶飧欲就倾。畏途晨上谒，羁邸夜班荆。续烛探行笥，联床敞外楹。年华穷不减，日录老逾精。先生时成《日知录》若干卷。恨失登山约，嗟为抱瓮贞。徘徊违鲁赙，刘六茹新故，未能往吊。邂逅合秦筝。乡人阎天木以事滞山左。阁彷沧溟峻，泉怜趵突清。趵突泉东有白雪楼。狂涛终砥柱，直道益峥嵘。旅食悲寒及，归舟阻潦盈。依然垂橐去，率尔采薪婴。左次才弥拙，西还意若酲。贫非荒竹径，渴岂慕金茎。急难睽良友，端居惕远征。寸心如濩落，中夜几屏营。自得分鱼素，空教怨鹿苹。川原仍独往，伏腊互相衡。甫定他乡榻，俄从上日觥。先生以二月朔至。好音随杖屦，佳会足公卿。律转坚冰解，春回早卉荣。敛才期近物，逃俗励修名。忽复追鞭弭，还来过帝京。每询邙邑树，谁荐寝园樱。时在清明。进履耽逢石，将诗悚报琼。雍田关华好，为耦待躬耕。时先生与无异有华山卜筑之约。  

***酬程五周量***  

夙昔倾程盖，乾坤判楚才。时屈翁山寓程宅。迷方良夜雨，薄禄故人杯。旅舍逢汤沐，离宫入草莱。前秋合欢扇，一傍月明开。  

***潼关***  

云薄关门紫气长，帝枢曾此撼岩疆。河经百二开天地，华枕西南锁雍凉。戍火忽移函谷月，征车多带灞亭霜。旧京萧索垂千载，飞挽何繇接巨航。  

***望岳***  

太华三峰列峻屏，晴霄飞翠下空溟。晓云东抱关河紫，秋色西来天地青。玉女盆中寒落黛，仙人掌上接明星。乱余林壑怀遗客，缥缈幽栖赋采苓。  

***赠高大扶南***  

大雪同辞汉苑钟，微霜已带楚天松。长临玉树怜车骑，独傍青云美仲容。雨散远林明薜■，江高秋水纵鱼龙。促装联榻经寒夕，春酒杯浮琥珀浓。  

高歌行寄程穆倩。  

江城正月黄鸟鸣，有客清晨呼柴荆。相见乃吾故人子，朗如琼树玉山行。别时五尺今八尺，三载腾骧游公卿。长跪起居动有礼，藻华丹篆辉前楹。我亦再拜读来札，高江波涛同激发。自云流寓老益困，中复采薪相摩戛。盐泽汗血反蹉跎，鲁门鶢鶋谁识察。忍饿耻为稻粱计，哀鸣徒仰霄汉刷。往者邗沟嗟赁舂，豪家睨视薄其佣。陋巷经旬覆土锉，僧寮伏枕餐新松。解质未敢惜长剑，尫羸无时违短筇。形只影孤穷安诣，独君桥梓数过从。君有长歌二千字，两京板荡须臾事。《薤露》伤逝足慷慨，青蝇恶谗横涕泗。光芒遄飞遑停吟，徵羽数变始满志。太和协律迥奇绝，长庆尚书何纵恣。昔君早与吴桥游，漳海清江俊及流。回首太阿倒奄竖，蔓延关雒啼鸺鹠。九鼎卒移朋党祸，微霜深中杞人忧。礼失在野此最近，诗亡于近将焉求。晚年骀荡竹西久，高卧何如鹿皮叟。时湛彩笔拂云烟，遍搜遗文尽蝌蚪。大镛石鼓忽同几，犀剑环刀常在肘。籀书颉迹出争持，丞相中郎藉不朽。琳琅径寸轻千缗，约取犹难庇汝身。贵戚当前况辞谢，贫交接踵如饮醇。未携一丝坐相索，倾帙堆案皆所珍。岂但室中生交谪，邻翁窃笑童仆嗔。薄俗逐声实康瓠，黄钟遗弃人罕顾。山阳遂以工锻闻，正字终须碎琴去。沧洲踌躇独往愿，白发磬折诸侯路。北眺故园陇树深，东来春水江花暮。却送之子江之隅，轻舟漾日归东吴。内省殊惭报琼玖，相思且欲凌碧芜。夙知用拙见天性，何必雕虫非壮夫。片帆若访曹秀水，为道苍生望重苏。  

***答友见锡鬯垂示山左见怀之篇***  

燕市陈情客未还，故人相见慰愁颜。曾迟剑舄京华外，予前岁至京，值锡兄客通州，未及晤。却赋榛苓海岱间。存没诸公皆断梗，乱离九塞各严关。尚须前箸呼闾阊，西望白云何处山。  

***陈情后投上家高阳相国***  

圣代垂裳日，宗臣秉轴年。安危殷独倚，作述俨相宣。国体光凝命，家声协象贤。谓相国。先公堂载辟，旧德史争传。我李贻谟大，生民肇祀虔。仙源遥溯陇，望族久推燕。履傍星辰切。膏蒙雨露偏。沛丰原近汉，韦杜并依天。奋翮郎山迥，濡毫易水妍。雅音兼宕激，经术饱腾穿。制策留深殿，图书赐秘篇。然藜堪炳阁，发箧似流泉。屡冠清班采，平登上相躔。黑头人竞识，黄发卷弥坚。正色群僚右，和衷独座边。雍容瞻物表，敏捷洞几先。左序钟初彻，东方旭未延。极宸森列仗，阊阖静鸣鞭。特诏趋承谨，当时应对专。至尊频造膝，长日数移廛。渐睹皇威霁，难闻密语悬。输诚通肺腑，布泽满陬埏。往聚黔池甲，俄高楚塞烟。飞输连栈骑，铲障截江船。骇落狂涛莽，欢来急羽骈。奔猿宁假木，涸鲋已盈筌。胜算挥师次，英谋授庙堧。那须名出己，真少议随肩。惠洽雕题外，功论汗马前。珥貂开七叶，端珮领三蝉。粤徼迟湮垒，滇阴且控弦。敢求汤沐暇，遑恤鬓丝鲜。讬契孚鱼水，赓歌靖铠鋋。刚逢戎事肃，早觉聘车联。小子何能赋，愁吟亦可怜。总知穷自悔，奚补壮多愆。夙誉饶虚窃，佥询欻谬然。苦辞明发驾，终挟远游毡。势迫违慈母，途歧恋别筵。雪霜身契阔，河海泪潺湲。卸橐秋将暮，居亭地屡迁。炎晖行处猛，夕月几回圆。抱病仍趋阙，临轩勉受笺。滥分仓庾米，叨给度支钱。睿藻虽同及，温纶乃下诠。爰忘蓬户陋，竟备石渠员。乞养要无已，孤恩信有焉。回头双华阻，举目五云连。所恃萦瓜瓞，还劳芘葛绵。恭期致尧舜，锡类许矜全。  

***边上***  

萧关城堞望中分，鹿苑干戈道上闻。野霁卷芦吹白日，霜清驱马下黄云。征西尽撤三千戍，镇朔遥归十万军。谁抱遗弓攀鹤表，赐冠空满<鸟夋><鸟义>群。  

***亭林先生寓曲沃卧病小愈走书相闻即遣使起居奉诗***  

涧树东连岳树深，先生前寓华阴。相思北接太行岑。《蒹葭》傥触居关兴，《蟋蟀》偏工入冀吟。世易繁霜应有道。天留硕果定何心。晨星落落长蒿目，忍使寻盟负断金。  

王路风流缟带长，霸图聊讬晋初乡。遗音西国思千里，老眼中原泪数行。春逼梦随池草绿，腊残清引阁梅芳。曾论徽祀虚笾豆，许傍新宫自筑堂。先生有约，居云台观朱子祠内。  

五十知非似醉醒，柴门寂寞画长扃。古人何可欺毛义，吾道将无愧管宁。豳俗好风吹举趾，汉时明月照传经。鸣车整旆西归日，户外寒融柳色青。  

***题无异先生顾庐***  

学易中年自结庐，衡门忽系远游车。双飞遂合延津剑，万卷同归遯世书。逝水难留清汉老，名山忍对白莲蔬。还因適馆移新额，泪洒西州寓目初。  

***呈希制军***  

使相分符十二州，明公赐履冠诸侯。天包凉益开东井，地跨关河领上游。寒谷春生吹律遍，野航时带霁晖流。躬耕久自耽林壑，望岁频书大有秋。  

***秦松龄***  

秦松龄，字留仙，号对岩，无锡人。顺治乙未进士，改庶吉士，授检讨，罢归。康熙己未召试博学鸿词，复授检讨，历官谕德。有《苍岘山人集》。  

***送汪苕文入都时谪兵马司指挥***  

省郎闻命返长安，春色乡关晓尚寒。辇下故人谁左掖，东吴名士半南冠。岂缘罪累甘三黜，莫以诗篇傲一官。我亦如君不得意，离筵落日酒杯宽。  

***悟石轩玩月***  

高阁中夜坐，揽此山上月。目尽意未已，移步向林樾。碧草色欲无，朱华影俱白。微火出上方，清风吹片石。人语渐不闻，吾心共幽阒。静理常在山，浮生喜为客。清光永若兹，芳菲有消歇。  

***恭纪世祖皇帝遗事***  

千骑传呼簇玉鞍，平明西苑朔风寒。合围亲射双雕落，不许降王仰面看。  

离宫阅武及初冬，清问还闻下九重。闽粤军输忧告匮，亲将节省命司农。  

封章夕奏早批朱，清画谭经到日晡。讲幄新移弘德殿，天人称绝董江都。  

御笔锺王叹逼真，不将戈法借儒臣。亲摹文敏书千幅，小玺朱铃掌内人。  

***桃源涧***  

斜阳归曲涧，薜荔暗风吹。古墓人行少，深山叶落迟。看云心不动，爱石坐常移。去住成今古，寒林应未知。  

***钱础日先生同吴门程彦明小饮斋中各以诗赠用韵奉答***  

轻风梅柳暗相催，客到荒除破石笞。此日一尊逢暮雨，频年双泪对花开。空堂木榻披书坐，春水兰舟问字来。镫火严城知不禁，须教明月照深杯。  

***泊青浦***  

过眼青山失，停桡落叶闻。渔镫明夕浦，野鹜划寒云。水气狐城合，人烟断岸分。不成尊酒兴，归思竟纷纷。  

***族祖按察公署中泠然亭小饮***  

暂作南州客，招携在绿池。乡心钟度晚，官阁雨来迟。静理风尘得，孤怀骨肉知。浓阴终日语，却似在家时。  

肥遯怀徐孺，卑栖忆子真。可知同醉客，半是倦游人。乍拂帘旌燕，将归江渚身。持尊向长者，辛苦涉通津。  

***秋水阁***  

山阁坐知久，爱看秋水清。萍开孤鹤过，莲坠小鱼争。回合深林碧，微添落照明。未穷庄叟理，圆对愧吾生。  

***支泉***  

不自藏深谷，因人度郁盘。映空仍皎洁，润物恐艰难。林影依山折，溪声挟雨寒。那知流远近，还作二泉看。  

***过岱下阻雪不得登***  

雪色凝空路百盘，十年三过一登难。驽骀那复胜鞿靮，后鹘何当借羽翰。汉畤秦碑思帝子，金函玉检记祠官。谁知泰岱春晴望，转作峨嵋天半看。  

***续和唐人惠山诗***  

出郭见山色，日夕一青苍。清泉来玉洞，更上漪澜堂。绠汲无寒暑，冠盖纷游翔。沾洒若春雪，岩石生幽光。始知耳目异，旋觉心脾香。济物固其性，尘垢能相忘。  

春风吹山麓，回塘集游人。山容自终古，物情时与新。草木何华滋，水石亦粼粼。罗绮照楼阁，白日凝香尘。夕磬下林杪，翠羽归青旻。此时幽居者，萧然绝比邻。  

白鹤来何方，草堂多深樾。清唳时一闻，林峦自杳绝。水槛开素书，坐看暮云灭。石磴落红满，山头吐明月。风籁一壑清，道心中夜发。莫使花尽扫，高人有车辙。  

***寒女叹***  

卖去结绿珠，独上流黄机。织成双鸳锦，谁家作舞衣。  

镫火半明灭，停梭闻叹声。谁知蓬鬓影，旧日亦倾城。  

***周清原***  

周清原，字浣初，一字雅楫，号且朴，又号蓉湖，武进人。监生。康熙己未召试博学鸿词，授检讨，官至工部侍郎。有《司空遗集》。  

***康熙二十年七月二十一日赐宴瀛台兼颁彩币莲藕恭纪百韵***  

上苑依丹禁，秋光灿御筵。恭逢宸宴日，庆溢太平年。池柳笼初旭，宫槐散晓烟。津梁银汉近，台殿翠微连。共喜君恩召，遥随中使传。济跄临水槛，览眺坐楼船。渐觉兰桡动，浑疑锦缆牵。波明浮采鹢，槎汎挟飞仙。樯转文鸾舞，凫趋细浪漩。珠帘围翡翠，绣幄绘丹铅。荇带翻风直，荷珠拂棹圆。仙台初顾盼，瀛海试寻沿。百道如瀍涧，千株尽<木巳>楩。维舟登辇路，委珮肃官联。映日彤霞丽，裁云缛锦鲜。机丝来夜月，衮绣簇连钱。御帕遥笼处，天章回烂然。携供青玉案，掩映紫茸毡。殊眷缤纷下，微名次第编。上公先拜手，百职尽随肩。捧出荣光散，颁来表里全。制衣将粲粲，束帛各戋戋。名纸题还湿，文缣看愈妍。鹓行齐蹈舞，绮席更明蠲。花下重茵布，池头彩幔褰。人疑霄汉上，坐傍水云边。脯是麒麟擘，瓯皆琬琰镌。和羹随鼎鼐，香气杂兰荃。饭煮长腰米，鳞烹缩项鳊。含情思在藻，得意欲忘筌。广座容言笑，长林喜静便。膳从螭陛撤，茗用凤团煎。饱德惭何补，承恩未许还。徘徊同憩石，徒倚更临渊。鱼戏穿波出，鸥闲结伴眠。红蕖犹烂缦，碧濑自潺湲。鼓腹蓬瀛侧，凝眸云树巅。乔枝巢海鹤，古木噪秋蝉。纵览探芳径，澄怀净俗缘。来游歌岂弟，素食愧清涟。皎皎臣心似，温温敕语宣。班行重接席，珍错复加笾。杯斝传三殿，壶浆下九天。氤氲香作雾，芬飶酒如泉。曼倩怀应满，相如渴已痊。劝酬来近侍，斟酌遣中涓。盘捧原承露，杯深似吸川。皇仁洵蔼蔼，帝赍复惓惓。燕笑于胥乐，威仪罔或愆。称觥多誉处，交鬯共缠绵。昼已勤三接，荣诚胜九迁。欢呼灵沼畔，尽醉至尊前。耳热犹端恪，颜酡敬折旋。匪躬恒蹇蹇，举趾觉仙仙。远树凉飙动，遥峰落照悬。已叨金殿宴，犹羡玉河莲。紫菂凌波细，青房浥露坚。讬根蟠太液，拟璧产蓝田。翠盖闲披拂，琼枝久蔓延。弱茎芳芷伴，劲节素丝缠。绰约姿偏艳，珠玑实更骈。倚风横澡雪，带月静联拳。岂受污泥滓，宜同沆瀣研。菰蒲随泛泛，菱芡并娟娟。爰速兰舟去，群将翠蒂搴。怀珠初出水，拱璧已盈阡。荡漾停双桨，芬芳列八砖。堆云真叆叇，积翠更葱芊。宠命何蕃锡，分携得自专。朵颐知味美，熨齿沐恩偏。醉醑同怀惠，倾葵共勉旃。敢云簪彩笔，漫自理归鞭。鹓鹭还容与，夔龙任后先。熙和情自洽，踧步犹邅。珍果盈怀袖，缣缃压锦鞯。宴洵逾镐洛，功已奏黔滇。万里归皇极，千秋广幅<巾员>。西池无匿马，南诏有啼鹃。版籍金通贡，冈陵永不骞。式功铭鼎卣，文德静戈鋋。穷鸟犹堪悯，哀鸿更足怜。徵输应暂缓，逋赋每常捐。武廓皆宁宇，安流已导<山开>。休风苏疾苦，化日起危颠。咸凛天威肃，还赓王道平。虚衷勤访洛，讲《易》独尊乾。精一端心学，危微阐秘诠。渊衷窥邃穆，至治显陶甄。坐论追伊吕，抡才简许燕。共知瞻主圣，兼颂得臣贤。民瘼群休噢，官方正矫虔。平章开黼黻，搏击去鹰鹯。九穗嘉禾实，双歧瑞麦<禾肙>。《箫韶》常隐隐，鼙鼓绝阗阗。泣罪舒三网，宏封溯八埏。驺虞游大泽，麟趾应春畋。交泰陈无逸，从游赋有卷。章身荣纂组，励志凛禾廛。雨露长承此，涓埃尚阙焉。刍荛陪献颂，愧比《上林》篇。  

***题王麓台见山图***  

云岭千重水一湾，几家茅屋茂林间。自从王宰题诗后，不用开门也见山。  

***徐嘉炎***  

徐嘉炎，字胜力，号华隐，嘉兴人。副贡。康熙己未召试博学鸿词，授检讨，历官内阁学士。有《抱经斋集》。  

***丁巳新秋宴集李客部园亭送李南枝分符之武林***  

水精帘卷夜光浮，莲叶田田梧叶愁。燕市离筵南浦月，吴山归路驿亭秋。客星已见双辞阙，乡梦还惊独倚楼。醉踏轩辕台畔草，丁香可解结绸缪。  

***昭化寺古罗汉松歌赠苍岩沈师***  

古松千年物，寄迹空桑门。仙人手携绿玉杖，飞来天际盘云根。高台苍茫连昆仑，紫烟青嶂浮黄昏。湖山四望杳冥邈，亭亭翠盖沈心魂。我来披拂松上月，涛声万壑何超忽。鸣弦响瀑来九天，空中仙乐疑喧阗。五城风雨欻而至，翛然欲拍洪崖肩。春潭琼草草色连，冠霞裛露横山巅。人间甲子几沧海，谁与草木齐长年。奇峰飘飘层云烟，清晖娱人憺忘旋。深林霏霏敝日月，交柯杂沓回芊绵。松阴列坐有道者，吴门羁客人中仙。神仙中人沈夫子，当年廓落青云士。五月披裘吴市中，孤标迥出尘埃里。此地婆娑乐吾真，偶然相对足相亲。功名若胜杯中酒，越水吴山亦笑人。  

***登鹰窠顶望海中夏盖诸山***  

兹山展武地，海上得朝宗。梵刹驯归鸟，深潭隐毒龙。朱霞连越峤，翠盖偃秦松。南望诸峰在，参差雾几重。  

***玉宸观***  

深山楼阁拥仙官，桧柏苍苍入殿寒。废井但从沙际识，残碑多半雨中看。炉烟半拂黄金座，云气晴低白玉坛。福地久传人不到，遗踪何处觅真丹。  

***陆葇***  

陆葇，字次友，号义山，平湖人。康熙丁未进士，内秘书院典籍。己未召试博学鸿词，授编修，历官内阁学士。有《雅坪集》。  

***自丰城抵万安江水大涨***  

春江灌潦水，百堵没沧洲。釜已游鱼鳖，涯难辨马牛。橹声来木杪，帆影度城楼。双剑沈何处，清宵起暮愁。  

***度高岭陈岭***  

夙兴越崇冈，晓气湿如露。丘壑郁回抱，登顿得坦步。虽非五丁凿，介然以成路。云是高兴陈，名存迹非故。茂草生峰巅，光风为布濩。荡漾成微波，渺若水云遇。嗤彼涧底松，偃伏叹迟暮。  

***宁都西江***  

停车谢尘鞅，晴江荡柔橹。中有双鱼浮，似挟浪花舞。层云吐新霞，颜色美难数。颢气指东北，划然界苍宇。溪流忽如断，夕阳在山左。晚峰郁深翠，暮霭覆村坞。隐隐闻雷声，孤篷戛夜雨。回溪且停桡，玉璜奏今古。双鱼洲巨浸不没，璜溪水声如鸣玉。  

***大风疾行二百里过马当小孤***  

厉风击水使倒流，水声怒立为山丘。六鳌并起翻沧海，盘涡鼎沸驱蛟虬。白日黯淡鬼神泣，狂澜震摇天地愁。我行江中历旬月，淹留飘泊心饥渴。今朝一叶飞洪涛，遂使形神寄超忽。阳侯鼓浪如共工，层波相触群山空。排沙裂岸不可却，马当横绝居其冲。上云太行险，下云吕梁洪。地势何太逼，昼夜追风蹑影无尘声。复似修鱼鼓鳞鬛，任钩巨锱何敢撄。鸟翼徘徊不能上，商飙卷箨何其轻。羲和辔已迟，长江路盈咫。回首万重山，去若弦上矢。不向壶公借碧龙，那羡琴高骑赤鲤。  

***浒山铺***  

骑出榛荆谷，天开葭菼乡。藕花明万顷，渔艇入三湘。脱帽双帘醉，停鞍独树凉。虽无《采莲》曲，逸兴满沧浪。  

***大庾岭***  

烟景曾无异，兵戈鸟道荒。千章松影碧，五月稻花香。汉使征轺急，秦关戍路长。今宵应翦烛，莫漫忆他乡。  

***泊瓜步***  

曾惊骇浪挟风骄，击楫重过一叶飘。树色明浮千顷月，江声寒听五更潮。蓬莱紫日光应近，槜李青山梦渐遥。明发征尘愁扑面，中泠回忆旧茶寮。  

***南安早发***  

春山寂寂片帆轻，一路烟峦送客程。最是断肠听不得，杜鹃花里鹧鸪声。  

***冯勖***  

冯勖，字方寅，长洲人。康熙己未召试博学鸿词，授检讨。  

***沈庄樗幽居***  

杨柳塘东更向东，绿蒲红蓼各成丛。三家村口少人过，独木桥边有路通。老屋短垣披薜荔，主人长日注鱼虫。客来仿佛桃源内，鸡黍为欢话古风。  

***钱中谐***  

钱中谐，字宫声，号庸亭，昌平籍吴县人。顺治戊戌进士，官泸谿知县。康熙己未召试博学鸿词，授编修。  

***少年***  

少年游侠五陵豪，意气如云照锦袍。寒锁画楼封豆蔻，春回别馆醉葡萄。惯抛金弹飞黄捷，学舞龙泉太白高。行乐不须辞秉烛，朱门台榭易蓬蒿。  

***汪楫***  

汪楫，字舟次，号悔斋，仪徵籍休宁人。康熙己未召试博学鸿词，授检讨，历官福建布政使。有《悔斋》、《山闻》、《消寒》、《观海》、《京华》诸集。  

***赠别萧尺木***  

七十远为客，风流殊未衰。自将萧氏韵，高唱杜陵诗。世已轻词伯，人犹重画师。黄金买毫素，仿佛太平时。  

扬州难结夏，六月上江船。烈日蒲帆外，清风野渡边。波平思学钓，税急悔求田。只惹妻孥怪，看囊无一钱。  

***西山纪游六百字呈同游施愚山少参高阮怀同学***  

西山蟠西江，厥惟神仙宅。窈冥三百里，往往困游屐。使君发高兴，逝将饱经历。披悃告大吏，休沐许三夕。仓皇裹糗糒，折柬到逋客。维时丁未秋，正近重阳节。天气忽暄暖，披裘杂絺绤。同调得三人，无虑喧与寂。侧闻兵燹余，梵刹尚逾百。前期杳难穷，惜阴慎所適。香城山最险，翠岩名尤赫。两地骋夙怀，循涂更探索。稍行犹康庄，渐远得局蹐。游丝常罥面，瘦藤能迸石。绝巘恣盘纡，缅怀巨灵擘。逢树竞折枝，危径实轻策。路回失乡导，草偃寻人迹。瞬息苦少暇，大水遽塴湱。波涛满空山，平慎生恍惚。碓屋结构牢，造化及琐屑。忽忆穷檐人，赁春形役役。辛苦谋一饱，覯此得无慼。茅茨时复近，牵确转逾窄。日落山花殷，犹余数峰赤。逶迤入灵境，殿阁晃金碧。衲子被长发，原委能具说。伊昔典午间，云公此卓锡。寇至惊蒸黎，焚香化雉堞。至今山中人，大半是所活。又云前山隅，旧是猛虎穴。道士张逍遥，以杖逐此物。其人已羽化，其庐尚突兀。晨起寻遗踪，排云踏山脊。巨崖落寒风，飒飒荡精魄。石筍垂丹梯，古洞立积铁。冬气周四时，灵曜不得烈。拂壁瞻画像，低徊难遽别。暮经洪崖井，巉岩正飞雪。只疑奔湍间，仙驭同出没。溯流寻高源，嵯岈生荡激。一石尤倔强，临水自挺拔。虚声遍岩谷，此辈耻同列。阐幽赖使君，锡名补其阙。恨无磨崖力，排空立高碣。钟鸣翠岩寺，倚杖尽蹩薛。朅来丁西霞，岭上传丹诀。仆夫急长生，贾勇待明发。未见颜色好，已忘筋力劣。跂足尽重茧，飙举争健鹘。山果不知名，披荆竞相掇。陟险凡几盘，所遘殊朴讷。危坐无多言，亦足涤烦热。偃蹇下山径，乱云相抵突。霏霏出烟雾，未雨道先滑。苍茫翠微里，何从辨虹霓。嗟余误尘网，毵毵见白发。丈夫不得志，此身等蠓蠛。神仙吾所慕，忧来不可辍。山水且徜佯，胜游顿提挈。载笔陈此诗，聊以志岁月。  

***揭子宣过访***  

奇人曰揭暄，健翮耻飞翻。斫地把三尺，写天能万言。好风吹草屩，细雨到柴门。高论知何极，相倾只酒尊。  

***送张振九之永嘉司马任***  

雁荡山头瀑绝奇，药公常为我言之。半天岂止五千仞，空谷无非风雨时。司马能书擘窠字，停骖应勒纪游诗。永嘉烽火于今少，王谢风流万古师。  

***题画***  

十月山寒木叶稀，霜华未散古苔肥。药房深闭客何处，卧听空江老雁飞。  

***送陈元水归丰城有怀房兴公明府***  

此老岿然在，长眉掩泪痕。一生家屡破，万死舌犹存。已忘他乡苦，应知吾道尊。临邛有贤主，日日款柴门。  

***赠别吴舫翁***  

汪生三载螺川客，临去才知吴舫翁。风雨齐生双腕下，炊烟独绝万山中。如君自不依刘表，今日何从得孔融。顾我捋须还大笑，云龙此际又西东。  

***新安道中二十韵***  

已逐黄尘老，初为故国行。计程随逆旅，问俗愧诸生。顿顿舂新穀，村村护旧茔。建旗看屋峻，鉴发得溪清。险莫惊新岭，行当慎考阬。人烟愁处绝，衰草望中平。晓日迎过渡，轻风送出城。天心藏暮雨，冬气发初晴。径转逢樵唱，山幽忆鸟鸣。忽惊苍树断，知有白云横。稻草盘空挂，松毛近火擎。林深霜作色，溪响碓无声。阡陌随山曲，陂塘待雨盈。劳人下担急，健妇把锄轻。野宿惟防虎，山城竟卖鲭。西江时转粟，南国久停钲。昨者闻传诏，三方尽撤兵。云帆朝不至，蔀屋夜常惊。几见东家饱，先愁小市争。曝芹谁许献，桑梓最含情。  

***渐江墓***  

画师墓上百株梅，尽是当年密友栽。山径风高吹半折，花时更得几人来。  

***中山七夕次石来韵***  

他乡七夕今年好，放眼能穷万里天。白露自零官烛外，银河直下海云边。拂竿不见珊瑚树，登俎真成玳瑁筵。闻道弓衣有人织，兴酣写与布头笺。  

***马耕田歌***  

中山山多稻田寡，耕不见牛时见马。曳犁负轭当町畦，编草络头泥没髁。喷沫徒怜气凋丧，跼蹐安知材尽下。王良伯乐无时无，不待悲鸣泪先洒。侧闻洪武开国时，曾来此地求騧骊。连樯累舶动千匹，购买不惜倾高赀。陟险冲波有底急，每繙旧史常怀疑。维时布衣起江左，涣号止及东南陲。壮士健儿恣腾踔，步卒敢向中原窥。圉人太仆但充位，登床厌穀皆虚词。谁欤忽建凿空计，外厩祗藉长风吹。飘飖远致列云锦，骑出奚啻熊与罴。永辞绝域骋皇路，寸长一技皆得施。不走沙场絷畎亩，吁嗟尔马生何迟。今制三年两入贡，使者执鞭大夫控。天子垂裳顾曰嘻，此物何烦跨海送。异域从教宝骕骦，天家绝不求麟凤。终老丘园何足惜，竟辱泥涂亦堪痛。吁嗟尔马无自伤，不逢汤武逢虞唐。纵有龙媒四十万，中山只作华山阳。  

题五子樽酒论文图渭北王幼华来江东，与吴野人、孙豹人、郝羽吉及楫交，命曰五友，绘图以归，分赋。  

汪子无才负傲骨，寻常出门少亲暱。僻壤相逢吴野人，风尘意气胶投漆。野人之友亦落落，论诗共许孙与郝。几处歌声向一镫，吴陵新安与焦获。焦获自昔多名家，孙郎动向人前夸。眼中难见李叔则，户外忽来王幼华。王生结交殊不苟，屈指素心惟五友。预愁他日走长安，不似于今时聚首。西湖戴苍能写真，游子不顾囊中贫。却将渭北江东意，图成樽酒共论文。更有黄山江天际，画水画石多生气。援笔添写两株松，百尺寒冈接苍翠。装来卷轴喜同看，皓首孙郎酒不乾。郝子撚须时欲笑，吴生抱膝动长叹。汪子把卷苦抑郁，王生惜别何辛酸，王生王生劝尔且尽樽前欢，明日徒从纸上观。  

***长史郑洪良以王命请余画像留国中阽答之***  

岂是中朝第一流，偶持龙节拂麟洲。大名那得齐诸葛，遗像何劳比益州。稍喜文章堪报国，谁凭骨相取封侯。灵台一片真难状，多谢传神顾虎头。  

***袁佑***  

袁佑，字杜少，号霁轩，东明人。康熙壬子拔贡，官内阁中书。己未召试博学鸿词，授编修，历官中允。有《雪轩集》。  

***寄赠孙徵君***  

游鱼有殊趣，鸣鸟有殊音。群士纷逐名，先生独见心。志匪慕巢由，而乃终山林。我欲往从之，山水何高深。  

***月下怀友***  

亭虚偏受月，来往独思君。晚饭饥仍懒，秋碪远更闻。寡营常采药，多病久离群。不有桓谭出，谁能识子云。  

***病中与诸友***  

病至真无谓，忧来不可名。花飞春日色，雁带故园声。卜筑同巢父，寻仙得广成。何当驱二竖，好向泰山行。  

***早发七里河***  

慈亲望子至，行役敢蹉跎。晓色千家树，秋声七里河。乱萤随月度，高雁傍星过。几处丹山里，如闻白石歌。  

***与汗朱言别***  

思乡当十月，归马带霜寒。野馆同相忆，河流各自看。著书应闭户，阅世好加餐。暂坐休辞醉，离亭柿叶丹。  

***抵舍***  

摇落悲秋暮，空山又掩扉。虚名知己在，盛世壮心违。九月茱萸酒，十年萝薜衣。愁颜难自解，不为羡轻肥。  

***行城南鱼窝道中***  

渡河村落少，南北讶晨星。鸽怖依禅树，鸥闲宿野亭。寒梅深破腊，冻柳远含青。浩荡知春近，农歌渐可听。  

***秋霁漫兴***  

登楼开霁色，远近一蝉鸣。湿竹含云气，晴梧作雨声。诗从忧旱废，病自入秋轻。闲读巢由传，斯人已市名。  

***行旧城道中***  

故人垂钓处，踏雨问前期。黄叶三秋路，苍烟五礼碑。闲云同客意，健鸟趁秋时。放眼沧波上，楼船唱《竹枝》。  

***凌玉又有远行得书念之***  

我亦求田舍，君仍滞道涂。盛名多坎壈，野馆半榛芜。赋稳新诗句，愁深旧酒垆。一年才一见，岁月望中徂。  

***秋霁和崔玉阶太史韵***  

积雨今方歇，晴开九月秋。星光明水岸，树影挂山楼。尚作他乡客，依然昨夜愁。西南多战伐，何处不关忧。  

***初春登北阁送张潜庵游临潼***  

暂对河桥酒，春城柳色新。萧条廉吏后，飘泊远游人。挂棹方辞越，驱车又向秦。故园同逆旅，回首欲沾巾。  

汝有探奇癖，西来兴自赊。人情随道路，春色著莺花。韦曲多诗侣，新丰半酒家。朝朝逢折柳，忍住在天涯。  

归程应不远，想在麦花秋。客路枌榆社，家园杜若洲。晓风吹梦蝶，春树听鸣鸠。酒伴君能访，终南有醉侯。  

***春日游水月庵***  

溪桥晴日好，渡水问珠林。晓树浮烟出，春城带雪阴。鸥惊游子梦，花发定僧心。命仆携农具，闲听扣角吟。  

***送友人南旋***  

野棠初放绿，送子近河桥。此地轻离别，何年慰寂寥。岸云迷晓树，江雨入春潮。应有北来信，高天雁影遥。  

***棠棣坡***  

野树无边阔，萧萧一径穿。石丛留虎迹，沙外见人烟。鱼贩三家市，鸿飞八月天。老农闲剥枣，迟客汲山泉。  

***别同学诸君***  

依依花下酒，忽复泣沾巾。久客怀乡土，将归恋故人。雪霜千里道，贫贱一生身。此去黄河岸，愁看旧钓纶。  

***送钱子璧还江南***  

别酒临高馆，归人值暮秋。山川桃竹杖，雨雪木兰舟。开阁悬青眼，还家恋白头。吴梅花早发，远折问离愁。  

***济南杂兴***  

山势平临近水亭，白鸥白鹭满沙汀。柳条待雨仍含冻，麦意违春未放青。冀北九方能识马，济南一老自传经。夜来风起连城响，伏枕关心不可听。  

***月夜游秋水桥岸***  

藕花短短苇花齐，渔艇秋烟草阁西。出寺溪云随意远，过桥山月趁人低。藏书对客常丸药，载酒寻僧独杖藜。碪杵不闻千户静，萧萧城阙夜乌啼。  

***酬梁芝三吏部***  

角巾独买碧山居，人羡山公启事余。词赋近题梁苑雪，音书远寄汴河鱼。几年帝里轻回驭，何日王门敢曳裾。见说莺啼曾有约，片帆春雨到衡庐。  

***九日登旧城用曹秋岳侍郎韵***  

归路乡心折大刀，还从此地醉葡萄。云深野壑鱼龙寂，风急空林鹳鹤高。僧阁双扉连土垒，人家十里馈山醪。纫兰忽漫思公子，落帽溪前自读《骚》。  

***饮幼舆斋中赋和***  

独鹤盘云下九皋，西风杖屦肯辞劳。陶潜自种当门柳，仲蔚无妨满径蒿。日薄长林留晚照，夜深急雨落秋涛。相期共载伾山酒，笑指丹崖翠壁高。  

***凌玉去燕游晋归以诗见赠赋此奉酬***  

残菊重阳一醉回，虞卿飘泊正堪哀。入春诗梦池中草，落日书传垅上梅。绿野依然游子去，青山无恙故人来。五云北望天高外，知是黄金郭隗台。  

***秋日杂兴***  

枣边柳边木耳生，稻粳畦外小船行。量晴野老方愁雨，多少荒陂不可耕。  

***长门怨***  

沈沈宫漏夜无声，半卷珠帘见月明。谱出《霓裳》供奉曲，避人花下自吹笙。  

***汤斌***  

汤斌，字孔伯，号荆岘，一号潜庵，雎州人。顺治壬辰进士，改庶吉士，授检讨，累官江西岭北道。康熙己未召试博学鸿词，授侍讲，官至工部尚书。谥文正，从祀孔庙。有《潜庵遗稿》。  

***赠李映碧先生***  

蚤年登朝著，端笏拜彤闱。抗疏表孤忠，旭日丽黄扉。维时甘陵部，南北势相违。正色两不阿，岳岳世所希。元祐盛名贤，党论多是非。玄黄未息战，国是将安归。惟有哲人在，秉道还识几。石室留谏草，梦回尚依稀。  

鲁国遗经火，口传赖伏生。九十秦博士，典谟亦已明。文献岿灵光，斗杓示景行。著述藏名岳，大义何峥嵘。虎观待鸿儒，丹诏下江城。老夫难趋走，岂敢抗弓旌。抽书授使者，卷轴满巨籝。白云封岩谷，时闻鸾凤声。  

向歆嗣经学，彪固续《汉史》。世业重兰台，千秋谁继美。先生令子贤，载笔石渠里。文藻曜朝华，持论平如水。众人惊未闻，庭训实尔尔。余也衰朽姿，追随愧迂鄙。南望东海滨，丹霞明若绮。愿言从执鞭，厕身堂庑底。恨无鸿鹄翼，翻飞平原里。  

西来庵赠水斋上人上人旧为宁夏总兵。  

白马西来扫野云，居人谁识旧将军。《楞严》读罢焚香坐，一钵江泉到夜分。  

***邱象随***  

邱象随，字季贞，江南山阳人。拔贡。康熙己未召试博学鸿词，授检讨。历官洗马。有《西山纪年集》。  

***渡鲁明江***  

混混无崖岸，中流别鲁明。萧条人不见，澎湃水空萦。自適当年意，谁期后世名。翻怜陵谷事，鸣咽听江声。  

***过武胜关***  

驱马雄关上，中原独俯临。灵山龙窟远，淮水朗陵深。一道开南北，千寻峙古今。从来形胜地，空复系人心。  

***荥泽渡河***  

驿路伤新鬼，心惊古战场。争名连广武，分地限荥阳。落照林烟白，吹沙野渡黄。可怜天上水，空为客苍茫。  

***金华道中***  

一径烟云鸟道还，高盘如黛越中山。不知过尽山多少，犹在啼猿万木间。  

***赠程穆倩***  

病后相逢邗水涯，岁寒雪压客庐斜。纵然淡尽人间事，又写青山过酒家。  
