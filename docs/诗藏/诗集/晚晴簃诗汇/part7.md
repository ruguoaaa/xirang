---
title: 第7部分
index: true
icon: editor
order: 7
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷五十

***孔传铎***  

孔传铎，字振路，曲阜人。袭封衍圣公。有《申椒》、《盟鸥》诸集。  

***泮水***  

鲁侯到今日，不知几千年。宗社凡几易，城郭亦几迁。如何一曲水，独在城南偏。昔人采芹藻，今人来种莲。相彼莲与芹，同一水上鲜。披襟歌《鲁颂》，物色固依然。千乘时戾止，车马何骈阗。嘉彼德音昭，因之遗泽传。咄哉灵光殿，漠漠生荒烟。  

***重刊先世北海集有述***  

曹瞒柄汉政，刘氏颓三纲。岂无名流士，大雅皆沦亡。遐哉管幼安，皂帽去辽阳。咄嗟华子鱼，末节何猖狂。其余建安子，仁义志久荒。草檄愈头风，借面以吊丧。碌碌何足数，谁为声价昂。列祖北海公，风厉不可当。矫世敦古道，独论盛孝章。观其友祢生，抱负岂寻常。裸衣骂广座，挝鼓声悲凉。非公孰具眼，彼此相激扬。瞒也狐鼠俦，公真威凤翔。当其未遇害，汉祚固无伤。曹孔不两立，薰莸互相妨。惜呼时不遇，尽室竟罹殃。太阿虽屈折，不失为至刚。三复此遗编，使我增慨慷。斯文在异姓，固当为表彰。况乃先世贤，遗琴犹在堂。梓之附家乘，用戒永珍藏。  

***望绎山***  

薄暮驱车过鲁台，凫山青远绎山来。地余碑勒秦皇篆，天借桐为《禹贡》材。万石玲珑堆洞壑，一松夭矫讬云雷。无由驻马探奇胜，满眼征尘首重回。  

***高其佩***  

高其佩，字韦之，号且园，汉军旗人。由知州官至都统。  

***题画赠僧***  

入岁风雪多，今始天宇晴。携客叩禅关，曳杖溪上行。老鹳作寒语，野水回春声。洒墨写幽抱，磊落抒平生。万翠暗浮几，激射斜阳明。愿为山中人，薄田事躬耕。  

***述画诗***  

吾画以吾手，甲肉掌背俱。手落尚无物，物成手却无。人甫具两睫，便见双瞳珠。情性本万殊，所事因相符。贵之料弗慕，贱之宁受呼。易老在用智，不老缘其愚。于我画可见，非我手可摹。  

***高其位***  

高其位，字宜之，号韫园，汉军旗人。袭二等轻车都尉，官至文渊阁大学士。谥文恪。有《韫园遗诗》。  

***自荆诣襄途次杂咏***  

霜林遥望灿瑶华，红树依稀景倍加。双竹肩人添逸兴，淡烟疏雨付诗家。  

村舍随缘十日留，翛闲端不羡封侯。雪泥鸿爪天涯路，几许闲情伴白鸥。  

***范承勋***  

范承勋，字铭公，汉军旗人。官至工部尚书。  

***墨雨庵***  

夜掩柴扉偶诵经，无端唤出古龙听。墨花飞处文章大，写向虚空字字灵。  

***石香桥***  

红是花光碧水光，落花衬石石生香。隔谿若有吹箫伴，何必天台访石梁。  

***范承烈***  

范承烈，字彦公，汉军旗人。官至户部侍郎。有《雏凤堂集》。  

***夜甚寒晓后大风因忆家学士出猎未归赋以志怀***  

永夜衾如铁，风寒天又明。银镫收冷焰，戍角带边声。猎马驰何地，荒烟绕暮城。几时围校罢，一望野云平。  

***九月菊下计友人去程***  

无限思君路，漫漫秋水长。几时归旧隐，今日是重阳。贫共渔家饮，寒分枫岸霜。橹摇背指处，应念菊花黄。  

***郭快庵太史斋联有爱菊能将酒醉花之句足成近体***  

落叶侵阶日已斜，闲披古史就窗纱。开轩竟以竹为友，爱菊能将酒醉花。栗里惟栽陶令柳，青门孰种邵平瓜。寒山几点牛羊下，老树亭亭尽暮鸦。  

***揆叙***  

揆叙，字凯功，号惟实居士，满洲旗人。荫生，由佐领官至左都御史。谥文端。有《益戒堂诗集》。  

***鹰坊歌和他山夫子***  

西郊天阔沙茫茫，高槐古柳溪风凉。地偏寂寞少人住，但作瓯脱供鹰坊。中有海青最神俊，竦立毛骨森昂藏。金眸玉爪异凡品，下视哮虎如跛牂。侧眼似觉天地窄，常思一举摩穹苍。忆昔辽代最珍贵，女真贡献交相望。搜求无厌旋致祸，两国转眼悲兴亡。至今黑水留异种，雕笼竞致来遐方。五陵年少颇好事，爱玩岂惜千金偿。嗟汝生性特趫捷，隼鹗未许随肩行。长绦羁绁岂初意，岁月浸久成驯良。关山秋暮盛羽猎，商飙倒卷尘沙狂。翻身直上入霄汉，快若骏马初脱缰。驾鹅潜飞雊雉避，云罗万里无遮防。老拳劲翮奋搏击，风毛雨血齐飞扬。天生羽族亦有命，饥雀叫噪悲空仓。林边野鹤骨立瘦，度腹仅得分余粮。尔形衤离褷亦安用，终朝肉食恒充肠。人间生计总愧汝，翻笑溪獭衔鱼忙。侏儒方朔异饥饱，万物荣悴真何常。况今飞啄本同类，强弱吞啖堪嗟伤。何当忘机效海客，驱逐猛挚延奇祥。群飞从动各适所，丹山鸾凤常游翔。桐花摇落期不至，老鸦攫肉纷路旁。且随韩嫣逐金弹，排风毛质看腾骧。  

***读秋笳集有感即效吴夫子体***  

开卷飒飒悲风生，仿佛纸上闻笳声。杨朱自向歧路哭，王粲岂免思家情。弱龄文章超流辈，洛下传闻纸增贵。嘉誉曾标三凤凰，就中季札尤称最。从来才命两相妨，失水搏风岂有常。未许扁舟归鹤市，翻教尽室窜龙荒。骨肉流离滞边徼，混同江冷霜飞蚤。亭伯空衔去国悲，初明漫上通天表。啮雪吞毡二十春，饱经险阻历艰辛。莺花尚忆江南月，节序徒伤漠北人。时时握管摅情素，万恨千愁此中露。生还虽赋草堂词，旅梦犹惊瓯脱路。我昔从游骑竹年，遗编展玩泪潸然。休言塞外心颜苦，剩有人间著作传。  

***清明日维扬舟中作***  

雨丝吹遍杏花风，令节吴州插柳同。（《名胜志》：广陵在后周为吴州。）十里寻芳输杜牧，全家上冢羡庞公。无边丽景王程里，有限韶华客路中。更喜前行烟月好，轻帆明日过江东。  

***宋中丞牧仲以宋本施注苏诗见惠赋此奉谢***  

飞空仙人厌蓬壸，游戏下作眉山苏。兴酣落笔有元气，回斡造化吞江湖。辞雄义密援据博，读者岂易探根株。俗传王注多假讬，穿凿附会欺庸愚。吴兴司谏抉天奥，磨丹闭户穷朝晡。景蕃该洽助商订，（陆放翁《施注苏诗》序：“司谏公以绝识博学名天下，又助之以顾君景蕃之该洽。”）四十二卷同瑶瑜。天荒地老岁华改，鼠啮蠹蚀尘泥汙。公安得此嘉泰本，篇帙虽缺神敷腴。殷勤补缀付剞劂，膏泽要使均沾濡。独留旧本自吟赏，岂散鳞爪藏丽珠。忽然惠我意安在，勉以文字相嬉娱。嵇康疏懒学久废，往迹尚可谈其粗。先生数奇困谗口，备历患难投艰虞。遗文何罪遭禁锢，良玉岂惮经洪炉。宁期旷世有自己，笠屐静对真形图。（中丞购得东坡先生《笠屐图》，自题其后。）寸缣尺蹄费捃摭，零落幸免抛榛芜。春风水国花事好，轻舠远涉东南隅。新篘既醉吴市酒，异味行啖松江鲈。更惊秘简落吾手，喜极不尽狂歌呼。辱公期望恐难称，大愧识字耕田夫。携归留作最后供，古香绕座无时无。  

***禾中留别竹垞先生得五百字***  

吾兄昔好客，结识俱英贤。就中公最亲，如影依形然。每因儤直暇，觞咏偕欢妍。门前渌水亭，亭外泊小船。平池碧藻合，高树红樱悬。仰窥城西山，俯听槛底泉。有时把彩笔，按谱新词填。或橅姜白石，或效张玉田。有时作八分，鸾凤争翔骞。中郎及丞相，屈强堪比肩。晨游辔屡并，暮宿床必联。阳乌出复没，顾兔缺再圆。相将移四序，谓可终百年。百年讵足保，一旦忽弃捐。伯兮既下世，客散如云烟。公亦厌承明，返棹鸳湖边。湖宽百余顷，中有蒲与莲。宜晴复宜雨，倒映东南天。愁来即泛艇，兴到或扣舷。试哦康乐句，空水共澄鲜。颇谐物外好，永谢区中缘。先生间世才，坟典咸贯穿。发而为文章，力若横海鳣。上登最高峰，下探不测渊。宾筵列钟鼎，武库罗戈鋋。自从唐宋后，继震川荆川。赋诗乃余事，精妙非刻镌。腾轩驾天马，追逐飞空仙。歌吟穷乃工，著述老愈专。源流考经籍，郑马争后先。降及有明诗，搜辑一代全。又曾集旧闻，析木穷星躔。囊中每携此，山川载图编。偶然披卷看，在越如在燕。刘侗应避席，（明麻城刘侗撰《帝京景物略》。）何况侪辈焉。我生苦失学，丹黄乏磨研。尘埃困趋走，岁月惊推迁。常思听公语，坐使美疢痊。前年寓金阊，樽酒虚招延。先生来叩门，剥啄惊昼眠。旧声尚能识，但益毛发宣。话予幼时事，历历皆眼前。挥毫书短箑，缀以诗四篇。荧煌灿珠贝，馥郁堆兰荃。离居几何时，遽若脱矢弦。今年思久聚，别袂翻难牵。秀州树丛丛，河水鸣溅溅。此时与君别，怅怏心如煎。乖违知不免，会合期恐愆。江干倘相忆，毋吝鱼书传。  

***喻成龙***  

喻成龙，字武功，汉军旗人。荫生，由知县官至湖广总督。有《塞上集》。  

***紫霞关***  

苍翠落层岩，高原失炎暑。郁纡望烟霞，盘旋无处所。危巢迹樵踪，深林闻人语。萧瑟吹山风，落花红寸许。  

***暮春登铜陵天王山***  

携筇来北郭，览胜正酣游。山静情疑古，松声冷欲秋。野花随地发，江水到门流。雨歇荒原暮，平田起白鸥。  

***闻笛***  

梦里悠扬横笛声，高天露下共凄清。愁来江汉人何处，望里关山月倍明。万里孤云随绝漠，十年羸马更长征。谁知一曲终宵怨，霜雪无端两鬓生。  

***曹寅***  

曹寅，字子清，号楝亭，汉军旗人。历官通政使，两淮盐政。有《楝亭诗钞》。  

***坐宏济石壁下及暮而去***  

我有千里游，爱此一片石。徘徊不能去，川原俄向夕。浮光自容与，天风鼓空碧。露坐闻遥钟，冥心寄飞翮。  

***晓游潭柘寺***  

诸峰云未开，前途马已驾。逡巡饭行人，纵览忘深夏。幽光蒙青林，轻阴散丹榭。古迹不可追，依稀见残柘。坐闻流泉哀，百折空亭下。  

***不寐***  

月落林屋暗，寒镫耿幽光。邻鸡私咿喔，冰声裂方塘。既醉复思梦，神清愁亦忘。晓车如秋潮，雷鸣过空堂。尘役苦无厌，俯躬自徬徨。  

***古北口中秋***  

山苍水白卧牛城，三尺黄旗万马鸣。半夜澶州看秋月，河山表里更分明。  

***菜花歌***  

吴中菜花天下无，平畴照耀黄金铺。朝阳夕阳几百里，惟剩白水连青芜。四月吴中春始足，四郊花气穿城渎。平分千巷画船间，农家儿女无拘束。农家儿女饭出游，踏歌不出畦两头。头蚕缫丝二麦穗，油菜结子柔桑抽。劝农使者停征税，厅前画诺花前醉。水曹散吏旧期门，也骑细马傍山村。君不见他乡井径无寻处，春风远拓黄花戍。含哺鼓腹只吴侬，菜花中朝菜花暮。  

***雨霁过沧浪亭迟悔庵先生不至和壁间漫堂中丞韵***  

领略南禅茗一杯，沧浪亭上步纡回。野云阁雨都乘趣，乱石分畸自起堆。士女闲抛寒食过，郎官游及菜花开。赤栏<日宛>晚添春涨，鼓角频疑小队来。  

***题画有感***  

芦花枫叶谁能咏，落木飞鸿漫乞诗。一段寒江鱼网水，空帘看到日斜时。  

格是欲归归未得，还堪作想想难凭。平生下笔持公论，千古风流张季鹰。  

***惠山纳凉***  

柳上一蝉鸣不已，柳下回风激流水。老僧扫石待清眠，劝客睡心先睡耳。我耳初离市朝语，喜听清商变繁徵。九龙会意散烟鬟，传翠扬颦三十里。讵识尘埃褦襶子，机砧炙热争余滓。面具衣装弄假人，号是裸民应未耻。张腋无汗颡无泚，前山落日波纯紫。临风叩齿漱寒泉，今夜移船太湖尾。  

***读洪昉思稗畦行卷感赠兼寄赵秋谷宫赞***  

惆怅江关白发生，断云零雁各凄清。称心岁月荒唐过，垂老文章恐惧成。礼法谁尝轻阮籍，穷愁天亦厚虞卿。纵横捭阖人间世，只此能消万古情。  

***孟秋偕静夫子鱼尊五殷六过鸡鸣寺***  

遂有寻诗侣，青林引兴前。僧荒太平日，地创永康年。香际凭高鸟，湖风浴早莲。悠然坐萧远，烟雨阅诸天。  

飙轮飞十代，秋草属前朝。圣蜕随迁化，凡情堕寂寥。颓城疑护埭，老树强题萧。淘滤河沙在，能忘爪发销。  

睡足平生事，山窗绝见闻。孤筇临别路，万竹倚斜曛。白业双林静，青溪一曲分。应披精进铠，长此却魔军。  

***署楼寓目***  

顿丘柳色乱烟鬟，胥浦渔帆杳霭间。残日一辉终恋水，奇云百变不成山。群飞凫鸭迎潮去，结队蜻蜓送雨还。好倩长风扫晴翠，缓扶明月下银湾。  

***题启南先生莫斫铜雀砚图***  

未央宫中一尺瓦，不知遗恨漳河下。锡花雷布谁作模，鸳央离合无真假。阿瞒心雄天厌足，平生只欠西陵哭。飞来铜雀亦辜恩，可怜难覆如花肉。与奸作瓦罪莫辞，与人作砚遭磷淄。粉身何惜鹿卢碎，渴笔恐辱屠沽儿。隐君正史先救砚，《麟经》独炳丹青传。君不见琼林宝藏无不收，王莽之头斩蛇剑。  

***西轩纳凉口号效诚斋体***  

渗绿镕金素壁开，长廊午后好徘徊。明知不藉西风力，横被高梧垄断来。  

***戴梓***  

戴梓，字文开，仁和人。署监军道，授翰林院侍讲。有《耕烟草堂诗钞》。  

***出狱口占***  

已解囹圄困，翻生离别伤。遥凭南去雁，不死慰高堂。（老母时在扬州。）  

***题山樵叠障图***  

每到临池忆旧游，笔端仿佛楚山秋。汩罗水急人何处，巫峡云深雨未收。拔地层峦猿叫啸，参天古木鸟钩辀。十年不到空衰鬓，孤负江干旧酒楼。  

***游复园观海***  

晓风吹薄袂，斜日到高堂。门柳千章翠，篱花一径香。怒潮归海舶，黑蜃隐扶桑。天水茫无际，南云是故乡。  

***田肇丽***  

田肇丽，字念始，号苍崖，德州人。官户部郎中。有《有怀堂诗集》。  

***秋日杂诗***  

老树间柴门，端居阅秋序。意象日疏豁，露繁草半俯。扶杖绕阶除，苔净绿可数。孤云觇我暇，纷纷来庭户。夤缘蓼花前，悦此好情绪。檐鹊夕声喧，新月已遥吐。  

秋夜不能寐，况是潇潇雨。滴沥声未歇，唧唧蛩音缕。辗转听萧瑟，苦忆东坡语。老泪来何从，残梦去无绪。数漏怀远人，落帆在何许。  

***读陶靖节传有感***  

捽兀究庐酒一樽，归来松菊幸犹存。沈吟独怪柴桑老，敢向人间说闭门。  

***江藻***  

江藻，字用侯，号鱼依，汉阳人。历官工部郎中。有《陶然亭诗草》、《岩泉一勺集》。  

***陶然亭***  

家世结庐江汉上，黄鹄溪头独来往。一朝作吏去乡邦，闽海滇云叹鞅掌。却辞五马入皇都，手板炉香画省趋。敢谓诗人例水部，欣当盛世分工虞。晨光到署荷同辈，清漏入朝联友于。心间恒看紫塞雁，身勤惯听城头乌。荐达频加思效职，列厂纵横辨埏埴。庀材鸠工古所重，和土钧泥今倍力。纷剧宁教阻静便，聊寻丈室学安禅。绳床棕拂依初地，粥鼓钟鱼响梵天。每憩西偏意疏豁，遥峰爽气当吾前。帝城近抱若几案，方塘碧水淼淼泉。凭高俯瞰百里内，南山一带相钩连。于兹卜筑颇轩敞，风光澄淡景物妍。凿基列砌不数武，架楹覆瓦期牢坚。结构虽微可乘兴，槐眉小署名陶然。自春徂夏频来此，伫立晴檐还隐几。蒹葭摇曳出人家，鸥鹭蹁跹下池水。凉宵千顷霁月明，霜天万灶寒烟起。三时眺望尽有得，老树寺门闲徙倚。绿野平泉总莫论，一丘一壑兹焉是。游寓方当辇毂下，跏趺直在祇园里。诸公携酒肯经过，觞咏相将俱色喜。我生怀抱本陶然，坐卧其间亦足矣。九衢车马日纷驰，谁信鹪鹩寄一枝。他年纵与京尘远，尚想西山拄笏时。  

***汪天与***  

汪天与，字苍孚，号畏斋，仪徵籍歙县人。历官刑部郎中。有《沐青楼集》。  

***游黄山***  

已买富春舟，帆挂渔梁下。欲去桡忽停，且命山中驾。山僧昨夜来，为道山灵讶。如何独我遗，讵待毕婚嫁。清净债须偿，曷不十日假。一路凉风生，山深岂知夏。时雨慰三农，高低看<禾罢>稏。村鸡云中鸣，飞泉树杪泻。升高自云岭，步步穿石罅。百里山程遥，杨川连洽舍。人家如络绎，著姓惟蒋谢。伊昔我先公，外氏缔姻娅。谼中此地开，（先司马南明公著书处名曰谼中。）文坛擅无亚。宾从日如云，游赏恒卜夜。我来觅前踪，蒿莱没台榭。石梁坏何年，双溪独木架。病涉涨偏多，行人每舌咋。长者谁捐金，飞虹复将跨。（双溪石梁倾圮，今行僧募修将成。）行僧佛岭徒，知我远相迓。为言程已半，明日到犹暇。山蔬供饱餐，一榻禅房借。  

侵晨宿雨收，烟云生马首。轻风拂面来，绕足清泉走。万山乱纵横，忽睹云门陡。华表双撑天，耸峭得未有。青鸾与莲花，次第云中剖。似见浮丘公，遥遥为招手。从兹入仙境，十步荦确九。俗驾期不来，何用猛虎守。一泓汤泉清，容我涤尘垢。水从地底温，物理可格否。山僧持茗来，迓我意良厚。祥符虽古刹，徘徊未能久。鼓勇陟慈光，宵深摘星斗。  

灌木常阴森，香风吹不住。言寻桃花源，浮溪石桥度。狎浪阁飞骞，正砥飞涛怒。照影白龙潭，毛发纷无数。汗流忽起粟，盛暑怯凝沍。勿谓龙贪眠，时有白云护。拄杖沿溪行，不知日云暮。  

***西海门***  

鸟道直穿云，不假盘旋上。有时膝代足，手扪那容杖。目眩怯回头，坐称时一放。精神犹惚恍，心胸为涤荡。力竭到峰颠，平衍神忽王。亟趋西海门，路转光明藏。千峰划然开，紫翠呈万状。夕阳在西麓，倒射芙蓉帐。搴衣叩巨灵，仙窟何年创。乱石插碧霄，玉屏列丹嶂。云峦一万重，三神山在望。安得蹑仙踪，且快兹游壮。  

***穿鳌鱼洞渡莲花沟上文殊顶***  

巨鳌潜海中，何年此迁播。古洞恒阴森，屏息不敢唾。伛偻穿胁出，延缘扪脊过。眼前一松横，根嵌石壁破。径度莲花沟，心胆寒无那。悬崖如泛虚，股栗神已忄耎。每涉惧不测，回头凛相贺。初闻笑语喧，渐觉声不作。降若探龙渊，陟如转蚁磨。九地升九霄，始达狮子座。莲花入云开，莲蕊日以大。迎送松依然，涧底龙犹卧。至此筋力疲，藉草一少坐。历历忆生平，乃惯经坎坷。  

***华蔼***  

华蔼，字吉人，号龙山，浙江宁海人。贡生，历官刑部员外郎。有《龙山诗集》。  

***老僧历言往事述以志感并有赠言***  

山中老僧年近百，相遇能将礼数执。高谈竟日可忘机，倚杖临风面山立。数十年中世事移，历历言之非剿袭。守边将帅少生还，姓名屈指犹记忆。此地由来民力艰，离乱兵荒偏不一。山川如故生灵希，感慨当年犹战惕。于今已历五十秋，边方约略烽烟熄。流光一逝不复还，追思往事堪悲泣。老僧只在此山中，一坞白云伴枯寂。长安多少美王孙，风采豪华如结习。宦海茫茫未可知，人心大半多荆棘。何如野衲长幽栖，不是枯鱼慎出入。  

工所即事（蒙安，陵寝也。鸦步，步行也。木克，水也。阿林，山也。威勒，成造也。俱清语。）  

蒙安供董率，鸦步共追陪。天际风花合，山腰龙窟开。工期岁月积，俗吏斗稍材。落日归旗子，鸣鸡唤小催。锣敲夫上档，梆击匠登台。地势凭穿{辶业}，宫门任往来。夯声震空谷，锄隙及荒峐。日色凝黄瓦，云光映白灰。胯车推饷食，驿马送银枚。木克飞晴练，阿林结翠堆。何时威勒竣，不必陟崔嵬。  

***方登峄***  

方登峄，字凫宗，号屏垢，桐城人。贡生，官工部主事。有《依园诗略》、《垢砚吟》、《墨砚斋存稿》、《葆素斋集》、《如是斋集》。  

***端州采砚行***  

紫云砚采端州畔，端州城峙牂牁岸。峡束羚羊复北趋，十里青山耸天半。山腰有穴仅容人，山脚端溪流涆涆。溪源暗与穴凹通，积水灌中泥不暵。瓠罂往汲如传杯，水枯石出寒云散。豚膏然纸匍匐行，旭日无光晓不旦。俯身直入中渐宽，东西中洞三途判。西洞望之皆却足，劖凿伤崖崖欲断。中洞东洞半里穿，岩壁嶙峋起玉案。上岩石质艳且纯，马肝色比朝霞灿。质润色青分中岩，不及下岩居其冠。微白冉冉淡秋光，抚手摩之生石汗。石髓精华结渊底，生成独与水为伴。七晕九晕鸲鹆睛，微尘细藻秋花乱。鸲眼或五晕，或七晕、九晕，晕数有奇而无偶。有晕无睛者，谓之死眼；有睛若溃者，谓之泪眼；黄白色者，鸦眼；长者，象眼；圆而绿者，鸲眼也。置水中若蘋藻浮动其内，曰青、花，二者惟下岩砚备之，余皆无。欲散不散氤氲，互虹气聚黄龙贯。生石纹有黄而长互其上者曰黄龙。蕉叶凝脂鳣血红，雀点斑斑洒墨翰。白而润者曰无叶，白旁色赭者曰鳣血，边点墨瘢相比者曰雀斑。细粟丹砂玉带长，绿匀翡翠苔花曼。红若粟者曰朱砂，斑白凝于绿，纤而长者曰玉带，凝绿若洒汁者曰翡翠。奔为火捺聚金线，绛云割取分霄汉。紫气奔而散者曰火捺，纹聚而圆若轮者曰金钱。水冲石蚀虫齧余，黄金细缕添宫线。石阙盘旋若墨池者曰虫蛀，纹黄龙之细若缕曰金钱。三岩辨色色不同，莹瑕无掩莹光面。朝天岩产阿婆滩，碝砢易紊玫环衒。朝天岩、阿婆滩皆产石，亦佳，易与水岩混。西坑北岭屏风山，披离败锦松纹见。西坑、北岭、屏风背皆有石或红、白模糊如败锦，或间道如松纹，下品也。宣崖虎患采者稀，坑远梅花质尤贱。宣德崖，在屏风山半，宣德年所开，品居朝天岩上而不及水岩。梅花坑，去端溪四十里，产石多鸦眼，至数十百，光滑而易裂，石之最下者也。什袭琉璃百砚充，不及水岩余一片。香山宰相何吾驺。粤制府，吴伯成。前后开岩相继武。钩索不惜捐千金，尺寸蓝田杂硎砮。日役黄冈数十人，黄冈去端州十里，村人以取砚为生。此砚薮也。胥吏督程运斤斧。匿好献丑工师情，荆璞由来能预剖。迂性生平有砚痴，操舟三泊黄冈浦。比户千家琢石声，村民恃此充羹釜。购得下岩六寸余，五星灼耀东南聚。色和容暖融春膏，昭仪臂滑罗襦舞。莹洁神凝太液冰，生气濛濛时欲雨。缇纟習十重等鸿宝，磨砻搜辑心良苦。产者无多购者多，山灵侧耳听我歌。砚兮砚兮慎所择，须向石渠虎观挥毫驰骋帝王侧。否则穷深山，游大泽，枕图书而倚岩阿，供高人文士淋漓纷葩之笔墨。毋入富豪丛，毋使市儿窃，终古风尘埋玉玦。砚兮砚兮生莫竭，常使霄汉之间饶奇物。待我他年此地续旧游，买船载石神术移山向吴越。  

***侄庄携何陋居集甦庵集诗读之感赋***  

五十年前罹祸日，征车行后我生时。岂知今日投荒眼，又读先人出塞诗。久远孙谋文字累，苍茫天意始终疑。携来笑尔非无意，似此生还亦有期。  

***成文昭***  

成文昭，字周卜，号过村，又号钝农，大名人。候选主事。有《謩觞集》。  

***晏起***  

雨后天气佳，梦回失春晓。起起复欹枕，静意入幽眑。晞发忘巾栉，修廊百回绕。婉娈城西山，弄晴呈窈窕。隔江送青来，一变一态好。偃仰兴孤往，游泳惬怀抱。有时命琴樽，轩楹净洒扫。以此悦性灵，永言谢烦懆。  

***长句赠云生即送其北归***  

刘子富才何啬遇，性甘淡薄心平恕。兴勃勃然从我游，一载拘挛江上住。二月三月春正好，行歌被酒寻野趣。高峰寺里澹公园，桃花李花开几树。子规多事忽弄声，叫得刘郎要归去。断纨碎墨束巾箱，败毫剩稿缠无数。蚕丝麦穗酒旗风，如油滑滑江村路。秃尾驴子踏落英，模糊山雨垂杨渡。重来之约在秋暮，记得叮咛握手处。  

***武胜关***  

天险豫疆尽，魂消楚塞绝。雄关闭鸟道，守不用寸铁。崖悬压云沈，树蟠嵌壁裂。日惨未蒙云，天黄正酿雪。不雪游子便，有雪老农悦。石齿结冰澌，马足<疒者>欲折。荒坂野烧余，青烟乱起灭。使我手足僵，就之生炎热。  

***巴子店***  

灌木结阴繁，苦竹遮径恶。罥衣刺马足，避路屡回错。千峰怒忽回，长坂坦如削。返睇万仞青，摇摇势将落。自顾山水怀，平生不苶弱。千秋揖古人，一席卧广漠。放眼凌八荒，腾足周五岳。翩翩鸿鹄翔，四顾何寥廓。山癖与水淫，天涯未寂寞。  

***嘉鱼县***  

苦雾蒙孤城，遥遥失两岸。狂飙撼地轴，雪涛喷天汉。万浪夹一舟，喜惧刚得半。黑鸦啼上樯，篙师诧神唤。杀鸡燔楮泉，舞礼岂容漫。天吴怒小霁，浪外千鹅散。山痕发发青，帆影丝丝乱。人生胡不归，定魄有余叹。  

***石钟山***  

石钟之山天骨异，皱瘦透露凌崆<山凶>。上下屹立距百武，争雄长如齐楚邦。嵌窦俯疑探蛟窟，崭岩仰讶垂星杠。搏人阴森万奇鬼，撩衣銛利千锋鏦。眩神已入诸葛垒，缘身若舞都卢橦。邃壑有风撼地轴，遥空一线开天窗。我来见形神欲王，聆其声也心应降。函胡清越桃花汛，噌吰鞺鞳秋风摐。沙肥石涸不掩趾，微余细罅流淙淙。韩公南岳苏海市，将循例请真愚蠢。万石蒲牢于兹大，奈何将以寸莚撞。去路不能无余恋，小舠危缆牵横矼。千帆片片满落照，一盏焰焰烧明釭。笥书快翻遍百卷，储酒急倒尽半缸。郦元注古笔云隽，眉山记好文无双。拏舟绝壁兴可溯，一梳残月流空江。  

***冒雪访灵皋留饮话旧***  

过江访名流，长衢硙春雪。荦确双屐鸣，洒裘见飘撇。芜城记识君，怀抱为君竭。淮阴复判袂，离怀剧纷折。日月忽不居，三年忧惙々。鱼素一再通，慰寄亦更迭。岁寒一寸心，相期无作辍。我泛楚江来，相思肠百结。今日叩君门，拜君谢久别。隔牖竹风惊，排檐冰溜咽。围炉话一镫，佳吐霏如屑。桐城戴褐夫，笔如剑砥锷。洒洒千万言，才大罔羁缚。怀宁刘古塘，五字妙绰约。陶镕汉魏间，峻洁不苶弱。君常评两君，爱其态磅礴。无意附时贤，有眼到古作。充其笔所至，直欲无空阔。鲰生抱痂癖，枯吟穷錾凿。摛辞乏精英，冥搜滞糟粕。自顾意不强，足供人嗢噱。君独谓不然，试学二子学。胡不读《离骚》，二百再咀嚼。排奡入贴妥，纤艳归淡泊。我初不子欺，子无宿我诺。  

人生几合并，难可预期拟。龚君主我久，（谓孝水。）怀友念乡里。花晨及月夕，有叹不容已。予时勉慰之，君归日可俟。君归定念我，与今念友似。我安得好怀，二友梦寐里。言之大笑乐，星霜速以驶。我忽来江南，对君念龚子。龚君念二友，此日增愁垒。我将归对龚，语此还思尔。君宁置二友，相思复谋始。山水自高长，梦魂还尺咫。人生几合并，天风蓬蓬耳。  

***李兴祖***  

李兴祖，字广宁，汉军旗人。历官山东布政使。有《课慎堂诗集》。  

***旅店和沈绎堂先生壁间韵***  

十年常作客，一宿似还家。古道多垂柳，荒村正落花。岸侵谿水阔，云淡夕阳斜。壁上诗堪和，挥毫趁晚霞。  

***丙寅春日判瑞田三过访琅琊署***  

绿柳红花逼禁烟，解貂酤酒纵留连。买山惟乞分司俸，饷客还余博士钱。剧饮顿能消久渴，深谈犹是胜高眠。流光莫听轻抛掷，旅次春风又一年。  

***张霖***  

张霖，字汝作，号鲁葊，抚宁人。贡生，由主事历官福建布政使。有《遂闲堂集》。  

***寄怀念艺弟***  

江上不宜秋，秋容动深省。南岸枫叶丹，北岸荻花冷。天空无碧云，雁字排高影。举头送鸿雁，目断闲山迥。岂不羡奋飞，同群苦未整。吴江接楚江，愁思徒耿耿。  

***晚望***  

万家炊不止，烟起半天横。海气东来合，云林北望平。风寒疑作雨，月黑早关城。小艇归何急，渔镫一路明。  

***刘廷玑***  

刘廷玑，字玉衡，号在园，汉军旗人。荫生，历官江西按察使，降江南淮徐道。有《葛庄诗集》。  

***感怀***  

凉飙击疏牖，冻雨落空阶。悲秋秋已尽，所感在冬怀。人生无建立，草木同尘埋。进几无所成，曷若勇退佳。临期重踌躇，未能便乞骸。保身就散秩，亦可免挤排。抚景发长喟，本性不欲乖。点检旧竹杖，整理新芒鞋。愿言结一庐，白头傍清淮。  

***奉化道中柬施明府***  

百里孤城晚，秋风上野航。溪声争乱石，山色变残阳。宿鸟全依树，农夫半在场。使君清且简，茅屋庆仓箱。  

***夏日漫成***  

不似在官衙，萧然野老家。闭门三径竹，隐几一瓶花。有月池先觉，非风柳已斜。图书千万卷，原是旧生涯。  

那能无事事，事毕却心间。欲试新沈水，常烧小博山。帘垂窗四面，榻下屋三间。差胜炎炎里，车尘日往还。  

***秋郊有感***  

数载重经此地过，荒林不复听樵歌。满山落日行人少，一路新坟战骨多。彫敝那堪频水旱，转输况未息兵戈。书生空洒西风泪，静掩柴门可奈何。  

***西山即景***  

历尽平原到石门，盘旋万叠一峰尊。日临大漠烟光淡，雪压浑河水气昏。野寺无名惟见佛，空山有路渐知村。老人为说前朝事，翁仲欹斜旧墓存。  

***水村即景***  

睡去斜阳在露台，醒时明月满湖隈。清光忽向云中没，凉气初从水上来。小艇飞声知笛近，间鸥结伴傍芦回。夜深渔火临流乱，箬笠风前酒一杯。  

***署楼寓目***  

长林修竹晚萧萧，徙倚栏杆纵目遥。落日远衔双塔顶，白云横截半山腰。人盘叠嶂开樵径，江锁浮船作渡桥。秋色连天看不尽，间来收拾付诗瓢。  

***会稽道上***  

高城烟锁万峰低，远接江东近海西。禹穴衣冠秋草白，宋陵风雨夜乌啼。依然民俗存于越，无数山村属会稽。来不加多去不少，九州到处客羁栖。  

***九日登松台山即事***  

斗样城悬大海涯，凭栏双眼接烟霞。人家已绿千头橘，僧院才黄数点花。水阔无声潮北上，峰回有影日西斜。旌旗猎猎防秋早，风起楼船鼓一挝。  

***过显佑祠口占***  

柳曳长堤水漱沙，寻春春入梵王家。清江三日重来晚，落尽樱桃两树花。  

***何林***  

何林，字云壑，宛平人。历官两淮盐运使。有《弥年集》。  

***感旧***  

襄阳大堤水，出自汉中来。上经麋子国，下达沔阳隈。合流为江汉，晴川在其涯。大堤女儿全胜花，中间合沓万人家。我年少壮曾来此，丧乱经过空叹嗟。复闻江汉纪南荒，昭丘弓剑徒埋藏。楚王宫内纤腰女，景屈公家多国良。只今弥望东流水，莫为江鱼厌武昌。  

***岁晚漫作***  

索居五度雪来时，一片羁愁祇独知。岁暮却同人易老，花飞常与客俱迟。长安曙景疑先到，十载风光晦欲追。零落栖迟空被酒，缓歌长短不胜悲。  

***陈廷弼***  

陈廷弼，字荀少，泽州人。贡生，历官广东粮驿道。有《王屋山庄诗钞》。  

***羚羊峡歌***  

羚羊之峡何巃嵸，根盘厚地凌高穹。不知谁奋巨灵手，擘成万朵青芙蓉。丹峰回合翠岩错，暧然日月悬洪濛。中穿一道束江水，左旋右折开重重。牂牁西下万余里，涛风沫雪驰游龙。惊波乍抑急湍驶，沙崩石触声沨沨。拏舟入谷若行尽，阴深疑与焦源通。山回棹转更幽绝，置身恍在潜虬宫。豁然长啸空谷应，音流哀壑生天风。啾啾山鬼叫崖馆，峡猿相答幽篁丛。文鱼腾跃老蛟起，横吹灵雨迷青枫。客行过此迥凄沮，腰篙背笮行倥偬。我将返楫问炎海，浩乎一赴归墟中。  

***寄怀六兄汉阳***  

长安共被一镫凉，忽漫行踪各渺茫。书到方知留夏口，冬来犹未到郧阳。分携南朔云千里，飘泊江湖泪几行。无限离愁谁共语，渚烟汀火隔潇湘。  

***魏荔彤***  

魏荔彤，字赓虞，号念亭，一字淡庵，柏乡人。历官江南常镇道。有《怀舫集》。  

***述怀***  

白月挂屋角，霜风落晚圃。索居愧无营，行吟玩岁暮。哀笛发清商，空堂寒欲雨。萧萧四壁来，秋声在檐树。彭殇理齐观，百年总朝露。行乐及芳时，丹砂古贻误。  

***题沈归愚万峰独立图***  

峰峰卓立断跻攀，筇屐逍遥鸟道间。试问此翁登眺后，何人更上万重山。  

***仇昌祚***  

仇昌祚，字振先，号漪园，曲沃人。贡生，历官广东惠潮兵备道。  

***访山居者***  

不识山阴路，沙明引到门。春来分菊友，雨过长篁孙。卜筑人间远，开樽古道存。红尘殊扰扰，一为憩桃源。  

***李钟麟***  

李钟麟，字玉书，号筠巢，武定人。历官江南庐凤道副使。有《筠巢诗集》。  

***七月七日雨中种竹树***  

洞庭秋雨来，凉气生枕席。东城官舍中，颇似野人宅。锄云艺竹树，一径十余尺。树带君山青，竹分湘水碧。稍免抱瓮劳，华滋借天泽。人间瓜果会，陈乞终何益。巧宦吾未能，空斋卧良夕。  

***渔村夕照***  

满村秋水浸苔矶，落日清江动竹扉。一曲高歌渔父醉，归来晒网趁斜晖。  

***王煐***  

王煐，字子千，号盘麓，又号紫诠，宝坻人。诸生，历官浙江温处道。有《忆雪楼诗》。  

***送朱竹垞还秀水***  

四载青门别，南来慰梦思。如何相见日，即是送行时。春树诗重咏，旗亭酒莫持。五湖烟月好，终拟共心期。  

***张云翼***  

张云翼，字鹏扶，一字又南，咸宁籍洋县人。荫生，袭一等侯，官至福建提督。有《式古堂集》。  

（王山史曰：“樊川张又南自为诸生时，有天下为任之志。摛辞敷藻，皆成钜丽，用情忠厚，讬意遥深。频阳李子德太史，今之少陵也，与先生以斯道相切劘，而子亦时往来韦、杜之间，就正所学。”）  

***登华岳***  

职方纪豫镇，配位雄西秦。我来问真源，乃当白帝辰。婆娑入雾市，五里排山闉。仙坪响涧溜，古木蟠轮囷。渐转穷车箱，四合横嶙峋。高峰当面起，峨峨凌秋旻。飞瀑落银河，摇曳垂天绅。直须陟层巅，立此万仞身。  

悬磴穿幽峡，石罅天光渺。危峡复千尺，铁繘援云表。断岩驾飞梁，翛然出窈窕。丹楼度紫霄，一览渭川小。振衣岚翠落，蹑足青霞绕。峻岫愁行猿，峭壁绝高鸟。言登白云峰，憩坐万松杪。洞口吹桃花，深秋疑春晓。  

高崖悬日月，钩梯通别嶂。峻岭引苍龙，云雨时飞飏。谁攫此蜿蜒，直挂青霄上。玉女接明星，落黛寒相荡。浣手洗头盆，还扶九节杖。载陟灵掌尖，博台屹相向。叔卿驾白鹿，汉武先惆怅。玉简浮金液，今古闷灵贶。  

落雁凌松桧，呼吸自通天。昔拜蓬莱下，今踞芙蓉巅。是时秋方中，爽气何澄鲜。明月升足底，坐久素光圆。玉露泻杯斝，松涛叶管弦。酒母骑茅狗，为我呼子先。饮余不遽卧，东看沧海烟。金缕拥阳乌，跃出羲和鞭。  

晓霞出玉井，落翠浮星潭。不须驾铁舟，沦迆自泓涵。黄冠汲之饮，茗碗何清酣。顿觉尘机息，浑欲抽缨簪。踏石扪萝薜，于焉穷幽探。莲花秀峰色，攒碧上蔚蓝。俯看黄河流，云雾相吞含。空濛识万象，浩气郁层岚。  

寒崖吹古雪，晴壑暄新霁。须臾峡底云，蒸蒸复上袂。俯闻空谷雷，飞雨洒萝薜。崔巍万仞巅，红轮自明丽。阴阳备四时，元化运五际。乃知山中历，一日千岁计。长年怀赤松，未许辞圣世。出山揖三峰，幽思尚凌厉。  

***晓春南苑应制***  

别殿春晴淑气归，晓钟双阙启金扉。彤云送暖垂青琐，白日凌寒转翠微。弱柳偏随仙仗发，疏梅久恋上林辉。应知圣泽深南亩，更喜年芳入帝畿。  

***严滩***  

漫整荷衣拜逸民，滩声犹自动星辰。富春近日谁渔父，天子当年有故人。名到先生才是隐，贤如光武不称臣。只因曾作梅家婿，外氏家风爱隐沦。  

***马三奇***  

马三奇，号乾庵，汉军旗人。龚封一等侯，官潮州总兵。  

***送孙古喤归里***  

折柳韩江曲，悠然望去航。山川归宦橐，风雨入诗囊。尚有梅花约，宁忘荔子香。鸳湖归卧后，书札幸相将。  

***洪斌***  

洪斌，字简民，号方崖，闽县人。官参将。有《鹿溪草》。  

***游补陀***  

候潮占月上，发棹报风西。地险春涛壮，天阴海色低。逍遥空野马，跼蹐笑醯鸡。此意同人共，风流续虎溪。  

***管棆***  

管棆，字青村，武进人。历官师宗知州。有《据梧诗集》。  

***匡庐歌***  

平明迎日上庐岳，春山涤翠清如濯。攀萝直上三万级，侧身蟠走如飞鹤。云粼粼，花冥冥，划然巨灵劈千丈，泻出万派洪涛声。耳目荡漾不能主，恍若坐我于沧瀛。沧瀛风雨不可测，中有一人不相识。手持银管跨紫凤，授以琳琅五彩笔。回头笑指游空濛，导余绛节双玉童。呼吸帝坐随清风。俯视一一金芙蓉。白云如绵满空谷，乘此欲与天庭通。把酒酹烟霞，素怀讬明月。明月与时满，烟霞无时歇。拍肩笑问洪先生，口吹玉笛银河倾。山中木叶萧萧响，下界疑为鸾凤鸣。擘笺授萧史，共饮白玉醴。长觥倾倒慎莫辞，醉眠石上呼不起。白猿苍鸟莫相猜，前五百年曾住此。  

***章门送友***  

寒潮漠漠雨疏疏，被酒江楼晚景初。别馆敲诗离绪远，秋帆落处是匡庐。  

霜落寒江次第痕，天空黄叶满江村。西风归雁征人远，夜送轻帆过白门。  

***九月十三日饶州寓斋夜坐***  

切切哀蛩共寓斋，丽谯风顺肃平街。卷帘始觉露华冷，灭烛方知月色佳。城曲风帆依树落，潮通鱼箔带沙排。眼前一事堪诗料，榴火当秋尚满阶。  

***辛未元夜访北兰澹公用宛陵和景彝闰腊省宿韵***  

云净空峦转玉绳，禅扉夜叩堕檐冰。春江渔火看无数，明月青山到几层。远岸儿童喧小市，隔街荒庙斗绷镫。章江客舍逢元夕，踏冻城南访老僧。  

***冬夜寄怀钱亮工***  

江皋朔风起天末，落叶街南积盈尺。此时客子正卧寒，村头沽酒相邀欢。持杯欲饮不遽饮，翦烛西窗有余影。忆昔五年来南州，望远日日登危楼。双峰翠角最清绝，远岫绾髻湖光流。江山乱后还姣好，碑碣仆地青苔浮。因思长卿不可作，祇有怀古城南头。白云朝来暮还宿，此间幽隐真沧洲。清音堂高下临渚，水声飒飒鸣寒杵。斋头千尺琅玕鸣，树杪十丈蛟虬舞。羁客兴酣每快意，诗成落笔走风雨。夜半江城闻雁声，寄书今夜由南浦。  

***雨中过碧山堂留饮张允文寓斋***  

清斋向晚送新凉，喜弄鞭丝到草堂。压雨戎葵纷落砌，遮云宫柳欲过墙。重悬帘幕浓如水，旋设樽罍静自香。入夏相过应不厌，拂天乔木有千章。  

爱尔依山草阁虚，南轩北牖晚凉初。尽除屏障东平室，间长蓬蒿仲蔚居。丝雨湿花轻落地，好风入幕暗翻书。堂开最有平泉思，早退令人叹二疏。（堂为玉峰相公别墅。）  

***舟行值雨***  

前山槎桠如转磨，后山偃蹇还伏卧。须臾四山云气生，云阴全仗天公作。（去声。）萧萧入水纹渐多，飒飒打篷声愈大。蜻蜒舟中小于叶，缩脚挛腰但跛坐。陈言一编犹在手，吟声欲与滩声和。冷烟积灶炊芜菁，兀兀枯篷忍昏饿。流萤草际知几点，啼鹃峡中刚一个。丈夫遭遇不可料，好景良时何闷过。倒回江水洗寒云，张帆笑指青天破。  

***荒斋***  

荒斋十笏地，独踞万峰首。重帘留烟云，一榻在郊薮。日长尤胜年，城小真似斗。官舍接田家，相熟到鸡狗。高枕看间云，结夏作禅友。殷勤来青山，窈窕当户牖。嵌空铺翠钿，著色杂粉黝。崇朝倏然化，惨澹绘妍丑。雨晴风露间，变化随所有。谁施屏幛工，此真白描手。  

山中多夜雨，滴沥鸣空庭。晓来矫首看，四山晕螺青。爱我菜甲长，小摘余芳馨。蔬食快得饱，陶然坐云屏。溪声到枕上，飒飒松风听。大小两龙窟，足底千雷霆。一泻万顷空，快哉如建瓴。  

墙东有隙地，荆菅瓦砾积。俯首荷耰锄，得此五弓辟。南邻有丽春，纷纷间朱白。乞分五色种，翦缕比纨帛。初日照殷红，残霞映浮碧。闲时列酒茗，坐卧兼枕席。遂可忘穷年，岂止破萧摵。三更持烛游，早起独吟惜。今年姑小试，纷然满篱格。来春扩西偏，烂漫补墙缺。回想今春花，吟诗又陈迹。  

***马庸德***  

马庸德，字汝行，桐城人。官晋宁知州。有《石门山房集》。  

***得张平叔书***  

常从天外望归鸿，缥缈云山路忽通。殷浩答函无一字，淳于致鹄只空笼。岂嫌萝薜长贫贱，但恐风尘共始终。莫向少君问偕隐，白杨荒陇起悲风。  

***宿栖云阁***  

夙闻苍山好，今卧苍山云。苍山十九峰，峰峰郁氤氲。客子见山色，山意如相亲。况向山中宿，湿翠披纷纷。薄暮日将落，霞起珊瑚殷。二更挂海月，清光望无垠。夜深方假寐，石壁天鸡闻。扶桑倏倒影，小阁浮金轮。偶作名山游，忽与下界分。愿得十日住，洗此千斛尘。结念在丘壑，企慕匪仙真。会当谢人事，相从猿鹤群。  

***古意***  

所亲在四方，飘萍无定处。非不数寄书，游子渺难遇。岁晚多疾风，黄叶落枯树。望远无人归，乌鹊故相误。  

***彭蠡***  

彭蠡，字秋水，号钝叟，溧阳人。官云南新兴知州。有《放余吟》。  

***虔州***  

去年寒食五羊山，今日春分章贡间。尽有渔樵陪杖履，不劳车马出江关。经过村落先谋酒，逢著莺花便解颜。闻说浮春池馆尽，荒烟瘦石水潺潺。  

***周朱耒***  

周朱耒，字象益，号潜叔，秀水籍吴江人。官云南知州。有《童初堂集》。  

***闻鹧鸪***  

合江亭畔雨霏微，石鼓山前水渐肥。蛮鸟自知行不得，何因故故向南飞。  

***万言***  

万言，字贞一，号管村，鄞县人。副贡，官五河知县。有《管村集》。  

***初秋偕陈康侯宋叔邃黄俞邰阎百诗夏宛来沈融谷蒋波臣胡次岩赵浮山集赵天羽园分得灰字***  

止酒连三月，因公始举杯。诗严金谷罚，客半圣湖来。六典蒐方乘，千秋话劫灰。明镫罗树杪，疑泛汉槎回。  

***王汝骧***  

王汝骧，字云衢，一字耘渠，金坛人。贡生，官通江知县。有《墙东草堂集》。  

***鸡头关***  

征马鸣萧萧，涧水流潺潺。水鸣何鸣咽，马鸣多哀酸。借问客何之？言上鸡头关。关门开一线，羊肠袅青天。上有千仞壁，下有百丈渊。惊风吹落石，洪流荡奔湍。危途无返辔，微生寄征鞍。靡靡遵木末，遥遥造云端。故乡杳何许，天路安可攀。侧听陇头吟，感我涕汍澜。  

***邵锡荣***  

邵锡荣，字景桓，号二峰，仁和人。贡生，官安义知县。有《二峰集》。  

（宋牧仲曰：“二峰学有渊源，又得湖山之助。其诗豪迈宕逸，要能鬯其胸臆所欲吐。视世龊龊规橅唐、宋者过之。”）  

***灵隐寺***  

灵鹫何年寺，莲花湿翠重。泉飞一涧雨，涛落万株松。妙法禅中悟，高僧月下逢。石桥归去路，又听隔林钟。  

***佟世思***  

佟世思，字俨若，一字葭沚，又字退庵，汉军旗人。官思恩知县。有《与梅堂集》。  

***新柳行***  

烽烟漠漠昏芳甸，千条新柳当春见。遥忆高楼万里人，晓来坐听娇莺啭。高楼南望已沾巾，妾梦还伤塞北春。去年此日相思树，今日今年肠断人。别来不觉春光蚤，春光减尽朱颜老。妆台明镜倚春云，陌上雕鞍映青草。可惜青青掩画楼，狂夫何事觅封侯。开帘怕见杨花落，化作浮萍逐水流。  

***大庾岭***  

万折河山四望开，萧萧行李独登台。雨余云净千峰出，日暮天高一雁来。炎塞不传江上使，瘴烟遥散海南雷。夜深应有罗浮梦，岭路仙人旧种梅。  

***沙涧***  

翠微横接暮烟生，人向疏林落照行。土壁繁花鸣络纬，野田流水立。石根朱实垂垂见，马首青山面面迎。何处更寻南下路，隔溪啼鸟送归程。  

***王典***  

王典，字备五，号慎斋，钱塘人。诸生，官杞县知县。有《敬义堂诗集》。  

***立秋***  

秋虽不自言，举世晓其至。今当与秋期，风日宜有异。不可拘往时，引人以愁意。聊看一叶飞，我亦自能醉。  

***无题***  

我意所不可，谁能复向人。困穷犹有赡，感激岂无身。愚欲争今古，狂将怒鬼神。何时上广武，独立望秋旻。  

***张柚云***  

张柚云，字子锡，磁州人。贡生，官始兴知县。  

***江干野望***  

矶头间注目，秋水碧盈盈。龙卧寒潭寂，虹飞断岸明。菱歌惊鹭起，塔影印波清。何处芙蓉发，幽香扑袖生。  

***李文秀***  

李文秀，字奎瞻，易州人。贡生，官如皋知县。有《楚吴偶吟》。  

***除夕雉皋署斋对酒作***  

青阳市惠泽，万物咸昭苏。足信天地心，未定荣与枯。嗟予宰剧邑，三岁颇勤劬。戴星急公程，饮水志不渝。虽无赫赫功，父老则已孚。燕蓟北鄙人，赋性原拙愚。幸得逭罪戾，寒梅照冰壸。冉冉星纪流，兹岁又告除。逋债苦煎迫，家人相嗟吁。解颜慰童孺，何用此区区。枉道不可为，前贤有令模。不见沍寒尽，春风吹衣裾。  

***孙芝蔚***  

孙芝蔚，字豹文，号淡庐，磁州人。官姚安通判。  

***散步***  

著屐携筇踏浅沙，西峰遥望锁残霞。春伤旧日频游地，酒问前宵半醉家。溪上长吟悲往事，林间无语妒归鸦。年来衣逐缁尘化，欲结方袍礼释迦。  

***赵执端***  

赵执端，字好问，号缓庵，益都人。官汶上教谕。有《宝菌堂遗诗》。  

***读仲韬东皋集漫题***  

束发慕通达，呫哔二十年。五穀不能分，安知衣食端。瓠叶与槐花，所遇良迍邅。旧业浸以荒，五亩成石田。贤哉北郭生，丘壑甘栖盘。戴笠狎风雨，负耒乘云烟。犯晓腰镰出，斜阳饮犊还。辍耕古原上，长吟秋树前。新诗亦已清，岁功良足观。顾我无所成，壮志徒颓然。愿为沮与溺，耦耕南亩间。  

***奉寄秋谷兄山居***  

闻说幽栖处，全家住翠微。偶同流水出，间伴倦云归。既喜清心迹，还堪远是非。相从空夙约，心事叹多违。  

***陶孚尹***  

陶孚尹，字诞仙，江阴人。贡生，官桐城教谕。有《欣然堂集》。  

***早春间兴***  

东风送雨过城闉，蜡屐寻芳踏软尘。桥畔杏花村店酒，水边红袖画楼人。乌衣觅垒频穿幕，百舌争枝巧弄春。输与少年行乐处，银鞍总马碧油轮。  

***华山上沙里访徐昭法先生隐居***  

华山幽绝处，高士此岩居。铜狄增新恨，金陀感旧书。三湘吟思迥，九畹墨痕疏。（先生工画兰，墨迹为当代珍宝。）造访空车骑，孤标邈不如。（汤潜庵中丞尝访先生山中，深避不见。）  

***曹峨嵋寓斋再饯赋别***  

南曹端爱我，时都门十子俱以诗名，峨嵋于中称南曹。樽酒更相期。宦况秋蝉翼，离情春茧丝。星河双阙迥，鳞雁故乡迟。别去还多感，河梁日暮时。  

***皖城大观楼***  

高楼直上斗牛边，形胜犹思创建年。槛外云山三楚近，樽前烟树九江连。遥岑采药寻丹灶，幕府题诗索彩笺。登眺恰当清晏日，羽衣吹笛夕阳天。  

***挽冒巢民先生***  

太息斯人竟盖棺，广陵愁绝更谁弹。楼成白玉修文易，床尽黄金任侠难。（先生饶于资，以结客故晚岁贫甚，赍志以殁。）水绘园亭烟雨没，鹿门妻子杖藜单。雉皋风景重回首，落日寒冰想像看。  

***游龙眠山***  

鼓勇竟一上，直造碾玉峡。朵朵青芙蓉，突兀势如削。竹柏相掩映，松鼯迎人狎。渐闻琴筑声，谷帘走飞瀑。野泉百道流，宝纲同散落。再涉黄蘖岭，青冥互千尺。东逾石门冲，眼界极寥廓。众山悉朝会，元气此回薄。蜿蜒眠蛟龙，佳名匪意作。且止劳徒旅，从容恣予乐。  

***马源***  

马源，字伯逢，桐城人。贡生，官凤阳教谕。有《菱塘诗钞》。  

***归兴***  

詹尹无劳为卜居，头衔我自有新除。棋州或可推中正，麹部兼应领尚书。春雨一犁耕代禄，秋山双屟步当车。朋游傥获惊人句，更觉封侯快不如。  

***王建衡***  

王建衡，字起莘，威县人。贡生，官昌黎教谕。有《任庵诗集》。  

***赴泲不果***  

捆载诗书上小舟，今春准拟作东游。帆开汶水移花岸，路入梁山问酒楼。到日定知幽兴满，新篇还与故人酬。无端荒歉因循甚，潦倒行装又过秋。  

***寄宋柱石***  

三年泲上悲秋客，别后诗情近若何？花岸不辞行处远，柳风偏爱醉来多。也应高唱随鸳鹭，未许长吟到薜萝。圣代即今需献纳，好将词赋奏鸾坡。  

***曹耀珩***  

曹耀珩，字鸣佩，号畅庵，益阳人。拔贡，官宁远教谕。有《听涛园集》。  

***放舟夜归***  

霞散澄江绮，风微浪不生。前山衔落照，远水浸孤城。客意偏宜晚，渔舟信是轻。谁家茅屋近，隐隐读书声。  

***舒芝生***  

舒芝生，字瑶草，孝感人。副贡，官麻阳教谕。有《十洲偶集》。  

***同王小资寻秋灵谷***  

一杖经行处，云峰尽日间。小桥傍竹坞，欹石乱松关。月色偏宜水，秋光常在山。黄花新酿熟，相共白衣还。  

***张桥恒***  

张桥恒，字子久，磁州人。贡生，官延津教谕。有《积力斋百咏》。  

***和檀度寺僧元韵***  

临淮名胜地，偶此驻行骖。帆影沿江市，钟声近水庵。红尘销短鬓。白业净秋潭。喧寂虽殊况，清言许共探。  

***刘献***  

刘献，字子贤，号八夫，磁州人。贡生，官泌阳训导。  

***文殊台观瀑布***  

五老峰巅匹练裁，飞腾百丈自天来。波翻潭底千岩动，影落松头万仞开。异彩挟风同掣电，潮音喷雪似轰雷。归时欲仿大痴笔，图向萧斋作溯洄。  

***陆进***  

陆进，字荩思，仁和人。贡生，官温州训导。有《巢青阁集》。  

***同孙宇台毛稚黄林玉逵吴山晚眺怀三仲昭秦中***  

凭眺吴山第一峰，故人相对倚孤筇。寒云漠漠连荒戍，落照迟迟挂碧松。秋叶半林归鸟雀，暮潮千叠隐蛟龙。登楼何处哀王粲，极目秦关路几重。  

***送惠印可之燕***  

欲遂驰驱志，先从蓟北游。马蹄经大野，剑气动高秋。河岳浮云淡，关山落日愁。建安才自美，王粲漫依刘。  

***李天任***  

李天任，字子将，号一峰，新化人。贡生，官辰谿训导。有《弗过居近稿》。  

***晚晴***  

骤雨浩然去，空山晚作晴。斜光平野湿，返照半溪明。鹭度无云岭，烟生欲暮城。此中饶究竟，天意岂逢迎。  

***舟别邵陵***  

奔竞有何益，轻舟别邵陵。春惊两岸老，梦入五更清。雨过天如浴，潮平石不鸣。孰云垂钓叟，徒是羡鱼情。  

***赏晴***  

不困连宵雨，安知好在晴。山云归远岫，海日上孤城。鸟弄松多色，花飞地有声。溪前垂钓者，一棹荡空明。  

***万崇义***  

万崇义，字宜也，太和人。贡生，官<山習>峨训导。  

***冬日月满楼晚眺***  

逸兴凌霜气，凭虚属望低。树凋村屋出，沙白渡桥迷。暝色来金岛，寒声落玉溪。丹梯虽可陟，暮景慎攀跻。  

***钟元铉***  

钟元铉，字士雅，安远人。官安仁训导。有《石湖草堂诗集》。  

***青玉轩植梧偶活志喜***  

半尺梧桐当春徙，棕裹细荄封泥滓。不惮远来乖土宜，孤幹横肩八十里。薶根一月未见生，心焉惊疑怪已矣。瞥然一见二寸芽，参差嫩绿风吹起。根气欲充枝欲长，亭亭独立无所倚。秾艳灼灼移人情，所以看花羡桃李。我性冷淡宜耽幽，偏于梧桐有独喜。结子不与凡木同，点缀叶次珠累累。岂在一叶识秋心，直幹疏枝无委靡。  

***杨自牧***  

杨自牧，字谦六，号预斋，昌平人。官华亭县丞。有《潜籁轩稿》。  

（邓孝威曰：“谦六诗英剀无凡近语，得边塞之气居移。”）  

***暮秋游岣岣崖***  

万壑隐孤秀，峰头羽士家。悬流疑剩雨，落叶乱残霞。阁峻秋阴伏，山空暮景斜。何人自西岳，移种石莲花。  

晚坐空山寂，楼危怯独依。青林寒佛火，白月净岩扉。细把藤花酒，重添薜荔衣。三更扶杖去，高咏谢元晖。  

***途中重九***  

马上过重阳，征途景易伤。野云千里白，秋草一川黄。作赋悲游子，登高望故乡。遥知三径菊，空自抱幽芳。  

***秋夜思家***  

故园归计惜蹉跎，残暑初消白露过。清角孤城知夜寂，寒蛩四壁觉秋多。愁中短梦悲难就，客里流光奈促何。卧起张镫还独坐，空将《九辨》数吟哦。  

***张之澄***  

张之澄，字淮南，韩城人。官丽水县丞。有《后淼园诗》。  

***苍松吟为缙云学博家迩可大兄作***  

蔓草不独立，苍松无倚附。挺生山之阴，蟠结坚以固。亭亭拂层云，湛湛浥零露。孤劲耐霜寒，凄清越朝暮。荫可大千尺，材真庙廊具。上邀鹳鹤集，下委鹿豕聚。偃仰风尘中，百年讬贞素。非不甘栋梁，良师鲜所遇。勿以老烟霞，无如识者顾。但恐摧作薪，竟为采伐误。  

***卓尔堪***  

卓尔堪，字子立，一字子任，汉军旗人。有《近青堂诗集》。  

（沈归愚曰：“子任系靖难忠臣讳敬之后，代传清白。壮岁南征闽逆，为右军前锋。又尝辑《胜国逸民诗》成集。文武并娴，远近争高其行。”）  

***宁羌将军行赠高枝升***  

将军淮南人，虎竹分西秦。西秦一路通巴蜀，栈口孤城山四邻。五丁凿开浑沌气，一夫当关万夫畏。岩疆八载靖烽烟，惊防何烦教击刺。春深幕府日投壸，草白城南出轻骑。将军行乐秋打园，超山紫燕疾于飞。弯弓射杀两腾虎，父老辕门拜绣旗。割鲜飨士呼行酒，并州健儿请击缶，歌罢筵前起舞刀，纷纷雪花应两手。停歌止舞月照营。后帏秦女弹银筝，弦繁柱促声凄清。无端弹出关山调，飒飒俱作断肠声。断肠声，客心惊。我有高堂白发生，富贵视如鸿毛轻。将军长揖军吏哭，万里归家驾黄犊。环门柳树未尽秃，宅傍新筑梅花屋。梅花江南开不迟，雪中酿酒双介眉。梅花吹落斑衣上，还忆军中闻笛时。  

***王乔墓***  

何年封马鬛，衰草野烟寒。杳渺双凫舄，荒唐一玉棺。仙人宁有死，尘世漫同观。不信徵毛女，冲霄长羽翰。  

***红山观猎***  

古道停鞭看打围，征袍乍暖炙斜晖。弯弧紫燕追风去，攫兔苍鹰贴草飞。野地割鲜争饮血，村墟沽酒更烹肥。各夸身手多轻捷，谁向南山射虎归。  

***同余鸿客周雪客朱林修蔡芝泉铉升过龚半千半亩园看花有感***  

绿树莺啼半亩园，城中庐舍类荒村。一阑花气还熏客，无处山光不到门。酒力尚堪消白昼，笛声切莫傍黄昏。西州曾堕羊昙泪，虎踞关前更断魂。  

***源口***  

旌旗源口出，万马度沙头。山月开昏路，烽烟警素秋。前林围已破，断壑血能流。何日销征伐，春原看牧牛。  

***孔毓埏***  

孔毓埏，字宏舆，曲阜人。袭五经博士。有《远秀堂集》。  

***饯春***  

绿惨红愁不自持，怱怱又是送春时。韶光老去莺无语，别绪添来鬓有丝。榆荚雨残人事改，楝花风尽鸟声移。归期定在三冬后，日望寒梅几树枝。  

***曾衍橚***  

曾衍橚，字乔麓，嘉祥人。袭五经博士。有《近圣居集》。  

***赠答王定侯陈振常***  

握手窗前问索居，故人相忆意何如。春园昨夜樱桃熟，蓬户今朝径草除。渺渺云山当槛出，纷纷车马过门疏。佳篇壁上重吟诵，臭味深投一起予。  

***仲承述***  

仲承述，字鳞舟，济宁人。袭五经博士。有《陪尾山人集》。  

***晚游沙洲寺***  

古寺萧然近翠微，寻幽日暮叩禅扉。闲云似欲分僧坐，夕露无端蘸客衣。四壁琉璃融慧性，一函贝叶发清机。適从会得空中意，悔逐红尘事事非。  

***孟贞仁***  

孟贞仁，邹县人。袭五经博士。  

***幸鲁恭纪***  

霭霭鸾旂贲鲁疆，杏坛冬日转曦阳。唐槐阴下千官列，汉柏林边六驭翔。考击钟镛陈古乐，昭回云汉发天章。羹墙后圣亲先圣，一体君师道脉长。  

***东野沛然***  

东野沛然，曲阜人。官五经博士。  

***幸鲁恭纪***  

翠羽东巡过岱宗，回銮特幸伯禽封。金丝再奏新《韶濩》，诗礼重开古辟廱。齿及元公隆典礼，恩加下士庆遭逢。君师一德千秋合，载笔赓飏愧莫从。  

***傅仲辰***  

傅仲辰，字苍野，一字心孺，浙江山阴人。有《心孺诗钞》。  

***晏起***  

晴光侧侧覆重池，牢落天涯起独迟。家在梦中无别日，愁添鬓里几归时。药炉香远谁携酒，柳巷春深自咏诗。辜负吾庐三径好，落花人静雨丝丝。（时都下忧旱。）  

## ●卷五十一

***吴铭道***  

吴铭道，字复古，贵池人。有《复古诗集》。  

***潘稼堂曰：“复古示余《滇海》诗，山川形胜，摹写如绘，才识志趣，卓荦不群。毅然以古为师，绝去近代卑靡纤巧之习，可谓能自树立者也。”***  

***雁峰山上酒送子去江东彭禹峰先生朱陵送别家君子诗也直上五丈以其韵见赠奉答***  

往事真如梦，心伤大小东。青烟埋战马，冷土蚀遗弓。复壁犹藏赵，冰天莫荐洪。年年明月里，乌子咽吴宫。  

骂坐非因酒，无须怨魏其。何来甫也贱，独就挺之儿。别忆朱陵后，人今白发垂。通家重先世，泣涕雁峰诗。  

***寄兄弟***  

督亢陂前秋复春，埋荒落日悯劳薪。州存十六兴亡迹，路绝三千南北津。急难弟兄镫火共，伤神妻子涕痕新。触怀夜雨归何自，莫浣京华一窖尘。  

故山老圃近如何，行菜分瓜梦屡过。乌桕攒红云脚补，稻孙抽绿水痕拖。趋庭遥慰承欢好，作客难禁写恨多。无复市中屠狗辈，容谁筑倚渐离歌。  

***荥泽渡河***  

广武山前日欲暮，浩浩黄流绝天注。践土沙埋积血腥，战场吊古盘荒戍。阴火青磷夜近人，饥鸢窜鼠啼当路。浪打孤城移上山，确磝已解成皋固。镫前残垒汉与楚，百战重瞳此中误。  

***刘景升墓***  

东朝党锢竟流离，俊及名高亦可思。莫向呼鹰台上望，人间何限景升儿。  

***关索岭***  

关岭插云星躔微，嵖岈斗绝排天扉。鹧鸪含愁蛇倒退，猿猴失势鸦难飞。千盘万叠寒烟雾，毛寒骨悚临危鞿。罗鬼花苗铁胫挺，披蓑顶笠如突豨。山腰大竹立万戟，飞泉殿础寒侵衣。云昔武乡辟荒服，纶巾羽扇穷钩釠。是时将种了英发，阔刀大马从指挥。擒纵功成百蛮泣，稽颡罗拜宾天威。至今岭上勤伏腊，猺舞盘姗鹿豕肥。铜鼓隆隆震哀壑，香烟郁若含浽澂。往事如尘风树吼，荒哉谁与论是非。巉岩祠宇表天末，西南万里罔敢违。虽无其人亦不朽，用慑殊种防突围。雄爽奕奕懔若睹，乃公是子古所希。壁垒巍峨山鬼啸，天阴日黯瞻灵旂。  

***至滇池***  

六诏关河万里程，汉家池水古昆明。段兴花绕金棱涧，庄蹻山开玉女城。枸酱蛮王经百战，海篺渔父话三生。月前雨后东西寺，出水孤光一道横。  

绝怜生望玉门关，闭断羁臣老未还。鸡马祭遥供鬼食，西南檄到破神奸。山堆秋爽鸦头髻，水作江澄雉子斑。细说披猖邛笮事，弢兵久不事黄间。  

***游安宁温泉***  

野性颇爱山，逢山便欲住。那知此山中，幽胜复无数。桃花艳春津，鳞鳞踏前路。沈绿注芳池，悠扬滋暖露。本非无垢人，幸可洗尘雾。石壁奔云泉，聆风俨韶濩。亭花映人肉，狂吟欲仙去。灵窍覆千钟，贪看忘故步。秾纤半帘日，流光不肯驻。世俗未能遗，沈吟返三顾。  

天桥（点苍之冲洱海泄处，有石梁曰天桥，望之股栗，人不敢过。）  

天工如巧匠，洞山斫山骨。要使海可穿，漏此月中窟。势若猿臂伸，矫甚龙角突。安知鸿濛前，一一斧斤伐。山灵偶出音，引流透一发。下视谁当扪，震掉郁咆勃。  

***渡兰津***  

博南开道行人悲，怒流崩激骄冯夷。两崖万仞掩天扇，中流一线穿坤维。铁螂天浮作飞渡，飘飘悬槛摇风威。青猿接臂掷岩石，孔雀将雏饮江湄。黄茅瘴压纤雾冷，玉条烟合苍林迷。丞相祠堂峙绝壁，风涛磨荡相蔽亏。蛮王敛手受约束，官其渠帅羁縻之。铜柱遥连孟优墓，金齿未塌吕凯碑。兹桥奇隘世未有，挟而超者人其谁。天为边陲作门户，留此罅处神所司。缥缈空腾数百步，目眩那敢低头窥。发源西极昆仑足，破山直注南海涯。澜沧万古急于箭，华阳黑水联三危。  

***点苍山***  

点苍苍峰十九点，截破青天透天表。雄踞称尊九州外，眼底犹窥西海小。空中仙人作玉戏，水官骑龙银色皎。岂无云篆守蛟螭，望绝琼楼架缥缈。意态谲诡无一同，万幅丹青写奇巧。上有天河向下垂，常见云中腾怒爪。脚插叶榆数百里，鳞甲如生夸珥抱。点苍之神梦谓我，子来看山何草草。兹山几阅世变更，独据西南辖蛮獠。汉家中郎漫持檄，破碎滇云窃文藻。遂令名字露中朝，金马碧鸡来祀祷。蜀中丞相亦多事，要市天威奋天讨。南人自此不用战，荒彝那复知天宝。鲜于李宓妄用兵，二十万人如电扫。尚说丰碑纪郑回，岂有残诗寻贾岛。从兹僰道生荆棘，玉斧画疆别城堡。蒙段居然递自尊，六诏烟霾难记考。往往人来吊踪迹，山自青苍人易老。只余古雪照天边，冷魄何堪争窈窕。谁从五岳问真形，坐使遐荒狎猿鸟。我方呓语笑山灵，世事无端分白皂。中原战场百千万，蓬蒿满地迷昏晓。磈礌人间浇不尽，云梦胸中吞未了。何如醉卧醒酒后，懵腾不用滋纷扰。  

***洱海***  

罢父之山洱水源，首尾峡束中渊浑。划地横开大理国，挟风酿雪天阴昏。波光渺渺破古镜，寒涛日齧苍山根。特留隙地辟城郭，一览已尽百里宽。四洲三岛在何所，稍见数点青鸦翻。长路漫漫绕海角，孤烟一抹销人魂。朝看帆来暮帆去，风如潮信无移痕。五湖欲往计未果，思与水仙相对论。  

***大慈寺饭***  

潜流略彴塞枯查，一径寒空远更斜。树底泉声松子路，烟中人语梵王家。因过竹院思留偈，未到钟时呼煮茶。细雨霏微山下去，万针衣罥刺桐花。  

***四月十五夜见点苍山云绵互如练与月色相丽数十里不断光景奇绝***  

好山既殊绝，复此山月升。月高已到地，举头见崚嶒。白云展素练，如雪还如缯。其气欲碍月，究竟力不胜。谓山得静体，清竫无摧崩。谓云了无物，生灭时相仍。可灭自不灭，静者动所凭。相忘更相待，璧月悬宵镫。夜定万窍寂，所见得未曾。欲发广长舌，妙理吾何能。  

净慈寺（先大父楼山公有《净慈寺》诗一首，是前癸未寓湖上作。入寺低徊，犹可默忆，乃追步原韵，存之湖上焉。）  

寺门见南山，入寺复了了。爱此尘外栖，可息尘中扰。烟云护钟磬，何以答窈窕。幽谷泉味殊，接筒香积绕。落叶不到地，风吹过林杪。前峰卧夕阳，西望若初晓。兹境故清绝，人犹存见少。苍岩竦高处，倚槛放远眺。湖光近拍檐，霜冷尚瀰渺。低徊不能去，吾将逃物表。  

***游岘山***  

前年渡汉水，已堕岘山泪。今年登峿台，独倚洼樽醉。复此吴兴游，忽动楚泽思。自从有此山，游饮谁不至。遐哉贤达流，望古仅一二。抱此山水衷，慷慨发长喟。嗜好既殊俗，悲伤匪无意。遥遥千载人，唾地到吾辈。岭云颇欲雪，野梅疏更细。渌水碧摇天，磐陀小可憩。当为十日谋，有酒身无事。  

***潘稼堂先生见留草堂***  

耆旧已辽落，床前拜德公。人余柱下史，身是鲁灵宫。杞宋文何在，齐梁运易终。吾犹及型典，信见剖鸿濛。  

蜡屐无论两，杖头宁计钱。游经岳有五，笔断载逾千。细数东林事，潜伤南渡年。寻常言笑处，忍泪不教传。  

二十八年别，公高在急流。吾翁占损益，晚岁倦遨游。复此故人子，来同今雨秋。松风溪上宅，话旧且淹留。  

赠复官（勿斋，徐宫詹曾孙，其祖为昭法先生。于稼堂太史家相见，感慨泣涕，而有此诗。复官，其小字。）  

绕树栖难稳，惊巢甫脱身。可怜三户楚，都作两朝入。卖卜门生在，迁居孟母邻。要离今日冢，欲往瓣香陈。  

***太湖舟中望洞庭诸山***  

今朝震泽行，动荡玻璃色。四万八千顷，浮天杳无极。东西洞庭山，缥窈如泼墨。与我相周旋，招之不可即。冉里那复返，毛公久灭迹。可怜水犀甲，石蕝化深碧。更闻此山中，幽人无岁历。老死不出山，何由识兵革。回头笑句践，藉手妇人力。一朝良弓藏，解使大夫惑。去去不足道，此水可亡国。  

***登北固山***  

北固江山围铁瓮，波涛浩浩兼天送。金焦门户两浮杯，阅世如流真一梦。很石之名亦已矣，紫髯桑盖谈微中。北人乘马南人舟，祇说风帆绝飞鞚。一朝鼓角地底鸣，舟似老牛鞭不动。岸上奔呼杀声恶，弃仗连营嗔腿重。烟中尚见梅花岭，血色模糊指螮蝀。雄镇原无韩岳功，廷诤谁来陵黯戆。徒然猛黠非长城，岂能别驾偕雏凤。江山相对各悲怆，风景凄其失豪纵。海潮岁岁齧山根，木柿竹头填石缝。东来流涕竟何人，饮竭黄垆嫌未痛。卧龙已去狾儿亡，纵有狂谋知不用。浪淘日落无余观，空教事往留深恸。  

***东花园感旧***  

菜圃初生野菜花，东家门径误西家。栖残老树啼鸦苦，知是新鸦是旧鸦。  

***周龙藻***  

周龙藻，字汉荀，号恒轩，吴江人。贡生。有《恒轩诗集》。  

（潘稼堂曰：“汉荀为忠毅公曾孙，高才实学，目前无两。夙长于诗，才力豪健，风骨苍老。读其乐府百篇及咏史感怀数十首，识高意远，藏深蓄厚。所欲言者，积多不能自制，吐而为诗，故能闳中肆外如此也。”）  

***大墙上蒿行***  

墙上蒿，自夸讬根高。根高苦不固，萎落随风飘。墙上蒿，自喜擢秀早。秀早苦不长，离披抱霜槁。蒿生蒿死曾足计，但恨踞盘难得地。明堂选柱少成材，等闲齐把萧蘩弃。伏波慕良臣，肯逐井蛙住。亚父好奇策，终被重瞳误。丈夫未遇鱼水知，且办隆中高卧处。眼前富贵轻秋毫，搏扶岂必假羽毛，纷纷依傍何其劳？君不见，墙上蒿。  

***后怨歌行***  

藕丝断，不再连。铜镜破，不再圆。即看金屋人如旧，昨日恩情今日捐。情多情少安足计，只道色衰恩始替。惊心最是落花风，偏在温存旖旎中。妾恨不为珠娘楼、窈娘井，骨碎君前犹耿耿。《求凰》曲化《白头吟》，拨尽红炉灰已冷。当初离乡来，满望登玉阶。玉阶非不登，转瞬沈草莱。乃知苦乐真相倚，才隔衾裯同万里。升沈反覆变须臾，纵有容华难久恃。  

***经东湖公战地***  

昔年曾此结连营，万叠湖波怒未平。螳臂自难当辙奋，鹃魂应向绕枝鸣。楚人浪说怜三户，夏肄传闻少一成。今日经过重太息，西台余泪倍纵横。  

***睢阳汤公挽词***  

初喜明良合，旋伤道命孤。世应摧直道，天亦丧醇儒。正色居朝著，昌言备庙谟。常羞持禄位，未拟保身躯。仗马方箝结，成乌自毕逋。群嗔杨震戆，翻笑马光迂。白日高难照，青蝇点欲污。尸犹思指佞，瞑岂为怜吴。定论中朝在，遗哀南国殊。衔恩遍倪耄，会哭尽生徒。岘首碑宜勒，桐乡祀不诬。瓣香曾愿讬，北望泪苏苏。  

***读汉史***  

供帐都门羡二疏，赐归犹得老田庐。他年萧传催和药，一著先机恨不如。  

***和柳塘先生燕诗奉寄京师***  

秋社年来事总非，自将弱羽讬乌衣。看他华屋羞轻入，留得孤巢拟独归。鹰隼猜深应远害，炎凉历尽早知几。当风莫笑身无力，未肯衔泥附热飞。  

***归太仆墓***  

震川有遗家，零落鹿城隅。一望荒原迥，数行老树枯。瓣香文字在，盂麦子孙孤。无限沈吟意，残碑孰遣扶。  

***赐租行***  

康熙二十三年冬，翠华拂天来江东。时巡钜典废已久，郡国始识虞周风。圣明御宇忧赤子，疾苦历历彻九重。岂惟顿递罢骚绎，耕敛在目常忡忡。三吴一隅傍湖海，水潦间岁惊尧洚。涂泥厥土赋下上，其后百倍于域中。哀此泽国凋疲地，征求旁午烦大农。上供强半竭脑髓，督责返谓财赋充。是时持节有汤父，入告实与皇心同。度支经费关军国，不得骤免租调庸。丁卯建丑月初吉，恩纶浩荡颁紫宫。科徭累累许现放，白骨起肉流膏洪。欢声如雷喜气遍，吾皇犹欲哀其穷。常闻五载乃一狩，盛世盛事忽两逢。銮舆初入淮南境，蔀屋早已回宸聪。非常之泽古难再，至今独叹吴民蒙。旧逋新欠悉湔洗，覆冒直比天穹崇。尚憾汤父死未睹，喜极下泪双眼红。贱臣手捧黄纸诏，有口愿祝齐华封。矢诗岂敢备国雅，讴歌田野随儿童。  

***逐鹦鹉诗***  

丹穴有灵凤，生为百禽王。苞采备五色，和鸣应时康。岂期鹦鹉子，潜身来南方。虽具明慧性，其才本非良。逢迎恃巧舌，百变如笙簧。一朝惑凤听，翦拂置高冈。既窃竹实食，又傍梧枝翔。遂使燕雀辈，闻声互游扬。公然鹓鹭前，爪嘴夸擅场。肯顾不密危，形势日鸱张。秋天下雕鹗，搏击乘严霜。力逐鹦鹉去，为凤立纪纲。从此羽翼戢，下上安厥常。宋都鹢早退，鲁门鸟尽藏。廓然六合清，枭鸾各分行。来仪指虞廷，万古颂德昌。  

***孤鹤篇***  

孤鹤海上来，其鸣闻九皋。丹山佐威凤，逸翮何翛翛。规翔而矩步，独立长松梢。岂期众鸟群，侧目多呶呶。警露羡清唳，凌风妒霜毛。既怨惠养重，兼恐恩宠牢。鱼梁有鸬鹚，厥性最贪饕。生憎鹤皎洁，谗谤声腾嚣。鸱鸮搏腐鼠，大嚼自谓豪。一朝防鹤夺，腹剑从傍操。亦有鸦雀辈，日争枝上巢。妄拟鹤为敌，不憧引类挠。秃鸧复觊觎，垂涎乘轩朝。百计求逐鹤，私盟鸩媒要。铄金积毁入，坐使黑白淆。身落藩笼中，失意逢漂摇。非无秋天鹘，急难昔咆哮。视此忍不救，雌伏甘蒙嘲。吾欲命杜宇，为鹤陈贤劳。苦辞行不得，罗网张方高。吾欲命杜宇，为鹤诉郁陶。但劝不如归，息影窜林坳。可怜孤鹤孤，百事凭煎熬。长颈不得伸，忧思徒慆慆。凤穴万里远，举吭将谁号。  

***楞伽山诗***  

先王定秩祀，赫赫祭义悬。岂容淫昏鬼，得以非族干。世衰道始丧，恢诡滋神奸。咄哉楞伽山，蒙诟数百年。冈峦非不美，有孽凭于巅。其事俚且诞，意出妖巫传。公然饰屋宇，金碧穷芳妍。木偶杂男女，佩玉而纡鬟。部卒侍两帝，肖象青红填。遂令无知辈，瞽聋自欺谩。石湖水清驶，什五排画船。牲牢必脩洁，箫鼓仍喧阗。虽值风雨夕，奔走惧少延。妇人尤噂<口沓>，语恶不忍宣。心邪乘隙入，梦寐生狂颠。动云神所致，祷赛宜加虔。妖巫既得志，吠声益狺狺。鼓舞数邑民，真如蝇慕膻。每当婚礼成，先期陈几筵。乡村真可笑，立庙溪谷边。高广仅盈尺，尊奉同帝天。屈指百里中，日费千金钱。岂惟膏脂竭，风俗因之迁。阴霾蔽白日，沈痼无由痊。自昔守土吏，往往多名贤。逡巡惮摘发，半为祸福牵。汤公中州起，绝学今伊川。仗节抚吴下，变俗以身先。痛兹淫祀炽，能使民德愆。上章罗罪状，正气回两间。一朝纶綍降，尽取投深渊。震雷忽破蛰，荒秽快洗湔。山灵亦生色，草木增葱芊。政成甫期月，玺书徵何遄。一老天不遗，骑箕归星躔。我闻公去后，群小复煽言。望祭伺昏夜，稍稍酒食骈。死灰偶不戒，虐焰恐再然。我愿献此诗，片石山头镌。庶几百怪息，公德永不刊。  

***金陵书事用犁眉公钱塘怀古韵***  

自昔龙蟠地，前朝此建都。上游浮七泽，沃壤接三吴。晋宋羞残局，岐丰吐壮图。北巡基并巩，南顾势非孤。鼠贼凌关辅，妖氛遍海隅。尧城先示变，高寝渐忧芜。当璧违公论，迎鸾压武夫。新亭刚对泣，狎客已群呼。刷耻谁尝胆，衔忠欲赐镂。处堂偷宴息，怀鸩作欢娱。马指移魁柄，蝇营占奥区。通侯竞瓜步，宰相乐秦湖。故剑倾椒掖，良家进锦襦。春镫翻乐府，花月拥氍毹。一载朝廷小，千秋涕泪濡。举烽空扰攘，借筋漫含胡。但倚江波涌，宁知王气殊。中兴旋失鹿，末造遂瞻乌。偶尔寻双阙，凄然感九衢。祸因门户兆，隙与禁庭俱。郑袖房帷宠，梁王国土腴。本防煎釜豆，终见委囊珠。钟阜风尘改，行宫岁月逾。葛公原尽瘁，汉祚適多虞。莫抱兰成恨，休谈元首迂。（曹元首有《六代兴亡论》。）燕矶回棹处，沽酒鲙江鲈。  

***谒明祖孝陵***  

郁郁复苍苍，园陵气渺茫。城回江独涌，云散殿空凉。攒乱功初震，开基德倍昌。断蛇无剑化，铸鼎有弓藏。隧道悬钟鼓，明楼带阜冈。乌朝分早暮，芝产辨阴阳。象设规模壮，祠官礼数详。岂期休运厄，忽使寇氛攘。率土成猿鹤，弥天纵虎狼。燕京旋改玉，沧海遂栽桑。门欲罘罳坏，庭谁謦欬扬。中珰头总白。遗户业俱荒。亭破抛宫瓦，碑残压御墙。樵余松柏秃，烧后黍禾长。尚喜龙回驭，重闻骑捧香。烝尝修异世，肸蚃动今皇。登拜仪严肃，宣传语炜煌。共惊唐六典，犹重汉三章。故国游仍到，新亭感可忘。衣冠原庙尽，抔土何须惜，家居苦自亡。画难追贾、邓，史忍读宣、光。乍对铜驼泣，还凭石马伤，蒋山形胜在，落日半昏黄。  

***有感示门人潘文虎***  

半世辛勤付汗青，那堪劫火早沈冥。生悲天水遗民录，死恨元家野史亭。直笔至今徵琬琰，成书自古在家庭。与君午夜重论及，隐隐虹光下六丁。  

***再登燕子矶***  

楚尾吴头万象开，重扶短策立崔嵬。江声忽定潮将落，水气如浮雨欲来。起伏岗峦方涌浪，纵横洲渚祇流杯。囊中可有惊人作，唤起鱼龙舞一回。  

***王文成庐山磨崖碑歌***  

彭蠡日夜闻涛声，庐山一柱中霄擎。昔贤磨崖纪功处，辉赫常睹风云生。威武巡游政本乱，如木欲朽百蠹萌。逆藩桀黠伺神器，潜沟肘腋资逢迎。无端卫卒革旋复，公卿坐视不敢争。叛书仓卒闻阙下，庙谟束手愁用兵。阳明一老据赣右，钩钜每信机先精。平生讲学能善用，遇事权略真纵横。渔舟得脱神所护，誓集义旅吞鲵鲸。捣巢谋定乘间入，狐鼠画出城圮倾。牵率还救胆已破，虫臂浪拟当车撑。太守燎须屹不动，桅攒帆凑轰天惊。樵舍一战元恶缚，东南反气从兹清。军回直凌绝顶立，宴劳将士亲题名。字体怪伟大于斗，长与山骨同崝嵘。荥阳太史远游返，箧藏拓本浮光晶。朝来出示心目悚，遗烈犹叹流宗祊。何哉媒蝎肆众口，学术勋业纷讥评。试思勤王檄初发，中外疑忌蜩螗鸣。安危呼吸待一决，非公智勇何由平。自古成功居不易，异论宁足关重轻。好留读书台畔磊落一片石，洗尽史家诬谤大义千秋明。  

***读顾亭林先生遗书一百韵***  

经术治之本，与世共隆替。故明中叶余，词林少根柢。区区雕虫流，敦槃奉渠帅。得华而丧实，有作徒琐碎。卮言互剽裂，繁文纷组织。持以备世用，千百无一二。若非醇儒生，何由豁氛曀。峨峨亭林公，犹幸灵光岿。幼负颖异姿，万卷一览识。孳孳老不倦，精力穷六艺。惟汉有专门，家法代相继。抵排起后来，厥学日芜秽。拾沈象数亡，射覆《春秋》废。脱简及徒诗，罣漏孰补缀。《仪礼》束高阁，更新惊扫地。咄哉教化湮，公然用儒戏。举士习民风，转眼趋彫敝。俯仰三百年，坠绪只身寄。平生富学涉，妙在择其粹。儒先遗训存，煌煌乂安系。旨要胸中藏，触事具源委。朴斫资丹雘，垣墉待涂塈。片语切生民，动求长久利。列史廿一家，俱传以经义。铨选倡停年，魁柄诿胥吏。赋重用不节，公私力并悴。人才荒游谈，言行半骳骫。营务耗虚名，册伍罕精锐。苍茫河渠书，南北迭奔溃。人心首不平，洚水安得治。居尝扼腕多，筹画寓深意。长短尺度明，轻重权衡备。斟酌今古间，缓急期有济。傥能挟之出，太平其立致。余波讨声韵，往往造超诣。周沈尚拘牵，刘黄极乖刺。溯洄《三百篇》，理准先河祭。以此正唐音，悉珠联玉比。再变而至道，阃奥信独契。诗文最矜重，予夺慎所自。山斗指韩公，辞诧谀墓费。水火同救民，洞澈天人际。上者扶名教，下者伸清议。物性析莠苗，支派辨泾渭。每当治乱防，反覆无畏避。能于寸管端，斗极回元气。所争国命关，岂供占毕计。羽翼六艺传，历历听鼓吹。下邑有愚夫，章句素自愧。一朝睹遗书，篝镫读再四。剿说与雷同，顿启重重蔽。寒芒五曜曜，堪扫众星嘒。因言以论人，益觉顽懦砺。自飞翟泉鹅，乾坤忽鼎沸。草泽饶英雄，一障惜未试。白日堕虞渊，干戈遽内奰。时无伐荻人，辜负报韩忘。释甲来两京，痛定余残泪。愁绝《孝陵图》，感极《昌平记》。荆凡孰亡存，回首迷濠泗。矧乎丧乱频，邪正嗟倒植。头角自支撑，奸豪反睥睨。岸狱拜轩台，家国忧敢置。飘零兕虎途，辙迹方迢递。东海望波涛，西陲览形势。世运苟可回，未缺囊底智。叹息火井沈，衰焰嘘难炽。自拟不其山，礼堂写文字。志仁死则已，晓驾将安税。晞发灵均游，裾耻侯门曳。独于羁旅中，不妄谘利弊。殷勤胞与怀，绝少优游岁。娇识迄龙蛇，一老天不遗。结愿汉儒林，竟与阅川逝。呜呼拨乱艰，数穷大道闭。那无扶摇风，纵此垂天翅。仲淹没隋代，贵与遘宋季。《元经》该且要，《通考》详且邃。即今《日知》编，一经复一纬。学《易》在庸言，无为虚渺滞。考传在实事，无为传凿恣。《丧服》补《顾命》，袭吉可无詈。乐章订《雅》《南》，诲淫可无累。至于三《礼》修，口诵必躬肄。民物遍整顿，何谢廊庙器。土归乡举良，官须久任畀。赋田九式平，简阅四郊萃。导川各有宜，同文别以类。经术快大行，风俗振古配。安知公绪言，不迟身后慰。吾孱失学久，与公生并世。道路万里长，未获函丈侍。顾未一得愚，颇慕穷经贵。昔贤统系垂，私淑乃成例。入室仗桓谭，尽发云亭秘。嵩华自云高，著脚庶渐企。身心肃斋祓，黄籍严舆卫。欲求<禾秉>穗登，功定深耕穊。谁谓驽骀庸，唏骥终非骥。謦欬几席傍，恐惧一篑弃。  

***刘文成公祠***  

自昔生名世，经纶草昧长。真人起鱼服，志士应鹰扬。厄运纷蒙古，先声振建康。天心悬去就，人事决兴亡。尚忆参戎略，方期靖寇攘。为言偏龃龉，戮力竟披猖。乍叹宜孙败，兼悲察罕戕。鲸鲵终自横，旄钺属谁张。帷幄千年合，风云四海将。相韩原有别，伐夏有何妨。吴楚从容下，燕秦次第匡。霸才开一剑，帝业定三章。末路滋谗间，中心倍激昂。草无钟室赤，石有穀城黄。功烈同三杰，蒸尝并六王。续封仍带砺，矢报尽佳冈。故里山川迥，荒祠树木苍。麒麟思画像，牛斗看光芒。《梁甫吟》堪老，《阴符》策最良。区区图谶讬，何足重旂常。  

***塞外哨鹿歌***  

北边万里开龙沙，皇仁远格同中华。时巡岁岁多盛事，首重哨鹿雄奇夸。旷原之产不一族，獐狍麀麂麋麏麚。本朝行围等行阵，营伍那敢轻嚣哗。惟兹四十有九部，率服久备国爪牙。围场初合奉宸算，不上冈麓陈罘置。额勒苏台起霄汉，幔城严肃当正衙。旁列戎幄各以次，旌旗五色飞毵{沙毛}。人如立草马如蚁，一线出没常山蛇。星光闪闪互摩戛，不辨刀戟戈矛叉。左萦右绕鹿齐出，匝地惊跃纷于麻。箭声忽作饿鸱叫，蹄脚几欲赤手拏。须臾黄纛从中峙，渥洼天马虬五花。丽龟达腋不虚发，震叠始信威颜加。风行电扫逾晷刻，贾勇肯待鼍鼓挝。闻弦胆破半自仆，亦有带创号且讶。穷搜务竭猛鸷力，他他籍籍载满车。纵教冲突望潜逸，储胥密布还逻遮。汤网特许开一面，献功均获帝所嘉。吾观古来赋羽猎，其旨大半讥淫奢。动称苑囿夺民产，从禽先为劳费嗟。岂知绝塞乃天设，什佰云梦千琅琊。用供圣明秋狝乐，顺时杀伐非过差。而况供役并属国，推心置腹驯荒遐。羽林纵闻豹尾拥，轻裘但控骝与骅。矢诗堪续《驺虞》什，皇哉内外今一家。  

***吴雯炯***  

吴雯炯，字镜秋，歙县人。有《笙山草堂诗》。  

***秋夜鄱湖旅泊***  

水声喧枕上，有梦不相亲。披衣坐烟艇，怆然伤心神。客久情自失，天寒日易昏。风涛高过屋，芦荻长于人。渔火浦溆暗，榜歌答舟邻。去去彭蠡潴，忽忽扬子津。太息千里道，飘然一叶身。  

***雨中送汪半亭归西山***  

对酒不成醉，江城雪正飞。可堪时序晚，又送故人归。世路多荆棘，文章老布衣。西山栖隐处，重葺旧松扉。  

***东湖***  

芳洲一曲水冥冥，揽胜凭虚春眼醒。绕寺烟光分树碧，隔江山色抱城青。花飞细雨云卿圃，草满斜阳孺子亭。时自太平身自放，不烦人识少微星。  

***草草庐***  

草草庐何处，扶疏竹树间。水声川上阁，雨色画中山。盛世惭无补，居停得此间。重赓诗老句，题壁漏痕斑。  

***吴山寓楼***  

松林卧一峰，檐隙窥千嶂。榻冷下方云，寒潮月初上。  

***白水闸***  

小滩大滩船逆上，朝雨暮雨天晴稀。正是水穷云起处，乱山青断白鹇飞。  

***吴焯***  

吴焯，字尺凫，号绣谷，钱塘人。有《药园诗稿》。  

***壸山草堂观先叔父介菴公收藏历代名画卷册歌***  

吴江枫冷逆雁翔，两月两度来金阊。抖擞寒衣气瑟缩，疏窗短日留驹光。草堂之中多雅设，琼函玉笈纷在旁。鹊炉奇古爇龙脑，棐几拂拭铺云肪。桓家一厨久缄闭，邺侯万签随低昂。忆昔盛年大搜索，豪取动破千金偿。眸子炯如秋月鉴，茧丝细拆犁针铓。垂老头华手不卷，缄机谬伪恣品重。我幸此游殊不恶，一望饱眼还撑肠。大卷引丈横帛练，小帧尺寸齐珪璋。交州雪纑越溪纸，一一开陈闻古香。江山云雾起重叠，人物草木都煇煌。名公大篇著跋尾，学士薤书题左方。华原营丘色泽古，从苑河阳岁月长。颠老一山天偪侧，坡公四竹风披猖。江南一片真奇逸，西蜀万本惊擅场。元朝四家各面目，艺园三品垂芬芳。丹丘玉潭谁辈辈，方壸雪谷何堂堂。成宏画院还退舍，绘事独数吴中强。源流分支别南北，台阁定器追晋唐。三百年中抉粉本，前有白石后白阳。天池泼墨翻海水，尚书摇笔凌文昌。群公衮衮那仆数，残缣涴楮非寻常。或经补缀笺素旧，间遗姓氏审谛详。漫说寒具惊点污，细认缝印窥收藏。仅披卷册历千百，更有苞裹满石仓。勤搜牢记穷曛旭，天风飞雪催归装。一往决眦渐探顶，胡为缩脚嗟望洋。江湖豪翰元有数，几见什袭千明珰。吾兄矜贵手未触，有子修饰重装潢。（牧翁作平声。）天机之精天帝宝，毋使六丁下取将。稼轩兰长青湖曲，壸公鲸游白云乡。今我一见一太息，西望垄树烟草黄。文采风流不泯没，子孙永保三千霜。  

***寄朱竹垞太史***  

曾邀夜半撤金莲，蓬阁投簪未暮年。谁使山中间宰相，自知林下即神仙。芸香好护书三万，石冻常消斗十千。犹记城西相送日，杨花飞雪断桥边。  

***书王昭平先生殉难录后***  

请缨一恸泪潺湲，空有封章惨圣颜。骏马不鸣风瑟瑟，宝刀欲试土斑斑。已拌绝脰酬亡国，未放游魂恋故山。愁绝春郊寒食节，子规啼血白杨间。  

***松颠阁***  

秋风吹客上层台，独立松颠绝点埃。山势直移高阁去，涛声横截大江来。冥冥树色疑将合，幂幂岩阴肯放开。却笑老僧关不住，白云飞出到溪隈。  

***邹念莼太湖采莼图***  

青丝萧散绿波空，鸭觜船轻采露丛。正值水香春雨后，洞庭山下白蘋风。  

***华嵒***  

华嵒，字秋岳，一字德嵩，号新罗山人，仁和籍临汀人。有《离垢集》。  

（张浦山曰：“秋岳善人物、山水、花鸟、草虫，皆能脱去时习，力追古法，不求妍媚。其写动物尤佳，山水未免过于求脱，反有失处。诗亦古质。”）  

***秋潮***  

龙君猎秋海，甲士三十万。控弦向西发，百怪咸走遯。当空曳珠旗，飙轮上下飞。后军击灵鼍，白马无人骑。冰雪满天来，两岸殷其雷。吴云不得渡，越山渐欲摧。忽如一匹练，并力细细裁。又如白芙蓉，朵朵当花开。对此心骨爽，登舟驾兰桨。散发入中流，一啸千波响。江色寒苍苍，疏林下夕阳。浩歌独归去，幽梦在龙堂。  

***秋潭吟***  

川谷险不塞，林薮幽可探。夙驾兴东郭，遥遥诣西潭。坐揽石壁趣，泼面飞生岚。萝蔓互牵束，蓠芷相{髟监}鬖。鸟佚攀树息，鱼定抱沙潜。谿嗽无止水，云卧有寒岩。明游情已怿，暮观智自酣。感此捐猥吝，澄抱绝痴贪。  

***夏日作山水题以填空***  

梧竹阴已深，庭架绿亦茂。夏景呈朱鲜，累络韬芳秀。将学云鸟游，直由意外观。笔力尽屈盘，点刷免荒陋。山令人攀登，水令人浣漱。原坦树槚枌，壁欹凿窗窦。松膏沃径肥，石髓抽兰瘦。耳目一时移，心智忽然凑。  

***同徐紫山吴石仓石笋峰看秋色***  

披云深竹里，拄杖乱峰头。怪石一千尺，苍烟四面流。苍幢飘素影，木叶响寒秋。愿借维摩榻，谈经坐小楼。  

***春日过紫山草堂不值***  

晓越城西陌，湖风吹客颜。苍苍烟水窟，小小雨花关。鸡犬寒梅外，琴书深竹间。徘徊不敢问，独对南屏山。  

***幽居***  

白云岭上伐松杉，架起三间傍石岩。妨帽矮檐茅不翦，钩衣苦竹笋常芟。厨穿活水供茶灶，壁画鲜风送客帆。自有小天容我乐，且携杯酒封花衔。  

***夏夕***  

雷火烧青林，海风吹欲暮。谿云不得来，雨声隔烟树。  

***题松月图赠宁都魏山人***  

何来一片月，清光净如水。荡入空翠中，松风吹不起。  

***晓景***  

晓月淡长空，新岚浮远树。数峰青不齐，乱插云深处。  

***薛枫山以扇索画题此***  

径响登山屐一双，客来访我绿筠窗。扇头索画吴淞水，雨雨烟烟翦半江。  

***写秋云一抹赠陈澹江先生***  

孤情只爱写寒秋，便有秋声纸上流。更写白云三四笔，此中曾与故人游。  

***题惲南田画册***  

笔尖刷却世间尘，能使江山面目新。我亦低头经意匠，烟霞先后不同春。  

***孙琮***  

孙琮，字执升，号寒巢，江南华亭人。有《山晓阁诗》。  

***睡醒***  

霜寒树鸦啼，月斜人梦醒。梅花纸窗西，照见数枝影。溪山迹渐疏，朋酒情俱屏。清钟远林来，悠然发深省。  

***送牧大师之严州***  

一雁下平皋，群山秋欲暮。渺渺大江寒，独挂片帆去。云浮峰际塔，日落烟中树。羡尔月明时，严滩深夜住。  

***夜宿韬光山楼***  

秋云飞尽秋山出，石梯百仞烟岚湿。几经攀蹑到山楼，山僧一见如相识。楼前澄泓水一洼，水中犹种金莲花。香山居士题诗处，楼阁依然夕照斜。佛火微微诸虑冷，风枝不动惟清磬。去年春夜宿灵岩，夜色幽清同此境。韬光泉，北峰巅，潺湲落枕畴能眠。苍苍寒气三更天。夜静山高人不到，一声月下闻虎啸。  

***姜西溟北归相值吴门即送其还四明***  

忆昔南湖杯酒歇，秋风秋雨人离别。依稀光景二十年，啸吟梦断吴山月。今春访旧来虎丘，偶到阊门一泊舟。城门贳酒逢姜子，执手惊看雪满头。雪满头兮犹未苦，闻说朝趋丞相府。可怜燕许庙廊才，索米长安望烟火。相君罢政宾客散，客亦南归返乡县。春风茂苑喜重逢，殷勤话旧堪三叹。劝君不如归故山，读书依旧掩柴关。风尘几许纷华子，转眼亦复非朱颜。嗟我年华过半百，诗酒溪山还莫逆。四明山水是君家，憾不相随挂帆席。  

***慈航道人金正希先生女辛巳春同侄阆客入黄山扫蘖庵和尚塔相见云谷赋此赠之***  

忆昔南都沦覆日，金公忠烈间世出。崎岖入闽慨熊公，国脉犹思延万一。天意亡明势莫回，残生皈命维摩诘。南渡文山有故乡，北征子美无家室。一瓢一钵返江南，三峰得法华山律。花宫今日蘖庵师，丹陛前朝司谏秩。华山圆寂葬黄山，争光日月金公匹。我游黄山至云谷，铁夫留我方丈宿。松间忽到两肩舆，一是老尼一儒服。自言金姓阆客名，奉姑扫塔黄山行。姑受蘖庵亲付嘱，言之未尽涕泗倾。太史正希是我祖，隐士静思是我父。我父垂髫遭乱离，我祖捐躯报故主。祖有女兮年十九，迸泪深闺携弟手。惊传余胤破巢搜，负弟仓皇窜林薮。兢兢形迹恐人知，祝发团茅苦相守。天下承平弟长成，归理家园为娶妇。弟复生儿喜可知，莫谓偷生惭杵臼。金熊先约成秦晋，兵燹存亡断音信。蘖庵即是我姑翁，往劫沈灰休更讯。人生苦海叹茫茫，超登彼岸藉慈航。慈航道人翁所命，了却三生梦一场。今年我姑七十八，参破石头知路滑。父悲早世未酬恩，惜我青衫难振刷。听罢君言心感切，君家大义成贞节。须眉当日愧元戎，忍把忠良看渫血。愿君保此黄发期，光昭青史皇天知。  

***夜宿白鹤观***  

仙观知何代，长洲古苑东。抱琴非旧约，清梦许谁同。破壁流春雨，残书湿夜风。黄冠饶静致，近日返崆峒。  

***东塔寺同顾司马晚饭***  

下马城东寺，衔杯夕照亭。参军须尚紫，骑省鬓无青。厨夜停斋鼓，溪风动塔铃。老僧犹识我，此地昔曾经。  

***九月***  

九月天时好，微霜入夜清。布衾先得冷，草屋不宜城。月助寒溪色，泉添落叶声。道人无世味，终日掩柴荆。  

***晚泊练塘***  

野岸初移艇，残阳雁影迟。晚山烟裹寺，远水月平桥。生计先谋酒，归心早待潮。小园春正好，明日是花朝。  

***寄黄九烟***  

留滞秦淮又几春，乱离作客倍沾巾。空余王粲楼中赋，谁识梁鸿庑下身。夜雨满江销铁锁，秋风无泪洒铜人。白门杨柳新亭酒，醉里归来暗怆神。  

***初秋***  

豆花棚底嫩凉生，间挈藜床坐晚晴。新涨满陂群鸭戏，夕阳在树乱蝉鸣。桑麻无恙家粗给，蓤芡初尝酒细倾。节届星桥才两日，竹楼已卜夜棋声。  

***夜泊阊门***  

阊门夜泊意踌躇，城郭犹传旧阖阊。画舫已过寒食后，红镫不减上元初。元都几见花重发，皋庑宁无客更居。诗酒欲追唐祝兴，清狂祇恐未能如。  

***留姜西溟***  

共坐山窗听鸟啼，午餐相对祇寒齑。十年痛我无亲养，不畜茅容旧日鸡。  

***杜乘***  

杜乘，字书载，号谁堂，江都人。有《谁堂诗集》。  

***新秋***  

薄云如曳絮，天际送新凉。暮雨残花径，秋星淡草堂。漏知前夜短，愁比去年长。谁复高楼上，秦筝响未央。  

***无计***  

昨日鸣鸠唤夕阳，愁闻朝雨打空廊。云沈野寺山如梦，花落平林水尽香。一室轻寒徒袖手，满天离思正回肠。子规啼罢归无计，强市村醪入醉乡。  

***秋旅***  

村村木叶下斜阳，百里云开见故乡。萤火渐稀隋苑冷，蘼芜不死汉宫荒。鲍照赋后尘封井，何逊诗成月满梁。惟有野鸦惊客意，群呼飞向古雷塘。  

城上高楼倚暮烟，乾坤秋思莽无边。蟹肥甓社菰蒲水，酒熟盂城橘柚天。心事几年羞狗监，人情何处。  

***壬午仲夏与项伊泰游吉祥寺后范罗赭山林亭诸胜***  

僧房列肆养新花，傍水湘帘映日斜。白首禅心无著处，茶蘼香里晒袈裟。  

北风吹起海云昏，回首江亭挂雨痕。拄杖不愁归路险，野花深处是柴门。  

***罗牧***  

罗牧，字饭牛，宁都人。  

***题画***  

阅罢楼头策马归，人家双掩夕阳扉。自知不是忘机者，敢怪沙鸥见即飞。  

临池不解著思为，此幅居然类大痴。望去千山秋色好，间窗风雨慰相思。  

青峰两岸画天然，中许沙鸥自在眠。爱杀湖光明似鉴，欲支清俸买鱼船。  

***刘瞻榕***  

刘瞻榕，字于根，又字南荣，号桤林，无锡人。诸生。  

***春日田家***  

草庐负高阜，柴扉面清池。村居本自好，况有春风吹。春风果何心，如与丘园私。一夕声{风幼}浏，千顷新绿滋。朝来荷锄出，对此情自怡。时运无或愆，力田复何疑。仓庚先已觉，飞鸣桑树枝。  

***虎牢***  

山险形如削，河奔势若翻。中原龙战后，岩邑虎牢存。游骑盘飞磴，清笳隐坏垣。东西任行客，天限只空言。  

***送须觐予还晋陵***  

啄粟野田黄口雀，尽日挥之苦难却。翛然老鹤迥出群，连轩矫翼谁能驯。春风楼前梅花白，看花君作西洲客。细雨冥冥梅子肥，鹧鸪声里送将归。何须咎君言别早，客舍虽佳归更好。一帆明日向东去，正是鄙夫心忆处。  

***蒋平阶***  

蒋平阶，字大鸿，江南华亭人。  

***禹陵***  

撬辇逢尧祀，垂裳拜舜年。剖圭开日月，瘗玉镇山川。南幸游方豫，东巡驾不还。衣冠辞兵牧，剑舄步神仙。寝庙春常闭，宫车夜自悬。千秋明德远，万众寸心虔。海阔沧江外，星临斗柄前。金茎留晓露，碧殿琐青烟。罔两犹留鼎，蛟龙想负船。秦碑荒草合，汉畤白云连。苍水书难得，元狐箓可传。按图通百粤，泪尽九疑天。  

***送李分虎之滇黔***  

万里南中路，春风入五溪。地分铜柱北，山险桂林西。树酒尊堪泛，箄船棹自携。关梁庄蹻设，碑字武乡题。水出滇池倒，天临瘴岭低。鸟言通八部，绣面接诸黎。圣武初经略，征南振鼓鼙。三军持毕节，一战下和泥。荒服开州郡，穷边走寄鞮。阑干红罽入，歌舞白狼齐。汉使难重问，磨崖不可梯。乌蛮新幕府，属国旧朱提。君听南征曲，能令乡思迷。山深鹦鹉语，花老杜鹃啼。河外青蛉县，关前白马氐。还将碧鸡赋，迟尔到金闺。  

***范缵***  

范缵，字武功，号笏溪，江南华亭人。有《四香楼诗钞》。  

（陈乾斋曰：“范子笏溪世传堪舆家言，以其术行江左扬、歙间。谈论诗文，肆应不竭，精神掩映倾一座，无不得其意以去。”）  

***查湾步吴梅村先生韵***  

磵石画多雾，戎戎揽石根。落花停水簖，深竹护沙门。鹿过疑无路，鸡鸣忽有村。徘徊山吐月，清梵报黄昏。  

***湖上***  

闽越干戈息，寒鸦还旧林。夕阳依草薄，霜信入湖深。废苑何人到，空山独客心。不堪频驻马，归路接秋阴。  

***京口石松庵晓望大江***  

岩窗旅枕每晨兴，残月余光树几层。露鸟乍惊邻院鼓，晓船犹带过江镫。天留一水陪行客，秋借青山住老僧。遥望海门初日起，微微波面白云蒸。  

***即事***  

雨后鸦声撼寒树，荧荧渔火随潮去。山前烟雾一时昏，隔溪人问停船处。  

***许尚质***  

许尚质，字又文，浙江山阴人。诸生。有《酿川集》。  

***下华顶复至断桥观瀑***  

凌晨陟危磴，山势莽回互。攀萝坠岩石，触趾还跼步。侧身烟霭间，却立屡惊顾。前行踵已没，循迹如蚁附。缘崖忽复暝，孤悬一线路。下瞰老蛟窟，白日雷霆怒。神物有隐见，洪波无寒沍。匿景就盘曲，蹒跚生恐怖。倏同飞鸟翻，云向恶溪渡。巨石恣偃蹇，奔流疾相赴。褰裳涉逾午，晞发聊延驻。不闻人语声，但觉雨如注。遥空垂赤虹，中断不得度。知是古仙人，戏游博幽趣。俄看万里云，六月生寒雾。倒挂枯松枝，喷薄失朝暮。直下几千仞，石窦巧嵌护。圆壸束细腰，明珠落无数。疑有鲛人泣，似向真宰诉。造幽荡魂魄，发兴抒情愫。愿结丹崖盟，庶脱尘网误。  

***齐河道中***  

辟尘风镜隔轻罗，赢得征衣岳色多。七十二峰都阅遍，又乘疲马渡齐河。  

***题导山庵壁***  

四月山中笋蕨肥，松寮白画雨霏霏。浮生似记重来处，树老无枝僧挂衣。  

***边维祺***  

边维祺，字寿民，以字行，又字颐公，号苇间，江南山阳人。  

***题画雁***  

三三两两傍芦花，风动长江月净沙。多少孤舟未归客，十分秋思在天涯。  

板桥一曲水通村，岸阔沙平丝有痕。我画雁鸿求粉本，苇间老屋日开门。  

老夫家住水云乡，画雁撑芦是所长。粤客持将南海去，从今边雁过衡阳。  

***沈湛***  

沈湛，字渊伯，嘉善人。诸生。有《闽游草》。  

***渔梁道中***  

山势迂回梯磴劳，渔梁寂寂写秋涛。尽多断雁衔芦出，不住哀猿抱树号。一曲清溪通石涧，数棱茅屋露东皋。分明世外桃源路，莫遣云封阻客舠。  

***倪蜕***  

倪蜕，初名羽，字振九，号蜕翁，江南华亭人。  

***雨发榆城***  

罗刹愚鬼夜努脚，血盆之口眼矐矐。掀起阴崖万斛云，不许苍山露林薄。苍山有神神瑟缩，洱海烟埋难索摸。邪龙肉翅横空飞，天半银沙雪花落。秋风萧萧鸡腷膊，金叶霜蹄会腾攫。珊鞭九节捶盲烟，直指昆仑破寥廓。罗刹对此不敢侮，狰面狞牙颜色阻。趻踔空山独自归，手扶髑髅泣风雨。  

***兰州杂诗***  

振袖上皋兰，烟生闾井寒。山深连大漠，河急折回滩。人苦风沙老，魂惊行路难。陇头呜咽水，恻恻泪双弹。  

***晚归***  

超忽平原路，萧萧向晚归。一星霞外出，双雉陇间飞。树乱村镫暗，风恬野烧微。钟声何处动，山霭远霏霏。  

***马凤翥***  

马凤翥，字绍平，号恒斋，桐城人。有《复初堂集》。  

***戴宾有意山书屋谈次偶成时宾有举子***  

意山书屋我曾过，无句堪题邵子窝。卖赋近闻车辙满，乞钱常致酒材多。檐前绿竹添新笋，石上盘根长旧柯。莫笑客为汤饼至，携尊高唱待如何。  

***题张羲阳道院***  

道人爱饮灵泉水，清晓提壸露湿衣。黄叶不离松下火，白云常护竹间扉。厨香斋钵和钟动，塔响檐铃识鸟归。何日丹炉容我伴，荷锄还问药苗肥。  

***落叶次江观察韵***  

摧枯真觉可怜生，绕地漫天太怆情。红似林花辞故蒂，黄随边草杂寒声。旧承雨露春何蚤，尽脱风霜野乍清。莫向江城高处望，许多谿壑扫难平。  

舞幕穿帘乱眼多，不堪裁翦奈愁何。轻随野鸟孤云去，响蹋空林夜月过。题怨汉宫翻旧曲，含凄越女罢新罗。祇因一雁萧萧下，引遍城头乌尾讹。  

***答史陶亭***  

高楼闻枕大湖边，湖上青山山下田。共羡子真居谷口，方知彩泽爱斜川。扁舟拟棹剡溪雪，蓬阁思登阆苑天。忽睹新吟如问渡，渔歌樵唱落尊前。  

***送姚象山之粤西***  

挟策桐江每借筹，又携铅椠向梧州。元龙意气宁高卧，司马文章本壮游。官舫定期南浦驿，宾筵合醉大云楼。欲寻谢传庭前咏，燕寝凝香好唱酬。  

***夏日睡翁招过方丈即事偶成***  

趺坐绳床万虑澄，寒山一片结同心。诗虽压药原无病，竹偶吟风可代琴。动静总输间处觉，去来休向定中寻。请看蜀魄离群久，未必思归直到今。  

***马[Z115]***  

马，字南叔，桐城人。有《听雨楼诗钞》。  

***送千仞弟之西江***  

征鞍才卸自青齐，又买扁舟听晓鸡。孺子亭荒秋水白，滕王阁峙暮云低。四山红树孤帆远，千里清霜一剑携。送尔更教怀蜀道，鸿飞指爪各东西。  

***马霳***  

马霳，字千仞，号{髟方}山，桐城人。诸生。有《{髟方}山集》。  

***游观音菴***  

特为寻幽蹋布鞋，上方高处历重阶。洞空若蚌含澄水，峰峭如锥立乱崖。相国金鱼随土落，仙人黄鹤著尘埋。烧铅往事多年冷，怪底穷愁未有涯。  

***登黄华山和姚敏仲***  

城中独耸高山胜，到此方闻鸟雀喧。一片绿云铺雉堞，双流白练绕江村。亭临小市初通路，屋对深林未有门。险阻听君谈铁岭，入汀州路。未曾攀陟已消魂。  

***马庶***  

马庶，字少游，桐城人。诸生。有《双岑诗存》。  

***玉屏精舍夜坐***  

入夏惮炎燠，招凉爱幽境。僧房夜未阑，竹榻卧已冷。遂揽葛衣起，独倚柴关静。乱泉喷云根，清露滴松顶。万籁寂无声，半规逗微影。谿山取奚尽，风月怀自骋。借问城市忙，何由钟磬警。  

***秋老***  

秋老仍为客，江寒此独行。残镫浮远梦，细雨度深更。旧事何堪忆，新愁又易生。霜华催木叶，摇落石头城。  

## ●卷五十二

***曾畹***  

曾畹，字楚田，宁夏人。  

***黄竹岭***  

高峰日欲颓，二月入闽来。石突交飞瀑，山空易动雷。无风人急渡，欲雨鸟先回。处处烧田栈，春荒尚未开。  

***北口峪望蔚州***  

匹马桑乾道，孤城沙漠阴。风高谷口断，石迸水痕深。野雉衔酸果，神狐啸暮林。匣中三尺剑，不试夜沈沈。  

***刘青莲***  

刘青莲，字华岳，号藕船，襄城人。贡生。有《七一轩诗》。  

***有所思寄雨苍季平兄弟***  

问予何所思，渺在千里友。复问思何切，少交今白首。古交淡如水，今交浓如酒。酒浓祇能暂，水淡乃可久。久要百年心，暂好一朝口。敦古君锐先，薄今我怯后。贞坚霜后松，摇落风前柳。两地各努力，千载期不朽。  

***刘源渌***  

刘源渌，字直斋，安丘人。诸生。  

***登劳山绝顶望海***  

小驻人间七十秋，沧桑几度不关愁。到来咫尺蓬瀛路，万里沧波一叶舟。  

***钱廉***  

钱廉，字稚廉，号东庐，鄞县人。有《东庐遗稿》。  

（全谢山曰：“李杲堂晚岁石友三人，曰董缶堂，曰邱惺斋，曰钱东庐，而于东庐称许尤至，所云‘天下史才推万八，目中奇士有钱三’是也。”）  

***闲居***  

闭门静息此禅关，误写斜分郭外山。车马不喧燕市里，松花一枕梦初间。  

***怀董缶堂***  

爱尔篇章好，临风见古人。讵无千载目，日益故乡贫。白发惭滫厚，青镫拭蠹频。嗟余亦寥落，执手倍伤神。  

***饮宋受谷云深草堂***  

何事劳劳苦问津，能安此日是高人。短屏题遍江枫句，小阁呼回好鸟春。率尔到村披素鞸，（时余以谢吊人西水。）便为把臂入林身。今朝我亦渔郎矣，岂必桃源是避秦。  

***雪中旅怀***  

飞花点点落轻裾，一树寒梅伴影孤。夜与老僧依佛火，午随清磬入山厨。乡关迢递思黄犬，须发摧颓感白驹。自分不材甘世弃，蒲轮曾诏汉家儒。  

***魏晳嗣***  

魏晳嗣，字孝仪，号束园，嘉善人。贡生，官昌化教谕。有《涉园诗钞》。  

***秋日游岘山***  

岘山突兀凌群峰，直上疑与风云通。相将共寻曲径去，屐齿踏破苍苔封。天高正值秋深候，霅溪练影摇晴画。隔浦时闻断雁哀，傍崖忽见惊猿骤。洼尊亭迥长自间，踌躇四顾围烟鬟。我来此际空好事，犹幸二客同跻攀。木叶飞残声策策，参差只剩霜枫赤。欲转疏林叩上方，晚烟微茫日西匿。  

***汉皋咏古***  

沧浪东注水滔滔，雄郡何年启汉皋。秋兴亭孤衔岭月，春风楼迥瞰江涛。烟波长使怀乡切，云雨空令入梦劳。此日纷纭看世态，忘机深忆丈人高。  

郢中自古号名州，地压襄河拥上游。月冷乌啼梅福宅，春深花发仲宣楼。一时绝调谁能继，千载雄风尚可求。莫怨显陵松柏暮，钟山零落更堪愁。  

***陈谋道***  

陈谋道，字心微，嘉善人。诸生。有《百尺楼稿》。  

***塞下曲***  

征人三十万，一夕度龙沙。北望天山迥，南临斗柄斜。雕弓含月影，宝剑拂霜华。会见烽烟静，铙歌入汉家。  

***幽兰禅院柬西莲禅师***  

连云高阁郁峥嵘，俯接澄潭百尺盈。竹映帘前分晓色，泉流石畔起秋声。初闻仙梵空堂细，却听疏钟下界清。为爱当年飞锡地，中宵长对月华明。  

***登南屏***  

携屐南屏四望宽，凌空高阁俯清湍。风生古渡千帆急，雨湿秋林万壑寒。碧海波涛当槛出，沧江烟雾隔城看。百盘树杪飞流挂，有客登临兴未阑。  

***曹鉴仁***  

曹鉴仁，字驭先，号穀山，金山人。监生，候选州同。有《海棠书屋诗稿》。  

（胡云伫曰：“穀山隐居乐道，杜门撰述，以吟讽自娱。暇辄从田夫野老话桑麻，课晴雨，葛巾野服，风致洒然。久之，成《田家》诗二十四首，自鉏种以致获输，分题各咏，能状农家作苦，不愧《豳风》《小雅》之遗。”）  

***田家杂诗***  

谚云四月天，阴晴最难作。蚕桑及豆麦，其性有好恶。濒海无桑麻，豆麦乃本务。收之须及时，莫为阴晴误。晨出硕中田，抱归日已暮。广场恣堆积，不妨越宿露。掼床与连耞，籭把诸农具。家人分执事，留精粗使去。所防风扬沙，更畏雨成澍。金气未坚甲，生芽一似怒。水壮陵土母，为食致泄吐。勤惰争一刻，此苦欲何诉。  

八月露华白，早禾渐可登。晚稻亦欲秀，寒暖贵相应。气热浆易涸，过冷浆难凝。不凝实乃细，涸则秕相仍。两者禾之病，其耗匪斗升。更虑暴风雨，阻势恣凭陵。花开不得缩，穀脱如骞崩。安得日和煦，颖栗垂青塍。风雨符五十，万宝效其能。坐候腰镰出，负任如勿胜。比屋黄庐满，劳苦安足矜。农富恒有余，农贫恒不足。七八月之间，青黄不相续。屈指望秋分，新禾未尽熟。捋摔向清晨，妇子趁日暴。气湿安即坚，微火逼其族。舂之及簸之，为饭仅得粥。所以忍食者，聊以救枵腹。吁嗟光宗好，粒粒满车簏。非时急取之，十不存五六。穷黎无奈何，食之恨不速。自怜一年劳，且免儿女哭。人言田家乐，我言田家苦。苦乐本无定，材力有良窳。赢者得其三，绌者失其五。此外正平等，仅足持门户。嗟彼贫穷者，日日食如伛。操券领工本，一釜归一庾。经年犬马劳，不足偿田主。肉去创益痛，此苦不胜数。借债种荒田，老死安能补。  

***曹鉴微***  

曹鉴微，字微之，一字夕可，号念劬，晚号南村丈人，嘉善人。诸生。有《南村杂咏》。  

（黄退庵曰：“念劬与魏东斋、穀山为世外交，结‘夕阳吟社’，好事者绘《三老图》以传。”）  

***边词***  

春入中原花满枝，边庭春尽柳无丝。交河三月方开冻，流到家乡恐亦迟。  

黄云万里雁横秋，紫塞千山拥戌楼。碛里月明人尽望，笛声吹彻古凉州。  

***任鹏***  

任鹏，字培风，江陵人。  

***月夜书怀***  

月色如湖水，幽光冷竹床。怀人双泪湿，作客五更长。烛影摇空壁，砧声碎晓霜。不须怨飘泊，今夕始他乡。  

***师次辰阳道中***  

春涨初添后，谿流溅杜蘅。盘山怜马力，占雨辨禽声。万里伏波地，三军挟纩情。桃源去渐远，回首暮烟平。  

***许国焕***  

许国焕，字天章，武冈人。拔贡。有《南村集》。  

***登金城山***  

古木长云里，盘回出几重。夕阳连众壑，空翠滴诸峰。石倚苍藤立，泉从碧藓封。谁携惊世句，天阙问春容。  

***行溪上偶至野人家***  

春风随坦步，晓日绿溪边。藻动鱼冲岸，山明鸟破烟。贫家稀馈问，野老忽周旋。已觉和光里，迟迟近午天。  

***南楼怀古***  

城郭遥临北斗悬，苍凉长慨暮云天。只今老竖樵薪日，正想从官引仗年。亡国社存秋色外，《登楼》赋就夕阳前。金舆石马赓陈迹，满目悲风散紫烟。  

***李尝之***  

李尝之，字伯艰，平江人。诸生。有《布帆梦》、《绿阳台》诸集。  

***白云洞***  

古洞悬岩上，烟萝十里阴。迷云无鸟度，绝壑有龙吟。津阻南阳问，台经许令寻。此中亲旧绝，书信久浮沈。  

***杨谊远***  

杨谊远，字正伯，昆明人。诸生。有《孤云居稿》。  

***楼山道中***  

浩叹终何极，悲歌未得休。长星欺短剑，暮雨送清秋。寥远残村落，欹斜古戍楼。生涯迷定在，应共野云浮。  

***彭印古***  

彭印古，字心符，号栖霞，蒙化人。诸生。有《松溪诗集》。  

***题王中孚写意***  

千峰秋色寒，冷翠生枯树。疏林挂夕阳，黄叶吹满路。悠然多古意，我欲此中住。  

***夜泊***  

云散雨初晴，渔镫数点明。远钟敲旅梦，落叶带秋声。幔卷星皆动，波恬月不惊。有怀空击楫，感慨壮心生。  

***秋兴***  

林密秋阴远，寒风落井梧。烽烟四望起，天地一身孤。白石牛堪饭，黄金骏不图。长歌归去晚，明月待人沽。  

将晚多秋色，枫林醉叶丹。天随云变幻，人共月孤寒。笔砚生涯拙，诗书气味酸。愁怀无可遣，独把剑来看。  

***晚归松溪***  

隔桥松影淡，冷翠点云根。树色飞岚气，山容带雨痕。雾深多失路，叶落不藏村。迢递归来晚，刚同月到门。  

***赠白溪渔者张子正***  

一蓑一笠一壶春，载入烟波醉白蘋。溪底有天常钓月，舟中无地可容尘。扣舷高唱云山响，倚棹安眠鱼鸟邻。何事彼苍偏厚汝，慨然相放作闲人。  

***沈钦圻***  

沈钦圻，字得舆，长洲人。诸生。  

***生祠***  

虎丘七里塘，生祠何累累。榱栋高入云，丹雘纷陆离。连墙与接牖，屹然竖丰碑。下承以赑屃，上蟠以龙螭。华文表德行，大论抒猷为。某公居官日，曲折行其私。析利如秋秧，忘却民膏脂。文中颂清节，饮水迈伯夷。某公居官日，断狱无矜疑。五刑任喜怒，罔恤童与耆。文中颂仁爱，皋陶为士师。周览谀悦文，一例惭恧辞。旧有遗爱人，行政介且慈。行如打包僧，萧然去官时。士民走相送，各各涕涟洏。谁为建祠宇，惟留后人思。好官无生祠，墨吏有生祠。好官与墨吏，行人知不知？  

***赠徐元叹***  

少年为侠客，万金散尽不少惜。中岁为诗人，远之楚泽哀灵均。归来慕隐者，脱弃浮荣如土苴。晚岁依空门，庵名落木归本根。我来访君荒山里，留客晚餐烹菊杞。夜寒幞被拥绳床，月满空堂疑积水。不是寻常话箭锋，生平披豁见心胸。卅年无限悲凉事，付与晨钟暮鼓中。  

***郑典***  

郑典，字子韶，余姚人。有《友陶居士诗集》。  

***张山人画松歌***  

高堂云气昼漠漠，四壁阴森满丘壑。知是山人十八公，苍鳞紫甲纷披落。一株如屈铁，瘦骨崚嶒藓皮裂。两株如老龙，尺幅飞腾雷电掣。朱明赤帝烜南讹，烈日未得鞭羲和。耳边恍有翠涛出，置身忽在嵩山阿。观者无言俱动色，绢素淋漓满烟墨。羡君腕底有徂徕，那数秦封与汉植。吾闻古来画古松，能者无过偃与宏。精神入微妙，化夺天地工。后来好手谁可比，雄姿崷崒将毋同。千年茯苓下结实，此图莫放仙人入。神物由来鬼欲偷，玉轴金箱好收拾。  

***送人之楚***  

愁眼看君发，荒村野水昏。独惭花置驿，相送月侵门。楚雨关情思，湘波总泪痕。由来惟此地，迁客易销魂。  

***戴硕***  

戴硕，字孔曼，号霜崖，桐城人。诸生。有《小园诗》。  

***镫下书怀***  

照影一镫红，高吟四壁空。风清寒雨后，虫响树声中。得病诗应懒，牵怀酒亦慵。悬知孤枕上，梦绕白云峰。  

***李其永***  

李其永，字漫翁，宛平人。有《贺九山房集》。  

***西兴旅次***  

一天月色大江流，半夜西陵古驿楼。道是侧身天地里，祇凭稳睡酒垆头。年年逐雁无留迹，处处吹笳抵送秋。回首故山人自去，暂将书信附行舟。  

***不寐书怀***  

夜冷镫难亮，抛书理敝裀。欲将前史阙，梦与古人论。旷感无千载，浮生等一尘。鸡鸣频喔喔，不寐转伤神。  

***惘然得句***  

过去春光兴已非，萧然环堵闭柴扉。蓬蒿径野辞车入，风雨天寒断鸟飞。薄醉未成重贳酒，落花时下更霑衣。此中寂寂原忘世，莫怪京书到更稀。  

***孙芝蒨***  

孙芝蒨，字文徵，号蝶仙，磁州人。贡生。有《腴古斋集》。  

***牛山远眺***  

天为人间作画图，南巢争说小姑苏。登高四望真奇绝，三面青山一面湖。  

***陈寅***  

陈寅，字靖共，大兴人。有《主一堂集》。  

***金陵怀古***  

虎踞龙蟠古帝州，长江依旧束东流。六朝歌舞秦淮月，百战兴亡燕子秋。宫阙齐梁迷故土，亭台王谢总荒丘。年年画舫游人醉，谁听中宵杜宇愁。  

***过劳劳亭***  

一望斜阳起暮烟，荒亭余址草连天。骊歌久已消官道，断碣空存纪晋年。入眼江花伤过客，怀人春酒满离筵。依依尚有长堤柳，几处临风倍黯然。  

***俞玚***  

俞玚，字犀月，吴江人。  

（沈归愚曰：“犀月精心猎古，秀野顾太史选元诗，初集，两人共商榷者也。”）  

***田居***  

仕宦非吾分，力农恒苦饥。闭门多感怀，出门又何之。散虑南林下，徘徊傍清池。芳春二三月，草木含华滋。泽兰被幽渚，桑枯低柔枝。鸟鸣丛薄间，鱼戏生涟漪。轻风飏微薰，坐久不知疲。遥见荷锄者，行行向东菑。良时既云尔，人事亦有宜。会须各努力，勤惰当自知。行思耦耕计，无令悔失时。归来陌头路，草露方沾衣。  

***吴菘***  

吴菘，字绮园，歙县人。有《娑罗草堂诗》。  

***集明州司马靳公大柏亭***  

平生知己真不易，安丘谓新安郡丞曹公。北去公西適。雪照秦山雁带书，梦魂夜夜高平驿。忽来赤堇驻旄旌，四月蒲帆惬良觌。老柏霜皮溜雨寒，馔玉调金晋琼液。日斜引我展琅函，纸是澄心书铁画。宋镌书。烟雨娥江大米图，米老《娥江烟雨图》。松雪萧疏写拳石。赵吴兴《枯木竹石》。宣和图史绍圣书，开卷古香纷藉藉。大雅不作吾道卑，公坐楼头俯百尺。秦青忽奏陇西歌，一声吹裂梅花笛。人生聚散都晨星，秦越循环总行役。何年玳瑁更开筵，渭城甬水新都客。镫前强尽手中杯，夜半寒江山月白。（时王大席先生之任汧阳。）  

***宝山行***  

冬青郁郁空山里，种树何年星在尾。余哀散作冬青引，弓剑桥山飞不起。月黑林昏鬼搏人，捧香天骑寒食死。玉鱼金碗出人间，兰亭玉匣亦如此。独怜竺国经可哀，六帝园陵一日毁。呜呼国家养士百年中，剩得遗民号苍穹。杜鹃声碎岩花落，片云飞出越江东。银牌竹夹归何许，白石编同晞发翁。欲令杀青遍宇宙，长与兹山高嵸巃。前年重梓白石樵诗。  

***送栗亭汪君归新安***  

禹穴空濛濛，溟渤恣遐瞩。携手蒲帆前，潇洒阅朓朒。天风吹紫涛，扶桑朝一沐。人生辕下驹，跼蹐二毛秃。此行既超越，所遇尽敦笃。故人气谊真，此道讬空谷。石溜蕉花红，渚白菖蒲绿。客中看客归，胡以慰幽独。养亲三亩园，定省疏半菽。寄君双羽翰，中心若转毂。淼淼江云驰，片片归茅屋。  

***马潜***  

马潜，字仲昭，桐城人。诸生。有《宕渠丛稿》。  

***即席送藻如南海柷如西江之役***  

蚩尤旧向珠江出，旬始曾经玉枕横。两地故人新建节，二难远道各寻盟。吾侪须裕匡时略，此去羞为乞米行。击汰扬舲风雪里，可堪中泽断鸿声。  

***送质宜之馆锺离步江绍闻韵兼寄家兄***  

匝岁瘤斋入梦频，未能联辔想音尘。陆云东岳难为弟，应玚南淮幸有人。此去观鱼濠水上，定同浮白洞庭春。家书漏处君知补，絮语连宵嚼五辛。  

***峡口道中***  

晨出上东门，迤逦来峡口。两山夹人高，到此如戟手。一关当其中，密树光冥黝。所以吴朱桓，伏师歼魏丑。地利无古今，有险在能守。明末盗如毛，垂橐肆流走。  

***重昭王仲扶有赠***  

龙眠柳色黯河梁，烟瘴黔中点鬓霜。九载各怜犹故我，一尊相对且他乡。夭桃艳艳春风静，古柏森森白昼长。执手早愁分手易，窗前飞絮又茫茫。  

***罗山柴桥老尼歌***  

肩舆偶憩柴桥旁，茅庵老尼面槁黄。头垂齿豁手摇杖，延客举止殊安详。问渠合是良家子，塞默久之纷涕泗。君不尼询尼不言，知君欲识沧桑事。尼生神宗最末年，阿舅总戎威北边。夫婿翩翩美冠玉，雄才逸藻挥云烟。犹记于归百两时，烛花溢路照旌旗。甲第连衢田越境，家僮三百供指颐。尔时邑号繁华窟，桥下千艘联万筏。翠幰金鞍涨昼尘，娇丝脆竹嘈宵月。一朝旬始莽纵横，治世王与紫薇星。衔枚夜半登陴再，火光烛天血刃腥。吁嗟乎狂贼凶残越千古，君若闻之泪如雨。老瘠鲜烹解甲羹，小儿脔贮登鞍脯。可怜尼臂断霜锋，匍匐深藏白骨丛。偶然不死彼苍酷，家破夫亡一梦中。迄今八十人谁识，寒无结鹑饥无食。菀枯不敢忆从前，卅年老泪对君栻。  

***塔山***  

夙闻塔山胜，筇枝拄朝暾。陟巘四五重，一径万绿繁。曲涧清可鉴，琮琤鸣云根。阳坡敞古寺，传有唐梅存。寺北恣幽讨，风磴藤萝扪。两石相倚薄，中虚成一门。小憩群鼓勇，复讶怪石蹲。偃盖二丈余，独不藉坤元。下劣通人行，颓势尤惊魂。斑驳呈众色，片片云霞痕。拾级体欲疲，两亭倏高骞。晴岚生杖底，近峰皆儿孙。荆豫及吴山，黛色如缭垣。义水带其趾，点缀桑麻村。应接无暇日，徒倚澹忘言。所见过所闻，烂漫倾芳樽。  

***俞绶***  

俞绶，字去文，号涧影，宣城人。诸生。有《涧影诗集》。  

***送愚山先生秉宪江右***  

画船铙吹起蒹葭，奉使真同八月槎。云树匡庐千笏拥，烟波彭蠡一帆斜。似闻傲吏仍丹笔，应有门生隔绛纱。懒慢故人骊唱后，秋风秋雨小山花。  

***曹埈***  

曹埈，字上衡，金山人。有《嘤鸣轩稿》。  

***野望***  

极目苍茫里，商飙动地哀。断云低野树，落日照荒台。远渚沙鸥宿，长天塞雁来。干戈知未息，回首独徘徊。  

***宿晋陵驿***  

迢递关河此旧游，布帆仍向夕阳收。干条碧柳临官路，几点青山出郡楼。风引玉箫牵客梦，月移银汉照孤舟。停桡莫话当年事，自愧浮名逐水流。  

***安骏命***  

安骏命，字听之，无锡人。有《古香斋草》。  

***早春雪霁过灵趵泉赠玉瞿上人***  

地远尘嚣隔，名僧辟胜多。梅留残雪在，钟带乱云过。汲涧龙潜钵，听经鹤下坡。蒲团刚坐彻，新月挂藤萝。  

***吴麟***  

吴麟，字仁趾，休宁人。  

***和宋秀才咏折花***  

今朝蝴蝶多，南园花发遍。佳人竞攀折，新妆何婉娈。叶低防罥钗，枝高羞露钏。宁辞纤指劳，但恐墙东见。  

***旧游***  

旧游最忆三茅峰，往来采药多仙踪。菖蒲潭上花紫茸，句漏井内丹砂红。朱颜好驻不肯驻，是时只贪山水趣。谁知一别年向衰，几日浮生悔虚度。逝将重访炼金人，昨梦华阳洞中去。  

***怀吴野人先生***  

伯鸾居庑下，元亮老篱边。隐矣吴夫子，高风齐二贤。赁春常作客，采菊始归田。想见行吟处，溪流绕数椽。  

***送陈射文出关省亲***  

北望云山气早秋，烦将一语慰边愁。时清屡见生还客，会有恩波到白头。  

***江剡***  

江剡，字东山，嘉定人。有《拙巢咏物诗》。  

***新燕***  

年年逢社日，燕燕到江乡。门巷谁芳草，人家自夕阳。花翻珠箔雨，泥认画梁香。无限重来感，关心谢与王。  

***秋草***  

众芳向衰歇，小草亦凄其。人老西堂候，香销南国时。感恩空辇道，伤逝旧庭墀。凭杖寒松柏，冰霜好自持。  

***残书***  

宛委嫏嬛竟若何，一编零落自吟哦。卷中芸叶香销久，纸上神仙字失多。尘箧丹黄先泽在，破窗镫火壮心磨。等间邺架藏偏富，万轴如新手未摩。  

***黄仪***  

黄仪，字子鸿，常熟人。有《纫兰集》。  

***归途即事***  

布帆间挂夕阳斜，历历烟村树半遮。四野黄云铺稻穗，一溪白雪涨芦花。烽消远堠无嘶马，社散丛祠有噪鸦。满眼江乡好风景，错将书剑寄天涯。  

***蔡蓁春***  

蔡蓁春，字大美，又字象山，号芹溪，宣城人。诸生。有《来认居诗》。  

***喜谈长益方尔止枉集草堂***  

轻舠先后自芜江，谢李如招客到双。顾我草堂花满径，留君春酒月移窗。旧交墓木俱成拱，新接须眉各已庞。只恐相逢还易别，更阑小坐对银釭。  

***梅枝凤***  

梅枝凤，字子翔，宣城人。有《石轩集》、《东游草》、《东渚诗集》。  

***赠别朗先上人兼讯沈耕嵒夫子***  

知君湖海意，多为乱离坚。客路看秋叶，江楼起戍烟。归家言拜母，浪迹岂逃禅。此去兰溪上，孤怀好与传。  

***伏生墓***  

九十传书老博士，邹侯故国有遗踪。丰碑不复遭秦火，孤墓依然是汉封。麦秀平畴深雊雉，山空隔岭远鸣钟。只今祠庙荒榛里，丹壁辉煌照古松。  

***杨青藜***  

杨青藜，字禄客，号石民，濰县人。副贡。有《石民诗稿》。  

***泛海宿芙蓉岛***  

万顷连欹棹，虚空逗众灵。波翻龙气黑，日落蜃烟青。蝶梦回孤岛，鹏帆挂远星。更疑阊阖近，天乐下沧溟。  

***过周匏庵汶上旧业***  

汶水桥东处士家，漆园深处满烟霞。到来竹阁凉如水，绕径空余枳壳花。  

***马常沛***  

马常沛，字竹船，安丘人。诸生。有《春草堂集》。  

***宿南郚赠端衡李丈***  

四围峰欲合，一径得山村。黄叶全遮屋，清流近到门。烟岚秋色好，丘壑老人尊。鸡黍能留客，桃源未足论。  

***九月晦日西园分韵***  

携筇迤逦上沙堤，秋老各园万木凄。细径常随松曲折，孤亭直界竹东西。寻幽爱向空林坐，觅句间从落叶题。杳霭青峰看近远，晴光十里野云低。  

***赵作肃***  

赵作肃，字斋如，号子雍，益都人。有《见山堂遗诗》。  

***秋草***  

萋迷仍是旧蓬门，独有寒螀拥露根。已断池塘春夜梦，空余野烧古原痕。遥连红树千林色，犹藉黄花九日樽。曾是昔游人醉处，不堪霜冷忆王孙。  

***董道东***  

董道东，莱阳人。有《千仞阁诗》、《南游集》。  

***山居***  

那知春欲尽，石径落花迷。窗静松涛远，帘开月影低。山翁能策杖，野鹤自幽栖。园圃少人迹，苍苔绿满堤。  

***朮翼宗***  

朮翼宗，字石发，号雪崖，章丘人。诸生。有《雪崖山人诗》。  

***寄陆石斋先生***  

南望江云暮，名泉何处流。吴城泰伯树，楚雨晋陵秋。老去留沧海，归来逐白鸥。太湖如可泛，谁共木兰舟。  

***暮春***  

一声啼鸟夕阳斜，寂寂空亭数落花。春不恋人将欲去，小楼疏雨在天涯。  

***王道直***  

王道直，字子端，凤台人。有《磊园留草》。  

***夜雨有怀***  

冷风吹幕影，碎雨响蕉声。伏枕才成寐，犹来梦里惊。  

***张天保***  

张天保，字陵川，榆次人。  

***游白云山***  

临水如无水，登山不在山。谁人能识此，我意自空间。酒向松间煮，诗从花下删。柴门何用闭，留待白云还。  

***郭振遐***  

郭振遐，字中州，临汾人。有《禹门集》。  

***旅怀***  

昨夜窗棂月一痕，凄凉偏照客中情。关山远隔三千里，愁听梅花玉笛声。  

***听涛亭诗***  

平阳郭居士，来筑听涛亭。他日西山上，长松万叠青。  

***马棫士***  

马棫士，字相九，同州人。贡生。有《白楼存草》。  

***冬阴***  

天地三冬半，风烟万里孤。重阴暗海岳，远雾失江湖。萧瑟年光晚，峥嵘岁事徂。形容吾渐老，大业任荒芜。  

***登潼关城楼***  

歇马维芳树，登楼雨正晴。河流当晋曲，山势入秦平。浪打关门险，砂浮驿路明。西京多事日，不见弃繻生。  

***同诸兄弟游圣寿寺***  

野寺同游处，秋光雨后晴。空阶疏树影，古木乱蝉声。客至僧还定，时危境自清。暂来忘俗虑，共坐夕阳倾。  

***侯仁朔***  

侯仁朔，郃阳人。有《成趣园诗稿》。  

***郊行***  

好路何曾有，无端出里门。诗随秋草陌，愁入暮鸦村。不饮难谋醉，耽游易断魂。临风忘坐久，细月挂黄昏。  

***叶奕苞***  

叶奕苞，字九来，平湖人。  

***过槜李访曹秋岳先生不遇***  

谁识跫然空谷音，鸿泥重印费追寻。蠹应骄我藏书穴。雀似知公闭户心。数驿江淮归路近，半庭雨雪过年深。相携不少龙门客，惆怅云封翰墨林。  

***陆振渊***  

陆振渊，字静九，号跃庵，嘉善人。诸生。有《魏塘百咏》。  

***水月禅院***  

烟水弥漫际，玲珑构一庵。浪高翻鹤渚，月转印龙潭。幡每空中舞，禅宜象外参。缘知名利客，净土未曾探。  

***郁永河***  

郁永河，字沧浪，仁和人。诸生。  

***硫穴***  

造化钟奇构，崇冈涌沸泉。怒雷翻地轴，毒雾撼崖巅。碧涧松长槁，丹山草欲然。蓬瀛遥在望，煮石迓神仙。  

五月行人少，西陲有火山。孰知泉沸处，遂使履行难。落粉销危石，流黄渍篆斑。轰声传十里，不是响潺湲。  

***陆霦勋***  

陆霦勋，字汉章，平湖人。  

***送王东岩大令***  

五年威凤借卑枝，黄纸遥传检紫芝。宛地柳丝迎去马，扑人花片泛离卮。姓名早动临轩问，剑珮真从列宿移。他日螭坳簪白笔，御香浓染傍丹墀。  

***柯宏本***  

柯宏本，字聿修，嘉善人。监生。有《鼓应初编》。  

***客瑞光精舍重过尉堂大师方丈***  

今朝少人事，重到尉公房。野水正趋壑，枫林初下霜。餐余笋蕨供，袖拂旃檀香。余意亦何讬，岩前兴不忘。  

***春郊***  

草细风微二月天，每从雨后过溪边。春流好待桃花涨，社日初看燕子还。杨柳渡头低夕照，麦苗陇外起寒烟。登临自昔多良会，何事空嗟物候迁。  

***刘清***  

刘清，字袪尘，浙江山阴人。有《墨池诗集》。  

***偶书***  

愁是秋所成，经春偏愈剧。耿耿有物存，驱之寡奇策。虽或听流泉，泉声更凄激。思欲凌风翔，而不生羽翼。庶几学神仙，聊用展胸臆。  

神仙则谓予，君计胡太迂。灵琐颇偃蹇，玉京亦崎岖。三万六千日，疾于箭脱弧。链汞事丹砂，几人得其珠。鸟申而熊经，徒自瘁厥躯。  

***月夜宿云门寺***  

攀萝陟层峦，投宿远公宅。众鸟不闻声，悠然夜方寂。一规月破云，流辉照虚壁。萧萧松影寒，皎皎山光白。蛩号露草清，猿啸烟林碧。我心素爱间，此来惬所適。逝将谢尘烦，永伴栖元客。  

***谢德宏***  

谢德宏，字子实，晚号庞舟叟，南丰人。有《庞舟集》。  

***登悠然楼***  

何须郊外觅林丘，车马喧阗境自幽。钟鼓声传无吏至，风帆影过有江流。到床山色开青眼，入梦花香笑白头。不似桃源迷故路，武陵渔父得重游。  

***涂始***  

涂始，字脩人，天门人。  

***夜归***  

水声离闸小，镫火隔林微。骤雨移山去，羁人趁夜归。村因滑径远，星为湿云稀。遥想溪桥外，苍烟冷竹扉。  

***襄阳南楼作***  

赋罢高楼对夕晖，途穷岁晚怅谁依。碧云红叶乡关远，白发青衫故旧稀。野戍秋深花尽落，中原日暮雁孤飞。西风莫遣严霜下，客在天涯未授衣。  

***黄道开***  

黄道开，字圯书，汉阳人。诸生。有《培风堂集》。  

***春望***  

愁极一高望，轻风卵色天。美人孤屿外，春梦落花前。径暖迷蝴蝶，山晴响杜鹃。此中谁可共，顾影自蹁跹。  

***李必果***  

李必果，字仁熟，汉阳人。诸生。有《稳帆集》。  

***京邸与程石门话旧***  

犹是长安道，重逢泪满襟。所嗟人事改，非为客愁深。握手无多语，相期独此心。诗名传辇下，不用碎瑶琴。  

***陈之駓***  

陈之駓，字桃文，攸县人。贡生。有《岛孙集》。  

***吉王府遗址***  

寂寞龙孙去，萧条鹤苑空。掖庭存夹道，孤殿受斜风。草色伤春绿，残阳覆地红。遥遥北隅上，犹见数株枫。  

***彭廷梅***  

彭廷梅，字湘南，攸县人。官河内县丞。有《击空吟》。  

***冬初同谢皆人韩钦甫侍慎郡王贯台应教***  

虚空静无尘，微风动修竹。疏影泻翠阴，簌簌声断续。短景延冬晷，野径余秋菊。相对澹忘言，千古成香谷。  

***南徐从舅氏陈沧洲先生看月和韵***  

元霜捣得色凄清，珠比精华玉比莹。几向人间分晦朔，方从天上见亏盈。龙光气肃金山寺，海水氛迷铁瓮城。我欲凭虚凌斗极，频招子晋夜吹笙。  

***黄应兰***  

黄应兰，字纫生，号漪园，饶平人。诸生。  

***旅思***  

浮踪泛梗一身轻，落落难胜客路情。秋梦飘摇成雁影，天涯愁寂但猿声。孤城落日行人远，古道西风倦马鸣。云里帝乡方入望，肯将仗策负平生。  

***陈周礼***  

陈周礼，字心之，号痴山，广东海阳人。有《自怡草》。  

***游丹砂寺***  

几曲横塘路，寻游到上方。侵阶芳草绿，落壁燕泥香。佛貌依山古，钟声带月长。名心此俱寂，幽兴讬空王。  

***陈艺衡***  

陈艺衡，字博之，号寄亭，广东海阳人。有《爱园草》。  

***偶题***  

携手东桥话未休，可堪回首作波流。月明犹忆花前夜，风冷难胜竹外秋。剔尽兰膏希入梦，披来玉版倦书愁。芳踪别后无寻处，一任蒹葭白满洲。  

***闻笛***  

美人掷帘坐，初月照林寂。时见乱松间，清风数声笛。一声牵一丝，凌空寒欲滴。顷刻愁纷来，连宵理不直。  

***山中访旧***  

不辞途九折，独向此林间。一树看人老，孤云仍自闲。泉声凉到榻，草色碧堆山。携手岩深处，月高话未还。  

***和砚村侄旸村即事诗***  

深林人静野花妍，云里相留欲暮年。暂出新诗开笑口，休题生事到荒田。约寻梅过邻村路，迟载酒来腊月天。溪北渔翁曾旧识，重游不用买舟钱。  

***周瓒***  

周瓒，字黄在，大姚人。官翰林院孔目。  

***柳絮曲***  

点点觉春深，飞飞恨不禁。露霑疑妾泪，风散比郎心。晓月隋堤畔，残阳灞水阴。年年飘荡处，肠断《白头吟》。  

## ●卷五十三

***熊正笏***  

熊正笏，字元献，汉阳人。有《撷蕊亭集》。  

***过旧村将移居***  

松竹依然覆短墙，疏篱土锉旧风光。时平莫问逃秦路，岁俭还余辟穀方。万卷诗书销岁月，百年经济付耕桑。隆中谁解吟《梁父》，秋水蒹葭正淼茫。  

***彭始奋***  

彭始奋，字海翼，号中郎，邓州人。有《娱红堂诗草》。  

***镇远舟行***  

秋阴望不极，村落夕阳生。霜叶偶然积，沙鸥无故惊。烟消山渐出，江狭水难平。共喜武陵近，乘流堪夜行。  

***过张睢阳故里***  

半壁河山百战残，兴亡从古见君难。逢人肯自谈天宝，遗恨何堪忆贺兰。戎马郊原臣力竭，关山笛里阵云寒。凄凉往事应如昨，故里萧萧不忍看。  

***高之騱***  

高之騱，字仲治，淄川人。诸生。有《强恕堂集》。  

***即目***  

薜萝无恙屋三间，白帝寒深花渐删。剩有东篱沽酒地，西风红树露秋山。  

***小卧花阴效竹枝词体***  

墀边柳影竹边风，夹竹桃开一树红。小院无人惊午枕，觉来身在落花中。  

***汤准***  

汤准，字稚平，号介亭，睢州人。有《临漪园诗集》。  

***知扩轩间眺***  

知扩轩头少往还，登台纵目足怡颜。池边垂柳偏宜月，墙外高城可当山。梦里身名终是幻，壸中天地本常间。自无俗客来幽径，何事呼童日掩关。  

***吴霞***  

吴霞，字天绮，蒲州人。贡生。有《青莲阁》、《半毡庐诗集》。  

***寒食次韵***  

两度清明不在家，今朝寒食兴偏赊。东堂旧种双桃树，昨日风前齐作花。  

***陈维嵋***  

陈维嵋，字半雪，宜兴人。诸生。有《亦山草堂遗稿》。  

***村居杂咏***  

依依墟落里，作息皆农家。柴门闹鹅鸭，园场种桑麻。鸡犬各熙熙，风俗非浮夸。沿门水一湾，碧树漾明霞。时见钓鱼者，持竿来日斜。予亦忘机人，对之乐无涯。  

新雨长禾苗，老屋覆古瓦。耕罢牸牛间，横眠绿杨下。今岁膏雨多，田水日日泻。农夫鼓腹游，桔槔可无假。安稳庆西成，蜡腊酒堪把。  

***江南秋思***  

昨夜西风起，江南秋草长。良人新出塞，荡子未还乡。画角边烽白，楼船海气黄。南来有鸿雁，先到郁金堂。  

***闻钟***  

月落乌啼后，其如酒易醒。五更谁独省，百感我曾经。敲断霜林寺，声传云母屏。年年离思搅，不异客舟听。  

***新雁***  

十二楼中锦字回，潇湘极望正堪哀。汉臣音信经年隔，江岸寒花几日开。霜冷金椎关外到，秋高玉帐月中来。极天兵甲愁如此，嘹唳还过何处台。  

***怀四弟子万入赘商丘***  

云树萧萧独倚楼，飘零骨肉黯离忧。最怜弱弟逢多难，新作孤儿更远游。日落夷门千骑隐，雪高中岳大河流。遥怜坦腹郗家婿，几度吹篪起暮愁。  

***马瑜***  

马瑜，字子握，邹平人。  

***春日郊游因登会仙山***  

入山处处是桃花，好鸟春鸣不厌哗。风静野湖渔棹稳，云连村树酒旗斜。登临且喜身犹健，疏放何妨老更加。一上高峰真旷绝，醉歌明月吸流霞。  

***王生荃***  

王生荃，字信芳，衡阳人。诸生。有《芸者韵语》。  

***拟宿马维则蔬斋从小湾更上三里呼渡不得沿流取归道风甚强自操舟困顿始得泊***  

江树江村绕似环，平沙何处问前山。斜阳挂树催鸦急，野岸横舟似鹭间。游屦更探枫柳径，茅斋故在竹林间。无缘驱遣风波恶，只隔伊人水一湾。  

***严泓曾***  

严泓曾，字人宏，号青梧，无锡人。有《青梧集》。  

（顾复初曰：“青梧为藕渔子，幼有羸疾，弱不胜衣。其诗如秋水芙蓉，蜕出风露，工平远山水，尤善人物。”）  

***早春杂咏***  

病起从容卧几旬，小窗风日渐知春。寒多迟蜡看花屐，岁俭先饥鬻画人。委化蜉蝣天地阔，忘机鸥鸟性情真。朝来思与支公话，索茗间房坐一巡。  

岂缘耽静得丹丘，自爱城隅竹石幽。山起晓岚衔粉堞，花迎朝日见红楼。蓝田春满生烟暖，珠树风微结实稠。不向帘前听玉笛，梦醒何处看罗浮。  

***朱昆田***  

朱昆田，字文盎，号西畯，秀水人。有《笛渔小稿》。  

***清溪访南渟***  

花深疑是避秦村，映竹临溪见笑痕。破屋数间堪送老，晴山九点正当门。秫田未买巾无酒，菜圃初治芥有孙。归去南湖欣共载，船头落月已如盆。  

***送客子归平湖***  

怅断家山未得归，深秋作客计全非。霜枫落后乌菱花，粳稻熟时黄雀肥。小榼三升倾别酒，新绵一称补征衣。轻鞭短镫输君决，冷梦空寻旧钓矶。  

***龙震***  

龙震，字文雷，号东溟，天津人。有《玉红草堂集》。  

***黄山道中***  

乱石叠危路，层岚列翠屏。云林照水白，麦陇夹山青。鸡犬无声息，人烟在杳冥。溪花好颜色，随处自飘零。  

***刘芳洪***  

刘芳洪，字虎臣，号钟洛，宛平人。  

***文殊院***  

策杖寻幽处，沿回松径开。秋深千树醉，云破一峰来。白日行深院，青莲护讲台。悠然何所得，身世委浮埃。  

***冷村早行***  

露光湛湛散晴谿，一带沙痕印马蹄。何处疏林鸟飞早，远烟残月隔村西。  

***熊良巩***  

熊良巩，字弼士，号保渡，潜山人。有《西园遗稿》。  

***寻乔亭遗迹与徐骑省双溪行院碑俱不见***  

庄周曾论书，丁字乃有尾。八分周已有，不自秦人始。缅昔雨粟后，仓颉古文起。周宣二千年，中国通行此。大篆变古法，籀文传自史。李斯变小篆，损益成绝技。八分即小篆，聚讼殊可已。武将乃造笔，中涓更造纸。不必出圣贤，万世遵遗轨。斯也灭圣经，罪不容于死。此事可掩罪，亦薄乎云尔。斯诛汉隶出，却笑父似子。唐朝名最盛，莫过阳冰李。咸谓李氏后，骑省一人耳。清峭皖公山，山影落杯里。当时南唐衰，谪居下柴里。双溪行院婢，古秀世无比。乔亭双美人，有灵亦当喜。谁知金源后，碑失亭亦毁。迄今七百年，何处寻遗址。金石且不寿，叹息循山趾。  

***张大法***  

张大法，字廷平，号鉴亭，含山人。  

***夏夕***  

烦暑消清夜，幽思入静林。好风时在树，明月动长吟。涧曲穿流细，花深落影沈。石阑贪久坐，凉气满衣襟。  

***望华山***  

晓过华阴道，遥闻古寺钟。下方才一望，天外削三峰。仙掌擎朝日，苍龙卧老松。西来几点雨，变作青芙蓉。  

***秋思同彭湘南赋***  

西风鸣古树，天地气萧森。叶瘦千山色，人空万壑心。清琴间昼永，高雁入云沈。之子不归去，幽林枉自深。  

***赵威***  

赵威，号书痴，湿县人。  

***秋夜思***  

久不理新妆，深闺最自伤。秋风知妾意，吹梦到君旁。露冷魂频警，窗幽月忽光。觉来仍影偶，益复倍凄凉。  

***王景琦***  

王景琦，字韩起，江阴人。贡生。  

***同钱青在夜饮赋此赠别***  

青镫酒数巡，寒夜独相亲。以我无家客，逢君失路人。吟魂消远道，坚骨链长贫。又逐征鸿去，轻车少住输。  

***张毛健***  

张毛健，字今培，太仓人。有《鹤汀集》。  

***东塘歌***  

朝与东塘朝，暮与东塘暮。东塘水幽人更幽，间向菰蒲弄烟雾。烟寒水清秋雨多，凉风瑟瑟吹细波。有时鼓棹向深处，触手惊鱼如脱梭。缘溪小户垂杨里，尽日无人空倚徒。荇花蘋叶渺无边，销魂只有东塘水。  

***支硎山***  

爱向青山把酒卮，云林从此结幽期。松高路转寺方见，竹暗鸟归人不知。偶听细泉寻曲折，时凭孤石看魁奇。谁能乞与支公鹤，汗漫随风任所之。  

***海涨***  

大块噫气工发舒，荡涤埃壒澄方舆。如何一怒出狂怪，倒泻沧溟回尾闾。天吴离浪恣蹴踏，手招海童推海车。群妖旸睒助狡狯，巨鳌赑屃龙呵嘘。初惊一发生绝徼，旋拔地轴倾归墟。鲸鱼铿钟鼍鼓发，千雷万霆声震虚。卒然洪涛落天际，状若连峰摧积砠。海乡卑湿缺堤障，此势西下谁能袪。已穿林麓越丘陇，无论漫野连沟渠。蒙冲倒侧沈大舰，榱桷屈折倾高庐。神愁鬼慑悉奔窜，焉免赤子群为鱼。雨昏夜暗惊睡魄，忽摸床席流寒淤。急呼妇女挈童稚，开户欲走遥嗟歔。足欹手软竞掣曳，四望骇绝空趑趄。水官呼名算户口，夜叉攫首供畋渔。欻焉散发罥林莽，时或相抱联衣裾。萍浮梗泛落何处，会见腰腹穿虫蛆。兼闻汩没尽鸡犬，已毙巨犗沈豪猪。纷纷蝼蚁等尘土，此类细琐不足书。皇天生物岂无意，要使万族宁其居。况当斥卤地硗确，经岁困惫穷菑畬。天膏霑润地脉发，此犹未足偿拮据。为何弃置不省录，反使黔首归沦胥。海神职卑受驱使，焉敢违命生踌躇。愿申绿章诉上帝，大憝早把飞廉除。九关沈沈虎豹怒，欲言不得愁何如。  

***海涨后诗***  

祝融挥鞭烧下土，五月炎蒸苦无雨。高田龟坼低田焦，塞口黄尘杂沙卤。风师入海驱群龙，倒卷溟渤扬高淙。海滨赤子葬鱼腹，数里不见桑麻踪。皋壤无忧老农喜，沟港平添一篙水。不将泛滥愁天公，但愿潮痕镇如此。水车轣辘争喧豗，渴蛟饮涧银泉回。平田渺渺乱蛙蝈，顿觉青翠纷成堆。今年秧多不怕旱，分种何妨过夏半。但教十日雨一来，会见田禾高没岸。犁锄袯襫争成群，担酒饷肉何纷纷。不愁潮退水痕落，海中还起炮车云。  

***潘钟麟***  

潘钟麟，字层峰，江南华亭人。有《澄秋堂》、《深秀亭》两集。  

***同东塘中江芝仙偶饮万资寓斋分韵***  

***浅酌妙无意，间寻若有期。闭门余积雪，拨火检残棋。人境依山寂，花香耐客迟。居然陶谢席，醉墨***  

***圣宏上人过访***  

十载芒鞋迹，云山踏万重。何期间坐雨，又忽对听松。瘦杖思肩雪，空廊说画龙。扑尘车马外，难得冷相逢。  

***魏周琬***  

魏周琬，字旭棠，兴化人。有《充射堂集》。  

***读史***  

首夏气恢台，览书竟每昼。书中多其词，检括理必覆。彼俱陈死人，潜魂听鞫究。贤愚止两门，蹈蹠有万构。肘足韩魏接，肝胆楚越斗。少忍俟其定，钟鸣彻尽漏。吾观古今来，亟亟总为救。烈火烧坤原，昏波泛天霤。救者苟未止，天地乃考寿。  

***登真州古光孝禅寺塔***  

窅然意无住，方与青冥適。骋足上浮图，荡涤豁胸臆。目力亦不远，会其气所翕。理在万物先，江山列寥寂。千年人似草，陈根出新色。下界宫室多，眇矣裈中虱。经营绝顶处，吾此有与立。  

***夜泊露筋祠***  

泊船孤客倦黄昏，寂历荒祠夜一扪。风破古墙犹露宿，月漫青野与潮吞。相逢无可投湘佩，行路何人赋礼魂。滔逝年年墟里异，碧天春水荐溪荪。  

***秋风别意***  

西风黄叶点人衣，明月高楼迥夜辉。去住一般难可说，悄闻天上雁声归。  

***遣意***  

骨比虞翻知相厄，才如灵运恨思迟。吾生料可行休矣，世事何须危得之。扶植道心新有力，破除俗学旧无师。阖门时许人来往，祇是同骑竹马儿。  

***与天宁寺僧宗可***  

客候秋鸿至，信如江上潮。笑为蜗角道，来过虎溪桥。凉月洗孤院，妙香闻旅宵。因君借神骏，一看起超辽。  

***蚤起***  

骨冷魂清梦寐稀，晓钟催彻自披衣。花垂重露迟人起，蛛失明河罢网归。点点孤烟生处直，苍苍群动定中微。山红涧碧思前路，几虑踌躇事又非。  

***安期***  

安期，字亦生，长洲人。  

***流萤词***  

熠熠流光漾水烟，池亭雨歇晚凉天。西风吹堕红蕖里，照见鸳鸯自在眠。  

***佟世临***  

佟世临，字醒园，上元人。  

***戊寅秋拜先王父墓下***  

郁郁松楸荫墓田，怆怀往事泪潸然。请缨慷慨终童志，赋鹏沈沦贾传年。钩党竟成三字狱，招魂欲叩九重天。孤忠未返辽东鹤，俎豆聊分江夏贤。  

***袁启旭***  

袁启旭，字士旦，号中江，宣城人。有《中江纪年稿》。  

***留题开元寺水阁***  

独游寻往迹，亭榭失芳菲。菜甲经春长，鱼苗过雨肥。铜瓶沈碧井，石碣断台矶。只有空梁燕，年年他自飞。  

雉堞层层见，高窗枕簟凉。片云行木杪，一鸟破山光。洗石苔绞乱，投竿水气香。幽栖如傍此，不羡午桥庄。  

***玩鞭亭怀古***  

邮亭一笠俯平田，往事空传七宝鞭。犀甲楼船沈晓梦，龙媒官道锁寒烟。英雄已落真人后，父老能谈典午前。江左君臣总流水，杜鹃风雨泣年年。  

***曹重***  

曹重，字十经，别号千里生，金山人。  

***澄江旅舍尤展成见贻近刻***  

逢君郭璞宅，云影入江寒。绿柳遥侵袂，青山早挂冠。一镫家是梦，千里月同看。持赠阳春曲，高歌玉漏残。  

***送董苍水游粤***  

桃榔山下月，旅舍白云间。此地堪凭吊，怜君独往还。文章惊怪鳄，书信断乌蛮。陆贾归囊满，风流复可攀。  

***黄九河***  

黄九河，字天涛，泰州人。  

***北上于袁蒲发家书***  

丈夫志四方，不受儿女羁。苟怀万里志，劳勚何足辞。昨发海陵城，今宿淮水湄。附书于送徒，援笔中心悲。亲亡两弟弱，支户惟中闺。水旱岁频仍，全家常苦饥。官租宜早办，西畴勤耘耔。幼弟学易荒，肃恭承明师。回首望螺山，先陇草离离。远行恋所生，贫贱无归期。苟能行直道，何惧路险巇。长安多亲旧，音驿日夜驰。纸短苦意长，挑镫重封题。欠伸启篷窗，月落村鸡啼。  

***安璿***  

安璿，字孟公，号洁园，无锡人。有《罨画楼集》。  

***疏池***  

濠濮平生志，疏池且自今。双峰来瀑远，一壑倚云深。亦有烟波色，堪怡澹荡心。聊迟十年梦，终向五湖寻。  

***淮南拈唐人韵顾梁汾同赋***  

极目淮南水，苍茫接远天。暂辞胶鬲里，同泛米家船。疏懒难为客，衰迟莫问年。长途凄绝处，雁字点秋烟。  

***访严髻珠先生于湖田不遇***  

渡入蒹葭即草庐，云深三径俗尘疏。青苔昼掩维摩室，红叶秋生水竹居。谢客湖田常挂榻，送僧山寺漫停车。已知杖履归来晚，独逞天风唱步虚。  

***旧江口***  

望里真州路尚遥，人烟沙市接江潮。虚亭飒爽晚来坐，一带秋山隔岸招。  

***袁养***  

袁养，字大翀，单县人。诸生。有《秋水庵诗集》。  

***依韵答仝青崖***  

麟阁谁将姓字标，驱驰髀骨已全销。谈禅说剑足今古，浊酒清歌伴寂寥。非为仙缘寻玉杵，偶逢国士解金貂。流莺不放春归去，犹逐薰风啼画桥。  

***刘文水建牙粤东赋此寄怀***  

黄河此日见澄清，不负当年独请缨。虎豹一囊资大略，东南半壁倚长城。无缘莲幕亲弓剑，深感鱼书念友生。伫看边防驰露布，将军海外斩妖鲸。  

***杨还吉***  

杨还吉，字六谦，即墨人。诸生。有《味道楼集》。  

***过樱桃岩闻箫***  

一溪春水绿迢迢，二月溪旁雪未消。行尽空山人不见，樱桃岩外听吹箫。  

***秋雨中忆范文庄出塞***  

燕山八月迥深秋，匹马何因作壮游。碛里行人逢暮雨，思君遥过小兴州。  

***徐田***  

徐田，字若木，号栩野，诸城人。诸生。有《雪岱草》、《关山吟》、《栩野集》。  

***中秋访王维宪不遇***  

雨过沧浪秋水生，季孙城外故人情。柴门碧草<虫萧>蛸网，古巷黄蒿蟋蟀声。何处狂奴贪说剑，恒来娇女亦知名。篱边劳尔乌尨吠，隔市斜阳乱杵鸣。  

***自楚归寄同社诸友***  

逆旅长歌动客星，杨花化作楚江萍。仙人玉笛横江夏，贾客云帆出洞庭。说剑荆台花匼匝，吹箫吴市雨淋铃。亲知莫讶头毛白，一杖全收五岳青。  

***于式敷***  

于式敷，字德一，文登人。诸生。有《学步草》。  

***吊衡州***  

（哀赵枢相也。先是，光宗久不过宫，继遭重华大丧，又不出成礼。臣民流言汹汹，几成大乱。公当危疑之际，援立宁宗，韩侂胄与有力焉，心冀节髦。公吝其赏曰：“吾宗臣，汝外戚，遭国不幸，何敢言功？”侂胄怨怒嗾胡纮等诬以不臣，至有“乘龙授鼎，假梦为符”之语。谪永州居住，至衡州暴卒。朱紫阳之注《离骚》，盖为公云。）  

牝鸡戎晨鸣，光皇昵悍妇。历岁不过宫，天寒且饮酒。丞相去江亭，谏官空碎首。弥留饭不食，丧幄谁执卣。多言良可畏，百僚弃笏走。嗟哉此何时，宗臣忍袖手。大叫朝天门，割死差无疚。天启忠良心，定变机非偶。宛转达太皇，嘉王可为后。御笔好从权，磐石安九有。授鼎负白龙，祥符兆已久。赫赫社稷功，万古兹难朽。经筵半老儒，新政初无丑。失策忤权奸，酿祸大而厚。閤门功炀灶，台谏甘为狗。簧鼓乌白头，假梦言真否。伪学锢诸贤，以公为祸薮。迁谪投穷荒，弃掷同敝帚。何物韩平原，逢恶衡州守。一死诚所欠，身后公何有。是非不可没，啧啧碑在口。麟笔建阳翁，注《骚》求快友。  

***李生光***  

李生光，字闇章，绛州人。诸生。  

***处子吟***  

东邻有处子，夙明烈女篇。字人尚未嫁，而乃失所天。痛兹生命薄，守贞期自全。毁容绝膏沐，矢志壹且坚。爱人贵以德，姑姊莫相怜。侃辞谢媒妁，何用口諓諓。  

***周以忠***  

周以忠，字端臣，蒲州人。有《劬园草》。  

***晚渡金山***  

一柱虚空插，奔流荡夕晖。云迷两岸合，月剩一僧归。面面波涛涌，层层殿阁围。有山看不见，塔影人江飞。  

***卫京***  

卫京，字翰公，阳城人。诸生。  

***冬日怀石孟坚***  

数日不一见，便生离别心。况兼寥阔久，更值暮寒深。剡雪徒相忆，江春不可寻。所怀成落落，言念苦长吟。  

***刘梁桢***  

刘梁桢，字玉标，河津人。  

***真州江上逢故人***  

片帆乘夜发，凉月渡头昏。渔火明沙岸，江流绕郭门。蹉跎皆鬓短，耆旧几人存。山色依然绿，相携倒玉樽。  

***王衡***  

王衡，字梅雪，沁水人。拔贡。  

***沁水道中***  

石径绕寒山，秋风在溪水。前村几处烟，没入朝云里。  

***路一麟***  

路一麟，字麟趾，澄城人。贡生。  

***西湖杂诗***  

华岳高寒石磴斜，飞流倒树乱槎桠。玉荷十丈惊人眼，何用包庄满路花。  

***樊必遴***  

樊必遴，字廷扬，号孤松居士，狄道人。武生。有《杏坞诗草》。  

***宿莲花山寺***  

山头留古刹，客到且羁栖。回望高天近，平分落日低。钟声风上下，塔影月东西。间共僧拈句，何妨壁上题。  

***张谦***  

张谦，字牧公，狄道人。贡生。有《得树斋诗》。  

***赠吴宾贤***  

朝暮多悲风，吹君海上屋。君当未衰时，早已谢荣辱。吟诗二十年，空斋苔藓绿。戎马遍乾坤，贫老甘林麓。贱子苦风尘，古道蒙相属。誓当归旧林，饥饿栖穷谷。君钓槎头鱼，我侣涧边鹿。万里岁寒心，相望慰幽独。  

***平山春望***  

迥立高原上，凭虚望远天。对江山敛雾，近郭水生烟。钟磬闻村寺，笙歌过酒船。隋家遗柳树，长使后人怜。  

***蓝涟***  

蓝涟，字公漪，侯官人。有《采饮集》。  

***潮阳道中***  

潮水初平绿半湾，人家门口举罾还。烟墪东去潮阳路，三面沧波一面山。  

***南台桥***  

四十年前白石桥，大旗风紧马萧萧。行人不管双溪水，流出桥东作海潮。  

***蔡衍鎤***  

蔡衍鎤，字宫闻，号操斋，漳浦人。诸生。有《操斋集》。  

***咏史***  

燕丹得荆卿，名声惊六国。已感燕丹恩，思报燕丹德。悠悠易水寒，飒飒风萧瑟。壮士从此去，飘然入秦域。气凌帝王尊，图穷无变色。剑术虽云疏，谁不谓勇力。壮哉匹夫志，之死矢靡慝。  

汉文亦有道，贤相亦盈庭。求言何其切，当时得贾生。抗陈无所讳，少年而老成。惜哉遇合难，上书竟不听。去去勿复顾，坐看湘水清。湘水自悠悠，哀哀痛哭声。吊之竟何戚，千古一同情。  

***丹山***  

日色背层峦，轻霜午未乾。人言抱朴子，隐此白云间。凿石堪为鼎，烹砂便作丹。名山虽尚在，古灶已生寒。  

***钱奕***  

钱奕，字子明，嘉善人。诸生。有《柳樊诗草》。  

***鸡鸣曲***  

银湾迢递明星烂，寒夜鸡鸣夜方半。闺人宵起发哀叹，辗转虚楹旦复旦。玉漏声寒闻捣衣，霜清露白孤鸿飞。  

***游侠篇***  

区罗春酒琥珀光，腰横宝锷驰新装。尊前唤舞出翠蛾，长啸为歌君马黄。遍历间关学走马，春风拂面颜如赭。雄名落落不轻许，相逢剧孟论心寡。借交报怨来长林，摴蒱一掷千黄金。高谭四座皆辟易，押衙专诸有同音。君不见易水汤汤吹变徵，又不见渐离击筑咸阳市。士怜知己不顾身，古来节侠多如此。仆本壮夫为尔歌，阳乌欲坠暮山紫。  

***赵端***  

赵端，字立山，钱塘人。官卢龙知县。有《骊城杂咏》。  

***恭和魏总宪望孤竹感怀***  

驱车右北平，孤竹遗风古。缅怀采薇人，高义长虹吐。逃名非所知，祇不愧仰俯。孔孟许成仁，黄农歌自苦。只今千载下，祠庙荒烟雨。后贤景余芳，努力勤救补。宪府肃双旌，神君凛铜虎。卓哉希圣心，清风满三辅。  

***重九后一日游黄崖山顶***  

黄崖绝顶雁行低，历险移樽万仞梯。风定白云生几席，日斜沧海见虹霓。翻怜下界花盈眼，却爱层峦鸟自啼。薄醉遄归龙眼冷，笳声遥起塞桓西。  

***曹三才***  

曹三才，字希文，海盐人。贡生。有《半砚冷云集》。  

***夜坐有感***  

纤月如钩挂碧空，秋声无数扑镫虫。明知是火争投隙，多少趋炎世路中。  

***王浤***  

王浤，字上涛，号抱山，嘉兴人。有《抱山亭诗钞》。  

***秋夜同人小集用醧舫夫子韵***  

鱼买罾船酒买坊，故人倒醉竹间床。蛩吟败草声逾咽，露下高梧夜转凉。三寸霜柑初入馔，头番黄爵未黏糖。不嫌山野盘飧薄，更煮秋菘杂紫姜。  

***张琳***  

张琳，字佩嘉，一字玉田，钱塘人。有《秋叶轩诗》。  

***约友香塘看梅***  

近说香塘路，丛梅照眼新。我思携酒伴，去觅咏花人。冷淡全胜雪，孤高不受尘。悬知今夕梦，不到故山春。  

***王正四日饮莼客西枝草堂***  

柴门虽设未尝关，要看江中远近山。相见便成终日醉，商量莫放一春间。新花似绮初经眼，芳草撩人笑解颜。闻道将游东鲁地，离声先入鹧鸪斑。  

***初晴喜赵何二君过访小酌爽斋次莼客韵***  

苔痕水涨屐声稀，客爱新晴叩短扉。三径树明初日嫩，半窗花静午风微。提壸稚子穿林到，得食幽禽傍砌飞。略有山家清意味，劝君不醉且无归。  

***次日再集西枝草堂***  

绿树连村客到稀，坐闻流水撼松扉。湿云乍敛山容瘦，小病初廖酒力微。含蕊一花当槛放，引雏双燕出帘飞。桥门新涨难通楫，漫整棕鞋踏月归。  

***杨琅树***  

杨琅树，字孝斋，南漳人。有《爱菊堂诗稿》。  

***越王城***  

寂寂越王城，日落荒云起。城中贮暮寒，人立秋声里。衰草封颓基，残烟连断垝。石门汉时出，珠江越国水。山水而有灵，亦忆越王否？  

***孤雁***  

孤雁悲明月，凄声惊我帏。恰如逃亡民，哀哀无所归。开窗语孤雁，前途慎知机。莫因山谷冷，转从城市飞。健儿聚无事，挟弹有余威。  

***王明君***  

明妃嫁单子，非关画图误。自是汉孱弱，无人阵黄雾。君王重黎民，岂惜一佳人。琵琶方出塞，已罢玉关军。虎臣飞将乃如此，万里长城在女子。汉宫寂寞是谁羞，毡帐风光非妾喜。薄命自羞还自歌，寄语君王慎干戈。后宫莫选颜色女，单于无厌当奈何。  

***赋得隋宫燕***  

空梁故垒渐成尘，宛转犹寻旧日春。几度自来还自去，宫中不见卷帘人。  

***刘逴后***  

刘逴后，字遐瞩，潜江人。  

***悔人先生移居***  

短栅疏篱罥绿萝，蒹葭深护水云阿。槎桠社树霜中秀，上下风帆屋后多。驱犊几家来牧笛，采莲十里发清歌。元龙豪气全销尽，匣里青萍不用磨。  

***蒋鲁传***  

蒋鲁传，字东衍，汉阳人。有《愿学堂集》。  

***宿翠微堂分赋***  

秋山木叶下，云净晚天开。月色寒冰簟，江声落酒杯。共谭《高士传》，间卧楚王台。不尽三更话，幽钟枕上来。  

***李爔***  

李爔，字晴沙，安陆人。诸生。有《仅存诗》。  

***留别李茶田昆季***  

鸿南雁北意如何，一揖还家愧伏波。海上风烟君未定，天边悲愤我犹多。已无寸舌随张禄，空请长缨对尉陀。为属他时车笠下，莫将金印狎渔蓑。  

***谢天墀***  

谢天墀，字帝飏，号芗泉，湘乡人。诸生。有《梦草亭集》。  

***暮经金正希先生故宅***  

秋水绕六溪，秋云黯澹白。鸺鹠趁暮啼，疏萤映南陌。草市阒无声，蓬蒿隐荒宅。镫火漏余熠，微月澹魂魄。乾坤厄阳九，节义刊金石。龙去髯难攀，鹃啼血化碧。风骚嗣三闾，哀怨留南国。  

***彭心锦***  

彭心锦，字拟陶，汉阳人。诸生。  

***访茶村先生不值***  

十庙门西野草新，客来何处有风尘。青山正好当斜照，白发无从觅此人。家远不闻江上鹤，书成徒泣梦中麟。陶公乞食将安往，应指鸡笼堕泪频。  

***寄怀故园诸同学***  

赋罢《登楼》感仲宣，吴头楚尾望茫然。人留淮海书难得，雁过衡阳信未传。千里梦魂天似水，一窗镫火夜如年。可怜茅屋深山里，几树寒梅抱雪眠。  

***邓士琎***  

邓士琎，字介人，荆门人。诸生。有《桐阴小草》。  

***舟发丹阳***  

一声柔橹破空濛，叉手间吟倚短篷。山色送青新雨后，水光摇翠早春中。伯图从古夸荆国，花事于今忆渚宫。却怪石尤多作恶，乡情应是两人同。  

***彭一楷***  

彭一楷，字端树，号秋堂，汉阳人。诸生。有《耕云堂集》。  

***龙门滩闻鹧鸪***  

世路曲如此，中流石复多。鸟言行不得，人在险中过。树色笼深雾，山根沸乱波。扁舟归兴切，未许问烟萝。  

***王元复***  

王元复，字能愚，号醒斋，邵阳人。诸生。  

***宿车补旃木石居***  

久从少壮号通儒，自愧明经我不如。木石有缘堪共老，胸襟无碍任安居。磻溪石上钩难曲，茂叔庭前草不除。眼底风光今老矣，青山冉冉爱吾庐。  

***车无咎***  

车无咎，字补旃，邵阳人。诸生。  

***侍家大人宿灵乌道院***  

一镫悬斗室，父子宿余明。古壁沈沈夜，高堂寂寂情。何来风雨急，兼送竹梧声。远愧温衾士，能无忝所生。  

***陶烜***  

陶烜，字奉长，号松门，湖南宁乡人。诸生。有《石溪诗稿》。  

***寓中元旦和元叔韵***  

来日春风又打头，江干重理旧羊裘。时闻北阙方求骏，家在南山且饭牛。年例竞趋如鹜走，人情大抵习韦柔。柴桑幸不成蹊径，松影常依杜若洲。  

***刘祖启***  

刘祖启，字显之，东莞人。诸生。有《留稚堂集》。  

***兵后入故里***  

不到家乡久，今来事却非。苍茫三径在，耆旧几人归。乱草侵残雨，荒池带落晖。秋风吹短鬓，愁绝倚柴扉。  

***吴江道中***  

朝辞虎丘去，道出太湖旁。比屋皆临水，平田半种桑。秋声生落木，雨色隐斜阳。向晚吴歌起，中流意渺茫。  

***何霟***  

何霟，字雨望，号小山，新会人。贡生。有《捣药岩居集》。  

***西山望海***  

木脱山高眼了然，更当晴午不生烟。明明海色遥含日，白白霜痕竫贴天。无那崖门思往事，若为蓬岛挟飞仙。平生几许乘桴意，尽在临风引领前。  

***梁素***  

梁素，字见行，新会人。有《曲江园诗稿》。  

***江村夜泊***  

酒醒镫冷梦频惊，吟傍芦花客思清。木落晴林秋几树，潮平寒浦月三更。荒村有影江烟澹，古岸无人石气横。东望海门天际远，乱峰稠叠白云生。  

***王灿***  

王灿，霑益人。  

***过大觉庵***  

高刹踞峰头，登临俯一州。斗城当寺立，弓水抱村流。云白禅机静，霜青古木秋。尘劳何日息，常向此间游。  

***杨晖吉***  

杨晖吉，字有孚，太和人。贡生。  

***同万路也秋前三日泛舟***  

握手探秋去，清笳隔水听。一篙浮鸭绿，片席净螺青。海气环孤屿，山光出破萍。夕阳鸳浦外，共济不须醒。  

## ●卷五十四

***张坦***  

张坦，字逸峰，号青雨，抚宁人。康熙癸酉举人，官内阁中书。有《履阁诗集》。  

（姜西溟曰：“《登泰山》古诗及诸五言近体，飘渺隽宕，气格浑成，求之唐诗家，天分绝类李白。”）  

（陶凫芗曰：“逸峰昆季承其父鲁葊、叔笨山之学问，与同时诸名士游，故所作皆清逸妥帖，彬彬乎质有其文。”）  

***古意***  

孟尝广致客，鸣吠亦不辞。士为知己用，何者不可为。遂谓鸡狗辈，生平尽于斯。尺蠖与虬龙，屈伸在一时。丈夫以身许，逃义奚所之。所以鲁仲连，高蹈东海湄。  

我登黄金台，郭隗今何往。礼士在推心，千金等土壤。士也为利趋，襟怀亦可想。躄者夺所爱，高风群钦仰。台以黄金名，宜乎委草莽。  

昨日逢寒士，酒暖肝胆揭。今日游朱门，更见五情热。织素与织缣，新旧各异辙。共羡桃李花，谁看松柏雪。郁郁抱孤怀，炎凉浑无别。宁为世所嫌，毋为世所悦。  

楚汉征战处，英雄时已备。龙准与重瞳，驾驭无绊骥。狂哉阮嗣宗，睥睨竖子视。身当割据时，昏酣遗世事。清谈生春风，坐看中原坠。废事犹可为，误事难引缒。千古褫权奸，清流即其次。  

小园种花时，不得郭橐驼。其手补造化，其心备天和。全活在人为，生机物云多。此身有精气，白驹牛马过。抚心长叹息，风尘易消磨。  

***小鸟***  

小鸟名难辨，低飞转不穷。常虚鹰隼逐，纵入网罗空。暗叶寻虫细，柔条啄果红。笑他九万里，终待北溟风。  

***野花***  

幽径疏花放，晴林细露明。有香还自惜，在野不须名。游屐樽携过，春风候至生。满园桃李艳，车马正纵横。  

***浊酒***  

浊酒何人造，权斟过此宵。我犹呼玉友，君实愧金貂。静夜三杯足，春风一度消。哺糟心最苦，醒眼转无聊。  

***故剑***  

龙泉出尘匣，四壁动光芒。酒罢照霜月，镫昏即战场。飞腾随候至，珠玉待城量。此腹容卿辈，恩仇望汝忘。  

***登泰山***  

清晨跻天门，流霞自东偏。绝巘纡石磴，莹彻诸峰悬。水帘白玉光，错彩复<女更>娟。琼箫忽相引，松风为周旋。羽士好颜色，飞步凭松巅。邀我坐黄岘，玉井清生烟。渺渺葱郁中，下界苍苍然。挥手更梯云，白日极顶圆。豁焉出天地，披襟歌怀仙。  

饱饮王母池，清风来天门。飕飕披尘襟，毫发自飞翻。玉女拾瑶草，皓月临金盆。流液一浣濯，间身为之尊。俯视梁父山，萧萧御道存。七十二君封，惝怳复何言。  

东上日观峰，遐瞩天与平。东海直衣带，何有飞涛惊。隐约桃都山，身如浮云轻。桃树手可接，如闻天鸡鸣。万籁为之伏，九垓尽一声。须臾动天地，水光彻蓬瀛。回首望旧乡，高呼卫叔卿。  

醉把白玉壸，静对磨崖碑。方士与儒书，终焉将奚为。睥睨五大夫，又何有李斯。古人究何往，停杯一问之。磵南双白鹿，高峰行迟迟。穿云者谁子，振衣采紫芝。  

对松山绝奇，石立森云关。万状不能名，青锦皆古颜。松石浑欲化，恍在碧落间。满耳发笙簧，疑有九龙还。我非求仙人，自喜征尘删。叩关探玉策，转愧心不闲。  

***程高士穆倩见过寺寓***  

翛翛杖屐往来轻，载酒看花逐队行。门掩旧京千里客，交论古寺百年心。世传骏骨多歌泣，君借虫书识姓名。因叹信陵人散后，兴亡犹得问侯生。  

***邗上迟燕峰费先生不至***  

遥想城南水竹居，沧桑历遍近何如。兴酣载酒难寻客，贫到关门只著书。芳岸飞花间画舸，朔风吹雪阻柴车。相迟共蹑金山顶，万里江山一照余。  

***问津园***  

一抹疏林万点烟，渔火网集乱汀前。红衫青笠垂杨下，引得溪光上钓船。  

笋屐荷衣入翠微，小亭把酒对蔷薇。野花香破半溪水，白鹭一双松顶飞。  

***北邙山***  

北邙望不极，漭漭水烟平。让岳峰难矗，支河势自横。夕阳荒草树，乱冢尽公卿。但进一杯酒，何须身后名。  

***张埙***  

张埙，字声百，抚宁人。康熙癸酉举人，官内阁中书。有《秦游诗》。  

***秦中咏古***  

驱车乐游原，东下鸿门阪。草木半黄落，凄其岁云晚。当年宴会处，衰柳拂行幰。古人竭智勇，机事如环转。南郑幸西归，彭城竟东返。歧路在须臾，得失迥悬远。叹息俱陈迹，徒旅去偃蹇。且就夕阳中，野人原上饭。  

***江南曲***  

别君复几日，葵穞当门多。刀钱重腰带，秋风动绮罗。七彩芙蓉帐，红衾叠寒波。秋夜长如此，寂寞金闺里。梁上难同紫燕飞，镜前拟作青鸾死。思君忆君不见君，江南梦化陇西云。前日缄书浑是泪，不须更验石榴裙。  

***春宫词***  

宫井新梧绿，云楼起睡鸦。几番添凤髻，曾不见羊车。恨泻芙蓉粉，愁生蜥蜴砂。昭阳春早入，定有合欢花。  

***曲径和字绿***  

碧篁遮曲径，习隐可年年。適意即为道，斋心亦类禅。芦深人语寂，花密磬声传。渺渺山禽下，飞来破暝烟。  

***送吴莲洋归河中***  

柳絮飞无赖，君归灞水东。溪临衫影绿，花踏屐痕红。此去风生袖，重来诗满筒。飘飘笑韩众，空老岳莲中。  

***常安***  

常安，字履坦，满洲旗人。康熙癸酉举人，官至浙江巡抚。有《受宜堂集》。  

***永平府南台远眺***  

策马上南台，嵸嶐高百丈。云气湿征裘，烈风驱尘坱。烂然金碧浮，琳宫足幽赏。午钟度松林，空际有余响。左右列名山，冬寒似秋爽。怀古一凝眸，遗风犹可想。  

***读汉书***  

耳余刎颈交，其固如胶膝。一旦利害临，易辙成仇嫉。吾观古君子，澹然谈接膝。持心如镜平，何尝指白日。广交兴绝交，两论俱可黜。  

朱郭有心人，急难得相救。行虽非中庸，气自横宇宙。楼护与原涉，所著一何陋。本以诈得名，群豪乃辐辏。始知游侠中，亦有稂与莠。  

***题墨荷***  

莲叶萧梢剩绿房，荷花零落损红芳。悬来水槛凉风起，知是荷香慢墨香。  

***张瓒***  

张瓒，字尔石，一字锡田，湘潭人。康熙癸酉举人，官平度知州。  

***月夜至湘阴次华六梦鹿原韵***  

击楫轻千里，归帆自远天。暮云青竹戍，夜月洞庭船。岸火近偏暗，芦花秋更妍。故园风景好，相对已悠然。  

***马上口占***  

霭霭寒烟澹落晖，几行官柳绿成围。长安春色浑无赖，鶗鴂声声唤客归。  

***段标麟***  

段标麟，南宁人，康熙癸酉举人，历官滦州知州。有《蠡屋集》。  

***贾岛峪***  

石庵芳草碧离离，犹记词人讬迹时。春雪马蹄朝去国，秋风渭水夜吟诗。簿书差胜为僧日，瘦削应同未第时。万里三巴空涕泪，客心应共峡猿悲。  

***陈养元***  

陈养元，字正求，号鹿山，又号芷滨，武陵人。康熙癸酉举人，官宁国知县，行取主事。有《鹿山诗集》。  

***东津桥看山***  

云多不碍山，云去睹山质。东津县左腋，桥与西津匹。奇峰高入云，变幻状非一。不识面目真，有时露腰膝。好山如好女，防身恐不密。万古抱幽真，蛾眉谁见嫉。中有采芝人，傍崖种丹秫。心与泉石盟，灵妙始挺出。  

***泊黄州***  

冈山曲屈锁江流，何处春光上客舟。一径草荒人迹石，半城云覆月波楼。垂杨不系青溪梦，微雨偏生碧簟秋。把酒临风歌古调，渚蘋沙鸟起间愁。  

***廖凤徵***  

廖凤徵，字樾阡，一字芸夫，号聪雪，江南华亭人。康熙癸酉举人，官林县知县。有《玩剑楼诗稿》。  

***怀陈明府荀少***  

群宰临湘日，莼湖暎底清。彩毫春判牍，黛色昼横城。正有江山兴，凄然风树情。麻衣沾血泪，归骑雪初晴。  

高阁凭遥岫，孤吟君未来。谁家秋酿熟，野径蜡梅开。残雪荒城寺，斜阳古戍台。邮程百里外，驰望数徘徊。  

***秋思***  

一雨翠微寺，晚风黄叶林。登山康乐屐，誓墓右军心。百里岩城僻，五湖秋水阴。肯将双短鬓，长此恋华簪。  

***梅以燕***  

梅以燕，字正谋，宣城人。康熙癸酉举人。  

***间適***  

绝无尘处敞云扉，因病翻能久息机。求仲傥来堪破闷，少文孤往辄忘归。幽禽过午啄花片，老树经春换藓衣。长物那关身死后，古来名士谢宏微。  

***曹源郁***  

曹源郁，字璟含，号朴存，嘉善人。康熙癸酉副贡，官庆元教谕。有《东园吟稿》。  

***宜兴道中***  

欲放江阴棹，翻成罨画游。峭帆冲暮雨，孤艇送春流。竹树烟中乱，楼台水际浮。鹤沙桥下路，帘底故句留。  

***朱轼***  

朱轼，字若瞻，号可亭，高安人。康熙甲戌进士，改庶吉士，授编修，官至文华殿大学士。赠太传，谥文端。  

***赠毛心斋***  

峨峨鹿洞讲堂开，万古精灵发越来。圣主崇儒垂切问，熙朝选牧必良才。光风霁月君新领，古桧苍松地旧栽。从此洪钟时一叩，不教庭庑翳莓苔。  

***高其倬***  

高其倬，字章之，号芙沼，汉军旗人。康熙甲戌进士，改庶吉士，授检讨，官至户部尚书。谥文良。有《味和堂诗集》。  

***游万柳塘留赠天倪上人***  

佳境天教与老倪，无边光景到招提。白蘋风细鱼苗长，红杏花深燕子低。胜日正当春社后，好山都在曲兰西。他时讲席容听法，万柳塘南即虎溪。  

***蓟州新城***  

于役季冬月，东入渔阳域。城圮五十载，奉诏新经营。墉堞一云具，筑作功遂停。胡不事宏丽，役物劳皇情。此州实险要，世界方升平。长驭控八极，内地固所轻。昔当明之季，置镇藩神京。高起两重郭，遍徵九州丁。城中贮刍粟，城上罗旗旌。蓟门大帅任，郑重属老成。高议百僚会，推毂千人英。且复命丙魏，不啻求韩彭。陛辞涕汍澜，密诏言丁宁。志鸣伊吾剑，意洗鱼海兵。长计一蹉失，塞马仍纵横。连营一日溃，列障同时崩。尘来白日匿，烧猛苍天赪。九门戒楼橹，六府严关扃。平安一星火，重比千金琼。传呼达禁闼，夜寝始不惊。外召勤王师，内办迁都行。下诏责专阃，幕府空抢攘。拥兵不敢救，闭壁如聋盲。侦敌已出境，追骑甫及坰。杀人取其元，受赏都堂厅。累累鞍上级，一一田间氓。更奏塞外勋，肯耻城下盟。懦帅肆欺谩，勍敌生门庭。既以杀其躯，患亦贻朝廷。呜呼厉有阶，夫谁滋乱萌。或云右文士，误国由书生。或云吝边饷，饥卒难力争。南史与董狐，百喙同一声。敢独曰不然，奄寺实彗荧。监军专将柄，司礼为阿衡。众贿水输海，百度禾生螟。榜笞杀壮士，罗强戕名卿。刚鲠靡孑遗，媕婀忘忠诚。肯效鸷鸟击，转畏走狗烹。潢池弄兵子，竟射承天闳。缅维开创初，明祖垂家型。内官止四品，洒扫供使令。外事付卿贰，著戒在扆屏。孰畀铁牌毁，坐见九鼎倾。惜哉兴戎首，未正司寇刑。我皇法殷鉴，典制原六经。寺人无官阶，置员有定程。衣冠带履外，越者诛窜并。皇皇一王法，万世其勿更。愿献五百字，勒作城隅铭。  

***梦觉偶成***  

织女斜河夜气清，残釭耿耿澹微明。天涯梦醒无人见，月照虚廊络纬鸣。  

***清桥驿晓发***  

高原钟后见晨曦，水外残鸡尚喔咿。槐影半村烟绽处，禾香一片露晞时。才穿云过扪衣润，欲觅诗行任马迟。入栈渐深山渐好，却忘踪迹在天涯。  

***晓行辞***  

村鸡喔喔月坠烟，众星尽没明星悬。行人相向寂无语，风吹黄叶堕我前。鸦集平沙乱无数，晓角一声飞上树。远绿茫茫烟草深，愁来重对前年路。  

***剑门***  

两崖对起削云根，邸阁全倾佛寺存。千古衰兴几蛮触，一龛钟鼓自朝昏。无人战鬼啼清昼，不夜于菟到驿门。蜀道荒凉身万里，不闻铃雨亦消魂。  

***渡绵江***  

江烟漠漠白鸥飞，倚棹中流看落晖。涪右水从中坝合，剑南山到左绵稀。孤松远岸如人立，游子他乡见燕归。又是一年秋欲半，荻花风起鲙鲈肥。  

***望雪山***  

蜀山峍屼皆参天，雪山高压群山巅。剑岭巫峡总培塿，青城峨岫羌随肩。禹迹不到失搜纪，遂使岳镇居崇班。五丁有力不敢凿，胚浑元气无雕镌。到今尚存太始雪，盛夏早似初冬寒。我来成都苦卑湿，每遇高爽心安便。入秋十日九阴雨，侧身西望空长叹。忽然金风扫霾翳，半空横转兜罗绵。素云一段落天外，白头卓立罗烟鬟。天门玉龙露寒鬛，海风吹水排银澜。数百里外一举首，爽气已到须眉间。竖指数峰帽欲堕，如坐井底窥星躔。压覆常忧坤轴折，回旋怕触曦车翻。高鸟之翔不敢度，往来或是飞空仙。此外茫茫复何有，蜂屯蚁聚丛生番。乃知造物有深意，区界彝夏分中边。刀州刺史且好事，欲通天险招呼韩。橐驼载布马载粟，罗致火罽收冰蚕。去年行台留陆贾，今年绝塞归张骞。似闻西方诸部落，稽首请事天可汗。蜀人弱脆蛮顽奸，畏之不啻雀见鹯。况复此曹不耕织，毳衣肉食劳县官。安得天上巨灵手，擘山为塞邛崃关。  

***同人元祐观看花小饮***  

一丝朝雨减轻尘，十里啼莺碧树新。骄马频嘶曾到处，疏松全似不羁人。百花影里瞢腾酒，三月中间烂漫春。谁道金门无剧事，年年风景趁间身。  

***独坐感怀***  

九十春光欲二旬，催花风起落镫辰。年华半向愁中尽，生事惟余懒处真。讬意渐谙吟楚雨，闭门长似在漳滨。贾生未办千金赋，目断天涯辇路尘。  

***咏香与顾书宣陈南麓汪安公同赋***  

掩冉清芬散，絪缊薄雾微。未浓飘欲断，渐远拟仍飞。侵晓生芳径，因春上舞衣。轻呵妆后镜，寒下夜浑帏。汤殿融融水，兰釭夜夜辉。一星篝火灺，六曲绣屏围。月榭初经雨，邻花不掩扉。蝶回知有恨，风定若无依。锦荐余温在，罗巾旧事非。背人匀麝罢，临水握兰归。荡子同韩嫣，名娃胜鲍徽。辟邪须作珮，莫只重珠玑。  

***晓仙谣效温飞卿体***  

明星出地月堕城，白河斜挂西南楹。丁冬细漏咽残响，兰釭短焰青荧荧。隆准翁孙赤龙子，夜看真图倦朝起。身轻梦入蓬莱宫，弱海三千一杯水。七曜回光照玉堂，倒持北斗倾天浆。绿华舞落玉条脱，醒闻坠地声锵锵。半尺琼签报天曙，宫女起收仙掌露。通侯更拜白茅人，岁星却入中郎署。  

***放鹰行***  

广原兀兀天四遮，树头月落吹早笳。将军锦袍金鞲靫，宝弓六石马五花。从者百骑寂不哗，班骓赤骠骊骝騧。骈头并驱如排衙，鞲上角鹰嘴爪佳。曾肉妖狐搏巨蛇，金铃掣臂风卷沙。马前一点掠地斜，飞走穷促喘且呀。裂眦溃脑困攫拏，举鞭数获载满车。雉大如鹅兔如豭，炙肝燔肉倾流霞。侍儿十五弹琵琶，归来犹作三日夸。相如竖儒井底蛙，如何上书谏大家。  

***宿翠微寺***  

林樾互蔽亏，冈峦相枕带。径回云磴高，谿转石梁隘。迸泉溅人衣，冲风振松籁。烟生墟里间，日下牛羊外。步屐随昏鸦，闻钟宿香界。  

***碧云寺***  

崔巍碧云寺，寿安山南陬。前貌众龙象，从植千松楸。于经首作俑，魏竖复效尤。规制骇心目，宏丽无匹俦。近屏罗翠嶂，远势交回洲。石室窈中空，缭垣屹外周。镂阶凤衤离衤从，琢壁龙蚴蟉。僣侈陋陵阙，岂止逾王侯。当其缮构际，乾坤困徵搜。攻石千仞冈，挽材万里舟。苍生莽流冗，四海输賝赇。竭彼血万斛，就此土一抔。刑余胡敢然，童昏寄垂旒。轸臂夺之柄，虫腹心舌喉。钳质杀乔固，轩墀延共兜。上擅天赏罚，下快私恩仇。敌张寇盗炽，木蠹禾生蟊。罪虽沦一族，祸乃延九州。高庙血祀斩，泗社苍烟愁。思陵葬无所，麦饭矧可求。昌平寒食日，春惨风飕飂。民家败纸钱，吹挂陵树头。穷奇旧衣冠，乃得归岩幽。百年有余恨，烈士涕横流。伟哉张侍御，一洗异代羞。仆碑划名氏，伐冢为平畴。兹事良几举，我更借箸筹。贤圣律既往，为后世罚襃。善固揭百世，恶亦昭千秋。诛奸赖直笔，不系冢去留。上世戮鲸鲵，封骨高崷崷。请肆彼遗骼，存此招魂丘。用之作京观，事异理亦侔。覆辙留眼前，后车庶回辀。殷墟歌《离黍》，鉴之者有周。作诗述胸臆，以侔采风輶。  

***送陈南麓同年之奉天府丞任***  

甲午夏月次鹑火，陈君东去丞陪京。月题之轮约青幰，翩翩白马悬朱缨。风吹苍髯拂肩领，长身突兀双颧赪。后车轮囷载坟卷，前驱合沓罗旗旌。路人如堵看祖帐，客前陈辞酒再行。山海之东富奇诡，水产陆孕纷千形。熊肪三寸削玉白，鲟鳇一丈如龙狞。活掎挺鹿掣生尾，痴掩雏雉披柔翎。巨蛤腴腹莹见子，芽蕨拳饱肥税萌。八梢偏口略粗俗，黄羊水獭犹膻腥。君到正遇八九月，应饕北食忘南烹。郭外日红看放猎，月轮压地排千兵。鹳弓可手称鸾箭，驯驹口熟知人情。马上射生下草檄，吏卒唶嚄官寮惊。书生如此良不恶，行矣最乐余何营。我时避坐亦为寿，敢有所献君吾听。蒲河铁岭我故土，身虽不到心能明。皇家大业首辽沈，有汉关陕唐汾并。膏原坱圠二千里，崇墉岌嶪一十城。薇局中开应箕尾，王气直上联魁衡。已闻方召降乔岳，宜有董贾锺菁英。后生无师孰埏铸，適喜硕彦司胶黉，愿稀射猎课文史，数亲短椠疏长荣。别裁讹体定涂轨，披汰瓦砾搜璜珩。中和乐职正宜作，子渊之后君再生。大海泱泱浸日出，长山矗矗撑天青。纵探极目厉其气，推排河岳鞭风霆。发为声诗被弦管，常武是弟绵是兄。便就童子觅何武，或有骨骼堪公卿。采风九牧贡轩陛，升歌一阕通神灵。咸池云门见光景，金泥玉简基云亭。君不见元和韩碑睨典诰，刘诗柳雅窥齐盟。生平羞与曹桧伍，归其视我当继声。  

***间行与文震青编修同赋***  

曲径缘溪曲，平沙似掌平。波心双鹜没，雨外一峰晴。官冷闲游数，时和夏气清。桥东村北路，留待月中行。  

***不寐***  

萤流高屋影相追，水外疏星拂地垂。吹绉葛衣风渐紧，滴残莼梦漏初迟。三秋似月才生魄，四序如花半在枝。砧韵虫声愁几许，旅人双鬓最先知。  

***法海***  

法海，字渊若，号悔翁，满洲旗人。康熙甲戌进士，改庶吉士，授检讨，官至兵部尚书。有《悔翁集》。  

***游楼霞寺***  

石磴迂回上，苍藤挂薜萝。岭开千佛古，松记六朝多。明月何曾改，荒碑看已磨。云霞栖隐处，我欲问岩阿。  

***吕履恒***  

吕履恒，字元素，河南新安人。康熙甲戌进士，官至户部侍郎。有《梦月岩集》。  

（王阮亭曰：“《梦月岩》诗高浑超诣，正以不甚似杜为佳。”）  

（沈归愚曰：“当时言诗者多欲尊宋祧唐，司农志趣，不落唐以后，并蕲追六代以上而从之，可谓特立独行。”又云：“蕴含前人，别裁伪体，一切逗花俪叶，粉黛纂组之习，悉举而空之。”）  

***新妇篇答雪堂***  

习习堂前燕，弱羽讵能飞。仰视沧浪天，哺我黄口儿。新妇初来时，父母教礼仪。娩婉事君子，动止勤自持。入厨涤百器，夙兴夜寐迟。未知姑性情，便欲摅所思。一语违尊章，憔悴无光辉。君子为弥缝，大义终无亏。同心依所天，德音矢莫违。  

桑条明沃若，鶗鴂声欲展。提笼陌上行，盈盈衣露泫。伯姊念孤征，导我步凌缅。中心既绸缪，言笑亦游衍。三月采青蒿，四月簇黄茧。将为公子裳，区区效不腆。同居向三年，君忽被驱遣。不敢出中门，心与车轮转。凉秋八九月，木落枯蓬卷。不惜道里寒，终身事未蒇。舅姑祝悦康，儿女愿黾勉。君怀亮孔深，我绩日犹浅。海畔亦逢君，携手望高巘。衣裳非旧时，容色尚婉娈。皎日会东出，谷幽当自显。  

***由龙泉寺西上观源所自出遂穷其胜***  

飞雨吹绝壁，炎气为清和。泉源在木杪，空响何其多。缘险扪弱葛，出幽履垂萝。峰岭非一致，缅邈复逶迤。敻然至天表，云气如流波。阴阳屡昼夜，日月相荡摩。下视所来径，猿鸟几经过。心疑此宫观，结构非斧柯。不知初古人，何以栖岩阿。  

***祖越寺至罗汉洞***  

空山寂无声，钟磬自生响。宛转松石间，忽来云鸟上。筋骨未遑安，耳目已豁朗。岩腹正中穿，出入随俯仰。混沌谁开凿，玲珑非意想。仰视缥缈峰，天表撑一掌。其上有飞观，安能度袤广。自非餐霞人，邈然不可往。  

***阙门行哀陈公也。公讳显元，楚之蕲州人。崇祯壬午令新安，以滑稽息民为治。时洛郡失守，属城邑皆堕，公率民登铁门砦日夜守陴，不为动。贼檄公，公碎其檄，大骂。贼怒，并力攻之，砦破，无少长皆屠。公走且呼曰：“纠民守死者县令也，宜杀某，勿苦我民。”贼不顾，公持其刃呼益急，遂歼焉。其子某***  

亦与难。遗民三十六人者为负士成坟。予闻诸父老云。  

涧水奔山齧石根，逆流百折趋铁门。铁门山上垒培在，居民曰是陈公屯。瓦砾崩翻烧黔黑，荒冢草白天黄昏。犹传壬午世反侧，函谷关溃无完邑。我公陟巘辟巉石，率民守死勿降贼。贼觇睥睨声方怒，谓若区区何自苦。公笑不答挥炮石，捶碎檄移詈狗鼠。黄巾万众并牛力，飞镞满眼天地黑。累卵难支巢树倾，苍颠黄口遭刲磔。更张空弮无所惧，齾龈血颈身不仆。同时哲嗣亦遭坑，遗民负土营双墓。已矣哉天柱地维昔崩摧，金城铁瓮空崔嵬。北门锁钥堕燕蓟，上东门亦军延开。翻城倒戈皆如此，嗟公为此一何哀。春来杜宇犹啼血，瓦棺不朽常山舌。落落青山三尺堆，常照松风万古月。  

***宁乡坤元宫双松歌***  

双松东西互为友，丹楹粉壁江声走。枝幹排云入窈冥，萌蘖不知何代有。东株倚户半欹斜，满身苔藓生霜华。雷霆忽起蛟龙怒，掀翻鳞甲张爪牙。有时风静日移晷，青阴覆殿凉于水。元气茫茫混太清，幽丛寂寂栖神鬼。近西一株独正直，亭亭上出千峰碧。流膏入地似黄金，偃盖扶天荡白日。主人延客坐其侧，举杯不饮皆自得。与君同结岁寒心，随天自布阳春泽。嗟哉双松的的有根株，后万斯年仍不枯，蕣华朝菌胡为乎。  

石楼（行时予以奉檄覈仓，同官程明府勉斋適有发陈之请，因高其义，作此以俟采风。）  

石楼城郭山之坳，苦菜青青盈四郊。犬吠间从猿啸起，人烟时与山云交。阪田硗确不可井，高高下下随窟巢。城外通逵无轨迹，侧身半趾垂岩石。我车我马何为者，公家积贮相推覈。周官敛散本藏富，讵非补助为农食。况逢尧舜忧民时，忍令鼠饱我氓饥。明宰曰予请发之，权衡调剂仰台司。必从所请复奚疑，幸甚哉石楼虽瘠民不罢。  

***梁州***  

蜀道天难上，梁州路已遥。岷嶓蟠北戒，江汉导南条。落日七盘岭，晴天万里桥。独留怀古意，歌哭未能销。  

***别杨贡士臣石***  

江渚秋初至，山城日尚暄。临歧频驻马，将泪更闻猿。细故宜从众，澄心莫放言。椷通随道路，不厌往来烦。  

***蓟门杂咏***  

景物川原里，间关岁月中。官榆丛自碧，山杏远能红。沙壅桓侯垒，云封尧母宫。不逢燕赵士，歌哭为谁雄。  

邯郸春欲尽，杨柳不堪攀。花落丛台驿，人归洺水关。存亡输白璧，厮养弃朱颜。卓荦观千载，生涯有故山。  

***渔泛洪待家兄文启言怀***  

簿领汾州去，长怀鄂渚遥。塞鸿淹次第，檐鹊望昏朝。纯吏家难称，顽民势易骄。何须悲雨雪，见晛自当消。（时兄缘事暂解任。）  

***野望***  

子真谷口云初霁，白起城边雨乍收。万里涛声来汉水，一天霜叶下梁州。他乡风俗重阳晚，故国音书旅雁秋。人事寂寥裘敝尽，寒砧莫遣近高楼。  

***潼关用崆峒元韵吊孙司马***  

汉京形胜枕雄关，指顾山川一掌间。地险半开函谷月，天青惟见首阳山。中官赐剑来何疾，司马麾戈去不还。万古黄河流血泪，春风惨澹旅人颜。  

***登龙门山***  

禹门山色碧千寻，万古长祠夏德深。河自怀襄开草昧，人因疏凿重登临。风雷实见鱼龙气，云水虚涵天地心。不信沧溟难可到，桃花竹箭尚浮沈。  

***金川门咏史***  

金川北望日黄昏，闻道燕师入北门。不见古公传季历，祇知太甲是汤孙。风雷岂为鸱鸮变，江汉难招杜宇魂。南渡降旗何岁月，西山省恨旧乾坤。  

***巩县严子陵祠***  

霜落秋城木叶丹，客星祠畔肃衣冠。故人无意骄同卧，天子何能屈一官。严濑江山空浩渺，原陵松柏自高寒。东都多少知名士，不及冥鸿一羽翰。  

***山海关***  

天际重关虎豹扃，前瞻云树尚冥冥。山余落日千峰紫，海泻遥空一气青。汉塞烽烟亭甓坏，秦城膏血土花腥。漫吟碣石东临句，绝代雄才敢乞灵。  

***秦州词***  

嘉陵江水向西流，大散关南天正秋。一夜猿啼枫叶落，征人十万下秦州。  

***登封许由冢***  

青山顶上一孤丘，俯视陶唐十二州。偶使人间知姓字，遂教颍水涴清流。  

***周起渭***  

周起渭，字渔璜，号桐野，贵阳人。康熙甲戌进士，改庶吉士，授检讨，历官詹事。有《桐野集》。  

***毛大可曰：“先生诗兴比互进，情文兼生，古可追魏、晋，而今体声律不出开、天间。”***  

***陈松山曰：“泽州相国在直庐，圣祖问今诗人，举周起渭、史申义对。”一时翰林有‘两诗人’之目。于查初白、德尹尤为心契。初白《次先生高庙僧舍》诗云：‘结习多生未易捐，得公投句喜跫然。祇应借佛论诗境，何法真超色界天。’自注：‘时以拙诗就正先生。’史蕉饮赠句云：‘孰与夜郎争汉人，手携玉尺上金台。’”***  

***寄答襄城刘太乙***  

天音雷奋蛰，地籁风号穴。凤鸣览德辉，鴂啼催暮节。东风吟百鸟，不独梁间鳦。寒蝉与蟋蟀，感秋复悲栗。气化使之然，机至不容遏。此或缘知觉，相将弄喉舌。石窍本无声，水行殊瀄汩。忽然相击触，无心中音律。信知天地间，至妙难理诘。人声得精微，寄兴尤恍惚。中心良雾郁，冲口自风发。但伸所欲言，豪圣莫能屈。在昔周诗亡，始有获麟笔。删定无圣人，风谣乃遗逸。况乏輶轩采，贞淫谁纂述。古今有迁变，何曾昔韵歇。正声本无恙，文士自争夺。特起求名径，真诗乃沦没。此道宋元时，犹未事倾轧。原体本骚人，后来俱派别。英雄当运会，各与时相匹。譬如唤晴鸠，亦有知雨鹬。那将堂上竽，遽厌堂下瑟。有明弘正时，何李气蓬勃。师资浣花叟，余子遭割截。遂钳万人口，攘臂称渠帅。才高任轩轾，流弊始纷出。浸淫嘉隆后，坛坫益增设。同流合泾渭，仇仇分吴越。王李及徐袁，操刀起相杀。古诗丁厄运，古句肆批抹。弹指百年间，诗场三喋血。流传到今日，狡狯又一术。各惩门户非，万象思囊括。借口爱前人，其实事剽窃。遂驱后来秀，点鬼而祭獭。狴牢锢情性，音形图仿佛。刻舟信可求，未苗已先揠。河洛天地中，真声宜未绝。刘子不羁人，心细胆雄拔。披读古人书，落华将讨实。向者携手时，议论何明豁。风诗有正变，天然任流溢。先须觑大幽，元关闯窋窡。然后飏九天，风雷共吹吷。寄我五字诗，字字纸上活。直如排霜筠，曲似拗劲铁。我诗但意造，无文空真质。本乏求名心，信口无爬栉。文章在吾辈，于技等豪末。读书不明道，哆口徒浪说。纵令言语工，根源已先失。而况窈古锦，纷纷争割裂。请观古人门，千秋何嵽嵲。自来争名辈，颈涨面骍热。赭山求楮竹，不能供纸札。盛气凌前人，何曾跻毫发。我作不鸣虫，冬寒墐房室。谈稀舌本强，因君偶枨拨。遂敲古瓦冰，含豪濡秃鬝。怀君结隐处，汝水前荡潏。篱落蚤烟开，衡门数峰雪。想见捋吟须，摇头耸山骨。何当尘土手，往结凌波袜。报章比芝菌，惊雷出枯枿。更待新诗来，披襟弄明月。  

***题查声山学士花溪石漾图***  

落落长松阴，清溪一道深。潺淙历危石，宛转入花林。素鲔乐空水，凫鸥卧烟浔。石上垂纶客，临渊非世心。  

春风吹钓丝，偶逐蜻蛉起。还同花溪鱼，演漾花溪水。长空写潭影，澄怀澹如此。出处偶然事，论心付葭苇。  

***太宰陈说岩先生命题王石谷画午亭山村图***  

太行绵互北州野，处处峰峦聚奔马。腾骧磊落万不同，一一远自青天下。神灵窟宅夸雄尊，西边王屋东苏门。纵横顾盼韩魏赵，卫中山数百郡空。青未了，烟光繁。我公结庐王屋边，太行元气纷纠蟠。千室鳞鳞入云雾，尘中不辨桃花源。绿野裴中立，东山谢安石。白头趋起为苍生，留著烟岚围故宅。纶扉赐沐时清闲，幅巾鞶带思家山。乌木山人黄鹤手，为写云峦缥缈间。青山一重溪一转，山势半舒云半卷。遥天漠漠风雨来，苍翠浮空没层巘。斯须彩晕山前生，乱铺锦绣林壑明。驿梅官柳傍前路，溪桥野店行人行。行人路转前山曲，侧峰横岭看不足。桥柏杉篁一径通，人家散满千花谷。谷口人家经几年，晋时耕种秦时田。渔郎舟子偶一到，竟疑此地皆神仙。神仙爱山不住山，青云鸣玉趋真班。自来力牧风后乃仙伯，岂有山泽之癯能活国。君不见我公身侍玉皇香案四十秋，素心日向林泉游。出山更复携山出，五岳真形随杖头。腐儒不办经纶事，祇是未谙山水意。岂如真儒江湖魏阙藏胸襟，天然林壑无招寻。松泉百道交清音，慷慨写之《梁父吟》。出和虞舜薰风琴，勋名如山力所任。我心无时无山林，王屋高高丹水深。吁嗟乎方知古来伯仲伊吕者，一生皆是巢由心。  

分咏京师古迹得明成祖华严经大钟（钟在万寿寺，钟内外书《华严》《金刚》诸品名经八十一卷，沈学士度笔也。）  

○鸿沟不割新亭毁，南兵百万刲羊豕。九江夜盗鱼钥行，金川门开鼓声死。袈裟瓶钵嗣皇髡，忠臣十族飘冤魂。高皇钟虡幸无恙，不归异姓归宗藩。九鼎迁移太仓卒，燕山峨峨建宫阙。销锋铸锯一钟成，要比铜人高突兀。当年杀戮成丘墟，凭仗佛力相忏除。《金刚》《华严》八十卷，蒲牢腹背分明书。一字忏除一冤命，字少冤多除不竟。钟声夜发老狐鸣，头戴髑髅暗中听。祇今事往三百年，零落草棘依荒烟。红墙碧瓦半销毁，道傍翁仲行人怜。忆昔索铜山海竭，悬钟十丈龙头楔。铭勋不纪道衍功，衅涂即用齐黄血。沈生字体平不颇，银钩铁画星骈罗。宁知青史但一字，比较钟鼎尤难磨。骨肉相残悲已事，憾留此钟阅三世。乐安州外见俘王，南城宫中伴幽帝。此时老佛西南行，荒陬一卷《楞严经》。归葬西山不封树，到今谈者泪纵横。金石寿长人不能，弹指千年多废兴。君不见米脂贼来箭如雨，原庙编钟散无主。万岁山头悲尺组，帝子王孙无处所，血溅长陵一抔土。  

***送马河宗令巴陵***  

一舸湖南去，官间事事幽。山川麇子国，烟雨岳阳楼。橘社龙宫近，江花帝女游。鼋鼍春浪阔，窗外看渔舟。  

老濞争衡地，鱼龙战血腥。廿年烽火尽，千里稻田青。水驿通吴会，云帆满洞庭。恩波流处远，更勒纪功铭。  

***金陵怀古***  

锺阜犹存王气销，石城自打晚来潮。行逢旧燕乌衣巷，偶听残莺白下桥。风月一天袁虎咏，衣冠满地阿龙超。临觞莫漫悲千古，六十年前是六朝。  

赌墅风流误后贤，屡朝狎客递当筵。宫车惯入鸳鸯寺，台阁新翻《燕子笺》。千载埋金悲故国，十州镕铁铸当年。停云歌歇行云散，断送繁华尺五天。  

江孔倾危不足论，可怜名士亦脂唇。犊车诣阙宁非妄，翟茀蒙尘岂是真。削柿南流满淮甸，回戈东指下湘滨。帝星长白增芒耀，前路驱除定有人。  

尔汝歌如水调长，江南江北共凄凉。不知横锁千重断，尚恋回舟一水香。红豆按歌空有泪，庭花比玉恰逢霜。到今无客悲禾黍，旧院人还说顿杨。  

***漫兴***  

九陌轻尘走钿车，闭门书帙任横斜。茶香易醒朝来酒，睡美妨看郭外花。垂柳渐浓莺识路，画帘初卷燕知家。客途纵有风期在，苦为春愁益鬓华。  

***立秋南麓书屋小集***  

柳外一蝉凉气生，回廊接座有余清。寒花映日将何待，老树迎风渐不平。斗饮客如秋鹘健，吟诗我作候虫鸣。离心最易关摇落，一曲汾歌万古情。  

***己丑初秋郭于宫招集江亭寄怀千波耑木德尹诸君子***  

葭菼连天鸀鳿飞，碧山如画远相依。朝烟暮霭遮城阙，欹岸回塘有钓矶。野水逢秋写衰鬓，林风傍晚入生衣。云中一道旌竿直，误认帆樯欲送归。  

***德州感怀田山姜先生***  

诗卷长存万事休，十年黄壤闭风流。人归画扇斋如故，春去山姜叶似秋。雨后漕河浑更急，道傍官柳绿含愁。羊昙渐老无多泪，忍为停车一少留。  

***泛舟西湖夜半始归***  

天边明月光难并，人世西湖景不同。若把西湖比明月，湖心亭是广寒宫。  

***满保***  

满保，字九如，号凫山，满洲旗人。康熙甲戌进士，改庶吉士，官至闽浙总督。有《检心堂稿》。  

***仲春七日朱抚军邀至湖上偶成***  

山水清音晚更调，梵宫随处可逍遥。篮舆穿碧闻溪响，雪岸抽黄见柳条。谈笑暂时抛案牍，堤防终日为江潮。舣舟且向孤山去，携取寒香到酒瓢。  

***韬光***  

户外双峰散午晴，江湖分绕越王城。何当留宿山僧榻，破晓来看海日生。  

***陈瑸***  

陈瑸，字文焕，号眉川，海康人。康熙甲戌进士，由知县官至福建巡抚。赠礼部尚书，谥清端。有诗集。  

***游邓伟南园林***  

烟火绝人处，绿云摇翠阴。微风啼鸟缓，细雨落花深。径曲苔黏屐，潭空月印心。市朝尘壒集，雅趣羡园林。  

***过飞来寺***  

山堂说法锡先飞，一度南华久不归。绝顶峰峦开法眼，嵌空蹊谷护禅扉。木鱼声细留花雨，明月更深上钓矶。可是攀援攀未得，清风竦竦动征衣。  

登红毛楼（即赤嵌楼，荷兰所筑也。《台湾府志》云：“雕栏凌空，郑氏以贮火药军器。”）  

量移海外乍逢秋，凭眺依稀古戍楼。烽火惊心成往事，清笳入耳散边愁。盈盈带水孤帆杳，漠漠晴空白日悠。更喜澄清雄镇畔，飞云欻忽渡江头。  

行越巂道中（《隋志》：“工卩都有巂山。”《元和志》：“在工卩都县西南九里，巂水出其下，州郡以此名。”）  

天下崎岖路，无如越巂西。重山复重壑，但有杜鹃啼。  

***屠沂***  

屠沂，安艾山，号酌沧，孝感人。康熙甲戌进士，官至浙江巡抚。有《双峰诗集》。  

***述怀***  

金风萧瑟五湖秋，好趁烟波把钓舟。正忆往时司马渴，至今还抱杞人忧。寸心漫许中流柱，一木宁支镇海楼。南浦归来万里雁，飞飞长写一天愁。  

***陈豫朋***  

陈豫朋，字尧凯，号濂村，泽州人。康熙甲戌进士，改庶吉士，授编修，历官福建盐驿道。有《濂村诗集》。  

***矾曲至横丹乡道上***  

晓出文州门，幽景恣清玩。鱼鸟无嫌猜，花竹缛烂灿。行来矾曲东，危境耳目换。山势惊嶙嶒，江流俯瀰漫。嵚岑孤径垂，欹窄不容<车曼>。小舆费挽曳，长绳虑中断。移趾膝拄胸，束缚衣过骭。夹磴百层萝，挺霄千尺幹。魄动怯虚崖，力穷羡飞翰。直上艰萦盘，厥下杳涯岸。独憩苔石颠，坐久心愈惮。吁嗟日将晡，峨峨始及半。  

***北平射虎歌***  

秋风削耳塞草枯，将军夜持金仆姑。一发辄殪双于菟，金石既贯精诚符。再发不入理岂诬，有心求合翻成愚。汉军数出击匈奴，大宛苜蓿饲名驹。将军志欲封狼胥，前茅后出迷道途。七十余战血模糊，数奇不赏徒区区。人事翻覆如辘轳，白云苍狗变须臾。君不见邵平罢相还独居，种瓜自荷青门锄。  

***寒食还近筠连***  

远役罗施国，山程匝月余。去原同海角，归亦渺天涯。白板双书笈，青油一幰车。新烟林薄外，开遍刺桐花。  

***灞桥***  

草碧云疏浪影摇，水烟初敛涨痕消。断肠桥畔天涯路，愁杀青青杨柳条。  

***陈霆万***  

陈霆万，字紫驭，平湖人。康熙甲戌进士，官临朐知县。  

***白日***  

白日愁无遣，青山兴未孤。板桥缘磵补，木屐信藜扶。苔色浮碑字，榕阴落酒壸。他乡拌醉好，归梦亦西湖。  

***米调元***  

米调元，字和梅，号养石，崇阳人。康熙甲戌进士，官江南知县。  

***过荒村有所忆***  

春野旷无际，兴来惟独行。偶经流水径，时听落花声。草宿田庐换，云浮身世轻。机心息已久，麋鹿不须惊。  

***林豫吉***  

林豫吉，字不飞，福建长乐人。康熙甲戌进士。有《松址集》。  

***楼夜***  

野旷星偏大，江冥水自声。人烟休远市，漏鼓起荒城。镫下一杯酒，楼头万里情。风尘空老去，吾亦感生成。  

***春晴***  

湖海真吾事，乾坤赋此生。花光乱日色，帆影走风声。双鬓天涯远，三春水国晴。采兰歌彼美，笙管为谁清。  

***夹溪桃花盛开得野老邀酌***  

溪上桃花春自开，渔郎烟棹几时来。天留湖海吾为客，日静桑麻此泛杯。社鼓忽传江燕至，乡书犹阻塞鸿回。鹖冠野老行藏异，鸡黍殷勤去后猜。  

***周锺瑄***  

周锺瑄，字宣子，贵筑人。康熙丙子举人，由知县历官荆州知府。有《歇云斋》、《松亭》诸集。  

***题陈虎文明经象***  

长风入长松，习习发青响。云石盘根柯，日月任来往。羡此秃顶翁，意气何萧爽。绮皓伊何人，悠然动长想。  

***月夜泛舟***  

经年尘面恨怱怱，又逐轻飙驾短篷。两桨碎摇葭菼月，片帆斜受蓼花风。天从波底翻无定，云过湖心旋欲融。搔首几回眠不得，床头长铗气如虹。  

***许遂***  

许遂，字扬云，番禺人。康熙丙子举人，官清河知县。  

***山月***  

不知谁抱镜，挂在白云岑。万壑照成雪，梅花寒一林。美人此遥夜，千里结愁心。解带松风下，霜华流素琴。  

***李锺璧***  

李锺璧，字鹿岚，通江人。康熙丙子举人，官平南知县。有《燕喜堂集》。  

***黄汾阻风***  

系缆黄沙几晦明，归心日夜共愁生。客行惯下千猿泪，潮至如闻万马声。世事久知同木雁，羁怀何处付银筝。倚栏极目占风色，远浦沙昏浪未平。  

***石芳***  

石芳，字兰汀，号云樵，满洲旗人。康熙丙子举人，袭世管佐领。有《自怡诗草》。  

***山行夜归***  

曲屈盘松径，苍烟原上村。斜阳依远岸，疏磬出黄昏。云忆山归岫，人随月到门。兴豪难假寐，独自举清尊。  

***祭星坛***  

石门南去祭星坛，可有仙真驾紫鸾。北斗无声霜月古，四山松桧逼人寒。  

***谢方琦***  

谢方琦，字应云，宜兴人。康熙丙子举人。有《东墅集》。  

***雨中送客***  

北风驱寒云，萧萧乱松雨。前山忽杳冥，不辨溪头树。渔父村外归，牧人烟中语。翩翩东来鸟，悲鸣寻故侣。惆怅别情人，挂帆何处所。  

***春闺词***  

林外子规啼，数声窗欲曙。怜妾最伤春，语语催归去。  

***积雪***  

积雪晦原陆，竹村人掩扉。南邻暮招鹤，不使入云飞。  

***雪霁***  

雪霁曙光寒，渔蓑漾初日。隔浦一帆斜，前村钓船出。  

***李永祺***  

李永祺，字鹤君，嘉善人。康熙丙子举人。有《河干诗钞》。  

***病起***  

崚嶒未怕骨如柴，排闷时时强散怀。叔夜养生终是癖，伯伦醉死便须埋。枕边唤梦劳黄鸟，陌上行游让玉騧。莫负阳春好烟景，且教办取踏青鞋。  

***送魏丈水村之燕***  

新诗一卷落人间，乐部流传唱玉关。此去酒徒重觅醉，且教画壁听双鬓。  

***何梅***  

何梅，字雪芳，建宁人。康熙丙子举人，官建阳教谕。有《江村诗钞》。  

***望接笋峰不得上***  

入洞疑无路，虚无接笋梢。钩梯仙鬼半，铁索死生交。人影猱升木，僧寮鹤架巢。那能乘羽化，绝顶共诛茅。  

***三山归舟***  

闽溪不可上，上若上青天。缆向峰头系，舟从石罅穿。晴空排虎刺，急濑吐蛟涎。赋命真穷薄，频年往复旋。  

***丁佩玉***  

丁佩玉，字雪石，昆阳人。康熙丙子举人。有《一槎寄草》。  

***芜湖晚望***  

江燕撩人至，双飞似旧知。如何春去日，不是客归时。水逐船头转，云随帆脚低。短吟浑未尽，怅望复迟迟。  

***严虞惇***  

严虞惇，字宝成，一字思庵，常熟人。康熙丁丑一甲二名进士，授编修，历官太仆寺少卿。有《严太仆集》。  

***小重阳日大雨后续城南登高分得千字***  

重阳风雨古语传，今秋云物何澄鲜。天公怪底号令错，唤醒屏翳丰隆眠。九日更越日有四，以三乘九阳无偏。飞廉先驱号万窍，随以飒拉喷流泉。秋行夏令势浡淈，列缺吐火施其鞭。九衢淙淙注黄潦，{泥土}没一丈车倾蹎。城南高台竦百尺，苍波对面葭苇连。烟光水气相荡潏，岌嶪孰敢登危巅。岂知诗人足好事，偏于造物工雕镌。重寻旧约命俦侣，羸马滑泥冲鞯。入门顿觉檐溜断，升阶忽见云容穿。搴衣陟级试翘首，皓皓晴日长空悬。得非吾侪气陵暴，挥斥八极尘昏湔。不然天公逞狡狯，助我豪兴呈清妍。凭栏遐瞩万顷碧，横云一抹凝如烟。西山新沐神女髻，落霞狐映波苍然。胸襟披豁耳目爽，朝阴夕晖气万千。翻思此景不易得，非此洗涤那娟娟。雄谈四起竞辩囿，谐谑间作飞觥船。官蛙一部当鼓吹，大壑泉赴鸣丝弦。篱边黄菊不改色，茱萸续把怀香荃。牢笼物象入诗态，兴到泼墨霏云烟。韩苏当代大手笔，清怀小缀新诗篇。秦黄却走籍湜汗，聱牙佶屈穷回邅。譬如百谷宗大海，吐纳不让支流涓。良晨美景出苦语，山川笑我愚而孱。苍茫暝色四围合，寒塘雁下乌鸦翾。明朝万口诵诗句，龙山佳会还重编。  

***甲申中秋澄观堂宴集以昌黎一年明月今宵多为韵分得月字***  

青天高虚一轮揭，纤云净扫天河没。清光灏溔空寰瀛，人间竞赏今宵月。澄观堂中设高宴，玉斝琼罍错肴核。堂虚帘卷通绮寮，朗朗身疑入西<出骨>。涤濯魂魄洗肝肾，昏翳脱落清泠发。百壸浇肠未厌多，兴酣长鲸吸溟渤。分曹射阄角胜负，胜气让呶负含哕。间以雄辩驱波涛，杂出险语破拘橛。吾侪跌宕文字饮，纵使粗疏免俗滑。生平苦爱谢庄句，千里相思共清越。可怜此景不易逢，圆缺阴晴变仓卒。人世那能期上寿，灵药谁教驻华发。举杯矫首问姮娥，何事朝朝守枯<日朿>。十年枵腹厌茶堇，三载伤心失鹣蹶。人去瑶台何处寻，我欲乘风诉真阙。对酒当歌倍恓怆，况此良宵思结愲。独立苍茫饮罢时，孤影空阶散林樾。明朝行见挂纤纤，坚守参横不知歇。  

***题试茶图***  

穀雨新晴采露芽，清泉活火试瓯华。十年樱笋江南梦，最爱苕溪隐士家。  

***姜宸英***  

姜宸英，字西溟，号湛园，慈谿人。康熙丁丑一甲三名进士，授编修。有《苇间诗集》。  

***徐健庵编修筵上观洗象***  

长安六月三伏始，主人门对御河水。御河流水声潺潺，玉泉奔赴城西湾。是日都人看洗象，立马万骑车千两。曼延蹴踘罗岸帝，吹角鸣钲沸川上。满堂宾客何从容，棋局未了酒不空。日中报道象奴出，至尊朝罢明光宫。魋形诡貌三十六，一一骑就深潭浴。云起乍疑龙蛇蜒，湍回更与人翻覆。须臾小吏前推排，将军拔营群象回。就中一象行踯躅，齿毛脱落颜摧颓。长者谓余岂解事，此物经今不知岁。闻说先朝万历初，贡车远自扶南至。中更四帝时太平，一朝闯贼残神京。忍死不食三品料，俯首泪下声哀鸣。沧桑变换忽尘梦，勉强逐队留残生。茫茫旧事君莫说，劝君且饮杯中物。  

***哭魏叔子***  

苦节谁云不可贞，翠微山共首山清。更无安道能求死，只有韩康解避名。远愧文章当缟纻，不教官爵累铭旌。临风一恸江天豁，未觉前贤愧后生。  

***宜亭***  

不知秋远近，水色涨平芜。晒岸多渔网，浮舟半竹庐。桥欹眠折苇，槛倒坐间凫。落日宜亭上，寥寥吾辈俱。  

***汪士鋐***  

汪士鋐，字文升，号退谷，吴县人。康熙丁丑进士，改庶吉士，授编修，历官右中允。有《秋泉居士集》。  

***陈沧洲太守出瘗鹤铭于江中以拓本见示作歌记之***  

焦山山崖《瘗鹤铭》，雷击坠江江冥冥。一旦水底出至宝，神物焜燿含精灵。此碑书家最珍惜，欲拓恐犯蛟龙腥。致令赝本遍天下，刻画嫫母夸娉婷。或传此是右军迹，逸少二字疑足徵。或言弘景或顾况，未睹真迹凭图经。沧洲使君好古士；搜奇抉怪心无宁。朅来江边问遗碣，太息墨宝存空亭。时当穷冬江水涸，巉岩洗刮平沙汀。或侧或仆灵奇字，磊落散布如天星。命工舁石置江岸，残笔剩画稀留形。重依旧石定方位，安排字迹还仪型。矻如阴崖立华屋，恍然峭壁开新硎。字体宽绰近古隶，锋棱虽刓光晶荧。睇视山中宰相笔，齐梁风格我所凭。何年埋没忽露泄，水府倏忽仍丘陵。吾吴太守素神异，驱使直可到六丁。狼贪虎噬且弗避，麾斥水怪如蝘蜓。世间宝物久必显，云日肯被烟尘暝。扶倾固待巨人手，此举便已喧惊霆。远道寄我喜创见，从今摹画希精能。此石此铭不再得，毋使日夜椎拓无留停。  

***蔡珽***  

蔡珽，字若璞，号禹功，汉军旗人。康熙丁丑进士，改庶吉士，授检讨，官至吏部尚书，直隶总督，降奉天府尹。有《守素堂诗集》。  

***宿广惠寺***  

牛羊下孤岭，落日暗远川。暝色入幽谷，山翠冷暮烟。凉风吹户牖，归鸟栖檐前。疏林度清磬，一镫僧舍悬。深山少更漏，独向西窗眠。静坐见明月，欹枕闻寒泉。岩壑锁阒寂，转觉百虑煎。良时不再得，胡为尘绁牵。  

***病起***  

朝阳照户宇，庭院无纤埃。值此新病起，含情独徘徊。开窗望遥天，澹荡春风来。草色萋已绿，鸟鸣亦喈喈。即事多所感，恻然心中哀。佳期渺无方，躬耕岂易谐。何当绝物役，挥手归蒿莱。养真东陵庐，全此拥肿材。  

***过漳河***  

琅珰征铎戒徒驭，夹道浓阴涤尘虑。肩舆南下邯郸南，又过西陵歌舞处。玉颜霸业都成灰，石火电光安在哉？寥落荒台长荒草，一树野棠台上开。我欲吟愁愁日远，漳水东流流不返。水边古渡夕阳斜，风卷黄沙眯人眼。  

***经桃源***  

停舟聊小憩，散步野堤边。独树下归鸟，寒江多晚烟。坡头僧劚药，渡口客呼船。知是仙源路，风光别一天。  

***午至退谷***  

古寺深林里，萧然昼闭关。泉声随乱石，落日照秋山。远岭牛羊小，高原禾黍间。自然心目爽，尘虑一时删。  

***由退谷至广泉道中***  

曲曲绿坡道，翛然策杖登。乱谿惟见石，半岭忽逢僧。径转已无路，山开又一层。祇园钟鼓静，何处觅秋镫。  

***过汉江经岘山***  

岘峰仍北向，汉水自东流。今古不相待，江山空复愁。天遥归雁急，春晓暮烟稠。欲觅羊公石，萋萋草满丘。  

***秋日寄怀高十六章之***  

萧萧竹树暮窗疏，镇日孤吟叹索居。满地落花人去后，一天寒雨雁来初。冯生有铗家何在，苏子无田愿久虚。薄宦穷愁成底事，一回搔首一踌躇。  

爱煞鹪鹩笑大鹏，浮沈小大果何凭。间中旧事都如水，梦里前身竟是僧。堪自信时惟有懒，最长人处是无能。一枝腹满吾求已，敛翼榆枋好避矰。  

***云冈寺***  

层楼突兀仰神工，翠岭岧峣出半空。绕座人瞻岩际佛，背山铃语殿前风。秋滩雨歇寒声急，远岸僧归落照红。独自跏趺幽意惬，好将诗句付奚童。  

***鸡特扣山***  

哀泉流琤瑽，风林动萧瑟。幽径悄无人，半峰带残日。  

***送张万石下第归廉州***  

黄陵庙里题诗去，贾传祠前酹酒过。莫把相思寄湘水，楚山明月夜猿多。  

***李凤翥***  

李凤翥，字紫庭，建昌人。康熙丁丑进士，官至工部侍郎。  

***过峡江***  

铜雀台荒邺水边，长教天堑锁寒烟。土人庙祀周公瑾，只说巴丘作镇年。  

和雨鹭涛双峡起，侵岚雉堞半山分。城东十七洞天内，长忆南朝萧子云。  

***张元臣***  

张元臣，字志尹，号豆村，铜仁人。康熙丁丑进士，改庶吉士，授检讨。历官左谕德。有《豆村诗钞》。  

***晚秋游祖将军园亭***  

将军休沐地，延伫思无穷。宾从当年盛，图书四壁空。寒花泣暮雨，危叶战秋风。只有琅玕竹，青青废院中。  

***宋聚业***  

宋聚业，字嘉升，号南园，长洲人。康熙丁丑进士，民吏部郎中。有《南园杂稿》。  

***沈归愚曰：“南国以刚直忤年制军，致身亡家破，其人足重可知矣。诗虽不多，亦自矫矫。”***  

***题南阳旅壁***  

真人白水生文叔，名士青山卧武侯。水自奔腾趋汉口，山犹层叠枕城头。时来一夕收铜马，事去经年运木牛。叹息兴亡千载上，荒村野庙总悠悠。  

***吴宗丰***  

吴宗丰，字揆俞，汉阳人。康熙丁丑进士，改庶吉士，官大同知县。  

***过黄州阻雪***  

晓对篷窗隙，披襟问旅程。开帆人语静，骤雨浪花平。远岫凝寒翠，低云傍水行。江村逢腊日，顿令客心惊。  

***王枟***  

王枟，字文重，号震来，黄平人。康熙丁丑进士，历官嘉定知县。有《蒲水居诗稿》。  

***海坍谣***  

五月十五东风起，我向海边看海水。边民为我诉颠连，我为边民嗟幹止。茅篱咫尺是苍茫，朝宗万派雄如驶。一潮一汐往来间，日侵月削诚无已。谁云沧海复桑田，但见桑田沈海底。忆自熙朝十九年，豁赋除田千万矣。只今坍有廿余年，庐舍丘墟安可纪。按籍施弓不易求，田形丘势难比拟。就中岂无半亩禾，勤农拌此供波靡。一闻履亩勘真荒，须臾无计图迁徒。沿海残区欲揠苗，刈此木棉成荒鄙。冀得豁除尺寸区，以为风涛之一抵。嗟哉鉴及此情形，温言化导何必尔。方今圣主恤民艰，岁蠲正赋真沦髓。九牛安用此一毛，太仓一粟终何裨。从来有土此有财，无土将焉宁妇子。额赋岂能问水滨，劝稼何由施耘耔。不与海水争旦夕，难为穷壤图倍蓰。潮泥暂退且施弓，真荒真熟胥可指。归来傍晚宿山间，山人为我话桑梓。此间一碑近百年，昔日离海三十里。于今试看几何程，可知坍势从何底。君不见吴淞城外旧城斜，半在泥中半在沙。此是东南一故垒，昔年烟火尽芦花。  

***送尹仲銮之寿亭***  

帝里晴烟散柳枝，春风野外送行迟。路从岭互溪盘处，人到花明荔熟时。烽燧尽销成乐壤，海洋濒近是重离。君家保障知由旧，耕织何尝为茧丝。  

## ●卷五十五

***鄂尔泰***  

鄂尔泰，字毅庵，满洲旗人。康熙己卯举人，世袭佐领，官至保和殿大学士，封一等襄勤伯，加太传。谥文端，配享太庙。有《西林遗稿》。  

***咏怀***  

丈夫不苟得，自处审所难。多愿长恻恻，小心日拳拳。旷达不敢出，激烈非所安。终惧昧道要，拘鄙愧高贤。材力苦不广，天地岂不宽。嗟嗟西林子，徒乃损肺肝。  

下策取富贵，上策学神仙。二者成两失，相将食与眠。谋身贵有术，得计良独偏。子遂无此心，欲语增羞颜。  

天道有终极，人事互更迁。造物讵不仁，斯理固自然。勿为失者笑，勿为得者欢。凉风来北窗，得失谁复言。  

***赠方望溪***  

六经治世非土苴，相期津逮闚垠涯。抉经之心不易得，词林文苑徒纷拏。《博物》但解辨鼮鼠，《搜神》或诧名驺牙。心井偪塞航断港，银海掉眩生狂花。此曹正坐读书误，遗弃根本搜枿芽。桐城望溪我老友，学崇中正防奇邪。说经铿铿究终始，尤于三《礼》咀其华。《曲礼》增删繁就简，《正义》参订蓬扶麻。群书穿穴寻圣奥，下帘每听鼓三挝。方今重轮陛下圣，五纬顺序曜帝车。致君尧舜诚有术，许身稷、契非矜夸。天地人祀各识职，往谐秩宗帝女嘉。惟寅惟清恭朝夕，诏兼书局穷罗爬。吾衰旧闻苦荒落，妄冀邃密商量加。间送一难辄许可，琼琚乃报投木瓜。姚姒上溯下闽洛，青镜恐食妖虾蟆。岂邀名誉嗣圣德，宁望荒远登羲娲。所贵经学適时用，暝坐曜若翻金鸦。委蛇退食时过我，剧谈恒沦头纲茶。翛间依然两学士，相视一笑无喧哗。张苍伏胜暨辕固，经儒往往臻耇遐。朝廷会行乞言礼，洗爵君且斟流霞。  

***宿真空寺怀蒙又上***  

古道黄尘满，春谿碧溜乾。乌栖双树晚，客至一镫残。断碣悲穷子，联篇记妙翰。定知草庐卧，小梦亦阑珊。  

一榻禅栖稳，三更佛火新。披衣随月影，倚石认松鳞。兔角曾何处，牛车自有轮。不须寻妙理，同是暂来人。  

***初度日谢客咏怀***  

百年行过半，兀坐对红扉。白发无拘束，黄金有是非。吏人随鸟散，奴子汲泉归。嗤笑从渠会，余心终不违。  

一月逢初度，春蔬荐午餐。自怜同病鹤，人道是穷官。江水流空碧，梅花骨尚寒。故园兄弟满，此日定谁欢。  

***夜坐检书偶读工部蜀相篇慨然有述***  

碧草黄鹂万古情，杜陵野老惯吞声。祠堂不占中原地，丞相徒伤西蜀名。两立霸图生有恨，偏安王业死无成。绵官宛在寻何处，风雨镫昏夜柝鸣。  

***会课春风亭命赋邑有流亡愧俸钱句盖以自况抑亦自省殊未敢效韦郎思田里也聊申鄙意用告群贤***  

束发登朝老合休，一麾江上领诸侯。许身稷契谈何易，结习诗书道未周。谁使至尊忧稼穑，直应之子负山丘。流亡疾病春都感，惭谢苏州刺史愁。  

***赠学使中丞法渊若***  

已教干莫息锋銛，辙遍江南众所瞻。除却诗篇何所癖，独于山水不能廉。瘴烟蛮树甘棠在，绛帐春风画戟兼。今日相逢共尊酒，形骸脱略两无嫌。  

***清明祭扫毕有感***  

石桥西下白杨堆，宿草初从暖气回。一陌纸钱三滴酒，几家坟上子孙来。  

***舲山***  

几湾清浪接平谿，一棹烟波两岸齐。行过舲山山寺晚，水禽啼断竹鸡啼。  

***郊行示耕者***  

肩舆咿哑踏春圻，菜麦青黄二月时。漫道杏花初课雨，早看柳影半垂枝。一犁自足田园业，千耦同歌亚旅诗。陇畔小民须力作，穷檐辛苦圣人知。  

***王圣***  

王圣，字雨师，一字圣木，号缄斋，诸城人。康熙己卯举人，官内阁中书。有《粤游草》、《松籁草》。  

***久阴***  

积雨溜山阿，青苔挂女萝。岚深晴日少，瘴暖湿云多。露湛鹅黄酒，烟昏鸭绿波。孤舟湘水上，何处听蛮歌。  

***冷水滩***  

白石苍苔护板扉，人家终日住清晖。二分翠竹三分水，时看蛮禽拍浪飞。  

***过衡州***  

淡烟十里锁江楼，湘水南来抱郭流。回雁峰头声断处，青彬翠竹是衡州。  

***朱樟***  

朱樟，字亦纯，一字鹿田，号慕巢，晚号灌畦叟，钱塘人。康熙己卯举人，历官泽州知府。有《白舫集》、《一半句留集》。  

***方朴山曰：“语与兴驱，理不空绮，主于藻畅襟灵，栽培教化。”***  

***泊旧忠州寻白乐天陆宣公旧治***  

香山居士无遗迹，句引诗人泊水涯。只有风前雌蝶喜，东坡曾见旧栽花。东坡在忠州白传种花处。秋草寒蓑失坏城，畬烟断处士微平。鸦啼内相厅前树，一片天涯谪宦情。  

***峡州题刘景升庙***  

藉甚荆州牧，中原玉殿无。英雄余画壁，歌舞杂淫巫。养子皆豚犬，齐名得顾厨。大宗雄鼎峙，正朔在成都。  

罗山驿（夏贼据此。）  

浅绿芳洲远，罗山古驿边。草枯新见路，沙嫩未开田。邻火穿舟入，孤罾夹岸悬。弄兵残孽尽，戍堡记当年。  

***曲洧怀先通问公因访遗集有感***  

南冠五老附嘉名，膺服遗山鉴别精。自署江东深有意，伤心何减瘐兰成。（先通问《聘游集》自称江东朱弁。）  

宣和遗事有谁知，云馆星归老泪垂。风月残缣零落尽，得留新郑几篇诗。  

雪窖魂消苏武年，残书分散洧川烟。白龟池上颓诗屋，谁更吴兴问赐田。  

***重过韬光禅舍与松岳上人话旧出示书画册子即赋长句再题***  

吴越千家立眼前，烟萝低隔异人间。空林山簇倪迂树，一角斜收马远山。幸借风帆供写望，爱吟秋叶好追攀。从师商略前贤句，绮语犹能方便删。  

***同绣谷访吴石仓先生***  

暮年词客叹晨星，独有先生尚典型。竟日每容开卷说，余寒犹许下帘听。残诗待补《谿堂集》，公论微存《野史亭》。我亦执经称弟子，疏泉新坼惠山瓶。  

曝画长廊趁晚晖，幽园高卧客来稀。一春梦雨遥相忆，昨日渔舟去未归。曳杖细寻烧笋寺，出山未办采茶衣。武林耆旧烦收拾，忙剔银镫校是非。  

***送方朴山还赋溪***  

官烛烧残书未成，茶园归梦一帆轻。亦知旧雨非今雨，无计留行且送行。晓气遥收斜月路，晚潮间带落花声。钓鱼船在深山里，弭棹同商去住情。  

***张远***  

张远，字超然，侯官人。康熙己卯举人，官禄丰知县。有《无闷堂集》。  

***下建溪诸滩***  

无诸拓闽疆，山川贾余霸。乱石斗雷霆，终古不可罢。轻航一鸟疾，砰湃千转下。前舟欻然没，初见各惊诧。须臾出白浪，回旋去如射。生命寄柁师，与石争一罅。在阴魂屡飞，过后舌频咋。造物产湖海，至此穷变化。若匪众盘涡，闽溪高可泻。仙霞插霄汉，天险此其亚。所以纵横徒，一丸每频借。吾闻天下雄，以德不以诈。闽中如井底，未足供叱咤。安得常治平，弦歌出桑柘。  

***题黄山山人墨竹***  

结体欲密势欲舒，节圆叶老如草书。吴兴已往不可作，此君顾影空扶疏。黄山山人澹于菊，胸有千竿万竿竹。翛然落笔电与雷，纵横幻诞何奇哉。墨汁三升酒一斗，飒飒晴空风雨来。蛰蛇出蠖剑出匣，夭矫老龙卸龙甲。共道一日不可无，颇恨古人无我法。袜材挥尽世莫知，撑肠拄腹徒尔为。伯时画马入马腹，但恐山人变竹枝。  

***岁暮寄怀故园亲友***  

一年一万一千里，马足车轮舴艋舟。自笑此身浑似叶，不知于世复何求。磨牛处处循陈迹，笼鸟依依忆故丘。正是羊城梅放日，瘴云霾雨独登楼。  

***还至延平遥望先墓有作***  

登楼遥望墓门秋，辛苦经年尚剑州。岂有弟兄依陇亩，祇凭风雨护松楸。来从豺虎行边路，去逐鲸鲵腹里舟。四十无成还浪迹，云山何处可回头。  

***登滕王阁***  

高阁登临此大观，四山对面压龙盘。岂无词赋惊阎帅，已把文章让子安。人世百年风浩浩，长江千古水漫漫。南州高士今谁是，有客斜阳独倚阑。  

***送沙子羽之日本***  

寿安山回敞云烟，邪马台高四面天。缥缈似游星汉外，依稀直到日轮边。乘桴昔已伤尼父，蹈海今谁是鲁连。见说遗经在兹士，却将吾道问东偏。  

***何其伟***  

何其伟，字石民，号我堂，石屏人。康熙己卯举人，官遂昌知县。有《我堂诗集》。  

***过任亮可***  

野径垂疏柳，停鞭过小桥。故人久不见，隔水忽相招。为语田园乐，浑忘归路遥。殷勤传茗碗，聊以永今朝。  

***便水***  

远望回龙阁，先惊便水天。溪山随树转，驿路抱江圆。艇爨潭中月，人归浦上烟。此中堪避地，何必武陵川。  

***魏坤***  

魏坤，字禹平，号水村，嘉善人。康熙己卯举人。有《倚晴阁诗钞》、《水村琴趣》。  

（沈归愚曰：“禹平为忠节后人，少负才名，交满天下，而遇合独艰。诗体沈浸宋人，囿于一时风气也。”）  

***送王阮亭宫詹祭告南海***  

海花十丈红棉高，珊瑚倒影翻银涛。空濛不辨万里色，长鱼人立风颾々。黄木湾头祠最古，东西二庙结构牢。圣世禋宗光祀典，海若欣挟群龙翱。缅维祝融冠溟渤，礼荐币璧羞溪毛。特遣名臣自鹤禁，一路负矢开旌旄。寒梅却当大瘐发，冷香籁籁吹征袍。柁楼晓对岭猿饮，驿鼓暮应潮鸡号。斋庐渐近扶胥口，夙戒执事虔牲醪。奉册陈词答清晏，间以高管张琅璈。百灵秘怪恍毕出，图写疑秃龙眠毫。须臾蜃楼堕海底，四顾鲸鳄都潜逃。先生此行功洵伟，非比金碧求王褒。笔摇青羊砚翡翠，光焰可夺昌黎豪。侧闻岭表足奇士，经岁述作栖蓬蒿。星车往招堪并载，忍使宝玉名士弢。归来藉以报天子，岂拾摇草空盘敖。  

***登黄鹤楼***  

江声已吞大别口，束之不住复东走。万顷怒涛天风号，沙岸日斜鼍欲吼。一叶翦过烟波湾，登楼凭遍十二栏。忽飞凉雨溅衣湿，白浪高于黄鹄山。山川满眼来萧索，吟鬓低垂且孤酌。青莲毕竟非仙才，崔颢题诗不敢作。醉拟横将铁笛吹，归向仙人借黄鹤。  

***送徐虹亭检讨南归***  

曾访鸥波叟，为余画水村。平田青接岸，深柳绿当门。百里程非远，三高迹好论。迟君同听雨，浊酒一开尊。  

***慈仁寺有鬻孤雁者万季野购蓄于庭作羁雁诗邀予同赋***  

不趁凉云结阵飞，羁孤似尔欲何依。弥天矰缴虽知避，满地江湖却暂违。空守殊乡惊岁晚，难招旧侣待春归。临风无限回翔意，独立间庭对落晖。  

***蒋仁锡***  

蒋仁锡，字静山，临汾人。康熙己卯举人。有《绿杨红杏轩诗集》。  

***渔洋先生以右丞竹里馆作图敬题应命***  

苍然古时月，下照檀栾影。烟梢一万竿，翠滴衣裳冷。幽兴会孤吟，造此无人境。自非高士怀，于何悟深静。我公有神契，千载遥相领。偶复讬岸廊，终焉慕箕颍。妙处故不传，意与瑶琴永。  

***固关***  

镵天悬万仞，燕晋此中分。马放清时地，人耕古戍云。青松何郁郁，翠壁故纷纷。日暮哀笳发，征夫不忍闻。  

***张廷玉***  

张廷玉，字衡臣，号砚斋，桐城人。康熙庚辰进士，改庶吉士，授检讨，官至太保、保和殿大学士，三等伯。配享太庙，谥文和。有《澄怀园诗选》、《载赓集》。  

***山中暮归***  

林端鸦阵横，烟外樵歌起。我从山中归，幽怀殊未已。小童负欹筐，迂路采兰芷。疲驴缓缓行，斜阳在溪水。  

***秋阴***  

镇日重云护板扉，秋寒容易透秋衣。数声风叶静时落，一片雨丝晴后飞。瓜蔓影中虫独语，蓼花深处燕双归。槐阴一枕还乡梦，云树苍茫认钓矶。  

***春日赐金园间居即事***  

溪流曲曲绕柴门，石作屏风树作垣。每与野人临水坐，梅花香里话君恩。  

***奉命供奉南书房恭纪***  

箕裘弓冶不胜任，又许鹪鹩讬上林。两世直庐明主泽，廿年书局老臣心。山樗敢望依神荚，土鼓偏教傍帝琴。惭听六宫人尽说，苏环有子荷恩深。  

***马上望盘山***  

朔风栗烈近重关，风卷冰花点鬓斑。笑我未忘丘壑兴，荒烟残雪望盘山。  

***奉命充省方盛典总裁恭纪***  

民瘼民依廑圣衷，频劳法驾出深宫。五年巡狩符虞典，万世安澜颂禹功。此日幸分青镂笔，当时亲傍玉花骢。昔年南北巡幸，臣屡叨扈从。难将荡荡巍巍德，写入金泥玉检中。  

***送二侄之官琼州***  

天语褒循吏，除书出禁林。人言家法好，我叹主恩深。易了当官事，难酬报国心。门前驱五马，欲别更沈吟。  

万里珠崖郡，休辞渡海劳。艰难试盘错，忠信涉波涛。蜑户知风候，黎人望雨膏。坡公祠宇在，先与酹香醪。  

***励廷仪***  

励廷仪，字令式，号南湖，静海人。康熙庚辰进士，官至吏部尚书，太子太傅。谥文恭，有《双清阁诗稿》。  

***张砚斋曰：“公诗喜自道其性情，不事雕琢，辞约而旨远。其于《风》、《骚》之原，汉、晋、唐、宋以来名家之芳润，无不挹也。”***  

***张天扉曰：“公诗才情粲发，格律浑成，而性情温厚，措词和雅，读之使人油然生忠孝之心。尤长于乐府歌辞，激昂磊落，自写胸臆。”***  

***白马篇***  

***白马黄金勒，四足随风起。千金买宝刀，六郡良家子。朝齧阴山雪，暮饮长城水。横行薄瀚海，一日能千里。雪仇不顾身，报主宁恤死。壮士悲暮年，良马惜暮齿。坐老风尘中，穷年胡为尔。月出沙碛黄，日落塞云紫。独立横秋风，长嘶谢知己．***  

***秋怀***  

风凄梧自脱，露滴鹤知警。长空满秋思，高云寄孤永。飞鸟倦斯还，退犹不失猛。循涂乏善步，利用愧短绠。置身材不材，焉知非天幸。逍遥撰兹辰，烦嚣得暂屏。  

***次答瞿云墀留别韵***  

淹留拟判年，言别各凄然。苦雨黄花后，悲风落叶前。萧斋悬客榻，匹马度寒烟。属和知音少，相思欲辍弦。  

***除夕***  

十载长安逼岁除，于今情味较迂疏。童心只喜年光换，壮志偏惊岁月虚。渐沥声催残腊雪，氤氲香绕紫宸居。趋庭叨得天厨味，又拜新恩出直庐。  

***重阳***  

白云红叶动关愁，聊把清尊当卧游。烂醉莫题明日事，黄花虽好是穷秋。  

***年羹尧***  

年羹尧，字亮工，号双峰，汉军旗人。康熙庚辰进士，改庶吉士，授检讨，官至太保、抚远大将军、川陕总督。  

***题杨紫宸小照***  

魍魅随身亦等闲，肩挑龙虎总徒然。只他一副超凡骨，不链金丹也是仙。  

***汪绎***  

汪绎，字玉轮，号东山，常熟人。康熙庚辰一甲一名进士，授修撰。有《秋影楼诗集》。  

***旧井***  

废苑没蒿莱，中有千尺井。苔痕点石阑，梧桐散秋影。妾心似辘轳，君情如断绠。谁谓井波深，不比秋宵永。  

***寒釭***  

空堂夜正长，孤镫半明灭。心随膏火煎，愁共镫花结。镫花结还落，愁心几时绝。抱影背镫眠，重衾冷于铁。  

***柳枝词***  

满堤花雾湿萋迷，万缕黄金一色齐。是处楼台烟雨里，流莺知坐那枝啼。  

***梅花楼访月溪上人***  

撼屋西风起白蘋，纸窗木榻静无尘。斜阳影里看归鸟，落叶声中著病身。丈室只容清净侣，禅门今见读书人。惭余又作长安客，梦断山塘二月春。  

***己卯除夕次悔余同年韵***  

红幡彩胜逐时新，柏子香生土室春。雪后原田皆种玉，风前蜡炬欲销银。友朋共吃残年饭，僮仆偕为守岁人。寥落自甘应不恨，倚闾惟念白头亲。  

***秋怀***  

不见家山近四年，水窗风物较清妍。寒宵酒引蘧蘧蜨，倦眼花蒙薄薄烟。成佛已甘灵运后，思归肯让季鹰先。黄金相印休夸诩，争似城南二顷田。  

***望岱***  

矫首原从万仞论，千年汉畦上公尊。峥嵘直上疑无路，呼吸通天尚有门。独立岩岩真气象，满前叠叠尽儿孙。间云莫恋山头住，四海苍生正望恩。  

***寄庭仙***  

五年心事共谁论，借别胥江日色昏。水底须眉终有相，雪中指爪已无痕。秋风鲈脍江南味，春雨梅花处士魂。毕竟家山贫亦好，知君亦厌孟尝门。  

***秦始皇***  

方丈瀛洲杳莫攀，金银宫阙涌烟鬟。桃源自是人间世，却遣童男问海山。  

***翁叔元***  

翁叔元，初名栴，字实林，号铁庵，永平籍常熟人。康熙丙辰一甲三名进士，授编修，官至刑部尚书。有《梵园诗集》。  

***病中杂述***  

迩来有微疾，遂得身间居。隐几发清思，且复亲诗书。夜阑不成寐，落月明前除。渐觉万虑捐，往往见太虚。多恐疾良已，此念又复初。  

我初亦何为，无端在陶冶。我身既非真，况乃名氏假。因复被虚声，从人置高下。微生属醯鸡，世事付野马。浮云与电光，于我何有者。  

***下第出都途中偶成***  

孤踪寂寞与时违，匹马荒郊趁落晖。有影自随还对语，无家可老尚思归。花当寒谷先秋落，雁叫空江带雪飞。弃妇可怜身已去，向人犹整嫁时衣。  

***闻官军收八闽***  

三年转战苦苍生，禁旅传餐满市城。窦氏已来关右表，令公犹典朔方兵。却看星象书含誉，（司马奏含誉星见。）应有花名赐太平。（宋仁宗时，蜀地贡名卉，赐名太平花。）愿得临边诸将帅，许教陇亩事春耕。  

***查嗣瑮***  

查嗣瑮，字德尹，号查浦，海宁人。康熙庚辰进士，改庶吉士，授编修，历官侍讲。有《查浦诗钞》。  

***红桥***  

珠帘何处觅三生，寂寞司勋薄幸名。惟有春风惜杨柳，年年吹绿到芜城。  

***将游武夷自瓯宁入建阳途中偶成***  

朝烟作雾寒濛濛，肩舆似水浮艨艟。风回雾敛忽见路，危桥袅柱三枝筇。空山闻雷却见日，雨脚已过西南峰。南峰迎客复送客，出没不受浮云封。眼看得晴雨亦好，翻覆何足关心胸。不知何年雷起蛰，满壑幼出千蛟龙。张髯奋鬛矜爪觜，失地变作亻瓜离松。山田梯水高级级，野碓凿涧寒冬冬。老农习懒午正睡，一声布穀催春舂。觉来掬水方洗眼，笑看过客何怱怱。我来不受尘事役，原与猿鹿相追从。幔亭锦幄渺何许，即此已足耽游踪。泉清酒香野店净，当垆女插山花红。百钱一醉万虑失，去路隐隐随遥钟。  

***过白沙岭寄同年张砚斋***  

积翠浮空不见峰，群峰俱拥万株松。怪来小驿重关路，忽与千岩万壑逢。丹壁斜飞千尺练，白云遥送一声钟。龙眠居士如相识，画我山庄第几重。  

***徐昂发***  

徐昂发，字大临，长洲籍昆山人。康熙庚辰进士，改庶吉士，授编修。有《畏垒山人集》。  

***江边晓望***  

白露黏天水势骄，荒洲芦荻自萧萧。五更酒醒百忧集，孤艇梦回千里遥。虫响断时秋过雨，月明多处夜吹箫。江城铁瓮看如许，满眼寒芜打怒潮。  

***次韵答曰容秋夕醉歌***  

江城千雉秋云锁，匠门一角斜阳堕。张也洒扫蜗牛庐，壸尊为右图书左。未能跋浪凌沧溟，自要深杯浇坎坷。<酉窄>头酒熟奔渴蜂，壁窍虫鸣咒土蠃。琖推莲子斗分曹，钩传黄菊拈残朵。蟹螯斫雪白纷纶，橘柚摇霜绿髲{髟我}。郭生年少夸翩翩，顾子颓唐亦颇颇。诙谐弄笔责奴髯，游戏斯文诮奚跛。顾我常戒贺若锥，当筵敢学祢衡裸。匿影恒比尺蠖屈，外语还防箕舌簸。贫家本住千花村，秫米行收万珠颗。鸡豚作社旧曾偕，羊酒讲婚无不可。辞君却棹渔<舟卬>还，解帻横当波面坐。青山盘髻冷看人，白鹭刷衣间候我。好携蓑笠采莼鲈，长与忧煎脱缠里。  

***董玘***  

董玘，字玉崖，号文山，通海人。康熙庚辰进士，改庶吉士，授检讨。有《赐书堂诗集》。  

***题严先生钓台次韵***  

高隐留仙躅，鸣桡此暂停。水当冬夜白，山自汉时青。一片寒江石，千秋太史星。孤标犹可接，底事怅飘零。  

***戴宽***  

（戴宽，字敷在，号裕庵，沧州人。康熙庚辰进士，改庶吉士。有《裕庵遗稿》。）  

***盐池***  

筑地作盐池，池光朝滟滟。不闻烟火声，天地自烹链。微风从南来，雪花积璀璨。上以充君疱，下以供征缮。（岁有白盐进贡。）余波及闾阎，古制良甚善。不知自何年，招集来商贩。骄奢拟王侯，奴隶视州县。计口派食盐，锱铢入奇算。百钱不盈盎，况乃泥居半。哀哀墟里人，味不充藜苋。荷锸者谁子，（谓灶户也。）搰搰泥没骭。盐成不敢收，指挥听垄断。两间有美利，本为生民便。安知兼并徒，奇货思独擅。造物忌满盈，朝廷树纲宪。不见囹圄中，囚首发覆面。君子贵知足，小人戒无厌。寄语谢持筹，前车勿再践。  

***枫岭道中***  

过岭人家近，村村绕石田。截流通野曲，架竹引山泉。鸟下冲寒霭，僧归破夕烟。梅化应似我，零乱灞桥边。  

***雨后东海道中***  

泼墨云深雨脚斜，又添生意到桑麻。扑衣新绿低槐乳，夹道清香散枣花。古壁丹青寻野寺，疏篱烟火见人家。儿童指点东瀛路，碧落晴消万缕霞。  

***范允钅芮***  

范允钅芮，字用宾，号愚溪，钱塘人。康熙庚辰进士，历官山东道御史。有《结庐诗钞》。  

***黄梨洲曰：“诗之为道，以空灵为主，无事于堆积脂粉。空灵非多读书不可，王禹至言，欧公文章，是含香丸子，空灵之谓也。用宾年少，所造已至此。毛嫱、西施，净洗却面，与天下美人逗好。吾知武林清气，不为西湖所占尔。”***  

***晓发钱塘***  

望海楼头更漏息，残星耿耿江月黑。摩肩掉臂争一门，渡口茫茫行不得。何郎操檝近颓岸，客子棼如褰衣涉。自云恰受十五人，过此一钱辞若直。岂意廉贾出君辈，人生何者非贪墨。昔闻江边拉渡客，不满百夫无行色。公然劫夺入船来，何异对面为盗贼。水痕欲上与船平，颠风扑面孤帆侧。谁与习没是吴儿，千载含沙为鬼蜮。今年长吏除弊政，篙工惴惴自投劾。弃灰徒木令必行，以之正用亦有力。我乘轻舟捷于鸟，霎到西兴未午食。腐儒念国岂止此，百感频生无终极。  

***太原阎百诗先生见示尚书古文疏证因赠***  

东南淮水壮波澜，鲁殿遗经树讲坛。不见古人时有恨，尝疑知者亦良难。典型莫忘中郎似，谭笑宁同楚相观。千载梅生应悔作，（古文《尚书》乃梅赜伪撰，吴草庐、归熙甫政底未尽，百诗辨证精详，不遗余力。）无瑕白璧久当完。  

***赵文敏十子碑在宫后今已断缺感赋***  

金人辞汉泪收痕，一任推挤出里门。内院但知元学士，东吴犹唤赵王孙。丰碑僵卧人争写，碧藓深蟠手可扪。杀马毁车胡不逝，尚留文采动天阍。  

***段昕***  

段昕，字浴川，安宁人。康熙庚辰进士，官连城知县，擢户部主事。有《皆山堂集》。  

***华阳馆***  

燕丹愤激报秦耻，壮士悲歌感知己。美人鸣咽马无声，惨白衣冠寒易水。儌幸之谋虽不成，绕柱断襟惊欲死。人谓此举速燕亡，燕即帝秦亡一耳。但惜华阳馆，不如黄金台。黄金一筑骏马来，三齐锁钥朝燕开。华阳馆，荆榛满。镯镂空误樊将军，黄沙一望斜阳晚。  

***渡荆江***  

大江鼓雷霆，天堑一水划。三峡荡其势，东海关其宅。阴晦神灵号，苍茫虚空白。妖豚吹浪来，恍惚乾坤折。扬帆趁风过，危哉利名客。  

***晚泊有怀***  

野平万象宽，天外愁相赴。况在秋水上，浮云归薄暮。斜日挂远村，沙鸟争烟树。邻樯竞欲先，款乃不能住。寄身风波里，万里念亲故。华发冷沧洲，有怀共谁赋。东望月初生，照我梦中路。  

***过武城谒言子祠***  

舟晓雨初晴，岿然见城垒。江流环断烟，人家秋树里。枳棘有高枝，鸾凤暂栖止。圣贤天下心，所至无不理。至今弦歌声，汤汤在流水。  

***安顺除夕***  

半身犹逆旅，尘鬓拂霜花。枥寄嘶风马，棱寒绕树鸦。残杯分岁尽，破壁缀镫斜。检点还乡梦，栖栖天一涯。  

***徐永宣***  

徐永宣，字学人，一字辛斋，武进人。康熙庚辰进士，官主事。有《云溪草堂诗》。  

***润州***  

江山如有待，我辈此间行。山上南朝寺，江头北府城。三春添黛色，万古一涛声。阅尽东西客，劳劳役利名。  

***秋日访朱锡鬯先生***  

沈尤村僻绝尘寰，千个筼筜水一湾。学道著书无个事，满庭黄叶对秋山。  

***苕上***  

青山澹澹水茫茫，半面蒹葭半面桑。都有绿阴维钓艇，断云微漏夕阳黄。  

***张谦***  

张谦，字子吉，号酉山，武昌人。康熙庚辰进士，官至贵州巡抚。  

***客夜和南副弟韵***  

话旧眼难著，窥窗雨暗生。惊心闻鹤唳，促膝听鸡声。今夕聊杯酒，何年遂耦耕。雁行中道判，有梦不分明。  

***董新策***  

董新策，字嘉三，合江人。康熙庚辰进士，历官甘肃宁夏道。有《樗斋诗集》。  

***临潼早发***  

叫晓天鸡寂不闻，红镫影里绝尘氛。人家夜色新丰树，马首秋凉华岳云。古戍清宵无鼓角，山田俭岁有耕耘。行行渐近三竿日，天远长安望转殷。  

***杨守知***  

杨守知，字次也，号致轩，又号晚研，海宁人。康熙庚辰进士，历官平凉知府，降中河通判。有《致轩集》。  

***东归留别***  

孤踪迢递落边城，敝屣粗官一掷轻。射虎何曾侯李广，牧羝几欲老苏卿。百年已分匏瓜系，半夜居然马角生。挥手关门谢朋好，夕阳秋树晚笳声。  

***阎愉***  

阎愉，字敬生，一字旷含，号菉园，昌乐人。康熙庚辰进士，改庶吉士，官长兴知县。有《菉园诗稿》。  

***光黄山行***  

翛然竹树外，茅屋几人家。烟散千峰白，樵通一径斜。山花堪入馔，石藓试烹茶。父老惊相讯，渔郎何处槎。  

***张象蒲***  

张象蒲，字端臣，临汾人。康熙庚辰进士，官知县。有《桃乡影集》。  

***秋夜不寐***  

萧条秋九月，寂历夜三更。漏永思无绪，愁多梦不成。残镫浮客舍，落趺怨秋声。侧耳邻家笛，萧然万虑清。  

***叶绍芳***  

叶绍芳，字际泰，号芸三，闽县人。康熙庚辰进士，官江阴知县。有《捧檄堂草》。  

***题枫岭僧寺壁上***  

岧峣古刹踞雄关，闽浙分疆咫尺间。二十八都今夜梦，月明不是故乡山。  

***何焯***  

何焯，字屺瞻，号茶村，长洲人。拔贡，直南书房。康熙癸未赐进士，改庶吉士，授编修，夺职，仍直武英殿，赠侍读学士。有《义门先生集》。  

***拟古***  

涧松自亭亭，山苗自离离。苗及三时实，松乃千岁姿。谁愤苗据高，谁惜松处卑。殖苗在松下，生恐复不宜。岁寒松独当，岁改苗又昌。松身渐为龙，松材中明堂。天意自有锺，地势本可忘。苗乎勿乱莠，亦得升秋尝。  

***庭柏旱久色悴漫赋***  

列纛本长青，颇讶杂黑黄。虽云异彫落，黯然多不扬。岂伊渴天泽，姿貌摧昂藏。应坐旱尘封，莫听劲色彰。严风凝{雨瞀}雾，挂树繁晓霜。日出但微泫，安能发故光。何时甘雪尺，高檠射深窗。翳霾尽漱浣，豁见翠凤翔。北岭苍髯身，凌寒皎相望。（北方雾凝为冰，著树晓白，士人名为树挂。）  

***送友之长沙***  

怜君独向此江浔，把手河桥泪不禁。匹马西风千里别，一杯浊酒百年心。云开湘水横孤雁，日落荆门起暮砧。旧是贾生迁谪地，可应吊古动哀吟。  

***哭毛斧季***  

叹息老成俄向尽，相从较晚恨还深。钱冯旧学偏能说，苍雅遗文苦用心。阁上掩书仇未毕，门前载酒好难寻。生存残简亡来借，自古同悲匪直今。  

***将南归题旅舍壁***  

江上春生归已迟，栖栖九陌竟谁知。一竿自断鲈乡老，不用刘生五字诗。  

***黄任***  

黄任，字莘田，福建永福人。康熙壬午举人，官四会知县。有《香草斋诗集》。  

***许子逊曰：“莘田宦粤有惠政。罢官归，贫不能自存，而独耽于诗，清词丽句，错落于弓衣罗帕间。七古出入韩、苏，《弃妇词》有乐府遗意，五言古《筑基》、《赈粥》诸篇，恺直悱恻，香山之《秦中吟》也。至七言绝句，实兼玉溪、金荃、攀川之辰，有妙思，有新色，有跌宕之致，有虚响之音，一唱三叹，深情流注于其间，令人悄焉以悲，怡然以悦，黯然魂销而不自持。”***  

***桑弢甫曰：“闽诗派导自二蓝、林膳部、高翰籍与王皆山辈，号十才子，力仿唐音。郑少谷以矫峭变之，而高霞居、传前邱与属和。其后，曹石仓、谢小草仍操其土风。君才思滔滔，多师为师，清丽绵芊，而风骨凝然，独超众嫮，杰然足振南中风雅之绪。”***  

（杭堇浦曰：“莘田七绝，秀韵独出，兼饶逸气。丰髯秀目，工书好客，诙嘲谈笑，一座尽倾。有砚癖，自号十砚先生。”）  

***秋晚***  

秋晚客京洛，缁尘衣裳单。朔风起暮色，激激吹天寒。飞鸟投故林，浮云归旧峦。如何奔驰子，欲往无羽翰。置肠辘轳索，转折千百盘。置心机杼丝，促织千万端。常恐瘦形骸，高堂梦里看。昨来双鲤鱼，勤劬问眠餐。知我未归去，老泪不肯乾。器业无成就，强慰其实难。明发不得寐，结怆摧心肝。  

***拜石斋先生墓下***  

明季将板荡，盈廷乘纪纲。维公起南服，义勇含风霜。国是既委靡，士气多沮伤。公思力挽之，劲弩千钧张。明体乃达用，所重扶纲常。是时急功利，枢辅谋不臧。公不稍宽假，廷诤多激昂。折槛一逆鳞，窜逐栖江乡。雷霆未息怒，中外申救章。遂兴党锢狱，几罹不测殃。株连数十人，我祖同琅珰。（大王父中允公以石斋先生党祸同下诏狱。）囹圄笺楚《骚》，与公相订商。载之序例中，考据得悉详。其后各赐环，事势殊仓皇。大厦非一木，公身与俱亡。公留心经术，为后学津梁。《周易》与《孝经》，大义多阐扬。所传十二书，存大涤讲堂。诗歌尽散失，家不什一藏。曾贻我祖诗，断墨双缣缃。一字一涕泪，至今留耿光。丰碑何峨峨，松楸何苍苍。系余忝子姓，匪徒梓与桑。典型肃再拜，立马空徬徨。王程迫明发，芜词代椒浆。浩歌北风起，落日吹昏黄。  

***感兴***  

懿彼孤生松，结根南山阿。独立不为好，樛枝施女萝。族类欣有讬，不在雨露多。嘉树不得所，斧斯及樵柯。掩抑无复达，乃怨春阳和。微情感信芳，因风讬微波。徘徊云路长，扬灵意若何。  

峣峣者易缺，皎皎者易汙。方枘纳圆凿，其势必龃龉。高明坐一室，鬼瞰生揶揄。君子矫自好，岂能贬意趋。盛气招重尤，寒情畏厚诬。埋照匿光彩，被褐怀瑾瑜。先民亦有言，深藏贵若虚。  

夭桃无修幹，芳桂无直枝。世人悦心目，翻以屈曲奇。缅彼百尺桐，高耸凌云姿。攀折无傍依，菁华空尔为。声色两俱淡，况复摇落时。不惜焦作琴，为君理朱丝。牙旷不可作，千秋谁与期。  

巨鳞潜深池，好鸟鸣高枝。物性无改移，安知彼是非。化声不相待，和之以天倪。青蝇止樊棘，白璧生瑕疵。良由势使然，扁石履斯卑。何不矫健翮，高举盘天嬉。冥冥千仞冈，弋人何篡之。  

四序骤回薄，阴魄互亏满。羲和倾其轮，阳戈不得挽。蹇运鹢退飞，危机车下坂。去者日以多，道里阻且远。绝径无通身，歧路不顾返。感叹杨朱子，恸哭亦已晚。  

苍莽意所適，驾言东出游。离心不可写，日夕结幽忧。夙昔秉微尚，厚期无薄酬。浮沈失志气，艰虞集悔尤。及今未丧宝，黾勉敦前修。逝将息尘虑，长揖归林丘。  

***题山水画册***  

雨霁阳景升，层峦净新沐。无云气自蒸，未叶山已绿。匼匝千万峰，泼染八九屋。何来幽谷声，丁丁响伐木。  

山阿有嘉树，葛藟其累之。凉飔急吹叶，散落江之湄。欲瞑山更寂，浅渚生涟漪。蒲稗见唼喋，遂起投纶思。得失安可知，一竿聊复持。  

潇洒几茎竹，槎桠一株木。怪石蹲其旁，怀抱各穆穆。古色兼古心，持此媚幽独。  

灌木碧逾静，新柳绿可数。春风江上村，残日水西路。樵人负且趋，宛宛危桥度。极浦一帆飞，知投何处雾。  

篱竹鸣飕飕，枫林落摵摵。霜风晚逾响，草屋日之夕。远烧昏始红，高月淡未白。牧笛忽飞声，断续前坡隔。柴门各家食，镫火出树隙。古路寒烟平，何处见人迹。  

清晓开荆扉，知有款门者。过桥闻叶声，相见寒林下。竹风吹我书，迎君行未把。君能少住佳，共此倾杯斝。流水宜抱琴，泠泠我心写。  

隔河种桑柘，蔼蔼浮晴烟。芳芷绣平楚，余霞媚远天。前村曲涧断，荒径长桥连。东皋急农事，晚食迟归田。野渡无人喧，一篙斜照边。  

结茅秋树根，树声响策策。高天无片云，一室照虚白。远籁喧更静，落叶扫还积。孤兴每独往，涉趣惬所適。岂敢生遐心，吾庐千竹隔。知无载酒人，吾非扬子宅。  

千岩穷攀跻，绝巘非人境。岂知六七家，卜筑在翠岭。天绅奔石梁，云气出丹井。策杖入浮岚，微茫湿衣领。何当笠泽游，湖天霁万顷。七十二峰青，峰峰浸倒影。  

四山暗同云，天地一何肃。衰柳凝寒烟，冻禽静且伏。悄然孤篷底，能否斗酒足。近村无镫火，冥濛此焉宿。喔喔天鸡鸣，晨光启东旭。  

***李阳冰般若台篆字歌***  

海山夜黑风雨吼，鲸吞鳌掷蛟螭走。快剑斫断生盘拏，挂上神峰大如斗。陈仓石鼓多差讹，岣嵝磨崖难晰剖。史颉销沈史籀死，六国破体纷刍狗。上蔡丞相变简易，峄山之罘小蝌蚪。永元诸儒竞祖述，《说文》独推许祭酒。后来歇绝六百年，纷纷作者谁其偶。有唐大历李少监，千秋擅名挂人口。斯翁之后直小生，此言不怍亦不苟。君家侍郎三坟记，片石人间重鼎卣。外此落落难购求，传者十遗其八九。我邦薛老峰头石，虬龙二十四缠纠。（石上共二十四字。）围以径尺深径寸，量度不实见者狃。骨屈肉强无折波，长戈短刃屹相受。玉箸双垂折钗脚，金鼎半沈露铁钮。何年飘忽镵高青，牛鬼蛇神脱跟肘。天教斑驳南山阿，不作盘敦狎座右。我来捩眼苦画肚，翻恨摩挲不及手。敲火砺角敢向迩，山鬼呵之野狐守。华岩勒以增宝光，香台销歇亦无有。山川终护虫鱼文，雨淋日炙不得朽。文字千秋面壁青，此是西来无量寿。  

***端砚***  

羚羊峡暗秋月高，紫云一片沈江皋。欲散不散能坚牢，风纹水纹相周遭。穷渊蕴结而甄陶，石工下缒斤斧操。诛求窟穴驱鲸鳌，羊肝鲜割微腥臊。拊不留手濡其膏，白叶芭蕉青葡萄。中有浮动千溪毛，纱帷画静松风颾。琉璃匣底鸣嘈嘈，夜郎之波牂牁涛。百川砥柱归宣毫，赓金石声宁非豪。  

***宿羚羊峡***  

冯夷幽宫鸣鼓钟，老蛟吟啸吹逢逢。十洲彻夕击竽籁，一气呼吸千万峰。风号水戛声不了，后声飘压前声小。霎飒蓬窗雨又敲，竹鸡啼破春山晓。  

***暑雨后坐月***  

雨洗月逾洁，气寒光转幽。露萤不自夜，风树欲先秋。烹茗籁遥起，拂琴泉暗流。清宵不成梦，心迹两虚舟。  

***立秋***  

一夕得秋气，商声飒几回。西风不可触，千籁万山来。百感起遥集，流年惊暗催。井梧何太急，飞叶上平台。  

几阵疏疏雨，残荷尚发香。秋衫天与健，午榻竹先凉。露洗明河白，云衔落日黄。萧斋一蝉噪，光景似林塘。  

***所得***  

所得乃清气，世喧难与言。文章蓬巷老，霜雪布袍尊。万态竟何有，一灵能久存。自家金石响，不必出柴门。  

***万安桥***  

拍岸洪涛跨半空，空中七十四垂虹。人骑鳌背千层浪，衣卷潮头万里风。襟带几邦山海会，梯航终日岛夷通。端明善政绵金石，词翰风流两绝工。  

***珠江夜泊***  

五羊城下十洲通，楼阁宵涵蜃气空。百越女牛星拱北，三门笳鼓水归东。戈船潮暗琵琶月，珠寺沙香茉莉风。回首可怜偏霸地，渔镫几点浸鲛宫。  

***秋日刘邻初招集罗山堂话榕城旧胜***  

提封汉代古诸侯，百越岩疆百雉楼。旗鼓对开天半壁，女牛分拱海东瓯。山藏城内皆三岛，水到门前即十洲。多少衣冠来避地，至今名胜擅风流。  

霸图荒服足称雄，千步球场草棘中。城角晓吹榕叶月，塔镫宵飐荔枝风。石幢有字铭唐观，铜漏无声滴宋宫。往事销沈那可问，秋山莫放酒杯空。  

***辛未九日登乌石山***  

高台宜旷壑宜幽，尽把遥天爽气收。万井远烟松外暝，千冈平照雁边秋。衰容绿酒还酡面，短发黄花不插头。齐把茱萸香满手，海风吹啸上林丘。  

山南山北转纡徐，筋力虽衰兴有余。济胜岂须寻蜡屐，探幽祇合坐篮舆。踏残黄叶前朝寺，剔遍青苔过客书。怀古登高两敻绝，不应虚度闭门居。  

***西湖杂诗***  

珍重游人入画图，亭台绣错与茵铺。宋家万里中原土，博得钱塘十顷湖。  

珠襦玉匣出昭陵，杜宇斜阳不可听。千树桃花万条柳，六桥无地种冬青。  

***舟过金利墟***  

鹧鸪飞上古祠啼，蕉叶墙高竹路低。惆怅相思不相见，木棉花发日初西。  

***归舟杂诗***  

间人不放去投间，日日寻间是强颜。今日野夫间得否，一帆双眼万千山。  

落帆去陟飞来寺，半日听泉亦夙因。不为归舟宁有此，溪山何负退休人。  

***商元柏***  

商元柏，字今素，嵊县人。康熙壬午举人，官诸城知县。有《商氏剡藤诗钞》。  

***游仇池坞访道初和尚***  

一径盘旋上，巉岩不可攀。白云藏野寺，黄叶满秋山。人语晴烟外，禅心碧水间。蒲团随意坐，倦鸟带云还。  

***李莲***  

李莲，字石湖，号少峰，锺祥人。康熙壬午举人，官南昌知县。  

***石城***  

晋代衣冠空薛萝，石城埤堄尚峨峨。镇雄江汉山增险，藩撤孙吴水不波。混一方知臣力瘁，忧危孰料女戎多。废兴堪下千秋泪，若问浮名心已磨。  

***莫愁村***  

村锁寒烟定几秋，居人尚说锦缠头。无情最是春来水，流尽桃花不管愁。  

***秦文超***  

秦文超，字伟士，长沙籍无锡人。康熙壬午举人，官浦江知县。有《涵村集》。  

***燕中吟***  

贞女耻自媒，大儒耻自衒。古人藏岩穴，贤声动州县。安车聘不出，明王犹北面。季代重制科，词章罗英彦。士气日以靡，士心日以变。四方窃名流，被褐来畿甸。滥刻诗与文，彼此相夸诞。朝暮马厩中，欲乘阍吏便。东阁与西掖，千金重一见。是曰通声气，不惜身卑贱。有时关节灵，凤池叨首荐。得意骄后生，衣钵相流传。亦有不得志，奔竞日云倦。譬彼倚市门，色衰遭人谴。穷通由彼苍，岂必事攀援。徒丧廉耻心，千秋汙笔砚。不见韩范辈，浩气留书卷。  

***周于德***  

周于德，字是辅，号笔山，保山人。康熙壬午举人，官德化知县。  

***过滇楚忆旧游紫溪山寺***  

十里松阴盖紫溪，昔年曾借上方栖。行来绝顶千峰合，俯瞰诸天万象低。地僻不惊林鹤梦，云深常任谷禽啼。何时再遂登临约，一任山灵索品题。  

***王之球***  

王之球，字天玉，雒南人。康熙壬午举人。有《欢山堂集》。  

***文社待友人***  

草露迷荒径，林风荡小桥。同人期昨夜，结社待今朝。秋水连天动，村烟带日消。伫怀前路客，散步尚逍遥。  

***感怀***  

懒性从今惯，愁颜隔岁生。百年能有几，一事浑无成。望日怀君国，摊书忆父兄。记存金石语，谁悉此中情。  

***贾璚升***  

贾璚升，字月坞，长子人。副贡，官上杭县丞。有《客窗诗集》。  

***望匡庐山***  

指顾青牛谷，遥空隔翠微。云从山脚起，江向石根围。洞鹿衔花卧，炉烟抱树飞。庐山真面目，可许一摧归。  

## ●卷五十六

***查慎行***  

查慎行，初名嗣琏，字夏重，又字悔余，号初白，海宁人。康熙中以举人召直南书房。癸未赐进士，改庶吉士，授编修。有《敬业堂集》。  

（王渔洋曰：“夏重诗，黄晦木先生常比之剑南。余谓以近体论，剑南奇创之才，夏重或逊其雄，夏重绵至之思，剑南亦未之过，当与古人争胜毫釐。若五七言古体，夏重丽藻络绎，宫商抗坠，往往有陈后山、元遗山之风。”）  

***沈归愚曰：“施注苏诗，行世久矣，敬业补所未及，兼多驳正。所为诗，得力于苏，意无勿申，辞无勿达。或以少蕴藉议之，然视外强中乾，袭面目而失神理者，固孰得而孰失耶？”***  

***水西行***  

乌蛮遗种称罗鬼，剽悍断头能掉尾。传从济火年代深，世土居然属宣慰。我从里俗询大概。复取兴衰质诸史。中古荒茫不足论，渊源请自先朝始。洪武初年祸乱平，远略伧荒来越巂。是时奢香一巾帼，跃马金陵谒天子。承恩归去立奇功，一诺西南九驿通。却笑五丁开不到，乱山高下隔蚕丛。二百余年太平业，世世分藩比臣妾。后来生聚启规模，四十八支互蟠结。别开荆莽起台殿，硐户碉房高栉栉。已分王土作王臣，旋练夷兵护夷穴。剁牛磔犬片言重，聚蚁屯蜂一呼集。布囊笼发毡覆肩，负弩操刀轻出没。泰和功烈汾阳亚，神庙中年平播贼。当时亦用水西兵，驱使前行借余力。酿成殃祸启祯朝，杀吏围城气渐骄。深宫南顾鞭难及，诸将西征功屡邀。土司如狼吏如鼠，八捷余威弃归路。内庄一夜陨河魁，明日三军齐缟素。眼中大创真无几，可惜偷安旋就抚。阁鸦关外晓传烽，霭翠营南夜鸣鼓。迩来桑海变须臾，此辈根株未尽除。夷性陆梁还似故，朝家谋略故非疏。经营特借强藩力，辛苦开疆一载余。至今父老犹能说，墨守输攻真劲敌。老窠地险石作城，要陿不容双骑入。铜牙毒矢毙濡缕，竹柄长矛利钩棘。马蹄过岭捷于猱，革甲环身轻似叶。连宵斫阵万炬明，散入深林晓无迹。蛇神虫鬼助饕虐，飞食人头吐人血。砦前路断临奔壑，失势一摧千万尺。四山伐木斫作厢，裹用牛皮冒生铁。石椒悬縆下槌门，雷斧轰天巨灵劈。攀藤健儿气力尽，拍手蛮娘笑投石。重围坐困又经时，转粟方愁乏良策。岂知存灭总关天，渠首终成戏下悬。万岭提封开四郡，一朝腥秽涤千年。自此岩疆少蜂虿，余威远慑诸苗砦。空留徼外廓清功，自蹈人间僣亡罪。此日重劳问罪师，乌飞三匝失栖枝。忽传耐德生还日，赵氏中山尚有儿。乌蒙犄角称甥舅，曾是安坤旧婚媾。也挈遗孤代乞哀，复归故土希恩宥。颇闻军令竞邀驩，满许闲田复见还。土贡纷纷呈铁踣，庚苴往往赐银盘。寄语封疆诸大吏，从前开辟谈何易。莫贪扯手纳金钱，此事孤雏有深意。输粮禽贼尔何功，王会图成戎索同。不见天心今厌乱，战场新鬼尽英雄。  

***班师行***  

滇池平，滇水清。滇南旷荡余空城，犬无夜吠鸡不鸣，将军奉诏初拔营。几姓分旗遍行赏，同时帐下添厮养。何取边头户口繁，十年生聚滋奸党。白头翁媪啼且僵，弃掷不得收戎行。翻身一仆委沟壑，骨肉满眼纷飘扬。红颜如花扶上马，坡高惊堕珊瑚把。儿郎新嫁羽林军，山下人逢执鞭者。近前一队飞尘起，中有伤心泪偷洒。朝家本意重开边，剧贼初平近十年。尔等累累皆鬼妾，偷生敢复祈哀怜。即如滇城围，七月未能下。戍卒垒频高，书生箸谁借。君不见禁旅一出西南通、煌煌中旨襃肤公。参军夸谋士夸勇，逢时多少称英雄。绿旗只合就裁汰，那许尺寸贪天功。从此归成垂白叟，卖刀买犊安农亩。犹及生儿际太平，家家相贺持羊酒。  

***母猪洞观瀑***  

蛮中六月交，山路苦焚爇。卧闻夜雨来，快起寻乳穴。入洞微有声，足底响鸣咽。出山忽震怒，闪睒不容掣。岩前汇奔流，人骇马辟易。来如曳组练，一线注飞白。跌为渊潭深，湛湛落澄碧。石牙互参错，吞吐霹雳舌。直从湾澴底，跳沫腾百尺。惨惨天变容，凛凛风作雪。冈头杜宇叫，万竹划然裂。将归得奇观，顿解肺肝渴。  

***同人中秋集陈寄斋宅***  

南游我昨逢佳节，两度中秋瘴如墨。去年对酒洞庭湖，万顷平波铺练雪。电光一瞬等间过，倏忽还家又今夕。良朋折柬邀共醉，怜我怱怱复行色。晚来微雨过城西，影落人衣月东出。明河一洗秋容净，海气天光较然划。街头无人市声敛，相国门前月尤白。门前看月堂上歌，白月红镫互相射。绣屏屈膝围娇面，赴节红牙夜深拍。沈沈箫管索索丝，微动梁尘堕犹涩。清商一线徐引去，桂树流飔叶初脱。此时中庭月停午，窈窕穿帘巧相觅。须臾腰鼓忽句阑，假面西凉群啧啧。欢场冷落年数久，对此翻令感萧瑟。却忆江湖载酒时，芦花深岸闻吹笛。故人颜色就归梦，羽短途长莽飞越。此来会合殆天幸，竿木逢场看跳掷。徵歌自笑胆气粗，起舞偏惊耳轮热。东南盘敦君眼见，供帐如云扫无迹。独留好景付我曹，莫向瑶台话尘陌。只愁客散月易斜，人事苍茫难料得。来年作客知何地，此地来年召何客，南枝栖鹊催五更，东野寒蛩号四壁。殷勤酹月还一杯，珍重清光照离别。  

***宿犁洲夫子武林寓舍即次先生丙辰九日同游旧韵***  

径路先须辨陌阡，眼中榛莽正钩连。肯携芸蠹随书局，任放醯鸡覆瓮天。出处心情三聘后，沧桑人物两朝前。先生高卧贫何碍，流俗知音恐未然。  

***送魏环极先生予告还蔚州***  

曳履星辰二十年，尚书补被故萧然。勇能自断天难夺，清畏人知世已传。白社竟成娱老地，黄金不贮买山钱。间云一片秋寥廓，何限风光倚杖前。  

岳岳寒松表御书，（“寒松堂”，公临行时御书赐额也。）新堂归到好悬车。身名似此真无愧，进退何人绰有余。报国文章传后起，（谓无伪中翰。）立朝风骨想当初。不因祖帐东门道，太息方烦比二疏。  

***金章宗手植松在寿安山西岭上***  

寿安山头一老松，从下仰视青童童。羽衣仙人拥盖立，柄短却作伛偻容。我思蹑屩苦无伴，范老（性华。）兴到许我从。婆娑初自枝亚入，中乃可置一亩宫。四傍四枝分四面，侧理横出交蓬松。东西南北不相顾，意到各自成虬龙。中间大枝裘挈领，高势一揽收群雄。其帝峭壁截牙角，直下千尺方藏锋。苍髯翠尾掉空际，蜿蜒饮涧天投虹。千山万山似摇动，鳞甲未敛云濛濛。须臾夕阳转西麓，胁下畟畟生微风。一声老鹤忽飞出，竽籁散入邻庵钟。老僧指似时代古，手植传自金章宗。是时朔南罢兵革，贡使一一舟车通。明昌泰和号极治，击球诈马习俗同。近郊亭馆恣游宴，逐兽不入深榛丛。遗山野史有深意，国亡事去忍更攻。孤臣饮泣记旧恨，肯畏后世议不公。洗妆楼空春月白，射柳圃废秋花红。一朝故物独留此，郁郁幸自蟠苍穹。迩来四百四十载，坐阅桑海如飘蓬。轮囷差堪伍社栎，潇洒犹足骄秦封。君不见报国门前数株树，讬根悔落尘埃中。  

***酬别郑寒村***  

阑风伏雨兼旬卧，晴路一钩新月破。帘前暑退得新凉，门外泥深成坎坷。此时有客过言别，躄躠毛驴压归驮。囊空邻酒赊不来，醒眼相看但愁坐。一篇削稿辱佳序，七字留诗惭属和。余才弇陋非尔敌，强以珠玑承咳唾。甬东同学屈指论，往往传经接师座。故人再与瀛洲选，一郑荥阳尚摧挫。失群行李独淹泊，有价文章久传播。燕山此度六往来，未免征衫被尘涴。干时少术非尔病，当路无援是谁过。向来人尽弃所长，远到君能见其大。古人可作乃殊代，同调相求凡几个。勿将时命较穷通，只许才名出寒饿。羡君有志成果决，笑我无端逐游惰。偶逢知己私自叹，每送归人辄相贺。荆榛满地羊触藩，日月周天蚁旋磨。故乡乐事殊可忆，欲往从之正无那。秋风一骑不可留，八月江田熟香糯。  

***乔石林侍读一峰草堂看花同外舅陆先生朱十表兄钱越江周青士孙恺似汤西崖分韵***  

爱花成癖不待招，春来遍踏东西郊。起闻啼鴂送春去，犹跨短<革登>摇吟鞘。斜街草堂地清绝，瘦藤当户拏老蛟。土墙面面红窣堵，沙径曲曲青盘坳。矾头暗皴高下石，亭子乍翦离披茅。巧从阴借桃李杏，惜少水养菰芦茭。棠犁素妆太浅澹，繁蕊乱拆丁香苞。新开海棠好颜色，两树气压千花梢。主人为言初买得，旧根带土枯蒲包。担头亲为解其缚，位置特许依书巢。栽培本关造物意，人事未尽休轻嘲，泉口尝手自灌，及见红艳青葱交。他人买园身不到，君乃僦屋情难抛。花时连日得休沐，剥啄有客门频敲。行携几榻随分设，野蔌蒸齑樽洼匏。偶然兴到触佳句，已被万手争传钞。我诗不工强属和，出语毋乃同号呶。不成甘受金谷罚，忍负新月垂弓弰。  

送赵秋谷宫坊罢官归益都（时秋谷与余同被吏议。）  

竿木逢场一笑成，酒徒作计太憨生。荆高市上重相见，摇手休呼旧姓名。  

刘鲁封章指摘生，沧浪大可濯尘缨。肯言预会皆名士，谁似君家老叔平。  

君别蓬山作谪星，我从雾谷拟潜形。风波人海知多少，聚散何关两叶萍。  

南北分飞怅各天，输他先我著归鞭。欲逃世网无多语，莫遣诗名万口传。（秋谷赠余诗有“与君南北马牛风，一笑同逃世网中”之句。）  

***初冬拜朱大司空墓感赋***  

城南旧是陪游地，一片苍凉野哭中。宿草墓门黄叶雨，乱鸦祠宇白杨风。余生削迹谁知己，往事伤心我负公。肯信九原还有路，人间何处不途穷。  

***汉瞻自洞庭先归诗以志别即次见赠原韵***  

兼旬索句添穷忙，草根唧唧虫鸣霜。尚惭皮陆作唱和，敢与李杜争光芒。君诗尽纳三万派，山骨<山双><*山双波洋洋。登坛欲来执牛耳，取径故险回羊肠。林深雾黯蓄幽气，虹见雨霁开晴光。吟从舌端作倔强，写向纸面生低昂。稍嫌工迟似司马，容我笑傲林泉帝。忆初弭棹同卧起，明朝联臂登高冈。穿松踏石困俯仰，攀跻中道多徊徨。奇峰忽拔二千尺，快剑磨出莲花铓。耸身侧足狂叫绝，生平奇境得未尝。三湘七泽旧虽到，却溯洲渚搴孤芳。黄金荒台感燕士，画栋高阁悲滕王。十年浪走痴已极，游踪脱略失故乡。星埃大笑一回首，摄衣才谒三高堂。所嗟筋力就疲惫，渐遣兴趣成颓唐。眼前又当摇落候，蒹葭露白秋苍苍。不知此中有何乐，对尔意气还飞扬。男儿生涯志未豁，善刀合学疱丁藏。百觚醉汲邻叟瓮，一枕倦寄高僧房。得道在先成佛后，兹理反覆天应偿。逢人但拜孟东野，去我独惜张文昌。扶筇缥缈有夙约，（与汉瞻约游西山未果。）肯计盎底无余粮。风波冲冒总为此，子今束书我亦将。行当长谣答黄竹，不尔妙曲赓红桑。郁郁谁能耐离索，空楼夜雨思连床。年来万事经眼见，穷达竟分姜与汤。“不分穷约姜与汤”，汉瞻旧句也，谓西溟、西厓。旧游如梦那可说，祇有末路堪评量。名山业岂异人事，慎勿屑屑耽词章。  

***石钟山***  

鄱阳吞天来，喷薄南出口。江流不能敌，抵北乃东走。悬崖峙西湾，水势扫如帚。孤城艮其背，外捍赖两肘。灵区聚神奸，石状杂妍丑。平铺理横截，旁罅中劈剖。熊罴饥攫人，奇鬼起援手。蜂窠挂篙眼，鸟卵破瓮缶。一一皆下垂，中空无一有。有时应鞺鞳，照影见星斗。忽然风喧豗，声作蒲牢吼。年深追蠡坏，兼恐石断纽。惜哉坡公记，石刻泐已久。（苏公《石钟山记》，旧刻于南钟石上，明正统己巳，石裂，仆于水，今失其处矣。）茫茫宇宙间，孰是真不朽。  

***五老峰观海绵歌***  

峭帆昔上鄱阳船，我与五老曾周旋。两尘相隔骨不仙，蹉跎负约十四年。近来稍知厌世缠，筋力大不如从前。扶行须杖坐要箯，绝境敢与人争先。山神手握造化权，走入南极分炎躔。鞭羊欲从后者鞭，假以半日登高缘。风清气爽秋景妍，芙蓉千丈开娟娟。长江带沙黄可怜，湖光争洗颜色鲜。背负碧落盖地圆，尺吴寸楚飞鸟边。初看白缕生栖贤，树杪薄罥兜罗绵。移时腾涌覆八埏，四傍六幕一气连。滔滔滚滚浩浩然，浑沌何处分坤乾。近身扁石履一拳，性命危寄不测渊。阳乌<羽氐>扑光倏穿，饥蛟倒吸无留涎。以山还山川自川，五老依旧排苍巅。来如幅巾裹华颠，去如解衣袒两肩。酒星明明飞上天，人间那得留青莲。此时此景幻莫传，顷刻变灭随云烟。  

***王文成纪功碑***  

明朝制科号得士，吾乡前辈尤绝伦。于公王公后先出，往往艰大投其身。朝廷坐收养士报，仓卒定变皆儒臣。正德己卯夏六月，逆濠犯顺江湖滨。公然举兵思向阙，三郡一閧生祆尘。皖口骎骎势将下，留都岌岌恐震邻。是时海宇正清晏，武备缺略久不振。公方持节抚南赣，似可观变徐邅迍。同仇大义愤所切，守士敢限越与秦。出师必待九重诏，是谓以贼遗君亲。飞书插羽声罪讨，攻所不备真如神。自从捣巢及执丑，通计时日才兼旬。军门戎首已面缚，天子靺鞈方南巡。石头城南献馘罢，待命行及明年春。周公东征尚跋疐，形迹讵可拘忠纯。盈庭宵小古亦有，忌者愈众节愈伸。初心祇期济国事，岂必画像图麒麟。兹山勒铭盖有故，深刻岁月题庚辰。纪功非夸乃纪实，书法遒劲辞温醇。首从伐叛叙始末，继举神武归丹宸。天方嘉靖我邦国，谁其纪者臣守仁。随征官属例得列，惜哉名姓今俱湮。读书台傍一片石，百四十字磨崖新。逸事吾闻长老说，弘治乙榜凡三人。后来立朝適共事，数本前定非无因。胡发其奸孙殉难，公乃一手回千钧。（弘治五年，吾浙乡榜，公与胡公世宁、孙公燧同举。其年，场中见三巨人，传为异事。及宸濠之变，胡首发其奸，孙以巡抚死难。三人共此事，亦一奇也。）煌煌勋业本德性，出遇世会开经纶。质诸百世可无惑，似此理学宁非真。后来轻薄好诋毁，撼树不过欺愚民。如公表见犹未免，此外何以加冠巾。手磨碑碣发长啸，白日皎皎悬秋旻。  

***拂水山庄***  

松圆为友河东妇，集里多编唱和诗。生不并时怜我晚，死无他恨惜公迟。峥嵘怪石苔封洞，曲折虚廊水泻池。惆怅柳围今合抱，攀条人去几何时。  

***鹰坊歌***  

风林萧萧夏脱木，坊以鹰名似牛屋。其中最大名海青，戴角森然异凡畜。我初识名自辽史，特产曾传女真独。楛矢同来肃慎庭，初时底贡犹臣服。屡求难厌祸旋结，两国兴亡手翻覆。天教此物雄海东，自长窠雏成一族。  

康熙天子神圣姿，驾驭英雄兵不黩。每因缵武勤校猎，远致奇毛比臣仆。紫荆关外秋气高，狐兔宁容草间伏。腥风霍霍满天地，白日无光散原陆。扬旃表貉出从禽，王用三驱力争戮。是时海青更精悍，臂出绿鞲调养熟。翻身一去高没云，注目秋空走马逐。蹄间十丈莽开阔，蓦过林峦跃坑谷。忽看天半挟天鹅，奔电流星下投速。羽林健儿拍手笑，奏凯不烦遗矢镞。却来敛融复依人，仍以黄绦掣双足。三时饲养一朝用，如许恩波等休沐。奉先性在饥附人，定远功成飞食肉。不知给俸视几品，肥瘦论斤常量腹。生牛乍割血犹红，小鸟一吹毛尽秃。见人作势俄耸肩，独立有时还侧目。无端对此我心恻，相向移时额颦蹙。狮儿瞰虎鱼食虾，吞噬成风伤末俗。生意渐微真可叹，杀机欲动休轻触。以仁易暴古所去，恃猛争强非汝福。我愿皇天仁百物，常产凤凰生鸑鷟。自然郊薮萃祯祥，盛世多珍四灵畜。  

***沈客子旧寓都门所居日独树自撰七言古诗曹实庵钱玉友汤西厓皆有和章今来索余补作仍次原韵***  

沈子清才在尘坱，有如菡萏生淤泥。又如服盐驾鼓马，下有逐电追风蹄。青衿蚤为命所制，百瓮未了酸寒齑。三年四门作都讲，啄粒亦到官仓稊。人中嵇绍本易识，孤鹤气压千群鸡。家家朱门当大道，尔独隘巷寻卑栖。归来欠伸看碍户，一笑入户头仍低。空庭得树翻自喜，有渰仰视云萋萋。忽惊霜秃九秋幹，旋见雨长三春荑。堕巢晨拾赤脚婢，落叶夜扫长须奚。问君此间亦何乐，乃挈稚子携山妻。狂来对客发高论，尘柄手捉谈天犀。北郭槁枝聊隐寓，东方窭薮真滑稽。孤松祇宜伴彭泽，五楸大可娱昌黎。翻身买棹竟南下，野性终近深山麛。故园乔木正合抱，町疃旁接浇花畦。昨非今是恍梦觉，涉脚尚浅幸未迷。伐檀河干等无用，美哉河水清涟兮。  

***邯郸吕翁祠***  

幻妾浮生岂有涯，何妨鼠穴贺牛车。贫儿好作游仙梦，怪事偏传小说家。古道蹇驴多北向，空庭秋日又西斜。人间官贱黄金贵，乞与烧成九转砂。  

***过凤阳城外***  

帐下居然识帝王，千秋闾墓表滁阳。时来将相皆同里，泪落英雄有故乡。芒碣天青云气散，江淮月白水声凉。龙蛇变灭须臾事，犹指山名号凤凰。  

元老还朝起废臣，二陵收气避黄巾。忽闻淮泗声援地，已奉邯郸假号人。南渡半年输弱晋，西来群盗甚苻秦。青丝白马他年恨，草木余威在寿春。  

***甘泉汉瓦歌为侯官林同人赋***  

林生老立专门学，金石遗文卷盈握。曾经从宦走长安，断碣残碑藓亲剥。昭陵迹废补亡阙，磨石山高穿硌确。冰霜裂面虎豹嗥，沙砾堆中拾完璞。摩挲铜狄自何年，万栋灰飞片瓦全。为按黄图考宫殿，始知地是汉甘泉。底平面正规而圜，肖形似镜还如钱。其高半寸径三寸，旁具轮郭中不穿。土花蚀后文留识，上有长生未央字。龙拏凤攫结撰奇，肉厚肌疏形体异。与人作砚不中用，抱质如初无变置。吁嗟乎杨南仲。刘敞。不作识者希，时俗谁能辨真伪。巧多滋伪朴者真，此瓦人间盖无二。岂同冰井香姜阁，埏埴纷纷讬疑似。劝生勿更加砻磨，本色须教存古意。生颔此语索我诗，我诗质直无姱辞。请烦拓致数十本，遍乞羊何共和之。或恐流传落人口，陶甄又复成今手。  

***仙游茅笔歌***  

群山海上来，络绎趋九仙。仙翁此山住，示梦于几先。九仙祠祈梦最灵。山中老樵枕石眠，斧柯断烂不记年。梦中仿佛遇神授，笔花昼吐黄茅天。觉来信手缚不律，巧被笔工偷妙术。遂令九仙祠下三脊茅，用与鸡毛鼠须匹。中书免冠头不秃，菅蒯居然效微质。幸渠一束价未高，殿头簪珥非汝曹。若教朱墨官尽取，便恐仙山成不毛。君不见连山伐竹兔拔毫，铁梳胶缀何其劳。秽史自执奸吏操，直与此辈供锥刀。老夫钞书指生茧，怕搦人间管城管。涂鸦结蚓随尔为，不要残年护吾短。  

***西湖棹歌词***  

湖面平添积雨余，放生池外葑初除。谁司水族加恩簿，开过桃花未打鱼。  

凿开混沌著丹青，落石犹疑处士星。白鹤不归梅树老，鹭鸶飞上御书亭。  

万叶千花缀彩棚，火莲龟背吐层层。不知白日长多少，又点湖心照夜镫。  

蜂喧蝶闹奈春何，拂面风香过绮罗。此意少年应未会，第三桥畔落花多。  

***连日恩赐鲜鱼恭纪***  

银鬛金鳞照坐隅，烹鲜连日赐行厨。感逾学士蓬池鲙，味压诗人丙穴腴。素食余惭留匕箸，加餐远信慰江湖。笠檐蓑袂平生梦，臣本烟波一钓徒。  

***恩赐哆啰雨衣恭纪***  

短褐频趋道路尘，青毡犹是向来贫。为怜褦襶随朝士，特赐哆啰出罽宾。燥湿推恩惭厚庇，短长称意荷终身。从今听雨听风候，儤直堪夸楯梐人。  

秀野草堂图歌次顾十一侠君原韵（王麓台仿董文敏卢鸿草堂笔意，朱竹垞有记。）  

某树某水与某丘，旷怀往往消百忧。无端弓旌被缰锁，坐对尘壒生牢愁。卢鸿草堂图，阅世已千载。十志并流传，其人俨如在。问谁好事供潇洒，毋乃真迹留王宰。华亭最晚出，橅本发精采。今之妙手继者谁，摩诘前身应画师。丹青一变粉墨骨，写向尺幅尤雄奇。云是吴中小秀野，何斯佳境移于斯。堂中主人顾十一，结客论文两豪逸。百家汎滥流溯源，万口喧传名副实。我是当年入座人，淋漓衫袖梨花春。爱其披豁气谊真，丰格仿佛余先民。宴衎之乐非丝竹，水色烟光八窗绿。半酣{风立}沓风雨来，喷玉跳珠三百斛。铁崖老矣阿瑛贫，空巷间抛薜萝屋。可怜相见凤城西，僦舍还同燕子栖。犹能折柬致朋旧，局促肯放诗名低。我诗胡足道，依样葫芦画中稿。惟君痴嗜之，擘纸含毫共研讨。留题惯恼麓台翁，作记深惭竹垞老。吁嗟乎神仙富贵孰有无，默存岂必皆清都。梦中五岳巾箱图，君归来兮挟我俱。以神为马蘧为庐，一息十反良可娱。赁舂龌龊难久居，乃独怜君屋上乌。  

***自题淳熙修内司官帖后***  

淳化祖帖绝难得，南渡摹勒传淳熙。其详载在《辍耕录》，官本旧推修内司。临江太媚绛潭瘦，字体特取丰而肥。曾经翻刻凡几手，亥豕帝虎辨者谁。形模粗具木偶尔，神理了不关须眉。近来此本亦不易，世代渐远宋拓稀。大观之后此其亚，仅与阁帖争毫釐。有如虞夏祖颛顼，要是嫡派非横枝。昨从庙肆见且骇，尤物乃落驵侩儿。装褫仍用球路锦，十卷首尾完无亏。叩之高索钱五万，而我囊乏三钱锥。少需便恐被豪夺，一计猛出居巢奇。乌驴克货价相直，快挟墨宝徒行归。入门爨妇告米罄，一笑那顾朝来饥。明窗小几风日亮，尘垢不敢侵吾帷。古香透纸辟蟫蠹，元气入骨腾蛟螭。熊熊异光黑点漆，滑滑腻理肤凝脂。试临只愁鬼掣腕，帝睨幸免食朵颐。嗟嗟世俗惯传误，目所未睹公谩欺。曹家谱系格古论，岁月舛缪余可知。偶凭一端为驳证，食古以耳皆如斯。  

***渎山酒海歌内西华门外西南一里许，明朝御用盐在焉。又南数十步，为真武殿，庭前老桧一株，下有元时玉酒梅，承以石床。玉色青碧，间以黑章白晕，旁刻鱼龙海马出没波涛之状。口面约广三尺余，随其质为凹凸若荷叶然。形制朴古，肤理温润，中容四五石许。壬辰正月十九日，偕云间高不骞槎客往观，摩挲***  

久之。按《元史·世祖纪》：“至元二年十二月，渎山大玉海成，敕置广寒殿。”《辍耕录》云：“广寒殿在万岁山顶，中有小玉殿，内设御榻，左右列侍臣，坐床前架黑玉酒壅一。车驾岁巡上都，先宴于此。”《燕都游览志》云：“今御用监中有小亭，亭内一玉缸，体质颇润，中积水，外以朱栏护之，即广寒殿中物也。”槎客属予纪其实，因参考旧闻，而系以诗。  

云间高生精赏鉴，嗜古搜奇确且赡。朝来导我出西华，指点前朝御用监。监南新创元都坛，当门老桧青蛟蟠。旧闻酒海今落此，共叹体质犹坚完。渎山巨璞初无价，谁遣不胫来辇下。至元巧匠雕琢成，万岁山头设高架。天然位置平不颇，琐窗八面开重阿。石龙吸水上霄汉，倒泻溢为太液波。波光翻动广寒殿，满瓮蒲桃映华瑱。侍臣多著质孙衣，（质孙，燕服。见《元史·世祖纪》。）天子亲临诈马宴。电转星流四百年，故都何物不推迁。曾承沆瀣依天上，流落人间亦可怜。亭虚无复朱栏护，颓砌旁连髹器库。天吴跋浪鬐鬛张，只与空庭饱风露。君不见周彝商斝近来无，形制争传博古图。为池为海将安用，笑尔几同五石壸。  

***残冬展假病榻消寒聊当呻吟语无伦次录存十六章***  

卧看星回晷景移，流光冉冉与衰期。人言宦海藏身易，自笑生涯见事迟。夜似小年寒渐信，病非一日老方知。惟余莼菜思归兴，蚤在秋风未起时。  

忆昨公车待诏来，微名忽忝厕邹枚。主恩不以优徘畜，士气原于教养培。身作红云长傍日，心如白雪渐成灰。依稀一觉游仙梦，初自蓬山绝顶回。  

茫茫大地讬根孤，只道烟霄是坦途。短袖曾陪如意舞，长眉难画入时图。移镫见蝎宁防毒，误笔成蝇肯被汙。窃喜退飞犹有路，的应决计莫踌蹰。  

雨露荣枯共一天，尘沙聚散几同年。车摧却怪蓬犹转，玉碎何图瓦幸全。蚁穴冰封残雪后，雁程风系夕阳前。故人珍重留行意，回首觚棱自惘然。  

尽遣儿孙归故里，尚留弟侄伴他乡。囊空预借三年俸，禄入粗供四口粮。旧积诗逋呵冻了，近添酒债典衣偿。萧然此外无余欠，领取南窗枕味长。  

一榻中安四面虚，放朝浑似放参余。箧中弃扇虫缘网，案上停镫鼠避书。过隙光阴随梦去，就衰筋骨向阳舒。重帘可有纤埃到，敝帚残箕罢扫除。 腷膊声中好送寒，偶然为客设棋盘。后来或者居人上，先处无如占地宽。黑白当前饶胜算，高低随分有争端。老夫兀兀支颐坐，看似分明下手难。  

科诏加恩典不常，征轺就道辈相望。抱经佚老头多白，拾芥群儿口半黄。惨澹风云怜入彀，冬烘头脑怕当场。退身引疾犹多愧，我昔曾荒陆氏庄。  

海内连年丧老成，南伤秀水北新城。读书自要师前辈，知己谁能讬后生。此段人情看烂熟，向来士习例相轻。笑他江左衣冠族，誓墓区区为角声。  

地降天升气不交，羽禽何物尚胶胶。霜浓四野鸦争粒，叶秃千林鹊露巢。各有经营宁得已，未知辛苦定谁教。息黥补劓劳生事，盖顶终须一把茅。  

经旬坐稳一蒲团，才阅朝寒又晚寒。蕴火梅欣先腊放，避霜菊耐涉冬看。散花庵里新居士，视草台中旧史官。勿著两般分别相，大千世界本来宽。  

不畏群嗤不受怜，孤行一意久弥坚。敢夸愿大难成佛，肯<舌氐>丹余蚤得仙。方朔文章多诡俗，放翁家世少高年。色经指诀全抛却，人寿终非草木延。  

宜忌拘牵十二三，灵苗毒草比粗谙。性存姜桂何妨辣，味到芩连不取甘。好友劝尝真苦口，庸医隔膜漫多谈。古方难適今时用，此理如禅在细参。  

却病奇方乃避嚣，远坊两板闭萧条。室无歌妓何烦遣，邻有乡僧不待招。（谓借山。）石鼎涛生茶正熟，铜炉灰陷火潜消。鸡鸣漏尽人谁觉，又听门前过早朝。  

丛书三馆校仇忙，讶许间情付墨庄。樗本不材良匠弃，屠非绝技善刀藏。冬菹剩饱园官菜，岁赐删除博士羊。转益从前素餐愧，大疱珍膳日分尝。  

童时了了记观河，六十三年忽已过。眼暗耳聋知老否，葛凉裘暖奈身何。一帆去国谈何易，万卷无家累亦多。爱惜精神图省事，明年兼拟谢诗魔。  

***三月二日偶游硖石精舍***  

三月风光连上巳，人如蛱蝶斗裙衫。两山钟磬东西寺，十里烟波远近帆。拄杖我来寻履迹，题诗僧乞署头衔。箧中亦有新排集，傥许经房贮一函。  

***舶趠风歌***  

吾闻千里以外风不同，人间乃有万里之长风。来从海上梅雨后，纪自西郊野叟眉山翁。古称博物家，无若周元公。《尔雅·释天》篇，八方风色以类从。北凉西泰凯南谷自东。颓飙飘{广屯}暴昌曀，一一命义无相蒙。《周礼》保章十有二，妖祥乖别占荒丰。下而庄生《齐物论》，以至应劭《风俗通》，飕浏飉颲飙飓，叫嚎吒吸咬于喁。名虽巧排比，语实工形容。舶趠之名特未悉，土俗传说惟吴中。吴中五六月，水盛溽暑方蕴隆。此风东南来，一扫云翳还虚空，商羊黑蜧潜厥踪。炎官亦退三舍避，大启橐籥伊谁功。三日湿气消，五日暑气融。连绵七日九日尚未止，快哉何暇分雌雄。羊角初从何处起，合而为一浩荡来无穷。国家象胥译九重，白雉入贡兼青熊。良商豪贾狎海童，高帆幅亚榑桑红。中男长女各效职，飞渡溟渤如轻鸿。此时田间一老翁，置身恍在兰台宫。不知人生更复有何乐，但向北窗高枕卧听声蓬蓬。  

***清远峡飞来寺***  

两岸势欲合，中被江流穿。上有佛者庐，飞来自龙眠。神人所施设，是物无顽坚。想当创辟初，风雨驱神鞭。凿开浑沌窍，巧贮聪明泉。僧房若蜂房，一一皆倒悬。尔来几阅世，不计草木年。磐石具生机，长根外包缠。波涛润其趾，日月行其颠。散为松柏香，聚作旃檀烟。蔽亏东西景，轩豁子午天。呼猿在半空，日暮跻无缘。清寒难久住，仍放出峡船。  

***双石（南中英石砚山，多出工匠补缀而成，惟产自沙土中天然无刻画痕者，斯为上品。余归笈得二枚焉：一为佟中丞所赠，峰势回环，中穿六孔；一为姚番禺所赠，势若飞云，孔大小倍之。以尺度之，长皆三寸许，世所称“皱瘦透”者，殆无美不备。此游获此亦足以豪矣。今日行过德庆，舟中无事，罗列几案，赏玩***  

不足，纪之以诗。）  

韶州山石奇，英州山石秀。人言奇者雄，不若秀者瘦。苍龙骨离立，岁久色微黝。脱落之而鳞，深埋无底窦。结成岩洞势，润被沙水漱。玲珑具本性，蹙缩聚众皱。斧凿绝铁良，中虚互通透。偶然遇好事，不悋高价购。置之几砚帝，命曰小云岫。一拳殊不易，况敢望多又。而我独何幸，归舟夸日富。熊鱼两得兼，彼美適邂逅。款款俨欲飞，翩翩若相就。人间陆贾装，金玉难单究。千金真俗物，至宝肯轻售。何如落吾手，出入在怀袖。更拜谢故人，兹情亦良厚。  

***平蛮歌为灵川令楼敬思作***  

槃瓠遗种成野豻，充拓百粤西南间。桂林所属半猺獞，猺性稍驯獞性顽。獞中廖三乃最狡，结砦背子（义宁县山名。）藏神奸。义宁邑宰畏如虎，长恶不复加防闲。康熙五十有六载，遂逞螫毒为民患。公然越境大劫杀，乘势摇动西江湾。灵川楼侯奋髯怒，一念轸血阝周恫瘝。请于中丞愿剿贼，朝发夕下无留艰。官军压境屹不动，旁睨翻笑书生孱。岂知仁者必有勇，勇气远过齐成见。力捐百镒铸戎器，更募丁庄逾千鍰。仲冬誓师谒神庙，声并泪下垂潸潸。与神幽明共守土，捍篽灾患宜相关。狼贪豕突忍坐视，一任满耳啼孤鳏。阵图兵法贮腹笥，临事布置神安间。先营壁坞后粻鞴，下极坑谷高跻攀。天寒雪少但瘴雾，地尽石出皆榛菅。孤军深阻三百里，间道别取千寻山。贼巢渐近径弥恶，出贼不料攻而环。焚林燎穴何处遁，照耀岩壑朱旗殷。渠魁就歼胁从赦，散以<亩犬>亩阊阎闤。自从出疆迨饮至，三十五日师旋般。明朝献馘上幕府，队仗整肃排班班。受成例应给大赍，为国惜费情非慳。有酒盈缸其色碧，有羊在牵其首朌。侯不居功以归众，单醪挟纩胥均颁。人传封事上北阙，我適问道将西还。过侯治下暂弭檝，为我扫榻开门闩。杯阑抵几听陈说，窃叹胆气何其豩。如闻鼓鼙作余力，如睹介胄当躬擐。朝廷设官镇群獠，文武分职毋相奸。至令儒臣建伟绩，壮士毋乃多赪颜。是庸作歌勒诸石，义在小雅谁能删。他年采入《桂海志》，碑额不愧书平蛮。  

***查克建***  

查克建，字求雯，号用民，海宁人。康熙丁丑进士，历官凤翔知府。  

***芍药***  

娇红粉翠趁风流，十里珠帘尽上钩。回首东风旧时路，鬓丝人老说扬州。  

***寄灵隐法座谛辉***  

冷泉亭上多年别，梦里清凉一径通。方丈帘垂花影外，法堂人散雨声中。千山夜静香林月，万壑凉生竹阁风。敲罢木鱼僧退院，长廊惟见佛镫红。  

***王式丹***  

王式丹，字方若，号楼村，宝应人。康熙癸未一甲一名进士，授修撰。有《楼村集》。  

***送汤逸林入都即致汤西厓编修刘后斋都谏***  

今年早热月在午，千里出门不知苦。闻君欲别饮君酒，酒酣问君向何许。往者汗漫游长安，一峰草堂北道主。谓侍读乔公。白门太史深相知，旅舍乃能致脩脯。逸林前馆于胡璞崖先生。名人畸士纷京华，出入马蹄觅俦伍。百尺梧桐阁正开，万丈长虹气能吐。时蛟门先生深相接遇。微名得失何足论，相知所贵写肝腑。人生合散风中烟，迸泪晨星讵堪数。归来至竟不称意，卜昼萧条守环堵。逸林所居名“卜昼堂”。丛卉春垂三径云，老松秋亚一枝雨。收身聊乐茗香清，顾影却惭鹿豕聚。乍提补被辞妻孥，复走长安作羁旅。十年往事难重陈，欲归何门行踽踽。故人惟有汤与刘，青琐红兰鸾凤侣。南州榻下好淹留，公孙阁里方延伫。计君到时夏正深，雪藕银桃胜甘乳。易酒一斛浣头尘，提携如意蹋筵舞。余方墨守余幽忧，寂寂徒令笑邓禹。为致两公相问讯，离绪万端凭告语。  

***惜别谣***  

雨霏霏，风微微，感春客子携春归。蔫红飞尽结杨柳，杜鹃啼瘦腰几围。兰桡划动清歌起，楚尾吴头一千里。谁其遗之金错刀，手把琼英照江水。  

***燕垒谣***  

前溪啄晴沙，晴沙裹落花。别院掠微风，微风接飞虫。呢喃只傍觚棱东，侧翅珠帘第几重。衤离褷野鸟湖之涘，朝鸣暮宿菰芦里。不须苦羡雕梁垒，自引双雏拍春水。  

***奉诏增修皇舆表院中即事次韵顾书宣前辈***  

瀛洲亭畔静阶除，匼匝槐枝亚碧虚。池面轻风迎散帙，檐牙初日照幡书。共知定本推前辈，未敢传钞付小胥。东观从容参典校，騊駼载笔愧庸疏。  

栖尘帘阁喜新除，秘册骈罗几席虚。周室职方传旧志，汉家年表效横书。要从鞮鞻增图籍，岂为华离问史胥。理罢缥签方永昼，垂鞭归拂晚风疏。  

***钱名世***  

钱名世，字亮工，武进人。康熙癸未一甲三名进士，授编修，历官侍讲。有《古香亭诗集》。  

***题延陵季子庙碑后***  

逃位曾传泰伯风，那言高义子臧同。江山未改仍公子，人物无凭只上中。地僻似村烟月白，庙间如社野花红。伤心窟室铍交后，断送亡王泣甬东。  

***观潮***  

早潮滟滟明星没，晚潮浩浩初月出。潮去潮来自古今，秋毫不见江波溢。渡江著屐升颠崖，江流端正白道斜。吞海亭前放两眼，湱然耳畔喧雷车。江凫渚雁知潮信，拍翅惊飞排水阵。半江崩浪大千山，突过中流肯平进。白马粗毛十万匹，怒蹄蹴踏寒风飘。如茶素甲鼓声高，睒旸霜刀横击律。雪龙夭矫空中飞，飞鱼怪物相追随。鳞爪变现颔珠落，毒涎雾喷光淋漓。斗霆击电海门碎，巨壑荡潏藏舟移。汩没沙洲不胜计，但凭远峰露螺髻。云根直欲信流去，虹洞苍茫极风势。江豚掀簸岂自由，天吴叫啸水仙愁。弄潮吴儿好身手，蓦波燕跃伸黄头。欹岸水痕添一丈，渔舟个个浮天上。绝港空陂尽灌输，枯荷败藁皆神王。涛偃端平镜面圆，千溪小艇乘江涨。君不见钱塘罗刹凌浙西，岁岁啮坏江边堤。英雄豪气夺天险，犀弩立射潮头低。此地凭阑却回首，青门文采今何有。闲看《七发》广陵潮，急买六朝京口酒。  

***赠宋射陵***  

冬青萧索遗民少，海滨宽间存一老。睒睒晨星气象高，华峰削翠金天杳。百年以来人事变，射陵先生眼所见。铜驼荆棘苍鹅飞，露掌仙人辞汉殿。南都斫尽灵和柳，二月不知春甸线。《后庭花》唱商女口，毳帐筚篥成高宴。台城应教秋衾客，扫迹荒村守迍贱。丛残蠹帙过五车，石田茅屋苍苔居。长编一卷必在手，百家诸子时畋渔。野蔬新翦浊醪熟，檐花坠雨寒窗虚。两京旧事饱其腹，闲谈涌出泉百斛。兰台掌故多放失，江天少微有实录。荐书急奏杨铁崖，白衣宣至参史局。见闻覼缕谈靡靡，八表十志成必速。不然士室作诗史，空想蕉园在盐渎。君不见永宁寺侧藏书楼，宝光夜夜腾斗牛。鹿门偕隐夫何求，长君健笔思帘俦。燃椽官馆来日事，那羡区区史通子。  

***闻雁***  

前除置酒谈竟日，秋色满眼何清佳。一声初雁忽相感，霜信直逼长安街。羁孤客子正无赖，百事卒卒煎情怀。三春刷羽到秋半，栖息未定行藏乖。万重云里接哀响，此境倍觉归吾侪。金风紫塞浩呼汹，雪花早被千山崖。雨城池边冷透骨，挈群南徒依江淮。寒河芦叶顿衔尽，横绝苍霭如樯排。毛衣皎洁性高介，叫空嘹喨非淫哇。慈恩塔级众翔集，亦或飏去天之涯。山头落融不成字，犹剩半折黄金钗。虽谋稻粱有气骨，肯向沮洳寻虾螷。江南八月烟水阔，回汀枉渚流喈喈。雕胡接呷易充腹，勿慕爽垲嫌卑洼。朔方健儿好弹汝，肉登鼎俎翎盛靫。冥飞尚恐矰缴及，斜戛莫与鹰鹯偕。生平饮啄乃定分，何地独少云霄阶。衡阳奇峰暂却转，永嘉有宕堪藏埋。来宾终假上林宿，鸳行凤侣鸣和谐。抚弦目送碧天远，窗外素月窥萧斋。  

***蒋廷锡***  

蒋廷锡，字扬孙，号西谷，一号南沙，常熟人。康熙癸未进士，改庶吉士，授编修，官至文华殿大学士。谥文肃。有《青桐阁诗集》。  

***题小颠墨竹***  

画竹不如真竹真，枝叶易似难得神。风晴雨露皆有意，子瞻与可无其人。去岁辟地栽新竹，枝叶离披覆茅屋。竹梢枯劲竿清瘦，久久可以医吾俗。昨夜雨过月上时，壁上掩映青青枝。张子对之无一语，淋漓泼墨发异思。淡烟轻雾笔底生，枝枝尽带风雨声。移向乾明寺中挂，壁石好撰张颠名。  

***送陶子师任昌化***  

厓州图画便凄然，况复穷荒在日边。道险不知山水趣，法宽犹用宋元钱。（高、廉、琼三处皆用古钱。丁卯岁，制督吴公请行钱法，而古钱尽废，然琼州海外至今未格也。）月明黄木湾头驿，人语红蕉花畔船。只有一端廉吏计，木棉花发省装绵。  

***甲戌除夕***  

间过流光实可怜，半生狼藉旧山川。灞桥风雨留残迹，瓜步云烟忆渡船。庾信声名《枯树赋》，贾生经济《治安篇》。此情已作今宵梦，细数更筹待隔年。  

***家园消夏***  

荒畦种蚕豆，小圃栽萝蒿。蒿长豆荚大，摘采宁辞劳。驱愁似避疟，寻乐如追逃。缅怀一亩宫，犹是先人膏。一时功名意，于我吹鸿毛。清晨石上立，爽气西山高。  

会意不在远，偶吟兴自適。松花缀黄玉，香气发蒸栗。落粉如饭煮，不向道人乞。静观草木趣，闲得鱼鸟逸。看月有隙地，弹琴有壤室。世事比狮子，解弄得六出。来日苦尚多，得失那可必。  

草长塞三径，芟拔为锄荒。独留蜀葵花，红白遥相望。绿萝深窈窕，高松倚青苍。虽无向日心，而得枝叶昌。庭前堆乱石，横卧如群羊。还疑身入群，对石两相忘。  

***得邵甘来中州信感赋***  

昔年郊野逐行旌，马上风烟今古情。枯木远当人面立，白云低向屋头生。召陵地僻初无县，博浪沙横旧有城。零落雄图同怅望，驿亭为我觅题名。  

***和子逸夜坐韵***  

蘋末风生白葛轻，小庭景物又秋声。相看酒户随年减，剩有诗怀入夜清。荷叶翻时珠露泻，豆花香处乱蛩鸣。桐轩莫谓无多地，一片宽间江海情。  

***涿州***  

远树微茫缀碧空，范阳驿畔塔铃风。惊回驴背江南梦，恍似金山落照中。  

***徐潮***  

徐潮，字青来，号浩轩，钱塘人。康熙癸丑进士，改庶吉士，授编修，官至吏部尚书。谥文敬。  

***瀛台赐鱼和赵少宰韵***  

冰覆霜鳞色瑾瑜，承恩齐向苑中趋。临流欲跃千髻集，绕树争携万木呼。波饫蓬池名最美，影连绯袋宠先殊。还须共识和羹意，免得庖人越俎虞。  

***赵殿最***  

赵殿最，字奏功，号铁岩，仁和人。康熙癸未进士，官至工部尚书。  

***从子诚夫以诗见赠次韵答谢***  

间居潇洒乐春温，菜圃茶亭认近村。岁月且贪花里过，儿童不厌市中喧。看书反复难求解，问字推敲未掩门。取次将成终老计，草堂已扫旧巢痕。  

***涂天相***  

涂天相，字燮庵，号存斋，一号迂叟，孝感人。康熙癸未进士，官至工部尚书。有《静用堂偶编》、《续编》。  

***杂感诗***  

兀坐空堂中，万籁俱寂寞。嗒然丧我形，天地同廖廓。微飙鸣窗罅，入耳神已觉。东西揣方隅，高下胡起落。此心遂不静，纷然万念作。欻起立窗前，飘风卷积箨。触目感时序，忽忽转不乐。可知物交物，牵引如绎络。苟无大常存，动静都无著。咄哉隐几翁，槁灰焉可讬。  

盎水置庭中，虽寒犹未冰。微风吹一过，便如霜霰凝。更复动摇之，磊磈结层层。已而冰到腹，覆之不可倾。冲冲凿以斧，势将羸其瓶。坐待阳和至，一泓仍自澄。始事知有由，后患庶可徵。  

***暑夜待风忽至***  

赤乌竟日逞炎威，四壁如炉晚不移。远际云生山乍动，高空风起树先知。方凭曲几襟初豁，旋拂匡状枕欲欹。叫謞一声凉入骨，快哉何必问雄雌。  

***陈邦彦***  

陈邦彦，字世南，号匏庐，海宁人。康熙癸未进士，改庶吉士，授编修，官至礼部侍郎。有《墨庐小稿》。  

***书杨大东厓赏花词后***  

粉白脂红斗艳香，冶游还逐少年场。轻盈态度依杨柳，细腻风光上海棠。好鸟有情当客语，狂蜂无赖为谁忙。江南才子多间思，收拾繁华锦一囊。  

***吴廷桢***  

吴廷桢，字山抡，号南村，长洲人。康熙癸未进士，历官谕德。有《古剑书屋诗钞》。  

***观潮***  

阊阖长风吹海立，冯夷怒挟天吴入。层层驾浪薄秋旻，凉波如沸鱼龙泣。海门匹练遥飞来，龛山赭山青崔嵬。罔象横冲两崖束，巨灵直擘中流开。划然分奔吼余怒，霆击雷轰碎天鼓。日车倾昃羲和愁，疾掩阳乌避吞吐。倏忽奔腾万马狞，鸱夷蹴踏来窈冥。雪山摧翻鳌脊瘦，冰柱迸裂蛟涎腥。俄闻舂岸喧云碓，旋见跳波散珠珮。惊涛荡潏天低昂，乱石砰訇山破碎。潮头一落百尺强，迎潮之子凌苍茫。千桅乍隐鸥起没，一叶忽浮凫拍张。目精眩转毛洒淅，我生江乡懵未识。吁嗟向若血阝然惊，倒泻长江荡胸臆。水犀强弩千雕翎，欲寻断镞扬遗灵。钓台西峙滩涨急，海天澒洞孤烟青。  

***淮阴钓台***  

惆怅王孙去不归，功成无复理蓑衣。汉家只有桐江叟，长保秋风旧钓矶。  

***天妃闸***  

断堰锁崔嵬，奔流下石隈。势吞淮甸尽，声撼海门开。水气晴吹雨，天风夕送雷。扣舷惊绝险，谁是济川才。  

***次韵酬汪宫赞***  

少贱儒冠误，长贫旅铗存。艰难逃魏厕，寥落立齐门。国士矜殊遇，王孙感故恩。十年湖海客，重把寸心论。  

***秀野堂公宴韩慕庐先生扈跸还朝***  

凤池潋滟水波平，画绣争看傍辇行。南济舟航随夏后，东巡笔札领春卿。移莲里第归鞍晚，飞盏家山赐醴清。裁诏余间方退食，绛帷弟子挟书迎。  

***晓望华岳***  

曙爽西来岳势尊，削成天外射初暾。寒松翠滴仙入掌，晴雪光浮玉女盆。气肃金晶横地轴，路寻箭筈倚云根。悬知绝顶通呼吸，直欲排空谒帝阍。  

***杂感***  

弈棋世事太悠悠，覆罢残图玉局收。宽诏岂同逐客令，高赀自署富民侯。金鞍照路羞逢掖，珠履迎门笑蒯缑。少孺诋媒方朔讔，空将词赋学俳优。  

***宋至***  

宋至，字山言，号方庵，商丘人。康熙癸未进士，改庶吉士，授编修。有《纬萧草堂诗》。  

***送介维返歙县***  

故人理归檝，秋色老芙蕖。此日一尊酒，何时尺素书。江枫衔落照，海雁下荒渠。我亦羁栖客，能无忆旧庐。  

***秋晚同志上赋***  

飘萧风雨满江乡，无那羁愁分外强。井上高梧零浅碧，篱边丛菊破深黄。半天寒色侵归雁，一笛秋声怨夕阳。何处林泉堪寄傲，幽寻好向赞公房。（谓北兰。）  

***送心壁上人还开先寺次青门韵***  

邓尉探梅罢，高僧别我归。烟江聊握手，春雨细霑衣。路逐青山杳，帆携白鸟飞。到应三月暮，犹及看蔷薇。  

两度匡庐过，开先未一游。飞流喧客梦，清磬隐僧楼。树密时时雨，山深日日秋。送师今夜里，遥忆玉潭幽。  

***端书***  

端书洗砚更焚香，冷淡生涯与转长。二十四桥红叶遍，雁声和月过东墙。  

***郯城夜行***  

鞭梢指点问前程，狐帽狼裘踏雪行。霜月欲沉风力劲，断鸿声里过郯城。  

***万经***  

万经，字授一，号九沙，鄞县人。康熙癸未进士，改庶吉士，授编修。乾隆丙辰举博学鸿词。  

***吊周烈妇***  

天地有正气，纲常藉人扶。当其志所激，弱女胜丈夫。四明滨巨海，潢池肆樵刍。象邑当厥冲，残贼甚剥肤。妇也冰霜姿，诗礼为楷模。仓卒走避贼，从夫出闉阇。弱质既窘步，况负六月雏。夫妇不相保，踉跄各奔逋。事势在危迫，死生决须臾。举身赴清流，不复怜呱呱。一死祇自全，含笑归冥途。荒荒白日黯，惨惨寒云铺。数日具含殓，颜色腴不枯。健儿尽膜拜，闻者咸叹吁。于乎烈妇心，岂为声名图。巾帼留正气，身死名不徂。会当纪丹管，国史他年书。  

***闵衍***  

闵衍，号印麓，应山人。康熙癸未进士，官户部员外郎。有《印麓山房诗集》。  

***朱子文画雨中见访***  

雁下湖光远，鹰凌霜气高。此时见之子，物外挺人豪。幽意秋飞练，长吟砚涌涛。丈夫忘得失，岂复恋绨袍。  

***曹维城***  

曹维城，字价人，贵阳人。康熙癸未一甲一名武进士，历官云南副将。  

***初秋登黔灵赠瞿脉上人***  

黔山精舍好，相对有名僧。道悟无生妙，禅参最上乘。茶煎涧中水，香霭佛前镫。不许尘凡到，云岚护几层。  

***胡期恒***  

胡期恒，字元方，号复斋，武陵人。康熙乙酉举人，官至甘肃巡抚。有《蜀道集》。  

***滟滪堆***  

大江西来四千里，争入一线夔门天。夔门偪仄不肯受，回波卷浪青云巅。白盐赤甲互掎角，日与水斗寻戈鋋。巴蜀雪消春涨发，何人敢放东吴船。奇哉峡口滟滪石，巍然独立江中间。白帝逶迤作屏幛，瞿塘环绕如晶盘。千溪万壑雷电激，中流一柱来当前。有时如象又如马，出没变化难言诠。江流纵强亦退听，势穷力竭翻求怜。步依滟滪不敢肆，安流而下生洄澜。夔门巫峡二百里，本为险地今平川。乃知天意畏倾覆，留此要令江无权。共传禹功费镌凿，巨灵神斧开烟峦。至今百神递呵护，绝顶不敢停鹰鹯。朝宗万派必经此，好与嵩岳名俱传。  

***立春内江即事***  

玉垒峰晴翠作堆，金堂水暖碧波洄。寒从昨夜三更减，（是日丑时立春。）人与春风一日来。紫陌未飘京兆柳，红妆争插寿阳梅。酒炉依样临邛好，只少雍容车骑才。  

***九日南楼留别***  

不为悲秋感不禁，朝来怅别倍萧森。望云空下思亲泪，饮水犹存报主心。风雅凭谁传爵里，江山此日惜登临。伐檀深愧诗人意，剩有楼头几醉吟。  

***刘青震***  

刘青震，安啸云，号方书，襄城人。康熙乙酉举人，官内阁中书。有《葵园诗草》。  

***蒋家渡晚眺***  

浮云淡淡晚天晴，远水孤帆混太清。落日渔樵喧渡口，隔堤烟火出柴荆。平原趺坐侵秋草，驴背吟诗入暮城。却羡老僧无世事，禅关深锁一钟鸣。  

***王企堂***  

王企堂，字纪远，号雪坡，雄县人。康熙乙酉举人，官荆溪知县。有《雪坡诗稿》。  

***水淀荷花***  

水淀浩无涯，东西连滉瀁。平时水不风，波面平于掌。夏日菡萏开，尤令烦襟爽。吾生惜景光，行乐及时往。载酒挈良朋，中流荡轻桨。翠盖与红衣，一望渺且广。人在镜中游，花从尘外赏。水清见游鱼，丛密难下网。一曲采莲歌，临风散清响。玩久不知疲，坐看纤月上。  

***王霖***  

王霖，字雨枫，号弇山，浙江山阴人。康熙乙酉举人，官南宫知县。有《弇山诗钞》。  

***归田诗为后翁作***  

杜鹃催归我不听，布穀催耕君不辞。朝来忽听布穀语，为君演作归田诗。归田路出青门道，高柳半天青若扫。杏花开落菖叶齐，江北江南插秧早。君家旧业剡溪边，十年作宦殊可怜。栖栖食禄难称意，收身还种南山田。南山芜秽理初毕，半种香粳半种秫。烹葵煮笋饷东皋。朝看村童驱犊出，暮看田叟荷锄还。暮暮朝朝十亩间，课雨量晴聚邻里。黄鸡白酒开心颜，不稼不穑风所刺。吾独何为久淹滞，篝车自笑愿空奢。珠桂人言居不易，君今归田弗复疑。千载沮溺遥相期，我亦行寻耦耕侣，逝将与国充耘耔。布穀布穀弗尔欺，杜鹃会有催归时。  

***山中夜宿***  

雨歇林光黑，山深夜色凄。哀伥穿径过，怪鸟瞰镫啼。贫女寒机急，愁吟独客低。老衰眼较少，复此感羁栖。  

***杨花***  

才看飞雪杨花似，又见杨花似雪飞。总与白头相映发，可怜老眼只依稀。乱随行迹铺苔径，故傍吟身透薄帏。念汝无情尚漂泊，天涯羁宦几时归。  

***望金山***  

乾坤放眼昔登临，坐阅东流赴海深。千古江山风月我，百年身世去来今。波涛卷尽英雄恨，樯橹摧残老病心。输与住庵元长老，妙高台上听潮音。  

***南海子***  

野水环流禁苑前，缭垣百丈走平田。风毛雨血呼鹰地，雪暗云黄杀虎天。盛世词章夸羽猎，健儿身手数幽燕。雄文谁道相如似，不献《长杨》又几年。  

***仝轨***  

仝轨，字车同，郏县人。康熙乙酉举人。有《真意堂诗集》。  

***正月晦日作***  

人有三寸舌，出口成字句。《春秋》在齿牙，襃贬无少顾。客观松下棋，指挥动杀误。乐哉局外人，就局苦难诉。  

相知在知心，知心良独难。旦奭犹不保，何必慕金兰。操琴向广陌，未奏泪先弹。伐国问仁人，邪佞固其端。  

忆昔两渡河，半载八千里。娇女病在怀，弃之于垂死。呼我不绝声，恍惚犹在耳。行路为酸鼻，而我何堪此。死别无戚颜，今羡食肉鄙。君子重绝物，岂不察心里。  

我生始一岁，祖母躬鞠之。手自调饮食，卧起无暂离。纤悉到衣履，拮据念载奇。诸孙亦已多，我独育如儿。八旬奄在迩，危疾势莫支。惊闻驰一骑，暮踏荒山陲。欲一视晨昏，扬鞭指燕逵。三至市有虎，流言周公疑。白云不可见，南望徒涟洏。  

燕山郁岧峣，易水流浩浩。念我同根人，于役在远道。挥泪望故乡，发白一何早。生无归来日，死葬边城草。岂不怨离诀，天命难自保。朝露矧易晞，悲哉《陈情表》！  

洁身如处女，远嫌避瓜田。倚伏有不测，况乃百其愆。陨霜遂杀草，一坠千仞渊。白日何杲杲，浮云去高天。寄语悲歌者，勿为萋菲篇。  

***青士明府招同吴天章游阌乡南山九龙泉入夜始归署赋诗纪事***  

雨气昏三日，晴光笼万井。鸟入石林深，人行溪路永。陟冈泥尚滑，渡水浪犹猛。千折到荆山，十里望奉岭。野阔想姬牛，原高问轩鼎。尘沙埋古塞，风雷秘灵境。僧户启层台，龙泉瞰绝顶。天围远近村，田乱南东町。黄鸡进野服，白堕携方领。寒嚼召平瓜，大食了翁饼。焉知礼法疏，那复冠裾整。手势恣喧呼，脚力竞驰骋。君子喜喈喈，小人绝悻悻。海鸥自可下，国狗谁云犷。不知落日低，乍觉单衣冷。萧萧听骝骆，聒聒随蛙黾。翳翳乌椑阴，淡淡苍芦影。人烟渐窣窣，鬼火忽耿耿。红烛导斜桥，青衣指深穽。近城路始平，出险辔还并。佳客信江湖，使君讵酩酊。乏嘲夹谷欠，余羡延陵勇。一石酒量豪，万斛诗才涌。探珠君早获，倚玉余真幸。他年共把读，聊作黄金矿。  

***得新城王阮亭书***  

太室拱四岳，洪河落九天。山川久不神，萧条六十年。赤兔奔啸月，紫鸾翔礼山。屹如瞻二华，可望不可攀。豪气带湖海，微言参闽关。同工而异曲，枘凿谁方圆。渔洋老尚书，今之欧阳韩。渊云皆后起，咳唾分媸妍。喟然称二子，何李崛后先。联镳复对宇，此事古所难。一顾遇伯乐，驽马心亦安。勿嫌屈指吝，雅欲别萧兰。如何千虑失，厕我二子间。左提与右挈，鼎足峙中原。汝坟两舍迩，哲匠愧比肩。吹竽滥南郭，贻笑固其端。  

***寄刘太乙***  

汲黯叹积薪，颇恨后来上。岂知初盛间，文伯常交让。功成自一时，礼乐贤草创。陈杜两拾遗，代起无衰旺。彭城奋襄野，才大年方壮。下笔走雷霆，豁如泯江涨。古今入炉锤，临文空所傍。风云万态殊，谁顾襄州样。大儿愧文举，稿脱或西饷。三舍避从前，两雄吾敢抗。四海王新城，金鱼心所向。虎卧谁敢违，熙然推大将。归来益读书，扃户塞其向。踪迹慕黄公，渊源穷素王。足明俊哲情，远到畴能量。记我会无人，埋名听崖嶂。  

***青士明府自塞外归奉寄时丙子十二月***  

冻砚炙空山，虫鱼老自注。昂昂七尺躯，埋头死章句。圣武迈周宣，玁狁哀匪茹。四海望旄钺，边尘静一怒。公实转河粟，慷慨出中路。辚辚十万车，儿抚军法御。貔貅壮宿饱，敏捷回天顾。从军尽如此，何至临机误。公才信兼人，幕府无留务。盾鼻磨醉墨，横槊诗还赋。十载滞洛西，几类终身锢。兹焉豁心眼，蛙井嘲穷措。别离欻一年，歌啸悲独寤。驰想伊吾北，奇游未免妒。胸藏十万甲，故纸终难据。归来扪虱谈，定似河东注。  

***即事呈青士明府***  

龙头熊耳佳山水，竹树村村如画里。府君无事日鸣琴，坐见间云生女几。退食时抽架上书，香炉茶碗对潜夫。偶然陪客芳郊去，半醉沿溪看打鱼。  

***洛阳感兴***  

一编常闭户，畏踏洛阳尘。独鹤霜惊夜，群鸡雪乱晨。飞腾应自失，哀怨竟谁陈。去去骊驹在，梅溪已放春。  

***洛阳***  

几度崎岖过石林，鬓边愁见二毛侵。驼街白日千门冷，马市红尘十丈深。山秃阁犹临阙塞，岸崩河欲到城阴。谁能唤起苏秦嫂，问尔何须叔有金。  

***秋兴***  

一年强半已天涯，入眼南鸿影欲斜。青桂雨迟初著蕊，紫薇秋晚尚开花。病夫颇厌通侯菜，久客难分小妇茶。道是薄寒人又中，模糊无梦不还家。  

***妙香斋题壁***  

半载奔驰聊复止，此间幽事颇相宜。纵横野竹低交户，高下寒花乱压篱。痛饮谁怜邀月放，悲歌自哂问天痴。燕山易水茫茫路，回首中原泪每垂。  

***归思***  

归帆几日挂双蒲，夜夜寒螀恼病夫。太守欲过应仲远，故人殊愧阮元瑜。悲来天地思尘甑，老去河山惜锻炉。惟有百年零雨恨，惊魂预恐怯江湖。  

***早发安阳桥***  

风吹残月远天西，细草平铺望欲迷。万柳压城城不见，长烟漠漠乱乌啼。  

***上学宪京江张先生***  

浮云三十六年空，罔极王通涕泪中。犹忆低眉亲说与，一生快事又空同。  

***翟一枝***  

翟一枝，字蟾一，泾县人。康熙乙酉举人。  

***桃花潭打鱼歌***  

涩滩南下九里曲，红雨锦鳞映波绿。老渔家住山之南，作椮养鱼如养蚕。终年持竿不离手，截江而取心尤贫。西岸鸣榔应东岸，大罟云合人声乱。挺叉纷从烟波入，溅沫飞涛走惊电。细鬛巨鳞不知数，登盘更爱雪花粲。楼头少妇取作羹，手执双鲤不忍烹。放尔径渡桃花水，尺素凭寄千万里。却羡生涯易足似渔家。夫举网，妇拏槎，年年不负潭上花。  

***南天章***  

南天章，字汉雯，昆明人。康熙乙酉武举，官至湖广提督。  

***自黄茅岭至大哨作***  

崎岖不减夜郎西，春雨春风送马蹄。寂寞山冈花烂漫，子规时杂鹧鸪啼。  

***浦铣***  

浦铣，字柳愚，嘉善人。康熙乙酉拔贡。有《百一集》。  

***代柬寄方雪***  

到及羊城秉蕳时，龙门捧袂惬心期。不为王粲《登楼赋》，但和陶潜《止酒诗》。笔墨有缘聊自適，阴晴无定报君知。只余一事应输我，四月轻红擘荔支。  
