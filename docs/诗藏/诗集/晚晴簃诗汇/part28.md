---
title: 第28部分
index: true
icon: editor
order: 28
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷一百九十三

***徐颖***  

徐颖，字渭友，一字巢父，海盐人。  

***见落花***  

流景忽西靡，芳树春易迁。落花与白发，不得相周旋。持此汲汲心，讵敢恋百年．陈酒开古书，其人已如烟。逝者勿复见，但为饮者怜。  

***朱太倥***  

朱太倥，字冲阳，昆山人。有《山居乐集》。  

***示人***  

习静歧儒俗，山居异市廛。断菲忘大欲，辟穀想真传。有著成迷妄，无心合圣贤。瘦筇兼鹤氅，随境度流年。  

***俞桐***  

俞桐，字秋亭，长洲人。  

***舟行***  

遥望炊烟处，桥阴断玉环。淡霞明到水，丛树远疑山。寂寞三春过，夷犹百里间。晚来随意泊，鸥鸟共溪湾。  

***张灿***  

张灿，字斗垣，又字斗庵，号清阳子，太仓人。有《蠹鱼粮集》。  

***观涛***  

散步平江上，涛声亦壮哉。有风时卷雪，无雨忽惊雷。璧月波心转，银河天际来。鱼龙眠不稳，俯仰一徘徊。  

***桃林春步***  

信步桃源别有天，乱江深处日如年。当时流水依然在，不见渔郎渡口船。  

***杨大纶***  

杨大纶，字心易，自号集虚道人，吴江人。住栖真道院。  

***喜友自南来***  

知君不失望，目断越南舟。急见如新友，欢然道旧愁。溪云增秀霭，坞竹倍清幽。莫动思归楫，江头惊白鸥。  

***斗室***  

迩觉天地窄，此中偏有馀。读书延古哲，修己惜璠玙。心与白云远，道偕明月虚。廓然海宇外，随寓即庭除。  

***荣涟***  

荣涟，字三华，号涧泉，无锡人。明阳观道士。  

***庐墓既归即用杜太史见招出山诗韵奉谢***  

魂梦依然在碧山，泪痕终日染衣斑。荒荒宿草依霜露，故故白云迟往还。双桨朅来烟水畔，一庄归到竹梧间。浣花有约能偕隐，参得浮生是转关。  

***李惠源***  

李惠源，字衡山，江都人。  

***春日东社诗成述怀***  

敢向乔林借一枝，天容卑隐亦吾私。桑柚嫩叶蚕娘早，巢垒香泥燕子迟。每向东邻分杏火，不随楚客咏江蓠。年来长物家何有，一瓮村醪两袖诗。  

太平岁月纪羲轩，人坐东风淑气温。老去更知书味好，閒来方觉布衣尊。山光著意青依屋，溪水何心绿到门。报答春晖无一事，年年花下共开樽。  

***曹峻***  

曹峻，字维岳，无锡人，主泰伯庙。  

***归梅村***  

九峰苍翠逼眉端，楚水吴山此日还。遥望梅村深树里，白云依旧锁松关。  

***樊太复***  

樊太复，字初阳，号云林，无锡人。主元升坛。有《初阳诗稿》。  

***戏题妙峰庵石壁***  

一杖曾携到酒泉，近来偏只伴枯禅。明朝准向兰陵去，花雾濛濛稳醉眠。  

***酬髯翁寄怀韵***  

兀坐书窗最寂寥，忽闻天外度琼箫。谁将三寸生花笔，自写新诗一叶蕉。  

***水上善***  

水上善，字秋白。吴山道士。有《高隐山楼诗钞》。  

***访洞霄宫***  

欲访飞仙迹，閒来叩石扉。烧丹遗灶冷，捣药夜禽飞。古洞何年辟，高人不可希。相逢多道侣，指点采樵归。  

洞口夕阳多，长松带绿萝。荒碑迷醉眼，欹路界残莎。修竹迎风笑，清流舂碓过。几能重到此，幽兴复如何。  

***读沈道初炼师诗稿***  

醉后帘垂人寂静，梦馀香袅意萧骚。新诗莫与他人读，只恐西泠纸价高。  

***蔡敬一***  

蔡敬一，字小诞，自号胡卢道人。仁和紫虚道院道士。  

金露香徐蕙唐过访不值留诗次韵奉答南岳归来日未斜，洞门寂寂锁烟霞。唤回鹤梦三千岁，手种碧桃刚著花。  

***☆黄鹤***  

黄鹤，字含山，一字青霞，乌程人。吴山玄妙观道士。有《云墟山房诗集》。  

***题顾菉厓山居读书图***  

读书饮酒居名山，何物更入胸怀间。奇书万卷酒万斛，羲皇以上同其閒。岂无野老共吟啸，每与鱼鸟相往返，菉厓先生嗜书史，非圣所著终不敢。静掩柴扉木榻穿，道人之意亦如此。浮云舒卷流水清，别有天地移人情。一编独坐太古寂，但闻谡谡松风鸣。  

***云墟山房纳凉同胡葑塘作***  

云生水面晴疑雨，风落松梢夏亦寒。一片蝉声无觅处，教君数尽碧琅玕。  

***雪霁呈助教先生***  

隔林桂馆隐，翘企晓光微。笛弄梅初绽，琴弹雪正飞。著书窥妙理，问字露玄机。脚疾时能愈，来寻叩石扉。  

***周道昱***  

周道昱，字静涵。乌程广惠宫道士。有《补閒吟草》。  

***秋日行谿上***  

常爱谿湾转竹林，了无尘事碍幽寻。随身剩有红藤杖，作伴依然绿绮琴。孤鹤自梳云外翮，小鸥不改梦中心。如何一片清寒地，装点东篱十万金。  

***郭长彬***  

郭长彬，字去胜，平湖人。松尘道院道士。  

***忆松尘山房旧居***  

门外春流碧一湾，栖真会此掩双关。十年悔插红尘脚，安得身骑白鹤还。  

***陈嘉宣***  

陈嘉宣，字戴墨，仁和人。吴山重阳庵道士。  

***山居***  

黄木为冠葛作衣，淡然无欲是玄机。茂林深处人来少，独掩柴关坐翠微。  

***杨通幽***  

杨通幽，字怀冰，号铁鉴，吴江人。有《溪山鹤唳集》。  

***山居***  

倚杖衡门下，遐观意在兹。暮山衔落日，微雨滴疏篱。市远僮归晚，溪深客渡迟。奔波名利者，此乐几曾知。  

***惜春***  

鲁戈莫挽东皇辙，春恨如尘心似雪。韶光冉冉若为留，枝头啼破仓庚舌。  

***刘宗玉***  

刘宗玉，吴山中兴观道士。  

***湖上春兴***  

今朝却喜上巳，又来湖舫高歌。仿佛兰亭景象，不开口笑如何？  

***吴人逸***  

吴人逸，字古愚，一字九闳，号侗民。海盐城隍庙道士。有《存遏轩吟稿》。  

***岁朝与任言九坐雪偶成***  

梅花雪后斗新妆，点缀山家旧草堂。却喜闭门无俗谒，三升椒酒一炉香。  

***雨中游云林诸名胜***  

昧旦寻灵鹫，山云郁不开。一蓑冲密雨，万壑响奔雷。人影穿林出，江声入寺来。祇因纡磴滑，迟我陟香台。  

***夏时***  

夏时，字白岩，号葆真。海盐斗南山房道士。有《痴吟》。  

***庚午初秋有鹤来集庭梧赋诗以志***  

碧海三山路几湾，秋风相引到人间。听经亦解蹁跹舞，影落高梧月满关。玄裳缟羽度云端，清唳时闻警露寒。尘世应知难住久，晚风留得佩珊珊。  

***尤西堂太史宴集楫青亭分韵***  

城南结隐构池亭，山色遥分郭外青。才子逼真天语重，文章巧夺化工灵。陶情诗酒来今雨，啸傲林泉聚客星。我亦烟霞游寄者，输君高枕狎鸥汀。  

***唐观复***  

唐观复，字静公，号叙庵。海盐栖真观道士。  

***次慧清上人漫兴诗韵***  

春风瑶草遍芳畦，兰若应来上士栖。点屐苍苔缘石磴，营巢紫燕啄香泥。汲泉供佛瓶光合，挥麈谈禅锡影齐。丈室慈颜如宝月，夜深同照法轮西。  

竹里柴扉静不封，瞿昙向此息芳踪。三竿红日摇春殿，万里寒潮和晓钟。绕径菜花飞蛱蝶，环池松影卧蛟龙。吟来金偈凭谁问，有客穿霞度紫筇。  

***夏霖***  

夏霖，字惠霖，号兰舲。海盐桐柏山房道士。  

***送罗萝村***  

閒庭腊月梅试花，花前酌酒君还家。与君本是同心友，此日如何别海涯。轻裘遥念寒衣薄，黄金散尽呼卢博。不辞风雪掉头归，马蹄得得垂行橐。此去高堂乐未央，一杯介寿称椒觞。怅余不共山阴棹，心在兰亭八柱旁。  

***和吴九闳见赠诗***  

一夕连床话，山钟报晓时。虽无莺劝酒，便有雨催诗。爱石君成癖，栽花我亦痴。衡门原待客，相与共栖迟。  

***春草和仰山弟韵***  

客在天涯念里门，春来草没旧隄痕。离离细雨探花径，淡淡轻烟放犊村。别浦相思人望远，荒亭独醉酒盈尊。谢家乐事怜兄弟，昨夜池塘入梦痕。  

***客中寒食***  

漫道出门好，出门剧可怜。禁烟寒食节，疏雨杏花天。有梦思乡里，无方扫墓田。瀛洲知己在，我欲寄诗篇。  

***韩承晋***  

韩承晋，字懒隐，号次林。海盐栖真观道士。有《水月轩续吟》。  

***中秋喜闰***  

补看今宵月，平分又一秋。莫言前度雨，还上旧时楼。晚桂花重放，新篘酒共酬。者番良会续，不羡幔亭游。  

***登镇海塔绝顶***  

凌霄耸绀塔，峻极镇龙宫。拾级偕吟客，凭阑溯梵公。镫光虚夜月，铃语杂春风。欲尽诸尘相，都归一望中。  

***朱景文***  

朱景文，一名霞，字瞻淇，号映洲。海盐栖真观道士。  

***晚望***  

徙倚板桥东，残星落晓风。霜高人影白，叶落水流红。空谷樵歌隐，丛山客梦通。晨炊烟乍起，暧暧还村中。  

***翟翥缑***  

翟翥缑，字太音，浙江石门人。洞霄宫道士。  

***山楼晚晴***  

溪边才过雨，薄暮兴何长。曲径侵流水，高峰挂夕阳。江明帆影乱，风定竹声凉。更有怡情处，穿霞雁几行。  

***沈清正***  

沈清正，字默夫，号一诚，江南华亭人。有《鸥亭诗稿》。  

***题清风渔隐图为项雪村作***  

清溪一渔人，岂是披裘客。悄然倚孤舟，倒影寒潭碧。终日求鱼鱼不得，笑他用拙钩何直。心已灰，头半白，达观肯被一丝牵，何不将竿尽抛掷。  

***留别武昌潘东柳先生***  

旅馆消长夏，论文慰索居。秋风吹大别，落日忆三闾。天远独为客，舟孤惟载书。好尝汉阳酒，不钓武昌鱼。  

***喜南畇彭夫子札至***  

捧手知何日，离忧直到今。吴江春水阔，嵩室暮云深。魂梦三千里，乾坤一寸心。空中传尺素，珍重比南金。  

***同曹晳庭过蔡桐川適园***  

泛泛渔舟去，桃源路未赊。一双鸥立石，几点水流花。麟脯何须擘，龙团信足夸。漫论沧海事，小憩蔡经家。  

***登汴城楼***  

匹马西风立戍楼，繁台艮岳剩荒丘。蝉声咽断千林雨，雁影横来万里秋。故井梧桐寒露落，废宫禾黍暮云愁。古今不尽英雄泪，滚滚黄河天际流。  

***早行***  

沈沈箭漏月轮低，向野提鞭一望迷。鞍上续成残店梦，驿边惯听异乡鸡。寒飘露气侵人骨，暗入瓜田碍马蹄。自笑我游方外久，也来路口问东西。  

***晤华山王踵息於青阳道院即席限韵***  

当门老树饱秋霜，翠蔼深深带草堂。高卧看花人独健，雄谈扪虱客何狂。百年天地诗千首，万里风烟剑一囊。快矣骚坛逢老将，今朝又露旧锋铓。  

***伍相国祠***  

春秋吴越不胜悲，最是伤心伍相祠。尝胆忍人窥隙始，捧心尤物欲来时。冤飞腥血鸱夷去，怒激风涛白马驰。抉目悬门何忍看，台前鹿走草离离。  

***金鼎***  

金鼎，字丹书。海盐三元庙道士。  

***上清宫同娄朗斋作***  

龙蟠虎踞拥山椒，多少琼宫姓氏标。云阙春明千树秀，雷坛夜静百灵朝。学仙且事钞丹箓，知己相携望碧霄。触景会心皆自得，逢人不待拟松乔。  

***冯敬可***  

冯敬可，号历山。海盐栖真观道士。  

***梅花***  

试镫风里送香来，檐外冰花映雪开。徙倚窗前谁作伴，一轮明月上瑶台。  

***宋昭明***  

宋昭明，字敏达，号梅溪，海盐人。桐柏山房道士。  

***落梅***  

无端飞雪点苍苔，疑是仙人擫笛来。落尽江城春不管，东风孤负艳阳才。  

***王彰***  

王彰，字嘉言，号半皋。吴江纯阳院道士。有《半皋诗草》。  

***题画豆玉蜀黍***  

雨过疏篱蟋蟀鸣，夕阳西下月初生。乡村风景秋来好，一架新凉话豆棚。罗衣初卸露黄肤，累累嵌成万颗珠。最爱佳名同菽粟，秋收满斛不输租。  

***梁清格***  

梁清格，字书城。锺祥元佑宫道士。  

***天台山中***  

云从山中来，我向云中去。云飞不可留，欲访藏丹处。  

***王阳舒***  

王阳舒，号春湖。  

***留别高子***  

老梅傍屋侧，长生诀已得。一阳初发动，透骨露春色。高子绝嚣尘，今时之古人。品格与梅花，化作一时春。开轩饮我酒，挑镫伴我吟。一念成知己，千秋有同心。嗟予行路人，肝肠久不熟。方登古兰台，复欲探禹穴。把手看梅花，依依不忍别。  

***独立***  

独立苍茫表，凌虚成浩吟。春山名士画，秋水野人心。放眼空天地，雄谈笑古今。松轩茶火歇，素月出幽岑。  

***惠远谟***  

惠远谟，字虚中，号澹峰。苏州玄妙观道士。有《学吟稿》。  

***秋日杂感***  

湛湛秋露滋，开此檐下葵。清馥随轻风，丹心耀朝辉。惜哉未能久，久已成空枝。芃芃园中草，春秋长萋萋。没我阶前兰，欺我石上芝。寒霜一朝下，亦复相披离。岂如南山松，天矫挺奇姿。春风与秋霜，荣瘁两不知。  

季秋霜露繁，木落山色改。天地有萧瑟，炎暖岂长在。可怜东篱花，萎落无人采。无言倚霜恨，芳心若有待。君子审进退，所贵在时宜。神龙失海水，不知尺泽鲵。猛虎陷深阱，豚犬亦得欺。晋人有冯妇，千古所共嗤。  

我生若秋蓬，从风任飞止。入云畏霜寒，委路恶泥滓。孰云周道夸，吾行多倾圮。荆棘满敝衣，乱石齧双趾。狂风斗虎豹，冷月啸山鬼。君子戒口舌，小人爱萋菲。去去勿复言，世道已如此。  

高天无纤云，遥夜独明月。寒影落疏檐，清光隔松叶。吾生百年内，强半在离别。美人阻山川，咫尺不可越。相思秋夜长，凉飙澈肌骨。庭阴看月堕，叶响闻落滴。仰望空云霄，何当奋双翮。瑶台执素手，徘徊终此夕。  

***立秋***  

草木欲摇落，翛然天地清。林塘消暑气，碪杵动秋声。叶不因风堕，虫知应节鸣。晚凉庭院静，新月傍檐明。  

***邓尉观梅用商丘宋抚军韵***  

千树浑如雪，无花可并香。低回松下径，斜掩竹间房。蕊密春寒劲，枝空夜月光。还元高阁望，胜绝是渔洋。  

问讯昙山路，言寻石壁花。数枝寒寂历，万木冻槎丫。砌下湖波汹，岩前野雀哗。精蓝芜废尽，犹自发奇葩。  

最爱紫藤坞，苍松翠柏閒。人家倚<石荦>确，鸟语送绵蛮。清兴为花发，馀香拂袖还。一枝斜插鬓，应笑傍衰颜。  

***龙虎山归次答周晚香楼字韵***  

千里云山一棹收，西风拂面早知秋。望回彭蠡烟初合，路入严滩境转幽。世味可能成腐鼠，海槎终拟问牵牛。松窗落月微明夜，梦绕神山十二楼。  

***重到山中怅然感旧次壁间韵***  

故人松竹问初盟，流水行云笑此生。解语老猿曾识面，试飞雏鹤未知名。银笺剩有牢愁句，玉笛偏多感旧声。振翮凌风吾已倦，漫劳九万说鹏程。  

***夜占***  

明月入小窗，竹影画几席。谁家人未眠，声声送长笛。  

镫花落夜阑，寒影动虚壁。谡谡松间风，鸣涛伴幽寂。  

***题画***  

抱瓮城南学灌畦，绿蓑黄犊草萋萋。一鞭残照柴门底，又见前村月满溪。  

身是田间稼穑民，数家茅屋自成邻。但知牛背一犁雨，不识马蹄十丈尘。  

***施远恩***  

施远恩，字鲁瞻，法名冲晫，仁和人。吴山长生房道士。有《环山房诗钞》。  

***秋兴***  

愁破方知酒有功，酒杯尽日不教空。飘萧败叶千山雨，零乱寒花一径风。小摘晚菘含露碧，试尝新橘带霜红。閒中自有消閒趣，底事矶边理钓筒。  

***龙虎山早秋***  

上清苑木记深幽，老桂婆娑报早秋。露冷草虫鸣四壁，月明桐叶坠层楼。雷坛树色当窗出，丹井泉香绕石流。林壑寂寥龙虎伏，岩前惟见紫云浮。  

***老桂行***  

阶前双桂高百尺，势凌霄汉根盘石。露染鹅黄一片秋，枝头簇簇团香雪。不随桃李斗春工，玉缀玲珑荫瑶席。花时供我日日吟，剥啄寻香有来客。一从访道西江游，梦绕吴山怅暌隔。忽忽烟霞十六更，树影健在人非昔。去秋赋归来，喜见旧标格。花繁料料金，叶展重重碧。一樽浓醁酹花神，与尔周旋仍日夕。桂兮桂兮誓将相守不相离，老向山中甘遯迹。  

***老朴行***  

环山百年树，其名曰沙朴。婆娑烟雨姿，分荫到邻屋。具兹千霄材，应入工师目。讬根不得地，远弃在南服。绳尺恐难施，拥肿更蜷曲。鸱鸮巢其巅，蝼蚁穴其腹。生意良已尽，雨露非不渥。未充梁栋选，颇避斧斤劚。安知终天年，非以不材福。至哉庄生言，宁甘老荒谷。  

***山居即事***  

秋声动岩壑，爽气满柴关。红叶高低树，白云远近山。肩因长病耸，发为苦吟斑。宠辱浑閒事，浮名似可删。  

***大光明殿步虚词***  

巍巍金阙耸瑶天，羽盖朱轮满大千。惭愧野人樗散甚，侍香亲到至尊前。  

诵彻琅函玉笈文，月华如水夜初分。琉璃世界通明殿，香气蒸成五色云。  

五铢衣覆九霞裙，上界颁来十赍文。何处飞翔双白鹤，夜深还拜玉晨君。  

洞阙玲珑网户开，金虬导我玉京回。道人报国无他愿，只祝风调雨顺来。  

***张云龙***  

张云龙，字出渊，号石磵，吴县人。斗坛道士。  

***晚眺***  

霁烟稍尽见斜曛，极目长空似锦文。绀碧缥黄看不尽，一重天间一重云。  

***画兰***  

此是幽贞第一花，不侪桃李只云霞。采香或可通来径，更写春山一片遮。  

***陆自逸***  

陆自逸，字含虚，号蘋渚，昆山人。穹窿山道士。  

***晓登锺吾绝顶***  

石径扪萝葛，来登千仞巅。钟声催海日，帆影破湖烟。远岫云端列，残星树杪悬。长歌归院客，鸡犬下方传。  

***苍坞晚眺***  

古藤垂峭壁，坐久烟岚滴。野寺隔林钟，夕阳牛背笛。  

***贺炳***  

贺炳，字松庵，自号云涛散人，德清人。海盐东岳庙道士。有《拾古吟》、《月轩存稿》、《南村草堂集》、《杖藜集》。  

***访褚敏元不遇***  

不见神化象，翻怜浪子游。山光衔晓月，云影罨江楼。殿角钟鸣午，林边叶报秋。孤帆天际出，或恐是归舟。  

***陆宣公故宅***  

松竹繁阴处，萧条野老家。蜂房悬夜月，蛛网吸朝霞。苔滑云根乱，檐疏燕子斜。人传内相府，风雨泣黄麻。  

***登金陵报恩塔***  

去国山河在，登高入望新。只今烟树色，无复旧时春。  

***云岫山漫兴***  

翠岫排云出，支筇绝顶看。树深山寺还，泉咽石林寒。草近秋逾碧，枫兼霜更丹，不生摇落感，但觉此心宽。  

***王蘅***  

王蘅，字湘草，号鹤巢，嘉兴人。居灵观道院。有《湘草诗稿》。  

***送春***  

丽日红霞烂锦茵，浓和花气欲熏人。声声鶗鴂催归急，止剩今朝一日春。  

***春日幽居书事***  

野岸横桥是我家，疏枝墙角老梅遮。贫时过午方炊饭，倦到抛书且灌花。水长菰蒲藏睡鸭，草深阶砌出鸣蛙。身閒自喜浑无事，一枕羲皇日未斜。  

***黄宽***  

黄宽，字鹤堂，番禺人。住罗浮冲虚观。有《自然堂遗诗》。  

***寄友人***  

早春同一别，尽日掩柴门。好句有时得，穷愁无复言。晓迟江上棹，夜宿月明村。未必不相忆，往来劳梦魂。  

***鸣谦堂雅集听友人弹琴***  

我心寄山水，何处忆高人。不觉虚堂上，玄音倍入神。泽龙吟正歇，巢鹤倦方伸。物理通幽意，相期若比邻。  

***上元日集草屩菴望大通寺柬镜波上人***  

不争绮陌逐飞尘，云水偏留此日身。只履何年遗故迹，一镫彼岸忆传人。青消烟雨蘋非远，绿泛溪桥柳渐匀。顾我倦吟归尚早，欲将片舸问前因。  

***夏日集五松堂观邻寺菩提树影***  

灵根千载忆传镫，片影移来暑化冰。说有还无终不著，似空无色亦何凭。墙东席地分吟客，树下蒲团入定僧。留得浓阴长落此，青松白石即良朋。  

***拟筑别业先柬陈元孝先生***  

花满名山渐渐阴，久拌生计任浮沈。一樽美酒供清夜，几度疏风寄短吟。身隐已忘天子贵，交疏总得故人心。谁云兴尽山阴道，共纪桃源岁月深。  

***董白***  

董白，字守素。青城道士。  

***赏菊和查心穀韵***  

一弓书屋十分秋，闻道群贤逸兴悠。共赋新诗花假宠，更斟佳酝客消愁。幽姿带露重阳近，爽气浮香几日留。笑我九还丹未就，金英满地若为酬。  

***贝本恒***  

贝本恒，字常吉，淮阳人。馀杭洞霄宫道士。  

***游大涤洞天和同人儒韵***  

沿溪傍谷寻幽去，同访栖真谒洞天。瀑布白拖秋水远，层峦青与暮霞连。千村<禾罢>稏黄初熟，一径玲珑碧自穿。宫观倾颓叹非昔，敢期重为辟荒烟。  

## ●卷一百九十四

***李芳***  

李芳，字华黍，号兰谷，钱塘人。  

***春日久雨寄沈桐谿***  

东风料峭镇关心，霪雨连朝思更深。乳燕怯飞巢冷院，流莺无语坐空林。不因翠减三分色，却恐春过一片阴。且恨山行苔藓滑，背关寂寞自长吟。  

***招桐谿游天竺诸兰若***  

入山深不厌，胜日快同游。梵放僧归院，歌欢客倚楼。回风撩铎语，曲水咽溪流。莫谓春将老，春浓桑更稠。忆昔东皋侣，频嗟会面稀。怀人悲远道，论事觉前非。我未徇尘辙，君能脱世鞿。浮生真幻梦，行乐莫相违。  

***刘敏***  

刘敏，字昆培，号伴霞，青浦人。万寿院道士。  

***早发西塘***  

空江无月北风凉，万里吹秋上野航。夜半橹声听不断，早潮随雨到西塘。  

***静岑梦到山与余同宿俄闻风雨得句云斜风细雨不须归醒而作诗见赠和答***  

岂更劳清念，悠然款我扉。迹疏翻得梦，吟健却投机。草榻留云宿，蓬窗听雨飞。无端双剑合，临觉转依依。  

***张士达***  

张士达，字德孚，号芝台，海盐人。斗南山房道士。有《效哦集》。  

***岁寒和紫田居士韵***  

阅尽芳菲岁已终，闭门如在万山中。居心自比青松劲，题句难赓白雪工。远岫云回南至日，长江风送北来鸿。梅花驿使传春讯，莫负消寒绿酒筒。  

***吉潮***  

吉潮，字亮初，号星槎，长洲人。天后宫道士。有《一鹤堂吟草》。  

***秋夜偶成***  

开轩坐清夜，河汉影濛濛。凉气镫前雨，秋声叶上风。观心参物我，守拙任穷通。何限乘除事，都消一醉中。  

***登文星阁怀二林居士***  

竹径松门积翠攒，岧峣飞阁耸云端。一声清磬随云度，数点遥山卷幔看。问字客来虚讲席，悟禅人去冷蒲团。苍茫诗思凭阑处，落日归鸦暮色寒。  

***缪鹤鸣***  

缪鹤鸣，德清人。上清宫道士。  

***除夕***  

年华荏苒又残冬，云水为家事事慵。酒债虽无诗债逼，俗情渐淡道情浓。霜天一字还乡雁，烟寺三声报晓钟。问我金丹真口诀，庵前笑指岁寒松。  

***李柱***  

李柱，字擎苍，号赤城，海盐人。  

***十月见桃花***  

刘郎去后无消息，暖信先从岭上回。蹊下惜无仙李伴，一枝寂寞带霜开。  

***严克真***  

严克真，字公超，号退谷，海盐人。桐柏山房道士。  

***游天台山还里***  

山灵笑我寸心违，未结茅蓬在翠微。双阙思寻丹药去，一肩挑得白云归。天台道出抛游屐，海国人还坐钓矶。回忆嫏嬛多福地，尘缘终觉世情非。  

***周望***  

周望，字渭澂，号纶仙，娄县人。有《樵唱轩稿》。  

***徐稼翁移居***  

羡君新卜鹿门居，岸帻高吟处士庐。留得春风花下酒，课存秋雨案头书。轩窗岑寂心无竞，竹石经营意有馀。惟惜旧朋相隔远，幽怀渺渺独伤余。  

***送慎言弟还武陵并寄子靖南宫昆季***  

弱冠相逢志激昂，即今重晤鬓俱苍。侧身天地容鸠杖，弹指光阴老雁行。数日言旋期太短，一尊道故话偏长。西还寄语诸昆弟，诗酒情耽较昔狂。  

***钱凝烟***  

钱凝烟，字紫山，江西人。上海水仙宫道士。  

***秋燕和曹春浦韵***  

清秋燕子故飞飞，惨淡离情语落晖。我亦故山归未得，不禁残泪欲沾衣。  

***隋鹏***  

隋鹏，自号云云子。诸城道士。  

***寄赵壶石***  

见说高阳侣，潜居一亩宫。春残杨柳月，秋老蓼花风。习懒因常健，佯狂故自雄。不知燕市里，买醉许谁同。  

***曹志道***  

曹志道，字端中，号寄庄，秀水人。成真道院道士。有《假鸣集》。  

***登黄鹤楼***  

不见仙人黄鹤归，白云江上弄斜晖。谁吹玉笛阑干外，恐有梅花五月飞。  

***张远***  

张远，字行之。秀水市曹庙道士。  

***自题山水画册***  

烟岚浓冷雨初晴，人在翠微深处行。云气湿衣风透骨，隔林犹听乱泉声。  

***锺正修***  

锺正修，字心求，号琴台。海盐斗南山房道士。  

***观泉***  

扶筇雨后过前川，石磴声喧泻涧泉。流出小桥江上去，桃花浪里一渔船。  

***俞中楷***  

俞中楷，字方怡，一字宁素，号拓湖，海盐人。斗南山房道士。有《星南小草》。  

***送伯兄之江南***  

不多聚首别思长，把臂谈心对夕阳。此去吴江好风景，山花踏破马蹄香。  

***钱一清***  

钱一清，钱塘人。吴山喜神庙道士。  

***洞霄宫怀古***  

落日照松竹，山中风气寒。我来凭吊古，谁与共还丹。抚掌泉心涩，舞蛟亭翠残。可怜为圃客，当日尽仙官。  

邓志喜时出，陈君鋟板勤。地灵原首望，天柱更三分。没骨难寻箬，无心且看云。大丹如易与，妙道不传文。  

***张学景***  

张学景，字企和，号元斋，丹阳人。居茅山宫监斋院。  

***登积金峰***  

石磴半空上，松涛万壑吟。偶因寻药至，不觉入云深。树密藏丹室，泉飞挂碧岑。始知仙境静，终古涤凡心。  

***王至淳***  

王至淳，字朴山。住江宁隐仙庵。有《清凉山房诗概》。  

***晚吟***  

散步平湖岸，烟波浩渺中。月明天在水，云断树浮空。吹笛惊山鹿，弹琴送渚鸿。时来坐幽阁，孤寂与谁同。  

***书兴***  

重重云树四围遮，心喜年来远世华。饮酒须寻陶令宅，读书思向邺侯家。雨馀破屋生秋菌，风过閒塘落野花。信是幽人清兴好，又随农父话桑麻。  

***刘虚静***  

刘虚静，绵竹人。住玉京山。  

***八月十六日自怀***  

夜静虚堂寂，林深鹤自閒。风声喧远水，月色冷空山。独坐长松下，悠然修竹间。红尘心不恋，瑶岛尚容攀。  

***朱福田***  

朱福田，字乐原，号岳云，江宁人。  

***题自写山水箑寄怀胡古泉***  

有客迢迢隔剑关，相思无计慰离颜。却从鸟道干盘外，写寄江南平远山。  

***秦淮吊古***  

淮水遥通江上潮，金陵王气此中消。祖龙一凿关何事，直遣繁华送六朝。  

***板桥豆花庄晤马菊村***  

言寻板桥路，喜过豆花村。老屋恰临水，故人方倚门。欣然具鸡黍，相与论田园。何日南山下，同君避市喧。  

***喜晤栖碧上人***  

与师一别三年久，忽地相逢贺监家。我自夜深扶病骨，忍寒同对白桃花。  

***宿锺山白云菴***  

晴看日向海中出，雨觉云从足底生。唤起江城六朝梦，天风吹下木鱼声。  

***早春山斋即事***  

山斋兀坐久忘机，镇日閒吟客到稀。花气一林初过雨，春寒二月转添衣。浴波水鸟破烟立，断线风鸢掠地飞。目极平原芳草色，东风绿遍钓鱼矶。  

***游雨花台过武南冈处士别业留赠***  

空台寂寞久，日日满残阳。不见雨花迹，时闻丛桂香。冈头望深竹，幽处有茅堂。长揖就处士，别来颜鬓苍。  

***松寥阁海峰上人招饮同韬菴***  

斜阳虚阁敞松寥，阁下寒江万里潮。山木叶稀苍鼠窜，海门声起大鱼骄。百年几度双丸速，一琖閒愁万古消。安得此间容我隐，沧洲无事狎渔樵。  

***十一月十五日夜鸠江桃唐隄上独步***  

桃唐烟水正迷离，几处亭台入画时。岸上谁家夜吹笛，一轮明月照鸠兹。  

***题杨体之明府担稻图***  

寸田可治生，一粒固为宝。苟能悟其微，仙圣域皆造。先生旧宰官，现身自担稻。治民如治田，借稻以喻道。一发圣经蕴，閒复穷释老。使有二顷田，退耕固为好。顾抱经纬才，催科甘下考。苍生待作霖，日望卸肩早。  

***秋暮杨体之明府过麦浪舫雨中盘桓三日***  

清白子孙强项令，罢官来叩野人居。闭门三日潇潇雨，黄叶林中读道书。  

***周曙***  

周曙，字闻曦，号松隐。住仙源道院。  

***赠圣因上人***  

即此隔人世，何须更买山。犹嫌云水竞，独自闭寒关。钟响空明外，莺啼杳霭间。毒龙思听法，隐约出溪湾。  

***吴浩***  

吴浩，字拙存，元和人。  

***月夜弹琴忆汪一江***  

有怀不可见，秋阴生茅茨。坐久见明月，如与幽人期。写我琴中意，诉彼明月知。夜半松泉落，泠然天风吹。  

***俞体莹***  

俞体莹，字锺吾，号萍舟。苏州穹窿山道士。有《萍州剩草》。  

***红梅***  

不羡隋宫翦彩枝，丹砂变尽雪霜姿。罗浮仿佛桃源境，驴背诗人知未知。  

***虎丘怀古***  

花宫幽处阖闾坟，过客登临日半曛。宝气久消金虎穴，雄图空练水犀军。苔寒古甃深千尺，春老青山又十分。惟有高情王短薄，荒祠岑寂倚閒云。  

***宿栖霞岭金鼓洞赠蔡尊师***  

石洞最幽寂，从师养静根。清閒十二月，《道德》五千言。云懒长依岫，泉流自到门。山房客信宿，玄理共探论。  

***山观即事***  

落日空林散紫烟，满阶瑶草碧芊芊。梦回虚阁云侵榻，诗和高僧鹤寄笺。列岫当窗开画嶂，双流合涧奏冰弦。凭栏极目层峦外，采药馀风未渺然。  

***送陈静岩师入都***  

空山无计挽君留，高挂云帆蓟北游。明日春寒江上路，满天风雨一扁舟。  

***豫让***  

知遇恩深一死轻，击衣溅血足心惊。龙门取合荆轲传，孤负千秋义士名。  

***张复纯***  

张复纯，字健修，号巢云。杭州金鼓洞道士。  

***乙丑十月望前一日同人小集赋诗***  

古洞何年凿，吾家几叶传。招来云外侣，都是酒中仙。清兴殊无敌，清诗会有缘。迟迟下山去，谷鸟破轻烟。  

***仰蘅***  

仰蘅，号青屿。杭州玄妙观道士。有《蕉叶山房吟草》。  

***思天台歌***  

思天台，巍巍高矗四万八千丈，直接青天何高哉！气象磅礴倾五岳，烟云缥缈连蓬莱。岩坳涧曲著我一茅舍，吾将绝俗长往啸咏而徘徊。跨石梁之天矫，睨瀑布之喧豗。但见叠翠层青。远近相拱揖，奔虹走雪，高下争流急。琼台斜通双阙道，瑶峰远映赤城色。夜半天鸡鸣，沧溟日欲出。光芒万缕朝曦升，颓然一醉扶桑霱。山中胜状难穷搜，仙之居兮神之游。司马一去已千载，瞻白云兮心悠悠。人间不觉羲娥迅，灵境千年才一瞬。君看刘、阮出桃源，世运几番更正闰。玉京有洞迷荒榛，中藏日月秋复春。石扉訇以乍启，仙都迥以无垠。紫鸾吹笙玄鹤舞，银堂瑶室多宫府。神苗异药葱蒨连陇畦，人家花竹相望成村坞。愿向真官乞取閒，田圃灌木耘芝终此土。遐游物表以忘情，出入有无一今古。我思天台心魂劳，往往飞梦凌霞档。何当践莓苔援萝葛，一瓢一杖手自操，探幽访邃穷嶕峣。  

***冬日偕王凤鹤登凤凰山访胜果寺展眺山顶探岭峪诸胜而归分韵得栖字***  

世网苦自缚，胜事恒多睽。幸兹及冬暖，欣与朋俦捣。汗漫何所之，言指城南谿。寒晖照霜岫，晓风犹含凄。兴来讵怯远，纵步凌丹梯。迳盘木末出，下临飞鸟低。回环众峰合，中隐一招提。倚岩结危构，峍屼干云霓。寿藤走长蛇，怪石蹲勇猊。古刻蚀苔藓，欲读奚由稽。绝顶得快意，刮自开金鎞。江流浩东注，湖水横其西。远舟竞荡漾，泛泛如凫鹥。俯仰尽八极，顾我真醯鸡。岭云转深奥，树■杂町畦。樵唱互响答，花木多幽蹊。行行遍搜探，得得杖一藜。但嫌腰脚弱，胜处莫穷跻。怅焉觅归路，回首苍烟迷。终应结茅宇，深讬岩峦栖。  

***冬日返语溪舟中即景***  

水落清溪一棹过，西风杨柳尽婆娑。野禽飞去斜阳外，惟有寒烟衰草多。  

几点栖鸦缀老桑，数丛枯苇映寒塘。一年又是冬将尽，风送孤帆到女阳。  

***首夏诸客见过山房次项丈秋子韵***  

从教庭草翠如葱，闭户惟依一亩宫。池水乍添鱼意乐，林深未密鸟声通。茶烟著竹成轻霭，琴响和云入远空。喜得联翩词客至，好追莲社结山中。  

***徐本衷***  

徐本衷，号虚庐，崇宁人。成都武侯祠道士。有《香叶亭诗集》。  

***由都江堰至上元宫***  

一径穿云去，松间鹤自翔。小桥支古木，敝屋隐崇冈。樵斧丁丁凿，山花细细香。仙都看不远，晴翠染衣裳。  

***由石碑铺至常道观***  

十里入云峰，步步超尘表。松桂似幽人，空谷环相绕。略彴驾危岩，小憩入遐想。不闻人语声，万壑松涛响。  

***初夏过友人新居***  

爱閒此物最怡情，竹屋绳床午睡清。除却酒瓢无长物，满帘新绿雨初晴。  

***将抵灌口场口占***  

沼溪幽径曲，雨止讶新晴。石峭云犹住，峰回路忽平。牧童驱犊饮，老树集鸦鸣。遥望人烟集，逢场酒已倾。  

***陈敬***  

陈敬，字月坡，海盐人。斗南山房道士。有《餐玉庐诗存》。  

***秋感***  

大地风霜催岁暮，碧天星斗淡凉宵。千家碪杵声哀怨，一室篝镫影寂寥。壁下吟虫何唧唧，枥中鸣马更萧萧。遥知长胜幽燕将，偃月榆林正射雕。  

海国孤城夕照残，独依牛斗望长安。乱山落木秋声静，细雨疏镫客梦寒。天地苍茫离思迫，关河辽阔寄书难。请看梧竹栖鸾日，高举凌云振羽翰。  

万家水阔送朝凉，竟日城楼望大荒。烟外月生全海白，沙场日落半天黄。陆机早岁能工赋，阮籍穷途更放生。惟逐少陵徒结纳，掩关谁肯聚萤囊。  

枉说鱼盐富东海，频年水旱少丰登。民劳土瘠艰禾稼，野廓城荒蔓葛藤。磷火几家山鬼语，飓风永夜海蛟腾。江亭萧瑟闻哀雁，昂首高吟曲槛凭。  

浪迹乾坤一马鞭，丈夫意气畏人怜。猿声朗啸千山月，鸿影孤飞万里天。陈箧苏秦方发愤，题桥司马未昇仙。振衣直上高丘望，吴越川原起暮烟。  

***夜坐***  

凉风生海国，万树动秋声。野阔星华地，潮平月上城。穷通知有命，贫贱恐无名。且学欧阳子，携书就短檠。  

***潘鸿***  

潘鸿，号云谷。秀水翔云观道士。有《来云阁小稿》。  

***嘉兴道中***  

泽国春阴重，掀篷纵远眸。烟笼三塔寺，云罨百花洲。出世空成愿，劳生尚未休。试看青草岸，閒极有沙鸥。  

***柳渔***  

柳渔，字一琴，号涵虚，海盐人。斗南山房道士。有《一琴诗钞》。  

***山行***  

雨后秋山翠满坡，行行翘首望嵯峨。斜通线路人踪少，饥下巉<山严>虎迹多。万树声乾黄叶堕，一筇影曳白云过。天将薄暝思投宿，喜听归樵隔水歌。  

***于芳洲***  

于芳洲，字篁村，德清人。吴山清秀山房道士。有《松山乡人诗草》。  

***醉歌***  

夷齐死於名，跖蹻死於利。一笑古来人，多为名利系。古人已矣醉埃尘，不如饮酒全吾真。酒酣梦入醉乡去，忽复捞月沧江滨。觉来不问此何日，一声长啸通天津。  

***谢文节公号钟琴歌为吴素江明经作***  

信州兵败公潜踪，随身长物惟号钟。垂帘卜肆一再鼓，惊猿唳鹤凄心胸。东山桐，西山梓，发露精诚声变徵，几时流转入燕京，跣足麻衣抱琴死。沧桑变易五百年，断丝枯木若为传。自来神物久必显，岂肯灭没随秋烟。吴君嗜古兼尚义，铭刻摩挲叠山字，解囊<土褱>漆郁苍凉，斑斑尽是遗民泪。遗民泪竭东海枯，冬青树老啼哀乌。请弹丞相《松风曲》，再访闽中《何氏图》。  

***王毓***  

王毓，字梦池，苏州人。藏书庙道士。  

***山居杂咏***  

随分栖迟十亩宫，此身幸喜免飘蓬。醉醒久已闻渔父，得失终期学塞翁。肯使壮心惭刻鹄，漫将清兴讬雕虫。世机祇觉从兹息，坐对秋山落照红。茅檐习静坐高春，仗酒浇平磊块胸。终日守株宁待兔，三年学技笑屠龙。閒愁似草经霜减，野兴如花著雨浓。试上山头寻故事，读书台畔暮云封。  

***吴教一***  

吴教一，字秋舫。杭州金鼓洞道士。  

***晚春***  

且向烟霞寄此身，一瓢一钵许相亲。柴门花落馀残梦，草阁云深殢晚春。差喜地偏心更远，尽教时过局翻新。年来自笑生涯足，满砌苔钱孰道贫。  

***黄合初***  

黄合初，字超然。成都武侯祠道士。有《听鹂馆诗钞》。  

***飞云洞***  

路入东坡道，玲珑古洞幽。云飞山欲动，雨过瀑争流。峭石撑孤阁，苍松倚小楼。文成遗碣在，读罢暮烟浮。  

***诸葛洞***  

满耳滩声吼，轻舟不可留。为收诸葛米，来拜武乡侯。洞古千年雪，林深五月秋。此间结庐住，补种竹清修。  

***龙马潭***  

访胜逢迟日，春风拂面生。浮舟经古渡，倚树听流莺。地僻人踪少，云深石径平。仙源何处是，一水绕蓬瀛。  

***丈人观***  

万山环绕白云封，古树盘空鸟道丛。我叩仙坛清昼寂，倚阑时听一声钟。  

***由上元宫之赵公山访丈人村***  

云烟面面出层峦，结伴寻幽叩石坛。水送桃花溪几曲，苔封石室路千盘。未逢常偓心先醉，欲仿荆关下笔难。咫尺会须凌绝顶，相逢一笑海天宽。  

***泰清宫观云气烹茶放歌***  

泰清仙界云轮囷，群峰滉洋悬无垠。呼朋拂袖历磴上，万象一白迷鸿钧。麻姑池畔鸳鸯井，泉香而洌汲修绠。携来古鼎试烹茶，雀舌乳花泛清影。我亦自信有仙缘，几番杖策来层巅。餐霞吸露润诗腑，吟破白云枕石眠。挂瓢久熟胡麻饭，食之能令筋骨健。五体清凉百病除，何须八石经时炼。白云涧内白云深，云静天青涧壑沈。茶罢天风吹飒飒，好听松梢万叶吟。  

***灌口场望迎仙阁***  

已近迎仙阁，滩犹斗石鸣。停琴招白鹤，回首望青城。云护岸难数，山空雪有声。重来学观化，万物尽浮生。  

***入山***  

半日峨眉道，扶筇意洒然。片云飞绝壁，夜雨长流泉。偶憩三生石，来探小洞天。疏钟何处发，馀韵袅林烟。  

***春日过万里桥***  

万里桥边路，春来几度过。柳阴新水活，云意远山多。幻质非金石，閒情寄薜萝。偶逢江上侣，招我著渔蓑。  

***赠琴吟***  

我有空山侣，响雪与流泉。相随经一载，何处寻成连。君是河阳辞赋手，奇书满架无不有。况擅史笔称三长，文献徵搜志不朽。汉家陵庙武乡祠，《蜀志》遗文时见之。典章金石详考订，非君博雅其谁为。羽流何幸附骥尾，一脉薪传继遗轨。小草药物收笼中，下里之词惭众美。书成直欲驾前贤，蜀中快睹珍珠船。祠堂永作琅嬛笈，顿教纸贵钞流传。愧乏琼琚何以报，流泉好奏《高山操》。安雅堂中持赠君，君应对此欣然笑。芙蓉开处试一弹，行看花县赓同调。  

***许湘***  

许湘，字潇客。嘉善瓶山道士。有《翠竹山房诗集》。  

***瓶山***  

瓶山虽小山，寄迹聊高吟。清风徐徐来，一枕长松林。有时北窗下，悠然复鸣琴。惜无锺期遇，奏此《流水》音。怪哉褦襶客，溽暑犹招寻。不知静者意，有傲羲皇心。流光亦何速，绿树皆成阴。寄言林宗子，就我来登临。  

***十月十日与频伽丹叔退庵霁青诸君驯鹿庄看菊***  

城中二郭颇閒放，骚坛久已推飞将。今晨一纸偶然来，约我清游共酬唱。小舟低著六幅篷，打桨竟过东城东。水花溅衣凫鸭乱，一篙刺入芦花中。晚来舍舟急登岸，寒花正值开其半。主人好事正候客，篱角柴门启一扇。欣然置酒命开筵，挥毫觅句争留连。待得明春好风月，再赏梅花歌《白雪》。  

***重阳***  

年华弹指又重阳，此日登临兴倍长。风急雁行频聚散，霜高树色杂青黄。林閒夕照明如画，篱下幽花晚更香。几度阑干凭眺望，暮云秋景太苍苍。  

***赵莲***  

赵莲，字凌洲，平湖人。海盐栖真观道士。有《画梅庐吟稿》。  

***过富香吏茂才村舍***  

村舍拟柴桑，门临碌碡场。野花人不识，山果鸟先尝。琴韵随流水，书声出短墙。浑忘茶话久，归路满斜阳。  

***孟夏访香吏不值用皎然访陆鸿渐韵***  

苍然天欲暮，一路见桑麻。密树藏栖鸟，空潭聚落花。问奇频载酒，独往竟忘家。叩户无人应，柴门傍水斜。  

***山中春暮***  

涧草岩花入望齐，绿阴浓压画檐低。道人终日静无事，高枕白云听鸟啼。  

***张谦***  

张谦，字地山，号云槎，海盐人。桐柏山房道士。有《补梅居士诗选》。  

***述怀***  

一粟乾坤泡影微，苍松翠竹自相依。冰霜寒甚无椒酒，刀尺声催尚葛衣。小有才华非至理，绝无闻见是玄机。古今不少高贤传，毕竟柴桑似者稀。  

***西水驿***  

停桡西水驿，击柝已三更。野阔诗怀壮，天寒酒力轻。雁声惊别梦，月色鉴离情。江上多渔唱，征人睡未成。  

***高士湖***  

凉风瑟瑟起菰蒲，九十九峰青此湖。高士不来鹤飞去，沙隄剩有月轮孤。  

***过友人旧宅***  

旧板桥边处士家，三间老屋自欹斜。野风忽送香过涧，开遍墙阴■字花。  

***王至甸***  

王至甸，号徙南，静宁人。  

***画梅一枝题赠潘恂九还巴陵***  

秋风满襟袖，归棹洞庭阴。一醉写疏影，岁寒盟此心。  

***杂录道藏因以自嘲***  

《五千言》亦归无极，三十年来访太初。今日定教蠹鱼笑，又繙绿字写仙书。  

***过惠阳花隐洲***  

曲曲林亭澹澹春，水声花影四无邻。明年石上寻鸿爪，谁识玄都旧道人。  

***秦淮秋感***  

翩翩野鹤无归处，五岳云烟脚底生。飞落江南人不识，春潮犹打石头城。  

劫后楼台感不胜，卅年如梦数中兴。红桥西去垂杨老，照尽沧桑几处镫。  

旧院风流尚管弦，黄冠云水亦华颠。卧吹横笛淮波晚，一舸重来自在眠。  

江花暮合水烟疏，门绕青溪认旧居。醉眼迢迢凝望久，夕阳多是六朝馀。  

***水云亭***  

爽气忽无际，水云如许青。松高荫萝幄，塔远戛风铃。  

***将往金陵留别鄂中诸友***  

虚舟原不系，来去只随缘。惜此苔岑好，要之金石坚。东风白门柳，斜日汉阳船。一别情何极，相思鼓七弦。  

***种松图陈雪盦属题***  

雪盦先生今之豪，须眉奇古声价高。一枝铁笔轶斯相，贫老但爱听松涛。清风明月不须买，突兀双龙知几载。自言手种向空山，一醉松阴化云海。虬枝压檐青复青，毛公服松能变形。他年袖石乞篆刻，荷锸还从掘茯苓。  

***赵季和刻青田石章见赠时将归蜀因为诗以报之***  

法古以神不以迹，赵君篆入斯冰室。十年悬腕如拨镫，一刀凿透青田石。翩翩野鹤初飞回，脱手赠我疑琼瑰。自嫌雕刻壮夫耻，笔力真可回云雷。文三桥，王山麓，当年此技称绝工。江山跌宕有寒饿，而君莫叹相如穷。叙州风，雅州雨，临邛垆头酒如乳。还家一醉对文君，却胜黄冠作羁旅。此别重逢复几年，相看黯黯俱华颠。傥思老朽诗情苦，乞与巴东十万笺。  

***赠友人冯集梧***  

春风吹我过君家，门外人惊三朵花。一笑不知谁醉醒，相携重与数年华。松窗对酒听新雨，蜡屐寻山入晚霞。拟抱青琴鼓招隐，知君久已厌筝琶。  

***秋夜读道藏有作***  

探得玄珠道眼醒，庚申空守只劳形。忽然虚室夜生白，自诧灵台火养青。大月危楼堪独啸，天风高笛落残星。无人解我还丹诀，试取微吟记画屏。  

***张永亮***  

张永亮，字恒斋。成都二仙庵道士。有《来鹤亭诗稿》。  

***秋江晚步***  

缓步秋江十里隄，閒吟古寺夕阳西。同人共酌黄花酒，谷口寒鸦傍晚啼。  

***谿柳***  

迥迥山光接，烟迷柳一谿。临风谁弄笛，喜雨自听鹂。樵斧隔深谷，渔舟系短隄。颦眉送行客，不尽夕阳西。  

***郭恩孚***  

郭恩孚，字伯尹，号蓉汀，濰县人。有《果园诗钞》。  

***次陶先生以自题王廉生祭酒遗墨见示敬赋长句***  

无为斋墙土花碧，悲风飒飒响通夕。墨耶泪耶不可知，白头老儒对镫泣。金荃兰畹楚臣骚，丹凤城中鬼夜号。翠华西幸华山高，孤臣之魂安足招。  

***郊行和蔡大令三晋韵***  

沙漠穷荒地，春光也自妍。花明新戍垒，人辟旧耕田。远树宜新雨，平畴沍暖烟。村醪何处贳，空挂杖头钱。  

## ●卷一百九十五

***智朴***  

智朴，字拙庵，徐州人。有《盘谷集》。  

***盘山***  

苍松乱插连云石，石上苔痕虎行迹。拄杖来从飞鸟边，下视苍茫远烟碧。  

***今释***  

今释，字澹归，杭州人，本姓金，名堡，字道隐，号卫公。明崇祯庚辰进士，官礼科都给事中。韶州丹霞侍僧。有《遍行堂集》。  

***人日龚芝麓邓孝威垂访海幢寺***  

胜流坐对即空山，未碍梅花笑任还。风雨杂陈今昔梦，松筠长护死生关。珠川空写何年泪，玉竹犹分一样斑。此去相思无远近，曹溪元不隔人间。  

***无题***  

老怕应休学少年，忧时成结喜成颠。无弦得弄琴三叠，有伴裁看石一拳。闭户钞方偏伏枕，因人博饭愧栽田。杨花又现浮萍相，水泛风飘不异缘。  

***臷菴***  

落叶平坡外，骑牛古寺还。一回风雨过，几幅米家山。  

***弘智***  

弘智，字无可，别字药地，桐城人，本姓方，名以智，字密之。明崇祯庚辰进士，官检讨。初为报恩寺僧，后开法於青原山。有《浮山集》。  

***独往***  

同伴都分手，麻靴独入林。一年三变姓，十字九椎心。听惯干戈信，愁因风雨深。死生容易事，所痛为知音。  

***乙酉腊月二十四夜***  

故乡风俗重今夜，儿女班班列堂下。今当树折巢破时，羽毛零落怜枯枝。旅舍檐前一回首，上有白发下黄口。望空翦纸告坟墓，两眼泪接三杯酒。难道年年坐死苦海中，愿为落叶随飘风。  

***听黔调山坡羊***  

调自边关到石城，此方弦管更多情。游人借得东风力，吹入江南后一声。犹忆秦淮赛《竹枝》，青楼沈水易相思。眼看到处生离别，何故多弹《子夜》词。  

***宏仁***  

宏仁，号渐江，歙县人，俗姓江，名韬，字六奇。明诸生。  

***题画***  

茅屋禁寒昼不开，梅花消息早先回。幽人记得溪桥路，双屐还能踏雪来。  

***南潜***  

南潜，字宝云，一字月函，一作月岩，乌程人，本姓董，名说，字雨若，号俟庵。贡生。灵岩寺僧。  

***宫人入道和唐人***  

听断昭阳鼓吹声，道家衣向御前更。已抛团扇三秋怨，却胜琵瑟万里行。留锦祇谋装秘笈，买丝还拟绣飞琼。天家异日赍香使，白发宫奴记旧名。  

***读彻***  

读彻，字苍雪，呈贡人，本姓赵。长洲中峰僧。有《南来堂稿》。  

***别吴中诸子***  

相见了无意，临歧还黯然。回看吴苑树，独上秣陵船。春老还山路，江昏欲雨天。白鸥颇怪我，聚散绿波前。  

***中峰喜逢白公夜集法公方丈***  

久别几於消息断，重逢犹记道途閒。两山相忆秋同老，一夜刚随雨到山。故旧何人堪共话，林峦有主暂投閒。乱流落叶声兼下，听彻寒扉不上关。  

***送友之敬亭***  

君读书，我拍歌，留君不住奈君何！閒者孤云飞者鸟，我山我水何曾少？独怜知己是敬亭，开门终日双眼青。安得秦王驱出边，芙蓉一片当我前。君亦不须去，山亦不须住，竹月松风对床语。  

***自云栖过湖上杂咏***  

春水平湖绿映隄，六桥芳草正萋萋。东风不为游人待，催尽桃花衬马啼。  

***实讠乃***  

实讠乃，字可南，吴县人。  

***石公山***  

湖上山忽起，突兀孤云中。洪涛日相击，飞雪洒晴空。悬崖疑欲堕，怪异由天工。雨晴苍翠湿，水落根玲珑。时有好事者，閒来穷鸿濛。  

***江楼望月***  

江村犹不夜，月已到高楼。碧瓦光相射，虚檐影自流。山山皆在水，树树尽成秋。天迥空无著，西风一钓舟。  

***夜同凝父宿元朗斋头有怀秋潭***  

帘外丝丝雨，因风亦易晴。孤灯照清话，一钵了浮生。野鸟不依树，閒云偶入城。悬知溪上意，流水是经声。  

***月夜过元宏山房***  

忽动幽人思，昏黄过草堂。江明初上月，地白已凝霜。相见更何事，岁寒心不忘。石床终夕语，松隙又晨光。  

***炤影***  

炤影，字指月，吴江人。住梅里江枫庵。有《镜斋集》。  

***题顾茂伦村居***  

持竿傲楚使，长啸将何之。人生各有志，与世无心期。卓哉顾夫子，隐耕东皋菑。卷书挂牛角，冲烟出茅茨。幽禽啭高松，望空宏遐思。时呼渔人饮，问月来何迟。回眸瞻北斗，阴云凝天池。放歌忽挥涕，今古事如斯。且复倒金樽，生涯何足知。  

***吴茂申见过感赋***  

秋风飒飒独相过，说尽艰辛鬓已皤。莫道故乡烟火少，祇缘江岸鼓鼙多。江山万里看黄雾，松竹荒园坐绿莎。冠盖寥寥休问讯，五侯茅土近如何。  

***函昰***  

函昰，字丽中，别字天然，番禺人，本姓曾，名起莘。明崇祯癸酉举人。己卯落发，甲申后避地雷峰。历华首、海幢、丹霞诸刹。有《瞎堂诗集》。  

***春佃***  

幽谷逢春至，蔼然鬯予情。江流日以长，山鸟时一鸣。重云蔽群木，冥蒙遂所生。斯人独不然，耳目馀聪明。万物纷其前，安得返无名。役役百年中，毁誉争虚声。何不乘青阳，优游同耦耕。旷观古与今，贤智多无成。惜此荷鉏人，来往空生平。  

久雨不敢厌，有事在西畴。戴笠随人行，望望荒山丘。春风吹我衣，飘然忘去留。爱彼绿遍野，远近驰双眸。试问往来者，知我心中不？与尔情均同，所异能不忧。饱暖百念灰，饥寒岂无求。  

一身寄天地，生事随人间。山泽吾自为，勤苦有馀閒。乐道当如是，名誉匪所干。招隐愧郑谷，矜贫薄袁安。饥渴苟可支，泉石足忘年。春林生意满，心逐禽鱼欢。种蔬不待暧，布穀畏犹寒。去年瓜豆迟，野羹良辛酸。万事须及时，岂但耕鉏然。  

新晴喜见日，微风荡青林。弱柳未成条，雏莺试好音。和气彻上下，奇怀发良晨。挈象观初苗，终岁赖不贫。所欲亦易足，俯仰无馀心。倦归茅檐下，读书思古人。黄虞讵关世，安知不如今。出户望空远，高山临星辰。  

谷风寒不栗，山日多所欣。泉声远近别，深浅绿畦分。燕归寻先巢，去雁不成群。大小农事忙，谁与观斯晨。好事悦予怀，閒情惭昔人。自知景物同，老兴聊云云。莫言世如幻，幻中良有真。澄江摇古木，怪石罥春云。  

甲子行当健，今春逾往年。日食几一升，颂诗尝百篇。措心无他营，所慕维耕田。贫贱固其分，<亩犬>亩诚多贤。燕逸岂不娱，揣己难为安。迩因老且病，众务惭身先。徒以口舌劳，兀傲谁与怜。君子贵自处，吾亦非苟然。  

***过泐山***  

寒山有佳色，理策临清漪。倚棹过绿玉，将以观冬犁。舍舟登古岸，仿佛玉渊时。所异谷与川，动静各有宜。停步稍顾盼，抚景心相随。遥遥望石门，双峰一径微。梯穷万山出，忽然就长隄。土屋三两间，依岩缚茅茨。爨烟穿石窦，云影随高低。下有丹溜潭，水落松风吹。泠泠潭上人，分明见须眉。乐此毕生平，耕鉏复何辞。古者食其力，辛苦当为谁。日暮且归去，明春予再来。  

***沈秀才融谷入山***  

何人江上来，面目清如水。遥遥向石门，寻我万山里。岩前青林舒，衣上白云起。读书破万卷。相对难为似。岂不释世纷，渊明曾一仕。但存霜雪心，迟尔十年耳。张镫酌流泉，寒焰入杯泚。杯影与壁光，毕竟何者是。言穷神自会，他时须记此。  

***次韵答杨伊水***  

竹院逢君处，相看古道存。从来无剩法，惭愧独称尊。新月窥人影，寒鸦代我言。更寻晴雪夜，移榻破云痕。  

***晚登风幡阁***  

望处江山旧，凭高独怆然。曾随章贡水，直抵秣陵天。六月溪楼上，三年樵舍前。风光今昔异，抚景倍流连。  

***出诃林闻罗季作讣***  

别子方三月，倏然成古人。谁知昔日诺，空结再生因。侠骨终难副，诗情孤绝邻。穷交看欲尽，横泗独沾巾。  

***王园长侍郎入山***  

破寺寻僧至，呼名尚俨然。座中今日意，石上旧时缘。榾柮烧寒雨，蓬菘坐暝烟。干戈犹满目，珍重惜馀年。  

***归过石涧***  

别有一天地，巉岩路不穷。白云扶怪石，碧涧浸寒空。杖屦虚无际，林峦杳霭中。归途情更慊，习习起东风。  

***九日登三老峰***  

叶落万山紫，披云信短筇。恰逢重九日，独上最高峰。海色连秋汉，风声杂晚钟。黄花今又醉，犹是去年侬。  

***转禅病出诃林***  

久病伤为客，寒虫候月艰。三冬诃子舍，八载荔枝山。始觉浮生促，深知平日閒。近思芦服味，念汝海云间。  

***示阿字***  

大道无人识，微言为尔开。白云将眼去，明月照心来。坐落西风夜，行冥古径苔。嗒然天地外，相见一悠哉。  

***闻秋风寄即觉***  

六月秋风起，行人知不知？何须梧叶尽，方觉雁声悲。北地稻粱草，南湖菰米迟。归山霜未降，更勿滞佳期。  

***悼袁特丘中丞***  

凶信疑难定，书来始觉真。十年师弟意，一旦古今人。老死非所讳，因缘不可陈。精魂何处觅，未易忆前身。  

易别成辜负，多时恨未收。匡山从昔峙，楚水至今流。我隐何曾隐，君休竟不休。此生堪几误，惭望武昌楼。  

长生不可学，但愿莫长离。解语人难再，多情我易悲。遗怀怜旧好，悼往惜今时。相续他生事，论因亦自知。  

而媳师吾妹，能参出世禅。及门多割爱，歧路叹前缘。任运元无住，千生总偶然。忧伤惟我佛，底事未堪诠。  

***与角子夜话怀姜山江宁***  

相对复何语，镫摇此夕情。无心居野寺，有梦到江城。恩在身名重，缘抛道谊轻。谁当信畴昔，期尔尽生平。  

未尽今宵意，难为千里心。残莺啼短烛，细雨滴离襟。旧话怜当日，新愁起夕吟。白门何处院，笠影动城阴。  

***悼旋菴湛都寺***  

不敢为人累，心孤意自阑。谊衰知道丧，时迈觉情寒。社燕辞霜白，秋鸿叫树丹。每因朝露委，都作暮龄看。  

华陀不可学，把药泣涟洏。尽意起遥夜，论心限此时。达生嫌世薄，问卜爱人痴。门外西风急，披襟信步迟。  

人情今古尽，夕月与朝烟。好客常终日，挥金信一拳。岂堪分水乳，容易论因缘。已矣真风邈，予当远石泉。  

万里秋山好，凋零逼岁除。晴空填翠黛，碧汉挂蟾蜍。草树无常色，光辉亦暂舒。悠悠尘世里，谁独爱吾庐。  

***辛酉元夜吟***  

世上真如梦，兴来閒一吟。明镫过午夜，独坐拥寒襟。大泽龙蛇蛰，高峰霜雪深。峄阳有孤树，爨下亦成音。  

***郭无伤邝无畏见过***  

金栗如来是后身，澄潭孤月净无尘。看同镜里人何似，话到声销道易亲。铁树开残寒腊焰，雪花藏得旧年春。水云上下深深意，鹤影松虬好结邻。  

***尹恒复中秘见过***  

频年转战知交尽，相对真疑梦里人。心淡自应廉吏后，时危曾现宰官身。趋庭有子能娱老，避世寻僧得正因。开士渐推莲社长，罗浮今亦有遗民。  

***望长老峰***  

万丈孤危在目前，亭亭不与众山缘。但看八面无行地，相见中峰直到天。远近云峦供怪石，浅深沙碛绕晴川。宝华王座当空倚，路滑还他长老禅。  

***忆过姑苏***  

西风散发阖闾城，回首姑苏泪暗生。孤客不知他日恨，旅怀空怆昔人情。秋高叶落吴门冷，夜半潮生海月明。三十年来吟望处，江湖缭绕暮云平。  

***寄熊内阁齐云山中***  

富贵功名梦里人，谁知苦乐正相邻。回头大有甘心处，须信身贫道未贫。  

***入齐云***  

深山高卧白云屯，閒听林莺尽日喧。不为痴呆宁有此，肝肠空向石头论。  

***光鹫***  

光鹫，字迹删，号东樵，番禺人，本姓方，名颛恺，字麟趾。明末举人。晚主大通寺。有《咸陟堂诗集》。  

***过羚羊峡***  

上峡上峡行不休，一夫力挽千钧舟。船头刺篙后摇橹，长徽短纆举如组。牂牁乃是百谷王，端水作腹泷水肠。画山习坎为朿峡，譬则咽喉司吐纳。昨宵峡口闻风雷，耳长目短心先骇。今朝峡中豁烟雾，山色水声浑不住。此时此景堪语谁，当境不觉旁得之。上如龙伯大人抚长剑，截取方舆作天堑；下如任国公子垂钜竿，坐临砥柱观狂澜。前如五丁凿破蚕丛道，金牛奔入西山草；后如祖龙东面挥神鞭，众石俯首争相先。左如维摩一榻一方丈，金毛狮子纷相向；右如陀罗各手千芙蓉，三十二相填虚空。入如有穷射天弹九日，蔀屋宵中见营室；出如瞿昙夜半睹明星，扶桑浴日天鸡鸣。天鸡鸣，我当去，行遍千山万山路。顺风顺水下峡船，相逢莫问曾经处。行路难，行路难，莫难於瞿塘之滟滪。何如羚羊古峡澈底清，照见行人不知数。行人照水水照人，形影奔波漫相遇。当从旧路复归来，石出水枯山骨露。顺流东下会有时，回首唤山与山语。  

***寓龙池庵日显师以风雅相质赠此以广其志***  

读书万卷无一得，寻行数墨知何益。丈夫耻作文字禅，怕与时人号诗伯。不见黄梅舂米卢，胸中一字全不识。腰閒石烂骨皮穿，倩人夜半书廊壁。祖翁田地坦坦平，儿孙更莫栽荆棘。我在罗浮古洞来，蒲团坐老青山色。焚尽诗书始出门，门前大道如弦直。南行取路过龙池，龙池之水清且碧。春风菡萏次第花，赤梢鲤鱼长八尺。眼中明月夺鲸鲵，夜光照见池头客。相逢知我老诗僧，舍却摩尼问沙砾。笑倾栲栳掷还君，莫昧圆明缀衣裓。捩转前车戒后车，少壮及时须努力。扑破奚囊未了缘，斩断葛藤千七百。老僧拭目池上看，雨似盘倾雷霹雳。金鳞透网出重关，方笑蠹鱼心眼窄。  

***送卢雁林归里***  

卢生手抱玲珑玉，目送飞鸿理新曲。日暮乡心归兴催，十指沈吟写幽独。深情远韵谁得知，曰有东林方老师。闻所未闻见未见，此声不似平居时。昨日君心如止水，今似行云日千里。止水清泠有浅深，行云去住无端倪。卢生大笑释玉琴，曰公知我真知心。明朝孤棹乘风去，云水迢迢何处寻。  

***蜃楼歌***  

天空海阔波不兴，沐日浴月百宝生。海滨老人双眼明，昨宵仰见营室星。帝命海若修乾城，六丁六甲胥效灵。骑箕傅说版筑鸣，吴刚伐柯声丁丁。扶桑若木为栋楹，龙宫珊瑚装画屏。天孙云锦交疏棂，空中楼阁随目成。千尺百尺通杳冥，瑶台璇室差中京。玉堂金马意所轻，便欲埃风予上征。排闼直入掉臂行，云霞接足飞腾腾。俯视下界如苍蝇，终朝仆仆昏不停。随人啄腐还吞腥，焉知大鱼化为鹏。六月一息九万程，何时与尔徙南溟。伫立久视中屏营，天门乍阖乌西倾。繁华寂寞如转晴，重楼复道归太清。中星熠熠云英英，谛观乃是大蛤精。鼓吻吐气成幻形，老人自歌还自听。鼋鼍睡熟唤不醒，醒来但见桑田变沧海，高岸为谷深为陵。迷楼绮阁今何在？铜驼荆棘分纵横。乾城终古长如此，何须东海访蓬瀛。  

***留别庞西牟***  

举世尽行役，出门胥问津。蹉跎百年内，离合暂时人。几欲成高蹈，今来愧隐沦。山中有茅屋，弃置勿重陈。  

***东林折梅送周大尊归里***  

与子同枯槁，花时共入林，一枝聊折赠，相视意何深。去住本无著，繁华岂有心。故园春信近，行矣莫沈吟。  

***响石***  

偶因传语者，识得点头谁。真宰互相答，太虚原不知。求声出函谷，闻籁忆南綦。此意难为赠，潮音长与期。  

***白云洞雨后观瀑***  

曾听樵僧说此奇，今游果尔弗吾欺。百千亿眼观不足，七十二峰来悔迟。喧寂解当同体处，身心方是得閒时。一条白练从何去，惟有云<山严>静者知。  

***募修海潮<山严>***  

祖公一片閒田地，付与灵泉自主张。天遣五丁开半壁，谁教七日凿中央。上方钟鼓潮音应，万里风涛海印光。欲识普陀真面目，逢人惟劝解空囊。  

***北山探梅与社中诸子订买山之约***  

东林满林花尽开，北山之北何如哉。故人留客不归去，许我买山方到来。茅店板桥好乘兴，冻云老鹤休相猜。明年此地有宾主，一日往还能几回。  

***将入丹霞留别同学***  

名山说著便精神，夜朿腰包晓问津。老去尚能夸健足，从来不信有閒身。岭梅开日怱怱别，岳雪消时处处春。我自不留君不去，中间得失问何人。  

***赠刘旗峰明府***  

多生慧业宰官身，神武抽簪著幅巾。北面曾为强项令，西方甘作折腰人。俸钱买鹤清还白，净食调猿躁亦驯。抛却簿书期贝叶，心空从此不忧贫。  

***弹子矶***  

薄暮轻舟过石矶，重寻金弹没苔衣。而今大地无征战，不用阳戈返落晖。  

欲买丹青写十洲，谁知茎草即琼楼。真山真水无人量，笑煞当年顾虎头。  

识得山中更有山，点头顽石未曾顽。修罗钻入蜗牛角，碧藓苍苔处处閒。  

***答关茂才子璿***  

之子信殊众，飘飘琼树枝。相逢端水上，不觉还山迟。独鹤下高树，怒蛙喧一池。嚣尘满天地，何处可扬眉。  

峡江如净练，明月近中秋。舍此不肯住，无人堪与游。遣愁凭笔研，借梦宿渔舟。梦起各挥手，白云天际头。  

***送智峰禅者还丹霞***  

年来慧命似悬丝，鼠啮枯藤信可悲。老我无缘方退院，怜君有志乃工诗。相逢不枉花前约，后会难寻石上期。想到丹霞冰欲泮，试看岩桂几生枝。  

***通容***  

通容，字费隐，福清人，本姓何。杭州径山寺僧。  

***游鼓山喝水岩***  

岩上草色肥，岩下水流急。策杖上岩颠，山空人独立。  

***听月***  

听月，佚其名，海宁人，本姓{大且}，名继薇。杭州法相寺僧。  

***登天目遇雨***  

荒山无道路，云气随我身。渐觉笠檐重，沾袂细如尘。幽花齐吐艳，仙鸟群相亲。泉石自太古，耳目愈清新。银河忽倒泻，云际垂天绅。可望不可即，对立峰嶙峋。阵云如滚马，归云如悬鹑。身立云气上，看云态弥真。下山脚下袜，细草藉如茵。尘世日方杲，阴晴气不均。试将山中景，说与山下人。  

***函可***  

函可，字祖心，号剩人，博罗人，本姓韩，名宗騋。渖阳千山僧。有《千山诗集》。  

***春雨***  

春日无不可，倏忽易晴阴。春晴送远目，春阴生静深。垂帘据半榻，群动不得侵。残卷落枕头，默默横素琴。檐霤发奇响，欲洗无尘襟。风铃湿不鸣，禽鸟息高林。耳目乃森肃，今古同幽寻。孤吟从中来，古木助清音。雨止籁俱寂，悠然获我心。我心岂由物，遇物屡悲欣。起觅已无端，微云散遥岑。  

***夜坐***  

久病长宜静，山中静有馀。况当深夜后，积雪在庭除。风枝寂不鸣，四壁虫晏如。星斗宿檐际，微月淡空虚。其时心腑澄，泰然廓吾庐。云影暂舒卷，荡涤返太初。天地化为水，何处觅吾躯。  

***山境***  

山境只如此，一一皆可悦。有石无不松，有松无不雪。日夕众烟空，微钟上初月。禽各静其枝，虎亦安其穴。千峰一皓然，竟与人寰绝。仁义属荣华，道法徒餔歠。我舌久已焦，我心久已决。安得一二人，把臂不须说。  

***连雨***  

顽云重雾裹城郭，旧民新民惨不乐。田中有黍谁能获，山中有木谁能斫。盘翻灶冷守空橐，檐溜虽多不堪嚼。老僧一钵久庋阁，出门半步泥没脚。紫蛇有光蜗有角，抱书昼卧肠萧索。庭边杏树惊摇落，燕巢已破子漂泊。眼前大地何时廓，辽海浪高势磅礴。愿浮我尸填大壑，毋使蛟龙终日恶。  

***忆东南***  

江南高座寺，前对雨花台。台上春风拂面来，参差杨柳花竞开。黄莺百啭我心哀，忽忆故山村底梅。今年绝漠冰雪堆，发白面皱骨欲摧。村底无梅不归去，却忆高座听莺语。  

***初释别同难诸子***  

终岁愁连苦，生离且莫哀。问人颜尚在，见影意犹猜。佛道千秋重，汤仁一面开。明知予未死，好去勿徘徊。  

***初至渖阳***  

开眼见城郭，人言是旧都。牛车仍杂沓，人屋半荒芜。幸有千家在，何妨一钵孤。但令舒杖屦，到此亦良图。  

***寒宵***  

岂必缘乡国，啾啾闹肺肠。天当愁处窄，夜向醒边长。海水流何极，朋情散未忘。以兹难得晓，星月共苍茫。  

只是不能寐，寻思总莫干。何人甘自溺，于我竟难宽。照雪一镫白，迎风双眼酸。强眠仍反侧，非是畏衾寒。  

***丙戌元旦顾家楼***  

多难还馀善病身，栖栖终不怨风尘。挈瓢戴雪逢遗老，著屐寻诗有故人。夜雨暂将山色改，年光又逐泪痕新。遥知乡国东风早，花信凭吹薄海春。  

***生日***  

当年坠地即严冬，怪得边城霜气浓。孺慕终身思墓草，君恩累代听山钟。摽鞋独羡陈尊宿，飞锡真惭邓隐峰。四十已过能几日，一生心事倚孤筇。  

***皇天***  

皇天何苦我犹存，碎却袈裟拭泪痕。白鹤归来还有观，梅花斫尽不成村。人间早识空中电，塞上难招岭外魂。孤雁乍鸣心欲绝，西堂钟鼓又黄昏。  

***李公赎陈氏为尼***  

学士行歌绩妇吟，惊回春梦起乡情。解将腰带文犀重，添得空门水月清。云鬓已随秋雾散，舞衣应逐雨花轻。翻怜冢畔青青草，不及红莲碛上生。  

***闻钱君至尚阳堡死***  

相逢不禁泪淋浪，忽讶音来我自伤。一片心肝还日月，五更风雪裹文章。黄沙随梦归香阁，白水招魂入宝坊。莫为中原难侧足，故将残骨掷龙荒。  

***赠赤公***  

几年辽海自依依，华表惊添一鹤飞。瓶钵已非形更瘦，须眉犹在事多违。长边无地容行脚，尽日徼天幸掩扉。韎韐未裁磨衲破，梦中还著老莱衣。  

***题铁岭燕巢***  

巷口荒芜旧路迷，移巢将鷇傍山谿。未能仙峤同高翮，敢向穷檐恨落泥。似惜衣冠惊避远，难忘恩谊故飞低。门前便是鹰鹯集，纵有雕梁未可栖。  

***寄讯堡中吴子***  

莫为饥寒瘦不禁，三人惟尔绝来音。孤僧有梦还应入，辜负寒镫夜夜心。  

***重入千山***  

偶然飞去复飞还，几见云能离得山。旧路依稀犹可认，石桥流水第三湾。  

万壑千峰是旧知，此回相见异前时。寒鸦亦似曾相识，两两飞来低树枝。  

***雨中听打铁子唱吴歌***  

孤寺沙四围，曲声从中起。初发雨霏微，须臾忽滂沛。飘风绕屋梁，遏云云欲坠。鸾吹与莺啼，化作清商意。神女朝暮愁，鲛人深下泪。半夜弹箜篌，河流终瀰瀰。此地多野干，镇日鸣不已。愿借清绝音，一为洗烦耳。乍听疑广陵，又疑秦淮沚。试问歌者谁，云是打铁子。少小学阊门，随飙度辽海。无食涩歌喉，挥锤涕如雨。再请歌一曲，未歌先掩袂。宛转更悲凉，增我流离思。  

***涌狂***  

涌狂，辽东人。千山僧。  

***寿北里先生***  

短发投荒又一年，每逢山寺便留连。远公自爱寻陶令，吏部曾无识大颠。一片钟声和骨冷，半边月色可人怜。文章节义浑閒事，何日还题到白莲。  

***寿搕■大师***  

土床閒坐啜黄齑，得句时翻经背题。义胆久拚沙暴骨，禅心不学絮黏泥。难期苏子看羝乳，长伴支公听马嘶。塞外无花拈雪示，何人微笑各凄凄。  

***大铃***  

大铃，浙江人。医巫闾僧。  

***寿搕■大师***  

终年长许傍孤筇，翘首云飞第一峰。瓶汲几乾湘水浪，鱼敲欲起鼎湖龙。既收残骨埋花雨，又召游魂听雪钟。五岭三山当此日，清泉共酌祝寒松。  

***正羞***  

正羞，辽东人。塔寺僧。  

***寿北里先生***  

竹杖方袍久不疑，萧然茗碗雪来时。枯桐未卖宁堪爨，古墨多残足疗饥。已过虎溪难强笑，欲投鱼腹亦成痴。但将泡影看身世，海角天涯月一池。  

***止嵓***  

止嵓，字豁堂，馀姚人。杭州净慈寺僧。有《同凡草》。  

***田家***  

田家无他望，所望在平畦。但恐终岁力，不得遂其私。何哉造物者，亦得厚我施。夜来微雨过，使我菜麦滋。登丘一凭眺，秀色远参差。此时桃与李，岂乏好容姿。愿予朴野性，独与此相宜。及时务耕作，那敢贪天时。  

***黄岩小橘甚佳喜题一绝***  

橘花如雪忆长洲，橘子黄时到古瓯。多谢吴天怜梦远，飞霜酿出洞庭秋。  

***济日***  

济日，字句元。西溪僧。有《逸庵诗稿》。  

***寄啸翁***  

毛子称方外，西溪两大家。尔诗应不忝，吾愧实无涯。踪迹溪山杳，音书岁月赊。相思一回首，寒月在梅花。  

***显鹏***  

显鹏，字彬远，一字秋蟾，号啸翁，永嘉人。杭州东郊栖禅院僧。有《村居诗》。  

***题曹将军水庙***  

断碣依江口，荒祠落照平。人烟双径出，古木一桥横。水国蛟龙气，灵台鸟雀声。千秋功业在，庙貌独峥嵘。  

***寄紫凝***  

参差亭榭岁华新，湖上幽居傍水滨。词赋终能为弃物，桑麻自可作閒人。林光不断飘残雪，草色无穷望好春。婚嫁少完儿女事，早来东郭结比邻。  

***序灯***  

序灯，字奕是，杭州人。有《啸隐偶吟录》。  

***九日吴山宴集值雨次韵***  

吟怀未许老重阳，霜雪无端入鬓长。几度白衣虚令节，致疑黄菊是孤芳。野心一片湖云外，灏气三秋海日傍。山阁若逢阎伯屿，方君诗思敌王郎。  

***海遐***  

海遐，字介旭，宜兴人。  

***送友之吴门***  

东风吹柳拭烟轻，折赠柔条空复情。一望吴山千万叠，知君只在此中行。  

***同揆***  

同揆，字轮庵，吴县人，本姓文，名果。大理文殊寺僧。有《寒溪诗》。  

***鼎湖篇赠尹紫芝内翰***  

鼎湖龙去秋溟溟，惊风吹雨秋山青。白头中翰泪凝霰，叫霜断雁栖寒汀。烈皇御宇十七载，身在深宫心四海。一朝地老与天荒，城郭依稀人事改。当年删定《南薰曲》，内殿填词徵召促。琴张好学直乾清，先公屡赐金莲烛。雅乐推君独擅场，望春楼下拜君王。《高山》一奏天颜喜，奉敕新翻旧典章。昭仪传谕何谆切，予赍先颁女儿葛。上林避暑抚丝桐，温语贞娥遵秘诀。流泉石上坐相邀，薇省风清玉珮摇。神武门前轻执戟，永和宫里薄吹箫。如意初殇泪沾臆。那堪又报河南失。钿蝉零落葬田妃，池水苍茫尚凝碧。寒食花飞不见春，冬青冢树斫为薪。煤山一片凄凉月，犹照疆场血化磷。世閒万境须臾梦，老臣剩有西台恸。四十年来寄食艰，何人再听《高山弄》。鉴湖南去云门外，古寺松篁景唵霭。维舟无意忽相逢，恍惚梦魂同晤对。夕阳影里话前朝，天寿诸陵王气消。留得閒身师白足，满头白发影飘萧。  

***大灯***  

大灯，字同岑，嘉兴人，本姓项。洞庭西山僧。有《洞庭诗稿》。  

***秋夜宿八峰山房***  

黄花篱下乱蛩鸣，古寺秋高岭月明。夜半石床清睡去，不知枕上落泉声。  

***荫在***  

荫在，字香谷，号桤庵，吴江人，本姓皇甫。诸生。妙华庵僧。有《香谷集》。  

***渔村***  

枯藤络危石，略彴不可渡。渔路淡如烟，烟中有人住。忽闻款乃声，长短自成句。棹入明月湾，幽村隔云树。芦花风萧萧，秋水飞白鹭。  

***访隐***  

问尽采樵者，无人知隐君。万山最深处，相随惟孤云。  

***本源***  

本源，字兀庵，湖州人。  

***过王皜庵旧居却寄郡城***  

菰城摩诘在，久不住岩阿。白日携筇到，青山送客多。林空一片月，涧落万重波。知我无如子，秋深几度过。  

***大宁***  

大宁，字石潮，钱塘人。  

***寄胡柏菴***  

时有渡江梦，孤怀历岁深。澹云归鸟意，春树野人心。岸草青连屋，山花红满林。好知千古事，明日几回寻。  

***大成***  

大成，字笠庵，醴陵人。  

***山居***  

一株两株老松青，松下结个小茅亭。三日五日来一次，肩荷楖栗手持经。读经读到山月出，听松听罢天落星。適然抛卷松间卧，梦与松根乞茯苓。  

***雪峰***  

雪峰，青浦人，本姓沈，名浩然，字东生。诸生。  

***春日访超果青壁禅师赋赠***  

步■重来此，幽期隔岁年。梅香寒雨尽，竹密碧云连。窜迹沈痾里，开襟老宿前。春星今夜黑，不觉烛花偏。  

***元志***  

元志，字硕揆，号借巢，盐城人，本姓孙。历主禅智、宝、轮、三峰、径山、灵隐祖庭。  

***送钱圣桢赴佟方伯楚幕之招***  

江月照孤舟，有客鸣素琴。天风指端起，调高思何沈。借问所念谁，楚国有遗音。庾月南楼好，陶柳西门深。羊公岘山顶，今有谁登临。思欲一相访，芳踪何处寻。寻此亦云易，远行难为心。  

玉  

玉，字祖珍，号石堂，别号古翁，又号菊林。主白云、普照、资庆诸寺。有《石堂集》。  

***次官雪眉刺史韵***  

投老归丘壑，竹中门懒开。岚光扫不去，云影拂还来。花发蜂争蜜，斋馀鸟下台。层岩怀故旧，日上两三回。  

***游范靖赤南庄***  

曙色践云背，乘驴下岱岑。为寻南郭子，偶度北城阴。相见忘宾主，倾怀恣笑吟。素磁传菉竹，共慰出尘心。  

***天河***  

谁向青天建禹功，一河高凿势沈雄。两崖星似人竞渡，万里光如练扫空。静对霜庭思汗漫，偶逢月夜影朦胧。灵槎何日重相访，独指仙源一放篷。  

***偶成***  

住山不得意，多为山有名。安得无名山，寂寞终此生。  

行到无人处，山深云更深。一泉藏众石，悠然见古心。  

***蜀乔***  

蜀乔，斗山僧。  

***咏史***  

花尽春阑闭草庐，从容论古寸阴馀。汉朝兴废凭三杰，楚国存亡出二胥。有客逃名身似叶，何人弹铗食无鱼。安贫老衲忘年月，一枕松风梦亦虚。  

***道贤***  

道贤，字放眉，号寄庵，徽州人，本姓苏。兴化黎庵僧。  

***访蒋虎臣居士***  

孤亭云外落，坐拥万山秋。海色连京口，江声过石头。何人成隐遁，与子独相求。古寺多红叶，谁能无事游。  

***性休***  

性休，字尺木。明宗室后人。  

***渔父图***  

东西南北任遨游，万里长江一叶舟。梦里不知身是客，醒来大地忽新秋。  

## ●卷一百九十六

***元璟***  

元璟，字借山，号晚香老人。初名通圆，字以中，平湖人。化成庵僧。有《完玉堂集》。  

***武塘吴文昭为余写行脚图戏赠***  

人物名家旧姓吴，一枝神笔近来无。赵州故事谁相委，写我青山行脚图。眼看青白面无文，鹤骨何妨瘦几分。竹笠芒鞋多逸韵，超然一片入山云。霜华欲白月轮低，隔水思君玉观西。哦就小诗聊作答，争如孔雀换山鸡。  

***送顾云驭广文之太平***  

绛帐南行吾道东，钱塘江上鲤鱼风。百年儒雅推名世，三绝风流属老翁。天姥闲游听虎瑟，石华戏采蹑蛟宫。来春拟著谢公屐，华顶同看初日红。  

***黄鹂二首似杜湘草***  

新晴碧柳著烟轻，并坐交鸣最有情。记得酸风吹箬笠，段桥阴里两三声。桃花如雨草如烟，第六桥边剧可怜。分付江南飘荡客，不须更唱《鹧鸪天》。  

***西溪结茅奉酬蛰图翁先生***  

入山愧未入深山，黄茅一把丛翠间。扫花饲鹤起我早，了无别事分馀闲。西溪溪水白於絮，旧是先生垂钓处。茶烟竹粉满溪香，不碍轻鸥自来去。  

***惠山寺品第二泉***  

山水洵有缘，兹行爱风便。帆峭五两轻，百里如劈箭。爰访惠山泉，先游惠山院。惠山青崔嵬，泉声绕殿转。华桷吐云霞，朱甍映藻茜。古树发新绿，竟体里苍藓。径造泉上亭，鉴斯癯仙面。渟泓窦方满，小汲癭瓢溅。碧乳花尚浮，寒玉香不卷。一酌已洒然，再潄泠然善。平生淡泊肠，尽化为冰霰。昨过扬子江，中泠浑莫辨。僧寮曾瀹试，虚名怪独擅。鸿渐昏老子，舌本何其谫。错品落第二，千载徒扼腕。况我枯槁人，回首重眷恋。定携折脚铛，住老龙山磵。竹炉煮松风，雪瓯点秋片。月取三百斛，日与诗魔战。  

***西湖竹枝词***  

段桥一段可怜春，草似裙腰柳曲尘。明镜不流山色去，画船多载醉归人。  

鄂王祠上夕阳西，于公墓下杜鹃啼。莫话南征与北守，云消雨歇两峰齐。  

红桥曲曲放生池，春水初肥春日迟。何事系人情最好，金钱买饼饲鱼儿。  

烟紫莎青风力微，红镫水面酒船归。阿谁好唱伊凉曲，惊起鸳鸯相背飞。  

***喜黄梨洲徵君过鹿峰***  

诸生方扫讲台花，更舁篮舆到若耶。正是可怜寒食后，乌巾白发倚风斜。  

***华亭杂感***  

木落霜清白苎城，暮碪才动旅魂惊。揽衣力尽秋星影，访旧听残邻笛声。画手有神同鹤瘗，诗坛无主散鸥盟。青溪一曲红桥路，今日何人肯好名。  

不见风流柯九思，周郎词曲惯传奇。人情未必皆如此，吾道纷然孰可为。蹋月偶寻黄犬冢，临波难辨赤乌碑。菊花亦似多愁物，一夕催人上鬓丝。  

莼丝菰米及时鲜，便拟吴淞买钓船。唳鹤滩声来枕畔，横云山翠落檐前。谈谐名理青松尘，钞借奇书白玉笺。閒到四贤祠下坐，竹风青冷月孤圆。  

一片孤云何所依，梦魂只向越山归。千盘涧道雪浮屐，十里松门翠扑衣。霜栗遥知猿采熟，肉芝怕被鹿衔稀。自嗟踯躅风尘久，不耐登高送雁飞。  

买山计左愧支郎，一笠重来二陆乡。秋后云林多瘦碧，愁边烟月易昏黄。催诗叶落梧桐井，搅梦虫依薜荔墙。圆泖沧波真浩荡，归心轻逐白鸥翔。  

***题画酬朱雪田***  

松云杳霭水潺湲，绝似云门深处山。从此把茅吾丧我，懒骑白额到人间。  

***得山同门五十***  

阿兄苦行如迦叶，重整青莲古道场。说法肘悬三要印，卷帘风散四花香。曾原好梦称鹙子，多分前身作雁主。夏腊数来刚半百，未妨小弟学韬光。  

***漂母祠***  

漂母祠堂古尚存，萋萋衰草带城根。汉家斗大黄金印，争及当时一饭恩。  

***邓尉探梅舟中同惠仲儒程筠轩作***  

婀娜轻帆日载阳，灵岩山翠接横塘。与君约束红藤杖，饱领梅花廿里香。  

撰取良时作胜游，三人同载木兰舟。东君作意加装点，柳色鹅儿水鸭头。  

横塘西接采香泾，三面都围苍玉屏。要与松枝了公案，先吟诗句报山灵。  

夕阳明灭乱山椒，水畔寒香阵阵飘。何必更寻花处看，销魂只在虎山桥。  

***登天封塔***  

雄镇东南一柱存，凌虚日月手堪扪。天开地扼山形壮，风吼潮来海气昏。舄下神龙无数绕，钟前怖鸽几双翻。鲎帆珠舶苍茫外，认取青尖入此门。  

***磐陀石***  

击出波心手掌平，我来趺坐证三生。善财参后无人到，閒杀峰头雪浪声。  

***南渟画扇三桥索题***  

病里心情尽自闲，碧云红树掩双关。瘦腰一把凭乌几，只写元人没骨山。  

***寄松云菴主***  

无端鹤梦隔松风，黯黯孤镫缀玉虫。万种愁丝人在北，一腔情事水流东。花前顾曲何曾误，月底连吟每许同。安得碧天云卷尽，药船倒泻落霞红。  

***英德道中***  

倚舟应接不能闲，变化新奇在两间。说与画家多不信，英州山胜米家山。  

***晓青***  

晓青，字确庵。主苏州华山方丈。有《高云堂集》。  

***宿东山***  

东山何幽深，草木抱奇秀。古柏动蛟螭，奔湍两崖吼。敛履入茅丛，石崄步难骤。盘曲上青空，冷风满怀袖。柴门望中开，篱疏犬忽逗。斯须逢一僧，貌古鹤怜瘦。蓬檐就地形，刳竹通泉溜。落英走庭隅，池沫鱼吹绉。磁盂饮菰糜，齿向冰潭漱。客欢主益恭，无乃过予厚。主曰岂其然，予心如在疚。苟不恚粗疏，庶可寡其谬。玄言互酬咨，妙理绝肤受。中夜溪鸟飞，天空月当牖。  

***拟寒山子一首寄姚芬若***  

别君未月馀，情思一何渺。两夕频梦君，宛在松门道。花雨昼濛濛，深绿莺啼小。於时见君来，坐石漫倾倒。赠我以加餐，劝我归必早。予即前致辞，为言山水好。感君促归期，常恐及秋老。有身难奋飞，却羡空中鸟。遗书慰高堂，镫前复草草。枕落忽惊翻，千峰月初晓。  

***拟孟东野***  

露寒月色苦，夜静秋声急。客子隐不眠，中心万端集。饥乌亦知啼，枯鱼亦知泣。今古无真情，黄金铸颜色。  

***山舫吟***  

狭路忽相逢，欲让如何得。彼此各争先，必至同倾侧。于中有一人，退步行几尺。不惟他跃然，己亦成让德。苟能持此心，远足行蛮貊。是以读书人，理胜则明白。愚贱好用专，悻悻不能释。格斗起微嫌，诤论级胶执。天下互纷纭，周道何曾直。翻思古之人，感慨今之日。  

***狼山观海***  

一片濛濛太古色，翠凤青鸾开羽翼。扪萝蹑屐步步奇，天地文章入胸臆。松桧森凉鸟道悬，凌空素手挥云烟。僧伽塔中悄无语，缥缈风铃时一喧。楼台炜煌逼天阙，近海犹疑蜃气结。洄混灏溃穷秘区，此中洲岛难分别。天水微茫古至今，飓风涛滚当昼阴。却瞻向望两失据，骇慄胆魄神骎骎。蓬莱仙山渺何许，我欲从之学轻举。长揖尘氛谢世人，眼前龌龊将辞汝。  

***雨后漫兴***  

云山一段画，秋雨来夺之。模糊米家村，墨汁方淋漓。老颠瞥然见，狂叫叹绝奇。使我有意为，必不得如斯。跃然攫之入怀袖，黄金白璧不肯售。造化小儿真幻师，换人双眼当晴昼。  

***古店晓发留赠主人***  

晓行残月在，杨柳数家村。远客怀乡邑，孤舟漾梦魂。曰归仍泛梗，所適定谁门。不厌频来过，知君雅道存。  

***山行即事***  

意欲穷幽趣，聊为野外行。远烟难辨树，斜日易催耕。倚杖观泉脉，穿林得鸟声。断隄回首处，一带暮山横。  

***过落木山人荒冢有感***  

芒鞋湿寒翠，拄杖下层巅。所至亦随意，相逢皆暮年。冢存三尺土，松作万家烟。道殣仍相望，踟蹰欲问天。  

庚申元旦 又是从头起，无端笑一新。盛衰何预汝，冷暖亦随人。有面将迎壁，忘言莫问津。祇宜梅与石，同伴寂寥身。  

***○过尹山访王咸中***  

咫尺东皋在，怀人正夕阳。微茫山色远，咿哑橹声长。短鬓惭鸥白，圆沙聚鸭黄。年来漂泊惯，客路似家乡。  

***舟中晓起望洞庭山翠***  

月出五更初解缆，起看苍翠满船头。漫嗟白发随年长，更觉青山似客浮。橘柚有香清接路，烟霞无迹冷涵秋。近来我亦思归隐，欲访毛公结伴游。  

***南峰石门***  

寒翠撑空劈一门，细藤丛竹互生根。虚亭吐纳云霞气，古篆销磨风雨痕。照影野堂垂废井，无情芳草上孤坟。於今谁复怜神骏，惭愧支公迹尚存。  

***送陆企苏入都***  

雄谈满座尽倾听，独拔词锋近发硎。漫请丸泥实函谷，争看联璧重华亭。几丛烟树天边绿，一簇云山雨后青。此去层霄宜自奋，直教鹏翼化南溟。  

***舟泊汉阳凭栏眺望问鹦鹉洲所在乡人云久已不可问矣愁对烟波漫成近体***  

芳草仍留鹦鹉名，千秋遗恨实难平。江摇隔岸红镫影，舟集通宵白浪声。冷暖自知孤客意，阴晴叵测上天情。无聊咄咄书空坐，怪事浮云污太清。  

***过水绘园留赠冒辟疆***  

澹荡园林水绘成，天光溪影弄新晴。主人领得春风意，小艓沿花趁晓莺。  

出水芙蕖映绿波，清凉台榭晚香多。胸中自信无烦热，门外何妨有雀罗。  

平居至性爱孤骞，几拟为文吊屈原。欲采芙蓉秋水阔，搴裳仿佛到湘沅。  

何须别置小山幽，身世俱成不系舟。花似美人怜月色，引人清梦到罗浮。  

***德元***  

德元，字讷园，长洲人。有《来鹤庵诗草》。  

***题沈别山园居***  

种树绕溪头，为园就山足。夜静月上扉，春深花履屋。幽情既满抱，采香自盈掬。主人乐偃眠，床头酒新漉。  

月  

月色浸虚窗，梧风乱湘帙。果落岭猿争，草深水萤入。爱此一轮好，相看如旧识。披衣下庭除，独傍松根立。顾影还自怜，人苦不努力。览此盈复亏，方之得与失。况我岩栖者，於中本无得。  

***送杰上人归四明***  

天台最奇峭，不与人閒通。崖断涧千尺，石梁架虚空。群峰发云表，如涌莲花丛。鹤巢古松顶，龙吟阴涧中。招提结微翠，钟梵随溪风。花木四时变，岩谷千秋同。君将归草庐，乃在赤城东。相送出林麓，晓日初曈矇。矫首吴江头，越岭青无穷。傥或遇寒、拾，为余谢二公。  

***寓秦对岩先生园***  

江接伍胥水，山围泰伯城。芳园丛木暗，细路野花明。客到溪云合，吟成春水生。名泉携汲便，日日听茶声。  

***送王次令入都***  

青嶂一回别，黄河千里程。念君临远道，何日到神京。暮霭群鸦集，西风只雁鸣。天涯离索恨，吹入晚潮声。  

***送白上人还越***  

君将归旧隐，相送出东林。一锡几时到，千峰可处寻。云门溪路远，天竺冷泉深。若渡钱塘水，双鱼慰好音。  

***送介上人别***  

几人称避世，羡尔独弥天。漫拟青莲作，还参黄檗禅。鹤迎过岭锡，龙护渡江船。他日蜚声在，新诗次第传。  

***送孟德懋***  

四海无家者，惟吾与使君。已怜成浪迹，岂忍复离群。驿路兼秋雨，关河隔暮云。前途逢九日，最忆孟参军。  

***过旧游有感***  

奇石尽良友，好山皆故乡。见时应下拜，去后总难忘。残日染寒翠，秋风吹古香。昔游空剩迹，尘佛闭虚堂。  

***送朱有枚之金陵***  

玉勒萧萧践绿芜，王孙游骑出姑苏。黯然欲别看长剑，行矣当歌击唾壶。禅室自开欢喜地，画船争渡莫愁湖。江南处处花如绮，一路春风听鹧鸪。  

***胥江春暮***  

萧萧乡路往来频，一度看花一度新。病里无端过好景，客中又复送残春。苏台歌舞销魂梦，茂苑芳华付劫尘。只有隄边杨柳树，年年长拂渡江人。  

***元度***  

元度，歙县人，本姓王，名尊素。主江都福缘庵。  

***平山堂看荷***  

云水无消歇，平隄尚芰荷。棹歌随意住，鸟语不能多。山远迷秦望，天低近汩罗。老僧如旧燕，补屋又来过。  

***八岩关***  

天险因时设，居然百二同。六师才出牧，一旅漫言功。草木愁烟里，车徒楚雨中。茫茫孤戍意，不敢泣途穷。  

***髡残***  

髡残，字石溪，一字介丘，号电住，又号白秃，自称残道者，武陵人，本姓刘。住江宁牛首寺。  

***怨歌***  

春风吹绿草，草绿伤人心。残花落便落，琐碎霑衣襟。  

寒食清明前，开门不敢觑。虽非桃李花，正是伤心处。  

***重寓松涛庵***  

荻花袅袅隔村烟，秋水柴门半暮天。何意我来重话旧，叶舟横渡雁声前。  

***古意***  

瘗琴峨眉巅，知音何寥寥。埋骨易水旁，侠士魂难招。物性不可违，岂必漆与胶。常恨士不遇，白首空萧骚。  

***道济***  

道济，字石涛，号清湘老人，又号大涤子，又号苦瓜和尚，又号瞎尊者，又号石公上人。靖江后人，明楚藩后。  

舟至八闸为友人作画 舟行将八闸，湖水荡无涯。渔艇千家岸，芦花一色沙。  

***○临清过闸口号***  

地倾水泻须凭闸，千里雷车信怒嗥。卷浪抛开珠散彩，崩空舞碎雪分涛。七十二门向北牢，东归此去渐凭高。锦云旋绕织秋袍，仙障中分虎势绦。鸣锣击鼓壮滔滔，行人驻看跃渊艚。飞帆拥簇驾图旄，推窗卷幔得挥毫。  

***故城河口号***  

千回百折故城河，东倾西长分嵯峨。白杨灌木参天柯，处处成行古道麽。古冢荒碑庙逶迤，水流浪打雪狼窝。行路之人嗟叹多，峥嵘斧削飞岩坡。楼船画鼓快如梭，锦缆人来寸寸呵。归空粮艘争天摩，歌声歌彻青云和。  

***与友人夜饮***  

忆昔相逢在黄蘗，座中有尔谈天舌。即今头白两成翁，四顾无人冷似铁。携手大笑菊花丛，纵观书画江海空。镫光晃夜如白昼，酒气直透兜率宫。主人本是再来人，每於醉里见天真。客亦三千堂上客，英风竦飒多精神。拈秃笔，向君笑，忽起舞，发大叫。大叫一声天宇宽，团团明月空中小。  

***为友人写春江图***  

书画非小道，世人形似耳。出笔混沌开，入拙聪明死。理尽法无尽，法尽理生矣。理法本无传，古人不得已。吾写此纸时，心入春江水。江花随我开，江月随我起。把卷坐江楼，高呼曰子美。一啸水云低，图开幻神髓。  

***宗渭***  

宗渭，字筠士，又字绀池，号芥山，东南华亭人。有《绀池小草》。  

***横塘夜泊***  

偶为看山出，孤舟向晚停。野梅含水白，渔火逗烟青。寒屿融残雪，春潭浴乱星。何人吹铁笛，清响破空冥。  

***次韵酬九来***  

风急树萧萧，思君梦易销。鸟啼黄叶时，僧语夕阳桥。得句霜钟度，安禅佛火烧。十年诗律苦，珍重贮山瓢。  

***重过海印庵***  

三年重向虎谿游，石路依然碧水流。鸟背斜阳微带雨，寺门衰柳渐迎秋。弟兄谊重难为别，师友情深竟莫酬。叹息此身閒未得，天涯明日又孤舟。  

***宗元***  

宗元，字扫叶，江都人。清凉山僧。  

***柬魏惟度***  

小雨山楼不断飞，问君何事掩双扉。少焉雨歇钟初起，送得书声过翠微。  

***然修***  

然修，字桐皋，长洲人。  

***金山***  

苍茫落日下藤萝，身在荆关画里过。飞去断云双白鸟，浴残寒浪一青螺。蕲王有庙疏烟冷，郭璞无坟乱石多。千古寂寥俱莫问，且听江月送渔歌。  

***大悲庵僧***  

***绝笔诗***  

道我狂时不是狂，今朝收拾臭皮囊。雪中明月团团冷，火里莲花瓣瓣香。好向棒头寻出路，即从业海驾归航。满炉榾柮都煨烬，十字街头作道场。  

***超际***  

超际，字衍镫，通州人。西陀岭僧。有《烟波阁江梅诗》。  

***马鞍山过寒岩大师***  

携筇独入翠微閒。老树青山愧此颜。倚槛静看花落去，听泉常趁月明还。鹤归峰顶松涛寂，磬出孤云石洞閒。欲访远公成夜宿，寂寥清梦绕禅关。  

***超群***  

超群，字紫仙，号雪堂，徽州人，本姓程。天宁寺僧。  

***扫先慈墓***  

慈母多笑容，至今不敢忘。岂意拜墓时，松柏参差长。遥忆儿嬉日，瞪目徒心伤。一思分我食，载思缝我裳。昊天宜罔极，延伫何徬徨。挂纸聊复去，落日沈高冈。  

***九日***  

佳节偏多雨，翻增旅客愁。高堂虚白日，空谷自清秋。世上无相识，天涯亦浪游。故园今日菊，谁插老亲头。  

***际<智亍>***  

际<智亍>，字愚庵，江西人。祗山宝林寺僧。有《茎草堂集》。  

***咏新竹***  

此君志欲擎天碧，耸出云头高百尺。只恐年深化作龙，一朝飞去不留迹。  

***重游回澜寺***  

百里支筇再到游，诗人元自爱探幽。不须买得村头酒，醉杀满庭黄叶秋。  

名山自古号回澜，信是钤阳第一观。上下蒲帆轻若叶，游人好作画图看。  

***游朱陵观***  

洞天三十六，於此最称奇。高阁飞云入，断桥流水澌。鸟鸣谈道处，花落炼丹池。仙去多遗迹，低徊动感思。  

***庭芳同学受法诗以寄之***  

自从合派泉边别，地北天南各一方。仍向龙须同法乳，新诗特寄两三行。  

***明愚***  

明愚，字憨初，一名栗隐，别号放憨，嘉兴人，本姓陈。天台山僧。有《结茅集》。  

***山居***  

参到真空妄始删，此心犹未尽缘攀。潺湲涧底仍知水，层叠云中尚见山。世有万般趋热恼，我惟一味向清閒。两头坐断中何立，方契宗乘最上关。  

***到天居偶作***  

卷上疏帘便见天，用心多错悔从前。是山是水原如此，非我非渠总湛然。宿业销除尘不染，新机显露理俱全。光阴真叹如驹驶，一瞬怱怱六十年。  

***寂镫***  

寂镫，字天放，凤阳人。明楚藩后裔，住仪徵东园十笏庵。  

***葛洪洞***  

山色摇光入袖凉，松根风细茯苓香。局残柯烂人何在，深洞寒云锁夕阳。  

***上睿***  

上睿，字浔濬，号目存，又号蒲室子，吴县人。少脱白瑞光寺，后居东禅寺。  

***题簪花图***  

莫摘浓香压鬓鸦，懒将时势斗铅华。他年得入维摩室，不许簪花许散花。  

***生庵***  

生庵，字合虚，丹阳人。  

***出家时答伯兄见虚***  

辽东白鹤归来日，不记人间几岁华。庭内已分连理树，堂前须种解忧花。相思频寄云中雁，得句空镂江上沙。欲觅当前乾净土，可知安养是吾家。  

***慈眎***  

慈眎，字阿眎，号笠居，一号不庵，又号井人，福建人。住江宁碧峰寺。  

***忆洞庭吴不官***  

贫贱亦行役，风尘了不关。心如太湖水，家在洞庭山。作客有时倦，吟诗无日闲。泉台遇同调，曾否忆人间。  

***通琇***  

通琇，字玉林，江阴人，本姓杨。  

***江行***  

天地本无碍，乘风且浪游。岸疑随舫动，星故逆云流。小憩闲临水，高吟晚上楼。宁知人代里，不复有丹邱。  

***通际***  

通际，字山茨，号钝叟，通州人，本姓李。  

***除夕***  

半生埋涧壑，幽事逐清真。煮雪消残夜，推窗见早春。得教双眼阔，不厌一身贫。坐拨炉中烬，红轮特地新。  

***通问***  

通问，字箬庵，吴江人，本姓俞。主金山龙游寺。  

***周逸休鸿胪见过***  

庞眉不减鹿门风，杖履欣从世外通。共对落霞追野鹜，正宜秋色醉冥鸿。一沤未发机方息，万梦俱醒劫始空。把臂莫辞烟路远，好山青送夕阳中。  

***通忍***  

通忍，字朝宗，常州人，本姓陈。主西江宝华寺。有《自白》、《指迷》、《迅论》诸集。  

***赠倪端甫***  

处士高风山并高，浩歌多半是牢骚。可怜冠盖今何在，剩得南村一布袍。  

***通门***  

通门，字牧云，号樗叟，常熟人。住秀水古南院。有《懒斋集》。  

***怀州隐***  

落花寂寂鸟双双，新竹成阴绿满窗。梦听潮声来枕上，几年不得到娄江。  

***悟持***  

悟持，字允修，吴江人。住持无碍寺。有《竹窗诗钞》。  

***遣意***  

小幄镫翻夜影寒，年来已泯旧悲欢。事无过望心常稳，世可相忘梦亦安。插架任教千卷破，囊空何用一钱看。衡茅拟筑枫江上，吟尽西风万木丹。  

***大健***  

大健，字蒲庵，江宁人。有《花笑轩集》。  

***见远山残雪***  

已觉寒威去，犹瞻雪在山。清深通竹路，虚白映松关。片石能相偶，孤云无此閒。好将寥落意，指点到人间。  

***杜茶村见过***  

芦荻晚苍苍，烟岚在下方。兰舟维此际，萍迹任他乡。风浪矶前大，僧衣世外长。艰辛今夕会，江海意难忘。  

***显谟***  

显谟，字言成，吴县人。  

***山房同端日迟兰公不至***  

林下掩荆扉，白日忽已暝。松风阴壑生，淅沥寒秋听。相对澹忘言，诗成禅侣定。期子不我来，寂寂孤云径。  

***柬陆长卿***  

为别亦何易，山山尽是秋。曾期过一夜，不见到孤舟。风劲叶离树，月寒人在楼。所思湖水阔，清梦得同游。  

***超源***  

超源，字莲峰，自号紫衣道人，钱塘人。主长洲怡贤寺。  

***梦故友程风衣***  

春雨何淅淅，春云更沈沈。程君已隔世，宵梦来相寻。自言身朽心不朽，象外风月皆吾友。从前胶扰海天空，祇是泉台无美酒。斜阳烟柳门前溪，欲别不别重牵衣。寄语淮阴小儿女，我今野鹤同翻飞。  

***友人枉过开化寺***  

青眼多情客，携朋问暮秋。人同山共瘦，时与水俱流。黄叶迷村路，清风满寺楼。荒凉郊外景，肯向锦囊收。  

***题画***  

春浦风生柳岸斜，好山何处著人家。白云遮断桥西路，不许渔郎问落花。  

***登昭阳拱极台***  

寂寞昭阳客，时登拱极台。故山何处是，孤雁带霜来。羡彼收纶者，悠然鼓棹回。城头秋草路，蛩语为谁哀。  

***宿长安乾明寺***  

湖村开晚霁，绀殿露秋林。鼓棹沧波远，到门黄叶深。茶烟禅榻静，松月客堂阴。一宿乾明寺，空诸万劫心。  

***超净***  

超净，字晓堂，无锡人。住持古洞庵。  

***洞庵杂咏***  

枝柯挺秀势参天，耐雪经霜不记年。试部当初谁种得，翛然一鹤古巢边。  

***超拳***  

超拳，字艴山，无锡人，本姓周。有《梧影山房诗》。  

***山居杂兴***  

鸟宿依窗树，云生对户山。机忘心自远，境寂意俱閒。花落门常掩，苔深径不删。松风连暮雨，双涧瀑潺潺。  

***香岊庵落成***  

万山深处卧烟霞，收拾閒身老岁华。晴日晓开云岭树，清泉夜走月滩沙。工诗愧我非齐己，学道何人是永嘉。从此罕闻尘世事，编篱绕屋种梅花。  

***明中***  

明中，原名演中，字大恒，又字■虚，号啸岩，桐乡人，本姓施。尝侍世宗讲禅学，雍正乙卯放还。晚年住持杭州净慈寺。乾隆乙酉南巡，赐紫。有《■虚大师遗集》。  

***宿万峰精舍***  

我身如孤云，去住在空谷，偶来万峰头，意倦便一宿。水凉山影沈，树暝人烟簇。夜静冷吟虫，秋声散丛竹。爱此风味清，得句一烧烛。  

***题画***  

黛色连修林，春晓破烟霭。时从湖上看，偶与幽意会。白云何娟娟，奇姿不可绘。遐思辋川人，展卷坐相对。观妙各有得，喧寂两无碍。聊以物外心，参之画三昧。  

***篆玉***  

篆玉，字让山，号岭云，仁和人。西湖南屏万峰房僧。有《话堕集》。  

***自西泠至东湖夜集张徵士艺舫***  

吾杭饶野趣，平远逊东湖。海控天为岸，星繁水弄珠。昏黄城不禁，酣畅话多殊。明日迟归棹，留诗待补图。  

***祖琴***  

祖琴，字古音，安东人。  

***过披云室赠李公***  

半亩松筠半亩溪，茅庵背结板桥西。听钟夜坐山前月，汲水晓浇屋后畦。野客不来云转静，秋花况发路还迷。石屏一曲和烟绿，还拨苍云觅旧题。  

***雨后待汪扶苍啜茗不至有怀***  

草色青青门未关，茶铛閒煞曲廊閒。应知不下松边阁，坐看江南雨后山。  

***兴机***  

兴机，字震岩，太原人。住江宁天界寺。  

***辞云门梵林禅师徵诗入选和元韵***  

孤踪只合孤峰老，纵遇花时不去探。狐首死惟甘向北，雁声悲是悔来南。已将名共颠毛削，肯把诗同里巷谈。多感殷勤诗入选，宁知遯义少人耽。  

***德晖***  

德晖，字潜谷，吴县人。  

***探梅***  

老恋绳床懒出村，偶携筇杖破苔痕。到来晴雪迷岩谷，卧入寒云冷梦魂。目既成馀惟有笑，心当醉处欲忘言。一瓢此际真堪挂，拟翦茅茨覆荜门。  

***德新***  

德新，字懒牧，无锡人，本姓朱。  

***乃奇禅师约同臞庵先过楚禅即事***  

几竿修竹一泓池，陇畔柴扉片石支。有客未来茶已熟，閒将蕉叶写新诗。  

***然明***  

然明，字昭雯，无锡人。有《丛桂斋集》。  

***答宝臣冬日见怀韵***  

太息才华合最难，予归林下汝江干。绿萝院里看花落，红豆村前听鴂残。摇笔题诗过雪夜，拥貂暖酒入春寒。何时再画炉灰坐，话尽生平瞰芋团。  

***广济***  

广济，字白拈，海门人，本姓崔。如皋僧。  

***过访生庵访古愚上人***  

古公栖隐处，极目似天涯。出郭不多路，沿村无几家。因君留午饭，啜茗看秋花。不觉忘归去，溪西日已斜。  

***赠张瑶星先生***  

山上孤峰山下溪，北窗高枕白云西。南溪处士多瓢笠，东郭先生只杖藜。避世拟凭僧出没，逃禅不仗佛提携。灌园种竹疏篱下，独酌深林听鸟啼。  

***海岳***  

海岳，字菌人，号中州，凡徒人。  

***访友不值***  

寻君复不见，寂寞出林閒。落叶溪边路，浮云海外山。午烟桑柘隐，秋色户庭閒。爱尔幽栖好，归来亦闭关。  

***德溥***  

德溥，字百泉，通州人。有《腰雪堂集》。  

***望庐山***  

楚山秋霁后，突兀望匡庐。瀑布云开处，香炉雨过初。双溪才咫尺，五老在空虚。欲问远公迹，苍茫指点馀。  

***送汪卜三归淮南***  

喜色眉端见，知君赋曰归。几回萦别绪，无计挽征衣。楚雨片帆下，淮烟一雁飞。何时重舣艇，还款老僧扉。  

***别孙雪棹***  

怱怱判袂各天涯，君返龙城我骥沙。料得湖园春尚在，小红开到米囊花。  

***黄山慈光寺***  

群峰围拱妙莲台，鸟道云梯十里来。山径曲随云脚转，寺门高压树头开。游人蜡屐攀初倦，佛子蒲团定已回。一笑相逢同领会，三生石上不须猜。  

***行宏***  

行宏，字四不，号介山，四川人，本姓李。住瓜洲总持庵。  

***春日送希公上人***  

浮玉同分榻，临风思不群。我怀无可赠。只有半山云。寒雁横春雾，江梅老夕曛。杖藜回首处，何日更论文。  

***行溗***  

行溗，字法音，号远峰，兴化人，本姓彭。  

***琼花观***  

曾是随炀驻跸来，琼花何处观犹开。昔年古径生芳草，此日残碑长绿苔。寂寞笙歌游客少，凄凉风月为谁哀。蕃釐一去无消息，惟有閒禽噪石台。  

***同臞庵居士过董公祠访邓孝威***  

一杖出萧寺，荒祠比邓林。楼高云影近，井久石痕深。掩卷生禅悦，焚香静客心。我来同孝穆，户外听微吟。  

***三师石塔***  

潭北湘南六百年，只图无缝塔中圆。祖翁血脉今何在，老树乌啼月满天。  

***枯榦开梅***  

谁种窗前腊月梅，霜姿铁榦一枝开。百花与我无交涉，独许寒香到枕来。  

***行悦***  

行悦，字梅谷，太仓人。住理安寺。  

***村院秋居***  

鸡犬不时闻，村深俗亦淳。道情亲易久，乡语译方真。田坂斜阳淡，枫林秋色贫。因恩在庐岳，冰雪早侵人。  

***行定***  

行定，字巢庵，兴化人，本姓陈。  

***喜仙裳先生过访***  

柴门常自掩，有客叩方开。因得支公语，遥知叔度来。风高披竟日，情洽竟忘杯。独愧东林远，相携去复回。  

***行演***  

行演，字隐峰，宝应人。主罗汉寺。  

***夜泊话旧***  

曳衲西风古渡寒，一帆落日问惊湍。不愁暝色横天外，为有钟声出树端。相得自忘村野僻，频来转觉道情宽。当年禅学同烟水，更向镫前叙夙欢。  

***行荃***  

行荃，字竺兰，吴江人。  

***偕指月云岸一晓访顾茂伦***  

云水才栖息，南林复送行。只因尔我意，互作主宾情。远树迎风冷，虚舟载月明。已知寻梦趣，渡口暮烟横。  

***行泰***  

行泰，字云雅，丹徒人。有《二居集》。  

***宿焦山绿雪庵***  

朝朝江北望江南，欲解愁怀复一探。夜静钟声沈竹榻，月明禅语出萝龛。  

***行遍***  

行遍，字云父，湖广人，本姓姜。主淮安东山寺。  

***挽元植居士***  

知己非难遇，钟期后有谁。至人元不死，大造总无私。秋雨竹痕重，凉飔月魄移。诔词空自发，三哭欲何为。  

***行照***  

行照，字破有，号惟安，密云人，本姓司马。  

***平山堂***  

广陵山阁好跻攀，放眼乾坤夕照閒。十里松涛传石磬，万重云树接江关。雷塘尚积千秋恨，法海旋偷半日閒。幸得有人同此意，五泉亭上竟忘还。  

***梵阁***  

凭虚梵阁倚晴空，无限伤心一望中。六代繁华浑已尽，塞鸿犹叫五更风。  

***行鉴***  

行鉴，溧阳人。  

***过优昙禅院***  

为访优昙遗迹来，碑残零落杂莓苔。三春腊月犹多积，二月梅花尚未开。绀殿虽经新匠斧，老松还是昔人栽。祖师面目依然在，了了分明不用猜。  

***超慧***  

超慧，字霞隐，吴江人。  

***题芦墟泗州寺***  

泽国芦花满野霜，寺桥寒月照苍苍。不堪夜泊钟残后，落尽秋声雁几行。  

***名一***  

名一，字淳牧，号田衣，海盐人，本姓印。嘉兴珠明寺僧。有《田衣诗钞》。  

***秋晚登弄珠楼寄怀舒云亭明府***  

轻桡棹出郭门东，绕郭平畴粳稻风。孤塔倒撑深水碧，小楼斜倚短墙红。潮生向夜渔初动，珠弄乘秋月未空。枫叶芦花烘落照，旧情无限画亭中。  

## ●卷一百九十七

***实乘***  

实乘，字诵苕，无锡人。主惠照寺。有《蔗查集》。  

***阳山结茅杂咏***  

群峰炫苍翠，变化非一颜。我屋苍翠中，真可忘其年。但观心似云，岂知身在山。清机发深省，谷响为吾宣。  

微云度秋河，细雨不成阴。幽人望明月，一叶下空林。抚景生太息，凉飙动商音。因观岩上松，证我岁寒心。  

***初夏山中即景***  

芳春景已移，且试山中乐。孤筇步幽厓，新林荡寂寞。清和景物佳，掩映朝岚薄。岩栖已岁馀，相对俨如昨。何从寄雅怀，於此契酬酢。鸟逐岚光散，花随磬声落。为言素心人，遐赏愿有作。  

***忆旧隐***  

孤馆静无人，飞花竞狼藉。阳春忽己徂，愁思起日夕。念彼远峰青，面此浮云白。苍苍屋后松，巢鹤待归客。  

***陈遇***  

陈遇，字感通，号碎琴，番禺人。恭尹孙。江宁僧。  

***岁暮感事***  

打头矮屋自欹斜，容膝真堪处士家。藓径人稀来往屐，纸窗梅放两三花。稻粱谋比衔芦雁，岁月忙如赴壑蛇。好听瓶笙啸清昼，炉烧柏子自煎茶。  

***超普***  

超普，字融峰，号萍寄，兴化人，本姓李。主栖贤庵。有《禅馀集》。  

***秋杪归觐建隆本师晤臞庵先生***  

山空本落雁横天，渡水穿林到法筵。废寺清钟风外杳，疏篱丛菊雨中鲜。漫将意气夸元度，自有才华并皎然。安得寿宁秋色永，时来酬倡月明前。  

***超睿***  

超睿，字壁观，一字韶山，徐州人，本姓杜。主慧济庵。  

***山居***  

五十年来出此山，那知又逐丛风还。雷轰电转浑如梦，销尽尘缘顷刻閒。  

***超凡***  

超凡，字雪堂，号铎夫，金华人。江都僧。  

***迷楼怀古***  

君王台榭结层阴，竹树迷离伤客心。只有寒鸦啼废冢，绝无萤火照空林。二分明月留天地，一派烟波自古今。六代繁华空极目，杖藜从此罢登临。  

***广彻***  

广彻，字豁庵，彭泽人，本姓叶。主江都天宁寺。  

***宿山寺步壁间韵***  

独宿云堂一磬深，空山莲漏滴沈沈。月临绀殿浮松气，风动金铃落梵音。永夜禅镫悬客梦，高秋旅雁动乡心。虚窗渐觉晨光满，惆怅行歌别旧林。  

***宗智***  

宗智，字圆明，号竹溪，江都人，本姓蔡。住瓜洲闻思庵。有《坐花轩集》。  

***对月怀陶景成茂才***  

夜月澄寒辉，居然入深院。修竹相参差，浮云忽隐见。十里澹秋烟，匝地开匹练。独坐谢纠纷，灵禽下荒甸。渺然等予怀，孤飞无眷恋。西邻有老人，隐居足欢宴。况兼南窗南，明月照渠面。放却掌中杯，焚却案头砚。安得乘仙槎，共造清虚殿。玄关君独窥，词源谁敢擅。予性懒是真，行吟颇忘倦。  

***偕夏靖九过夏元长炼室同次殷雨苍韵***  

秋爽借虚度，寻君聊遣閒。舌端穷易理，身外得玄关。众木脱霜叶，高窗见远山。宁随天地老，莫谩说人间。  

***除夕同盛子嘉限除字***  

风雨催残腊，高眠任岁除。寻梅双屐静，留客一樽虚。检箧焚诗草，挑镫阅道书。飘蓬同十载，赢得鬓毛疏。  

***问水庵次锡山华凝修韵***  

帆樯指故里，信宿藕花村。境静秋先冷，情空花欲言。裁诗消野兴，问水得真源。明月知人懒，依然下竹轩。  

***严勉斯徐楚涛殷雨苍夏靖九周天池见过共用闻字***  

嘉客偶相集，秋山满白云。弹棋松有韵，论道佛无文。机息同鸥侣，身閒与鹿群。无端促归棹，疏雨隔溪闻。  

***怀郑蕃修***  

云流三更月，天馀几夕秋。呼童煎石髓，放眼上蓬楼。况有黄花对，安知白发羞。所嗟人异水，不向故园流。  

***显应***  

显应，字密慈，号玉垒，武昌人，本姓纪。天宁寺僧。  

***过建隆寺访友***  

鹿苑凋残久，登临法界宽。孤云穿竹细，宿鸟出林寒。井废泉何在，花深露未乾。断碑横蔓草，剥落有谁看。  

***秉正***  

秉正，字止一，号止庵，丹徒人，本姓杨。住瓜洲青莲庵。  

***和惠山华凝修先生宿问水庵韵***  

扣舷歌复罢，散步入效原。树暝林疑雨，山空鸟不言。几人探竹屋，一水隔桃源。归路饶清兴，新蝉在北轩。  

隔水寻开士，还应鼓枻来。那知秋未到，已觉暑全回。花竹有馀色，山林良可哀。四方兵甲后，吟眺一徘徊。  

***九日过慧照庵***  

精蓝在城市，幽趣入林泉。草白知秋晚，苔青是雨前。云生窗外树，霞污水中天。纵目有如此，还应放钓船。  

***性本***  

性本，字野夫，丹徒人。  

***看瀑***  

山桥独立竟忘归，贪看悬厓瀑布飞。苍翠重重得刹隐，轻风送出磬声微。  

***圆显***  

圆显，字一性，号樗巢，无锡人，本姓陆。忍草庵僧。有《樗巢吟稿》、《忍草庵剩略》。  

***赠别客愚兄***  

已驻湖干棹，知君未可留。乡心明月夜，归梦白云秋。挈钵投江郭，携筇向石头。半生行脚惯，不解说离愁。  

***上思***  

上思，字雨山，号雪悟，泰州人。  

***登圌山绝顶***  

极目微茫接远天，山光水色两悠然。风尘不到烟萝里，云月时来梵座前。僧影独依幽涧树，钟声疑上夕阳船。相看举世同蕉鹿，三叹孤峰仰昔贤。  

***上慧***  

上慧，字天觉，号觉庵，南城人，本姓吴。主松江蒲溪七宝寺。  

***次牧园潘先生晤阒堂和尚韵***  

柴门寥寂甚，徙倚望遥天。却喜香山老，论诗妙入禅。席移花外月，帘动柳梢烟。幸有牛头月，光华得洞然。  

***上映***  

上映，字临陶，宜兴人。  

***野望***  

垂脚岭边震泽西，暮烟销尽风凄凄。孤村隔水苇花冷，群雁横天落月低。客子棹舟黄叶岸，渔师夜宿白蘋溪。生涯似我幽居志，瓢笠轻装任所栖。  

***上崇***  

上崇，字石灵，泰州人，本姓宗。  

***读黄仙裳秋槎唱和诗***  

建功何似建言奇，老将殊勋有了期。不及先生拈好韵，乱离直到太平时。  

***本照***  

本照，字彻也，号天谷，兴化人。  

***震居山访姚氏隐居喜晤苍碧陈山人***  

商阁层轩尽日开，秋风秋雨入帘来。仙家自有胡麻饭，公子何须竹叶杯。对局无心闻鼓吹，看花随意破莓苔。共知良会诚难得，更上吴山第几回。  

***天定***  

天定，字双溪，武昌人。  

***涵师峨嵋游归因赠***  

峨嵋西去似登天，见说亲行到顶边。古木千年都化石，衲衣六月总装绵。阴风昼洒岩端雪，急雨宵闻洞口泉。袖得图归夸示我，芒鞋踏破意忻然。  

***超远***  

超远，字心壁，云南人。  

***铁锁桥***  

万山谁划断，一水界东西。地旷风逾急，天低云易迷。半空横铁索，千尺跨虹霓。我欲桥边宿，江猿休夜啼。  

***古奘***  

古奘，字愿来，广东人。  

***山行***  

山门无定所，一路乔松阴。流水道人意，青山太古心。偶然乘兴往，不觉入云深。独立发长啸，萧萧风满林。  

***寂琇***  

寂琇，字乃奇，汉川人。主无锡一梅亭。  

***山居秋夕***  

不学骚人意思深，閒情祇许寄知音。枕边忽得新奇句，又被秋虫夺去吟。  

***处洪***  

处洪，字迂公，太仓人，本姓江。开法保安寺，主席灵岩，退居宝华庵。有《山居杂咏》。  

***春日过一梅亭访乃奇师***  

道人庐舍白云封，日日携琴过听松。香雪一窝明月夜，吟声遥度九龙峰。  

***悟开***  

悟开，字豁然，吴县人。荆溪显亲寺僧。  

***蜀山花神庙***  

小小园林倚碧山，万花攒簇翠微间。世人只解求神祐，也要花枝耐驻颜。  

***元奭***  

元奭，字百恬，兴化人。  

***九月八日送友之越***  

江边杨柳正萧条，游子秋深放小舠。故国明晨空对菊，他乡何处独题糕。寒潮带雨催兰桨，霜叶随风恋布袍。此去不须寻往迹，越王宫殿总蓬蒿。  

***溥畹***  

溥畹，字兰谷，如皋人，本姓顾。居昆明法界寺。  

***剑阁***  

险绝惟双剑，迢遥一线通。水分巴之峡，山接汉王宫。梯石来天上，穿云入地中。无知怜李特，漫欲寄蚕丛。  

***元龙***  

元龙，字牧堂，江南华亭人，本姓李。  

***秋胡行***  

养蚕胜养儿，养吞犹吐丝。养儿防亲老，而乃离亲闱。君怜采桑妇，不念桑榆人。桑榆景苦短，桑妇时悲辛。还君相赠金，请君断诸妄。君意在桑间，妾情非濮上。攀条谢郎君，倚门人久望。  

***乞食***  

林间才定起，洗钵出门行。童子亦知善，设斋非爱名。说经酬饭价，回施合凡情。果腹便归去，寒山万木平。  

***大宁***  

大宁，字石湖，桐城人。  

***杂韵***  

峰顶屋三间，松边石一片。早晚云飞来，只有樵夫见。  

***岑霁***  

岑霁，字樾亭，长洲人。有《柏堂集》。  

***柏堂对月和周昇逸***  

柏堂今夜月，云物不能侵。对此碧空净，闻君白雪吟。入帘明鹤发，绕树见禽心。坐觉清言久，疏钟报隔林。  

***自龙泉关过岭宿白云寺***  

万丈雄关到始谙，空中斗插五浮岚。白云僧下山头寺，黑雨龙飞石上潭。冰雪百层寒代北，波光一线认江南。閒身随处堪投宿，直上诸天是蔚蓝。  

***露筋祠***  

沙草凄迷烟树昏，荒祠寂寞讬贞魂。灵旗高卷秋风晚，惟有清淮照墓门。  

***蘋花***  

翠叶金花杂杜蘅，湘湖千里最知名。秋风飒飒过南浦，乡思无端一夕生。  

***德亮***  

德亮，字雪床，长洲人，本姓陈。  

***孤花***  

一点出尘绿，春情仍自深。香微怜土薄，开晚少人寻。雨渍犹堪赏，风吹略不禁。翛然苔石畔，谁为表孤心。  

***智豁***  

智豁，字宏鉴，句容人。有《旅山集》。  

***题方坦庵太史<白宛>山语石***  

撑云吸露貌奇峰，声借流泉色借松。昔日点头今日语，生公应让海门龙。  

***智潮***  

智潮，字香水，号北麻，吴江人。永乐寺僧。有《归来堂稿》。  

***归后***  

拂袖青山后，锄茅绿水前。草深三月雨，柳暗一溪烟。形迹从今世，情怀只昔年。故人心不负，期泛五湖船。  

***一斑***  

一斑，字定宣，吴江人。主席古南、石佛等刹，退居一螺山房。有《耕烟室诗草》。  

***闻思庵纪事呈莲社诸君***  

雨港烟村容散人，菱池蔬圃少风尘。过桥一径见城郭，沿水数家成比邻。性懒便教栖易稳，慎真反讶句难新。破除陈迹君知否，影动碧潭杨柳春。  

***昭吉***  

昭吉，字圣宣，无锡人，本姓赵。崇安寺僧。  

***名山纪游***  

杖锡清凉道，五峰净如沐。飞翠入青宵，云霞起平陆。地菜产灵岩，天花满空谷。伊彼长松子，纷纷落山曲。  

***野楫***  

野楫，字梅岑，江宁人。  

***江上送客***  

隐隐孤城暮，茫茫寒角闻。异乡重见面，落日又离群。是我还家路，如何复送君。斯须帆影没，祇见隔江云。  

***佛旸***  

佛旸，字旭昙，江都人。  

***建隆寺题壁***  

建隆何代寺，彰武旧招提。一径秦松里，孤云蜀岭西。台荒花落去，客至鸟空啼。落日江峰远，微吟过小溪。  

***宿陈氏庄园***  

去郭息尘事，支筇原上村。言寻太丘长，得过辟疆园。竹影半塘水，秋声午夜猿。凌朝登小阁，山色在前轩。  

***月夜过雪塘道中***  

谁唱吴歌古渡头，一声清怨过迷楼。凄凉满地芦花月，撩乱连天鸿雁秋。寒树著霜犹是绮，废塘埋玉问名钩。道人不为繁华感，午夜行吟别有愁。  

***妙复***  

妙复，字天钧，无锡人。有《石林吟稿》。  

***两鹤***  

昔年两白鹤，巢我青松林。夜寒时警露，众壑流清音。一鹤恋故栖，孑焉守云岑，一鹤忽遐举，天路探幽深。神山境恍惚，浩浩谁能寻。惊飙吹未息，素羽愁难任。故林遥待汝，贞此岩阿心。  

***律然***  

律然，字素风，常熟人。有《息影斋诗》。  

***落梅***  

和风和雨点苔纹，漠漠残香静里闻。林下积来全似雪，岭头飞去半为云。不须横管吹江郭，最惜空枝冷夕曛。回首孤山山下路，霜禽粉蝶任纷纷。  

***悼鹤次蒋迪甫太史韵***  

病久胎禽剩瘦形，朝来羽化竟冥冥。孤情望断林间影，秃笔书残石上铭。苔径忽空新印迹，松巢忍见旧遗翎。高人从此添离索，哀怨还如失一丁。  

***口占与西涧佥宪***  

汀南庵北往来频，臭味何如支许亲。相对莫教分主客，何人不是客中身。  

***炳宗***  

炳宗，字慧谦，泰兴人。有《竹院集》、《树下稿》。  

***春日游邓尉山***  

万峰深处有流泉，松径藤萝杖策穿。十里梅开香到寺，洞庭犹隔太湖烟。  

***梵音***  

梵音，江苏通州人。古音静室僧。  

***留别***  

一一横担任所之，秋风秋雨是行期。去时莫定来时约，山水留人未可知。  

***戒显***  

戒显，字愿云，号晦山，太仓人，本姓王。诸生。有《匡庐集》。  

***五老峰坐夏***  

五峰绝顶缚枯禅，静夏何人叩榻前。忽地雾来山尽缟，半空泉落屋如船。朱曦气散松杉国，白日寒生洞壑天。缥缈万层尘望断，那知僧定万松颠。  

***金陵怀古***  

石头城下水淙淙，西望江关合抱龙。六代萧条黄叶寺，五更风雨白云钟。凤凰已去台边树，燕子仍飞矶上峰。抔土当年谁敢盗，一朝伐尽孝陵松。  

***印耀***  

印耀，字伟灵，上元人。  

***登清凉台***  

不尽登临兴，登临欲二更。塔镫红到寺，江月白连城。我独邀幽赏，人多限俗情。迟迟未忍下，数遍夜钟声。  

***妙信***  

妙信，字山愚，号诗禅。瓜州僧。  

***九日酬诸子***  

不负东篱约，携尊过草堂。远天连树杪，高月薄衣裳。握手经年别，惊心九日霜。诸君才绝世，独步许谁强。  

***雨窗***  

云暝虚窗静，新篁别有情。烟云清古壁，风雨壮江声。有癖酬山水，偷闲断送迎。萧疏且高卧，无意问阴晴。  

***广閒***  

广閒，字竹忘，吴江人。长寿寺僧。  

***寒食雨窗偶书***  

去冬犹作省亲诗，讵料今朝只有儿。记得桑条如此绿，年年阿母浴蚕时。  

***方璿***  

方璿，字睿石，太仓人。  

***登穿山***  

颓然石磴草萋萋，客里重登旧迹迷。海气暗吞山顶寺，钟声高落洞门溪。秋来有月台堪倚，春到无花鸟自啼。欲谒桑公不可见，苍苔断碣暮云低。  

***明际***  

明际，字沧洲，无锡人。住吉云庵。有《吉云诗稿》。  

***清明后一日诸友社集***  

一径寒烟锁，幽人曳杖寻。临流开白社，听雨坐香林。共惜残花落，独怜芳草深。故山归未得，虚负白云心。  

***元祚***  

元祚，字木文，云梦人。西洞庭山寺住持。有《鹤舟诗草》。  

***寄高澹游***  

卖尽青山说买山，高年正好学偷閒。洞庭尽有梅花屋，何不携家住此间。  

***达瑛***  

达瑛，字慧超，号练塘，丹阳人。主席栖霞。有《旃檀阁诗钞》。  

***喜看云见访***  

渺渺秋江阔，劳君破浪寻。双峰今夜月，一片故人心。云淡天河迥，窗虚海气深。只缘明欲别，翦烛动长吟。  

***同王梦楼太守高旻寺看菊***  

何必东篱采，山房菊已开。无端诗思发，有约故人来。冷艳依黄叶，幽香上绿苔。白头怜晚节，勤护晓霜催。  

***次安心见寄韵***  

讬足双峰猿鹤亲，水晶宫殿净无尘。日将好景归诗卷，天许名山作散人。岩草碧销三径雪，寺梅香破半江春。西风记得萸湾别，夜夜相思入梦频。  

***登海云楼怀萸湾清凉主人***  

退院僧同岭上云，凌江小阁一炉薰。窥人鸥鹭当窗立，出寺钟鱼隔水闻。仍有青山常我伴，纵无明月也思君。临风欲跨扬州鹤，海气微茫望不分。  

***次古岩见过河亭韵并寄借庵***  

小院临池无路通，道心常与竹心空。幽扉半掩林间雨，清磬遥传渡口风。折苇客来青嶂外，隔江人卧白云中。莫言世外甘岑寂，杀贼论兵烛影红。  

***同洪稚存太史王柳村秀才暨令嗣小村借庵主人登月波台看潮同赋***  

为逐丹崖客，层台试一登。山随诗思转，风挟海潮腾。树抱花閒路，门开竹里镫。笑余多懒散，米熟愧南能。  

***新柳***  

东风青旆亭中酒，小雨红阑桥外人。无限销魂看不得，鹅儿黄样可怜春。  

***与宏***  

与宏，号■香，浙江山阴人。小云楼僧。有《懒云楼诗钞》。  

***梅山***  

汉吏逃名姓，而今地尚传。泉疑流夜雨，山欲锁春烟。脱屐离尘网，裁云补水田。老僧消受得，梅子熟多年。  

***次洪稚存太史见赠韵***  

八千里外归来客，不为探奇也打门。愿见已经过半世，相逢何幸在荒村。只身湖海飘零久，百卷文章慷慨存。煨芋分尝坚后约，更须米汁沃灵根。  

***天台万年藤杖歌***  

昔年曾作天台游，一瓢一笠挂杖头。玉霄峰耸万螺髻，石梁瀑卷双龙湫。翠微几折入古寺，禅堂钟磬清且幽。苍藤天矫挂石壁，疏花红缀空岩秋。老僧知我惯行脚，呼童截取千岁虬。携归早夜每拂拭，肌理细腻骨节遒。癭圆瘤古色苍润，桃枝筇竹非其俦。平生梦寐在丘壑，要蹑五岳凌九州。随身自有瓶钵在，住山任尔猿鹤愁。杖兮杖兮肯相助，出门从此吾无忧。  

***书怀***  

皎皎月正白，悠悠云自行。以彼一点滓，掩此千里明。人心如镜台，洁比秋水清。一念不肯息，万虑遂交萦。老以静而治，庄因达乃成。非儒亦非释，无为了平生。  

***登焦山绝顶和借庵韵***  

扪葛攀萝上碧霄，百盘千级路迢迢。披襟我又登蓬岛，放眼人多看海潮。东汉此山才有姓，西江无水不来朝。褰衣直扣双峰阁，认得华阳旧鹤巢。  

***清恒***  

清恒，字巨超，号借庵，桐乡人，本姓陆。主焦山定慧寺。有《借庵诗钞》。  

***同程荫堂登海云楼分韵即送之邗上***  

日落小楼红，高吟雅兴同。凉生潮影外，秋在叶声中。箔卷双峰雨，窗开四面风。明朝分手去，惆怅海门东。  

***过宝莲庵***  

小阿兰若瓮城边，门径依稀似辋川。书画一房云外室，江山半壁水中天。生来竹叶皆成字，修到梅花即是仙。曾与维摩谈不二，夜深明月挂松巅。  

***和赵瓯北观察见赠***  

树里禅关昼不扃，隔江无数晚烟青。西风有意留仙侣，著屐同寻《瘗鹤铭》。  

楼台无地接江涛，客喜诗锋疾孟劳。吟到夜深秋月冷，一天星斗雁行高。  

诗名海内达遵三，拟筑莲花聚一龛。若肯停车容问字，那能不借与茅庵。  

***访宋虞允文三宿处***  

天下势若常山蛇，赵家已失中原脊。北人大举向南侵，一旦雄兵临采石。岂知江上有儒生，提师一战功便成。南人已胜北人北，三军只听波涛声。西风猎猎吹玄纛，归傍卢龙山下宿。至今石上见题名，雨洗莓苔痕自绿。  

***妙诠将南归即寄海昌诸旧好***  

沈沈起视夜何其，风动琅珰月乍移。兜率有天应待我，庐陵无米更思谁。从来衲子轻漂泊，自古诗人重别离。汝到故乡凭致语，诸公且莫问归期。  

***瓜洲遇洪稚存即次见赠韵***  

东风吹我过萸湾，邂逅先生水石间。不系身同江上艇，无家梦绕越中山。经翻贝叶人将去，衣拂梅花客乍还。准拟故乡栅筍后，归来共逐野鸥閒。  

***朱研庵司马过访山中***  

十里松阴径转微，探奇客至款荆扉。泉声入户晴犹急，峦翠如烟湿不飞。妙语欲争山影秀，钝根恐落箭锋机。相期再过披云室，宝镜光寒薜荔衣。  

***送月堂之云门扫古岩塔***  

风斜雨细一帆轻，又向山阴道上行。若到香炉峰背后，伤心莫听杜鹃声。群山秀簇古云门，佛阁镫微影渐昏。知否故人头尽白，不谈往事已销魂。玉笥山空宝镜寒，无人击竹笥栏干。惟遗挂锡松千尺，化作蛟龙月上蟠。  

***过丁若亭可以栖书斋兼赠卯君秀才***  

箬水可栖迟，秋高月满帷。谈经服子慎，好客郑当时。我亦曾相过，心常系所思。若论羲与献，那得外人知。  

***题丁仑峰洗鹤图***  

一双皎皎瑶台鹤，欲飞不飞如有约。老去长存万里心，碧天冲破秋寥廓。每一招之鹤自来，鹤虽不语心颜开。呼儿洗之复更洗，本来洁白无纤埃。一鹤先飞松顶立，若与主人高下揖。世上纷纷那得知，主人亦是瑶台客。还留一鹤临清泉，若有所思衣飘然。记向瑶台曾洗过，已经一别三千年。  

***重登摄山寻练塘墓***  

江左诗僧有墓田，最高峰后许庄前。名称殁世知何用，祭到无入亦可怜。六代云山遗旧迹，一生风月付寒泉。多情还是南徐客，岁岁春风泣杜鹃。  

***重过萸湾即用刘松岚观察吊练塘韵***  

茱萸湾锁薜萝烟，渡口无人晚泊船。风撼塔铃空自语，门开江月为谁圆。经翻贝叶窗恒闭，诗刻旃檀阁已传。我比孝威情更重，几回来觅旧花砖。  

***答韬庵击竹山房见怀***  

雨洗花阶露洗苔，正当新月照经台。山高岂定留三宿，地好何妨住百回。胜友世间非苟得，奇峰天际忽飞来。知君竹里门常闭，不是寻诗总不开。  

***清江晓发***  

古井烟飞玉带环，西风送我过淮关。江南此去无他事，先看青青万垒山。  

***次韬庵见赠韵***  

年来事总学模糊，却喜登临兴未孤。脚底但愁千嶂少，胸中翻怪一尘无。难消结习冰藏壑，顿扫疑团雪见炉。心迹惟君知我久，三年前写《退居图》。  

***湛汎***  

湛汎，字药根，丹徒人，本姓徐。有《双树堂诗钞》。  

***明妃冢***  

空恃朱颜惜饼金，独留遗恨到於今。琵琶一曲和番泪，芳草千年望汉心。自是美人多命薄，非关天子不恩深。孤坟三尺丰碑在，环珮春风未易寻。  

***菊花***  

萧疏几本是天留，洁白纯黄讬地幽。种者自知甘苦味，赏心不作绮罗秋。一枝敢在霜前折，九日应从篱下收。我有孀慈今鹤发，年年益寿向伊谋。  

***题方可村先生梦游出塞图***  

短榻蕉窗绿影肥，凉云一枕梦依稀。班生未老庄生老，匹马沙场胡蝶飞。  

***舟中同秦西岩***  

千里荆湘共此行，布帆风饱向南征。怜君亦是初为客，未惯江湖一片情。  

***际醒***  

际醒，字彻悟，一字讷堂，又号梦东，丰润人，本姓马。历主京师广通、觉生寺、红螺山资福寺。有《梦东禅师遗集》。  

***山居***  

为爱林泉趣颇饶，市廛隔绝路迢遥。千重竹树居幽僻，一个蒲团坐寂寥。昼静窗中山色澹，日高帘外鸟声娇。定回满目皆生意，乘兴扶筇过小桥。疏拙难堪应世情，馀生赢得寄柴荆。且无活计卷唇，尽有家私折脚铛。亭畔开池宜浣月，篱边种菊喜餐英。敢云野况齐安养，差胜人间閒利名。  

***明印***  

明印，字九方，一字雪瞳，晚号紫藤主人，常熟人。吴中怡贤寺住持。  

***秋日过王冈龄山斋次韵赋答***  

良辰赴幽期，名园散清步。黄菊未辞秋，霞鸿正横曙。逍遥玩泉石，参差数药树。主人出卷轴，精力所凝注。六法韵俱流，五字神或助。把玩愧不如，爱极翻成妒。  

陟级已梯空，登兹江畔楼。取適那在高，聊足恣冥搜。虚檐仰晴穹，疏槛临平畴。西山送遥青，风前上帘钩。趣以淡为赏，情以忘转投。寒城送暝钟，一笑还淹留。  

***登香岩一览楼***  

底处堪舒野士眸，松陵南寺倚层楼。檐虚遥挹金庭翠，树老平分笠泽秋。千里烟瓢从踯躅，十年萍迹漫淹留。若无友道谈空语，顽石何能更点头。  

***慈海***  

慈海，京师拈花寺僧。有《随缘集》。  

***夏日山居***  

淡泊何干世，无求孰侮予。窗明蜂作鼓，花静蝶成闾。地僻能逃客，天长好读书。性灵随处养，绝妙是山居。  

***张毅夫弟西川硕学近闻落发五台口占以坚其志***  

业火心薪昼夜煎，无常自古不知怜。汉家得鹿今安在，陆氏如龙亦枉然。碧眼胡僧九载坐，白衣大士一经传。洛阳春满花成锦，终对斜晖泣杜鹃。  

***韵珂大弟近不言诗***  

曾从禅内悟清吟，此道难言古至今。季札已悬枯树剑，昭文不蓄有弦琴。皎然未必非前习，白也原来证后心。极地弥天方寸里，云何门外觅知音。  

***邹颖峰先生秋夜过谈***  

萧瑟秋声不耐闻，故人望外喜同群。明星落地一湾水，怪石投天几块云。拊掌新诗工笑客，填杯凉月可邀君。相期更刮来朝目，应有清奇欣赏文。  

***翠微山龙王堂***  

小亭池畔碧琅玕，坐纳春阴昼不寒。得失风闻皆入幻，是非云卷怎相干。波平浅水鱼游乐，声静高枝鸟梦安。领受个中真快活，进山容易出山难。  

***世惺***  

世惺，字憨幢，芜湖人。主慈济寺。  

***游龙门寺同友人作***  

迢递龙门寺，萦回路几盘。虬松夹幽径，修竹隐飞湍。偈与閒官说，诗呈古佛看。地炉煨芋火，虚室不知寒。  

***本白***  

本白，字楚蘅，号漱冰，嘉善人。有《二竹轩集》。  

***春寒***  

病里年华草木知，孤云来去更无期。等閒清兴难消却，忍冻开窗看竹枝。  

***悟成***  

悟成，字方聚，号石谷，寿州人。主高明寺。  

***春日怀岘山***  

柴扉终日掩，高卧翠微閒。春树雨中寺，夕阳江上山。身閒肩早息，吟苦鬓全斑。欲买扁舟去，携筇一叩关。  

***定志***  

定志，字鹰巢。主讲江宁承恩寺。有《竹香楼集》。  

***石城望雪***  

回看处处白云生，下有孤篷打桨行。前路何人长啸去，鸭头江水冻无声。  

***默可***  

默可，字杲堂，号芋香，又号牧石，吴县人。住海会庵。有《牧石居集》。  

***怀罗浮山人***  

我昔五岭南，曾见岩居客。松风四壁寒，萝烟满衣碧。厨中所有者，清泉与白石。自云四十年，山外无履迹。  

***与明***  

与明，字月参，宜黄人。石义泉寺僧。  

***游如意古寺***  

曾访眉公室，春云满故山。野田千百顷，流水两三湾。坐爱潜鱼戏，行看独鹤还。祇今戒坛树，高出翠微间。  

***清月***  

清月，又名律月，字品莲，号耦船，江都人。杭州云林寺僧。有《品莲吟草》。  

***钵池庵留赠玉公***  

支公习静处，幽寂绝尘氛。野鸟啼深树，山花澹白云。相违将半月，重见便论文。好待秋生竹，携琴再访君。  

***晚步***  

晚步入空翠，微茫望不分。水声流合涧，山色断归云。尘外昏钟彻，林间清籁闻。移时星月上，万木荫纷纷。  

***达航***  

达航，字雪帆，号云樵，泾县人。绵远渡茅庵僧。  

***送赵南英***  

大蓝山上雪初晴，小幕溪头月正明。恰是溪山两佳处，梅花一路送君行。  

***性恬***  

性恬，字悟开，一字碧溪，江都人。有《倚桐阁集》。  

***喜汤秀谷自鄱阳归***  

知交共喜故人回，都为寒暄慰问来。小阁梧桐依旧绿，野塘菡萏未全开。平章花鸟增诗稿，消受云山费酒杯。明月悄然生树杪，一天风露净无埃。  

***啸颠***  

啸颠，盐城人，本姓秦。居庐州冶父山中。有《古树轩集》。  

***秋杪怀郭明经子涵***  

怀人望谿云，云飞渡谿去。云去无还期，之子渺何处。寒花谢遥汀，暝烟敛高树。念往悲时序，感物伤情素。岂无新交者，新交不逮故。  

***宏度***  

宏度，字渊如。住淮安篆香楼。有《昙香精舍集》。  

***怀夏补山琴师徐州***  

风急雁声遥，怀君酒一瓢。吟情临皓月，离思压秋潮。大泽书来远，丹台叶乱飘。云帆三百里，夜夜梦难消。  

***逸云***  

逸云，一名正感，字念亭，长洲人。住支硎中峰寺。有《啸云山房集》。  

***省斋上人雨阻中峰***  

锡驻近云霄，中峰一径遥。林花经雨润，岩雪到春消。风竹频萧瑟，烟峦自暮朝。不知溪畔路，新涨夜平桥。  

***悟帚***  

悟帚，字扫叶，宜兴人。住龙池，有《还云集》。  

***不得公执稚威信***  

计竭惟行耳，艰难我早忧。百金支万里，尽室在孤舟。老幼应无恙，风波亦可愁。荆蛮炎瘴地，相忆数回头。  

***昌立***  

昌立，字小支，江苏甘泉人。主建隆寺。  

***焦公祠题壁***  

人间原有少微星，高卧蜗庐户不扃。清梦觉来江月白，红尘隔断海天青。鼎留鹤院山尤重，碑夺龙宫字亦腥。试问烧丹井何处，春深我欲劚松苓。  

***相润***  

相润，字琇琳，一字竹葊，广东海幢阿字和尚七世孙。  

***渡白鹅潭步黄蓉石韵***  

牂牁一万里，海国势偏长。日落天无色，晚来山更苍。百蛮馀壮气，九月下严霜。击楫乘风去，长歌自笑狂。  

***实雄***  

实雄，字独峰，吴县人。主资福寺。有《典云集》。  

***送张蕉衫返鸠江***  

破寺君归更寂寥，新诗记取雪中蕉。但将肝胆酬孤鹤，不惮风霜敝一貂。帆影逼天横落日，钟声催日下寒潮。独留泪洒梅花句，传遍扬州廿四桥。  

***行吉***  

行吉，字远村，江都人，本姓曹。主平山堂。  

***送王贺堂之海州***  

别离时候熟黄梅，岑寂山楼永昼开。莫谓海滨孤讲席，须知草莽有奇才。春残风雨田横岛，日落波涛韩信台。想见悲歌兼吊古，扁舟维处独徘徊。  

***行荦***  

行荦，字伟然，号介庵，全椒人。主承恩寺。  

***过海粟庵访学文和尚***  

扁舟乍过小桥东，得得精庐问远公。春院鹤归松桧老，晓堂龙出水云空。霑衣细湿花朝雨，渡海虚传飓母风。准拟狂澜深处去，行装检点日初红。  

***登金山作***  

海门曙色射东溟，晴日和烟染翠屏。山势平分双练白，天光倒浴一螺青。塔含舍利云俱活，窟近蛟龙水亦腥。笑指老僧乘舸惯，怒涛深处汲中泠。  

***禅一***  

禅一，初名法喜，字心丹，号小颠，桐乡人。杭州净慈寺僧。有《唾馀集》、《随便集》。  

***中丞阮公书七代诗僧额为赠拈此奉谢***  

七代传衣翰墨缘，新标斋榜有高贤。文如北斗珍韩子，集少红楼愧广宣。新涨拍隄初过雨，妙香浮槛乍开莲。万峰深处光华甚，不让题梁玉局仙。  

***筑墙围雷峰塔诗以纪之***  

五季纷纷首朱梁，乘时割据钱镠王。此塔肇建自忠懿，依稀记得妃子黄。去今八百有馀载，中遭劫火烧穨唐。剧中靓妆妖蛇出，众目争看窈窕娘。法胜有如鬼子母，战退揭谛走金刚。金山高擎一盏罩，不能跋扈恣飞扬。此妖亦是有情种，轻身失志为高阳。黄乃对白是寄托，以伪作真骇众盲。乡愚不喻窃砖去，将去磨刀切柔桑。妄言此砖镇妖孽，蛇蝎永不来蚕房。从此剔出有万万，古塔势欲倒高冈。十景之中少一景，於是山僧为主张。若云鼎新工浩大，且围八尺黄泥墙。斯举傍人皆赞叹，保护塔身计最良。我闻兴修也生喜，作诗记美助宣扬。  

***夜雨不寐***  

秋晚空山冷闭门，湿云时复起岩根。大都诗思因禅悟，一半钟声带雨昏。短榻横眠聊自適，孤镫枯坐向谁论。毕生消受清閒福，惭愧难酬出世恩。  

***秋雨写怀***  

云山望里半模糊，夜气迷濛尚有湖。事去徒劳千日亿，老来为惜一身孤。竟无旧雨能分供，剩有荒田畏索租。看取淡妆浓抹态，米家难自泼成图。  

***啸溪***  

啸溪，杭州南屏僧。有《口头吟》。  

***芳草词***  

漠漠平芜一望齐，画楼东去粉墙西。落红三月飞如雨，软衬香尘送马蹄。  

***秋草***  

王孙归后客心惊，牧马长嘶望去程。丘陇泪枯朋友恨，池塘梦老弟兄情。荒烟冷露痕犹在，野店斜阳路已平。剩有隄边衰柳在，暮蝉相对乱蛩鸣。  

***际祥***  

际祥，字主云，仁和人。住净慈寺。  

***题画***  

路绕西湖西复西，夕阳红树板桥低。秋风记得春归日，花落柴门雨满溪。  

***达澄***  

达澄，字如鉴，号古光，上元人。住高旻寺。  

***夏日放生河亭与王太守梦楼纳凉***  

竹密烟深一径虚，桐阴如幄复阶除。庭前时有窥帘鸟，池内应无避钓鱼。南浦潮随明月上，西林钟带夕阳疏。人閒莫漫愁烦热，好共临流此卜居。  

***悟霈***  

悟霈，字古岩，丹徒人，本姓黎。主云门寺。有《击竹山房集》。  

***翠屏洲为王柳村先生作***  

汀洲一带横沧江，势如翡翠屏开张。三山怀抱涵青苍，吞吐岷流万丈长。海潮呼吸通扶桑，百川争汇河汪洋。谁能障此波澜狂，天教镇锁江中央。白沙晻霭青筼筜，烟雨晦暝疑潇湘。江南佳丽多水乡，此中直疑辋川庄。风光宛转蘅杜香，篱门水次深夕阳。此中有客咏沧浪，何必当年华子冈。右丞才思超三唐，褰裳千古相颉颃。苏公米公灵皇皇，好与揖让凌茫苍。手持玉笛骖鸾凰，我来钓月歌鸣榔，蒹葭露白秋风凉。  

***新雁***  

征鸿天外到，云路独悠悠。露白江南夜，霜清蓟北秋。平沙琴弄月，古塞笛横楼。谋食何须切，菰蒲正满洲。  

***书感***  

巢枝不过一枝安，何事尘劳放下难。饱露自应蝉有腹，摩云肯信鹤无翰。本来莲子心中苦，到底梅花骨里寒。负我住山真面目，许多感慨岁华残。  

***补陀山***  

东南地陷海天深，突起芙蓉万仞青。寺辟烟霞通鸟道，风回岛屿带龙腥。大红毛国瞻金界，小白华山译《贝经》。水激三千堪一笑，鹏飞今已到南溟。  

***和枕石邗上看花韵***  

一帆烟雨出蛟门，肯信浮萍有定根。今日花前重把臂，拂衣请看海涛痕。  

***竹楼同王柳村作***  

搀云万竹锁山楼，浓绿阴阴夏更幽。海气逼人凉似水，不关风雨亦成秋。  

***书感***  

折脚铛犹馀活计，无弦琴岂觅知音。若教一苇江湖去，恐负春晖寸草心。  

***赠顾子馀***  

山楼帘卷黄鹂雨，江店樽开白雁天。不向春风佳日醉，直教孤负此华年。  

***柳枝词***  

频年游子唱《骊歌》，杨柳其如送别何。毕竟不知攀折苦，长条更比去年多。  

***馀姚山中***  

小艇轻於叶，春流任溯洄。云横孤岭断，水划两峰开。鸣橹惊猿啸，游人被鸟猜。转疑仙路近，溪面落花来。  

***达真***  

达真，字雪斋，号竹屿，泰州人。  

***闻雁***  

山暝夕阳尽，寻幽倚石楼。忽闻新雁至，又报故园秋。积雨催黄叶，怀人欲白头。多情江上月，偏照望乡愁。  

***自如***  

自如，字月潭，号剑堂，六合人。  

***听琴***  

何人坐危石，为奏七弦琴。碧水落空谷，清风生远林。由来上古调，能静世间心。曲罢更回首，梅花香满岑。  

***明修***  

明修，字可尚，号东悟，常熟人，本姓高。维摩寺僧。有《鉴云留迹》。  

***泊舟***  

渔火村镫两黯然，暮云空隙见长天。波平江面光微动，瑞霭轻摇不是烟。  

***张济***  

张济，字浮海，仪徵人。  

***江村***  

放下蒲团心自安，木樨影里月生寒。金风一夜芦花白，秋在渔翁棹外看。  

***閒潭***  

閒潭，字南枝，上元人。  

***将近重阳不闻雁至***  

侧耳几回听，哀音尚渺茫。已经虚八月，莫更负重阳。碧落寒无影，秋江夜有霜。稻粱连岁苦，恐不度南方。  

***贤岩***  

贤岩，字天成，昆山人。主甫里海藏寺。有《续莲集》。  

***送孙山人之古瀛***  

吴淞江口放扁舟，江水随君入海流。一望烟波千万里，孤帆不见使人愁。  

***端文***  

端文，字道揆，海宁人。建隆寺僧。  

***凌江阁***  

夜枕时有声，乘月披衣起。江空寂不闻，芙蓉滴秋水。  

***宏范***  

宏范，字禹畴，号药山，六合人。  

***宁波道中***  

放怀不管古今愁，暂向天涯作浪游。吟到夜阑惊短烛，海风吹月入孤舟。  

***济乘***  

济乘，字绎章，号栗庵，吴江人，本姓章。主海云庵。  

***赠沈振伯***  

篱门小筑绝追攀，慷慨悲歌《行路难》。玉洞寻仙终是幻，且来萧寺一盘桓。  

***显朗***  

显朗，字秉先，号晦堂，高淳人，本姓徐。有《古柏堂集》。  

***中秋坐月***  

月月有明月，中秋分外奇。人閒金气满。天上玉轮移。寒色迟歌笑，清光恼别离。望中丹桂影，隐见尔谁欺。  

***本奫***  

本奫，字大渊，晚号钓雪翁，茶陵人，本姓陈。主松江普照塔院。有《邻虚阁集》。  

***山行***  

春风记得过西泠，涧草溪花列翠屏。路曲不知归去晚，夕阳影里乱峰青。  

天重山中夜坐次韵 民更阑不禁冷烟浮，竹磴松亭倩客游。最爱碧池明月下，霜鸿写出一天秋。  

***☆普震***  

普震，字智周，别号南耕，江宁人，本姓赵。  

***赠人***  

白屋深居兴自豪，竟无书札致山涛。花边丝竹留词伯，天下文章重布袍。南国才名应不愧，东吴门第向来高。幽怀已是凌秋月，况有馀光上彩毫。  

***达宣***  

达宣，字青雨，海宁人。杭州净慈寺僧。有《茶梦山房吟草》。  

***王竹屿太守招同人集饮南屏听松楼即席口占***  

曲径通幽草不删，风枝替客叩柴关。诗非本色难成佛，客有閒情总爱山。小醉未嫌村酒浊，朗吟聊趁瓦镫閒。伊蒲馔且加餐饭，听遍残钟莫便还。  

***癸卯冬日蒋生沐招同沈烛门潘菉卿两广文费晓楼赵次闲两处士雅集湖舫次元韵***  

西泠西畔足句留，岚影波光霭暮秋。霜叶黄飞临水榭，夕阳红衬远山楼。座逢知己皆名士，酒御轻寒袭敝裘。所惜汪伦迟未至，清樽不共画船游。  

***达受***  

达受，字六舟，又字秋楫，海宁人，本姓姚。白马寺僧。  

***海昌学庙古井歌***  

我州金石多未彰，补志窃愿搜罗详。遍寻城阙兼桥梁，覯辄手拓声琅琅。朅来论古广业堂，好古人遇甘泉乡。导余周视循宫墙，门内有井六角方。石闺覆如摧倒缸，质虽粗顽形异常。制度仿佛侔李唐，石颈有穿力可扛。其上字迹留八行，倩亟拓之墨汁香。义泉大字书端庄，如蔡君谟笔老苍。馀惜残损惟偏旁，年代莫辨空思量。题名仅识为高阳，当时凿此因荐亡。报妻胡氏七二娘，此意无愧良人良。历今不知凡几霜，食者甘之犹琼浆。吴中古井石放光，载顾氏志流芬芳。老夫之称识不忘，是井功德堪颉颃。姓氏未泐待表扬，幸逢椽笔志海昌。与钟并拓璧合双，一金一石真相当。鸿词况诵长短章，塔铭显不殊药王。续貂我亦搜枯肠，寒泉酌胜亭沧浪。  

***题查叔羽罗浮梦梅图为周梅坪作***  

江店酒初熟，亭皋鹤未还。谁家一声笛，吹梦落空山。梨云澹若烟，雪月寒于水。中有看花人，几生修到此。  

***余藏丁龙泓诗谢南屏五世法祖■老人送檀香米之作即次原韵题其上***  

无边世界此中藏，日月还应赋就将。短札有人曾乞米，旃林何处尚留香。佛从舍卫城中过，我向沿门钵里尝。记得青精容一饱，当年笔墨喜逢场。  

***法乘***  

法乘，字洞闻，号雪柏，吴江人，本姓李。  

***乙卯移锡破山步常少府韵***  

寻幽迷远道，入寺喜高林。古木虫文遍，荒苔鹿迹深。寒云斜岭脚，白日冷潭心。终岁人稀到，同谁赏梵音。  

***清镜***  

清镜，字担云，海宁人。主焦山。  

***晚步山麓***  

幽径行来密，重重覆绿阴。岭云閒鸟性，江月浸人心。得句烟光净，含虚妙悟深。豁然忘往事，天地入虚襟。  

***复显***  

复显，字梦因，号雪庐，海宁人，本姓张。主扬州建隆寺。有《雪庐诗草》。  

***登金山***  

一叶乘风破浪开，登山更上妙高台。乱云时复生虚壁，疑有苍龙听法来。  

***秋夜闻雨***  

暗虫绕壁怨残更，镫影幢幢半不明。秋雨自凉人自卧，萧萧一夜打窗声。  

***夜宿朴树湾***  

夜阑天水共澄清，月落参横正五更。愁到枕边眠未得，晓鸡声里听潮生。  

***性仁***  

性仁，字慈桓，海宁人，本姓陈。主扬州建隆寺。  

***松亭药根两上人集桐柏轩用襄阳游景空寺韵***  

犬吠秋阴夕，细听人扣关。雨驱残暑去，秋放小庭闲。诗思碧梧外，客怀红蓼閒。荒厨有烟火，煮茗话空山。  

***慧琳***  

慧琳，字寰宗，泾县人。平山堂僧。  

***过出海庵访元济上人不值***  

地僻径纡回，深林有禅室。乘兴独来兹，云与僧俱出。炉冷篆烟消，庭空落叶集。坐久默无言，空山下斜日。  

***望海***  

澎湃汇群川，苍茫一片烟。浮槎怀此日，鞭石自何年。有岛多藏国，无涯恐堕天。曾经三浅后，待尔作桑田。  

***可庵***  

可庵，字懒云，丹徒人，本姓谢。  

***雨中过王柳村宅***  

不为泥泞苦，时来一避喧。清风生讲席，积雨暗郊原。花院棋声静，苔阶屐齿繁。主人情未已，相对坐晨昏。  

***祖道***  

祖道，号竹溪，如皋人，本姓范。江都秋雨庵僧。  

***秋日过宝轮寺沛霖***  

契阔高禅久，今朝诣竹林。门回秋水远，径折白云深。自得定中趣，因成物外吟。夕阳发归兴，何日再相寻。  

***喜晤须爱楼即送之淮阴***  

一别三年久，邗江得暂留。艰难才握手，风雨又离愁。梦逐长淮水，烟昏古渡舟。高楼送君处，终日此凝眸。  

***春日谢泽和见过***  

门掩东风雪满枝，幽人来访夕阳时。空亭相对清吟久，只有花前一鹤知。  

***送吴楚江之吴江***  

片帆已买自难留，楚水吴山两地愁。莫为梅花留邓尉，故人多半在扬州。  

***如震***  

如震，字慧安，号禹门，高邮人。有《桐花馆集》。  

***赠郭来澄***  

仙翁高卧乐清虚，百二春秋尚有馀。曾共白猿论剑术，还从黄石授丹书。谿边药采云深处，洞口琴张月上初。我亦乘闲时过访，碧沙瑶草到山居。  

## ●卷一百九十八

***野蚕***  

野吞，字梦绿，合肥人，本姓宋，名启祥。开封相国寺僧。有《梦绿诗钞》。  

***晚坐***  

地荒增寂静，人老减聪明。酒断江湖兴，诗牵畎亩情。山泉清似野，乡月大於城。晚会幽篁里，茶烟缕缕生。  

***上厚菴太守***  

不为寻京尹，谁轻千里来。河声天上落，山色镜中开。气节标南岳，词华光北台。政閒公府静，棋局与茶杯。  

记取论诗处，窗明霍六山。眼青千里外，头白十年间。鹿苑应相忆，龙门许再攀。彭城风俗美，禅坐欲忘还。  

***春草***  

绿浅香柔绝点尘，乱如丝缕叠如茵。阅残野火千秋劫，斗尽东风六代人。池上有谁还得句，江南无此不成春。和烟和雨年时路，知否王孙最损神。  

***登三汊河口浮图***  

千寻如涌出烟汀，绝顶奇搜入杳冥。天到润州连海白，山从建业过江青。层层梯折疑穿洞，面面门开好摘星。欲与老僧论下界，六朝宫阙一浮萍。  

***留别张锦溪老人***  

芦帘不下锦溪东，瘦绿肥红一万丛。种豆诗吟山色里，换鹅经写水声中。隐居绝似凌风鹤，过客还如踏雪鸿。明日一帆江上挂，相思千里暮云空。  

***还山后寄张北干洛下***  

一叶风帆两地分，新诗高唱许谁闻。雪荒江月都成水，山老梅花欲化云。稚子那知朱亥里，酒人争问信陵坟。旧愁销歇新愁起，三夜西窗梦见君。  

***由下关复之广陵***  

风落寒潮塞雁横，严关重泊一篙轻。人间诗草无官税，江上狂徒有酒名。几点塔镫离建业，半钩沙月又芜城。不知何处潜吹笛，夜雨潇潇十载情。  

***江上寻屈徵君斯斋***  

乘兴双桡驾碧浔，水烟遥抹树森森。园中种菜英雄老，江上披裘岁月深。三径草连沙屿满，六朝山护席门阴。等身天厚虞卿意，一锸无殊五岳吟。  

***慧霖***  

慧霖，字梅盦，新建人，本姓李。有《松云精舍诗录》。  

***栖贤寺***  

五老云中唤不■，名山从未要人称。虎头写出庄严相，舍利光分大小乘。三峡波涛惊过客，一龛风雨定诗僧。昔贤跨鹿来栖止，深夜摊书借佛镫。  

***小孤山***  

卓然空倚傍，高放出云头。吴、楚分中界，金、焦截下流。荡摇空水国，孤秀矗僧楼。来往风帆利，何人据上游。  

***次砚生雪夜见怀韵***  

僧家随地置蒲团，雪夜遥知忆懒残。孤鹤梦归双脚冷，野梅花孕一身寒。穷年真觉读书好，连日应歌《行路难》。我未出山频打坐，笑将饶舌敩丰干。  

***舟中感怀叠前韵***  

一叶蒲帆挂向东，旗亭西望忆诸公。新愁似水浮天外，旧梦如云到客中。太白才名因酒重，杜陵老病坐诗穷。夜来湖上才摇笔，便有鱼龙唤雨风。  

纤拽篙撑各自谋，舟师努力向滩头。江山对面迎残客，花鸟多情劝小留。上水太难下太易，顺风何喜逆何愁。此行堪把邮程计，卅六湾过到信州。  

***严滩过子陵钓台***  

自著羊裘老富春，画工辛苦绘功臣。先生到处堪高隐，天上宵来卧故人。七里江声终不断，四围水鸟亦相亲。利名淘尽尘中事，留得乾坤一钓纶。  

***西湖放歌***  

曩闻西湖景，奇胜甲天下。今年六月始来游，所闻不及所见者。西湖山，如画图，楼台缥缈开蓬壶。西湖水，清见底，净碧荷花香卅里。若将西湖比贤士，光风霁月何清美。若将西湖比西子，澹妆浓抹洵如此。白公苏公两仙才，为政风流先后来。酒魂诗魄在何处，夜深飘渺云车回。表忠旧迹祠宇在，苏小坟头春似海。英雄事业儿女情，俯仰千秋发深慨。金牛之湖尚可游，销金之窝安得留。吁嗟乎！人生到此亦快意，何必五岳名山一一穷搜求。  

***冬夜独坐***  

我本无为者，端居一室中。孤镫空照雨，四壁冷栖风。交以性情合，禅因文字通。法云何广大，弥布十年功。  

***平山堂***  

平远楼台据蜀冈，三峰起伏万松苍。风流太守开公宴，江上诸山到此堂。曾制荷觞倾碧酿，似甘棠。醉翁之意髯翁得，同爇文忠一瓣香。  

***闰中秋玩月***  

禅边风味客边愁，馈我清光又满楼。一月可曾閒几日，百年难得闰中秋。菊花信待重阳久，桂子香闻上界留。遮莫圆明似前度，不知谁续广寒游。  

***遗怀***  

云自高飞水自流，清风拂拂拟仙游。寸丝不挂真行脚，长物全无且掉头。未到百年空万想，能超一劫已千秋。前因后果分明在，欲唤山猿与唱酬。  

***翼日坐雨***  

阴晴莫定花朝去，风雨飘萧社令来，人是陶公还乞食，世无鲍叔肯通财。古今商略书千卷，天地苍茫酒一杯。春在江南谁问讯，莺飞草长任徘徊。  

***砚生太史将入都同人於重阳於三日就菊设饯以屋小於舟人澹如菊分韵得屋字***  

桂石已无山，松云尚有屋。君还玉照堂，不羡王官谷。索笑春寻梅，撷芳秋摘菊。离怀讬篇什，共向篱根读。送酒劳白衣，敲诗翦红烛。更偷半日閒，相劝一杯足。公等文字豪，我惭笔花秃。愿随江月行，扣舷和清曲。  

***太史倚装待发连日枉顾话别恳恳无已叠韵奉简***  

北风江上来，寒月照野屋。荐士有昌黎，爱僧如郑谷。拟上北阙书，还对南山菊。花不受人怜，诗成招我读。临别重论文，夜游期炳烛。於意究云何，幽情畅未足。傥逢笑口开，无碍吟髭秃。行行重行行，为君歌一曲。  

***庚申正月十三夜立春***  

笑语东风解冻迟，立春翻在试镫时。老年无伴惟亲火，佳节能閒且赋诗。乞米书多因酒券，买花钱半是香资。诸天雨洒莲台净，开到寒梅第几枝。  

痴未能除早绝贪，此生端合住茅庵。岂无松竹梅三友，祇有诗书画一龛。瑞现昙花都是幻，味寻谏果要回甘。今宵谁共谈风月，默数星辰看斗南。  

***嘉平月十九日寄怀竹庄观察***  

一剑光寒山外山，半空星挂斗牛閒。江分九派东南去，云在双孤大小间。风雪更番传岁暮，梅花消息动乡关。石钟曾有髯翁记，可为参寥选韵还。  

***李莲生茂才以长句为题小草依韵奉谢***  

修竹心虚坚有节，老梅骨瘦硬如铁。乾坤清气得来难，一卧空山休漏曳。是空是色年复年，空中幻出云霞烟。不恨生在千年后，但恨生不千年前。有诗可吟酒可醉，菩提即是逃禅处。一朵梅花一首诗，万个吟身万梅树。李侯生有冰雪姿，倾心为我题长句。李侯李侯歌漫夸，请将此笔凌云霞。不然署作护花使，愿与仙人扫落花。君不见仙骨珊珊身落落，举头一拔红尘脚，定有清风振河岳。  

***答和李晴川宗伯见赠原韵***  

半生多愧一无能，况是云堂退院僧。花径得閒仍自扫，诗坛相望几人登。但教心地明如月，何碍头衔冷似冰。曾制荷觞邀竹醉，名山风雨话传镫。面壁能参文字禅，一花一石总清妍。法云珍重开初地，香火终须赖后贤。自有洞天藏白鹿，本来居士属青莲。投桃报李吾何敢，且结三生未了缘。  

***端阳前一日送官城太守之蜀仍步前韵***  

一官筹画百重城，锦里犹来早著名。骑鹤未缠腰万贯，听猿先下泪三声。且将酒醉端阳节，难得诗传蜀道行。傥是淮南遥问讯，为言我辈独锺情。  

***庚午三月三日招诸大雅松云精舍修礻契集兰亭字***  

契合形殊坐品贤，临风感事亦欣然。一春流水怀今日，万古人生骋少年。有管无弦幽静室，左兰右竹盛阴天。清游长在初修地，此外林亭况已迁。  

***题云谷上人梅花帐额有罗浮清梦四字***  

少年上人号云谷，不独修慧还修福。四大床参明月禅，一团瓢借梅花宿。梅花之气清且幽，无端思入罗浮游。罗浮有约不能到，佛在心头莫远求。精蓝曾是将军宅，何不种梅伴老柏。暗香浮动影横斜，梦魂一觉东方白。  

***觉诠***  

觉诠，字性源，上元人，本姓王。主焦山定慧寺。  

***人日雨用曾宾谷中丞为扬州都转时人日游焦山唱和诗韵***  

人日登高阁，窗含碧海烟。雨留花外客，春入水中天。树隔层岩峭，山开一洞圆。蜗牛庐尚在，高卧有焦仙。  

***观音崖晚眺***  

悬崖峭壁石玲珑，入竹穿云一径通。行到别峰回望处，半江潮带夕阳红。  

***显清***  

显清，号谨庵，天童寺僧。有《禅馀吟草》。  

***黄叶***  

连宵旅馆听秋风，起卷疏帘眼界空。一径淡烟山寺外，数峰苍霭夕阳中。始知世态随时变，看到秋林岂昔同。若过圣湖新景地，何须重问梵王宫。  

***了亮***  

了亮，字智水。洛阳寺僧。  

***松芝图***  

悬厓一株松，经霜复经雪。倚涧五茎芝，日月精华结。生成栋梁材，品格自高洁。异草本灵丹，服之增颜色。援笔入丹青，足称两奇绝。  

***刈麦行***  

来牟异地穀，种之在秋时。历冬复历春，刈当仲夏期。雨雪傥不足，荒芜致农悲。今年尚丰稔，始得疗岩饥。田家贵勤俭，天公不我欺。  

***写兰石有寄***  

一片空山石，数茎幽谷草。写寄风尘人，莫忘林泉好。  

***性慧***  

性慧，字炳一，号幻云，赣州人，本姓黄。主泰州光孝寺。  

***寄刘石池***  

碧水情千里，青山隔万重。故人栖隐地，遥忆白云封。雪后应锄药，春来好课农。相思讬明月，常照汉阳峰。  

***送佛镫上人之南海***  

自携瓶钵去，万里涉川程。雪岸依帆转，春潮破浪行。岭云寒殿影，海气湿钟声。遍礼名山后，应知世念轻。  

***圆能***  

圆能，字西林，号香雨，兴化人，本姓张。主光孝寺。  

***送宝林回里***  

秋风瑟瑟启行装，相送归帆下楚阳。出郭四围芦荻远，到城十里芰荷香。孤村野水添新涨，细雨青镫入晚凉。客里閒情俱莫问，好凭诗思寄沧浪。  

***忆又儒弟***  

野水新添曲槛多，无端世事怅蹉跎。西风万里归人少，明月遥天一雁过。祇为壮游羁瘴海，不堪老眼盼山河。心情已逐秋容减，何日相期话薜萝。  

***明德***  

明德，号在堂，秀水人，本姓吴。江都秋雨庵僧。有《二六閒情集》。  

***喜晤董海南***  

岂必曾相识，新知即旧知。却宜明月夜，共读谪仙诗。话到三乘法，称予一字师。来朝别君去，再订菊花期。  

***定源***  

定源，字自律，号乳秋，别号又禅，东台人，本姓黄。有《乳秋集》。  

***焦山同王柳村先生哲嗣小村作***  

策杖登峰顶，天高秋气清。云山相别久，花鸟不知名。木落江楼耸，潮来海月明。竹窗留客处，四壁响蛩声。  

***觉灯***  

觉灯，字秋屏。主焦山定慧寺。  

***自题小照遣怀***  

昔为行脚客，负笈辞故乡。三参海门国，一度莲花洋。莲花洋接光熙顶，去寻梅福烧丹井。绿摇海水与天浮，一洗年来诗梦冷。携筇复向双峰来，楼阁不劳弹指开。夜有鱼龙妒高卧，洪涛激石如奔雷。我住焦岩今五载，杨岐事有几人解。江头孤月此心明，苍狗白衣时见改。远公净业与谁修，空山独立愁复愁。流光似水去若此，渐觉霜花白上头。  

***祖观***  

祖观，字觉阿，元和人，本姓张，名京度，字莲民。诸生。住通济庵。有《梵隐堂诗存》。  

***鄮山育王寺度岁作***  

箬船载雪渡江行，一路看山到四明。闻道甬东真佛地，试寻哑女话无生。鄮山顶涌法王台，窣堵光明宝藏开。识得摩尼本无相，尘尘刹刹见如来。遍界香云雨宝华，吉祥胜地布金沙。神仙只有陶贞白，亲向云台受木叉。白牯貍奴语太颠，今朝头痛怕谈禅。谁将庞老西江口，吸尽岩前妙喜泉。石门文笔费才思，五字寒山是我师。一瓣旃檀一杯水，长明镫下祭新诗。  

***答胡子莹见赠次韵***  

为道无近效，立志当远期。一念不自觉，流浪遂及兹。迅风鼓识浪，苦海浩无涯。勉修嗟吾晚，力学如君希。索居苦无侣，怅怅将何之。相期神明閒，道合无暌离。念念薪火改，步步人羊悲。孤明众垢蚀，独往群挠随。无为擿埴者，冥行失所依。  

***金山杂诗***  

享尽清闲卖尽颠，两年未算草鞋钱。残书破砚参堂去，我是穷酸杜撰禅。  

歇得狂心便了因，谈玄说妙亦欺人。众中谁是元枯木，万仞悬厓忽放身。  

未了丛林粥饭缘，生涯分付头边。担柴运米寻常事，压损诗人山字肩。  

打头黄叶湿禅衫，梵放寻秋百尺岩。日落高台数飞鸟，红泥殿角过风帆。  

满堂龙象足■资，世外论交喜可知。最忆焦山借庵老，荒年忍饿坐谈诗。  

孤鸿嘹唳宿汀洲，衰火星星辨客舟。夜半风铃凄不语，江声吹月下僧楼。  

笛咽离亭断客魂，峭帆东望海天昏。老僧笑指风涛险，坐看江山不出门。  

***胡子莹同赵艮甫过访金山艮甫有诗见赠次韵***  

我爱浮玉山，秀出赡部洲。萧然寄瓶钵，转瞬夏已休。滔滔大江水，日夜东向流。潮来塔影动，孤根势欲浮。故人白下归，暂聚忘宿忧。浮生旦宅中，出没等海沤。一器集蚊蚋，六窗唤狝猴。此身不自有，微名复何求。江楼过鸿雁，起看天地秋。纷纷孝廉船，出外帆初收。  

赵君不羁士，词坛推宿学。胡子旷代才，妙语超等觉。嗟予如钝金，久已退芒角。面壁楞伽台，龛经注梵轴。岂能绝形累，聊以洗心浊。悠悠身后名，腐甘同草木。良朋聚首难，欢谐谢拘束。邈哉独鹤声，安用候虫续。挥手问归程，离愁满林麓。江天万里秋，孤舟何处宿。  

***春日即事***  

江边新涨没渔矶，满路杨花扑面飞。海燕初来风渐暖，河豚欲上水添肥。西山游骑青丝辔，南陌春人白袷衣。只有枯禅爱闲寂，寻芳无客叩柴扉。  

***神仙***  

丹箓荒唐下玉京，九霄鸾鹤几时迎。山中宰相言符命，驴背神仙话太平。游戏金门空作达，摩挲铜狄未忘情。侍郎碧落头衔重，天上人閒尽好名。  

***赠王子春***  

乱离踪迹各飘零，山寺重逢鬓已星。醉后谈兵双刃白，愁来说鬼一镫青。侧身人海成孤往，触目狂泉笑独醒。寂寞草玄嗟岁晚，问奇谁过子云亭。  

***赠顾茝塘***  

笑傲山林远市城，翛然物外世缘轻。绳床经案王摩诘，僧帽儒衣顾阿瑛。满院樨香无隐尔，一池水皱不干卿。何当饱吃黄精粥，茅屋三间了此生。  

***钱水西藕花香里读楞严图***  

茅屋三间净扫除，药炉经卷老僧居。自从一见《楞严》后，不读人间糟粕书。  

萧然一衲坐绳床，虚室常明海印光。选罢耳根参鼻观，木鱼风定藕花香。  

***自笑***  

自笑平生半点痴，观河羞见鬓如丝。乱杂始识承平乐，少壮何知老大悲，避世桃源彭泽记，感时天宝杜陵诗。五湖不少闲田地，一棹烟波信所之。  

***了禅***  

了禅，字月辉，盱眙人，本姓雷。主定慧寺。有《留声阁诗钞》。  

***赠九华山几谷上人***  

上人高卧处，不与众山齐。庭树啼归鸟，岩花献野麛。泉从檐际落，月到榻前低。妙悟禅那意，青云自有梯。  

***再寄九华山几谷上人***  

九子山头月，双峰顶上云。清芬同一派，孤静两无分。画笔超流俗，诗才迥不群。我来应下拜，古佛最能文。  

***感成***  

本是无心客，缘何百感生。不空人我见，难断俗凡情。旧雨愁中散，新诗梦里成。莫言书懒寄，十月未休兵。  

未识乱离苦，先惊魂梦安。亲知存海内，孤立在江干。恋敢轻三宿，斋难饱一餐。饥寒余领惯，蒿目泪空弹。  

似我抽身早，还遭寇盗侵。度人无妙术，济世负初心。恨心横江锁，惭无布地金。应须修净土，结社继东林。  

***客中寄本山诸友***  

上方借得一枝栖，云自相依鹤自随。见月未忘禅在指，谈经想像佛低眉。骚坛白雪容赓和，故国黄花怨别离。参透乾坤同一粟，蒲团独坐夜深时。  

***小云山房与祇菴长老夜话***  

金镫一盏傍维摩，此夕欢迎老丈过。初地烟霞知己少，五更风雨落花多。江山如画诗难续，医药逢缘病可瘥。我是黄梅门下客，敢将衣钵问如何。  

***自成***  

自成，号莲溪，江都人，本姓方。翠屏洲荻秋菴僧。  

***登瓜洲彤云阁追忆王汉标先生***  

窗俯大江流，西津入槛流。山光来蒜岭，树色入瓜洲。百战人何在，千年阁尚留，临风怀子晋，应跨鹤来游。  

***横桥***  

横桥拂柳丝，春在画图里。终日送行人，只有桥下水。  

***大须***  

大须，字芥航，盐城人。焦山僧。  

***暮雪***  

日夕北风紧，寒林噤暮鸦。是谁谈佛法，真个坠天花。呵笔难临帖，敲床且煮茶。禅关堪早闭，应少客停车。  

***寄怀蒋宾梅先生***  

明月照空廊，思君夜正长。遥知百里外，同此九回肠。淮浦何时去，天涯有客望。好诗须寄我，旧约莫相忘。  

***退院口占***  

十四年来了宿因，扪心尚不失天真。徜徉山水成初愿，守护烟霞得替人。百八摩尼无量佛，三千世界自由身。寄言江上乘风客，莫待昏黄始问津。  

***圣教***  

圣教，字友蕖，号寄岩，甘泉人，本姓卢。焦山玉峰庵僧。有《懒馀吟草》。  

***步东昇楼壁间韵***  

信有离尘境，登临共把杯。潮平江水阔，日出海门开。胜地多名迹，君生愧不才。偶缘寻道侣，鸿爪印楼台。  

***东洲秋夜***  

寻诗随步出前楹，寂寞空斋欲二更。皎皎袭人寒月色，潇潇似雨暮秋声。西风落木愁偏起，永夜鸣虫感易生。小住庄庐动归思，双峰咫尺梦难成。  

***彻凡***  

彻凡，字寄云。有《募梅精舍诗存》。  

***次韵东沤太史雨窗寄怀***  

秋风起江村，秋渐满庭户。幽人生还怀，寂坐一窗雨。掌中杯未斟，膝上琴先抚。目送天际鸿，飞飞没云树。  

***题画兰***  

彼美在空谷，离立含冰霜。地幽作花早，春风生古香。盈盈一涧水，孤客遥相望。不采何忍舍，采之用无方。愿得赠之子，佩以罗绮裳。中道勿捐弃，千载留芬芳。  

***和季贶寂寂原韵***  

林坳深树不知门，寂寂斋居避客喧。贫到乱离都作达，道能忧患更称尊。住山长策书千卷，遗世高怀酒一樽。除是纵游岩壑兴，行踪不出水云村。  

***偶成***  

饱吃香厨嫩蕨芽，也凭无事读《南华》。纸窗一线春风入，吹落瓶中供佛花。  

***昌仁***  

昌仁，字一庵。劳山华严院僧。有《唯心集》。  

***寻梅漫兴***  

指月拈花总是禅，悟来原不落啼筌。有人问我西来意，花在枝头月在天。  

***闻钟***  

但听云外钟，不见云中寺。松下问樵人，遥指云深处。  

***含澈***  

含澈，字雪堂，新繁人。龙藏寺僧。有《绿天兰若诗集》。  

***螺园访林涛如適梅花初放有诗见赠次韵***  

螺园冬日我来频，绛帐梅花报早春。寒气化为香雪海，高风清似玉堂人。言欢有累煎茶碗，感旧无烦漉酒巾。寄与程门诸弟子，莫将熟客认嘉宾。  

***灵照***  

灵照，嵊县人。本姓郑，名淦，字淼泉。光绪戊子举人，官和州州同。永嘉头陀山妙智寺僧。  

***答昌鹤庭***  

随缘披剃礼空王，顽壳犹能自主张。我祇爱尝蔬筍味，人偏疑恋蕨薇香。向生游岳从凭吊，杜老忧时念拜扬。隐显胥关天位置，世间何事苦评量。  

耻学乡贤梅市卒，懒随丹士葛仙翁。爱佳山水来名郡，称老苾刍作寓公。贪懒谋新符俗谚，度生术乏负宗风。斋鱼粥鼓还朝夕，惭与当年窃禄同。  

***敬安***  

敬安，字寄禅，号八指头陀，湘潭人，本姓黄。湘阴法华寺僧。后居京师法源寺。有《八指头陀诗集》。  

***泊空舲岩上杜公亭***  

杜老留题处，征帆又此停。水痕侵岸白，岳色向人青。樯燕飞何处，江猿不可听。朅来一凭眺，落叶满空亭。  

***暮秋偕诸子登衡阳紫云峰***  

紫云最高处，飞锡共登临。秋老山容瘦，天寒木叶深。西风孤鹤唳，流水道人心。坐久林塘晚，寥寥钟梵音。  

***答尹和白***  

镇日焚香礼翠微，松花落满水田衣。柴门寂历生幽草，除却孤云客到稀。  

***送海峰上人行脚***  

南询从此始，烟水浩漫漫。一钵飘然去，千山次第看。江云春树碧，海月夜钟寒。处处随缘住，无求梦亦安。  

***将之南海赋别***  

旧院安禅处，经年锡一临。欲辞溪涧水，去听海潮音。白发怜师老，青山怅别深。空门本无我，那有去来心。  

***玛瑙寺怀古***  

地僻云深少客来，梵王宫殿尽尘埃。凄凉一片西湖月，犹照生公旧讲台。  

***访育王心长老作***  

行行不觉远，入谷已残曛。松翠近可掬，泉声咽更闻。水清鱼嚼月，山静鸟眠云。寂寞双林下，烟霞长属君。  

***与与了上人话旧***  

当时楚水岳云间，持钵从游鬓未斑。一十二年如电拂，白头相对话岐山。  

***过徐酡仙故宅***  

门巷萧条长绿芜，流莺犹似劝提壶。野棠含雨梨花白，不见高阳旧酒徒。  

***送元松上人还日本***  

沧海渺无极，乡关何处边。归帆遥向日，岛树远含烟。洗钵鲸吞水，窥斋鸟入船。此行应不负，了悟大乘禅。  

***自海上归与本师云和尚夜话***  

不侍巾瓶侧，怱怱已十年。早知布毛意，何用草鞋钱。夜雨谈诗坐，孤镫对榻眠。别来多少事，语罢欲潸然。  

***喜曾重伯陈伯涛见过用伯涛见赠原韵***  

茶话日将夕，虚堂闻梵音。道根俱不浅，静理亦何深。贻我郢中曲，劳余尘外吟。谁能一弹指，了悟去来今。  

是法无高下，谁分大小乘。水云天漠漠，身世日腾腾。白发愁难却，青山归未曾。聊将松顶月，分作佛前镫。  

幽寂雨华寺，禅宗众所归。云生游客屐，花落讲僧衣。大觉看身妄，玄谈入理微。上方钟磬里，惜别语依依。  

***秋夜怀王伯谅***  

秋夜不能寐，秋虫鸣砌间。疏钟云外寺，落叶雨中山。以我意不適，想君情倍艰。何时复相见，一笑破愁颜。  

***碧湖亭晚眺***  

会春园里乱栖鸦，佳宴堂前日影斜。洗尽繁华一湖水，野风吹放白莲花。  

***赠璧臣居士***  

繁华事散鬓如丝，万里青山独往时。一种风情谁得似，岭南争唱荔支诗。  

***登金山留玉阁***  

高阁一凭眺，苍茫太古情。天疑入海尽，潮欲挟山行。芳草金陵渡，斜阳铁瓮城。乡关杳何处，向晚客愁生。  

***赠吴雁舟***  

独有延陵子，精庐每见过。禅机信敏捷，绮思未销磨。偶看杨枝舞，争传桃叶歌。天花纷落处，谁识病维摩。  

***春草***  

年年原上望，惟汝独先荣。已入西堂梦，重伤南浦情。烧痕看渐没，屐齿踏还生。春色又如此，王孙尚远征。  

***四月十六陪茗香翁湘绮先生泛舟碧湖***  

胜侣忽相引，扁舟泛碧湖。江山今古在，身世水云孤。法乐自清妙，禅心宁有无。爱兹泉石好，还约饭秋菰。  

***登空泠岩和杜工部次谢灵运七里濑韵***  

舍舟运神游，登栈眩奇眺。洲渚屡旋复，岩石咤危峭。云窦滴馀润，洞隙纳微曜。凿险若神工，履阴疑鬼啸。遗物奏元功，观空得要妙。既惬青霞心，岂顾白衣诮。黄屋罗英灵，沧洲隐渔钓。取舍各有宜，殊首自同调。  

***舟中呈宝觉居士叠前韵***  

运心恣冥游，流自纵远眺。浮杯历潆洄，攀萝陟奇峭。客尘方外遗，神光发内曜。既杜毗耶口，亦薄苏门啸。辩河息诤讼，理窟得玄妙。南岳为我涌，北山岂余诮。四海纳微沤，六鳌归一钓。请谢河伯言，为君弹此调。  

***清凉寺呈本师***  

达人贵宏道，独觉非所论。觉花馥心地，智水湛灵源。誓然大智炬，永破尘沙昏。拂衣舍卫国，开讲给孤园。岂不疲津梁，弥悯四流奔。乔岳蕴灵异，中有甘露门。非贤岂能主，惟德众所尊。人天一忻悦，花雨何纷繁。迦叶信小果，庆喜惭钝根。荷法各有任，嘉会何由敦。聊勉自化志，庶用酬慈恩。  

***山行***  

松风始微动，山鸟犹未鸣。有客资神往，高咏发幽情。荒涂莽荆榛，樵牧亦罕经。灵源穷欲尽，忽闻鸡犬声。道人欢客至，伫立候柴扃。设食罗野疏，志意殊真诚。暧暧阳已微，皎皎月孤明。心境两俱寂，泠然契玄冥。  

***谒黄庭观***  

偶乘独往意，来谒魏元君。谷黯松杉合，天清鸾鹤闻。灵芝含秀色，仙色绣苔纹。坐久诸缘息，晴空生片云。  

***望庐山***  

纵棹随神风，浩荡洪波间。引领望庐岳，悠然开心颜。秀色信难名，灵气吐自然。五峰媚云表，巉绝谁可攀。缅怀远法师，高步太元年。陶谢尚返驾，澄什宁比肩。千载沐馀润，犹能洗尘缘。瞻霞想神足，临流哀逝川。玄栖傥可必，妙蕴当能宣。  

***九华山***  

九华实仙都，重岩蕴神宅。弭棹倦惊涛，瞻云慰良觌。远抗庐霍高，兀若星辰偪。霜壑流晓丹，秋峦散遥碧。远近生异容，天山共一色。伊余慕肥遁，逢山惬幽寂。徒眩耳目奇，未就烟霞息。思欲御泠风，曷由生羽翼。玄关宁我扃，灵境冀孤历。  

***中和日与程睫园过东洲讲舍邀雷小秋罗云岩廖卓夫姚瑞麟游小罗汉寺作***  

春风一微扇，草木含新荑。佳兹微雨晴，复与赏心携。鼓枻溯洪流，扬帆便轻飔。洲渚绿方盈，霞彩垂光仪。讲肄集群彦，矫矫鸾凤姿。兰蕙馥其馨，德义为之基。洙泗若可接，孔墨道宁疑。共美绀园游，同礼天人师。明镫皎智焰，觉树耸高枝。境幽性所惬，理胜情无疲。良辰勿可谖，倾耳希新辞。  

***梦登岳阳楼观湖中大雨作***  

天地忽异色，元阴合一湖。迅雷翻地轴，高浪蹴天衢。风雨作还止，鱼龙喘未苏。但令膏泽遍，何敢怨泥涂。  

***雷池晚眺***  

层峦忽已暝，稚子语烟深。欲问入山路，惟闻流水音。閒云不出岫，倦鸟自投林。万古雷池月，泠然鉴我心。  

***赠潄石和尚***  

潄公法门旧，头白卧青岑。借问看云意，能无出岫心。烟萝身外满，岁月定中深。不动广长舌，松杉演妙音。  

***高台寺观念庵松***  

高台寒雪晓相过，爱看松枝挂碧萝。珍重枯禅勤护惜，念庵手植已无多。  

***谒裴公墓***  

裴公冢对南轩墓，祇隔秋云一片山。松径岩扉俱寂寂，几回萝月怅空还。  

***沩山水牯牛颂***  

识得沩山牯，林閒任自然。身毛亦将白，鼻孔也曾穿。牧笛斜阳里，閒情野水边。一犁微雨足，不负祖翁田。  

***咏白梅***  

了与人境绝，寒山也自荣。孤烟淡将夕，微月照还明。空际若无影，香中如有情。素心正宜此，聊用慰平生。  

***赠尹山人和白即题其阴符经注后***  

胸中丘壑一尘无，人海茫茫意自孤。门巷萧閒苔藓碧，满庭风雨注《阴符》。  

霞外神情谁复知，苍苍须鬓已如丝。春风落魄长沙市，错被人呼老画师。  

***送陶观察森甲之姑苏***  

春波如镜草萋萋，十里垂阳绿映隄。借取祝融峰上月，送君直下洞庭西。  

忆明州皈依长老太白峰前听法回，寒梅二十度花开。何时七塔桥边寺，重礼明州布袋来。  

## ●卷一百九十九

***神一***  

神一，字荆隐，一字龙隐，华亭人。原名淑吉，字美南，明吏部考功司郎中夏允彝长女，嘉定侯洵室。有《龙隐遗草》。  

***悼亡***  

萧萧鉴玄夜，幽室生微凉。眷言念君子，沈痛迫中肠。音徽日以杳，翰墨犹芬芳。灵帷空萧条，斋奠直荒唐。举声百忧集，泣涕不成章。  

***梦游天台***  

石梁飞度接花茵，殿阁经行觌胜因。香气入衣初不触，钟声到耳迥无尘。木童石女宾中主，翠竹黄花觉后身。忆旧临风三叹息，碧潭明月影磷磷。  

***二月雨雪同静维招南楼至曹溪忽得疁城家信即事感怀兼寄再生***  

尺素频传慰草莱，榭亭非复旧池台。彤云未许蛟龙奋，琪树宁辞鸾鹤来。黄竹歌声遥仿佛，玉壶风色好徘徊。落梅深处无人到，脉脉心期更几回。  

***忆王庵旧游寄再生***  

人生聚散本浮沤，回首苍茫感昔游。晓露未收花力重，午阴欲定鸟声幽。闻香小坐忘尘世，步月清言扫旧愁。梅影横斜应似画，残英满地有谁收。  

***重过横云山怀静维***  

翠竹丹崖倚碧流，轻桡重拨意悠悠。山灵未许同招隐，画栋飞云锁上头。  

***闺思***  

碧天明月影迟迟，翠袖轻寒香露滋。海内风尘劳客梦，江东罗绮擅文辞。频惊桂棹回前渚，时整花钿立小墀。子夜明镫犹未寝，鱼笺珍玩感婚诗。  

***六姊孙俨箫没於丁亥家难为赋一诗***  

忆昔于归纨绮丛，郎家声誉擅江东。肃雍自叶房中乐，散朗仍归林下风。日暖画楼彤管丽，春深珠箔麝兰通。彩云散后空凭吊，野哭荒郊恨几重。  

***玉京道人***  

玉京道人，号云装，上元人，卞氏女，原名赛。  

***题自画小幅***  

沙鸥同住水云乡，不记荷花几度香。颇怪麻姑太多事，犹知人世有沧桑。  

***曙光***  

曙光，上元人，胡氏女，原名朝霞。有《红于词》。  

***送人***  

秋风江上送君舟，落叶江枫总别愁。解缆不知人去远，凭阑犹倚夕阳楼。  

***曹素侯***  

曹素侯，长洲人。  

***秋日***  

梧桐一叶早惊秋，鹤梦留人尘梦收。情逐绮云飘玉宇，心随碧落荡银钩。浪游清院难消日，偷上层楼未敢愁。空忆旧时衣带缓，不胜遥夜泪重流。  

***草衣道人***  

草衣道人，字修微，扬州人，王氏女。有《远游篇閒草》、《期山草》。  

***重过雨花台望春江有感***  

春姿静东岑，云影结遥灿。坐觉高台空，不知翠微半。落花自古今，啼鸟变昏旦。抚花良易迁，即事聊成玩。况乃晴江开，绿波正拍岸。  

***舟次江浒***  

一叶浮空无尽头，寒云风切水西流。蒹葭月里村村杼，蟋蟀声中处处秋。客思夜通千里梦，钟声不散五更愁。孤踪何地堪相讬，漠漠荒烟一钓舟。  

***冬夜***  

独坐浑无语，含颦应有思。私心自不寐，何事倩君知。  

***春日閒赋***  

露寒残月上蒹葭，近日离魂未有涯。寂寞经年人不见，空房夜夜数归鸦。  

***昙道人***  

昙道人，字静婉，金坛吴氏女，苏州木渎人。女真祠女冠。  

***别思***  

西崦雨未收，东崦风又作。留住绿蓑衣，莫与篙师著。  

***岳莲***  

岳莲，一名净莲，字韵香，无锡人，王氏女。有《清芬精舍小集》。  

***自题画兰***  

十分珍重护芳丛，意在忘言淡荡中。尘外天然见标格，肯随桃李嫁春风。  

***静照***  

静照，字月士，宛平人，曹氏女。  

***宫词***  

到面东风只自知，燕花牌子手中持。椒房领得金龙纸，敕写先皇御制诗。  

一树寒花冒雪开，幽香寂寂映妆台。女官争簇传呼近，知是鸾宫选侍来。  

宝妆云髻亸金衣，娇小丰姿傍玉扉。新入未谙宫禁事，低头先拜段纯妃。  

只敕宣传幸玉熙，乐工先候九龙池。装成傀儡新番戏，尽日开帘看水嬉。  

阅遍司农水旱书，君王减膳复斋居。御厨阿监新承旨，来日羹汤不进鱼。  

俭德慈恩上古稀，他方织锦尽停机。赭黄御服重经浣，内直才人著布衣。  

***道元***  

道元，陈留人，王氏女。  

***禅坐书怀***  

碧云静锁梵王宫，犹似明霞拱禁中。玉树旧枝归净业，内家新调擅宗风。三千里外肠堪折，十二年前泪暗红。欲悟无生何处是，禅镫移照镜台空。  

***再生***  

再生，长洲人，姚氏女，原名妫，字灵修。有《再生遗稿》。  

***早春即事***  

烟锁虚窗展素缃，微风吹到落梅香。孤怀待月惟枯坐，馀恨添眉却晚妆。旧事不堪重省忆，新词漫自费平章。黄粱一梦从今觉，愿息尘机礼法王。  

***不寐***  

残镫一点爇孤檠，门外萧萧落木声。风动庭梅疏影乱，露凝修竹暮寒轻。支离瘦骨惟供病，牢落愁怀岂为情。此夜酒醒魂断处，半帘明月梦无成。  

***仲春十五夜大人山中言旋即别写怀***  

白云天末和愁低，无限离怀怨曙鸡。烟柳河桥残月少，疏钟古寺晓风凄。百年幻影花枝老，二十浮生草路迷。一苇江头如可折，竺乾西去待相携。  

***寒夜书怀***  

寂寞青镫夜未阑，半生心事独盘桓。烟波缥缈魂非远，人事悲凉岁欲残。素志应同明月皎，离情还共白云漫。良宵翦烛歌行露，松竹萧森起暮寒。  

***来季奴***  

来季奴，萧山人。海宁白衣庵尼。  

***同洵芳航海作***  

浊浪翻天地，微躯付海风。恨他精卫鸟，衔石竟无功。  

***无垢***  

无垢，江苏通州人，陈氏女，原名洁号石香，同州孙安石室。有《茹蕙集》。  

***书怀***  

青翠入帘栊，永日驻幽阁。愁萦芳草生，静觉桐花落。奁镜网蟏蛸，庭柯巢鸟鹊。梦去不关愁，晓来心自恶。独坐只书空，微雨益萧索。  

***雪后登山***  

滕君似妒青山翠，万里峰峦铺玉碎。苍凉四望野云低，江天静与茅亭对。此时谁是景中人，王恭鹤氅难为绘。我爱江天积雪幽，朗吟《雪赋》寄中流。长江寂寞鱼龙没，坐向孤寒月影浮。  

***扬州早雁***  

才离塞北忽江东，岭岸萧疏树未红。数点云间谁系帛，一行天外自书空。安栖邗水犹乡土，远过迷楼感故宫。别有孤鸣沈别浦，高风欲借起泥中。  

***秋柳***  

弱不禁风素自怜，黄昏细雨断疏烟。楼头指冷谁吹笛，塞上身单欲寄绵。一任啼乌翻子夜，直须飞雪送穷年。攀枝信堕英雄泪，残照萧条灞水边。  

***悼小婢素梅***  

年只十龄馀，幽花色亦如。怜伊明慧甚，独遣理琴书。  

以疾性逾洁，时时拂卧床。犹然觅芳卉，斜插髻云旁。  

每识予悲叹，温言慰寂寥。深期共朝暮，何事彩云飘。  

***玩月***  

秋气晚馀寒，清光万里宽。天风如可惜，吾意欲乘鸾。  

***春闺***  

院冷梅花玉翦流，晚风偏助落花愁。侍儿知我无情绪，不把珠帘上玉钩。  

***法鉴***  

法鉴，杭州人。自署西泠比丘尼。  

***丁未仲冬携钵渡江喜过深翠山房巢民先生出小影索题赋赠***  

人龙文虎玉精神，写出当年抱膝身。李郭久知天下士，卫荀重见六朝人。花藏僻巷车常满，竹引仙斋鹤自亲。最爱白云无世态，我来亦为一通津。  

***德容***  

德容，嘉善人，朱氏女，原名又贞，同县张我仆室。有《璇闺诗》、《猗兰》、《幽恨》、《归云》等集。  

***泣怀四言诗***  

魏里我朱，世称名德。父举孝廉，仪型南国。先慈割股，善为内则。八兄二弟，甲科连捷。犹子繁衍，勤书晨夕。父半百年，始生又贞。弱女非男，训护慰情。稍读经史，志古闺英。十五而笄，清河于归。十五遵教，姑<女章>是随。操持佐馈，夙夜无违。熊罴三梦，今始一垂。绿林不靖，湖渚锋镝。囊为盗赍，牛衣相泣。良人砥志，下帷屏迹。瑶章珠赋，声动都邑。戊子之秋，幸宴《鹿鸣》。长歌远寄，郑重前盟。壬辰登第，筮仕廷评。继美释之，张先后称。丁酉维夏，泛舟来都。相敬未暖，旅魂乍苏。忽令分闱，校检群儒。维我夫子，能文有耻。秉矢公明，冰寒立志。上严功令，下畏多士。勤慎勿懈，月馀竣事。岂知同寀，贪心败类。庸违象恭，实怀狂悖。群凶飞语，如霾如彗。缇骑在门，去不及诀。五毒倍至，百喙莫雪。事若风影，罪不例律。严行示惩，西市引决。祸起党同，古今一辙。余念致命，割血流裾。九阍间隔，囚安上书。七人同尽，遑辩真虚。家产寥寥，鸡犬尽没。桑榆老亲，亦旦暮活。相逐边塞，念此神夺。求荣反辱，遂付剃发。绣衣永诀，袈裟相接。拔幽报存，叩金经力。嗟乎薄命，家乡万里。身独羁囚，饥寒泣涕。南望白云，泪零待徙。不如鸟雀，去来迤逦。我思刑书，国之钺斧。虚实按情，轻重有故。雷霆振声，顷刻雨露。同罪诸臣，悉蒙恩宥。嗟我所天，先受刑苦。圣人刑法，万世则祖。雷不崇朝，岂忍终怒。用法有律，手足仍措。皇皇百执，矫矫直臣。一夫不获，亦疾于心。有此沈冤，充耳不闻。折槛回天，祐我后昆。夫纵有罪，死即平允。老亲梵独，周文所悯。茫茫寒北，坎坎艰屯。行同飘蓬，到亦颠殒。枯穷至此，死之安忍。  

***惜笼中鸟自喻***  

千里朝凰唱和遥，谁怜孤鹜禁樊牢。贞心甘守笼中日，再世齐鸣共九霄。  

***梅花***  

蝶梦三春泪落花，风飘馀粉谢铅华。天生玉色菩提片，疏影幽窗独自夸。  

***茉莉花***  

冰姿玉骨净尘烟，南国携来种自妍。花史高名空第一，只今谁识藐姑仙。  

***对良人小像泣感***  

对影依稀恍若君，欲言不语况殷勤。称觞举案惟形笔，赖是相逢画里人。  

***七夕***  

玉露金风报素秋，穿针楼上独含愁。双星何事今宵会，遗我庭前月一钩。  

织女牵牛送夕阳，临看不觉鹊桥长。最伤今夜离愁曲，遥对天涯愈断肠。  

***秋色有感***  

征帆湿泪带秋风，客路愁思旅况同。无限忆君传织锦，有情长寄白云空。昨别离魂不觉愁，钟催残月忆悲秋。思君空馆应无语，南望多情似水流。  

***忆母***  

拜别慈帏一月馀，堪怜弱质远驱驰。北堂萱草今安否，但愿棠荆好护持。  

***忆兄***  

蛾眉愧不列须眉，未得吹篪洽古徽。况复孤舟人万里，脊令原上白云飞。  

***忆姊***  

姊妹花开种绣房，徐娘空复字秦郎。愧从四女祠前过，膝下而今少一行。  

***忆儿***  

坐忆雏儿泪满裳，天涯一望水茫茫。临行珍嘱休悬念，多识之无字几行。  

***超一***  

超一，扬州人，殷氏女。  

***遗诗***  

静中无个事，反复弄虚空。地老天荒后，魂飞魄丧中。有诗开道统，无法度愚蒙。忽底虚空碎，夕阳依旧红。  

***看花***  

土来浇灌水来栽，颠倒工夫任我来。满院春风花自语，不将颜色向人开。  

***安生***  

安生，吴县人。洞庭山水月庵尼。  

***咏蚕***  

瓮茧空传异，人衣岂诳天。只应方老病，未合喻参禅。死去悲丝尽，甦来羡翼全。本无鳞角势，雪覆亦徒然。  

***朱夫人惠碧螺春***  

绿润涵灵气，清芬带露华。翠微新雨歇，云窦古根斜。沸鼎看鱼眼，擎杯吸乳花。多君缄赠我，应自胜流霞。  

***挽旃那***  

玉容从此谢空华，小阁游丝护碧纱。宛转曾遮松下扇，清幽谁供佛前花。蒲团初撤怜春月，贝叶空遗映晚霞。几处香温悲手泽，青鞋倚壁冷袈裟。  

***介石***  

介石，上元人，尤氏女，原名瑛，字锺玉。有《春水舫残稿》。  

朝来剩得好春阴，芍药屏花岁岁心。解作流连是啼鸟，一行茅屋绿阴深。  

***清明***  

桃花雨过菜花香，隔岸垂杨绿粉墙。斜日小楼新燕子，清明风景好思量。  

***性道人***  

性道人，吴江人，周氏女，原名琼，字羽步，一字飞卿。  

***和韵留别***  

易水兴歌泪欲弹，孤舟残烛梦阑珊。篷窗寥落凭谁慰，歧路萧条强自宽。碧草寒烟江上画，野蔬村酒客中餐。更怜此夜溪前月，愁杀离人不忍看。  

***秋怀***  

朔风哀角起孤城，强就东篱对菊英。侠气驱愁存傲骨，诗怀借酒出奇兵。碧云黄叶清秋色，蒲枕青镫旅馆情。敝葛何堪当此际，新凉渐向永宵生。  

***秋夜感怀***  

风凄霜重叶初稀，孤客无家雁亦归。往事易悲休记省，壮心难遂且忘机。深秋小院人愁坐，澹月疏林鸟乱飞。远戍城高残角冷，碪声处处理寒衣。  

***赠冒巢民***  

天涯浪迹几年春，此日何期青眼频。赠药为怜司马病，解衣应念少陵贫。惭非骏骨逢知己，羞把蛾眉奉路人。听雨不堪孤馆夜，感今追昔倍沾巾。  

***留别吴蕊仙***  

一身飘泊御风游，岭上閒云水上鸥。锦字怕随江雁断，诗魂还逐晓莺流。野塘孤棹黄花晚，香谷寒窗杂树秋。只恐重来仙路迥，烟迷露阻武陵舟。  

***春居***  

小榻参差竹影斜，衡门芳草锁烟霞。棱铮傲骨诗为友，淡泊禅心画作家。暖日不须来燕子，春风争肯逐桃花。凭阑细雨潇潇夜，慷慨悲歌抚镆铘。  

***清明感怀***  

积润侵阶碧草生，杏花寒食半阴晴。一帘细雨迷归燕，几日东风度老莺。泪眼看花如有恨，旅怀中酒似多情。何时十亩偕贤侣，箕踞空山啸月明。  

***将归江南次答邓孝威***  

扬袂狂歌《归去来》，五湖烟月冷苏台。遥怜竹屋分题处，花落重门草似苔。  

懒向人间道可怜，古来倾国尽婵娟。花飞不煮胡麻饭，静里閒参柏子禅。  

野草菰蒲一径通，短篷江上趁春风。乱鸦惊起投巢去，人在遥林落照中。  

几许关心总不平，飘然湖海讬馀生。閒云好伴孤帆去，祖道何人唱《渭城》。  

***赠范洛仙***  

黯淡销魂独倚楼，登山临水又逢秋。檐前垂柳丝千尺，只系柔肠不系舟。  

***赠苏贞仙***  

一架蔷薇满袖香，同行谁不羡红妆。平生最爱清幽事，肯惜凌波绕曲廊。  

***寄怀洛仙***  

萧骚越客独淹留，汗漫西风柳岸秋。安得东风解我意，好吹此恨到扬州。  

***上鉴***  

上鉴，号辉宗，长洲人，吴氏女，原名琪，字蕊仙，一字佛眉。有《香谷焚馀草》、《佛眉新旧诗》。  

***山中早梅雪后喜闺友任归见访***  

与君别江树，十年滞行迹。忍使田园苑，可怜秋水碧。道远梦何繇，雁促音难绎。一朝顾柴关，白云惊艳客。涧松青若故，野人贫似昔。午饭供新葵，晚香论《周易》。早梅覆屋红，积雪映峰白。一溪鸟语溶，四壁琴书泽。任运有虚舟，放閒无火宅。相对绿樽开，起舞南山石。  

***题画***  

江树迷离鸥自浴，江云飘尽春山绿。渡头小艇卖鱼归，月映斜扉满篱竹。读书楼静倚栏杆，一望烟霞碧落寒。奇幛插天藏古寺，危泉悬壁露岩滩。玉笙声断莺啼处，狼藉落花飞不去。将身欲置画图间，相与神仙觅往还。  

***送别***  

雪意满芳洲，屏山引去舟。霜花吹客梦，笳月起边愁。万里从军急，孤身倚剑游。家园落日里，莫上最高楼。  

***幽居志兴***  

戢影衡门下，悠然物外身。择林知鸟异，藏尾识龙神。山静云光活，溪閒草色新。废琴兼病鹤，相与得天真。  

***村居***  

贫家风物厌铅华，波影浮来尽落霞。梦里青山閒岁月，镜中人面想桃花。秋镫病后惟馀砚，春水愁多未浣纱。枕上片魂谁唤起，夕阳烟树几归鸦。  

***西山访隐***  

人远山深云景新，青溪石落画烟晴。飘残絮影遥知柳，啼遍桃花不见莺。沓嶂开天春一线，危岩飞瀑雪千层。野猿见客如相识，为叩松关鹤自迎。  

***感怀***  

鹤煮琴焚事已赊，不堪回首数年华。愁来有句留残叶，梦去无人问落花。鸟惜晚香窥槛镜，婢怜新病锁窗纱。柳枝剩有苏台曲，未审春风忆若耶。  

***闺友见访感旧***  

蓬门来访碧山秋，别久相逢放更幽。红叶隐镫疏雨乱，白云堆榻晚风留。自埋书剑新篁寺，谁倚琴樽旧画楼。料得百花洲畔月，年年长照水空流。  

***寄龚静照***  

诗狂生性与君同，遗世搜奇兴不穷。见说绿窗娴剑术，白云深处礼猿公。  

***秋蝉***  

咽柳鸣槐较恨多，一声声送夕阳过。朱楼尽是笙歌地，不解悲秋奈若何。  

***吴氏***  

吴氏，济宁人。  

***辞世偈***  

风卷云雾散，明月碧团圆。了然无罣碍，池内现金莲。  

***行刚***  

行刚，字祇园，嘉兴人，胡氏女。伏狮院尼。  

***孟夏关中咏***  

百结鹑衣倒挂肩，饥来吃饭倦时眠。蒲团稳坐浑忘世，一任尘中岁月迁。  

***德隐***  

德隐，苏州人，赵氏女，原名昭，字子惠。有《侣云居稿》。  

***新秋晚眺***  

山中多晚凉，清风厉秋节。遥瞻四五峰，壁立皆奇绝。修竹傍林开，乔松倚岩列。黄菊散芳丛，清泉凝白雪。对此怀素心，千里共明月。愿保幽贞姿，岁寒双皎洁。  

***种竹歌***  

南山南，北山北，其中有竹人不识。讬根数茎临严霜，虚心愿并幽溪柏。秋深草木零落尽，此竹亭亭终不易。  

***春日泣怀先慈***  

兰闺仪范廿年馀，德耀神葩玉不如。坐帐每教吟五字，遗奁亲自绘双鱼。最怜辛苦怀兰佩，犹忆提携载鹿车。风木有情肠欲断，梦中空自学牵裾。  

***当湖文园闻已填茂草慰外君***  

遥望残阳落故墟，更传烽火遍州闾。绿沈渭亩临溪竹，香散文园满架书。钓艇苍茫浮少伯，琴台寂寞忆相如。多君腹笥依然在，词赋翩翩好似初。  

***祀寒山先墓***  

一天风雨倍伤离，回首寒泉曲涧西。伯道祠边猿独唳，中郎墓上鸟空啼。尘飞台阁书还在，雪压松筠鹤自栖。从此素丝凭世染，漫怜志与白云齐。  

***皆令黄夫人过寓山闺即事***  

吟得新诗子夜残，银釭点点照花栏。须臾小婢来相报，深竹乌啼月满滩。  

***美人***  

眉锁春山鬓点鸦，莫将桃李斗芳华。无心去逐风流队，閒向雕阑数落花。  

***维极***  

维极，馀姚人。仁和雄圣庵尼。  

***题莲花***  

幻出是毫间，休作《爱莲说》。花叶不沾尘，从今莫饶舌。  

***超越***  

超越，仁和人，武昌同知林杞女。雄圣庵尼。  

***忆维极师***  

冰雪家风古，萧然丈室中。当年亲教诲，数语发愚蒙。生死恩难报，箕裘愧未工。妙峰还掬土，道范邈何穷。  

***明萱***  

明萱，字悟真，仁和人，蒋氏女，原名宜。有《蕊阁偶咏》。  

***秋夜***  

忽见梧桐染淡黄，更闻鶗鴂叫秋霜。不因白发催明镜，且抱红心寄上方。就竹开窗通海月，当庭种桂散天香。閒来拥衲凭高坐，静听疏钟万虑忘。  

***落叶***  

消瘦寒林意自凄，可怜零落任东西。妒风何苦相凌逼，眷恋枝头不忍离。  

霜染千秋色不同，纵然娇艳也成空。凭风分付东流去，耐等寒枝春不穷。  

***题英石***  

寂寞东山草更萋，孤峰独立绝恒蹊。年来不与人相见，风雨萧萧鸟自啼。  

***元端***  

元端，字御符，嘉定人，卢氏女。长洲尧峰尼。  

***书斋偶咏***  

榻寄閒窗下，相携话昔游。烹茶成雅集，开卷足清修。宿雨花生润，微风鸟自讴。留将残照影，静拂素丝幽。  

***石岩***  

石岩，仁和人，蒋氏女，原名蕣英。辟支庵尼。  

燕  

满院晴光好，穿帘小燕纷。数声惊午梦，双翦碎春云。戏水香泥湿，冲烟夕照曛。参差频上下，红嘴掠青芹。  

***春夜与阆音师咏月***  

皓月轻飞处，经堂寂不哗。碎光穿竹罅，圆影架枝叉。露湿巢喧雀，风梳草乱蛙。与师清课后，相对理袈裟。  

***晓起遣兴***  

风扫云残霁色开，松根驯鹤舞苍苔。蚁拖榆荚缘墙去，蜂抱花须扑槛来。一雨绿盈分竹院，四山青压鼓琴台。悠然独立斜阳下，结阵乌鸢噪古槐。  

***忆梦***  

蕉团稳坐好安禅，炯炯金镫法座燃。慧鸟鸣来深树里，乱山飞入小窗前。云镕碧海摩晴日，露洗空天散晓烟。记得梦中参我佛，色空空色悟真诠。  

***答蕊仙六姊***  

巫峡行云梦已遥，不须禅棒与诗瓢。白云深处青山里，一个蒲团万虑消。  

***题达摩像***  

折苇江流疾似帆，九年枯坐向寒岩。静中悟得言诠妄，笑把如来《大藏》缄。  

***妙慧***  

妙慧，江宁人，张氏女，原名如玉，字楚屿。  

***饮雨花台赋落叶***  

登眺台千尺，论心酒一尊。青霜侵树杪，丹叶舞江村。逐浪同浮梗，随风欲断魂。荣枯何足叹，此日幸归根。  

***妙惠***  

妙惠，长洲人。范氏女。般若庵尼。有《昙花轩草》。  

***般若招提晓坐***  

夜雨洗山岩，朝来翠独湿。趺坐学观空，清风满香积。正因字本无，而我好翰墨。心即等死灰，未了人间孽。窗竹皆虚心，庭松多劲节。体此长青树，原不在虚实。何况钟鱼间，梵理更无得。坐久闻妙香，慈航如可接。  

***寂居***  

寂居，字悟源，太仓人，王氏女。  

***书怀柬紫蘩女史***  

花钿翠袖久蠲除，经案绳床意自如。性懒已忘憍慢习，家贫犹惜旧藏书。谈空有弟穷禅理，適兴从亲学蠹鱼。更喜萧疏尘虑少，草衣木食足安居。  

***静诺***  

静诺，仁和人，林氏女，号自閒道人。雄圣庵尼。有《息肩庐诗草》。  

***幽居静坐***  

幽居惟自適，一编聊自遣。白昼一何长，安不自黾勉。古人虽往矣，微旨亦须阐。空檐滴长漏，炉香生宝篆。每当兴会嘉，双手不释卷。嗟哉世俗子，不解亲坟典。  

***岁暮作***  

时序自推迁，忽然惊岁暮。举目见寒鸦，悲鸣如欲诉。太阳惨不舒，同云四野布。朔风时北来，哀号满庭户。翘首望阳春，阳春不我顾。居诸如隙驹，剥啄有定数。况我世外人，浮云已如故。园有数株梅，结伴尽堪度。  

***古梅歌***  

阆苑琼姿不记年，屈曲古榦如龙盘。大庾万枝只如此，回旋曲折空山里。吐萼枝枝色正妍，移来小艇泊流泉。斜枝倒侵冰魂化，狂呼游客添杯斝。我欲携筇过隔溪，竹林主人远相迓。莫谓韶光还久留，人生適意多偷暇。  

***过永庆寺逢牡丹作***  

东风习习春将夏，宝马香车如放假。夹道松杉满径阴，黄鹂坐语春风下。偏反绰约逞娇颜，徘徊终日不知还。花王似殿东王令，好鸟枝头笳鼓竞。莫言花落不如人，人老能如花更春。惟有青山常对峙，年年花落路傍尘。小鸟欲答忽飞去，宛转如歌昔时句。但使衰年无病侵，岁岁花前常小憩。  

***夏日晚晴***  

窗白雨将去，犹存一帐寒。神清无俗梦，心定不生澜。红湿知莲苦，声迟识漏残。画梁新燕小，窥栋语般般。  

***舟泊姑苏***  

扁舟今夜泊，遥对阖闾城。霞落浦云晚，鸦眠山月明。片帆归路远，千里客心惊。鼓枻不成寐，萧萧何处声。  

***河渚初睡***  

石枕藤床万虑忘，跏趺不逐世间忙。风生蒲扇人情冷，竹映纱窗月影凉。随地可消清夜永，无心尝戴野荷香。门迎流水尘声远，槛外松涛入耳长。  

***赠杨夫人***  

一种高风迥绝尘，何缘邂逅觉生春。青莲堪证无生法，紫诰仍辉现在身。性洁自甘泉石操，谈玄喜与法王亲。金陵风物称殊绝，道左流连话转深。  

***春宵即事***  

野藤花气暗随风，狼藉春光一半空。斜倚石栏频望处，满庭明月有无中。  

***阅楞严经***  

青莲自是出淤泥，在处明心更不迷。寄语学人须著意，本来无染即菩提。  

***咏秋兰***  

长林众草入秋荒，独有幽姿逗晚香。每向风前堪寄傲，几因霜后欲留芳。名流赏鉴还堪佩，空谷知音品自扬。一种孤怀千古在，湘江词赋奏清商。  

***僧鉴***  

僧鉴，吴县寒山庵尼。  

***秋海棠***  

红甲垂垂白露姿，薜萝墙下最堪宜。不教鹦鹉呼肥婢，肯与莲花作侍儿。几处闭门秋雨后，何人立月晚香时。愁肠欲断非关汝，续命无烦叶底丝。  

***初夏***  

落尽红芳入夏初，槐阴绕屋竹扶疏。清风一室閒钟磬，疏雨幽窗自看书。  

***静维***  

静维，华亭人，盛氏女，原名韫贞。有《寄笠遗稿》。  

***秋宵对月***  

夜静天地凉，凭楼独凝眺。烟树色离离，云山望中杳。万籁寂无声，数萤流木杪。青镫照罗幕，残叶铺池沼。悲哉今古情，乾坤徒浩渺。忧怀自苍茫，至意漠难晓。姮娥知我愁，流影来相照。当持金石心，千秋同皎皎。  

***题春草堂***  

谢公游眺地，春草已无根。夕巷牛羊下，空檐鸟雀喧。可怜盱盼尽，徒有简编存。泪洒西州路，何人酹一樽。  

十载重游地，孤城带落晖。西园迷旧迹，北渚长新矶。玉树人俱尽，金庭事已非。何须闻短笛，独立自沾衣。  

***赠圣幢师***  

自是闺中秀，超然远物华。心能同水月，骨自带烟霞。翠长真如竹，黄开般若花。寄言刘铁磨，应识赵州茶。  

***夜坐***  

残镫照帘幕，楼阁有馀情。落叶堆蛩砌，凉风吹雁声。暮蝉愁里听，河汉望中横。独坐悲秋夜，疏棂淡月莹。  

***村居杂感***  

春山斜远郭，渌水满晴川。白鸟孤云外，青林返照边。风波何处少，耕凿此中偏。莫作途穷叹，聊同鹿豕全。  

***碧海***  

碧海风涛静不飞，凌霄高阁敞云扉。拥书千卷无人到，翦烛三更有鹤归。汉殿香消青鸟去，缑山秋冷玉笙微。劫灰辨得馀悲怆，独向人间寄衲衣。  

***传正***  

传正，仁和人，缪氏女。万善庵尼。  

***辞世偈***  

五十馀年似梦中，今朝四大各西东。了明性海无生法，更有何言说苦空。  

***智生***  

智生，仁和人，黄氏女，原名埈，同县陆钫聘室。  

***祖母命题菊花***  

帘暮暗生香，奇葩胜艳妆。不随秋草萎，独立傲繁霜。  

***春日风雨***  

何事催春去，残红逐雨飞。飘风无处所，来岁可能归。  

***宫词***  

长信宫中侍宴来，玉颜偏映夜光杯。银筝弹罢《霓裳曲》，又报西宫侍女催。  

***夏词***  

炎威天气日偏长，汗湿轻罗倚画窗。蜂蝶不知春已去，又衔花瓣到兰房。  

***咏雪***  

霏霏玉屑点窗纱，碎碎琼珂响翠华。乍可庭前吟柳絮，不知何处认梅花。  

***德日***  

德日，泰州人，蒋氏女，原名葵，字冰心，号普林。有《拂愁集》。  

***咏新柳***  

嫩软新枝不受肥，小蛮醉舞比腰围。欲舒青眼情难寄，但说蛾眉事总非。纤巧莺梭轻拂缕，翩翻燕翦欲裁衣。随风婀娜春无限，销尽吟魂好句稀。  

***暮春苦雨即事***  

年来惟有感伤多，九十春光总浪过。镜里容颜空自老，梦中诗句为谁哦。飞花满院销银蜡，细雨空帘锁黛蛾。可惜繁华零落尽，香残酒冷奈愁何。  

***雨中新柳***  

深黄浅绿雨中新，才倚雕栏更损神。翠色最宜侵少妇，柔条未可赠离人。衣沾清泪时时湿，眉染浓烟故故颦。无力舞风飞更歇，由来腰细不胜春。  

***梦醒闻雁却忆女弟***  

依稀莲步梦中来，忽听孤鸿意自哀。尔来失群予忆妹，烦君寄泪到妆台。  

***新燕***  

穿径衔泥漾好春，翩翩斗舞羽毛新。暖风吹入昭阳殿，妒煞轻盈赵美人。  

***雨窗有感***  

梨花零落事堪悲，诉与孤窗夜雨知。静坐几回怜命薄，颦蛾正是断肠时。  

***茉莉***  

一笑风前尽吐香，摘来几朵倍芬芳。琼姿馥馥羞珠翠，留与婵娟助晚妆。  

***月下梅影***  

轻笼淡月异浓妆，欲赋惭无白雪香。却到夜深人静后，一枝移向碧纱窗。  

***闻邻女哭声***  

閒看征雁立花阴，处处西风落叶惊。我为相思肠欲断，不堪又听断肠声。  

***初秋***  

萧然一叶下梧桐，初觉凉生小阁风。暑气潜消人意爽，卧看新月到帘栊。  

凉夜西风枕簟清，钟声送月傍柴荆。寒蛩也识秋光到，砌下窗前处处鸣。  

轻烟冷露染衣寒，无数流萤绕画栏。睡起悄然时怅望，秋声一片在林端。  

***德月***  

德月，泰州人，原名蕙，字玉洁，号雪峦，葵女弟。  

***雨夜梦与冰心女兄话旧醒来拈韵***  

孤窗閒卧不胜愁，梦逐娇痴旧地游。绣阁牵衣欣聚首，妆台倚膝倩梳头。惊魂夜半萧疏雨，分袂更残寂寞楼。枕上伤心无数泪，晚来宁忍一舒眸。  

***送花女兄***  

遥想娉婷态，晓妆梳裹鲜。玉英三四朵，送缀绿云边。  

***秋夜闻蛩***  

蛩音唧唧最关情，无限秋光映画屏。银烛高烧更漏永，不堪听处总成吟。  

***香奁和姊氏韵***  

无聊月下独焚香，暑气微消渐觉凉。徙倚花前频怅望，何时重见玉人妆。  

小院凉生落叶风，天街玉露湿花浓。怀君泪笔难题句，瘦减腰围总病中。  

小阁閒凭远绪生，香茶独啜不胜清。遥思月下吹箫态，料对乘龙跨凤人。  

梦里相逢泪似波，云烟共涤对君多。秋声惊起愁人恨，怅望遥天横玉河。  

携愁带病强吟哦，自恨红颜薄命多。一夜诗成无数泪，从今休想对君歌。  

多病伤神力不支，一弯新月照愁思。昨宵魂梦牵衫袖，拈韵依稀赋别诗。  

贪看新月不成眠，仿佛清宵对玉娟。诗思君家推绝调，吟成白雪却非盐。  

新诗赋就更添妆，散步回廊转画堂。多病慈亲欣执手，愁中对月且流觞。  

凋零门户不成家，骨肉相看空自嗟。愁到夜深浑欲寐，杜鹃啼破绿窗纱。  

镜中小影岂无双，琴鹤看来祇自芳。镇日陶情诗共酒，雀屏无意选东床。  

***悟情***  

悟情，字石莲，丹徒人，翁氏女。  

***感怀***  

清净而今遍六根，焚香幸作佛前人。已知性海须登岸，且向恒河试问津。口藏谁传弥勒法，心镫自照女儿身。痴情一点消难尽，吟到诗篇忘苦辛。  

苍茫回首万缘空，漫说平生塞与通。眼见公侯兴败易，命怜姊妹死生同。只留此日袈裟在，不见当年锦绣丛。坐彻蒲团波浪息，心缘稳渡片帆风。  

***宛仙***  

宛仙，石氏女。长洲洞庭东山尼。  

***庵中写怀***  

禅关昼掩绝尘踪，前有修篁后有松。野鹤去时人少伴，晓云起处壁添峰。当时自识尘缘浅，今日谁知道味浓。千里赤绳从此断，超然何用讲三从。  

***翁氏***  

翁氏，仁和尼，有《息肩庐诗草》。  

***松鼠***  

炯炯双眸狡，如梭绕树丫。长公曾有赋，贞女刺无牙。性癖犹耽果，情顽不息花。行藏那可问，穿穴是生涯。  

***绿牡丹***  

一枝娇艳殿春开，疑是芭蕉分影来。云鬓漫劳秦女挽，宫纱须趁曲江裁。轻盈自可藏幺凤，绰约偏宜映古槐。回首梁园他日事，不禁花下几徘徊。  

***智圆***  

智圆，字湛然，常熟人，殷氏女。  

***孙贞媛诗***  

月皎皎，风潇潇，贞魂跨鹤翔云霄。雾鬓烟鬟人不识，一炷栴檀默与招。旃檀香远飘如篆，环珮初过廿四桥。桥头有客迎仙驭，相对箕坛夜泬寥。灵符辄感蕙云女，不比人间花木妖。蕙云秀毓吴淞里，乌衣贵族珥金貂。父掌铨衡作卿贰，忠心贯日压班僚。明师动地烽烟起，鼙鼓喧阗至正朝。大厦倾颓燕雀尽，剩有孤雏逐絮飘。孤雏赖妪相奔窜，襁褓呱呱魄荡摇。避秦难觅桃源渡，且向珠湖拨短桡。漂母祠边侨寄稳，一枝栖息同鹪鹩。家乡尚隔长淮水，回首燕都路渐遥。世乱初平畴庇倚，羞涩空囊命不聊。饮蘗茹荼总酸楚，凄凉暮暮还朝朝。流光迅速惊驰驶，转眼盈盈羡阿娇。养就娇娆真可羡，花枝如靥柳如腰。更怜残喘溘然逝，空闺独守心忧焦。自分门庭久零落，春风无意歌《桃夭》。强暴侵凌畏多露，谁知恶客盗红绡。掠卖扬州守贞女，向诉无人怨未消。泪凝朱袖凭珊枕，镜掩青楼弃翠翘。自此繁华竹西路，歌吹从他意气骄。妾心好比琼花冷，誓死泉台志独超。往事沈沦四百载，精灵未散广陵潮。闻卿已证仙班久，琳宫翠水莹芳标。愿和湘女弹瑶瑟，不伴秦姬弄碧箫。临坛带泪叙畴昔，松柏宁随众卉彫。丈夫节概当礌落，烈行偏从巾帼昭。留得表贞诗百首，輶轩伫望采风谣。  

***吊彭娥***  

匹妇得成名，寒门志甚贞。乳雏怜燕羽，逐妇恶鸠声。智以穷愁短，身因激烈轻。寸肤如可鬻，泾渭不分明。  

***次韵题明妃图***  

遥辞汉殿泪痕稠，沙漠凄凄雁阵秋。到此画工忘故我，也惊愁绪锁眉头。  

***姚霓***  

姚霓，字静韶，吴江人。幼为尼，江氏女。  

***春夜***  

新篁风韵夜窗幽，好梦惊回惹旧愁。一瞬春光归去也，子规啼月下西楼。  

***明修***  

明修，字可尚，号东悟，常熟人，高氏女。维摩寺尼。有《鉴云留迹》。  

***合江***  

合江山色好，耐可雨连绵。欲觅峨嵋路，须凭般若船。云峰呈晓景，仙树带秋烟。咫尺翘瞻处，将登第一天。  

***送亲礼师登戒***  

幻途无处不朝真，从此休言涉世尘。陟屺正堪慈月好，登堂又喜觉华新。三迁教子缘方得，六十耆英道正亲。此去报恩兼利众，坦然显现法王身。  

***示众***  

妄谈般若妄谈宗，误引群聋学我聋。夙契心源形实相，事随世理显虚空。人因有执机皆塞，物为无情道尽通。可是个中真的处，太阳西去水流东。  

***泊舟***  

渔火村镫两黯然，暮云空隙见长天，波平江面光微动，瑞霭轻摇不是烟。  

***心中***  

心中，濬县人。  

***和天台雅集韵***  

年来观道礼三宾，清梦神游法界频。今识仙源浑不远，传将铁笔尽钩银。  

南池旌旆建高秋，又看移来豫北留。昨日大伾山下过，恩光先被鹫峰头。  

玳筵珠履客争归，公暇朝衫换氅衣。从此安昌成朗苑，衙斋花轴又增辉。  

家住桐庐水石寰，随亲游幕未南还。髫龄失怙伤孤露，十载跏趺洛下山。  

学和阳春逸兴遥，吟馀花雨霎风飘。瑶池未许莲池汇，何处慈航度法桥。  

棠荫淇源故老知，王公路柳系人思。而今绣斧清霜肃，正是绳徽式穀时。  

***摩净***  

摩净，震泽人，任氏女。有《桐里诗草》。  

***经虎丘***  

鹿走苏台春寂寂，江花江草伤心碧。行人不见古今愁，指点青山王珣宅。  

***镜明***  

镜明，字定安，仁和人，陈氏女。孝义菴尼。  

***口占示徒***  

庭中卓刹竿，悬幡更悬镫。镫明大千界，幡引最上乘。门外河之水，照面复照心。真面何虞皱，道心须要深。  

***慧机***  

慧机，钱塘人，谭氏女。慈孝庵尼。  

***答觉罗赫舍里夫人***  

山云归自山，水云归自水。问云云无心，还问看云子。  

## ●卷二百

***李性源***  

李性源，朝鲜人。  

***恭和御制赐朝鲜琉球安南诸国使臣诗***  

尧阶春叶报中旬，湛露恩深法宴频。薄海欢欣同玉帛，寰区庆祝竞神人。陪筵每感黄封遍，赐酝那安御手亲。五纪馨香臻八耋，南山北斗总归仁。  

***赵宗铉***  

赵宗铉，朝鲜人。  

***恭和御制赐朝鲜琉球安南诸国使臣诗***  

春回庆岁月中旬，玉帛来庭侍宴频。姬箓万年跻寿域，尧阶三祝效封人。身沾法酝叨恩旷，衣惹炉香仰圣亲。武帐嵩呼同内服，双擎云汉颂皇仁。  

***朴齐家***  

朴齐家，字修其，一字次修，号检书，朝鲜人。有《暂游集》、《贞蕤稿略》。  

***九层洞同京山李丈汉镇***  

红树塞天地，不知山更多。脱巾松下饮，抱膝水边歌。世狭容吾懒，官贫耐客过。犹能理诗律，学杜祖阴何。  

***白龙潭***  

百笏泓澄贮碧霞，鹰岩皴石一支斜。村容近接亭亭树，水次丛开冉冉花。细雨披蓑看更羡，新泉灌稻事堪夸。但须耕具兼渔具，还有黎城合置家。  

***次李宜庵韵***  

心静还知丈室宽，酒酸犹博片时欢。十年人似齐门瑟，半世文多楚相冠。感此孤虫催岁暮，飘然旷野履霜寒。乡村寂寞眠常早，月压柴荆未出看。  

***丰田途中***  

入谷青丝马，春风时一鸣。山花樵更发，河柳卧还生。蔼蔼村边雨，迢迢原上耕。五云如可觌，凫舄去朝京。  

***李黄中***  

李黄中，字公一，朝鲜人。有《甘山诗集》。  

***游宝盖山深原寺***  

净地来何晚，春风事几慵。落花深一寺，流水住孤松。岸断山光绿，墙回月色浓。天津桥上老，岂识此龙锺。  

***柳得恭***  

柳得恭，字惠风，朝鲜人。有《歌商楼小稿》。  

***松泉杂诗***  

紫霞洞里草菲菲，不见宫姬并马蹄。为是辛王行乐地，至今犹有燕双飞。  

荒凉二十八王陵，风雨年年暗漆镫。进凤山中红踯躅，春来犹自发层层。  

***洪敬谟***  

洪敬谟，朝鲜人。有《海岳诗选》。  

***三日浦***  

朝入蓬莱暮阆风，琼班旧侣已成翁。鸥如相待三秋后，鹤亦重来十载中。飙驭苍茫渚云白，兰舟摇漾夕阳红。纵教百日沿洄久，回棹还应首更东。  

***崔梦远***  

崔梦远，字松崖，朝鲜人。有《松崖诗草》。  

***与清湖共赋***  

过江鸿雁碧云秋，客思迢迢恋旧游。世远文章常欲哭，酒醒风雨易生愁。芦花白处怀卬友，柳叶青时到此楼。共是穷途馀侠气，羞将斑鬓对清流。  

***李晸应***  

李晸应，字谦伯，号少闲居士，朝鲜人。有《少闲居士集》。  

***东郊晚眺***  

总是谿山不世情，禅心浑觉静中生。斜阳明媚川原迥，野色苍茫草树平。诗到深秋烟共澹，人来胜境月俱清。游筇从此寻真好，绕岸幽蹊一线横。  

***权敦仁***  

权敦仁，字彝斋，号瓜地老人，朝鲜人。有《彝斋诗集》。  

***访山寺***  

二载名蓝约，山秋石意斜。西风将远客，流水过田家。稻翠行随马，蔬香间带花。吟鞭閒不定，绕出赤城霞。  

***同镜师作***  

灌木鸣风绝涧隈，柴门逐水静风埃。茯苓已向山僧乞，芥菜多从春市来。  

***金正喜***  

金正喜，字元春，号秋史，又号阮堂，朝鲜人。  

***寄题程序伯画山楼图***  

几叠迂痴画里山，楼边腕底碧斓斑。烟云供养无理寿，青眼相看万里閒。  

***洪良浩***  

洪良浩，字汉师，朝鲜人。有《耳溪散稿》。  

***岳州感古***  

吾祖分符地，今孙仗节来。阳春千室化，山浦百年哀。片石新华屋，寒花旧钓台。欲招遗老尽，孤月与徘徊。  

***峡中即事***  

小舆云外出，天地此身高。古壁流蜂液，阴龛养石膏。村尨逢虎狎，山鼠见人逃。供眼多奇事，崎岖未觉劳。  

***廿二日登金沙峰观海***  

醉倚金沙巅，西溟把盏前。日兼云共荡，天与海俱圆。若木知何树，青齐或见烟。心胸元自在，毛骨却翛然。  

***望登莱***  

我国西环水，华人谓大瀛。鲁连夸一死，秦帝羡长生。三山非别界，千古冒虚名。痴梦真堪笑，题诗代史评。  

***挂弓松***  

挂弓松，乃在咸州之本宫。云是圣祖手所植，尚馀三枝后庭中。亭亭偃盖荫十亩，上有光怪干碧穹。龙拏虎蹲势欲腾，柯如苍玉根如桐。雪峰山下驰马归，三尺乌号挂如虹。枝头袅袅上弦月，叶间瑟瑟带箭风。南征北伐倚神器，乌喙剺面无全瞳。孤矢方徉数十载，天地清夷日域东。威加宇内眷故乡，仙跸重来似旧丰。銮声兮哕哕，翠盖兮童童。清阴芳草宴父老，《大风》之歌何沨沨。祥云常绕万年枝，古榦扶疏立穹窿。往岁岛夷犯大邦，兴王旧壤烟尘濛。敢以斧斤入宫树，龙鳞一片鲜血红。忽然惊风掣地起，若有轰雷殷半空。群盗相顾尽兽骇，不觉叉手仍鞠躬。树木尚为神灵护，枝叶皆与造化通。从此骄虏折凶图，咸识圣人树立雄。苍髯屹然四百年，铁山扶桑相始终。呜呼！欲知当日栉沐功，须看金樻绛纱笼，中有十三羽箭一角弓。  

***登乐民楼***  

汉沛周岐尚有村，龙蟠虎踞势腾奔。山从白岳分千脉，水到沧溟会一门。骏马云屯同冀代，雄城棋布壮藩垣。如今万岁桥前路，惟有笙歌日夕暄。  

***入关杂咏***  

桓公北伐至孤竹，武帝东巡礼岱宗。大帻神人谁复识，羽衣仙子竟难逢。游谈遂化燕齐俗，豪侠尚传王霸踪。况是边风好驰射，居民不复力耕农。  

唐文皇帝昔东征，黄钺亲将天策兵。遂以至尊临绝塞，宁知万乘困孤城。玄龄垂死留书谏，仁贵捐生跃马迎。从古明王勤远略，不如高拱享昇平。  

书生白首对青镫，卷里山河见未曾。秋水讵能窥海若，夏虫难与语寒冰。龙门笔壮汉司马，巴峡诗奇杜少陵。不出户庭知六合，圣人犹复泰山登。  

***寄谢翰林院修撰戴公***  

生平慕古人，夙怀四方志。每恨东海偏，未睹中华懿。颠发已种种，偶充朝元使。眼看神州大，足践尧封地。侧闻有戴氏，赫舄声远暨。三苏可并驾，二陆方联辔。状元何英妙，裒然为国瑞。无路接光辉，愿言徒倾跂。有客颇倜傥，好文仍好义。拟上光范书，遂怀孔融刺。既覯君子仪，兼致主人意。一见即解榻，再见更倒屣。谈理如析毫，论文已<日齐>胾。上下扬千古，快若并刀利。虚往每实归，亦足窥一二。幸因蟠木容，得识瑚琏器。纵未登门屏，犹喜质文字。王程有常限，归期在造次。睠言怀伊人，宁无感气类。不意蓬莱客，殷勤致珍馈。瑶函动光彩，罗列文房四。摩挲手不停，个个香且腻。岂徒物为美，谅是贤者赐。况我老翰墨，真惬性所嗜。贶之由中心，受言藏弊笥。自顾疏且远，乃蒙不遐弃。无以答厚意，礼际良可愧。但愿崇明德，九仞加一篑。茫茫宇宙内，孰非男子事。惟能择路歧，然后造精粹。敢将一言赠，聊披片心示。精神贵相通，何间山川异。春风动江海，悠悠策征驷。愿凭东飞翼，毋慳尺素寄。  

***望夫石歌***  

山头一片石，屹立青海傍。偃蹇不受秦王鞭，孤洁颇似贞女肠。行人借问贞女谁，许氏少女字孟姜。姜女少小何窈窕，嫁与东邻范家郎。郎年弱冠即从军，迢迢万里戍渔阳。青镜持赠别后面，纤腰未脱嫁时裳。少妇不解别离苦，娉婷十年守空床。金微草白风雪虐，玉窗花飞岁月忙。长城之役何太急，天子威令寒於霜。千杵不堪筋骨绝，一身谁洗刀箭疮。昨夜深闺梦郎至，颜色憔悴言未详。惝怳惊觉妾心动，仓卒清晨起严装，弱质不惮度关河，柔情那忍别爷娘。千古万辛到榆塞，郎君踪迹竟杳茫。始言某年石压死，或说何方战陈亡。城边积骸与城齐，子之丰兮何处僵。人情到此可奈何，惟有昂首呼穹苍。泪尽气竭声不续，彷徨更陟山之冈。朝朝暮暮望郎来，愁云霮海天长。齐城已崩哭杞梁，湘竹空斑泣娥皇。明月夜伴山鬼啼，沧波春与水禽翔。长留拳石水不啮，但闻骊山草已荒。不见东海又有隄上妻，千载芳魂永相望。  

***发北巡向顺安***  

行鼓初鸣驿骑催，邮亭小雨净无埃。雁声远自云间落，秋气先从塞上来。村女田中方拾穗，农夫树下共衔杯。天时更觉重阳逼，山菊如期处处开。  

***保和殿参宴见荷兰贡使亦与斯乃前牒所无也诗以识之***  

冀野星分近斗<木勺>，皇王定鼎自唐尧。长城万里连沧海，金阙九重抗碧霄。日下容光皆遍照，寰中寸地毕来朝。西溟又有荷兰国，六纪重来献璧瑶。  

***李光稷***  

李光稷，朝鲜人。  

***和陈云伯咏老松***  

有客挥毫赋老松，笔端但觉翠重重。踏馀偃蹇霜枝鹤，吟罢骞腾雨叶龙。清韵已知擅朱夏，寒心应不畏玄冬。晚来东海风吹急，欲洗秦家曩日封。  

***权永佐***  

权永佐，字晶山，朝鲜人。  

***和印心老屋陶云汀赠诗***  

客星□点犯仙槎，习气全粗任笑哗。眼目井观居左海，人才霞蔚慕中华。字成瘦柏分题墨，芽展初旗试啜茶。喜得逢君天下老，柴桑氏族古名家。  

***洪羲锡***  

洪羲锡，字骆皋，朝鲜人。  

***和印心老屋陶云汀赠诗***  

燕天万里踵星槎，雅会今朝远俗哗。笔下传情移日色，眉间得气爱文华。室闻兰馥频斟酒，味合诗香细啜茶。奇绝兹游都可忘，羁愁摆脱胜还家。  

***洪羲瑾***  

洪羲瑾，字晚窝，朝鲜人。  

***和琉璃厂遇陶云汀有作***  

逢君不负远游槎，如水交情屏市哗。仪范出尘依玉树，文章超世赋皇华。中朝雅望方簪笔，半日清谈共品茶。诗道须知源有自，古来靖节最名家。  

***韩致应***  

韩致应，字旉山，朝鲜人。  

***和印心石屋陶云汀赠诗***  

玉河风雪泊星槎，闭却羁窗语寂哗。僻处外藩无面雅，喜闻内翰有声华。青揩两眼耽看稿，香沁双牙胜啜茶。靖节渊源传绝响，古来诗道数君家。  

***申在明***  

申在明，字纶斋，朝鲜人。  

***答陶云汀内翰赠诗***  

才非观国愧乘槎，客馆残书远市哗。嘉制忽欣观雅册，大方奚止仰文华。清高节缅霜前菊，爽朗香浮雪里茶。人在卷中思不见，玉河孤月照谁家。  

***韩永元***  

韩永元，字西园，朝鲜人。  

***寄和印心石屋之作***  

送春馀恋趁初晴，高阁微风瞰远城。叠架香尘生墨晕，曲栏晴昼落棋声。山中把酒参同社，江上谋田忆旧盟。芳夏小园多韵事，经衣尽日树间行。  

***韩永献***  

韩永献，字小湖，朝鲜人。  

***寄怀陶云汀内翰***  

不待招邀至，心交若有神。高歌将进酒，留醉未归人。落笔幽香远，登楼霁景新。桃花两三树，犹得驻芳春。  

***李晚用***  

李晚用，字石樵，朝鲜人。  

***寄怀陶云汀内翰***  

字诗还不记，閒境厌劳神。痕饮无如我，落花何与人。尽教风雨过，却照别离新。门外多芳草，经过犹是春。  

***南尚中***  

南尚中，字雨村，朝鲜人。  

***寄怀陶云汀内翰***  

屡被诸公赏，惭无诗入神。清风生饯席，好雨慰农人。地僻交游罕，时移客味新。晚过桃李下，犹似领残春。  

***许栎***  

许栎，字淡岩，朝鲜人。  

***寄和印心石屋之作***  

昆山产宝玉，蕴藉金堂姿。光气那自掩，切琢当及时。不必待卞和，愚夫亦知奇。怀抱已倾倒，词翰何淋漓。虚往实而归，愿言长追随。无限尊中酒，旋愁别后思。但垂金玉音，鸿雁归未迟。  

***郑五锡***  

郑五锡，字山石，朝鲜人。  

***留别云汀***  

士生一天地，交契不封疆。心认挥毫正，辞薰煮茗香。相期崇德业，馀事露词章。云树分襟后，清标讵可忘。  

***洪显周***  

洪显周，字世叔，号约轩，朝鲜人。有《海居斋诗钞》。  

***题人扇头墨梅雀***  

读罢西湖处士诗，纸窗疏影两三枝。山禽梦著无人见，应是参横月堕时。  

***到杨花津敬次伯氏***  

风光流转共谁期，燕燕莺莺总旧知。杨子江头春欲尽，桃花水暖锦帆迟。  

***钅沙锣潭泛舟***  

溯去澄流卷去沙，桨声斜日动伊鸦。芒鞋北壁攀苔石，酒榼南江傍荻花。游子笙箫无定处，居人舴艋以为家。请君莫放今宵月，冉冉谁能驻岁华。  

***拈放翁韵与石见***  

兼旬病起始开扉，春色三分一半违。细草渐缘溪岸遍，新禽已过树梢飞。花风柳雨人空老，山月江云梦每归。何必区区齐物我，庄生犹是达生非。  

***呈石见邀和***  

晚节渐於尘事远，新诗自写仿《黄庭》。曾闻梦里收龙尾，复道人间落岁星。宦迹旧荒三径草，閒情今作一流萍。白头坐说先王日，相对吞声涕泪零。  

***红处***  

红处分明绿处昏，朝来犹带雨馀痕。梦回流水桃花境，画在板桥杨柳村。写偈妙参松雪意，作诗香返玉溪魂。春游不倦登临费，一翠微连履道园。  

酴醿欲醉海棠昏，争似佳人带睡痕。暖气多情烟外岫，夕阳生色雨馀村。夕吟芳树香销骨，苦忆名山碧沁魂。菘菜芹羹入新味，厨房供给足家园。  

***金流洞***  

攀萝扪壁上山贪，时听云端落笑谈。天遣灵区超分外，人将流水比双南。凄风冷雨秋重九，瘦策宽鞋客两三。或恐新诗干造物，不教明月到禅庵。  

***李尚迪***  

李尚迪，字惠吉，号藕船，朝鲜人。有《恩诵堂集》。  

***次柏静涛正使清川江韵***  

东渡星槎赋海初，词源直溯木玄虚。行怜地古攀榆叶，却愧厨寒饷鲽鱼。野渡停骖春水冷，山楼珥节夕阳流。他时傥得黄公讯，为报相思满月如。  

***癸卯正月七日燕馆得王子梅张仲远书追赋一律示仲远兼寄子梅***  

客中人日思冥冥，取次诗函眼忽青。细数旧游如断梦，几多知己又晨星。杂花三月江南路，名士千秋历下亭。自笑敝裘何所事，乘桴吾道在沧溟。  

***还发闾延留赠白瞿山赵绛雪***  

归旌东指路无穷，靺鞨遗墟落照红。山泽气蒸常作雨，铙笳声咽故多风。他时我恋空桑宿，今日谁推大树功。离思乡愁同错莫，戍楼西去月如弓。  

***浿上杂诗***  

雨丝风片禁烟时，古柳神鸦叫水祠。莫问九梯宫旧事，玉鞭消息草离离。  

***李尚健***  

李尚健，字天行，号以堂，朝鲜人，尚迪弟。  

***题程序伯画山楼图***  

幼舆丘壑少文居，染翰沈吟晚眺馀。镇日画山山似画，一帘空翠夕阳疏。  

烟林供养足幽居，淡淡山容墨戏馀。画里逃禅堪自適，何妨高士世情疏。  

***赵秉铉***  

赵秉铉，字羽堂，朝鲜人。  

***东林城呈静涛天使***  

兰舟初放绿波空，千里逢迎细雨中。四牡如飞春昼永，岸花汀草一番风。  

***徐相雨***  

徐相雨，字秋堂，朝鲜人。光绪十三年充贡使。  

***桃花洞寄怀日下诸友***  

我生九夷内，识字陋且疏。六十闤阓眼，三入医无闾。吴蜀壮游者，或有羡慕余。人本箕畴旧，仪犹汉官馀。论交略名位，情真极吹嘘。书林与画图，招邀恣意摅。恨不展归限，一年燕邸居。晨兴促膏秣，言旋敢徐徐。天末动别情，海外送征车。登高怅远望，慨然念居诸。不才应使职，智虑诚拘虚。若我自为暇，行当赋《遂初》。拟访仙人窟，复寻高士庐。尘霾阻幽兴，岩壑气不舒。独坐老禅榻，百面咄咄书。山灵傥怜我，重许良会与。  

***李承五***  

李承五，字三隐，朝鲜人。光绪十三年充贡使。  

***松筠庵即席唱和诗***  

短屐冲泥雨后寻，松筠成荫古庵深。千秋高节杨公在，输与诗人赞诵音。  

燕月辽云奉使年，骊驹怅别又秋天。萍踪复合非无日，叵奈当时已惘然。  

***闵哲勋***  

闵哲勋，字圣若，朝鲜人。光绪十四年充贡使。  

***光绪戊子正月廿九日偕黄鹿泉农部膺杨惠畡大令寿彤徐仲阮驾部悫立访***  

***何桐云农部桂芳茶市之晚香斋同集者萧襄廷学博长裕易■农比部炳奎郭杼田比部庆治龚省吾礼部镇湘张亶臣大令祖纶张憩云学博章焌童子何炜郭家冕谈燕甚乐皆有诗相赠奉答二章***  

佳游茶市趁春光，翰墨因缘缔吉羊。身似登龙瑶席忝，心随归雁海天翔。剧谈尘柄霏琼屑，好句蝉联晕笔香。此会此生应可再，雍容风采几仙郎。  

湖海文章会一堂，远人何幸挹馨香。郁金美酒醒仍醉，戛玉佳章短更长。藤带午阴方漾绿，柳迎春色渐舒黄。石缘应是三生订，蘅杜牵思未忍忘。  

***金绮秀***  

金绮秀，字仓山，朝鲜人。光绪十五年充贡使。有《放鹇散草》。  

***梅花明月送春史***  

黄昏剥啄客来初，一半青山是我居。抵死看梅情不俗，平生与酒契非疏。剧谈难了心中事，少坐强於别后书。明日送君西去路，亲朋其奈两忘鱼。  

***步云养方山厓石唱酬韵***  

落落亲朋一枕间，江湖鱼鸟更相关。已知身外有馀地，自在胸中无数山。吏部文章今属梦，承天明月孰同閒。沧浪髭发吾犹尔，只许浮云共往还。  

***李敦夏***  

李敦夏，字峒云，朝鲜人。光绪十六年充贡使。  

***上徐寿蘅侍郎***  

文昌临照众星回，大地英声贯耳雷。四水中央蓬岛屹，五云直北玉楼开。斐才稷下群英集。韵事山中宰相来。此在吾东犹盛举，况今奇躅住燕台。  

***李僖鲁***  

李僖鲁，字眉下，朝鲜人。光绪十六年充贡使。  

***题江亭雅集图***  

慈悲古刹翼然尊，奇石经幢泐尚存。东海飞鸿双爪迹，祗林新印碧苔痕。  

***曹寅承***  

曹寅承，字东谷，朝鲜人。光绪十七年充贡使。  

***月波楼题壁***  

洞仙关外路悠悠，疏树晴烟澹似秋。政喜江山浑入画，十年重上月波楼。  

***间道述怀寄黄鹿泉燕京***  

东人加额日詹清，经岁辽阳阻使旌。风劲沧溟鹏欲徙，天寒碣石雁无声。那将赵盖相望道，妄谓秦关未出兵。箕坦颍清何处是，伤心不复对残枰。  

***徐正谆***  

徐正谆，字褧斋，朝鲜人。光绪十七年充贡使。有《燕槎行卷》。  

***善竹桥***  

崧岳千峰夕照边，旧时宫阙总寒烟。至今一掬桥头血，生色高丽五百年。  

***辽野道中***  

巫闾天半势嵯峨，渤海东连万里波。卷里曾抛閒岁月，寰中始识大山河。尉迟孤塔斜阳远，秦帝长城落木多。惆怅古人今不见，西风回首一高歌。  

***宁远城祖大乐大寿敕建牌楼***  

石楼双峙尽环奇，赫阀元勋耀一时。争及野田衰草里，行人来访四同碑。  

***孤竹城谒夷齐庙***  

滦河流水绕空城，清节祠前万古情。多少世间轩冕想，於今回首一铢轻。  

***沙河驿遥同赵幹山侍郎寄赠韵***  

老去情怀远别难，殊方为客岁华阑。至今歌筑悲燕市，却喜衣冠睹汉官。王事敢言原隰苦，病躯偏觉雪霜寒。可怜此夜沙河月，清景应同万里看。  

***李永珪***  

李永珪，字春史，朝鲜人。光绪十七年充贡使。  

***黄农部见访赐诗病不能兴依韵和答***  

经年旅馆病河鱼，白露苍葭对月初。再咏《皇华》敢言劳，曾闻叔度众推誉。自同其气还同臭，未见斯人先见书。多谢高车来枉过，起余榻畔整冠裾。  

***郑景云***  

郑景云，字其山，朝鲜人。光绪十七年充贡使。  

***访黄农部不遇有作***  

旅馆沈吟久，閒探高士扉。园童迎客拜，庭鹤向空飞。采药知何处，停云尚不归。松间怊怅立，无语对斜晖。  

***李赞范***  

李赞范，字丹圃，朝鲜人。光绪十七年充贡使。  

***黄农部见示诗和韵***  

一曲《阳春白雪》高，远追《风》、《雅》注《诗》毛。駪征原隰三千里，世守骍盟奉节旄。  

陶然饯别短长亭，吟册光生汗简青。千顷汪波医我俗，每谈高致忆趋庭。  

***李镐翼***  

李镐翼，字陶饮，朝鲜人。光绪十八年充贡使。  

***和黄农部尖叉韵***  

月影初圆露气纤，已看春令换冬严。良宵盏满羔儿酒，珍品盘登虎子盐。九陌红尘飞甬路，万家火树上衡檐。街童识得元宵趣，买取花镫挂指尖。  

书断天涯数点鸦，嘉辰游赏绕香车。画桥明月侵罗袜，银烛微风翦彩花。填咽笙歌熙世象，庄严楼阁达官家。羁人愁绪权抛却，共把金尊赋八叉。  

***郑翰谟***  

郑翰谟，字观海，朝鲜人。光绪十八年充贡使。  

***和黄农部尖叉韵***  

悄悄羁怀烛影纤，更听诗令戒申严。春风已啜醲膏粥，冬雪初消著水盐。塞北征辀尘满袖，巷南门幰树捎檐。巴音愧和峨洋曲，虚把瑶琴弄玉尖。  

凤闉日暮下啼鸦，译馆行人久驻车。深契待看香挹■，新诗留玩笔生花。沧洲经济应需世，工部苍茫岂问家。翘首仙庄还入望，停云远树忆镏叉。  

***李乾夏***  

李乾夏，字仁崖，朝鲜人。光绪十九年充贡使。  

***光绪癸巳春偕盛斋判书友松仆正暨砚农佥事奉使年贡徐鞠人太史设饮於所***  

***居北江旧庐在坐顾通政孟徐两侍御龙喜社主黄农部宾主九人越十数日农部集同志祖道竟日谈宴赋谢录别***  

藐余才不逮，重选膺使命。经岁恣游览，始识人文盛。群贤缔兰交，清宴遵觞令。雅度何汪洋，纵谈挥麈柄。龙社更寻诗，高评若冰镜。茶烟袅鬓丝，盆梅红相映。临歧多赠言，卷里富新咏。欲和郢中音，向君还请正。  

***李暐***  

李暐，字盛斋，朝鲜人。光绪十九年充贡使。  

***和仁崖中枢韵赋谢黄鹿泉农部***  

大地锺英才，文章乃司命。蒐古涵万卷，驰骋鸣时盛。感君许结社，骚坛敬闻令。击钵撰奇句，颠倒造化柄。胜缘讵多得，素心照如镜。寻诗复作会，藻采恣辉映。愿言风谊高，式补《皇华》咏。将旋知几日，还问诗法正。  

***沈远翼***  

沈远翼，字友松，朝鲜人。光绪十九年充贡使。  

***和仁崖中枢韵赋谢黄鹿泉农部***  

出疆惬初志，风流敢自命。观乐驻行旌，云物此全盛。文从子长游，书爱率更令。时复忆沧洲，春宵望斗柄。何幸识群英，论才仰藻镜。投契依末光，心澈冰壶映。金台醉斜阳，慷慨发歌咏。临归共敦勖，春王奉周正。  

***崔性学***  

崔性学，字砚农，朝鲜人。  

***和仁崖中枢韵赋谢黄鹿泉农部***  

海隅有狂客，友朋为性命。廿年游玉京，折节慕名盛。若将声气求，黄鸟鸣春令。故文畴与论，彩笔助谈柄。学业犹未成，白发羞揽镜。诗画纷赆行，满船虹月映。望古一披襟，不徒恋觞咏。敢言吾道东，许心实持正。  

***叔鸿侍御见示癸巳元日八砖斋砖韵诗依韵答赠***  

钟鸣九陌散香烟，绣毂纵横月满天。甲第华镫连巷树，丁帘彩毾绕阶砖。歌随玉笛扌春喉急，妆理琼花掠鬓偏。选胜不知乡国远，聊将尊酒贺新年。  

春暖都门柳蘸烟，不禁归梦海东天。论交此日忘车笠，好古生平抚甓砖。笑我星轺诹俗远，谢君冰鉴爱才偏。朅来北学吾将老，强记风流似少年。  

***赠志青侍御用前韵***  

清淡笔底落云烟，倾盖城南尺五天。敢道遗芬留桂苑，争瞻峻望在花砖。日斜瓯茗留香暖，春早盆梅得气偏。把酒重逢敦夙好，此诗应记各编年。  

***赠鞠人太史叠前韵***  

五云深处焕祥烟，手造凤楼笔补天。气压揆文《长庆集》，名高开国未央砖。京华私觌承欢宴，王道怀柔化党偏。从此北江企山斗，诗盟东海乐尧年。  

***留别龙社诸君叠前韵***  

客里光阴届禁烟，离尊相属杏花天。征尘欲拂新题扇，奇篆犹摹旧赠砖。千里订交能莫逆，几人谈道本无偏。燕南歌筑君休笑，祇恋斯游已廿年。  

***李正鲁***  

李正鲁，字东渼，朝鲜人。光绪二十年充贡使。  

***题献馆泳春集***  

竹翠花香境自偏，满堂俎豆祀先贤。更搜奇迹开吟馆，石墨淋漓抚汉塼。  

酒星高处聚文星，名士论交眼共青。屈指平生无此会，风流岂独让兰亭。  

感君磊落语情亲，翰墨煌煌不染尘。何幸良辰相践约，珠盘玉敦证前因。  

***黄章渊***  

黄章渊，字晚堂，朝鲜人。光绪二十年充贡使。  

***题献馆泳春集***  

春日城西馆，有期君子来。诗书留汉殿，剑筑上燕台。此地登高赋，何人专对才。空堂先哲在，多士扫青苔。  

***李承汉***  

李承汉，字古农，朝鲜人。  

***赠杨惠畡大令叠原韵***  

莫把书生我，呼为画省郎。凤题君子室，乌爱丈人堂。磨杵工良苦，和盘调岂常。十旬于役久，柳色变青黄。  

***金永爵***  

金永爵，字德叟，朝鲜人。有《邵亭诗稿》。  

***纪晓岚紫石砚歌***  

十砚先生癖於砚，罢官归里瓶无粟。惟有诗朿两牛腰，端坑奇石声相触。就中济阳井叔刊，日夕摩挲爱尤笃。篆籀苍劲铭其背，八角廉棱截紫玉。金樱手捧隃麋香，品月题花幽事足。淬妃欣说遇钜公，晓岚清雅不入俗。山斗声名遍华夷，徂夏我读《滦阳录》。西清常共补被携，小泓晴虹光怪数。松园前辈驾星槎，邂逅论交蒙赠辱。笔势矫矫传海邦，渴骥奔泉无卷跼。春风吹落经畹斋，几案清哦佐醽醁。茧纸百幅白如银，宝物如今於我属。见此宛若对昔贤，净水莲房手自浴。留作吾家永宝用，岂数金线与蛾绿。六传百有九年间，鸲眼几点记往躅。为证邵亭文字祥，明窗续成《中林曲》。  

***暮春幽兰小集***  

岳下岚漪坐处深，韶光收纳养诗心。春阑已觉千花乱，院寂自闻一鸟吟。烟散茶炉鸣涧籁，云生画壁响山琴。寻芳近日奚囊富，惟许高朋独赏音。  

***渡江***  

翩翩冠盖入中原，翠幕江头饮别樽。衰草烧痕微辨路，寒林暮景远疑村。平沙列戍红兜出，老树祠神素楮翻。借问叆阳何处是，青烟一道隔山昏。  

***雨夜与李友石曹烟岩两侍郎沈茝石朴锦铃曹荷上三承宣赵兰西学士游挹清楼***  

老来颜发已全凋，犹喜风流未寂寥。山雨涤襟浑忘暑，江风拂袖欲生潮。壮游历历从头算，晓月依依举手招。一枕初回盟鹭梦，茶烟起处拾残樵。  

***南轩即目***  

庭树秋风高，槭槭起寒响。落叶恋旧枝，低回复欲上。  

***赵玉坡***  

赵玉坡，字荆峰，朝鲜人。  

***偕宋子材太守游望湖亭***  

青云联步上层楼，山色湖色一览收。风送千帆欣纵目，雪侵双鬓怕搔头。梅花对影君如鹤，萍水浮踪我亦鸥。胜地却惭尘俗客，输入题句姓名留。  

***申櫶***  

申櫶，字威堂，朝鲜人。官大将军。  

***申贞武公挽词***  

清白传家绝忮矜，建勋万卷老逾增。几尊风雨留宾酒，一穗湖山读史镫。  

西南宦迹两依依，步武枢衡老不违。一言谬许平生志，万事空怀后死悲。  

***金宏集***  

金宏集，字道园，朝鲜人。  

***寄黄鹿泉***  

西江诗派远，健笔当汗竹。感昔阐幽光，琳琅不胜掬。共说龙喜社，风骚主盟独。开尊娱澥客，坐中列名宿。蒿目抚时艰，晋郑以我卜。寄讬一何深，天道往必复。而我谢病久，执书愧未复。千秋有侨札，气义闻之熟。  

***姜玮***  

姜玮，字慈屺，朝鲜人。有《古欢堂集》。  

***金山寺和崔石樵上舍***  

试觅铜瓴第一泉，金焦宛在洞中天。谁携《贝叶》六千卷，独住精蓝五百年。孤磬寥寥云际落，华镫的的夜深悬。商量起灭人间相，多爇风炉一炷圆。  

***黄梅道中怀独悟上人***  

水木清华洞府明，坐怜衣袂白云生。僛僛过鹿如相唤，策策游鱼亦不惊。清绝湖山今夜梦，冷来风雨十年盟。云游妙伴栖何处，头白人间旧向平。  

***自日本东京拟回国至赤马关闻国中有变诣山寺恸哭遂为缟服有遐举之志***  

日边消息使人惊，遥倚西风涕泪倾。家室苍茫何足问，宫闱震荡若为情。匡时未任夷吾责，避世空怀仲子清。筇竹一枝芦一叶，栈云阁雨且孤征。  

***李根洙***  

李根洙，字桐人，朝鲜人。  

***题姜慈屺象***  

万二千峰佛顶人，七十二鸥堂中影。忽如枯木忽奔湍，山人定本定非定。镫前颧颊任模糊，砚背须眉不碍粗。耐想寻师千里外，海天一笠近髯苏。  

***金泽荣***  

金泽荣，字于霖，朝鲜人。有《沧江诗集》。  

***追感***  

半夜狂风海上来，玄冬霹雳汉城摧。朝衣鬼泣嵇山血，犀甲天慳范蠡才。炉底死灰心共冷，天涯芳草首难回。兰成识字知何用，空赋江南一段哀。  

***周晋琦约游狼山以脚弱不能应***  

万里江穷处，名山势特骄。天空僧影小，塔峻客魂摇。鬼误梅询足，虹无道士桥。望尘凝恨甚，况值月明宵。  

***何宗穆***  

何宗穆，安南人。  

***赠朝鲜使臣***  

周原万里共驰驱，才立谈閒志意殊。道理渊源攸一揆，衣冠礼乐却同符。畏天各谨侯朝度，任士同归王会图。流水高山琴载鼓，知音世有子期无。  

***阮公沆***  

阮公沆，安南人。  

***简朝鲜国使俞集一李世瑾***  

沧海扬尘几度三，炎邦自昔宅交南。六经以外无他道，一岁之中熟八蚕。万户鱼盐常给足，四时花木共敷覃。归来宣室如前席，似与观风助一谈。地各东南海际居，计程一万又零馀。威仪共秉周家礼，学问同遵孔氏书。好把文章通肯綮，休论温饱度居诸。使轺云返重相忆，在子安知不我如。  

***范谦益***  

范谦益，安南人。  

***谢两广总督孔公***  

皇天有意属斯文，汶泗锺灵岳降神。数仞宫墙增粉■，一方屏翰试经纶。宪邦文武威怀书，专阃东西宠渥新。圣泽宏宣膏雨润，荣孚穀仰慰来宾。  

旅币寻常效簿来，湛恩今仰体柔怀。观光辱荷金鞍贶，醉德均叨绮席陪。久沐周仁覃海峤，重欣夏贡达江淮。蘩薇静觉无涯答，万寿惟赓南有台。  

***范立齐***  

范立齐，安南人。  

***秋郊杂咏***  

野外连衡宇，秋高见远山。斜阳明一半，烟树断中间。国破家何在，年深客未还。紫芝如可采，一为问商颜。  

***书怀***  

故国山河已大殊，故园桑菊半荒芜。茫茫天地为逋客，扰扰风尘自腐儒。病骨平分秋岭瘦，臣心仍伴月轮孤。有人劝我杯中趣，为问三闾肯醉无。  

***阮宏匡***  

阮宏匡，安南人。  

***恭和御制赐朝鲜琉球安南诸国使臣诗***  

筵开前节值新筍，春暖名园诏问频。恩侈帡幪高覆物，泽覃优渥广同人。怀侯柔远天生圣，饱德观光子慕亲。化外幸陪冠带会，期颐介寿拜皇仁。  

***宋名朗***  

宋名朗，安南人。  

***恭和御制赐朝鲜琉球安南诸国使臣诗***  

虞廷肆觐未盈旬，拜奉天恩灌沃频。不限阳春覃异域，式隆膏泽宠来人。沦肌浃髓知优渥，望日瞻云妥戴亲。分外帡幪何报答，愿将嵩寿祝皇仁。  

***黎梁慎***  

黎梁慎，安南人。  

***恭和御制赐朝鲜琉球安南诸国使臣诗***  

天眷皇王启寿旬，亿年圣泽祝声频。御园日暖常佳气，华宴春浓及远人。星度共旋依北极，威颜咫只仰慈亲。观光幸缀明堂列，顶踵均沾雨露仁。  

***陈登大***  

陈登大，安南人。  

***恭和御制赐朝鲜琉球安南诸国使臣诗***  

虞阶何待舞经旬，玉帛初通雨露频。煦育肯分千里外，绥怀浑似一家人。幸陪周宴清光接，近挹尧樽咫尺亲。新宠归来分海国，共将华祝颂皇仁。  

***阮止信***  

阮止信，安南人。  

***恭和御制赐朝鲜琉球安南诸国使臣诗***  

华旦欣逢万寿旬，春卮廑祝叩筵频。象方玉帛联王会，鹿宴笙簧慰远人。望日有年陶煦暖，朝天何幸妥尊亲。南归愿即呈黄耇，早拜丹墀仰至仁。  

***阮偍***  

阮偍，安南人。  

***恭和御制赐朝鲜琉球安南诸国使臣诗***  

九十韶光甫二旬，灵园莺燕报春频。星驰轮辔趋行殿，云集衣冠拜圣人。仰见英君德得寿，可知天命敬惟亲。金章玉席洪恩浃，泸伞难酬顶踵仁。  

***次东山偶忆兰溪渔者***  

东鲁行车雨雪飞，偶怀閒客钓鱼矶。二伦情谊心相合，十载穷通命每违。不审役形当世事，何如拭目看时机。首阳今日无人问，也任夷齐采尽薇。  

***阮辉亻莹***  

阮辉亻莹，安南人。  

***涿州题壁***  

远捧芝纶万里来，烟云绕向马头开。客囊衣在缝仍密，带得平安两字回。  

***陈文<火著>***  

陈文<火著>，安南人。  

***答复天朝册使***  

玉堂纶綍属才华，天汉遥遥载泛槎。驿路九千初发轫，《葩诗三百》旧生涯。胸中吐出霞千朵，纸上凝成雪六花。除却盛唐元白外，骚坛几见自成家。  

庄诵瑶章咀丽华，不妨世号阿瞒槎。古来先进开新进，谢道无涯役有涯。向阙多君头未雪，望尘使我眼生花。此身如作衡山雁，北往南翔总是家。  

***吴时仕***  

吴时仕，安南人。  

***游绿云洞***  

巑岏翠巘俯苍波，洞口潆洄拥荔萝。岩邃造工施凿巧，景幽渔父占閒多。古今历阅英雄几，儵忽其如混沌何。开辟不应危栈旷，故增一座石弥陀。  

***魏克循***  

魏克循，越南人。  

***氵灵江晚眺***  

迢递川原合，潮风大海通。沙分村径绿，波卷夕阳红。百战威犹在，千年俗已同。清高凭眺处，草木亦思巧。  

***晚度横山关***  

南北关河旧此分，几层树栅屯三军。金戈一自行天讨，石垒从教锁白云。雨过青山晴似拭，帆移碧海日初曛。陈黎土宇今为隘，万里秋风扫瘴氛。  

***马执宏***  

马执宏，字容斋，琉球人。  

***游善兴寺***  

寻幽古来寺，旭日照松门。石发翠逾顶，山丹红到根。偶闻清磬落，已远俗尘喧。何日逢支遁，无生细讨论。  

***蔡温***  

蔡温，字文若，琉球人。有《澹园集》。  

***吴我天底道中***  

林树冥濛隐碧天，穿行忽睹数家烟。藤萝拂袖露常湿，石径横云马不前。山远时添游客恨，潭深疑有毒龙眠。何年此地开幽境，断绝风尘学散仙。  

***千手院访赖全上人***  

僧寺从来爱碧山，上人独傍万家湾。松花落地茶方煮，竹径临江门不关。旷野晨钟千树秀，半窗夜月一心閒。应知传说蓬瀛处，只在风尘咫尺间。  

***郑永功***  

郑永功，琉球人。  

***恭和御制赐朝鲜琉球安南诸国使臣诗***  

御极垂衣正八旬，普天沐德献琛频。四夷骈贡蒙王化，五代同堂仰圣人。召入华筵龙液酒，飞登紫苑凤卮亲。天颜咫尺沾恩湛，永祝昇平万寿仁。  

***阮超叙***  

阮超叙，字松庵，琉球人。  

***送人之官外岛***  

六月南风欲送君，临歧人语那堪闻。扁舟明日千馀里，回首中山只白云。  

***郑孝德***  

郑孝德，字绍衣，琉球人。  

***秋日偕蔡汝显游悯忠寺***  

燕山九月秋，相约梵宫游。树密禅扉静。苔深曲径幽。香云笼古殿，花雨入经楼。上界西风峭，钟声傍晚愁。  

***郑孝思***  

郑孝思，字绍言，琉球人，孝德弟。  

***江楼晚望***  

欲舒惆怅独登楼，四面山川晚色幽。倦鸟冲烟投暮树，归舲带雾到前洲。云深远寺钟声起，风转层楼水气浮。俯仰骋怀情最好，渐看海角月华流。  

***梁学孔***  

梁学孔，字时亭，琉球人。  

***客中逢雨***  

细雨随风拂草堂，晚来弥觉一身凉。披襟不寝犹烹茗，怕益离愁梦故乡。  

***魏学源***  

魏学源，琉球人。  

***末石社坛***  

飞阁人间远，登临畅客心。不知山远近，祇见白云深。  

***送别***  

五月榴花满径芳，骊歌一曲断人肠。劝君莫忘殷勤意，明日悬帆即异乡。  

***蔡如茂***  

蔡如茂，琉球人。  

***夏日游护国寺***  

为有乘凉约，经过波上楼。山因邻碧海，夏亦觉清秋。天落花如雨，人看石点头。薰风宜少住，日暮尚迟留。  
