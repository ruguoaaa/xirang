---
title: 第24部分
index: true
icon: editor
order: 24
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷一百七十七

***唐烜***  

唐烜，字照青，一字仲旭，晚号芸叟，盐山人。光绪己丑进士，授刑部主事，历官大理院五品推事。有《虞渊集》。  

***戊戌纪事八十韵***  

皇帝廿四年，戊戌秋八月。其旬有三日，国乃有大罚。我时官西曹，滥膺折狱职。日抱城旦书，上取司寇谳。是日天向午，旅进缀班列。济济白云亭，冠盖正窸窣。突来高车客，并肩趋上谒。密语人不闻，掉头即揖别。众僚先屏退，行迟独居末。似传中旨至，满堂气惨慄。处分要异常，举动何仓卒。私心妄惴惴，口语互藉藉。或言事虑囚，或言行伏阙。事在三日前，圣主下天綍。归政东朝廷，新进官悉夺。东海大鳗鱼，早惊金钩脱。深宫含盛怒，钩党穷诛灭。罪甚八司马，一一付缧絏。众论方快心，有识甘卷舌。外间喧噪声，禁旅杂街卒。传呼丞相来，肩舆两飘忽。入门坐堂皇，须张面凛铁。趣召主者至，连缚六人出。敕旨星火催，决不待时毕。狱吏走且僵，伍伯整巾袜。须臾各就缚，衣冠尚綷纟蔡。峨峨四新参，入朝三旬劣。辄思大厦扶，竟触天柱折。其一职监察，抗疏气郁勃。同官侧目久，飞语相诋讦。更有粤布衣，未膺簪与绂。壮志不一伸，连坐太突兀。我时迫近前，木立若朽质。故人乃面之，颜忸心忉怛。传诏官人来，天宪口为述。尔等悉逆党，左右皆曰杀。跪听宣读毕，臣当伏斧锧。林君最年少，含笑口微吷。谭子气未降，馀怒冲冠发。二杨默无言，俯仰但蹙额。刘子木讷人，忽发大声诘。何时定爰书，何人为告密。朝无来俊臣，安得反是实。抗辩语未终，群隶竞牵捽。但闻官人言，汝去不得活。相将赴西市，生死此决绝。扬扬如平常，目送肠内热。步骑夹道拥，闉阇车填咽。丞相亲莅刑，事与往昔别。并有覆巢惧，妻孥不敢诀。引领就白刃，夏侯色可匹。携手入黄泉，夕阳照碧血。今日身横尸，前朝语造膝。幸赖乔公贤，为收无家骨。吏人讫事返，流涕向我说。役卒呈数纸，云是狱中笔。我时但悯默，反覆难终阅。人生遂到此，顷刻化异物。仰见天上月，照人倍萧瑟。徒步归寓庐，入门忘饥渴。家人怪我状，疑是感夙疾。约撮告之知，相对亦气噎。夜半魂梦惊，不觉自嗟叱。国事方艰虞，时政有愆失。徒闻縻好爵，谁肯念王室。养士二百年，辛苦数才杰。贡自九州来，帝曰予惟弼。求治或太急，论事或过烈。庶几鼓朝气，一洗宇宙曀。贾生昔痛哭，绛灌颇不悦。出为长沙傅，谪宦犹称屈。况我祖宗朝，钦哉惟刑恤。未闻禁近臣，中道遭黥刖。不待奏当成，一朝饱屠割。举朝孰营救，到处肆媒孽。罪状在疑似，性命快谗嫉。逝者傥有知，叫阍天听彻。人世无是非，恨难万古雪。我作纪事言，覼缕话畴昔。匪以悼其私，实为愤所切。  

二哀诗·兰午亭明府（维均）  

沧州吾邻郡，自古多奇士。周旋文字交，知我惟兰子。早岁歌《鹿鸣》，壮年偶出仕。未膺赤绶荣，忽集青蝇矢。一官奚足恋，弃之犹敝屣。归来发藏书，今古究终始。下觑章句儒，前后等糠秕。一身甘支离，众口任訾毁。我时困青衿，相遇长安市。冠盖日纷纭，惟君独伟视。从此弟畜我，论长十年齿。会合常苦慳，两度过君里。君复京洛游，我初弹冠喜。对床话风雨，解囊济庚癸。导我语周详，爱君文丽绮。君忽掉头笑，书生见尚尔。丈夫宏建树，岂在钻故纸。陈编酣糟粕，随人效诺唯。以此取世资，咄嗟尔奴婢。东西日侵略，当引为国耻。衮衮诸公卿，了不知彼己。隐忧伏萧墙，闰位乱鼃紫。嫠恤岂徒然，兴亡有责耳。邻舍闻咋舌，窃骂君狂诡。昧昧我思之，针砭彻心髓。句留逾半载，暌违倏一纪。中间一邂逅，匝月整行李。有如饥得食，颇似鼎染指。誉我学精进，窥君貌衰委。君养丘园高，我痛垩庐倚。朝端争水火，君言斯验矣。三辅暴徒起，爬梳不可止。红巾塞里巷，朝人暮犬豕。官吏莫谁何，父老肃拜跪。君曰乃盗耳，蕴祸在内宄。忌者走相告，凶党抽刃俟。俄顷悉坌集，大索不移晷。倔强就执缚，讙呶醢之已。枯胔暴原野，家人幸料理。不日渠魁诛，沥血为君祀。我困围城中，翠华已西驶。消息故乡来，流涕但抚髀。不得哭寝门，喉梗若结痞。乳臭实召祸，贤哲独遭否。昔约君卜邻，今为君作诔。昔别客魂消，今伤臣质死。造物能穷人，先夺其所恃。欲碎伯牙琴，且隐南郭几。天池有时翻，泉台何日起。安得寄此词，置君幽宫里。  

二哀诗·王湘岑参戎（燮）  

王公宁河彦，家山推麟凤。曾祖谥刚节，殉国泰山重。君少负逸才，力学不好弄。追琢成文章，将为清庙供。家贫守世禄，国恩支薄俸。辛苦事櫜<革健>，黾勉易章逢。上承老母欢，下教叔与仲。各举进士第，先后玉堂贡。惟君补右职，羽林困羁鞚。时有张勤果，许君为国栋。劝君脱兜牟，论荐储大用。君恋洁白养，甘阻六翮羾。执戟扬子云，思比相如讽。朝出介马驰，暮归摊书诵。我昔客京华，颇好事吟哢。定交杵臼间，羡君识鉴洞。说诗解我颐，论文释我疭。一别忽六年，天为补缺空。君备千城选，我献皋陶颂。重结金石契，忧乐誓与共。造访停吟鞭，招邀破蜡瓮。暖扑东华尘，寒蹋天街冻。快论争轩渠，得句互磨砻。往往拍案起，绝叫惊仆从。君胸罗五洲，强弱分郑宋。谭兵鄙马武，著论先江统。东邻氛正恶，庙堂事倥偬。我适登君堂，独居心有恫。太息事至此，国是尚昏霿。一战将不国，祸变由斯种。我闻疑信参，君言果亿中。岂料庚子夏，畿辅暴徒閧。咄咄密勿臣，乃为市井哄。杀掠遍衢阓，横流如决壅。君守朝阳门，匹马力制控。鸱叫昼日昏，麕聚凶徒众。乱刃随交下，须臾毕酷痛。白骨荡灰尘，碧血滴乳湩。次日我闻知，痴立若呓梦。犹忆十日前，过我食角粽。哭君不成声，赙君不能赗。妻孥仓皇避，凛凛覆巢恐。书史付一炬，遗稿莫甄综。钞存我亦失，慵放亟自讼。我时三上书，不得采菲葑。京华随之覆，<豸契>貐谁始纵。公卿不解事，安能责愚蠢。良人身尽歼，恩恤徒颁赣。我长君两年，后死其犹瞢。匪仅抒私悼，兼为千古恸。  

***乙卯都门杂感***  

壮岁耽图史，衰年厌绮罗。无官轻束缚，有志悔蹉跎。燕市谁晞发，秦川尚枕戈。书生信枯槁，三复采薇歌。  

未能追古哲，不敢傲时人。衰病惭通隐，羁栖学任真。镜中吟态苦，衣上酒痕新。去住都非计，閒愁怕损神。  

南郭方隐几，君平正下帘。新丛培药本，细字认书签。散漫妻孥怪，疏狂故旧嫌。料无白衣使，生惜后陶潜。  

偶被招邀去，亲知笑我顽。停杯数人物，洗眼看江山。往事宜缄口，新闻足破颜。畏人问出处，曾记点朝班。  

不觉光阴换，经春又及秋。薰风雏燕喜，凉雨晚蝉愁。物理皆如此，人生当自谋。荣枯千载事，吾道岂蜉蝣。  

旧业荒芜尽，中年仕宦疏。任饥儿女色，懒复女友书。落叶愁难扫，名山愿已虚。故乡春梦里，父老话菑畬。  

天地此儒冠，馀生讬一箪。交疏讥讪少，家远转迁难。偕隐终无侣，盟心殊未寒。平生薄庾信，开府在长安。  

一代论风雅，渔洋神韵标。明湖赋秋柳，遗恨在南朝。辞汉铜仙泣，朝周玉马骄。前贤如可作，何但客魂销。  

***王铁珊***  

王铁珊，原名乐洋，字海门，一字伯唐，英山人。光绪己丑进士，官兵部主事。殉难，赠道衔。有《王戎部遗墨》。  

***和哭盦诗***  

匹马长城见窟泉，上都宫阙夕烽边。穹窿远下诸陵拜，转战谁容一剑前。不有艰危多难日，岂看社稷中兴年。风尘逆旅鸢肩客，回首关门已泫然。  

才名海内更无兄，漫汗当年谒太清。閒道旧悲经丧乱，新亭还见泣公卿。黄尘夕警甘泉火，白帽云屯左辅兵。仓猝东山安石去，可令回首计苍生。  

铁砚冰镕汎墨花，南山夜雨走雷车。深怜范老胸盈甲，尽道温生手惯叉。鹿野呦呦春唤侣，鱼歌浩浩客无家。悬知衡岳云开处，一叶轻舟渡赤沙。  

***和檗坞四丈杂感诗***  

士风燕赵惯悲歌，南市楼台数广和。十日大酺频际会，两都旧赋苦研磨。金牛雪塞朝窥牧，石马天池夜涉波。见说蒿宫亲撤乐，简兮贤者意如何。  

撒手扶馀万马回，汉兵歌啸走飞灰。可应幕北诛苏建，终见川西赏妙才。九庙神灵园寝固，百州琛贡简书来。重乔介驷君休问，渝水孤军事亦哀。  

海东关白本无名，沈石天教拔汉旌。浪语似闻陶李子，大星更落武昌城。苍黄榆荚飞春雨，赤白花园筑帝京。稽首湘川老渔父。刺船须我踏莎行。  

天上群仙紫玉衫，芥山昼纳石岩岩。晋家族阀无敦应，亳社衣冠尽陟咸。怪犬穴潜知牧贵，灵蛇池报为恩衔。岱舆北极重浮出，清浅蓬莱急举帆。  

忧天一泪直滂沱，寂寂中原独枕戈。恣眄重溟故如此，试开函谷敢谁何。陶轮世界归高掌，霓舞灵仙醉大罗。万里身行但有哭，商山莫唱《紫芝歌》。  

***登高作***  

叶叶罗云结翠帷，梵天花雨照秋晖。登高悔是重阳日，千里燕山一雁飞。  

***陆锺琦***  

陆锺琦，字中甫，宛平籍萧山人。光绪己丑进士，改庶吉士，授编修，官至山西巡抚。谥文烈。  

***题金桧门总宪观剧绝句***  

虞陛赓歌际盛时，人閒弦管不教持。寓言本是南华旨，翻作西涯乐府辞。  

停轺畿辅正搜才，桃李千蹊是旧栽。玉尺罢量閒作字，几人法曲共听来。  

登场鲍老意阑珊，粉墨徒留壁上观。一首加官先道破，退场多是不堪看。  

短髯道士梦中身，唤醒邯郸索解人。莫作东山品丝竹，神奸禹鼎铸方新。  

***陈曾佑***  

陈曾佑，字苏生，蕲水人。光绪己丑进士，改庶吉士，授编修，历官甘肃提学使。  

***和少璞饮茶诗***  

少小不嗜茶，茶具随例供。迩来日数酌，收茶资微俸。茗碗慰朝饥，瓶笙伴夕诵。火活烧松明，香清与梅共。饮罢北窗眠，看云目为纵。  

品茶先品水，水佳味乃全。晨兴汲甘井，一勺手自煎。适意岂必酒，饮中亦云仙。安得兰谿水，到此冰雪天。置符信可调，今无苏子贤。  

朝士竞徵逐，饮籑造细微。传餐学西式，何止肉食肥。朋侪八九聚，日晡醉忘归。低心逐时好，暂勉终有违。一杯且解渴，伯玉今知非。  

***柯劭憼***  

柯劭憼，字敬儒，胶州人。光绪己丑进士，官安徽候补道。有《二州山房诗钞》。  

***立春日寄姚小樵闽中***  

故园惊春至，题书寄岁阑。以君为客意，知我傍人难。鼓角严城晓，星霜旅夜寒。飞乌频寄语，那得一枝安。  

***游陈氏园同劭忞弟及经五妹丈***  

十里城西路，名园蜡屐寻。松阴连径润，苔色到门深。霜木垂丹果，风湍落翠禽。转怜烽火后，复此共登临。  

***都中赠别范岱云大令***  

前年河北有书至，知君共作邺中客。风尘暗天道路长，寄书何由到君侧。今年予季初射策，春风共上长安陌。君时亦来甫下车，抱袂渐得亲颜色。燕台三月风景殊，白日不见黄尘趋。杜门客馆不复出，踪迹往往嫌多疏。尔来天气复清霁，访君一为倾欢娱。郎官大令今二苏，谈诗不见心踟躇。街头泥滑春雨初，观棋邀我高君庐。天门蕊榜照九衢，南宫姓字君则无。晋州齐州千里俱，分飞急又唱骊驹。君言航海欲归省，我闻此语生嗟吁。我家闽宰故丈夫，荒祠落日空啼鸟。归骨未得返故都，眼穿不见螺江书。即今沦落昔不知，艰难万事谁能图。感君意气真吾徒，为君长语留斯须。海水东流南北区，嗟君此去天一隅。明朝分手九河道，他日相思万里馀。  

***出东昌作***  

十载风尘梦一回，征车重过鲁连台。荒原水涸新苗长，大泽春寒细雨来。战垒经年荒草合，戍楼一角暮云开。邹枚久作梁园客，深惜当时作赋才。  

***鹿邑署中***  

何事他乡客，淹留迄至今。官斋连夜雨，泽国足春阴。小院通花气，閒窗度鸟音。仙台城内有，几日废登临。  

***徐珂***  

徐珂，字仲可，仁和人。光绪己丑举人，官内阁中书。有《真如室诗》。  

***安庆答宗笃庵***  

风雨昼如晦，江淮春已深。看花千里约，听雨五湖心。旧燕营新垒，归鸦失故林。因君感飘泊，还答《式微》吟。  

***王存***  

王存，原名景沂，字义门，一字存子，江都人。光绪己丑举人，官内阁中书，改广东知县。  

***赠李审言***  

多闻直谅今有几，李叟肫然古君子。踪迹各在天一方，文字不隔心千里。我方登坛拜龙象，君乃缘谿顾鳣鲔。乱离再见惊老丑，险韵相贻斗诙诡。时危佳人有作贼，命短诗朋半为鬼。多君守道宗渊骞，扶病忍饥嚼宫徵。嗟余食粟晚知惭，未完补读贤乎己。闭门饱听妻孥骂，枉尺惧为魑魅喜。即今义熙何甲子，坐见淮海呼庚癸。江楼得酒肺肝热，更乞雷音苏冻耳。  

***拔可邀食新荔病冷不克往梦回口渴忆粤中黄皮果不置写寄二绝句***  

已倦横陈疏女颊，所须丹药火吾宫。爬搔痒垢除巾袜，賸受凉宵一簟风。  

渴羌曾作近南官，山驿鸣肩啖露团。绝忆墙阴金弹子，江南无此可人酸。  

***寄沈友卿江宁十二韵***  

七载炎州别，相望阅岁寒。羁孤转江海，旅食守丛残。枯树馀生在，狂花瞥眼看。枭鸾一毛羽，蛟蜃各波澜。错有量金铸，饥愁买玉餐。自然堪陨涕，何处足凭阑。念子从军幕，论文据将坛。新诗能惠我，傲骨不应官。西瀼酣歌老，南楼宾主欢。愈风烦草檄，活国待弹冠。腰瘦心逾壮，时危地孔安。近闻摧六虎，早与说廉丹。  

***董卿书来有归志顷闻移鄂卻寄一首兼讯蘅意***  

书来款款说宜休，谁遣移官氵斥上游。泊宅何须问乡里，买山是处足林丘。微生共老兵戈际，别梦仍依江汉流。绝笑欣奔彭泽令，轻装能为小姑留。  

***旅居对门有饼师儿当垆唤卖探喉转音圆折哀厉达丙夜不息方今之人以口舌取富贵者何限是儿操业贱而劳苦已甚诗以哀之***  

嗟汝饼师儿，转吭清越若杜宇。胡不挟瑟邯郸去，不然琵琶鲜卑语。可以千金一曲事贵人，鲜衣玉馔驰飙轮。惜哉守此犊鼻裈，霜寒月斜不得息。贯珠绕梁空呖呖，更苦邻家失眠客。  

***武进陈君研因以余与其尊公鉴沤先生有一日之雅介公约通殷勤感念畴昔怆然有赠***  

佳茗醇醪忆往还，惊蓬宿草断追攀。能先大劫收身去，坐看弥天战血斑。已隔死生江海外，待通风义纪群閒。哦诗莫起苍茫感，排遣春愁对蒋山。  

***山海关旅次送别王翕丈***  

孤云逐南风，六月出辽海。登临旅情换，俯仰人事改。江城寒雨别，捧手忽三载。兹来已行乐，逭暑赚清快。楸枰困而学，笔舌文无害。何期畏简书，虚用涉涛濑。五日遂分携，莫罄胸磊磈。苟活忍须臾，既往孰追悔。两仪方汹汹，谁能理功罪。先生还野服，日与金石对。贱子坠坑埳，将老倚市卖。何方觅二顷，解脱得自在。寻诗撰邛杖，湖船听欸乃。  

***丁巳八月十三日过菜市吊晚翠***  

碧化花烟销二十年，等閒鸡犬尽升仙。回天独坐成今昔，屈指甘陵让汝贤。  

燕啄龙归事已陈，本初仲颖亦成尘。千秋抉眼东门客，输与焦头烂额人。  

鹤归燕市风尘黑，笠钓鳌峰海气凉。消受湖山新俎豆，故人今作水仙王。  

***约兑之游香山***  

浮生浪说贫非病，渐老翻因病得閒。冗食不烦先请急，郊游聊喜当看山。梦回乌帽黄尘底，意在青林白嶂间。祇恐输君腰脚健，上方萝葛未能攀。  

***海水***  

海水阎浮几变迁，天龙八部散如烟。世尊终堕泥犁去，迦叶拈花一莞然。  

***笼东***  

弥天四海一鸡虫，束手收心破屋中。晚学健忘诗送日，寒衣迟到酒鏖风。腐儒稷契成秋呓，穷鬼车船用火攻。莫问阿婆三五事，看花揽镜本笼东。  

***赠何墨***  

何郎二十已勃窣，能写山容凿山骨。时为阿翁添老树，独氵斥西江问津筏。槐堂之年半缶庐，子入虎穴捋虎须。我今赠诗媵以斧，出一头地让宗武。  

***赠张君自操兼简姚雨平四十韵***  

张侯二十强，已学万人敌。四七建旗鼓，荡决走南北。投壶谢多马，解甲遂敛翼。王城三年住，大海六月息。《阴符》蚀秋雨，青春送白日。玄黄野血乱，袖手养渊默。邂逅羁旅中，屯邅引佳觌。初见相劳苦，深语倍温克。昨来更殷勤，念我悬磬室。谓可恣取求，袱被数晨夕。金门一囊粟，与共尚有力。贱子感且辞，齿粲泪暗滴。安得长者言，温馨暖立壁。床头金未尽，旧馆足容膝。无为使君累，政用自鞭策。忆在光宣朝，珂乡弄刀笔。戴星虽疲劳，省己多阙失。才贤幸匡救，父老宽刻责。昔年甘苦事，都化烟云迹。惟馀香火情，异代犹不隔。穷老众吐弃，沟壑分所得。假令一瓶钵，墟里传而食。庶几相招邀，勿虑被呵叱。充君解推意，兹愿傥可必。方今海南州，鱼尾烧天赤。鲸蛟各磨牙，人命贱虮虱。曷不投袂起，大云荫火宅。山民耐征战，私廪尚丰实。异军成一队，士勇吏悃愊。运以岂弟心，治以清静律。剥复汔小休，理数有终极。壶浆罗马首，骄将定传檄。拨乱反之正，功成就耕织。腐儒无见逾，长揖参寸尺。诗新荔子熟，惠州饭饱吃。便当行荷锸，醉死笑哑哑。斯言如梦呓，此计关家国。赤亭姚弋仲，我敬公所暱。同来听荒鸡，起舞霜月白。愿言厉毛锥，攘襟二豪侧。  

***丙辰初夏雨中口号***  

虞罗满山筍在梁，天时人事两未央。扶颠误喜相司马，竭泽谁与烹弘羊。残客亡人同所愿，监军使者空相望。泥行赁舂换一饱，雨积坏麦愁青黄。  

***书衡曼仙招饮赋谢兼述所怀***  

汾水鸣箫侣，荆台傅粉郎。两贤同好我，五岁再升堂。窗竹如相识，庭柯暗有香。买春饔子贵，清暑食单凉。野服羞残客，元谈半楚狂。坐迟花上月，梦隔海生桑。眯眼风尘际，回头翰墨场。别来俱老大，饮罢独苍茫。险欲增诗胆，宽惟拓酒肠。故人真赏在，一为奏清商。  

***赠覃孝方二十韵***  

十年鼃鱼乡，耳熟贤令尹。连城近芳躅，短辕接高轸。觥觥慈惠师，拔薤健秋隼。东施苦描画，寸锐来尺窘。香江酒楼上，华星俯栏楯。石塘明月圆，海气天风引。通辞喜揩眼，陈力知绝膑。彼都为合传，汗滴谢不敏。清言互蛮语，促坐恣嘲辴。瓶空夜潮急，扶醉去可哂。官符王路隔，军笳楚歌紧。归客赋鹦鹉，流入杂蝼蚓。苟活焉用文，半黠祇自闵。立槁亦素心，女媭詈安忍。薄游背雁飞，新凉惜荷尽。长安弹棋局，青红幻蛟蜃。登堂话畴曩，槿篱绕石筍。相看各鬑鬑，岂谓俱泯泯。君其奋羽翰，我惟鉥肝肾。梦中荔枝湾，花田共畦畛。  

***上将***  

上将尊南服，苍头起异军。不成传檄定，可惜治丝棼。黯澹蓉湖水，迷茫笠泽云。吴蚕春罢箔，江雁夜惊群。大树婆娑老，悲笳日夕闻。毋然更烦费，终仗解纷纭。  

***读槐楼病中杂咏题后***  

天遣诗肠取病宽，浑然虚白得还丹。铁门限外千年调，玉版声中一字难。作夏可知行药趣，送春准拟折枝看。梦医尚寐吾方始，欲寄陈芳觅暂安。  

***福庐先生枉寄亥既集读竟赋谢***  

一贫报国愧多财，三字称官列上台。投老昌诗犹课日，吞声每饭自兴哀。病鸱凌凤知何有，腐鼠呼鹓更不回。賸好推枰延橘叟，冷吟销尽掞天才。  

***和槐楼瓶中芍药即用原韵***  

盆盎能留绝世姿，浪蜂惊蝶莫教窥。幸逃风雨犹为福，取媚轩窗暂入时。赠远祇应怀孟弋，埋香须遣近要离。大千春色从人看，比似鹪鹩借一枝。  

***写近诗就正於志盦复书谓当与松邻同读再简一首兼讯松邻***  

吾宗诗律早升堂，道子开元远擅场。二妙取怀相赏析，百篇低首待平章。自怜微尚牵人事，未有中声起国光。腹负真惭读书少，眼明今喜得朋良。  

***金蘅意来诗盛言彭泽山水之胜君官翰林二十年坚卧不出今忽两作县令寄此调之***  

平生金翰林，懒不听朝鼓。年年送作郡，高枕卧江浒。胡然百六会，攘臂说治谱。辞尊而居卑，舍身救众苦。岂云恋升斗，颇亦商出处。诸侯有惠爱，好景相媚妩。犹能赋新诗，艳说名山主。三径资有无，公田祝时雨。  

昔我折腰日，人祸未蔓延。入官已惊怛，百怪来蜿蜒。不免用意气，中更相哀怜。知罪仍窃禄，徇己稍任天。如是八九载，颜厚手足胼。较知偏瘠区，差得试所便。喜君山水县，远绍陶公贤。陶公岂不美，吏事无述焉。毋亦望而走，賸可酒作缘。疲氓今孑遗，况入义熙年。君勿小百里，岂弟足回旋。  

***癭厂过访奉赠一首并怀东原***  

陋室能来长者车，寂寥羁旅意何如。安心欲访无生法，用世惟求相斫书。莺燕老君评玉雪，马牛嗤我在襟裾。南天桂十如通问，拟傍桄榔赋卜居。  

***陈孝起索题四十九岁所临晋唐人书册子***  

发兴自轮囷，临池见苦辛。问年穷不死，惊坐笔如神。亦恨无臣法，应难索解人。莫将酬酒债，留尔伴萧晨。  

***罗润璋***  

罗润璋，字琳修，湖南桃源人。光绪己丑举人，江苏知县。有《羽仪阁诗稿》。  

***延泉夜泊***  

露重天高霜气清，满江流水浩无声。山钟响歇渔镫远，独倚帆樯看月明。  

***偕陈四伯彝游鸡鸣寺楼晚眺再登北极阁***  

峰头杰阁耸崔巍，望里星辰北斗开。半壁江山留柱石，八荒烟雨会楼台。陈登百尺容高卧，罗隐三生傥再来。南国风流今未艾，乡关庾信不须哀。  

***汪兆镛***  

汪兆镛，字伯序，号憬吾，番禺人。光绪己丑举人。有《微尚斋诗》。  

***泐溪岩***  

秋士无好怀，新爽却喜秋。墙头数点山，寒碧与目谋。蝉声引苔屩，鸟路穿林陬。岩腹呀然入，绕户众绿稠。石骨鬼斧削，竹根禅床幽。循磴蹋枯藓，开轩临清流。杂卉响笙筑，古藤蟠蛟虬。扑衣山翠湿，敛袂尘虑收。惟叹绍兴年，题壁穷雕锼。其时南渡初，戈鋋遍中州。萧然《人间世》，胡为《逍遥游》。曩贤岂无意，诗人工写忧。兴感在千载，寄怀聊一丘。青草藉可坐，素醪醉即休。径当结茅庵，佳处为我留。  

***曾习经***  

曾习经，字刚甫，号蛰庵，揭阳人。光绪庚寅进士。历官度支部右丞。有《蛰庵诗存》。  

***汪子贤宅菊花***  

平生汪子交情厚，十年同巷更稀有。日日天衢比马归，夜或纵谈月挂斗。心亲直置形骸外，岂有物色阻携手。近营别墅足丘壑，忆向春前乞桃柳。谁能助长烦智力，要令生气充户牖。先生固是羲皇人，侧身竟落乾隆后。年来万事足悲咤，暮唶朝唏如疾首。既念大弨挂空壁，聊复千金珍敝帚。眼看世事纷棋局，安论文章覆酱瓿。青天白日了无事，紫蟹黄花几重九。王尼居处沧海流，杜陵老屋秋风吼。且喜官斋得閒旷，扫除一室意不苟。浮花浪蕊雨淹尽，纷纷泥尘同一垢。最念东篱乾净地，醉倒且击秦人缶。手揽一枝聊自慰，后时独立差可久。结根失所古所叹，且从忧患养年寿。  

***赵尧生招同法源寺看丁香***  

游心难再羁，迫此青阳暮。投鞭事初地，把臂获良晤。沈沈大雄殿，丁香覆两庑。峭蒨资文字，香润及巾屦。连檐竟晻霭，久坐宛清曙。固知佛日长，稍觉天倪露。平生赵御史，补缺匡王度。似尔风霆手，正要玉雪句。入世有生老，随缘无迎拒。长年眇欢悰，及春理芳绪。馀花今未歇，陈迹昔已屡。初非两眸计，似深一宿悟。达生幸能讬，净义略可树。春芳固外物，且任腾腾去。  

***陈麓宾乞罢客过之方灌菊畦语客曰顷顿间有园居之适然每傍晚浇花望平西之日觉甚异也予闻而悲之***  

投老归来幸未迟，菊丛犹賸两三枝。可怜看到平西日，不是寻常堕甑时。  

***穆天子传***  

黄竹三章悔可追，周家仁厚有流遗。君王寡乐吾真信，不待归途哭盛姬。  

***田居***  

渐缓愁年入渺漫，村居二月尚严寒。未应开口逢人喝，且试将心与汝安。迟日野阴残照在，新潮春涨断冰宽。荷锄已是馀生事，报答东风只肺肝。  

***二月十一日大风雨雪***  

入夜风怒号，雨雪倏兼至。晨兴启半户，浩浩势未已。河流骤生波，檐雀俱敛翅。春锄正入手，今日适无事。坐诵渊明诗，閒临隐居字。我牛缓齝草，亦似有閒意。一杯聊引满，不觉及三四。村醪虽云薄，饷我一美睡。  

***夜起海棠花下作***  

月气冥濛罩海棠，偶然沾醉绕回廊。似闻德祐编心史，颇讶希夷得睡方。久闭亦嫌吾眼懒，独居遂觉老怀长。此花只与春阴便，雨砌明朝有坠芳。  

***题周子元遗诗***  

四卷完完手自编，乡邦文献一潸然。倚庐不及寝门哭，并世同为膏火煎。地活埋惭我在，生天成佛让公先。昔人只叹龚生夭，苦忆庄休木雁篇。  

***清明日同社约访万柳堂遗址予到迟社散僧方掩楼扉独自登楼凝望春色苍然***  

旧栽杨柳半成薪，惭愧寻枝摘叶人。异代同时俱怅望，良辰佳约阻逡巡。固知万事欢难并，却恐孤游迹易陈。独立小楼无可语，偶从暝色得清新。  

***送温毅夫还山***  

寻常惜别到今非，反袂翻无涕可浑。下国未闻椹实美，故山谁信药苗肥。鸿毛生死听时论，燕羽差池赋大归。去与遗民谈野史，一亭宛在雪初飞。  

***文廷式***  

文廷式，字芸阁，萍乡人。光绪庚寅一甲二名进士，授编修，历官侍读学士。有《云起轩诗录》。  

***赠盛伯希祭酒***  

郁华阁里警秋声，道在忘身况强名。十叶承华真帝胄，五经通贯老儒生。如闻抚剑忧边塞，复此衔杯乐圣明。未敢劝君焚芰制，寂寥太学想阳城。  

***山居杂诗***  

雪山筩里勤求药，祇树园中广施金。独有净名无一语，天风吹座落花深。石瀃才扃三尺瀑，岩梯高罥万年藤。窥窗欲下猿偷果，过涧仍回鹤啄冰。山谷老人亲种树，碧池处士旧凭阑。斜阳不改青山色，寄语时贤郑重看。  

***潞河舟次***  

春色在杨柳，北风犹峭寒。城阴连岸暝，浦浪激云宽。蔬少厨人计，钟残旅梦安。箧书留谏草，未折寸心丹。  

***夜坐吟***  

铜壶咽漏夜雨长，兰缸坠穗凝寒光。弦声凄凄管声促，送入北风闻断肠。此歌不足听，此心不可传。如海漾千秋，循环固无端。阶除无声集白霰，白凤旋空羽如电。邺台铜瓦化鸳飞，冷灰糁入甘泉殿。  

***辛丑元日试笔***  

谪籍栖迟久，穨波感慨频。新年增白发，故国满青磷。星朗空江夕，花秾小槛春。迂生谋已拙，窥管验钩陈。  

谁解横刀出，真成下殿趋。亡秦三户在，哀郢两门芜。日月回元运，风云感圣谟。几时哀痛诏，寰海庆昭苏。  

***刘树屏***  

刘树屏，字葆良，阳湖人。光绪庚寅进士，改庶吉士，授检讨，历官安徽候补道。  

***庚子秋金丈溎生以冰泉集索和时有谓伯兄葆真已遭拳祸者集中有伯兄书后一篇读之增痛***  

漫叟一亭古，琴尊续旧游。风泉满清听，天地入高秋。茶味静中永，诗魂醉里收。苍梧故炎徼，胜迹待冥搜。  

粟香披大集，名下固无虚。老去宦情淡，归来尘事疏。招邀书画舫，卜筑水云居。我欲图蓑笠，持竿逐老渔。  

伯氏文章伯，惊心汗漫游。临歧才一瞬，小别竟千秋。荔薜魂无语，榛荆骨未收。名山傥不朽，遗箧忍重搜。  

风尘正澒洞，畿甸况空虚。白挺交衢乱，红镫闪月疏。土沙卿相血，豺虎帝王居。重我鸰原痛，张图问野渔。  

***程秉钊***  

程秉钊，字公勖，号蒲孙，绩溪人。光绪庚寅进士，改庶吉士。有《琼州杂事诗》。  

***琼州杂事***  

大中初政快恩雠，王气中原日渐收。若祗寻常悲谪宦，千秋何止李崖州。  

***凌和钧***  

凌和钧，号衡甫，嘉兴人。光绪庚寅进士，官工部主事。  

***岳武穆王铜爵歌***  

古爵斑斓高寸五，文字郁律蛟龙舞。云是嘉泰四年造，相台后裔祀忠武。忠武祠宇松柏苍，金牛湖畔金陀坊。生恐精魂招不得，却铸彝器荐椒浆。馨香上达为王侑，王欲下咽眉应皱。若教痛饮抵黄龙，何用款字精忠籀。生气旁魄物与传，尘劫受磨五百年。商尊掊击鲁壶碎，神灵呵护非偶然。吁嗟乎！秦张当年漏鈇钺，麦饭浊酒春秋阙。子孙岂少不祥金，徒供当官铸佞骨。  

***黄绍弟***  

黄绍弟，字叔颂，号缦庵，瑞安人。光绪庚寅进士，改庶吉士，授编修。历官湖北候补道。有《缦庵遗稿》。  

***将去彝陵用梁节庵閒山韵留别李尧岑参议李子申观詧***  

解官乍觉此身閒，引睡文书一律删。乡梦难忘斤竹涧，宦游屡访下牢关。江流东去欢将别，崦景西催老未还。鸿雁惊风遗迹在，苦教夜雨忆巴山。  

***留别凝碧轩园中草木再叠前韵***  

小园草树称萧閒，手抚庭柯绿未删。身世巢鹪聊此寄，门庭罗雀不妨关。落梅送客应伤别，丛桂留人似乞还。辜负故乡松菊约，结庐相对集云山。  

***读林霁山集***  

幽草琼花讬梦中，至今文字照江东。玉鱼葬处魂何往，石马陵前力竟穷。严濑孤踪皋羽伴，娥江沈恨叠山同。如何采药谈遗老，不及芗林郑朴翁。  

***读辛忠敏南渡录***  

长城迤逦西复东，烽火犹照甘泉宫。荧惑入斗下殿走，黄沙万里鹃花红。神州陆沈始典午，铜驼荆棘无宁宇。行酒天子泣逋臣，奉巾庶人颂圣主。建业铜马浮江来，长淮以北多蒿莱。襄国岧峣季龙阙，长川嶻<嶫>佛貍台。关西杨后陇西李，天上真龙起晋水。天宝蕴孽野猪精，贞元伤心假狮子。唐季藩镇益纷纭，沙陀特起鸦儿军。姑夫称兵向{巩革}洛，翁帝责赂捐燕云。天福太后徽陵女，白衣待罪黄龙府。北来吃饭主恩深，南向飏灰妾心苦。天水龙飞开帝基，黄袍仓猝陈桥师。薰风门外降王宅，长春殿前学士诗。惜哉嗣皇多失德，艮岳竭尽万夫力。道君端拱上清宫，媪相铺张燕山石。朔方胡骑风萧萧，杜鹃凄绝天津桥。城郭一朝华表改，烽烟三月咸阳焦。平沙浩浩窜荒裔，毡庐惭对延禧帝。役夫申恨骨碌都，府吏报恩阿计替。马角乌头久不归，凄凉羌笛梅花飞。珠结同心泽利妇，金钗一角盖天妃。五国城边藁葬处，墓门无复冬青树。首祸未蔽童蔡辜，复雠重为汪黄误。百年兴废天难知，青城续赋遗山诗。孟珙幽兰函朽骨，刘祁甘露题残碑。稼轩奋笔书国耻，内讳颇乖春秋旨。未妨杜牧著罪言，宁免魏收讥秽史。建炎南渡颇偷安，愿写百本朝堂观。激发功臣动毛发，针砭孱主无心肝。东南半壁金瓯缺，抱虎枕蛟同一辙。葛岭高筑半閒堂，兰亭私题二义碣。我生颇似靖康时，举目河山泪满颐。江南更无乾净土，河上坐拥逍遥师。冲人高蹈勋华迹，文武旧臣奉金册。衣冠何似广明年，正朔旋更至元历。鼎湖一去龙为鱼，湘女祠前斑竹枯。沧海横流无著处，搢绅莫复谈黄虞。  

***黄岩扬定夫前辈寄示感怀诗次韵奉答***  

九死馀生似裕之，秋风萧瑟鬓如丝。私忧嫠妇周将陨，颇羡村人汉不知。野草有心烧后在，残花无力雨中持。玉京回首昇平梦，可复衣冠尚昔时。  

郡记重编郑缉之，梓乡旧帙渺金丝。赤城灵秀逶迤接，白石渊源约略知。垂老生涯同寂寞，读书种子孰扶持。至今墨妙碑亭过，尚忆先生坦腹时。  

***黄岩王玫伯同年后雕草堂落成寄诗索和次韵答之***  

略识文章豹一斑，传经著述二洪间。暮年萧瑟初归里，故国周围賸有山。闲与灵均吟楚泽，敢烦尹喜候函关。露车草草差安稳，馀痛惊心倦鸟还。  

沧桑饱阅如传舍，莽荡乾坤一叶身。杜老万间思突兀，放翁干步爱嶙峋。手编诗集还题晋，口授经文未毁秦。闻道草堂无俗客，哦松来伴岁寒人。  

重拟东坡赠影形，清文落手似新硎。芟除芜秽谈经席，点缀芳菲问字亭。万里新愁双鬓白，百年旧物一毡青。五峰师友渊源在，咫尺苍溪有典型。  

年来儒效猒迂疏，寂寞兰陵讲学庐。归去聊营陶令宅，写成应有郑君书。海滨孤愤消精卫，世上危机避寄居。衮衮诸公台省满，华堂意味近何如。  

***杨承禧***  

杨承禧，字疐菴，江夏人。光绪庚寅进士，改庶吉士，授编修，四川候补道，有《疐菴集》。  

***与艾立三***  

丈夫盛年弄笔砚，宦学已成难自荐。黄金铸交知未深，明珠投人望谁眄。即今蛮触斗纷纭，朱方羽檄时相闻。天子独嘉南越义，汉朝重召李将军。似君奇士几曾有，韬钤百万谈兵口。不战成功在伐谋，运策决胜由反手。贾谊翻思属国勋，请缨乘传壮终军。立柱穷边标汉界，封山绝顶诵奇文。岂知闾巷无人识，负担行歌黯颜色。志存沟壑不肯忘，时须富贵终来逼。请为先生善解嘲，壁间雄剑双缠绦。可怜一试非容易，莫将轻重比鸿毛。  

***大风雨从汉阳渡***  

中流拔剑横江水，雪浪如山复几重。浮世津涯何莽苍，平生淮海在心胸。天边电笑多投马，雨后风颠远送龙。回首晴川烟树阔，夕阳一角度疏钟。  

***与田静轩艾立三饮周试生宅作歌***  

周氏堂前饮春酒，座中四客平生识。烛花欲谢杯琖空，乐且厌厌情未极。借问客为何许人，四人同心不易得。即今便已称奇士，於古亦足争雄伯。折节初慕季心恭，负气难除袁丝直。丹青皎洁见本性，卞和犹抱荆山石。若使当初入秦市，仰天一叹乌头白。亦能铁椎怀袖中，千夫之勇皆辟易。不然扁舟五湖去，黄金珪组判一掷。宁当偃蹇诧不遇，跋前疐后遭狼籍。未来成败岂逆睹，眼前义利粗分晰。螳螂当车蚁拔树，久知造化非绵力。区区志烈差自异，悠悠虚生真可惜。吾徒终竟止如是，人生何贵有羽翼。  

***榕湖新建楼***  

榕湖老榕荫百尺，增巢架构接飞暾。瞥看画壁云来影，直到长天鸟尽痕。千岁枝柯荒藓大，当时城郭废谯存。精灵化作山岚古，瘴雨横吹敛夕昏。  

***遣愁***  

流水何尝舍，春风不肯豪。野晴新树直，池雨暗泉高。多病悦人健，观生知己劳。愁来莫强酒，一琖即酕醄。  

***显凡翊夫出示晚步武担山之作奉和***  

城隅荒僻问谁来，二子能居何陋哉。雨后新苔随屐合，风前敝席映门开。久幽不改沈冥操，多累元非隐遯才。相与褰襟延暝色，空思呼酒傍池台。  

武担残山草树傍，晚登蹀躞似平冈。云容流过锦江碧，月影飞还石镜凉。池上私蛙偏吠主，城头野雀尽归仓。幽居自占无人觉，薇蕨如生即首阳。  

***蒋廷黻***  

蒋廷黻，字稚鹤，号盥庐，海宁人。光绪庚寅进士，历官潮州知府。有《随扈纪行诗存》、《麻鞋纪行诗存》。  

***抵行在率赋***  

频年清镜点吴霜，回首燕京道路长。千里不辞冰雪劲，一官耻为斗升忙。乍瞻魏阙真疑梦，重睹尧天喜欲狂。闻道深宫珍贡卻，愿将在莒祝毋忘。  

***江云龙***  

江云龙，字润生，号静斋，合肥人。光绪庚寅进士，改庶吉士，授编修。江苏候补知府。有《师二明斋遗稿》。  

***二女篇赠李仲仙布政***  

巢湖如洗镜，孤山如点黛。就中生二女，容颜婉娈对。年纪颇相若，幼者弱一岁。闾里既相接，性情复相爱。初七及下九，出入每连袂。同守不字贞，各抱知希贵。毕竟幼者美，光华难久閟。空谷发幽香，清飔飘兰蕙。朝扫峨眉月，夕解湘江佩。飞云撮其履，紫霙承其盖。来去儵如风，游戏天人界。老女坐湖山，日抱泉石睡。梦醒堕京华，王侯高甲第。其中多美女，艳妆争妖异。冠髻峨以高，眉腰曲而细。自惭步屐非，欲进仍却退。幼女翩然来，光艳照满地。邻妪啧称羡，室婢惊走避。老女出迎将，掩扬增丑态。絺衣黯不光，荆钗理复坠。怜我女贞木，惨淡无泽气。分我玳瑁簪，系我香罗带。饰我百琲珠，一一生光怪。携手上香车，流轸衔飞辔。大道易扬尘，长风彯轻旆。生惧一点汙，芳兰竟体败。每念旧湖山，结庐今仍在。野菊灿晚花，修竹洒晴翠。自冷二女踪，庭宇生萧艾。绩女挑镫叹，田妇倚锄待。会当联袂归，岁寒保松桧。  

***梦湘校试通州卷用东坡监试韵赋诗见示倒韵和之***  

疏室过清风，午梦初回枕。失笑少年事，欲语口还噤。束发受章句，眼光入椠鋟。偶弄嫫母姿，爱者忘陋寝。堂上诸公坐，暗中摸谢沈。染指天家庖，自许精调饪。后生思大嚼，过屠来密谂。函人耻为函，察革眂其朕。奸者侈异服，吾道悲左衽。泮林十亩地，鸱鸮来集椹。云中鸟乱群，渊底鱼惊淰。积阴塞大荒，不寒思之凛。嗟子刷天马，故步愁踔踸。水翦双玉瞳，净洗砂石碜。我为老弃妇，不堪再裹锦。痛哉卢瑑言，此日霖何甚。定当置高阁，十羽束为审。爱兰必锄艾，披麻时见荏。班固眼如豆，人物混九品。铁点史公书，佳者拾馀渖。此语起公兴，斗酒快一饮。人才荒年穀，储之岁必稔。逸士涧底松，郁之天所禀。八百尽孤寒，日思发帝廪。  

***梦湘肯堂叠前韵复我因顺和之***  

大儒盗诗书，大官盗庾廪。颜稷遇殊途，惠跖生异禀。豺虎欺岁凶，螟螣贼岁稔。鹪<冥鸟>稳睫巢，鼹鼠饱河饮。鸡犬舐剩丹，蝇蚋拾馀渖。凡此芸芸生，实难一一品。中疑辞或枝，色厉内多荏。离朱视必明，师旷听必审。渊明圣之徒，有解不求甚。昌黎诡於文，天孙织云锦。大风扬秕糠，长河走砂碜。奈何一蹉跌，只足怜夔踸。嗟余才力薄，六马朽索懔。坐井鼃不旋，竭泽鱼初淰。先生好六经，日日鸠醉椹。更得主人贤，向趾请席衽。河马行负图，宝龟应卜朕。定<古见>文运昌，后学争来谂，换骨予大药，咽气谢凡饪。江左起王谢，眼中无刘沈。颇闻大憝诛，四裔兵革寝。且图眠食安，肝鬲息雕鋟。吾舌固尚在，愿学寒蝉噤。约作梦中游，得趣同忘枕。  

***次梦湘登海陵城韵***  

黯澹春容久不晴，天时人事两心惊。匹夫何责齐兴废，古道论交一死生。许有青山埋俊骨，怕无黄竹写哀声。神仙儿女终能累，婚嫁何年毕向平。  

***漫兴呈穆少若观察***  

事到无聊学闭关，孱躯宁耐地卑寒。閒云零落不成雨，病木支离强恋山。岁歉每伤棉力竭，时危便做布衣难。郭仙雅意怜才尽，早索江淹彩笔还。  

***王以敏***  

王以敏，原名以{敏心}，字子捷，号梦湘，武陵人。光绪庚寅进士，改庶吉士，授编修，截取江西知府。有《檗隖诗存》。  

***怀易五实甫赋寄都门***  

惊飙荡颓云，行人何时休。别君未经旬，嘉会成千秋。当时两年少，意气轻王侯。小蹶不知惜，宁畏风尘游。及兹三载逢，射策终未收。君羁长安踪，我返琅邪辀。临歧一握手，泪忽缘缨流。勋业不一建，岁月去我遒。岂伊恋别离，奈此霜盈头。白日何昭昭，河水何悠悠。飞鸟各适林，嗟我谁为俦。高名鬼先恶，清狂世所尤。珍重千金躯，慎勿耽冥搜。已矣不复道，各勉独善谋。  

***人日遣闷***  

掠面清风酒在亡，春云晓梦两茫茫。天涯岂料逢人日，海外谁传获鬼章。地僻鱼蔬登肆晚，岁新笳鼓赛神忙。空林独立翻成笑，北雁何曾识故乡。  

***游佛峪龙洞偕石励斋张采南孝廉***  

天风吹石梁，金碧炫岩腹。万花两空际，宝相一何肃。山僧出迎客，野饷杂溪蔌。散发对屏帐，开襟到童仆。一蝉户外鸣，导我访灵瀑。香乳潄云石，阴籁荡琴筑。佳哉草木气，照水同一馥。閒持酒巾浣，静观游儵逐。何处烟寺钟，凉蟾挂疏木。  

夜梦不知所，晨起搴云梯。乱峰偃蛟鼍，初日升虹霓。浩浩长风号，足底双塔低。登高一舒啸，白气迷青齐。济北万烟户，黄流一沙隄。系我襟带间，安能辨东西。南有仙人坪，亭圮馀芳荑。我欲掇其实，上追阮与嵇。日鹤不可招，袱被谁与携。回看下山路，松毛落寒谿。  

***冬夜读吴门沈润生二白词***  

空山谁按九歌声，一种斜阳万古情。绿发搔残红袖冷，江南肠断沈初明。  

清镫画舫醉蛾眉，落魄江南笛一枝。绝似当年柳三变，晓风残月酒醒时。  

***登岱绝顶放歌***  

乱山北走如游龙，岱宗屹立东溟东。胚胎元气孕万有，独踞震位鞭群雄。我来二月雨新霁，喜见突兀凌苍穹。云声涛影接咫尺，呼吸似与神灵通。天梯万仞不可以径度，朱阑一线悬长虹。峨峨南天门，双阙缥缈中。秦观日观左右峙，俯视下界青冥濛。摄衣直走太清宫，两袖浩浩来天风。齐烟飞青吴练白，混茫八极畴能穷。海水一变河一勺，何论凫绎兼龟蒙。惜哉西山去我远，举首不见扶桑红。手折秦松下山去，半岭星月摇青空。我闻蓬元仙药寿无极，青天跨鹤何怱怱。笑谢山灵约息壤，誓晞绿发寻崆峒。  

***游皋兰山***  

东岩悬流若铿玉，西岩喷瀑如鸣筑。两岩路断青扉开，古柏阴森扑眉绿。摄衣拾级趋琳宫，飞阁连云满岩腹。能仁高卧何处寻，空山落叶无古今。香烟欲烬栖鸟散，长河如带悬疏林。惊飙荡空白日晚，坐觉尘嚣去人远。兴来瀹茗掬清泉，更逐归云度层巘。清晖阁里金尊开，秋色极天边马哀。接倒著径归去，忆尔征西骠骑才。  

***六盘山***  

积雪瞻太华，油云揽东岱。今过六盘山，益信天狡狯。高高陇坂云，横分雍梁界。一支走北地，群山互鳌戴。梯空安可穷，毋乃厚坤隘。七月阴崖寒，风雨白日晦。千盘作螺旋，百转出鸟背。登高望西极，川原尽破碎。一身裹云气，焉能辨泾汭。元昊昔盗兵，藏鸽逞机械。宋师实不竞，赤手搏蜂虿。惜哉一韩名，何救好水败。元老圣朝出，军威震无外。一清关陇尘，再荡祁连秽。兹山屡驻节，烟岚壮旌旆。事往哲人萎，攀柳尚遗爱。凄其陇头水，邈矣风云会。驱马拜萧寺，松风潄寒籁。元宫亦成尘，惟有名山在。  

***夏曾佑***  

夏曾佑，字穗卿，钱塘人。光绪庚寅进士，改庶吉士，历官泗州知州。有《碎佛师杂诗》。  

***超山***  

超山我故人，十载心相识。愧我作劳薪，与山失交臂。行将入京华，立愿穷幽异。孤帆落栖溪，招邀有昆季。更约一二人，刺舟响菱芰。遵渚氵斥回波，压篷满空翠。人望意中山，山有迎人意。弃舟入松篁，芒鞋快新试。萝磴转千盘，树杳琳宫閟。石壁傍寺门，青苔拭题字。小憩款禅扉，烹泉展茶具。寺后倚巉岩，仄径通幽邃。崩崖络藤萝，荒榛切冠屣。誓与山相穷，志决力亦鸷。俯首而蛇行，直上猿猱避。一瞥天地开，大快生平志。纹波上下河，罗带萦回腻。叶叶过风颿，绝似凫鹥戏。遥望钱塘江，东去何雄肆。浑茫接海门，应有鱼龙蛰。江右置州城，峰峦相覆被。西湖与南屏，落日苍烟里。中有倚闾人，会当念征辔。回首望吴兴，群山列如帜。其右秀州城，风烟隔明媚。高鸟入寒云，平芜没孤骑。微茫烟雨楼，缥缈茶禅寺。明日泊孤帆，极目知何地。莽莽目中山，历历心头事。宏识与孤怀，对此将谁寄。凉蟾欲东升，踆乌渐西坠。四山横暮烟，万籁交寒吹。愀焉不可留，心魂为之悸。挥手谢山灵，归觅垆头醉。  

***送汪毅白***  

落拓长安酒半醺，烽烟如此况离群。马头风雨连红树，笛里关山望白云。千古心期凭寸简，九州容易入斜曛。江湖断梗藩笼翼，一样生平负典坟。  

钧天帝醉谁从问，红烛光寒各自愁。缱绻骊歌凭夕照，沈吟龙战老扁舟。观河岁月皆青史，吓鼠功名惜黑头。用舍皆非惟我尔，片帆开已愧沙鸥。  

***答叶浩吾***  

亦知非远别，云树黯销魂。心逐孤颿远，人归暮雨昏。到家知客乐，多难悔身存。岁晚如相见，应添雪鬓痕。  

愁边天地窄，寒雨复沈沈。竟夕真无寐，披衣独苦吟。壮怀残月落，交谊暮涛深。便有中旗在，无为便爨琴。  

***春雨***  

频年饮饯短长亭，暮霭沈沈一火荧。已觉平芜千里碧，不堪回首数峰青。楼台几处曾登眺，身世无端入杳冥。柔舻古来多事物，几人元鬓为伊星。  

***丙申三月将改官出都和青来前辈***  

连天芳草送征轮，未免低徊去国身。八百馀年王会地，垂杨无语为谁春。  

***何士循***  

何士循，字勉之，息县人。光绪庚寅进士，官乐清知县。有《讠息庐诗钞》。  

***芙蓉早发至大荆***  

空斋起对佛镫明，辨色东方已启行。半岭松风斤竹涧，一天梅雨大荆城。稍分岩壑供游瞩，犹觉衣冠苦送迎。带得山中云雾去，煮泉且试雁茶清。  

***壬寅春正四日晋郡小憩道中古菴信笔书此***  

平野丽晴晖，春风扇和淑。冈峦界昼明，山树杂红绿。遥闻村鼓喧，近视儿衣簇。新年幸无事，对之悦心目。篮舆此暂停，庵小堪容足。移几置诗编，对佛脱官服。拭面瀹山茶，小坐忘尘俗。  

行肠转易饥，草草具午饍。餐少味无兼，酒浊壶有半。举酒酧古佛，低眉佛无见。独饮意亦欣，暂喜得閒散。乡民纷来窥，短衣仅及骭。窃言宦性殊，不米而食面。儿童不畏官，索食天真烂。祇此数餦餭，分食苦难遍。安得仓箱盈，家家足饱饭。  

自我来太平，十日五巡乡。一到松门城，六夜宿箬簧。凡再至三至，新河及新场。足迹遍东南，更涉大陈航。乘风破海浪，百里犯重洋。兼至隘顽城，除夕食不遑。鸣琴易鸣笳，谁云不下堂。每每督队出，有如事戎行。前行列营哨，到处联团防。炮声雷訇匉，旗影风飞扬。冒雨群如沐，犯雪冻欲僵。我劳民未安，中夜起徬徨。且喜入新年，暂可息尘忙。行行复至郡，乃为迎送忙。  

***上滩***  

送人不断青山青，舟行如马江流澄。舵师辨水苦未能，轰然地轴翻雷霆。船尾一呼船首{雁言}，一篙齐以一肩撑。乱篙刺水水欲腾，乱石抵篙如相争。一夫跃入推以肱，十夫齐跃声<石訇>。或扛以木牵以縆，直似洪钟撞寸莛。气急声嘶力不胜，上滩乃如天难升。四山日落烟冥冥，江风吹过鱼龙腥。有客兀坐如枯僧，为言舵师舟且停。诘朝辨水重扬舲，舵师无语双目瞪，篷底荧荧明寒镫。  

***江山县***  

百二滩行尽，岧峣指县门。溪流牛鼻没，山势虎形蹲。夜赛知年富，冬晴爱日温。孤舟停泊处，红叶自成村。  

***夜泊桐庐***  

八年五过此，身世感飘蓬。短发盈梳白，颓颜借酒红。打窗疑夜雨，移烛避江风。津柝声声急，垂头有睡童。  

***李长郁***  

李长郁，字康侯，衡阳人，光绪庚寅进士，官宣城知县。有《崇实堂诗集》。  

***宝剑篇别同年黄方舟中翰***  

咄咄出匣风雷惊，曹子登坛劫齐盟。督亢图尽机不决，荆轲手中是顽铁。长桥老蛟何太馋，身沐腥血出吴潭。英雄成名仗一剑，千里取胜马如电，楼兰头血战袍溅。此剑矫健龙虬如，此宝忍将犬羊污，拂拭苔花且深图。智勇自甘落人后，五更古壁生铜吼。  

***李结***  

李结，字绿宝，庐陵人。光绪辛卯举人，官内阁中书。  

***宿瓜州***  

忍别东吴却上征，西风吹雪浩纵横。孤镫未照西归梦，且听东流一夜声。  

***和许正卿见怀原韵***  

蛮荒镫月送生涯，上国江山照物华。方恨南昌违北斗，翻令西子羡东家。劳人身世皆樯燕，盖代功名亦盏蛇。待与吾师听流水，成连会泛海天槎。  

***京口口占***  

汩汩涛波出广陵，关梁咫尺润州城。送人万柳参差没，夺眼诸山次第生。三楚暮云寒有思，九江落日浩无情。劳生未厌听胡笛，愧煞中流击楫声。  

***京口望金山示吴将军***  

夕阳滚滚海门涛，大将楼船暮雪高。谁向天南扼天险，梵王宫殿压金鳌。  

***金山绝顶晓望***  

烂烂匏瓜懒不扪，冥冥钟梵歇天门。海波忽动扶桑紫，金粟山河绕世尊。  

***中秋登南昌南楼玩月有寄用东坡韵***  

南昌仙人楼何高，上凌月窟宵察毫。三年两次失佳会，不随众上看银涛。尔来散尽便娟子，十丈飞甍杳如水。酒酣舞节无奈何，忽复登楼惆怅起。此时碧汉飞晶丸，妖蟆避焰都潜蟠。转留更恋玩莫释，冰辉乱溢生芒寒。回首秦吴复燕汴，繁华百代须臾变。但闻帝子閟银盘，那见仙人遗铁板。重挥双泪对江山，露草风镫若个坚。照遍古人今月在，不留今月古人看。古今看月斯楼好，一一欢娱太潦草。数去明年恐更非，悲来今夕还应老。自从离别万事贫，南昌风景尽愁人。凭栏一吐肝胆出，为寄当时楼上客。  

***塞鼓***  

塞鼓惨渊渊，幽都落日天。严阴壮短昴，朔吹下寒烟。岁事孤鸿外，霜威万马前。谁知貂锦客，倚剑望三边。  

***直中书省学谢玄晖体有寄***  

黄晖霭紫轪，索景驰金爵。钟镛殷西清，球鼎閟东阁。愔愔玉漏歇，幕幕金露落。禁卫集駴鼓，将作散丹雘。伊余躬休庆，肃佩趋禁钥。未遗贡公荣，窃厕曼倩谑。弇微泚貂珥，陋拙汗朱襮。敢尘侧阶典，聊忝登池乐。寄语隐雾豹，勿訾乘轩鹤。  

***吉州道中***  

马蹄前路莽苍苍，回指寒林是故乡。草木岂知人事变，间关赢得役车忙。几家村落成墟墓，终古河山对夕阳。莫怪停鞭行更缓，沿溪十里橘橙香。  

***望湖楼***  

君今望湖楼上眠，楼前已系过湖船。明朝我始探湖出，登楼望湖心惘然。  

***姚鹏图***  

姚鹏图，字古凤，号柳屏，镇洋人。光绪辛卯举人，官邹县知县。  

***丙午八月日本修文馆讲席赠南菁旧同学***  

南菁文藻久荒芜，尚有君山一卷图。但使遗珠返沧海，未妨吾道在江湖。窥墙已被东家笑，博{塞}应怜玉女孤。安得灵猧收此局，倚枰难换旧棋枯。  

同上修文海外楼，李唐榜署到今留。千金未计求真骨，一傅犹能敌众咻。反哺漫言乌尽孝，补天终与石为谋。书生踏遍抟抟土，日入还为日出讴。  

***王景***  

王景，字兰生，侯官人。光绪辛卯举人。有《秋影庵遗诗》。  

***雨后木山堂独坐***  

雨馀身亦适，地僻榻长闲。落叶过桥水，凉云隔屋山。未能饮文字，尚许惬孤顽。昨夜还家梦，思之仿佛间。  

***犍为野望***  

丛芦深处见平皋，细路回沙曲折遭。山势锐於牛砺角，江湍郁似马羁槽。儿童弄水红衣薄，楼观迎秋碧瓦高。欲访尧夫游憩处，西风吹鬓晚颾颾。  

***答文子静***  

唱后巴歌更楚骚，海门东望涉惊涛。他时忆我西窗话，满树梅花霜月高。  

***谒工部瀼西草堂***  

问讯瀼西水，千年旧草堂。山容明积雪，江色动垂杨。生事花钿尽，人情菜把伤。苏门引长啸，输尔是能狂。  

自分贫非病，还因瘦可怜。负薪同谷日，中酒耒阳年。世难生前感，诗名死后专。临风抚残碣，零落到重镌。  

***吴宝钧***  

吴宝钧，字芷涯，秀水人。光绪辛卯举人，官教谕。有《风雨庐残稿》。  

***盐官东郊观涛赋四绝句比物连类以起兴***  

露桃云杏艳妆红，一路胭脂点玉骢。江上芙蓉屡憔悴，不须枨触怨东风。  

琴台一簇压狂澜，流水高山识曲难。欲觅钟期渺何许，乱峰重叠绕盐官。  

***遥看秦驻舞烟鬟，白浪黄云苍莽间。万里瀛寰恐漂荡，故教赑<尸赑>冠灵山***  

奇珠颗颗滚波心，牛渚无犀那易寻。衔石难填沧海恨，可怜精卫是冤禽。  

***言有章***  

言有章，字謇博，宛平人。光绪辛卯优贡，官获嘉知县。有《坚白室诗草》。  

***示周大曹四叠韵***  

孔舆墨突为谁忙，治国真如卜式羊。奇气尚堪凌海岳，天心底事有冰霜。且拌觞咏依金谷，绝羡昇平到柏梁。欲判从违问詹尹，黄钟何地许高张。  

***次蘧公见赠韵即送之渡河***  

置身高处凤巢阿，虹欲为霖下饮河。萧育后曹同气短，孟公侠骨入诗多。豺貍载道纷忧患，鸾鹤排空足啸歌。潘岳重来桃李笑，几生慧业问维摩。  

## ●卷一百七十八

***刘福姚***  

刘福姚，字伯崇，号忍盦，桂林人。光绪壬辰一甲一名进士，授修撰，历官侍讲。  

***端午赐衣和毅夫侍御韵***  

趋朝犹著旧宫衣，楼阁云深望里非。文字酬恩殊负负，江湖恋阙尚依依。苍茫天意凭谁问，老懒心情与世违。一领渔蓑归计熟，中原豺虎未应稀。  

***张鹤龄***  

张鹤龄，字长孺，号筱圃，阳湖人。光绪壬辰进士，改庶吉士，授户部主事，历官奉天提学使。  

***拟庾子山咏画屏风诗***  

南牺回紫极，鄠杜春光开。华林候气转，琼葩照地来。暂迎飞盖举，将看舞袖回。侍饮香春殿，未惜流霞杯。  

碧汉歇微雨，层澜霁旭前。桥平疑断渚，花香碍荡船。新歌倚烟棹，过锦出丛莲。低映芙蓉面，回波始惘然。  

虹楣延丽春，莺燕动芳邻。蹑带恰香芷，辑佩遗美人。犀筝促凤柱，鸾吹发腥唇。明睐自呈露，愿逢洛波神。  

步廊周釦砌，虚阁折璇源。水出珊瑚气，山开云母门。选骑长杨苑，飞觞金谷园。芳华未衰晚，留醉枕云根。  

江东盛文宴，冠盖足遨游。杨枝狎文羽，桃叶送烟流。石梁遥擘径，云栈近依楼。何事悲田宅，东陵故彻侯。  

旧舞青溪记，新歌子夜连。钗花翻宝扇，钏玉砑珠弦。酡颜低障后，密态出镫前。谁谓无青鬓，欢娱四十年。  

窈窕排丹闼，回翔出钿车。春旗拂岸柳，轻吹落山花。似出齐遄室，将宴楚章华。夷庚休畏险，峻坂隔褒斜。  

锦卫香如海，金庭花作林。新霜拭明镜，飞雪绕青琴。干将赠知己，琅玕结素心。风前莫喻意，杯酒自清深。  

丹霞丽藻楶，碧霭萦兰堂。步障艳围锦，歌尘长绕梁。连房箫管竞，映水绮罗香。竟日陈长簟，红豆自安床。  

凉秋碪杵急，击响逐风飘。流黄出纤手，束素怯轻腰。吴绫刚就织，蜀弦应罢调。边书迟塞上，校尉旧嫖姚。  

列嶂明浮黛，水纹生薄罗。长星耿清旦，房露转商歌。原陵望松柏，汀洲搴芰荷。南都歌舞地，金粉苦无多。  

连楹璧珰启，洞户珠缨悬。翔禽恋丛薄，鯈鱼戏水莲。芙蕖时葺盖，鸳鸯不碍船。遗簪未捐弃，清尊话年前。  

密篁匝地迥，高树带云齐。华斿双道卷，黼帐四围低。丹岩游锦凤，云外叫天鸡。芳菲共珍惜，流莺绿树啼。  

群流争乱石，摧坱栈车过。雕戈挥落照，楼橹黯横波。秋残问古渡，天外走长河。明日江关隔，马首朔尘多。  

已折青泥坂，还倾碧醁壶。桐华拂石井，竹筍供香厨。山盘太行上，云飞易水孤。羁禽聊逐侣，无用感黄垆。  

雍门冠珮肃，列禁羽林长。貔貅环细柳，龙马出长杨。莺歌逐鼓吹，花雨乱衣香。簪毫预清宴，还拟侍承光。  

万骑回天跸，句陈阁道开。景阳新舞入，宜春陪乘来。翡翠金蝉钿，葡萄红玉杯。更待兰池月，轻衫舞雪回。  

金轺言奉使，宝鬲报平戎。皇图跨灞浐，予乐盛岐丰。大漠云屯碛，天山月挂弓。芳林还校射，摛文步侍中。  

绮林交翠羽，锦浪狎文鳞。花分盘马路，草斗踏歌人。危楼欲回汉，别殿易惊春。采罽郎官赐，应知通大秦。  

茝若承春辇，杉萝静夏池。金铺桂烟晓，绣帷蕙风吹。玉柙流苏帐，珠镫火齐枝。谁攀大隄柳，寂寞雨丝欹。  

藉草得幽径，餐松习清斋。树老云都聚，苔深石半埋。柳花时扑面，花片每投怀。吹笙启别馆，惜无洛客偕。  

黄图风日美，丽瞩满芳菲。朱郭羽觞集，金张绣毂飞。游丝香惹鞚，蝶粉湿黏衣。野草独无数，王孙殊未归。  

雕弧森列队，羽葆拥中流。健客青丝笼，彩女木兰舟。新宫开戚里，大道起青楼。蓬莱帝子醉，油幕正从游。  

斜阳下古台，画烛唤传杯。楚舞空江怨，燕筑暮云开。片云移翠竹，零雨落黄梅。天北星辰指，江南书剑来。  

***惲毓嘉***  

惲毓嘉，字孟乐，号苏斋，大兴人，原籍武进。光绪壬辰进士，改庶吉士，授编修，历官延平知府。  

***自题宣南话别图***  

身世浑如燕翦抛，一年一度一新巢。南横街北春才定，别竹辞花又打包。  

茫茫宙合迭翻新，且作龙津小住身。出本无心归亦好，閒云何似看云人。  

***六十述怀***  

往事成尘六十年，苍苍非复旧华颠。流光捷似追风马，望治难如上水船。蜗角栖迟投老地，蝇头生活卖文钱。英雄汗血羁人泪，一例消磨化作烟。  

***傅增淯***  

傅增淯，字雨农，江安人。光绪壬辰进士，改庶吉士，授编修，历官江苏知府。  

***雪夜度安南鹅翅膀***  

积寒破荒屯，迸出众山皭。三望到地平，一峰横天拓。途长日下舂，行役苦煎灼。初陟缘陂陀，渐进度{山厄}岝。涩隃绠汲井，退速水泻壑。后顾辟百夫，前猛厉双笮。陷淖雪泥融，坚滑冰垒薄。既再接再厉，乃一前一却。锐进进步饶，奔殿殿陈讬。其上属绾毂，厥象肖张膊。晴明已巑岏，冥行倍跼躩。活泼泼地时，如涂涂附谑。登顿驭朽惩，临深遽叱莫。舍舆而徒行，履险傔从约。济胜鲜飞筇，尔能期奏各。凌风风冷冷，俯地地漠漠。拗折峡角长，峭立壁面削。秉烛黑如磐，星火耿馀爝。细路并猱争，积泞蹙鱼<目咢>。扶危承厥肘，踏实忖以脚。罥藤衽屡摄，触石手暗摸。磨旋蚁延缘，旁行蟹郭索。突出悬万仞，凭虚寄一箨。坎循倒马痕，势压饥鹰掠。娲补陷未弥，灵劈迹犹崿。既窈兮冥兮，亦波若磔若。或逼窄叠迹，复争道急著。似蔡州雪入，如昆仑夜搏。奇局成独往，偶趋致众愕。悸魄重渊升，险语半天落。之旋摩层巅，旷若出虚霩。皓洁映渊茫，问汛乡导遌。陈仓竟汉袭，阴平乃邓踱。吓煞岭同怵，惶恐滩犹怍。禅地回证初，陈迹积感作。吁嗟七圣迷，终待五丁凿。徘徊三叹息，藉慰百维度。泥滓亦偶然，平坡悟理钥。王道本夷庚，设险岂犹昨。敢告良有司，馀地盍留绰。  

***庚子春初自兴义按试回雨雪载途连日大雾道经关索岭适值开霁俯仰流连偶然有作***  

昆仑地脊控八方，南方一幹支夜郎。上薄昆明下五岭，中间脉络纷开张。迸地突出罗万菌，攒天拥簇森千枪。到此划然成巨堑，滇黔锁钥真金汤。我行积日苦堕雾，今日顿觉神飞扬。试登绝顶一怅望，如辟混沌开天荒。禹迹晦昧遗疏凿，厥宅殷土尤茫茫。二盘源处近黑水，三危傅会同荒唐。磨岩强被诸葛碣，将军名岭谁能详。却思当关据形胜，一夫足使千夫僵。鸡岭对峙殊险易，纡筹坐令输批吭。朅来承平二百载，芟夷荆棘成康庄。阆风蹀马同下视，仿佛华碧河流黄。四十三盘穷践跞，拟坐眢井窥天阊。墨客争摩晒甲上，白云不使红岩藏。灞陵一勺山一垤，省识擘画资维纲。耕凿相忘陵谷险，田流氵虢氵虢皆琼浆。犵鸟蛮花各自媚，那知世外多沧桑。大坡顶上重回首，但见野鹘凌风翔。浮空万象随变灭，白日欲赤青天苍。  

***刘可毅***  

刘可毅，原名毓麟，字葆真，武进人。光绪壬辰进士，改庶吉士，授编修。  

***壬辰十二月最初以阴雪未作秣陵游予亦膏车不发***  

黄子本名士，论交四海多。轻帆破冢出，瘴疠夕阳多。斗酒腹犹痛，长途悲作歌。故乡好风物，相见未蹉跎。  

我去瞻园久，三年草又繁。空廊还纳月，穿树不知门。白下旧宾主，青衫新弟昆。与君期岁晚，飞雪傥论文。  

***汪洵***  

汪洵，字渊若，一字子渊，阳湖人。光绪壬辰进士，改庶吉士，授编修。  

***读汉书有感***  

蠛蠓浮天劫竟乘，居然栖爵上觚棱。窥窗玉女云都散，承盖铜仙露尚疑。此日黄图成故事，何时赤伏佐中兴。运移新室悲文母，望断瀛台泣渭陵。  

***顾瑗***  

顾瑗，字亚蘧，祥符人。光绪壬辰进士，改庶吉士，授编修。有《西征集》。  

***次韵和高子衡观察静中吟***  

钟动鸡鸣俄顷时，迷离野鹿与标枝。前尘误触婴身网，此日真成无当卮。愧我顽空耽说偈，喜君解脱善谈诗。犍椎忽忆须弥顶，三十年来悔已迟。  

***修武县西北有浊鹿城魏受汉禅封献帝为山阳公城即公所居也道经此地感而赋之***  

炎汉逮中叶，朝纲已不整。桓灵继昏愦，天怒发灾眚。殿陛妖孽生，边塞烽烟警。维时有张角，啸聚群不逞。公言苍天死，黄巾系要领。扰乱遍九州，响应暨五岭。从来邪术兴，变乱在俄顷。诛斩不期多，驱治贵用猛。奸雄利时危，乘閒志乃骋。时岂无忠良，出语剑在颈。哀哉建安君，厉阶遂为梗。戎马走仓皇，流萤借馀景。运际田篡齐，数应吴入郢。幽囚浊尘城，不死实为幸。客行过遗墟，谈者犹齿冷。前事后之师，何人发深省。  

***舞狮曲***  

鸡娄大鼓声渊渊，南村北里车骈阗。神去神来送迎毕，广徵戏具娱新年。寻橦缘曲走长索，吐火吞刀相继作。陡然变出狻猊形，一啸长风振林薄。盘旋上下声咆哮，寒光凛凛拳金毛。锯牙磨厉地欲裂，铜头<目咢>视天为高。一狮倒曳一狮走，郁怒追逃气犹吼。兴酣直欲吞万牛，目中久已无三狗。吾闻狮子产大秦，波斯品类尤威神。国初远略振殊俗，重译贡作天家珍。如今沧海方腾溢，杀到角端都骇逸。越南驯象久无闻，何处瑶光呈异质。春镫闇闇动征轺，逆旅光阴不自聊。乡中狮子乡中舞，谁辨黄超与白超。  

***函谷关***  

雄关高峙镇岩疆，百二河山此设防。当日丸泥封不得，至今锁钥势犹强。功名我已输杨仆，逆旅君无出孟尝。欲考图经辨新旧，迩来秦汉几兴亡。  

***阌乡县***  

秦为头，虢为尾，万树桃花光炜炜。行人到此车轮摧，夸父行之速如鬼。黄帝铸九鼎，博采首山铜。鼎成龙乃去，剩有轩游宫。汉武求仙意未已，讳说文成马肝死。鹤驾西飞竟不归，皇天原上空思子。关城压境河声急，单车晓出稠桑驿。  

***拟陆士龙为顾彦先赠妇往返四首次原韵***  

悠悠白日晚，荡荡青春阴。离离羁思积，窈窈悲绪沈。奔景易有穷，独轸难为音。开窗涤欢爵，掩袂理愁衿。眷言淑媚姿，冥漠撄我心。  

携手送君行，欲起旋复止。春风不留人，君行已千里。忧来无晨昏，梦想见吾子。长安多丽人，纤腰编贝齿。妖冶良足怡，衰丑胡能纪。席石敢责前，丝萝庶念始。  

泥新燕不巢，茧老蚕自萦。闭目少今觌，扪心增往情。秦中昔丧乱，时危地匪灵。曲池既已平，高台亦已倾。矧我倦孤馆，沈思浩欲盈。谁向支机石，潜照牵牛星。  

星辰烂繁辉，云霞发奇观。弱柳媚朝曦，芳葩摇春晏。京洛何煌煌，都人自粲粲。凤柱戛鸣筝，鹍弦起清弹。联娟约修眉，跌宕攘皓腕。自非秉金坚，畴能导冰散。遥想艳阳辰，笑语切河汉。闷瞀守深闼，对镜独铭赞。蓬首孰为容，铅华几日焕。无倚蕙兰芳，忍弃菅蒯贱。  

***宋书升***  

宋书升，字晋之，濰县人。光绪壬辰进士，改庶吉士，加五品卿衔。  

***拟古***  

结发为夫妇，两小无猜疑。如何遘不淑，中道相乖离。自君之出矣，不复画蛾眉。思君如蚕茧，日日吐春丝。春丝终有断，妾意无止期。  

祖道东门外，朝朝设离筵。车饰五香穀，马系七宝鞍。杯盘纷罗列，友朋劝加餐。游子且勿餐，听我取琴弹。不唱《江南好》，但歌《行路难》。前有九折坂，后惟惶恐滩。天地皆荆棘，异乡何由安。一歌《行路难》，主人泪汍澜，再歌《行路难》，游子摧心肝。  

昔有希夷子，结宇峨嵋颠。未能甘寂寞，谈笑落人间。携有琴在手，星辰罗轸端。此琴非凡乐，中有太平弦。一鼓神人洽，再奏四夷安。众人多嫉忌，掣肘不能弹。抱琴归故庐，中夜坐长叹。  

***营陵道中遇雨***  

石径崎岖里，春阴晻霭中。莺啼千树雨，驴背一蓑风。野渚流添碧，村楼雾隐红。孤山全入画，云水正濛濛。  

***游大明湖***  

明湖春后色，不减若耶溪。万绿摇烟起，孤篷载酒迷。舻枝凭鹭引，荷叶与人齐。游赏浑忘倦，西城日已低。  

***寄刘笑亭孝廉***  

话别旗亭易五春，良朋消息滞鱼鳞。落花时节方游楚，折柳阳关又入秦。经史白头终作客，风尘青眼岂无人。秋来定对樽前月，真识天涯若比邻。  

***春日山村***  

十里榆村路，春来入画堪。溪边饮黄犊，屋上晒红蚕。家未兵戈徙，儿能稼穑谙。山殽供客好，休怪老饕贪。  

***海畔***  

海畔群山伏，村居傍石岩。平沙连草白，逆水带潮咸。雁渚横孤艇，渔家晒破帆。烟中开晓市，处处卖春<虫咸>。  

***长山道中***  

东风吹客倦，振策更山行。入谷已残照，离家尚几程。乱云穿马足，流水杂车声。犹听城钟起，回看古堞平。  

***石华洞***  

洞腹不容人，石齿横相齧。幽鸟时一窥，寒藤落古雪。  

***过齐宣故陵***  

封畔垦耕绿不匀，田齐雄焰化飞磷。芘芣花发髑髅孔，葛蔂苗缠屃<尸赑>身。日暮讴吟愁牧竖，劫馀钟鼎窜风尘。如何不及於陵子，寸冢於今尚姓陈。  

***莱州词***  

黄茅十里晒盐场，矮屋人家坐晚凉。何物渔婆偏解事，鲍鱼风里说秦皇。  

***田家即事***  

春林带残照，归鸦黑似漆。田家风味清，家人聚其室。共为生计谋，絮语何琐悉。今年较去年，惊蛰先五日。明日早烧菑，种我三亩秫。小儿方能言，牵衣还捉膝。笑语阿爷看，屋角犁星出。  

***题画***  

寒泉挂壁荔垂檐，鹤发翁疑刘海蟾。霁雪满庭月如水，白梅花下读《楞严》。  

***懊恼曲***  

南国休生红豆子，西州漫折绿扬枝。百年最好是欢会，苦莫苦於生别离。  

***铜雀台瓦砚歌***  

汉火未熄妖星芒，铜雀一现朱雀藏。高台巍峨连漳起，邺下媚狐肆披猖。凤柱对蹲双结绮，虹桥倒挂若回廊。年月回环书蝌蚪，琉璃金碧覆鸳鸯。汉家兵戈既鼎沸，横槊归来乐未央。大儿弹棋幼傅粉，一门父子盛文章。惆怅东风慕娇女，朝露慨慷对杜康。阿房歌弦秦公子，阳台云雨楚君王。分香卖履留遗嘱，儿女之情抑何长。建安去此二千载，太息阿瞒骨已霜。一世之雄今安在，独留瓦片艳文房。  

***过郑康成故里***  

嬴秦烧群籍，发难在臣斯。六经日芜秽，《正义》何由治。大哉康成公，独蕴高世姿。穷经窃奥窔，学道抉藩篱。律吕研迁志，算术察《周髀》。杂考申韩法，旁罗纤纬辞。譬如大河流，百变属冯夷。清浊并相纳，不必分派支。譬如洪炉铸，群材付工倕。金铁齐入治，不必权毫釐。考稽既已久，蔚为大经师。诗笺毛氏故，书证安国遗。易立爻辰例，传可废疾医。三礼尤卓卓，旧典精研稽。老妪数家珍，了了无所迷。汉儒称后劲，有功在宣尼。后学谭性命，反兴菲薄思。大善且不录，吹毛以求疵。遂使昧礼朝，黜祀逞其私。岂知泰岳高，不以划而卑。宋人开理学，汉人为之基。离象安得意，求兔端赖蹄。饮水不思报，昧本当骇疑。更有龊龊者，学语方小儿。掇拾前人说，百端相排诋。有曰男子御，何必五日期。有曰郊天鼓，安得麒麟皮。更仆虽终数，哓哓无已时。骅骝驽骀笑，大鹏<学鸟>鸠讥。弃鼎宝康瓠，庸庸安足嗤。我朝群儒薈，起而修明之。煌煌东州学，炳若中天曦。余居里相近，先哲常心仪。驱车过东道，搔首访遗祠。自恨生也晚，遗编手徒披。训诂勤钻仰，未得见津涯。生平有向往，瓣香心自知。  

***祷雨行***  

天孙庙，击大鼓，满城鼕鼕撒白雨。白雨下时赪日升，但见炎威赫赫天亭午。官吏祷雨术俱穷，不获蜥蜴搜壁虎。云能吐雾与兴云，浼汝沛泽施下土。壁虎壁虎，汝未从深山大泽来，身无鳞甲，安能变化为龙弭旱灾？雷公大怒电母笑，若辈竟号作霖材。  

***沙元炳***  

沙元炳，字健菴，晚号<石为>翁，如皋人。光绪甲午进士，改庶吉士，授编修。有《志颐堂诗钞》。  

***壬子元夕雨***  

黄韭青芹劫后生，神镫佛火梦边明。分无好月临宫阙，政藉甘霖洗甲兵。病入酒杯成弃物，乱来铙吹作春声。夜阑忽忆前朝事，延寿街前烂漫行。  

***十二月十一日至唐闸舟中遇雷雨次日雪***  

虩虩冬雷挟浪声，喧喧急雨尼河程。放船百里四时具，掩户一宵三白生。弄客又逢天作崇，敌寒争遣酒行成。五峰对我头俱皓，不信苍山没世情。  

***辛酉重九日舟中赋示泽人***  

寂寞逢生日，频年似此稀。一舟吾与尔，百笑是成非。江海同鱼烂，身心逐雁飞。从谁较颜稷，道在合长饥。  

***偕慕逸贯恂游狼山回车过西庐步至梅垞门键不得入遂登我马楼四十韵***  

黄马交冈尾，修修若伏鳌。西庐踞其罅，左右横双。往岁曾经此，邪许方伐鼛。兹来揽狼胜，馋眼饱犹饕。譬揖故人退，回辔就儿曹。春晚寒尚滞，打背风颾々。残曛迎醉眼，金彩迷千毫。辞车循涧路，泥屐憎涂膏。觅导初惮远，发兴遂忘劳。丹畦间芍药，苞坼红仍韬。缘溪植新柳，黄绿待春缫。一峰忽当面，惊堕{熬山}阳{熬山}。大人谁称汝，脱坏团花袍。骨立空诸倚，肤皱谁敢挠。绚变横侧，步转旋周遭。微香时到鼻，披磴空兰{艹皋}。已知梅垞近，疾足轻於猱。擘峡规箭筈，架栈编箐劳。穿桥叩幽闼，锁閟金蟾牢。过墙一枝无，望望头频搔。岸边馀几树，红白乱李桃。不知千五百，何处开芳皋。行行复止止，天半鲸鱼号。言寻石径返，倏遘危楼高。策倦故为目，暂愒思容尻。螺旋进益上，风衣不受绦。云塔压前项，江树罗浅毛。旁翼亭突兀，俯罩岩<山聊>嶆。惜乏松柏栝，耳绝飞空涛。坐定生虚寂，壁语俄嗷嘈。荒谰微莫省，似寓讥与褒。僧来导我观，甃石泉新淘。云此一泓水，终古无旱涝。池方不盈尺，浊过未篘醪。何论瀹佳茗，未足供淅溞。想患我马渴，於旁凿其槽。众宾各抚掌，惊起群栖嗥。吾亦笑登橹，电掣如追逃。昏黑戒颠覆，镫火趋南濠。相期摹所历，贾勇诗能鏖。  

***送谛闲上人归江南***  

肯来海县畅宗风，才歇经坛又欲东。群识神通过鹙子，我惭朝暮似狙公。楼花雨定香云白，江树霜酣战血红。甚欲从师浮苇去，祇愁尘网絓冥鸿。  

***邓生纪云璞君族弟也依之学佛两载合掌诵佛而化璞君喜为往生之徵贻书远告即用其见赠韵论次其事***  

的薏生於莲，甘苦同一天。谁甘复谁苦，转眼换尘鲜。究其甘苦种，藕实二何先。藕空实有心，何者相因缘。实落还成藕，生性胡同然。华如车轮大，叶或小如钱。处薉比君子，宅净胎圣贤。净薉性不二，差别随境迁。自非粲莲舌，此蕴终难宣。璞老莲邦客，蓄念金刚坚。成佛佛有待，翻让灵运前。眷属字纪云，两载从餐眠。熏染岂云久，入苦遂能蠲。灵山华藏海，仅挹埃与涓。便闻弥留顷，合掌迎金仙。想有幡幢葆，天半纷反翩。宁歇懈慢国，会叩莲池边。化为池中华，色异根当连。璞也跻百岁，定证如来禅。指月明净性，魄满光自圆。礼日参初观，寂照穷悲泉。十念非诳语，吾曹庶勉旃。  

***蜀石经残本歌***  

嬴秦焚经传二世，孟蜀尊经传二世。腐儒苦怨天梦梦，天眷原不私文字。我观广政经，成一百十二。衤異翠墨未完，蜀社置毋家，百万黄金钱。但为新朝儒学地，先石后木劳手民，到今石木无一存。盲左诗礼出炱朽，攟拾旧数赵黄陈。庐江刘翁欧赵选，收揽《周官》及三传。艺风师是今柳东，钩考异同泐成卷。我徒见跋未见经，骨不可揣从声听。经兴经废等亡国，樊榭诗在吾听荧。年衰才退奈此石经何，西望蜀碧年年多。  

***周景涛***  

周景涛，字松孙，侯官人。光绪壬辰进士，改庶吉士，历官学部员外郎。  

***初春述怀***  

五穷入我家，与我生根蒂。害渠果何事，暗中动我制。坠地无室庐，流转不敢毙。平生泥雨驴，一步一濡滞。四十知百年，僚底早自筮。只馀玉池肥，静坐自勤闭。谁知失声哭，痛迸奈何帝。春风非不温，著祫转凄厉。开门呼苍天，空碧但无际。何曾井蛇惊，坐见国狗猘。永愧匹夫谅，触事潸以涕。旧闻傅青主，奇方辄焚瘗。信哉泰山崩，宁作完卵计。待我五百年，人间知有世。  

***新年次东坡韵***  

万家忙馈岁，一叟念初元。排闷诗宁野，邀眠酒又村。故乡山水隔，世事雨云翻。欲作挥戈想，其如若水昏。  

群公皆有讬，吾痗独何之。狐兔方连社，鹪鹩此一枝。春生中酒夜，梦到挂冠时。犹鼓残年兴，新诗诵与儿。  

兹乡滨海尽，眼界若为清。禾黍高登廪，鸡豚富入城。欲消无事日，祇益可怜生。牡蛎梅花市，吾思豆腐羹。  

岂有图南意，吾居亦少东。储粮三月尽，簪笔一生空。贺岁聊从俗，偷生愧作翁。乾嘉成已事，不敢说咸同。  

天心无可转，岁事不应繁。何处为乾土，当春忆故园。閒延家鬼坐，老僻彻侯行。犹得东坡味，明年说抱孙。  

***寄郑苏堪***  

昔吾困江县，而子相临存。惘惘雨中别，寄诗宁吾魂。再面胡不欢，各会难为言。出悔入亦悔，苟禄安足论。子有千载诗，不官能自尊。使子以诗昌，天意良未敦。长吟且袖手，勿讶霜鬓繁。不见黄河清，讵乏卮酒浑。  

平生所结痛，一语触千万。以子怀旧恩，怆昔予术困。贱臣忽见徵，誓以不欺献。私忧欲弥天，末策谁许建。呀呀涵光殿，浊泪长径寸。凭几三数言，呜咽但九顿。虮虱不上昇，苟活在泥坌。微生纵有口，日夕衔巨恨。江湖传子诗，无穷抒哀怨。重来望觚棱，感涕念垂宪。眼中历历事，对酒那忍劝。陵树冬复春，凄凉问社饭。  

***留别高曦亭前辈***  

逋客相逢地，陈人欲尽时。不论廿年长，为诵一生诗。身世同嗟慨，情亲忽别离。祇应梅有讯，勉副岁寒期。  

***闲居***  

欲向何人罪陆沈，强移栖息学盲瘖。自磨短墨消英气，偶爇名香验道心。好睡未妨来日永，闭门便觉敝庐深。书生槁饿由来旧，肯为穷愁损素襟。  

***病夜***  

摵摵复摵摵，败叶檐阶迸。冻蝇见火舞，候虫切身劲。寒气登床帏，裘被莫与竞。缩蝟听晨鸡，更点未可竟。偶然披衣坐，斜月入窗映。是时心转空，一室见白净。旬月不出门，已适適懒惰性。会当齐彭殇，安问贫耶病。跏趺数鼻息，耸肩索苦咏。醒眼直到明，玄鬓应满镜。  

***不死***  

平生言死何曾死，今日奇穷未觉穷。数米为炊仍腹果，量钱沽酒亦颜红。夜深忽梦先朝事，病起真成隔世翁。黄土待人归宿处，董公健者料应同。  

***李希圣***  

李希圣，字亦元，号卧公，湘乡人。光绪壬辰进士，官刑部主事，荐举经济特科。有《雁影斋诗》。  

***海上晤葛侍郎连日谈西安事临别有赠***  

去住无消息，传闻有是非。艰难天险在，予夺圣心违。驿路梅花发，官筵苜蓿肥。孤臣中夜泪，霑洒向征衣。  

***西苑***  

芙蓉别殿锁瀛台，落叶鸣蝉尽日哀。宝帐尚留琼岛药，金釭空照玉阶苔。神山已遣青莺去，瀚海仍闻白雁来。莫问禁垣芳草地，箧中秋扇已成灰。  

***陶然亭题壁***  

车走雷声不动尘，千门驰道接天津。杜鹃九死魂应在，鹦鹉馀生梦尚新。抱蔓黄台成底事，看花紫陌已无春。汉家陵阙都非故，残照西风独怆神。  

***感旧***  

尊前怊怅试罗衣，韦曲莺花乱后稀。紫殿不闻春燕返，青城还见夜乌飞。焚香复道吞声过，送别都亭洒泪归。一自金仙辞汉去，人民城郭已全非。  

***湘君***  

青枫江上古今情，锦瑟微闻呜咽声。辽海鹤归应有恨，鼎湖龙去总无名。珠帘隔雨香犹在，铜辇经秋梦已成。天宝旧人零落尽，陇鹦辛苦说华清。  

***望帝***  

玄菟城头紫气横，长安月照国西营。天边马角无消息，海外龙髯有死生。贡使祇 应供夏葛，归期犹及荐春樱。烟花绕禁今如昨，莫遣张衡续两京。  

***曲江***  

曲江宫殿锁莓苔，蜡炬炉薰认劫灰。玉杯已随芳草出，銮舆曾为看花来。残镫不照秦乌返，落日惟馀汉雁回。夜雨秋衾鸡塞梦，归时应过李陵台。  

***故宫***  

故宫双阙倚斜晖，雉扇凄凉事已非。城草渐随乌尾长，陌花留送翠翘归。黄金海舶倾车出，赤羽梁园夹道飞。搜括岂知民力尽，年来江左已无衣。  

***帝子***  

帝子苔痕玉座青，鹧鸪啼处雨冥冥。北门剑佩迎蕃使，南极风涛接御亭。江海佳期愁晼晚，水天旧事梦娉婷。秦丝解与春潮语，一曲蘼芜忍泪听。  

***天遣***  

天遣多情有别离，绿杨枝外抵天涯。粉蛾点滴牵丝出，金雁零丁怨柱移。锦字无多裁恨远，重帘不卷放愁迟。高唐梦雨相逢道，赋就春寒已后期。  

***呈广雅尚书***  

孤吟愁听景阳钟，咫尺蓬山隔万重。祈请不妨持汉节，陆沈何处识尧封。论兵白发知无补，挽粟黄腄已不供。夜半金莲承独对，东朝垂涕话神宗。  

***中兴和广雅尚书***  

艰难又见中兴年，五胜临朝尚俨然。上相自求王导节，深宫新赐邓通钱。贾生三表真何益，夷甫诸人太可怜。父老极知哀痛意，白头流涕诏书前。  

***咏史***  

夕殿流萤事可怜，天荒地老是何年。江花浩浩无终极，海月沈沈不解圆。已炙凤麟称万寿，更凭凫雁锢三泉。孤臣欲续湘累赋，中夜吞声拜杜鹃。  

***秋兴***  

倚瑟丛台夜不眠，邯郸旧道走三边。铸铜北极难成柱，种玉西陵渐作田。舞马当筵催赐锦，卢龙卖塞不论钱。教坊莫废汾阴曲，秋雁飞时似往年。  

***咏枣***  

紫衣传赐出蓬壶，雨露恩光照上都。一例东封成故事，坐令尊酒变明珠。  

***题辛丑年诗后***  

惨怛张衡志，芳华宋玉词。《四愁》初有作，三赋故应悲。疾病兼群盗，艰难又一时。试凭沧海恨，还为问王尼。  

***闻道***  

闻道君王起渐台，方壶员峤象崔嵬。离宫苜蓿参差长，别殿芙蓉烂漫开。新辟条支求鸟卵，更通碎叶问龙媒。太平天子无愁思，愿颂南山献寿杯。  

***寄樊按察***  

暮云残雨望觚棱，忆掌丝纶佐中兴。新种柳槐春夹道，偶临凫雁夜张镫。酒人刻烛思高適，仙侣移舟愧李膺。东阁祇今成马厩，知君未忍薄孙宏。  

***重门***  

重门詄荡绝跻攀，鸩鸟来时正闭关。花月旧痕非往日，水天新语落人间。陆机已占东西屋，何点难分大小山。凝碧池头曾系马，当年容易点朝班。  

***小除日得王抚州重阳书卻寄***  

腊残春动雪消初，才读浔阳九日书。魏阙江湖犹剩汝，中年哀乐正愁予。论交宿昔心仍在，报国蹉跎计未疏。终见汉廷徵汲黯，郡中早晚候轺车。  

***三韩***  

乐浪城外海云低，拜表中朝旧执生。大郡股肱宜擘画，神京肩背失提携。十年教训归乌喙，百战声名出碧蹄。灭国阴谋君未省，山前泪尽拜摩笄。  

***题陆放翁集后***  

颇讬朱熹契，难酬史浩知。晚为西第颂，惭对《北山移》。慷慨论恢复，昇平记乱离。白头翻杜集，应废《洗兵》诗。  

***咏史***  

窈窕交疏间绮窗，自修水递接吴江。药储乳雀三千两，衣画轻鸾六百双。烧蜡代薪施锦帐，列钱衔璧出金釭。化淳不似承恩死，彰义门前舐足降。  

***史悠咸***  

史悠咸，字泽山，浙江山阴人。光绪壬辰进士，官内阁中书。有《眠琴阁诗钞》。  

***恼公曲***  

湘裙潋潋梳微波，画叶仙衣飘翠罗。香桃琐骨怯春影，衣嚼赪霞瑶怨多。烟霄凤葆迎丁佩，红鹍瘦玉弦声碎。媆香迷梦度芳年，一把纤腰倚春醉。凉丝玉网银梳摇，押犀风细开樱桃。芳螺曲写镜中语，皓齿嚼风吹紫箫。仙蕖珠的同心扣，绿衣传语娇鹦瘦。消得层波一脔光，瑶襟圆咽相思豆。蜡花摧焰寒青荧，彩鸾怯翅舒金屏。红笺砑破点斜雁，小押麝煤凄寒馨。宝靥晓星虬水咽，鸾钗敲梦铮瑽绝。豹骢香陌忆珊鞭，六曲青蠡锁霜月。曲水飘香唱恼公，绿巾拭泪珍珠红。金鹅梦破蜀山晓，花底露铃吟断风。  

***潼关***  

扶舆两戒望中分，终古雄关峙独存。白帝三峰尊太华，黄河一气走昆仑。盘雕沙碛闻传箭，散马秋原见列屯。揽辔临风感兴废，承平形势漫重论。  

***柴关岭***  

长啸万仞冈，寒风战黄叶。不知所历高，苍莽入寒色。山骨郁礧砢，纷如怒猊截。巨瀑奋雷硠，石力拒而裂。一山千万转，十步八九慑。藤臂或攫衣，石齿乱折屐。忄双魂步已却，试险足先蹑。徘徊一线中，欲骋不能捷。巍巍螺负壳，旋旋蚁缘垤。寒萝下无路，踏石觅寸隙。薄暮宿山家，合眸见馀碧。  

***屠寄***  

屠寄，初名庾，字敬山，武进人。光绪壬辰进士，改庶吉士，授淳安知县。有《结一宦诗略》。  

***感事***  

天马自西极，连翩东南驰。曾食汉苜蓿，不屑黄金羁。高高禺同山，下有昆明池。舳舻纟互云日，波涛扬旌旗。请缨抑何壮，据鞍亦未衰。忠贞谁能嗣，亮节良易亏。繁华上官日，嗫嚅对簿时。  

炎暑方未阑，徵兵防八闽。连舫通析木，高鏠彗长云。深源盛名士，子房画策臣。违众令独将，不如弃其军。苍黄戒征轴，咫尺枨胡氛。犀甲相炤耀，龙舻自纷纭。伏波旐空返，赤壁师竟焚。引领海天阔，太息终何云。  

金风何萧瑟，海水扬其波。我军西南征，楼船郁嵯峨。荒荒日南地，窈窈瘴疠多。宵长湿菵露，昼景流寒沙。燧象走丛薄，飞<鸟>堕<谷间>阿。岩关有列戟，侧径无横戈。地逼寇趋险，粮绝士卧痾。戈船遂沦没，铜柱空摩挲。  

精卫衔木石，毕志沧海间。爰居巢鲁门，风多避其患。矫矫陈虎贲，方舟盖广川。抽刀榑木折，饮马咸池乾。节旄脱欲尽，灵查殊未还。天吴激溟涨，浩荡弓频关。青鸟昆仑来，投我白玉环。素书虽不识，长揖辞蓬山。凤驾有遗音，窈窕难重攀。夜来阊阖风，吹折山中兰。  

***雨中泊舟虎牙潬南望荆门忾然有作***  

孟冬滞寒雨，弭棹苍江隈。湓流忽雷呴，圆渊若云回。水落沙渚出，气肃霜柯摧。虎牙嵥竖起，荆门阙竦开。溟濛远岩失，泐嵼曾厓颓。兹水不可厉，兹山讵能排。巴梁藉紟带，荆郢冯崔巍。在德信作固，逆理翻为灾。田戎与任满，覆车使人哀。铁纟互亦易断，浮桥已成灰。桓桓岑吴功，画像悬云台。清时外户辟，岛夷重译来。市舶恣径复，津吏不顾猜。空潬隐战舰，古辟夷草莱。军府辍右盼，羁旅徒心痗。短歌苦促迫，闻者姑裴。窃比《剑阁铭》，愧非孟阳才。  

***杂诗***  

隆汉盛公卿，郁郁登天衢。致身本经术，应务良不疏。《春秋》可折狱，《三百》当谏书。如何中道衰，渐用章句儒。章句亦不足，篆刻徒区区。河间工数钱，乃更开鸿都。居官且食雁，不恤城上乌。  

驱车上西原，白日光欲流。商飙何惨烈，落木声萧萧。猎者四五人，遭我於道周。狡兔时纵横，苍鹰不下韝。岂无云霄志，一击不中羞。谁能养其气。奋翮陵高秋。  

步登黄鹄矶，左顾穷三湘。水草何萋迷，蝮蛇盛游臧。元鹤日羽化，谁能啄其肠。此物含毒螯，不去将人伤。跂头宜速断，解腕徒自创。寄声蒍敖宰，未然尚周防。  

邅回眄涂攵浦，翳翳罗榛荆。昏莫无人行，旷兽走入城，犴猛不守狱，狐跳荒祠鸣。县官正高眠，梦寐时一惊。曲突谋不用，焦烂功犹程。  

***送李户部慈铭赴天津***  

辞官向沧海，临别会长安。老去忧风雅，深谈出肺肝。帝城春色近，岛日夜光寒。莫倚珊瑚树，浮云直北看。  

***边愁***  

西域频年能作梗，班超垂老遂临边。河湟纵复军储秏，弓矢初投部帐迁。草满令居无牧骑，功成都护尚屯田。关山直北归图籍，积厝仍忧虎穴连。  

忆昨狼烽照上都，祇今鲛室遍通衢。离宫苜蓿春烟没，飞舶金银海水枯。白雉几曾重译献，黄龙安得及时输。汉廷解守和戎策，五利他年恐矫诬。  

羽书日日过龙编，赤子殊方正倒县。领峤夕烽惊峒户，瘴江明月静楼船。但期李献输降款，岂有冯唐惜暮年。早晚昆关真奏捷，洗马银海共归田。  

榑木千年不改柯，飓风一夕忽扬波。东瀛信有桑田变，南海初无贡舶过。犹忆陈稜开绝岛，未闻张政檄群倭。圣朝今日尊文教，蛮触纷纷奈尔何。  

***又愁***  

天涯毳幕动银筝，梦里刀环识玉京。却信单于能保塞，不缘瓯脱漫观兵。龙沙嘐唳回猋入，虎穴阴岑贯索明。稍喜渥洼天马至，汉家郊祀荐新声。  

句骊首服未穷兵，千古常留衣帻城。别国舟车初互市，中朝职贡拥虚名。毋邱刻石将<石靡>泐，杨仆楼船息战争。武德当年容抗礼，诸臣犹恐四夷轻。  

震荡交州水气中，午时消息未全通。天边野火烧铜柱，海上浮云接贝宫。南纪苍黄愁失鹿，北书荏苒怨飞鸿。艾山二月花如锦，剩有胡姬走玉骢。  

海潮东下赤嵌城，日月苍凉禾黍平。山过鲲身皆列郡，波连熊指忽交兵。千年寂寞明珠贡，百丈珂峨战舰横。欲问蓬莱问徐福，蛟台蜃阁故崝嵘。  

***归梦***  

故园露冷客心惊，夜色黄楼有雁声。寥落楚天斜月里，西风吹梦过江城。  

***阳春亭即目***  

绕郭苍山起暮云，亭前衰草迟斜曛。回塘风定秋萍合，鸂鶒无端画作纹。  

***横江棹歌***  

画舫油<巾廉>紫玉箫，棹歌缓缓度红桥。夫容落尽秋江阔，归去月明生夜潮。  

***却忆***  

玉河烟柳接金台，水畔香车宛转来。却忆江南碧桃树，东风愁寂为谁开。  

***林旭***  

林旭，字暾谷，侯官人。光绪癸巳举人，官内阁中书，加四品卿衔。有《晚翠轩集》。  

***还家题斋壁***  

嘉树殖有誉，故都望生喜。行人四月至，夏雨洒芳戺。最念手移梅，旁出芽如指。海棠枝上虫，斑绿状踶跂。筍生不择地，廊陊石尽起。治芜理芳草，坐定青袭几。南邻荔支熟，高繖张红紫。筠笼亦相反，馋眼慰无俚。去年大雪寒，实小酢如李。  

书声诸弟好，镫窗无隙地。旋彷行复坐，我自知何意。登盘主簿果，饱啖万事置。赤嵌客亦还，团团五日洎。但言肥无加，欣慰举杯柶。少孤依大母，西日追无骥。梦归见生存，欢笑家人侍。梦境不可寻，归日却涕泗。  

***寄梁节庵武昌***  

高言不止众人心，折杨皇荂易为音。我见斯人每有得，可知语上资堪任。眼中时贤愿识少，於水譬见潇清深。先生伟节风天下，求匹於古非於今。寒泉旧井不自恻，汲引后进犹钩沈。窥公性情实至厚，忧时念友恒钦钦。去年苏州诔循吏，高台流水朱弦喑。我今师丧重茧赴，服勤一念空差参。感我远行忘新岁，招上湖楼邀客吟。骋妍抽秘盈众态，游心窜句费几斟。北海酒尊谁擎举，颍川公子相追寻。明朝辞去船下水，回看大别春阴阴。武昌三度食鱼美，宿留桑下惭精谌。微回衍声病澈，撞钟试可绳题襟。  

***写经居士赠诗盛道闽派而病予为涩体谓学芜湖袁使君因答及之***  

夫子论诗笑口开，叼逢目色却低回。涪翁不忘弦歌旨，杜老谁区排比才。底用为藩防楚舍，更羞酌水溯嵹台。似闻辛苦腻颜帢，要傍东家司寇来。  

***外舅哀馀皇诗题后***  

七日动心惊帝醉，百年被发卜人为。静观始验过庭语，尽瘁空追筹笔时。易佃菑畬看灭裂。经行蓝荜付隤摧。分明家国千行泪，词赋江关漫道悲。  

***答幼遐前辈示词***  

邂逅真非常乐论，陂边鸥鹭怪纷繁。看山留目依吾土，书笏回思入小言。雨急更催愁日晚，花清自照忘杯浑。龙沙请念凭何物，政要先生秀句存。  

***直夜***  

凤城六月微凉夜，省宿无眠思欲殚。月转觚棱成曙色，风摇烛影作清寒。依违难述平生好，寂寞差欣咎眚宽。身锁千门心万里，清辉为照倚阑干。  

***灵泽夫人庙***  

故国何人举奉匜，竹竿从此钓於淇。韦昭吴史应书卒，不见春秋宋伯姬。  

***李经钰***  

李经钰，字连之，号庚馀，一号逸农，合肥人。光绪癸巳举人，河南候补道。有《友古堂诗》。  

***过卫秧村有感***  

荒荒斜日下前村，此地重过欲断魂。陵谷变迁原不料，盛衰倚伏更难言。春风自改新亭馆，明月曾陪旧酒尊。西望萧萧人去尽，空巢鸮鸟叫黄昏。  

***重游法源寺***  

几树疏松野寺前，松阴踪迹久茫然。故人高节成千古，胜地重来又五年。佛火尚明烧后影，塔铃独语雨馀天。即今无限沧桑感，不独宫花委断烟。  

***冒传钧***  

昌传钧，字旭初，如皋人。光绪癸巳举人，官广西龙胜通判。  

***寄鹤亭侄***  

西风一夜桂林霜，入手天涯字数行。世变可怜身渐老，官閒差喜母能将。网罗文献何曾倦，谈笑公卿不讳狂。今日门材衰落尽，眼中惟汝白眉长。  

***陈锐***  

陈锐，字伯弢，武陵人。光绪癸巳举人，江苏试用知县。有《抱碧斋诗集》。  

***自长沙至桂阳途中杂诗***  

昨宿空泠岸，滩声枕上听。今看樟木寺，岳色眼前青。云物犹潇洒，天人一杳冥。何因羡翀举，句攵齿诵黄庭。  

篙溜沙初落，亭荒雾未收。片峰捎雨过，孤艇坐滩流。馀浪汹岩壁，遥墟散马牛。居人閒倚立，檐际笑行讴。  

***东湖***  

隄畔初黄柳，垂垂识客愁。轩亭销丽日，风露共清秋。世外閒双桨，天涯讯一鸥。君看十刹海，何似百花洲。  

***李庆丰***  

李庆丰，字绥埏，茌平人。光绪癸巳举人。候选训导。有《行吟日记》。  

***扬州放舟***  

虹桥秋柳绚晴晖，扬子江头画舫归。试望玉钩斜畔路，随风黄叶逐鸥飞。  

***胡薇元***  

胡薇元，字孝博，大兴籍浙江山阴人。举人，四川知县。有《天云楼诗》。  

***魏城驿***  

鸟帽疲驴作壮游，五年犹记魏城秋。消磨意气思田里，散落诗词遍酒楼。井底公孙人几辈，隆中诸葛自名流。重来燕子新巢觅，也共春光到益州。  

***罗运崃***  

罗运崃，字达衡，宁武人。举人，官湖北知县。  

***四月十二日范仲林易中实陈伯严偕往庐山晚登泰西船发武昌***  

几度宫亭棹往还，窅然江汉思名山。长风狎浪舟逾急，细雨悬镫客自閒。沧海悲欢沈物外，酒杯消息在云间。但愁宿雾犹遮岭，不为羁人一解颜。  

***九江旅夜***  

夜雨江城有客归，故园梦绕一湖飞。横眠短榻携镫近，漫数疏钟出寺微。独雁唳空悲远道，乱虫狎火笑忘机。卷帷起向南轩坐，断续轻风已满衣。  

***晓发九江入山作***  

朝云拂城垒，残雨鸣松枝。驰策出长道，行人各参差。春去芳未歇，碧草摇清姿。野田何漠漠，群雀鸣相追。幽睇结层巘，微情发凉飔。灵山近可挹，百里乃逶迤。路曲蹑危磴，欲速信难期。抚赏求所適，无言契幽思。  

***山夜病齿答中实送别之作兼呈伯严仲林***  

荒村尘锁人寂寥，况复寒雨鸣潇潇。一镫在壁凄无色，照见离人魂欲绝。悲风惨澹千嶂云，破榻病眠愁向君。羡君长吟声独苦，强作微呻答商羽。灵山仙侣皆嵯峨，嗟余五蕴戕冲和。一齿已足窘百体，万窍怒作殊未已。愁心夜傍西山飞，梦里征途屡是非。山中一雨瞀昏晓，故园有讬归应早。我闻读书如游山，一空清虚天往还。澄潭水静潜鳞跃，忽芥吾胸生五岳。闻君筑屋匡山巅，上有古寺名栖贤。归宗瀑挂一千丈，幽愿夙结神区想。楚越相携岂偶然，忧来坐令佳兴捐。我生邂逅那有定，龙蛇出没影流镜。幽人滞迹多名乡，君身梦晋非寻常。新诗留听旗亭唱，此日离杯勿惆怅。  

***自通远驿还南昌留别仲林兼酧赠诗***  

夙昔闻高卧，春江一识君。横杯汉阳树，翦烛武昌云。翔鹤飘音远，空林照影纷。窥天惟有色，独立傍斜曛。  

云气沈庐岳，相携入道林。潄泉知内热，闻磬识浮音。归意风为急，高情谷共深。无言看物外，别酒两悲心。  

***发通远驿道中***  

抚枕意不適，去去复山阿。讵好丘壑美，良难佳会多。反膺惭跼蹐，愿言涤烦苛。微日吐薄曜，停云结层波。山禽时一语，风草间相摩。迢递睠长陂，容与揭谿沱。思摇栗里树，目醉温泉酡。琴意送烟影，南山尚嵯峨。览景肆幽度，抚化生心和。不睹众物理，岂烛微躬瘥。  

***宿归宗寺***  

孤塔千峰外，幽堂万树前。山光浮月上，钟籁与风旋。室静沈虚响，炉温澹细烟。余怀迷佛谛，宵梦与谁悬。  

***金轮峰观瀑布***  

灵峰下插孤根深，石尖径仄俯百寻。乱藤慄上竞一水，幽奇相赏无古今。结草小憩已山半，遥见飞流惟尺练。谷响沈沈送远音，纡行百折惊河汉。横梁危跨越苍崖。清樽坐隔寒潭开。浮珠散气作五色，石光日影相荡挨。缥缈天梯挂云穴，银痕倒泻漏扃鐍。雷雨潜移幽谷心，流向人閒逐生灭。激沙溅石气奔放，江湖应失涛澜壮。寂寞荒山睥汝豪，为语涓流休荡漾。细沬风惊扑面寒，铜瓯煎取非贪泉。世上清流一回首，举杯共吸山中天。  

***秀峰寺观龙潭***  

双峰突兀飞剑翠，篮舆蜿蜒入山寺。小室冥悬大瀑寒，山根下结灵湫祕。奇境鸿濛应始开，刻石怪字何年来。易陈旧题笑相示，墨痕初蚀苍烟苔。蟠龙呼翕窥无底，潭水不枯龙不死。碧光荡漾凝天云，清冷莫使潜熛起。轻风吹浪生微纹，馀流作涧触石喷，人生外鉴不自静，临流暂赏徒纷纷。万木低压结深绿，一线支离趋海角。山水声形两杳然，画师落纸成墝角。坐眺万象无纤尘，乍晷不闻虫鸟嗔。蹲石倒影俯流水，悦性无倪思古人。  

***万杉寺五爪樟歌***  

人间那得生奇树，五爪横抓天地数。冰霜屡劫坚多心，呼吸阴阳非鬼护。同根异幹苍龙拏，繁枝相接无槎枒。雄姿顾自伍凡木，荒山丛立鹓鸾嗟。霜皮秋暗沈颜色，本性虚含岂天贼。犯雪常贞松柏操，凝烟坐待藤萝匝。叶落旁惊一爪枯，大年同尽悲薪樗。百形浇溉资灵液，纤条不注非吾躯。四爪峥嵘尚凝绿，但恨直上无拳曲。讵为逃刑忌斧斤，道在鸿濛鸡卵伏。  

***琴志楼赠中实***  

高楼无鸣琴，所志在弦外。山水有诗书，日与皇古会。主人遗世豪空山，轩冕林壑生人怪。仙佛灵踪不可寻，青天乘龙多富贵。小亭倚槛当初晴，两崖立峡虹桥横。峰头云腾四海气，涧下涛奔五岳声。花光草色入文字，虫喧鸟语皆竽笙。怪君心迹两奇绝，上援栗里排长庚。征衫翻风叹尘重，酒杯坐失神明庭。万物纭纭欣有讬，希夷何地潜吾形。  

***第六泉***  

初识人间第六泉，谁将杯水倚岩穿。涓流不塞微稊穴，一勺长泓万古天。幽谷月明春脉脉，荒苔客立意绵绵。红亭新盎邻佳宅，琴志同忘世外年。  

***雨坐琴志楼***  

吾老乘风气郁盘，大千灵窍雨漫漫。烟林色送群峰湿，涧濑声添一尺寒。杯外客心沈去鸟，襟边天意有凭栏。乱云作态连层嶂，都付仙人跨白鸾。  

***云锦亭题壁***  

径曲趋厓仄，亭空压石平。回桥悬地脉，飞瀑落天声。野榼有鱼鸟，岩花无雨晴。寥寥招隐意，山海日峥嵘。  

***连理松歌***  

玄黄孕形无一奇，千年老松连理枝。天寸地尺支两臂，龙腾虎跃颠双髀。混沌萌芽忆新吐，雷霆变化雄交驰。磐石潜根息以踵，清风吹柯鳞而飞。翠叶青条拂云表，上映五老苍髯髭。阴阳不毗昼夜气，日月还吸山川脂。岂向鸿荒向消长，独从广漠为雄雌。摩挲但识苍颜古，蕴藉谁怜劲节淄。涧曲伫睇白日晚，俯仰众绿生叹咨。纤蒲弱柳孰伯仲，百围大木皆婴儿。  

***庐山篇***  

庐山之高高入天，灵胚欲向鸿濛先。丹崖几换神仙骨，银瀑长流日月涎。荆扬分野转飞藿，莓苔屐响飘长烟。尊边初识大千界，芥内今知第几年。五洲云壑中原小，况尔孤山一稊杪。气醖杯流压海涛，神行拳石排苍岛。风雨清吟鸾凤音，松楸怒吐蛟龙爪。虚无天外渺三山，嶻嵲人间尊五老。万峰高下何庄严，涧奔为濑渟为泉。乾坤无形含尺寸，鱼鸟有止交飞潜。野猿自怯层岩峭，驯虎常蹲大石安。竹林泊迹沈辽鹤，石室幽光凝夜蟾。山形睥睨异离合，云霓况复低重帘。沧海有底水可覆，将穷碧落吾心箝。  

***卧农冈瀑布***  

高冈峭夹飞流起，何处老龙窥首尾。不卧窟底卧冈巅，垂涎一梦生海水。巨绳嵒罅神力遒，深湫静住波无浮。清宁閒气有丘壑，江心海腹终泡沤。乱石盘陀天不管，临流欲洗人间眼。寒喷四时飞雪霜，籁沈亘古鸣车辇。旁有细瀑轻丝悬，东西合涧齐忘年。洪涛自卷风云壮，涓滴还凝骨髓全。茫茫题壁空遥睇，运衰道往魂同逝。摩顶路隔山花梢，回头舟失湖烟际。  

***畹岩有仙人掌断委草中感赋***  

物化莽茫茫，草木胡旦夕。不为太华擎露盘，乃在荒岩卧烟砾。神明浴水蛟为龙，斧凿撼山玉成石。春心乍失仙葩青，秋声遥望丛兰碧。翻云覆雨日悠悠，百年我亦悲行客。  

***琴志楼雨中酬伯严大兄送别之作***  

昔下海濆观海水，云霞楼阙伏还起。龙蛇蝼蚁幻两眸，我欲赴之虚一苇。客帆秋挂武昌风，对君清尊语奇傀。君言怪物海外多，亿变终安一心是。飘风荡洋云翱翔，扁舟更入沧波里。肝胆相携歧楚越，是非欲齐殊彼此。我思归求问端倪，诸臣招我匡山趾。短筇始作寻常游，孤襟渐觑山川。五老峥嵘高向天，千岩万壑一脉倚。可否孤根据地灵，安得使股如使指。山形罗立百涧流，亦於骈枝无捂抵。琴楼十日空氛喧，静悦君言饮我旨。西山归路朝暾红，宿草荒藤为君毁。先人埏墓久累累，嗟余早孤心失掎。奇篇语澹情吐吞，一读一泪悲无止。真悲不生欢不萌，悲欢倚伏岂世以。碧空雨合云冥冥，寒泉石横波瀰瀰。意含欲诉叹辞费，翻作长歌入君耳。  

***白鹿洞***  

洞湿寒莓古，祠荒坏壁低。山光凝地重，松影倚天齐。水火腾千载，烟云醖一稊。潺潺溪濑急，吾意与提携。  

***观五老峰三叠泉***  

五行水气匡庐锺，飞泉裂石奔群龙。君看三叠更神异，杯勺苞含造化功。乾坤未破如一纸，太古肝脾馀此水。亿变谁穷劫后尘，水涸山萎天亦死。霄壤遥悬大海高，二气绵绵一线交。下吸坤精浇日月，还倾云汉苏鲸鳌。凌风飘飖那可度，人间天上知何处。绝壑惟令烟雨栖，层梯乍擘仙尘路。水落一叠潭一泓，第三潭更珠态生。湍崩朴战猛霜镝，萍凝不动浮奇青。昔游卧龙与喷雪，崖回嶂沓闭林窟。长虹独挂天当中，五老峰头辨秦越。鄱阳影漂东苍苍，巨川西瞰沧波长。神畿瓴建注其腹，有如坐治开明堂。悬罍睇隔岩攒{矛肖}，奋汲馀淙已无驳。世人那解尝淄渑，祇道泉清沟渎浊。二分垂趾惊巑岏，眼花欲坠魂为颠。四大光音成恍惚，但见冥漠蒙垓埏。  

***相思桥怀古别伯严仲林中实还南昌***  

寻常骊唱已侵襟，桥畔人天幼古今。云外断鸿谁是客，鬓边流水不成音。仓皇山海神仙恨，迟暮阴阳草木心。万劫悲欢争一晷，晚烟愁觑故园深。  

***蔡增澍***  

蔡增澍，字稚云，益阳人。举人，有《学古斋诗草》。  

***珍珠泉用涪翁第二泉韵***  

寻春访古高人俱，故宫剥落题楣书。穿林坐石俯方沼，清泉的的喷明珠。地炉瓦鼎烹云腴，惠山中泠百不如。买田阳羡亦下策，未若结宇依明湖。  

***泊臼口***  

泽国连云梦，迢遥望故关。茶香鸿渐水，暝色马良山。浪迹萍无定，乡愁草不删。边峰犹未息，应许勒铭还。  

## ●卷一百七十九

***旺都特那木济勒***  

旺都特那木济勒，字衡斋，蒙古旗人。喀喇沁札萨克郡王。有《如许斋诗稿》。  

***观水***  

傍岸携筇独步行，秋来一色碧澄清。无情水与人情似，随处翻波随处平。  

***风雨图***  

雨气浓遮万岭巅，苍茫树拥远村边。渔翁只作寻常看，如此风波不系船。  

***张荫桓***  

张荫桓，字樵野，南海人。官至户部侍郎，如尚书衔。有《铁画楼诗文集》。  

***九日王胡镇与阎成叔别越日宿祁县奉寄***  

时艰谬典属，遂堕讥谗中。言者傥易地，吾誉超吴蒙。十年忝高位，砥道如蚕丛。世屯际颠危，遑恤自谋工。衰病不得息，矧欲巢云松。金瓯作孤注，愚虑羞从同。皲手理纷丝，凡百嗟蒙耳。外侮既沓至，惟口虞兴戎。固圉抉樊篱，谁欤郭令公。可怜绕指钢，樽俎皆折冲。力未剸虎狼，况能驯駏蛩。暂期兵祸戢，自治仍从容。养锐事征伐，安知吾道穷。高远自卑迩，郑宋殊昭聋。人情骛风影，利刃纷交攻。四至怵投柱，金铄如在镕。臣罪难自明，藉草诚宜通。新疆但编管，减死嘶边风。去国限三宿，修途无停踪。昨度庆都山，骑步犹憧憧。今兹太原道，村醪聆梵钟。登高此佳日，黄华何处逢。吾睫不自察，明决夫何为。栋压靡怨怒，下瓦频操箠。辕固述黄老，汉廷留令仪。阨运逮今日，周孔难为师。何况晁贾俦，挟筴虚千时。穷变通久理，毅力庸起衰。意歧成枘凿，鱼睨骇新奇。填海鸟何拙，移山愚可嗤。委随工自了，谁与扶艰危。天心妙转圜，呼吁通神祇。  

***齐克达坂***  

后沟林木尽，达坂高层层。天山此南榦，到眼皆崚嶒。御者急脂秣，惴惴相扳登。及巅略喘息，下坂尤难胜。六里更一坂，呼吸天帝甍。半山偶俯视，下界犹瞢腾。马行之字曲，直道世所憎。坂尽出窄峡，骖靷宜不增。触轮石丑恶，疑有鬼物凭。修路断碑仆，昬衢閟禅镫。欹危极烦恼，谁参牛车乘。官军昔破贼，桑野仍蜎蒸。奋威夺此隘，氛祲方扫澂。至今山气静，时来云水僧。迢迢葛逊驿，涧道迷春冰。叱驭吾非拟，几时归杖藤。  

***华山云歌***  

华山秋尽多晴云，蔚蓝万里铺龙鳞。缤纷五色成锦缋，睢涣之水难具论。平生五岳恣游眺，海外屡屡驰飙轮。求如此云不易得，奇丽直欲无朝昏。有时散作千万叠，下映林木殷朱匀。山家看云结茅屋，此竟不愿王公闻。凤城双阙蕴佳气，宠蔼霞照何氤氲。应龙鸱吻每遮护，隐拒下界窥天根。荀卿作赋昧揣称，太史奏瑞空斒<文粦>。何如野观得萧散，荫及艰难行路人。因时洒润或致雨，莲华净洗无纤尘。巫山神妾安足拟，高卧合结陈抟邻。  

***白水驿***  

古驿千山里，寒芜夕照中。墙低狼伺爨，天阔鸟忘弓。土匟烧烟赭，神丛画壁红。比邻惟戍卒，长夜鼓怱怱。  

***吐鲁番王玛特木迓於苏尼相从至连木齐修谒乃返鲁克沁城仍遣四台吉护行至省寄酬以诗***  

先是从军有烈名，吐蕃遗族尚峥嵘。毡帷绿茗苏尼水，锦荐雕鞍鲁沁城。迢递朝班初返国，艰难胙土早销兵。火州物产丰饶甚，试拓蚕桑急课耕。  

***蜀中奏建丁文诚师专祠感赋***  

三峡猿声万古哀，生无奥助赖公才。国侨既死歌谁嗣，诸葛前身有自来。诏旨已湔樊棘泪，祠堂新对锦江开。悠悠公道终难昧，恸哭朱游尚戍台。  

***正月二十六日寄端中丞索和***  

稠叠兰丛最善歌，如簧声调倚云和。断肠总是巫峰雨，射影潜掀太液波。不学世犹夸獬豸，有容海亦厌蛟鼍。青春年伴还乡日，白傅青山兴若何。  

一时物论谀双璧，同里朋簪甚八关。众里鹰瞵矜觜爪，秋凉鸥梦误湖山。金瓯补缀恩雠外，玉水消沈呓语间。天道岂能终瞆瞆，穷荒为尔涕交潸。  

***胜金驿丛柳已碧***  

塞外东风绝可怜，邮亭渠水得春先。浑如秃柳当门碧，不管斜阳与夕蝉。  

***俞廉三***  

俞廉三，字廙轩，浙江山阴人。历官仓场侍郎。谥勤僖。  

***自题卧游图***  

廿年归梦绕江乡，路近乡关梦转长。昨夜乡心更奇特，蹇驴驮梦过钱塘。  

北辙南辕席未温，故园閒煞老苔痕。家居喜近兰亭畔，山色当窗水到门。  

清溪波软舻声柔，重向山阴道上游。指点西兴烟树里，乌篷白榜是归舟。  

放翁阁子贺家湖，携侣重寻兴不孤。到处雪泥鸿爪在，新诗好续卧游图。  

水色岚光眼底过，驼峰狮岭任搜罗。客中我亦饶游兴，一幅新图一阕歌。  

西风催我束行装，诗卷图书共一囊。郑重归来轻别去，湖山应亦笑人忙。  

***谭嗣同***  

谭嗣同，字复生，浏阳人。官江苏知府，加四品卿衔。有《莽苍苍斋诗》。  

***别意***  

志士叹水逝，行子悲风寒。风寒犹得暖，水逝不复还。况我别同志，遥遥千里间。揽袪泣将别，芳草青且歇。修涂浩渺漫，形分肠断绝。何以压轻装，鲛绡缝云裳。何以壮行色，宝剑丁香结。何以表劳思，东海珊瑚枝。何心慰辽远，勤修惜日短。坠欢无续时，嘉会强相期。为君歌，为君舞。君第行，毋自苦。  

***秦岭***  

秦山奔放竞东走，大气莽莽青嵯峨。至此一束截然止，狂澜欲倒回其波。百二奇险一岭扼，如马注坂勒於坡。蓝水在右丹水左，中分星野凌天河。唐昌黎伯伯曰愈，雪中偃蹇曾经过。於今破庙兀千载，岁时尊俎祠岩阿。关中之游已四度，往来登此常悲歌。仰公遗像慕厥德，谓钝可厉顽可磨。由汉迄唐道谁寄，董生与公馀无他。公之文章若云汉，昭回天地光羲娥。文生於道道乃本，后有作者皆枝柯。惟文惟道日趋下，赖公崛起蠲沈疴。我昔刻厉蹑前躅，百追不及理则何。才疏力薄固应尔，就令有得必坎坷。观公所造岂不善，犹然举世相讥诃。是知白璧不可为，使我奇气难英多。便欲从军弃文事，请缨转战肠堪拖。誓向沙场为鬼雄，庶展怀抱无蹉跎。生平渴慕矍铄翁，马革一语心渐摩。非曰发肤有弗爱，涓埃求补邦之讹。班超素恶文墨吏，良以无益徒烦苛。谨再拜公与公别，束卷不复事吟哦。短衣长剑入秦去，乱峰汹涌森如戈。  

***陇山***  

古来形家者流谈山水，云皆源於西北委於东。三条飞舞趋大海，山筋水脉交相通。我谓水之流兮，始分而终合，夫岂山之峙兮，愈歧而愈弱。吁嗟乎，水则东入不极之沧溟，山则西出无边之沙漠。错互乾坤萃两隅，气象纵横浩寥霩。昔我持此言，密默不敢论。足迹遍陇石，了了识本原。陇石之山崛然起，号召峰峦俱至此。东南培塿小於拳，杂沓西行万馀里。渐行渐巨化为一，恍若朝宗汇群水。其上宽广不可计，肉张骨大状殊异。欲断不断势相蹙，谁信人间犹有地。譬如亡秦以上之文章，鼓荡寥天仗真气。不复矜言小波磔，横空一往茫无际。策我马，曳我裳，天风终古吹琅琅。何当直上昆仑巅，旷观天下名山万叠来苍茫。山苍茫，有终止。吁嗟乎，山之终兮水之始。  

***汉上纪事***  

沧海横流日，长城人款年。雁臣皆北向，马市亦南迁。冒顿雄心在，馀皇夜语传。耀兵骄未已，江上试投鞭。  

微闻夏元昊，少小即凶残。法令轻戎索，威仪辱汉官。行看飞羖历，岂是召呼韩。帛树休相拟，熙朝礼数宽。  

辽儿曾奉使，主父竟窥邻。厚德终归宋，无人莫谓秦。桥门虚入侍，汉室重和亲。转悼南征者，凄凉问水滨。  

蹈海闻高义，斯人亦壮哉。岂知宾日地，犹有报韩椎。蕞尔蜻蜓国，居然獬豸才。一声燕市筑，千古尚馀哀。  

***览武汉形势***  

黄沙卷日堕荒荒，一鸟随云度莽苍。山入空城盘地起，江横旷野竟天长。东南形胜雄吴楚，今古人才感栋梁。远略未因愁病减，角声吹彻满林霜。  

***崆峒***  

斗星高被众峰吞，莽荡山河剑气昏。隔断尘寰云似海，划开天路岭为门。松拏霄汉来龙斗，石负苔衣挟兽奔。四望桃花红满谷，不应仍问武陵源。  

***自平凉柳湖至泾州道中***  

春风送客出湖亭，官道迢遥接杳冥。百里平原经雨绿，两行高柳束天青。蛙声鸟语随鞭影，水态山容足性灵。为访瑶池歌舞地，飘零黄竹不堪听。  

***到家***  

孤岭破烟石径微，湾头细雨鸬鹚飞。有人日暮倚门望，应念归人归未归。  

别来三见流火星，秋风猿鹤哀前汀。谁知骨肉半人鬼，惟有乱山终古青。  

***蔡希邠***  

蔡希邠，字稼堂，一字仲岐，新建人。诸生，历官广西太平思顺兵备道。有《寓真轩诗钞》。  

***佳人***  

佳人抱绝色，贞静性寡欢。容华耀霜菊，姿态凌风兰。浣纱自织布，羞被绮与纨。世情向浮薄，得贤古所难。绸缪缔君子，自谓摅肺肝。和鸣悦同调，丹凤谐青鸾。岂知中道乖，一旦分羽翰。回文叠缄恨，鱼帛沈江湍。君虽弃妾好，妾弃良亦安。人生靡新故，终始贵不刊。愿君三复思，群口方讥弹。  

***柳州偕曹介藩太守金辅臣司马游立鱼峰遍探岩洞诸胜遂题***  

灵鱼自何年，波底猝飞出。龙门不得上，矫首作山立。化龙虽未成，终胜枯鱼泣。至今石缝髓，常带残沫湿。其腹空能容，中有洞六七。平生抱奇好，特为留一日。招携两长官，车马亭前集。幽岩户不扃，左右随客入。突兀挺孤砫，诡异罗四壁。仰骇崩朵云，离地才数尺。摩顶防欲压，势甚危岌岌。缨络纷下垂，纯是钟乳汁。天女霞裁帔，罗汉风飘笠。貌固难尽传，目亦无暇给。岂知涉犹浅，愈转境愈密。窈深曲而达，白昼黑於漆。秉烛为我导，所到必穷历。雪窦放光明，变幻相千亿。神物互屈蟠，恶兽相搏击。森然欲攫人，对此毛发慄。睨视忽猛省，谬想潜起蛰。安得驱雷霆，更挟风雨力。奋鬛山动摇，一夜头角戢。阴崖徙空潭，惊舞赤鯶赤。骑之蹑云汉，万里江倒吸。  

***刘孚翊***  

刘孚翊，字鹤伯，一字纶阁，南丰人。官候选道，出使英、德等国参赞。赠光禄寺卿。  

***至日示舍弟***  

历历经过事，昏昏醉梦中。江湖愁日短，天地泣途穷。佳节因人过，伤心有尔同。平生忧患意，何处问苍穹。  

***吴广霈***  

吴广霈，字剑华，号汉涛，泾县人。江苏候补道。有《劫后吟》。  

***投赠王湘绮先生***  

到处青山好杖藜，沧洲小住即关西。非因赋鵩思辞楚，宁感蜚鸿佐霸齐。风息神鹏图海运，春归杜宇背花啼。愿从五斗乡闾醉，付与龙门传滑稽。  

海角欢迎李郭舟，同袍何地咏同仇。大言自昔轻刘季，好勇奚妨哂仲由。偶聚耆英闻凤吹，敢贪富贵羡羊头。吴儿拟作无家别，一剑题名天地留。  

***李经达***  

李经达，字郊云，合肥人。江西候补道。有《滋树室遗集》。  

***题洄溪别墅***  

绿云深护宛山家，消夏园林景物奢。雨后雷抽三径筍，昼长风落一溪花。结邻应许招巢父，寄钓何妨拟若耶。有客隔溪曾立马，芰荷香拂锦鞭斜。  

***徐樾***  

徐樾，字季同，番禺人。官四川候补道。有《遗园诗集》。  

***于晦若穆若昆季侨居倪氏庄秋夜过谈有作***  

孤馆池塘上，高谈秋夜凉。林疏低近水，菜好嫩经霜。踏月人三五，吟诗句短长，漏残书乱检，讹字费商量。  

***虎门***  

一气天风荡碧涛，群山尽伏虎山高。中原职贡梯航盛，南海关门锁钥牢。万里车书通鬼国，九州日月拱神皋。乘槎我欲浮霄汉，且向苍溟钓巨鳌。  

***喜朱乡谿至***  

江清莎暖乍阴晴，啼鸟声中拥篲迎。帆影远随春水至，暮云不及客心平。蛮烟瘴雨关山感，白酒黄鸡故旧情。三百滩头来往熟，风波惯历已无惊。  

***与秦稚樵张春泉江叔海至望江楼***  

冻云低压锦江头，待雪同登江上楼。傍水风声常似雨，严冬树色尚如秋。天边远岫参差没，槛外寒涛日夜浮。是处园林堪吏隐，可容高卧对沧洲。  

***奉答李子璈见怀***  

茂苑时萦怀旧梦，合江闻有远归人。非关风雅思林壑，那有诗歌入鬼神。戎幕空多忧国念，乡园暂返济时身。暮云深处遥相望，放棹来探锦里春。  

***徐士霖***  

徐士霖，字澍生，晚号樗叟。江西清江人。诸生，历官浙江金衢严道。有《养源山房诗钞》。  

***题李穀宜观察云门话旧图***  

家住匡庐西，行迹遍南岳。一别三十年，胜景时追索。苦被薄宦牵，久负归门约。旧雨怅彫零，笑言无由博。卓哉李使君，襟怀殊落落。耻溷武林尘，远驾青齐鹤。一鞭指云门，声闻弦歌作。君昔侍高堂，曾登此间阁。父老与儿童，情话犹如昨。抚景念流光，慷慨图城郭。  

***赠刘问刍观察次鹿道人水竹居消夏韵***  

新辟层甍对紫阳，湖光山色极苍凉。好招旧雨联今雨，却把他乡当故乡。小隐漫言天下事，高歌未减少年狂。白云缥缈思千里，偶为陶情一举觞。  

***轮舶夜行***  

鱼鳖惊秋夜，鲸鲵驾海来。山移轮转岸，风涌水成堆。云里疏镫见，江心画角哀。四夷知向化，锁钥故常开。  

***严谨***  

严谨，字子衡，号叔和，桐乡人。历官石阡知府。有《清啸楼诗钞》。  

***贵州省旅店题壁***  

万里趋庭暂息肩，一檠孤坐思茫然。才辞水驿三湘路，又数山程五月天。书到途中慵检点，诗成客里倍缠绵。白云翘首原非远，翻恨春归在客先。  

***芦溪舟中***  

芦溪溪船小於叶，芦溪舟子猿猱捷。溪流直下不可前，短篙借作短兵接。<舟霝>间却受两三人，看山不分谁主宾。哑哑数声出芦去，濛濛烟霭迷溪滨。中无馀地不得卧，欠伸常自跏趺坐。沾衣欲湿雨忽来，篾帘半扇芦篷破。天低野旷邻钟急，争向村中买箬笠。舟子西笑指斜阳，顷刻阴霾尽收拾。候馆依稀在眼前，对床今夜任安眠。沿溪急棹二十里，回望芦丛何处边。  

***薄暮舟发常山***  

之江东去暮云深，到此清流惬素襟。叶叶轻帆随岸转，亭亭落日傍山沈。滩声呜咽流归梦，鸟语绵蛮和醉吟。今夜月明来故国，可堪胜景负登临。  

***翁延年***  

翁延年，字笠渔，晚号笠髯，湘潭人。官江苏知府。有《潇湘词馆诗钞》。  

***宝刀篇***  

宝刀未磨洗，形与凡铁同。土花久斑驳，拂试须良工。唐砖汉镜有时售，此刀弃掷都市中。赏识之人亦无意，摩挲怪有数番字。贱市携回心不珍，旁人怂为千金器。装潢重复入五都，明珠作饰兼珊瑚。锋锷一新宝气吐，山鬼走泣狐潜驱。吁嗟时事已沸鼎，此刀杀贼利无并。闭置匣中贵谁识，至宝仍与顽铁等。  

***赠琴园主人张勤夫***  

名园风景画图开，浮玉山边辟草莱。春水绿拖游客舫，夕阳红上妙高台。中流砥柱一孤塔，北顾云烟几霸才。猿鹤依人花解语，珮环风送晓鸿来。  

海天何处觅桃源，渔父重来泣夜猿。点缀小园招庾信，扫除尘榻待陈蕃。主人座上琴求友，杜宇声中客断魂。未必汉皋逢解珮，却留鸿爪印江村。  

***郭庆藩***  

郭庆藩，字子瀞，一字岵瞻，湘阴人。诸生，官浙江知府。有《十二梅花书屋诗集》。  

***野望***  

幽居一何适，独步倚空林。远树喧山鹊，方塘拂水禽。芰荷香送晚，藤蔓老成阴。云壑藏萧寺，遥闻钟磬音。  

***新霁***  

纤云四卷碧天遥，雾散江清冻未消。万树梅花香似海，因风吹送过溪桥。  

***将之日本奉别张雨珊司马即送其之山东兼简喆弟冶秋提学***  

十二年前同里闬，当时风谊友兼师。抟沙聚散一弹指，斫地歌吟空自奇。我向沧溟观日出，君归海岱数秋期。临歧更忆颍滨老，云树苍茫系梦思。  

***李宗祎***  

李宗祎，一名向荣，字次玉，又字佛客，闽县人。官分部员外郎。  

***新雁***  

秋信谁家先一旬，哀弦欲绝黯伤神。关山断梦初黄叶，时节惊心又白蘋。湘水浅寒无睡夜，衡阳凉月未归人。南来枉诉羁愁苦，我已天涯十载身。  

***读心史***  

匣铁沦精鏽碧苔，黑阴天遣出尘来。毫端兰气含秋烈，梦里梅花冒劫开。卷土心灰悲北狩，礼魂声惨接西台。洪荒十点孤臣泪，莫误遗山野史才。  

***吴保初***  

吴保初，字彦复，一字君遂，庐江人。荫生，官刑部主事。有《北山楼集》。  

***有感***  

蹉跎閒岁月，往事不堪论。岂意终天恨，翻因受国恩。修名愁未立，先业必思存。读史怀韩范，忠清遗子孙。  

***春日遣怀***  

门前旷幽瞩，春风吹裳衣。四顾何萧条，鸟语相婓婓。原上滋青草，游子殊未归。俯仰复三叹，徘徊久瞻睎。相思在长道，之子与我违。萝径自岑寂，孤琴为谁挥。余怀跼未展，斯世将焉依。朝饮木兰露，夕采北山薇。乾坤逝安适，日暮独扃扉。  

***旅夜书怀***  

明日江城道，行踪不可留。孤镫怨遥夜，残月落高楼。风雪岁云暮，关山我旧游。故人何日见，樽酒话离愁。  

***晚晴***  

鸣雨止复作，萧然天气清。西风吹木落，野水入河明。岚影含初旭，林光讶晓晴。愁窥秋草色，忽起故园情。  

***将赴都门留赠家山亲故***  

束发就外傅，迟钝百不如。一朝承明诏，驾言觐皇都。年齿逾二九，仍复滞里闾。余心日茅塞，学业多荒芜。淹迟非吾事，欲往还踌躇。岂谓贫而致，匪为饥所驱。宁甘骨肉远，况与田园疏。聊欲继先志，讵敢堕其躯。悠悠帝乡远，一去千里馀。世途多荆榛，安得不崎岖。相期各努力，岁月如白驹。  

***简裴伯谦农部***  

阴雨初含霁，垂甍溜尚滴。袅袅来风凉，黮黮流云湿。逍遥溽暑退，索寞日将夕。咄哉风雨师，连朝阻良觌。  

***夜梦故人朱曼君感怆赋此***  

青天碧海骑鲸去，小别千秋返夜台。季重旧游成鬼箓，谪仙词赋岂凡才。天荆地棘归魂惨，月黑枫青入梦来。欲挈只鸡向何许，山阳笛里不胜哀。  

***吾生***  

凤叫丹山鹤在林，吾生祇合老墙阴。学琴未解幽忧疾，去国常怀浩荡心。亲见蛾眉成碧血，更无骏骨市黄金。不才自分终何补，敢问明时怨陆沈。  

***国门***  

十五髫年致此身，涓埃无复答君恩。诗书聊欲酬先志，名字深惭籍党人。北阙觚棱重回首，南山风雨独伤神。从今膝下承欢去，清泪潸潸出国门。  

***归省吟***  

九阍绝叫欲何如，去国还堪慰倚闾。母喜不疑添蔬食，儿非制语堕金鱼。寒泉喷薄朝挥轸，草阁萧疏夜读书。差喜谢庭多逸趣，森森玉树满阶除。  

***读陈石遗诗集遂和其论诗原韵***  

客邸镇无聊，向人借书看。游兴久已阑，吟侣亦渐罕。暮携陈子诗，兀兀诵至旦。珠玉随风翻，咳唾落天半。咏怀追步兵，耆酒过中散。云梦偶相值，江湖游汗漫。师门君所思，世途吾已惮。虽有鸿羽仪，不及羊头烂。泽畔放臣吟，楼头思妇叹。词妥极艰辛，语妙益凄惋。始觉涪翁豪，不逊临川锻。吾师擅风雅，薪传火未断。救衰虽已迟，振靡或未晏。谁为压卷篇，有人唱之涣。  

***饮酒***  

屈宋留辞赋，杨朱泣路歧。荒唐思楚梦，窈窕望云旗。江汉春归早，潇湘雁到迟。眼看人尽醉，安用独醒为。  

***冯咏蒨***  

冯咏蒨，字秀如，高要人。官工部主事。有《双翠阁诗钞》。  

***过横塘古渡***  

胜游端拟续流觞，杏子花开日渐长。买得蜻蜓小如叶，半晴天气过横塘。  

***唐际虞***  

唐际虞，字赞襄，嘉善人。贡生，官民政部七品小京官。有《春星草堂集》。  

***舟过石门***  

离家才百里，未觉客行恶。五两逐翻风，催来石门郭。人家背山住，烟火出林薄。深竹乱禽声，斜阳澹村落。嗟哉荒戍后，鸡犬皆萧索。民俗颇自敦，穷秋念偕作。因依桑树下，时见收败箨。移棹去孤城，烟波渺难讬。  

***书怀***  

元驹守一垤，黄鹄游四方。寓形大块间，何者为我长。杯酒儿女欢，不浇壮士肠。嗟哉羁旅客，鹣鹣思故乡。摩挲三尺铁，生死无相忘。  

大风摇坤轴，倚剑登层台。瀰迤八荒外，漫漫见蒿莱。丘墟叠隐蔽，虎豹相嗥豗。颓景薄西海，逝哉不复回。愿为黄鹄举，长歌归去来。  

***送程鹤舲赴闽***  

一笑怱怱竟束装，飘然闽海控飞航。水从螺女江边静，月到龙王社里凉。榕叶黑连秋夜雨，橘林黄带晓天霜。衣间浣尽缁尘色，何似低迷在故乡。  

***病中柬钱心垞***  

兀坐自沈思，閒窗展卷迟。人无离病日，天有放晴时。孤负三秋节，空成一首诗。还持寄吟席，此味想同之。  

***题扇***  

花雾冥冥动远思，春葱按遍玉参差。银河不隔红窗路，坐到东溟月上时。  

***岳嗣仪***  

丘嗣仪，字凤吾，成都人。诸生，袭轻车都尉世职，官参将。  

***汉昭烈帝惠陵神弦曲***  

土花漠漠青成堆，石麟卧月苍烟开。君王夜半乘龙来，天风吹酒金光杯。桑影童童覆朱瓦。玉人背立漆镫下。镡角荧荧的卢飞，金凫不到九秋野。蕙肴蒸兮兰籍陈，灵飙动兮璆锵鸣。蹇将憺兮不可接，云旗华衮光觥觥。疏缓节兮扬枹鼓，风前翁仲学巴舞。繁音吹落雕觚棱，纷纷楸槚摇神雨。  

***王燮***  

王燮，字襄臣，一字湘岑，宁河人。诸生，袭骑都尉世职，历官京城左营游击，加总兵衔。殉难。有《秦园诗钞》。  

***哀故九江知府王君应孚***  

高唱曾随鹤唳闻，中年壮气得支分。抱关亭馆宾犹主，当代英雄操与君。垂老一麾辞魏阙，清声千古落江濆。太平湖上行吟处，疏木寒蝉向夕曛。  

***高上傅宅海棠敬次原韵***  

朝朝辇路迷官柳，无事閒居羡犀首。不知花发满城春，劳疲岂暇思樽酒。青宫高选列仙居，素怀静得仁者寿。禁中待漏惹芳菲，花底开筵杂齑韭。凤城西偏西蜀种，四株植自何人手。甲第云边第一人，乞与先生此留守。琼瑶飞佩肃行列，粉黛联裾侍左右。香散霏霏被比邻，辉映两两如相偶。何来俗吏走风尘，窥门只见长鬛叟。君实不在语习惯，子敬径造孰可否。蝶恣蜂狂春正闹，目游心醉浑忘久。虽云未得坐春风，此日此花吾不负。曾闻文宴泛三雅，应许词章富二酉。先生调高真寡和，诗成妙理包万有。天赋清才与清景，信知有德堪消受。京华几日留甘棠，咫尺星轺傍南斗。  

***赠吴述之先生***  

中原有名士，白首犹潦倒。一身大布衣，浩然畅吟啸。涉境极坎坷，诙谐语仍妙。自云父母身，珍重敢自暴。风霜系远念，精力苦衰耗。高堂垂爱心，艾老甚幼少。千钧慎担荷，百岁求自劭。努力尚加餐，保身即纯孝。  

石君炫锦障，申公迓蒲车。岂知醉中狂，天地为之庐。惟兹富若贵，本为人所趋。金谷罹奇祸，坛席讥竖儒。李杜并沈沦，颢气冲太虚。如何千载后，共许经济储。乃知穷达理，不在荣与枯。先民亦有言，浊水求明珠。  

***苦雨叹柬张四***  

皇天积雨何惨酷，贫贱知交益困蹙。京师十日滞霪霖，星漏满床湿囊簏。秦园旅客心孔哀，拥衾兀坐愁瑟缩。门外潦水深七尺，讵止污泥阻华毂。城南北音梗绝，停云怅望几信宿。为念萧馆索居人，饥渴无乃绝饘粥。欲持樽酒相慰藉，咫尺千里空踯躅。东望黑云多水气，故园应已伤禾菽。呜呼，饥馑何待卜。  

***路承鋆***  

路承鋆，字仲量，毕节人。诸生，历官云南候补、直隶州知州。有《啸亭诗钞》。  

***题李簠青太守巫峡归舟图***  

蜀山著奇险，蜀水多风波。芳洲有蘅芷，委弃同薜萝。昔日秀空谷，胡杂苔与莎。凄凄迅商薄，零落悲枝柯。岂不惮艰险，凤辖逢网罗。落日蔽轻云，蒿莱障山河。今君且归去，华表看峨峨。芝兰纵枯槁，馨香终不磨。  

***新晴***  

天气新晴昼启扉，远山青翠上人衣。雨馀败壁群蜗聚，日落横塘一鹭飞。小径红稀花未放，荒畦绿满菜初肥。前溪昨夜添三尺，采药僧还不得归。  

***褚成昌***  

褚成昌，字稚昭，馀杭人。贡生，官华州知州。  

***夜行桑乾河***  

游子苦行役，长途晓夜征。荒寒增客思，哀乐感吾情。沙软馀龙气，天寒辨马声。狂澜忧未已，何术奠苍生。  

***沈逢春***  

沈逢春，字季华，号稣民，归安人。候选同知。有《烬残集》。  

***登北固山***  

两点金焦在，荒峦势不孤。江声摇石壁，夕照淡浮屠。寺古禅扉寂，时清战垒芜。昔年山下路，何处走乌珠。  

***张登善***  

张登善，字箴劼，平湖人。诸生，候选同知。有《求己斋稿》。  

***赠金君篯孙***  

凤凰池上蜚声早，为念莼鲈一棹回。才竞当阶红药艳，家馀止水碧芦灰。赋诗自写循陔乐，济物曾闻洒润来。沧海横流吾道在，风尘怀抱对君开。  

***费湛***  

费湛，原名恩湛，字继香，号巽盦，武进人。诸生，官运判。  

***汉使***  

汉使能为凿空游，穷源直尽海西头。槎回惟见支机石，谁向天边问女牛。  

***偶作***  

夫容湖水野桥平，画里溪山梦里行。依旧晚来留客雨，孤篷听得是离声。  

***蒋肇龄***  

蒋肇龄，字光廷，一字伯遐，合江人。诸生，官<山習>峨知县。  

***与左笏卿比部佗城话别***  

别离尊酒越王城，见惯风波海上行。书画压船新搉税，烽烟防垒又增兵。洪涛日涨滔天势，宝剑时闻斫地声。招我不来麾不去，此心难剖是忠贞。  

***张翰***  

张翰，字愚庵，长沙人。官贵州知州。有《铁笙庵诗集》。  

***将别贵阳感赋***  

严城风急起骊歌，此日开樽唤奈何。老去和戎怜物绛，市中屠狗忆荆轲。蛮天落木秋容淡，夜雨孤镫别泪多。为问东南诸将帅，几时边徼议横戈。  

***忠满***  

忠满，字若虚，满洲旗人。官馀姚知县。  

***自遣***  

敢谓一官误，升沈任所之觻紑箑不得，无事起常迟。浊酒醒残梦，秋花补破篱。閒临乞米帖。相对亦忘饥。  

***李沧瀛***  

李沧瀛，字东溟，阳丘人。官蠡县知县。有《海樵诗钞》。  

***题北园主人壁***  

春山青似螺，春水绿於鸭。一屋围短篱，秾花数枝压。客来幽兴长，同话武陵业。  

别在星凌晨一杯酒，欲别复踟蹰。顿使肝肠热，翻令意气孤。花枝当绮陌，草色满春芜。更莫歌行路，前林有鹧鸪。  

***○北店小憩***  

仓皇日暮小停车，倦倚匡床待煮茶。风送莺歌帘影外，玉楼人拨玉琵琶。  

***交河道中***  

一鞭挥夕照，千里渡交河。地僻行人少，天寒旅雁多。芦花水深浅，黄叶树婆娑。远道频回首，故园荒薜萝。  

***蒋兹***  

蒋兹，字今吾，睢州人。山东候补知县，署濮州知州。有《绿槐草堂诗存》。  

***山游***  

山不厌人游，游山人不倦。一峰高一峰，峰峰露真面。片片白云飞，声声黄叶战。秀骨瘦撑空，清癯奇独擅。我今登绝顶，如列神仙眷。天地此空阔，足广我所见。落霞失翠微，明月头上见。不从尘外赏，何知静中变。风雨秋山多，霜露秋山遍。游尽赋归来，收入丹青卷。  

***咏兰***  

曲奏当年明月夜，美人心事水潺潺。如何芳草迷归路，洒落香痕满世间。  

***王宾基***  

王宾基，字叔鹰，海盐人。官石城知县。有《堇庐遗稿》。  

***白鹤泉***  

泉脉枕云宝，洞涯日无辉。悬崖擘垂练，企石心奋飞。封池惊雷吼，巨斧安可挥。奎曜应灵宅，众口互乖违。松磴饯落月，醉卧铿琴徽。送声出山去，飞念迥无依。  

***出东门观海***  

霜角雁声哀，孤城向晓开。日光带雨出，山色渡江来。黄叶归村路，青衫浊酒杯。年年几登眺，结客上高台。  

***江澄***  

江澄，字梅生，长洲人。诸生，官浙江知县。有《吟秋馆诗存》。  

***送查客槎回杭***  

同是飘零客，君归在我先。乱馀思故国，归去少人烟。后会西湖近，重逢八月前。联吟前夜雨，话别又江船。  

***陈矩***  

陈矩，字衡山，贵阳人。官四川知县。有《灵峰草堂集》。  

***即事***  

依山小筑静无哗，风堕琴弦响落花。三径竹松新活计，一编文字旧生涯。引泉婢浣芝云石，扫叶童煎穀雨茶。傍晚消閒无个事，悄听虫语隔窗纱。  

***何承道***  

何承道，字璞元，衡阳人。优贡，官四川知县。有《通隐堂诗》、《慧定庵近诗》。  

***水宿怀赞君先生***  

推篷落残月，津鼓响初沈。斜汉澹微碧，澄川生夕阴。华年同寂寞，遥夜忆徽音。坐对沧江色，萧然禽向心。  

***冬夜睡起作***  

蒨纱隔子护红蛮，栩栩游仙梦乍还。满院严霜催市柝，一帘寒色上屏山。重温茗碗都成趣，微拨薰炉尽著閒。便听檐铃语长夜，静中清福几曾慳。  

***南园看荷花作***  

静练涵虚光，赪霞散奇绚。繁葩竟何力，矫此炎威煽。逶迤映华馆，窈窕移清宴。污黦岂独殊，高怀亮谁见。世人贵稀得，纷晻神先倦。鳞鳞秋水间，凉红坐疏贱。微波亦何讬，孤香若为恋。尽日对方池，逍遥欲忘膳。却怜西商急，转幸孤赏先。怜赏难自任，遐心滞閒院。  

***重游吊黄楼***  

荔支香遍古戎州，有客轻维一叶舟。如此溪山谁管领，夕阳重上吊黄楼。  

***郭绥之***  

郭绥之，字靖侯，濰县人。官江苏知县。有《沧江诗集》。  

***石桥晚归***  

木落随秋雨，河流带晚沙。笙歌喧两岸，镫火聚千家。市散游人醉，风高旅雁斜。濠梁归去晚，霜月满芦花。  

***孙思奋***  

孙思奋，原名澄清，字靖江，浙江山阴人。官江西知县。有《天鬻山房集》。  

***乞种山茶花示萧大令***  

细雨如烟荡曲尘，山茶新乞自东邻。十年树木归吾辈，百岁看花待后人。幽幹能贞存晚计，名心未死讬芳春。何当永作昇平想，薪木无他日月仁。  

***初月***  

昏黄渐翳风林色，树杪明星耿欲光。稍觉倾愁在何汉，略随残吹下城墙。忧时天意春无信，绝塞军声夜有霜。独向清宵悲宿府，晚来碪杵动苍茫。  

***释梦示桂秀才***  

至人不遗物，神定物自遗。纷然六凿内，一与神委蛇。原澄万汇见，妖眹相纷披。天人晚交午，忧患生龟蓍。魔魇何足凭，水魅山有魑。我梦若堂府，百怪堂下驰。炼我定中力，神胜妖自疲。惧德不虑患，逐物圣所嗤。夫子定者流，颇怪含嗟咨。子心良足闵，同此离家悲。我有一樽酒，媵此五字诗。不为爱酬酢，劳苦聊娱嬉。神全气自王，理极天根移。倒床失思议，归梦章江湄。忧喜两无用，惟有春熙熙。  

***田文弨***  

田文弨，字时卿，一字君贶，汉阳人。诸生，候选知县。有《<立矣>定堂诗钞》。  

***幽寻***  

幽抱挹山光，峰回僻径藏。人家三五树，湖口去来樯。古寺少行路，乱谿流夕阳。裴回忘近远，空外野烟苍。  

***冯咏芝***  

冯咏芝，字诵芬，高要人。官江苏知县。有《耐盦诗钞》。  

***秋水叹***  

身不作村农，不知村农苦。今夏苦淋漓，秋来仍多雨。万顷与千畴，茫茫无片土。始尚望开晴，新秧还可补。何期白露降，旭日犹未睹。农户最关心，妇子愁无语。征赋虽初完，衣食出何所。离乱痛相遭，正宜舒民力。天道竟无知，饥馑生不测。拯济乏良方，中心常慼慼。叹息诗初成，寒虫鸣四壁。  

***王敬铭***  

王敬铭，字菉君，一字澹如，汾阳籍浙江山阴人。官江苏知县。有《缘督轩遗稿》。  

***哭陆静山公子***  

昔我来吴门，憙识陆公子。公子不羁才，饮酒被纨绮。长剑倚耿耿，胡绳索纚纚。弱冠爱文章，奇书称宛委。俯仰隘八荒，海内望丰采。伫看列上台，雍容辅当扆。鼎门庆有馀，周道平如砥。忽传消息来，竟以蹈海死。乍闻犹恍惚，沈沈乃真矣。遗蜕逝茫茫，凄凉馀行李。上有白头亲，梦中舞莱彩。君性旷且聪，陶然乐素履。纵有难言隐，未必无生理。胡不遯空山，胡不归故里。岂其厄龙蛇，无端折蘅芷。国运丁阳九，天下滔滔是。荆天兼棘地，堕入樊笼里。众醉我独醒，人事久糠秕。敢效屈灵均，一洗顽懦耻。毁誉听之人，我心终不悔。君也本通儒，一朝成烈士。此时震寰区，异日垂惇史。霭霭岭头云，潺潺江上水。至今池馆夜，仿佛逢山鬼。临风酧一杯，四野秋声起。落日望崦嵫，吾将诉真宰。  

***过洛阳赠文仲恭太守***  

久闻直谏伏青蒲，又见仁风被故都。祈雨虔为民请命，论文閒共士摊书。旧时荆国奸能辨，今日吴公治独殊。私望岁寒珍晚节，有人秉笔在菰芦。  

***灵宝道中口占***  

游子身尝境，衰亲心历时。家书不敢说，白发已如丝。  

***周恩煦***  

周恩煦，字晓芙，泰顺人。拔贡，官江苏直隶州州判。有《晚华居遗集》。  

***有感***  

峻望久崇黄魏郡，清时岂有董临洮。疾雷过后青天迥，仰见摩空一鹤高。  

***月夜***  

皓魄挂檐端，虚室忽生白。案头罗积卷，字字光相射。欣然就读之，书味溢胸膈。顿使一片心，化为五色帛。境空趣自生，虑静物可格。试问赤壁游，何如我今夕。  

***沈闻喜***  

沈闻喜，字子修，平湖人。贡生，官江苏直隶州州判。有《复庐遗诗》。  

***郊行***  

小径通幽处，秋光引兴长。几家茅盖屋，比户稻登场。岸草冷新雨，篱花娇夕阳。料知村酿熟，触鼻醉深香。  

***黄舒昺***  

黄舒昺，字曙轩，湘潭人。官凤凰厅教谕。有《晚悔葊诗草》。  

***归田园***  

山外白云满，先生归去来。垂纶坐香茝，把卷立苍苔。好雨适然至，小花争欲开。化机本无尽，玩物一徘徊。  

***曹树德***  

曹树德，字树滋，绵竹人。诸生，官教谕。有《紫岩吟稿》。  

***读虞永兴夫子庙堂碑有感***  

右军工书穷神化，嫡派相承虞永兴。内含刚健外婀娜，天然墨妙超人群。把玩再三不忍释，置之座隅忘朝昏。如与有道相接对，顿教方寸澹俗氛。书法至唐乃大盛，欧褚颜柳世所敬。率更猛将挽强弓，深入时或摧其锋。河南绰约如美女，薄媚不任罗绮丛。平原雄杰迈千古，字以人重谁敢攻。诚悬清劲亦可喜，人谓结体同鲁公。行间究少飘逸气，魏晋风流已扫地。惟有秘监擅众长，有如君子善藏器。但论行草亦偏工，暮年所得更深邃。兰亭茧纸空复空，即此已可追其踪。晚近俗书体尤弱，妩媚祇成俳优风。临摹虽工神气失，枯枝断梗将无同。书法与世相流转，识者观此忧忡忡。  

***杨宗济***  

杨宗济，字用舟，无锡人。贡生，官溧阳训导。有《修竹吾庐诗集》。  

***山中晚步***  

山斋疏雨歇，圆月在松顶。空翠生夕凉，梧竹散清影。风泉夜更喧，林涧秋愈静。孤吟结遥想，独往穷幽兴。樵唱度溪来，转入青萝径。  

***廖树蘅***  

廖树蘅，字荪畡，湖南宁乡人。官清泉训导。有《珠泉草庐诗钞》。  

***督植棫朴入山拾薪***  

汗漫陟秋山，凉风动巾帻。辞柯霜叶乱，溪涧丹黄积。呼儿拾堕薪，少小各勤力。携筐竞奔命，草影穿林隙。叶乾声窸窣，肩压行盘辟。相携返林屋，喜笑声阗溢。承欢到公妪，一一颁枣栗。眷兹真朴情，良用增愉怿。渊明古贤哲，儿躬柴米役。矧余未闻道，生事恒多绌。不凭手足劳，曷由供朝夕。吟成授儿读，聊以示鞭策。  

***删丹道中***  

乌帽东归弱水西，天涯云物怅分携。轻衫短策删丹道，榆叶秋风衬马蹄。  

早稻如云被陇黄，一般风物似湖湘。渠分燕尾靴纹细，村落鸡啼午饭香。  

***陈獬***  

陈獬，字去恶，怀远人。贡生，官建德训导。有《冷髯诗草》。  

***舟次高良磵***  

反侧复反侧，旅夜何漫漫。薄酒不成醉，愁怀难暂宽。夜寒镫影瘦，霜落雁声乾。一片平湖月，年年客里看。  

***褚成允***  

褚成允，字季荪，号连士，馀杭人。诸生，官萧山训导。有《补拙草堂诗稿》。  

***游沈氏啸园***  

二百年前梦，名园是壮观。笙歌低落日，楼阁耸层峦。旧业随流水，新愁独倚阑。废兴今古事，且作等閒看。  

***周庆森***  

周庆森，字蓉史，号古城，乌程人。贡生，官平阳训导。有《敝帚集》。  

***登北高峰***  

霸业当年竟沼吴，而今古寺奉僧盂。海生明月潮千里，塔隐残阳雨半湖。虚洞呼猿谈赵宋，荒台游鹿陋姑苏。新诗准拟镌悬壁，蜡屐重来认故吾。  

***秦荣光***  

秦荣光，原名载瞻，字炳如，号月汀，上海人。贡生，官候选训导。有《养真堂诗稿》。  

***东庭作***  

小小三弓圃，疏疏六尺篱。有花难辨种，无树不交枝。聚石新增坞，环墙半傍池。眼前生意满，绿草碧苔滋。  

***拟杜登岳阳楼***  

岳阳楼上望，高出岳阳城。山势趋南戒，潮流混太清。星辰仍北拱，车马尚西征。我问今宵月，鄜州隔几程。  

***黄家鼐***  

黄家鼐，字彦生，鄞县人。官福建布政司理问。有《艺兰山馆诗存》。  

***寒食寄怀仲兄用子由寒食前一日寄子瞻韵***  

禁火遗风久寂然，家书惆怅阻烽烟。炎方瘴毒驱难尽，蛮语侏亻离习渐便。鸿雁分飞空望远，虫鱼笺释未成编。遥知潘县勤农政，春雨扶犁看力田。  

***黄瀚***  

黄瀚，字舜琴，大冶人。诸生，官湖南府经历。有《枕溪园诗稿》。  

***雨后发湘潭***  

一雨添新涨，轻艭去不停。云收江树净，风卷浪花腥。鸥影依沙白，岚光逼岸青。莫怀湘水恨，天问久无灵。  

***重至罗田***  

楚客自来往，秋花解送迎。虹边疏雨歇，衣上晚凉生。山驿新添吏，岩关旧戍兵。劫灰犹在目，不尽古今情。  

***王廷鼎***  

王廷鼎，字梦薇，震泽人。官浙江县丞。有《紫薇花馆诗稿》。  

***自遣***  

便当卜宅水之滨，携得全家作散人。閒坐溪桥松是盖，醉眠石磴草成茵。未能谐俗难云达，但免干人不碍贫。荠菜调羹菰煮粥，绿藤阴下款亲邻。  

***登铜山绝顶***  

第一高峰第一春，梅花香里著閒身。狂吟不怕山灵笑，绝顶题诗有几人。  

***潞河客怀***  

不因王事为谁留，陆困轮蹄水困舟。亲旧杂萦游子梦，雨风并作旅人愁。才疏多怕逢青眼，体健遥知慰白头。一职未容轻簿尉，可堪王粲又登楼。  

***董敬舆***  

董敬舆，字临之，闽县人。官常熟典史。有《锺陵剩草》。  

***出峡***  

霜威扑面欲生稜，枯坐篷窗唤不{雁言}。笑指彩云辞白帝，贪看红树下黄陵。冷猿哀雁声何楚，暮雨朝云画未能。知有精灵镇来往，碧虚想像最高层。  

***十刹海观荷用苏文忠公金山诗韵***  

北人不识江与湖，潴水为潭便称海。金源十刹迹成尘，指点烟萝果安在。空馀高柳绕坡陀。屋宇之外皆澄波。恍到江南水云壑，花时微病游人多。嗟余淮海迟归楫，大难米贵长安日。六街车马涨尘沙，白汗翻浆午曦赤。何期到此清吟魄，片云著意催诗黑。柳丝历乱夕阳明，三两沙鸥睡不惊。辇下才人半相识，招呼况具杯中物。酒酣兴极忆家山，不安寒饿真痴顽。归心日夜无时已，梦落苍霞半江水。  

***陈伯潜太史宅喜晤宝竹坡学士***  

深丛蹲孤罴，冷面寒於铁。百寮仰丰采，重臣亦心折。谏牍心写藏，钦公有施设。延陵吾故人，捐躯事何烈。廷议愍孤忠，公为表其节。抔土傍惠陵，千秋埋碧血。言念平生欢，五哀为郁结。贱子田间来，颇亦耻干谒。华筵获良覯，形神为愉悦。杯酒话名山，神往水云壑。冻鼓起岩城，惜此仓皇别。  

***采石舟中走笔寄呈刘绍庭孝廉***  

峭壁陡立洪涛风，孤影倒入鼋鼍宫。建业千峰似奔马，磅礴至此形将穷。蛾眉博望渺天际，大江东去青濛濛。我来吊古意怆恻，所惜不见大峨仙子锦衣玉带乘云鬉。骑鲸仙去倏千载，空馀酒楼嶻嶪撑苍穹。宋虞雍公亦健者，书生唾手成大功。想其视师出仓卒，已有成竹藏胸中。或言破贼出天幸，此辈安足知英雄。英雄千古浪淘尽，惟馀二子姓氏长留天地不与江流东。问天搔首发悲咤，昏鸦如墨腾遥空。江波动摇忽变色，海天落日磨青铜。馀霞半空散成绮，寒铓激射光熊熊。天公愍我所如独不偶，故幻异景娱双瞳。忆昨夔巫返孤棹，亦於此地维乌篷。江风飒飒起遥渚，雨洗翠巘轻烟笼。芦花荻絮白於雪，青枫乌桕酣初红。终竟山川秘灵怪，朝暮变幻羞雷同。饥劬慰劳起斟酌，银鳞尺半初收筒。醉来閒抱水云宿，诗成啸傲夸穷工。因之哦诗寄刘子，缄题留待东归鸿。  

***重至关中***  

陵墓累累古道旁，我来凭吊感兴亡。碑焚野火埋秦畤，瓦出春耕识萯阳。旱苦叶彫黄阁树，宵深燐语白沙场。城南韦杜莺花劫，一度吟看一断肠。  

***王师曾***  

王师曾，字敬常，上海人。官浙江道头司巡检。有《拄颊楼诗钞》。  

***近怀寄朱生半人上海***  

老树空庭立，婆娑生意微。位居人下偪，春向客前归。体弱稀交际，时危敢腹诽。虞翻无媚骨，动与世相违。  

***偕缦云游山至玉泉池小憩***  

携酒入林隈，幽花细碎开。山情多变幻，云意自迟回。奔竞岩间瀑，清疏石上苔。留连慕鱼鸟，日暮尚徘徊。  

***陶寿煌***  

陶寿煌，字丽南，一号泊鸥生，会稽人。官广宁典史。有《阙箴斋诗剩》。  

***书边事***  

日射之罘海气昏，蓬莱高阁黯潮痕。青蒲竟折贤臣槛，碧血空归烈士魂。方见失机诛马谡，旋传建节拜刘琨。书生枉挟匡时策，短后衣难向戟门。  

登坛表祃建殊勋，太一灵旗指海濆。免胄威名唐郭令，请缨远志汉终军。誓师迅共雷霆锐，传檄风生虎豹群。天子宵衣民力竭，铙歌露布望斜曛。  

## ●卷一百八十

***徐坊***  

徐坊，字梧生，临清人。历官国子丞。赠太子少保，谥忠勤。有《徐忠勤公遗诗》。  

***樊川春望***  

旅食京华两鬓丝，江湖落魄亦堪悲。谈兵忧国人何在，小杜坟连老杜祠。  

***会兴镇河干悬崖数百尺平挹中条俯临茅津乔生建飞阁三楹於其上置酒高会以落其成即席赋此***  

凭阑俯瞰暮烟屯，郁郁羁怀讬酒尊。北向云山终破碎，西来浊浪太奔浑。閒看倦鸟归飞急，静听行人争渡喧。巨壁高崖自千仞，不随砥柱障三门。  

***偃师武虚谷墓下作***  

路侧累累马鬛封，渚蘋一荐授堂翁。中州人物今谁考，汉代循良相与同。大吏从来恶强项，古人先为写遗容。传经若问先生学，原异谈玄魏晋风。  

***和莘夫见寄原寄***  

纵横懒读短长书，一任閒云在太虚。历历古今观轸辙，悠悠天地作蘧庐。穷通何事同齐变，草昧应知有鲁初。只入深山最深处，不闻理乱狎禽鱼。  

***志隐堂成***  

飞乌语燕有哀音，背郭堂成百感侵。窗外秋声黄叶下，门前残照绿苔深。凄凄茹苦含辛意，落落逃名遯世心。千古斜川同抱痛，欲书往事泪沾襟。  

***秋雁***  

秋雁参差起，随阳正远寻。欲穷霄汉力，只遂稻粱心。声急繁霜冷，归迟夕照沈。还应念矰缴，莫恃塞云深。  

***春日寄士范***  

百年无计挽流光，两鬓飘萧渐有霜。灵鞠一官宜祭酒，相如当日本赀郎。天薶积雪暮寒重，梦绕春山归思长。与尔何时共游赏，梨云万树照书堂。  

***和弢斋早春閒坐***  

春回先向岁寒知，欲约看春未有期。麝自成尘香自在，灰难生焰冷难支。空馀燕垒留虚幕，惟见蟾光照素帷。万种閒愁两行泪，断肠滋味梦醒时。  

***再叠浪字韵寄玉初山中***  

缄愁无复寄穹苍，咄咄书空字数行。里社追随聊结约，近郊耕凿胜还乡。心伤蜀魄依群鸟，目断虞渊望九阳。荏苒光阴今日尽，洒将衰泪任浪浪。  

***题女夫卢氏史吉甫编修鹿车偕隐图***  

名山五岳游能遍，繄向子平最堪羡。纵令晚不知所终，苍莽尘寰何足恋。相攸我昔得史生，崭然头角何峥嵘。手把一编日吟诵，嗟余荒落惭冰清。陵谷迁移兵火盛，伤时衰泪如泉迸。风尘浩浩闭閒门，与尔相依以为命。熊耳双尖洛浦深，梦中归路渺难寻。布裙椎结相料理，不负平生教女心。阿舒二八泉明老，遗山羁旅阿茶小。何时婚嫁愿能偿，使我一生心事了。大黉小黉高凌空，春花如雪秋叶红。便携德耀入山去，年年常住画图中。  

***题劳玉初学副釜麓归耕图***  

吾庐二黉下，南睇釜山顶。有田不得归，泛泛如萍梗。去年经丧乱，风尘恣顽犷。时移人事迁，衰泪下如绠。披发还故山，去去事幽屏。空山寂无人，白云在高岭。  

我爱子劳子，釜麓同归耕。此邦有遗爱，父老争欢迎。昔为陶彭泽，今作王深宁。农隙教乡里，正学传遗经。有时带经锄，莠去嘉苗荣。相期理荒秽，戮力望秋成。  

岩扉静不开，岚翠环茅屋。门前散鸡豚，墙外垂绿竹。丹青讬画师，窈窕状谿谷。剧怜耦耕人，释耒吞声哭。伤心画不成，但写西山绿。西山有薇蕨，采采不盈匊。  

***韧叟顽山以壬子仲秋偕渊静游长隄山望秋澜行宫和壁间黄叶村人原韵见示同作***  

萧萧黄叶下，故国剩离宫。古木樵人径，斜阳牧笛风。纵横秋潦浊，莽苍乱山童。往事空回首，含悲问朔鸿。  

***孟夏朔日立夏作***  

九日春光齐掣电，小园狼藉风花乱。不知今夕是何年，晓钟声动空凄恋。山中无历无春秋，节序惊心暗中换。莽莽都成夏木阴，啾啾已异春禽啭。送春归去发春愁，痛惜馀春泪凝霰。写忧我欲泛舟行，沿溪不见桃花片。  

***读罗叔蕴参事所著殷虚书契考释奉怀却寄兼呈王静安主事***  

越海乘桴去，吾思管幼安。学通殷甲子，节见汉衣冠。遯世心无闷，蒐奇力未弹。高名王彦考，薇蕨好同餐。  

我老真无补，空教侍讲帷。一瓻还秘阁，三礼愧经师。病起凋颜早，书来作答迟。良朋隔瀛海，东望涕涟洏。  

***和兰畦早春书事韵***  

寒尽山中未觉春，更惊白发夜来新。桃源幸不经秦火，栗里端宜署晋人。俯仰百年终有恨，推敲一字未全贫。诗成且漫题名姓，莫被遐荒传逸民。  

***黄叶***  

宫槐苑柳影离披，黄叶潇潇下玉墀。践职甘从多难日，温经悔向既衰时。贤於尧舜天宁厌，变到沧桑地不知。为语西风漫凄紧，贞松原有岁寒姿。  

***李葆恂***  

李葆恂，字文石，义州人。直隶候补道。有《红螺山馆诗钞》。  

***泊楚望***  

百丈摇曳寒波间，阴云薄暝低阑珊。行人被酒雪兀兀，长年歌曲腰环环。衔芦一雁未可篡，带甲万士何当还。角声永夜客头白，岁晚风尘愁故山。  

***田伏侯太守招同诸君崇效寺看牡丹衰病到迟主客尽去独坐成咏忆光绪丁酉偕王幼霞侍御看花此寺恰此日故卒章及之***  

客去亦已久，独游谁与同。相看如胜侣，小立逆香风。色岂依僧浅，娇疑向日融。无嫌煞风景，啜茗夕阳中。  

记与半塘叟，同游恰此晨。几丛仍故种，何处复斯人。得句留花片，题名拂壁尘。芳菲看欲歇，凄恻并沾巾。  

***沧州***  

度帆楼下晚风徐，倦客重来系缆初。古碣犹存资考据，故家无恙尚诗书。州传善酿偏慳酒，我适临渊却羡鱼。剩有当年残破胆，河干废垒已成墟。  

***赠陈伯严吏部***  

相见遽言别，思君廿载劳。冥心更世变，埋照益名高。句健规双井，杯深藐二豪。无言看鬓发，江海日滔滔。  

***莲丈以新作见赠步韵奉酬***  

徵图觅句续前盟，泥饮何须效步兵。幸有藏书宜子弟，耻将行卷上公卿。萧萧白发三千丈，落落青琴一再行。世网同逃应自喜，顽空何事不平鸣。  

***吴俊卿***  

吴俊卿，字仓硕，安吉人。诸生，江苏候补知县。有《缶庐集》。  

***赠野僧青望***  

黄茅盖屋石堆墙，浦浦风回薜荔香。笼阁夜镫通窈窕，雨出流水犯凄凉。月明古庙蛇神出，路滑秋芜马足荒。输与山僧摊粥饭，笑人行役太怱忙。  

***赠谭复堂先生***  

种柳红尘隔，填词白屋温。天宽容故我，地僻闭閒门。冷抱箧中集，凉开湖上尊。归来陶靖节，松菊想犹存。  

***强饭***  

强饭能驱病，禁寒惯典衣。打头朝雨下，梳发旅尘飞。潮影白沈屋，石苔青刺扉。无人慰寥落，梁燕故依依。  

***张祖继***  

张祖继，字瓞民，又字瓠肥，晚号老<瓜弟>，南皮人。有《<瓜弟>民诗钞》。  

***问天***  

把酒登高一问天，无私毕竟是虚传。裴航渠有何功德，既作鸳鸯又作仙。  

***漫兴***  

春秋无冰记冬月，地气从南又北行。切莫天津桥上过，而今恐有杜鹃鸣。  

***春雨***  

春雨如贤才，年来见愈少。跋扈惟春风，力吹白日小。  

***春去***  

春来何足乐，春去未尝悲。别有关心事，旁人那得知。  

***孟冬***  

园林秋又去，旅泛度年华。叶落槐馀实，花残鞠护芽。避寒人在阁，乞食我无家。草木春仍发，浮生叹有涯。  

***秋杪***  

天空地旷初过雨，白项乌啼欲冷时。残菊暴心人暴背，大家篱下共朝曦。  

***春兴***  

折枝得水花开早，老树逢春叶放迟。不信蒙庄《齐物论》，眼前生意尚参差。  

***客中九日***  

九月九日风雨寒，病躯顿觉征衣单。两鬓应教好花笑，十年都在他乡看。落英苦口餐不饱，来雁退飞书寄难。曰归曰归又中止，一声长啸天地宽。  

***题樊南生小象四十韵***  

文士如飞将，终身太数奇。问年丁午壮，卜命甲辰雌。易辙原无那，陈情总见疑。虽蒙濮阳辟，敢负相公知。金屋新人笑，红尘故剑遗。何年荐绵竹，九日咏江蓠。完璧傥归赵，明珠终报随。谁容祢处士，我忆郑当时。排笮党人结，机权宦竖持。殊勋尊圣相，大手赋韩碑。忠过刘司户，情深杜牧之。怜才拌痛哭，感事讬微词。传仅入《文苑》，生堪为士师。仁心独活狱，强项自无私。才大难为用，平生未展眉。鹏抟中道滞，獭祭后生嗤。学比南溟富，胸罗太华奇。梦中传彩笔，意外见深思。颇得风人旨，原非浪子诗。晚成唐格调，深入杜藩篱。事业已如此，家庭更可悲。早孤天不吊，多累母先衰。兼抱安仁痛，还生白老痴。居贫敢言孝，失教不能慈。大卤穷凶久，天王问罪迟。四方兵振动，万户众流离。故宅悬如磬，长安乱似棋。渠魁才授首，大雨又愆期。衡岳删文稿，湘滨洗砚池。浮生口嚼蜡，多病鬓添丝。遣兴吟桃叶，知音失柳枝。鸳机梦惆怅，莲府客罗维。系本出元帝，饥当餐紫芝。养生心见性，止念寿齐颐。玉洞清凉地，金炉大药资。藏修一麟角，莫恋五羊皮。赖有丹青手，写成鸾凤姿。心香烧一瓣，清酒咒三卮。欲救江西派，先为刘子仪。寸心无限意，相对自神驰。  

***田家夏日***  

雨鷇凤胎燕雀忙，隔溪村锁枣花香。田家此际尤辛苦，禾正开锄麦又黄。  

***杂诗***  

煎茶似穷士，聒耳不平鸣。炉待活火然，水熟翻无声。从前不守口，由来为钓名。君子异於是，穷通不移情。  

***村外***  

村外偶游眺，乍晴无点尘。林深恋栖鸟，野旷滞行人。农有千年利，春医万物贫。归来仍不倦，閒话过比邻。  

***秋景***  

秋色平添已十分，霜磨雨润夕阳熏。紫泥苍石黄花圃，红叶青天白雁群。放眼四围来爽气，遐心一片寄閒云。传神凭仗诗书画，谁作唐家郑广文。  

***秋夜***  

向晚柴门闭，小村新卜居。消磨秋夜永，涉猎古人书。照案镫光冷，横帏菊影疏。来朝先众起，带露采园疏。  

柳  

多情爱垂柳，妙手孰传神。临水自怜影，无风亦动人。消磨燕地冷，袅娜楚宫身。更念鹑衣士，年年早报春。  

枣  

叶薄不争桃李阴，子多却胜栗成林。风枝偶落空闻响，露草潜藏没处寻。自负晚年仍火色，谁知野老有丹心。杜陵时感徵求苦，枨触西邻泪满襟。  

***苦雨***  

黄梅霪雨江山气，祇在江南卑湿地。畿南无山亦无江，大风一起尘飞扬。竹木灰石远难致，以柴盖屋土筑墙。倾河倒海天瓢浆，土化为泥泥压床。七十病翁佯聋瞽，室人交谪默无语。通夜露处鸦落巢，连日断炊鱼在鬴。四民皆以食为天，阴阳不燮安种田。宰辅谁能继姚宋，救时无术非无权。名言尝闻吕叔简，发泄太早总归旱。闰逢夏五多凶年，祇愁饥馑不得免。何况临海时用兵，国家租税那忍缓。天津桥更啼杜鹃，南来地气何时返。  

***秋夜***  

客舍垂帘更闭门，读书消夜静无言。翻声古鼎煎茶髓，弄影秋镫写菊魂。孤僻天生谁过访，衰残风骨自能存。寒侵布被眠难稳，暖足何年始抱孙。  

***秋景***  

秋林环绕秋水池，借他娱老须及时。性情与人大悬绝，寻常之物翻居奇。枫树丹青设色画，藕花开阖无声诗。一钱不费许游眺，天赐眼福那敢辞。  

***自况***  

三千里外八旬翁，总在劬劳忧患中。失侣通宵鹤警露，哺雏镇日燕衔虫。欲归无计消家难，再住有谁娱客衷。进退维艰方寸乱，疑蛇入腹忘杯弓。  

***范当世***  

范当世，字肯堂，江苏通州人。诸生。有《范伯子诗》。  

***酬方子箴廉访赠文序***  

昔闻邗上题襟处，今过高斋得见公。江左文章诸老尽，淮南钟鼓几人同。青天酒盏无弓影，夕照轩窗有绪风。一序深惭负滕谷，江关庾信尚西东。  

***晚凉置酒坐诸君堂下即席赋诗***  

使君为月我为星，却为诸君放晚晴。祇可谈天说瀛海，不须想帝梦瑶京。眼前瓜果新离土，脚下蓬蒿半掩城。问客尔从繁会至，筝琶何似席间清。  

***采南为诗专赠我新奇无穷倾倒益甚再倒前韵奉酬以其爱好也亦稍为戏语调之***  

我与斯文交，寥寥孰今曩。无端忽见君，魂梦犹自壮。平生在江沱，神孤意凄怆。拓海方寸间，蓊郁不能放。岂无山中人，因风讬远响。解佩一要之，佳期什九爽。旨哉荒州庭，每饭有奇赏。君诗复绝伦，光怪非吾想。以此横山东，那弗招人谤。谬以小国称，来侵大国壤。丈夫何娟娟，面好复有障。看君善跃鳞，今落任公网。瑜来亮则无，邢出君何两。君知桐城否，所学一身创。我来三载馀，眼中失烟莽。久住方自然，聪明祇能强。应须白发生，始附青云上。坚留愿学心，勿与身俱往。  

***南康城下作***  

雪里送舟出江渚，维舟忽被南风阻。日日登高望北风，北风夜至狂无主。似挟全湖扑我舟，更吹山石当空舞。微命区区在布衾，浮漂覆压皆由汝。连宵达昼无人声，卧中已失南康城。眯眼惊窥断缆处，惟馀废塔犹峥嵘。老仆颠隮强为饭，慰我风微得远行。嗟尔何曾当大险，一风十日天无情。吾有光明十捆烛，瓮有残醪钵有肉。新砚能容一斗墨，兔毫蛮纸堆盈簏。为吾遍塞窗中明，早晚澄清煮糜粥。吾欲偷閒疾著书，谁能更待山中屋。  

***謇博酬余赠荔支倒押子瞻南村诸杨一首韵余仍依原诗韵次答和并饷以茶***  

三日不闻提壶卢，便愁吾友诗肠枯。海航荔支一夕到，乃命短仆提篮驱。午风亭榭汗渍襦，此物著口凉生肤。醍醐灌汝足真悦，勿复暖暖还姝姝。东南口腹天下无，嗟尔堕落东北隅。槎枒大饼实肠胃，盐酪不美茶叶粗。道人有道服食异，双龙煮汤生吞珠。荐汝赪虬亦易尽，再割云脚分精腴。莫嗤座上左元放，还能立致淞江鲈。倾筐倒箧吾何吝，相可而授君其图。  

***适与季直论友归读东野集遂题其耑***  

昌黎下笔天光完，滋有意外呈毫端。东野琢句多断残，湮郁不发埋心肝。以兹论文百不合，而彼二士相波澜。惟恐人间有离析，欲把形影搓成团。张君昨来适语我，交友异性非所患。有从天来入幽可，有非梧竹栖不安。但取龙鸾合奏曲，勿与犬鸡同叫讙。我言奏曲亦须异，仿佛列鼎调醎酸。刚克柔克有二道，相成相反兹焉殚。郊亦滔滔挟愈势，愈有矗矗资郊寒。不然一倡百声和，正使吾道愁孤单。  

***伯严言古之圣贤人德充而才大则有波澜有云雾诙诡以游於世不为匹夫匹妇沟渎之行其安身立命之处乃因不可得见而知德者亦鲜矣余闻其言而悲之聊因记述并参一解***  

藐姑冰雪寻常事，四海风香尽可餐。只为女娲播黄土，被他吹上万山端。  

浊世糟醨那可啜，也因回面向吾徒。伤心只博群儿笑，诞谩饥寒岂丈夫。  

***光绪三十年中秋月***  

噫余瘦削不成影，见汝盈盈在上头。一世闺人齐下拜，八方园实竞前投。移镫读曲行行怨，倚杖看云片片愁。病久可胜寒彻骨，颓然掩袂若为秋。  

***崔適***  

崔適，字觯庐，号怀瑾，归安人。贡生。有《觯庐诗集》。  

***春日有感***  

古月照今人，西马驰东道。太始有迁易，故步焉常保。萧萧黄叶路，芊芊生芳草。冉冉孤生桐，根株半枯槁。日月一何速，忧心瞀如捣。不戚吾年往，因知我亲老。独步空堂上，何以靖怀抱。  

***下唐福***  

推篷下唐福，振策自东山。惊浪喧沙上，孤舟出壁间。绿浮岩竹净，白拥水鸥閒。纵目多幽赏，何辞此往还。  

***吴兴怀古***  

祖孙先后享殊荣，胙土分茅在此城。破虏起家归命覆，大吴终始在乌程。  

***舟中作***  

束身入舟如槛猿，坐卧不稳心苦烦。夜泊梦打鼍鼓破，昼行饮泼风帆翻。奈何千里遂蹈海，安得一朝长闭门。我生栖栖何为者，桃梗岂闻土偶言。  

***张宗瑛***  

张宗瑛，字献群，南皮人。有《雄白诗》。  

***朱仙镇题壁***  

临歧一杯酒，门外即天涯。万里远行役，时危敢恋家。冻云侵晓日，远雁落平沙。挥手自兹去，悠悠惜岁华。  

***夜中不寐慨然成咏***  

茫茫沧海叹横流，谁挽狂澜奠九州。天地无情成浩劫，英雄有志任穷愁。镫光尚耻争魑魅，烟水何心逐鹭鸥。试看中原名士传，羊公舞鹤景升牛。  

***吴辟疆以用韩退之山石韵见示依韵酬之***  

闚幽汲远穷渺微，与世背若东西飞。老马龁草常苦瘦，蠹鱼食字宁能肥。卿云迁愈去千载，强言我贵知者稀。搜抉怪奇姑自娭，那知炊断来朝饥。桐城吴君名父子，秦王真气惊牖扉。肝鬲已作针磁吸，耳目尚隔烟雾霏。斗文战艺日百合，短兵渠可斫重围。嗟予薄游经岁载，沙尘滚滚缁征衣。燕市屠狗不可作，胡为尘网犹绁鞿。吴君吴君真健者，吾生舍子行安归。  

***杨世谦***  

杨世谦，字伯捴，醴泉人。有《伯捴遗稿》。  

***即事***  

露蛩吟砌动秋思，一镫耿夜神欲疲。萧萧西风妇卧病，沈沈长夜儿啼饥。承尘黠鼠纷窜窃，天末归鸿声参差。萧骚閒散有真性，封侯自分了无期。  

***读忠州李芋仙刺史天瘦阁集***  

记得儿时识司马，超宗殊愧凤毛夸。尊前每坠穷途泪，门外常停长者车。耿耿一镫湖上雨，明明孤月阁中花。吟魂何处招难复，巫峡萧森日易斜。  

***雨夜***  

南渡看群雁，凄凉万里情。乾坤憔悴客，关塞别离声。竹密风先觉，云深雨易成。稻粱谋正苦，飘泊似浮生。  

***叶元吉***  

叶元吉，字子谦，怀宁人。有《怀园诗钞》。  

***早春自泉水山归少憩清凉庵迟友不至***  

十丈尘中眼忽明，好山如笑快相迎。官桥杨柳稊初茁，墓道棠梨叶半生。古木丛祠成独憩，夕阳寒色下层城。归来却忆山堂事，密雪疏镫坐五更。  

***息机***  

榆楮成阴柳四围，病回扶坐玩朝晖。晴空坠叶游丝罥，故垒将雏候燕飞。已是厖凉双鬓改，可能浩洁此身归。十年困踬心期倦，那更逢人话息机。  

***秋思金陵客邸作***  

疏疏红蓼避人开，寒雨连江雁叫哀。知道南州矰<矢敫>在，年年何事却飞来。  

***小雨饮郊云斋中***  

深堂埃壒少，常此息劳薪。高树过疏雨，虚窗落午阴。江淮聊酒<角戋>，辽海遍胡祲。不受飘飖感，高飞羡羽禽。  

***暮秋同郊云江楼静坐***  

叠嶂寒云表，飞流峻阁前。孤华状秋色，乔木出晴烟。水驿仍分戍，山墟正泊船。塔铃閒自语，沙鸟静同眠。冷兴从君遣，清游乐地偏。楼尊阑琢玉，佛古座垂莲。宵旰忧方甚。耑蒙愤孰蠲。西瞻遍榛莽，北顾乱腥膻。路绝风云会，情生水石缘。中枢忘鼠器，下泽惜鱼筌。选胜初青眼，端思渐白颠。暂从尘境外，容我一周旋。  

***与雪如露坐看月遂过前涧观瀑布***  

空山坐遥夜，满目生幽情。邻家已闭户，人静山沈沈。惊寒吠狂犬，涧谷声相譍。却疑远客来，自启柴门迎。门启月光入，照见南枝春。悠然写生意，不见氛埃生。夜山寒亦睡，兀兀唤不醒。飞流溅襟袖，匹练当桥横。支筇聊散步，履蹈音微腾。踏林碎寒玉，落叶乾有声。人境并怛化，顾视都幽情。转厌尘市中，扰扰无时宁。  

***高延第***  

高延第，字子上，江苏山阳人。官翰林院待诏。有《涌翠山房集》。  

***郭外春游***  

清风引游骑，出没翠崖间。老树欹仍直，幽禽语自閒。寻溪初得路，停策再看山。却背斜阳去，严城欲上关。  

***唐韦南康郡王纪功碑***  

天宝失御隳乾纲，四海摇荡无完疆。西南门户恃巴蜀，吐蕃些蛮长称强。绳桥西山几挞伐，泸戎邛筰烦边防。南康秉钺布威信，臣服南诏降西羌。官军深入维保路，婴笼执缚同驱羊。烽火衰息振彫敝，置渠修堰勤耕桑。当时功名推第一，赐以异数称勋王。至尊亲为染宸翰，纪功勒石词辉煌。此邦自昔号难治，错杂夷夏参伧荒。年来盗贼起闾里，跳刀走戟纷螟蝗。贯穿城郭谒长吏，牙纛避道人走藏。幺{麻骨}鼠子已如此，洪流忽溃焉能当。摩挲此碑重叹息，救时之才亦难得。豺狼塞道狐夜嗥，未暇作诗歌乐职。  

***观嘉陵江涨***  

幽居长闭门，苦被城郭束。朅为郊外游，聊寓川上目。时值秋水涨，势若海波蹴。混混万象涵，悠悠千古速。遥观失崖涘，俯挹荡尘俗。轻烟沙际起，归鸟时相逐。何当拏扁舟，长伴鸥鹭宿。  

***住马道闻雁***  

萧条旅舍欲三更，残月初开屋角明。一夕霜碪催客梦，千山风树动秋声。飞腾宝气看长剑，枨触吟怀对短檠。关塞迢遥惊岁晚，南来群雁正纵横。  

***蕲州晓起书所见***  

扁舟西来傍山宿，山云横江压船腹。晓来忽失江上山，浮空一握青孱颜。云移波动山失据，白云载山欲俱去。山云变灭岂有常，白羽片片随风扬。推篷回望忽无迹，青峰飞堕船之旁。我叹山色佳，还为山作计。峰蹲岳峙好自立，无为出云以自蔽。  

***陈瀚***  

陈瀚，字裕楣，号子峻，一号德轩，湘乡人。贡生。有《剑閒斋遗集》。  

***客中有怀东山诸子***  

知我邓夫子，英年好论文。平生多白眼，高义薄青云。湖海能穷命，狂名痛累君。祇今伤肮脏，不敢对斜曛。  

卓荦张公子，温纯曾秀才。谈心出肝胆，挥手谢尘埃。性静城孤往，时危岂废材。相思隔云水，绕屋几徘徊。  

牢落悲黄四，艰难百计疏。须眉违世好，老大泣穷途。更忆燕山客，言裁乞米书。凄凉还共惜，瘦骨近何如。  

绝爱潘公子，奇情隘八荒。疏狂嵇叔夜，放逸米元章。蜑雨迎人白，蛮风接戍黄。趋庭应有计，终古此边防。  

王魏亦奇士，易曾饶古风。行藏看宝剑，聚散叹飘蓬。铁马嘶风劲，苍鹰抟野空。平生尊酒意，回首各西东。  

嗟余亦萧瑟，万感荡无边。病骨迎秋瘦，羁愁逐雨悬。风云幻人海，霜雪逼残年。对镜羞华发，伤时一怆然。  

***留别湘上诸友***  

久处情殊淡，将离意转亲。寒江哀断雁，秋雨送行人。文酒平生事，艰难日后身。敢为儿女态，騄駬自风尘。  

***京口怀古***  

铁瓮城边暮气凉，丹阳湖畔晓飞霜。江山四顾空吴楚，父老千年说霸王。山寺梵钟连废垒，贾胡楼阁蔽垂杨。临江歌管今犹旧，逝水悠悠祇自伤。  

***陈璟章***  

陈璟章，字鹿侪，大兴籍祁阳人。贡生。有《见真吾斋诗集》。  

***别淮上诸故人***  

浮云黯长天，我今与子别。执手噤无声，悲哉此决绝。岂曰不重来，世事渺难说。悠悠燕云高，汤汤淮水咽。行矣复何言，肝肠为寸裂。寄语世间人，何必衷肠热。  

日明照新竹，苍翠成琅玕。竹间惊宿鸟，飞入白云端。云端高万里，应怯天风寒。寒风尚可持，此去路漫漫。想君对清夜，思我坐愁叹。愁叹亦何益，凄恻中心醉。  

我今涉波涛，远适蛟龙窟。秋风动地来，独眺长安月。长安众才薮，冠带阗金阙。自无千里技，恐终致竭蹶。出门何所求，仰天空咄咄。亦知与俗违，谁能换傲骨。虽非玉求沽，敢令车无軏。愿君迈前修，芳华易销歇。思君若痼疾，魂梦时飞越。耿耿万里心，相思成白发。  

***亳州哀诗五十韵***  

清芬追义门，旧泽溯江水。家风忠孝存，我祖尤杰士。嗟予生已晚，未得亲杖几。侧闻我父言，泪落难仰视。我祖秉奇节，勋名耀青史。虽云耀青史，赍恨何时已。我祖少奇嶷，为学俗儒耻。头角腾霄龙，诗书趋庭鲤。静参象纬经，深探阴符旨。清尘迈时哲，城府恶谲诡。随官洛下来，壮怀摅万里。文雄奈数奇，五下考功第。蹉跎恐终老，弹冠为强仕。献赋杜陵哀，捧檄毛生喜。天马与神龙，未工奔走技。翩然辞簪组，上堂亲甘氵随。远望衡山云，乡思起江涘。深夜仰观天，忽讶时事否。烽燧象已形，四郊多战垒。戎马忽仓皇，赤地痛如毁。日日闻鬼哭，豺狼满城市。励志思从戎，感时忽抚髀。群盗弄潢池，寇氛近溱洧。孤城累卵危，端赖中流砥。天下承平久，武事尽废弛。营屯细柳开，将军大树拟。组练未成军，干戈遽连轨。深入狐狸穴，逼迫莫能止。千帐偃熊罴，四围突蛇豕。金甲夜不脱，铁骑昏尽靡。入齐利用矛，叱项怒裂眦。月死阵云黑，沙暗刃光紫。慷慨答君王，节义遗孙子。痛哉平生心，马革何处是。大节天地昭，川流与岳峙。庙食垂千秋，帝德嘉奕世。我父寻忠骸，虫沙迷旧址。衣冠怆招魂，丹旐归桑梓。著书虽等身，皆共尘沙委。钱刀谱汉法，韬钤述戚氏。只馀怀友诗，丛残三四纸。父也表泷阡，涕泣颡有泚。小子梼昧材，祖武难绳美。方今切隐忧，养痈酿奸宄。浮云变苍狗，寒山出青兕。谁能作霖雨，几处呼庚癸。哲人既已遥，国事嗟何裨。我乏班谢才，祖德讵可纪。嵩山自巍巍，河流自瀰瀰。翘首瞻松楸，谁与荐兰芷。  

***感事赠周醅仲并忆湘人***  

未卜天公意，斯人久折磨。有家谁可寄，无地放狂歌。关塞凝残月，潇湘咽去波。两年书始达，伸纸涕滂沱。  

定远思投笔，终军欲请缨。登楼愧家世，闭户负平生。鲁酒三蕉醉，吴钩半夜鸣。良朋容我傲，起看斗牛横。  

***梦醅仲即答其见梦之作用杜甫梦李白韵***  

行李正仓皇，奄忽梦君至。执手苦怱卒，未尽平生意。人生本如梦，此梦良非易。豪气干云霄，壮怀幸未坠。书来梦亦同，诚哉此同志。短什见深情，毋乃太憔悴。丈夫挺傲骨，岂为世所累。悠悠今日欢，遑问他年事。  

***李佳***  

李佳，字瘦生，丹徒人。诸生。有《独诵堂遗集》。  

***南山访友人***  

朝雨过清谿，风生水云活。馀霞散城表，残虹霁天末。青山如拱人，万黛浓欲泼。小桥通幽径，林尽见疏豁。坐石埽菭花，登峰拊藤葛。隔树透晨烟，依依一痕抹。遥仪素心人，越夕成契阔。抱琴叩柴关，相见慰饥渴。  

***出门行***  

十五出门行，父母泣中堂。二十出门行，妻子悲空房。三十出门行，儿女牵衣裳。出门既已苦，况复道路长。道路三万里，不复见家乡。黄金络马头，青丝为马缰。行行从此去，已去休旁皇。上堂别父母，父母愁未央。入房别妻子，妻子悲断肠。出门别儿女，儿女询归装。此去三万里，远道殊茫茫。黄河无舟楫，深山多虎狼。绝域不通书，谁复知死亡。家居何不乐，耽此道路长。  

***短歌行赠王义门***  

相君不合长数奇，胡为劳劳久行役。一第驰驱国士心，十年沧海风尘色。世乱纷纷如弈棋，归来少妇展双眉。出门谁道长安乐，老大王生空尔为。  

***将有远游示舍弟美叔***  

行行远离别，手足诉悲辛。万里吾为客，三年汝养亲。仓皇忧世乱，少小际家贫。淮海春波绿，相期寄尺鳞。  

***客思***  

少小依亲侧，饥驱走此身。堪怜倚闾意，常念远游人。树色随淮尽，梅花过海春。南辕何日返，挥涕望风尘。  

***郭外***  

佣书已罢浑无事，出郭寻春不厌遥。桑桑满畴蚕妇喜，麦田三月雉媒骄。香雏美酒村前市，画鹢垂杨水外桥。岁晚傥营三亩宅，故人栖隐许相招。  

***金陵词忆葆之***  

城北城南杨柳枝，金陵三月雨如丝。天涯有客应惆怅，正是江南草长时。  

***王嘉诜***  

王嘉诜，初名如曾，字少沂，一字劭宜，晚号蛰菴，铜山人。贡生，试用通判。有《养真室诗存》。  

***车中吟***  

黄犊上阪不得息，苍鹰啄泥长苦饥。秋原四顾惨白日，茫茫使我中心悲。我驱单车来，落拓走燕赵。市上今无击筑人，高歌呜咽谁同调。道逢乞食儿，脱剑赠之聊一笑。北风浩浩吹桑乾，洪潦没辙行路难。村庐漂尽禾黍槁，嗷嗷鸿雁声嘶酸。谁家少年解行乐，金丸如雨弹黄雀。  

***江行晚眺***  

片帆卷轻云，有客登舻啸。凉风江介来，潇洒送残照。吴楚正苍然，秋色耸群峭。寥天鸟双下，寒渚雁孤叫。微波澹容与，中流荡逸棹。旷哉云水观，適我沧洲傲。会当理双纶，去学任公钓。  

***岁暮杂感***  

崚嶒瘦骨醒犹狂，餔醊羞随举世忙。游倦祢衡常灭刺，客来江<学攴>欲移床。墦间富贵怜东郭，坐上伊优笑北堂。未许车尘涴襟袖，岁寒自惜薜萝裳。  

***寄刘朴生孝廉武昌***  

越石忧时久枕戈，浪游忽复阻沧波。神州几遍豺狼迹，旷野谁闻兕虎歌。江汉穷愁荃佩老，乾坤涕泪布衣多。天寒黄鹄矶头路，风雪扁舟奈尔何。  

***东城晚眺***  

秋山几点澹无辉，官柳萧疏尚拂衣。落日半城风色紧，寒鸦偏傍楚宫飞。  

***泛舟勺湖因携馔具游文通寺***  

湖光碧浸天，塔影出天半。寺门犹未至，遥望目已眩。舣舟携馔具，僧舍饱一饭。长松隐曲廊，苍藓閟深院。初日丽层甍，突兀瞻崇殿。宝珞森庄严，化身亿千万。沈沈浩劫馀，佛容亦惨变。老僧出迎客，破衲不掩骭。向我作乡语，凄切问离乱。俯仰增感伤，但有泪如霰。众生尽疮痍，大野困龙战。如何象教力，不足任回旋。寂寂钟杵停，冉冉炉烟散。辞僧却登舟，云水茫无畔。津梁谁指迷，色相终成幻。皈依无苦行，兹游徒汗漫。  

***邱晋成***  

邱晋成，字云颿，宜宾人。有《古苔室诗存》。  

***叙州怀古·东楼***  

重城俯江皋，岌嶪起曾观。峣构凌紫氛，飞甍入霄汉。玲珑辟窗扉，洞达卷帷幔，嵚巘廓西眺，滉瀁悦东眄。云岫瞹孤塔，烟筿没归翰。山川信开旷，景色变昏旦。戢戢市廛居，纷错皆可见。缅邈少陵游，寂寥使君宴。举斝追堕欢，聆风想遗转。芳尘竟谁嗣，矫首深遐眷。  

***叙州怀古·南寺***  

步出城南闉，言寻无等院。迤逦背街术，崥崹面江岸。茅茨乱垝垣，竹柏隐颓殿。寂寂槁木居，翳翳荒草蔓。凄凄拂寒飔，怅怅吊迁宦。陟径缅游躅，摩碣企遗翰。想见轩中客，摛华一何灿。载笔事徒勤，垂翅迹已远。鸮鸾不共栖，湿渭竟谁判。获戾在蛾眉，古今有同叹。  

***叙州怀古·初夏游南岩佛寺***  

冷官局横舍，精莩坐消歇。薄霄愧鸿冥，晦迹惭蠖屈。烦忧谁为袪，陟巘庶轩豁。胜引偶相从，援萝陵嶻嶭。飞泉洒云根，古刹荫清樾。倾耳聆啁啾，举目眺凹凸。阴壑偃贞松，阳林蔓纤葛。凡英秀孤椒，芳兰秘灵窟。菀枯亦何常，位置随造物。众绿难强名，当夏皆葱郁。绵连胡佯岭，寂寞蛰龙穴。登览讵弭忘，萱苏徒采掇。愿言谢尘网，葺宇伴石佛。  

***叙州怀古·两江口道中***  

竹舆才下最高峰，乱峡回环又几重。人带晓烟穿古道，天留残雪在孤松。林间霜叶飞红蝶，石罅银涛吼白龙。回首山中读书处，寒云锁断碧芙蓉。  

***朱启运***  

朱启运，字跂惠，萧山人。有《棣垞集》。  

***雨中过句漏洞***  

北流群山美清峭，此地信有仙人踪。绣屏围峙篸笏立，秀出万朵青芙蓉。我来手扶六尺筇，径欲独往登支峰。舟行日薄阴雨至，川陆一气腥鱼龙。西崦半明疏节行，东磵尽暝危根松。长虹下注吸江底，飞动似有风云从。千林无声歇螀蚓，万籁俄顷酣笙钟。村烟幕树摇葱茏，线缕并入江雾浓。须臾急点到篷背，凉意深袭秋衣重。驱舟出雨得一快，百道晴瀑悬淙淙。却思青鞵恣攀陟，但见丹壑浑霾封。吾生胜因夙所宗，洞天幽绝思一逢。仙源咫尺论万里，何物尘土汙我容。推窗渺然默惆怅，山风猎猎如寒冬。  

***随山馆重晤节堪***  

七载山楼替海浮，梁髯风骨冷砭秋。相看不改当时貌，一笑那知举世忧。挂壁龙吟须起蛰，通天狐醉可深尤。神中诗卷镫前语，恐惹霜痕拂钓钩。  

***赠张廉夫***  

家无可以质钱之长物，乃有不知何代之古琴。张侯介介获我心，呜呼海内谁知音。颇闻此琴取高直，持向豪门不能识。三年折阅无售处，始肯贬捐为君得。我因何子幸接君，宫商入指如有神。此琴斫者亦是雷霄伦。其清如秋温如春，坚乃如石高如云。翔鸾注竹犭员挂树，哀雁唳宵鸾唤晨。又如端人正士在林谷，观者但见衣冠肃。每问必答随浅深，有犯不校谁荣辱。知天下事不出门，尽人间书皆已读。艺成道见仕亦优，君复於世当何求。卑官叵耐五斗瞰，苦羡八极逍遥游。我思仙人皆古丘，偓佺征侨今在不。千金之躯且不恋，此琴性命相贼雠。知君读诗哑然笑，泠泠试作耳与吾心谋。  

***追和厉太鸿秦淮怀古***  

怱怱南渡竞衣冠，谁料残棋一局看。末路功名如狗贱，先朝形胜本龙蟠。从来烟月悲尘劫，剩有春秋纪圣安。怊怅雨花台上望，孝陵松柏总摧残。  

小朝廷已足欷歔，更遣偷安只岁馀。党论争迎秦相鹿，饥军犹厌武昌鱼。难凭锁钥千寻浪，若问兵戈一纸书。太息万梅花树下，衣冠遗瘗恨何如。  

尚忆湖边选莫愁，轻车细马一时收。但稽南部烟花籍，不筑东风燕子楼。玉树临春夸越艳，金鞭沙市看吴钩。依然采石矶前水，相送降旗出石头。  

朱门草没大功坊，燕子归来旧话长。柳色自摇瓜步雨，笛声偏傍板桥霜。凄清玉匣藏衣地，想像宫车堕马妆。一种兴亡儿女怨，冷烟斜日吊孱王。  

***朱福清***  

朱福清，字仙槎，嘉兴人。诸生，宣统初举孝廉方正。有《最乐亭诗草》。  

***渔舟***  

春波春草一篙中，小泊渔舟不挂篷。烂醉渔翁船尾卧，桃花如雨葬东风。  

***老圃***  

老圃生涯辟半弓，此身拌老灌园中。夕阳花瘦一篱菊，细雨叶肥千本菘。活水豆浇牛踏碧，新绳架护雁来红。名<革畺>利锁而今脱，荆棘何从困遯翁。  

## ●卷一百八十一

***谢光绮***  

谢光绮，字方山，宛平籍江阴人。广西候补道。有《蓬吟草》。  

***零陵至祁阳道中***  

湘江清见底，尽日好风吹。水派看三合，山形望九疑。小诗题石壁，大字拓崖碑。不分浯溪胜，舂陵独有之。  

***陈文起***  

陈文起，字振霞，会稽人。诸生，历官云南知府。  

***书所见***  

榻旁鼾睡容难信，画里登临旧有情。立马吴山前事在，神州回望泪纵横。  

***汪述祖***  

汪述祖，字仁卿，宜兴人，官浙江知县。  

***呈彝青大兄***  

众口称坡颍，文章弟愧兄。知今才辨晰，论古笔峥嵘。家学渊源在，亲年喜惧并。庭闱同眷恋，馀事奋科名。  

***胡庭麟***  

胡庭麟，字子振，冀州人。诸生。有《涵吾一室诗集》。  

***和王介甫阴山画虎图用元韵***  

边城风劲严冬及，厚坤冻裂鸢啸急。猛虎乘时肆吞噬，攫人不得作人立。瞋目狋狋两杯凸，利爪怒搏石深入。跠身妥尾舌甜<炎舌>，腥风上厉星辰湿。君侯作画笔如刀，物丑纤巨胸中包。世间描摹祇类狗，始识君侯家法高。君侯计虑穷毛发，才横更欲挞戎羯。身郁奇能不见收，想当下笔目眦裂。余自喜遭时泰然，异类慄詟伏穷边。井里乐恺无苛政，学堂高大恣嬉眠，不忆将军射猎年。  

***魏履礽***  

魏履礽，字用五，南宫人。诸生。  

***拟黄山谷书磨崖碑后用元韵***  

金石歌咏传浯溪，鸿文雕镂书之碑。雨淋日炙字不灭，悬崖石古藤盘丝。明皇无语贵妃笑，国忠作相胡作儿。大驾南巡百官走，宫庙已墟乌欲栖。太子即位继大统，杀贼誓众臣能为。独立一呼枭獍窜，疾雷百里驰王师。天将昌唐李郭出，宇宙吴吐虹蜺挥。受俘策马献天子，宗社重擎安不危。上皇归来嗣皇喜，中兴载咏常武诗。臣结稽首颂圣武，丰碑斗字镌其词。穿凿洪濛走风雨，日月焜耀相追随。我今对此不能去，隔林遥听鸣禽悲。  

***蒋兰畬***  

蒋兰畬，字香农，滦州人。有《寿云堂诗集》。  

***通州道中***  

五里人家十里村，微茫烟树欲黄昏。潇潇秋雨槐花路，独策疲驴上蓟门。  

***登碣石***  

绝顶无人到，天风浩浩间。一杯小沧海，万点伏群山。白云昏连塞，黄云晓出关。蓬莱落西极，终古未能还。  

***完颜守典***  

完颜守典，字彝斋，满洲旗人，杭州驻防。诸生。有《逸园集》。  

***馀杭道中***  

夕阳红渡水迢迢，西望馀杭路尚遥。借问前途向何处，隔溪人指女儿桥。  

***李百盈***  

李百盈，字丰玉，号荷浦，城武人。贡生。有《荷浦诗钞》。  

***春暮晚眺***  

天低平楚夕阳明，少女风微扑面生。满径黄花迷蝶影，一塘新水壮蛙声。投巢鸦乱犹盘阵，驱犊人来已罢耕。归路微茫浑不辨，林梢一抹暮烟平。  

***陈国顺***  

陈国顺，原名树田，字砚农，西平人。有《金水吟草》。  

***落叶***  

昨夜丰钟报晓霜，风前脱却翠云裳。行踪未敢忘沟壑，根幹还期作栋梁。奉使苏卿羁绝域，迁官白傅谪浔阳。黄沙路远须珍重，枝上曾经栖凤凰。  

一曲骊歌别故关，天涯流落几时还。鸿寻旧爪迷前渡，马踏寒声过远山。白板小桥残照下，红墙萧寺暮云间。飘零易触金闺恨，折损芙蓉镜里颜。  

***瞿应绍***  

瞿应绍，字子冶，上海人。诸生。有《月壶题画诗》。  

***画梅***  

才把梅花写，离亭玉笛寒。一枝君看取，别后寄应难。  

江南镫市照花红，春酒梅花一笛风。此去应消驴背雪，看山一路到云中。  

***画竹***  

小院露霏微，新篁掩短扉。横琴相对坐，烟翠湿秋衣。  

萧萧飒飒半林秋，欲写风枝笔暂留。何处一声声唧唧，暗虫窥月上墙头。  

云衣欲卸碧天长，清影高寒半出墙。偷取月筛成粉本，山人画谱满回廊。  

***吴景延***  

吴景延，字让卿，江苏华亭人。诸生。  

***婉娈草堂怀古***  

一径入昆麓，烟树郁苍苍。黄耳冢已没，白驹泉亦荒。仿佛碧云深，当年读书堂。知几惜不早，贾祸在文章。徒令婉娈影，高台变凄凉。荒丘莽丛樾，古屋剩枯篁。俯仰馀太息，一声鹤唳长。  

***郑鸿***  

郑鸿，字伯臣，曲阜人。诸生。有《怀雅堂诗存》。  

***读渔洋山人诗集感怀云图宾石超群诸先生皆渔洋裔也***  

记得髫年学赋诗，锦秋湖畔得良师。不知此日东堂下，可有梅花似昔时。  

旧事重思各黯然，酒场诗社已成烟。归来自惜怱怱甚，回首风光十七年。  

香海风流人已去，尚馀螺壳擅辞华。渊源家学千秋继，不愧诗名在杜家。  

司马桥边曾觅句，桓公台下几探春。他年再访花山路，惜少当时旧酒人。  

***许宝云***  

许宝云，字晓迟，江苏山阳人。有《足园遗稿》。  

***无题***  

金屏寂寂漏迢迢，谁踏玻璃弄玉箫。银烛烧残花影醉，自拈红豆破无聊。  

碧城烟雨晓来多，花气生寒夜有波。惆怅玉楼人语悄，月明愁听采菱歌。  

罡风黑海渺难填，慧业人生竟枉然。羡煞嫦娥耐岑寂，金蟾银杵自年年。  

壶天风暖几黄昏，情重翻嫌梦有痕。十二珠帘春似海，人间何处觅昆仑。  

***叠韵答周礼三并柬秦剑青丈***  

水瑟云璈海上来，诗怀特地为君开。未谙卢骆当时体，已负周秦以后才。溟渤何堪侪勺水，岱宗料不薄纤埃。昨宵梦落淮东寺，曲径花田彻夜猜。  

***陶一鸣***  

陶一鸣，字伯雄，江宁人。诸生。有《运甓草堂诗钞》。  

***晚过清凉山***  

斜阳远照石城西，一带青山鸟乱啼。零落古坟无客过，晚鸦飞上野棠梨。  

***汪锡涛***  

汪锡铸，字秋轩，青浦人。诸生。有《秋轩诗稿》。  

***白燕***  

翩然宣至是耶非，五色天书近代稀。萧瑟空梁泥渐落，吉祥虚室梦先归。素心谁与盟朱缕，皓首何堪补黑衣。铁冢海庵遗迹在，春来好向故山飞。  

***报本寺***  

山门绿树若相迎，一道红墙隔水明。小试龙团禅榻畔，静听铃语答钟声。  

***许爱堂***  

许爱堂，字蓉裳，海州人。有《补读斋诗集》。  

***春日村居***  

湿云浓雾压村低，暖盎花畦与菜畦。林角软风双燕语，柳阴斜日乱莺啼。荐饥岁转安耕耨，劫火灰消罢鼓鼙。何处人间无乐土，结茅拟近小桥西。  

***黄文珪***  

黄文珪，字星庐，江宁籍婺源人。有《酒痴吟草》。  

***久雨初霁偕云门四兄江楼小饮***  

江上芦花白，吟情又入秋。连朝閒对雨，八月冷披裘。牛马呼名久，乾坤放眼收。不妨同啸傲，携手一登楼。  

***黄文瀚***  

黄文瀚，字师竹，号瘦竹，江宁籍婺源人。有《揖竹词馆诗草》。  

***晨起***  

几日潇潇雨，閒庭长绿芜。家贫诗梦稳，春老客情孤。隔院鸣鸠妇，空梁绕燕雏。汲泉烧活火，一盏助清娱。  

***董威***  

董威，字剑秋，武进人。有《一沤集》。  

***登翠微亭***  

蹑石攀条上，天空豁醉眸。瀑飞双峡雨，云冷一亭秋。老树得幽赏，空山生暮愁。溪清人不见，流水自悠悠。  

***孟城山怀古***  

一峰突兀大江横，有客登临感慨生。云出终输归岫好，泉流不比在山清。微官已夺当年节，隐士空留万古名。浑似终南旧蹊径，参军枉自负幽情。  

***秋草***  

一抹荒烟锁夕阳，马啼鞭影总苍凉。可怜无限东风力，不敌西风一夜霜。  

***邵曾鉴***  

邵曾鉴，字心炯，宝山人。诸生。有《艾庐遗稿》。  

***夜梦***  

夜梦绿萝月，高栖碧玉天。白云飞脚底，老鹤卧松巅。直上鹤边路，独寻云外泉。微闻仙珮响，梦落一炉烟。  

***前芳草曲***  

碧纱如梦鹦声小，病起罗裙怯寒峭。一面东风卷画帘，春愁满地谁能扫。楚水吴山路几千，蘼芜深院夕阳天。天涯何处无芳草，莫怪王孙著意怜。  

***黄协埙***  

黄协埙，字式权，号梦畹，上海人。有《鹤窠村人稿》。  

***题倪云劬山塘听雨卷子***  

蕉萃江湖鬓减青，客怀生怕雨冥冥。输君画舸寻春夜，独倚篷窗翦烛听。  

柔波涨鸭黛浮螺，泛罢觥船倚醉歌。何似新晴骑款段，山塘七里杏花多。  

***过筠谿吊故友黄瘦竹***  

筠谿一曲水沄沄，每对苍筤辄忆君。万点落花词客泪，十年宿草故人坟。诗篇零乱飘秋雪，池馆荒凉剩夕曛。惆怅乡村乏椒醑，祇吟楚些吊湘云。  

***何允孝***  

何允孝，字仲友，江宁人。诸生。有《醒斋遗集》。  

***怀孙子<禾龠>***  

凉秋瘦若此，之子意如何。愿附天边月，伴君应更多。乡心建业水，寒讯洞庭波。容易一年过，西风老薜萝。  

***和陈雨丈寂寞原韵***  

此老书篇结夙缘，幽斋蠹简苦回旋。昨宵微雨草初长，几日东风春弄权。广武原中观逐鹿，天津桥上听啼鹃。逍遥世外浑无与，名理清谈玄又玄。  

***夜坐***  

儿添炉火女温茶，坐待三更月影斜。静夜耳鸣疑有雨，中年眼翳欲生花。身鳏到处皆如客，亲老无时不恋家。豪气元龙销几许，将寻野叟问桑麻。  

***蒋国平***  

蒋国平，字平叔，上元人。有《平叔诗存》。  

***宫怨***  

御沟秋水静潺湲，日暮寒鸦自往还。水殿云房明月苦，玉颜低唱念家山。  

***舟入邓尉宿还元阁***  

邓尉山中皆奥区，梅花万树色香铺。夜来梦入云深处，七十二峰时有无。  

***汪渊***  

汪渊，字时甫，绩溪人。贡生。有《味菜堂诗集》。  

***春暝***  

春烟绿濛濛，吹入薜萝径。暝色赴疏钟，花香落清磬。閒房禅诵歇，空谷鸟声定。何处松风来，幽人扶杖听。  

***虚堂***  

虚堂读书罢，微吟倚秋树。疏竹瘦扶烟，凉花澹凝露。开帘月延入，披襟风暗度。何处瓶笙喧，惊残梦如雾。  

***晓泛***  

晨起理渔榜，言泛西溪渚。水曙鸡乱号，沙寒鹭翘举。鸣榔何处声，欲往寻烟语。不见芦中人，濛濛隔江雨。  

***富春山楼***  

绝磴缘岩入，危楼与岫齐。钟声白云外，帆影夕阳西。江远树如没，潮来天欲低。高风不可即，怀古意凄凄。  

***重阳***  

帘卷西风鬓欲霜，消魂时节正重阳。愁如绿水吹仍绉，人比黄花瘦亦香。五夜悲秋蛩语急，一镫摇梦雨声凉。年年携酒登高会，谁寄茱萸作佩囊。  

***书秦少游遣妾边朝华诗后***  

小红纵幸生前嫁，樊素方深别后愁。一样情天恨难补，西风寂寞古藤州。  

***黄瑞莲***  

黄瑞莲，字少白，一字啸百，黟县人。有《韩隐庐诗钞》。  

***武昌怀古***  

大别山头望九嶷，武昌城下柳垂丝。因风玉笛来何处，跨鹤仙人去几时。狂到祢衡偏爱死，才如崔颢例称诗。偶来凭眺添惆怅，独立沧江总系思。  

上游形胜控蛮荆，一线河流接岳衡。水上不闻湘女泣，月中犹有夜乌声。千秋名士皆尘土，一代兴亡枉战争。借问滔滔江汉水，可能淘尽古今情。  

***閒吟***  

草色连天没烧痕，数声啼鸟出渔村。山容过雨青连岸，柳色笼烟绿到门。远水独归彭蠡阔，群峰都让小孤尊。江干閒步微吟久，自写新诗侑酒樽。  

***徐步瀛***  

徐步瀛，字眉似，号洛卿，平湖人。诸生。有《南径》、《隘巷》两集。  

***石梁***  

无计消烦虑，閒行步石梁。云端见新月，水际尚斜阳。客鬓滋秋色，征衣怯夜凉。隔林有归鸟，绕舍自回翔。  

***夜雨***  

作客本无梦，况经雨意深。空阶一万滴，滴滴是秋心。落叶他乡树，孤镫旅夜吟。披衣不成寐，夜半起鸣琴。  

***万方煦***  

万方煦，字伯舒，一字对樵，浙江山阴人。有《豫斋集》。  

***题赵集贤桃源图***  

桃花开落一千年，落英墨泪红斑斑。白雁飞来天地改，人间那复有桃源。云树苍苍烟水暮，花开远近渺何处。地坼天分了不知，一片赵家乾净土。哀哉王孙泣迷途，渊明记载亦模糊，武陵仙境今则无。莫谓仙境今世无，青溪红树在此图。陇湟兵气秦人吁，傥可往者吾其徂。  

***寄谢枚如潼关***  

才得相逢又别游，雨丝烟柳送春愁。侬心不及黄河水，抱定潼关日夜流。  

***登望河楼***  

楼势凌城郭，清秋发浩歌。西风吹太华，斜日渡黄河。陕树临关断，秦云入晋多。生平怀利济，凭槛向沧波。  

***商宝慈***  

商宝慈，字子莪，嵊县人。诸生，兼袭云骑尉。有《西溪诗存》。  

***村居即事***  

村居风味不嫌贫，白板双扉绝点尘。天为洗除华贵气，疏花小石著诗人。  

***胡睦琴***  

胡睦琴，字梓材，泰顺人。有《自怡悦斋诗稿》。  

***拟储光羲田家杂兴次韵***  

烟村八九家，结屋十馀亩。同井勤春耕，出入恒相友。客至当具餐，朋来辄命酒。日夕牛羊来，閒散鸡豚走。园种青陵瓜，门垂陶潜柳。远岫列窗櫺，白云生户牖。仓庾粟常充，那复虑升斗。借问宦游人，曾知此乐否。  

***李麟吉***  

李麟吉，字也云，会稽人。诸生。有《润玉堂诗草》。  

***从柯桥夜归郡城***  

天影堕湖水，群星拥棹飞。夜深船过少，市远柝传稀。破浪鸥惊梦，随风萤落衣。谁家人不寐，镫火出柴扉。  

***刘绍宽***  

刘绍宽，字次饶，平阳人。拔贡。有《厚庄诗文钞》。  

***怀亡友朱次庄杨子訚寄鲍拙中***  

少年头角记崚嶒，王后卢前世并称。长阪霜蹄千里骏，层霄风翮九秋鹰。江湖垂老悲寥落，樽酒平生几友朋。岁暮相依吾与汝，苍苍古木附寒藤。  

***鲸山观瀑***  

清晨上鲸山，言访凰仙寺。山行未及半，泉声淙然至。仰见瀑流悬，十丈乃及地。入寺寻水源，岩嵁倚幽邃。下注百尺潭，上出层峦翠。荡漾忽随风，虬姿生百媚。羁勒脱悬崖，决骤如奔骥。如组复如琴，孰驭六龙辔。雾雨尽濛濛，殷雷魄为悸。不谓耳目间，覯此发皇异。忆昔乐城游，悬流近城治。日夕出衙斋，清游极恣肆。选胜到龙湫，空奇绝思议。诡谲罗万状，下笔不能记。梅雨访深潭，曾亦豪情寄。石门扁舟过，登临失交臂。平生未始游，庐山空梦寐。今兹尘外逢，那复意中事。自叹拘墟人，苦为尘俗累。咫尺不相知，能无山灵愧。书此志吾过，感喟未能置。峭壁列森森，待补摩崖字。  

***酬朱味温***  

衰年病体今粗健，揽镜深悲发半斑。世事惯看易桑海，故人相忆隔云山。著书各为风尘误，闭户无多岁月閒。何日论文重载酒，徜徉百二十峰间。  

***戊午重阳寄鲍中旉***  

七度重阳七寄诗，年年撚断几吟髭。侧身沧海横流地，极目江山摇落时。秋色渐於枫叶觉，霜风欲逼菊花知。吾侪抚节原多感，料尔登临无限思。  

***蔡燮昌***  

蔡燮昌，字耀甫，德清人。有《玉尘山房诗集》。  

***送族弟鸣冈少尉之瑞昌***  

马脊山何处，苕峣隔万重。地偏人鲜到，天远雁难逢。春草他年梦，浮云此后踪。弟兄有龙骥，所望亢吾宗。  

***奉新道中***  

衰草长松一径斜，隔溪云水罨山家。西风影里夕阳白，开遍野田荞麦花。  

***陆惟灿***  

陆惟灿，字光甫，嘉兴人。有《碧漪坊人遗草》。  

***书梦华先生诗集后***  

桐城去后无诗史，差喜龚君起故关。何意狌鼯喧世日，再闻鸾凤啸云间。清微绝俗陶彭泽，哀艳惊人庾子山。此事千秋公夺席，吚唔小子愿追攀。  

***褚成烈***  

褚成烈，字薳生，馀杭人。诸生。有《玩花轩吟草》。  

***送鹤舲之菉港***  

客中愁寂寞，大雪送君行。去路云山乱，扁舟琴剑轻。寒风吹别酒，旧雨感离情。惆怅江干望，林烟两岸平。  

***吴孚恩***  

吴孚恩，字蜀青，嘉兴人。诸生。有《笛楼诗稿》。  

***上巳日与八兄偕同社诸君集面城园***  

池馆何人扫劫灰，春阴又见长莓苔。水杨柳绿风初过，山鹧鸪啼雨欲来。草色拖蓝迷竹径，花枝缀锦照金杯。纵教不是兰亭会，也欲寻诗日往回。  

***海蛳***  

螖<虫贯>搜螺属，<虫刑><虫咸>出海涯。惟蛳形较瘦，佐馔味殊佳。髻细青回黛，纹纤紫旋緺。嘘涎差异蛞，负壳略同蠯。<山朝>漯滋生易，零星蠕动皆。尾原难自断，头岂忍常埋。雨歇齐缘岛，潮平密瓣。掬应来浣女，拾更有邻娃。披砾筛鱼箵，淘沙湿凤鞋。浮屠层仿佛，湘簟粒分排。姜豉祛腥称，椒香点厣谐。漉羹微下酒，拨火迅投{艹黠}。轑想铜鎗滑，盛先瑇碗揩。蘸盐疑雪渗，绽縠想风<皆风>。盎簇江<虫>共，盘堆石<虫去>偕。来尖初试翦，剜肉欲携钗。珠曲针穿蚁，箝交角透蜗。澈牙喷玉屑，触趾响瑶阶。珍笑蜊充错，羞嗤卵作膎。荐新从甓社，唤卖踏花街。村酿凭增价，禅镫可破斋。肥输三泖鳜，鱻夺五湖鲑。击钵催吟兴，分笺惬素怀。深惭拈险韵，挦撦扯入诗牌。  

***王朝清***  

王朝清，字肖兰，永嘉人。诸生。有《留砚山房遗草》。  

***春暮忆别***  

鬓丝禅榻事全非，瘦尽深红绿又肥。人去新愁随草长，春归残梦和花飞。流莺院落东风冷，啼鴂天涯暮雨霏。盼望锦鳞消息断，祇将心事讬金徽。  

***王西溥***  

王西溥，字益仲，号栖园，仁和人。  

***秋兴***  

蒹葭露白蓼花红，市散溪桥立晚风。蝙蝠堕檐疑病鸟，蜘蛛补网待秋虫。古人骸骨千年至，造化炉锤万物铜。佛笈仙经披览遍，两閒何地著虚空。桑下分甘遍子孙，老翁性不耐愁烦。高撑瘦骨巡檐鹤，牢锁秋心入笠豚。箧笥之中纨扇弃，君亲而外布衣尊。遥知边塞风尘静，天马西来贡大宛。  

***朱克柔***  

朱克柔，字强甫，嘉兴人。诸生。有《朱强甫集》。  

***上黄冈胡稚香先生***  

冬山奇翠剥不落，再拜今见胡先生。天下承平杰士老，鹰雕翻多乡里名。兄亡弟废分产渰，八口并合一而三。有母有母耄更甘，入门一笑风澈骭。万金委讬常在腕，袖中萧萧卖田判。咸同上下嬉天狼，出没黄麻百战场。先生时作绿鬓郎，落日横殳每跳踉。欲走从军亲在堂，矧今慈竹严高霜。酒酣纵谈胡益阳，中兴大业网挈纲。呜呼皇天哀民命，三十鳏鱼自贞劲。行年半百未为衰，益阳中丞傥见之。  

***麻城卧疾***  

一病方知客，思家意陡归。昏明每计杪，潦燠自斟衣。倚枕梦痕碎，侵人药影肥。数行游子泪，未敢寄庭闱。  

***张陶***  

张陶，字淑园，平阳人。有《淑园诗存》。  

***辛卯春余与松生於狮麓作别业数椽颜曰宾庐盖取去住无常之意***  

同来徐孺子，小憩此宾庐。非止避尘市，亦堪供道书。云霞随去住，山水任樵渔。此外一无有，清风吹太虚。  

***甘树椿***  

甘树椿，字雨亭，潜江人。贡生。有《灵庵先生遗诗》。  

***书怡亭铭拓本后***  

观音岩畔波初起，银涛直泻天万里。怡亭寂寞山月高，空馀断碣沈江底。大书深刻永泰年，铭者裴虬笔如椽。李莒八分阳冰篆，卿云采绚星珠联。吁嗟乎！世事白衣幻苍狗，陇西词客今何有。武昌江上片石存，遂使姓名长不朽。君不见，嘉祐七年上泉书，苔纹剥蠹沦瓦缶。  

***马沧湖感旧***  

白鹤楼前水满陂，沿隄杨柳碧如丝。中流笳鼓都销歇，祇有荷花似旧时。  

***江村晚眺***  

遥天一色郁青苍，数点寒鸦趁夕阳。流水无声莽萧瑟，满林黄叶落秋霜。  

***胡醇***  

胡醇，字万六，号雪舫，广济人。诸生。有《听香阁诗草》。  

***宿青山林精舍***  

夕阳暝前山，迢递出深谷。引领望青林，纡径凡百曲。石尽泉声小，秋高山气肃。行行得古寺，历历见乔木。月出僧未归，林深鸟先宿。山门不见人，凉露下修竹。  

***雨后渡江***  

雨歇风转生，孤舟疾如鹜。濛濛烟霭中，望见汉阳树。霁景汇中流，人声沸古渡。不见晴川楼，疏钟飒何处。  

***独夜***  

独宿不成寐，萧萧天北风。孤村萤影外，荒岁犬声中。笔砚生涯拙，兵戈世路穷。镫花破愁绝，一夜伴人红。  

***登鲍明远读书台怀古***  

木落寒崖鹳雀哀，夕阳愁入鲍家台。流空日月堂堂去，拍座烟云故故来。骨肉至情工作别，帝王大度不容才。古今何限穷途泪，万里江山一酒杯。  

***杨毓秀***  

杨毓秀，字子坚，东湖人。诸生。有《萦清楼集》。  

***东湖竹枝词***  

隔岸西洲画不如，桃花照彻野人居。洲边春涨浓於酒，醉煞花魂化作鱼。荷衣裁作玉檠形，万点荷镫万点青。昔日秦兵今不戒，移将镫影照双星。  

***迟子润不至***  

岁除寄我病中书，相约寻春过敝庐。迟尔不来春欲暮，可曾病与岁俱除。雨寒邃谷莺声寂，花落清江水涨初。几日侯芭能载酒，元亭惆怅子云居。  

***朱应庚***  

朱应庚，字恢元，号菊坡，湘乡人。诸生。有《菊坡诗稿》。  

***题吴称三广文石筍山房图***  

粼粼石筍辟天关，时见空林放白鹇。寂寞幽人三亩宅，玲珑晓日一房山。披图百里成孤往，为客经年尚未还。亦拟入山寻洞壑，秋江风雨暮云间。  

***望金华山***  

双龙洞前青斒斓，夜半空林招白鹇。赤松一去不复还，涧中怪石横榛菅。山云堕地秋如水，落日苍茫几千里。浩浩山中高卧人，悠悠道上远游子。破衣赤足一顽仙，门前老桧三千年。白羊倏忽不知处，菖蒲花发月婵娟。荒岩日落秋风早，游情历历东阳道。紫芝如掌尚可餐，何用沧波访三岛。  

***傅寿萱***  

傅寿萱，字韫真，号补痴，湖南宁乡人。诸生。有《补痴诗草》。  

***早秋***  

自负元龙气，频登百尺楼。万山悬暮雨，一夜报新秋。诗思题襟集，归心杜若洲。那堪遵渚雁，泛泛逐沙鸥。  

***李光炳***  

李光炳，字文珊，号晓蓉，湖南桃源人。诸生。有《小芙蓉馆遗稿》。  

***拟黄鲁直谢黄从善司业寄惠山泉***  

惠山寒泉冰雪俱，故人惠泉兼惠书。调水符仿坡公法，不愁鱼目混明珠。呼儿烹鼎试云腴，两腋清风生穆如。愿携诗筒兼茗碗，一蓑一笠老江湖。  

***曾纪元***  

曾纪元，字麟父，湘潭人。有《思兰堂诗集》。  

***端午舟中暴雨***  

风吹十万柳丝摇，断锁蛟龙卷怒涛。山色入船人尽绿，水光穿电雨翻瓢。浪中豪气随云上，醉后诗魂倩月招。此去应连天不远，群仙歌吹正清寥。  

***廖寿清***  

廖寿清，字百梅，衡山人。诸生。有《白山集》。  

***过永兴***  

试凭高阁上，頫看乱谿流。日落孤颿接，天空楚岫幽。兽形盘石怪，雁影入边愁。下界谁吹笛，临风一倚楼。  

***宋士冕***  

宋士冕，字頫之，湖南桃源人。诸生。有《寸草吟》。  

***山中杂句***  

霜痕深染一林殷，岁暮人家各自閒。酒盏熏炉收拾了，邻翁约看雪中山。  

***黎宗练***  

黎宗练，字天石，浏阳人。有《澄观集》。  

***暮春东郊晚眺***  

云气空濛落照迟，鸣鸠穀穀雨如丝。重来被酒东门路，又是风花扑面时。谿山曲曲掩云岩，谿水粼粼落照衔。好是湘江船未泊，绿杨影里见风帆。  

***李光汉***  

李光汉，字契可，岳阳人。有《燕台杂咏》。  

***曾主政丙戌九月还湘丁亥三月复抵京诗约上巳同游***  

黄华丛里饯行旃，独系燕台思悄然。秋月衡云归梦绕，春风沂水故人旋。他乡共著游山屐，上巳同乘载酒船。身世百年几閒日，莫辞沈醉杏花天。  

***邓方***  

邓方，字方君，一字秋门，广东顺德人。有《小雅楼诗集》。  

***夜宿山响楼***  

危楼据绝顶，雨歇烟空濛。檐际缩馀溜，林杪悬长虹。入门僧罢参，袅袅西堂钟。洗药供白佛，{难灬}蔬饭青童。谭久溅花雨，坐深吹竹风。时闻百泉响，远出西涧中。群喧转成寂，众象皆为空。夜明山鸟惊，月挂前溪松。澹澹香霭没，微微殿角东。孤吟烛隐绿。短睡镫留红。愿言谢尘鞅，常此对支公。今宵石床梦，梦过东西峰。  

***雨后湖亭待月***  

湖光荡片云，上下照空碧。澹然清波间，一雨洗秋色。空江送残钟，馀霞映石壁。亭亭孤月开，天水如不隔。丛树忽掩映，烟中鸟语夕。招要登古亭，列坐据危石。草根滋露光，满林泫深白。夜半清籁鸣，境喧意弥寂。倚柱思重裘，凭栏岸轻帻。梦醒单床寒，微闻松露滴。  

***永绥胡十二客九江感寄***  

一天凉影雁南还，人在匡庐杳霭间。颿外晚云三楚树，马前秋雨六朝山。风波远客眠餐损，兵火荒江战守閒。近得故乡消息否，下游牙纛海门关。  

***荒村***  

独树营边芦雁啼，荒村一月水东西。云中不见乌冈影，衰柳秋风十里隄。  

***林毓麟***  

林毓麟，字涛如，华阳人。有《澹秋集》。  

***夜过李咏南村居***  

柴门深掩静无哗，路入丛阴村径斜。架拥图书高士业，香分蔬酒故人家。檐前蜡炬三更月，水底笙歌两部蛙。坐久不知行路倦，挑镫还与话桑麻。  

***赵崧***  

赵崧，字筱容，遵义人。有《含光石室诗草》。  

***登惠山作***  

双阙暮云间，登临意自閒。孤舟晋陵水，落日太湖山。泉响磬声答，天空飞鸟还。梅花已开遍，煮茗对禅关。  

九曲亭边水，游鳞荇藻齐。品题传陆羽，呜咽出梁溪。钟梵云中合，神仙洞府迷。游人乐忘返，塔影下山西。  

***高铭彤***  

高铭彤，字炜珊，一字彤伯，贵筑人。有《湘枻宦遗稿》。  

***拟李昌谷天上谣***  

九扃星冷摇空青，仙溪玉女浣白云。桂露疏疏湿银兔，吴质枕霓叩烟语。湘娥袺芷呼秦凤，红桃辍花息春梦。帝垣烟暖三千里，绿牒金章传帝子。裁霞策日璇阶舞，风应鹅笙答灵鼓。鸿龙抒鳞争驱逐，衍溢天河散银雨。  

## ●卷一百八十二

***周绍昌***  

周绍昌，字霖叔，灵川人。光绪甲午进士，改庶吉士，历官大理院推丞。  

***和郑斋同年落叶诗***  

高柯交戛万年枝，无榭荒凉九曲池。满地月痕人去后，一天秋色雁来时。辞根蓬转真无奈，候管葭吹会有期。惆怅御沟流不尽，题残凤纸费才思。  

构难群阴惨不舒，起元贞下定何如。天心晦昧成丰蔀，人意推排到剥庐。班马萧萧声始尔，征鸿渺渺目愁余。瑶阶鶗鴂鸣何急，可似长杨奏赋初。  

宝玦珊瑚委路隅，延秋门上白头乌。已无刻楮传神削，空有题诗击唾壶。宛转尽歌桃李子，飘飖难著凤凰雏。归巢倦羽栖初定，币树惊飞历乱呼。  

飘茵堕溷复沾泥，比似寒花命亦齐。踪迹偶同风聚散，音声莫辨省东西。鸱张远势凌鸦背，狼籍馀痕衬马蹄。百六运穷元会改，病株仍望及春荑。  

一角红墙锁绿春，沈沈铃索悄无人。良时容易流年换，斜日徘徊顾景频。曾逐游丝横碍路，生怜弱草上栖尘。恒河沙数量金粟，持向如来问夙因。  

谈笑麾戈驻夕曛，朱旗猎猎闪重云。不知团雪凭谁主，先遣凌霜到此君。落实取材供翦刈，析薪佐爨许支分。淡浓半抹胭脂色，雕饰全输锦绣纹。  

篆香烟袅鸭炉温，伏枕黄昏深闭门。归去王孙应有怨，思来公子又何言。差池燕羽空中影，解脱虫丝吐后痕。莫读兰成枯树赋，江潭凄怆那堪论。  

蓬瀛久辍列仙班，时见乌朝数往还。销寂潜虬敖嫩水，衤离衤徙冻雀纥千山。流黄度曲填金缕，捣素缄愁寄玉关。不是甘泉烽火近，有人心折大刀环。  

弦柱初调锦瑟年，生桑又见海成田。也知一刻难赊夜，其奈群飞竟刺天。五百拣花人早罢，三千扫雪事虚传。羽林散后宫车出，太乙门东急暮蝉。  

菱枝弱不耐风波，每唱清歌唤奈何。汲井辘轳牵玉虎，生街荆棘没铜驼。阳春惠泽忘应久，皦日前盟负已多。夜梦钧天张广乐，五云楼阁郁嵯峨。  

閒庭露湿候虫鸣，世态炎凉话不平。别院扫妆簪白柰，新宫高宴锡朱樱。群儿掇拾争矜贵，息壤丁宁订誓盟。桑下本无三宿恋，壶中仙历自长生。  

虬户葳蕤永昼扃，上林朱果尚芳馨。谁吹暖律温寒谷，忽涌凉波接洞庭。瞻鹿民狂音不择，翦鹑天醉问无灵。偶从凝碧池头过，急管繁弦忍再听。  

***李祖年***  

李祖年，字搢臣，武进人。光绪甲午进士，改庶吉士，授文登知县，历官汾州知府。  

***甲子正月十九日韦斋用松岑险韵诗见贻步韵作答***  

我似桃源人，久已忘秦汉。曝檐咬菜根，深禁作烦蒜。感时时一吟，不忌乌台案。鸣鹤久在林，弃薪难供爨。偶作朋樽招，新旧雨各半。狂来恣涂抹，狼籍似画墁。坐中多豪英，诗城作桢幹。斗韵费与金，搏狮气尤悍。干将与莫邪，不知几辟灌。勇夫或再厉，怯者颜已汗。丑效西施颦，精愧稽康锻。敢诩步后尘，聊供君一撺。  

***是日绮石老人养疴不至倚枕绘王瓜芦菔以志昔日春明游宴之乐为题其后***  

闻君病起却臐<月郎>，苦忆园蔬齿颊香。解热不须凭绛雪，拥衾自写养生方。冬畦预养佐春盘，应共唐花一例看。自幸此身非热客，转嫌斯味太清寒。  

***韦斋得灵璧奇石於沈氏耦园置梦墨亭忡道人赋诗张之余亦继作***  

剔藓扪萝访旧殷，壶中新驻一房云。玲珑艮岳真形在，戛击鸣球绕指闻。徙宅嫏嬛依福地，熨阑花药度微熏。仇池合是诗人物，佻巧鸣鸠浪策勋。  

***陶邵学***  

陶邵学，字子政，又字子源，番禺人。光绪甲午进士，官内阁中书。有《颐巢类稿》。  

***鞠坡精舍探梅致跂惠***  

朝闻百鸟鸣相呼，春风几日来庭除。闭门病客一事无，强起寻花破羁孤。城北十亩开精庐，野塘石磴相萦纡。入门一笑回清矑，青枝红萼千万株，繁英乱蕊密复疏。横斜偃蹇各有态，堕落荒寒谁与娱。我来手把青珊瑚，天风习习吹五铢。罗袂无声侵玉肤，绰约<女便>娟仙藐姑，餐霞吸露清而姝。无言独立意有馀，令我绮念无由除。一朝宿痼如亡逋，忆昔看花与子俱。锦茵醉倒还相扶，赋诗彩笔追吴歈。越才蜀隽联襟裾，五年坐惜风烟徂。故人流落天一隅，今来对花意踟蹰。恨无玉斝相斟，安得千里邮君书，扁舟归来沽玉壶。春风唤起花魂苏，莫遣烟雨堆寒芜。  

***秋夜读苏文忠集***  

一镫微荧照孤檠，坐倚陈编发高咏。平生颠倒为公诗，冷玉寒泉秀相映。忆昔真仁符道泰，相从京洛风流盛。好士朝逢六一贤，奇才老识宫中圣。岂意宸谟一朝变，天启谗人干国柄。名成高众亦何益，用已得时嗟未竟。世事苍茫难可料，纷华百战犹能胜。至今一字如琼瑰，当时片语伤机穽。流谪蛮荒赊一死，历将艰阨试豪横。歌侪同谷意犹放，表谢韩公语无佞。十年尘劫扫空华，万里江山助清敻。磨礲或者天有意，忠謇直为神所敬。百回不厌整襟读，再拜敢持轻语评。诗成月落星斗稀，门外寒虫不堪听。  

***院中多蛇时复入室作驱蛇行***  

百年灌木荒江宅，币地蓬麻少行迹。门外千崖积石高，中有虺蛇长挂壁。朝来入室惊始见，驱吓儿童愁婉娈。小蛇扑杀三四馀，大蛇奔窜犹睢盱。我今寄食走穷谷，常恐失身为汝狙。人言此物足奸诡，伺影闻声巧莫比。过首容身吾未能，草动风摇尔何喜。妻孥爱我劝我还，我笑不顾心悢然。丈夫一举动寥廓，骑龙刺兕当攀天。纵无三尺追汉祖，笏击犹期孔道辅。扫除奸凶净六合，幺麽岂足污碪斧。深山自是多魑魅，道路仍闻足豺狼。手中利剑思一鸣，天上威弧会须怒。蛇乎蛇乎当远去，草间窃活吾羞汝，明日九关诛猰貐。  

***水亭夜望***  

野气日沈夕，清光照独游。萤专草阁夜，鼃王野棠秋。残月犹明水，疏星欲倚楼。苍茫云壑外，何处隐灵虬。  

***妖鸟篇***  

有鸟生炎海，飞鸣历中洲。似鵩形不祥，况乃恶声如鸺鹠。朝鸣但<目舌>耳，暮鸣增人忧。霜凝日落百草死，更闻此鸟鸣啾啾。纵横四野间，历乱呼其俦。嗟汝身虽微，厉欲凌九州。老鹤知时寒，低飞尚垂头。汝独声呀呀，妄语丛愆尤。道傍苍譍应秋始习，一击不中为尔羞。居然声气彻阆苑，造作百怪无时休。百鸟奔春阳，汝独凛凛催穷秋。成形受气安可化，汝谁有口不自由。周公诛妖鸟，遗教不可求。千年遗孽死不尽，坐令日月惨黩、天地为悲愁。我欲请王母，天网忽下收。东海求凤凰，西山鸾鹫鸣相酬。翛然六合间，众声和且稠。此鸟闻之大恨死，馀者惊窜，一日卷舌尽入喉。  

***孤云***  

一片孤云出岫微，空中蔼蔼惜馀辉。九原可作吾谁与，万事相看昨已非。家擅雕龙新学贵，市无屠狗故人稀。年来世态堪惊绝，岂独平生叹志违。  

***徐树昌***  

徐树昌，字寿臣，平湖人。光绪甲午进士。官户部主事。有《对竹居士诗草》。  

***戊戌岁杪感杯***  

三更欹枕不成梦，爆竹声中春已回。此后年华消鲁酒，从前诗卷付秦灰。云龙北阙看人去，雾豹南山许我来。薄薄田园幸无恙，愁怀聊对烛花开。  

***郭传昌***  

郭传昌，字子冶，侯官人。光绪甲午进士，官工部主事，改博罗知县。有《惜斋诗集》。  

***舟中望罗浮***  

上不见到惠州，下不见到广州。彼何山哉罗与浮。吾闻罗浮之山，古称第七洞天三十一福地，葛洪於此神仙求。神仙羽化衣亦化，洞中胡蝶盈千头。又闻赵师雄，天寒日暮山中留。淡装素服见彼美化身，果是梅精不二山合离风雨会，四百馀峰奇景难具搜。通人畸士绝罕至，大苏以外空千秋。吾今忝为罗浮长，此福谅自前生修。不然浮沈宦海岁十稔，敢望名山境内为诸侯。山中梅花正透发，可惜怱怱未暇开心眸。忽如山灵招手语，今者不乐逝者休。簿书兀兀事鞅掌，物外那得閒身抽。吾狂掉头固弗信，一官未必如累囚。平生足迹半天下，岂其兹山咫尺慳敖游。但蕲从公黾勉政多暇，四方无事民无偷。就难竟著谢公屐，亦宜轻舁占城兜。摩崖大书勒文字，往来毋作名山羞。  

***晨往惠州***  

卅里趱程兼，晨征为避炎。草花明锦绣，竹露洒帷幨。渡水行沙觜，穿山见塔尖。人家城阙外，日影乍平檐。  

***归涂雨甚憩茅亭***  

似为林坰好，天教莫使还。风狂能撼树，云走欲移山。茶话人三两，茅茨屋一间。村翁吾羡汝，看雨得真閒。  

***白沙***  

林表大旗悬，飘飘拂远天。人家全绕市，官渡各停船。江水依山折，沙隄抱岸圆。罗阳城近见，直下路如弦。  

***小南海***  

随喜到祇林，何年始布金。西来初地占，东去大江深。山静宜禅悦，云慈见佛心。游人浑不解，合掌拜观音。  

***龙华道院题壁***  

天气阴晴变，秋生冷暖间。疏星穿竹见，急雨上墙斑。报赛人初散，催租吏未还。小门叉手立，簿领暂宽閒。  

***重九次柏塘***  

不待约登高，山行仆马劳。拨云寻绝磴，随日下平皋。旅次犬迎吠，邻舂鸡乱号。食新逢岁稔，无意更题糕。  

***发石坝往派尾***  

日色不下地，山光一稜云。濛濛松顶雾，摵摵蔗田风。客路黄尘里，人家绿树中。村民如见诧，行李几倥怱。  

***放言***  

山不能摩九天，水不能没九渊。山高水深不见尔，但见浮空波浪随云烟。人生又在云烟波浪里，天地置此胡为焉。我思天地亦游戏，点缀光景耽新鲜。不然黄土抟人可长在，何用劳生息死时推迁。旁人听者谓我颠，子不知我安知颠。安知天地有时尽，安知十有二万年。安知今日是何日，我且颠颠放倒眠。  

***李刚己***  

李刚己，字刚己，南宫人。光绪甲午进士，官大同知县。有遗集。  

***立秋呈范先生***  

仰陪夫子下阶吟，呜咽鸣蝉向我瘖。半月偎城动凉色，一风入木作秋音。星云高灿还相媚，雾雨横凄忽见侵。应有列仙在空阔，徘徊不下暝烟深。  

***上范先生兼简子城兄***  

花香能醉枝头蝶，蝶亦绕枝不忍飞。有鸟啼呼下空阔，向花深处恋晴晖。六街风动沙尘遍，念尔鲜衣归不归。  

***辟畺以诗送别即次原韵答之***  

湘乡太傅轲雄俦，笔力横挽三千秋。吾师继之道益大，如开沧海朝群流。罗珠网玉不知数，我瓦砾耳犹相收。束发受书今十载，足疲路远无时休。扶摇羊角未能上，飞抢还作榆枋游。天寒岁晚林木死，风烟惨淡交龙虬。凄绝曾张旧游处，白日一跌归冥幽。孤寒八百沦草莽，大帙三万开穷愁。孰料纷拏燕雀际，鸾章凤质惊双眸。吐气刚如断马剑，论文高似元龙楼。诸公谁司荐达事，蘋藻可以为神馐。昨来苦语更牵挽，归期已决焉能留。事变真难巧历算，出处或作山灵羞。侯王将相亦人耳，空有馀责如山丘。  

***思归***  

汾水秋风雁又归，故园东望梦魂飞。尘冠欲挂仍无日，庭树新增复几围。水远坐输鸥独往，竹荒不救凤长饥。愁来策马西郊路，一曲劳歌送落晖。  

***欧阳述***  

欧阳述，字伯缵，号笠侪，彭泽人。光绪甲午举人，历官江苏候补道。有《浩山诗集》。  

***送煦庵兄至朱仙归途偶成***  

归路马蹄熟，夕阳蝉语忙。秋心动寥阔，别恨满青苍。沙起村墟失，天低草树长。孤踪休感喟，青眼有垂杨。  

***守风杜关塘登岸望月***  

篷底饭初罢，小步湖风前。夕照入已尽，夜气来无边。四山静同梦，远水寒生烟。渔镫点遥岸，光与疏星连。稍时月东上，樯影皆西偏。清光似怜客，故驻匡庐巅。此际绿杨城，二分人共妍。以我伫望劳，知彼心旌悬。宵景足凄感，况复别恨牵。徘徊永不寐，风露凉垂肩。远渚萤火没，浅莎虫语联。归舟意悄然，石濑流涓涓。  

***署楼夜起***  

开帘拂面水风腥，叶堕空林带雨听。半夜鸡声喑似柝，遥天鱼眼大如星。下方营梦人都蚁，沧海随波我亦萍。拟学义熙陶靖节，还愁醉眼有时醒。  

***水族博物馆***  

日人新学重格致，馆名博物靡不陈。水族一馆尤诡异，移取龙宫蛟窟来。人尘海滨辟场筑，复室崇垣周护开。洞门人门阴湿但水气，客行水底同鲛人。<石含>砑怪石四围立，玻璃深嵌光璘璘。壁空贮水复贮气，天光斜射明纤鳞。人鱼戴头走戢戢，文鳐鼓翼飞振振。龟瞪六眸鳗九节，鳄长三丈鲐千斤。鳣红鯶赤鲫金色，鼋白蜧黑螭青文。鲵鰕嶷嶷鳙鱮触，虎蛟策策<鱼孚><鱼市>奔。蝦鬛支筇<虫解>拥剑，蚌壳挂席蚶回轮。山蠔结屋若瑶岛，石<虫去>吐华如锦茵。车渠挥扇螺抱瓮，明鳆翻手蜬摇唇。修螷圆<虫矞>各娟妙，觜<虫隽>瑇瑁何轮囷。此外河伯小吏海若臣，元衣督邮青郎君。翠鳞黄甲难具状，奇情诡态尤纷纭。中间一室开瓮牖，内悬巨画画有神。隔镜可望不可即，但见水底璇宫贝阙浮氤氲。天吴蝄<虫象>呼欲出，土肉石华高可扪。紫{艹嚚}披拂带芝乳，锦砂灿烂铺金银。珊瑚蟠磴树连理，琪花缀壁英缤纷。深处青红绚光怪，水玉草石无由分。相传北岛有奇士，探幽亲入蓬莱根。归摹所见作斯幅，献之天府藏为珍。颁悬此馆佐参究，万邦观者称叹频。吁嗟人巧夺造化，直从奥府穷涯津。牛渚无烦犀角照，淮南何必蚖脂焚。自教灵怪见白昼，任人狎视无敢嗔。我思禹鼎象魑魅，但图其形逸其身。今人格物务精至，刻划未免伤真醇。我言虽迂理则茂，海犭希拜舞如有闻。出门目眩愁直视，霞烘海色初黄昏。  

***王孝偁***  

王孝偁，字芍庄，会稽人。光绪甲午举人，官庄河同知。  

***郊游杂咏***  

东望扶桑气欲吞，几人思痛蓄烦冤。且除沧海横流感，来试层楼酒一樽。  

碧草青磷忆旧无，霎时宿莽化康衢。剧怜夜夜秋坟泣，纪变谁为鬼董狐。  

三岛仙人绛色襦，绿阴深处屐声粗。分明飞阁通波地，添缋东瀛仕女图。  

***钱旭东***  

钱旭东，字震初，号幼溪，庆阳人。光绪甲午举人，官平番教谕。有《瓣香斋诗草》。  

***春阴***  

春风翦翦送春寒，残雪初融尚未乾。欲雨不能晴不得，云阴应为养花难。  

***李<音皆>韺***  

李<音皆>韺，字备六，冀州人。光绪甲午举人。  

***松风用黄山谷武昌松风阁韵***  

僧房一簇荒村前，古壁苍黑经百年。老僧沽酒觞群贤，俄尔耳边声沸天。浑如峻岭飞百泉。跳涧赴壑争潺湲。又疑广乐张仙筵，嗷嘈万管喧千弦。不则双峡束长川，激崖咽石波怒旋。出视绿阴低屋椽，惊飙激柯摇碧烟，巢鸟惊怖宵不眠。嗟我僻壤长系挛，惟见杨绿桃李妍。今到此间颇適然，岩壑风景眉前悬。愿归我庐携青毡，长伴老僧饭斋饘。奚事布袜青行缠，颠蹶千里寻林泉。  

两松阶旁各魁然，昔时所植今百年。伟幹矗空柯倒悬，浓阴蔽日云压椽。依树稳坐苔为毡，长风送响惊鹤眠。枝飐叶摇颓绿烟，洪涛郁怒翻长川。戛金击石鸣丝弦，嗷嘈繁声凑华筵。十年茅屋长拘挛，倦趾有如修绠缠。未曾健步遨林泉，今睹此景雄且妍。愿寻万本栽庭前，壤培泉沃场师贤。远阴幕地高撑天，空中时作溪潺湲。探胜赏奇饥忘饘，日携琴酒长盘旋。  

***许受衡***  

许受衡，字玑楼，龙南人。光绪乙未进士，刑部主事，历官大理院少卿。  

***丁酉元旦口占***  

瞥眼光阴卅六年，春风送我到幽燕。宦途冷淡身如寄，客思迷离梦未圆。北地莺花嫌太晚，南朝烟柳忆从前。料如念远书应达，每为循陔一惘然。  

***送杨昀谷比部理刑热河***  

鄂博依南极，朝廷重北门。镇边资富范，决狱访申辕。驿路秋心肃，官仪汉室尊。旗亭漫回首，车马正云屯。  

***吴纬炳***  

吴纬炳，字经才，钱塘人。光绪乙未进士，改庶吉士，授编修，历官御史。  

***题铜官感旧图***  

开府精诚首誓师，髯参才调善扶危。一从鸡犬皆仙后，重话龙蛇起陆时。冯异名高尊大树，仲文意尽惜枯枝。相公造命传疑信，李广难封叹数奇。  

***胡思敬***  

胡思敬，字潄唐，号退庐，江西新昌人。光绪乙未进士，改庶吉士，历官广东道监察御史。有《退庐集》。  

***送江杏村还莆田***  

江郎鬓发垂垂白，一伏青蒲便挂冠。大道黄尘驰羽盖，长门秋雨赋齐纨。酒边骂坐须如磔，梦里朝天涕亦寒。欲补谏书成野史，墨池馀渖起波澜。  

归卧柴桑种秫田，东华回首泪潸然。九乌未落惊弓堕，一鹗孤飞愧瓦全。遗献待寻晞发集，朗吟遥盼浣花笺。他时幸践还山约，迟汝同烹第六泉。  

***江亭小集***  

辇下文章日寥寂，孤亭兀坐一轩眉。春阴酽酽寻茶梦，宿草茫茫入酒悲。欲障浊尘风又起，乍聆清呗日将移。眼中百雉岧峣甚，曾陷危城听鼓鼙。  

***清明出郭访袁忠愍墓***  

行行路何纡，黯黯春将暮。老鸦衔纸钱，挂在梧桐树。十亩荒园径丈碑，云是胜朝都督墓。都督来，敌胆怖。手挽强弓身短袴，八千健儿塞下募，召封平台中使趣，宠以貂裘劳以酺。一朝谣诼起，五城塞黄雾。大道横尸不敢收，妻孥尽室投边戍。渖阳铁骑坚如山，设间陷君君勿悟。峣峣龙井关，谁实纵之度。慷慨勤王师，千里来相赴。自坏长城快敌雠，九州一错真难铸。地下孤魂不可招，閟宫疑有神呵护。珠娘窈窕来上坟，沽酒脱裙香满路。乱世生才疑不祥，蛾眉愈好人愈妒。君不见辽师一溃关门开，经略烦冤向谁诉。头颅裹血行九边，尚坐汪杨代行赂。  

***寄秦按察滇中***  

词客南迁雁未来，百年怀抱向谁开。遥瞻爨玩行师地，颇惜承明著作才。三策平边官豸节，一言耸听失乌台。水曹诗事谁能说，回首觚棱有百哀。  

***别谢文节公祠***  

鬼星犯座斗柄移，海风吹折枯桑枝。翻山倒海地轴裂，六鳌并力孱难支。丈夫屹立未可惧，剥复相代会有时。吾乡宋末有二老，不以节见谁则知。谢公无官亦无禄，并无一旅随奔驰。敌军开门受降表，大江南北无立锥。聘书到门以死拒，窃愿上比古伯夷。仲尼尊周守臣分，宜於革命多恕词。《三百篇》终录《商颂》，未敢滥及《采薇》诗。首阳饿死志未白，不遇公等当告谁。太公蒙面诛妲己，应立微子而臣之。马前数语寓史法，左右敢以兵甲施。大义凛凛在万世，公急起与相扶持。当公变名学卖卜，混迹岂屑同子皮。麻衣大哭建阳市，一琴一砚常相随。砚则毁矣琴则碎，铜驼卧棘秋生悲。幽燕古俗尚奇节，庙食於此佥曰宜。我欲从公卜死所，公其鉴我示我龟。骊驹在户不忍别，愿荐兰芷招湘累。悯忠相去不咫尺，恨未一读《曹娥碑》。  

***湖上迟魏大未至见寄***  

万种伤心事，伤心祇在心。解人惟见汝，避禄早归林。但倚书为命，宁愁突不黔。他年徵野史，应向鲁溪寻。  

细数南州彦，谁居第一流。吾侪姑自勉，硕果听天留，未息巴人讼，方怀漆室忧。足音终寂寂，垂涕望高丘。  

***晦若临别贻笺有侥幸不死冀得再见之辞因赋长句奉慰***  

昔贤忧乱惟祈死，身死犹存耿耿心。今日天将留硕果，吾侪祸不到东林。信陵醇酒馀孤愤，杜甫麻鞋讬苦吟。他日南归作流寓，昆山犹可讬知音。  

***康有为***  

康有为，原名祖诒，字长素，一字广厦，号更生，南海人。光绪乙未进士，官工部主事。有《万木草堂丛书》。  

***君士但丁有遗殿户牖尚存屹然高十丈其制摩色金盘甚丽多其遗制吾曾购得之***  

君士但丁帝，雄姿不可方。丹青有遗殿，户牖半颓墙。三国归灵统，东都辟矞皇。金盘摩色丽，摩抚起苍凉。  

***那釐利在锡兰山颠六千尺开大原有湖多花不暑风景佳绝当为南洋诸岛最胜处***  

楞伽绝顶六千尺，罨画明湖翠壁开。繁柳繁花漏园路，不寒不暑好楼台。  

***锡兰再访佛迹数处其塔殿最庄严者皆千年物非佛迹也自晏那拉积布拉外楞伽真迹近在欧林布二十里者迦利腻圆塔颇大周廊二百柱天已暮然镫掷花佛前塔前有菩提树僧摘叶相赠***  

圆塔嵯峨迦利腻，周廊绕遍摘菩提。此是楞迦说心处，道场悄悄佛镫凄。  

***耶路萨冷观犹太人哭所罗门城壁男妇百数日午凭城泪下如糜诚万国所无也惟有教有识故感人深远吾念故国辄为怆然赋凡百一韵***  

崇壁严仡仡，围山上摩天。巨石大盈丈，莹滑工何妍。筑者所罗门，於今三千年．城下聚男妇，号哭声咽阗。日午有数人，曲卷肩骈连。凭壁立而啼，涕泪涌如泉。惨气上九霄，悲声下九渊。始疑沿具文，拭泪知诚悬。电气互传载，真哀发中宣。一人向隅泣，不乐满堂缘。借问犹太亡，事远难哀怜。万国有兴废，遗民同衔冤。譬如父母丧，痛深限年旬。岂有远古朝，临哭旦夕酸。罗马后起强，第度扬其鞭。虽杀五十万，流血染城闉。当时严上帝，清庙金碧鲜。我来瞻遗殿，华严犹目前。珍宝移罗马，痛心亦难谖。正当吾汉时，渺茫何足云。吾国二千载，亡国破京频。刘石乱中华，洛阳惨风云。侯景围台城，一切文物焚。耶律絷重贵，雅乐遂不闻。暨至宋徽钦，汴京虏君民。岂无思古情，颇感骚人魂。或作怀古诗，亦传哀吊文。未有凭城哭，至诚逮野人。妇婴同洒泪，千载恸遗民。吾迹遍万国，奇骇何感因。答言祖摩西，奉天创业勤。艰苦出埃及，转徙红海滨。帝降西奈山，特眷吾家春。十二以色列，奄有佐顿川。大辟所罗门，两王尤殊勋。拓边大马色，筑庙耶路颠。武功与文德，焜耀红海漘。馀波跃耶回，大地遍遵循。人种我最贵，天孙我最亲。岂意灭亡后，蹂躏最惨辛。罗马与萨逊，蹈藉久纷纭。英暴当中世，俄虐今尚繁。遗种八百万，飘荡大地魂。有家而无国，处处逐辱艰。被虐谁为护，蒙冤谁为伸。传言上帝爱，我呼彼充瑱。穷途无控诉，凭城号吾先。言罢又再啼，四壁啼益喧。哀哀不忍闻，吾亦为垂涟。亡国人皆恨，惟汝有教贤。他国不知愁，同化久忘筌。汝诚文明民，文明成障愆。区区此遗黎，艰苦抱守坚。虽然犹太教，今犹立世间。吾游墨西哥，文字皆不传。英哲与图器，泯灭咸无存。读学皆班文，性俗忘祖孙。岂比汝犹太，能哭尚知原。哀哀念远祖，仁孝无比援。他日买故国，独立可复完。先咷必后笑，物理固循环。吾哀犹太人，吾回睍中原。四万万灵胄，神明自羲轩。唐虞启大父，禹汤文武联。孔圣寔文王，制作大礼尊。圣哲妙心灵，图器文史篇。后生坐受之，枕葄忘其源。如胎育佳儿，如酿蕴良醇。我形胡自来，我动胡自迁。我识与我神，明觉胡为元。喜怒胡自起，哀乐胡所偏。我咏歌舞蹈，我饮食文言。一一英哲人，化我同周旋。忘之我坐忘，悟之大觉圆。一往情与深，思古吾翩<千羽>。庄周梦化蝶，吾寔化国魂。若其国竟殇，哀恸不知端。凡亡非我亡，畸士讬古诠。吾未免为人，多情犹为牵。吾为有国故，身家频弃捐。哭弟哀友生，柴市埋冤云。哭墓已不获，先骸掘三坟。十死亡海外，谗侮百险煎。受诏久无功，缠身万苦难。十载逋亡人，拂逆痛心肝。我本澹荡人，方外乐谈玄。胡事预人国，误为不忍缠。今既荷担之，重远难释肩。地狱我甘入，为救生民难。受苦固所甘，忍之复忍焉。久忍终难受，去去将舍旃。浩荡诸天游，欢喜作散仙。天外不能出，大地不能捐。国籍不能去，六凿不能穿。犹是中国人，临睍旧乡园。睊睊涕被席，耿耿伤我神。愿告爱国者，犹太是何人。  

***袁绪钦***  

袁绪钦，字叔舆，长沙人。光绪乙未进士，官户部主事。  

***题铜官感旧图***  

伊昔道咸交，盗弄潢池甲。咆哮震宇县，剽忽肆攻劫。呼啸过城邑，千里联臂胁。烽鼙惨云外，旌竿见危业。白昼妖氛躔，汹涛势崩压。闾井哀穷嫠，道左泣逃妾。黯澹天尘昏，凄飙<辶重>骚屑。曾侯初视师，戎幕乱军谍。辕门纵杀气，火焚鹰隼猎。高眂清江濆，立待背嵬捷。艅艎蔽惊濑，风利呼长鬛。白水指盟誓，黄泥污巾袷。摧锋蹈洪波，忠肝郁劲铁。荩臣天所扶，蛟龙敢吞啮。章公秉大义，援溺振风烈。遂令奋神韬，总千裂双睫。雷霆荡氛雺，繁霜扫丛叶。始稽鲸鲵戮，终见鲛鳄忄習。东南卒底定，戡暴资控摄。时平历三纪，川国靡舟楫。陂涂攵葭苇深，波镜磨新匣。鱼盐饶物利，华屋骈城堞。峨峨冠盖交，珪组盈笥箧。岂忆神武略，屡挥军中箑。元勋今不存，遗徽曜青牒。乘流寻旧垒，浮云灭孤峡。  

***怀书衡***  

碧鸡词赋动春明，回首觚棱尚有情。稷下不逢秦博士，洛中平视汉公卿。归舟日暮津门树，别酒天高海上城。今夜西风愁望远，万山重叠乱云横。  

***李景祥***  

李景祥，字书云，鄞县人。光绪乙未进士，历官义州知州。有《爱日庐诗钞》。  

***孤松***  

向阳花木并含滋，蟠郁空留岁暮姿。小草讬根欣得所，风霜独受有谁知。  

***沈同芳***  

沈同芳，原名志贤，字幼卿，号越石，一号蠡隐，武进人。光绪甲午进士，改庶吉士，授唐县知县，赐编修衔。  

***宣统己酉与西林少保同游济南明湖登北极阁感题***  

朝簪容易野冠难，多少英雄因此閒。一笑扁舟春向晚，明湖应似五湖宽。明诏屡从天上降，谤书未息禁中闻。顾瞻北极无穷意，应有湖龙起暮云。  

***胡璧城***  

胡璧城，字夔文，泾县人。光绪丁酉举人，京师大学师范馆毕业，授中书科中书。  

***赠新安黄朴臣歌***  

朴臣用笔如用铁，刀槊飒飒秋风哀。千壑万壑落眼底，真气盘郁孤云开。吾家江南有老屋，青山四壁森为排。草树摇落石骨瘦，阴寒逼<石楚>生莓苔。十年潦倒不归去，仆仆打帽堆黄埃。君家亦在黄山下，云气出入庭阴隈。坐对溪山置笔砚，定知真稿非凡胎。读君此画三叹息，便欲长歌归去来。  

***淮上怀古***  

带刀入市久成风，袴褶儿曹气不同。左顾声援通海上，北来形势壮山东。骄兵淠水鏖行密，惰将符离败魏公。南宋晚唐多少事，离离都在暮烟中。  

一自飞龙出凤阳，山川丰沛故人乡。九门燕市都重奠，十庙鸡鸣草渐荒。漆室凄凉高帝冢，朱门摇落大功坊。到来四镇成何事，落日疏林满建康。  

***王叔明维扬送别图卷子为伯谦丈赋***  

岂惟无忌似牢之，雅奉鸥波作本师。朗朗须眉亭上客，寥寥烟水画中诗。风飘别袂黏花雨，帆入春江罥柳丝。持与大痴图本较，富春声价并当时。  

***钱明训***  

钱明训，字心垞，号浣碧，嘉善人。光绪丁酉举人，历官天津海关道。  

***上巳节府公宴和润沅学使韵呈贵阳尚书***  

清浅蓬莱见已三，摩天凝望隔层岚。扶冯历历辰依北，鞮寄雍雍鼓奏南。渤海关山原壮阔，芳林风月尚清酣。留犁径路衣裳会，岂为听鹂载斗柑。  

公堂春酒共呼三，得岁声高乐意含。长愿甘泉集神爵，早闻员峤献冰蚕。寰瀛共仰交邻乐，曹掾同分说士甘。况有上池功德水，尽跻民物进篯聃。  

***吴昌绶***  

吴昌绶，字伯宛，一字甘遯，号印臣，晚号松邻，仁和人。光绪丁酉举人，内阁中书。有《松邻遗集》。  

***莫君楚生以吾家绣谷老人药园诗稿见示用族祖瓯亭翁於京师重获瓶花斋旧藏丁卯集得长律三首韵酬之***  

副墨分贻秘笈中，寄庐还往近城东。新知投分初倾盖，旧学传家愧绍弓。异代星霜耆宿尽，名山风雨梦魂通。倚花亭子联吟地，把卷低徊读未终。  

云烟过眼剧堪怜，东阁曩游感逝川。故物漫搜元氏谱，轻装未返米家船。重经兵火摧残劫，缅想官私簿录年。借与一瓻勤护惜，更从翰墨订深缘。  

掇拾丛残慰寂寥，短檠无寐倚寒宵。亡书积岁犹心恋，煮字长年笑腹枵。梦里奇编搜宛委，画中别业负渔樵。结邻幸复追皮陆，诗事同寻临顿桥。  

***今岁得元初刘京叔归潜志写本自叙著书之时年三十二经涉忧患记忆见闻所居堂曰归潜因以名书仆行年正与相同遭时多故亦有归潜之志遗编触手怅然动怀漫书长句以当跋尾***  

北庭耆献近销沈，天假才人著作林。离乱年华嗟逝水，丛残文字抵兼金。遗民故国空凭吊，野史荒亭共赏音。浪说归潜归未得，短檠披卷泣红蟫。  

***吾家墓庐在杭州艮山门外皋亭山麓地有甘墩村亦曰甘遯阮文达官浙时诗尝数偁之旧饶果园春时桃花尤胜贱子幼随羁宦远违乡井昨岁乞缶庐翁篆甘遯居额以榜寓斋顷复属苦蠃为作画扇侑以二绝藉当券约***  

绕郭家山望渺漫，烦君为我写林峦。苦思偕隐无多志，青鬓归来二等官。  

寒村曾入阮公诗，丙舍松楸寄梦思。自笑本非肥遯客，十年尘土悔衣缁。  

***今岁辑录宋元人遗词颇有奇遇诗以纪之***  

瓣香岁岁礼姜仙，著录真教缔古缘。廿卷花菴搜旧本，一枝梅信拾遗篇。南词怀麓沈冤久，东泽清江剩稿传。生际虞山临桂后，居然眼福胜前贤。  

***得沤尹吴中书偶成转韵二百八十字寄答并怀大鹤***  

菊酒花糕作重九，故人书来笑开口。江湖浩荡羡沤翁，泉石支离怀鹤叟。沤鹤相逢各启颜，长安念我太清孱。新声廉墅尊前泪，旧隐皋亭画里山。家山远隔青霞外，何日扁舟趁花海。绮阁红梅小市桥，卜邻佳约应相待。霜落园林忆听枫，雨馀门径识樵风。吹笙坐月低双髻，踏叶寻秋瘦一筇。幔亭仙眷都无恙，更讬微波溯惆怅。越客空令结网丝，吴娃枉自留弓緉。廿载侵寻重惘然，别时衣袂去时筵。记从燕市槐花里，梦到横塘两桨船。风光掩冉成抛掷，每为佳辰忆畴昔。琼浆纵复饮蓝桥，金勒愁看经紫陌。曾倚残春哭衮师，庞家灵照绝娇痴。篝镫戏写嬉飞帖，点笔工雠播诺词。凤城赁舍西华近，独抚危弦属凄引。病榻摊书旅即家，朝衫贳酒官仍隐。谁寄金泥小字缄，归心和雁落江南。凭将木石肠千转，当作秋窗一夜谈。  

***和艺风见寄原韵***  

离群一雁堕云边，瞥眼千花过劫前。杯酒生涯浇赵土，鬘华消息梦吴天。漏痕补屋摹新体，流潦妨车拾断篇。愁苦惯经还失笑，吾家先有道元笺。  

***和艺风上巳新园作韵***  

林园旷郊野，修途带郛郭。巾车独还往，冠盖谢束缚。须眉入疏古，有晬容渥若。高怀此澹宕，微生愧摇落。请歌招隐篇，吾亦专一壑。  

春阳布和，薢茩成清游。长谣夏仲御，乘兴王子猷。问字烛见跋，睹酒花争筹。翩来云中龙，睠彼海上沤。遐景载欣瞩，飞翔怀灵丘。  

***示茗理***  

廿年辜负春游兴，因懒成疏亦自嗟。落落几人相伴侣，垂垂双鬓送韶华。冷吟只办扶头酒，断梦难寻称意花。红粉青山怀旧句，所思渺矣各天涯。  

***赠伯[C064]***  

京国几回别，风尘万里心。旧游随世杳，新梦入秋深。疏雨清尊共，繁霜元鬓侵。契情烟墨外，点笔助遥吟。  

***张诗舲先生与潘功甫舍人诗简以酒和墨作书式之装册属题谨次其韵多用原诗本事***  

温和老去诗格新，须眉近古肝鬲醇。长瓶大瓮远难致，有酒二斗原不贫。分霑宾友苦未给，闭关独饮全其神。犹馀杯沥润枯管，短笺题赠连墙人。凤池后起特英妙，逍遥客与诗为邻。城南新夏恣幽讨，杂花归路飘车茵。慈仁顾祠盛槃敦，双松画本留胜因。朝衫笑解亦易事，要凭曲蘖回青春。百年文物尽凋谢，衣冠荡作京华尘。酒边散帙一吟讽，如见先生来岸巾。  

***师郑举瓶社以四月二十七日为松禅先师作九十生辰招同人集江亭感此奉呈***  

秋风桂影偶婆娑，似水门庭一再过。说罢程文问知旧，朝衣未卸泪痕多。三峰一笑我无缘，樱筍香厨四月天。自是伤春工病累，年年容易误吴船。金爵觚棱往事哀，玉阳史笔亦蒿莱。孤亭落照衔荒埂，垂白门生掩袂来。三十华年使节遥，镜中鸾儛太无憀。春风词事俄周甲，红泪调铅剩未消。  

***戊午岁除沅叔集同人为祭书之会赋诗记之***  

祭诗自慰肝膈苦，祭书非侈储藏多。校雠岁遍六百卷，丹铅郑重逾吟哦。主人政馀特閒雅，家庖仍约朋僚过。胶州老史推祭酒，汾阳诗事勤蒐罗。宋元明本日挂眼，旧游邓董同书魔。后来诸子各英妙，能通流别工订讹。病夫吴船倦残梦，笺题小令重摩挲。归车冲寒兀羸马，冻笔手把空卮呵。侧闻林亭擅幽胜，嫏环宝秘殊行窝。明年此夕续高会，倚镫为补藏园歌。  

***巩伯橅文待诏袁安卧雪图沈盦先生依原卷录本传於后戏作一诗***  

洛阳积雪盈丈馀，令君按行未扫除。虑俿尺度眎今弱，辜较不外黍与肤。六花飞荡大银海，何缘凿空寻穷庐。似闻世界最末劫，依然亚夏娇相扶。邵公拥衾太孤寂，或眤枕臂怀中姝。孝廉一梦到公辅，前人快意今人吁。我读黟俞癸巳稿，莠书笑叹儒迂愚。汝南先贤周党笔，何乃徇俗工描摹。恤人寒饿不千世，节概自足矜吾徒。蔚宗刊削具史识，后来注补多繁芜。流传丹青作事实，是非身后将毋诬。衡翁小笔偶写意，北楼仿佛成新图。松枝流淅疏竹折，短篱石径交萦纡。吾门安得长者车，健儿拥篲为前驱。病来未雪已噤ラ，独羡睡态饶丰腴。同时标韵顾与厨，四世五公众所谀。掩关僵卧亦常事，生平恨不逢建初。京华冠盖杂蕉悴，眼中老矣谁呴濡。灵飞妙楷珍尚书，窭人似解衣得珠。摩挲一卷消永夜，题贉跑跒惭何如。  

***有人述南中时论谓洛阳近出魏代元氏志皆吾辈伪造忽蒙盛誉惊喜愈望小诗纪之***  

无穷碑版出清新，谀墓真堪值万緍。久共毡裘成气习，老夫元是北朝人。  

松邻竹侣偶忘形，雅质元谈有典型。幽夜傥逢元处士，新宫为续少霞铭。  

借问南来庾子山，文章契谊定相关。目空唐宋成前辈，倒挽狂澜八代还。  

景穆诸孙绝可哀，邙山抔土掩蒿莱。荒亭补史吾乡事，日造元家掌故来。  

壮夫自擅雕虫技，老学真能辨鹤声。市石察书皆不恶，居然纸贵洛阳城。  

***或谓诸魏志是志盦与昌绶合作斯文未坠同调有人敢诩齐名庶几分谤再成四绝***  

风调琅邪迥绝尘，连篇满箧有清文。手裁稿草亲藏去，百衲碑成不易分。  

持正狂言<女石>乐天，福昌一字博三缣。频来驻马商前例，文价休从我辈廉。  

骈体文章沆瀣同，修辞未让昔贤工。羚羊香象言诠外，恨少惊飞蛱蝶风。  

即今谁擅书丹手，茹笔先求古法难。能令当前迷色相，流传恶札到人间。  

***题赵德邻三篆字石刻***  

景贶签书汝颍时，字曰德邻坡易之。不土之里无言诗，公子阳秋以意知。春月婉娩梅边卮，白藕花香幼妇辞。盛年文采相娱嬉，名书元祐党籍碑。后来宦辙营洪驰，监门防御使节持。安定郡王世泽贻，太宗正备藩邸仪。侯鲭犹录莺莺词，聊复集今多阙遗。洛中片石山之<厂义>，篆题三字倒薤披。何缘流转来京师，徐君得此诧绝奇。谓我同好无■偨，辇畀老屋鉏荒茨。寂寥千载遘会迟，传摹何惜双隃麋。飞英振采光陆离，展观四座心神怡。病夫噤ラ日自持，此特健药逾耆。方回旧迹沦剑池，孤拓郑重箧衍随。词人魂魄同寄斯，绵邈遥结无穷思。  

***为庄思缄题秋窗述旧图***  

病枕日瞢腾，耿吾念素交。世变入茫昧，忧患恒与遭。出处纵异致，气类无訾謷。衰颜十载还，块独增烦劳。春阳惨不舒，尘起风怒号。抚卷同一喟，泪血纵横抛。  

少小食浮誉，愚生本孤根。规范仕学在，缘起文章论。驱饥相劳苦，积疢时过存。骎骎岁月迈，历历言笑温。有身戴履中，永怀师友恩。求益寡所合，黾勉古义敦。  

庄王我兄事，各抱真性情。方高郁奇气，<目勿>怳追平生。深堂续旅梦，夜语淹秋檠。图此萧寂境，间以竹石清。一翁老苍笔，三友岁寒盟。存殁拟口号，风雨荒鸡鸣。  

***藏园求佳朮见贻適志盦遣送绿菊病枕裁笺以答嘉惠***  

层阴积霰昧昏晨，身境长安学饿民。仍掔菊英供醉嗅，还催朮煎镇眠呻。碧山把臂原同调，黄土司脾谅有神。寂寞城西几交旧，岁寒风义各相珍。  

***慈仁顾祠落成赋呈诸公隐括先生诗意***  

行幐九陌记曾经，含泪春花赋旧京。往昔炊羹犹古寺，祇今戴盎几狂生。双松磊砢全孤节，四柿凄其吊女贞。落日城南容驻马，一庐近拓小窗明。  

***曾对颜***  

曾对颜，字镜芙，号少泉，琼山人。光绪丁酉举人。有《还读我书室诗集》。  

***信阳何大复先生故里***  

诗人旧宅剩蒿蓬，坛坫名传七子中。漫向高楼寻白雪，才名终匹李崆峒。断简遗篇意自芳，三生雅契重渔洋。长吟明月风人句，合爇先生一瓣香。  

***赵金鉴***  

赵金鉴，字劲修，宜阳人。光绪丁酉拔贡，历官昭通镇总兵。有《瓢沧诗稿》。  

***少年行***  

桃花骏马骄且驰，意气京洛游侠儿。醉卧琼楼枕玉臂，绣幕宵护红燕支。一梦斗觉陈云压，边风飒飒卷铁甲。惊起斜睨床头剑，凛然寒光腾玉匣。男儿骨相不封侯，走马射虎南山头。不然东渡辽海开玉帐，草檄破贼边塞上。  

***即事***  

束带迓上官，肃节江之湄。吏云有成例，不敢玩忽为。叹息古道湮，气节日靡卑。衣冠何伟岸，折腰向小儿。缅怀古良宰，岂有悦世姿。勤民尽职守，不谙逢迎宜。而我何为者，中道苦栖迟。世局日迫隘，已非黄农时。栖皇奚所求，徒为识者嗤。逝将投绂去，烟雨卧颍箕。傲然睨世间，君知我为谁。  

***游青城山天师洞次伍广文梅隐韵***  

暮色苍然入远烟，钟声飞渡大罗天。电收沧海蛇归袖，经读空山虎侍筵。采药峰头随玉女，扶云鹤背下丹仙。诗成掷笔山魔走，又向洪崖笑拍肩。  

***夜半得卸灌县信起而有作***  

夜半声剥啄，锦城寄双鲤。云有贤宰来，而我将去此。叹无惠及民，素餐能不耻。释肩计有日，抚衷差自喜。长啸天风发，朔飙卷玉垒。顾复近期年，睠恋千赤子。新官胜我贤，勿为泣涟瀰。琴鹤惭治绩，离怀寄江水。  

***登灌县城内金龟山***  

簿暇寻幽上翠屏，高飞塔影出林坰。拏云拳曲虬松赤，碍路叉牙虎石青。万灶炊烟开画界，一湾番舶下渔汀。铁沈千尺锁雷雨，不怕离堆晓气醒。  

***铁眉自讼***  

倔强且学韩退之，又有乖崖是我师。自信心肝原铸铁，纵逢权贵不摧眉。鹪枝尽可巢孤凤，鼠腐从他吓野鸱。笑问官居何所事，一琴一鹤一囊诗。  

***七甸早行***  

客路认依稀，轻鞭趁晓晖。人如黄菊瘦，霜压铁骢肥。残梦随云续，晨光带树飞。孤鸿警寒早，凉意满秋衣。  

***军行遇雨***  

鞭影苍茫一闪开，冲云抉霓走龙媒。行人莫笑征鞍湿，才向银河洗甲回。  

***缅刀歌***  

金精铜液刃雪色，宝刀铸自缅甸国。赤发野人出塞献，欧冶风胡目未识。百炼钢化绕指柔，胁血曾渍老蛟虬。电影一闪沈云裂，国士手中三尺铁。  

***赵樾村观察由蜀乞养回滇道老鸦滩枉顾话旧诗以赠之***  

野沸群龙战，云开一鹤还。羡公赋归去，衣彩舞斑斓。仙吏今梅葛，词香古屈班。西窗同翦烛，夜雨话巴山。  

瘴雾侵边暗，惊滩撼地危。万方嗟一概，四顾欲安之。剑水君将隐，嵩云我素期。望尘惭不及，日色远山迟。  

***老鸦滩新构屋成移居之***  

凿岩架碕构新屋，峰角碍日石横簇。溪涛吟风断复续，时有幽云宿疏竹。山人移住清不俗，白昼安閒夜眠足。手把《离骚》且吟读，《山鬼》悄入吹镫绿。千年碧火笑鸮鹏，梦魂时逐蕉中鹿。晓随山猿戏山麓，红映山涧山果熟。浩然长啸天风蹙，从他蜗角斗蛮触。  

***郊游***  

青青荷叶满横塘，扑面风来蒲苇香。桥折泥深行不得，万山无语立斜阳。  

***寒夜读书***  

朔飙冻摧百卉枯，有客危坐夜读书。幢幢一编寒镫影，混茫遥接淳古初。蚕僵蝟缩蠖蜷曲，矮檐冰柱戛冷玉。抗声金石歌黄农，春意盎盎煦破屋。足裂手皲不知寒，寸抱炯然千载看。谁欤夷齐谁跖蹻，战胸龙螭莽屈蟠。丈夫生当撑瘦骨，弥天事业轻於发。夜深镫灺万籁寂，狂喝倒回天边月。  

***有述***  

浩劫自圆缺，嵩阳山间月。照我石上心，三生浣冰雪。无端掉狂雷，小谪住蓬莱。穷愁炼发骨，风惨暮雨哀。雨霁天色诡，帝命移海水。掣鲸溟云飞，屠龙鳌背紫。浪激斗维漂，岳渎簸惊飙。山崩天柱折，阴壑修罗骄。法螺卷归旆，掉臂空四大。溪深野风清，萧然鸣古籁。境閒日长天，桃花洞门前。烧却渔郎棹，晞发作散仙。  

***春寒***  

溪畔碧桃手自栽，幽居端为避秦来。春寒花与人俱懒，红孕枝头不肯开。  

***同万葆真游华山***  

胸中太华久盘摩，此日欣同季野过。直上悬崖三万仞，云端立脚看黄河。  

***刘毓盘***  

刘毓盘，字子庚，江山人。光绪丁酉拔贡，官陕西知县。有《濯绛宦诗》。  

***太湖***  

寒雁不成字，远山将化烟。大圜生脚底，摇梦入秋天。  

***别友***  

安能郁郁久居此，抖擞缁尘白纻衫。转捩中流多涉险，东风虽好不张帆。  

***喜晴***  

梦回闻鹊欢，咄咄曦当昼。缸爿云扫开，积气塞天漏。譬诸久病痊，燥湿理相纠。无田不为灾，我独得天厚。此邦最低下，粉饰风俗厚。游民一胡多，弃土每八九。所恐黄淮冲，流离遍衰幼。蠲赈事两难，外肪中已朽。救荒於既荒，铤险絷鹿走。安能饥不食，祸率起於口。惟俭能支贫，转移一反手。使天而雨珠，我得食诸否。  

***茅山***  

飞花香过山去，老树声作涛喧。终日不闻世事，此间即是桃源。  

***王佩箴***  

王佩箴，字敬铭，南阳人。光绪丁酉拔贡。有《编苕诗钞》。  

***寄吴兴刘翰怡***  

昔读独行传，范式陈平子。两人未谋面，相期在生死。今闻嘉业堂，南望翘双趾。谓是古之人，近代宁有此。谈史薄子元，校书嗣中垒。嵇吕思命驾，老彭欣窃比。朋友有神交，何嫌千万里。  

残山送夕阳，闪烁少微星。文章报故国，耿耿守遗经。珍此不朽业，名山发古馨。侧闻兰台彦，编纂未杀青。哀哉万布衣，幕僚寄伶仃。何如元裕之，独构野史亭。  

校书复何如，秋高风扫萚。伪体重别裁，峰矗木摇落。编摩孝绪录，钩考渔仲略。古者官为师，私人无著作。汉儒重家法，硁硁循绳削。君家五原守，申左疑铸错。世界弛文网，墨庄凤鸣铎。定有古先民，罗拜天禄阁。  

***李稷勋***  

李稷勋，字伯粢，一字伯子，号姚琴，秀山人。光绪戊戌进士，改庶吉士，授编修，历官邮传部左参议。有《甓盦诗录》。  

***赴都***  

达人无陿虑，志士多烈心。轩车骋高瞩，宁怀空谷音。皇涂遘屯险，天祸杳幽深。四海沸波澜，三光翳若沈。伊川岂无叹，越裳不可吟。回风厉中野，悲响飒神衿。明发念于役，嘉候感鸣禽。寒烟睇春甸，连崿阻岖嵚。振衣奋远步，施罝谢中林。愧乏荆璆美，贞往事在今。  

***岁晏行赠宋检讨育仁***  

元郊十月摧芳草，黄埃千里行人槁。沙雁寒惊堠火明，银虬冷报天门晓。天门九闉罗九衢，朱楼连闼黄金铺。明烛高筵玉酥酪，洞房暖火红氍毹。曾冰峨峨白日短，城南宋子今嵇阮。锦裘珂马喧朝贵，独抱兰花惜岁晚。晚岁空山霜雪零，素衣初点六街尘。秋雨荔墙旧书侣，烟花粉署新词臣。吴县尚书今卓荦，日下高名满台阁。孔融曾闻表异才，孙宏今见崇古学。君怀明珠许高价，赋成大礼万人诧。金门未肯损愁心，落木亭皋骋孤驾。我昔横经石室游，秋花漂落稀朋俦。峨眉窈窕问琴阁，龙威怳惚湘绮楼。潇湘三载青波隔，惆怅翻寻上京陌。卧拥红云踏海烟，来看郁郁兴王宅。二月春寒花片片，尹珍宅里初相见。青琐重扃催试题，金盘丰俎申芳荐。人生得失难具论，毛翮摧铩心徒存。尘沙满地愁开眼，朝衫新贵长安门。青槐洒洒铜街雨，坐消白日愁羁旅。单衣皂帽西风寒，对人不敢伤心语。閒来坐我红锦茵，十年同舍论交新。洲上兰蘅忆湘水，壁间丝竹梦江津。江海风高雁声涩，轩辕台上夜吹雪。银钥千门动晓寒，荡子无家空自泣。涕泣悲歌何意气，幽并结客多轻利。弹剑朝为马客吟，脱裘夜醉胡姬市。朝朝夜夜感尘劳，华年轻掷心郁陶。为君凄凉尽此曲，明星晳晳东方高。  

***赵尧生前辈还蜀过宜昌酒集东山草堂因出示林纾画万松深处卷子索题***  

三涐之云同一族，千松万松云婘属。中有幽人独往来，占松一丘云一谷。抱云有似鸡孚卵，养松差比牛舐犊。云自去来松偃蹇，霜柯如铁青成幄。人言松心比丹赤，我爱松根不拳曲。百年冰霰閒经过，礧砢合称雪王仆。雪王一龛杳天际，岁寒薜荔三间屋。夜驱苍鼠伴蟫蠹，昼劚茯苓狎麋鹿。偶然蹀蹋玉珂尘，兴来尽发中秘录。金马诙嘲臣朔饥，蛰龙哦句髯翁跼。誓鉏邪蒿保霜节，仗下弹文万口读。戊庚以还天地闭，荆棘刺天泥没足。慈仁孤柯泣风雨，盘山万木菑樵牧。年时萧飒百不欢，酒劳梦绕云山麓。林叟天涯澹荡人，为君拂烟写寒绿。化身千百陶然松，翠鬛霜皮纷在目。几疑四山无杂树。时有冷云相追逐。架岩一屋不知年，力屏万嚣得幽独。江山破碎何遽怱，世事澜翻风转烛。四郊战垒长蓬藿，江淮落叶凉风肃。赁居难求阳羡田，山贼恣伐永嘉木。况值梁益焦兵火，故园已恐无松菊。独携此卷西陵泊，相逢邀看东山竹。展图三叹心骨悲，兹事弃置等覆餗。中夜敲床索新句，检拾篇章媵归舳。明年松根健夏凉，知君饱噉涐眉菽。乞分寻尺青玉虬，种向棋轩却烦溽。  

***过杨忠愍故宅***  

灵风飘怨雨，踯躅城南隅。燕市空芳草，钤山冷碧芜。霜镫钟梵涩，血疏石华枯。摇落永陵树，年年叫野乌。  

***长沙赠寄禅上人***  

西风雁满滩，霜意作新寒。瑶瑟空堂寂，湘皋蕙草残。星辰曾昨夜，镫烛此凭栏。世外寻幽隐，相逢一解颜。  

寄公今惠远，一卧虎谿深。黄叶堆诗卷，白云栖道心。香龛松树底，梵语奈花阴。我法忘龙象，翛然蝯鹤吟。  

***访梁洁盦前辈於岁寒堂别后有作***  

江干踏黄叶，问讯草堂幽。林樾空凄感，风霜正未休。疏花饶晚色，香茝足离忧。寂寞千秋意，相看对茗瓯。  

怊怅十年别，萧条四海心。青山独横涕，白日屡沈阴。旧梦新亭集，清歌汉上襟。缄书劝加饭，风雨又秋深。  

***丙申南归渡洞庭作***  

天际婵媛帝子灵，君山云白竹烟青。五更凉雨沈秋雁，一叶西风下洞庭。涕泪尊前孤剑泣，悲歌水上大鱼听。年来苦作伤心梦，愁向湘川夜夜醒。  

***酒集江亭饯送于侍郎晦若前辈出使德国***  

鶗鴂惊鸣万瓦霜，六街斜月夜茫茫。金尊移榻临花砌，白袷邀车过苇塘。四海李膺名士长，千金陆贾使臣装。条支西去波无极，梦醒觚棱烟水长。  

***己酉元日感赋***  

去年今日早朝班，天际旌旒万国欢。长乐鼓钟沈豹尾，鼎湖弓剑渺龙髯。星明玉仗残镫炧，露浥灵旗故殿寒。独有瀛台新草色，东风犹得几回看。  

***陪高九舍人楷饮姜孝子祠***  

两年惜别离亭酒，一棹欢逢出峡船。今日何堪问朝事，古祠重与访岩泉。买园种竹君仍健，荷锸移山我自怜。为语六街诸旧识，短檠寒榻尚依然。  

***赵芷生提学投诗即行次韵答和***  

朝事惊心累叹欷，君胡掉首向岩扉。朝辞帝女过巫峡，夜唤湘累下秭归。归后江潭几秋树，山中日月尽春晖。彝陵郭畔怱怱语，目极神州涕满衣。  

***晚泊青草湖***  

杨柳参差绿未齐，寒烟乱草上空隄。黄陵庙下多丛竹，一夜哀蝯不住啼。  

***寿富***  

宗室寿富，字伯茀，郑献亲王九世孙。光绪戊戌进士，改庶吉士。殉难。有《伯茀诗存》。  

***广化寺红叶歌***  

青山作表树作里，霜叶满沟不见底。天公有意逞豪华，锦帐横铺四十里。阴者嫩碧阳丹朱，杈枒翡翠交珊瑚。斜阳万点罨霜果，迷离一幅秋光图。春花虽好祇红白，未若秋光备五色。少年文字纵峥嵘，绚烂终需老境得。庸人慕雅兼畏劳，平林游赏矜皮毛。不入深山历艰险，好景岂复能相遭。从来佳景隐荒僻，尤物天公亦爱惜。非关奇险阻游人，不使凡夫浪著屐。城中看山空崔巍，入山愈深山愈佳。始悟人生快意事，都自艰苦之中来。  

***醉司命***  

寒空深碧星如沙，轰天爆竹飞银花。黄钱卷风纸马碎，松柏烧烟飏空翠。香醪奠地前致词，请神痛醉神休辞。臣之醉神有深意，恐神奏对多顾忌。灵霄秉笏论人閒，好藉香醪壮胆气。秣刍豆，饲神马。糖堆盘，水盈斝。神之去兮白云随，天风飒飒飘灵旂。沈沈更漏寒宵永，儿童镫下争糖饼。  

***陶然亭送方雨亭康步崖***  

绿暗红稀春事阑，江亭携伴强寻欢。壮心未似溪光冷，病骨难禁麦气寒。风景自佳愁里度，山河无恙醉中看。休将小集看容易，别后应思此会难。  

***送赞臣之山东***  

暮年伤离别，为无相见期。我非暮年人，胡为心伤悲。所悲方壮年，血气先已衰。形神日憔悴。酬酢多支离。四十已无分，安敢望期颐。纵使幸不死，时局方艰危。前路虽茫茫，结局已可知。生离是死别，难为分手时。  

相见恨太晚，相交意却深。匪惟臭味同，独能知我心。我性本乖谬，是古而非今。雌黄腾口说，当之辄难禁。以此忤时贤，罪恶重邱岑。毁谤日纷腾，惟公鉴其忱。引为忘年交，重之若球琳。岂似形无言，公意同坚金。此友岂易得，奈何怅分襟。誓将报知己，皓日实照临。勉励岁寒节，坐待霜雪侵。  

大风卷沧海，蛟螭撼神州。我非百岁人，独怀千古忧。妖氛山岳高，世道江河流。人类闪风烛，王室实缀旒。昂首望青天，掩涕思前修。缔造仗轩昊。经营劳孔周。此道亘古今，万物所共由。一旦自我绝，岂非壮士羞。君今適东鲁，驱车迈山丘。路若经孔林，为我少淹留。哭问墓中人，可知今世不。苍穹若有知，此患何时瘳。苍穹若无知，斯民何罪尤。愿徼在天福，速生圣贤俦。起佐我圣皇，布政宣鸿猷。但恐鬼无灵，酣眠不肯休。哀哉人道灭，吾侪其壑沟。  

善劝过相规，是谓古交道。临别而赠言，实以期永好。惟公性忠厚，今世如公少。所恨少刚断，见欺於群小。春生而秋杀，天道实皎皎。喜赏怒有刑，王者师大造。愿公懔斯义，佩弦常自矫。凡事贵决断，勿为仁柔挠。君子自当好，好之如珍宝。小人自当恶，恶之如杀草。罚行始知恩，此语非荒渺。雨多伤禾稼，包荒长凶狡。爱莠不忍锄，良田亦难保。时艰贵振作，经营须及早。仁者行严厉，夫何伤急绞。请思故人言，华嵩益分秒。  

笛声尽情咽，三叠曲已终。杨花如白雪，飘飘随熏风。分手各无语，热血翻五中。屈指平生交，大半少始终。岂其人凉薄，罪实在我躬。掩涕送公去，伫立心忡忡。疏狂不自悛，此后谁相容。独处人世间，哀哉吾道穷。斜阳忽焉没，流水逝以东。痛哭返蓬户，泪渍襟袖红。  

***刘景熙***  

刘景熙，字好愚，一字浩如，赣县人。光绪戊戌进士，官江苏候补道。有《浓溪诗钞》。  

***黄花巷新居***  

城市亦山林，林阴一径深。长隄春草碧，古堞暮烟沈。窗北羲皇卧，瀼西子美吟。敢云居室善，且寄寂寥心。  

树外有青山，当门百雉环。短墙扶竹出，虚牖纳云閒。瓜长藤为壁，萍浮镜有斑。邻家寻老圃，小话夕阳殷。  

***范轼***  

范轼，字亦坡，号眉生，黄陂人。光绪戊戌进士，授兵部主事，历官抚州知府。有《秀蕻园集》。  

***过巢湖赋呈莱山侍郎***  

两山夹湖湖束腰，一湖数郡吞南条。积水环混失归向，潴四百里何迢遥。人言其中閟幽怪，天阴往往移龙蛟，孤城却在落日外，穨垣一线栖丛蒿。到此无风已心悸，况当奇热蒸寒飙。连晨郁怒苦未泄，冯夷弭节严撑敲。朝曦乍露铜钲角，旋倾墨渖云漉漉。琉璃千顷忽破碎，有意似放天吴骄。湖神跳舞山鬼泣，万窍翕辟声悲咷。此时回船移近岸，舟人喧沸收篷篙。却望湖水立嵲兀，霜脊鼓动千钧鳌。太虚倒入浸元气，始讶天柱非坚牢。岂有轩辕张帝乐，烂设组帐吹笙璈。魂翻眼晕坐添叹，性命能几轻鸿毛。且倒浊樽共一醉，何以佐酒搴菱茭。天寒月黑风紧格，微雨淅沥驱洪涛。开帆三日竟偷渡，有如鹰隼离韝翛。吴儿绕岸笑拍手，喜见使节悬征<舟召>。紫髯先生信爽健，要搜险快供诗豪。峡江闽海都阅遍，眼前一勺同杯坳。侧闻北汇此故道，谁尸兹说桐城姚。千年万迹茫莫辨，古今笺注徒纷呶。扬州五湖列巨浸，此水坐可分苴茅。洞庭敻矣不敢抗，隐与彭蠡相齧聱。涡淝支委藉馀势，专制一面夸雄枭。轩然大波恣跌宕，灌输山谷江灵朝。若真宇宙无妨隘，更愁横夺浔阳潮。中泓数点石插脚，上有塔柱干云霄。寺门昼闭人影绝，何时仙姥频游遨。当年蛮触斗形胜，后者苻谢前孙曹。藏丹投鞭等狡狯，伏尸百万馀腥臊。山川寥阔不柜管，{艹佳}泽最易滋逋逃。羁人惊心理归楫，壮士遣兴鸣宝刀。即今潢池荡残秽，夜深那复篝狐嗥。国家恩泽浩无外，居民但解称神尧。井闾桑柘渐苏甦，共输租赋安渔樵。晴空一桨打明镜，更呼射鸭招朋僚。人生忧乐互代谢，谁堪百虑穷煎熬。咫尺变幻有天意，好景莫放清秋高。我惭腕弱不能举，诸君大笔歌居巢。  

***大冶铁山歌***  

铁山三千六百九，崭岩藏金自古有。夜光睒<目闪>流萤飞，昼景掀腾老蛟走。镠鎏鉼钣各异名，千年黝色长峥嵘。当其顽矿閟精气，斗牛上区居民惊。周官职重北人掌，凫氏氏纷徒党。三品定制划龙龟，九鼎穷奸駴魍魉。黄金为上白金中，尔铁亦得齐银铜。牛腹盐官杂汉谶，火罗貘粪开唐蒙。唐坑宋监留遗迹，都局元家罢工役。占城不献西天烽，高昌那致青鍮石。衡岳蜿蜒插天半，天半宝光插云汉。势若万马奔平川，一线悬崖忽中断。大峰小峰争错落，冶城四面疑铲削。江流东去水铮鏦，云开遥见武昌郭。传闻此地富珍储，英英云气时呵嘘。一自当年禁掘劚，山灵守护缄丹书。地不爱宝汁流浦，铁花铁树露三五。苗旺初惊凫雁翔，茫寒微讶虹霓吐。四夷宾服新政平，千夫锤凿声丁丁。不待拣沙游丽水，居然插剑望丰城。大府殷勤费讨讲，山民焉敢持鹬蚌。矿师远致碧眼胡，火轮近试黄石港。十里五里官符催，千觔万觔载铁回。大别山头架炉韛，朝朝暮声如雷。鬼斧神工世罕见，要使精金成百炼。为铫为镈待陶镕，讵祇商民称利便。噫吁嘻，采金铸币始庄山，无金铁亦纾时艰。安得聚将九州一大错，点成金银台阙，磊落常跻攀。  

***秦岭谒韩文公祠***  

唐纲秽浊煽腥闻，只手回天未可云。九死蛮荒无后悔，一生元气在斯文。淋漓大笔推原道，衰朽残年恋故君。粃蠹不除千古恨，英灵常峙岭头云。  

***武关***  

层关高踞万山中，楚蹶嬴颠角两雄。螺黛插天分向背，鸿沟划地隔西东。春寒不散蜂腰雪，日瘦难禁马首风。太息商於六百里，一朝割弃为和戎。  

***商山四皓墓***  

汉祖当年歌《大风》，谁知衽席伏兵戎。萧曹已老从龙业，绛灌惟馀走狗雄。匕鬯不惊神色外，须眉如接笑谈中。商颜依旧人千载，古木残碑说殡宫。  

高卧岩扃定几秋，无端物色到留侯。唐家机肉肥鹦<母鸟>，晋室残脐噬马牛。漫说壶关先入蜀，莫须周勃始安刘。穀山老父传书久，伟业何妨建白头。  

***樊云门观察新作广后村十老诗二十首索和病后柬谢兼呈笏卿同年***  

后村南宋诗中佼，十老吟成斗工巧。好句流传七百年，和者虽多能者少。樊山声价吾楚宝，翰墨蜚腾富文藻。一官暇日爱长哦，骋兴恣酣广十老。游戏天倪穷万方，雕镌物态辟群窔。落笔往往杂庄谐，写生跃跃透毫秒。遂令前贤避三舍，有似洞庭吸横潦。淮阴部将贵多多，子云绝技非小小。词坫牛耳大如槃，凡手不敢施狯狡。噫嘻君才凌谢鲍，君治又且冠邦镐。渭南牧民如牧羱，吠犬生氂驯雉扰。杜母循声惬野谣，吴公美政书上考。讵惟宰郡若烹鲜，矧更锄彊如捕蚤。回翔枢幕釐五戎，元辅侧席争屣倒。朝廷新诏辟四门，市骏千金苦未早。淮阳漫许卧汲黯，江左定当起王导。绣衣直指东方驺，黄麻知诰北门草。寇公晚入政事堂，敬舆昨拟兴元诏。六龙回驭在斯须，八柱擎天忻再造。整顿乾坤改旧观，收拾雷雨复清晓。点窜《三都》《两京》篇，润色明堂王会稿。要将赑<尸赑>戴圭瑉，不屑虫鱼齧梨枣。念吾南风久不竞，江陵已殁江夏杳。扶危奠倾及今兹，勉旃发愤摅怀抱。龙蟠大泽郁霆雹，虎歗中原奋牙爪。鹰瞵惨澹侧愁胡，凤览从容俯众鸟。经济於君何有乎，哤诼径可立谈了。刮摩垢腻返虚明，嘘噏元气苏偏槁。从此银甲洗天河，一切腥膻共祓澡。能事固宜有不让，奚翅百钧穿鲁缟。嗟予晚遇未闻道，郎舍浮沈驽在皂。时揽明镜照衰颜，几辈天衢骋骅褭。南皮门下旧年少，晨星散落参与昴。黄河东走泻沧溟，西岳崚嶒跱云表。铸成奇采吐光芒，荡出雄篇任挥扫。邯郸步拙那移情，嫫盐效矉徒取恼。巡檐把卷阖且开，倚壁偷声酉到卯。愧无寸莛撞鸿钟，斫树收庞笑公眇。四方相与逐云龙，或倚寒郊欺瘦岛。太冲落落吾党豪，定有锦囊似君好。  

***杨花曲***  

红日映窗春雨微，阶前款款杨花飞。流莺千树坐相语，江北江南春不归。五陵年少媚春好，朱颜掷向明镜老。金缕歌残玉树空，柘枝舞罢罗帏悄。飘云卷雨不自量，长安女儿踏春阳。兰膏坠发轻蜂蜨，石鲸飞泉送酒香。绿烟金穗暗相逐，白蘋红藻翠鳞覆。莫向东风还荡摇，一生好傍龙池宿。  

***武昌寒谿访陶桓公手植桂用少陵古柏行韵***  

团团月照西山石，下有古桂高千尺。参天黛色欺老松，拔地苍柯傲贞柏。幽崖晚绽金粟香，密迳朝涵玉露白。长留人世阅兴亡，历尽沧桑谁护惜。陶公昔日镇江东，澄清江表生英风。坐踞胡床发啸咏，行携仙友娱晴空。晓波近挹樊口水，疏林俯瞰吴王宫。直与鹫峰现法界，疑蹑蟾窟非人功。吁嗟人往名已重，太息偏安谋不用。百回运甓费辛勤，两翼冲霄谁纵送。春华枉自集甹蜂，秋实何曾餧丹凤。祇馀过客任攀条，遗植於今说隆栋。  

***黄寿衮***  

黄寿衮，字补臣，浙江山阴人。光绪戊戌进士，改庶吉士，授检讨，历官河南候补知府。有《夷门草》、《莫宦草》。  

***七夕***  

山居旅宦惊重七，薄雨新晴月上微。人病秋来偏冷早，天低河隐欲星稀。亲朋骨肉官为寄，牛女恩情梦也非。百岁良宵浑似此，挑镫洗足坐忘机。  

***秋夜遇雨无月有怀林赞虞侍郎率占留别***  

忧时病逆旅，况乃秋雨中。寒镫对孤帐，蓦然思令公。神采特高发，黄鹤翔云空。俯视尽尘壒，啾啾争草虫。嫉俗与爱国，枘凿难两容。救民出水火，老臣有愚忠。今宵虽无月，圆明会相逢。秋雨阻行客，明朝趁晴风。此去频北望，马首愿早东。  

***遣兴***  

老屋三间水作邻，豆花香里寄閒身。枝巅鸟立全忘险，萍底鱼游乐避人。随意观书僮贯检，无心得句客言神。有时小步庄溪外，十里塘苗雨后新。  

***刘富槐***  

刘富槐，字农伯，桐乡人。光绪壬寅举人，官内阁中书。有《璱园诗录》。  

***白果铺***  

幽景娱心目，秋怀水一方。乱峰鸦背雨，红叶马蹄霜。招隐新茅屋，寻诗古锦囊。蛮山自堪爱，未觉客程忙。  

***彭水道中见红叶***  

青松泣露丹枫笑，锦样峦冈荡客愁。遥忆故人当此日，壶尊殳史两山游。  

***读金桧门总宪观剧绝句***  

世间何者为非戏，鲍郭纷纷斗同异。曼衍鱼龙一瞬间，犁靬幻术人惊睇。忆从戊戌来京师，舞场日涉评妍媸。从知北调盛弦索，昆弋非复承平时。重来已度昆明劫，秦声幽咽闻鷤鴂。流涕谁为万宝常，商弦促数宫弦跲。定风波与念家山，帝所钧天去不还。容易金仙辞汉阙，湘娥哀怨落人间。治情忽便趋蛾绿，静婉腰支念奴曲。还佛争承天女花，审音一变高唐俗。抚时回想百年前，杂剧犹多正始传。鞠部迁流人代改，遗闻谁与话开天。先生身世当全盛，丁歌甲舞声容竞。朝回却作梨园游，点缀俳优发嘲咏。嗟余羁寄如浮沤，每听急拍生牢愁。传奇愧乏东塘笔，题句犹堪作务头。  

***崇效寺木假山歌***  

枯根郁律盘蛟蛇，之而怒茁森槎枒。老僧题作假山看，地肺雕镂人惊嗟。城南古寺久未到，双楸入梦攒黄花。朅来重憩楸阴下，鼠姑烂熳团朝霞。烟峦突兀起庭侧，藤萝罥挂如龙拏。云是楸根初出地，閟郁厚土千年遐。或是刘总手植树，阅世三十如风沙。何年老榦化神物，残橛留镇梵王家。虫穿蚁齧蚀不尽，夜放光气惊麏麚。巉岩剔透岂人力，幼舆丘壑无等差。庐山真面豁云霭，仇池一路通褒斜。名流对此发啸咏，目想云门存若邪。雨零忽讶落悬瀑，昼静时复闻频伽。帝京两遭兵火劫，古物毁夺馀瘢痂。旃檀一炬佛灭度，金源土塐填碨<石亚>。兹根晚出有天幸，壁经却免秦人煅。富媪蕴珍不使朽，乘时启蛰烦锹把。精气绝特宁久晦，枯枿岂必输英华。当今贾胡市瑰异，臭腐往往神奇夸。负趋有力我却虑，破壁或恐飞衙衙。敕告应真杖锡慎守卫，毋使罗浮一夕流向东海涯。  

***寄东初丈***  

游钓童时迹可寻，停云想叹欲弥襟。哀时庾信空文藻，近市梁鸿有远心。投老未忘沟壑志，固穷自爱玉金音。相期头白归来日，古调同弹石室琴。  

***彭绍宗***  

彭绍宗，字印根，一字栎隐，湘阴人。光绪癸卯进士，官度支部主事。  

***折槛行***  

阴薶六幕昏如织，沈沈不醒日无色。神珠辟雾犀辟尘，冥搜海岳苦难得。雄虺腾云掉九首，犭斤犭斤乳虎愁生翼。白昼纵横狎罔两，帝关欲叩羌敢测。砉然一击晶宇开，震爚精光荡环蚀。瑶花恣春浑烂缦，天魔旋舞迷终极。瀛壶火齐木难多，宝气翻空烧成墨。毛举爬搔等閒事，电掣霆飞乃惊殛。盖高属耳真聪叡，鉴诉虮臣剖胸臆。华盖周遭拱卫森，四顾台衡离差忒。昨闻王良鞭骑驷，今见中台朗司直。吁嗟丘貉百年身，钟漏纷縜亦云惑。愿弹柱后惠文冠，衮补都规仲山职。  

***偶成***  

主圣臣斯直，朝阳见一鸣。渊冲虚海纳，戆挚惧天倾。绝绮鲛鮹贝，销春杜曲莺。光芒逼星象，觳觫始魂惊。  

立法先亲贵，危言倚诤臣。匪躬忧独切，信道谅弥伸。湛剑留犀槛，欧刀迟玉津。正嗟如晦久，不已曙将晨。  

肺腑关休戚，然眉忘剥肤。希求不龟药，空网大秦珠。逆颔偏婴怒，移山未愈愚。精诚动昭鉴，瘖挢应惭吁。  

谏议邦之重，酬知国士尊。烧车才僇仆，折槛匪褫藩。世变今滋异，神寒可具论。台垣真补阙，妄拟撤严樊。  

***黄文开***  

黄文开，字孝觉，南海人。光绪癸卯举人，官陆军部郎中。  

***送黄仲弢学士提学湖北先发日本***  

星轺东指辇相望，喔喔天鸡促曙光。万里中原隔消息，九洲稗海本荒唐。诗书未厄秦皇火，袴褶新更回纥装。忽忆大唐贞观事，八千巾卷贡明堂。  

西风重食武昌鱼，夹道争迎谕德车。列郡山川天堑险，渡江人物浪淘馀。伯牙台迥秋花晚，太白楼空夜月初。高会南皮问今昔，未应闲散老尚书。  

宾洛游梁学道迟，长安也见曳裾时。愧同侯霸称都讲，赢得孙卿是老师。西北浮云虚俯仰，东南搔首几踟蹰。悠悠江汉休相忆，各有千秋与后期。  

***陈士廉***  

陈士廉，原名士芑，字翼牟，湘乡人。光绪癸卯举人，官邮传部主事。  

***春日杂诗***  

被发翩然下大荒，黄尘四塞日生芒。人间历尽无量劫，亿万千年心不殇。  

痛哭陈书累万言，兰呻蕙叹诉烦冤。君王爱老臣年少，合讬湘流吊屈原。  

偶控茅龙谒紫微，汉家故事已全非。羊头烂贱通侯贵，愿借天钱十万归。  

璇机玉杼日纷纷，争向天孙乞锦雯。新络冰丝千万缕，可能持赠沈休文。  

七宝庄严妙道参，敕书初拜紫囊函。淮王何意私鸡犬，得附青云自不凡。  

浊世翩翩署雁衔，珠冠玉佩两当衫。而今始识优旃乐，舞罢回渡奏阮咸。  

***施景舜***  

施景舜，字虞琴，睢州人。光绪癸卯举人。有《松心堂诗钞》。  

***思家***  

蟋蟀鸣四壁，落叶掩紫扉。空房生暮愁，王孙归不归。晨起望南天，悠然一雁飞。  

***秋日卧病***  

秋云漠漠压天低，秋风秋雨苦凄凄。病人枕上不成寐，落叶空庭络纬啼。  

***陈毅***  

陈毅，字诒重，号郇庐，湘乡人。光绪甲辰进士，历官邮传部参议。有《郇庐诗文集》。  

***题铜官感旧图***  

百战中原血，江山一敝袍。艰难军国计，生死布衣交。道以相知重，功为不赏高。咸同诸将在，专阃各旌旄。  

日暮铜官渚，芦花瑟瑟秋。惊心思往事，援手出神州。白水犹残垒，苍生已百忧。抚今看此卷，欲济几同舟。  

***哭长沙张文达公***  

济乱无长策，忧疑日万端。民愚重贫弱，文胜转艰难。蜀洛非师说，权衡有学官。祇今遗疏在，语语见心肝。  

国计兼身世，梯航遂至今。量官明主术，养士老臣心。谴及恩弥厚，名高谤转深。不胜东首意，流涕答纶音。  

初见晴川道，方回使者车。平生知己分，一纸议边书。恻恻亲朋尽，看看意气疏。门前舆马地，春雨长蓬芦。  

***偶作***  

宁懒方知愤，终狂不自愚。吾身竟何有，斯意岂能无。夜气枯禅得，秋心健隼孤。际天皆肃杀，独信北风苏。  

***中元祭后感书***  

客病存秋祭，精诚豁此襟。儿孙经乱长，诗礼泽吾深。猿鹤谁家子，鸡牺自惮心。终当际明盛，幸活傥思今。  

居乱曾闻训，艰难竟及身。祷深思更杂，心苦语多真。脉脉馨香彻，飘飘气志伸。微茫如有触，随地见君亲。  

忠孝都资盗，方知信史难。逃名宁得已，吞泪几曾乾。鼠殉终无觉，鸲跦且未安。临筵愧先志，虽暑亦生寒。  

乡味兵戈阻，侨居祖祢凭。蓼莪终与废，荐芰亦难能。莫静风前树，差传暗里镫。民生惟菽水，识此足飞腾。  

***王鸿兟***  

王鸿兟，字啸龙，又号无离，闽县人。光绪甲辰进士，历官邮传部员外郎。  

***吾心四首寄姊丈郭春榆侍郎***  

吾心有菩提，不披沙门缁。吾心有坎离，不饵商山芝。跂脚卧南楼，午梦寻皇羲。黄冠亦安適，白云聊自怡。冷笑个中人，逐鲍甘如饴。鹿卢与桔槔，各运机心机。王城岂蜀道，举足忧险巇。童童沧海桑，劫劫长安棋。同类苦相搏，力角场上鸡。同根苦相煎，火燃釜底萁。鹬蚌忿一时，利渔尔胡为。嗟嗟造化儿，颠倒良堪嗤。竖子名竟成，将军数或奇。颜夭盗跖寿，侏饱方朔饥。呱呱逅馋狼，宁复有孑遗。指点幕上巢，风雨为之危。十灶九不黔，何心食肉麋。西龋东亦矉，何处乞邻醯。任炫夷威容，真庐皆籧施。譬彼嚼屠门，画饼终贻讥。  

问青天，面面回风悲。瞻马吾其东，毒龙蟠在泥。挟策从之西，虎口张如箕。搔首欲唱鹤南飞，大鸟能啄儿。欲题知北游，当路横灵龟。日月天眼睛，玉川曾有诗。何以空明天，蓦现千重翳。或者天刘翁，竟被白雀欺。何怪蚩蚩氓，朱颜变为黧。  

瓦缝居凤凰，居亦失其宜。钟鼓乐爰居，乐亦匪所思。熊鱼不同嗜，鹄<宴鸟>宁同栖。寸木生岑楼，反诮乔松卑。拳毛困盐车，奚异黔驴疲。君子困小知，褒成岂予欺。嗟彼近名人，七饥标殷遗。首阳无薇蕨，何粟餐夷齐。箕畚谋子孙，莫执愚公迷。冬夏食菱栗，毋好厉叔奇。淅米剑头炊，行矣休迟迟。吾心有天地，寄讬弦上丝。高歌归去来，一广柴桑辞。  

***愤言***  

枝辞楛说问蜚蓬，十九枢权表下中。天上蟆肠常蚀月，世间夔足几怜风。贫能知我大夫鲍，热肯因人童子鸿。一棹沧江自来去，看人虎鼠看蛇龙。  

***寄怀丁三叔疋吴二彦复***  

令威落魄走京师，次尾伤时老贵池。恋恋故人寒至此，茫茫天道古如斯。尊前赋鵩才华减，桥上闻鹃世变知。燕市淞壖一明月，相逢何日慰调饥。  

儿时书味忆青镫，生事清於莲社僧。太守晒裈知未免，将军健饭老犹能。女戎忍说唐开宝，党籍长悲汉建兴。眼看江山靴踢倒，葱葱佳气望诸陵。  

***山居杂感***  

莫为观棋代不平，离离草亦有枯荣。得雌或霸陈芳国，化翼安归舍卫城。门外种篁坚晚节，栏前坠果约秋声。青衫青史成双恨，老泪龙锺送此生。  

井水怀清信不波，秋江一蒂奈愁何。家贫累重忙牛马，市近声繁闹鸭鹅。漫道旄星销象纬，终期刀雨忏修罗。切肤痛痒谁能省，任汝爬搔总隔靴。  

***新春夜坐寄蘧庵***  

閒云弄影傍柴扃，心事如轮辗不停。阴树雪留经日白，残梅镫照隔年青。茫茫身世春归梦，落落朋交曙后星。颠倒可怜堪一笑，坐偏思睡睡偏醒。  

***车中口占***  

十旬十走京津道，忙里云山眼倦看。今日坐窗识清旷，万林如醉一雕盘。  

***汪康年***  

汪康年，字穰卿，钱塘人。光绪甲辰进士，官内阁中书。  

***送日本禾原次宫归国***  

把盏将离日，翻思执手初。酒香当午月，花气袭轻裾。潇洒如君少，疏狂似我无。平常畏言别，今别复何如。  

***和广雅尚书两湖书院晚集原韵***  

吾生嗜游眺，登陟屐几两。压脑萝葛扪，罥足蒺藜掌。遇淖时灭葭，遘雨即衣穰。隆冬走荆楚，方喜写尘鞅。密雪兆丰稔，宿泽苏皋壤。乘暮踏冰行，旅怀一排荡。将作散工役，呜呜甫作响。忽见折柬招，摄衣历阶上。燔炰苦劝酬，谈谑剧复往。执拂对逸民，焚舟敌真长。峭壁矜突兀，长流争瀇瀁。尚书松鹤姿，意度廓深广。围炉坐相对，莹若晶玉晃。未如杨朱蹴，已作田子傥。大言惭覆瓶，小言不满盎。投杯起循廊，且自穷物象。凌坚鱼戢鳞，雪晶鹤失氅。微痕露瓦棱，馀辉映门榜。初月挂东檐，娟娟照疏朗。梅噤待春开，石植要云养。苦恋清逸景，焉能周胜赏。扶阑纵远瞩，欲去意还强。露立意稍怯，寒侵味转爽。归路望江流，绕郭如绳枉。家山不可见，夜梦发遐想。  

***何震彝***  

何震彝，字鬯威，一字穆忞，江阴人。光绪甲辰进士，官内阁中书，改道员。有《鞮芬室近诗》。  

***感述***  

人言知名士，往往不適用。岂真如画饼，此意尤可痛。诸葛未出户，南阳甘抱瓮。淡泊兼宁静，或为驵竖弄。愿酧鱼水欢，礼遇抑何重。种桑八百株，廉约聊自奉。魏武遗名香，受取作清供。设遘主忧疑，薏苡同构讼。小节原不论，大义当驭众。持此告细儒，相望亦梦梦。  

吾性故方峭，謇直宜自许。有时屈刚肠，宛转为儿女。俯视九流人，虚诞相夸诩。阘茸必见全，何为好健举。临财不审度，恣心任去取。偶遭侪辈轻，豪夺复谁予。吴君重然诺，一剑酧死侣。淮阴报漂母，投金默无语。朋僚肆往还，忘形失尔汝。直谅或可亲，蒐琐难与处。  

***诵伯严近诗却寄***  

诗垒摩空悍且坚，不闻垂老减精专。直追雪唱难赓续，静葆冬心肯弃捐。团扇风标閒处识，丹炉火候定中圆。若怜顽钝无高咏，江海羁违敢浪传。  

***楼阴***  

楼阴晚望一忻然，夕照微殷落酒边。倒吸山光分积潦，碎分赮影散诸天。林间暗雨晴犹滴，阶次疏花坠更鲜。为语城头霜鬓叟，承蜩抱瓮亦多缘。  

***春夜***  

密树驻春色，虚轩生夜凉。主人恣幽讨，携策离层堂。流景一何迅，云物森清苍。疏星入波碎，残雾蒙天长。有怀不少替，晞晞夜未央。重厓月痕匿，空林烟丝香。风景自尔殊，沦此荒遐乡。嘉客罕见存，谁与倾壶觞。  

***忆伯严南中***  

汲汲修途频顾影，悠悠息壤且徵疑。清言郭象能为累，狂态袁羊未是奇。长铗吹来心止水，尘冠弹出鬓成丝。平生微意趋江海，终有才难泪尽时。  

***哭丁叔雅***  

丰顺公子囊无钱，江湖亡命来幽燕。承平雅尚不能改，锦衣玉貌非当年。万人如海且卜居，不好结客仍收书。高馆请回俗士驾，门前长者容停车。壁间悬有唐代琴，自云价值千黄金。朱弦疏越一再鼓，入耳全非时世音。三月来为津上游，投我一牍诗妍修。恐负春明好花事，小憩旋作还京谋。俯仰多故不称意，苦事留连忘归计。厌役精魂与世牵，早轻仕宦甘天弃。昨闻人言捐馆舍，初聆使我殊疑讶。别有聱牙古性情，或者荒伧工诅骂。无隅忽至挥涕谈，曾罗佳侠俱脱骖。诗工能穷且致死，行将归骨天之南。泗州节府园中筵，胡床同踞拥名篇。嘉宾贤主相殂落，我对沧冥一泫然。  

***日暮***  

日暮谛思无尽意，万缘攫取入怀来。高名赫赫能为祸，薄俗纷纷几见哀。蕃酒漉唇忘暑暍，佛书遮眼积尘埃。从渠拨置人间事，侧枕酣眠息似雷。  

***读元遗山集***  

燕都文士能谐雅，滏水高名一代间。座上从容吟野菊，更无人道赵閒閒。  

曾得江湖盘辟乐，风阴野色互霏微。迟招红袖重城出，仆射陂头薄醉归。  

希颜投老殢吟身，华屋高资入劫尘。喜见云山能动色，崧丘僵卧太愁人。  

横波亭子压飞流，亡国哀弦激素秋。幕府空悲青口帅，擎杯倚剑看神州。  

***严复***  

严复，初名宗光，字又陵，一字几道，侯官人。文科进士，历官海军一等参谋官。有《瘉野堂诗集》。  

***过吕太微***  

凉月低高树，翛然怀吕安。移镫过别馆，留客供盘餐。雷雨涤新暑，庭阶生暮寒。遥知草元者，独有子云难。  

***论书***  

上蔡始变古，中郎亦典型。万毫皆得力，一线独中行。抉石抡猊爪，奔泉溯骥程。君看汜彗后，更为听江声。  

用古出新意，颜徐下笔亲。细筋能入骨，多肉正通神。北宋推能手，东坡定后身。如闻跛守骏，妍貌不妨矉。  

***哭林晚翠***  

相见及长别，都来几昼昏。池荷清逭暑，丛桂远招魂。投分欣倾盖，沈冤痛覆盆。不成扶软弱，直是构恩怨。忆昨皇临极，殷忧国命屯。侧身求辅弼，痛哭为黎元。大业方鸿造，奇才各骏奔。明堂收<木巳>梓，列辟贡玙璠。岂谓资群策，翻成罪莠言。衅诚基近习，祸已及亲尊。惝怳移宫狱，呜呼养士恩。人情方翕訾，天意与偏反。夫子南州彦，当时士论存。一枝翘国秀，三峡倒词源。荐剡能为鹗，雄图欲化鲲。杨谭同御席，江郑尽华轩。卿月辉东壁，郎星列井垣。英奇相榰柱，契合互攀援。重译风皆耸，中兴势已吞。忽惊啼晚鴂，容易刈芳荪。古有身临穴，今无市举幡。血应漂地轴，精定叫天阍。犹有深闺妇，来从积德门。抚弦哀寡鹄，分镜泣孤鸳。加剑思牵犬，争权遇偾豚。空闻矜庶狱，不得见传爰。投畀宁无日，群昏自不论。浮休齐得丧，忧患塞乾坤。上帝高难问，中情久弗谖。诗篇同乘杌，异代得根原。莫更秦头责，休将朕舌扪。横流看处处，只合老邱樊。  

***古意***  

情重身难主，凄凉石季伦。明珠三百琲，空换坠楼人。  

***送沈涛园备兵淮扬***  

忠孝名家沈隐侯，分巡弭节向扬州。楹书庭训皆成宪，锦缆牙旗得上游。一约共传支半壁，三年行见少全牛。未能出饯成邂逅，惟有离情逐水流。  

去年六月船南下，直北关山未解园。沧海狂流横莽莽，晨光前路远微微。相看白发盈头出，长恐青山与愿违。垂涕为君通一语，华亭千载鹤孤飞。  

尚忆垂髫十五时，一篇《大孝》论能奇。谁言后死无穷感，惭负先生远到期。得志当为天下雨，流年已似手中蓍。春申浦口春无际，独对繁花有所思。  

读君诗卷长三叹，他日遗山此代兴。开路骅骝气深稳，倚天冰雪势凌兢。未应处陆长呴湿，尽许同时得服膺。不废教条仍坐啸，悬知独有使君能。  

***甲辰出都呈同里诸公***  

中国山川分两戒，南岭奔腾趋左海。东行欲尽未尽时，盘薄嶙峋作奇怪。幔亭拔地九千尺，一朵芙蓉倚天碧。建溪流域播七府，未向邻封分一滴。江山如此人亦然，学步羞称时世贤。旧学沈沈抱根柢，新知往往穷人天。共道文章世所惊，谁信闽人耻为名。入门见嫉古来有，黄钟瓦釜皆雷鸣。忆昔戊巳游京师，朝班邑子牛尾稀。即今多难需才杰，郭张陈沈皆奋飞。孤山处士音琅琅，皂袍演说常登堂。可怜一卷《茶花女》，断尽支那荡子肠。诸君且尽乘时乐，酒琖诗钟恣欢谑。君知国有鹤乘轩，何必惊心燕巢幕。乾坤整顿会有时，报国孤忠天鉴之。但恐河清不相待，法轮欲转嗟吾衰。自惭厚糈豢非才，手版抽将归去来。颇拟卢岑结精舍，傥容桐濑登钓台。长向江湖狎鸥鸟，梦魂夜夜觚棱绕。岂独登临忆侍郎，还应见月思京兆。  

***怀吕开州***  

盖代循良宰，吾思吕太微。临财如触热，好善惄輖饥。至孝神应泣，论文瑟已希。墓田今宿草，黄鸟绕林飞。  

***人才***  

人才鹦鹉能言日，世事蝤蛑换壳时。如此风潮行未得，老夫掩泪看残棋。  

***见十二月初七日邸钞作***  

自笑衰容异壮夫，岁寒日暮且踟蹰。平生献玉常遭刖，此日闻韶本不图。岂有文章资黼黻，敢从前后论王卢。一流将尽犹容汝，青眼高歌见两徒。  

***弢庵巡抚山西用癸巳江乡赠答韵***  

我公龙章兼凤姿，民望久属天子毗。中间卅年隐乡里，孝友政外奚为为。闽江上下两听水，图史花竹争纷披。成章更与逮小子，横舍一一分级差。帆风忽踔万千里，亲见蛟鳄行跜夔。侨流忠爱良未衰，喁喁内向能抚谁。归来报告千万语，读者思卧闻者疑。属闻圣朝恫五典，宣室昨者重受釐。河东由来股肱郡，阴曀待子开清曦。用人行政枋未坠，愿采荃蕙毋薋葹。吁嗟乎，运当阳九想骨鲠，何异伏暑怀冰凘。幸令可治勿卤莽，疾革卢扁犹庸医。  

***写怀***  

都来半世客幽燕，老眼今看海变田。失水蛟龙聊复尔，偷仓雀鼠故依然。岂能徐邈随通介，浪说王尊乍佞贤。阅尽白衣转苍狗，冰轮还作旧时圆。  

***寄散原***  

已回春雁数鲥鱼，目断南云少尺书。可有园林成独往，傥缘花月得相於。江湖无地栖饥凤，朝暮何年了众狙。说与闭门无已道，去年诗句太勤渠。  

***除夕意绪甚恶答陈石遗***  

乡思如潮不可缄，连床何限语詀諵。即今除夕非佳节，莫向桃符署旧衔。天下诗才衡左海，故园胜处负楞岩。买山未是巢由事，江水犹应鉴至諴。  

***寄苏戡***  

江南一别今三载，书到樱花想未开。李白世人皆欲杀，陶潜吾驾固难回。诗应有子传家学，事去无端感霸才。满眼瞻乌方靡止，可能安稳卧淞隈。  

***以渔洋精华录寄琥唐山春榆侍郎有诗见述率赋奉答***  

九陌风鸣尘堀堁，南郭隐几今丧我。长安作梦垂十年，梦想阳崎山一逻。文书引睡睡复醒，万事不理任孏惰。河阳宗伯今词宗，赠我新诗堪已瘅。为言昭代录诗人，疑让新城居上座。士林沾丐三百年，蒋袁杭厉皆细琐。平生结习觑文字，扬榷新诗吾亦颇。文章派别几人存，大抵修辞禁淫诐。李杜光芒万丈长，坡谷九天纷咳唾。如星五纬流四渎，议论欲到吾知叵。请言在昔明中叶，群公模拟或太过。虽然法上几得中，要於风雅未为左。何来东涧恣抨击，一钱不值同骂座。渔洋崛起应新运，如麐独角推一个。譬彼射者得正鹄，稍嫌力薄愁官笴。文人相轻自古然，又被赵纪加切磋。降兹谈艺遍湖海，若个解衣旁薄赢。西昆靡靡江西粗，公安竟陵更幺麽。小子何莫学夫诗，敢问师资谁则可。吾云要在士卓识，一任纷挐众口哆。斯文如女有正色，岂事涂泽徒为大。横空盘硬亦非难，欲为排奡在贴妥。取径爱好似未害，他日湘帆随转柁。清新俊逸殆天授，著眼沈郁兼顿挫。双丸头上忽忽过，风轮谁挽蚁旋磨。勿云衰叔少和声，《三百篇》皆发愤作。能收一物寄孤赏，横流亦足娱寒饿。高歌青眼望后生，比似螟蛉祝果蠃。忽蒙佳什誉过庭，语重情深谁敢荷。君家自有谢超宗，池上凤毛众所贺。  

***说诗用琥韵***  

昔者鲁东家，太息《关雎》乱。紫色杂鼃声，何由辨真滥。文章一小技，旧戒丧志玩。泯泯俗尘中，持是聊是浣。譬彼万斛泉，回洑生微澜。奔雷惊电馀，往往造平淡。每怀古作者，令我出背汗。光景随世开，不必唐宋判。大抵论诗功，天人各分半。诗中常有人，对卷若可唤。捻花示微旨，悟者一笑粲。举俗爱许浑，吾已思熟烂。  

***怀阳崎***  

不反阳崎廿载强，李垞依旧挂斜阳。鳌头山好浮佳气，碕角风微簇野航。水鸟飞来还径去，黄梅香远最难忘。何从更作莼鲈语，东海如今已种桑。  

***己未七夕***  

露轻河淡月弓弯，佳节如今总等閒。投老怕听儿女事，毕生自著黠痴间。凄凉旧约留钗钿，仿佛灵风响珮环。云锦已归韩吏部，海槎载石是空还。  

***避暑鼓山***  

老病难禁住火城，今朝失喜作山行。千层石磴经阶级，十里松风管送迎。潮落沧江沙出没，云开岩岫月分明。可怜济胜今无具，笠纠鞋轻廿载情。  

***赠林畏庐***  

左海畸人林畏庐，早年补柳遍西湖。数茎白发看沈陆，无限青山入画图。尽有高词媲汉始，更搜重译续《虞初》。饶他短后成齐俗，佩玉居然利走趋。  

***周蕃***  

周蕃，字昱宣，号笠石，湘乡人。举人。有《碧衡馆集》。  

***新柳***  

张绪丰神绝可怜，六朝金粉散寒烟。江南无限青青柳，惟有东风似往年。  

***东湖行***  

洞庭始波木叶零，岳阳正对君山青。叠浪浮天天欲湿，长风不唤痴龙醒。侬家青草湖边住，呼吸湖光阅朝暮。由来少小狎波涛，烟艇空濛自来去。夫婿轻狂耐远游，无边风月替人愁。空江梦落鱼龙夜，故国心伤鸿雁秋。春流三月涨桃花，送君双桨去天涯。菰芦一夜北风起，那得狂夫忽忆家。秋来春去无消息，依旧明湖蘸晴碧。君迹真浮水上萍，侬心化为山头石。浮萍化石不相当，黄姑织女遥相望。生来不识关山路，侬意远随江水长。飘泊生涯何足惜，叶叶轻颿送行客。未乘单舸逐鸱夷，忍抱琵琶诉幽魄。片席遥转磊石山，湘灵仿佛开烟鬟。重瞳翠华委寂寞，至今泪血犹斑斑。缥缈湖云馀古绿，丛筱千年青一束。侬今有泪不轻弹，恐染江头万竿竹。一霎天风忽怒号，潜蛟水兕纷腾逃、鲛人弄珠天为泣，长鱼跋浪山齐摇。况复颠狂吹急雨，白波如山未可渡。生憎浦口恶石尤，不阻征人去时路。君意不如湖水湛，君情不如湖水深。湖心深浅有时见，君心深浅愁人心。  

***周曾锦***  

周曾锦，字晋琦，江苏通州人。光绪丙午优贡，官浙江县丞。有《藏天室诗》。  

***金沧江崧阳耆旧集题词***  

麦秀哀歌唱未终，又看箕域坏狂童。书囊剩有删诗笔，一卷东音当国风。铙歌笳拍慨当慷，乐府新声亦擅场。亡国不关词赋事，莫随众口病齐梁。  

***登军山用徐澹庐韵***  

平生爱山游，腰脚不遑惜。朅来登车峰，一揽江天碧。山中猿与鹤，大半隶仙籍。老树拱揖人，飞花笑迎客。槛泉一何清，瀹茗吸云液。一坐憺忘归，千岩黯将夕。惊风振天末，落日逗云隙。回首望城闉，人间何役役。行当谢尘劳，归隐就泉石。君看冥冥鸿，没影寥天一。  

***渡黄河宿小驿***  

小驿三间屋，驱车薄暮过。低窗延落月，虚枕纳长河。轮铁消磨尽，囊金耗散多。西邻有豪客，轰饮杂酣歌。  

***朱联沅***  

朱联沅，字芷青，海盐人。大学堂毕业，举人，学部七品小京官。  

***园夜***  

划地风埃夕梦沈，弥天哀乐一镫深。华年已负崚嶒骨，皓月微窥玉雪心。了了馀生拚几屐，茫茫尘劫累千寻。元知忧国非吾事，忍泪还搜漆室吟。  

***睡起***  

稍从寂寞养天真，睡起怡然一欠伸。秘笈偶笺《清异录》，头衔自署太平民。微吟浅醉能中圣，澹月疏筠最可人。照影池波索双笑，此怀惟有白鸥亲。  

***端阳后一日小集法喜龛写上鞮芬***  

北秀南能证妙因，栖禅法喜是天亲。一龛花雨光明地，著我修罗历劫人。  

捉鼻微吟意惘然，红楼镫灺晚凉天。覆杯粗说扬州梦，已换沧桑到酒边。  

***李逊***  

李逊，字仲言，秀山人。译学馆毕业，举人。  

***感事***  

东北扬烽火，纤儿启衅年。筹边资李牧，奉使重张骞。民命生谁恃，天骄祸未延。朔方言纪载，备乘有新编。  

***闵孙奭***  

闵孙奭，字元召，江都人。国立北京大学毕业，文学士。  

***碧云寺晴望***  

碧云寺外碧云浮，别怨何人拟惠休。双涧争鸣泉不息，众山新沐雨全收。大都景物犹堪纪，乱世功名未可求。郊野西成欣有望，甘瓜朱李欲迎秋。  

***邀友人寓斋小集有作***  

閒庭雪后玉梅春，佳日招要孰主宾。十载鸿泥寄燕市，一尊羊酪负吴蓴。相生学佛能无欲，董子吟诗若有神。安得普天休战伐，吾侪长作太平人。  

***黑龙潭***  

数家村舍黑龙潭，行药重来路已谙。松影泉声两清绝，买邻我欲结茅庵。  
