---
title: 第23部分
index: true
icon: editor
order: 23
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷一百六十九

***王荫祜***  

王荫祜，字子受，正定人。有《觉华龛诗存》。  

***枯树***  

浪说三株绕砌罗，连枝憔悴感寒柯。皴霜皮黯冬心在，媚雨条稀老幹多。至竟成材关阅历，独怜生意渐婆娑。杜陵诗句兰成赋，一例霜毫忍泪呵。  

***读史***  

高文侈美新，何如赤伏符。投阁乃不死，咄咄莽大夫。  

东聘联唇齿，南征固腹心。已成吞魏势，讵料大星沈。  

同是中朝彦，奚分蜀洛为。不须更相竞，都在党人碑。  

一出曲端死，再出郦琼叛。心学乃杀人，符离四十万。  

***梅宝璐***  

梅宝璐，字小树，天津人。诸生。有《闻妙香馆诗存》。  

***题费宫人遗像***  

青史模糊碧血新，千秋一剑气弥纶。同仇尚有秦良玉，杀贼勤王到美人。  

贞心如鉴数难徵，遗恨空怜太液凝。应化西山万峰雪，寒光长照十三陵。  

***久雨喜晴秋凉夜坐有怀***  

积雨兼旬喜乍晴，碧天如洗透秋清。杜陵讬兴诗多感，宋玉增悲赋易成。红树青山怀旧约，药炉经卷伴余生。故人消息飞鸿远，兀坐中宵对月明。  

***张桐***  

张桐，字筱琴，天津人。有《秋园小诗》。  

***雨夜思家***  

咫尺成千里，言归竟未归。遣怀亲笔砚，别梦绕庭闱。旱潦天心见，炎凉世事非。曾经兵燹过，况复遇年饥。  

***咏雪***  

天公戏玉太匆忙，顷刻朱楼换粉妆。终夜窗明如对月，满庭花落不闻香。烟沈野岸鸿泥浅，云锁空山鹤梦凉。此夕烹茶添雅兴，一杯清味涤诗肠。  

***陈寅***  

陈寅，字紫岫，晚号铁如，武清人。有《兰雪斋诗钞》。  

***尹隐居鉴月亭***  

闲携玉川碗，来上尹公亭。一水寂然碧，万山相对青。诗心留月鉴，樵响隔云听。澹极忘今古，茶烟萦翠屏。  

***辛巳重阳偕长彝亭少农过白云观早酌后独游陶然亭***  

偶出城闉访上清，黄花红叶绚秋晴。登高肯负重阳约，纵饮能消万古情。文几年陪谢傅，穷愁何计慰虞卿。纷纷眼底缁尘满，独对沧浪想濯缨。  

客里佳辰几度过，看花聊以慰蹉跎。何尝富贵中年逼，已觉飞腾后辈多。秋水一方淹日月，斜阳满地怆关河。孤亭独上肠堪断，戏马呼鹰奈若何。  

***沟壑行***  

暴雨下注湍飞山，众河上决涛连天。五月六月苗稼残，千顷万顷沟壑宽。民居荡析屋不完，釜突湿烂薪难然。高田浸巨蛙黾喧，长阡风腥鼋蛟蟠。天灾洊臻如竖缠，洪流降割同尧年。我困青毡无一钱，目击道殣忧百煎。八口尚难安饱温，千厦乌能庇饥寒。蔽日不散云冥顽，朝来又见东霞轩。  

***刘肇均***  

刘肇均，字伯洵，献县人。拔贡。有《撄宁斋诗草》。  

***寄张孝达***  

爱君因意气，岂独昵交亲。志略能匡世，文章不救贫。遥知鞍马上，应念药炉人。欲寄无多语，时危慎笑颦。  

***董绍兰***  

董绍兰，字香谷，汉军旗人。有《丛菊轩吟草》。  

***秋柳***  

风里枝条弱，秋来雨露匀。可怜曾折处，应有未归人。莺语久岑寂，蝉声自苦辛。谁家羌笛里，犹怨玉关春。  

***商廷焕***  

商廷焕，字明章，汉军旗人。有《味灵华馆诗》。  

***寄怀郑芝庭上舍***  

玉立仙才郑子真，王园曾与逐车尘。悬弧尚记同庚子，解剑恒思订甲寅。竞病每联茅店雨，尖叉时煮瓮头春。西风昨夜敲檐马，坐对黄花似故人。  

***夏园晚坐***  

元蝉噪夕阳，绿重柳成行。有客当风坐，空庭过雨凉。日长青史伴，人静白莲香。微露新眉月，林间澹澹光。  

***于昌寿***  

于昌寿，初名绍谦，字东皋，号子卿，江苏华亭人。诸生。有《东皋草堂剩稿》、《苦心集》。  

***赵忠毅公铁如意歌***  

一枝青铁霜华皛，提携四顾乾坤小。在昔款署良工张，至今器重尚书赵。尚书名共三君隆，风骨铮铮与铁同。中宵起舞一击节，千锤百炼如其忠。独居深念意不乐，天际云阴起霜鹗。想当出手指挥时，委鬼茄花定惊愕。其如天不祚明何，钩党沈冤走荷戈。风声呜呜鬼神泣，拂拭囊底增悲歌。一身万里君门旷，汉关竟绝生还望。白骨埋处青山香，流传此铁未从葬。公身已去公物存，摩挲欲比钟彝尊。光芒上瞩寒星斗，崛强犹是凭忠魂。吁嗟铁兮尔何福，名传千载尔余馥。长尺四寸重二斤，上镌名字二十六。  

***庄元植***  

庄元植，字叔侯，震泽人。诸生。有《澂观斋诗》。  

***书斋***  

书斋客去倍萧然，坐对黄花瘦可怜。一种荒凉谁画得，乱鸦啼破夕阳天。  

***孙显***  

孙显，字勖三，无锡人。诸生。有《妙香居小草》。  

***花朝***  

空山生计太萧条，浊酒填胸气不骄。剩有残书如旧雨，那堪佳节又花朝。强扶游兴穿松径，聊寄闲情劚药苗。解识升沈随大化，将军莫问霍嫖姚。  

***人日***  

客里逢人日，萧斋绝可怜。雪消檐上雨，冰隔渡头船。愁比春还早，宵来梦不全。计寻方外去，儒服误多年。  

***姚承燕***  

姚承燕，字芑孙，青浦人。诸生。有《诗民漫咏》。  

***八月九日南郊闲步***  

出郭皆秋色，寻途荻苇边。晚潮寒带雨，孤塔迥凌烟。樵爨荒榛辟，犁锄废垒穿。拟沽村店酒，生计足渔佃。  

信见边防固，军资必豫储。荒滩屯士马，远海蹑龙鱼。机仿法郎造，民疑巢燧居。侧闻消寇警，寰宇运舟车。  

***秦宝玑***  

秦宝玑，字潜叔，一字姚臣，金匮人。有《霜杰斋诗》。  

***过桃花坞***  

江湖放浪信全真，恸哭唐衢不可论。一坞桃花又零落，晓风孤棹过齐门。  

***小石洞***  

云扃终古闭，草色绿岩腰。鸣鸟不知处，游蜂如见招。洞天晴亦雨，花气午犹潮。小坐无僧话，茶香破寂寥。  

***汪芑***  

汪芑，字燕庭，吴县人。诸生。有《茶磨山房诗集》。  

***渡太湖口占***  

天连云水荡胸开，自笑乘风破浪才。七十二峰青不断，片帆飞过太湖来。  

***访潘大出郭晚眺***  

言寻邠老去，临眺正苍然。树远疑浮水，山高不碍天。渔榔鸣浦急，牧笛出村圆。薄暮桥头立，平林半没烟。  

***池上小集***  

病起好酬鸡黍约，崦西头是屋东头。豆棚瓜架偏宜雨，柳陌菱塘易得秋。鸥梦不离湖上棹，蝉声多傍夕阳楼。市嚣输与柴门迥，无数溪山供卧游。  

***度峙崦岭至铜坑***  

漠漠云阴二月天，层冈复岭俯平田。杏花能白非关雨，杨柳初黄不受烟。幽境每从迷路得，吟怀差喜入春妍。湖山旧侣销兵燹，寥落晨星感昔年。  

***题陈子弢孝廉诗文集***  

剑气珠光久郁埋，瑶华赠我眼惊开。身全浩劫庸非福，诗到名家始敛才。赵壹飘零囊底罄，杜陵辛苦贼中来。故人尚有王阳在，好对湖山劝一抔。  

***黄图成***  

黄图成，字伯西，江苏甘泉人。诸生。有《希陶轩诗钞》。  

***夜坐***  

寂坐浑无赖，天空黑气沈。残镫耿寒夜，疏雨碎愁心。懒与书相接，聊将酒半斟。孤鸿云外响，凄切感人深。  

***舟返盐渎寄邗上诸子***  

还家八十日，浑似客中游。雁序倏离别，骊歌空唱酬。水天三百里，风雨一扁舟。倚枕潮声急，乡心逐浪流。  

***王贞春***  

王贞春，字煦堂，句容人。有《侨隐集》。  

***越吟***  

东下钱江深复深，渡江一舸入山阴。天台此去无多路，流水桃花未易寻。  

***购得杨升菴先生雪韵楼画像敬赋此诗***  

万里君门远，投荒死未归。山花蛮女曲，椎髻汉臣衣。木落愁猿啸，仓空宿鸟饥。思亲余涕泪，应逐白云飞。  

***徐宗亮***  

徐宗亮，字晦甫，号{艹尗}岑，桐城人。世袭骑都尉。有《善思斋诗钞》。  

***黄鹤楼望雨***  

黄鹤楼头鹤不归，隔江云气挟山飞。盘空急雨垂天下，入望长帆到岸稀。水鸟带烟投别树，风豚吹浪撼危矶。道人移榻西窗近，爱听江声接卧帏。  

***赠赵新斋秀才***  

年少方多病，亲衰更患贫。长途怜作客，生计苦依人。有鹤形同瘦，如龙性未驯。相逢悲握手，添与泪痕新。  

***晚过山寺看芍药***  

丈室花光照暮天，色香空尽转生妍。青山何处容吾隐，看到残春又一年。  

***洪山吊罗罗山布政兼感李迪庵旧帅***  

洪山一握征南节，并世孤忠叹百身。淮蔡专征谁继志，山河凭吊各伤神。多材自古传三楚，儒将当时更几人。寂寞路旁祠庙在，尚闻风雨泣遗民。  

***夜饮示家人***  

闭门无事坐成晚，正是冬深欲雪天。乐趣恒妨儿辈觉，酒怀时愧古人贤。纸窗镫火团圞夜，茅屋松杉八九椽。往事凄凉堪忆否，寒江短景望归船。  

***许惠***  

许惠，字慧轩，桐城人。诸生。有《择雅堂集》。  

***墩子湖***  

湖上荷花十万枝，夕阳如醉雨如丝。众香国里双栖稳，且为鸳鸯立少时。  

***板子矶***  

板子矶边江水深，青枫摇落气萧森。霜华暗染劳人鬓，帆影孤悬独客心。风定寺明煨芋火，月斜港断捣衣碪。浮生片刻清凉境，试向中流鼓素琴。  

***寿春孙氏东园题壁***  

更寻幽僻处，秋气澹斜晖。藤曲不堪杖，荷枯谁制衣。鼪鼯下上跃，蝙蝠纵横飞。予亦忘归客，怅然吟《式微》。  

***王映薇***  

王映薇，字紫垣，合肥人。有《自怡悦斋诗存》。  

***春雨夜坐***  

西风猎猎雨潇潇，冷焰无光夜寂寥。寸草报春心半死，残桐入爨尾全焦。旧诗已徇秦灰劫，新鬼难凭楚些招。抚髀愁生推枕起，村醪味薄不能浇。  

***许斌***  

许斌，字芷江，桐城人。有《藕滨诗集》。  

***嫩凉***  

嫩凉初试雨余天，天际微云意淡然。刚到秋风已萧瑟，夕阳池馆一声蝉。  

***李西堂***  

李西堂，字春池，滋阳人。诸生。有《晚悔堂诗集》。  

***秋日历下晚咏***  

斜日冷残照，高城欲暮天。远山寒映郭，湖水暗生烟。慷慨翻诗卷，凄凉听管弦。不须论出处，客里总堪怜。  

***与莫午桥梦槐旋自江南至济宁午桥北上占此话别***  

握手话途穷，乾坤饮泣中。饥寒千里共，辛苦两人同。愁说君游北，行看我欲东。悠悠驱马去，怅望暮云空。  

***九日登少陵台***  

木落西风雁叫哀，黄花满地独登台。古人何往名犹在，佳节无端我又来。把酒欣逢陶令醉，吟诗转忆少陵才。凭高几度栏频倚，寂寞斜阳冷碧苔。  

***雨后湖上***  

湖上东风雨乍晴，湖中画舫乱歌声。七桥柳色青摇水，千佛山光绿上城。名士今犹传历下，尚书终是怨燕京。不堪往事重怀古，步向沧浪听濯缨。  

***秋日村居***  

荒村记树老破篱斜，就里炊烟住几家。一夜西风凉过雨，朝来开遍豆棚花。  

***陈世相***  

陈世相，字辅堂，号少航，信阳人。诸生。有《小茗山房诗草》。  

***山行***  

千山如拱立，邀我快攀跻。路险人踪少，峰高暮色低。水声悬峭壁，岩影落深溪。小鸟窥予至，惊飞夕照西。  

***罗执桓***  

罗执桓，字树公，郑州人。诸生。有《蘖琴轩诗》。  

***梦中作***  

买得扁舟便是家，一竿一网寄生涯。晚来独醉西风里，卧看芙蓉两岸花。  

***胡友兰***  

胡友兰，字馨谷，庐陵人。诸生。有《蓼虫集》。  

***山行***  

晚烟一抹锁前峰，秋老丹枫带醉容。隔岭不知何处寺，西风送出数声钟。  

***己酉重阳后一日送家兄赴永丰时予亦重有楚南之行别后感赋***  

昨日同登高，今朝竟离别。萍梗无定踪，中肠九回结。执手临前浦，欲语声不发。翻恨长江水，为我助呜咽。  

秋风偏无情，远送片帆去。顷刻舟不见，两桨隔云树。含愁独自归，一步一回顾。秋江今夜月，扁舟泊何处。  

***独行有感***  

萧条古道少人过，一径凉风动薜萝。黄叶下时秋色老，乱山高处夕阳多。半生寥落英雄泪，万里飘零游子歌。渐觉年来霜满鬓，客中岁月又蹉跎。  

***乡思***  

窗外潇潇响，孤镫淡五更。乡思如碧草，一夜雨中生。  

***陪家兄游石屋岩***  

一石结为山，山空鬼斧劈。旷然启谽谺，堂庑净如拭。脉脉泉溜清，肃肃云气逼。岩穴漏天光，虚白生四壁。何人偏多事，仙佛重装饰。纷纷罗拜勤，香烟不暂息。祇为求福来，谁赏境幽僻。胜地俗所溷，应为山灵惜。我兄饶闲情，邀我著游屐。洞外霜叶红，洞中莓苔碧。小坐布楸枰，衣袂岚翠滴。一局犹未终，夕阳已西匿。  

***孙垓***  

孙垓，字子九，号少楼，会稽人。诸生。有《退宜堂诗集》。  

***晚过鸡鸣寺***  

落日疲驴踏藓行，鸡笼山接古台城。门前远翠千层币，屋后湖光一片明。寸寸地荒皆古迹，迢迢风起作寒声。游人过此多凄感，况际萧寥客思生。  

***登亥元旦***  

白发苍颜五十三，韶华回首更何堪。中年逢乱垂垂老，琐事都亲渐渐谙。暖日鼠姑舒叶嫩，春江鱼婢佐餐甘。岁朝礼佛无多祝，愿遂山居一觉酣。  

***寄内***  

析桂炊珠颇不赀，衰年累尔苦支持。我家乞米寻常事，十万饥军待饷时。  

***读曾文正公集***  

挑镫对编简，仰止德愔愔。学术祛成见，勋名出小心。论文官烛灺，筹笔阵云深。允矣读书法，千秋佩士林。  

***顾家树***  

顾家树，字介卿，会稽人。有《介卿遗草》。  

***塞上曲***  

衔枚度碛夜生寒，铁甲霜明北斗阑。边马远驰天未晓，提刀直欲靖楼兰。  

***秋日偕伯兄步鄠西郊外***  

雁影动高秋，飞云澹不收。相将问征羽，何日到南州。浅水波澜蹙，暮山烟雾稠。天风吹百感，凄绝此淹留。  

***沈守正***  

沈守正，字庄士，号小楼，仁和人。诸生。有《不远复斋集》。  

***高邮道中***  

浓淡云容顷刻非，雨丝丝里日光微。黏天甓社湖中水，坐看风帆叶叶飞。  

***偶成***  

望里平林高复低，征车兀兀走长隄。杨花似欲留人住，乱向东风裹马蹄。  

***叶德徵***  

叶德徵，字西楣，号又樵，钱塘人。有《香雪庵吟稿》。  

***村居即事***  

远岫平林小板桥，江乡僻处谢尘嚣。风侵谭氏村前树，月落孙家渡口潮。雨岸荻芦秋瑟瑟，一群凫雁夜萧萧。渔镫明灭沙洲外，箬笠棕蓑胜黑貂。  

***曹廉锷***  

曹廉锷，字菊辰，一字掬澄，嘉善人。贡生。有《双桥草堂诗稿》。  

***与杏林谈禅作禅语赠之***  

听人说真谛，言下颇了了。然求上乘禅，莫若无言好。有时笑口开，我亦不自晓。持定无无想，此身亦可少。  

***汾源杂诗***  

道是山城却水乡，小桥略彴足徜徉。柳阴深处垂纶坐，钓得游鳞二寸长。  

***吴德纯***  

吴德纯，字雪溪，归安人。有《听蝉书屋诗录》。  

***春日至土桥过任处士庄***  

放眼郊原阔，清幽爱郭西。垂杨藏野店，春水涨前溪。兴惬忘途远，情欢怅日低。穿林行几曲，遥指是高楼。  

修竹围茅舍，鸟声喜客来。居乡怜野逸，煮酒乐追陪。子秀书能读，童痴钓未回。殷勤重惜别，远寺暮钟催。  

***郭肇***  

郭肇，字怀初，一字复亭，诸暨人。诸生。有《东埭诗钞》。  

***别沈素庭***  

大雅久不作，风尘吾所怜。相思隔秋水，一别暗遥天。海上瑶琴感，人间宝剑篇。漫游成底事，秦望正苍然。  

***剡溪道中***  

时清乏胜游，世乱辄高举。晨兴理清策，匍匐忘溽暑。剡中山水区，锺毓自太古。探奇兴偶逢，出险意自许。连峰有送迎，累时具仰俯。熊虎对踞蹲，龙鸾各骞舞。神工贵伏藏，到此气尽吐。度岭陂陀遮，回溪菪确聚。细路夹松篁，振袂惊飞雨。行行出木杪，下视见衡宇。夕霏起遥薄，回首忽无睹。林荒虎气遥，谷邃风力阻。缅彼巢居子，愿言讬启处。方壶不可即，日暮独延伫。  

***忆吉竹山房兼怀金氏诸旧好***  

岩卉林箊望不分，四山并作翠氤氲。临溪尽日常疑雨，闭户一身犹带云。新筍香时惟纵酒，好莺啼后又离群。年来频作还家梦，更为还家苦忆君。  

***宋泽元***  

宋泽元，字瀛士，浙江山阴人。有《忏花盦诗钞》。  

***军中曲***  

将军饮美酒，红炉锦绣围。士卒栖毳幕，寒霜拥铁衣。铁衣相对泪如雨，眼前哀乐是谁主。将军二十便封侯，那识人间征战苦。  

***络纬***  

夜色阑珊月上迟，半窗花影弄参差。镫前络纬声声急，似为愁人织鬓丝。  

***董葆琛***  

董葆琛，字献臣，号啸兰，慈谿人。诸生。有《学易堂诗稿》。  

***雁门童子歌***  

古来奇迹那有此，有此奇迹出童子。不能刃贼亦杀贼，一十七贼同时死。童子随宦居天堂，仓卒贼势来披猖。尽掠孩提驱以走，日暮同次黄梅乡。飞龙药店暂安宿，一儿无言众儿哭。却喜群贼无我虞，逡巡谋贼进鸩毒。鸩毒一中群贼诛，众儿相向犹踌躇。此身自顾无生理，亦仰余药捐其躯。凄凉野寺江村畔，欲绝未绝神不涣。手作家书贻家人，其志已毕魂乃断。我闻此事心暗悲，五尺之童才智奇。自古无独却有偶，千载以上童汪锜。  

***金其恕***  

金其恕，字养斋，嘉善人。诸生。有《倚云楼古今体诗》。  

***倚楼***  

木叶萧萧下，西风人倚楼。亲朋隔生死，身世感沈浮。日落千家暮，天高一雁秋。烽烟犹不息，凭吊古今愁。  

***吴忠诰***  

吴忠诰，字子猷，浙江石门人。有《遂思堂诗存》。  

***岁暮寄怀家兄子定临汝舍弟子益洪都***  

南服地气燠，十月霜始见。漫漫云色殊，槭槭风响变。池水收浩渺，庭柯改葱蒨。宵征哀蟋蟀，来宾感鸿雁。繁华忆春阳，凋素迫岁晏。索居易永久，屡见时物换。客游何所乐，况乃非仕宦。言诵鸣鸠诗，离忧耿申旦。  

申旦不能寝，念我同气人。飘泊各异县，邈若胡与秦。百年复几何，一别三四春。山川隔言笑，寤寐见精神。羁禽困罗绁，奋飞道无因。多忧捐心志，易与衰暮邻。怀哉保颜色，堂上有老亲。  

老亲年六旬，素发垂两耳。筋力已非昔，疴疾渐丛起。三时缺温情，百念交惧喜。负米徒远游，岂尽奉甘旨。况念先世来，潜德久未启。显扬匪异人，凌替责难诿。《诗》《书》笃遗训，家声庶有豸。相期各努力，黾勉自今始。  

***曹骏良***  

曹骏良，字驯夫，嘉善人。贡生。有《紫蕙山房诗钞》。  

***仲夏久雨初霁***  

到枕不成寐，连宵雨更风。晓烟笼半郭，新霁慰三农。庭藓浓含翠，池荷湿晕红。高槐蝉始嘒，逸韵响晴空。  

***胡兆春***  

胡兆春，字东谷，汉阳人。有《尊闻堂诗集》。  

***旅怀***  

谁为苍生起，苍生望竟虚。未谙桑孔术，空上贾晁书。人重白头豕，余怜赪尾鱼。无田归亦得，频问故山庐。  

***水鸟***  

万物各有讬，所居云水乡。不随啼鸟逐，祇为得鱼忙。风影落孤艇，波声上夕阳。白鸥自高洁，独立避渔庄。  

***闭关***  

岭上白云自往还，扶筇久立印苔斑。怜渠作赋终投阁，笑我无钱欲买山。阮籍何尝真善醉，安仁可惜不能闲。头颅如此宜休去，松径萧疏日闭关。  

***李林芳***  

李林芳，字兰畦，嘉鱼人。诸生。有《养真山人遗草》。  

***东津湾***  

毕竟津何处，滔滔水自东。狂澜谁砥柱，失路几英雄。世已沈沦候，人还车马中。古今同一辙，不必怨途穷。  

***徐道元庐墓吟***  

凉风撼树走轻萚，霜枝夜夜啼乌鹊。千秋遗恨几皋鱼，我思古人今不作。观山徐元人中豪，颓波滚滚能插脚。场室三载苦羁栖，谁与伴者陶公鹤。哀感地祇上升闻，帝谕观火须洞若。炎官衔旨来墓田，火伞高撑势煜烁。茅茨散作劫灰飞，元身翼主泪珠落。头额可焦肤可灼，赤子之心铁堪嚼。帝曰汝孝宜汝嘉，三日即瘳可勿药。精诚耿耿格彼苍，孝根天性岂外铄。喟余失怙守垩庐，三载视融两腷膊。朔雪压庐顿反风，此事追忆犹如昨。得毋有主相冥漠，令我对此滋惭怍。葛藟绵绵枝条弱，海上衔石空填雀。如君元精贯汤镬，坐火不死死亦乐。祇今尚余炮烙瘢，举似刲股旧痕无隔膜。  

***筑隄***  

潮退鼓声讙，潮来鼓声靡。一鼓遏洪流，鼓衰潮益驶。我家江南湄，卑湿那足齿。力田四十年，秋成未一纪。汩湮乃其常，不湮特偶耳。今夏势更恶，大工方未已。蛟鳄恋旧乡，仍欲窟其里。一跃水倒流，再跃涛四起。畚锸勤万夫，不供一掉尾。野老泣向天，帝阍安可启。归视索逋人，络绎如流水。  

***梦亡友彭可人***  

后死蓬飘甚，人间剧可哀。多君存友谊，一夕渡江来。妻子劳薪米，干戈逼草莱。廿年艰苦事，知不到泉台。  

***陈戉***  

陈戉，字左卿，善化人。有《归朴堂诗存》。  

***六月十日偕竹虚过芥孙***  

近喜蛟螭迹已潜，相将访旧不辞炎。呕心诗稿探怀出，娱目图书信手拈。尽日清谈临水槛，有时散步立风檐。闲中分得幽人趣，点缀烟云上笔尖。  

***凌翱***  

凌翱，字翼云，善化人。有《焚余诗草》。  

***望君山***  

长鲸吞不得，爱此一拳青。巨浸还终古，孤根卫百灵。江深风雨冷，秋老杜蘅馨。欲驾鼋鼍往，题诗卅六亭。  

***匡南枝***  

匡南枝，字子庾，祁阳人。诸生。有《爱梧堂诗钞》。  

***游阳山庵赠宋禅师***  

犹记祇园九日游，寒山落叶几经秋。惭侬十载徒乌帽，输汝一庵到白头。贝叶飘残来去劫，天花散尽古今愁。虎溪自此宜联社，为爱高人惠远俦。  

***游阳山庵次韵答李大***  

曾从春里踏残红，剥啄禅关一笛风。茶味恰添钟梵后，诗情遥在水声中。百年鹤径老松树，三月莺花古佛宫。賸有苍凉数行字，拟参半偈万缘空。  

***七里滩阻风***  

一棹麋城下，风高浪拍天。滩头千橹避，沙尾万舟悬。余霭浮孤鸟，残阳曳暮蝉。沧江虹贯月，谁问米家船。  

***李谟***  

李谟，字禹臣，善化人。有《寿梅山房诗存》。  

***奉母还长沙暮泊城外亲友枉问话至夜分慨然有赋***  

五日零丁离虎穴，一家生死此渔舟。已拌异地埋诗骨，竟有惊魂出逆流。兵火余生成骇鹿，江湖何处著闲鸥。严城永夜催歌哭，刁斗声声无限愁。  

乡关已近意还惊，五月危舟泊岸轻。六十衰亲归故国，一弯新月冷孤城。却怜弟妹尝辛苦，久累亲朋卜死生。百里烟尘竦长夜，艰难何以慰深情。  

***得汤臣弟书***  

小别又三月，乡心惨不舒。可怜五十日，才得一封书。丧乱思同气，艰难况索居。烽烟方未已，生理复何如。  

***蒋本璋***  

蒋本璋，字少甫，湘乡人。有《少甫遗诗》。  

***汉口***  

江汉交流处，寒潮泻碧空。鼋鼍骄跋浪，雁鹜饱乘风。远树含烟绿，危樯挂日红。一声长笛晚，岚气正濛濛。  

***娄妃墓***  

纣用妇言亡，甯王竟反是。夜夜娄妃魂，哀哀怨江水。  

墓门秋风起，飒飒响空林。似鼓湘灵瑟，凄怆袅余音。  

***徐楫***  

徐楫，字秋湄，成都籍建德人。诸生。有《澹宜草》。  

***秋日谒贾阆仙墓***  

读遍残碑碣，凭高坐石栏。山空秋气肃，亭古日光寒。碧酒招魂易，黄金铸像难。九原风月夜，雅调向谁弹。  

***老马***  

鼓鼙声久断疆场，伏枥何颜对紫缰。一顾几经逢伯乐，千金无复遇燕王。曾随射虎嘶边月，且共疲驴卧夕阳。漫诩识途为绝诣，籋云终竟逊飞黄。  

***冉崇文***  

冉崇文，字右之，酉阳人。诸生。有《二酉山房诗钞》。  

***和秦乐山九日登高原韵***  

万里桥南我旧游，琳宫梵宇足清幽。寒鸦几点道旁树，清磬一声江上楼。访古先从碑碣认，醉归偶为管弦留。惟余一事惭佳节，七度都逢毷氉秋。  

***张品桢***  

张品桢，字肖庐，南海人。诸生。有《清修阁稿》。  

***读白乐天诗书后***  

细玩乐天诗，情真语自挚。虽乏建安骨，要具风人致。颜谢穷幽深，雕刻非所志。陶公本性真，臭味原无二。纵非李杜匹，雅可张一帜。昌黎逞雄肆，所就各殊异。长吉苦呕心，奚如此乐易。微之夙并驰，恐或难联辔。中伦与中虑，逸情常远寄。时似天籁鸣，顾盼饶妩媚。不必斗奇险，切切含鼓吹。胸怀凛冰清，吐属绝尘累。如以佛法论，骚坛大自在。高吟《贺雨篇》，孰是音可嗣。  

***李绍宗***  

李绍宗，字子迪，贺县人。有《不求闻达斋诗钞》。  

***游石壁头广福庵***  

约伴清游上翠微，参天石壁隐禅扉。高吟人在千山上，长啸声从万壑归。怪石奇应疑虎踞，苍松老欲化龙飞。旁人共指高僧墓，兰茝春来碧四围。  

***张人鉴***  

张人鉴，字镜蓉，贵筑人。有《钧珊遗草》。  

***咏史***  

鸿门宴罢约鸿沟，成败机关误项刘。百二河山秦苑火，八千子弟楚人羞。干戈赤县驱亡鹿，冠盖乌江葬沐猴。闻到拔山歌一曲，凄凄垓下水东流。  

***陆叙卿***  

陆叙卿，字少葵，兰谿人。诸生。  

***忆剑歌效昌谷体***  

静吸西江斟北斗，鞭鸾笞凤星辰走。足蹑蓬莱顶上行，孤柱擎天凭只手。金人奉剑凌波迎，玉女投壶含笑久。王母晨参青鸟翔，冯夷昼舞灵鼍吼。骑鲸捉月吞入腹，绛官长使银蟾守。左挥神犀截一角，右拂奇鸧堕九首。网得珠渊五色虬，恢恢游刃当筵剖。湘妃鼓瑟夔拊琴，如山麟脯如河酒。娶妻不必阴丽华，独对嫦娥作佳偶。高宴昆仑掷浑花，三百玉龙偿博负。  

## ●卷一百七十

***世续***  

世续，字伯轩，满洲旗人。光绪乙亥举人，官至文华殿大学士。谥文端。  

***定静堂秋雨***  

绿槐庭院最清寥，小卧诗床俗韵消。淅淅声喧惊午梦，隔窗冷雨打芭蕉。  

***郑文焯***  

郑文焯，字叔问，一字小坡，汉军旗人。光绪乙亥举人，官内阁中书。有《大鹤山人诗集》。  

***园居早春寄山中客***  

林鸟春多声，池花落还见。连情美瞻听，逐物矜芳衍。盛往识来希，娱新增旧眷。佳人处帷屏，高制绝雕绚。碧云殊未期，瑶华独谁荐。欢怨隔岁年，宿心违缱绻。载枉《黄鹄》篇，感音发哀断。夕思初月盈，晨忧繁星散。良游信乖绝，念子长粲粲。鸣弹答幽素，撷馨讬柔翰。及时徵昔言，山阿遂嘉践。  

***寄幼兰兄潮州***  

秋馆奄夕阴，近霜桂始华。晚秀有新妍，胜赏无世哗。附物徇时美，切情寄幽遐。渚鸿违北栖，江鱼泳南嘉。岭表迟高闻，吴趋独哀哇。苒苒年事别，苕苕旅望赊。念予同怀暌，兴言行役嗟。  

***秋思引***  

秋风啸谷惊苍松，水帘悬雨千尺淙。坏衣老僧罢晨梵，空山落叶闻霜钟。飒然万籁忽岑寂，孤鹤叫破青芙蓉。山虚水深白云远，嶕峣乱石无人踪。古来此意谁复会，新声憀亮争蝉蛩。起拂朱弦三叹息，世无稽蔡吾何从。  

***九日泛舟枫桥***  

云鳞叠空生麹波，酒中倒卧秋山螺。蛾眉小绿破双萼，醉把茱萸劝残酌。兰风吹寒歌扇薄，水枕梦回怨萍泊。吴歈未终枫叶落，二十五声秋点索。  

***白雁歌***  

江城霜信初闻鸿，昨日登高来北风。菰芦萧萧野水阔，潇湘天尽秋云空。兰钗小妇夜幽苦，残月楼中弦自语。盛年孤艳空闭帏，玉颜不及南飞羽。近闻湖海矰缴多，高飞冥冥愁奈何。长林乔枝不可择，笑看燕雀纷投罗。  

***孛鹿谣***  

秋孛鹿，损万斛，东畦种禾西畦菽。禾头生耳菽生蠋，城中穰草千钱束。孛鹿谣，哀嗷嗷。昨日湖水平南壕，鹅鸭集庐鱼升桥。出无航，居无茅，荒荒饥色近在郊。四乡那不愁漂摇，邻灾况闻江有蛟。  

***秋霖行***  

老农昨入城，为言道光季。淫雨昼成晦，野湟船入肆。倾畦连畛水没人，庐游鹅鸭田生鳞。强梁白梃走檐下，官符到乡还捉民。吴侬乐岁无余业，年灾一值如赤贫。公中岂无岁时蓄，南仓北仓雀噪囷。昨闻诏恤宽租欠，计岁行恩到乡县。谁怜下户尾毕逋，不输官符输胥掾。今年秋霖积田水，视昔潦年差尺半。天时人事不可知，今朝雨雹昨雷电。我闻此语心忉忉，隐几恍见波澜高。坐使愁心恋江海，武陵渔者傥可招。  

***闻雁***  

秋水渺无极，愁尽送白云。西风何太急，北客独先闻。旅梦苍烟寺，樵歌黄叶坟。江南鲜矰缴，雨夜尚呼群。  

***读高陶堂志微录书后***  

梦落沧流此辍弦，一官滞调偪残年。振奇文字投珠晦，垂老功名误瓦全。宁惜清流论党局，从教才思傲顽仙。荒荒西曜湛归翼，虚傍柴桑卜墓田。  

***旧婉***  

旧婉前华脉脉思，疏风闲雨阁兰期。湖山梦冷成诗瘦，弦管声繁易酒悲。襟上唾花空有恨，尊前梅柳为谁姿。柔肠苦被明眸割，彻骨风流鬓已丝。  

***壬老将去吴感赠长句***  

霜信初丹晚桂林，闭门秋思已深深。冥鸿遥带潇湘雨，樊鹤犹余江海心。云物空濛回北望，诗歌浩荡发南音。不辞更醉重阳酒，别后兰茳漫独吟。  

***元墓山楼重见旧题***  

空寒烟月五湖湾，经岁看花数往还。片石谁堪同日语，高云终是在山间。十年西崦虚仙籍，几度东风破醉颜。欲采青芝徵旧梦，樵风长识郑家山。  

***杨柳***  

秋尽江干柳未黄，官亭相送只斜阳。汉南何意先摇落，枉及东风作絮狂。  

绿尘帐殿晚阴移，舞袖飘零怨楚姬。莫把长条赠歧路，故宫犹得妒腰支。  

***灵岩***  

日暮谁闻小海歌，胥屏东望五湖波。无多故国青山在，枉费宫眉十斛螺。  

***夜雨有忆***  

花外疏疏暗雨过，西园明日绿阴多。故人不寄潇湘梦，一夜春魂泣女萝。  

***丁立诚***  

丁立诚，字修甫，钱塘人。光绪乙亥举人，官内阁中书。有《小槐吟稿》。  

***角花笺歌***  

金花半角玉版方，曾沐纯庙题奎章。浙江疆臣拜手献，楮先生侍南书房。是时遭际重台阁，徵士联吟尽鸿博。吾杭杭厉本乡亲，如凤之翎麟之角。百四十年时不同，流落燕台花市中。世情莫叹薄如此，幸有同声片楮通。我昔相遇琉璃厂，短幅长笺两心赏。携归同社赠新诗，首唱铁花老词长。先生先世尤可详，晋有蚕茧唐硬黄。百金不许市一纸，江南供奉澄心堂。碧云春树好颜色，红染桃花艳芳泽。终古家声重洛阳，白州刺史高华职。有明繁盛宣德年，远族更有侧理笺。二林家宝不敢秘，亦拜天家赐锦鲜，先生之风无瑕净，老去红颜花掩映。愿花常好楮国春，我尚依依桑梓敬。清平四海万千秋，来助人修五凤楼。新翻花样马一角，快写吉语羊千头。  

***孙仁甫丈炳奎出观先世所藏温公澄泥砚李延平有题名南宋为魏鹤山得见真西山跋明有文衡山观款***  

南唐澄泥第一品，北宋党碑第一人。匪砚之重，世自不敢轻。况其温温玉质，娟娟出水莲丰神。砚之方正见公德，砚之圭角表公节。公兮砚兮皆可述，独乐园中说《周易》。墨花濡染传家集，凤咮龙尾伯仲间。只许桥亭谢升堂，玉带文入室。前有观者李延平，后有观者文徵明，其中更有西山鹤山来同盟。八百载后归之乐安孙，可与宋雕《资治通鉴》称为两足尊。  

***元妙观石画拓本***  

墨云四壁石画张，玉丫叉展东书堂。坐论文物六朝古，晋太元迄隋开皇。是时苻坚败淝水，安石赌墅殊清狂。林邑范佛贡方物，金盘戴首珠腾光。长星一杯劝汝酒，昌明谶符晋不纲。虫沙猿鹤化异类，绕树乌鹊悲流亡。杨花落尽李花放，东海鲤鱼云中翔。凭阑默坐者谁子，知音或为万宝常。以古为鉴痛争战，刻石垂戒昭文章。昔我征车济甯驻，石室画像搜武梁。郭巨朱鲔墓题夥，黾池李颂夸祯祥。何若射阳谒尼圣，问礼雁贽周道旁。金石图史左右列，襄阳一舸游金阊。金阊玄妙古道观，为五都市百戏场。毡椎响拓蝉翼薄，琼玖珍贶投钱郎。廉石郁林访学舍，剑池虎阜摹山冈。纵有题字岁月近，媚俗书画开文唐。  

***易顺鼎***  

易顺鼎，字实甫，一字中实，龙阳人。光绪乙亥举人，历官广东钦廉道。有《琴志楼集》。  

***入庐山***  

名山别经岁，见面恒苦疏。重寻意已欣，况有嘉客俱。二州连荆扬，三宿异舟车。嚣尘背江郭，敻睇凌霄隅。灵象纷在眼，造化为之枢。层阴漏云日，倏曶光景殊。仙人骑白龙，游戏于空虚。峰峰各生烟，不辨谁香炉。天风入涧籁，万窍酣笙竽。灵雨木末来，萧飂满人裾。岂敢怨霑湿，田歌欢有余。余亦自怡悦，兹游清可书。  

***濂溪墓***  

元公祠下望，不见莲花峰。指点读书处，白云生几重。断碑村竖画，高冢县官封。一树霜皮老，还疑欲化龙。  

***雨中山行***  

连山塞鸿濛，万秀争一雨。杳冥阴阳中，青苍割吴楚。长飙吹玄云，散此鸦外缕。村偏行人稀，草木接太古。酣叶摇天声，怪石挟溪怒。百霆与千雷，暝斗林壑语。喧笑杂蛙黾，跬步窘蛟虎。凄籁孤襟寒，湿路一线取。佳游虽愉快，僮仆已劳苦。身穿云根幽，回首迷处所。  

***山村雨夜送罗二还南昌***  

入门避雨屋打头，困眠一榻邻猪牛。雨脚遮檐万山黑，荒村四月寒如秋。瓦镫在壁坐摇影，兀兀欲照分襟愁。范陈对宇阻泥潦，一街似隔千神州。通家卅载未相遇，遇君武昌今两度。相携肝胆入名山，岂意山中送君去。别梦宵沈庐阜云，愁心晓挂章门树。渊明慧远不可逢，高人去后惟青峰。昨宵与君连榻处，三生同听东林钟。怜君病齿归思剧，试饮寒泉销内热。二轮风火足为灾，六凿根尘皆是贼。知君净业持已深，一心颇似维摩诘。养和学道与天游，他日见君当玉色。  

***雨行至通远驿***  

蛟龙徙窟穴，平地生湫渊。奔湍挟劲驽，倒射千山穿。玄云正朋兴，飞雨宙合悬。下踏不测谿，上戴有漏天。行与雷电斗，万足莫敢前。霑涂蔽四体，耳目玩已偏。愧闻叱犊声，力尽垅上田。一饱庶可冀，前村有炊烟。  

***雨霁隘口山行***  

云根吹阴晴，日脚递隐见。欲持并州刀，翦取丝雨断。风翻万叶背，雾走千峰面。灵岳犹混茫，初烟与为冠。谁能扫氛霾，复此东南观。天开崖嶂古，愁破岚霞绚。仆夫指前谿，石濑已可乱。杂花飘空林，客眼误霜霰。讵惜泥霑衣，徘徊为芳瓣。  

***青玉峡龙潭***  

苍崖天一围，径转吐雄瀑。灵山孕真源，金膏出其腹。奔云从空来，数里势屡曲。意嫌鸿濛隘，未肯受迫束。化工惜元气，万古与之蓄。跌为孤潭幽，神物有起伏。纡徐向平川，余响戛寒玉。谁云一泓窘，百宝可沐浴。倒穿大瀛底，日月入亦绿。地深云霞幽，自暮抵朝旭。如闻清猿啼，下饮涧水渌。兹区实琴德，幽接轩与顼。遂令遗世士，无言转温肃。镌痕洗春苔，万石尽可读。我游岂云多，终老难餍足。绵暖天地心，清寥在奇服。  

***归宗寺看月***  

碧空无云雨所洗，长风舒波一万里。大月入户天苍凉，幽人揽衣坐惊起。孤光远映金轮峰，唤取空山生海水。是时孟夏甫过望，太阴未觉亏全体。老蟾飞镜入匡庐，骊龙吐珠出彭蠡。一片愁心天地青，半空岛色星辰绮。法宫钟鼓宵沈沈，雄压天声万山趾。长廊可饭数百僧，浊酒相呼二三子。夜深人稀声籁绝，犬吠虫吟清可喜。诸天寂寂守龙象，下界纷纷斗牛蚁。诸僧鼾睡了不闻，佛亦无言垂两耳。绕庭千遍看未足，更欲开门觅山鬼。愁入天边坏塔孤，梦飞海外神州几。吾闻世界本沤浮，何况人身一稊米。百年易尽如风镫，聚散死生皆偶尔。要持屡劫妙明心，一学昭文绝成毁。君知今夕是何年，佛在虚堂正弹指。  

***喷雪亭瀑***  

惊雷破山龙衙衙，数里已闻飞瀑哗。隔山两重可望见，犹被青嶂微相遮。连冈叠岭起又伏，其径屈曲常山蛇。先闻绝境早神往，一旦得路如奔麚。適逢绝壁梯磴险，以手代足相钩爬。满山石镜亦可悦，日光照耀莹丹霞。三步回看五步坐，远衔鄱岭明金沙。力穷足茧瀑始出，两谷跌断中谽谺。观龙垂胡各叫绝，乃叹述者言非夸。泣珠恍探泉客窟，织绡疑入鲛人家。细如烟纨袭雾縠，危若冰柱转雪车。何年共工陷鳌极，海水倾向东南斜。九州天惊雨脚逗，袖手颇复哀神娲。青霄倒垂星宿海，客欲往泛愁无槎。力穿深潭九地破，对足或抵欧罗巴。横飞水气百步外，色有黛绿兼赪霞。凄寒惊成满肌粟，奇幻疑是双眼花。石梁界空何代造，我意未较天台差。其旁独树张大盖，太古冰霰融根芽。偶非神参茁五叶，否则奇卉开三桠。小僮相从颇解事，支炉煮瀑烹新茶。瀑似天龙下听讲，我如旉坐围袈裟。更从石屋访遗迹，残砖坏藓空盘蜗。士有山林往不返，问名与氏知谁耶。吾侪疏懒本天放，晚殉一壑非穷奢。奔腾不归少至老，人海一堕终无涯。诛茅枕流愿莫遂，相对惟有长咨嗟。  

***万杉寺五爪樟***  

万杉化去无一杉，惟有寺前老樟在。樟分五体同一本，身历百龄更千载。旁达涧壑根已深，直干霄空气不馁。云垂太阴逗雷霆，风翻白日动光彩。危柯半入烟冥冥，细叶还铺雪皠皠。化人伟奇丈六身，猛士雄健尺八骽。全张数爪鳞之而，俯视众木身傀儡。古来贤豪谁抚摩，其人已往不相待。惟有五老之奇峰，共对青天无倦怠。虽言乾坤要支拄，未免得罪庸与猥。下穿已愁伤地媪，上拏又恐妨真宰。独立无友大哉謷，众人皆忌甚矣殆。自是刀斧莫能入，皮坚有类披铁铠。大材讵肯腐山林，神物犹思避菹醢。吾闻豫章生七年，便可与龙斗沧海。何况此树世希有，寿过凡樟逾百倍。愿为楼船击西夷，知君九死终不悔。  

***还琴志楼山居赠陈大范二罗二***  

昔行万里登峨眉，雪山挂眼穷坤维。神州积气不可辨，俯视下界心魂悲。周郎陆弟共携手，看云听瀑贪恢奇。一别名山迹如埽，梦飞不度天彭道。同游数子各风烟，此意苍茫令人老。前年投劾去大梁，尘土凝面须眉黄。不须物憎早自废，迳欲往诣无何乡。尚怜匡庐在人境，手翦莱棘开山堂。昨依帅府客武昌，时复走入崔嵬藏。宗雷陶谢岂并世，令我望古神惨伤。自分山中侣麋鹿，岂期世外同衣裳。陈兄高奇范兄伟，罗弟思心偏斐亹。揽珮褰裾无旧新，顾我痴愚犹我韪。俱怀逸兴干烟霄，共走穷山触蛇虺。弥空际宙心期在，未觉乾坤委荒隘。万壑天风答笑声，千林海月窥襟带。怜余鬓发久苍浪，提挈雄肝聊一快。默数欢游已得双，休惊壮齿难成再。龙藏麟见圣无权，一壑悠悠自可专。我悟支离为道本，君知拥肿得身全。酒乾烛烬无言说，五老同忘旦暮年。  

***栖贤涧石歌***  

栖贤涧谷有奇石，倒卧青冥神所擘。鳌背惊翻海水飞，龙髯陡接天云立。奔霆日夜摇撼之，万古空山皆霹雳。跌势纷如矢坠空，涓流巧作珠穿隙。其旁清稳百盘陀，倚涧临流可敷席。水石相遭岂不平，自从天籁发噌吰。道人两耳痴聋久，问是水鸣还石鸣。试抚孤琴动山响，方知水石两无声。  

***范二赋琴志楼诗并寄由甫感其相爱作此答之***  

走昔万事不挂眼，黄金散尽千无忧。西蹑峨眉眺雪岭，东登泰岱观瀛洲。途穷日暮一掉头，匡庐来弄松风秋。不能专城且专壑，有此木末三间楼。阿父悬车不出户，板舆自奉安仁母。杜陵弟妹黔娄妻，相携共入云深处。屏风宴坐百重霞，布水经行四时雨。此福差堪傲世人，全家冰雪清忘暑。名山重到忽经春，旧雨陈侯君雨新。忆弟每看三峡月，思亲常对五峰云。君家门外浮天水，门内三龙头腹尾。楼船过汝不相闻，握手神州几千里。两家兄弟感天末，嗟我与君皆仲子。我兄已殁十九年，惟余我弟私相怜。知君三人亦共命，梦飞海色迷吴燕。山楼十日共欢谑，阑干坐懒岩花落。屐齿千峰异笑啼，酒杯万古同哀乐。君言龙眠山水幽，意拟移家住灊霍。后者三茅前二匡，他年姓氏都成岳。  

***第六泉四绝句后二首忆南皮师义宁丈***  

太古云浆滴似珠，神功岂止涤膻腴。军持汲后猿窥影，留待他时碧海枯。  

灵斟道溉得天全，那要供渠蟹眼煎。误识人间老桑苎，几回封寄九江船。  

金山锡谷细评量，风味端宜老赞皇。四海一瓶休袖手，更持北斗酌天浆。  

火宅惊看烈焰时，谁将清露洒杨枝。人天一勺皆功德，漫惜骊龙颔下髭。  

***三峡涧连理松歌***  

张公所佩双神龙，何年飞入匡庐峰。化为奇峰号双剑，复化山中连理松。元气为浆相灌溉，欲呼五老论年辈。冰雪常含太古心，云雷自转诸天盖。讬根磊砢幽涧边，听瀑看云忘岁年。涧声万古入其腹，清籁时时还一宣。荆蛮采药苍茫意，伯仲同行因让季。后来高节又夷齐，掉头不肯称周帝。匡君亦是伤心人，同气相携争避世。对松惆怅想千春，若见当时好兄弟。我从前年辞大梁，织畚佣舂携孟光。偶来并立此松下，习习微风吹鬓凉。白首同归约异日，青山信美真吾乡。至今有此数椽屋，为感此松幽意长。万物从来有龙蠖，名材且莫憎岩壑。吾辈还期共死生，世人那得知哀乐。正直终蒙造化扶，孤高亦受神明讬。请诵山中《招隐》篇，海水天风一时作。  

***偕伯严云锦亭夜坐有怀梁节庵去夏同游***  

去年六月雨汗挥，君来款我山中扉。饭颗我如子美瘦，肉山君似文潜肥。遽偕陈子褰裳返，颇慑炎官张伞威，溪亭今日对陈子，磅礴思君学解衣。  

***山中观物杂咏***  

细草昨争碧，疏荷今弄青。微波想鸥鹭，永夜乱蛙萤。明岁花应放，何时叶可听。凭阑吾对汝，幽绝两忘形。  

涧失女猿久，千钱新赎归。莫啼深峡树，防湿定僧衣。笼槛刑应免，山林事已非。主人蔬果俭，恐尔亦难肥。  

一尺仙人掌，残魂讵自嗟。荣华侪蟪菌，断烂委虫沙。大化原无联，微生共有涯。支离吾欲忏，截臂问三车。  

寒蝶不能去，相依认作仙。映镫飘雨坐，窥客枕书眠。栩栩寰中梦，沈沈槛外天。荒山销彩翅，知否惜华年。  

百草未成腐，流萤何遽多。隔阑吹不度，当涧坠如何。微物关秋气，空山映晚酡。谁持白日照，仙魅在岩阿。  

山僧强解事，为我慕陶公。学种先生柳，安知晋代风。客嘲应不免，吾意故难同。且祝清阴长，他时酒盏中。  

***张知县凤冈相访赠诗走笔答和***  

众生何痴愚，造物真狡狯。投其所嗜好，相诱令破戒。世间耳目玩，山水尤称最。此癖尚未除，难游天地外。应知种种相，即是种种碍。昔年官君乡，面目自憎怪。牵丝尘土中，若逐傀儡赛。衣冠强束缚，四体无一快。嵩岳与太行，徒劳梦魂挂。自知猿鹤性，雅不宜轩盖。浩然入匡庐，藉了名山债。泉石可枕潄，妻子相负戴。诛茅依甘棠，亦得勿翦拜。至今屋数椽，留作樵牧话。岂期山亭幽，得与君晤对。足音破空谷，高咏喧奇籁。行当布霖雪，沾润吴楚界。变化犹神龙，勿效鄙夫介。  

***和伯严留题·鼻功德辅***  

空山杳无人，幽花吾媚汝。九州欲贻谁，莫折一枝去。  

***和伯严留题·青松社***  

天地何清夷，我歌君和之。大雪闭皋壤，将子傥能来。  

***和伯严留题·粥饭寮***  

人生何营营，百年事此腹，惭愧山中人，一月饭几熟。  

***和伯严留题·飞虹梁***  

伟哉祖龙鞭，能叱鼋鼍起。我醉亦跨虹，游戏四海水。  

***和伯严留题·鳌矶***  

龙伯与任公，三千六百钓。鳌乎勿吞饵，恐被五老笑。  

***和伯严留题·藏舟壑***  

藏山尚可负，何况藏此舟。愿乘六气辨，元化以为桴。  

***和范二雨登琴志楼***  

细雨濛濛似玉京，仙人咳唾接孤清。云浮车盖檐边色，浪鼓楼船槛底声。自倚烟霄飞酒盏，欲回江海入帘旌。朱弦何处成连抚，五老苍茫喻此情。  

***和范三题云锦亭***  

渌水蜿虹影动摇，襟边冷籁散亭皋。诸天鬓色吹神雨，一壑琴声送海涛。仙梦影飘林外蝶，酒杯痕湿槛前鳌。飞龙石濑愁俱迥，忍和幽人廿五骚。  

***游栖贤寺***  

山响溪所为，兼以雨鸣叶。鬓外如已秋，凉痕在双颊。荦确石磴古，客步履蹀躞。林随大壑转，径与奔湍接。澄潭绿涵空，俯视戏鱼妾。玉渊阻磐陀，草际成暗涉。栖贤昔雄刹，佛力久疲苶。寺门虚无人，寒此松万鬛。啼树惊早蝉，依花感迟蝶。残僧三两辈，为我启箱箧。画图天人师，龙象犹震响。更倾频伽瓶，舍利发可贴。想见毛孔中，四大海水摄。试观起灭云，旋失屏风叠。幻幻真亦幻，屡劫同一霎。冥思触悲悟，广殿风猎猎。却寻前路归，冲泥湿幽屟。  

***游卧龙冈访朱子筑庵处用朱子韵***  

老龙卧垂涎，成此千丈湫。力能沛甘霖，络绎金简投。过时若无用，委弃荒山陬。神功不求试，又岂畏人求。我来访灵境，山路阻且修。双崖呀然开，始见风云幽。太古铁色壁，倒挂三峡流。伟哉造化奇，神鬼莫能谋。哲人惬兹区，卜宅尝屡游。顾名缅英贤，溟漠神相酬。至今寻丈间，名与天地留。吾闻龙为德，出则被五洲。退藏一壑内，有若枯枝樛。吾侪但饱噉，望古真堪愁。徘徊日将暮，烟霭何纷缪。回首望苍崖，寂寞飞龙秋。  

***谢王使君送匡山紫芝***  

匡山紫芝生绝巇，神物难致路幽远。樵人辛苦媚使君，持献公堂才一本。无德不能致此芝，惟有使君能致之。殊祥异瑞不自私，似可斋祓陈天墀。谁知使君用意别，聊赠山中麋鹿姿。紫云一朵忽飞下，满堂动色相嗟咨。真形轮囷根屈曲，古色斑駮光陆离。轩羲日月所沐浴，姚姒雨露所溉滋。中含元气犹淋漓，旁观但讶形模奇。有如肃穆陈鼎彝，奇古又若岣嵝碑。若驾鸾凤骖龙螭，羽葆幢节纷追随。真人无言坐华盖，王母欲下来金支。僮奴不解天然贵，疑是巧工雕镂为。使君怀抱何浩浩，鬓眉颇似商山皓。恺悌君子神所保，报之玉树兼瑶草。此芝亦是君精神，一茎草现金刚身。十年种遍匡山春，却把余春赠与人。吾家先世玉芝堂，人去堂空芝亦荒。拜君嘉惠不敢忘，如还旧物增休祥。归奉二亲进一觞，回首屏风南斗旁。  

***琴志楼诗***  

峨峨山高，洋洋水深。杂花照涧，幽柯蔽林。目送万化，手劳孤斟。危亭若笠，中有一琴。  

峨峨高山，洋洋流水。壑想藏舟，岩思避雨。太虚无垠，人浮其里。欲登高丘，以望远海。  

高山峨峨，流水洋洋。躬耕百年，奉我高堂。左列图书，右侍姬姜。寄形区中，若存若亡。  

流水洋洋，高山峨峨。八表非远，一云能多。攀我丛桂，赠之疏麻。何以相娱，弹琴酒歌。  

***送南康王使君解官归里***  

使君十载南康城，抚摩一郡如孩婴。我来匡山狎猿鹤，满耳闻颂神君声。作公部民差可喜，一廛稳受千崖里。劳公白衣常送酒，念我黄冠似归里。命驾每从千里外，卜居已过三年矣。去年武昌来，闻公亦初还。公还旧郡我还山，山中猿鹤皆欢颜。今年武昌来，闻公又将去。公还故乡我流寓，山中猿鹤皆悲绪。我今年才三十强，怀抱冰雪无春阳。每逢热官辄走避，见公岂意温中肠。公年八十好神采，健若龙马驰康庄。至人养和驭造化，外物冰炭谁能伤。乃知蓬蒿与松柏，相见未可论短长。八百纵难企彭祖，九十已足凌张苍。何况治郡有阴德，于公子孙行更昌。官閤沈沈语忘倦，白头回忆江南战。酒酣耳热说曾侯，幕府英英盛群彦。郭冲五事犹能记，阮孚三语初为掾。同时得路俱腾骧，钟鼎山林两无算。转饷曾推萧相功，饮醇自学曹参办。寥落东南一老守，头童齿豁看云久。方今吏道颇衰微，莫使贤人厌升斗。安得皆如元道州，一时布列神州九。解组谁明陶令心，埋轮更惜张纲手。我尚思攀车上辕，公言且酌杯中酒。函楼老子六十余，挂冠七载神丰腴。今年有意探匡庐，乘兴一访茅君居。华阳句曲公乡里，洞天福地非虚诬。烦公更作东道主，却写交游两世图。  

***云雾茶歌***  

匡山云雾窟沈沈，闻有六朝僧未死。窟中产作云雾茶，灏气清英复无比。讬根高接南斗旁，坐令涧壑流芬芳。三十六梯不可到，天风细细吹旗枪。幽香似酒忘年岁，仙蝶飞来心已醉。清閟宜教虎豹守，窈冥若见龙蛇避。鸿荒辟后留根荄，却是匡君手自栽。高空日月赠精髓，邃古冰霜成异胎。斡旋元气仙人掌，斟酌灵浆众帝台。蒙顶上清足相埒，宜供大祀陈天阶。辛苦山僧摘盈瓮，手皲足茧人间送。叶叶都含瀑水湿，枝枝尽带岚霞重。种少应知造物慳，摘多莫使山灵痛。螺春龙井徒芳腴，尚书道此清凉殊。中泠精鉴赞皇李，双井佳题玉局苏。袖里携将云雾去，欲倾江汉试跳珠。  

***登五老峰观三叠泉即送陈范罗三君别***  

天风怒挟楼船走，一夜吹人傍南斗。琴志楼头飞雨悬，日呼五老同杯酒。诘朝海色连屏风，初阳灿烂金芙蓉。白云散尽五峰出，一朵芙蓉为一峰。云霞精魂日月液，铸此空中数拳碧。斑駮疑经女娲炼，峥嵘想见灵胡擘。孤根下插溟渤深，倒涌奇云作潮汐。上窥造化无四邻，横绝东南惟一石。不知混沌未分前，此峰却倚何天立。乾坤崩坼海水翻，未倒鸿濛旧墙壁。杞人莫忧天柱倾，乾坤赖此还清贞。阳开阴阖苞万灵，砉然吐出如新硎。大鹏沸海擘金翅，孔雀摇天翻翠屏。江湖下通地道白，吴楚中断天门青。独斟元枢执大象，坐览八极神明庭。我疑一峰肖一岳，五岳何处藏真形。鸟道横空一万里，石梁卷尽昆仑水。龙愤雷霆斗穴骄，猿惊冰雪喷崖起。鬓边河汉似西流，脚底须弥欲东徙。误道天公大笑声，投壶玉女输骁矢。仙魅行霄瀑作梯，虹霓饮涧山如绮。匡君无言李白死，落落人寰初至此。未许残飙冷剑花，肯让幽菭埋屐齿。醉倚磐陀钓海还，神州正拂长竿底。酒尽千峰休怅然，与君便可挟飞仙。青天涕唾六鳌背，白日歌呼五老颠。君卧太虚犹衽席，我凭倒景作阑干。梦魂不逐斜阳去，相与提携十万年。  

***海会寺***  

中峰如法王，师子据其右。老僧初开堂，辛苦此结构。欲令震旦国，举首眺灵鹫。天高龙象雄，地迥猿鸟瘦。钟鼓运风涛，楼台出云岫。我来访五老，逮此成三宿。沈沈青莲地，可踏不可潄。禅人数十辈，梵诵宵达昼。为喜观威仪，频来听经咒。弥天左蠡浸，收取作阶霤。风帆散万叶，沙鸟飘千豆。禅心止水定，客面观河皴。闻僧昔面壁，绝粒坐岩窦。今年八十余，爽健神所祐。其徒勇写经，坚苦本师授。周身万毛孔，一孔一针漏。华严几万字，一字一血透。吾闻兼爱术，不惜顶与脰。儒家好批根，所见无乃囿。孔墨何龂龂，仰窥大圜覆。  

***重五前一日出山作***  

四年此地两重五，前度入山今出山。荆楚岁时徒衮衮，匡庐云物自閒閒。每逢令节浑无奈，欲买扁舟且未还。回首楼台淹日月，惟余涕泪照苔斑。  

***吴章岭出庐山是李白别内处***  

长飙吹散五峰云，化作群龙到东海。我亦乘风下九江，青天俯视楼船在，寰中冰炭煮日月，物外沧桑幻烟霭。吴章岭上看云还，夕阳明灭千万山。谁倚山堂映酒看，镜边五老回朱颜。半角楼台自朝暮，梦飞不到阑干殷。忽惊脚踏天梯古，李白精魂在何许。当日绸缪为别离，人生跬步多歧路。赠此悲酸千载心，涕泪因风洒吴楚。玉杖西还黄鹤楼，潇湘南去更悠悠。明朝回首一千里，瀑布残阳天际流。  

***黎汝谦***  

黎汝谦，字受生，遵义人。光绪乙亥举人，官日本横滨领事，广东候补知府。有《夷牢溪庐诗钞》。  

***过平彝所***  

忽堕南滇月四圆，蛮花犵鸟剧堪怜。恰才去国一千里，已胜投荒十九年。励治正羞张赵酷，安危未信孔桑贤。平生结习狂游在，北固西湖订夙缘。  

***陈书***  

陈书，字伯初，晚号木庵，侯官人。光绪乙亥举人，官博野知县。有《木庵居士诗》。  

***弢庵招游听雨斋未果用昌黎炭谷湫祠堂韵寄题***  

先生游物外，贱子困尘寰。水声常激激，穿我枕函间。梦中从之游，起来仍闭关。旸谷閟太阳，居山不见山。东南石鼓矗，一缺如留环。下窥洞地底，窅缒穷天慳。禹功蔑以售，皇然念神奸。危坐鄙禅悦，辟易山僧顽。不祈炭谷雨，坐弄白日閒。行厨进杂沓，所阙惟妍鬟。山鬼导客至，抽豪貌孱颜。松岚下拂拂，落纸无由还。我昔见二图，开幽惮前艰。萝篠施葳蕤，野英垂朱殷。常呼鹘巢守，肯使鱼钥鳏。诗料付叶適，清便富难删。我曾尽读之，何止窥豹斑。美哉东野龙，停云思追攀。人生少壮怀，倏忽头已颁。谁能羡勤王，郑师犹在菅。  

***肖韩贻诗兼送叔伊之行又次韵纪梦诣幼点村居依韵奉答***  

果能诗神交，幽访以梦到。涉江净澄思，语俊失鲍照。山楼赴吟集，苦涩臂难掉。不嘲饭颗瘦，幸恕酒户小。吾髯非绝伦，只可诧便了。苍黄持斧柯，播弄对目巧。合观五七字，忭舞欬且笑。昔时酩酊游，接花下倒。今来送家弟，紫荆迹如扫。高轩或见过，倾耳鸡树噪。  

***晓起思家作书用东坡百步洪韵寄仲叔二弟***  

津亭东望生风波，隤阳西下无停梭。几回思归归不得，日手短墨窗中磨。偶逐闲游访水利，六井塞断亡东坡。凉风八月兼夜至，一洗花港稀留荷。句留为此直无益，顾恋岂复缘黎涡。平生出门罕穷独，豪气画壁歌黄河。此行有若随嫁媵，诗谶恰应乌投罗。三楹楼下鼠窥殡，夜见漆色黄成驼。严官之途始畏绝，缩足退食甘委蛇。著书未半忽昏卧，仰见梁燕先辞窠。起来绕屋唤佣仆，立意作达徵亡何。苍苔泠泠秋雨下，不饮恐被少陵呵。  

***寄芸敏京师***  

北雁不来秋雨稀，湖云衔日游人归。轩窗卧愁诗又瘦，稻粱晚熟螯难肥。去年花黄蝴蝶飞，登堂别君觞交挥。诗书制序石林至，丰采暎壁如云翚。我今不乐辞庭闱，君复流连淹帝畿。僧房独榻亦何有，垂稿忽怨缁沾衣。春来补被还相依，西山日落烟霏霏。骖鸾夜静呼灵妃，诗成且复忘朝饥。人生何处更称意，看取沧桑日夜非。  

***呈弢庵***  

元祐诸公天人姿，庆历圣德天所毗。既清海甸卷怀已，不殚厥锷焉施为。乡党流风要人纪，文献晻昧烦探披。泉虚石伫盖可负，况咏华黍赓参差。青春登朝强仕归，猿鹤欢喜迎龙夔。摩崖浯溪兴不衰，老于文学今其谁。温良颜色入座有，时以句法相质疑。龙章凤姿爱鳖跛，乱头粗服参旄氂。东屯西瀼隔还往，岁四五至穷昏曦。坐公听水之斋思，松篁琴筑弹流澌。山举踏月夜半至，挟卷报道诗寻医。  

***小除夕***  

海棠能作檐下花，梅叶先占旧年绿。吾庐春尚不欺人，到眼风光如转烛。去年还家万事足，岂料今年脱床褥。悠悠往事不堪思，鼎鼎征装宜结束。习勤运甓吾岂敢，独立庭前驱雀浴。  

***本意***  

蜜蜂无花祇趁人，春融滟滟天光新。庭阶燕坐听鸟语，何用身世愁无垠。官厨生菜源源至，天意可转哀吾民。尺泽何妨旬日匀，官身既老宁思莼。但憙子妇能和亲，此岂分外天无嗔。  

***寸晷***  

晴日暂可惜，杪春行复阑。童心如有讬，老境足能安。小室净洒扫，古诗知肺肝。百年长役役，寸晷独磐磐。  

***三月八日自正阳登舟晚宿乔家渡口***  

髡柳饶生意，沿淮似送行。别怀思事遣，老境转身轻。出处何心决，窊隆此念平。维舟天色早，料理旧诗情。  

***沧海***  

沧海忘家在，青春断客过。高华无燕垒，边僻有蜂窠。势在风筝响，资衰石臼科。饥来持不托，端未损吟哦。  

***叔伊将归上海***  

聚已无端别可疑，春镫对案费寻思。赏诗迳尔论千载，浪迹行将挟二弥。邓尉相须情欲动，皖公未到竟先疲。看云自是平生惯，病臂无眠奈此时。  

***示暾谷***  

枣下虽垂非纂纂，花前屡舞更仙仙。岂尝老我愁何逊，颇为旁人笑泰颠。卧酒频移花近榻，忍寒还听坐专毡。句成自取挑镫看，不似诚斋定不然。  

***枕上***  

凉飔穿帐夜真良，巷出居人语未央。客思移镫转深窅，虫声在壁极微茫。河星渐淡月知上，瓶水初冰花弄香。开著西窗苏病息，不应遽唤墨甜乡。  

***归计将成怯情转甚***  

极望山梁振羽翰，巢林栖舍意难安。三年城郭迷华表，再过园林冷食单。出口暄寒愁问答，刺心慰藉甚嘲姗。支离骨态新来倍，饶与旁人注目看。  

***病卧抒思***  

吴楚相望老弟兄，家林仲子独孤行。信知聚散期前定，止博艰虞练后生。燕垒春寒忘近社，雁程霄迥恋残更。已拌断绝吟哦事，本色还缘小病萌。  

***题淮雨集***  

淮雨声声岁又阑，儿嬉造物太无端。读书种断真堪惜，慰友词穷有至难。他日水沈忆西阁，一时元鬓殉南冠。怀王觉寤嗟何及，岂信兴亡属子兰。  

***除夕用东坡常州夜宿韵***  

不饮何因得酒悲，乡心于我直几微。非缘儿女能相慰，正恐田园未算归。老去论兵空气壮，闷来发难亦知稀。脩蛇赴壑年年事，南斗而今止暂依。  

零雨东山岂我徂，许多柳雪尚征涂。祭诗此夜新为客，爆竹何妨辟画符。写意频添古商陆，争新惟斗白髭须。谁知酒渴思逃席，多谢殷勤为点酥。  

***与弢庵夜谈***  

贪凉初夜垂帘坐，新月辞人早上楼。斜汉渐中秋指顾，空阶如扫露沈浮。咫闻乍爱贞元士，癖好谁甄雅故流。落与閒中商句法，定交京兆马笼头。  

***读温岐诗感事***  

明月扬州属狭邪，太牢犹省惜才华。飞卿流落樊川贵，宫体居然为杏花。  

***听水居士贻诗画扇即次其绝句天字韵***  

诗沾沧趣益逌然，画貌龙身与榻悬。想叩岩扃了无分，蹉过百八暮钟天。  

***徐世勋***  

徐世勋，字藻函，号钓叟，震泽人。光绪乙亥举人，官镇江教授。有《枫江渔唱删存》。  

***寄费安槎***  

垂虹归去已无家，席帽飘零水一涯。岁岁依人春燕子，年年入梦故园花。耐寒和靖诗应瘦，卧病相如赋不华。遥想故人当此日，定搜险韵斗尖叉。  

***冬至日约汤伯繁游观音山风雨不果***  

避俗约游山，一勺清泉冷。蜡屐已安排，风雨勿交并。卧听淋浪声，寒镫澹孤影。胶胶荒鸡鸣，怀人发深省。  

***何家琪***  

何家琪，字吟秋，号天根，封丘人。光绪乙亥举人，历官汝宁教授。有《天根诗钞》。  

***读顾亭林先生书感而作***  

寸心天万世，六合清明开。风云积时代，日月相往来。地维隆西北，万里山横排。中突一华起，浑抱洪濛胎。河水昆仑顶，毕气吞江淮。方海司出纳，全脉为之回。士不遇三代，贤愚齐尘埃。反望古制复，假手凡庸才。清时召不起，老病完形骸。冬青屡相识，夜哭臣麻鞋。凄凄春雨苑，猎猎秋风台。匹马倦天下，著书空余哀。  

***浣花草堂***  

草堂岁月犹开宝，万里旌旗落眼前。何用丈夫身许国，祇凭野老哭回天。死生亲见收京日，今古同悲《出塞》篇。满地江湖问归路，百花潭水梦无边。  

***太白酒楼***  

云中携到惊人句，千载风流第一楼。白日长安全在眼，青天蜀道独昂头。后来狂客才谁敌，生不同时我独愁。当世骑鲸仙再返，洛阳无路问糟丘。  

***过管敬伯司马大梁***  

奇才一表动长安，更走边关气郁盘。百战余勋付奴辈，中兴大笔出衙官。沙驱地转河声疾，日射天孤塔影寒。自古中州云物盛，与君同上吹台看。  

***陈作霖***  

陈作霖，字雨生，号伯雨，晚号可园，江宁人。光绪乙亥举人，就职教谕。有《可园》、《寿藻堂》等集。  

***放歌***  

寒风飒飒吹屋破，明星挂檐如月大。中夜忧思不能卧，披衣独起挑镫坐。丈夫岂合常穷饿，牢落风尘偏轗轲，跼天蹐地愁无那。愁无那，心忉忉。夜欲曙，鸡三号，拔剑斫地歌声高。  

走虽不能及奔马，力虽不能挽强弓。平生揣摩五千卷，略则黄石韬太公。料天下事屡奇中，视贼伎俩掌上同。傥使参谋向帷幄，未必不成分寸功。况兼一枝琳瑀笔，飞书草檄颇自雄。岂若谈空说有辈，只合束之高阁中。茫茫宇宙无知己，仰天吐气成白虹。侧闻江淮诸元戎，延揽似有名将风。我欲仗策相追从，短后袴褶骑黄骢，军门长揖谁为通。  

水涌必由泉源注，木茂必由根本固。我家百口渺何处，吴越晋秦各异路。吴越烽烟高接天，死生消息都茫然。晋秦山川复险峻，脂车秣马愁难进，每一念之心烦懑。安得聚居安乐乡，土地膏腴田亩良。种以黍稷杂稻粱，上为祖宗供烝尝，下为宗族给衣粮。其余亲友来我旁，尽情施予慨以慷。不愁挥尽黄金黄，呜呼此愿何时偿。  

读书不能救奇穷，旁人劝我学老农。识字不能免愁苦，旁人劝我学良贾。秉耒不知耘与耕，据算不知亏与盈，学农学贾皆无成。如此迂腐君莫笑，富贵从来难逆料。力田农，虽可为，水旱毕竟随天时。居奇贾，虽可作，慢藏亦恐遭奇祸。不如潜心经济与文章，始则困兮终则昌。  

***丁丑正月赠刘恭甫即以留别***  

六经厄秦火，汉儒勤考稽。司农集大成，胸次无町畦。后人训诂学，于兹得阶梯。君家富经术，世业承青藜。逮子复博洽，笺疏穷端倪。染翰为文章，笔力追昌黎。余事及诗赋，摆脱寻常蹊。鸾皇发清啸，不作寒蛩啼。我初识子时，介绍由璜溪。龙门同御李，一见深交缔。每当肄业顷，扃门发新题。俭腹无可搜，音屡误雌霓。赖子行秘书，三箧指我迷。行随千里足。驽马亦駃騠。名高旁人妒，往往俱遭诋。岂无赏识者，刮目资金篦。邑志重纂修，局开鹭坊西。子首应徵聘，笔砚随身赍。滥竽更及我，左右劳挈提。体例互参酌，嘉味调盐醯。疵颣互抉摘，良药进刀圭。悔翁今作家，烛理如然犀。谓我大事记，与子蓺文齐。泰山高且峻，肯为培塿低。既惭复以幸，黾勉事攀跻。况此十年中，佳日常招携。挑菜莫愁榭，采菱元武隄。飞霞及灵谷，穷探仙佛栖。觞咏乐复乐，唱和赋萚兮。他时寻爪印，历历皆鸿泥。阳和催淑景，雪释冰流澌。计偕期在迩，门外车驾輗。行当与子别，一曲听歌骊。功名亦何物，得失争虫鸡。感子缠绵意，酒酌金玻璃。祝我赴长安，春风健马蹄。自分骨相寒，不称居金闺。江南夏四月，芳草碧以萋。会当返故里，暂离非久暌。游览与著述，愿子其少徯。  

***周忠毅公墨迹卷送藏焦山诗为赵季梅中翰作***  

我昔泛棹游焦山，曾见杨公所遗之玉带。文襄谋略海内传，能途逆瑾功尤大。又尝驱车上春明，得向椒山杨公祠堂亲展拜。平生胆不借蚺蛇，尚留谏草壁间发光怪。胜朝气节无与俦，正嘉诸臣通沆瀣。下逮天启昏乱朝，西台謇谔洵为最。御史周公铁作肝，立朝慷慨称匪懈。对仗弹章劾厂公，不惮五虎十彪逞毒害。朝归乡里暮圜扉，击佞未成甘首碎。遗文零落不可知，傥获缣缃生敬爱。吴江地僻公故乡，梅叟来居学官廨。耆文好古擅风雅，休沐余闲阅书画。贾人不识公手书，捆束牛腰市中卖。百钱买得喜欲颠，细字联珠大编贝。装池釐订具苦心，伏暑阑时勤晾晒。移官携向金陵来，箧笥深藏防破坏。因思名臣墨迹以人重，片纸俱堪阅时代。何况草书神妙走龙蛇，居然争坐位帖同一派。天留神物不敢私，广大流传推法界。何妨施向枯木堂，解脱因缘两无碍。遍徵题咏为证盟，欲令海天佛国添佳话。永嘉方伯本通儒，护法宰官拥冠盖。巧偷豪夺防未然，印钤朱纽篆垂薤。从兹人胜坊间定慧寺，常同杨公玉带山门挂。我今对此转踌蹰，绢素多年无不败。何当镌石嵌壁间，得与松筠庵中谏草之堂遥作配。  

***胭脂井吊张丽华***  

春江花月南朝冷，床下军书报边警。狎客欢筵未及终，镜明照彻山河影。台城古井苔花红，临春结绮楼皆空。君王妃子甘同梦，尘飞不到潜龙宫。国亡难备牵羊礼，碧血凝膏谁为洗。美人至竟不负君，未共宣华人晋邸。  

***春夜寒甚怀凤生***  

三月将半春未归，海棠冻僵红不肥。满天密云慳作雨，朔风料峭寒砭肌。此时摊书拥裘坐，微吟肯辍镫前课。漏滴铜壶宵已深，淡月窥帘趁窗破。北乡飞鸿逐去尘，谁怜怀远意逡巡。深居斗室犹嫌冷，况尔风檐对策人。  

***可园对雨***  

新晴无几时，东风又作雨。清明节已过，春色在何许。摇绿竹相戛，湿红花欲吐。胡蜨弱还飞，流莺涩亦语。造化暗推移，峭寒曾莫阻。不息即天机，吾悟养生主。  

***鸳鸯湖边望烟雨楼***  

风起鸳鸯湖上秋，临流欲渡苦无舟。我来竟未逢烟雨，红出斜阳画里楼。  

***感述效涪翁体***  

少时好博情不专，晚年学道忘蹄筌。日长掩书不复读，森然万象来我前。后生问我何宗旨，笑而不答坐隐几。秋深闻得木穉香，乃知吾无隐乎尔。  

我今衰朽百无用，一枝老笔犹飞动。建康嘉瑞颂赤乌，《太玄》终篇吐白凤。尚忆嬉游科举场，后来声望重江乡。他时人傥传遗稿，莫误虞山拂水庄。  

***蒋萼***  

蒋萼，字跗棠，宜兴人。光绪乙亥举人，官丹徒教谕。有《醉园诗存》。  

***摇落***  

摇落天涯暮，羁栖感不胜。无家遂耕隐，有妇作吟朋。多病风怀减，悲秋客思增。吾生安守拙，与世敢模棱。  

旧业荒三径，严亲滞一官。十年遭丧乱，万状忍饥寒。作客曾何补，依人总觉难。愁多怯霜鬓，引镜几回看。  

***蒋师轼***  

蒋师轼，字幼瞻，上元人。光绪乙亥举人。有《三径草堂诗钞》。  

***秋夕***  

木末秋云飞，晚霞不成霁。凉风动虚幌，杂卉媚幽砌。坐对日西匿，遥空但阴翳。向夕蛩声来，秋心忽满地。焚膏手残帙，万籁感情思。羡他邻妇织，已为岁寒计。  

***秋晴游妙相庵同周二守卿周大凤笙筱园绍由弟***  

生公性疏旷，相与坐忘机。水木通禅意，烟云浸客衣。清谈听落叶，散步入林霏。为问随园胜，苍山夕照微。  

四壁藓花滋，清华壁上诗。可怜湘水恨，如诵楚骚词。泉石宜清供，兰荪讬远思。高风安可仰，庭木蔚寒姿。  

***晓过扬州***  

潮声风力一帆遒，午夜霜花冷舵楼。幽梦初醒江海曙，人携残月到扬州。  

***立秋夕***  

今夜三更月，梧桐一叶秋。搴帏望河汉，清影下西楼。蛩语尔何意，露华凉不收。惊心岁华晚，风色动吴钩。  

***奔牛雨泊***  

云波瑟瑟夜迢迢，偪仄篷窗酒力消。短笛声中风又雨，残镫和梦落寒潮。  

***绝句***  

茅茨俯流水，寒篠摇烟霏。牧笛下前径，一双鱼翠飞。  

***吴塔夜发***  

三更月满船，载梦溯前浦。天水夜寥寂，微风数声橹。尘事忽萧然，秋心入虫语。  

***送汪宝素之武昌***  

汉广通三湘，兰芷多于草。春风一以至，舒华媚清晓。遥遥屈宋艳，落英嗟已槁。愿君搴孤芳，缠绵发天藻。相逢江上人，遗之寄东道。  

***朱贻泰***  

朱贻泰，字后成，号少卿，宝山人。光绪乙亥举人。有《秋涛阁吟草》。  

***登吴山***  

簇簇芙蓉雨后青，峰危嶂叠斗珑玲。人来绝顶消尘梦，晴送虚岚作画屏。雪浪万层摇石壁，琳宫千佛镇山灵。振衣直欲凌云去，野鹤盘空健拂翎。  

***张仁黼***  

张仁黼，字劭予，固始人。光绪丙子进士，改庶吉士，授编修，官至吏部侍郎。  

***胡寅谷内弟善饮赠以酒券以诗见报即和原韵***  

东京擅风节，俊及与顾厨。降而毕阮辈，烂醉卧酒垆。文藻奚足贵，彩禽尾毕逋。尔我道义洽，促膝爱蘧庐。高谭揖管葛，论文薄三苏。精研治民术，平衡披王符。嬉今而骂古，腐儒有何辜。华颠嫚如昨，霜雪洒头颅。君方谢秉铎，我久滞瀛壶。君文涵万有，我智辨之无。性只分狂狷，才亦判腴枯。君抚宓子琴，我啖乐正餔。我歌君且舞，轩乎其鼚乎。楚些慨以慷，妃豨和噫恶。  

***发介休县过义棠宿灵石途中即事***  

古镇义棠过，故关冷泉摩。两山争壁立，湍悍夹汾河。  

松檞蔚青葱，山花瀰岭红。梯田绿万顷，灌溉一渠通。  

冠爵通津古，谷寒雀鼠空。前山绝顶处，危塔矗云中。  

野舟不系缆，疏柳覆清津。穴处人家惯，宛然葛天民。  

急湍<齿契>颓岸，峭壁沍寒云。径仄予怀坦，王尊志不纷。  

灵石浮水上，扣之出金声。虫篆谁能识，苍茫吊古情。  

***感事述怀步漫堂韵***  

乳哺请看檞上鸦，萧然两鬓雪霜加。展书心似盈蹊草，作字瞳如隔镜花。身世冥冥纷去雁，官私苦苦辨鸣蛙。闲窗搓手浑忙甚，不是诗筒是画叉。  

***顾璜***  

顾璜，字渔溪，祥符人。光绪丙子进士，改庶吉士，历官通政使，改镶白旗汉军副都统。  

***至苏门山下百泉静乐园***  

岁岁乡园惭阔别，今朝旧地访苏门。四围山色松边路，百道泉声竹里村。胜会厨刚荐樱筍，丰年社喜足鸡豚。嗟予又逐红尘去，安得坡翁钓石温。  

***游石屋洞***  

筍舆度城阴，迆逦南屏麓。村溪时映带，陂陀半起伏。远翠九里松，浓碧万竿竹。梯云捷飞猱，登顿舆夫熟。危磴红泉泻，泠泠奏笙筑。异境忽天开，高洞得石屋。状若敞轩槛，筵任肆水陆。环壁镌罗汉，数五百十六。巍然坐释迦，诸佛周其足。旁列石枰枕，朝暮閒云宿。神工与鬼斧，驱使殆阿育。两窟尤深邃，欲控终瑟缩。冰楼寒凿齿，浮螺字横读。后洞深复深，异产飞白蝠。大仁寺犹在，齐树楼谁筑。杖藜一舒啸，俗尘吐几斛。锦屏叠环抱，绣岭互回复。芳鲜积阶平，仙风吹谡谡。似有鸾凤音，佳人老空谷。流连宁忍去，将行更返瞩。归路下苍烟，湖光荡新绿。  

***高赓恩***  

高赓恩，字曦亭，宁河人。光绪丙子进士，改庶吉士，授编修，历官太常寺卿。谥文通。有《思贻堂诗集》。  

***何润夫招集云山别墅次韵***  

九陌尘嚣此境閒，楼台图画胜荆关。日边金掌明华表，雪后白头逢远山。天近吾曹试一问，春寒高处不胜攀。暮鸦残照催归客，青琐来朝点旧班。  

***辛丑春乞身东归过太原赠张愚生***  

细草青回辇路春，舞雩今见咏归人。寒镫夜话西山雨，匹马朝飞朔陌尘。海内论交几师友，秦中播越旧君臣。丈夫不为穷途哭，万感苍凉泪满巾。  

***拟宫人入道诗***  

然镫绣佛衣，偶制万年字。停针梦九霄，枕上铜驼泪。  

紫霄朝玉真，花龛荐荃蕙。为感昭阳恩，炉香祝千岁。  

***庞鸿文***  

庞鸿文，字絅堂，常熟人。光绪丙子进士，改庶吉士，授编修，历官通政司副使。  

***江亭春望***  

觚棱佳气捧去来，辉映昭王旧日台。黍谷几吹邹律暖，析津频泛汉槎回。山连榆塞形原壮，水咽桑乾冻未开。为望蓟门烟树里，此中应有栋梁才。  

***题张雨生橅黄小松坡公石铫图***  

小聚城南尺五天，六街腊鼓又催年。一瓯苦茗饶乡味，却忆家山玉蟹泉。  

肯向卢沟策蹇无，龙潭佳处拟蓬壶。歇心亭上烹茶坐，好写奇峰散绮图。  

***黄潆之***  

黄潆之，字杭荪，善化人。光绪丙子进士，官吏部主事。有《贞复堂集》。  

***春日闻雁***  

才见南飞又北飞，征途万里影依依。斜阳满地人何处，芳草连天汝独归。杨柳春风声下上，梧桐秋雨梦依稀。雪泥旧事浑如昨，回首前尘迹已非。  

***陶锐***  

陶锐，字辛垣，黄冈人。光绪丙子进士，官吏部主事。有《玉香斋诗草》。  

***鹰山***  

连山姿飞腾，万状纷罗萃。其中踞苍鹰，森然欲离地。石骨露细筋，峰铓磨利翅。狐兔失窟穴，鸠鹊凛然退。我来及早春，飒飒高秋气。乱流走白沙，寒草少青翠。侧足不敢扪，摘绦疑可试。化工妙写生，肖物神奸备。舆图考未详，支筇聊適意。他时风雨来，毋令鞲脱臂。  

***紫云宫题壁***  

水落滩声走怒雷，僧楼门面峡江开。山云忽起天乍暝，一十二峰飞雨来。  

***江上***  

秋雨秋风客棹迟，放船好趁晚晴时。青山断处见僧寺，红树丛中出酒旗。刈稻人归携<禾罢>稏，卖鱼船去载鸬鹚。明霞点缀澄江景，欲和当年小谢诗。  

***闻福增***  

闻福增，字眉川，号退庵，太仓人。光绪丙子进士，改庶吉士，授庆符知县。有《退庵诗稿》。  

***临江寺***  

临江古寺接层穹，浩荡川原入望空。驿路高悬飞鸟外，涛声直走乱山中。人生到处鸿留雪，我意浑如鹢退风。羸马敝裘游欲倦，一鞭回指海云红。  

***葛之覃***  

葛之覃，字子周，南皮人。光绪丙子进士，官高密知县。有《种蕉听雨轩诗钞》。  

***秋夕后园散步***  

闲阶新雨霁，小坐扫莓苔。花影月扶出，雁声风勒回。湿薪双犬藉，枯叶一萤偎。到此成幽赏，孤吟孰与陪。  

***刘曾騄***  

刘曾騄，字骧臣，祥符人。光绪丙子进士，官茌平知县。有《梦园诗集》。  

***七月二十九日得秦中赵岳生司马书知女弟于去岁四月朔日殂谢诗以哭之***  

离家一别十年余，噩耗传来泪袭裾。谢女空留残雪咏，鲍兄偏少大雷书。真成踽踽孤行客，尚想亭亭问字初。孰使才人悲远嫁，秦关西望雁行疏。  

***十一月二十八日移入任城梦园是日为王宜人忌日感而有作***  

辛苦买山钱，山居亦自怜。《大招》曾此夕，小别动经年。翠被生寒夜，麻衣扫雪天。芦帘兼纸阁，镫烬不成眠。  

***章丘清明***  

东风吹暖一身轻，人似浮云自在行。好是绿杨红杏里，女郎山下过清明。  

## ●卷一百七十一

***袁昶***  

袁昶，字重黎，号爽秋，桐庐人。光绪丙子进士，历官太常寺卿。谥忠节。有《渐西村人集》、《袁忠节遗诗》。  

***游灵隐次日作诗记之***  

少耽名山游，欲乘龙蹻去。昨游灵鹫岭，异状难名数。日行阎浮岚气殷，绿萝上覆云根孱。洞中瘖虎伏何处，洞外老藓缘梯斑。世上炎歊峡中冷，寒碧一勺牙生鋋。峰峰石壁面势异，大似伊阙雕孱颜。梁穿唐凿不暇诘，神工鬼斧搜天关。辟支弟子已伟绝，况有七佛难跻攀。韬光苦县篇第几，缥缈湿翠浮云间。余杭之胜天目最，灵脉奔渟此山会。绝顶传闻宵见日，海门遥望涛如带。怱怱兴尽未果游，径坏奔泉鸣石濑。山僧劫后梵筵空，惟有危楼卧古钟。事往何人留镂壁，时清无钵可降龙。逃空早晚重来此，待取秋山霜叶红。  

***飞来峰一线天***  

南戒何缘觅祖峰，山脉潜移天不动。毗沙夜半斮龙耳，掷下西方一礨空。我行逢秋日，林赤霜垂实。胡僧何年卜居此，天扉微开一线出。削崖仰刮青颇黎，佛光瞥见还易失。奇石粗沙足下生，岩腹疑有山灵撑。山囚铁锁木石精，风出空穴时一鸣。坤乾雷硠刬复成，千年崩石藤为縆。赤箭青芝不可名，蝯呼游人谷自应。偃松往往盖一亩，老父夜系青羊行。日欲落兮山罅合，天光佛{髟介}交冥冥。  

***圣因寺行宫前铜鹿行***  

古稀天子六省方，帐殿金扉照水黄。当年故物独铜鹿，口衔芝菌望幸长。与二仙禽列为四，旧存其一今亡矣。玉狮盗去田蟛郎，承露金仙应堕泪。眼见阳和八八春，铸始乾隆金几斤。更溯景陵遗老尽，上方龙象空烟云。摧牙落角苔花绿，乱领妖要应怒触。时来被锦孤山阳，乱定淈泥湖水曲。枯枝犹讶长生牌，苍鼠啼向空坛荄。精蓝一炬守吏去，賸有残僧拾堕柴。文澜阁圮穨梁在，书付秦灰谁续采。睿思亲解尘角讹，文物当年盛渊海。宫前老翁曝背言，今是乾隆几叶孙。先皇不宝四白鹿，再拜溪毛荐水温。  

***望岳***  

何年涌地出巃嵸，散作浮青数点峰。一气空濛走溟渤，双丸隐见宿长松。谁探玉检千盘顶，试觅金仙九节筇。云欲出溪还隐去，紫烟待叩灌坛踪。  

***敬题朱竹垞毛西河两先生合像***  

康熙鸿儒传者几，卓荦二万毛胡朱。词科布衣数己未，萧山秀水夹江居。颇闻漆书讼今古，桁头佚字疑有无。冤词差不敌疏证，经义一卷存圆柧。初晴八十犹甚口，瓜皮竹杖同浮湖。吴兴郑生阿堵笔，或腴而短颀而臞。公寮从祀究应罢，郊配西向良非诬。儒家得失每参半，谁其剖柝鹤与凫。汪君手摹罗聘画，野服奇古形模殊。东南之美两竹箭，元气寿与湖山俱。  

***送施均父落第后之肃州从军***  

远树相迎意黯然，轻装短制别华筵。欲探鸟鼠同巢野，定访崆峒问道山。禄利何堪受鸱吓，高才莫漫遗鱼筌。湟中战伐含飞动，幕下陈琳正待贤。  

河西自古雄文物，漆简东京出杜林。殊俗即看剺面化，经生要蓄济时心。徙戎江统曾闳议，对策刘蕡暂陆沈。好去晋公持节地，朝正重入五云深。  

***竟陵***  

竟陵玉节拥朱舆，涉历艰难委佩余。西邸谁陈因果论，东平难乞短长书。幅巾傥幸传归第，华屋何人为曳裾。割肉汙貂终得释，风雷揃爪事何如。  

***送陶子缜归越***  

森沈石篑倚金支，翠栝阴中读《楚辞》。旧注好纂《鸿烈》解，穹碑为访禹陵祠。枝言何用夸三耳，飞遁终期法九师。压担奇书燕市去，参差笑谢市中儿。  

***涵秋阁诗为严居士作***  

灵境含众妙，意林凭象构。况联吾子贤，端居类岩岫。回回凌飙空，槭槭翳永昼。飞槛纳浮阴，暗泉挹丹溜。疑非王城栖，风物濯颖秀。下寻丛荻尽，忽拓遥岑覯。兀然坐忘客，万有俱色授。讲解吾友于，瓦樽偶相就。大地运一舟，弥缝无罅漏。即此明远心，何殊食气寿。  

南城有佳处，潢水深几曲。乍断游人至，何殊郑君谷。烟中人语静，微霜渍松竹。时得刘龚来，三径放远目。朝听东林梵，暝还西斋宿。犹怜江上居，荒池蔓寒菊。我亦离乡客，社燕思旧屋。相期脱世议，澹与返初服。岁寒非峻节，纯懿天所福。  

***桐君孤屿***  

危峰崒起削青成，似有群仙抗手迎。日出常疑塔光现，云来时挟溪声行。窗中一水浮衣带，洞里三生访石枰。我欲山中听斋鼓，安心未肯学屠鲸。  

***怀瓶公***  

曾斥邪蒿直讲筵，急难谋国匪身便。谴何终抱此纯白，揵户独草吾《太玄》。老鹤冲霄砦空在，一龟支榻气犹全。平泉无数髯谏议，岁晏直并松心坚。  

***樊佥事家新作临河小台***  

寇巴东古英雄人，樊渭南今文章伯。用时腹中兵甲森欲动，寂时专气致柔了无迹。萧然隐几人海里，游戏筑台聊尔早。手治磴道洞扉开，云影花光天在水。枕簟江湖步屟间，餐嘘日月扶栏起。凌空东接属玉观，响闸西连尚冠里。中有据梧澹荡人，国论膏肓箴炙竢。得道长生方两瞳，松标婉娈柔童子。日草边琐百函书，捴斥令仆海沤如。薄晚相从曲江曲，约我登顿飞霞裾。森森侠侍台边树，育育同观濠上鱼。自是澶渊却敌手，岂但骑鲸跨碧虚。  

***哭黄漱老***  

人物方眇然，耆旧日彫谢。东瓯箭竹尽，孤屿鸿钟嗄。风摧长松标，冰裂山木稼。节操奄云徂，国瘁运可诧。忆昨接轨仪，培塿附嵩华。交在方群间，披豁绝娿假。斜篸丹沜曲，广宴西林下。击强秋鹰豪，鉏奸夏日炙。孤标朱游俦，直声李邕亚。晚敏浊世屯，去辞京洛舍。萧然大梁游，复税锺阜驾。挂席丹山阳，开樽翠滴榭。崖林陪逸兴，筇竹侍清暇。欣披卧游图，会合双星乍。星移不可论，电泡俄观化。哭既不冯棺，奠复不亲斝。浩然返太虚，驭气白霓跨。国失一蓍龟，遑言支漏罅。臣今悼质亡，里应为社罢。南冥剑弢铓，有泪浩如泻。  

***南园钱公画马歌为榕全尚书作***  

相马如相士，权奇常在骨。国马饥食玉山禾，国士衣寒直庐宿。南国岳岳天人姿，来自碧鸡金马池。神凝气敛风趣逸，铁汉端如刘器之。帝有诤臣烛奸欺，义所未安昌其词。宁肯媕娿作仗马，食三品料侍赤墀。平生师友罕同调，落落倾襟姚与邵。故其退食燕闲时，落笔解衣滂礴为。偶写渥洼天马姿，风鬃雾鬛不可鞿。双瞳夹镜尾卓锥，散放烟莎丹棱陂。不待刷燕而秣楚，精爽方圆中矩规。旁有小驹相因依，碨礌痒摩枯树枝。有如养到木鸡候，正容悟物砭火驰。一洗凡马簸万古，云烟过眼传妙楮。何书物色偶得之，长风飒沓生廊庑。扈从木兰油幕睹，酹以法酒挏马乳。榕公相士如相马，刮弃骈阗擢娴雅。今之相者何举肥，南园写真知者寡。家世中朝第一人，锁闱校士觅骐驎。时危正杖异材出，事往犹留翠墨新。再持惜抱人伦鉴，网得渥洼真绝尘。  

***和何尹忆云林寺泉***  

蜺罗跂谛水，神力移在兹。何以西方空，东方经蠹缁。末法三千年，东西两陵夷。惟有万古泉，水碧温流澌。春深构飞槛，奇石乳岩垂。定心足垂外，不畏虎迹欺。我曾木癭瓢，蒸以丹房芝。君亦汲烹之，容颜发华滋。闲云不济物，何似在山仪。  

我曩入飞峰，心迹双萧寂。微言证璨可，倦枕苍石壁。希微九天籁，汗漫三世隔。瘴海今横流，何者为我宅。将毋归稽留，不然栖大涤。洗耳听韶濩，妍朱校仙册。夜汲一军持，玉水方流液。虽落尘网中，金骨炼营魄。试招何尹俱，割半垂龙席。各据一洞天，袖方聊煮石。  

***和友人吴山水仙王祠***  

巫史传芭进酒卮，长筵吹彻玉参差。千年薶碧终难化，八月怒涛空尔为。配以逋仙荐秋菊，从骖水伯闪朱旗。江流不尽兴亡恨，抉眼苏台鹿上时。  

***幽愤***  

朝与蝮蛇游，暮与豺虎居。劫掠长安中，官军不留余。黄巾势合离，朝市成荒墟。燔烧及城阙，阊阖震绮疏。九陌夜无人，出则防击狙。念我平生友，换酒脱金鱼。途穷各窜逸，蒺藜塞中衢。阿谁裹饭问，跰鲜困子与。独有于侍御，再顾荜门庐。壮我猛将援，饴我行胥疏。患难情倍亲，促坐愿须臾。皇天况甘雨，洒我园中蔬。忧虫日以甦，槁苗日以苏。摘蔬更沽酒，留公解饥劬。  

月晕知将风，碍润知雨至。及彼未雨时，绸缪桑土悴。倾桡易新栋，败甓圬早治。何以危堂下，鱼龙陈百戏。在位姑谋乐，栖苕无远志。不知火将燃，不预庀戎器。一朝青犊群，盗弄禁壖地。鬼兵请助我，藉歼翎候使。岂有垂天翼，资彼群蝗翅。岂有神武朝，惜力五斗米。名言失正顺，敌衅挑携贰。瓜剖而豆分，危亡运自致。  

泰伯为让王，采药適蛮乡。开国称至德，周道日以昌。礼烈贝勒长，让位有耿光。奉曼珠应身，神武天称扬。故鞭苔四裔，探筴卜世长。不敢先天下，老子三宝章。何尤扫氛祲，枉矢贯天狼。天眷有让德，艮维降之祥。三陵望郁葱，佳气方未央。柹附誓翊戴，巩卫于苞桑。齐心奉圣主，长御万年觞。兵气繇政秕，乱萌繇志荒。叛氓治昌披，胡兵惩陆梁。立国自有本，济时岂无方。尼父曰正名，圣者道其常。立石与僵柳，先诛眭议郎。  

***缪荃孙***  

缪荃孙，字炎之，号筱珊，晚号艺风，江阴人。光绪丙子进士，改庶吉士。授编修，历官学部候补参议。有《辛壬稿》、《癸甲稿》。  

***题全谢山先生像***  

梨洲授四明，史学冠当代。先生尤卓荦，识见越流辈。微言兼大义，抗论必千载。事迹辨是非，人材儗进退。上可继毛朱，下足开钱戴。走也私淑殷，遗书颇津逮。祠堂拜公像，静挹温和态。梁君再示我，又若聆謦欬。句余搜土音，端谿有遗爱。我愿摹万本，瞻仰同泰岱。  

***游上方山***  

石梯三百级，梯尽即茅庵。蹋壁身攀树，窥窗影落潭。声闻停梵呗，呼吸尽烟岚。七二枯寮在，何人十日探。  

古树绿成海，前山复后山。参天多磊落，拔地少弯环。落叶荒途里，空腔断壁间。婆娑生意好，点缀碧孱颜。  

***西涯***  

涓涓细濑胜尘沙，路转城阴水两叉。虾菜亭空荒渚卸，藜光桥古御街斜。长空叆叇天如墨，老树蒙茸雪作花。今古诗人多聚此，玉延亭外即西涯。  

***题竹垞图***  

舍南舍北尽牙签，万竹阴阴绿到檐。欲望九峰山色好，小楼一角几时添。  

后人慕古屡增修，故址流传二百秋。刘井柯亭俱蔓草，何人道古访瀛洲。  

簪笔曾经侍玉銮，承恩毕竟少孤寒。著书翻是还家乐，我亦归田七品官。  

***陶方琦***  

陶方琦，字子缜，会稽人。光绪丙子进士，改庶吉士，授编修。有《湘麋阁遗集》。  

***云门自夷陵以诗相讯依韵答之***  

迩来风致日萧疏，还忆禾城判襼初。料理吴绵秋作客，消磨官烛夜仇书。有时晒箧留花腊，何处看山假筍舆。欲拟荡云好胸次，恐余牢落总难如。  

***寄怀彦清中州时将有金陵之役***  

莫谓天涯远，而令问讯疏。易成三载别，难得一行书。爱我容兄事，论文感索居。暮云千里合，雕眼倦应舒。  

嵩少名山胜，君今杖策游。纪程诗卷富，题字古崖秋。风月梁园美，关河越客愁。垂虹秋色好，我亦旅人俦。  

***寄呈李越缦先生***  

思随杖履集都门，花外琴书笑语温。卜宅湖塘分柘柳，采风潇水长兰荪。千秋中垒传经业，一曲震川数醉痕。见说春城桃李艳，薰风何处不开尊。  

***春暮登快阁与姚海槎亲家茗话***  

师山相狋觺，矗矗镜深沼。雨气破蘋光，玲珑走飞瀑。廊垣积春阴，邃绿互回绕。此心炁澄静，聊以畅襟眺。<甚见>幽觅余绮，园林窎然辟。寒风上春衣，迟花媚霁夕。南窗瞰池水，清光异金碧。旁入栖烟亭，闲云一为集。游踪喜邃密，登阁启窗阑。天光接远水，绿尽见诸山。林壑互应接，知我数往还。放翁虽千古，逸唱同追攀。  

***牛善祥***  

牛善祥，字咏裳，秀水人。光绪丙子进士，改庶吉士，授编修。有《红藤馆诗》。  

***宿武夷冲佑观***  

移舟近仙观，散步值初冬。落叶溪前路，浮云天外峰。叩门惟见月，入院不闻钟。欲问升真诀，何人是赤松。  

***路朝霖***  

路朝霖，字访岩，毕节人。光绪丙子进士，改庶吉士，授东乡知县，历官河南候补道。有《红鹅馆诗集》。  

***万岁峰***  

汉皇辇跸事东封，玉检金泥饰几重。雄略能徕青海马，长生欲系鼎湖龙。竹宫光照求灵药，椒室神来驻丽容。登礼嵩呼闻吏卒，不曾流响茂陵松。  

***早春有怀燕京***  

细雨霏微洒路尘，客怀镇日对松筠。少年哀乐难为别，乱世科名不救贫。草色绿回江渚暖，溪声喧带石滩春。东风又到千门里，独倚阑干望紫宸。  

***巴东***  

竹枝声苦夕阳红，大舸轻帆趁晚风。满树猿啼江草绿，行人四月过巴东。  

阵图聚石空陈迹，秋兴歌诗足感伤。词客英雄两销歇，江声和月下瞿唐。  

***八月廿三日偕徐性臣重游慈仁寺***  

七年不到双松下，胜地经过感慨重。扫叶僧开明月径，浇花人打夕阳钟。苔封古殿栖驯鸽，雨湿空廊损画龙。犹剩太平丞相碣，白头作记叹疏慵。  

又听经声到上方，长明镫下礼空王。书摊漫说前朝市，窑变争看古佛妆。杰阁花深留美荫，小池荷老剩余香。卢沟行骑登高见，怕动轮蹄断客肠。  

***范忠贞公铜印歌和黄再同***  

红螺山高郁灵秀，太傅勋名在宇宙。入关一书赞皇图，功比萧何出其右。令子起家甲乙科，循声两浙腾讴歌。闽疆建节澄吏治，猰貐磨牙生风波。羁囚暗屋陷罗网，尽室岂有污奸党。同时更有锡山嵇，慷慨捐躯世无两。佩印流传历有年，觐公款识刀法全。莫问秦镌与汉制，铜章夜夜光烛天。呜呼！信国砚，苏卿节，木魅山精不敢齧。不然印何累累绶若若，一寸顽铜乌足说。去岁探奇在洛阳，克绅方印曾评量。今春拜识范公印，忠义千秋相颉颃。黄君嗜古得精意，吾庐碧血存天地。辟邪作纽光斓斑，上有忠臣姓名字。君不见商银涂金剧有情，摩挲朱记到儒生。三藩事往二百载，至今人说范忠贞。  

***黄遵宪***  

黄遵宪，字公度，嘉应人。光绪丙子举人，历官湖南按察使，候补三品京堂。有《人境庐诗草》。  

***寓汕头旅馆寄怀梁诗五***  

策策秋声木叶乾，百端萧瑟入心肝。颠风断渡铃能语，古月悬天镜独看。未到中年哀乐备，无多同调别离难。巡檐绕室行千遍，刚对孤镫又倚阑。  

***海行杂感***  

稗瀛大海善谈天，丱女童男远学仙。傥遂乘桴更东去，地球早辟二千年。  

青李黄甘烂漫堆，蒲桃浓绿泼新醅。怪他一白清如许，水亦轮回变化来。  

中年岁月苦风飘，强半光阴客里抛。今日破愁编日记，一年却得两花朝。  

星星世界遍诸天，不计三千与大千。傥亦乘槎中有客，回头望我地球圆。  

家书琐屑写从头，身在茫茫一叶舟。纸尾只填某日发，计程难说到何州。  

***温则宫朝会***  

万镫悬耀夜光珠，绣缕黄金匝地铺。一柱通天铭武后，三山绝岛胜方壶。如闻广乐钧天奏，想见重华盖地图。五十余年功德盛，女娲以后世应无。  

***寄怀左子兴领事***  

古人材艺今俱有，却是今人古不如。十载勋名辅英簜，一家安乐寄华胥。头衔南岛蛮夷长，手笔西方象寄书。闻说狂歌敲铁板，大声往往骇龙鱼。  

***登巴黎铁塔***  

拔地崛然起，崚嶒矗百丈。自非假羽翼，孰能蹑履上。高标悬金针，四维挂铁网。下竖五丈旗，可容千人帐。石础森开张，露阙屹相向。游人企足看，已惊眼界创。悬车倏上腾，乍闻辘轳响。人已不翼飞，迥出空虚上。并世无二尊，独立绝依傍。即居最下层，高已莫能抗。苍苍覆大圜，森芒列万象。呼吸通帝座，疑可通肸蚃。自天下至地，俯察不复仰。但恨目力穷，更无外物障。离离画方罫，万顷开沃壤。微茫一线遥，千里走河广。宫阙与城垒，一气作苍莽。不辨牛马人，沙虫纷扰攘。我从下界来，小大顿变相。未知天眼闚，幺麽作何状。北风冰海来，秋气何飒爽。海西数点烟，英伦郁相望。缅昔百年役，裂地争霸王。驱民入锋镝，倾国竭府帑。其后拿破仑，盖世气无两。胜尊天单于，败作降王长。欧洲古战场，好胜不相让。即今正六帝，各负天下壮。等是蛮触争，纷纷校得丧。嗟我稊米身，尫弱不自量。一览小天下，五洲如在掌。既登绝顶高，更作凌风想。何时御气游，乘球恣来往。扶摇九万里，一笑我其傥。  

***孙诒燕***  

孙诒燕，字叔芑，瑞安人。光绪丙子举人，官内阁中书。有《望益斋诗存》。  

***随侍止叟伯父谒孝陵和作***  

紫金山势郁崔巍，胜国幽宫冷翠微。石兽宵寒颓阙在，铜驼草长故宫非。江东无复锺王气，泗上由来有布衣。麦饭一盂何处觅，西风落日怅魂归。  

***何廷俊***  

何廷俊，字少仙，号潜园，昆明人。光绪丙子举人，历官河南彰卫怀道。有《潜园诗草》。  

***丁巳正月二十日香山生日集十发盦用香山喜入新年韵分赋***  

摇落关河几旧臣，新年诗酒过中旬。移情海水曲中趣，照眼花枝劫外身。洛社衣冠追往事，长沙风景聚骚人。斋名天鹿瓶梅吐，好访桃源洞口春。  

***任锡汾***  

任锡汾，字逢辛，晚号拙叟，宜兴人。光绪丙子举人，历官四川川东道。有《拙叟诗存》。  

***宜兴西北郭先彦升公钓台遗迹***  

文章江左溯萧梁，负郭长流五马芳。虾虎旧城曾保障，蛟龙潜迹此贤良。遗徽远接袁公社，余荫遥攀召伯棠。终是南洲风俗美，永留故址历沧桑。  

***李作霖***  

李作霖，字雨人，上元人。光绪丙子举人，直隶候补道。  

***旅感***  

鸡胶胶，秋风长。鸡喈喈，天欲霜。机声轧轧篝火光，跂愁织女星窥窗。弄寒芒，明河耿耿夜未央，锦衾角枕横空床。空床徬徨，风凄夜凉。双心一袜，妾心君裳。  

***王仁东***  

王仁东，字刚侯，号旭庄，闽县人。光绪丙子举人，历官江苏候补道。有《完巢剩稿》。  

***春意***  

逝水韶光盛会难，乍晴乍雨意阑珊。篱边堆雪梅初落，墙外余霞杏又残。社酒可赊思共醉，春衣欲试怯轻寒。胜游已爽郊坰约，万紫千红眼倦看。  

***愚园过洪鹭汀故居感赋***  

凄凉重过故人庐，苦茗浇胸郁不舒。昼静名园游客少，天寒老树著花疏。别来君竟长眼去，乱后吾犹短发梳。旧雨晨星寥落甚，凭阑春色满庭除。  

***佚题***  

胡汉恩知自浅深，莒敖往事久沈吟。钱王独义罗昭谏，不以唐亡有怨心。  

***书怀寄伯姊***  

少年已去老今来，一事无成亦可哀。客里更逢寒食节，八年不见墓门梅。  

***李恩祥***  

李恩祥，字吉珊，河内人。光绪丙子举人，官济宁知州，署莱州知府。有《宜庐诗草》。  

***观海***  

到此我方信，江河一勺多。楼通三岛路，日浴五更波。风雨孤帆远，乾坤万象罗。侧闻天使下，且住问鼋鼍。  

***乙春大侄来济感赋***  

池草尚生春，行吟梦不真。空教予有泪，转望汝成人。乡里能安分，亲朋不笑贫。西畴将有事，行矣莫因循。  

***红豆***  

小雨霏霏种未迟，春风门外易成枝。祇嫌坐少江南客，惹起相思合寄谁。  

***夏槐***  

夏槐，字廷弼，号午庭，广济人。光绪丙子举人，官金山知县。有《绿隐堂诗钞》。  

***有怀***  

料峭北风劲，烟尘殷远天。长亭斜日路，残垒暮山边。季子裘原敝，相如病可痊。有怀占梦数，心共客旌悬。  

***柯培鼎***  

柯培鼎，字岐甫，平湖人。光绪丙子举人，官福建盐大使。有《榕游草》。  

***舫庐***  

妙趣闲从物外寻，舫庐幽寂傍寒浔。桂移新种含生意，兰蕴孤芳待赏音。楼角远山都到眼，枝头好鸟亦知心。年来诗力惭消退，敢效南阳《梁父吟》。  

***何之鼎***  

何之鼎，字咏华，平湖人。光绪丙子举人，官乐清训导。有《青琅玕馆诗钞》。  

***幽居***  

露冷虫声急，风高雁影微。江淹空有恨，王粲竟无依。枯树淡诗思，寒潮流夕晖。篱边开野菊，晚节著芳菲。  

***李辅燿***  

李辅燿，字幼梅，号定叟，湘阴人。光绪丙子副贡，浙江候补道。有《玩止水斋遗稿》。  

***晚兴***  

高阁凭临久，残阳度树西。绿涵池水定，红压野云低。鸟为投林乱，蝉因惮暑嘶。夕凉招未得，散发卧兰畦。  

***子玖斋中夜话***  

璋分玦判各天涯，又踏长安道上花。可奈流年惊逝水，偶然小聚笑搏沙。深谈覆手难为别，凉漏催人转忆家。剩有多情明月在，照侬归路影横斜。  

***徐敦仁***  

徐敦仁，字爱杉，吴县人。光绪丙子优贡，官贵谿知县。有《日损斋集》。  

***游废寺***  

草长数丈高于人，病僧如丐出应门。金刚身坏树生腹，蝙蝠乱飞疑黄昏。浮云盛衰爽若失，散愁惟有杯中物。醉后狂歌声如龙，吓倒门前米汁佛。  

***苦热***  

火龙赩赫蟠晴穹，煎<火刍>万类薰爞々。我时惮暑不敢出，终日枯坐如痴聋。解衣盘礴成裸国，束发髻紒犹儿童。屋中灼烁尚有然，何况陇畔耕田农。昔我绝塞居蠮螉，号寒所苦惟隆冬。盛夏无事竹簟展，卓午尚可绉絺蒙。颇笑南北殊气候，赤帝怕度关山重。今来此地作热客，逭暑无术增烦衷。因思世事有反覆，盈虚消长情难同。昔如文物聚上国，被服儒雅多雍容。今如扰攘值摽季，戈戟驰突相撞冲。秦法烦苛汉宽大，如环无端相始终。物理乘除类如此，胸中冰炭终无庸。  

***经沙陀作***  

一旅勤王卷甲趋，竟能杀贼入冤句。李花又结他家子，蒲草重生只眼苻。徐勣有功还赐姓，孙坚生子实开吴。摇鞭閒向沙陀过，犹见鸦军日暮呼。  

***过峡***  

奔流直下下牢关，峡束重重探百蛮。峰峻石穿天上路，滩高浪滚雪中山。人同虎豹分崖住，身与蛟龙夺命还。深夜一镫照孤睡，瓮头人鲊梦刀环。  

***峡中当无滩处舟行亦平喜作***  

漫言三峡皆奇险，亦有平漪百里余。沙软客行江底路，日斜人钓石中鱼。酒斟琥珀浇愁垒，窗拓琉璃读异书。一样客怀差可喜，小诗自写滴蟾蜍。  

***谢章铤***  

谢章铤，字枚如，福建长乐人。光绪丁丑进士，官内阁中书。有《赌棋山庄集》。  

***宿小金山塔院***  

夜气当楼白，高天易得秋。星争渔火出，风挟海云流。军府方多事，烟波有古愁。应怜一樽酒，抚髀欲何求。  

***自题听泉图***  

潺潺一片去何之，此意苍茫独坐知。至竟清流成底事，在山遥想出山时。  

***感怀漫书***  

山阳宿草怨飘蓬，瘦日无光泣雁鸿。九死人间惟我在，万夫意气为谁雄。岂知刘向还青眼，更觉黄滔有古风。遂使西州门外路，铜弦重唱大江东。  

鸾鹤无声天际来，海边骏风久蒿莱。郑虔苜蓿嗟何极，杨仆戈船事愈哀。宫府谁关天下计，山川苦忆古今才。飘零文字犹如许，崔蔡应知泣夜台。  

***许米友墨迹***  

紫藤庵中紫藤花，中有仙人凌紫霞。桑海归来散白发，瓣香遥礼玉皇家。九州破碎无完土，夜夜菴前急风雨。何处高歌不鬼神，暮年噩梦犹龙虎。一纸盘拏泪滂沱，似此人间可奈何。青山大是无情物，金陵王气惊销磨。独立掉头不得意，槎桠肝肺凄凉字。九死终归平远台，才名三绝成何事。箕尾无光风萧萧，想君掷笔吟《大招》。我读君诗青衫湿，石头又报烽烟急。  

***悲秋吟***  

天地忽而变态兮，日月黯春无色。登高望远而踌躇兮，哀百年于顷刻。山川既以破碎兮，路迢迢而莫能止。风何为而狂吹兮，云阴阴其屡起。乔松憔悴而竟折兮，嗟兰桂其将谁恃。凤凰逝而千里兮，怆燕雀之相视。九疑惝怳其何处兮，吾将企苍梧而望之。斮斑竹而不使生兮，祝二妃之长无恙也。  

***孤花***  

一点芳心尚未残，亭亭独立俯雕阑。金铃十万春如海，忽觉人间位置难。  

***题黄九烟集后***  

兰芷不芳已千载，九疑云雨悲真宰。黄公崛起读《离骚》，把臂灵均出桑海。烈皇被发上钧天，辛苦宵衣十七年。几辈榜花书淡墨，何人大树画凌烟。黄巾白棓纷流涕，苦李枝高压门第。钜镇告身归命侯，孱王闰位奈何帝。银鱼金碗委山丘，汗漫安能更九州。阆风殿下万言策，白玉楼中五月秋。飘零且看扬州月，燕子春镫梦瑶阙。法曲犹弹得宝歌，新诗久痛《无家别》。神仙才子半荒唐，万事苍天付渺茫。牛马随人充下走，芙蓉无地礼东皇。青蝇作客供凭吊，黄鹤相逢莫嘲笑。偶传六义向秋波，可有一戈挥夕照。南国是时总可哀，群公声价凤凰台。谯周家世修降表，庾信关山逞赋才。白下登高独回首，斑斑竹子湘江口。三户销沈博浪椎，一痴烂醉兰陵酒。萧疏华发忽心惊，老死何颜入北京。愿从陈继称同调，不逐归庄浪得名。墓铭手写归何处，解脱应骑箕尾去。北渚风凄吊屈辰，西堂梦冷伤嵇句。平生嫚骂眼谁青，刍狗幽斋一客星。且署头衔前进士，忍抛脚色小朝廷。素冠永谢流离子，七十二湖清若此。宋玉重来赋《大招》，彭咸相见应狂喜。崛健人间略似人，百年养士有孤臣。骚魂呜咽指薇蕨，话罢庚寅话甲申。  

***过谏草堂怀张亨甫年丈***  

生前挥泪吊金台，何处青山骏骨埋。赍志功名中寿过，病谭利病一尊开。九州无敌吟诗手，异代相怜抗疏才。寂寞骚魂依谏草，茫茫今昔总堪哀。  

***叠韵答荫庐***  

何时理薄装，归家种杞菊。飘零向万里，顾影偏愁独。接坐得清交，措辞不忍俗。高情兼古今，说士甘于肉。盖棺朱伯韩，投簪郑小谷。嗟嗟桂林山，郁此孤香簇。勿艳诗家名，应造苍生福。世棘思传人，感慨流光促。凤凰志千仞，篱鷃何足辱。愿君袭幽兰，树德置邮速。回首培远堂，肯负著书屋。六翮风暂羁，三年艾须足。素心讬黄花，耿耿双明烛。  

***由东峰至落雁峰***  

忽逐飞雁同高举，眼底何曾有险阻。诸峰俯首一峰尊，清渭浊河渺何许。金银宫殿接上方，空中偶坠仙人语。不知前身果何属，笑折莲花问玉女。洗头盆小天池枯，但见危梁窜苍鼠。礼官威仪有盛衰，神灵真气无消沮。小草都因雨露奇，野人辄觉须眉古。吁嗟我本谢家孙，到处能为青山主。如何作诗不惊人，欲追李白寻初祖。  

***招炯甫颖叔张听菴观察饮杜少陵祠***  

杜老祠堂清净地，狂谈无碍古人闻。好山尚有浓青在，枯树曾经劫火焚。将相致身真不早，干戈满目更何云。长安酒价君休问，几处终南日暮云。  

***叠韵和霞举并视颖叔***  

野草撑白骨，悲风送寒花。天意贱刍狗，物变催虫沙。谁怜孤凤骞，翻为二鸟嗟。扪心兀自热，揽发惊已华。哆口说名山，千秋能几家。路鬼或揶揄，村童方咿哑。劳筋积尘土，槃涧愧烟霞。  

劣性少面交，歧途任腹笑。龙伯不量力，六鳌引巨钓。觥觥嵇吕徒，惨惨苍蝇吊。快彼汗漫游，塞我混沌窍。新觞续古欢，虚囷望义粜。离合家国心，对镜懔孤照。同为关山客，忽骇东门啸。  

***正月十六日杜茶村先生生日同炯甫雪沧集颖叔欧斋以目辟町畦分韵得畦字***  

残山不成壁，荒园不留畦。朝出唱迷阳，暮归闻子巂。卓哉茶村叟，郁为周遗黎。心肝自倔强，须发任排挤。精魂恋文字，千秋首肯低。庶骑黄鹤来，念往意怆凄。盖棺欲作诔，旁无黔娄妻。有子归异教，麦饭绝幽栖。酸吟出苦口，不饱如寒齑。佳日非汝有，独夜知天倪。孟陬月初阙，词客开高斋。四壁罗古献，斗山相与齐。鲁酒非盗泉，允宜先生哜。颓唐亦老手，刻意辟恒蹊。一歌秦淮曲，百金贱如泥。  

***将之鹿洞主讲留别陈伯潜同年***  

纪群交谊在，设醴及迂疏。附汝青云后，嗟予白首初。求才期报国，立论可成书。方寸严泾渭，灵光不碍虚。  

平生吴季子，捷径畏泥涂。每笑羊头烂，还怜虎气粗。论交谁似此，薄俗更何如。四海方多事，黄垆永恸余。  

向日崇微尚，消磨百不如。艰难走牛马，琐屑误虫鱼。益友存无几，虚生愧有余。知君行役处，离梦到匡庐。  

***龙文彬***  

龙文彬，字筠圃，永新人。光绪丁丑进士，官吏部主事。有《永怀堂集》。  

***偶书***  

古有李道士，相传八百岁。功业杳无闻，徒将甲子记。深山有木石，历久或不敝。毕竟块然存，淡漠亦无味。好学推颜子，治安策贾谊。其道不能死，生气满天地。  

***舟泊茶陵***  

一水孤城抱，微风漾夕波。梦摇双桨碎，愁比乱山多。笳鼓鸦声急，云天雁影过。欲倾贾生泪，拔剑不能歌。  

***鄱阳湖棹歌***  

白幡黄屋战当年，彻夜鱼龙不敢眠。万顷波澜犹壮阔，萧萧枫荻琐寒烟。  

大舟泛入碧琉璃，小艇摇摇夕照西。一曲渔歌秋色晚，赊将明月唱铜鞮。  

康山庙祀开平王，五老峰高太白堂。才子英雄浑不记，高低酒价问都昌。  

***何福堃***  

何福堃，字受轩，灵石人。光绪丁丑进士，改庶吉士，授编修，历官甘肃布政使。有《午阴清舍诗草》。  

***过卢生祠***  

不入黄粱梦，曾如梦里看。本来空色相，何处著悲欢。得地栖鸿爪，随天付鼠肝。笑他题壁客，饶舌向邯郸。  

***明远楼晚眺***  

风雨西来疾似梭，霎时秋色满关河。蒲桃旧醉沙场酒，勒勒新翻壮士歌。远水白随平野尽，夕阳红到半山多。此心颇涉凌云想，曾记霓裳咏大罗。  

***翁斌孙***  

翁斌孙，字弢甫，常熟人。光绪丁丑进士，改庶吉士，授检讨，历官直隶提法使。有《笏斋覆瓿集》。  

***赠王耜云中丞***  

汾水秋风梦影非，不堪血泪渍臣衣。靴刀空效李光弼，华表还惊丁令威。东海扬尘行复见，西山采蕨分长饥。避秦何处桃花水，漫说江南一棹归。  

***孔祥霖***  

孔祥霖，字少霑，曲阜人。光绪丁丑进士，改庶吉士，授编修，历官河南提学使，兼署布政使。有《强自宽斋遗稿》。  

***济南道中***  

背指斜阳暮，长途觅短吟。树闻蝉韵急，泥没马蹄深。烟暝团遥野，磷青认远林。新秋凉一味，罗袖未能禁。  

***宋廷梁***  

宋廷梁，字子材，晋宁人。光绪丁丑进士，署建昌知府。有《赋梅书屋诗集》。  

***偕朝鲜贡使赵荆峰游望湖亭荆峰赋诗次韵酬之***  

长笛声中共倚楼，重湖风景一亭收。周郎旧迹阅终古，苏子豪吟题上头。极目关河归塞雁，忘机主客对沙鸥。不辞胜地亲相引，贪看纱笼妙句留。  

***董沛***  

董沛，字孟如，号觉轩，鄞县人。光绪丁丑进士，官建昌知县。有《六一山房诗集》。  

***示舍弟***  

寒雨潇潇对短檠，高楼永夜读书声。一门与尔兼师友，四海何人更弟兄。谁信牛车传异事，几闻马磨讬营生。德星堂外花无恙，愿祝春风护紫荆。  

***施均父孝廉从军河陇追赠以诗***  

高秋匹马赋西征，万里关河壮此行。长揖军门称上客，乱题诗壁有边声。料量星海番戎界，变置天山郡县城。期尔凌烟书姓氏，他年谁识鲁诸生。  

***褚成亮***  

褚成亮，字叔寅，余杭人。光绪丁丑贡士。有《校经室遗集》。  

***海上秋感***  

乡关何处断蜚鸿，江上行吟叹绪风。玉井银床怜宛转，碧梧翠竹动高空。已闻瀚海吹羌笛，谁向昆明问汉宫。苦忆南溪云物好，十千沽酒慰飘蓬。  

## ●卷一百七十二

***盛昱***  

宗室盛昱，字伯羲，肃武亲王豪格六世孙。光绪丁丑进士，改庶吉士，授编修，历官祭酒。有《郁华阁集》。  

***题所得黄小松历下日记册子***  

平生五岳志，跼迹一閧内。西履{草心}题颠，东至田盘背。纵横四百里，牛转蚁附蚁。最录天下碑，一一识所在。脱鞿事幽访，寰宇先嵩岱。黄翁《历下记》，真迹杂图绘。今年落吾手，敝帚百朋贵。乘轺来此邦，得兆若灵蔡。泰山不北移，黄河忽南迈。落落山水缘，坐令俊观隘。明湖晚揩镜，鹊华秋拥黛。譬彼人士佳，不在声名大。愿为十日留，芒鞋易冠盖。千佛手拓新，万纸归装载。斥鷃笑鹍鹏，天地本一芥。  

***题廉孝廉小万柳堂图同凤孙作***  

北人入中土，始自黄炎战。营卫无常处，行国俗未变。淳维王故地，不同不窋窜。长城绝来往，哑哑南北雁。耕牧风俗殊，壤地咫尺判。李唐一代贤，代北殷士裸。辽金干戈兴，岛索主奴怨。真人铁木真，一怒九州奠。畏吾廉孟子，秀出中州彦。烟波万柳堂，裙屐新荷宴。《诗》《书》泽最长，胡越形无间。色目多贤才，耦俱散州县。汴上石田集，淮南廷心传。终怜右榜人，不敌怯薛健。台阁无仁贤，天下遂畔乱。沙顿亦名家，凄凉归旧院。文正孔子戒，哲人有先见。至今食旧德，士族江南冠。孝廉尤绝特，翩翩富文翰。薄宦住京师，故国乔木恋。堂移柳尚存，憔悴草桥畔。当年歌骤雨，今日车飞电。绘图属我题，铺卷泪凝霰。我朝起东方，出震日方旦。同此神州民，昏姻柯叶遍。小哉洪南安，强分满蒙汉。闤阓生齿滋，农猎本业断。计臣折扣余，一兵钱一串。饮泣持还家，当差赎弓箭。乞食不宿饱，敝衣那蔽骭。壮夫犹可说，市门娇女叹。奴才恣挥霍，一筵金大万。从龙百战余，幽絷同此难。异学既公言，邪会真隐患。兴凯入彼界，铁轨松花岸。北归与南渡，故事皆虚愿。圣人方在御，草茅谁大谏。起我黄帝胄，驱彼白种贱。大破旗民界，谋生皆任便。能使手足宽，转可头目捍。易世不敢言，当时亦清晏。武肃坟上松，百亩垂条幹。万柳补成阴，春城绿一片。载酒诗人游，嘉树两家擅。  

***捉御史***  

车如鸡栖马如狗，绣衣使者蹒跚走。车如流水马如龙，四姓小侯行斗风。黄尘薄日长安路，玉勒珊鞭竞驰骛。驺唱之仪不听前，纷纷旗校彯缨怒。乱箠挝马马横触，进退仓皇真击毂。旋抽左右又参差，我未断鞅君脱辐。大珰喊怒坌来前，一僮一仆絷送官。触忤纷侯罪当死，又向车中捉御史。御史觥觥立殿中，南台况复称端公。翁主犹须避赤棒，贵游孰敢干青骢。千步清道九华盖，王公皆当顿轭待。奈何翻欲截角来，凭藉张皇毋乃太。圣明四海方照临，强宗乃尔相凌侵。朝廷不惜赫赫法，御史偏有休休心。挥鼠辈窜等闲耳，细事何须告天子。旁观父老亦咨嗟，还是大臣知大体。峨冠怒马犹龂龂，暂从亭长赦宪臣。亭长叩头还告语，今朝姑纵御史去。  

***九日与杏侪登塔冈***  

象教已无力，巍然塔尚存。登高酬令节，落日满荒原。未藉扶筇健，无妨坐石温。江村老博士，相对澹忘言。  

***失题***  

欲遣天骄识汉官，词臣仗节亦登坛，颇闻塞上收千落，已信军中有一韩。从古河源归部下，同时人望惜朝端。圣明恩德遐方被，莫便氐羌一例看。  

近日秋声不可闻，岐亭难制泪纷纷。中朝谁决澶渊策，诸将仍屯灞上军。一障何时能畀我，九边今日或须君。玉河衰柳休攀折，留著长条绾夕曛。  

***和凤孙韵兼呈云门同年并寄鉴堂督部***  

长安尘士马如飞，兀坐敲诗我辈稀。幸有文章通性命，不缘离乱得因依。排除党论粗闻道，报答君恩祇有归。间架未兴人税缓，糁盆松火乐柴扉。  

***杨文莹***  

杨文莹，字雪渔，钱塘人。光绪丁丑进士，改庶吉士，授编修。有《幸草亭诗》。  

***涧石***  

天生涧底石，头角何觺然。久久与水斗，不转亦已圆。  

石资水磨磋，锋敛无外炫。水东石向西，虽圆誓不转。  

***重宿江郎山下逆旅***  

千里归丧行路难，天涯涕泪一身单。树经久雨尽情碧，月照愁人特地寒。多故长途恒失睡，大难来日强加餐。江郎壁立空依倚，山色回头不厌看。  

***信阳道中***  

水田碧气溢四围，白鸟得意双双飞。我今驱车渡淮水，风物顿触江南思。丁戊之灾一何酷，天公幸锡年来熟。猪鸡肥大稻头粗，黄茅矮屋儿呱呱。  

片云挟雨火急行，南村忽阴北村晴。百里外见黾阨山，峰尖正与吾眉平。沙石荦确路纡仄，投驿停车日已匿。仆夫争饼饥火煎，驱蚊马粪烧青烟。  

***杨晨***  

杨晨，字定夫，黄岩人。光绪丁丑进士，改庶吉士，授编修，历官给事中。有《崇雅堂集》。  

***石梁古松歌用洪右臣前辈古槐韵***  

金枝翠羽摇晴空，神仙出没明光宫。忽遘罡风坠灵杖，苍髯拂拂如虬龙。骑龙仙人入云去，老向空山饱霜露。上枝盘郁纷攫拏，下枝化石形杈桠。山深无人万籁静，独鹤归来月斜影。一声清唳立霜梢，唤起人间尘梦醒。老僧披衣出茅堂，手攀古藤渡石梁。下观飞瀑亦长啸，为我说偈三千章。华顶峰高断樵路，片片白云从此度。祇愁夜半风雷鸣，飞作神龙不知处。  

***湖墅***  

扁舟散发欲何之，早向烟波理钓丝。一曲鉴湖双桨入，四明狂客几人知。桃花水暖鱼初上，芦苇霜清蟹共持。拟傍水仙祠结屋，棹歌归趁夕阳时。  

***登丰山有感***  

丰山东走势蜿蜒，海月江风入暮天。剩有孱王传逸史，几经名士结吟缘。洞中蝙蝠多栖壁，峡口盘螭欲喷泉。太息沧桑真一瞬，后人谁念郓讙田。  

***潄岩归示忆鉴湖诗次韵奉答兼订后约***  

谁言河广不容舠，草草归人未觉劳。恰值一湖秋水满，同看万丈月轮高。先生亦自耽诗癖，今世何曾罢议曹。肯许重阳共登眺，莫嫌落叶受风饕。  

***王仁堪***  

王仁堪，字可庄，闽县人。光绪丁丑一甲一名进士，授修撰，历官苏州知府。  

***乙酉使黔与杨雪渔学使同年游甲秀楼扶风寺瞻阳明先生像赋诗志别***  

万里事行役，健仆犹骨肉。况我金石交，三年手重握。握手各一笑，感物翻万触。秋气互泬寥，天宇晶于玉。如何太清表，时有微云属。霜高鹰隼尽，木脱川原肃。薄寒阴始凝，秋士欢易促。契阔能几时，须眉见老宿。仰瞩北斗光，空庭夜踯躅。  

马首骎骎来，随山西入黔。山气上眉宇，地杰云崎嵚。君来振宗风，辛苦储楩柟。芳晖灼幽谷，偃曝无寒林。我来述祖德，横舍称犹今。遗研泽未艾，冰鉴怀难谌。《风》《雅》别伪体，慄慄维初心。细甚愧篎管，大哉君离琴。协律苟不忤，谁日非同音。  

山阴七里泷，幔亭九曲溪。乡帮盛文藻，楼观金碧辉。人巧天乃夺，无此形模奇。罗施山水窟，造化浑{厂垂}{厂义}。将毋太古璞，遗置西南陲。想见山阿人，美质昭无亏。家丞落秋实，季女愁輖饥。菑畬秉经训，诲育畴兼施。高山仰文成，吾道人天师。  

清晨撤舆盖，对雨登山楼。危阑闤阓外，森爽凌高秋。便坐画图出，回漪风叶流。带郭千万家，茨屋犹牵舟。为忆全盛时，生烟城树稠。万方感一慨，蹀<危支>黔中尤。振民首士气，何以纾烦忧。苍苍远色至，离思飞光遒。将子翘秀心，归慰云霞俦。  

***答弢甫同年***  

矫若金羁脱玉骢，惊人还我气如虹。谁知旌旆悠扬意，转在车箱闭置中。肺渴更无千丈露，步虚饶有五更风。玉梅不道过三九，一夕清尊未许同。  

***行县观稼***  

生小恃游宦，耗粟蠹天庾。家无一尺田，岂识农田苦。赐牒领江郡，搴帷课晴雨。我来四月中，烈日龟坼土。新秧寸黄萎，渴比婴失乳。天不绝吾民，解悬赐甘醹。桔槔声渐和，钱镈效微睹。如何桀桀苗，生此<多辛>々羽。捕蝗如捕盗，连乡整櫜鼓。惟螟独阴贼，潜据心自腐。剔之不可尽，祈佑神所主。盼到禾豆花，欢若珠玑吐。一夕起阴霾，彼苍胡啴怒。忍令蔀屋丰，坐听山风蛊。存者盖已仅，登场日可数。夏旱秋转阴，穀烂芽先弩。哀哉一粒粟，受此百摧侮。长官料穀数，还曰十得五。舟行见炊烟，嗟我民力普。瓯窭祝未央，鸠扈职何补。三复《伐檀》篇，改空对农圃。  

***毓俊***  

毓俊，字赞臣，满洲旗人。光绪己卯举人，陕西候补道。有《友松吟馆诗钞》。  

***拟韩昌黎山石***  

山石嵂崒横翠微，瀑布洒落银虬飞。银虬喷水洗石磴，山草浓绿莓苔肥。我生酷有山水癖，但恐人世知音稀。手拨烟雾入古寺，僧具蔬筍疗我饥。借宿短榻不知晓，杲杲初日光照扉。上穷峭壁下阴谷，幽篁古木烟霏霏。山禽绕树老猿啸，阴崖森森松四围。白云相逐登绝顶，千仞高冈振我衣。一丘一壑自行乐，何必如马常衔鞿。山岳竦诮陇腾笑，撄情好爵胡不归。  

***宝珠洞晚眺***  

清秋曳杖登翠微，野客闲逐孤云飞。绝顶古寺磬声寂，夕阳在山僧未归。  

***顾印愚***  

顾印愚，字印伯，号所持，华阳人。光绪己卯兴人，官湖北知县。  

***题程穆庵石巢读书图***  

带草萦书石听诗，旧安巢处凤栖枝。颖居叔党能为赋，籀注游秦早决疑。佳日林亭良不负，清秋篇什最相思。打钟扫地寻常事，过客光阴读画时。  

***病中岳二兄朝夕临过兼闻乡讯感赋***  

病榻来过风雨交，应时不已自喈嘐。万竿恶竹谁从斫，一曲清江莫定巢。天上虚传清暑殿，人间宁有孟城坳。侧身四望归无所，联句城南岂愈郊。  

***答洛生七弟见怀之作次韵***  

当年大母煦诸孙，今我生孙解候门。无以为家行未已，不遑将母疚难言。梦中俯仰何身世，病里扶携倚弟昆。还见新诗献康乐，鸣翁春草得重论。  

***辛亥岁长至小寒节间罗四峰兄每从汉皋还菱湖楼居辄过敝寓留连置酒不减杜甫之于苏端也***  

寄愁埋照月三弦，过隙沈沈井底天。谁道梦中犹识路，剧怜寒尽不知年。渡江名士仍流寓，飞矢行人未解悬。枉爱苏端能数过，鸡鸣风雨浊醪前。  

***岷江***  

觞滥鹅村注脉摇，西波东渐画南条。海门组练楼船入，蜀阵风云石蕝标。郭赋臣唐人代改，禹书汇漾地形遥。巴流学字邮无字，望尽吴船万里桥。  

***得节盦海上书却寄***  

代不数人能几见，去去江空岁年晚。闭门一字不堪煮，无补费神诗作蹇。西风尽夕城满尘，带水沸潮消息断。十七柳凋十桂爨，更问菱湖与桐馆。风花一瞥旋成毁，那及黄楼丑魏衍。书来海上如说梦，自在人间已枯菀。断云含雨向何许，泪眼不晴天不管。布衣许身老转拙，失计残年难饱饭。履綦故蹊绿苔满，子宁不来梦当返，小别千年万山远。  

***晚眺明月桥南石步间偶题***  

沙坪残草伏雏双，明月杯湖带石矼。我酌长瓢从漫叟，天然秘色旧鸡缸。  

***过景桓楼故址感赋***  

景桓楼角织乌寒，钟漏音沈壁画残。宁省独来迷处所，记从高处凭阑干。  

***重到京师感赋寄程穆庵***  

凤城平日萃公车，回首芦沟岁月赊。退谷尽容孙北海，麓堂莫问李西涯。价留镫市前朝扇，香散斜街晓担花。剩与放翁评世味，白头骑马客京华。  

***吴受福***  

吴受福，字介兹，号琎仙，嘉兴人。光绪己卯举人。有《小种字林诗稿》。  

***明姜给谏宣州老兵砚为阳湖左祉文孝廉题***  

昔也居谏官，起草曾侍惠文冠。今也为戍卒，枕戈待焚君苗笔。不以瞩蛟龙，不以锄榛莽。毡裘毳幕溷厮养，此石遭际抑何枉。遐想当年党祸侵，乌台风骨争森森。役车苍皇犹未赴，神州胡乃先陆沈。吁嗟乎！石齐断碑谁所守，邝生天风汝其友。一抔荒土敬亭右，砚兮终古与之长不朽。  

***胡匊邻晚翠亭图***  

林木似名节，斯言契道真。清芬觇厚泽，小筑绝嚣尘。杨子草玄处，吾丘学古伦。杜门忘世味，珍此岁寒身。  

***酬刘语石明经***  

我厌四民穷，天荒地亦老。沟壑未填委，乾坤倏颠倒。世变何仓皇，氓蚩迷昏晓。窃慕邵平瓜，不求安期枣。班荆逢故交，袖诗惠我稿。相见如<虚页><希页>，岂复矜词藻。春波起歌声，高情抗云表。任运劝委心，静观袪烦恼。明哲古训导，桑榆蕲共保。  

***郭曾炘***  

郭曾炘，号春榆，一号匏庵，侯官人。光绪庚辰进士，改庶吉士，授礼部主事，官至典礼院掌院学士。谥文安。有《匏庐诗存》。  

***和畏庐梦谒梁格庄梓宫作***  

爝火星星遽燎原，酸心板荡此乾坤。苞桑痛念先皇计，因果终疑佛氏言。黄发不遗虚顾命，苍生何罪剧烦冤。杜鹃再拜千行泪，沦落诗人自感恩。  

***检藏书感赋***  

人生贵適情，长物皆为累。读书不在多，安用罗箧笥。长安号人海，自昔居不易。矧经丧乱余，岂有立锥地。馈贫亦虚言，腹枵难煮字。饥驱匪自由，顾此焉舍置。一身已赘疣，四海方糜沸。复壁无深藏，兼两重劳费。儿曹惜手泽，甲乙为标识。谁知丹墨痕，中有沧桑泪。  

吾家黄璞里，通德存赐书。远宦偶归来，什九饱蠹鱼。先畴无一亩，安得带经锄。春曹三十载，退食鸡栖车。阅肆掠剩残，累积寸与铢。一日未释卷，寝馈与之俱。亦知玩物戒，聊胜博弈娱。甬东天一阁，吴下士礼居。小大相挈较，潢潦于江湖。万钱愁塞屋，措大真穷途。  

延秋夜啼乌，达官尽避走。栖栖复皇皇，可笑丧家狗。妻孥亦何知，作计随人后。旅琐悲焚巢，自贻复谁咎。失火贺参元，吾思柳子厚。区区保丛残，无异千金帚。长恩独何事，殷勤为我守。炳烛念余光，雅意宁忍负。岁除修阙典，会当酬杯酒。泊宅无安居，此愿竟偿否。  

欧风日东渐，学说竞趋新。莘莘黉舍子，六籍谁复亲。《法言》久覆瓿，《论语》可代薪。迂儒不解事，矩薙守先民。庄生尝窃笑，章甫適文身。徒然抱残缺，终恐委灰尘。祖龙恣焚坑，孔壁未尽湮。吾观今日事，酷烈甚暴秦。浮生无百年，遘此大化沦。成毁何足道，掩卷潜悲辛。  

***题芦台聂忠节祠***  

尚有荒江庙貌留，同时淮将已无俦。鼓鼙今日思应晚，萋菲盈庭死亦休。朝士可怜黄菜叶，路人犹唱白符鸠。英灵不泯知遗恨，坐看支祈鼓浊流。  

***愧室丁未试御史报罢余赠别有当代南雷人不识之句子益方裒集其生前酬唱之作书来属补录附此追挽***  

易箦丁宁愿竟虚，横流一决遂沦胥。南雷若使生今日，应废《明夷待访》书。  

新亭举座皆周顗，鲁国当年一孔融。留得题襟诗卷在，九原家祭有余恫。  

***长少白制府见访话旧***  

三十六城老都护，倾盖初逢讶如故。生刍一束见君情，候尉相望断书素。皋兰玉节控万里，谁知海内风尘起。赢得筹边双鬓霜，恨不臧洪同日死。建威销萌岂无策，老谋不用长太息。汉家九鼎重如山，夜壑移舟一夫力。三径就荒归去来，大弨挂壁生尘埃。海滨不遇田横客，独礼文殊上五台。  

***自题集遗山律句百首后***  

曹毗一片光明锦，白地裁为负贩衣。偶借酒杯浇磊块，九原可作幸无讥。  

转喉易触当途讳，学步但增余子羞。尽把精神费无益，东涂西抹几时休。  

***杏城侍郎以次韵樊山秋柳诗见示仍次原韵奉和***  

柔条岂耐雪霜侵，忍见飘零万缕金。攀折行人朝复暮，蹉跎芳序昨成今。江潭何限悲摇落，海水分明阅浅深。回望扶桑丽朝旭，菀枯难与问天心。  

乌桕丹枫满目秋，伤时王粲怕登楼。尚余舞态临风见，何似浮踪逐水流。大树功名虚玉帐，剧棋光景变金沟。亦知代谢寻常事，不奈言愁我欲愁。  

晓风残月唱屯田，争及城南尺五天。阁道添星深得地，羲和敲日不停鞭。前途黯惨仍愁暮，旧梦迷离尽化烟。休说十围亲手植，也应憔悴异当年。  

陶令门前尽日垂，阑珊情绪有谁知。流红得句聊题恨，傅粉何心学弄姿。一曲秋娘歌独绝，十年春梦觉应迟。上林故事浑疑信，犹盼回黄转绿时。  

***旧政务处海棠花下追怀寿州长沙二老***  

二老风流不可亲，庭隅负手独逡巡。青油日看宣明面，知有花枝解笑人。  

酹酒难忘手植辰，名花也是劫余身。东风嫁尽新桃李，未恨无香媚路人。  

***雨后与熙民过榆园***  

一雨何当为洗兵，帘栊相对不胜清。昙花偶现犹疑梦，杯酒重拈且压惊。幕燕翻飞浑未定，池蛙怒聒底难平。晚晴景色无多子，愁听斜阳鼓角声。  

***书钞本杜诗后***  

杜陵际丧乱，每饭不忘君。许身稷与契，世尤骇其言。岂知此老胸，固生忧黎元。稷契佐唐虞，得以康斯民。君民实一体，君仁莫不仁。所以企中兴，恋阙心拳拳。肃代虽孱主，西极犹自存。陵夷逮懿昭，读史足辛酸。岂惟冻雀悲，清流亦投渊。群盗起如毛，什百巢与温。所过恣屠掠，千里无人烟。五季递兴仆，十国更剖分。回思天宝日，何思羲皇前。九州戴共主，继体岂皆贤。神器要有属，自然息闇干。《风》《骚》本忠爱，千载思灵均。杨墨无君父，率兽终食人。民彝既泯乱，天道无幸全。此语非臆造，吾闻自船山。  

杜公称诗圣，众体无不备。大云赞公房，乃与选诗类。向来信口读，未测意所谓。近览杜园说，乃知豁蒙翳。当年陷贼中，此为窜匿地。去来与信宿，踪迹皆可识。复壁藏赵岐，北海侔高谊。巾履及醍醐，衣食兼赒济。脱身有天幸，麻鞋达行在。右丞与司户，误被罗网致。讬疾以自全，亦未伪职试。台州竟死谪，辋川亦作废。少陵屡赠诗，湔祓至一再。后儒顾不谅，执此为訾议。往者粤寇乱，名臣若汤戴。皆无效死责，慷慨轻就义。承平重气节，清议犹可畏。道咸去岂远，风尚乃大异。纷然鸟兽散，咄咄真怪事。  

虞山笺杜诗，毕生萃心力。以视訔鹤辈，较然分黑白。稼堂与义门，纠缪纷指摘。芟薙其榛芜，十犹八九得。独解勃律章，乃援奘师说。衣毛讥鸟言，比类强区别。书生守兔园，繁徵疑奥僻。龙门谤史心，狡狯故难测。我因读此笺，重感世变亟。通市逾百年，蕃舶来如织。邹衍所常谈，甘英未尽历。条支西海头，环峙皆勍敌。连鸡斗爪觜，未易雌雄决。马主虽中微，宝乡益繁殖。盛衰初无常，谁能外夷狄。震旦号昭明，文物迥非昔。仁义苟不存，政恐难立国。即叙徵夏书，大言得无怍。牧翁岂及料，澜翻恣笔舌。  

***先中丞公癸酉鄂闱拟墨原稿沄儿装潢成册敬题其后***  

三度文衡总向隅，九重温语念寒儒。传家别有燕支笔，手泽犹堪一集都。  

点铁成金有化工，敢将小技薄雕虫。当时曾感孤寒泣，一念怜才出至公。  

模楷非徒多士资，公忠默与古人期。一朝功令兴亡系，剧忆中书抗议时。  

乞骸疏草背人挥，莼菜秋风早见几。一疏回天私自庆，惊闻哀诏倍歔欷。  

秋柳明湖记梦痕，都堂镫烛不堪论。文身章甫知无用，且宝先芬付后昆。  

***秋暑索居案头惟亭林南雷两家诗时复展玩各题一章***  

桑海多传变徵音，钜篇谁解读亭林。依然清庙明堂体，未肯亡明一寸心。  

忠孝艰屯萃一身，梨洲世不数诗人。刊余华藻无宁拙，掬尽衷肠只是真。  

***翁文恭公生日师郑吏部邀同人陶然亭为瓶社第一集并出遗墨传观敬赋长句***  

神龙反正语多秘，元祐改子亦称制。梁公温公时不同，苦心要为宗社计。公傅冲主历两朝，遭际之隆古莫媲。中书当笔无所让，安知身与危机会。温树不言心自悲，文采风流特余事。郑斋晚得衣钵传，遗书缀辑笃风义。远溯鸥苏近顾王，生朝补祝举成例。城南乱后车马稀，惟有西山犹故态。暂借团蒲缔古欢，自循汉腊修私祭。流传翰墨已豪芒，尚与平原堪作替。我亦春风座下人，云台夙昔聆高议。陆氏旧庄久就荒，冬郎敝箧空留记。载酒难寻门外踪，抚筝重感筵间涕。宫邻金虎竟始终，空山枉唤奈何帝。有人唳鹤痛华亭，几辈牵黄忆上蔡。窜身犹得老江湖，坏事何须嗔鬼怪。忠佞于今已昭昭，挥戈不挽虞渊逝。吾侪苟活真幸民，莫厌相从饮文字。魂兮大鸟傥归来，此举年年宜勿废。  

***题徐晴圃中丞从军图***  

睿皇初政诛骧共，谅阴不言言乃雍。川湖逋寇犹隳突，障日修罗坐养痈。诏遣重臣提禁旅，铁骑三千尽貔虎。亲承天语授机宜，妙选军谘开幕府。舍人早直承明庐，于时读礼亦家居。金革无避古有训，起应徵辟从驰驱。往来黍雪冬徂夏，跃马横戈不遑舍。转战曾过陇阪西，捷书频奏甘泉夜。唾手方看扫穴巢，含香鸡舌还趋朝。几载回翔依省闼，重来开府拥旌旄。枢垣始因西师设，颇牧时闻禁中出。平台筹策出耘菘，征缅邮程纪蒲褐。紫光图画比云台，拓地开疆逾九垓。潢池盗弄小丑尔，昔何其胜今何衰。我亦簪毫旧从事，每读题名想前辈。属车豹尾屡追从，行在麻鞋余涕泪。开元生晚羡承平，百二奏关尚苦兵。渭水终南如在眼，暮年萧瑟庾兰成。此图写真近神品，况复名贤富题咏。神武犹堪想庙谟，流传岂但光家乘。玉轴装池手泽新，时艰未放退耕身。陆沈重挽神州起，整顿乾坤匪异人。  

***与枢直旧友追话诸老轶事因志其语***  

图谶说淳风，祸唐知不免。乡曲老书生，乃亦妖梦践。前生故渺茫，置身忽鼎铉。私印默自镌，画禅且游衍。  

南厓非奸相，门下乞削籍。谬种孰流传，亦被春秋责。和战处两难，群矢期中的。智哉卫足葵，急流能勇决。  

少年冯涿州，晚慕傅春和。推贤亦下士，赡智犹足多。调护骨肉间，披诚无媕阿。咄咄双桂轩，退食谁见过。  

烽火照甘泉，宫车急西迈。七十秃老翁，抱印趋行在。八议首懿亲，青蒲偶独对。吕端不糊涂，沈默姑养晦。  

藏地连西南，全蜀藉屏蔽。维州已归顺，庙谟忍轻弃。桑榆犹及收，荐贤亟自代。碧血埋苌弘，谁理西康议。  

***杂诗***  

蛣蜣工转丸，寒蝉但饮露。匪惟所性殊，能事亦天赋。寿陵学邯郸，乃反失其故。弈棋志鸿鹄，兼营终两误。八极何茫茫，出门即歧路。瓮中有天地，章亥不能步。  

利欲中人心，若火始焰焰。福善祸淫理，衰时或不验。君子道其常，束身懔圭玷。父师所提诏，旦明俨昭鉴。谨微犹恐忽，纵暴安有餍。彼昏坐不知，吾侪惧天厌。三复望谿言，顽躯足针砭。  

《国风》终《曹》《桧》，战国遂无诗。汉魏稍萌芽，齐梁益卑卑。治少乱日多，《雅》《颂》亦已微。千载一诗王，牛酒不饫饥。后人论皮骨，流派弥纷歧。无病而呻吟，世犹疑继之。白贲本无色，大乐贵声希。寂寞谁与娱，谷音或庶几。  

春服亦既成，舞雩偕童冠。及门各言志，圣有与点叹。古来贤豪士，出身当世难。晚节尤难持，百里九十半。幼安老依辽，孔明卒扶汉。泉石岂本怀，风云要长算。商歌望南山，长夜何时旦。宁诮狂夫狂，毋为漫叟漫。  

分利日以众，生利口以微。往在承平日，已有人满疑。客从故乡来，欲语先涕洟。小民勤四体，未赡八口饥。兵火所摧残，敲剥及膏脂。重以灾疫继，道路皆积尸。回视显宦辈，累累拥金赀。富者力兼并，贫者无立锥。物穷有必反，勿谓彼蚩蚩。吾亦游食徒，内愧当语谁。一饭无兼味，一缊无余衣。且办一身瘠，敢问天下肥。  

***弢斋主人出示其先王父九九消寒图手迹属题***  

十日一水五日石，昆仑方壶侈真迹。不如渲染没骨图，装堂铺殿精楷模。怒气作竹喜气兰，风枝雨叶来无端。不如流传喜神谱，小蕊大开足意趣。九九谚出田家志，翦纸调脂近游戏。谁欤运腕妙写生，展卷雅人见深致。一阳来复天地心，次第春光静可寻。瑶草琪花石供古，重茵复幕画堂深。东南半壁烽烟靖，荣光出河通瑞应。云台上将数高勋，官阁水曹自清兴。五十年来手泽存，摩挲故物重瑶琨。曾供乙览睿思殿，好伴新图水竹村。灿烂云章亲弁首，子子孙孙当世守。渡江又见岁华新，珍重亭前旧垂柳。  

***钞吴野人陋轩诗一册书后***  

陶杜而还有此诗，渔洋确士未真知。苦吟落得身贫贱，残烬应关鬼护持。上座敝衣名士会，荒丘宿草故交悲。篝镫录罢重寻讽，益信潘翁不我欺。  

***弢斋见示所橅王廉州烟树晴峦横卷属题***  

老生有常谈，无欲观其妙。覃谿借评画，下士皆大笑。岂知至人心，如镜常皎皎。燕处谢荣观，超然尘壒表。四王擅名家，古逸惟元照。晴窗偶展卷，借题抒腹稿。疏林带茅屋，风帆逐飞鸟。一重一掩间，烟云互萦绕。直与造化游，匪矜神貌肖。旷林日干戈，庸流空自扰。扁舟者谁子，危坐方持钓。  

***客有询近作者书此示之***  

唐宋藩篱略未窥，狂歌自写此心悲。吾生不幸多言中，天意终无厌乱期。临水登山行已老，吟风弄月复偕谁。思量何物供诗料，还学毗耶杜口宜。  

***德宗景皇帝实录尊藏皇史宬礼成恭纪***  

衣冠拜表上彤墀，九庙神灵鉴在兹。伏案头童才蒇役，攀弓泪尽总衔悲。金銮故事空留记，玉几群公孰受遗。虮虱微臣惭报称，剩从家乘纪恩私。  

御河路转小南城，典守犹余老禁兵。两翼分排金鐀灿，九霄上烛玉虹明。检书供奉长歌壮，受印亲藩异数荣。欲证旧闻遗老尽，文谟武烈想承平。  

***题第四女葆薏遗画***  

生小深闺薄绮罗，长年几席苦研摩。清才赋与天何意，玉陨兰摧一刹那。  

老翁百念俱灰槁，不作人间无益悲。结习但思文字讬，偶传遗语念渠痴。  

***雨夜不寐杂取案头书读之***  

万感何来迸似潮，披衣强起亦无聊。古人传者皆糟粕，独夜凄然此晦潇。永忆对床隔黄壤，犹疑听漏近丹霄。耳根彻夕琅琅响，知碎庭隅几叶蕉。  

***惺吾以新刊勤恪公政书见贻敬题奉简***  

勤恪督楚时，吾祖同疆寄。大难適初夷，急在培元气。抚臣职治民，地与益阳异。推贤本公忠，刚柔亦互济。不争赫赫名，岂恤悠悠议。奏牍兹具存，经画皆至计。国家建行省，命官有深意。元丰议省并，祇以便专恣。荆襄据上流，承平慎择帅。奈何任无赖，轻举江东弃。始信古人言，将亡必多制。与君籍金闺，通家逮四世。白首役汗青，同舟话故事。连楹赐书在，骏烈惭弗嗣。倾阳一寸心，何补东隅逝。万方困虐政，生民日憔悴。岂独岘山碑，过者为堕泪。  

***幽居遣怀***  

萧然丈室老瞿昙，嵇嫩非徒七不堪。祇合当门书患字，有时隔牖觅鸡谈。人情但自看云习，世味都输食蓼甘。强把一樽排万虑，乍欣卯饮得微酣。  

百劫茫茫剩此躯，镜中那复识今吾。科头晏起真供状，挑耳勘书古画图。日历久忘新晦朔，烟蓑长忆旧江湖。小车洛下无人问，牛马相遭总任呼。  

山经海录尽无稽，遣闷时还一卷携。渐爱负暄知老境，稍从习静见天倪。秋花自妩供凭槛，寒菜能香促灌畦。未必墙东容避世，扁舟何处武陵溪。  

已分高轩绝往还，深居何事复相关。打门诗债从人索，倚壁筇枝对我闲。谏草糊窗经断烂，诰绫装帖喜斓斑。卧游恣看蓬壶景，一角犹余马远山。  

***乙丑二月出都车中口占***  

西笑真成梦，东流未有垠。偷生余故我，触处感前尘。卉木犹含冻，风沙苦趁人。此身安住著，满目足悲辛。  

静听车轮转，吾肠与万周。把书姑引睡，呼酒不浇愁。促坐知谁某，微吟自唱酬。平生江海兴，左计负扁舟。  

美服人争指，空名盗亦憎。当关多猛虎，掠野尽饥鹰。衰朽惭筋力，承平想股肱。悠悠青史事，神理久无凭。  

***于式枚***  

于式枚，字晦若，贺县人。光绪庚辰进士，改庶吉士，授礼部主事。官至吏部侍郎。谥文和。  

***李宝臣纪功碑歌***  

恒阳古郡行署旁，一碑屹立支风霜。纪年建中记永泰，文词渐泐犹能详。云我亚相秉王命，世有勋禄兼忠刚。铺敦四凶翊三主，瞿惕威惠怀瀛沧。千二百言自赡密，謏词曲笔难具量。渔阳丧乱起安史，夹河州郡沈戎羌。旄头堕地胡焰尽，余星四散还披猖。阳和鹰眼偶一化，神狐得夜为妖祥。淄青魏博洎幽冀，各拥旄盖凭岩疆。成德一军最悍突，明光十万罗成行。控弦饮马正南下，百缣一掷催归装。射堂竟馘朱司徒，此功信可铭旂常。同功石谶恨不应，幽燕二帝遥相望。归来据险阻兵甲，蟠屈薛李连田梁。辅车势成窟宅定，谓可高卧常山冈。岂知凶德不再世，貙罴生不如封狼。徒资部曲取旌节，同开大镇康王张。蛟龙匣毁奸骨朽，巍然片石经沧桑。独留一事证史阙，题衔特志清河王。摩挲苔碣百感集，蹉跎国步哀中唐。代德以还那可道，风尘澒洞昏东方。威弧不弦斧钺钝，徒恃文物縻豪强。凌烟图画紫薇券，一一狎视争腾骧。更勒丰碑纪勋绩，追逐方召参翱翔。峨峨西平与义阳，庶几无愧桓文襄。华州曾颂李全谅，成都复纪韦南康。此外文字仅罗列，何啻中国纷蜩螗。八纮一裂不可止，颠倒功罪由文章。陆萧正色拒赵魏，几人岳峙中书堂。鄦公之铭出吏部，无乃少损日月光。矧兹幕府颂功德，岂容著手为低昂。百年运会一分合，燕将语在非微茫。章武昭肃恢大纲，手持魁柄临八荒。蔡齐并潞齿神剑，河朔猘子眠如羊。《淮西碑》付段文昌，《卢龙铭》敕李赞皇。英卫之勋燕许笔，两朝将相何堂堂。文石无言任雕刻，谁留秽恶传芬芳。从来上策在自治，罪言盍忆司勋郎。  

***成都浣花草堂杜少陵祠***  

大雅千秋在，遗祠倚近坰。苍茫中兴日，寥落少微星。故宅空文藻，斯人具典型。池台换尘劫，无恙竹林青。  

地旧华阳县，基仍宝应朝。元猿愁落日，孔雀望凌霄。何处千间厦，当年万里桥。空庭荡春色，独立黯魂销。  

海内兵戈满，天涯岁月孤。西来严仆射，北望李司徒。寄兴聊题壁，忧时独论都。蓬莱何可到，冷梦逐青梧。  

江上三年病，人间万事非。魂随星使节，血惨汉臣衣。桂岭谁通问，松州正合围。秦川秋信早，乱定几曾归。  

杖策知何適，抽簪此暂留。白杨多废垒，青草又扁舟。将帅还燕蓟，风骚失应刘。无端人世感，江水日悠悠。  

等是三川客，飘零滞一乡。死生房太尉，羁旅汉中王。江汉堪终老，彭嘉各异方。白鸥如可狎，真欲赋沧浪。  

云影琴台暮，溪流剑阁春。变衰余草木，澒洞莽风尘。涕泪宣光事，江湖稷契身。汉南连灞上，极目正愁人。  

未许驰千里，还期赋五车。寒归华表鹤，晚钓锦江鱼。军府凭看画，中朝久绝书。平生江海志，吾道有樵渔。  

不唾青城地，何来碧玉京。残年思杜曲，故国忆兰成。天地独怀古，君臣方论兵。短衣抚长剑，狂顾意纵横。  

落拓瞻鸿碣，羁孤念鹤林。野亭劳望眼，水槛遣闲心。寂寞扬雄宅，栖迟《梁父吟》。涪翁瓣香远，旷代结知音。  

***秦中怀古***  

六国楼台一炬连，美人钟鼓散如烟。十年运尽初逢鬼，百战功成又学仙。鹑首关河天一梦，龙髯弓剑地三泉。青梧观冷麒麟折，剩有苔花渍血鲜。  

浮云白日莽秦关，如梦兴亡去不还。金虎宫邻唐北寺，玉鱼陵墓汉南山。丛台露冷铜仙别，野殿风高石马閒。杜老哀吟沈郎表，无端幽怨道途间。  

东井西河辟上都，文谟武烈递乘除。云霓赤帝三章法，日月苍姬六典书。栖凤何年来白虏，伏龙从古护皇图。金戈铁马纵横地，放眼千秋几丈夫。  

天府名区百二雄，上游陆海控寰中。灵潭犀象连樯密，大漠牛羊逐帐空。竞说河流关利济，几闻陇坻隔华戎。平蛮得宝翻新曲，又见飞尘卷朔风。  

猎猎牙旗出苑墙，十千组练试明光。一鸾未<卵叚>灾先伏，九虎凭威势可常。塞北风云朝白帝，关东烽火殉黄皇。银筝呜咽楼头语，可忆金鞭下未央。  

旧曲淋铃乐府传，仓琅驿骑望秦川。江花江草愁无极，秋雨秋风梦悄然。青琐华年怀鄠杜，白头遗事说开天。红楼珠箔遥相忆，摧断青春蜀国弦。  

燕齐迂怪逐波澜，张赵名豪竞射弹。几见神仙返东海，真成盗贼阻西山。丹砂不救苍黄劫，白日凭探赤黑丸。一代乱源何处问，好迁豪杰实长安。  

草檄题诗意若何，百年心事足悲歌。新书甲乙编南部，奇策纵横画北河。宣室鬼神原恍惚，梁园宾客竟蹉跎。何从更觅封侯印，付与温岐哭逝波。  

***徐琪***  

徐琪，字花农，仁和人。光绪庚辰进士，改庶吉士，授编修，历官内阁学士，署兵部侍郎。有《日边酬唱集》、《粤轺集》。  

***十月十七日桐城道中口占***  

野草芟余岭壑明，穉松都似盎中生。天然棐几宜清供，高处云涛作雨声。时有真香通妙趣，偶留勺水助躬耕。吾家南北双峰顶，一样凌霄积翠横。  

***连州钟乳石歌***  

连州钟乳天下奇，阴崖千尺俱倒垂。苔须藓发界飞瀑，如鸟浴羽毵褵襹。星精月魄互激射，露华雨液融胎胚。琅玕束筍箨悬处，瞿昙闭目香定时。饥鹰渴骥不一致，蜂房燕垒相偎依。蛟潭旧友颇识面，绉瘦亦觉殊端倪。菖蒲紫茸缀瑶草，岁久石骨同拄支。叩之清声夺琴筑，雁柱欲合银笙吹。乃知珊瑚出海底，亦似荇藻纷涟漪。年深宝气自吞吐，遂与玉色争琼瑰。瀛台旧有木变石，褒咏曾贲天章诗。小臣侍从讬史馆，至妙每觉难管窥。观此始信造物巧，意匠不到皆天机。比来高谈侈格物，烹炼霜霰如饧饴。五金八石别寒燠，黄埃青澒衡铢锱。岂知大地不爱宝，信手结撰凭取携。巨灵太华拟议耳，女娲戏补谁见之。我今一拳置碧盎，十洲三岛含须弥。放颠几欲傲海岳，秀采亦复争仇池。殷雷前山乍振响，呼吸如有烟雾随。夜深蜗篆竞出没，科斗如黍皆文螭。子厚欲乞定不与，稚川相访或见贻。莫教煮食同芝蕤，雪窦中有颔下骊。采之欲佐轩辕玑，万国土照红尘微。心情当与成连移，水仙一曲波湿衣。  

***韩江赤鲤歌***  

鳄鱼已去金鳞生，水晶宫阙皆通明。连蜷雌蜺夺奇采，伛偻南极排天星。如钩新蟾不可钓，五色晃漾交辉莹。葛陂秃杖几时化，琴高只手凌空擎。岂如鲦鲿入网罟，竟与图画争丹青。怀川宝气久必泄，欲起五岳窥真形。巨鳌戴山涌之出，冯夷击鼓喧而登。斯邦太守凤池客，与我俱挹蓬壶清。晚来喜共尺书至，欲助吟韵添茶笙。双瞳看朱屡成碧，得此朗澈臣心冰。咏莪幼感学诗对，鲁藻正发东风馨。泳游顿思乐在泮，天鸢梁雉相时行。岂如校人属子产，要为大造培菁英。龙门起跃尽变化，鲲鹏瞬息随飞腾。广文更为进一解，尺水虑勿容长鲸。奇姿必非池中物，盍纵巨壑归沧溟。我壮斯言夜起舞，一掷乱跳波涛腥。群灵趋拥入水府，老渔束手抛霜罾。生机何止濠濮畅，士气直共风云兴。明年画舰临江城，扬鬐或导双前旌。旁人认是海霞曙，我知卅六来相迎。  

***晓起***  

建瓴舴艋溯奔湍，图画应知俗手难。烟带春痕上山翠，晴烘水气破江寒。津亭花绕朱幡队，野寺松藏白玉坛。欲向云崖刻诗句，他时留与扫苔看。  

***何乃莹***  

何乃莹，字润夫，一字梅叟，灵石人。光绪庚辰进士，改庶吉士，历官左副都御史。有《灵樵仙馆诗草》。  

***双白莲歌题长女兆英画***  

银河倒泻三峡泉，粉笔划破秋空烟。临风悄对光莹然，意态绰约花开先。晓月欲坠凉娟娟，露华皎洁珍珠圆。乍如宓妃来洛川，凌波微步交回旋。又如佛子临九天，芬陀利花在眼前。瑶池昨夜开华筵，空中掷下双玉盘。素女醉舞青娥颠，六月霜雪霏琼田。我持杯酒凭雕阑，俯视秋水清且涟。中央宛在疑飞仙，神游江潭周湘沅。灵均素质同昭宣，兰汤沐浴清白全。琼枝玉华成班联，移家宛住西湖边。两峰凝雪生朝寒，我欲从之劳跻攀。清晨坐对佳赏延，溪山尺咫精神传。愿花常好花无言，为花写图徵吟笺，常使香色留千年。  

***手植盆蕉经冬犹绿晨雪静对赋诗记之***  

翡翠新鲜玉莹洁，天然图画自清绝。满园寒色透重帏，窗里芭蕉窗外雪。  

***入吉林城见松花江***  

三面城垣一面江，入城瞥见浪花撞。市声近杂潮声起，帆影低随树影降。千叠峰峦横远岸，半街楼阁启虚窗。惭余策马匆匆过，孤负人家春酒缸。  

***秋边感兴***  

铜柱峥嵘马伏波，特林碑碣近如何。海天望断虾夷岛，雪地魂销虎蹐河。岂有安边轻用战，断无柔远不言和。升平铙吹凌秋起，莫误西风《敕勒歌》。  

***偶成***  

抛书午梦凉，竹翠侵纱幕。深院悄无声，白莲自开落。  

***朱福诜***  

朱福诜，字叔基，号桂卿，海盐人。光绪庚辰进士，改庶吉士，授编修，历官侍读学士。有《复安室诗文集》。  

***雪后望富春山吊伊孝廉用老杜冬到金华山观因得故拾遗陈公学堂遗迹韵***  

日出富春江，连山暎崔嵬。孤云识归路，往栖子陵台。积雪浩漠漠，飞鸟去不回。清光转林麓，豁达户牖开。回峰抱春阴，虚壑松声哀。恸哭志士尽，飒沓西风来。尚怜伊孝廉，白骨埋苍苔。赍志就埋没，何地无贤才。  

***和匡伯用山谷次晁补之廖正一赠答诗韵***  

齐虏得官乃以口，臣朔长饥索升斗。朱鸟归肆行翾翾，我春辞家秋未还。读书佳句坐叹息，诗梦已落吴淞间。旗亭一曲黄河上，四座无言独心赏。天街夜凉如水明，阑干曲录环碧城。愿接云軿与天语，美人颜色苕之荣。眼中少年今老矣，安陵昔日繁华子。前鱼已自为人怜，蛛丝还能助我喜。万古牢愁未入弦，欲竟此曲无人弹。丈夫意气属有在，挂席千里难追攀。我欲随君且入剡中去，李白一生自爱游名山。  

***潞河舟次叠前韵柬花农同年***  

少傅勋庸在天口，尚知喉舌犹北斗。仍晜文采何斑斑，早朝携得香烟还。蓬莱清邃足官府，风月不到非人间。蔡侯并掉词坛鞅，偶出城南事游赏。嘤鸣相召笔再赓，佳句往往夸连城。诗家自有麟阁在，未知浮世谁枯荣。即今京国号多士，我归去访鸱夷子。游客方深鲈脍思，慈母已占鹊声喜。潞河新月蛾眉云，南飞有雁君莫弹。西风残叶埽不尽，晚烟疏柳犹堪攀。但愿儒馆献歌戎堠息，看君玉堂昼掩吟春山。  

***苦热***  

我昔三年客幽冀，穷庐畏寒缩如猬。秋非我秋冬非冬，独喜炎天有爽致。今年江南苦溽暑，草木无端被熏煮。书生偃蹇体肤漫，默塞低头汗注雨。微风不起焦烟红，块若鱼置枯池中。穷鳞何惜升斗水，径欲上诉烦天公。人生动觉故乡好，我居南方恨郁燠。万事转移有如此，世间初念那可保。跰鲜安识造物意，且展琉璃倒身睡。会著一啸清风来，净洗千里无纤埃。  

***容城杨忠愍公墓***  

常傍松筠想故居，白杨墓道更萧疏。埋轮事忆张文纪，下马坟寻董仲舒。大鸟能来知不忝，蚺蛇有胆定何如。奸谀骨朽知何处，十载钤山笑读书。  

***王懿荣***  

王懿荣，字正孺，一字廉生，福山人。光绪庚辰进士，改庶吉士，授编修，官祭酒。殉难，赠侍郎衔，谥文敏。有遗集。  

***潘伯寅侍郎滂喜斋拓先秦彝器歌***  

司农堂前百宝罗，乙爵辛卣相击摩。周季保彝季悆鼎，郘钟鲁{将鼎}■王盉。更有召中生姒鬲，世间此物存岂多。鲰生登堂拓百本，青毡翠墨亲摩挲。考文释器徵所出，长安易水太山阿。卣曰父辛爵曰乙，先后毫社追猗那。爵上土花没瑶饰，一文当柱形如禾。中流及缘作亚字，朝饯馈献应同科。乙辛柔日皆内事，古义简所无枝柯。更有一器特精好，是名曰盉读如和。从禾得声非后起，我于音学无偏颇。世人争訽歌麻部，尽随娑媻改娑婆。尤附会者周桼呁，宁知两罍释非讹。此文唯■不可读，姬殊之夫名孰何。一鼎一彝皆季氏，悆也保也字未磨。作鬲召中君奭裔，旧姻生姒茑与萝。奇者鲁内小臣{将鼎}，陪臣助祭锵鸣珂。侯生作器登明堂，骏奔欲奏清庙歌。更从郘钟识郘后，共公庚舆谥靡陀。郘子公族美田事，不须赤芾兼雕戈。作钟八肆{宀县}四堵，革亦曰■鼓则鼍。传闻此钟出岸曲，当随沂泗入黄河。司农读书天禄阁，古文奇字共切磋。从兹蒐采富藏弆，大收仓籀穷羲娥。愧余装治止墨本，{匚夹}笥渗漯生青螺。是日拓者人尽酒，吴孙二胡颜已酡。  

***戚武毅公宝刀歌谢莱阳徐明府桂宝同年***  

昔年曾刻《南塘集》，今朝喜得戚家刀。刀轻如纸光如水，两行款识秋芒豪。上镌万历十年字，是时公居蓟镇地。登州戚氏岳家军，铸刀初成姓为记。忆昔浙闽与三边，公所到处皆凌烟。虏酒朔风不成醉，精神炯炯三百年。几经流传济南驿，徐侯得之若拱壁。银函未改明时装，鹈血染苔花碧。我今持节过莱阳，下马直上徐侯堂。徐侯宝刀举相赠，知余团练兼御防。千金挂树生不疑，楚弓楚得千古奇。即今防边无二义，关东诸将何离披。北洋舟师更无论，一掷二千六百万。遂令穷岛逞天骄，海夹虾夷任滋蔓。朝廷命我治乡兵，徐侯与我同岁生。俯仰东南天半壁，酒酣斫地泪纵横。  

***左绍佐***  

左绍佐，字笏卿，应山人。光绪庚辰进士，改庶吉士，授刑部主事，历官广东南韶连兵备道。有《竹勿生诗钞》。  

***送张次珊通政归湖北***  

已听斯人去，时危当奈何。三年同白社，六月渡黄河。匹马关程远，惊蝉驿路多。我魂招不得，合眼是兵戈。  

***南韶使者歌***  

填词作诗亦不恶，焉用聚铁铸大错。南韶使者旧台臣，迂性与时常枘凿。旅食京华三十年，鹓鸾队底藏孤鹤。踪迹看如水上萍，交游半似风中萚。而今已是白头翁，坐对疲氓意萧索。眼前书卷一秋檠，梦里溪山几芒屩。高谈欲吐觉心慵，良法思行苦才薄。皎皎圆蟾竹映窗，沈沈苦雨苔欺阁。生涯醉醒自无聊，世事苍黄吁可愕。鹿门深处近吾家，归与庞公行采药。  

***和江杏村侍御都门留别诗***  

闽粤东南地接连，写情还讬衍波笺。贾生毕竟能忧汉，乐毅何曾欲去燕。世事浮云聊送眼，吾侪何日更随肩。都门帐饮车如水，脱手新诗万口传。  

***沪上晤朱古微侍郎张次珊通参***  

白社凋零老若何，贞元朝士更无多。五更残梦余疏点，一局枯棋值烂柯。怀药有人居月殿，乘槎无路向天河。兰成萧瑟还词赋，百丈山头日已矬。  

***题翁文恭公家书遗札为孙师郑吏部作***  

韦平家世燕许笔，文采风流俱第一。临池洒翰自天性，精能上与颜杨匹。水镜衡才玉尺量，阴阴桃李在门墙。君称提瑟升堂者，我亦追随弟子行。蓬莱浪高引舟处，何期海畔生童桑。家书乃在岁丁丑，旧学甘盘资启牖。湖山收身早在念，淡泊岂落疏傅后。处人骨肉良大难，升沈有数非偶然。身后易名无溢美，此心皓月当中天。平生一掬羊昙泪，东城寂寞回车地。泰山流落只毫芒，后五百年弥珍贵。  

***安维峻***  

安维峻，字晓峰，秦安人。光绪庚辰进士，历官福建道监察御史。有《望云山房诗集》。  

***出大境门沿西沟行观元宝山用陶公还旧居韵***  

关柳已春色，出门何所归。行行见流水，呜咽鸣声悲。涓流岂无补，江河日以非。愿言激清波，顾影亦孑遗。柳腰风前折，妩媚空依依。培塿无松柏，此理宜穷推。华风渐夷俗，吾道何其衰。知音念锺子，援琴为汝挥。  

夕阳下山去，缓缓踏春归。欲赋王孙草，恐增游子悲。草亦报春晖，柰何人独非。顾惟苍苍者，弃我竟如遗。霄汉不得上，一枝聊可依。器之真铁汉，谬为世所推。浮云蔽白日，扫除力未衰。誓将缚大帚，为天效一挥。  

***次韵答锺愚公***  

兀自伤秋计已痴，百年世事一枰棋。祇应梅福称仙尉，谁道王敦是可儿。梦里狂言犹草疏，春来转瞬即瓜时。天涯亦有濠梁客，话到忘机两不知。  

***王颂蔚***  

王颂蔚，号芾卿，又号蒿隐，长洲人。光绪庚辰进士，改庶吉士，历官户部郎中。有《写礼庼遗著》。  

***病中蒙潘伯寅少宰饷群籍并示消夏六咏率成长歌跋于纸尾***  

长安六月积淫潦，键关卧病车罕过。欲藉古人起废疾，随身书卷携无多。伻来陈讯走流汗，瑶华循诵颜先和。发函突兀见精椠，如遇卢扁疗沈疴。诸公衮衮富述作，津逮末学犹江河。《消夏六咏》最奇崛，知君饕古穷羲娲。南皮张饮自矜许，邺中七子真幺麽。何如锐精究篆古，取证经义功不磨。少宰斋中富藏弆，商周典物如星罗。抉扬土花发奇字，粟雨鬼哭群灵呵。吉金摹据良不易，康成误解凤尾娑。盉煮荐体本非镬，孙陆瞽说殊沿讹。希冯迺以盉为味，《玉篇》传后将谁詑。颉诵不作古文晦，弡释为张池为沱。京洛冠盖掩群雅，崡穆虽博难同科。沙南片石释者鲜，安世默识论不颇。获奋字谊本洨长，钩据脱尽前人窠。隐侯见之必狂喜，可惜宿草归山阿。古印累累亦典贵，嬴刘爵号能缕覼。持此上补百官表，淹贯岂让扶风娥。咄哉彦远不识字，胡言斫玉藐毋驮。石斋遗砚失复得，流传墨妙由东坡。群儿但宝香姜瓦，狗脚邺焉足诃。世间神物各有数，汉百碑砚归烟萝。吴会藏书甲天下，绛云传是扬其波。佞宋主人最后起，爱书成癖犹金陀。一廛百宋悉善本，况有涧翁相切劘。越来溪边石鼓吼，南中旧椠灰兵戈。君家赐书本充栋，一朝化去如龙梭。方今粲晏右文学，明堂黼黻登雅歌。少宰遍窥中秘籍，论思扃禁吟羔紽。月廪悉以置篇简，古绨鼊首熏沈螺。搉扬文史盍朋戠，躧履蹋残厅事莎。孤寒三百尽頫首，搜扬潜逸来槃薖。男儿性命在文字，一卷能寿非坎轲。牟首尽载士安序，传播奚止一刹那。走也浅学本肤受，石墨金薤空摩挲。观碑太学但自恨，鱮柳不辨成蹉跎。君今赠我宛委秘，贫儿暴富惭颜酡。惜我不寻比邻住，假观宝墨穷籀蝌。会当归去访林屋，禹书窃读惊蛟鼍。  

***东坡生日高碧湄刺史刘泖生司马招集傅星槎太守寓斋同杨见山丈叶鞠裳同年赋***  

风雪十日不放晴，城南裹迹年峥嵘。胜流走简辱蓬荜，招我来莅新诗盟。今年太岁建丙子，支干正协眉山生。酌取寒泉设嘉祀，选胜近就糜都兵。是时园中梅破萼，玉龙起舞笛吹落。主客忘形倒浊醪，酒香花气侵帘幕。恍疑身在小罗浮，醉起折枝酬玉局。公昔信宿来吴中，实惟甲寅之春癸丑冬。观镫曾和王规父，饮酒还过闾邱公。三瑞堂与虎邱寺，城西往往留雪鸿。可怜命宫坐磨蝎，九死孤臣海南谪。蛮唱黎歌客倦听，吴天回首渺何极。契顺远来询起居，十颂寒山慰岑寂。当年置酒赤壁矶，江上献寿豪情飞。紫裘王郎奏新弄，惊起乌鹊无枝依。八百卅年一弹指，笠屐丰神尚如此。泂酌亭上识遗像，须眉雅与陶庐似。清都道士径幽琳，与公生年同丙子。更有幕府老沈逵，飘泊广南穷不死。三人踪迹渺难详，皆以生年显骥尾。先辈风流赋乐神，良会自昔推绵津。后来冶城更继起，孙郎才调高绝伦。我吴坛坫久无主，题襟谁复联今雨。家家膢腊祀黄羊，不为髯翁荐芳醴。风雅主持赖寓贤，玉梅花下分朋笺。醉写松鹤为公寿，南飞一曲娱神弦。若准贾岛祭诗例，迟鸿最是呕心篇。下走深惭与雅集，围炉欢笑驱烟黑。但愿朋好不分张，白发年年作生日。  

***挽高碧湄刺史***  

逝水不亭壑，霣槁无还枝。年命嗒然谢，颜跖同所归。独兹赫赫名，不随秋草萎。翰墨有勋绩，政化有去思。硁硁高使君，挺秀西江麋。宅性固英亮，蕴才特环奇。豫章魁垒薮，易堂扬其蕤。近稍骛空诞，倜说无垠涯。系君媚古学，众籍勤讨治。故训师洨长，靡绮斥总持。钻玩日以久，下笔言纚纚。江山发奇藻，金石助伟辞。上者排屈宋，次亦体陶韦。斯道久堙暧，颠倒造化儿。高才坐磨蝎，殽讹黑与雌。谓当掞天庭，激昂青云姿。威凤一振翰，乃堕枳棘卑。文章满人口，焉救臣朔饥。故乡正沦莽，鼙鼓天南陲。归耕守妻子，荒山蕨不肥。长揖就幕府，感此国士知。决胜千里外，石画洞险夷。倚马文立就，辈流交嗟咨。晁采不终閟，神骏无久羁。遂以令仆才，枉屈理茧丝。随车澍甘雨，吴侬春熙熙。拔薤亿彊衙，破柱禽奸私。亮哉神明吏，诸曹不敢欺。敝俗假神鬼，荆巫而越禨。青溪蒋侯庙，云阳<卯占>襄阝祠。自从潜庵后，光景仍闪尸。君独奋廉■，秘祝殴妖尼。沈履与灶髻，山娶立时堕。汪汪太湖水，灌我千顷陂。葑茭渐堙塞，撩浅伊谁施。吴西十万井，叹暵惊坼龟。惟君轸民隐，沟洫书勤披。露冕涉坰畮，纡筹疏瀹宜。周览地形势，脱略官威仪。畚臿及时奋，双流酾以厮。郑白永利赖，甿衣之食之。功德在苍赤，岂少遗爱碑。独不悦大姓，彊项难逶迆。修篠有劲节，幽兰无俗辉。退食理琴啸，倒著白接。二三岁寒友，步屟相追随。闭关或颂酒，联辔惟为诗。浮云空得失，众煦徒尔为。嗟君不偶俗，过严渑与淄。平生青白眼，何能悦蚩蚩。天亦忌才隽，张角丛嵚巘。一官且未达，胡乃朝露晞。伊余江上，舟行彭郎矶。远眺双石钟，孤烟入翠微。羡君家山好，只合卧荆扉。岂料黄独在，杜陵归无期。今夏予遄返，尝一过君。手摇蒲葵扇，剧谈风生颐。座有傅鹑觚，合并喜一时。何图素心契，从此长别离。天涯传噩耗，闻之骇且疑。卧病阅几日，服药凡几剂。奄忽如此遽，是否误庸医。君负七尺表，落落长松搘。赋质极纯固，理当登梨眉。云何不半百，中道崇<虚鬼>夔。君弟吏秦陇，能声隆隆驰。惊闻鄂跗折，能勿摧心脾。君有二藐孤，少者才胜衣。父书信能读，门户未易支。想君属纩辰，神识亮勿衰。兴言念贻厥，泪下当如縻。一廛寄吾吴，鹪鹩枝可依。曾楼高切云，中庋千书瓻。日夕板床坐，渊渊闻唔咿。君委恒幹去，魂魄当乐斯。蛹死有遗茧，龙化仍留漦。一编《志微录》。香草规湘累。风旨极深隐，字字吟《五噫》。畴昔孝标逝，君为理箧遗。礼堂幸未轶，古谊良所稀。今君甫写定，后死更责谁。贱子困行役，侧身涕涟洏。年年赋《伤逝》，奚止黄垆悲。恨无拚飞翼，絮酒荐君帷。远念腹痛语，泚笔哀江蓠。  

***书伯兰员外诗集后***  

扌身然天乐韵韶茎，威凤丹山羽夙成。帝室雅才刘子政，郎宫俊望柳耆卿。江山奇气归吟笔，丝竹中年写至情。话到东阿旧俦侣，端居每感绿苔生。  

***袁磢秋主政枉诗见赠次韵答之并效其体***  

高三十五今宿草，畴昔屡道袁生奇。薢茩学人適我愿，俶傥诗史非君谁。抢枋奚恤鸴鸠笑，栖棘祇怜鸾凤姿。正赖使图订方国，漫将海枣斥安期。  

***题徐昭法山水***  

乙酉春阅海王肆，此帧弃置墙壁间。蠹蝇玷识者少，购之三百青铜钱。拂拭锦贉露奇秀，平远如见江南山。昭法先生昔飞遯，弱冠早赋《招隐》篇。布衣草履绝城市，涧上上沙诛一廛。终身不受安邑馈，日高往往无{炊鬲}烟。潜庵慕道屏车骑，末由一睹园绮颜。俗流好事幻赝鼎，谓曾造厀相周旋。骨董之羹不足道，独惜轻<石为>贞玉坚。作此画时岁癸酉，是为康熙卅二年。不署元号题甲子，柴桑思晋心皦然。先生时年七十二，慭遗一老应华颠。越岁甲戌便委蜕，遗人间世登上仙。我因重续图经记，十年前曾寓渎川。闲随巾拂拜祠下，寒泉秋菊歌神弦。涧户无人夕阳静，时有白鹤飞上天。水流绕屋岩花笑，但闻琴筑鸣涓涓。于今聊浪万人海，青山不到轩窗前。芝讪鹤怨良自愧，衣化为缁何能湔。秋风起兮我当去，扁舟采莼西磵边。  

***丁松生文澜归书图***  

孝惠始除挟书律，屋壁山岩稍稍出。是时篇牍极重大，联以缥绳书以漆。《孝经》行疏策谦半，《酒诰》文繁简脱一。蜀客奏赋铅须怀，吴人炙字青乃杀。代以缣素便赍持，书之赫蹄致缜密。自是篇卷鲜沦芜，荀经阮录代增益。观文实储五十副，江陵尚存七万帙。长兴雕印既<弓雚>舆，孟蜀书林更牣溢。官本监本绣梓精，晁氏陈氏簿录悉。勤有堂惟仁仲遗，睦亲铺乃道人设。金于平水置书肆，元之兴文务雕刷。有明一代鲜善本，嘉隆以后椠尤劣。秦晋赵藩皆刻书，不及会通与兰雪。姚赵吴沈好迻写，叶顾钱毛善鉴别。宋元旧本什湮九，赖有诸贤订坠缺。我朝稽古轶汉唐，延阁尊藏切云楶。纯庙特开献书路，谒者求遍东西浙。大<舟行>刬除方兴伪，汲冢捃护师春逸。序录校上义放刘，活版排成制沿毕。草茅未窥中秘书，三阁储珍逮英哲。家家乐献鸡次典，人人许入龙威穴。然脂怀饼土麕来，从此儒风振扬越。上者古训钩郑服，次亦骚情掩贾屈。余子龂龂讲版本，元钞宋椠森罗列。振绮汪暨拜经吴，百宋一廛最奇崛。云何菑晚极庚辛，焚如毒甚滈池厄。岂独缣素充帷囊，直以经典代薪爇。湘乡相公老开府，手扫凶欃扶日月。郘亭厄厄求遗书，四部先刊甲与乙。同时爰有丁龙泓，秘阁篇亡心菀结。抱持愈比杜林艰，蒐集无逾任昉切。礼典往往出秦余，目录一一订魏阙。珪零锦断好护持，剑合珠还渐充实。其功不在陈农下，此事留待程俱说。永嘉旧本世尚多，安得先生尽搴撷。迩来横海肆楼船，汉廷未暇修儒术。颇闻守藏史不慎，文德官书半放失。子云老作輶轩语，素赍归致并精绝。海外不乏歆向流，赤轴青纸肆钩抉。我思拄杖医无闾，一探东丹读书室。  

***送黄公度随使欧洲***  

广南古奥区，魁奇所丛育。我友黄长睿，负才尤绝俗。劬古得谟觞，讨今图畿服。十上不得志，神驹耻{走录}{走足}。爰作汗漫游，西行指柳穀。在昔辽大石，曾收印都族。元祖见角端，亦著《亲征录》。两朝逞兵棱，皆至海西曲。沈何号方闻，迄未定员幅。烦君亟考实，归来共扬搉。大典图书渊，渔猎资来学。岁久渐沦芜，往往山岩伏。颇闻伦敦城，稿尚盈两屋。愿君勤搜访，寄我采遗目。宣庙昔季年，海氛始渐张。烟禁既大弛，五口遂通商。埔头日以辟，遍地班兰裳。迩来设海部，相率谈自彊。既购克虏炮，复置毛瑟枪。峨峨钢铁甲，靡千亿佛郎。利器不善用，適以赍盗粮。金钱日外溢，卮漏未渠央。生民剥膏血，坐是羸且尫。小夫骛执利，狗态而憋肠。器必尚服匿，食以罗湩浆。舌人语粗解，著论已汪洋。邹衍书未读，便欲非三王。藉此弋声誉，取爵如烂羊。可怜好家居，都被纤儿撞。望君作砥柱，努力事修攘。管子权轻重，商务即滥觞。墨子著经说，起重理已详。礼失求诸野，制夷师夷长。要令重九译，事我皇哉唐。  

***王兰***  

王兰，字醉香，归安人。光绪庚辰进士，官户部主事。  

***过东塾陈先生故居***  

百年不可待，当代失人师。检点遗书在，徒令从死悲。式闾应有礼，讲学可无祠。宗派殊纷纠，中流更付谁。  

***庞鸿书***  

庞鸿书，字劬庵，号郦亭，常熟人。光绪庚辰进士，改庶吉士，授编修，官至贵州巡抚。有《归田吟稿》。  

***双银杏歌***  

霜林脱尽长风劲，老幹凌空势特横。丛祠野岸俯寒潮，对立隐然君子正。或云平仲乃古名，叶如鸭脚森高擎。肌理细密类文木，雕镌裁制最中程。仰观有如双阙列，巨可蔽牛坚多节。肤皴石骨旁生癭，枝蟠篆势力屈铁。千年灵根逃斧柯，盘郁不啻藏岩阿。若非里社耆年慎护惜，定烦双忠灵爽为捴呵。松禅作图下笔迅，咫尺俨如耸百仞。寒林讵必仿李成，枯树应知伤庾信。我来摩挲坐树侧，重披斯图三叹息。图今兴树屹相向，乔木依然令人轼。君不见梁时七桧析作薪，星坛荒秽丛荆榛。又不见红豆山庄化尘坌，野田孤榦无人问。独留此树依寒塘，两虬挺角立不僵。栎社未邀匠石顾，岂有黄鹄来翱翔。亦知材大古难用，磊砢犹应为世重。小山之招在何许，更拟作亭效楚颂。举杯相酹仍留连，回看林杪生暮烟。息盦髯叟诗在手，我欲和之写向石之右。  

***周梦坡得贝叶梵文无量寿经将施诸西湖灵峰寺法藏书来徵诗***  

兰台漆书成劫烬，竹简徒闻发汲郡。大秦羊皮韧而泽，海外流传亦已仅。祇园之树森贝多，诸佛成道尝摩挲。异种来从阿耨达，高柯不减必钵罗。写经功德虔释子，彼方初未有侧理。传橅梵本礼牟尼，芦为不律叶为纸。华严字母义蕴深，宛转能该一切音。写成诵习讬忒语，海潮音遍旃檀林。灵文次第来中土，繙经台开互编组。流支罗什各润色，诸家定本或异诂。初祖西来辟上乘，埽除文字说传镫。竞依高座证密谛，谁向珠林溯结绳。梦坡居士今摩诘，雅爱聪琴与殊蜜。驻足时闻檐葡香，宝盖飞来照丈室。忽从异域得元殊，不啻汉史藏壶卢。秘箧携来有耶舍，真诠译出须昙谟。灵峰连麓呼猿洞，梅花弹彻听三弄。护持大藏庋高阁，珍斯梵夹荐法供。金牛湖上参金仙，宝光应烛兜率天。山中老宿慎保守，好与龙泓补旧缘。  

***和城南渔隐送春诗***  

陈宫玉树倏歌残，怕见飞花阵作团。满院阴浓谁是主，一池波皱讵无干。频将风信从头数，漫与星娥冷眼看。稚筍篱根勤护惜，犹应日日报平安。  

***吴兴刘翰贻以新刊雪桥诗话寄赠作此答谢***  

《河岳英灵》炳日星，百年坛坫有遗型。鸡林声价谁重问，收拾都归野史亭。  

***黄绍箕***  

黄绍箕，字仲弢，号鲜菴，瑞安人。光绪庚辰进士，改庶吉士，授编修，历官湖北提学使。有《鲜菴遗稿》。  

***题王幼霞秋暮怀人图图为某君寄江总栖霞寺断碑作***  

凉蟾窥户天雨霜，草木黄落雁南翔。所思远道不可见，何以遗我球琳琅。南朝令仆儿戏耳，文字翩翩差可喜。缺碑盘木昔所嗟，丹青不渝今复尔。忆昨将车锺阜侧，过江名士多于鲫。酒酣说剑无留行，念君纵横埽破墨。严飙飒飒违清尊，芰荷落尽风漪痕。青山一发江南路，我亦凄神虞道园。  

***题黄山谷三游洞题名***  

涪翁西行五十一，我今五十学随缘。风中鸿雁重来集，过眼江山九百年。  

万镞离弦韵有余，鹤铭雁塔势萦纡。此行人与书俱老，悟入长年打桨初。  

岩岫新奇未赋诗，重扃秉烛有微思。散花一著终成累，寄语人天共护持。  

***题欧阳公三游洞题名***  

彝陵山水奇，入峡此东道。千峰缭翠壁，划然发天巧。元白苏黄陆，行旅有述造。千载山主人，卓荦余文藻。放翁昔搜寻，泐缺知已早。拂尘惊乍见，欢若墨未燥。石粗故易剥，穴黑得常保。公昔奉母来，江乡足鱼稻。县楼日对山，覃揅职方考。嘲弄时间作，吏牍杂诗稿。想当清秋初，溯川消积潦。石乳凝云扁，岩蔬照晴昊。判官夙同调，缘险恣幽讨。淋漓修史笔，悬壁偶一埽。引绳无欹斜，濡豪绝瘠槁。乃知大贤心，精气常在抱。令君无结衔，庭趋宁足恼。公视官如家，视民如襁褓。追俗玩岁月，自分桐乡老。岂知屡起蹶，入汴鬓已皓。梦中渡横查，苦忆山县好。东山有题咏，汉庙闻祈祷。遗文犹在诵，贞石翳荒草。寥寥残字在，永为兹山宝。  

***缦庵合装欧黄题名悬斋壁并题一诗即以为别***  

庐陵少孤贫不忧，登朝一节论千秋。波中金石仰看物，著书不足来寻幽。维摩老子稍后进，文章不同有心印。书骨权奇如其人，未得书碑聊自运。二公气立万物表，白傅西来恨太早。中间题壁有苏公，作诗父子三人同。苏公兄弟晚飘泊，壁诗磨灭无由踪。尹余继去众已骇，元祐党碑满天下。平生师友如云龙，万事升沈付埃马。欧公有母黄有兄，至乐天与谁能伤。但说山川蒙藻缋，岂知点画含风霜。缦庵缦庵来惜别，吾家风义足可惜。公家事了栽红梨，烹茶读书且面壁。  

***题林文忠日记***  

撮土湮河计已疏，邵阳平议意何如。玉堂风日清闲甚，颇擅当时院体书。  

***题陶斋所藏秦权***  

秦廿六年并天下，刻辞金石壹华夏。万事如画明无疑，咸阳宫中鹿化马。百斤量衡书中程，千石铸锯金销兵。此权当时在何许，玉府和钧傥有名。尚书耆奇勤考释，藏权凡七此盈石。隗林隗状知谁何，太息摩挲相斯迹。  

***题李文石太守明湖秋泛图***  

岱阴逶迆截济渎，骨走鹊华才一束。涌泉望海无由趋，万斛珠玑落鼎腹。大明寺杳楸桐高，历下亭存荷蓼馥。我侍轺传三春风，坐卧湖漘饮山渌。晴岚摩空起南障，时<木翟>波心拾苍玉。远怀济南名士多，于鳞贻上不可复。柳零一遂寒燕归，憔悴烟条为君绿。红螺公子昔妙年，天藻秀出乾嘉前。暂依芙蓉泛绿水，繁会竽瑟张琼筵。青帘白舫到秋晚，往往醉笔同春妍。海棠泮边旧埽石，牛铎安得黄钟联。不惜我归遽，不惜君来暮，但惜湖山明丽无处无，倏忽转蓬云何住。廿年交臂鬓头霜，同照黄河浊流处。披寻游迹堕渺茫，何况白雪夫于翳荒树。我家瓯海君辽河，风云变态朝昏多。巫闾雁荡倚天望，念此坐损朱颜酡。即看图中歌舞意，绛唇玉貌今柰何。但说净地如明镜，焉知新水非故波。波流自转心自定，人浊何由我独净。要回众生大海光，与君共適濠梁性。浩然东顾发长讴，他日临流须一证。  

***留别编书局同人***  

少作雕虫悔已多，九流晚出各殊科。微言大义愁乖绝，旧学新知赖切磋。黄帝教来乌拉岭，素王书过斡难河。镕模采算劳甄录，江上精卢眼细摩。  

***留别译学馆同事诸君***  

结想无穷力不任，住思避席去沾襟。倚兰傍玉愁非质，叩角鸣宫感合音。风暖渐扶荷出水，露浓刚护柳成阴。汉江夜夜婵娟月，长照佳人万里心。  

***留别译学馆诸生***  

仍岁公宫左，相将望玉绳。范金空有愿，攻错愧无能。浩劫三弹指，良医九折肱。忧时与惜别，此意泪难胜。  

象胥周谕说，輶使汉方言。官失才难就，时穷学愈尊。崚嶒怜岁月，辛苦拄乾坤。老病沧江去，相期答圣恩。  

***迁居学署答梁节庵同年***  

一笑相逢念九春，惊看万事逐年新。定巢画阁分邻燕，入梦香炉识殿麟。岁月峥嵘容暂合，乾坤荡莽老逾亲。病中种树从君学，留待成阴付后人。  

***过卢生祠作***  

河朔英宗妙少年，津梁未倦遂超然。《霓裳》法曲《升仙颂》，虚拟《凌云》亦可怜。  

***王咏霓***  

王咏霓，字子裳，黄岩人。光绪庚辰进士，历官凤阳知府。有《函雅堂集》。  

***会向***  

会向湖山走马来，侧身高望一衔杯。销沈龙虎余王气，莽荡乾坤忆霸才。百代衣冠空梓橡，千春金■出蒿莱。昨宵倚枕秋风急，梦入华胥又放回。  

***送高仪卿广文归海昌***  

广文先生老讲画，白首翻然怀故乡。书学逼真韩礼器，清时无恙鲁灵光。吟鞭稳遣儿曹执，饯榼犹多弟子行。向后支筇畅游览，盐官春发万花塘。  

***邓嘉纯***  

邓嘉纯，字笏臣，江宁人。光绪庚辰进士，历官处州知府。  

***山行即事***  

洒镫吟鞭及早秋，山中景物剧清幽。沤麻村落水当户，种菊人家霜满楼。崖树倒悬牛砺角，溪鳞潜动鹭低头。据鞍顾盼忘饥渴，一味清凉散客愁。  

***西师***  

陇右仍烽燧，关中倏犬羊。颇思萧相国，愿覯郭汾阳。道远军储竭，风颠大树僵。愁看日落处，尘雾混微茫。  

***题画***  

瓜皮艇子系江干，江水茫茫江月寒。人与沙鸥齐睡熟，芦花偷上钓鱼竿。  

***袁鹏图***  

袁鹏图，字海帆，天台人。光绪庚辰进士，改庶吉士，授建安知县。有《袁太史遗诗》。  

***送友人南旋***  

欻然声价出江东，力守经师继汉风。香国奇才如子少，天涯涕泪几人同。自惭待诏金门侧，常共深谈漆室中。朝野恬熙吾辈老，凭谁上策定和戎。  

***毛澂***  

毛澂，字叔云，仁寿人。光绪庚辰进士，改庶吉士，授滕县知县。有《稚澥诗集》。  

***扬州文汇阁四库全书残叶歌***  

纯皇郅治深宫闲，羽陵蠹简高于山。飞仙卷幔帐殿启，衮衣步坐开天颜。亲御丹毫加点勘，漏箭将终月西暗。翻然{艹梨}火照人间，欲网珊瑚归铁缆。荒林破冢夜有光，东壁射地寒生芒。大开虎观购遗佚，九州岳牧皆奔忙。诸儒校纂目睛丧，直拓殿庭排缥缃。侍书内史跪进膳，玉觥满饫蒲萄浆。序录初成屡召见，跽聆褒贬提宏纲。字字曾过圣人手，每逢子午生天香。更怜禁篽人罕至，特贮行宫及山寺。此事古无今始闻，万手丛钞衍巾笥。老龙借读亦解嘲，五更攫取乘风涛。苍崖很石爪痕裂，琅函半惹腥涎胶。转眼邗沟烽火急，按籍徵名百亡十。金山楼阁烧成灰，西湖弃纸无人拾。一编乍展先呜悒，段段银光布纹涩。摩挲想见乾隆日，《崇文总目》那能及。墙隈短檠秋雨湿，空山回首飞云立。腐儒寒饿何能为，独抱残经草间泣。  

***万寿阁对月望岳***  

春月升首阳，照见希夷宅。清光满关中，不与大河隔。三峰吐灵气，缥缈越终夕。仙掌金风寒，凉露下流腋。谁倾东海水，洗此月上石。竹柏茎稀微，淡墨绘虚白。丹房发椒光，岩畔大星赤。短松如老翁，散发苍龙脊。仿佛玉女鬟，香云起盆坼。欲归顾我影，我影布瑶席。钟声忽飘堕，无人半天碧。  

***渡海***  

夜上碣石门，青气如{宀登}悬。扬舲出浦口，沙草黄无边。<鬲曾>山望孤峤，歧海侵秋<田耎>。朱<*火敛烛锦汭，绿烟冒盐田。地高树犹见，<*阝厓隐波始圆。去鸟识辽水，落日知吴天。冶冰紫琼冷，阴火丹渠然。文螺化鹦鹉，彩蚌嫣蝉蜎。拾月恶溪咏，阻风春草篇。无为效安石，酣畅催言旋。  

簸却蓬莱山，填取碧圆海。玉沙清浅流，种桑应好在。传闻祖洲上，琼田收十倍。菰苗如翠眉，旭露发红彩。褰裳不肯去，祖龙老应悔。苍苔鞭石桥，沈波卧千载。白日那可驻，青春向谁买。壶顶芝正肥，迟回欲何待。  

舟轧水底天，笑指石上月。玉珧照珠池，<虫去>华被银阙。鹏骞四溟翻，鳌抃五岳没。纵任无远近，凭虚得超越。傥遂凌朱崖，何由炼金骨。甘英度西海，终童下南粤。壮游恐不遂，江晚蕙芳歇。峨眉归读书，青山未华发。  

***轩辕***  

轩辕宫殿玉山西，瑶水曾巡八马蹄。万国爻闾王会少，七雄裨海霸图低。从知斗蚌无生鹬，须识连鸡有骇犀。日入虞渊天所覆，不应空恃一丸泥。  

***泊宜昌***  

江上荒城长绿苔，二千年事去难回。风前楚火兼星乱，云外巴船带月来。乡信更无寒雁寄，吟声空和暮猿哀。洛阳才子头今白，不到长沙意已灰。  

***四时主祠望海***  

阿房宫殿久成灰，犹剩沧溟百尺台。立石可能天作柱，凭栏方信海如杯。烟云忽拥秦桥出，风雨愁移越冢来。杨仆楼船无一在，九重空想伏波才。  

***穆屯将歌***  

将军养士如养獒，发纵指嗾追烟{风寿}。鱼肠刷土松纹膏，白羽朱肉啼哀猱。石头城下跳重濠，黔西猛兽纷腾逃。红勒盘雕蕃锦袍，团花渍血铁不挠。凭轼大呼风怒号，竖发上指星生毛。腰间淡淡流秋涛，马蹄四举空中高。近不见人惟见刀，磨盾刮甲声嗷嘈。冤霜一夜零蓬蒿，旂常日月无勋劳。国士坐法缘连敖，符鸠哑哑悲云旄。陆剸犀兕水断鳌，兜鍪貂蝉荣汝曹。  

***峨眉县***  

古槐夹道小邮亭，蜡树平田岁暮青。水色过清知雪化，土膏微冷带云腥。农分供石争山界，僧送春茶入县庭。只有中峨看不足，乍如眉影乍如屏。  

***登峨眉***  

岷南土色赤，返照万峰濯。金焰出火出，槎桠歧鹿角。今夕尚在平，不寐听仙乐。山影墨头上，天倒压屋桷。推窗看西岭，林木远如幄。月落未落时，紫翠眩斑剥。三峨荡云海，波心一锥卓。光怪悸我魂，夜寒梦游岳。  

斜径出林薄，弯弓彀飞桥。黑白二蛟舞，对戏千珠跳。风漪细皮皱，触首朱栏摇。迅雷转万壑，乱石鸣《箫韶》。楚狂洗耳听，五夜回松涛。凤兮作歌去，华严山月高。  

独行天门口，手掠太白脚。山下暝已深，山上日犹落。何时辟空境，凭虚造楼阁。俯视不见地，积气浩漠漠。人语烟中流，头上孰骑鹤。雾消瞰葱岭，青天插霜锷。昆仑伏槛外，墨浪尽东跃。兹游冠平生，论功策芒屩。  

振衣蹑金顶，扪天陷深碧。独寻黄帝炉，烂醉五色石。知与人境隔，今夕识何夕。夜半误打钟，惊落星满席。下床踏珠斗，拾得半规壁。梦中游化城，醒后了无迹。他日乘云来，谁此网乔舄。  

趋下大峨石，再过桫椤坪。来时险绝处，重到路欲平。风泉洒珠玉，就枕神魂清。孙翁古铜罐，量药手自烹。涧篠及崖杉，火发寒琴鸣。雷威披褐裘，雪中听松声。空山灭人迹，知君何处行。  

蓐食访九老，直入地底天。秉烛暗有声，策策霜叶燃。竹下见虎迹，苔上闻龙涎。白云涨幽谷，小语万窍传。老僧不识日，黑影坐一砖。琼户莫敢撞，或恐惊诸仙。阴河沧海通，何年撑铁船。鸡鸣化为石，洞口迷寒烟。  

石上看日落，赤盆烂诡晖。檐前抚冰柱，白玉大十围。著屐草际路，荷杖林中扉。露下鹊初警，月明僧正归。天风翦鲛绡，瀑挂织玉机。银汉水气凉，暑月侵我衣。想像凤鸾舞，鹅笙吹翠微。仙童化青鸟，飘然云际飞。  

澄碧古潭渺，落木号西崖。龙子三寸余，头角藏风雷。海水缩归钵，养此千岁孩。铁销南极垂，石扇中天开。琼楼十日出，花发金银台。玉女千余人，飘飖凌九垓。云璈辍灵响，贻我镂霞杯。蹑烟笑相语，汉武非仙才。  

***石景山有感***  

昆明湖上晚烟苍，讲武当年此校场。霜叶高翻黄屋纛，雨莎平卧绿沈枪。蜺旌不复从天下，虎帐谁亲近日旁。六十年间秋草净，臂鹰老校晒斜阳。  

***舟晓***  

孤舟寒雨泊荒城，风定滩低报远更。二十五声秋点尽，沙头人语未天明。  

***季澥专使回卻寄***  

与尔当时事醉翁，岂知今日独飘蓬。柴关听雪三年后，石壁看云九月中。鱼洞水来山更绿，龟亭岚破菊初红。扁舟不得同游赏，肠断江楼一笛风。  

***梦归***  

羽衣飞过大河流，下瞰陈仓旧酒楼。华岳空青钟半夜，剑门深碧月中秋。峡雪香散三千里，峨雪光寒四百州。鹤背何人坐吹笛，相逢笑语锦城头。  

***日观峰***  

封中玉暖日生烟，缥缈无双拄杖前。远翠数峰三岛出，空青一气九州圆。何当过海云如地，径欲乘风石作船。虮虱小臣头已白，夜坛枣脯学祈年。  

***超然台独饮***  

我官于东不记岁，胸中蟠郁生之而。幸辞奔走得闲旷，如脱桎梏离鞭笞。入境喜见麦苗秀，春风先已苏疮痍。书声遍野讼牍少，天哀老拙真相宜。邞淇城郭好图画，门阑处处苏家诗。山堂怪石散民舍，西园马厩颓无遗。超然高台独无恙，海山万叠青须眉。厨传虽空似当日，亦有杞菊疗吾饥。况闻市舶百里外，吴莼越酱香流匙。鼠姑茧栗石首上，桃花红落银刀肥。沙中笔管岩下月，清腴不减西家施。先生旧云本为口，摸金校尉宁非痴。无毁无誉我所愿，不烹不封聊尔为。且学杜门饮美酒，醉后登台来读碑。  

***顾莲***  

顾莲，字香远，号复斋，江苏华亭人。光绪庚辰进士，改庶吉士，授梁山知县。有《素心集》。  

***醉后述怀***  

露冷霜高起暮碪，六张五角费沈吟。春蚕自缚全身茧，秋雁终存万里心。可奈红墙凉汉迥，谁怜翠袖晓寒侵。年来亦有消愁处，镫在檠时酒乍斟。  

***杨依斗***  

杨依斗，字晓亭，衡山人。光绪庚辰进士，官兰山知县。有《晓亭集》。  

***慰子捷时主讲琅琊书院***  

杯水消容横海鳞，牢愁强半付诗人。东风枉屈金闺彦，皓雪宜烧石冻春。明复声名从此大，文中生计未全贫。岁华好在天犹近，且向寰中著此身。  

## ●卷一百七十三

***李慈铭***  

李慈铭，原名模，字{无心}伯，一字莼客，晚号越缦，会稽人。光绪庚辰进士，历官山西道监察御史。有《白华绛柎阁诗集》。  

***癸丑除夕***  

元化日流行，人事迺尘积。得失随鸡虫，一瞬判今昔。芳华转诘朝，岁事谢兹夕。万物欣怀新，残年孰知惜。睒睒东方明，移眴便陈迹。老尽今古人，悚念百灵集。  

人生会有极，抗志希古贤。道高玩其迹，文字堪钻研。兀坐叩真得，百家一无专。薄植仰乔木，弱羽委逝川。岂不慕崇远，颓废难自坚。弹指积前日，强半成愒延。且作堕地思，学语始明年。  

堂前陈枣栗，焚香展先容。坠霜无返晨，惊水无回风。孤露遘家酷，一星将告终。《诗》《书》藐先训，尤悔丛厥躬。今辰拜阶下，胜衣异儿童。仿佛趋庭时，惧责心忡忡。仰首见遗挂，欲就将何从。烛花散影堂，还照莱衣红。  

欢笑启家宴，明镫亦煌煌。中闱坐慈母，弟妹侍两旁。两弟亦娶妇，侧坐竞奉觞。甘旨未取办，屠苏且分尝。家人如列星，熠燿粲成行。我母有如月，团栾罗众芒。人生重侍奉，此乐殊未央。愿唱百年歌，四海常安康。  

爆竹声咽阗，念我平生友。祭诗孰狂歌，避债孰低首。推解乏货财，事畜迫奔走。凤凰下觅食，琅玕实无有。麒麟代车牛，牧竖{厂干}其丑。自好物所憎，时艰道堪守。及兹岁寒时，寸阴各毋负。读书在固穷，作事必要久。素心怀好音，立言务忠厚。  

薄海苦多事，连年勤师征。渔阳国根本，贱骑犹纵横。杀气连晋齐，重阴薄日精。江淮迫岁暮，萧条无人行。君王正宵旰，我忧耿难平。流民鲜伏腊，何以纾皇情。日夕望星次，行当扫欃枪。旭旦启阊阖，万户皆春声。  

***早至平水谿口登岸意行三四里至显圣寺不入***  

清梦忽然碎，溪喧满孤枕。推篷绿打头，乱堕松竹影。及兹朝气爽，行渡石桥近。湿雾吹濛濛，山意犹未醒。细路春泥明，密篝曙烟隐。莺啼茅屋幽，犊卧露花冷。缘钟时见僧，到寺一水静。  

***潘星斋丈为予缋湖塘村居图用晓游天王寺韵题诗见赠叠韵奉谢***  

结念栖隐乡，环流面寒麓。凌晨理幽榜，人语出清旭。群鬟互湿翠，临谿各为沐。钓竿带烟萝，茶臼答风竹。卷帘交清晖，书帙映人绿。烦公营粉本，茅堂启湖渌。画图幸取办，鱼鸟先约束。相期采金英，鹿蹊踏松粟。  

***初冬携舟至平水谿口由望仙桥入宝严寺夜宿澄公房***  

扁舟出东郭，沿缘耶谿间。水尽白云起，遂入云门山。红树叠青嶂，明妆耀螺鬟。远近含层霞，深浅分寒烟。峰陡势欲落，飞翠忽复连。曲涧荫幽篠，鱼鸟媚我前。时逢采樵侣，踏叶相往还。山回寺门出，夕阳终古间。  

云门外六院，兹地据丹麓。入门仍见山，古藓一庭绿。松阴飐双幡，经坛散炉馥。龛石栖寒花，厨烟出深竹。颇忆湛然师，尘锡参道俗。先贤习元悟，往往寄高躅。禅房留定云，蒲褐此间宿。茶火伴夜深，山志静可读。天风摇殿铃，时闻暗泉续。  

***京邸冬夜读书***  

昨日中旨下，率钱修离宫。读诏私太息，此举宜从容。圣人秉纯孝，不暇权始终。长乐楼百尺，积庆花千重。取足天下养，承欢良无穷。四海幸平台，物力犹未充。岛夷怙群丑，鼾睡长安中。诚宜法文景，励治威诸戎。安可舍禁钥，危照甘泉烽。台疏閒一上，未得回宸衷。贤傅造辟言，主德本至聪。岂不念民瘼，何难罢新丰。事关国根本，连章期诸公。冗官未食禄，涕泪徒沾胸。伏阙讵可效，草奏谁为通。负此读书力，仅争章句功。漆室夜深讥，四顾无予同。  

***夜梦归故园作***  

夜来何所梦，梦归故山庐。山阴西郭外，聚族横河居。宅后十顷地，旁临官渎湖。竹圃各自辟，袤延半里余。家家有高楼，朱翠相萦纡。吾宅割半亩，面城开里闾。后有楼五间，青苔黯金铺。时节偶一登，凭阑俯佃渔。湖光收不尽，平野连茭蒲。乱帆过如叶，鼓枻时相呼。鸬鹚排艇列，惊飞趁鸥凫。柴罧忽中断，间以红芙蕖。此境常在目，久旅徒长吁。一旦落吾手，指点真画图。青山列眉际，天光在衣裾。左右挹明镜，琉璃纳窗虚。七日傥不醒，何必游华胥。  

***读明史卢象升传***  

有明季年党祸亟，朝廷甚于河北贼。国有贤者孙与卢，权奸所忌陷之敌。忠定勤劳擅边事，忠烈桓桓众尤恃。书生三十临元戎，文武七州得专制。雷公白骑一蹶僵，掎隅逸贼贼复张。骁将横刀跃马返，头颅一颗高迎祥。彼哉亨九亦持戉，公伟常为义真屈。指踪狝薙清中原，边吹神兵蹋墙入。十烽连报阴山破，急移韦虎当关卧。宣云屹屹长城孤，东南群盗酌酒贺。黄麾下瞰甘泉宫，墨绖仓皇对殿中。九重不怿要人怨，尽收貔虎归军容。五千见卒奋弮出，大评决战贾庄驿。铁骠四蹙烟尘昏，槊折尸僵满袍血。縗麻衬甲靴藏刀，舐面风前恸故僚。一死君亲名义尽，两河人鬼哭声高。百计诬降结中竖，部曲伤残责对簿。戴就烧鋘狱不移，马严连索君犹怒。枢臣亦是功名流，争功乃与公为仇。上方赐剑不汝齿，明年送汝襄王头。呜呼高阳继死漳州虏，城社凄凉散狐鼠。谁遣中流自坏船，至今泪湿思陵土。  

***寓山四负堂谒祁忠惠公像***  

呜呼忠惠天人姿，门第高华文采奇。二十登科作司李，蛮陬猾吏无能欺。报最俄膺谏垣擢，惠文脑后尤岳岳。鸳湖选郎手障天，一疏披云折其角。三吴地大多彊家，白昼击鼓惊吏衙。绣衣少年美如玉，骢马一出人无哗。中台入长十三道，逆党汗流观谏草。仓皇请急归倚庐，四负名堂待终老。南都草创吴民骄，公还持斧锄其豪。三弊上言仅报可，擢公开府苏台高。扬州镇帅本名贼，花门大纵南塘出。骎骎略地窥丹杨，公檄要盟克以日。大江鼓浪高崔嵬，传呼单舸中丞来。通侯跽接健儿拜，辕门酾酒讙如雷。奄儿翻案水火急，副相出都国人泣。弹章并列三贤名，师弟相随返乡邑。同文狱起城社倾，兴朝帝子安车迎。殉国义同高刘死，观时耻逐姜商生。一泓清绝寓园水，角巾屹然水中止。讲学同源幸得人，柳桥携手王元趾。画江犹子更从戎，巢覆狐儿缧绁同。故宅幸留施舍后，藏书散尽乱离中。承平回首闲居福，月榭风亭看不足。夫妇清闺品画诗，弟兄别墅从丝竹。梦醒人世已沧桑，终古山川对影堂。青袍尚志孤臣痛，黄帛长分攵御府香。园名记在谁能续，平泉花石邻家鬻。客过还凭础认亭，僧贫只缚篱为屋。野菊寒泉荐一尊，魏庄耕稼几人存。当筵莫奏湘累曲，我亦公家七叶孙。  

***会龙桥歌***  

慧日阁深抚帝坐，相公馆客访奇货。两龙浴水来夹舟，保长惊呼贵人卧。雷奔电睒导客行，仙源庆牒稽图名。帖报新恩得龙子，万岁巷里愁琴声。一龙飞腾上天去，烛影赭袍挟临御。可怜折断双晶莲，墀下殿岩捽头舞。一龙朱邸开会稽，投怀再见雏龙飞。嗣皇庆寿分攵金扇，隆国承封曳玉衣。五十年来六更毕，大龙枯颅琢饕餮。白头青盖牵羊行，绕柱龙孙拜番佛。镂簟珠襦散不收，霅川碧血几经秋。谁知龙輴千官卫，不及西谿土一抔。当时戚里承恩泽，卫王鲁国同朝列。不堪潜邸问虹桥，留与桓谿夸<昔隹>楔。迎恩门外夕阳斜，终古桥痕漾采霞。渔童打桨入东浦，指点荒村保长家。  

***柯山红树行***  

故人家在柯山曲，门外谿流转寒绿。板桥一抹长林西，尽日烟霞看不足。山深几日生秋风，树色尽作胭脂红。斜阳隔山渲金碧，画屏惨淡开天工。平昔看山爱秋晏，写入吴纨白团扇。画中佳赏谁最同，浊酒扁舟载王翰。寻君摇指松扉开，破帽风前笑相见。第五桥边诗思多，林阴席地共婆娑。年年好景常如此，放眼湖山一醉歌。远水遥山入秋暮，多少征途此中去。渔舍多依薜荔湾，估船偏问鸳鸯渡。王郎去客嵩汝间，余亦劳劳别故山。江路雁来知有梦，白云秋尽几时还。燕云越树动成忆，把臂王郎忽长别。黄沙落叶满长安，寒日萧萧素车出。著屐平生定几回，遗诗读罢更堪哀。分明洛水疲驴道，曾得家山一面来。遥怜瘦沈依山住，红到山中几千树。已是题诗失酒徒，扇底风光更何处。何日僧庐返病身，绿萝禅榻结比邻。西头更触浮生恸，满目山阳笛里人。  

***题岘樵枌东老屋校韵图***  

古人取韵缓，清浊限方域。世儒泥章句，音义遂烦数。长短齐人言，轻重汉儒读。后出益纷拏，圈发逞私欲。梁陈讲声病，强以四声束。高贵暨梁武，卓识独破俗。奈此风会趋，浮华斫其朴。傎倒言下上，虚实昧秀宿。鮦乃切纣红，顼改翻许绿。燕说谁为刊，天籁返遭梏。北宋家法存，近守唐代躅。丁贾皆经儒，同志有洙淑。十卷十二凡，部别慎通独。悂缪偶貤孙，典刑未祧陆。字不取类隔，文亦参篇玉。别体务薈萃，一音自联属。虽病雅俗殽，尤多形体复。观过宜知仁，多文在富蓄。谁欤妄兼并，画部成百六。疵议丛刘渊，创始实文郁。国朝勇复古，亭林首张目。十部至廿一，研析递繁缛。经子务博证，集矢遍吴棫。入声互割配，头脯强接续。其意或过通，往往见违触。之脂支必分，元魂痕当副。无锡与仪徵，雅冀古骚复。昌言终未行，习非徒娽々。蒙尝发狂论，吹万贵抱蜀。双声本天机，造化具宫龣。六书半形声，偏旁不相黩。持此两大端，如宗合其族。一扫尘径芜，兼通绝津轴，霓蜺枉分别，颇陂免点辱。屡欲勒一书，私以诏家塾，病懒辍觚翰，家贫艰毕牍。羡君勤著述，榆阴掩深屋。朝夕罗丹铅，雅话尽籑录。简炼比治兵，爬梳类折狱。即觇经济优，岂为盘错衄。此图便千秋，雕虫等奴仆。  

***盂鼎铭拓本为伯寅侍郎赋***  

粲粲孟鼎铭，吴陈考已备。侍郎精古籀，抉摘无遗义。我所三摩挲，尤在玟珷字。于古无可徵，请更对以意。吕伋谥丁公，《说文》作玎谊。丁癸本殷号，周人始制谥。偏旁随事增，古盖有斯例。唐虞及三代，以玉供神事。大夫有石宔，郊宗详其制。王公当用玉，疑非起后世。谥为作主用，加玉所以志。此乃真古文，千钧一发系。寄语一孔儒，挢舌莫诧异。  

所贵金石文，为可证故书。佚事或创获，小学犹其余。兹鼎郑重言，宗周王命盂。锡以鬯一卣，黻冕车旗俱。邦司四百人，仆驭至庶夫。是当为重臣，何以名泯如。成王廿三祀，警酒资訏谟。初疑武之穆，盂本可通邘。然此述王命，岂容以国呼。又疑盂于借，唐叔字子于。然曰祖南公，世系难强诬。班表有邗叔，时地亦未殊。其人又无考，傅会滋成愚。祝雍与陶叔，一例同嗟吁。仰屋徒自笑，秋风在庭梧。  

***潘伯寅光卿属题小像***  

走也四载客京邑，短箠不到公卿门。光禄清流世眉目，独念僵卧时相存。早年文采动天下，性分夙契忘寒暄。握手数人足隐蔽，神明霞举何轩轩。咸丰季年国事亟，共鲧得政刑狱繁。百司汗缩奉教令，四夷抵衅窥畿藩。佥壬决策下殿走，六龙已驾谁扳援。君当车辙读弹事，请斩二竖竿其元。朱游未得上方剑，楚玮已出驺虞幡。退焚谏草泪沾<月乚>，苍梧莫诉心烦冤。柳伉疏传翰林重，汲黯身在朝廷尊。乃知法从有真职，非徒簪笔檷玙璠。昔者宣宗治仁厚，大臣敬礼如友昆。太傅廾年长揆席，君臣一德情尤敦。世家乔木国所恃，相门之庆锺文孙。神羊触邪岂轻出，鸣凤应律无凡喧。梁洋不闻召陆贽，保全终始先皇恩。方今天日正开霁，朝局奠定无翳昏。君居九列更慷慨，白简上殿多危言。澄清斯世自君责，愿蓄光采培根源。吴生写真有神致，寒冬四坐回春温。侍中风貌玉界尺，可知峰距侔昆仑。自惟历落笑桓茂，更揣骨相愁虞翻。麒麟阁上速起稿，犊辕画我归邱樊。  

***自题霞川老屋图***  

我家世在城西居，翰林吴君为缋图。长安尘沙正眯眼，突兀忽见先人庐。二百年来有此屋，东南斜抱两河曲。城边绿树万家烟，桥畔朱楼百竿竹。横河北绝官渎流，烟波浩淼无春秋。鸥凫四散不知处，鸣榔往往闻渔舟。直河西接钱青水，迤逦长流百余里。估帆日夜排樯来，艳说霞川一湾绮。蓬莱驿路清风多，连云绰楔垂女萝。会龙尚记前朝事，卧虹不绝行人歌。先人辛苦一廛寄，旧德清门子孙庇。规制朴陋无敢增，宗族环居莫轻弃。幼骑竹马携短童，东眷西眷随所从。鹅鸭时闹比邻塾，纸鸢闲趁陂塘风。最忆读书一弓地，杨柳临池滴窗翠。拥卷随时倚树吟，洗研呼俦捉鱼戏。我生二十行適燕，沧海横溢无愚贤。马蕃亦逐贾区尽，桑柘一例随飞烟。归来城郭都非旧，到岸牵船暂相就。新丰门巷何处寻，安仁故第从谁售。海燕年年绕屋飞，梦中图画是耶非。多情惟有霞川水，日望行人万里归。  

***苦雨谣***  

秋霖积日惨不开，太行黯黯愁西穨。农夫九死补田作，坐看辛苦成汙莱。黍子垂头万黄粒，丈半红竿飐秫秫。方觊暂饱偿积饥，讵料垂成委枯铚。天公爱物称无私，朝廷旰食施淖麋。天心君心本一体，始知灾沴民自为。我釜无鱼瓿无粟，谒鬼不通日炊玉。饱看两脚愁向天，岂惟野老吞声哭。  

桑乾水自楼烦来，挟沙横决如奔雷。缗钱告绌外繇困，危隄々常奔摧。神畿南北一河绕，南岸{亠桀}危北岸倒。积年{艹俶}々眄雨工，十室一归复逃涝。我乏羡卒半畮田，太仓斗食饕无缘。蜚鸿满野心悄然，岂但墨突无炊烟。  

顽云缺兑现雌霓，雨势骑月夜益急。东荣震裂西梠倾，昏巷沈沈万忧集。盖头未得三重茅，泷泷檐霤百窍号。四壁股栗撼床动，一镫危与神魂摇。佣书力赁三间屋，流潦满庭带沟豄。何事复取造物嗔，童仆愁冤爨婢哭。人生呼吸皆由天，几家高枕能安眠。排墙死亦等化耳，蘧蘧安必非真仙。君不见东华门外火城湿，千官陛楯雨中立。马蹄腾踔绝淖行，漆室遑知有人泣。  

***晚步门外风浪浩然临流独立颇有江湖之思成五言一章***  

长风吹独立，苍莽堕边愁。山压孤村暝，城掀浊浪秋。奇贫逢患难，多病误恩仇。满目关河思，平分浩荡鸥。  

***闻故园近日消息伤乱忧家杂成五首***  

百战桃州地，烽烟亦仅存。军声桐汭乱，杀气滆湖昏。遂失三吴险，空传万骑屯。专征周奉叔，薄议尚君恩。  

大府传飞檄，乡关乍被兵。愁云盘故障，妖彗扫长城。戎马莺花地，江湖战伐声。越山东望近，莫使鼓鼙惊。  

駴绝姚江秏，谁详倡乱因。赤丸斫文吏，白榛聚州民。世变无完土，家危有老亲。谁令轻远役，日夕泪沾巾。  

未奏清淮捷，天涯阻贼烽。雪深三月暮，路绝一身穷。国事嗟何及，家书杳莫通。何时能奉母，避地乱山中。  

细弱全家累，辛勤仰母慈。梦中怜病弟，乱里念孤儿。多难惊心惯，穷居得信迟。侧身无处所，流涕太平时。  

***村居杂感***  

感念今皇建极初，纶言迭下免征输。民顽尚忍连群盗，廷议还闻{厂干}重租。穷海波涛艰挽运，诸方草木缺储胥。司农可更无刘晏，宵旰何时得少纾。  

桂岭千盘毒雾多，养痈从此溃山河。岂真小丑关妖谶，谁使中军祇雅歌。宗泽尚存宁至是，重湘虽险待如何。督师忍召乡邦祸，身后还应誓枕戈。  

洞庭千里气萧森，杀伐愁连大地阴。上相徒闻驰传出，全军已报凿舟沈。蛮氛日夜蒸江汉，鄂渚风烟阅古今。一片涂膏问谁致，祇应猿啸答枫林。  

仓皇直下豫章城，江上闻风溃列营。沔口三旬余劫火，浔阳九派汇军声。元戎已见奔单舰，都护空劳集守兵。约略诸君功罪际，陷疆事重陷身轻。  

侧身天地一登台，极望东南事可哀。流水自将遗恨下，夕阳无数乱山来。我生不幸值多故，平世犹难容废材。许国谁能信年少，千秋人惜贾生才。  

***庚申八月感事***  

海国虫沙忽刺天，妖氛直射五云边。万金缇库方悬赏，一骑皮冠竟执鞭。下殿已符南斗谶，行围重话北征年。累朝神武声灵在，谁继《车攻》《六月》篇。  

名王铁骑镇沽中，太息藩篱指顾空。孤注何曾谋寇准，吁留几见约陈东。绝怜沧海横流速，尚想神京拱卫雄。东望翠华应下泪，昭陵松柏起西风。  

五朝神篽翼皇州，纵火连宵烛九幽。法物尽随群盗去，仙山真见万灵愁。不须华发摩铜狄，空使孤魂泣水囚。羯焰滔天古无此，凭谁海上搏长虬。  

卧病危城日百惊，剧怜身死太无名。焦头讵解中朝祸，泣血徒伤下士情。九庙鉴观应不远，诸君功罪岂难明。上方有剑无人请，惭愧平陵折角生。  

***和珊士送春诗心字韵***  

异国春归客感深，烽烟满目罢登临。茂宏到处能胡语，庄舄无人和越吟。四海仓黄留此日，十年闲散负初心。草驴秃尾天街侧，吹笛纤儿莫见侵。  

***雨夜戏效义山无题***  

画帘疏雨隔微尘，独夜房栊易怆神。淡墨罗巾镫畔字，小风铃佩梦中人。难销碧玉当年恨，留得文箫旧日贫。除却小敷山下路，天涯何处更寻春。  

潭水闲门倒影斜，金铺深掩玉窗纱。骄骢日夕偏知路，乱燕春深未定家。银烛惯侵三五月，铜壶低隔一分花。江湖侧帽填词客，长与年年减鬓华。  

小别东风不自由，香车油壁几句留。难忘玉手搴帘笑，谁遣蛾眉满镜愁。莺语画屏人倚瑟，蛛丝小幔月当楼。银河不信谁相待，泻作潇潇暮雨秋。  

咫尺青鸾便断闻，漫书花叶寄朝云。镫前秋扇留残滴，雨后春衫发故熏。杨柳长为牵恨物，蘼芜新著忏愁文。多应终古沅湘水，翠被兰舟怨鄂君。  

***夜过皖城作***  

天涯倦鸟几时还，千里江程未得闲。瓶里茶香秋浦水，枕边镫影皖公山。烽烟淮甸犹传檄，鼓角严城早掩关。为想十年征战苦，至今猿鹤怨刀环。  

***送子缜南还***  

玉河秋色蓟门烟，翠黛离愁咽管弦。羁旅中年难作别，文章孤唱更谁怜。西风村笛旗亭酒，凉月夷花海国船。料得故园重九会，登高相忆有新篇。  

***乐毅墓和郑盦***  

生合奇兵五国来，死犹埋骨傍金台。能军世尽推骑劫，爱士人惟礼郭隗。终使客卿沦异地，空传书语感奇才。望诸莫表将军墓，知为昭王首重回。  

***闰秋饮集嵩云草堂池北精舍河南士大夫新筑宴赏处也***  

胜地招邀萃羽觞，丽{广娄}阑槛带虚堂。清池水影先浮磴，高柳秋声欲满廊。云物略存嵩少意，钟鱼犹接梵龛香。双藤宰相风流歇，尚有寒松翠过墙。  

***湖南山寺门望雨***  

烟波杳霭接层岚，远近行舟尽卸帆。日暮湖南山下路，满天风雨落松杉。  

***传镫寺观章皇御绘宏觉禅师像敬赋***  

开国当年气象新，补天笔落自通神。鸠摩合为真王出，俯视凌烟阁上人。  

***沈曾植***  

沈曾植，字子培，号乙盦，嘉兴人。光绪庚辰进士，历官安徽布政使，署巡抚。  

***晓禽***  

朝气动众禽，檐端语喈喈。我心感明发，起坐与之偕。万籁战清秋，意车轶埏垓。吁嗟敝老人，蹩躄行何阶。徙倚就南荣，陈编强差排。古人终已矣，来世诚难裁。喉舌讵有殊，欣憎邈相乖。近前姑婉娈，视远皆奇侅。故纸谅难综，故言复何谐。冥冥独归卧，飒飒严霜来。  

***日入***  

日入烛代明，轩窗映琉璃。交光罗幻影，镜镜无成亏。背舍有闇虚，众芳敛暝姿。微风定香过，未见心先知。视听各有程，晦明亦有宜。喟然念蘧生，过阙停车时。负杖立广阶，西南望参旗。出门视路人，各有幽求思。摸象盲女愁，煎膏智者悲。清钟铿寺远，悟了终何之。  

***寒雨积闷杂书遣怀襞积成篇为石遗居士一笑***  

寒云如覆盂，漏天不可补。曜灵避面久，畏客牢键户。黵江海蒸，襂纚霰霄聚。闭关且何事，卧听檐溜汿。断续缀残更，啌嘡轹虚鬴。失行雁濡翼，噤晓鸡上歫。水官厉威严，雨师从吕钜。尽收天一气，并作银潢抒。代云不成马，卫蝀空饮甒。河亡九里润，海溢万家沪。南朔相倚伏，亢霪不均普。物物固难量，笺天奈何许。雌风四维来，龙具不能御。了无喁于唱，亦不士囊怒。翕习惯投隙，披拂仅如缕。俄焉目中<目蔑>，忄戊若负尸疰。老妻颇多智，装棉剂吴楚。藏姏燕赵产，缩朒甚饥鼠。固知广川谷，实有异寒暑。荆南五月来，炙热剧烹煮。伏金骨俱烁，秋暴背其腐。商飙一泠汰，暂得宽肠肚。宁复此愁霖，而兼湿寒茹。不忧灶生鼃，将恐血为蛊。橘枳改柯实，蜃爵纷介羽。嗟惟人不化，何用適风土。孤裘故黄黄，掩形不如褚。清川浴垢疥，焉事资章甫。西园蕃草木，花叶故举举。蜡花实非梅，滇茶讵能苦。瑳々老槠树，占地冻不{疒鼠}。旁有南烛实，浪称仙饭糈。名虽疏药录，味不厕菱蒟。鲜鲜若新沐，风槛群媚妩。兹族畏霜乾，徼幸且濡湑。宁知膏泽赢，蠋蝎益孳乳。穷阴未肯释，蹙頞唏老圃。陈君泥滑滑，税舆践今雨。幽室共槃辟，高吟忽扬诩。长舒汲古绠，高彍克敌弩。相君笔削资，谈笑九流叙。吾思古时人，心斗日迎拒。程马蜕形骸，杯盘代尊俎。莫随气化运，孰自喙鸣主。开天启疆域，元和判州部。奇出日恢今，高攀不输古。韩白柳刘骞，郊岛驾籍仵。四河导昆极，万派播溟渚。唐余逮宋兴，师说一香炷。勃兴元祐贤，夺嫡西江祖。寻视薪火传，晳如斜上谱。中州苏黄余，江湖张贾绪。譬彼鄱阳孙，七世肖王父。中泠一勺泉，味自岷觞取。沿元虞范唱，涉明李何数。强欲判唐宋，坚城捍楼橹。咄嗞盛中晚，帜自闽严树。氏昧荀中行，谓句弦偭矩。持兹不根说，一眇引群瞽。丛棘限墙闱，通涂成岨峿。谁开人天眼，玉振待君拊。啁嘻寄杨榷，名相递参伍。零星寒具油，沾渍落毛尘。奈何细字札，衔袖忽持去。坐令诵苕人，倍文失言诂。郑侯凌江来，高论天尺五。画地说三关，撰策筹九府。癯颜载火色，烈胆执彫虎。荡胸万千字，得句故难住。梁鸿瓜庐身，礼殿击鼍鼓。沧海浩横流，中潬屹砥柱。可怜灌灌口，味肉失腒脯。那复问尖叉，秋虫振翅股。怀哉海陵生，江草罥柔橹。{疒官}々济阳跛，海燕对胥宇。季子踏京华，尺书重圭珇。太阴沈暮节，病叟侷寒女。出户等夜行，焉将燎庭炬。百忧中缴缭，四望眩方所。赖君排偪侧，冰窟日謰謱。消此雨森森，蠲彼愁处处。天门开詄荡，曷月日加午。城隅卓刀泉，中有铁花<黑主>。杉栝百千株，夹道俨围篽。樊口渺东望，松风冷相语。千载漫郎游，招招若呼侣。东坡眼食地，固是余所伫。郁没老涪皤，赭山畴踵武。兴来舴艋艇，径欲掠江浒。政恐回颿挝，商羊复跳舞。  

***廉家荆浩画松峦山水障子樊山作长歌余亦继和***  

画中看画画非画，高堂飒沓风云开。九百年前冥漠人，鸦叉招得精魂来。建标峰如巨灵擘，直幹松自秦时栽。天绅大瀑透空下，彼岂胸臆填风雷。磥々礚々崒中怒，耳鸣怳忽惊涛催。悬知松根攫危石，石下定有龙湫洄。满盈之动岂无日，骊珠夜窃何为哉。荆浩北人山北性，清秀不与王维侪。亦掀思训拨昭道，忍将金碧汙巅崖。纯全山水大冬气，闭隐道与希夷偕。汹汹五季人相食，厉有怜王僧话灰。战尘飞不到萧寺，吴笔项墨随涂揩。真形太行接恒岳，冥寄桃源及天台。风云所通径路绝，若有人兮宅崔嵬。固知图画意未尽，上方气已通蓬莱。十年江湖困卑湿，董生平远非余怀。长安岂知日同远，岱宗政恐山其颓。乾坤干戈身老病，青鞋布袜行靡阶。投林甘寝幻思梦，梦身化作松根苔。  

***郑所南画兰卷樊山所藏元明题者三十余人末有张文襄题诗樊山自题七言长篇一绝句八皆丁未都中作也***  

硾光闇脱由拳纸，小字凋残丁子尾。尖豪破墨不破水，元是孤臣泪铅泚。昔为王者九畹香，今扫僧残一锥矣。图中两花间九叶，左方长短参差七。六陵云黯一星移，白雁声催北风急。右方二叶短复短，心在零丁海洋畔。可知正统远仍存，块肉犹延丙丁算。国香零落天之涯，国殇毅魄怀王知。南翁傥有南公语，本穴嗟当木坏时。呕血总为天水碧，啼魂常抱冻青枝。当门翻恨无摧折，祭鬼何妨入炼持。遗事郑陈韩各写，精爽何分在朝墅。刳心史已瘗承天，代舞灵应依亳社。沧桑几度红羊换，长卷珍留清閟玩。题诗原是太平年，黄閤紫枢眉寿愿。十年我辈草间存，一老不遗箕尾远。酒阑坐客重披看，若有人兮泪如霰。呜呼舜禹之事盗跖章，昔为狄灭今梁亡。西州华屋渺龙荒，马策余泪秋淋浪。我无桥亭之砚端筴知阴阳，亦无西台竹如意。朱鸟有噣空彷徨，《春秋》不作《骚》不光。萧艾变化兰无芳，提笔掷笔歌慨慷。人间谁要埋忧地，一往牢愁天上寄。  

***题所居曰海日楼终日盘桓不出一室每诵陶公云鹤有奇翼八表须臾还之句千载同情有如接席意之所会即事为诗***  

我性好楼居，东窗著匡床。未明得朝气，出地星煌煌。坐作岱顶观，海波浩沧凉。真形见旸谷，嘉实餐榑桑。稽首摩利支，大悲遍诸方。鸾驾先日驭，鬘云摄欃枪。密语千万周，四施极羝羊。福严普沙界，兵气为慈光。  

迎日起何为，长生资沐浴。霏霏流霞润，饮我初生犊。协气外蒸濡，奇温中馥郁。子珠抱灵根，灿灿金华簇。裸国薄何嫌，胎儿洗宜育。咸池甘石经，占此新阳复。  

安期尔何人，得非鲁连徒。却秦入东海，传为列仙儒。朝与青童游，暮归紫府居。锵锵白凤皇，侍从随仙舆。辟穀亦何为，食薇不愿余。披发下大荒，冥搜宛委书。云气閟徐市，岳图付仲舒。谁言齐士怪，正笑田横愚。南史简不存，长怀一嗟吁。  

***仁先自杭归贻龙井泉一瓶***  

西施本是臣里女，我与西湖久睽阻。半生长作越流人，想见澹妆浓抹妩。狗儿年冬勇探陟，始踏冷泉泉畔路。张家祠楼十日留，看尽重湖雪月雨。当时奢愿游五岳，踏破芒鞋返胥宇。稽留山下挂瓢人，许我烂柯偕赌墅。岂知乾坤一反覆，孰两东门遽如许。有眼忍见林希碑，有足谁蹠相柳土。年年穀雨荐新茶，空说石泉槐火煮。陈无已自山中来，贻我龙泓白牛乳。山里依然竹笕清，世上谁知蓼虫苦。松垆匏尊聊一举，藜藿肠鸣甘尔汝。老夫啽呓故难醒，五碗通灵空计数。樊侯示我列仙诗，我自幽篁山鬼处。傥骑赤豹从文貍，梦见冬青不凋树。  

***止盦相国觞同社诸公于敝斋相国与庸盦尚书诗先成曾植继作***  

春风骀荡来，朝气在巾屦。川上逝不留，吾生渺焉住。平生五岳愿，跛者不忘步。屏迹土室中，万象入伛偻。身是古莽民，甘寝世无曙。群公排闼入，有酒忽成醧。有俎鸡骛兼，有笾肴核旅。衣冠今四皓，朋辈昔三署。或拍洪崖肩，恣浮魏王瓠。青冥驰野马，迅辔不容驭。竹素傥相招，焉能閟情语。录公喟遐想，题目此欣遇。《字说》一掀髯。析言劳介甫。  

逸礼不台记，遗书不师传。逸品画不圣，逸曲琴无弦。天壤廓无际，逸者象其先。古今邈无朕，逸者游其玄。坐作鲲溟运，立当鳌极掀。神依少广母，室在昆仑巅。焉识麽虫聚，中有雷阗阗。焉识须罗孔，目有刀轮旋。埋照不忘照，镜空群动前。吾方耽逸病，放意怀与安。凿齿人且半，壶邱鲵有潘。新阳感积悴，哀乐环无端。庶以长者言，将持日车迁。酒阑积绛算，僾唈吾生观。  

霁雪照江邑，不能濡海漘。余寒犹渗骨，袭我羊裘人。秀树回含绿，鸣禽亦怀新。天光延午景，草色晞遥圳。花事可蜡屐，雨行随垫巾。岂无填海石，噫此无怀民。夕照散车辙，长烟凌塞氛。还将洛生咏，付与临川论。  

***答若海病起之作***  

吹尽东风江上村，刹幡心动不堪论。宵行齐鼠貍难捕，怪事巴蛇象可吞。憔悴诗人依病榻，微茫《易》意筮归魂。无穷天地长勤客，目断秦东碣石门。  

***还家杂诗***  

九服蹙靡骋，我怀良郁陶。憧憧野马尘，送我乘轮飙。脩<车丸>一超忽，春光满江皋。黄花菜根味，紫花地丁膏。五色蚕豆花，如鸣茧丝劳。农宗生民始，《击壤》成《咸》《韶》。谁与饬五材，禾边倚之力。遂使糜烂战，不恤乾坤焦。吾里绾吴越，风雨忧飘摇。有粟无金汤，慢藏盗之招。经行揆形要，日暮玄云高。二妃洞庭宅，三姑泖湖居。娥娥天帝女，应化为<女嬴>姝。秦帝吞八极，游观戾海隅。东南天子气，刘项先徵欤。如何汙长水，株累千囚徒。二妃风湘山，三姑沈柘湖。波涛秦簿令，<角戢>々头为鱼。吴楚亡国悲，灵威为宣抒。邢系出元公，神实周黎余。泽国春水生，传芭会吴歈。千秋通肸蚃，三户同喑呜。我代博士对，用裨枕中书。  

水竹交蓊蔚，柁移入支泾。春阴澹原隰，遥见孤花明。蚕候百室静，阡陌希人行。林阴见犬卧，日午闻鸡鸣。妇智敬无旷，田更勤得生。幸无街弹室，不解闾师争。淳俗偶存在，儿童乐柴荆。即此是瀼滨，潺潺水乐声。  

魏塘迤以北，汉塘迤以东。海防来自古，内庳外差隆。吾郡南江委，谷水蟠其中。津渠交地泐，隄堰争人工。颇疑马塘筑，实绝分江通。从兹南纪绝，桑郦言皆穷。燕齐填九河，嬴氏湮三江。所以山海间，处处留秦踪。毋以仲初记，上揆神禹功。吾将咨海若，一往皆<畾石>空。  

荒草春茫茫，言寻大夫墓。两海风马牛，魂归自何所。散民怯公战，矫以鹤轩拒。懿公死社稷，玦矢志先谕。伤哉空国走，不见舆尸旅。刲腹作黄肠，呼天心独苦。有臣乃若此，足以知其主。卫国君臣乖，十世余殃注。亡虏幸偷生，有言皆粪土。苌弘血在蜀，精卫翔漳渚。神化妙难量，吾言公傥许。  

元季九州沸，吾州独安宁。濮川丛桂枝，雅咏琴清英。景德录僧卷，金兰有友声。顾徐孙卓陈，卜宅皆宾萌。山纪贝家宅，谿环仲孚庭。淮张死不怨，谣谚观人情。地理有变易，径涂入夷庚。战士负羽守，兵家扼吭争。嵬峨细柳营，月波夜凄清。昔者乐郊语，今兹劫綦征。鯈乐岂无恋，鹊枝依复惊。愧无孙叔智，甘寝息郢兵。长为越流人，跼顾重行行。  

汝南鸡初鸣，危栖俯平野。夜气静濛濛，潜阳伏其下。纤阿西未没，曜灵东将贺。晦朝苟非会，易象安从写。稽首观世音，将无金母假。阴阳即空有，一异焉存者。吾老学弇州，文身久当舍。宝华有天女，愿炙昙阳輠。  

来躅循未遍，去軨展方遒。居家翻若客，儿去翁难留。顷刻蔷薇花，舒英送行舟。杜鹃如惜别，一雨皆垂头。后阁待支楹，前园计开畴。贻书慰老友，来月煎茶谋。即事有增益，随缘共绸缪。吾生讬性海，安往非虚舟。  

***乙卯五月重至西湖口号***  

来趁西湖五月凉，凭阑尽日醉湖光。圣因寺古佛无语，一杵残钟摇夕阳。  

聚散由知有定缘，故人重见各凄然。观河莫话波斯面，已隔风轮五百年。  

苎萝人作拂菻妆，为借昙云掩泪光。解道夜山元胜昼，不须懞懂怪襄阳。  

老人济胜已无具，客子登楼还有情。寄语葛仙休怅望，骑牛或恐有来生。  

***简西岩老人***  

海日楼头倚夕阳，春秋直为蟪蛄忙。远人如杌忽移树，深草隐花微度香。水位星摇占害气，金神气伏避炎方。奇胲刑德非无意，会与闾昭一审详。  

炎宵无寐梦无家，强倚棂轩待曙霞。病眼观空增<目党><*目莽，文心失侣不雄夸。飞来白鹄传书简，想见苍龙泼茗花。独乐襟期随地在，吟怀应为晚凉加。  

***再叠前韵***  

寥天一去入寥阳，翻觉云居数劫忙。法乐静时常在耳，鬘花萎后别生香。仙家上法通三世，月地中庭可一方。晚岁王官无个事，合将诗品更斟详。  

断虹下饮川中水，高壁明翻波底霞。散卓笔书毫最適，吉祥车挽稳相夸。心镫电续光明线，意树诗催顷刻花。今夜月圆谁与望，影池荇藻想交加。  

***一山过谈***  

刚肠薄俗两回潏，天与诗人铅汞牙。坚垒书城剧攻守，撼风大树增盘拏。争枝俄然坠啅鹊，高枕不闻啼曙鸦。道人心是不灰木，活火与泼阴林茶。  

***日日***  

日日阑干望，寥寥节序违。雨林沈鹳井，潮步涨鼃衣。乐府刘生咏，《春秋》铎氏微。余年更无梦，万事不如归。  

***芳草***  

芳草萎已尽，王孙归若何。梦天宁有使，槁叶尚怜柯。水相观浮世，虫声咽挽歌。桥边摇落树，祇是白杨多。  

闲阶成踯躅，晓坐一嚬申。寒日光明薄，颓波变转新。参方称幻寄，啸侣得畸人。芋栗秋当熟，阶除鸟省驯。  

***老友马季立孝廉挽诗***  

故旧随流水，山川黯夕阳。儒风于世尽，经苑喟人亡。懿子姱修素，翻来讲肆翔。高斋凭楚望，笃论警梁亡。大义甄刘贾，前闻总赵汪。情能综五例，询或迨三商。荀况居齐久，颜先愍楚伤。飘零仍祭酒，孤愤郁中肠。一纸传邮寄，千言砭俗刚。白头逢异俗，素愿■同方。岂意晨星散，俄然宿草长。赴来邻笛断，哭罢寝门凉。庾令江楼换，文翁石室荒。虫沙时共化，麟角学谁昌。纪叟聋焉在，曹褒视益茫。悲来偕《五噫》，怨极怼双王。浑沌无愚智，乾坤积痏疮。一哀回白首，来世更何彰。  

***梁鼎芬***  

梁鼎芬，字星海，号节庵，番禺人。光绪庚辰进士，改庶吉士，授编修，历官湖北按察使。谥文忠。有《节庵遗诗》。  

***斋中读书***  

圣人去我远，存者六籍纷。遗迹非口授，从生观甚勤。往往一师说，反复万口云。吾闻《易》蛊象，育德而振民。苟徇所不屑，戈矛已相因。前有千年书，后有万载人。何以立天地，上答君与亲。愿持白日心，光明照星辰。  

为学如登山，来万陟者仅。徐行必无踬，阔步不到峻。所蔽有厚薄，开塞岂田刃。荀卿善言解，性恶惜未慎。刚决与果敢，道乃日月进。仁义奉孔孟，耿介尊尧舜。悠悠总不济，百年亦何迅。  

***赠徐赓陛***  

足茧风尘鬓有丝，政行井邑口成碑。众人欲杀我何忍，作吏能狂斯已奇。枉使郅都称酷吏，愧推王弼作经师。驱谗雪谤终何补，不待他年负子期。  

***出都留别往还***  

凄然诸子赋临歧，折尽秋亭杨柳枝。此日觚棱犹在眼，今生犬马竟无期。白云迢递心先往，黄鹄飞骞世岂知。兰佩荷衣好将息，思量正是负恩时。  

***佳人***  

阆风緤马竟何年，吹彻参差下众仙。公子归期春水后，佳人情绪夕阳前。碧芳倾尽痕犹湿，经焰飘残梦尚牵。渺渺天河几回顾，自搴帘箔数星躔。  

桃弓射鸭尽萧闲，缥缈仙居紫翠间。不尽情怀随逝水，更无谣诼到深山。夕张瑶瑟凭招月，朝索琼茅自闭关。蕉萃沈郎初病起，肉芝应为驻年颜。  

***同徐铸访七星岩石罅祖龙学题名作长歌***  

秋风动地潭水枯，清游载酒子与吾。笑谈已过芡塘外，回见村屋皆画图。纷纷姓氏满岩洞，周书宽博包书癯。范阳择之亦至此，博陵崔子相驰驱。更闻石罅字未灭，苏斋有纸不得摹。春洲畸人始寻见，著书且补仪徵无。我今粗猛仗心胆，子复英特少髭须。巉岩共向仄径入，鞠躬恍若公门趋。余生世途每宽坦，到此真觉形体拘。手扪苔壁引蛇沫，以火斜烛相叫呼。分明七字鲁公体，银钩洒落琼枝腴。回身小立若有会，追忆史乘微叹吁。公昔从游泰山下，要埒守道兼宽夫。抗言衍圣定百世，袁州启学繁生徒。临川柄国枉人罪，酒瓶三百轻召辜。惜哉不遇张子厚，流窜德庆成冤诬。《遗文焕斗》穆修派，手力傥可分开洙。此官虽鄙奚足贵，方寸萧散谁能逾。题名山涧知几处，大云铜石罗浮俱。他年同著几緉屐，尽收宝刻当瑶瑜。  

***端居赋兴***  

闲庭雨过昼添寒，柳竹青葱俯一栏。渐与世疏文笔放，偶缘春好酒杯宽。石唇苔润初安臼，水面萍分独下竿。惟有佳禽笑多事，中年心意未阑珊。  

***重至长沙写哀***  

浮世蓬根不道怜，秋怀到此更追牵。再寻旧巷悲回辙，独泫愁春泪彻泉。报国未能伸志事，沈湘空自梦婵娟。翦镫暗记当时话，身是孤儿十九年。  

***寒夜独谣***  

写入幽通黯一镫，神人仿佛事何曾。月明深巷疑闻豹，风肃清帘不到蝇。久别花枝凭梦折，无多酒力带愁胜。年来莫溯心中语，何止篱间懒嫚藤。  

***读韩致尧诗感题***  

晓来微雨较春寒，诗爱冬郎尽日看。乱世峥嵘词反艳，暮年萧瑟事初完。莺啼幽独看看尽，马走烟尘寸寸啴。凤烛百条同一泪，今疑纸上未曾乾。  

谁识天心久废商，殿前执手暗沾裳。从亡卢植曾河上，和韵吴融竟异乡。花好似忘春已去，尘飞真恐日无光。由来宦者倾入国，错怪唐家白面郎。  

***同张琳论事谈诗有赠并送归省沅江***  

微雨洒清昼，闲芳照孤馆。平子实通士，兀特又夷坦。暂亲冰雪寒，久坐布帛暖。竦身顺所止，纗兰坚不损。追陪有几日，舍我一棹返。千里庭闱心，此官亦闲散。余情似飞絮，共汝江海远。勿须怨桃花，贫女嫁常晚。  

樊川龙豹姿，不偶温李冶。扶持万代人，吐词最英雅。吾生胶夙好，岂惜谐者寡。昨宵论诗派，同志无{厂乍}{厂牙}。罪言虚上策，空有泪盈把。世味区兰莸，人才见玉瓦。苍茫百年事，恨怅不能写。  

***得伯严书***  

千年浩不属，君乃沈痛之。神思可到处，缱绻通其词。穷山何所乐，予心忽然疑。试君置我处，魂梦当自知。把书阖且开，情语生微漪。出见东流水，汤汤将待谁。  

***江船遇长沙曹刑部赠诗***  

昨舍故人归山庵，路逢曹子披尘函。欲浇江水泻智慧，一雨飘落舟中岚。手持贤兄好文字，辨章学术穷其探。湔除回穴启真秘，使我有舌不敢参。论仁特采东塾说，薪火何止传湘潭。菊坡精舍别来久，梦中杨柳空鬖鬖。大师不再下元学，妖狐昼出言二三。后生少年嗜鬼怪，经义新说青于蓝。本心已昧非可惧，乱流既甚谁能戡。我惟造圣祇一轨，不到真处皆空谈。李固可冤季长讇，弥远不罪西山贪。时危致君竟无术，便有书论徒面惭。千年耿耿挂心目，自恨霜泺旋羸骖。江山大好正堪隐，谁与百战湘人男。时平豪杰不足数，勖哉吾子视所担。  

***赠侯官沈瑜庆***  

沈郎都市初相识，不待文章发英直。虎豹斑斑风矩存，有才独俊无渝则。乃翁知国出威名，旌旗不动羌胡惊。异时霜鬓四海见，独瘗幽恨谁能明。生时未接春风坐，神仪想象君其颇。江南百姓最知恩，今见行骢泪犹堕。直须清节表时流，莫令人世说兰莸。君不见龙图文武心铁石，万口争传范庆州。  

***光绪三十三年十二月乞病纪恩***  

多病光阴负罪身，天恩今许作闲人。堂堂千载蹉跎去，了了余生涕泪新。草木力微安得疗，江湖心远更相亲。衰年那有酬知日，归种山田算一民。  

***半山故宅***  

题诗武库至豪雄，变法君臣意所同。琴瑟不调原可换，兰莸未别自难终。推公贤愎惟迂叟，叹世因循有晦翁。遗宅荒凉共追吊，纷纷儿女闹村丛。  

***壬子春怨***  

<禾兆>花避世认前身，谁谓寻芳是路人。撩乱林亭门外骑，清寥池馆雨余春。华年倏去琼箫恨，冷月空来宝镜尘。独抱素琴宫漏歇，凄凉凤翮共龙唇。  

红梅何事有双身，永夜孤心不寐人。病马雪寒犹恋月，流莺天暖即争春。情中剑首轻吹吷，劫后琴心忍作尘。玉女邅回还在侧，云璈奏罢惨赪唇。  

露滴鸾衣窈窕身，香成终有返魂人。微蔫花色频看日，将尽钟声不贷春。玉合收时存梦影，瑶笙散后怆音尘。天荒地老相思泪，化作春潮啮石唇。  

暗雨残镫共此身，深闺微叹更无人。野塘芳杜先侵水，市窖唐花竟夺春。电火乍飞鸾坠影，林风忽过燕惊尘。玉骢一去归期杳，匝月兰醪未染唇。  

树老园荒藤绕身，双扉今启久无人。咬花错引金铃犬，窃药争寻玉洞春。草际鹿踪知暗路，雪时鸿爪惹纤尘。题红自笑谁曾见，多事琴僮一展唇。  

***王检讨回湘赋别***  

为忆江南乱后山，飘然巾笠往仍还。百年心事看残照，一代文章有要删。杜本谷音吾所属，黄衷海语若相关。崇陵片石归装稳，头白临分泪对潸。  

***寄怀王祭酒师平江经舍***  

书副传闻在岳阳，黄巾尚爱郑公乡。闭门得祸知将乱，辟地全躯祇自伤。玉石焚余还有火，衣冠气索恐无阳。门生垂尽从沟壑，执管何时上礼堂。  

## ●卷一百七十四

***端方***  

端方，字午桥，号匋斋，满洲旗人。光绪壬午举人，官至直隶总督，罢，再起，候补侍郎，署四川总督。殉难，谥忠敏。  

***游莫愁湖***  

五月湖楼趁夕凉，重来祠树饫新霜。秋风莫续箜篌引，春梦谁寻玳瑁梁。孙楚酒楼馀蔓草，丽华宫井剩枯杨。佳人底是生南园，家世分明系洛阳。  

***顾翰***  

顾翰，字孟平，江苏华亭人。光绪壬午举人，官户部主事。有《宜雅堂集》。  

***新秋***  

尽是萧疏意，云山入望赊。凉蝉惊落叶，孤蝶抱秋花。寒听山中雨，明飞江上霞。村边吹牧笛，绝胜往年笳。  

***陈炽***  

陈炽，原名家瑶，字次亮，瑞金人。光绪壬午举人，官户部主事。有《春林屋诗》。  

***微雨坐池上作***  

雨气倏无际，翛然生夕阴。春萍缘水碧，城树得烟深。偶会濠濮意，非无江海心。方舟何处所，愁绝坐难任。  

***偶作呈元侠***  

远忆将何益，孤飞病未能。诗心缘事减，酒过逐年增。未老已如此，长贫自可憎。生平知己泪，凄绝夜窗镫。  

***感事***  

河伯笑海若，小大固殊料。杂县眩钟鼓，雅音岂不和。性质阂闻见，俯仰成山河。深识迈当世，薄俗常见呵。遐哉怀古心，太息竟何如。徙薪不及早，爝火能燎原。羝羊亦解触，乃自撤其藩。族类既以殊，祸害安忍言。饥蛟宅深浦，水族无安澜。猛虎在灌林，百兽多忧患。前谋已无及，后虑宁复论。当断不能断，揖盗徒开门。  

食货生之源，易穷久乃变。金玉炫耳目，始觉菽粟贱。逐末竞锥刀，举世互相煽。海客多奇淫，大利遂私擅。桑孔术亦工，何由救瞑眩。节流岂无策，睫远谁能见。哀哉涸辙鱼，恻矣巢堂燕。  

乾坤讬大义，振古匪自今。谁欤戴发齿，而忍怀佗心。黄金尔何物，能使听者瘖。胡越殊风会，欢爱同裳衾。祸机伏肘腋，一发谁可禁。人心逐如面，咫尺成商参。好音伊可怀，亨鱼溉釜鬵。恻恻匪风诗，寄慨一何深。  

湘江春望。  

麦风凄切子规声，僻县繁花眼暂明。留滞河缘识天意，飘零今已悔狂名。春寒十日仍披裌，夜雨双流半入城。谁踵嘉名旧湘水，芙蓉愁煞涉江情。  

***许玨***  

许玨，字静山，晚号复庵，无锡人。光绪壬午举人，历官出使义国大臣。有《复庵先生集》。  

***谒范文正公祠***  

贫儒困韦布，郁郁不可居。所见祇利名，得志将何如。人生发未燥，入塾诵诗书。道通天地人，识岂囿一隅。举世病饥溺，拯之在吾徒。伟哉文正公，志量世所无。伏处怀庙堂，宦达忧江湖。立朝三十年，寒素如其初。禄入赡同宗，身外无赢馀。世儒不自奋，观之徒嗟吁。我来谒公祠，再拜立斯须。愿言式高风，永为学士模。  

***清江道中***  

静居忽不乐，揽辔出风尘。生世逢明圣，安閒愧此身。请缨行有日，橐笔且依人。四海男儿志，驰驱岂为贫。  

春宵苦不寐，破晓上征车。野旷天垂幕，河乾地卷沙。绯桃十数树，绿柳两三家。何必江南好，天涯揽物华。  

***早行有感***  

生年三十四，未尝离庭闱。四年游虞山，间月辄一归。我母生我晚，拊我如婴儿。饮食必加询，冷暖为护持。一从出门来，水陆疲奔驰。水行畏风波，陆行苦崎岖。夜半坐车辕，冷露湿衣裾。驱蹇入水中，月黑流声嘶。深浅不可辨，呼吸蹈危机。日午行未息，面汗皆尘缁。欲饮不得饮，忍饥不言饥。傥体慈亲心，见此将何如。日暮暂解装，挑镫作家书。儿行皆坦途，儿安母勿虞。  

***汾州道中***  

劫后哀鸿瘖不鸣，天涯极目泪纵横。山经积旱春无色，河咽残冰夜有声。万里轮蹄消白日，几人肝胆为苍生。蹉跎未遂澄清志，何日驰驱报圣明？  

***何维棣***  

何维棣，字棠孙，道州人。光绪壬午举人，四川候补道。有《潜颖诗》。  

***孤舟吟***  

倦马嘶旧都，宾鸿归故林。念我远游客，恒年滞江浔。登楼眺南天，家园晻云岑。矧兹秋气凉，关河红叶深。严霜肃大野，宵风吹我襟。荣利讵不羡，羁思固难任。既触梁鸿悲，谁怜庄舄吟。  

***麓山怀古***  

谕苗台下雨如烟，天马浮岚落眼前。往日旌旗馀杀气，至今桴鼓出群贤。橘洲屡阻和夷策，西屿争传檄蜀篇。寄语防边诸将吏，异时灵麓即燕然。  

***游鹿鸣山歌***  

仙都昂首标孤青，谁与抗者惟鹿鸣。仙人遗鹿说悠渺，东坡有诗山乃名。以人传物物传地，胜游文藻垂千龄。长公龛侧岩花馨，曲廊下俯南宾城。左枕青牛右白马，波光云气纷阴晴。古窦纬藤萝，流泉甘且清。炎天日方午，累榭风泠泠。绿阴为海不知暑，岷水西来如带萦。地属公家百不禁，往往呼卢远心无杂迹，随在得真还。阅世摩孤剑，围书坐万山。雪天生气出，人海寄身閒。愧少匡时略，梅花且闭关。  

***游峨眉归偶成***  

海南笠屐遍经过，咫尺仙乡不到何？未倚青冥追太白，空谈翠埽笑东坡。心知吾道高深在，身入名山福寿多。宝瑟琼箫殊好事，一筇五日踏三峨。  

***感怀***  

肯信村廛有是非，年来阅世学忘机。枕中车毂难妨梦，画里江船且当归。北地有人耕陆海，西山终古送斜晖。惊心寒雁程三万，似避刀弦并力飞。  

***柯逢时***  

柯逢时，字逊庵，武昌人。光绪癸未进士，改庶吉士，授编修，官至江西巡抚。  

***顾晴谷大令饯别牛头山杜子祠即席赋二律***  

城南山势郁崔鬼，工部祠堂亦壮哉。词赋纵横开世界，川原高下护楼台。尘封石篆青麐麟隐，酒泛金尊白雁来。蕃虏正骄群盗剧，当时涕泪满蒿莱。  

羌村小别无多日，杜曲重来定几时。风雨尊前人老大，关山笛里道倭迟。朝班渐喜长安近，归计惟应襄水知。为谢殷勤杯酒意，少陵原上一题诗。  

***张预***  

张预，字子虞，钱塘人。光绪癸未进士，改庶吉士，授编修，历官江苏候补道。有《崇兰堂诗存》。  

***登燕子矶***  

观音门外江风颠，惊涛断渡无行船。船头燕子何翩翾，谽谺下啄蛟鼍渊。空江无巢飞不前，回翔招我登其颠。十盘九曲如蚁缘，磴道一线开何年。忽然绝顶浮岚妍，孤亭岌岌撑如拳。荒坪草没层厓偏，断碑欲堕藤萝牵。亢石无阶谢雕镌，侧身俯江江浴天。天风狂吹山孤悬，我欲跨燕凌飞仙。燕兮敛翼不可鞭，但看鹳鹤横江骞。须臾返照来澂鲜，紫翠千里流无边。江南江北纷山川，冥冥闪闪沈苍烟。罗胸气象收万千，目力虽竭情流连。岩扃欲暝云帷褰，夕霏四敛天容蔫。下山皓月忽已圆，江光山气争回旋。兹游奇绝吾当传，归舟汲汲书长篇。诗成推篷歌叩舷，烟中燕尾犹涎涎。  

***马穀山督部师挽诗***  

初闻生社祝封疆，忽听哀歌动路傍。旧部有情思寇借，神君无譣谶彭亡。黄埃散漫祅氛恶，碧血模糊古恨长。吴越遗黎同一哭，看公浩气互天阊。  

迷茫天意镇如斯，岂独沦亡事可悲。遗爱在人谁食报，狱辞书盗恐成疑。归心未怯飞鸢堕，家法犹闻突骑驰。寂寞丹轝临发处，神鸦啼血绕灵旗。  

***人日渡瓜洲***  

鳞鳞轻绿满瓜洲，人日征帆逐去鸥。山引舟程初北向，水迎春色自东流。回风雷岸闻歌吹，积雪銮江感客裘。携得新年京口酒，晚灯试醉竹西头。  

***慈母堂前月一首宿晏城作***  

慈母堂前月，远照关山程。关山远复远，迢迢晏子城。登城一以望，白云千里横。清辉出云际，知共故乡明。安得平安字，一一月中呈。仰镜慈母颜，俯瞰游子行。朗鉴及发肤，危哉慎亏盈。月近慈母远，悠悠游子情。坐爱床前光，无促晨鸡鸣。  

***大风泊朱泾书以遣闷***  

昨夜月轮晕如磨，破晓颠风断帆路。平时软媚浅泾流，得势轩然能作怒。篙师系缆纵复横，断桥仆柳相支撑。忽闻急响堕船尾，惊禽跕跕冲波倾。我闻禽言行不得，去路关河莽难极。却怪长年利客行，盼断前头市烟直。日斜潮上云垂天，夕沽百钱醉且眠。来朝风色更谁料，不如挝鼓牵归船。  

***张僖***  

张僖，字韵舫，濰县人。光绪癸未进士，历官兴化知府。有《别画湖庄诗草》。  

***春日偶成***  

一夜东风柳梦苏，榕阴芳草绿平铺。不知帘外春深浅，细雨梅花听鹧鸪。  

***春晴***  

积雨新晴好，春深爱景光。茶宜泉味淡，琴就竹阴凉。一鸟下寒碧，孤花明夕阳。诗成耽久坐，渐喜日初长。  

***十月袁浦道中***  

晓来霜气扑征骖，买醉旗亭酒半酣。斜月五更催上马，又驮残梦入江南。  

***廨西厅事三楹杂莳花竹颇饶幽胜藤阴有亭余榜曰诗境夏日晚坐用黄鹄山人鉴亭韵***  

绿阴幂小亭，地僻不知暑。石几坐晚凉，夕阳淡遥屿。呼童拨松炉，乳茶活火煮。泉味辨淄渑，瓷品杂哥汝。藤阴悄无人，幽鸟答诗语。盆兰发疏花，细香散成缕。微风飒然来，竹气凉似雨。静对欲忘言，新蟾已当户。  

***郭幼安广文好学工书尤精篆刻为余作印甚夥诗以酬之***  

蘭石先生生海滨，书名鼎鼎天下闻。我来领郡识公孙，三绝不数郑广文。指挥虎仆驱龙宾，临橅苍史追少温，银钩玉箸何嶙峋，肯以姿媚换鹅群。馀事摹印尤殊伦，戏拈寸铁刓云根，妙手如运成风斤，指物两化疑通神。文何而后皖浙分，君乃直逼邓与陈。天随阁中相讨论，照耀碑版辉彝尊。我生同癖夙好敦，摩挲行箧罗山珉。烦君一一加磨磷，刻画奇字方周秦。公馀拂拭无纤尘，卷轴错落钤朱纹。桃花红蘸芝泥新，寿同金石争千春。在昔栎园游八闽，一时提倡编印人。赖古遗册披香芸，莆中林吴手迹存。零玑断璧都沈沦，山城寂寞空荆榛。得君风雅庶再振，岂惟传砚绳清芬。  

***杨履晋***  

杨履晋，字康侯，忻州人。光绪癸未进士，由刑部主事历官宝庆知府。  

***宣统己酉十月同何梅叟游明陵用东坡石鼓歌韵***  

纪元阳月日丁丑，陟览明陵偕梅叟。昌平山水形家言，龙虎环抱群奔走。旧闻日下稽遗编，胜国桥山系众口。一代姓易王气销，三恪封视神明后。故人导我康家庄。寂寞黄华过重九。犹存郁郁山上松，不见依依殿前柳。昭穆相向繁众星，长陵独运中央斗。龙飞北道思雄奇，燕子南来清腋肘。零雨师岂应风雷，瓜蔓抄乃连禾莠。御制文字讳尊亲，圣德神功纪孝友。不闻诗作侔鸱鸮，鬻子恩勤念卵壳。诸陵屹立没字碑，遑问鸟篆与虫蚪。朱明极盛称洪、宣，擢用儒臣半黄耇。后来政事归貂珰，豹房鹰犬乐指嗾。永、定陵工糜帑金，委鬼刑馀赐彝卣。闯入仓皇悲月游，大乐不奏瞽宗瞍。呀庨御殿生荆榛，瀍邙霸杜等<山咅>嵝。最痛思陵附妃园，帝虽渴葬妃犹厚。石人十二文武臣，从此不迓天王某。燕山沙河有废兴，珠邱尺寸仍明有。我思炎汉逮天水，雠及枯骨遭鞭杻。明季流寇横神京，雷声堕地见天狗。免攫玉匣与珠襦，幸脱灰烟及土偶。严禁樵苏尧舜朝，不使神宫同丘首。天书大书不一书，黄瓦且修门敢掊。传闻禁旅入关日，颇思修怨亦自取。岂知圣言万世法，鼎迁明德无尘垢。朱侯致祭虔春秋，作宾王家世世守。读书雅慕蒋山佣，展谒诗篇永不朽。寒鸦落木无古今，明陵十三在天寿。  

***徐定超***  

徐定超，字班侯，永嘉人。光绪癸未进士，历官御史。  

***谢客***  

我居城西隅，河水门前绕。浮沚追芳踪，游钓具台沼。自入武林城，人事何扰扰。干谒客日过，杜门难却扫。我亦求诸人，主客须分晓。人人而悦之，广厦万犹少。譬如一枝栖，木亦欲择鸟。岂不悯饥驱，妻孥犹未饱。齿牙能奖成，馀论何足较。施济尧舜病，浮沈洪乔矫。求吾心所安，何如避嚣好。云关不可扃，宏愿殊难了。惟有羡冥鸿，高飞在云表。  

## ●卷一百七十五

***沈瑜庆***  

沈瑜庆，字爱苍，号涛园，侯官人。光绪乙酉举人，官至贵州巡抚。谥敬裕。有《涛园集》。  

***纪朱总兵洪章事***  

每饭意不忘钜鹿，眼前魏尚翻为戮。少年不自惜功勋，垂老对人羡蒲穀。苍头特色黔中黔，太守益阳与薰沐。颍川骂坐雄万夫，酒失岂真弃心腹。一为楚将亦冠军，迁地为良敢雌伏。屯兵坚城势欲绌，连营百里气转蹙。忽惊地道隳垂成，四百儿郎糜血肉。即今丰碑龙脖子，空使诗人叹同谷。破敌收京谁第一，再接再厉疮痍复。冲锋让前受赏同，公等因人何碌碌。当时大树耻言功，今夕灞陵还止宿。文吏刀笔错铸铁，幕府文书罪罄竹。谁知东海又传箭，矍铄据鞍更蹋踘。不侯枉自矜长臂，再植何堪拟群木。飘零草疏讼陈汤，鼙鼓闻声思李牧。白首忘年怅较迟，奋笔成诗助张目。行空甲马如有闻，我有长歌方当哭。  

***淮北行***  

汉安县官擅煮海，牢盆计臣持国宪。关中豪姓皆素封，强幹弱枝谋岂远。江淮自昔拥盐利，乱后公私叹重困。建瓴蜀船势莫御，齐豫捆输亦殊健。翳我追维陵替由，商面改票票改贩。长沙经济世无匹，救弊权宜暂相遁。湘乡戡乱务宽大，一时纲举从谦逊。正阳五河假苗李，反侧羁縻难具论。承平官吏病因陋，比量淮南更滋蔓。载盐即以船守轮，盐难周转船久顿。劳则思善逸则淫，盗卖夤缘毋乃溷。积重忍隐戒铤走，剜肉补疮亏巨万。典鬻俱尽且兔脱，始知水懦为民恨。当时亦有经营议，斤斧未终梗初愿。美意中隳悔莫追，穨波日靡谁当輓。变迟祸大古有训，民难图始谋方寸。改张安得尽人意，苟利君民敢辞怨。古者商与国有盟，庸次比耦终无懑。周卫肇牵重服贾，讵狃积习昧言巽。三占从二弗汝狥，千仓万箱正营建。通均合作仿彻田，本末相维若徵券。众擎易举始无亟，众志成城畴敢慁。观成为报老尚书，日影量砖料健饭。众商乐业官课最，明年我亦占肥遯。  

***哀馀皇***  

城濮之兆报在邲，会稽已作姑苏地。或思或纵势则悬，后事之师宜可记。昔年东渡主伐谋，严部高垒穷措置。情见势绌不战屈，转以持重腾清议。铁船横海不敢忘，明耻教战陈六事。军储四百饷南北，并力无功感尽瘁。宋人告急譬鞭长，白面书生臣请试。欲矫因循病卤莽，易箦谏书今在笥。蓄文遗言动九重，因以为功宜可嗣。谁知一举罢珠崖，东败造舟无噍类。行人之利致连樯，将作大匠成虚位。子弟河山尽国殇，帅也不才以师弃。即今淮楚尚冰炭，公卿有党终儿戏。水犀谁与张吾军，馀皇未还晨不寐。州来在吴犹在楚，寝苫勿忘告军吏。  

***雪后过滁州朱虎臣大令邀看丰乐亭醉翁亭并拓碑见赠***  

昔人四十便称翁，今我早衰将毋同。我来作客翁作主，惭无健笔追宗工。文章偶然作游戏，宾客可欺宁儿童。如何一代论风雅，门生乃尔相推崇。故人途遇朱公叔，邀我来看西南峰。丰碑屹立恣摹拓，老梅媚妩藏深丛。群山奔赴雪初霁，涧泉一夜添清潀。亭前置酒当日暮，山僧秉烛头如蓬。诗人循吏自有在，盛名饮啄皆为功。官长今无醉翁醉，岁事不见丰乐丰。时晴仆夫促更发，盐官行李殊怱怱。  

***答冯梦华太守次冯庵原韵***  

天道宁教裨灶知，忧时未用苦吟诗。一官江海归何日，满目流亡念在兹。竹木劳人怜我拙，斗锺为德恐君疲。长隄障水无穷利，远迹涂山问导师。  

***大沽舟中闻友人谈都下近事***  

事亦有至难，百为无一可。千钧系一发，狂澜欲转柁。濯濯少年锐，侧眼自颐朵。出门占同人，立谈侈负荷。江湖望南斗，中夜重起坐。之子亦可念，世路殊测叵。痴儿已见几，谓迟恐不果。我倦答痴儿，月固不胜火。  

灵苗与毒草，辨别几微间。可怜采药人，荷锄入名山。众中野狐禅，说法亦点顽。白日真飞昇，何须论九还。群生无主宰，天实假神奸。我独念王子，仙骨非等閒。速化尔何心，辛苦方跻攀。既茹不可吐，哽喉难驻颜。  

***百花洲楼成赠伯严***  

鱼鳞万灶俯蘋洲，突兀人间百尺楼。悬榻有心孰冠冕，撰碑无愧已山丘。欲东栾伯终吾师，豪举平原岂壮游。赋罢青蝇退无闷，料量诗卷载清秋。  

***同橘叟江亭看雪兼柬陶庵默园***  

西山寒色侵窗櫺，觑眼浩浩重关扃。并载耸肩冲冻出，尖叉冷峭谁当听。旧题年月暗尘壁，劫后好事如晨星。昨者旌旆照原隰，珠襦玉匣藏神灵。彤帷雨泪洒阳燠，光景似塞衔悲人。痛定亻区偻拨灰话，过市对酌倾空瓶。二客后至赴盛集，遥想宣劝杯无停。禁体号令严白战，主人拥被君当醒。当时入地报分寸，关心丰歉烦明廷。梦寐恍惚那忍说，瑞应屏绝还讲经。高寒天上试回望，玉戏切莫忘江亭。侔色揣称隔梅讯，故乡花事谈伶俜。  

***李经述***  

李经述，字仲彭，合肥人。光绪乙酉举人，袭一等肃毅侯，官四品京堂。有《李袭侯遗集》。  

***秋怀用昌黎韵***  

研精虑贵深，进学力务猛。涌地百斛泉，穷源必巨绠。造之为人功，得之为天幸。首基伊维何，纷华悉除屏。日月双轮奔，倏忽已灭景。抚躬益精进，灵台光冏冏。情田长良苗，心地锄荒梗。培养期中实，省察防外骋。贯通於一旦，奚事更端请。  

吾宗长爪生，七龄赋《高轩》。云梦吞八九，气势黄河奔。神工运鬼斧，输般噤不言。虬龙喷墨雨，洒落砚池前。逸韵可以佩，奇气可以餐。身摘屈艳，薈为昌谷编，编中惊人语，一可抵百千。始为奉礼郎，索米怜寒酸。玉楼召作记，长向冢中眠。乃知卓荦士，以才夭其年。  

山谷诗横绝，一吸西江乾。拗节含古姿，球琳与琅玕。语语见佛性，以笔为蒲团。造句若天成，韵险体自安。伤哉涪州谪，旁观泪泛澜。鼾睡不自戚，行囊一诗丸。放归鬓发苍，吟声动征鞍。  

***感兴***  

凉飙振四壁，啾啾鹤鸣悲。宵长不能寐，百绪纷中驰。披帷览明月，夜气清明时。逐往事已误，警来心孰知。空寒出古虑，懔默以自持。  

结交竟何为，太息难复言。云雨互翻覆，变态日万千。今人非古人，讬意徒缠绵。神女游汉皋，珮解双珠圆。洛川步罗袜，朝霞映日妍。精诚偶一合，奚啻千百年。  

岁华水流速，忧心石壁仄。抱疴医无人，知非救有术。纷驰十馀年，敛退始今日。世人乐外营，达士惧中忒。黾勉勖前修，神明冀充实。  

昔有素心子，抱袂时相随。今昔既殊势，恻恻令心悲。荃兰变萧{艹攵}，灌溉无能为。此地非京洛，素衣胡乃缁。古人乞食者，问君君岂知。  

***夏日即事***  

阅尽人情真常希，疏慵合饱故园薇。陈编尽有益师友，俗论原无真是非。性僻拚遭河曲笑，心閒久息汉阴机。呼童抱瓮浇花径，一角西檐落晚晖。  

顾此头颅百念灰，又看日影过庭槐。倦凭木榻学僧定，静掩蓬门为客开。兰有幽香时一至，蝶无宿约忽双来。眼前逸趣何曾少，不待山中更翦莱。  

接屋疑牵岸上舟，此中偃仰百无忧。人生原自多磨蝎，野处何妨学饭牛。苍白惯看片云幻，输赢又报一枰收。冰丸风鲊无庸设，胸次萧然本似秋。  

***杨锐***  

杨锐，字叔峤，绵竹人。光绪乙酉举人，官内阁中书，加四品卿衔。有《说经堂诗草》。  

***院中秋暝***  

日夕天气凉，飒然秋已深。虚檐切穹霄，广院下层阴。浮云颓高望，荒飙寒远音。冥坐易为感，孤怀下岖崟。南雁肃哀唳，弭棹清川浔。所思谅多阻，皋兰绚幽森。愿移淮南调，且辍湘潭吟。无因盥尘虑，凄其江海心。  

***定远道中晓行***  

岩高石齿排云树，束火起寻江上路。岭头煜煜见明星，襟上涓涓泻凉露。露冷空山栖鸟惊，幽兰被径香风迎。道旁秃树似人立，林间飞瀑疑松声。石磴高巉碧峰顶，云气入窗行簥冷。木鱼晓动僧呗开，叫起西谿老翁醒。  

***过太原作歌***  

太原公子虬髯客，笑指并州作王迹。龙起虚传晋水清，至今犹见汾云白。此地从来王者都，百年腥秽经胡雏。三河节概向谁是，段千田子今时无。摧轮倏登太行道，黄沙屯云没青草。往者灾荒连四年，饱闻白骨高於田。古堠离离识官路，颓垣漠漠寻炊烟。朅来风尘厌辛苦，鸣铗宵深代人语。只为肝肠报信陵，肯令口舌夸齐虏。莫辞且坐燕蓟游，有梦早到金台土。固关东连人去稀，山川霸气两依微。晋阳莫问前朝事，惟有秋风数雁飞。  

***和南皮师除夕大雪原韵***  

腊酒嘘冻得软饱，年丰乐事快自了。冬雪再餍春犹封，霁色模糊垩林表。堆琼仍看万瓦白，烛照不待三更晓。市人屡洴不龟手，天公惯戏玉龙爪。士如楚纩恒得挟，我愧袁门独不扫。迎年爆竹讙岁除，家家仓庾登万宝。要丰餈饵馈邻里，更洁筍臛荐潢潦。尚书元精耿虹贯，昭苏万汇古来少。驱蝗肯师梁公智，雨麦未神岐山祷。默知桃汛回百日，茭薪驿骆催县道。九穴恐滋藕池讼，万城倚是荆郡保。今年大雪三袤丈，异事还谂百岁老。梅苞噤寒不须吐，麰根呴温未应槁。瓶盎破裂惊粤洲，琼玉挥斥散台岛。造物无心无乃谲，行子归计定愈好。春风入律释土膏，积润回楛被荑草。百滩若失去檝轻，绮岸馀花照苍昊。  

***闻官军收复准部四城***  

见说龟兹国，河源更尽头。羯胡终伏命，龙额会封侯。贰负尸仍梏，休屠像早收。昭陵大小白，连日汗长流。  

绝域通西极，平时万里疆。天徕汗血马，国集大头羊。水草千夫帐，旌旗六月霜。似闻陈校尉，亲斩郅支王。  

自拓伊犁地，频年费转输。先朝有深意，北徼绝强胡。异域归盟长，安边想庙谟。明明四夷守，经国意何如。  

瀚海封疆重，将军号令轻。准回初有议，中外本同情。贵胄仍专阃，獯戎屡畔盟。终朝立行省，藩部比陪京。  

甲子江南定，西征系圣颜。至今尧典在，回忆禹谟艰。王者真无战，中原不复关。凄凉告庙日，云气满桥山。  

***过芦沟***  

柳色关河早带霜，危楼画角倚斜阳。天边候骑穹庐白，云外行人袴褶黄。水过田园同雁鹜，风来草木见牛羊。芦沟此处频回首，犹望西山气莽苍。  

***南苑***  

大红门外接郊坰，南苑秋风禁树零。被酒日斜桥上立，无人教放海东青。黄沙望尽草连云，芦管声高海户闻。射虎归来人不识，马前平揖故将军。  

***西海子***  

方丈蓬壶到眼前，团城雨过亦翛然。夕阳欲下觚稜去，遥见晴空水碧天。碧波黄瓦接瀛台，秋色芙蓉镜殿开。十刹海边人散尽，水禽飞过苑墙来。  

***关棠***  

关棠，字季华，汉阳人。光绪乙酉举人。官罗田教谕，改浙江知县。有《师二宗斋遗集》。  

***送别余次襄太守***  

金飙一以动，行子趣南车。耿耿别所亲，悒悒过吾庐。秋阳惨将夕，词殚意不舒。控驰马盘桓，忧来不可驱。喟兹吪清寐，奄忽终旬馀。性情失其宝，岂曰身暌孤。  

峄桐无低枝，江鳇无细鳞。周镛无匿响，秦鉴无留尘。浩气匝圜低，杰士茹其真。跌宕卑九阊，浪莽隘八垠。阴雨交所仇，世疏君乃亲。黄金众所锢，虏富君乃贫。大巧纳群拙，誉善逾等伦。敦信变众诡，践诺无逡巡。志投岑范辙，或疑聂豫邻。黄唐慨予怀，俯首一为君。  

弱龄思绮合，才高致誉早。伯玉一匣书，雷动长安道。文章造平淡，斯人亦已老。达者安坎坷，志士耻枯槁。归云载奋飞，他山覆瑶草。荆阳古炎隈，希霖一洒宝。  

我拙不可药，卓立甘墨守。文家瘗残篇，入世羞覆瓿。穷窦暖清辉，劬书翳柽柳。治乱究古今，持此永皓首。高情抒阮啸，对客箝在口。弱女等疗饥，羲皇遇尊酒。故人深忧余，歧路自分剖。励学惧无成，忳郁胡敢有。  

***过黄州***  

舟过浔阳后，江流第一湾。塔高千树月，草补半城山。野屋罗星宿，低滩剖玦环。髯苏久不作，赤壁自萧閒。  

***去年小除夕邓献之先生自黄州来视予疾谈宴欢甚别后以诗见慰次韵奉答***  

先生一笑春如海，唤起寒梅病里魂。卒岁温燅消雨雪，新诗蕃衍长儿孙。胜游归后久悬榻，僵卧别来今闭门。愿挟高情越溟渤，吟边独与太冲论。  

***己丑十九日由吴淞北行海中遇风雪二十四日大沽候潮用东坡出峡韵同伯晋苏生作***  

千花滞春江，遵海得清旷。十日溷芳尘，登舟寄孤畅。僬僬仆走下，床床客分上。乘桴九夷俱，望友三益访。旧雨新喜见，今游后难忘。笑语谷雷<石訇>，深谈溪泉涨。房蜂杂主宾，坩鲊错盆盎。宵卧纷酣梦，晨兴愕奇状。蜒雨昼既霾，沙雪宿加酿。风排群足跛，波震余心荡。膨腹杂若糟，涔头眩迷向。屏息求安隐，挥手谢供帐。屡簸豆跃箕，欲镕金失鑛。正命知平生，危想入谲诳。水裂蛟窟眠，漈落鱼腹葬。杌隉历昏旦，在险气逾王。窥窗挂桅镫，欹枕打船浪。众中能赌诗，病起讵扶杖。夺席肆幽探，倚壁接高唱。忠信愧波涛，颠连存想像。狂澜世终回，斯文天不丧。潮来丁字沽，矫首倏寻丈。  

***司炳煃***  

司炳煃，字煜兹，贵阳人。光绪乙酉举人，官仁怀教谕。有《宁拙堂诗集》。  

***题张叔平红崖碑后***  

张君好游复好奇，逍遥不受名利羁。东行泰岱西咸池，凌跨三湘吊九嶷。茧足不遗蛮与夷，直到吾黔罗甸之边陲。红崖山石如猊狮，红崖文字如龙夔。缩本、赝木相离支，怀古徒兴三代悲。何君不畏艰与危，何君不惮熊与罴。崖悬万仞身悬丝，阴气肃肃砭人肌。扪萝擗虺右手胝，摹拓岂任庸奴为。风神号怒山神私，忽跃忽叫交奔驰。夺其所宝心怨咨，旁人亦道君是痴。谓以性命博文辞，君方惊定神怡怡。大呼武侯报以诗，诗所难写记补之。柳公、谢公笔淋漓，仿佛如见磨砻断壁挥毫时。此图二丈如披帷，张之老屋气漫弥。毒龙猛兽相撑持，金仙蛮鬼杂怒嬉。日轮月殿云垂围，大圈小圈光陆离。云黄海黑风凄其，长画短画盘蛟螭。阴阳万象供炉锤，观者揖君相叫噫。或疑或喜或眦睢，口量手揣心是非。谓是好古邹君叔勣不及知，可怜甘受世人欺。吁嗟乎，可怜甘爱世人欺，岂独石鼓铭文岣嵝碑。  

***龙潜引***  

西宫日落东宫昏，妖星如月挂宫门。白气映射青红灯，黑烟冲蔽紫微垣。霹雳一震飞电光，排山倒海崩金阊。神丁甲马皆匿藏，平地水溢成汪洋。天吴海童恣颠狂，鳌掷鲸吞肆沸扬。跳荡鳅鳝从鲤鲿，掉尾喷沫鼓涛浪。<目闪>尸当蹊闯龙堂，欲盬龙脑脍龙肠。老龙负子拏云起，敛须弥身为芥子。金银宫阙弃如遗，宝藏珠琲散若洗。败鳞残甲侣鱼虾，惊风骇浪走天涯。兴妖驾雾逐螣蛇，蚀月跃起金蝦蟆。狐鼠跳梁雄似虎，鸾凤失路瘦於鸦。镫残犹幸回光驻，棋输讵止一著差。君不见万里为鱼齐荡产，九朝如梦忽倾家，河山大地铺虫沙。  

***读明太祖本纪有感其语***  

元虽起北狄，主中国百年。后王纵不才，先帝德未谖。我祖与若宗，为民而受廛。渥受教养恩，太平享安全。一朝至顺帝，淫昏异祖先。英雄起草泽，四宇皆狼烟。明祖乃崛兴，宝位授于天。独夫放塞外，和林妻孥完。中山识此意，明言臣舍旃。上启圣仁心，宸衷矜且怜。诏书戒夸大，臣民禁哗喧。讵因子孙愚，诋毁宗祖贤。大哉开国主，谟训垂简篇。气象迈汉唐，度量包垓埏。至今诵其语，令人生慨然。  

***陆绍周***  

陆绍周，初名继周，字纯甫，宛平籍嘉兴人。光绪乙酉举人。有《陆纯甫孝廉遗诗》。  

***和陈级青***  

身世鲇鱼上竹竿，冬心独抱不知寒。论交四海同音少，有志千秋下笔难。阅尽风霜翻作健，愁来天地亦非宽。本来弧矢男儿志，离莫生悲聚莫欢。  

***和缪邰生游郊外***  

带水襟山地，登临眼界新。草痕迷屐齿，花气袭车茵。风物思吴下，清游拟洛滨。人生惟骨肉，此外又谁亲。  

***梅文明***  

梅文明，字笑山，江阴人。光绪乙酉举人。有《笑山诗钞》。  

***李堡野望***  

塞外西风飒飒鸣，乱山堆里豁双晴。炊烟隐向云边出，落日遥从水际明。人立涧头牵马饮，妇归驴背襁儿行。万家镫火疏疏上，暮霭苍然直到城。  

***蔚州秋怀***  

叶下亭皋信已霜，捣衣声里杵碪忙。独寻野兴呼驴语，尽放乡心逐雁翔。环郭万山遮远睇，凌空一塔点秋光。浮云无限苍茫意，黯黯无言绕客肠。  

蹠远登高感浩襟，唳鸿啼蟀付长吟。丘中貍貉争先后，塞上风烟黯古今。侧望乾坤双袖手，自开蹊径一生心。零秋到处多蒲柳，省识青青松柏林。  

***李将军射虎行***  

将军射虎南山中，虎尽射石石火红。归来却遇灞陵尉，将军失气亭上睡。天骄犯塞来胡虏，将军视虏如视虎。诋欺偏遇主家奴，孤负腰间没石羽。数奇失道上所闻，将军死矣谁败论。如今有虎射不得，碧尽将军一腔血。噫嘻！碧尽将军一腔血，将军而生眦亦裂。  

***王莹修***  

王莹修，字仲镕，号筠琯，闽县人。光绪乙酉举人。有《虚心斋诗》。  

***壬子除夕***  

海山风景此栖迟，劳我精神且祭诗。厄运当如填债满，钝才祇合卖痴宜。河汾旧学承中说，荆楚前尘话岁时。羡汝遐陬人故故，翻新日月不曾知。  

***胡延***  

胡延，字长木，号砚孙，成都人。光绪乙酉优贡，历官江安粮储道。有《兰福堂诗集》。  

***题真定店壁***  

喜唱高梁出塞歌，忽随南雁渡滹沱。四山落日连恒岳，万井空城吊尉佗。饮马雄心新鬓发，飞龙残梦旧关河。鼓行背水皆陈迹，取次登临古意多。  

***天全杂诗***  

昔闻徙阳地，亦是西南夷。蒟酱相如说，碉楼吕越知。未应夸广泽，且可界渝糜。牛马何曾富，徒劳八尉师。  

万顷鸦龙水，来从青海湾。漉金沙共宝，裁砚石同顽。比户甘黄菽，当关列赤菅。头兰千里外，一一拥螺鬟。  

登登敲炭灰，岚气逐人来。终古三更雨，何曾一夕雷。碉门红石崛，野店白麻开。忽地呗啰出，居人身毒回。  

赤脚溪边女，吚嚘唱采茶。界门惟酱醢，入市且鱼鰕。月黑频喧礮炮，风清偶送笳。王然如裹足，僰道是天涯。  

***井陉***  

井陉西上秋色徂，道长日短愁仆夫。七十二滩不可逾，负重难为辕下驹。翠云十斛岩玉瘦，黄叶一亩霜林腴。磵中石出水生骨，岭上草凋山脱肤。溪童泼刺健似犊，往来负水能疾趋。我独何为行在涂，天寒不归对妻孥。白醪一尊作重九，冯辕手撷红茱萸。侧身西望长嗟吁，閒吟莫待清景逋。  

***栈中与西藏贡使同行感而有作***  

画旂吹角风参差，翩翩骑马红衣儿。丹顶彯衤婴大堪布，来琛竞裹三千辎。我闻达赖号迦叶，匹者班禅通法偈。西来膜拜天可汗，神京高筑黄金龛。佉卢译字偁无上，青青稞米乌斯藏。四骆骎驰为煮茶，二招复沓还输酱。朝廷控驭假班牙，白布红毛休怨嗟。不遣文成通赞普，聊将护国奉思巴。那知天辟三危地，南风吹断夫容利。牛粪欺人取道来，横分印度东西帝。昨者强邻强制吭，不赢不马乌孙王。筹边空建王然策，内附无闻悉怛降。於今环海成庭户，已见岛嵎陈普鲁。铁轨能教阿瓦通，电书那虑流沙阻。云栈萦纡草树春，东风啰呗动行人。行人漆室方长叹，嗟尔嬉嬉燕雀群。  

***送刘蔚棠省亲南归***  

十年幕府刘公幹，日日思归此日归。携手送君杨柳陌，关心游子芰荷衣。独怜越鸟巢枝隐，应有江鱼入馔肥。莫使将军怀揖客，戟门南望彩云飞。  

***左将军歌***  

东征虎将花门种，白幹朱丝号神勇。涅臂长悬报国心，生来惯识祁连冢。幼抱犀渠作健儿，搴旂早结上公知。红绡抹额黄皮袴，得意摩天苦战时。论功首重桓虔武，凯歌自和逻逤舞。莫作寻常蕃将看，哥舒仆固羞为伍。闷杀亲娘曹景宗，鼻端出火耳生风。朅来收拾穿云履，也向天街蹋软红。百战功名等一掷，枭卢未辨争先得。狂撑大眼睨公卿，酒酣无那肝肠热。空怜岁月去堂堂，揽镜忽惊头上霜。携得琵琶红袖妓，夜寒如雪按伊凉。此时鳀壑气尤恶，海壖星子纷纷落。铁轨南通俾路芝，越裳甘弃同瓯脱。从此将军气转豪，岛嵎虽重主恩高。不教日压秦长脚，空有天生刘大刀。联枝跗萼称同气，斩关破贼真吾弟。长向朝阳望捷书，可怜夜半凶书至。春风泪洒脊令原，反斗终怀国士恩。祇有拊膺长痛哭，不辞剪纸与招魂。忽闻传箭追穷寇，困兽凌兢殊死斗。赤峰明月踏营归，血腥裹甲三重透。雕戈早晚镇高州，都尉连章苦慰留。盼煞桄榔船上客，巫闾目断白云秋。无端骤长邯郸虱，败盟毁约思蚕食。白旄倏遍萨摩州，红帽如闻平秀吉。水犀十万下三韩，列幕连营袖手看。重英不动清人轴，一箭谁登广武坛。将军怒马奔如电，提刀愿识罗浑面。我今一死何重轻，不畏前驱惭后殿。鸭江流水渌汪汪，六月炎蒸鸟不翔。汗雨白沾铜面具，火云红映绿檀枪。酋矛散漫难成列，虎气腾腾呼杀贼。但使连衡共捣虚，定教执燧探龙穴。八道花旂迤逦排，红衣礮炮劈两山开孤军已被重围合，不见沈舟项羽来。森索妖星迷赤雾，睢阳齿碎天将暮。红镫白酒贺兰营，曲误方矜公瑾顾。月晕重重闻楚歌，洞胸犹握鲁阳戈。仲由缨结那惜死，国势不张将奈何。从今狂寇逾三塞，海门不守长城坏。藁市终悬懦帅头，中原赢得逃兵在。又见长编纪北盟，符离一溃误书生。万金币去龟阴返，祇恐忠魂恨不平。  

***明忠顺三娘子画象歌***  

蠙珠缀耳围双貂，绿韝控马飞鸾绦。天风吹动周昉笔，胭支漉汁倾生绡。拂云堆外小垂手，春深留取边关柳。银须冒顿剧风流，纂得外孙为幼妇。桃殭李代早春时，不遣斑骓嫁袄儿。红镫毡幕羊羔酒，从此青山罢贰师。解忧下降真游戏，中朝漫洒江都泪。何用重围画美人，翻新更出陈平计。失妇封胡怒且羞，腰刀帊首走皇州。申申莫听黄婆詈，格格还封孺子侯。天书朝下泥金色，诏敕阏氏安反侧。娘子军前兔首云，夫人城上蛾眉月。雄威不竞仗雌风，长见珠帷驻大同。侧鬓低呼乾阿{弥女}，翠钿微溜颊涡红。挏酒如泉杯转递，踏歌悄听娇音脆。红云骨杂换新妆，铃卒偷窥魂欲醉。避面尹邢花两行，天教重嫁左贤王。不劳须卜归严卫，永使蠕蠕走大荒。三醮犹能逢赞普，琅琅啰呗飘神雨。抛弓膜拜白衣郎，楼上横飞干道乳。陈汤傅介等閒看，叉手终依天可汗。谁遣恒河偷照鬓，春愁如水压雕鞍。马市重开天驷蹶，黄花堡上秋云黑。筹边都尉尔何人，鸳被虫钗充玉帛。犹记璇宫夜召时，牂江驰传凤车迟。更烦小李将军笔，为写且兰女土司。  

***感事***  

青油幕底客弹冠，博士留秦羡美官。四野共知温树好，三秋那识井梧寒。引绳可碍狂夫直，榜户常教冷眼看。太息水平风忽险，更从何处觅任安。居兰处鲍总相宜，台底频加十二棋。金瓮不妨垣外耳，白云常染镜中丝。同园忽长弹蕉竹，落釜应惭煮豆萁。犹幸九渊龙喜睡，探珠回首纬萧时。  

***北齐宫人镜歌***  

马颊山倾堕壶月，绿丝萦纽虫书齧。美人抱月思太京，对脸传红红欲滴。凤旌片片下清漳，湿萤满殿秋宫凉。雁柱无声虬箭咽，黄花叶落愁鸳鸯。绣籢黯退盘龙帊，丁香又送潘妃嫁。犹忆君王逐獭还，圆冰悄对残妆卸。汾阴缥缈鸣鸾车，紫绦银带埋尘沙。香词缭綟那忍读，金鹊飞飞春日斜。  

***题太原店壁***  

才听晴鸠忽雨鸠，麦天凉气似新秋。绿阴遮驿马行缓，不觉夕阳红上楼。西寨村边乌牜孛牛，乱山何处觅潜丘。客途最好逢三月，杨柳飞花水满沟。  

***宁武刘夫人箭***  

森索妖星动赤埃，蒙阬不守雁门开。长驱无阻吹唇疾，宁武关头一箭来。惜哉一箭但中目，噀血天狼能齧镞。连飞一箭殪其雌，狐狸不得上门屋。大小眼贼相持哭，小眼含泪大眼瞋，眼开眼阖光瞵瞵。如此善射信有神，周将军妻刘夫人。夫人善射贼胆落，丁零无声夜张幕。可惜援兵阻太原，婴城力尽张空彍。荷叶坪荒走封豕，抽刀不断牛涔水。恨眦欲裂银齶穿，母子父妻火中死。贼心虽喜犹仿偟，前途虑有张睢阳。系帛书来贼乃北，迎降苦恨云中姜。当时寇盗犹癣鳞，草间偷窃同黄巾。中朝女子解破贼，萧山沈与忠州秦。绣旂沁水如云屯，即此足可清烟尘。何况更有卢宜兴，雁门尚书同被徵。祇缘误用李曲沃，南征复任杨武陵，庙谟颠倒诚难凭，金床看看妖兔登，令人怀古悲填膺。至今<革兰>服藏州库，神光丙夜连句注。碧血模糊赤雁翎，弯弧想见飞虻怒。此地犹来重名节，宵筵铜斗飞冤雪。殉夫昔有代妃贤，殉国今见夫人烈。殉夫之笄名不磨，射贼之箭终不灭。吁嗟乎，箭头不过三寸铁。  

***成多禄***  

成多禄，字竹山，号澹堪，吉林人。光绪乙酉拔贡，历官绥化知府。有《澹堪诗草》。  

***移家***  

柴门一曲抱江斜，暂息尘劳向水涯。天过重三犹带冷，邻非元九也移家。辙寻深巷人初到，径扫空庭鸟不哗。何事静中参妙谛，画眉声里落群花。  

***送刘仲兰之呼兰***  

镏君镏君去不顾，寻师独入云深处。秋风库叶一扁舟，斜日伊兰千里路。庚寅之岁喜初逢，我与君家一巷中。气象汪汪黄叔度，照人剪水点双瞳。清谈从此留真赏，夜话篝镫时来往。得逢好友旧盟心，欲索解人先鼓掌。周簠秦彝汉瓦文，图书金石两纷纷。画家自古传三昧，书法于今重八分。蓦地祖刘中夜起，方觉雕虫技小矣。男儿生长天地间，不能为将宜为使。鬓发将凋可奈何，坐令勋业久蹉跎。我闻此语为君壮，燕赵相逢慷慨多。金源自古称雄郡，残碑断碣无人问。偶然名士著名邦，斗觉山川增气韵。此时耳热酒初酣，别绪唫秋与澹堪。他日边云回首处，荻花枫叶满江南。  

***晓行***  

出关黄叶欲飞时，京洛风尘绿鬓知。万点残秋萦梦毂，半竿初日上鞭丝。策时才愧陈同甫，思旧情深向子期。笑我征人无一事，且行且止且吟诗。  

***宿望梅店***  

鸦盘远势欲黄昏，我亦随鸦入此村。山小於拳浮岸脚，潮平如掌齧云根。寒烟影里僧归寺，黄叶声中客打门。杯酒盈盈殊解意，好销尘梦醉诗魂。  

***寄怀于次棠师***  

跃马横戈事总虚，辞家剩有一囊书。深尝世味文难信，沈醉离怀酒不如。幕上春风巢燕子，江边秋水梦鲈鱼。他时杯酒重逢处，好是黄花九月初。  

***汉家***  

汉家西狩感君王，蘦落芜亭麦饭香。当日移宫纡策画，几人专战误平章。龙颜泣下秋风暗，马首悲生大月凉。千古党魁谁召祸，秦关百二感苍茫。  

***庚子塞上作***  

万帐貔貅大野开，风声怒挟阵云回。天留一线容西上，地尽中原此北来。谈笑公卿王猛意，仓皇戎马李刚才。深宵无限关心事，卷入胡天画角哀。  

莽莽平沙卷大荒，当年圣武定全羌。汉家佗尉蛮夷长，唐代浑瑊异姓王。册谱球刀诒法物，图开日月近宸光。兴源待里尊藏处，犹见河山带砺长。  

拂剑高吟《敕勒歌》，酪浆挏酒舞婆娑。黄龙誓饮金乌朮，白马难盟药葛罗。危局百年沈黑水，长城万里划黄河。青燐白骨秋笳集，墨渖新从盾鼻磨。  

辕门画鼓乱驼鸣，落日川原碛路平。估客蜡书通敌报，胡儿绕帐听吟声。旌旗占断金源路，碪杵催残木叶城。草泽即今扶义起，相公何用受降名。  

***谒朱研生师***  

采药寻师海外天，归来身带五湖烟。思量劫换红羊后，仿佛经谈白鹿前。吴苑高吟招月共，怡园狂醉抱松眠。自怜江上閒桃李，虚领春风廿五年。  

***横塘夜泊***  

出城二十里，孤泊近渔矶。到此橹声渺，悄然人语稀。夜深饥鼠出，水浅乱萤飞。言念山中侣，停琴待我归。  

***度兴安岭访宋铁楳观察***  

云车穿出洞冥冥，形势东来若建瓴。王气遥浮全亚白，长烟直下大荒青。人家水近牛羊老，战地风高虎豹腥。吟得安西都护句，好骑羸马勒新铭。  

***同朱古微侍郎刘伯崇殿撰郑尗问中翰胡右皆观察集沧浪亭***  

六一吟残世已遥，孤亭寂寂草萧萧。秋随天上卿云到，人共山中旧雨招。拨藓细寻墙角字，惜花深立藕边桥。他年谁作沧浪长，词客风流问六朝。  

扫尽边愁天地宽，奇怀不减且为欢。无端笑傲偏宜酒，如此疏狂岂称官。风定蝉声摇草树，夜深萤火乱杯盘。临流颇忆渔洋语，拟带笭箵与世看。  

***赠吴缶庐***  

大句崔黄叶，衰年杜浣花。高怀付樽酒，凉意泻琵琶。我亦耽吟咏，因之感岁华。朝来揽明镜，秋思满天涯。  

***游李公祠***  

树老菭荒石气深，名园名相此中寻。全淮勋业来苍莽，五省馨香照古今。交外难平天下口，收吴先定老臣心。吾侪不用寒花荐，王粲高楼试一吟。  

帷幄刚筹便誓师，胡曾并世见才奇。良弓高鸟无多忌，老圃寒香又一时。全局存亡丞相表，大风攻守汉皇诗。中兴人物今销歇，愁倚深秋古柏祠。  

***送星阶入都***  

侧帽轻鞭趁晓风，飞车重踏软尘红。金钱下策弹张说，丝竹东山老谢公。九漠风烟雕顾盼，廿年兄弟雁西东。好将三叠《阳关曲》，谱入河梁夕照中。  

赵家名璧重连城，奉使乘查壮此行。静女何须伤晚嫁，偏师犹可振危枰。鹏游大澥秋无影，马渡长河夜有声。欲脱宝刀还自惜，几经肝胆照平生。  

歌残玉树冷宫鸦，铜狄摩挲日易斜。几处边声惊筚篥，一腔幽怨诉琵琶。好游敞市招新雨，莫上江亭问落花。洗马临歧一怊怅，不堪垂老又天涯。  

江月江花照我颜，绕庐春水碧如环。微吟浅画閒滋味，瘦策宽鞵独往还。我自芝薇怀世外，君如兰雪在人间。归来莫忘渔洋句，江上蓴莼鲈话故山。  

***乌拉怀古***  

虎踞龙蟠拱上京，当年雄长此间争。狼烽已靖孤城在，乌拉犹存四部名。断垒十重摇树色，大江三面走秋声。老来别有兴亡感，不向西风诉不平。  

将军冢与故侯门，玉爵金鱼话旧恩。一自素波愁帝子，独留芳草怨王孙。宫禾踯躅遗民泪，塞树飘蘦宿将魂。且喜白衣宣召少，此乡端合老梅村。  

***抱山展墓***  

平明登抱山，树静栖羽寂。长跪酹佳城，往事思历历。我父卒丙戌，葬日雨淅沥。前母乃同穴，负土坚四壁。其地湿且卑，我心常戚戚。丁酉惊盗发，白日飞霹雳。恨无汾阳兵，志此徒悲激。罪人幸而得，沈痛那可涤。我母复见背，牛眠此中觅。风雨感崩防，迁徙同辟狄。伤哉乙巳春，万古漆镫阒。东西南北身，展转捧毛檄。二年出守绥，三载书考绩。推恩及九泉，襃赠膺殊锡。君恩日以深，亲面何由觌。况当八表昏，满眼愁锋镝。华屋与山丘，险过矛头淅。生儿亦何用，往训空启迪。春秋缺瞻拜，祸变同疏逖。默数生平罪，擢发岂足析。仰观松楸寒，雨泪纷纷滴。  

***忆榆庐***  

松花江之西，有村其塔木。历历双白榆，扶疏绕老屋。遐思龆龀年，我父教我读。每书必亲钞，篇篇当削竹。每句必口授，记诵耳须熟。朝曦连夕镫，慈训为家塾。我母尤锺爱，时恐遭笞扑。朝送屋角东，手为栉与沐。暮迎屋角西，食以果与肉。其时榆正新，风动钱蔌蔌。我亦随风来，满院争相逐。有时披绿阴，嬉戏当彩服。二老开口笑，谓我如黄犊。忽忽四十年，此景宛在目。一身倏东西，万事同转烛。自与此庐别，迍邅泪盈掬。我父先见背，家室几颠覆。中经庚子乱，负母窜山谷。白头感冰霜，越岁弃我速。十年走龙沙，忽变橘中局。世外惊沧桑，宵中泣莪蓼。游子悲故乡，归来话樵牧。乌刺好江山，考槃水一曲。爰居避鼓钟，时向东门伏。鱼思故池泳，乌恋旧巢宿。况此鲜民身，往训思顾复。先庐一已荒，树老枝叶秃。頫仰万古天，长歌以当哭。  

***简张半园***  

浣花有客圣于诗，诗律精严晚更奇。天半笙簧珠错落，酒中芒角骨嵚崎。何尝哭笑同遗老，岂独风流是我师。颇忆子京修史地，两行红袖写乌丝。  

风满西楼夜不扃，元龙高卧饷群经。偶携笠屐宜新雨，稳把纶竿是客星。宛宛吟蝉双鬓雪，遥遥归鸟一天青。何当鸡黍三年约，共上龙沙万里亭。  

***澹堪杂诗***  

吾家墙之东，云水一庐小。菜圃杂菊畦，种得花多少。新柳垂万丝，好音坐幽鸟。别院寄妻孥，人事一无扰。牙签三万轴，枕馈忘昏晓。遥想云中君，吾意方缥缈。  

老友林琴南，写图远寄我。虽未至吾庐，位置似亦颇。大江日夜流，襟前复带左。老树听吟声，满地松花堕。白云时出入，幽扃浑不锁。即此有声画，谓之诗也可。  

潇洒诸葛君，澹泊以明志。我无古人学，而师古人意。当年守一麾，偶以官为戏。拂衣归去来，甘为世所弃。闭门老著书，松鳞落幽翠。寄语热中人，吾僎与子异。  

京华有故人，招赏西山雪。吟鞭逐寒影，遂与吾庐别。人皆憙清凉，我独畏炎热。自惜洁白衣，常恐缁尘涅。何如老圃花，寒香争晚节。曰归复曰归，聊以守吾拙。  

好山喜我来，螺黛绘深浅。怪石待主人，僵立殊偃蹇。我感山石意，花径行宛转。入夜犹寻诗，露湿衣裳软。镫花自开落，幽静不可翦。时闻华子冈，人定一声犬。  

幽人早起时，初日未挂树。微闻草木香，群动澣清露。我思陶隐居，曲閤入烟雾。北窗卧羲皇，未必得此趣。持帚扫白云，不令白云住。生恐尘世人，认得云深处。  

我生何所求，与物本无竞。得庐便已足，况复极幽靓。檐树咽晚蝉，窗月飞孤镜。人语出幽丛，小院绿菭净。何必期长生，安居自却病。珠柱怡我情，玉杯悦我性。  

别厂而曰堪，实一土屋耳。有古陶复风，此意差可喜。白发老诗人，萧然水云里。荒径长菊松，小园遍桃李。兰成与彭泽，前身毋乃是。白水寄神交，长怀古君子。  

乌刺古江山，风物秀而野。忠毅与富察，其人皆健者。赐第成瓜田，荒祠賸穨瓦。陵谷一变迁，侯王亦已假。何如高节义，声名震天下。所以胡澹庵，千古皆其亚。  

遗民周之馀，大隐南山麓。习习清风生，美人慕空谷，淋漓寄诗酒，欢笑杂歌哭。华发已满颠，踽踽行犹独。遐哉邴管风，邈矣顾黄躅。兰室有清芬，芳邻吾其卜。  

***赠宋芝田侍御***  

一疏居然动九阍，河山虽改片言存。先芬远谪曾金齿，此老生还入玉门。铜狄吟秋馀涕泪，铁函著史自朝昏。平生意气倾湖海，欲话新诗酒满樽。  

散材心迹议郎名，白发青衫也自惊。卓荦幼安容片席，萧条庾信话平生。十年燕市黄花酒，万里秦关落叶声。一样天涯感今昔，壮心直气总难平。  

***九日陶然亭独坐***  

西山青到谷为陵，谁向荒亭问废兴。半老年光秋似嫁，独来风味野于僧。乡心满地滋鲈脍，兵气缠霄引雁绳。欲折黄花还自笑，白头傲骨两崚嶒。  

***次郑苏戡先生韵***  

胸中五岳郁风雷，琐琐雕虫枉费才。解道横空盘硬语，华山云气划然开。  

地接沧浪天蔚蓝，华严境界记同参。香南雪北多常句，逸响谁寻落木庵。  

***于云赞***  

于云赞，字夔仲，慈利人。光绪乙酉拔贡，官攸县教谕。有《迎曦堂诗存》。  

***周上制剑***  

考工桃氏职为剑，万用高曾守不变。遗制空存遗器亡，坐规成法目如眩。一鉏劚出苔花班，隔三千年与相见。把剑按记穷心思，名义程法两得之。茎颈后喉按剑首，腊形象鬛閷旁披。承身隆起即为腊，黄钟之数繇此推。以腊校茎茎长倍，双后匝轮中茎施。身五茎长无参差，合之古制称上制，易田说剑真我师。吁嗟嚱！嬴颠刘蹶今何有，一剑完好落吾手。嗜古性成少不廉，比是贫家矜敝帚。目穷之罘探鸟虫，手攀岣嵝拓蝌蚪。得此差足证遗经，校勘分寸陈编守。祇恐四海望澄清，会当一麾出神武。君不见，三尺龙化翔神霄，云雨须臾周坰郊，安用累黍徒锼雕。  

***登狮子岩示徐生***  

谁倩倪迂洒画毫，狮林累累出平皋。行滕孤往吾犹健，绝巘同登子可豪。远听秋声动寥廓，俯临云气匝周遭。雷峰西下山千万，一障东蟠此最高。  

***勒深之***  

勒深之，字元侠，新建人。光绪乙酉拔贡。有《<门龠>三宝斋诗》。  

***钓鱼咏***  

钓鱼有大欲，所贵在钩曲。钓鱼不谋食，所患在钩直。曲钩钓鱼鱼满筐，直钩钓鱼鱼远扬。人钩如彼我如此，宁怪得失不相似，何如去作沧海游，世间应有任公子。  

***团扇吟***  

人事有离合，明月时亏盈。裁纨制团扇，昭此中心诚。纨素岂不洁，爱恶殊其情。团扇岂不嘉，循环葆其贞。招招弄玉手，习习凉风生。因风讬方便，愿入君怀清。君怀无由开，妾恩将焉呈。  

团扇如玉玦，宛转无端倪。物贵妙於用，曰人固其宜。用行而舍藏，此理我则思。嗟哉班婕妤，弃捐亦何悲。  

***题张少伊廉访剑女图***  

击刺之术久不作，猿公越女空传疑。锦衣玉貌者谁子，攘袖轩眉斯亦奇。浮尘莽莽自今古，浩劫茫茫未转移。省识图成心独苦，请君看取几男儿。  

***至福州***  

巨镇东南气象开，嵯峨城堞倚星台。无情岁月闽王老，残喘河山胜国哀。地接夷蛮资控制，天生沧海走喧豗。我行自慰趋庭愿，不为兴亡浪费猜。  

***春草***  

野绿浑无赖，怜伊讬蒨林。绵绵远春意，了了隔年心。永忆搴芳侣，陈踪不可寻。瑶笺苦延伫，凄断梦痕深。  

***白永修***  

白永修，字澂泉，平度人。光绪乙酉拔贡。有《旷庐集》。  

***青竹杖歌***  

男儿不得遍览天下奇，荒村埋头如茕嫠。几度赍粮甫欲出，行蜗复缩故壳栖。忽然两腋生羽翼，腾骞身疑跨蛟螭。五岳饱看日未晏，时闻耳畔猎猎寒风嘶。握中不知是何物，但觉滑润胜琉璃。谛视始惊一竹杖，乃葛仙翁之所贻。质坚色净高九节，太乙不敢夸青藜。嗟余微生逐蠓蠛，仰屋著书自笑痴。未与仙翁有夙分，何来投赠蒙提携。得非游痴结胸往，无力造物哀我穷黔黎。归来高挂那敢拄，晓色著壁横苍霓。杖兮杖兮勿化蜿蜒去，扶我更上青云梯。  

***神清宫***  

山脚夕烟横，披烟谒上清。云中樵客斧，天际羽人笙。入户群椒矗，升阶万竹平。虚堂绝尘想，岂复梦魂惊。  

***题少隅诗卷***  

猎猎长风吹日沈，老松千尺作龙吟。径携仙人绿玉杖，来听太古朱丝琴。岭头孤月一何净，浦口暗潮相与深。不识寥寥天壤内，几多倾慕讬知音。  

***葛金烺***  

葛金烺，字景亮，号煜珊，平湖人。光绪丙戌进士，官户部郎中。有《传朴堂诗稿》。  

***十三夜雨寻霁枯坐篷底一镫荧然感事怀人悢悢不已叠九日黄楼韵***  

愁人坐愁日兀兀，归心勃逐征鸿发。暝合极浦帆影迟，雨收隔岸屐声滑。伊人乃在秋一方，何处凌波见罗袜。芦摇残滴时作声，如鱼唾沫闻喋呷。悬知今夜山中人，快趁一犁负长锸。水程羁梦梦难归，风影刮镫镫乍杀。冥然入定辟支，恨不将身皈梵刹。破篷留隙吟商飙，宵深时答响吚轧。峭寒刺面殊洒然，知有霜华篷背压。清景一失逋难追，欲补已如齿成齾。东方渐高岸柝沈，葭薍丛中闹鹅鸭。吟成凄绝不忍听，柁尾水惊流霅霅。  

***寓斋即事***  

避地得幽憩，闭门风雨寒。如何天宇窄，不抵酒杯宽。四海正多难，孤怀殊尟欢。随身几点泪，未敢向人弹。  

***题张船山诗集后***  

酒酣忽吐惊人句，飞向峨嵋化白云。剑气纵横馀万里，珠光闪烁仅三分。性灵笔妙元无敌，仙佛才兼迥出群。落落孙洪亦豪宕，当时敛手共推君。  

***于齐庆***  

于齐庆，字海帆，江都人。光绪丙戌进士，改庶吉士，授编修，历官广东提学使。有《小寻畅楼诗钞》。  

***闻警次石逸韵***  

薄宦身如寄，忧时泪欲倾。韬钤徒话柄，草木亦军声。糜费金无算，仓皇卒践更。诸君皆柱石，何以慰宸情。  

庭荫惭桃李，家风足黍黎。新愁哀雁语，旧恨夜乌啼。禄薄难言养，巢危尚忍栖。长安桥上柱，留与长卿题。  

***贺喻志韶归第***  

门前桃李报花开，官酒亲尝第二杯。此日幸陪闻喜宴，当时几失轶群才。吾皇有意求龙比，君辈宁徒学马枚。青甚於蓝冰甚水，相期勋业在云台。  

***笼鸟却寄关中友人***  

一落樊笼不自由，嘤鸣无复旧同俦。印留白云空陈迹，梦入青云悔壮游。比翼早辞帘幕去，失身岂为稻粱谋。最怜风雨漂摇后，索母孤雏语磔辀。  

***陈遹声***  

陈遹声，字蓉曙，诸暨人。光绪丙戌进士，改庶吉士，授编修，历官四川川东道。有《畸园老人诗集》。  

***滹沱***  

舆卫寂寥野店秋，滹沱唤渡已无舟。汉宫练被三军劫，晋帝鞭为五骑留。几处荒烟炊豆粥，深宵趁月渡芦沟。芜蒌亭子饶阳路，羌笛催人易白头。  

***江东***  

水阁歌船宴虏酋，停杯听唱白浮鸠。忍将燕北伤心泪，付与江东捉鼻讴。元老清谈俱庙略，新亭对泣亦风流。为询折翼陶都督，可有偏师出石头。  

***回銮***  

回銮喜见旧慈容，烂额焦头俱策庸。辨色仍临垂拱殿，伤心怕听景阳钟，已闻大夏通新使，莫向临春问旧踪。今日东朝亲召对，隔帘涕泣说神宗。  

***中秋夜颐和园直庐***  

旷籁寂思虑，直庐饶清祕玉漏响沈沈，声递宫花外。谁家宴西园，夜半发歌吹。怅触羁旅情，竟夕不成寐。秋月照关山，千里共明媚。遥忆故园人，娟娟坐相待。  

枯莲摇碧漪，冷露瑟金井。秋寒鹊高飞，风紧鹤知警。水自玉泉来，到地声始静。清波摇帘隙，万籁澄秋景。宣室未可议，闭门杜造请。天阶凉如水，夷旷绝人境。开窗延晓色，残柳梳月影。  

***江村***  

夕阳红沁蓼花根，枫树无声白鸟翻。鸟柏人家黄叶寺，青帘酒市绿橙村。蒙庄齐物鱼知，渔父忘机鸥到门。鸡犬声中人语乐，何须世外问桃源。  

***雨宿偏岩子***  

舟人知风雨，泊舟偏岩子。日脚漏微红，电光闪黯紫。茅屋两三家，大风撼不已。山川杳霭中，云树模糊里。行人擎破伞，唤渡候江汜。渔父棹船来，披蓑卖鳊鲤。米颠坐泼墨，一幅好山水。  

***江行杂诗***  

浙涛如白马，蜀险度黄牛。风雨销归兴，江山助壮游。宦情随水落，乡梦逐波流。帆影岚光外，依稀见庾楼。  

客路忘行役，船窗杂笑谈。云烟收楚北，风雨渡江南。鸟白山逾碧，螺青浪泼蓝。天晴山寺现，微月上松龛。  

风物如全盛，江山已破残。淮盐都改掣，唐镇旧迎銮。鳌负三山重，蛟嘘六月寒。鸡鸣京口泊，镫火隐渔滩。  

船出焦出口，东方已破冥。人惊双鬓白，山为六朝青。梵呗松寥阁，梁碑鹤冢铭。晓峰开画幛，环列似围屏。  

***游金山用东坡韵***  

东坡蜀人游江南，我宦西蜀归东海。两人踪迹异而同，山门玉带今何在？去年滟滪触危陀，几将性命付洪波。出险一路卧看山，蜀山奇於吴山多。扬子江中晚舣楫，树脚山头衔落日。秋波细蹙云鳞碧，长鲸返掉霞尾赤。系缆登山山径仄，初三无月丛林黑。窗隙微露佛镫明，拨径敲门僧梦惊。开门相见不相识，瓶拂挂壁无长物。留我对榻谈名山，极言吴秀而蜀顽。夜半舌乾辩不已，煮茗呼吸中冷水。  

***放船***  

鹅鸭声中打桨行，放船天气趁新晴。风吹水面鳞鳞皱，波到桥心贴贴平。绿树炊烟千缕直，青山夹岸一帆轻。渔村镫火穿篱出，舵底吟诗待月明。  

***题兰亭壁***  

又见兰亭土木新，题名勒石是何人。更谁知读《冬青引》，合祀当年六义民。  

***病起寄吴四杭州***  

卷帘不见草萋萋，鶗鴂畏寒向我啼。病久竹妨行药径，春来水涨浣纱溪。篱边卧犬惊花吠，雨外飞鸠觅树栖。遥想孤山残雪里，看梅人立断桥西。  

***午眠***  

炉香初爇茗初烹，一榻萧然暑气清。梦醒蝉嘶桐叶院，秋来虫上豆花棚。消閒棋酒过三伏，权领图书拥百城。小院疏帘无客到，抛书欹枕听鸣莺。  

***秦树声***  

秦树声，字宥横，一字晦鸣，号乖庵，固始人。光绪丙戌进士，授工部主事，召试经济特科，历官广东提学使。  

***题朱古微同年霜腴图***  

战胜萧辰道自肥，其如百卉已云腓。倚语私恨灰心晚，舞镜终疑惜羽非。凿齿大风同日月，腥鳞涎甲满裳衣。夏黄公亦岁寒侣，收肃琼明一钓矶。  

***述怀***  

羞将蝉翼博千钧，牢落乾坤兀此身。梁国物情真吓鼠，鲁郊吾道未伤麟。谅无肝胆酬斯世，薄有襟裾拂古人。若道干戈堪养拙，夜吟无可百篇新。  

***为曹纕蘅书扇***  

乌咽中江入海流，知君清坐不胜愁。鲁戈过眼空三舍，宋铁伤心尽九州。自古武夫避黄发，於今吾道属苍头。人间合有蟾蜍寿，书剑临风涕未收。  

***赵次珊馆长重葺舫斋用朱{艹尗}堂韵自述属和***  

议兵尺籍亦空虚，莫愧荆卿剑术疏。楚国丘墟留宋赋，汉家忠孝属班书。朔风忽送高斋雁，斜日微噞浊水鱼。羡杀昔贤悲夜雨，寂无情感到胥馀。  

壮心耻作嬖人奢，投老佣书两鬓华。许我千秋惭刻鹄，负公一事是涂鸦。荒凉寓县元和志，汗漫星河博望槎。景范以还无述缀，未知敝帚在谁家。  

薄持愿力即天魔，十载经楼枉杜多。差喜羽陵留蠹简，不愁钓渚起微波。寸阴鼎鼎驹隙，一适悠豕渡河。莫道陆沈赢老泪，要分一掬点吟窝。  

***挽顾亚蘧***  

死生有海沦甘蔗，穷达无天补女娲。乱世故人如落叶，清时言路漫含沙。志蜍误国诚堪惜，婴蚡同朝孰不瑕。况复翠微可将息，破甑何事种何芽。  

猿跳象掷竟纷纷，正始遗音可复闻。羽扇中流失元帝，金徽一世误文君。女萝山鬼幽修语，渴鹿摩尼习气熏。赢得屠门留故步，侍郎排闼是杨云。  

***为人题画兰***  

裛露不掩骨，临风忽断肠。王者久不作，知君为谁香。  

有人亦自芳，岂必恋空谷。弃置乃偶然，天命期无辱。  

寒花有晚节，犹伤天地秋。虽各一时秀，论心耻与俦。  

***缪祐孙***  

缪祐孙，字柚岑，江阴人。光绪丙戌进士。历官户部郎中。有《稽弦诗存》。  

***观唐昭宗赐钱镠铁券***  

镂金煌煌字三百，咨尔彭城上柱国。镇海镇东开军府，持节中书太尉职。媲汉邓骘卫孔悝，襃德策勋视斯敕。有唐吉金经千年，懋典法器稀流传。重以浩劫遁濩落，既失复得宁非天。台州诸钱始南宋，守器曰忱贤不惷。翠华南幸稽乾隆，裔选拜进随云从。天章巍焕锡琳琅，使臣树铭镌嘉颂。於乎卢龙万骑潼关走，藩臣跋扈貙枭丑。河朔三镇尤披猖，不反而反惟怀光。人臣谋反赐铁券，其辞虽悖非无见。几曾丹心贯日月，必要信誓兼金炼。我思昔日唐昭宗，纥干山崔愁穷冬。太师尚父王行瑜，魏王九锡朱全忠。中原生民成疮痏，节度恣睢玩天子。董昌之辈不足诛，大梁逆祸肘腋起。郑畋壁垒惊黄巢，处存赴难麾旌旄。晋阳招讨李克用，死遗三矢忠肝昭。矧此勇慑钱塘潮，诛昌定頵精兵饶，河山带砺铭勋高。胡勿驱马入淮汴，朱三之颅力可断。胡勿连兵杨行密，斫头穿眼仇奚益。乘乱胡为割据谋，毋乃鼠窃兼狗偷。可怜江东一罗隐，曲讽勤王志悲悯。拜恩乾宁曾几时，名马玉带臣受之。虽云屈节完江表，得勿惭对沙陀儿。吁嗟乎！取以为式号哮虎，不学无术笑洪武。  

***拗岭***  

山以拗而奇，文以拗而宕。我笑王荆舒，辞章误宰相。  

***钓鱼岭***  

无水乃去钓，有才祇负屈。纵已陟林端，求鱼奈缘木。  

***赠李秀峰***  

鲁酒倾燕市，衔杯感喟多。壮怀销国士，旧梦付春婆。孺子亭边柳，苏卿祠外荷。因君重回首，三宿纪东坡。  

***次韵宋芸子同年即送赞使英伦***  

我今止酒蠲酒逋，我今寄慨黄公垆。剧疾更生庆此日，还从诸子狂讴呼。伊谁持节浮西海，开谕威信今相如。壮夫之志在万里，快哉饯饮频催酤。博望定远何足数，敦槃旁取弓彤卢。一帆直度师子国，炎蒸红海赛阳乌。俄顷冰霜齿牙绕，长筵左右侏亻离徒。问操修史如椽笔，翩翩书记腾七苏。默觇彼国情势颇，要有囊括四海图。纵横术嗤苏、张粗，欧、亚将使通风衢。三岛神仙云中下，尽化瞿瞿而狙狙。圣人能虑不能至，兹乃履坦无踟躇。昔吾远游徒自放，敷张伟议惟君须。触念遂逾亚丁岛，袖中讵止钱塘湖。劝君勤读旁行书，胜斩郅支及温禺。昆仑金玉幸勿羡，计臣之计终疑疏。  

***曹允源***  

曹允源，字根荪，吴县人。光绪丙戌进士，授兵部主事。历官汉阳知府。有《鬻字庐诗略》。  

***宿富庄驿***  

树里村墟火几星，炊烟漠漠起岩扃。暮程车马催人歇，贫女琵琶絮客听。墙外漏敲孤月落，灯边梦绕万山青。早眠为怕宵征苦，袱被蒙头唤不醒。  

***舟发滁州***  

青山如黛水如油，三日阴霾一日收。风色满林摇客思，万蝉声里过扁舟。  

***秋夜有怀徐侣樵上舍***  

寓言十九演蒙庄，键户书鬓未苍。汀雁声寒沈远角，莎蛩语涩咽新霜。荣枯世事云千叠，缭乱秋怀叶半床。何日隆中起高卧，手提长剑扫天狼。  

***谭国恩***  

谭国恩，字彤士，新会人。光绪丙戌进士，官工部主事，广西候补知府。有《写趣轩诗稿》。  

***秋暮***  

不觉黄花老，秋来少倚阑。愁多辜宿酿，病久怯新寒。持论皆卢扁，救时谁范韩。殷忧到野老，莫作杞人看。  

***李子荣***  

李子荣，字杜生，衡山人。光绪丙戌进士，改庶吉士，授双流知县。有《荷塘诗文钞》。  

***捣衣曲***  

梧桐落金井，蟋蟀鸣房帏。风物凄以变，逝晷不能追。自从俦侣乖，梦寐想容徽。含情理瑶翠，开箧视裳衣。曳带下空櫩，缓步出中闺。秋碪勤拂拭，急杵繁且哀。响随凉飙起，思逐孤云飞。挥手难为忆，顾影空自依。  

***小孤山***  

大江西南来，雪涨浩飞湍。连山叠隐见，孤岛骤巑岏。贝阙支铁柱，鲛宫涌银盘。姽婳真静女，倭堕摇螺鬟。风箫激灵籁，石镜明仙颜。凌虚自矫矫，望远故漫漫。不图惊蠢尔，烽火照狂澜。击楫伊何人，指挥心力殚。遂令藐姑射，依旧空明间。停桡结崇玩，雅咏非夸谩。阳冈无堕燹，阴崖有栖翰。浩歌日欲曛，片云天际还。  

***春夜宿武侯祠晨起诣青羊宫就李道人觅餐***  

疏篠禅房，枝枝带微雨，流莺啼欲阑，系马向廊庑。蜀人思武乡，千秋荐椒醑。并吞业未成，精灵歘然聚。莲界夜沈沈，佛香篆微缕。薄醉易成眠，对榻欣得侣。一梦觉华胥，无意吟梁甫。晨兴何所適，更就炼师语。清盥挹溪磵，静趣生花屿。饷我青精饭，应从丹灶煮。九衢冠盖中，此味閒领取。杖策行出门，苍烟散平楚。  

***明桂藩石狮歌***  

天降金精百兽伏，电光熊熊闪双目。白泽疑锺乌戈奇，拳毛葺葺势如缩。回雁云中耸翼翔，受封启宇是何王。不恨封藩属贫国，犹闻杰构埒灵光。凿得荆山一片石，狻猊屹立神飞扬。孱王龙种祚衰薄，安仁永明远依讬。宗盟列爵拥虚名，肇庆称尊日刓削。锯牙钩爪空自雄，无端怒吼风雨作。似惜奔梧坐屡迁，更怜入缅惭三恪。嗟乎！乾柱倾颓坤轴翻，督师漫欲羝触藩。陵园石马早流汗，戚里铁狮今不存。自古兴亡一转瞬，寒林衰草吊斜曛。  

***登昭山***  

湘中山水天下奇，秀色天造非人为。兹山灵异尤杰出，一松一石皆清姿。素虬翻空激巨浪，到此停蓄倚危嶂。平生寤想穷三山，咫尺丹梯更神王。洄潭落照风萧萧，急督舟子停轻桡。萦纡石磴路九折，行人渐逐盘鸦高。花木丛深蔚幽僻，钟摇上方暝烟碧。童子开门吠仙犬，老僧扶杖款来客。殿高铁凤摩霄迥，栴檀香散疏寮静。惜无轩槛临江开，难乘日车观倒景。山云舒卷随轻风，予亦去来无定踪。明朝遥望更奇绝，江上一朵青芙蓉。  

***雪豆腐***  

孤城斗大云为衙，朔风战树啼栖鸦。天公作意破岑寂，排日玉戏矜豪奢。炉温祇有茗堪煮，水浅惜无鱼可叉。山田萁落漉浆汁，争言此味清而嘉。夜堆晶盘置墙角，晨碾玉屑挥霜牙。不令急煎汤一沸，气蒸釜底烧枯杈。滑腻流匙得精粹，如吸沆瀣餐朝霞。又若道人发逸兴，踏雪笑嚼寒梅花。沁入心脾涤肠胃，消去渣滓无疵瑕。五侯鲭膳贵人家，驼峰獾炙盛相夸。凿冲辇致佐珍馔，门外往往翻冰车。岂知菽为五穀一，来其出自貍虎沙。蠲烦但藉半瓯水，含冻偏宜六出花。癯儒秉性甘澹泊，野客与我同生涯。况复绵州得春酿，官厨取给无须赊。  

***游晓霞峰***  

不到此山久，今晨岸角巾。还寻路崎曲，休怪客逡巡。井水祈神活，天香散座频。恒沙无量劫，僧亦后来人。  

***大沽口***  

朝宗万派碧波遥，气压鼋鼍静不骄。云树自依丁字水，风颿须趁子时潮。三河形胜由来壮，四塞烽烟近已消。犹忆贤王劳苦战，敢忘秋戍肃金刁。  

***秦淮镫舫词***  

桃叶渡头枫尽凋，莫愁湖上雨潇潇。烟花南部都零落，几点秋镫散板桥。  

***金鹏***  

金鹏，字桂庭，桂林人。光绪丙戌进士，授户部主事，改临武知县。  

***将之临武感赋即以留别诸同人***  

南宫释褐廿馀年，无补丝毫忝俸钱。湘水丛兰新宦况，瀛州烟树旧诗篇。多言铭懔三缄戒，敛手棋输一著先。愧负师门期许意，花封治谱不曾传。多情旧雨聚京朝，捧檄风尘惜下僚。塞马早经忘得失，云鹏今漫说扶摇。由来不辱缘知足，未碍居卑且折腰。班史閒披朱邑传，桐乡谁复令名标。  

***裴景福***  

裴景福，字伯谦，霍丘人。光绪丙戌进士，授户部主事，改官南海知县。有《睫闇诗钞》。  

***太湖石***  

四万八千顷，越与吴各半。奇峰七十二，缥缈插天汉。水土互争抟，刚者柔所判。阴火煽洪炉，万劫馀飞炭。成兹积铁色，纯黝等锤锻。水精融地脉，顽璞岂受碫。天工好斗奇，人巧谢雕钻。风雷开窍窦，烟雨洗漫漶。高截青岱顶，深蟠黄岳幹。古柏根磊砢，苍苔色绚烂。横卧洞庭渚，峭立震泽岸。中藏天下云，肯为耳目玩。昔作江南客，屡游太湖畔。蒹葭浩无际，洄溯日将旰。归舟索一拳，空袖增怅惋。何年筑石步，花鸟资萧散。尽拔苍山根，具区在几桑。  

***郑州望黄河***  

积石导源归大海，宣房负土困中原。薪刍民力今难继，疏凿神功古尚存。一曲南来蟠二华，万灵东走下三门。迁流可有回澜日，白草黄沙雾雨昏。  

***过黑水沙漠至抚夷城***  

卅六国中亲往还，荒唐旧说一时删。流沙穴地真成海，弱水滔天欲撼山。西去关乌头尽白，东来宛马汗皆殷。倦游小睡昆仑顶，应被群仙笑我顽。  

***安西行寄王方伯***  

天山如龙游平川，送我东行路三千。我行百里一食宿，左右出没相周旋。我到安西不见山，问山已入玉门关。人行欲住山不住，以鳖追马焉能前。大黄亘天接祁连，终南太华纷联翩。望尘不及仰复羡，云车风马真神仙。我行踟躇不得前，牵来天驷金鞍鞯。朝发流沙逾月窟，暮宿饮水黄河边。更驾飞车入东海，群仙招手蓬莱巅。登高回首望西极，落日未落生苍烟。美人娟娟立云表，梦魂不到空潸然。  

***删丹晚行***  

峰头落日一尺景，平地行人一丈影。登高试望石觜山，缺月已悬大佛顶。红柳不青白草黄，西风雁唳凉州凉。今宵删丹郭外宿，客路更比长城长。  

***闻捷***  

闻捷，字鹿樵，蕲水人。光绪丙戌进士，官鲁山知县。有《怡养斋诗钞》。  

***姚相国故第***  

当年楼阁賸荒墟，夕照家家撷晚蔬。老圃不知缘底事，人前深讳相公居。  

***仙人洞***  

玉台岭畔夕阳低，古洞迷离草色齐。仙子不归山月暮，流莺空傍落花啼。  

***刘炳青***  

刘炳青，字书圃，陇西人。光绪丙戌进士，官丹阳知县。  

***新疆纪事***  

边城沙漠废耕耘，三月春归草未薰。寒气裂肌凝冻雪，怪风卷物入层云。羽摧汉节羝难乳，声乱胡笳马失群。会见甘泉闻报捷，凌烟首绘霍将军。  

拼死沙场革裹尸，从军万里滞归期。春风杨柳关西路，秋月琵琶塞上诗。刁斗夜惊胡骑走，鼓鼙声动楚歌悲。可怜绝域乡音渺，纵博封侯奈别离。  

***夏葆彝***  

夏葆彝，字子琴，号文宿，黄冈人。光绪丙戌进士。浙江即用知县。有《井字山人诗存》。  

***白鹭洲***  

鸭头新水碧波澄，客思春潮总不胜。行过平湖三十里，满隄烟柳是江陵。  

***舟次归州***  

峡江春水碧如油，楚客来时又泛舟。烟雨一帆三月暮，子规声里过归州。  

***谢昌年***  

谢昌年，字寿田，嘉兴人。光绪丙戌进士，官金华教授。  

***赠沈组斋***  

世泽齐梁旧咏楼，冷官居处剧清幽。多君腰脚藏青骨，负我田园剩白头。婺野星霜嗟久阔，吴淞烟月忆同游。回寻三十年陈迹，莲社追陪更唱酬。  

## ●卷一百七十六

***荣庆***  

荣庆，字华卿，号实夫，蒙古人。光绪丙戌进士，改庶吉士，授编修，官至协办大学士、弼德院顾问大臣。谥文恪。  

***送何见石甘肃之行***  

使君奉诏陇西行，洱海归来又远征。忆昔文章动秋榜，频年诗酒共春明。诸昆并焕鹓鸾彩，一柱同惊鸑鷟鸣。毕竟衡才又司理，定知贻上是前生。  

***冯煦***  

冯煦，字梦华，号蒿庵，金坛人。光绪丙戌一甲三名进士，授编修，官至安徽巡抚。  

***答研孙***  

相逢吾与子，风雨黯虚堂。意气摧愁病，诗歌接混茫。读书忧太苦，入世忌能狂。千里沅湘路，镫前说故乡。  

***十日枕上作***  

簟凄镫磊夜孤清，卧病空堂月半明。我已思归眠不得，乱虫莫更作秋声。  

***得仲修书却寄***  

一卧空江晚，风前得子书。诗歌犹磊落，酒病未蠲除。雨过岚阴合，霜清木叶疏。荒园秋色老，日涉更何如。  

***和研孙登秣陵城之作***  

荒烟衰草晚萧萧，倦客登临恨未销。寒蝠虚檐吹雨暗，饥鹰废垒挟霜骄。九秋败叶辞枯树，百战孤城咽暮潮。剩有戍楼旧雉影，更衔残照送南朝。  

***九日同少符饮***  

汪子饮我酒，日落南城楼。百语无一欢，相对如羁囚。羁囚岂所怀，辛苦难自由。失妇古云悲，况子罹重忧。酒半掩袂起，涕泗咽在喉。四时各有禀，胡为得其秋。天地尚忄朁憺，子也复何尤。  

天地一忄朁憺，草木无不靡。百里暮浩浩，下见旧时垒。野鸟声何哀，啾啾沟壑里。万骑此摧藏，烦冤不能理。白日寒原昏，犹闻泣荆杞。岂无侯与王，独以征战死。有酒不能酹，悲风动淮水。  

淮水去不返，我心重怆恻。弟兄各异县，欲往无羽翼。八月遗我书，开函泪沾臆。知我病乍起，一一问眠食。共此千里心，相思不相即。茱萸勿复采，忧来簪不得。兄今更何如，吞声望故国。  

故国丁丧乱，遗民三万强。野田足耕作，少少归流亡。今年盛阴潦，秋穀半已伤。饥寒岂不惧，幸得守其乡。不见江汉上，千里流汤汤。脱身洪涛中，颠越皆四方。登高气潜阻，飒飒哀鸿翔。  

***秋尽同蘋湘夜饮赋此示之并柬漱泉***  

相逢意气莫摧残，秋尽江湖雁影单。老屋疏镫霜力紧，暗潮孤艇雨声酸。百年有酒难为醉，九月无衣渐觉寒。更向城南望城北，何时共饱腐儒餐。  

***送研孙归湘中***  

阴阴霁色赴遥岚，携手荒城思不堪。为语离人莫回首，乱鸦残照是江南。横笛吹寒断雁秋，旧时云物此淹留。黄陵暮雨孤帆远，楚竹湘烟一望秋。  

***用可庄韵柬子培***  

身世何劳季主占，与君人海守齑盐。每徵古事搜行秘，还忆清言下漏签。赋别争禁腰带缓，谈空祇觉鬓丝添。自惭牛铎谐钟吕，敢道今来得二严。  

***答石公***  

极目陪都万幕屯，顾侯杖策气无伦。诗宗南国风骚古，经证东荒地望尊。多病祇今宜药裹，旧游终古恋桑根。吾衰五十君行及，争得同归白下门。  

***瓜步***  

瓜步荒烟上远墟，金焦南望赋归欤。乱鸦正掠斜帆过，寒柳黄於二月初。  

***剑州闻蝉***  

列柏西台寂不鸣，九天风露特凄清。剑南雨过延新爽，始得疏林第一声。  

***己酉清明同运甫晚望***  

漠漠春阴减却春，晚来微雨散轻尘。半生怀抱蠲冰炭，十载交亲逐溷茵。天末孤云归似客，门前疏柳澹於人。屏居淮表堪罗雀，劳子东来慰隐沦。  

***陈昌绅***  

陈昌绅，字杏孙，一字稚亭，钱塘人。光绪丙戌进士，改庶吉士，授编修。  

***虎丘新构灵澜精舍嘉定钱少詹书海涌峰三字石刻尚存分隶绝雄伟***  

憨公卓锡地，苔涧昔曾经。山寺有兴废，泉流无古今。云岩清梵答，海涌夕岚阴。名迹怀前辈，潜研诣力深。  

***狮子林今为吴中黄氏废园***  

叠石摹山格，奇礓曲折通。广庭成结构，危磴接玲珑。碨磊当轩出，狻麑据座雄。云林共高致，皴染画图工。  

***陈田***  

陈田，字松山，贵阳人。光绪丙戌进士，改庶吉士，授编修，历官给事中。有《滇游》、《氵斥沅》、《悲歌》、《津门》诸集。  

***安平晓发***  

筍舆坐啸足萧閒，曲径纡回水一湾。绿野催耕新贺雨，白云作海欲沈山。地饶丘壑能留赏，春满莺花为解颜。记取定翁诗句好，幽居掩翠忆乡关。  

***板桥和题壁原韵***  

惜别怱怱折柳条，东风几度客魂销。君来我去分明记，瘦马驮诗过板桥。  

犹是当年旧柳条，低徊故事总烟销。才名一代杨公子，曾踏东风赋板桥。  

***叶在琦***  

叶在琦，字肖韩，号稚愔，闽县人。光绪丙戌进士，改庶吉士，授检讨，历官御史。有《稚愔诗钞》。  

***林赞虞丈出守昭通过黔赠别***  

长孺忠鲠臣，卧治典一郡。帝重二千石，择贤出邦宪。况轸边氓穷，宵衣廑清问。乌蒙硗瘠区，百产阙转运。比年累歉收，妇子乏馈餫。流亡入邻疆，风雪挟敝缊。颇闻今兹秋，可无颔顑恨。况又五马来，襦袴振贫困。吏人畏直声，屏息戢豪健。猺猓皆家人，睢盱听明训。政成召和甘，寒暑泯咨怨。春风苏枯壤，吹万有宏愿。崇朝天下霖，兴云自肤寸。姎徒岂敢私，俯首节旄建。实事副大言，乃不愧拜献。谁云儒术迂，卑之勿高论。  

京洛凉风来，阶墀秀佳菊。出门畏秋霖，泥潦胶双毂。城南邸居日，拥书坐斋屋。岂识行路难，终日跋岩谷。黔山无纡徐，阜众若穷蹙。西行望滇云，乱峰更奇矗。盘盘关索岭，高揭据腰腹。往来尘满襟，辛苦茧在足。境连无撤疆，人半奢安族。光阴问场市，村寨觅饘宿。久客惯荒程，渐於风土熟。此去秋渐深，薄寒起林麓。呷酒可辟瘴，郫筒旨且蓄。晓发耐煗佳，行装换禅复。起居望精调，长涂羡载福。  

龆岁迎高轩，客座睹妙墨。初知学波磔，涂鸦常侍侧。甚荷容觕顽，陋质许磨试。睽违重相见，吹竽滥清职。学步瞠乎后，蹒跚怯无力。同时侍从班，公书最杰特。天然擅风华，意不假雕刻。比来愈高卓，下笔成典式。台端索靖碑，论古诣精域。喜闻前驺过，寒厅觐颜色。久别犹虚庸，盛望愧难塞。骊驹不可维，送行已曛黑。探怀出绢素，怱怱那敢迫。请附书簏行，期寄邮筒得。郡斋知近山，春秋好登陟。使君今苏黄，摩崖待镌勒。  

***奉寄献恭叔父***  

寒澌缓缓回春流，闸河不任浮轻舟。空斋腊去六十日，短梅疏花为客留。梅花留客看春雪，三月西湖有此不。浙中山水夙缘重，官辙过处皆曾游。昔来趋庭不谒郡，潇洒题诗八咏楼。今来下车谕父老，邻邑人识新君侯。中年最乐奉亲事，况自官舍涓兰修。愉愉门内涤牏器，善气已动舆人讴。琦也弱岁从诸父，僧院镫火春徂秋。栖鸦暮满窗外树，斜月照见低枝樛。依稀此景但畴昔，辗转人海嗟萍游。新岁岭外有消息，阿叔奉檄归梧州。仲兄怱怱别数月，踪迹尚滞藤溪头。惘然当别念家事，未敢孟浪干时忧。都门送人已屡屡，居者不去宁无求。颇思十亩有收获，胜似朝市为身谋。高堂康健慰游子，宁赡邸费无归休。亲慈自望可树立，力薄欲进途无由。求才正亟汰冗长，太仓鼠雀能勿羞。还家温清帅群季，何有郁郁思八驺。  

***盘江铁索桥复成寄安义蒋镇军炳堂***  

潜蛟生角隘潭穴，击水飞行越危岊。浮槎木石互撞扌必，严隒冲波半偏裂。长虹战衄失首尾，波落江心见丛铁。二三残絙远可数，窸窣犹鸣阴雨节。江流入夏悍且深，朅来一苇愁行人。蹑空讵有鞭石手，駴目更甚缘橦身。健儿触险尔勿矜，善泅常遇龙蛇嗔，衡流赪尾坐太息，延颈望有仁人仁。觥觥镇军顾我语，期我重来兹役举。千金之诺果如响，万口同讴固其所。峰回一转见栏楯，耸碧流丹映烟雨。导行一骑已欣欣，方驾群驺相衙衙。炉锤百炼力无惴，沤泡万钉巧能补。众材骈列直中弦，巨缆下垂句若股。谛观颇识巧工精，小憩都忘行役苦。当年当辙弄螳斧，捣穴偏师絷穷虏。飘飘大纛自舒卷，如此釜鱼何足武。牙门分筦般输籍，次第庀材料山泽。澜沧之制今宛然，更念西征恢旧驿。纪功莫忘奢香名，访古欲搜庄蹻迹。要令千里通滇池，亭堠画一悬旌旗。建牙出为方面守，古有举者勿废之。利民岂必创奇绩，凿空不若培其基。铁官矜贵铁政急，欲健元气忘疮痍。知君默默用此意，实事求是良可师。暄妍共爱山姜笔，小李画图纪风日。灵蠵赑屃能驮碑，深镌傥取吾言质。  

***题林文忠公京师日记***  

沧桑胡变为人迁，终古蓬瀛在日边，远想严徐供奉盛，犹居李郭中兴前。委蛇初若无奇节，忧乐於时属大贤。自省虚庸曾窃禄，后生坠涕读兹编。  

***和珍五同年汉上见怀***  

倦客心情未耐官，蹉跎弥觉去乡难。十年泥爪如过梦，此度参商最损欢。在树嘤鸣殊可感，解装食息得都安。雪残新见庭柯绿，怅倚黄昏独自看。  

<马怱>马行城是好官，都人犹惜欲留难。何劳远蹠须争道，未有刚肠怯失欢。几日题襟从汉上，重来观弈向长安。登临知切先忧抱，楼上君山尽日看。  

***病间独坐寄默园***  

负尽流光又过春，窗前夜雨绿荑新。堪怜丸药心情细，乍可繙书卧起频。扁鹊视人当未病，维摩贤我是无身。年时任率何须悔，莫向东风枉自陈。  

***去年今日诗***  

去年今日犬台上，纱縠禅衣造膝时。岩阶岂无群獬廌，凝听清禁漏声迟。  

嫌如绛灌阻长沙，不惜伾文占禁衙。霜鬓雪眉忧国瘦，委蛇中度激昂差。  

凤德栖栖览九州，尊王所以事诸侯。《春秋》独盛公羊学，竟取何休说黜周。  

捐灰徙木意无已，敢议庙中羔兔蛙。在昔圣人刑两观，不搜根柢治萌芽。  

法如日月食於私，别立条流但售欺。世有龙钟周伏柱，不忘数典是吾师。  

会盟定用国成子，筦计无如范大夫。万族戴天无怨苦，一人稽古定訏谟。  

***贺涛***  

贺涛，字松坡，武强人。光绪丙戌进士，官刑部主事。  

***肯堂以诗倡吴先生先生之弟熙甫先生张君采南李君和度熙甫先生之子千里***  

***往复酬和积十馀篇涛不能诗肯堂强之乃依其韵而错杂用之勉成一首***  

吾师性好客，亭园极遐赏。高宴无虚日，嘉客时来往。酒政酷汉吏，诗律密秦网。张李争出奇，范子才无两。群雄不相下，建国各分壤。小侯执贽来，听命甘诮谤。郡县 不敢居，退思乘一障。忆我二十馀，抗志薄今曩。良马脱羁络，千里犹莽苍。盲进不知退，力竭仍思强。岂料遇仲达，唾手收曹爽。蚁垤恐颠踬，嵩华恶能上。范子笑其旁，瓦缶击之响。怜彼蜩与鸠，不使控草莽。趣我令当阵，怯夫胆忽放。纵横大敌前，那复计弱壮。思酬知己恩，胜负不设想。请师备良药，将疗灌夫创。  

***过天津肯堂留饮用山谷次晁补之廖正一韵见赠依韵和之***  

筝弦在耳酒在口，老范为诗胆如斗。謇博意兴何超然，日以诗歌相往还。既得薛君与鼎立，何又援我厕其间。我自受形尘世上，孤怀那肯邀人赏。茫然四顾吾何从，自投所向归桐城。桐城大儒世与齵，岂屑稽古如桓荣。不事公卿乐处士，知音四海惟吾子。大匠门下多瑰材，散栎见收殊可喜。群贤会合古所难，伯牙琴为锺期弹。得与良朋日欢饮，云路悠远何须攀。吾师罢官我何望，将从子言归故山。  

***刘孚京***  

刘孚京，字镐仲，南丰人。光绪丙戌进士，授刑部主事，改饶平知县。有《绣岩诗存》。  

***题画***  

觚棱寒日闇重闉，记隐金门几度春。却为丹砂乞句漏，似闻人诵《北山文》。  

***酬陶子祥***  

尘海劳劳尽化城，藏舟移壑误长生。东方避世初非隐，柳下卑官不碍清。敢以出山忘远志，悔因千禄贸时名。而今未老思回首，愧尔宾筵颂瑟声。  

***空山***  

独坐万缘起，空山非寂寥。市声腾野马，海色隐神鳌。北望疑天醉，南来耐客嘲。天涯有芳草，魂断不须招。  

***杂诗***  

秋风肃天地，蟋蟀鸣阶陲。华月明秋光，流影入清池。独夜不成寐，起坐吟且悲。我行始孟冬，今秋犹未归。不惜道路远，所悲岁月驰。身世复何论，素心亦已违。抒情焉所告，援笔歌此词。  

孤鹤海上来，集君白玉墀。鸿鹄游万里，辑翼君家池。秋兰被长坂，蒲荷生绿陂。园葵依崇墉，女萝缘高枝。重阴霈膏泽，晔晔含光辉。懿彼君子德，忘此孤生悲。孤生良独难，聆我感激词。  

***吴庆坻***  

吴庆坻，字子修，钱塘人。光绪丙戌进士，改庶吉士，授编修，历官湖南提学使。有《补松庐诗录》。  

***甲辰仲冬赋呈葵园师***  

大道委榛莽，率土无夷庚。群邪狎白日，中馗沸鼯鼪。天步丁艰难，幹国求良桢。外谘吾洲俗，上契三代程。讲舍盛兴作，条教一再更。堂堂大国楚，匪独文儒鸣。缅维咸同间，龛难多书生。流风笃忠悱，馀芳扇湘蘅。如何兰渐滫，异说恣纵横。乱苗必恶莠，谁为折其萌。贱子忝持节，擿埴嗟冥行。握枢在宗圣，致用先穷经。畔道文必黜，析疑经始明。但严泾渭别，无召水火争。钱朱企曩轨，历久垂芳声。材薄愧弗任，持禄常屏营。  

并世有硕儒，方雅镇流俗。幸厕籍湜伦，韩门仰培沃。暌离过廿稔，失喜访灵麓。拙工倚大匠，隐栝到曲木。奉手请旧业，蒿目悼危局。俯仰身世感，愀焉轸心曲。小子有狂言，勤拳效忠告。古称不朽三，造物靳庸福。南菁经解编，东华史宬录。传讽遍海内，学子匄膏馥。投簪味道腴，勤学资先觉。甄文重流别，姚李踵芳躅。孔传刊伪文，班书证疑读。遐哉千禩业，悉数屡更仆。葵心倾太阳，匪曰智卫足。公当勉加饭，弟子行抱蜀。  

少小苦羸疾，中岁疾良已。西南驰王程，江山壮玉垒。意气高岷嶓，险阻穷筰徙。期搜蜀才彦，持以献天子。適遘庚辛交，冬狩纪诗吏。冲寒赴行在，伏阙泪盈眦。明年还京师，儤直近丹戺。草奏引古谊，论迂駴俗耳。往岁乘滇輶，暑雨涉万里。津梁行告疲，占爻得艮趾。何图被恩命，沿潕下沅澧。岁晚暂投装，百惧而一喜。喜者亲丈席，谭经竟源委。惧者臣精亡，无繇振穨靡。蠠没方期岁甄校无隙晷。遽遭病魔侮，瞑眩不可止。引疾幸得请，感极转汗泚。岂不睠芳华，升庭采兰芷。上负吾师期，下负横舍士。赠言意深厚，三复重嘘唏。朝廷纳群策，下士有葑菲。安得一謇谔，靖彼万谲诡。敝庐有孤松，贞幹无曲理。蕲保岁寒心，明明指江水。  

***和琴志***  

云外匡君宅，山中《梁父吟》。娱亲得高寄，报国矢初心。厝火颠危局，虚车著作林。此邦关学盛，谁与振元音。  

***奉命典试云南留别政垣诸公***  

华发年来已满簪，岂期乘传采南琛。十科取士颁新令，六诏宣风有嗣音。刍狗醯鸡笑文字，蛮花犵鸟付讴吟。友朋漫为劳人惜，老鹤犹怀万里心。  

***沈曾桐***  

沈曾桐，字同叔，号子封，嘉兴人。光绪丙戌进士，改庶吉士，授编修，历官广东提学使。  

***题徐鞠人同年北江旧庐图***  

海王置官烧琉璃，迤南有井清且漪。北江先生旧卜宅，百年徐子来居之。北江抗疏击权贵，头颅分与欧刀期。天王圣明臣不死，投荒万里百日归。徐子起家官禁闱，风流文彩高山思。读书尚友眼如月，燕坐观世争虫鸡。甲午之年海水飞，徐子忧国如輖饥。袖中一疏帝动色，坐决成败如蓍龟。惜哉玄黄有翻覆，九关虎豹吁可悲。君门潭潭士气死，柴户奉母莱衣嬉。中庭花发莺乱啼，高堂绕膝孙含饴。岁时伏腊召亲友，上堂鞠<月卺>陈一卮。僧弥法护自师友，一门妇子无嗃嘻。人生此乐讵易得，天意枯菀真难齐。玄冬凛冽谖草萎，眼枯泣血惊乌栖。后先死孝真一辙，麻衣雪涕称孤儿，我昔升堂拜圣善，图中光景犹能追。观河性存面已皱，论交十年倏路歧。春风劲厉河冰澌，送子执手情凄其。他年史笔传滂母，更溯机声镫影时。  

***张士珩***  

张士珩，字楚宝，号潜亭，合肥人。光绪戊子举人，直隶候补道，加四品卿衔。有《劳山甲录》。  

***陪张湛存先生入崂访逄公栖止感赋***  

岧峣高不极，选胜共登临。涧壑随峰迥，烟峦障日阴。摩天悬壁峭，访古入岩深。欲问幽栖处，云封不可寻。  

九水崖循曲，千岩路转迷。高山深莫莫，客子意栖栖。石咽泉声细，松虬日荫低。紫芝如可采，乘兴更攀跻。  

***萧端澍***  

萧端澍，字雨根，号水卿，三台人。光绪戊子举人，官武昌知县。有《赏松石斋诗存》。  

***春日听徙南道人弹琴***  

丹房昼静春风香，仙人隐几琴眠床。客至呼僮瀹苦茗，兴来为我弹清商。山水虚深道心古，鸥鹭澹远尘机忘。祕弄初开若有会，寸衷感激空低昂。  

***九里冈***  

荆门西上路坡陀，九里冈平松桧多。秋雨乍晴云乍敛，无边浓翠滴烟萝。  

***即目***  

野水吞桥争赴壑，晴云夺路乱趋山。雨馀好景凭谁写，画意诗情满目间。  

***张宝森***  

张宝森，字友柏，丹徒人。光绪戊子举人，官仪徵训导。有《悔庵诗存》。  

***石帆歌***  

长鲸挟怒将波送，黑风飞出观音洞。江上楼船欹欲眠，惟有石帆吹不动。石帆何高高？张如鲎背立如鳌。不知插入江心几千仞，世间知者惟神蛟。上有巍巍之铁塔，下有滚滚之银涛。此帆非蒲亦非布，高排石筍坚且牢。安得挂之游沧海，天风吹落瀛洲坳。吁嗟乎！天公造作遍穹宇，刻划雕毋乃苦。若非操蛇二子运鬼斤，定是金牛力士挥神斧。  

***与客谈徐武功事感赋***  

岳飞谋反，其事莫须有。不杀于谦，此举为无名。三百年中两妖鸟，秦会之后徐有贞。同罪者谁？御史王文。同功者谁？将军石亨。前日议南迁，今日议夺门。武功武功，尔亦靦然人，甘与分尸之桧万年遗臭独何心！宋少保，明少保，栖霞山色至今好。两家祠墓岿然存，秦徐残骨贱如草。东窗饶舌莫嗔司晨鸡，此时并无长舌妻。  

***和月楂观察秋感***  

台城草浅下牛羊，纵论南朝让客狂。天远生云微似发，人归踏月白於霜。零残碑碣寻僧寺，寂寞关河忆战场。黄菊渐乾红叶饱，一年一度看山忙。  

***读太白望九华赠青阳韦仲堪诗感赋***  

我读太白诗，如见太白豪。青阳有韦生，名山同游遨。莲花亭亭出渌水，谁其卧者赤松子。相期携手凌紫霞，俯视云台若敝踪。青莲仙人不再来，韦生韦生安在哉！九华山中何所有，但见玄蝯白鹄悲吟而徘徊。空江月明几千年，采石谁放宫袍船。我欲临流一长啸，夜深恐惊鱼龙眠。吁嗟乎！丈夫在世贵行乐，安能摧眉低颜就羁缚。夜郎万里仍生还，笑尔公卿枉谣诼。名山有约不可忘，端委何如在岩壑。有诗须乞太白灵，有酒须酹长庚星。他时白鹿青崖路，重访芙蓉九朵青。  

***答黄陂黎济川孝廉秋思诗***  

银河澹无晖，虚庭忽已白。筦簟清於冰，微风入帘隙。残梦犹摇摇，晨钟荡烟碧。秋士恒善悲，况此久羁客。羁客动归心，有如燕将别。岂不志四方，风尘难合辙。四壁秋蛩鸣，临风助凄咽。去去勿复陈，搴帷望明月。明月入我抱，凉风吹我襟。白云自舒卷，去留皆无心。海内方多故，志士甘浮湛。不见梁伯鸾，《五噫》有馀音。馀音渺何许，独鹤鸣青霄。君才夙磊落，惊采追湘骚。枳棘虽暂栖，六翮终翔翱。努力祖生策，万里乘长飙。  

***秋日杂咏***  

水漾秋光卵色天，夕阳明灭起炊烟。疏花似穗曾相识，新月如弓绝可怜。欲醉翻思缸面酒，不归空问橛头船。今宵短梦知何处，绿水桥西老屋边。  

***姚永概***  

姚永概，字叔节，桐城人。光绪戊子举人。有《慎宜轩诗》。  

***肯堂用大人韵作诗示予因及予与吴仲懿江阴之旧游而以身强为可宝次韵奉酬***  

生於吴楚爱幽并，五岳填胸不可平。少壮渐过添老态，江湖行遍减山情。高吟斗室春回座，腊雨连宵冷入城。彭蠡枞阳二千里，茫茫帆楫又东征。  

***用山谷游王舍人园韵题天柱阁***  

筑阁行省司，地直龙山阳。天晴西北望，岳色不可藏。自古贤政策，在暇不在忙。沈公有道气，官居等宝坊。论徵古典籍，坐集儒衣裳。时流老成泪，或惭燕寝香。去年江淮饥，稻黍不芬芳。库藏又久空，安得化金方。货粟监河侯，救此灾剥床。忧多公膳减。孤负数百觞。世方竞炎热，谁解心清凉。赫然声利场，照以明月光。横流波浩浩，正色天苍苍。潜霍有佳境，中开天地房。宛委古藏书，待公与意量。其男多朴野，争席鱼相忘。其女半高髻，未知时世妆。公令四境安，容我接舆狂。  

***题子善秋景***  

柳老西风作意骄，孤蝉独自抱疏条。不知更有春来否，到眼秋光太寂寥。  

***偶怀梁节庵胡漱唐***  

上书不报拂衣去，绝类西京梅子真。最痛篇终陈苦语，异时逆耳更无人。  

***黄锡龄***  

黄锡龄，字春圃，冀州人。光绪戊子举人。  

***拟杜工部观打鱼歌***  

秋风瑟瑟吹笼藂，渔舟荡入川流冲。席地幕天施大网，千鱼万鱼纷横从。大者鲣<鱼巫>小鲢鳙，<*鱼亘鱮鲉<*鱼右鲂鳢鮦。生者半已点鳞腮，况复死者无完形。日暮水伯游兹川，咄哉吾徒谁使然。回风倒翻三江水，尘沙卷浪声连天。渔人未解此中意，呼斟叱鲙还相醉。君不见竭泽之渔古所耻，贪餮毋亦病仁义。孤城落日淡秋水，前此观渔今复尔。天生馋渔性绝诡，谢却罟网逞奇技。钓饵微琐大鱼耻，尖杈锐舌利如<舌易>。风鸣雨咽波涛汹，顺手撑入无崩阤。吾观此事心悠悠，渔人睨我发清讴。水伯夜起争窟窝，鞭驰丁甲翻天河。乌乎水伯意我知，乾坤惠施万物嬉。满目伤残吾一体，安得忍受旁人欺。  

***葛嗣溁***  

葛嗣溁，字弢甫，号云威，平湖人。光绪乙酉拔贡，戊子举人，户部七品小京官。有《弢华馆诗稿》。  

***禽彝铭***  

延陵手拓禽彝铭，古香著纸松烟青。二十三字科斗形，钱氏阮氏诠释精。粤稽周鼎东迁后，彝器铭勋历年久。释某为谋又作右，偏旁阙略通篆籀。王祭於社名曰宜，公谋诸禽司其仪。受脉交福称厥职，锡金百鍰禽作彝。伊昔《春秋》严笔削，许男何不书侯爵。杞滕自贬齐晋雄，黜陟无权视强弱。古今大谊惟尊王，诸侯助祭登庙堂。《黍离》以降竞蚕食，百千祀物嗟沦亡。夔龙饕餮付残劫，毁及尊卣钟鼎{将鼎}。此彝可宝铭可读，拓本相诒韫诸匵。墨云拥护蛟螭蟠，字字昆刀切玄玉。请编款识摹奇文，补入欧阳《吉金录》。  

***王定祥***  

王定祥，字文甫，号缦云，慈谿人。光绪戊子举人。有《映红楼诗稿》。  

***秋感***  

斜日平原雁影高，四山落木晚萧萧。吟成秋兴诗才薄，醉倚西风酒力消。病叶经霜先委地，寒塘无水不通潮。空怜松菊长荒废，独掩柴扉慰寂寥。  

***胡体晋***  

胡体晋，字锡蕃，孝感人。光绪戊子举人。有《退庵诗集》。  

***梨花亭题壁***  

梨花亭子小桥东，近接南湖一水通。为看春山归较晚，马蹄踏落夕阳红。  

***惲毓鼎***  

惲毓鼎，字薇孙，号澄斋，大兴籍阳湖人。光绪己丑进士，改庶吉士，授编修，历官侍读学士。有《澄斋集》。  

***梅叟移居近巷时遭国恤兼闻皖中兵乱奉柬***  

北陆将回律，西城好结庐。乾坤多泪日，岁月杜门馀。天暖犹存菊，家贫但载书。清风比通老，谁与绘《移居》。衔恤孤衷耿，忧时两鬓斑。闻君来卜宅，令我暂开颜。江郡风尘警，霜庭竹石閒。艰虞思智略，肯遂老东山。  

***门人黄叔权寄诗见怀答之***  

落落交亲远，骎骎岁月新。人才亦东豕，吾道竟西麟。旧学存门下，离怀逐渭滨。岁寒期共保，勤寄陇头春。  

***送易实甫观察分巡滇南***  

相逢冰雪痛乌号，晚岁功名感鬓毛。残夜除书新使节，南天行幰旧征袍。春归日下人偏去，诗历黔中境益高。闻道吐蕃窥六诏，安边筹略望韦皋。  

***再送实甫***  

万里从兹始，依依祖帐歌。绣衣唐察使，蒟酱汉牂牁。春色随人远，江流出塞多。先公有遗爱，莫更叹蹉跎。  

***李传元***  

李传元，字橘农，新阳人。光绪己丑进士，改庶吉士，授编修，历官浙江提法使。有《净严诗草》。  

***伤乱***  

浮生未百年，遘乱何频数。我生未毁龀，戎马盈辇毂。天南远行迈，十载警猿鹤。五十始衰白，甘泉烽燧烛。六十解簪组，惨见邦国覆。出门无与语，浩歌泪盈掬。谓当忍饥寒，即此事耕凿。如何沴气缠，薪尽火犹伏。天运有循环，影响一何速。往返机上梭，得失一丘貉。独怜穷海民，举步荆棘触。念昔杜陵叟，麻鞋走南北。老病卧瀼西，犹闻两京复。渊明生不幸，甲子手亲录。归去掩荆扉，终老守松菊。晞发最激烈，醉碎石与竹。汐社联吟朋，题诗满杭睦。坐思荼蓼甘，暇想寒谷燠。九源洵通衢，漏茅亦华屋。劫风何足悲，秋阳未为酷。洗耳忧盗泉，息影愁恶木。千秋庾信哀，万古唐衢哭。  

***题甘泉乡人冷斋读书图***  

二石儒林宗，高名继坡颍。家书七百通，学术商之稔。岳岳衎石翁，碑版照五岭。晚岁刊经说，传注遍收捃。参考阙其疑，雠校心惟谨。先生学尤力，万轴朱蓝靓。琳琅诸父贻，卷过南阳井。学海为上驷，文鉴亦神品。览观不自足，异籍频搜诇。经访公库本，韵求汲古影。吴郡怀杜诗，南阳忆耿秉。惟时藏书家，别下迹最近。振绮若拜经，一瓻乞通请。善本遇辄校，三史尤精审。缺漏补正义，杂揉理索隐。班有特斋藏，志取南雍本。副墨曾过录，细字目为首。嗟从雕搜兴，一书恒数鋟。数曲亦已难，婪取那可尽。何况字句间，异同细已甚。半部蟫蠹馀，求之金百饼。书仓困检点，舟车艰载捆。奚如萃一编，朝夕便观省。肉弗义不遗，眉列目易醒。坐卧挟与共，得一馀可屏。先生老学官，辛苦仰寸廪。豪侈输绛云，浩翰谢千顷。徒以精力勤，敌彼金布赈。孤灯一对勘，百城俨吞并。平生苜蓿感，官斋颜以冷。犹闻念长安，千里致脩脡。爰知友于笃，匪直文誉并。厚德族党钦，清芬子孙引。一帧六丁遗，宝视宗彝鼎。  

***移居吴中述怀***  

补写澹台墓上诗，黄花迎笑我来迟。扶衰怕履曾行迹，忏惑仍留最后痴。生处自应叹华屋，归飞犹复拣寒枝。登临换却看山服，幻尽烟云未觉奇。  

结庐仍傍少城隈，七返须陀賸一来。树石无情能说法，松萝好在且衔杯。推愁远堕九州表，誓墓常衔万古哀。一卧从今凡几劫，揵椎声里鼾如雷。  

***观新历日***  

白头又见一年春，眯目愁看历日新。眼断辽天无过雁，心寒客籍少遗民。距程百里潮声远，寄恨千秋涕泪陈。出世固应难问世，勉修六度答君亲。  

***和乙盦***  

愿海无边引领望，称情诗是大悲光。心惟一佛禅那境，书有多车惠子方。遍色空天谁乐国，送今古世只斜阳。众生计著常颠倒，才说兴亡已不亡。  

文字观为般若光，威音那畔秘难彰。杜鹃枝上相怜切，野鸭声中过去忙。平视风雷聊徙倚，寄生天地剧悲凉。萧萧坏劫惊砂里，时比诸天日月长。  

奇观能生净眼花，分明定里到君家。大千一榻无离相，小别三春感物华。密印伽陀驱疠魅，高楼海日隐朝霞。希音可会稽生旨，商乱宫移一叹嗟。  

朱户黏鸡岁事新，引年犹让古稀人。裴公座上夸年少，耆崛山中剩小身。悲喜澹忘聊适性，松风不问略相亲。六根解后仍非解，欲请如来更绾巾。  

***后月蚀诗***  

我作《月蚀诗》，体效玉川子。客诵为胡卢，子言无乃俚。天空有闇虚，径直十万里。望舒经其间，如暍就阴翳。月体万里馀，妖蟆胡能噬。蝦蟆既蚀月，应亦食大地。后土入蟆腹，含生将焉止。主人起谢客，大小何可泥。不闻瞿昙钵，滉漾容海水。亦有净名庐，狮座昆仑比。蚁穴擅侯王，蟁睫驰九轨。一粟容大千，大千一稊米。莫大於秋豪，天地乃至细。大块一馎饦，食者京垓秭。厥灵为倮虫，其蠢为蝼螘。人虫又相食，巧历不可纪。胡独靳饥蟆，偶动子公指。我思蝦蟆肠，清虚绝泥滓。既能吞曜灵，亦必有城市。虽无八极宽，应殊五浊世。蛣腹蟹为巢，马腹蛇作肆。螺腹素女游，鱼腹屈原喜。方当招饥蟆，厉斧凿其齿。逍遥彭亨中，绝胜掩藟梩。  

***乙盦以登高诗写寄又题后五言一首依韵酬答***  

朔风凄以栗，万物含春姿。沍阴一阳伏，三复朋来辞。升陵羡飞锡，秋气清不悲。一切为一刹，是说楞伽时。摇摇思过去，茫茫待来兹。介石具定性，林节无懦枝。时教泯义例，殊胜绝寻维。且复念欢会，把臂游轩羲。  

***叶昌炽***  

叶昌炽，字颂鲁，一字缘裻，号鞠裳，长洲人。光绪己丑进士，改庶吉士，授编修，历官侍讲。  

***宣统己酉范祠春祭纪事***  

又是嬴燔道丧时，鲁宫孔宅閟金丝。野人有祭方披发，海客能谈但傅皮。后进师心雕混沌，左言充耳效侏亻离。秀才忧乐关天下，百世闻风是我师。  

异地重瞻高义园，忆持使节到邠原。堇荼不改沿陶穴，蘋藻毋忘报水源。良相同朝惟富弼，霸才今日尽张元。裂冠毁冕嗟何有，礼教无逾视短垣。  

齑粥家风有象贤，箕裘趾美得忠宣。治当皇祐至和日，文在庐陵子固先。精椠访求昭德第，谠言启沃迩英筵。即看公库新雕本，留与诸生肄诵弦。  

***刘尔炘***  

刘尔炘，字果斋，皋兰人。光绪己丑进士，改庶吉士，授编修。有《果斋集》。  

***杂感***  

谁家儿女凤凰雏，携手寻芳遍九衢。野草閒花都著眼，道旁遗却夜光珠。  

丹鼎飞烟鹤绕林，开炉竟尔失黄金。主人自恨无奇福，辜负神仙一片心。  

阴山洞里入层层，一线阳光逗石棱。何处尚能传宿火，半窗风雨读书镫。  

***费念慈***  

费念慈，字屺怀，号西蠡，武进人。光绪己丑进士，改庶吉士，授编修。有《归牧集》。  

***邓尉探梅图卷吴丈翛闲属题***  

菖蒲潭西冷香沍，千树万树梅花开。招邀胜侣惬元赏，座中宾主皆仙才。是时湖山正全盛，倡酬诗海倾金罍。深山大泽发光怪，眼底祸起红尘胎。黑蜧翻空吹海立，黄狐吐火鸣篝隤。猰貐磨牙豕人立，关河萧瑟江南哀。圣赫斯怒奋厥武，鹰扬将帅多奇瑰。横腰大弓射明月，脱手飞旝奔惊雷。将军仗节壮士死，仅乃战克名城恢。翦除榛莽到林麓，酾酒重上姑苏台。斯时此卷落何处，蛮烟瘴雨侵煤炱。潮州太守古循吏，一檄能走鱷与鲐。政平讼理民气乐，搜奇获向文书堆。家山在眼嗟久客，忽忆三径埋蒿莱。压装重比郁林石，鲈鱼正美归去来。翛闲堂前盛宾客，论文话旧相追陪。石泉泼乳试苦茗，地炉暖火开新醅。公武图书几上列，天随杞菊阶前栽。人生百年贵行乐，忘忧惟有常衔杯。桑田沧海几迁贸，麻姑三见生黄埃。呜呼和靖不可作，使我瞻望心徘徊。零丁一岛弃瓯脱，泥沙万斛输边财。鲜卑重译语格磔，侏离短后声喧豗。奇鸧九头当户叫，社鼠五技凭城猜。景教流行大道晦，佉庐左上群经灾。浮云扫空烛龙曜，尧天舜日照九垓。江湖一卧几裘箑，键开且复甘驽骀。春风人日一壶酒，草堂久闭滋莓苔。山僧报我雪成海，款扉一纸劳相催。朝来折简与君约，拏舟同访山之隈。  

***吴丈又出棣华先生诗卷索题时久晴望雨甚切***  

一冬苦无雪，赤日照屋檐。忧时愿丰岁，望泽愁穷阎。颇听老农说，絮语如病痁。汲深井泉浑，突冷米价添。草桔卖却牛，水涸拾得鲇。东家羊兆卜，西邻鸡骨占。偶见飞霰集，旋吐骄阳暹。待兹土膏动，所恐良苗歼。我闻一长叹，忽忽意不忺。故人诵清芬，一卷珍匹缣。示我乐府吟，敬获先德觇。伤时兼悯俗，大言何炎炎。情深语多讽，意重律更严。安得輶轩采，用作美疢砭。昨夜春风来，濛濛雨廉纤。好作三日霖，犹及四野霑。欢呼满闾巷，作苦勤黎黔。吾侪乐康衢，饮酒亦不嫌。寒香一万树，开遍东西崦。相约扁舟游，聊复险韵拈。屐齿判高下，诗心斗叉尖。胸撑汉柏古，口读邾钟箝。重结山水缘，况有翰墨兼。飘然意独往，已在前村帘。  

***为鹤逸题画***  

栖鸦点墨柳丝黄，瑟瑟寒流泻石梁。帆影在天秋在树，至今离恨满斜阳。  

淡月微茫芦荻秋，风流回首未全休。重温二百年前梦，为写当时送客舟。  

***重九侍松禅师剑门登高***  

重阳苦风雨，难得今岁晴。凌晨出北郭，天高日初晶。小子撰杖履，山静箯舆轻。款扉过赵叟，一笑掀髯迎。图书敞小楼，花竹当前楹。古墨烂在几，照我双矑明。酌磵煮凤团，饱饭烹鱼羹。西风昨夜来，策策秋叶鸣。霜气满岩壑，紫翠纷纵横。颇闻田家言，秀野摇香秔。爱此云子白，念彼鲂尾赪。扶筇入深谷，梵阙辉丹甍。苔壁画螔蝓，松梢窜鼯鼪。采药僧未归，隔屋闻棋声。老人健腰脚，纵步叶家坪。郁郁青松阡，毅魄埋忠贞。重修卞壶墓，遐想仲路缨。肃拜重<马岂>仰，对此羞嫈嫇，摄衣贾馀勇，峰势罗峥嵘。剑门郁盘折，直上扪长庚。石面小斧劈，崖腹孤藤秔。凭高一纵眺，极目凌沧瀛。桑田拾螺蚌，恶浪愁鲛鲸。下有蘼芜泉，泉水冽且清。可怜红豆花，不见啼春莺。栖尘与过驷，珍此歾世名。严家有祠宇，傍岩结柴荆。菊铃隐<木堇>篱，瓜蔓垂松棚。芙蓉濯娟娟，临水生远情。小憩返旧居，茅舍炊烟生。疏钟响林薄，新月衔高城。裁笺博莞尔，野性惭麚麖。  

***江标***  

江标，字建霞，元和人，光绪己丑进士，改庶吉士，授编修。  

***和林金石诗***  

剥落残碑认短铭，舍人书体出天廷。吾从字画徵旁刻，大《泰山铭》小《孝经》。脱脱已罢巙巙卒，谁是平章至正秋。一记不传名姓在，朔方剩有断碑留。  

***徐仁铸***  

徐仁铸，号研甫，字缦愔，宛平籍宜兴人。光绪己丑进士，改庶吉士，授编修。有《涵斋遗稿》。  

***送言謇伯之天津***  

潞河水程安且娱，盘旋直到丁字沽。却舍双轮曳双桨，歌诗不歌余马<疒者>。言子觥觥世文学，能为汉赋摧吴歈。春风原草出佳句，才名英绝传皇都。金台骏骨已不朽，上客珠履争迎趋。析津形势控南北，黄河万里此尾闾。方今金瓯无点缺，谁令堂闼来貙貐。宗生乘风范揽辔，斯志颇志常人殊。虫鱼釽析小言耳，彼哉沟瞀而拘迂。我生心力百无赖，有书废读冠则儒。坐看鹒蟀似流电，安有远志殚八区。以我方君何所似，强者齐楚，弱者犹曹邾。祇馀结习未全汰，别无美谥惟至愚。临歧一语重诿諈，君应诺我勿嗫嚅。水西庄畔脱经过，尚闻八卷题襟韵事无？  

***游浯溪***  

路转云深处，荒台枕碧湘。江山开百粤，文字属中唐。影落斜阳紫，名题卧石苍。风流呼潄玉，提笔妙能狂。  

流涕中兴业，艰难一遇之。纪游聊有讬，作颂更何时。鼙鼓家山梦，荪荃泽国思。镜厓今照客，犹未鬓成丝。  

***述怀***  

颇志万方略，而抱千古悲。凝情叩丹府，俯仰将安为？江湖摇落处，詄荡高莫窥。堕地得此生，追怀涕如縻。欲从世尊法，解释诸苦危。一发钧所系，片云雨之基。悠悠尘世名，耿耿罔极思。歌成孰告哀，中夜三歔欷。  

***杨深秀***  

杨深秀，字漪春，闻喜人。光绪己丑进士，历官御史。有《雪虚声堂诗钞》。  

***齐镈诗为寻管香给谏作***  

脽上后土祠，汉皇获鼎所。金气颎秋空，斒斓作伏虎。阴崖閟瑰宝，阳侯盛赍怒。高浪掀天来，射岸丛万弩。石罅閛然裂，缒出古镛虡。伊谁窟室悬，乃有歌钟拊。黄门钟鼎家，昆季并嗜古。脱贯径购归，通夕手摩抚。绿绣剜藓斑，墨华捶麻楮。举例先辨体，析疑自画肚。微霭带繁星，平畴擢秬黍。涎迹盘蜗交，斗形瘦蛟舞。旁行忽斜上，中栾左右鼓。齐字秀三禾，铭文围九乳。齐景族铸钟，鸿烈典堪数。钟大鑮乃小，高陵注《周语》。独怪此齐钟，何由薶晋土。葵丘会所悬，崔氏赂所取。我闻晋义熙，霍山得钟五。篆古识者希，箝口尽龃龉，嗟我河东郡，法物兹焉聚。即欲考古文，何用寻岣嵝。况乎古之乐，悬钟必成堵。此镈既来归，应为啸匹侣。鼎有盖底铭，剑分雌雄股。神物不独见，试更觅故处。齐人有韶乐，所铸备律吕。上以考籀文，下以佐杜举。太平既有徵，逸经何难补。  

***再为管香给谏题齐镈拓本***  

齐镈齐镈，乃出葵丘。黄河所齧之绝壑，给事家居茂陵获鼎处，并得其鬲与其铎。为拓镈上文，绿涩墨光错。首云五月吉丁亥，中云齐师{陶革}鲍叔作。人徵《世本》遗，字补《说文》略。铭辞百七十又二，《盘庚》、《大诰》同灏噩。前诗引晋中兴书，比之义颐得钟在太靃。今再送数难，聊试发一噱。昔者韦曜郑康成，镈钟大小若相争。我云二者各自有大小，物之冤雪人讼平。独怪王肃陈统辈，强谓妇人尚柔不用镈钟声。如使女器同不迩，邾娷燕姞孰为铭？况此大钟用享祀，胡然三著姜女名！又怪杜预解《春秋》，乃云齐桓会地在陈留。果使兹役非晋地，安得惶遽赴会之晋侯？况自班固《汉志》来，鄈上久矣名葵邱。今者齐镈又出此，益信西河攘翟有方舟。数事皆足证经义，瑰宝真欲胜天球。无怪好事潘司寇，千金购存攀古廔。我闻北魏张恩发汤冢，钟磬尽向河中掷。同出尻脽一片土，兹遭拂拭彼沈溺。又闻唐时宋沇精於音，塔铃车铎尽能识。广平文孙知律吕，傥见此者更不释。噫嘻贱子敢一言，此器千金良不易。古今出地第二钟，自宣和来难再得。何不悬置汾阴后土祠，永与焦山周鼎张南北。  

***春暮得秋湄太原书却寄***  

美人在雁门，寄我一端绮。春风吹我愁，忽满晋祠水。晋祠春水绿沄沄，万树桃花粲锦云。长亭短亭一百五，茅龙一夜度吟魂。却从天际路，邂逅云中君。月映群帝珮，风摇列仙裙。红尾小凤臆语我，使我手搢碧玉称外臣。臣家赤野无春草，麦苗桑叶青欲了。往日膏腴比龙鳞，即今灼裂成龟兆。臣谨顿首，伏俯私告。帝旁玉女何不排青云，撒白雨，使我士女前歌而后舞。帝乃嘘万里之天风，送我太行之西，洪河之东。鲸波百丈悬瓮寺，羊肠九折铜鞮宫。美人幽居怨瑶瑟，明睐垂泪双玉红。告我春欲尽，寂寞无花丛。台骀之帝子，藐姑射之神人。赤豹云軿日六簙，屯膏不下愁吾民。美人美人尔莫怨，三十六帝余亲见。无须膜拜祝香花，会有唾咳激竹箭。君不闻唐祠峨峨晋水曲，自昔能为一方福。若令群黎靡孑遗，至今谁为荐椒菊。还君锦绣段，持作荒年穀。不用蓬首怨春归，行看夏雨生众绿。  

***题冯鲁川廉访所藏米芾芜湖县学记为武养斋大令作***  

老颠洁痴深，祭裳涤藻火。想其俊逸情，礼法无一可。何意仍书学宫碑，天马能教羁靮施。蛇惊电发不可状，凤泊云纷信有之。芜湖月皎砚山洁，一刻挥成八尺碣。放衙脱帽踞胡床，正对石兄矜奇绝。代州廉访有拓本，满纸纠蟠见春蚓。可怜墨宝易朝餐，仍似黄金掷虚牝。君今何处得此书，莫令泪滴玉蟾蜍。  

***自题所作画***  

深林叠巘隐牛宫，略彴弯环处处通。槲叶冷回千嶂溜，稻花香飐一川风。鱼龙卷水江翻白，燕雀穿云日漏红。闻道故园春不雨，聊将泼墨补天功。  

***边拙存见示秋雨夜话之作次韵书怀***  

凄风凉雨耸吟魂，读彻《离骚》眼不昏。镫灭耻争山鬼照，诗清拟配水仙尊。已捐秋扇仍挥麈，尽典春衣且曝裈。为问候虫终夜语，欲将哀怨向谁论。  

***王继香***  

王继香，字子献，一字止轩，会稽人。光绪己丑进士，改庶吉士，授编修，河南候补知府。有《止轩诗集》。  

***秋晚归棹***  

病起出访友，一棹乘风轻。回舟趁斜照，秋气分外清。遥山何蜿蜒，秀极不可名。层云漏日气，白如匹练横。风禾翻青黄，霜枫交碧赪。澂江泻浩瀚，长桥势如扃。蓤罫迷归途，鸥凫导之行。港曲农户聚，树古村社灵。隔隖动歌龡，渔唱若为赓。莫色苍然来，勌羽还林坰。日落万象隐，但见佛火明。一星冷萤度，四野寒螀鸣。掩篷瞑趺坐，身仄心转平。须臾达北郭，街<木橐>方初更。昏黄句攵关入，夜市镫荧荧。  

***丙子下第感赋***  

依然毷氉醉春风，怕见霜蹄蹴落红。岂有方干登上第，何烦阮籍哭途穷。天涯作客逢春暮，独夜思家况病中。一枕朦胧浑不觉，梦魂飞逐海潮东。  

赚杀燕台郭隗金，轮蹄蝶躞到而今。丹青妄冀收凡骨，磁石原难引曲针。独向风尘伤茧足，轻违定省亦何心。祇应散发东归去，醉抚成连海上琴。  

***海舶遣怀***  

屈指乘楂第七回，求仙何处觅蓬莱。百年身世浮名误，万里风涛倦眼开。帆影和云随日落，浪花如雪拍天来。舵楼泼墨馀豪兴，漫向龙门感暴{髟思}。  

***午门迎驾恭纪***  

一鞭风月鬯讠金怀，镫仗纵横夹道排。贴地霜华尘不起，轻车轧轧上天街。行行绕道出长安，缓步虹桥过石栏。踏遍午门门外月，一房炉火待迎銮。  

两行星燧问霓旌，鸡唱东方尚未明。万骑趋风千仗肃，耳根但听马蹄声。龙楼凤阙郁崔巍，钟奏重门已洞开。警跸渐稠人渐密，红云高拥翠华回。  

日出烟开驾返宫，退班珂马各西东。似闻壤叟辕童语，此后年年报屡丰。  

***次韵简书衡***  

可是天台再见身，匡时策待万言陈。功名唾手才何健，书卷罗胸语自真。万里鲲鹏腾渤澥，九秋雕鹗出风尘。缅怀三世循良传，明德由来有达人。许君说字郑君笺，文是坡仙诗阆仙。独契聃龙惊俗眼，同师执象亦前缘。太原宗派遥遥共，中散歌行字字圆。会看安排作元宰，孝先先播《咏梅》篇。  

***朱秉成***  

朱秉成，字文川，浙江山阴人。光绪己丑进士，官常熟知县。有《寄毡诗文草》。  

***入山行***  

车行五日不见山，壮思酷欲登孱颜。耳闻车子坐愁叹，明朝腰脚疲扪攀。我闻此语哑然笑，丈夫胡为畏山峤。桃镫手蜡一两屐，好凌绝巘恣凭眺。荒村鸡未鸣，车子催登程。车声隆隆入山去，山径渐仄陂不平。一石忽仰一石俯，怪石作堆蹲去路。十步摧轮五步颠，精摇目眩已生怖。有如挽舟上恶滩，欲上不上摧心肝。有如飞鸟坠绝壁，一落千丈屏不息。破晓惊魂午始定，到此扫尽看山兴。努力加餐复上车，上车颇复忧蹭蹬。道旁争说太守贤，累累石齿经磨镌。不然十里五里路，弃车覆辙纷蝉联。吁嗟乎！人生卷足不出户，道路那复知艰阻。君不见太行山高高插天，行人终日如蚁旋。又不见天梯石栈歌蜀道，王生叱咤头不掉。由来世路多崎岖，岩岩泰山犹坦途。  

***出山行***  

入山如登天，霜蹄健卫鞭不前。出山如登仙，轻身飞落层云巅。山路盘陀六百里，铁蹄齧尽薄如纸。一山忽断一山连，四山终日无人烟。卓午渴掬涧流饮，薄暝倦登藜床眠。饥黎呼号满山谷，女首飞蓬儿赤足。苦曳奔轮不得停，空教行路伤心目。噫吁嘻！男亦务鎡基，女亦勤杼机。八口皲手指，不足偿呼追。天意何独仇蚩蚩，鲰儒尔本无民责，道除见此犹恻恻。恻恻全忘行路难，轻车行尽千山侧。千山行尽路渐平，马蹄电掣飞尘轻。向前行，车莫停。长安已近闻春声，帝城遥傍云霞明。  

***四月出都***  

日日言归未得归，今朝才是上征騑。轻装手办身都健，浪迹依人计总非。京国春阑花事歇，黄公市散酒人稀。上林无尔营巢处，归去江边旧钓矶。  

***平原道中***  

鞭影长隄不计程，槐阴走马午风清。吟衫贴雨凉兜梦，官柳扶烟绿上城。诗胆陡浇村酒大，旅愁莽拥乱云生。劳劳身世成车脚，笑尽轮蹄有耦耕。  

***寄沈吕生大令***  

浇愁谁解脱金貂，家世文章重六朝。八九气吞云梦泽，两三人对雨风宵。人间彩笔诗无敌，天上红墙恨未消。最是伤神逢客里，君应珍重旧时腰。  

***快阁***  

跨湖桥外水天秋，醉拍阑干动越讴。满地斜阳人去后，绿阳閒杀水边楼。依旧人家水上村，浊醪浑欲酹诗魂。江山如此人何处，黄叶萧萧自打门。  

***史恩培***  

史恩培，字惺石，号竹孙，遵化人。光绪己丑进士，官鱼台知县。有《鹭藤吟舍诗钞》。  

***与姨丈李幼云师希杰再游长城感旧***  

一带荒城隐僻村，秦关汉隘竟谁论。万重冷翠侵眉宇，前度飞鸿失爪痕。石磴几湾容马足，山泉多半入云根。明年桃李花开日，可许春风度玉门。  

***楚霸王墓***  

休将神圣例英雄，抔土残碑已不同。埋伏拌当韩十面，宽仁宜似舜重瞳。何伤刓印封诸将，不悔分羹释太公。迁固汉臣多曲笔，岂真纪录尽由衷。  

***秋宵***  

秋宵静坐冷於僧，参澈诗禅悟未能。也是置身图画里，菊花深处一书镫。  

***题徐友梅碧梧听雨图***  

人生天地间，百年直须臾。我生俦类间，七尺同骸躯。置身冠盖间，苦为形所拘。属耳笙琶间，易为声所濡。讵知遭际同，各讬情怀殊。或从喧求寂，或必清始娱。争似廓襟期，所至任菀枯。抑且脱羁束，自顾忘腴癯。何事非吾天，何地非吾庐。何遇非吾乐，何曹非吾徒。第未逢解人，畴复嘲迂儒。吾乡迩郊畿，邻壤接津沽。屋指东西陆，家称大小徐。诸兄文福齐，二难乡科俱。元方快登龙，仲氏怅飞凫。讲席中州游，宦辙东海隅。记主聚星堂，迭绘听雨图。培娄当苍厓，芭蕉间碧梧。咫尺具千里，峥嵘喻双株。画笔羡干云，题句抵穿珠。辁才钝且庸，座谈嗫复嚅。恨未侍皋比，思将访许都。写生宋与王，慕古欧与苏。神交证丹铅，客程阻舟车。快登北极台，俯瞰大明湖。恰逢屋雪融，恍滴檐溜疏。此味此声希，旧雨今雨符。多恐柳阴浓，未及桐柯孤。况隔杏坛遥，孰开蒋径芜。安得足所经，遍假手为摹。纵甘耳无闻，究喜身自如。酒杯块磊浇，禅机色相虚。放出野腔歌，泼开墨渖涂。弹倦悔冯铗，吹滥讥齐竽。转防知音知，相对同胡卢。  

***王济***  

王济，字既生，泰安人。光绪己丑进士，四川即用知县。  

***关山***  

木落关山晚，驰驱尚据鞍。天低云影重，风急鹊声乾。度陇经春早，辞家逼岁阑。椒花明日酒，难作故乡看。  
