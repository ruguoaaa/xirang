---
title: 第3部分
index: true
icon: editor
order: 3
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷二十二

***赵进美***  

赵进美，字嶷叔，一字韫退，号清止，益都人。明崇祯庚辰进士。入国朝，授太常寺博士，历官福建按察使。有《清止阁集》。  

***笼泉***  

惆怅溪桥古树凉，天涯行李岂能忘。已知山意多秋雨，自听泉声到夕阳。  

***夏日范泉***  

清酒遥寻野树香，鹅岩烟后渐苍苍。十年马迹惭幽磬，六月蝉鸣在草堂。雨接泉声摇竹色，云含日气作山光。方塘影暗流萤起，绕坐桐阴引夕凉。  

***石门***  

石门寒色夜冥冥，远起渔歌越客听。短棹天涯自惆怅，乱鸦啼过女阳亭。  

***宿兴安***  

徙倚庭阶暮，苔衣见履痕。月临官舍小，山带女墙尊。古木寒兼雨，荒城静似村。天涯伤短发，独坐对虚樽。  

***赋得枫叶微红近有霜***  

郭外西风绕岸斜，长林秋静有啼鸦。微寒已入娟娟月，远色初分澹澹霞。千里题书临白雁，重阳疏雨映黄花。洞庭木叶伤心日，寂寞怀人在水涯。  

***送宋玉叔还莱阳***  

长安二月东风回，九门如雾凌晨开。莺花得时自婀娜，笳鼓向暮何啾哀。此时重筑黄金台，莱阳宋子天下才。献书至尊赐颜色，穷巷不扫公卿来。干戈自昔有反覆，神物岂合终蒿莱。忆昨飘零逐渔艇，夜火荻花对清影。一身入世常坎坷，二十为文最遒警。怀古萧条拟《过秦》，开樽感慨歌《哀郢》。难同年少登石渠，稍喜词人称画省。意气何如诗崛奇，世情颇厌官孤冷。白日燕市愁风尘，张镫清夜留故人。我昔结发与子友，十年落魄安居陈。江湖扰扰箭满眼，荆棘月暗生飞磷。昭王寝墓群兔走，千岁松柏摧为薪。狐裘贵人光道路，冲泥瘦马何嶙峋。尺书远至妻孥泣，投策欲去僮仆嗔。巢父钓竿不肯住，仿佛夏云开岛树。灵药神山自渺茫，海鸥野老非难遇。绕陌垂杨黄鸟飞，骊歌踟蹰送子归。天涯双鬓愁摇落，海上浊醪无是非。  

***过卫辉宿废苑***  

倚棹秋生牧野烟，银床桂树忆当年。中朝弱弟梁王贵，乱岁诗侯卫叔贤。斜日兼葭寒水动，孤城风雨女墙悬。绕池修竹犹堪赋，无奈啼乌夜烛前。  

***蔡州行***  

城头睥睨隐半规，斜日欲下悬瓠池。欹枕忽闻蔡州角，过眼如闪元和旗。忆昔文城夜出甲，监军涕泣大校疑。雪片若掌湿弓剑，传呼问是洄曲儿。功成櫜鞬拜道左，绯衣建节导两麾。迎门妇子笑相语，巷犬不吠鸡在埘。天中之山地非远，蘖牙百岁生貙罴。亦知赐牛尽赤子，谁令跃马骄王师。古来治民若琴瑟，弦声缓促惟所施。哀乐须臾视覆掌，治世岂必皆轩羲。至今孤城乱后在，鹑衣谁子歌百罹。浮云黯郭孤书啸，颓垣漏屋侵蒿藜。逆旅客过起哀柝，旧畦人归见旅葵。勋名世往终寂寞，文章大笔空留垂。君不见荒草已没丞相庙，后人重刻从事碑。  

***度庾岭数里山势郁秀松萝蒙蔚怪石嵌空苔绣错出有作***  

劳役获幽赏，炎荒慰此行。桃花春坞静，松叶石梁清。路逐溪声得，山如人意成。晚霞生积翠，斜日鸟边明。  

***述征诗***  

江势引征樯，山色亦无尽。初阳散惊澜，流云敛余润。泽国旷多愁，谷风微有信。予棹何容与，来舟横一瞬。群力争乱石，劳歌递远韵。稍觉苍翠移，方悟川途进。揽胜志易更，目遥行不近。回沿非归程，旅怀安可问。  

晓郭下春星，江月闻扣舷。初辞岭海目，遂觉山川妍。宿云丽中椒，回沙灼清涟。夭夭桃始华，岸鸟鸣柔烟。群动顺嘉辰，我行方沛然。触类异欢戚，道远情屡迁。双桡漾初日，急濑摇高天。独谣讬遐心，浩荡白鸥前。  

橹背指石帆，更进烟际艇。静闻广陵钟，春林悬塔影。城郭殊绮丽，云物自清回。曲巷萦柔丝，高甍跻朝景。娟娟柳覆陌，濛濛花垂岭。鸟飞山气佳，竹抱溪流永。杂木鸡台荒，残霞萤苑冷。览迹感逝留，抚运发深省。  

露下星未希，鸡鸣何草草。旅梦无端倪，征裳亦颠倒。登岫逐落月，入林惊栖鸟。野风自萧瑟，陇霞渐缥缈。忽觉马首横，始见龟蒙绕。孤村李花明，茆屋鹊声晓。居人启户观，慰我万里道。山川易为远，岁月易为老。局促风尘间，安得颜色好。  

***彭而述***  

彭而述，字子篯，号禹峰，邓州人。明崇祯庚辰进士。入国朝，历官广西布政使。有《滇黔》、《燕楚》诸集。  

***鸡场别石昆圃***  

迟暮鸡为别，相看更一卮。他乡芳草路，瘴雨落花时。楚国军书满，昆明羽檄驰。可怜分手处，边月照罗施。  

***资孔驿***  

到此黔中尽，山巅两树存。香粳丛废寺，茅屋出孤村。人语华番杂，虫声远近喧。如何马太史，犹未识昆仑。  

***永宁州***  

才过鸡公背，还从象鼻行。云根一寺出，石髓乱溪鸣。岁月金钱费，关河铁马情。似闻南诏使，庙算欲休兵。  

***衡藩旧邸宴南将军***  

又是悲秋日，初筵动旅情。若能为楚舞，何处得秦声。翠羽当轩媚，红妆耀日明。兴亡成底事，洒泪忽沾缨。  

***靖州别高将军***  

琥珀红灯醉眼明，两年把臂靖州城。天涯尊酒留书剑，海内烽尘老弟兄。万里旌旄犹在望，五溪风雨倍含情。东西咫尺苍梧水，握手还期在此行。  

***靖江废邸同诸君秋集***  

无情最是此中山，阅尽王孙只等闲。尚有高台堪命酒，兼逢胜侣一开颜。石鲸薜荔秋虫出，玉甃梧桐野鸟还。莫向西风增感慨，汉家楼阁暮云间。  

***王似鹤按察之中州***  

弓鸣落日帝城边，节镇旌旗出使年。雪苑寒云梁殿阙，朱仙父老宋山川。十年水旱褰帷里，八郡疮痍画戟前。闻说宣房烦璧马，好从河伯问桑田。  

***筇竹寺***  

六诏彫残旧战场，青山无恙一松长。王孙老去荒祠在，颇耐兴亡是夕阳。  

***李雯***  

李雯，字舒章，江南华亭人。明崇祯壬午举人。入国朝，官弘文院撰文中书。有《蓼斋集》。  

***秋水阁听客弹瑟***  

阳崖豁秋阴，幽蔼散松柏。高楼起长眺，愁见万里白。有客携鸣琴，叩弦动清碧。弹作潇湘秋，明湖水空液。帝子眇何居，楚云在层壁。烟长吴王城，高旻壮修翮。凄凄鸿雁思，清商宕岩泽。  

***自余杭历于潜道中***  

晨驾辞阴渚，逶迤见岩丘。芳翠涤余蔼，回沙灼清流。泄云漫方聚，深竹疑晴秋。岑峦有连蝉，道里无险投。纷袭缅腾蒨，汨瀄摇澄湫。枫楮秀中椒，荈蕨横道周。青苗漾白水，明畴写嵎陬。沧沧水雾滋，娟娟微<云今>收。白鸟既轻弱，飞鲦亦缓游。旅人从此涉，景曜俄然遒。余晖满层峰，惆怅靡淹留。  

***雨中舟次灵岩山***  

飞雨湿回塘，中林蔼凄爽。高台兰叶稀，玉砌青苔上。仿佛歌吹音，徘徊更兴想。芳趺长石华，鸣榔动清响。女萝何婵娟，烟虹竟来往。香芜草径深，琴没离思鞅。蟪蛄则已鸣，云窦初未朗。辍棹晒层阿，怀抱深俯仰。  

***醉月滩怀李白***  

渐江之水流日夜，素车白马钱塘下。我来新都饮练谿，十日西干水空大。云雷奔起醉月滩，子规五月啼风寒。溪花锦石浩无主，江上月出青枫间。霞散城阳隅，钟鸣兴唐寺。我家太白高阳徒，手绾长风弄清泌。逸气常联青冥中，山高水深异人至。自从烟驾归浔阳，崩沙湿雾何茫茫。披发狂歌亦何有，大隄杨柳随风长。宣平养真不可问，今日云孙来我傍。夜泛彩鹢破澄碧，濯足倒景疑潇湘。中椒摇影古殿赤，石竹细路吹幽香。我行到此步局促，丹丘老翁神不扬。身骑神骥安所適，腰间宝玦谁为光。沙砾犹与人际会，丈夫心事多徬徨。蛟龙潜宅深水府，鱼鳖唼喋浮渔梁。风吟雨号安得辨，但闻流水声琅琅。太白居我前，我生太白后。蟠根万古称同调，胜地同游亦良构。将登天都望匡庐，烟海濛濛凉清昼。朝蹑云中搜白猿，暮援苍藤扪星宿。白兮白兮与我俱，茅龙羽节来徐徐。  

***大涤山行上黄石斋先生***  

大涤山南芳草秋，风吹薜荔红泉流。先生讲堂在空翠，明星晓映苍龙湫。中藏宝书石窟幽，武夷仗策凝清眸。裒然述作动天地，山鬼夜叫寒竹愁。九重圣人问金匮，画阁蓬池俨相对。阊阖门开虎豹疑，玉阶云雾当空坠。洞霄弟子伏青蒲，紫阳真人披素肤。长离折翼九苞在，葳蕤四海浮云徂。此时草堂猿鹤呼，<石华>紫桂山之隅。会稽以南湘江北，结兰纫蕙心踌躇。须臾雾卷招摇见，下照沧洲满芳甸。素卷朝看太乙宫，鹤书晚下披香殿。玉骨乾坤尚可留，丹心日月悲重见。山上白云昼不封，先生独立青芙蓉。晚出已愁鼙鼓急，时来不畏旌旗红。赤车白马驰山东，乘轺使者来怱怱。愿辞玉杖见天子，莫使苍生望碧空。  

***感秋***  

遂有矜秋意，空庭落小凉。晚花浓刺日，病叶堕先霜。爽动宜雕鹗，骄腾问犬羊。郊原最愁寂，沥酒对苍茫。  

四海郁兵气，山川尚有姿。登临及今日，幽滞失良期。不解洛生咏，能吟豪士诗。闭门聊自卧，乱石迥相宜。  

***晚意***  

别墅寒原外，孤亭乱木中。杂霞停暝色，清吹入高桐。村静砧舂急，星严乌雀通。萧条最无事，间久欲成翁。  

***秋尽***  

秋尽江天木叶稀，空林日夕下寒晖。犹余蟋蟀依墙稳，更有苍鹰奉雀归。十月波涛掩粳稻，北风刀尺问裳衣。壮夫尽落飞蓬后，搔首徘徊立钓矶。  

江南霜气老平芜，寒楚苍苍烟月孤。水薄平霞连画角，风高枯柳散城乌。髦头隐见占三塞，雁翅飘零动五湖。为有荒愁消不得，明镫午夜独虬须。  

***金镇***  

金镇，字又镳，号长真，宛平人。明崇祯壬午举人。入国朝，历官江南按察使。有《清美堂诗集》。  

***汤阴使院中松石绝佳率尔题壁***  

每遇山水佳，流连不能已。松间数拳石，嵌空幻奇诡。上有百尺阴，虬幹互攀倚。我来值炎序，解带凉飙里。苔壁剔题句，前贤信清美。缅想寇氛急，沧桑几城市。独此岿然存，神物敢亵视。俯仰生远怀，挥杯竟余晷。故山有松泉，直欲褰裳起。  

***鄗城奉谒魏相国留饮葆石堂赋谢***  

玉烛调成一疏归，东山丝竹遂初衣。青门容我投元礼，黄阁惟公荐陆机。便许观棋开别墅，还同把酒对渔矶。此行踯躅千秋陌，吐握于今魏相稀。  

***渡江至京口作***  

伐鼓临江放棹行，江云黯黯欲相迎。楼台树压山平出，芦荻风回潮渐生。落日西津同作客，新年北府又增兵。匡时无计聊舒啸，鸥鹭全能减宦情。  

***邢州道中经圆津庵***  

小憩茅龛啜紫茶，雨收十里度平沙。香台初日门扉静，一院红舒夜合花。  

***红桥***  

柳岸长桥覆酒家，采莲歌起日初斜。转思十载天中路，风雨南湖发藕花。  

***陈衍虞***  

陈衍虞，字园公，海阳人，明崇祯壬午举人。入国朝，官平乐知县。有《莲山诗集》。  

***乙卯生日***  

黄发披两耳，聪听久已失。住世即百年，刚余二十七。苟非松柏姿，经霜茂难必。家园伤久离，休影仍蓬荜。乱中驹隙驶，皇览又此日。山友具鸡黍，祝我履旋吉。老夫素支离，旅食资橡栗。锋镝交四野，埋照苦难密。任运本无心，制龄讵有术。夕照倘未颓，诛藤缚松笔。  

***龙隐洞读元祐党人碑***  

荒郊秋老木萧摵，孤岩幽旷仙灵宅。龙去不知几多年，但余寒湫三百尺。岩中古咏与今题，墨晕劖满不留隙。摩崖破藓见残碑，衮衮诸公列党籍。端履门外已勒名，如何瘴乡也镌石。元祐去今六百秋，姓字了了存点画。中间纵有剥蚀文，依稀犹可想遗迹。山灵不可没奇人，故留奸名显端硕。不然多少断碣半销磨，何故贞珉不泐今犹昔。我来坐卧其下先顶礼，瞻望鸿名如圭璧。可惜石工愧安民，不畏鬼非兼人责。诸老历历应星辰，当年羽士曾避席。不知元长欲欺谁，亲挥毫素面不赤。宋业成灰太师殄，三百八人名犹赫。至今墨客过碑前，指点蔡京笑哑哑。  

***准提阁夜宿***  

莲社偶投足，客中兼乱中。云来巢几簟，阁自冷杉松。鸟梦缘铃短，花魂借露红。懒残何处在，一指汗漫踪。  

***清障道中***  

寒山设色翠重重，一片霜林障碧空。雨后人家深竹里，云边僧室乱泉中。逾关未觉风光异，入国犹闻乡语同。偶逐天风望碧海，沧波万顷去无穷。  

***秋夜登燕子矶感怀***  

雾净天高万里秋，巍矶<山截>嶪锁江流。山河代异波声在，麋鹿朝游王气收。旧恨何须同楚泣，雄心且莫问吴钩。月华不管兴亡事，依旧深宵照石头。  

***孙廷铎***  

孙廷铎，字道宣，益都人。明崇祯壬午举人。入国朝，官阳江知县。有《说研堂集》。  

***甲午季夏闭关***  

性拙畏城市，孤意耽山居。裹粮常苦乏，遂令此愿虚。不耕复不读，悠悠已夏余。念之怀百忧，中夜步阶除。会心岂在远，奚必厌吾庐。晨起谢亲友，杜门境已舒。入室书盈箧，可以慰饥劬。忻然遂息肩，俯仰皆自如。竹树拂清暑，蝉声亦萧疏。隔俗即丘壑，何须慕樵渔。  

避暑来柿岩，晨出大峪道。入谷已阴森，数折气益好。岩壑自湛深，水声发幽奥。十里悉溪中，白石净如扫。临水开柴门，小亭岿新造。风雨忽然来，南山飞悬瀑。暝色淡如秋，炊烟起晚灶。我意方悠然，同伴呼酒到。数杯欢相持，真足寄啸傲。  

***仲秋晦日同吕仲英王协一张斗文饮西阜薄暮口占***  

涉溪寒策卫，日入远山空。樽酒秋香里，班荆落叶中。星云平野黑，镫火暗烟红。携手新桥上，萧然向晚风。  

***申符庶常宅守岁分韵得十五咸***  

升沈何处问巫咸，客里光阴似过帆。晚景惟堪随野老，梦魂那复著朝衫。岁除回首家千里，周甲斋心偈一函。冷暖自知还自问，近来荆棘已全芟。  

***江有溶***  

江有溶，字汇伯，一字谷尚，长沙人。明崇祯壬午副榜贡生。入国朝，官湘乡教谕。有《勿躁集》。  

***山居***  

郊原雨足静蓬扉，许放山林老布衣。地隔市城过客少，尘封笔砚答书稀。棋当敛局知高下，鸟惯窥檐说是非。消受竹篱根处稳，去年春尽尚迟归。  

青泉白石坐忘机，新整茅庐待燕飞。时事急如春雨下，名心懒似洞云归。才疏寡合身先退，年少能文事已非。安稳何须频握粟，猜嫌不到薜萝衣。  

***陈名夏***  

陈名夏，字百史，溧阳人。明崇祯癸未一甲三名进士，授修撰兼都给事中。入国朝，官至大学士。有《石云居集》。  

***五子咏·滇南唐大宋***  

苍山不可极，英特应地符。弱冠讬豪素，足迹凌寰区。旁皇恣冥探，谐笑归吾庐。岂怨知者寡，灌园道有余。  

***五子咏·桐山方密之***  

方生天下士，踔厉青云端。独袂挥众言，河汉下飞湍。宣籁匹金石，文陛相盘桓。一朝黄鹄举，流盼伤羽翰。  

***五子咏·沛县阎古古***  

歌台大风起，儿童吟乐章。逶迤数千纪，作者称登堂。正声破淫哇，取材齐《柏梁》。男儿意气重，醉卧多尤伤。  

***五子咏·吴江沈元子***  

布衣颇不贱，视我隐侯裔。三箧暗能诵，贵游争交知。山川助贫窭，乃欲安蒿藜。岁暮长安道，著书新满帷。  

***五子咏·滇南苍雪***  

侧闻演象教，乃在吴门山。日夕咏四始，策足开心颜。家逾一万里，天空鸟飞还。同予念唐子，惨澹禅灯间。  

***西洋汤道未先生来***  

一日两命驾，过我松亭前。执手慰老颜，不若人相怜。沧海十万里，来任天官篇。占象见端委，告君忧未然。忠爱性不移，直谏意益坚。贾谊遇汉文，《治安书》可传。公为太史令，洛下诚并贤。翻愧畴昔交，势利多扳缘。愿从学道术，寡营成大年。  

***福宁州城外即事慰袁生***  

书生携我城外山，童仆举火何其难。流萤入户光自照，蟋蟀在床鸣不闹。予家既破牛马走，世上饥寒无不有。何人共此患难中，与君且醉重阳酒。孔融既逝宾客稀，丈夫熟视何所为。素秋零落色不瘁，纷纷轻薄皆小儿。我欲歌，听者疑。我重泣，如绠縻。以此叹息无古道，千载相思在管鲍。  

***郊坛恭纪***  

霄汉星悬卤薄飞，泰坛爟火候龙衣。连钱苑马齐金勒，作阵宫乌历翠微。日景吹葭寒谷暖，云光绕仗羽林围。侍臣恭赋横汾祀，群望黄舆紫陌归。  

***至睢州有感***  

寒山凄绝暮烟斜，旧日村原见几家。草长甫田惊宿雉，人稀落木乱啼鸦。畏兵相避真如火，携友长征未有涯。夙慕中原文献地，到来拂面起尘沙。  

***梁清标***  

梁清标，字玉立，一字苍岩，号棠村，正定人。明崇祯癸未进士，改庶吉士。入国朝，官至保和殿大学士。有《蕉林集》。  

***题新安刘孝子卷***  

上谷节义乡，异人称辈出。容城有两贤，高名掩白日。流风今未衰，闾巷多可述。忆昔过范阳，懿德喧街术。烈女动鬼神，庭葩改素质。臧获护主丧，万里有始卒。稚儿牵母裳，风雨来<风栗>々。今复闻刘子，孝诚何专一。举刃血沾濡，忘身疗母疾。避人嫌钓名，天地为萧瑟。奇行虽不经，至性岂恒匹。古远俗日偷，畴能全天秩。卓矣追前贤，后先并崒嵂。垂范千万年，炳烺良史笔。  

***渔阳老将行***  

渔阳重镇临边隅，将军燕颔赤虬须。少小结发事行阵，弯弓自请当单于。军中行酒青油幕，马上穿杨金仆姑。养士家财能立散，摧锋遍体无完肤。将军胆略古无两，逐北直取封侯赏。大小身经数百战，九边形势如指掌。报主濒死沙场中，论功欲绘凌烟上。岂知岁月空蹉跎，将军已老双鬓皤。内外一家方罢战，毳帐满地驱明驼。边备不修闲士马，归来小猎南山阿。猿臂无力射猛虎，雄心卧看浮云过。宝刀既卖宾客散，柴门反闭张雀罗。幽州健儿夜吹角，梦魂犹绕白狼河。  

***李园行***  

西直门外清泉流，李园钜丽甲皇州。苑内潺湲疏碧沼，天际窈窕开朱楼。锦堂绣幕列钟鼎，曲房密室鸣箜篌。戚畹生当全盛世，张筵招客多贵游。十五妖姬伺后阁，千金騕褭罗前头。珠履称觞金凿落，牙樯载酒木兰舟。胜赏四时欢不改，花落花开春常在。已分风月为主人，岂料桑田变沧海。予来系马门前树，寂寂池塘锁烟雾。不见当年歌舞人，春雨秋霜自朝暮。画栋欹斜落燕巢，芰荷零乱眠鸥鹭。殷勤但见白发翁，自言少小居园中。主人华贵拥金穴，为园钜万泥沙同。奇石移来俨幽壑，飞桥夭矫如长虹。芙蕖香满槐庭月，水阁凉生杨柳风。行乐几时宾客散，往事欻忽云烟空。池不种荷惟种稻，年年输税归王宫。吁嗟老翁何愚蒙，盛衰自昔犹转蓬。君不见石家金谷谁为主，丞相平泉亦尘土。李君李君昔何雄，慷慨相看泪如雨。  

***蕉林书室歌***  

主人疏放麋鹿性，小筑茆茨爱幽靓。地偏偶结陶潜庐，客至暂开蒋诩径。种蕉阴阴如绿天，北窗长日疑小年。攒茎抽叶布清影，赤日障蔽空堂寒。倚槛数竿竹，仿佛潇湘浦。秋晚畦流漠漠云，夜凉帘卷声声雨。主人乐此长闭关，檐花如绮图书闲。当门不种钩衣草，入室频移幽谷兰。车马九衢任杂遝，坐拥万卷心悠然。焚香偃仰复何事，萧飒志在沧洲间。尘壒纷纷安所极，独上元龙楼百尺。自笑平生与世违，且对蕉林共晨夕。出门波涛滚滚来，仰视浮云兴太息。  

***初夏斋中***  

轻阴细雨响庭柯，开径唯应二仲过。蕉影上窗新筍直，蛛丝垂户落花多。焚香自信无机事，退食宁能废啸歌。门外尽教尘十丈，坐销白日似山阿。  

***画眉***  

绿窗唤醒梦于于，清昼雕笼婉转呼。淡扫偏嫌螺黛染，晓妆偷取远山图。合德入宫为薄眉，号“远山黛”。不须好句驯鹦鹉，绝胜佳人唱《鹧鸪》。想像当年京兆笔，赵家姊妹妒还无。  

过顺德感怀郡故赵国，有婴、臼、豫让遗迹。沙河县，北宋文贞公墓在焉，余少时曾过此。  

名城犹忆少年游，此日寒烟朔雁秋。桑柘依然怜故苑，河山无恙壮邢州。一身生死孤儿在，千古艰难国士酬。唐相丰碑遥可望，西风萧瑟起松楸。  

***彭蠡湖***  

彭蠡湖边落照低，大孤山下草凄凄。烟峦庐岳新飞瀑，庙貌康郎旧鼓鼙。皎月影翻鸿雁阵，黄芦寒听鹧鸪啼。云帆一片风催客，何处东林问虎溪。  

游飞来寺黄帝二子居此，又有归猿洞、定心泉。  

帝子云栖去不回，短筇今见石堂开。虚岩鸣磬潮音回，客路凭阑暮景催。风雨光中珠殿出，藤萝阴里玉环来。定心泉水悬千尺，为乞清泠露一杯。  

***汤阴拜武穆祠***  

万古悲凉地，徘徊夕照中。河山余涕泪，寝庙动秋风。夜雨旌旗出，晴沙战垒空。白头诸父老，指点说英雄。  

***过椒山先生墓***  

曾读遗书叹直臣，遥阡极望更沾巾。一身生死留天地，两疏淋漓泣鬼神。鸟集墓门名不恭，鹤归华表恨如新。行行立马秋风急，杯酒何年荐涧蘋。  

***送宝臣舅氏之任临洮***  

寒风猎猎木棉裘，燕领书生赋远游。歧路一尊河朔泪，夕阳万里陇云愁。函关夜雪鸣鸡度，洮水春冰绕塞流。惜别酒杯须更进，男儿壮事在吴钩。  

***寄德滋弟***  

行行牛角挂农书，雨后村田晚自锄。客至一樽秋露下，烹葵剥枣事何如。  

数椽十亩更何求，酒满樽罍月满楼。庑下妻孥频举案，西风人醉稻花秋。  

***徐河桥***  

解鞍忆昔坐桥头，数见徐河清浅流。今日重过双鬓白，澹烟疏柳一天秋。  

***旅梦***  

梦中家岫碧于簪，儿女团圞话正酣。津吏唤人斜月落，不知身在古淮南。  

***寄赠维扬萧灵曦***  

墙东避世卧江村，隐几翛然对酒樽。邗上荷衣今散客，兰陵华胄旧王孙。烟云自绕沧洲笔，车辙多停薜荔门。为写蕉林惊绝技，安能把臂与同论。  

***维扬宗梅岑寄余诗扇赋此寄谢***  

修竹东原澹夕晖，阳春独唱和偏希。风流先代名才子，落拓淮南有布衣。好我远投青玉案，避人长掩白云扉。通家十载劳魂梦，缩地何由问钓矶。梅岑为方城先生后人。  

***九日***  

岁岁登高处，凭阑此复同。客情秋色里，世事乱云中。坛影连残照，汀沙起断鸿。天南频极目，燧火至今红。  

***蓟门道中***  

晨驱清客思，春墅峭寒时。雨气涵危岭，花梢媚短篱。绕田村水活，隔岸柳阴移。不断山云出，徘徊马去迟。  

***杜立德***  

杜立德，字纯一，宝坻人。明崇祯癸未进士。入国朝，授中书科中书，官至保和殿大学士，加少傅兼太子太傅。谥文端。有《太傅诗选》。  

***有所思***  

故人经岁别，怅望久无音。坞隐江村小，烟迷树色深。疏风吹绮幕，新月上瑶琴。静里相思极，何时惬素襟。  

***成克巩***  

成克巩，字子固，号青坛，大名人。明崇祯癸未进士，改庶吉士。入国朝，授检讨，官至秘书院大学士，加少傅兼太子太傅。有《清慎堂集》。  

***修素园***  

第后园林依水湾，城隈雉堞带烟鬟。幽谿鹤步苔痕静，深树云留鸟语闲。昼锦重霑新雨露，天章分映旧湖山。花晨月夕优游处，手泽书香俯仰间。  

***姚文然***  

姚文然，字若侯，号龙怀，桐城人。崇祯癸未进士，改庶吉士。入国朝，复以荐授庶吉士，改给事中，官至刑部尚书。谥端恪。有《姚端恪公诗集》。  

***忆邵村***  

生别已肠裂，生聚更呜咽。兄弟四五人，尽倚寒边月。双亲亦从行，眼暗发垂雪。甘旨弗能供，菽水艰一啜。老兄素滑稽，诙谐能中节。舞衣百结余，戏作老莱跌。破彼万古愁，赚此片晷悦。穷边大孝心，事与前贤别。苦地无闲身，预恐炊薪缺。荷斧笑辞亲，上山泪流血。  

死苦一朝毕，生苦浩茫茫。怀乡与惜别，身外总不遑。昼饥望昼短，夜寒苦夜长。边夜一晨昏，海水三为桑。回首造物恩，豢尔四十霜。生平悲歌心，百思无一当。七尺未遽朽，万苦听所将。其中有真人，冲然广莫乡。弦望自有时，北斗低复昂。万一金鸡鸣，甘霖洒大荒。  

***入山***  

积雨喜微霁，箯舆便出城。绿深山径合，白涨野桥平。近竹烟初上，穿林犬故迎。半年成契阔，深负买山情。  

***朱鼎延***  

朱鼎延，字嵩若，平阴人。明崇祯癸未进士。入国朝，授礼部主事，官至工部尚书。有《知年集》、《蘧未庵集》。  

***初秋登楼***  

东来岱色入苍茫，望里烟岚接太行。远浦平沙栖雁鹜，高原落日下牛羊。庾公月底躭清兴，王粲楼头忆故乡。况是满城碪杵急，风凄万户客愁长。  

***胡统虞***  

胡统虞，字孝绪，号此庵，武陵人。明崇祯癸未进士，改庶吉士。入国朝，授检讨，官至秘书院大学士，降秘书院学士。  

***渡沅水***  

滩浅声如泻，人行逐影流。歇鞍休病马，掬水戏浮鸥。野渡横西岸，江关截上游。莫言乡国远，襟带在扁舟。  

***刘肇国***  

刘肇国，字阮仙，潜江人。明崇祯癸未进士，改庶吉士。入国朝，历官内阁学士。有《茭湄诗集》。  

***夜雨同六弟作***  

淡泊存吾素，羁栖何所营。春山随意老，细雨带愁生。归雁难成队，饥乌不定声。联床惟手足，和泪对镫檠。  

***白胤谦***  

白胤谦，字子益，号东谷，阳城人。明崇祯癸未进士，改庶吉士。入国朝，授检讨，官至刑部尚书，降通政使。有《东谷》、《归庸》、《桑榆》等集。  

***述乱***  

先皇御天宇，圣德靡不周。英谋乘末造，百职嗟未修。贼凶祸竟烈，率士戴同仇。宫车不忍听，社稷沦浮沤。鸱张窥宝箓，逆毒播神州。三光黯失色，五岳撑齐愁。万乘东方来，自天降貔貅。一鼓克关甸，长驱抵燕幽。电扫欻雷崩，群孽载奄刘。八荒幸弛愤，九庙亦濯羞。吊伐协天机，仁义匪弓矛。嗟晋越西鄙，实维冲贼喉。封豕又巢穴，歇遽释兜鍪。跨河遂收崤，不啻触蚁丘。元憝稽天诛，长瞻血泪流。  

***湖南纪行***  

我行洞庭野，言瞻祝融岫。乾坤再混辟，惨澹干戈后。破艇渡清湘，四望无耕耨。村屋尽毁余，蒿莱殖禽兽。沙边三闾庙，无人垂橘柚。山鬼护幽忠，仿佛存遗构。当时贼献祸，刲劓遍老幼。顷诧湘艇人，拳臂缺其右。独手抗一舟，悍勇亦难又。路长仆夫瘁，迫暮巾车逗。依然等七尺，胡令肩驰骤。念兹每战战，德凉惧颠仆。巴南驿罢最，处处悬空厩。卒三代马一，甘心贱骨肉。哑笑畜翻贵，漫忝五行秀。南方土性湿，皇天复时漏。踉跄日半百，但觅孤烟僦。枵腹晓侵星，腰斧行担糗。自匪奉役徒，敢与豺虎斗。力微仗药饵，客有青囊副。隄防祛瘴虫，未惜形骸瘦。忆在金闺内，朝朝手纳袖。宠骄良自孽，辛劬分焉疚。幸历天地宽，睹闻谢局陋。南土位正离，物采宜孔富。揽兹裔荒苦，稍悉民瘼透。圣图乐广大，入版号错绣。本原戒土满，远近法殊守。横额自前代，更创冀蠲宥。况以勤百粤，诛求到猿狖。万里运大木，楚材讵即凑。曷怪绥怀地，飘忽长群寇。人文关区化，剖格宜宏售。庶用奖奔踶，渐摩归辐辏。长沙迁谪场，亲朋一眉皱。褰帷逾轸星，讶过鸿毛簉。岂闻衣白客，乞隐烟霞旧。居然斗筲器，旷世典亲遘。怀中尺一简，至尊御幄授。七十二高峰，奇峻蟠穷宙。图经第六柱，矻若撑云窦。穹碑篆鸟迹，诘屈不可读。灵官都岳麓，侐閟栖仁寿。百王礼一致，虔穆承孚祐。三光益晶辉，八埏息斥堠。修文诎乱萌，太平观俎豆。惮缩旅灊岑，初知汉武谬。孤孱竭四牡，蹇蹇遑宵昼。方当诣酃永，严坛朝二后。结束振归策，玉阶效奔奏。  

幸喜大同逆帅姜瓖授首。  

幸喜云中捷，元凶已受诛。神功收不战，仁泽到无辜。草窃终难久，余氛会一苏。有家见天日，歌舞遍山隅。  

***赠吴骏公先生***  

先辈名高四海宗，帝乡华发此相逢。即看日下人如鹤，共倚天边气是龙。双阙露凝仙子掌，十洲云拥大夫松。上林羽猎谁能赋，顾问应沾圣泽浓。  

***山行追旧游***  

千尺崖间挂古松，泉声无恙答山钟。游人指引松间路，踏破苍云数十重。  

***即事效韩昌黎体***  

昔日司空舍，高真列上仙。今朝司寇馆，顽陋谢前贤。石室抛残灶，绳床觅旧毡。遗风相接处，清白类家传。  

六月一日羲风楼作客岁此日请告发都门。  

玉阶搔首罢朝天，茅屋衔恩已一年。引分无能酬造化，扪怀犹畏负林泉。当空台阁攒朝爽，隔水菑畬弄夕烟。大喜成康风化洽，终堪安稳北窗眠。  

***谿行***  

习习轻风透袷衣，闲行不畏目光微。一听流水心期足，随意落花高下飞。  

***寄赠宋玉叔观察署中***  

按节重为万里行，云山到处客愁轻。漫夸宋玉才难并，解识文翁化早成。玉垒晴开翡翠色，锦江月落子规声。少陵佳句从来惯，莫倚能兼吏隐名。  

***李呈祥***  

李呈祥，字其旋，又字吉津，霑化人。明崇祯癸未进士，改庶吉士。入国朝，授编修，历官詹事府少詹事兼侍讲学士。有《东村集》。  

***香岩阁***  

九顶露莲萼，千岩转逼窄。凿空绣紫苔，冰乳垂滴沥。青松紧如拳，怒虬蹲绝壁。佛阁驾百船，凌空飞崒嵂。仰盻天一痕，欲前足不力。禅榻杳无人，云洞遂深阗。钟鸣川谷幽，霜清寒月夕。崖崩古殿摧，庭虚落叶积。秀从恒岳分，路向台山陟。祀典既迁移，精灵岂久寂。檀施见经营，静侣还驻锡。岳灵绛节朝，大士灯光白。游者坚道心，万古清凉宅。  

***野望***  

***端居绝物役，晨炊饱藜羹。微风动远树，坦步及春晴。耳目入寥廓，天地但空明。群动各自適，众音相和鸣。自注：“飞不羡走，饮不羡啄，此其適也。前者唱予，后者随之，此其和也。”***  

墙阴有残雪，非与朝阳争。老松无别态，气至理亦荣。飞鸟凭双翼，忽与云烟并。千峰岂我隔，孤杖果何情。  

***晚归***  

未许闲无事，栖栖薄暮行。云归青嶂合，日落紫烟横。岁晚身为客，寒深雪满城。柴门常不掩，地旷月先明。  

***瀛洲亭见白鹦鹉***  

白燕何时去未回，瀛洲亭上雪衣来。天高鹤驭秋风便，地近龙楼日色开。影向玉堂清自照，心依雕槛静无猜。笙簧知尔能传语，好记南山万寿杯。  

***赠季天中给练***  

绝塞秋深万树丹，飘然一叶自长安。鸿音渐急晨霜下，客梦初回夜雨寒。别后玉阶留谏草，穷来函谷有弹冠。《广陵》遗曲今应续，八月涛声袖里看。  

***高珩***  

高珩，字葱佩，号念东，淄川人。明崇祯癸未进士。入国朝，官至刑部侍郎。有《栖云阁集》。  

***清明送客***  

红蜡烟轻出禁城，天涯也复有清明。佳晨作客风情借，晴日还乡意气生。果下金丸年少去，水边珠衱丽人行。读书镫火无劳乞，且喜前村酒旆迎。  

***感兴***  

蓟草青莲孝水滨，就中难者宦游身。听莺杜曲谁携酒，走马兰台不当春。几日禁烟钖粥旧，昨宵微雨杏胎新。年年未识东风面，总为秾华解误人。  

翻嫌寒食到匆匆，老去情怀渐不同。春事顿抛乡梦外，雨声全在客心中。相争燕蹙东西水，欲放梅商断续风。最苦冲泥朝凤阙，禁钟才断火城红。  

***小酌示客***  

华筵钟鼓马牛风，小酌清谈兴不穷。熟睡忘情兼蝶尽，闲行无意与云同。年光俱向歌吹换，山水能将哀乐空。返照超然尘壒外，笙箫缥缈大瀛东。  

***候仙园有感***  

素壁荧荧醉墨颠，芙蓉花落客凄然。何人分我西州涕，也对清溪叹逝川。  

***祭告南岳杂诗***  

行人到武昌，已作半途喜。那识武昌南，烟水五千里。  

两岸层层嶂，孤城面面山。横襟凭一叶，睥睨洞庭间。  

未入衡州郭，先见衡州城。城墙垂薜荔，大抵似巴陵。  

绿净不可唾，此语足千古。天水澹相涵，中有数声橹。  

花放不知名，稻秀犹能长。芳草隐清流，但听清流响。  

几月舟行久，今朝倦眼开。万峰飞舞处，一片大江来。  

南岳云中尽，东流海上忙。他年图画里，著我在潇湘。  

***史可程***  

史可程，字赤豹，号蘧庵，大兴人。明崇祯癸未进士，改庶吉士。有《浮叟诗集》。  

***广陵先兄阁部墓下作***  

一抔乾净地，洒血酹孤樽。雁序沦黄土，荪枝乾白门。蛇龙缠日月，箕尾正乾坤。浩气今何许，空嗟五丈原。  

烈风梅岭肃，高会自平山。方拾迷楼烬，谁寻遗镞斑。雨垣颓似蕢，江月晕如环。披发疑公下，苍茫羽檄间。  

***大佛谷***  

万叠千盘势渐增，途穷无复怯崚嶒。偶然穿峡闻人语，虎豹窠中一老僧。  

***朱嘉徵***  

朱嘉徵，字岷左，号止溪，海宁人。明崇祯癸未会试副榜。入国朝，官叙州推官。有《止溪集》。  

***哀三哀***  

吾生已足厌，死者未云亡。徐君墓宿草，心许与剑长。初从凤林游，十九二十强。岳岳青云器，烂烂列星行。时危薄文术，昴毕始启疆。草疏辄痛哭，持身以大纲。朝廷正渴贤，私门多禁当。有斧空无柯，内圜而枘方。上书同时刖，荆玉夜精光。声价走璠玙，所宝非世良。入洛岂君意，饥驱自旁皇。五十始释褐，因之白玉堂。云中双飞鹤，游止必相将。一鹤凌霄汉，一鹤淹故乡。霄汉忽垂翅，颇令存者伤。庶常徐道力元粲。  

龙门后死者，旷世得谈子。终老博士身，义风振闾里。<石盘>礴卧江山，疏野气味美。薄俗难使真，独负苍生耻。上下数千年，衡断无与比。昭代十六皇，圣德系泰否。兰台空汗青，名山正时纪。较仇鲁鱼编，苴笔董狐史。甲申逢世患，徒步阙廷死。去列幕府雄，气横建业水。仗剑履间关，画河且高垒。责我义公徒，破家存国祀。悔不用公言，偷活沟壑耳。生歌平陵东，丘首高风起。处士谈孺木迁。  

郭公文章伯，结交高阳徒。力不胜杯酌，酒盏无时疏。爱客无不可，颜色真敷愉。手捻绿沉管，拍浮锦屠苏。即席赋新藻，寒冰泻玉壶。清欢惬佳夜，芳月带尊虚。百年常对此，泠然三山俱。一从宦达去，捉鼻挥当涂。当涂良不易，福羽随祸枢。郭隗去碣石，韩众凌清都。语默以殊趣，各保千金躯。躯命岂不爱，宦情亦相于。世伪却真骥，铅刀笑湛虑。送君黄花发，哭君春风徂。春风复九日，携酒谁与娱。所以伯牙子，抚琴泪成珠。大行郭彦深濬。  

***送陈稚升之辽左***  

寒江细雨春帆没，客子单衣中夜发。腰间长佩双飞龙，怀里时泻千明月。翩翩结束向营州，虎视龙骧燕颔侯。去日草齐扬子岸，归时花满凤凰楼。楼头锦瑟相晚暮，岸上芳尘杂花雾。万里征人不忍看，到处春心迷去住。公子爱客锦驼羹，新诗独傲沧洲情。有时访余三径曲，高下谿梅百遍行。行去行来观不足，趁步飞香坐我屋。真率了无宾主意，感激清风动潭竹。我今老逐众人休，君欲东之辽海头。辽海瀰漫不可极，幼安皂帽空悠悠。悠悠世事同一指，绝塞偷生牖下死。高叫阊阖终无情，不复关君门户事。仰视黄鹄摩天飞，十里五里自徘徊。口欲衔雏不能语，垂翅错莫无东西。英雄失路时则有，青山白云落吾手。出门所向独有身，肯令生平此言负。自古营东海水多，刀镮夜夜映金波。中有双鱼传素书，送君南浦伤如何。  

***李元御世兄过访念归安陆不果***  

长成离乱后，相见尔应稀。客况缘愁壮，家山入梦微。荆门天际合，汉水望中非。旧好犹能识，东陵一布衣。  

***碧霞院***  

石幢祇树道人居，踏阁攀林野兴疏。已厌乳乌群噪食，笑看溪鹭暗窥鱼。绿槐垂穗依僧语，红药分畦对客锄。谁识建章宫里使，输君一衲是樵渔。  

***入栈溯清江河第一盘***  

青山意无尽，白云何年封。客行乱云气，起灭千万峰。清江贯其里，溜水清溶溶。东流还入渭，势下黄河冲。征鸟相背飞，举翮凌僰邛。缄怨讬微波，历乱无春冬。  

***废丘历陈仓山第九盘***  

出险至此夷，秦民聿胥宇。废丘见旧屯，陈仓殷积糈。蜀汉相犄角，壮哉此门户。南山市夜郎，东道连荆楚。猗嗟鼎足雄，益都称天府。今日询遗甿，十不存四五。又复死于寇，孑遗饱豺虎。废臼贻阿谁，先畴不复土。直视千里道，行客泪如雨。  

***鸡留坡第二盘***  

行行不觉远，石路缘溪长。车坂已九折，犹与前溪望。荒哉凤鸟游，宝鸡鸣陈仓。光景动民人，霸业秦以昌。缥缈空坡上，一绝若流光。我来眷芳节，山风吹杂香。还复理蕙带，飘然约我裳。  

***武关第十三盘***  

武关道益隘，林壑生虚籁。浮云游子情，悠悠卷飞旆。日月如两丸，却行石壁外。锁钥西南徼，势与函关会。天险不可登，地险自雄大。百年成霸图，大风起丰沛。  

***田家杂诗***  

田父班草坐，高话皇初事。迂亦有微尚，不为茧丝计。土地得耕桑，豺虎息狂噬。循良列上第，流冗鲜淫滞。三日赋冬官，什一输井税。穷乡长鸡豚，乘舆备钧驷。野外少遗贤，亭落若无吏。  

爰居骇钟鼓，山鹿思丰草。人生盖有道，称心故言好。三季事纵横，薄俗任机巧。上势列牢衡，下董乡三老。放废诗书文，倾身营一饱。高者尚清谭，误国亦非小。世事若虮虱，爬梳不可了。多谢诸老翁，推襟送怀抱。  

***立春日过洞庭***  

腊去城陵驿，风光满洞庭。雪前三楚断，云外九疑青。草色连芳杜，渔歌出晚汀。天边传使者，移步看春星。  

***黄牛峡***  

三朝三暮滩声转，短拍长歌出水齐。白雁书难过梦北，清猿泪不到巴西。江连断峡风威壮，云逐荒台雨色迷。客路不堪搔首伫，黄陵月冷鹧鸪啼。  

***涉灞水***  

游人西去蜀，灞水复东流。宦拙思江总，辞家已白头。  

***登数峰阁***  

数峰古阁面江湖，难浣先臣血泪枯。白走胥涛吞百越，青排楚塞入三吴。新亭旧恨迷芳渚，夜月春枝冷鹧鸪。此去孝陵松柏路，凭高西望已模糊。  

***王宏祚***  

王宏祚，字懋自，号思斋，保山人。明举人，官户部郎中。入国朝，官至兵部尚书，加太子太保。谥端简。有《颐庵诗集》。  

***送霍鲁斋侍御备兵吴兴***  

简命鹤溪滨，兰台宠渥新。观风期揽辔，恋阙欲埋轮。山色摇行幰，湖光映吏人。东南筐篚尽，愿早奏枫宸。  

***怀乡***  

六诏烽烟说不真，十年鼙鼓惨滇尘。玉龙金马无家别，铁柱香岩有梦亲。庾信江南哀作赋，杜陵峡北泪沾巾。关河万里黄云起，渺渺愁予风打蘋。  

***渡潞河***  

奉使畿东渡潞河，回看城郭尚崔峨。凌云塔耸浮空影，带月樯飞起素波。粟满千仓鼯鼠饱，眷流万灶雁鸿歌。独怜民力东南竭，欲起疮痍可奈何。  

***舟中望金山寺***  

润州形势郁岧峣，泊艇朝看四望遥。山拥千峰低日月，塔悬双照倚云霄。芙蓉楼瞰银屏渡，萍蓼沙通铁瓮潮。击楫中流思黯黯，江南十捷未须骄。  

***李楷***  

李楷，字叔则，号岸翁，朝邑人。明举人。入国朝，官宝应知县。  

***大河***  

大河流日夜，客心多低徊。不见乘槎去，只教飞浪来。傍有旧龙门，岨峿何壮哉。大禹不可得，凄凉万古哀。况乎无安澜，鱼龙悲相催。  

雪  

粒雪飘兼雨，小航冻独迟。江烟流树暗，塔铎语风悲。岸草三军积，村粮万灶移。休谈鸣镝事，故国怯阽危。  

***吴市***  

朝游吴市门，夕眺太湖云。梅尉已仙去，龙威不可群。陂塘翔宿鹜，城郭入斜曛。壮士专诸里，萧然少见闻。  

***平章砦***  

平章砦北大河西，夹岸菁葱草色迷。一片浮云诸徼远，半轮落日万峰低。野香花药随时发，林黑乌鸦向客啼。却怪蛟龙如有意，滔滔直欲灌山溪。  

***飞壑***  

一壑非人间，乃在云之半。不知履齿声，却被飞云乱。  

***芒稻河***  

雨打小溪舟，闲心那著愁。却嗔溪入海，不许向东流。  

***读刘蕡传***  

李唐叶叶富词臣，今日犹传下第文。留得直言为盛事，千秋原不负参军。  

***海云庵***  

骥江东郭海云庵，有客来游野兴酣。海气初清秋色动，垂杨晓月似江南。  

***吴百朋***  

吴百朋，字锦雯，钱塘人。明举人，官南和知县。有《朴庵集》。  

***赠宋荔裳***  

想思五载何由见，屋梁落月疑君面。漫伤玄发忽成丝，无那华年去如箭。忆昔扁舟吴地游，登高作赋卑曹刘。联镳共入三天竺，把酒还登万岁楼。此时君才殊倜傥，中原屈指雄心壮。下走萧萧一蒯缑，依刘王粲腾高唱。桃叶渡头乌夜啼，飘零尽室在西溪。弹棋击筑座上满，玉台春酒山中携。江南江北各奔窜，别后书来长尺半。赠袍每念范睢贫，解骖思济越石难。世人白眼欺豪贤，黄金不多人不怜。君独慷慨命游侠，丹阳时觅孝廉船。梦日亭边花似霰，牛渚蟂矶澄匹练。元晖筑室爱青山，太白扬帆恣欢宴。春风杨柳已垂丝，青鞋布袜到鸠兹。还寻北海孙宾石，应为穷途识赵岐。  

***潘驯***  

潘驯，字士雅，贵阳人。明崇祯间举人。入国朝，官蒙自知县。有《出岫草》、《瘦竹亭诗》。  

***雨止***  

秋雨愁难霁，新晴亦偶然。万山青楚塞，一鹭白江天。世事浮云外，乡心落照边。片帆轻似叶，计日到花源。  

***秋日和李玉庵韵***  

望中秋色淡，倚槛自依依。渐薄雪难定，将还鸟倦飞。酒狂思旧社，官拙想初衣。却愧陶居士，初来便赋归。  

***秋晴***  

每到深秋后，常多积晦天。讵期昨夜雨，散作满林烟。红叶沿溪寺，黄云带郭田。佳时不易得，暂醉菊花前。  

***冯如京***  

冯如京，字修隐，号秋水，代州人。明官永定同知。入国朝，历官广东左布政使。有《秒水集》。  

***寄舍弟容***  

羡尔能辞组，伤吾未拂衣。天涯同寂寞，骨肉几暌违。片月千山静，孤云一雁飞。何时重载酒，共醉旧柴扉。  

哭妹客自广陵来，知吾妹避乱客舟，寇兵将及，遂沈河死。一时惨然，为诗以哭之。俟悉死事颠末，别传以详。时端月晦日，年在丙戌。  

大节甘心死，沉河无一言。寒江流积恨，明月吊孤魂。两岸啼鹃血，千秋怨女冤。夜风吹冷骨，不复葬家园。  

义死终非死，偷生岂是生。猿啼空有泪，鹤梦已无情。江月年年白，秋风夜夜清。冥台休更怨，湘水此芳名。  

***春日郊行携子骧作***  

当年跃马事如何，老去寻芳两鬓皤。夹岸草平连大泽，句山岚影下滹沱。白云澹染春衫湿，黄鸟晴眠古树多。贳酒不因贫病减，呼儿共醉绿茵莎。  

***赠马大将军援漳凯旋***  

将军大纛奠南州，麟阁功名万户侯。露布惊摇漳海月，云旗高拂闽山秋。黄金绣甲三千士，碧玉清歌十二楼。共醉升平无战伐，西风射猎臂青鞲。  

***和纪伯紫***  

空明火树九霞天，咳唾珠玑落座前。画省高檠开甲帐，雕窗小饮及丁年。龙身佩影光惊白，鹤籀繙奇道又玄。此夜谁多金谷酒，漉巾老子欲先眠。  

***云中感怀***  

野堞迢迢望戍楼，繁华战后此荒丘。金凫零落孤村梦，石鹤萧条万古愁。寒峡遥看回玉塞，黄云不尽卷沙洲。长歌徙倚增悲感，独洗残碑吊素秋。  

## ●卷二十三

***范文程***  

范文程，字宪斗，号辉岳，汉军旗人。官至秘书院大学士，加太傅兼太子太师，一等子爵。谥文肃。  

***卢龙兵备使者张君总戎刘君郡守彭君司理任君邑宰李君备游孤行城置酒清风台有作***  

让国清风百世师，阴阴松桧隐空祠。黄农事业应无异，山水萧森自不移。石动鼋鼍分大壑，城荒乌鹊下高枝。接同醉花间酒，绝胜襄阳访习池。  

孤竹城空隐夕阳，山中笳鼓漫悠扬。穿林闲听松杉韵，隔岭遥闻薇蕨香。漆水波澜交宛转，滦河岛屿自苍茫。登临宾佐多清兴，长啸高台明月光。  

***鄂貌图***  

鄂貌图，字麟阁，一字遇尧，满洲旗人。崇德辛巳举人，历官秘书院学士。有《北海集》。  

***九日滇府南楼***  

来登百尺楼，举目见梁州。山峻环滇海，云低压瘴流。一生常作客，万里共悲秋。不有尊中酒，难忘六诏愁。  

***赠客忆乡***  

万国风尘际，迢迢别雁行。故园春草满，客署晚云凉。梦破三更月，花开两地觞。归期无定日，空感鬓边霜。  

***人日***  

禁城人日物华同，百感何来逐晓风。不解破愁还是酒，谁怜作客已成翁。尊前彩胜烟尘外，梦里乡园羽檄中。独坐阳和舒啸咏，梅花纸帐夜镫红。  

***楚泽凯旋和王郡守韵***  

辰阳十月菊丛芳，策马归来自夜郎。战绩共歌周召虎，经生犹识汉京房。五溪浪静梅将白，二酉烟消酒半黄。截罢长鲸烟水阔，好招鸿雁到潇湘。  

***卞三元***  

卞三元，字月华，一字桂林，汉军旗人。崇德辛巳举人，官至云贵总督。有《公余诗草》。  

***早发隆德过六盘***  

客怀苦难昧，归心促邮程。饰马立檐下，晨鸡犹未鸣。跨鞍出郊埤，征鞭不少停。野犬隔村吠。宿鸦绕树惊。隐隐双林侧，涓涓溪水声。登山不见月，举首已侵星。苍茫云雾起，良久曙光生。千峰拱翠壁，万壑入川平。忽觉高天际，已忘人世情。  

***隐者***  

独有烟霞意，难羁世外身。闲看林际月，漫理手中纶。丛桂成招隐，名山肯让人。逍遥吾自在，泉石养天真。  

***平凉有感***  

泾水秦山接混茫，遥看四野静边防。层云旅雁横秋月，断岭孤猿叫夜霜。百里荆榛边戍尽，十年戎马塞城荒。残郊败垒无人迹，磷火荧荧散北邙。  

***刘仪恕***  

刘仪恕，字推庵，泾阳人。顺治乙酉举人，历官平阳知府。  

***秋暑***  

暑积秋仍酷，高天大火流。争传米价涌，况值羽书稠。露绝蝉声细，云空鸟影愁。犹闻高会客，终夜醉缠头。  

***马长春***  

马长春，字三如，安丘人。顺治乙酉举人。有《竹香斋集》。  

***秋日游沂山观百丈崖瀑布***  

平明问客路，涧道有余清。结侣仗轻策，相将沿壑行。行行近水村，处处叱牛声。山田高于屋，牛在屋上耕。冈峦相枕带，峡口片云横。渡峡风泠泠，恍然如再生。何物横空下，两岸不能争。惊波荡峭壁，澎湃势难平。坐久何袅袅，石濑水回萦。水在山之岚，霏微移我情。有僧烟际出，渡水来相迎。莫漫言归去，少焉山月明。  

***傅以渐***  

傅以渐，字于磐，号星岩，聊城人。顺治丙戌一甲一名进士，授修撰，官至武英殿大学士，加少保兼太子太保。有《贞固斋诗集》。  

***早朝咏炉烟次同院韵***  

玉殿晨开静羽旗，遥看烟气上彤墀。微升宝鼎分行细，直接晴云散缕迟。旭日乍融光似篆，晓风欲定霭成丝。清芬想像浮龙衮，仗外千官望自知。  

***魏裔介***  

魏裔介，字石生，别号贞庵，又号昆林，柏乡人。顺治丙戌进士，官至太子太傅、保和殿大学士兼吏部尚书。谥文毅。有《屿舫诗集》。  

***送王思龄归合肥***  

长安有客思山桂，挂席秋风潞河汭。边城一雁正高飞，爽气澄霞雨新霁。忆昨承恩衣绣衣，太仓充溢鼠雀稀。六军白粲满区釜，君王玉馔有光辉。左省高资重廷阙，特简清秩班卿月。入告我后尽嘉谋，退食委蛇无请谒。江上云山梦里来，知君肝胆几徘徊。金樽满酌不辞醉，茫然清兴使人哀。君不见八公仙去空山色，濡须之水流不息。功成方可拂衣去，莫到淮南忘蓟北。  

***过傅掌雷太史晓园***  

自有沧洲意，潇然三径清。藉花能醉客，坐树不妨莺。著述淹风雨，交游念死生。浊醪君不惜，一晤一回酲。  

***送友人白青玉归***  

故园一片月，相照共生平。俭岁无忧色，山田惟力耕。床头留旧酿，世事尽浮名。余亦明年去，闲看春草生。  

***秋怀***  

秋云冉冉暮，庭草惜青光。雨气留空翠，鸦声落夕阳。摊书鱼蠹老，岸帻酒杯香。亦有竹林意，何人是古狂。  

***自安定门旋由水关南望德胜门述目所见***  

晓巘映朝暾，人家野水村。楼残遗堞立，寺废古钟存。解冻春云漾，呼鹰猎马驯。干戈息数载，犹有哭声吞。安定、德胜城楼俱为流寇焚，尚未修复。  

***和纪伯紫***  

钟山醉老太平春，自与云霞道气亲。三代尚存惟我辈，百年独步见斯人。久居深巷绝华毂，耻向侯门吐锦茵。高隐从来思济世，殷勤属我作良臣。  

***李霨***  

李霨，字景矞，号坦园，高阳人。顺治丙戌进士，改庶吉士，授编修，官至保和殿大学士。谥文勤。有《心远堂诗集》、《续集》。  

***枫岭***  

枫岭与梨岭，南北相拱揖。石脉固潜通，蟠峙各独立。林木互纠纷，乱峰森<角戢>々。其巅判闽浙，风土隔邦邑。跻崖俯绝谷，转道仅微级。凌空危桥滑，束涧鸣溜急。负担尽游估，攀援如蚁集。伤哉营微利，走险讵夙习。下见稻畦人，惊客举蓑笠。驰骛违所性，邅回增忧悒。  

***舟发浦城***  

地形下东南，滩溜如矢疾。客行冲雾雨，扁舟仅客膝。粼粼沙痕高，齿齿石峰密。礌砢碍中流，钜细状非一。狭逼惊涛飞，深沸漩涡溢。舟楫巧行避，簸荡神先怵。篙工一失手，势争洪波汩。蔚薈崖卉稠，奔激崖峰崒。駴奇豫初览，烦促厌缕述。乘流怪浮生，坎止私愿毕。  

***长夏闲居杂兴***  

淡荡羲皇卧，英雄河朔杯。斯人难复起，古道日尘埃。斗捷山多径，全生木不才。两端终易剖，决策是归来。  

***魏象枢***  

魏象枢，字环溪，号庸斋，晚称寒松老人，蔚州人。顺治丙戌进士，官至邢部尚书。谥敏果。有《寒松堂集》。  

***巡行过北平登孤竹堂望夷齐庙有感***  

孤竹何崔巍，两裔高千古。仰止梦魂间，有怀常欲吐。安得陟山巅，瓣香头一俯。告我希圣心，难济苍生苦。凛凛对简书，汗下浑如雨。此行负朝廷，愆尤何日补。遥望乞神灵，相助驱豺虎。滦水自无波，澄清在畿辅。  

***剥榆歌***  

黄沙日暮榆关路，烟火尽绝泥寒户。路旁老翁携稚儿，手持短铁剥榆树。我问剥榆何所为，老翁倚马哽咽悲。去岁死蝗前死寇，数十村落无孑遗。苍苍不恤侬衰老，独留余生伴荒草。三日两日乏再饘，不剥榆皮那能饱。榆皮疗我饥，那惜榆无衣。我腹纵不果，宁教我儿肥。嗟呼此榆赡我父若子，日食其皮皮有几。今朝有榆且剥榆，榆尽同来树下死。老翁说罢我心摧，回视君门真万里。  

***赠乔文衣***  

数年惊宦海，无日不高吟。冰雪幽人气，琴书侠士心。世情添白发，交谊冷黄金。留客坐山月，床头话古今。  

***哭魏昭华先生***  

昔年乍去身犹健，昨夜空伤万里魂。海上鳄鱼骄白日，庭前鵩鸟下黄昏。遗书暗洒孤臣血，垂死仍衔故国恩。最是圣朝容直谏，许君骸骨葬平原。  

***李恒岳妻兄自蔚来访喜而赠之***  

握手东庄一载余，劳君远过旅人居。晚年难得同心侣，夜话如看太古书。顾我廉名承义重，于今言路报恩疏。祇应早晚归休去，莫累高贤更拮据。  

***丁巳元日侍班候贺雪中口占***  

骨瘦筋衰六十翁，班行犹自缀群公。无才祇觉君恩重，揣分安能国计充。民力艰难愁鬓里，天心仁爱雪花中。朝家自有真刘晏，早济三军奏捷功。  

***送汤荆岘学士巡抚下江***  

秀才任天下，仁者体万物。物逸而我劳，分内不遑惜。昔日侍讲筵，天子重经术。今日守封疆，帝心特简出。江南风甚嚣，江南民甚绌。维风道先倡，爱民蠹先黜。吾性秉真刚，无欲谁能屈，但得百姓欢，安问权要怫。余也愧衰残，十弊口难述。临歧赠一言，怀抱慎忧郁。  

***十月二日出都承诸公郊饯***  

去国心难恝，徘徊马首迟。真逢宵旰主，况际太平时。老病天应鉴，行藏世不疑。二疏千载盛，薄劣又重追。  

***杨思圣***  

杨思圣，字犹龙，号雪樵，钜鹿人。顺治丙戌进士，历官四川左布政使。有《且亭诗》。  

***寒夜***  

冬夜凄以长，寂寞绝人境。凉月薄帷幕，荒庭交树影。寥寥寒柝鸣，熊熊孤剑冷。拥被不成眠，森沈万虑永。早岁乏深智，凌厉思一骋。遂为世网牵，甘心逐蛙黾。人生不百年，哀乐在所领。贫贱各有適，岂必勒钟鼎。愁来忆古人，见机苦不猛。含恨当语谁，泪下如修绠。  

***卒岁感述***  

我有长恨端，迫此岁暮情。朔风吹庭树，寒日照此荆。起坐仰天叹，归鸟飞且鸣。吾生胡不达，独为世网撄。  

冉冉冬日暮，积雪耀林端。负疴卧虚室，慨然念微官。家贫禄复薄，妻孥常苦寒。况乏济时略，终当归林峦。奈何日徵逐，索米老长安。  

出门何所適，落日见西山。回回寸心违，逢人多厚颜。三五谁家儿，传呼大道间。貂裘控骢马，嚼齧黄金环。出入尚书第，可望不可攀。引领长太息，归来独闭关。  

天运有代谢，富贵易汩没。鄙哉何者翁，专欲事虚喝。我闻至人训，真乐在寂寞。腐鼠良可掷，荣名焉足讬。  

***酬纪伯紫即送其之晋阳***  

大江势浩浩，南北错舆舱。往往异人出，结交在一言。我家漳水涯，子居白下门。素心各有托，意气自孤骞。相逢长安陌，双眼望朝暾。长安多王侯，第宅若云屯。绮筵罗珍食，朱缨驰华轩。宾从纷遝沓，附势如灼薰。静交有吾徒，冥然绝世喧。不就唐生决，肯借金张援。时时顾蓬径，樽酒共讨论。落日登高台，慷慨天为昏。击筑声泪下，重招烈士魂。忽整晋阳驾，贻诗重玙璠。以俪魏给事，无乃非其伦。感君安所赠，此意贵永敦。  

***送彭燕文旋里兼讯顾伟南***  

光熹之际龙在野，人文往往归复社，当时陈徐最知名。短衣破帽子尚在，流落谁悲失志人。去岁上策复不遇，怜才难买千金赋。狂歌日沽燕市醪，痛哭屡吊昭王墓。爱我时时肯一过，酒阑击剑客颜酡。人生感激为知己，抒心写意岂有他。送子七月凉风早，莼菜鲈鱼秋正好。到家为问顾伟南，他日相逢漫草草。  

***赠温献之***  

相逢涕泪且停挥，城阙萧条梦里微。唯有青山常不改，月明时见鹧鸪飞。  

***示离指和尚***  

钟动黄昏山寺秋，白云红树隐沙洲。老僧闲坐心无事，独对门前江水流。  

***便道过里***  

归客惭司马，曾无四壁留。残书遗鼠啮，野稼任人收。狂益亲知怪，贫添儿女忧。那堪行又别，明日是长游。  

***寄申凫盟***  

愁思风雨夕，忽漫十年过。曾否狂如旧，将无鬓已皤。君才岂濩落，吾意亦烟萝。出处谁能识，悲哉两地歌。  

***喜申凫盟至都门***  

意外劳相访，秋风人正闲。喜深无一语，惊定始开颜。款款悲霜鬓，迟迟话故山。长安非昔日，莫畏鹤书还。  

不堪今夕会，重忆乱离初。人老干戈里，交存生死余。山川几命驾，涕泪共裁书。十载还耕约，相看愧鬓疏。  

望极燕山暮，相逢感泣多。人间遗玉碗，故物指铜驼。恨血千年碧，龙池永夜波。雄图今已矣，尚有酒徒过。  

***秋迟有怀***  

秋城余返照，霜色淡遥峰。落叶空斋掩，萧条闻暮钟。客情随宦减，生事逐年慵。兀坐迟今夕，怀人何处逢。  

***送申凫盟并呈殷伯岩***  

几月依燕寺，萧条客念归。送君怀往路，昨日雪花飞。蓟北连沙戍，漳南老蕨薇。寄言殷伯子，招隐故心违。  

***送郭裕九以言事谪归***  

勿嗟今不用，此去已承恩。朝论归吾党，危言讬至尊。风和乡路逼，沙乱帝城昏。宣室行应诏，宁教老灌园。  

***山信***  

岁序冬逾驶，栖迟未得闲。边风吹碣石，大雪满燕关。浊酒堪扶老，黄金岂驻颜。年年山有信，招隐几时还。  

***申凫盟自燕中归枉顾晋阳同周茂山喜赋***  

每共茂山子，论交忆汝贤。忽传燕客信，正及早春天。沙塞听莺渺，官厨漉酒鲜。相看俱老大，珍重莫言还。  

***送周茂山归四明***  

不敢留君住，知君有老亲。门前黄叶树，江上白头人。负米休惭禄，烹葵莫厌贫。甲兵天地满，何处好为邻。  

***诮梦***  

莫问升沈事，空劳旅梦讹。天心存倚伏，吾道本蹉跎。知己青山在，秋风故郡多。归来真不易，消息定如何。  

***游百泉次韵***  

不谓风尘客，相从到百泉。山空疑作雨，林密欲为烟。乱石当樵路，平流散渚田。薄游堪取醉，好向水亭眠。  

夕山秋色暝，潭底幻明霞。白动千岩月，红垂两岸花。断桥通寺径，古木隐人家。独羡持竿叟，清寒立钓槎。  

***寄马菽史***  

忆别嵩山寺，关河隔岁看。归应惭好友，贫岂恋微官。锦树巴江老，梅花铁里寒。《遂初》犹可赋，不敢贱渔竿。  

***申凫盟书来为我卜居广平***  

岂是躭微禄，余心独尔知。全生谋隐拙，多病寄书迟。蜀道频相念，邻居近有期。风尘逋客久，遮莫北山移。  

***寄怀傅掌雷***  

忆在长安驾玉龙，晓园花竹日相从。醉沽兰液居中酒，闲看慈仁寺里松。别久将无伤老大，官狂依旧笑疏慵。只今绝域谁知己，好赋归来卧碧峰。  

***晚春即事***  

花落闲庭春事阑，主人长日但加餐。竹间路好披云入，窗里山宜带雨看。半箧残书留过目，百年衰鬓罢弹冠。萧条莫厌交游冷，逆旅悠悠蜀道难。  

***泛舟***  

湘帘雀舫木兰桡，荡漾烟波看渐遥。春水一江吹细浪，青山两岸接平桥。参差玉笛惊流响，潋滟金尊欲上潮。横槊船头多意气，轻风催棹雨潇潇。  

***题宫紫玄春雨草堂***  

东掖传经计已疏，归来为筑浣花居。苍山移石供支杖，春树分阴照读书。竹外寻僧招野艇，雨中留客摘园蔬。荷衣未制吾将老，乘兴何年共结庐。  

***晚步松花泉亭***  

倚山新构夕阳亭，石角寒流细欲泠。习静几能闻素濑，探幽谁为补《茶经》。荒嵓啼鸟窥人立，小径芦花隔水扃。迤逦闲来凭眺远，苍烟深处是南屏。  

***晤魏石生年丈***  

相见何禁感慨频，应怜拙宦久风尘。身名肯使惭知己，尊酒重来对故人。里巷烟霞还似旧，长安花柳几回新。迢迢又逐征轺发，敢拟高眠伴隐沦。  

***朱之锡***  

朱之锡，字梅麓，义乌人。顺治丙戌进士，改庶吉士，授编修，官至河道总督。乾隆庚子，追封助顺永宁侯。  

***过七里滩***  

谢公诗境好，到此意超然。水外疑无地，山中小有天。棹舟时罄折，出峡又规圆。七里容消遣，石尤风与便。  

***朱之弼***  

朱之弼，字右君，大兴人。顺治丙戌进士，官至工部尚书。  

***闻吴粲叟学使辑匡庐志寄诗索之***  

闻道匡庐飞盖时，闲寻图籍费周咨。亭皋细酌濂溪水，石室亲摹大禹碑。鲍谢清晖看振策，白苏逸韵羡摛辞。怜余素有烟霞癖，展卷终期慰所思。  

***傅维鳞***  

傅维鳞，字掌雷，灵寿人。顺治丙戌进士，改庶吉士，授编修，官至工部尚书。  

***过石仲生斋看竹***  

懒我曾多事，栽松始出阑。怜君青眼共，喜借绿筠看。雨色凝新翠，山光割暮寒。隔篱才数武，日得醉来观。  

***渡龙冈河***  

驱马渡龙冈，初晴波益长。雨多新草绿，秋重远林黄。城郭依沙岸，人家带夕阳。不须生别叹，犹自在吾乡。  

***梁清宽***  

梁清宽。字敷五。正定人。顺治丙戌进士，官至吏部左侍郎。  

***睡起***  

睡起浑无赖，穷愁百事阑。云窥虚牖静，风入小窗寒。拙宦余三径，浮名悔一官。早知农圃好，长啸向烟峦。  

***梁清远***  

梁清远，字葵石，正定人。顺治丙戌进士，官至吏部侍郎。有《祓园集》。  

***同苍岩公白游城南***  

清流贯云木，水际有人家。颓径侵芳草，疏篱罥落花。天晴霞散影，野静雁依沙。景物看如此，行吟日已斜。  

***秋怀***  

浑浑斜日照金台，何处啼乌带影来。太液乱流衣带绕，西山晚翠画屏开。中原豺虎增郊垒，四野归鸿恋草莱。极目关河无限思，漫歌《五噫》有余哀。  

***艾元徵***  

艾元徵，字长人，济阳人。顺治丙戌进士，改庶吉士，授检讨，官至刑部尚书。有《退食》、《槐声》、《留余》集。  

***庆都道中即事***  

尧母城荒秋气高，关山马首敢言劳。金门止惜东方朔，洛社谁为左伯桃。诗满奚囊凭漫灭，蓬堆潘鬓任萧骚。村人近水浑如画，应识轩车逊尔曹。  

***和坦园相国小台晴望***  

登临聊尔策方筇，山色初开烟际容。为爱晴岚依弱柳，况闻幽梵发清钟。春风正拂高低树，冻雪遥连远近峰。寒尽共瞻阳律转，陈诗好与绘劳农。  

***石申***  

石申，字仲生，滦州人。顺治丙戌进士，改庶吉士，官至户部侍郎。赠吏部尚书。有《宝笏堂遗集》。  

***八月二十六日西山暂归***  

去去欲无还，幽忧可驻颜。此生贪白业，不死看青山。善友能相共，浮云且自闲。风尘燕市在，留与鬓毛斑。  

***秋日同芝麓诸公集黑窑厂分赋***  

车马纷城阙，寻秋此地偏。路深钟响出，台古烧痕圆。老树侵沙苑，饥鹰猎岁田。与君期尽醉，休问战争年。  

***刘鸿儒***  

刘鸿儒，字鲁一，迁安人。顺治丙戌进士，官至左都御史。有《四留堂集》。  

***重游龙泉寺***  

溽暑郁我怀，携朋寻高爽。出城见南山，幽况夙所赏。龙泉久神异，风雨灵泽广。别来二十年，老健喜重往。密树结层阴，峭壁当沆漭。<山含>岈{穴叫}窱入，薜萝分披上。蹑翠陟其巅，大千指诸掌。法王宝地尊，霞光罗万象。景趣犹如昔，理会顿殊曩。探无悟无极，阅有谢有攘。临兹诸缘空，耳目余清响。留连恣遐瞩，浩浩神气朗。桃源勿劳思，舍此将焉访。  

***董笃行***  

董笃行，字天则，洛阳人。顺治丙戌进士，改庶吉士，官至都察院左副都御史。  

***云溪观***  

闲坐瀍水旁，正对龙门口。三井透天光，森若列星斗。钟磬响铮铿，晓日半在柳。深洞锁寂寥，丹砂炼已久。岭上多闲云，时与白鹤偶。举世重黄金，难易仙人守。仙人去不还，空余麋鹿友。  

***王无咎***  

王无咎，字藉茅，孟津人。顺治丙戌进士，改庶吉士，授编修，历官太常寺卿。有《崝嵘山房诗集》。  

***忆洛***  

苍苍云树满关河，百战中原涕泪多。伊阙时通春草梦，平湖乍听采菱歌。天心厌乱亡荧惑，人意还家眷薜萝。八月潮来江海动，孤舟高卧有渔蓑。  

***王天眷***  

王天眷，字龙锡，号鲁源，济宁人。顺治丙戌进士，由行人官至工部侍郎。有《梦吟集》。  

***送宋荔裳按察蜀中***  

法星遥指锦江隈，路入蚕丛鸟道回。万里桥边春驻马，百花潭上夜衔杯。干戈未久才生聚，井里虽存尚草莱。自是随车多化雨，三巴父老望嘘培。  

***蓝润***  

蓝润，初名滋，字凫渚，即墨人。顺治丙戌进士，改庶吉士，授编修，历官湖广布政使。有《聿修堂集》。  

***草堂落成***  

新辟茅堂桑柘村，二劳山色落柴门。莓苔满径封尘迹，萝薜缘墙补漏痕。花底营巢来燕子，林根解箨长龙孙。三间屋外饶余地，自织青蓑学种园。  

***法若真***  

法若真，字汉儒，号黄石，一号黄山，胶州人。顺治丙戌进士，改庶吉士，授编修，历官江南布政使。康熙己未举博学鸿词。有《黄山诗留》。  

***寄破尘道士***  

桃源风雪断，不得送鹅来。玉趾留丹灶，金绳换酒杯。山空雏鹤宿，潭隐老龙开。新种松千畮，商量去镜台。镜台，山名，在胶州东。  

***诸城黄来公过访谈地理***  

得君说破紫囊筌，玉斧长挥劈野禅。自是清谈归叔度，非关读画到龙眠。丛峰石色擎珠蕊，大海潮声乱铁泉。不识山川调药谱，一天风雨护超然。超然台在诸城。  

***王紫绶***  

王紫绶，字金章，号蓼航，祥符人。顺治丙戌进士，改庶吉士，历官浙江督粮道布政司参政。有《咫尺堂诗集》。  

***送李霖九时由凤翔少参谪汉中***  

纱笼诗句壁曾留，满目苍凉感旧游。函谷主人关令尹，扶风属吏汉诸侯。莲花云黑三秦雨，栈道霜红万木秋。梦里不知君去远，更随明月到梁州。  

***酬张元公中丞自秦抚移豫见怀***  

八郡诸侯百二同，秦中才罢又天中。河流犹带东西陕，云气忽来大小嵩。梁苑楼台新挂月，隋隄杨柳细摇风。信陵食客多如许，座左犹云待老翁。  

***登嵩岳绝顶***  

独倚中天览大荒，西来秋色更苍苍。日翻木叶红千顷，雨过芙蓉翠几行。玉女寒棂惟皎月，汉皇辇路满清霜。回看磴道深无际，转欲凌风渡铁梁。  

***喜孙徵君复归夏峰***  

月出夏峰空，风高乔木冷。夜来雪色多，门外添人影。  

白云不在山，松顶一巢间。昨夜海风至，翩翩带鹤还。  

***旧宫人***  

旧日常随玉辇游，朝钟暮管夜箜篌。闲来细语繁华事，不尽神宗四十秋。  

景阳宫井出云鬟，秦帝衣裳卷不还。碧玉搔头镌赐字，朝来易米到人间。  

***吕缵祖***  

吕缵祖，字峻发，号修祉，沧州人。顺治丙戌一甲二名进士，授编修，历官弘文院侍讲学士。  

***过僧舍***  

林端梵影插秋天，正在长流夹岸边。散步莫疑因病酒，偶来非是为逃禅。尘门不禁贫人履，僧榻偏酣高士眠。檐际松风波底月，久忘身世隔尘烟。  

***郜焕元***  

郜焕元，字凌玉，号雪岚，长垣人。顺治丙戌进士，历官湖广提学道按察使佥事。有《猗园存笥稿》。  

***魏雍伯招游鹿泉诸胜***  

跨马出西郊，倦眼豁疏放。远景带日斜，清游恣元畅。秋气下苍嵓，空翠殆难状。同行得佳侣，泉石激微尚。行看岩岫舒，坐爱流滮漾。瞻眺韩侯祠，英风飒甲仗。剥藓读残碑，寄兴忽悲壮。回望羽人居，丹栱绝壁上。虚洞有云封，老树为之障。急雨溜层巅，攀烟遵复嶂。初寻惊奥奇，径转得平旷。中有龙象藏，丹碧郁相望。微步惬幽寻，阴洞何年创。嵌空入杳窅，白日划光亮。造化钟灵异，神工非意匠。累累号连珠，透辟绝依傍。冰雪泠然入，披襟为神王。空亭延翠花，日暮欣跌宕。生平丘壑心，对此树高贶。愿得休粮居，乘风采瀣沆。  

***走笔别程伯建***  

前年别，城之隈。今年别，江之浒。黄鹄高骞野惊翔，苍龙昼立瘦蛟舞。沙洲烟草绿茫茫，棕笠泥鞋九日雨。欧长卿，李云田，偕子同来送别船。别船日暮芙蓉老，满酹清酤问秋昊。相逢意气感须眉，二子不言子更悲。昨日上书不见收，低头幕府终何为。闻君杖策向长安，水落桑乾木叶寒。黄金谁荐中涓马，易水空怜壮士冠。君不见郎官湖上李白游，至今魂魄尚堪留。又不见蓬荆深没楚王台，阴雨啾啾鬼夜哀。登祝融，望吴越。我欲扶筇鼓柁，上八万之天台，探千年之禹穴。安能俯仰随世网，牺牛文身入庙遭羁绁。  

***夏人叔从禹峰先生为湖南之游***  

之子湖南去，扁舟意若何。白云衡岳满，青草洞庭多。幕府裁铙曲，迁人依棹歌。只愁扬子宅，蚤暮少经过。  

草檄真能事，从军亦壮游。况逢汉陆贾，同注《晋阳秋》。雨幔临湘浦，风帆近岳楼。赖君传古迹，赋压楚江头。  

***送姜铁夫南归***  

白首家无定，青山尔又归。京华词客贱，秋雨故人稀。钟动催霜叶，潮平载夕晖。鉴湖南月好，为我选渔矶。  

***申凫盟见访***  

自枉高人驾，悠然淡旅情。狂真疏礼法，老益厌诗名。万树霜前色，连碪苑外声。乡心剧岁晚，迟我碧山耕。  

***访赵锦帆于报国寺解官南归怅然有怀***  

白首官仍谪，黄河客竟还。春明无故旧，秋色冷乡关。叶落松房定，风吹海月闲。苏门归倘遂，同钓碧溪湾。  

***晤张海旭***  

尚记南奔日，艰危借一舟。孤帆淮浦月，百战岛门秋。身世还青眼，山河竟白头。草堂尊酒在，万里慰离忧。  

***寄遯山子***  

别后俱多难，归来独可怜。兴吟吴苑草，泪尽郢门烟。万事还乡井，孤身历岁年。白头新赋草，零落竟谁传。  

***江上逢黄坤五太史***  

白发承明旧侍臣，天涯沦落晚堪亲。箧中岁月存诗史，世外江湖有钓缗。往事伤心辞洛日，他乡垂老避秦人。开元朝士君仍在，听到宫词泪满巾。  

***赴东壑遥望五龙雪色***  

径行初日千峰上，俯瞰苍烟一郡西。朔塞天连三晋险，晴空雪压五龙低。山腰拾级樵争入，树杪盘云岛乱啼。万壑乡园吾独往，岭猿溪月待幽栖。  

***赠彭禹峰先生***  

扬舲五月下蛮方，醉踏江楼草色长。公子椒兰新七泽，将军裘带旧三湘。君从绛幄论前辈，我向青云认父行。万里长缨须蚤系，汉家将相本南阳。  

***赠李将军戍楚***  

铁衣十载临戎日，尚忆围城转战功。射虎未闻封李广，雕虫犹复困扬雄。千群代马悲笳里，独戍江湖险塞中。氛祲扶桑忧不细，捷书蚤寄楚天鸿。  

***王幼舆以近诗见贻即有禹州之游作此奉送兼致怀兵使沈绎堂***  

闲门尽日补烟萝，竹里逢君有啸歌。一卷诗才传白雪，三春客又渡黄河。风归禹甸山川丽，路入梁园词赋多。好问故人东郡长，楼中《八咏》定如何。  

***过顺德有怀沧溟先生***  

中原二子盛当时，历下文章晚更奇。识得峨嵋天半意，黄榆高处自题诗。  

领袖宗徐气尚骄，秋生郡阁雁萧萧。文章未老山河在，词客英灵正可招。  

***王伯勉***  

王伯勉，字子建，号东皋，汤阴人。顺治丙戌进士，授吏部主事，历官山东道监察御史。  

***游香山寺***  

落日满香山，禅门倍觉闲。莲花疑海上，法雨渺云间。修竹森丹观，流泉汇碧湾。上方钟欲静，尘虑一时删。  

***蔡含灵***  

蔡含灵，字子虚，宁晋人。顺治丙戌进士，历官河南睢成道佥事。  

***寓斋晚坐***  

自笑懒成癖，一官今又闲。客疏安用避，门静不须关。睡稳高吟后，凉生落照间。旷遐诚有分，莫强论时艰。  

***窦遴奇***  

窦遴奇，字德迈，号松涛，大名人。顺治丙戌进士，历官江南徽宁广道。有《倚雉堂集》。  

***杂兴***  

韝鹰具利爪，攫物厉秋风。使不逢狐兔，亦与凡鸟同。丈夫当无事，何以异凡庸。边徼忽多故，擐甲效从戎。灵鹊化金印，旗纛建交龙。铭勋膺上赏，晋爵列侯封。平时论豪杰，管乐亦无功。  

***仙人***  

瑶台十二玉兰干，夜半天阶下紫鸾。说是仙人君不信，空留秋色满山寒。  

***赵宾***  

赵宾，字锦帆，阳武人。顺治丙戌进士，官刑部主事。有《学易庵诗集》。  

***后杂兴***  

日月经天上，光景常新鲜。人生一世内，形状倏变迁。几日红颜子，鸡皮雪盈巅。所以苦志士，决计在深山。采药袪诸病，服食学神仙。神仙岂易得，无恙尽天年。  

散行阅畦蔓，一叶藏一瓜。蕊而不实者，满目炫黄花。方悟古至人，不苟露英华。隆中抱膝客，棘津卖浆家。  

***寄怀苏生紫***  

十载天涯鬓各苍，铜鞮碣石两茫茫。关山不隔怀人梦，夜逐东风度太行。  

***高玮***  

高玮，字握之，号绳东，淄川人。顺治丙戌进士，官河间推官。有《留耕堂诗稿》、《南游草》。  

***和四弟寄龙膺韵***  

兴尽其如返棹何，牵衣暂乞罢耕蓑。一瓢春酒孤怀壮，万里青山放眼多。岸帻且吟豪士赋，隔墙初奏雪儿歌。风光如此不成醉，辜负新条挂薜萝。  

***过村居和五弟韵***  

平桥斜绕小亭西，久不来游路欲迷。泛水落花随石转，冲人燕子到帘低。酒嫌市酿开邻瓮，壁拂尘封觅旧题。暝色催归留不得，莫嗔枝外子规啼。  

***题瞻明壁***  

曲曲溪流处处花，绿杨影里有人家。谁能载酒听春雨，共踏平桥一道斜。  

***苏宏祖***  

苏宏祖，字恪甫，汤阴人。顺治丙戌进士，官和顺知县。有《敦朴堂诗集》。  

***定州道上***  

潦倒书生兴已阑，何缘好梦到渔竿。冲霄岂是羽毛满，曳尾曾经道路难。侯骨自知非李广，缺唇今竟补方干。入官先效蛮娘舞，旧样时人不喜看。  

***谢宾王***  

谢宾王，字起东，临淄人。顺治丙戌进士，官南康推官。有《兰雪堂集》。  

***过安庆怀黎天锡***  

埤堄秋深落木空，十年重听皖江鸿。潮声暝接千峰雨，塔顶高盘万里风。吴楚上游新组练，中原落日旧艨艟。欲商尊酒同心远，惆怅龙门意未穷。  

***南昌遇赵宪副韫退***  

青山小队拥纶巾，华发论兵侍从臣。十载疏传明主纳，天涯宦似故人贫。秋镫乡语听鸿久，行幄人过问字频。莫望长安多踯躅，邹枚几见画麒麟。  

***李源***  

李源，字江余，号星来，德州人。顺治丙戌进士，官河津知县。有《见可园集》。  

***夏夜***  

夜月清如洗，冰心讬玉壶。竹君千个在，石丈一峰孤。独酌开青眼，微吟撚白须。故人书昨至，远道忆吾徒。  

***李浃***  

李浃，字霖瞻，号陶州，德州人。顺治丙戌进士，官芮城知县。有《陶庵集》。  

***夏日杂言***  

长夏敞幽轩，开窗依萝樾。燕寝乐虚明，房廊步曲折。松响风初来，云归雨乍歇。仰视天宇清，林暝山吐月。月色孤泠泠，素心讬高洁。  

久雨逢戊晴，戊日雨不止。晻晻阴晦凝，四野连蓄水。秀颖等浮萍，登场禾生耳。爰轸昏垫情，医疮从兹起。天行岂不若，难参玄化理。怨咨念小人，思艰望君子。  

***天津***  

津门连渤海，曲折抱长安。食货喧商市，鱼盐乱钓滩。鼍鸣潮信早，龙过雨声寒。泼刺银刀重，庖人进脍盘。  

***叶承宗***  

叶承宗，字奕绳，号泺湄，历城人。顺治丙戌进士，官临川知县，殉难。有《泺函》。  

***彭南溟迁泺上***  

彭生阀阅子，兼之湖海士。意气薄云霄，神情在山水。貌物如有神，不独得其似。四壁虽萧然，耻以丹青市。自子初临泉上游，香毫冉冉画寒流。叶郎大笑向人说，泺水新来顾虎头。  

***赵埠口***  

长隄密柳板桥连，红蓼花中系钓船。渔父狂歌归酒市，高竿挂网夕阳边。  

***李鸿勋***  

李鸿勋，字勤王，号长六，磁州人。顺治丙戌进士，官阳城知县。  

***过先贤闵子骞故里***  

数十间茅屋，人传闵子家。秋风吹不断，满地有芦花。  

***王崇简***  

王崇简，字敬哉，宛平人。明崇祯癸未进士，顺治丙戌补选内国史院庶吉士，官至礼部尚书。谥文贞。有《青箱堂诗集》。  

***舒章至***  

经岁犹然识泪痕，幽怀相向各声吞。惟余悲感心多愧，无复欢娱事可言。勋业漫期新竹帛，风尘可有旧桃源。天涯兄弟伤摇落，把臂如君今几存。  

***寄怀梁公狄内弟流寓宝应***  

念子年来多病侵，鱼潜鸿杳信沉沉。奔腾昔日天涯泪，彫落余生岁晚心。万里风尘双须短，他乡客梦一镫深。何时携手沧溟去，瓢笠潇潇上翠岑。  

***寄赠申凫盟***  

秣陵云扰后，寤寐忆君多。吾道存薇蕨，风尘乱薜萝。遐心栖大麓，清梦越漳河。何日偕瓢笠，幽嵓听浩歌。  

***杂怀***  

疏篱松影拂前除，闭径常回长者车。適意漫劳康乐屐，忘名不著子云书。岁时花月频沽酒，风雨黄昏独掩庐。最喜诗怀殊健逸，闲吟应可傲樵渔。  

***岳映斗***  

岳映斗，字匡六，三原人。明崇祯癸未进士，顺治丙戌补选庶吉士。有《瓠园诗集》。  

***失卫***  

忆昔经离乱，以之寄死生。星飞汾水绝，电逸太行平。委曲逢人意，艰辛只自明。一朝青枥下，风雪怅无情。  

***抑搔***  

玉绳宵且尽，昆岫月将韬。古木红云曙，新滩碧浪高。下除寻拄杖，穿径棘围祹。暂取鸡翁意，聊宽此抑搔。  

***十亩***  

闲闲十亩桔槔颠，火映荒篱倦鸟还。畦碧偶惊秋水至，人稀疑数晓星悬。颠狂骨性由来有，放浪乾坤此地偏。咫尺玉泉登顿少，镜中烟雨海天连。  

***梁化凤***  

梁化凤，字翀霄，号沣源，长安人。顺治丙戌武进士，官至江南提督，封三等男。谥敏壮。  

***夜雪***  

六出寒花云外飘，天宫错落撒琼瑶。群鸦乱噪笼烟树，孤鹤频惊带月潮。茅屋一时成玉宇，曲蹊忽转起银桥。围炉共酌金罍酒，独惜山中有采樵。  

***刘元镐***  

刘元镐，字西京，号砚北，南昌人。顺治丙戌举人，官南宁推官。有《蜕庵集》。  

***商丘道中***  

行藏真造次，南北道空长。万里今歧路，千家古战场。青磷照落日，白骨伴垂杨。残角孤城外，乡心正渺茫。  

***南关山行***  

九折宁为险，驱车万叠深。虎泉抛石眼，鸟路入云心。日冷林长夕，风骄壑易阴。商山名利道，奔掷到如今。  

***李世恪***  

李世恪，字共人，江陵人。顺治丙戌举人，官凤阳推官。有《谋笑轩诗》。  

***季春偕诸子散步三鸦寺***  

风雨连三月，春光强半差。量晴呼好友，冲湿趁桃花。红断钟声接，烟深鸟路斜。林香吹未歇，机息欲家。  

***程谹时***  

程谹时，字声子，号愚谷，天门人。顺治丙戌举人，官南丰知县。有《嘉禾堂》、《扶柳堂》诸集。  

***别曾恂如***  

何忍遽言别，离情自此深。涧花偏暗淡，林鸟漫沈吟。一夕山川梦，十年风雨心。明朝西去路，遥指隔高岑。  

## ●卷二十四

***宋琬***  

宋琬，字玉叔，号荔裳，莱阳人。顺治丁亥进士，户部主事，历官四川按察使。有《安雅堂集》及未刻稿《入蜀集》。  

***送别俞眉仙归新安***  

古人为吏惜折腰，今人为吏愁吹毛。渭城小邑大如掌，百家杀尽十家逃。俞侯年少专城居，渭人始得归田庐。郭外行春策病马，壁间退食悬枯鱼。一朝微中考功法，拙宦违时乃承之。妻儿驴背坐复跌，担囊但有琴书压。君家旧在黄山曲，武谿千转清如玉。拂衣长啸山水间，回首风尘真仆仆。五柳门前菊欲黄，布帆高挂蒹葭苍。归去来兮倘相忆，陇雁飞时书数行。  

***钓台图歌赠马兰台山人***  

九峻山人聊玩世，伏波将军之苗裔。家在渼陂紫阁间，孤情独与烟霞契。弹筝叩缶本秦声，裂芰为衣皆楚制。儒冠误人几半生，秋风屡雪刘蕡涕。长焚笔砚事丹青，泼墨吮毫称绝艺。横皴酷似黄大痴，细染还宗吴仲圭。近代以来数文沈，嘉隆而后作者谁。山人工意不工似，匠心自出无专师。卢龙山水颇不恶，韩家钓台尤最奇。一峰高入白云里，登楼坐见海沧湄。游人欲绘每束手，譬如写照难须眉。一日坐我悠然堂，解衣<石盘>礴无人窥。须臾图成挂诸壁，高岩邃谷光参差。瀩澹旋涡渔艇立，窈冥洞口烟萝垂。主人韩生有狂癖，此台自尔高曾贻。见图再拜悲且喜，重之不啻商尊彝。便买贞珉勒山侧，酹酒欲告山灵知。山人此别欲何往，赠汝一枝筇竹杖。避世宜从麋鹿群，结庐高卧仙人掌。宁恤床头妻子饥，要令胸中丘壑长。我今持节越王城，兰渚剡溪恣偃仰。预拂霜绡以待君，一挥欲使群山响。记取雪深一丈时，山人须鼓山阴桨。  

***送东云雏孝廉***  

羡尔能高卧，莲华峰下居。青袍双鬓老，黄叶二陵疏。已著《潜夫论》，还陈灾异书。故人京洛遍，问讯近何如。  

***寄怀胡苍恒宪副***  

壮志堪乘障，浮名悔入关。人疑龙性傲，官似马曹闲。板屋青羌俗，柴扉紫逻山。边城须卫霍，未许拂衣还。  

***清水道中***  

陇阪高无极，清秋望更赊。石林千叠水，板屋几人家。古驿羊酥饭，空山燕麦花。停骖问耆旧，井税说频加。  

***发鸠兹陈伯玑欲偕至维扬弗果次采石为别***  

才买蒲帆指秣陵，青山此日兴堪乘。饥来自笑空仓雀，归去真如脱鞲鹰。荻岸风多摇鹭影，江潮夜落见渔灯。芜城八月枚生笔，欲起观涛病未能。  

***刘越石闻鸡处***  

衰柳平沙古渡村，传闻此地舞刘琨。鞭惟祖逖能先著，客有卢谌感旧恩。江左衣冠空北顾，古来天地此中原。鸡声依旧清霜晓，招得并州万里魂。  

***铜雀台***  

三台缥缈郁相望，俯眺中原接太行。凤觜香残歌舞散，鱼鳞瓦冷馆池荒。漆镫讵有千年焰，繐帐空施入尺床。何似金人汾水上，茂陵风雨泣刘郎。  

***登西岳庙万寿阁***  

崔巍杰阁玉为寮，白帝离宫倚绛霄。槛外河山三辅小，岩前觞豆百灵朝。明星环珮云来湿，仙掌芙蓉雨欲摇。会御长风凌绝巘，青鸾背上夜吹箫。  

***登华岳作***  

独上钩梯览大荒，秦关终古气苍苍。天开阊阖才寻尺，地界雝梁入渺茫。五粒松摇群帝珮，三浆露挹百神觞。仙人方罫青冥上，更欲凌风度石梁。  

松风谡谡步虚声，策杖高寻卫叔卿。星近祠坛光欲堕，月临仙掌夜偏明。扶桑万里天鸡曙，箭括三更石马鸣。谁信扬雄擅词赋，不将彩笔记层城。  

***鹦鹉***  

雕笼万里讬征鞍，辛苦何辞行路难。幽阁恰添娇女伴，方音犹作部民看。且分薄俸供粳稻，莫遣春风瘁羽翰。流水陇头相忆否，朔云边月不胜寒。  

***庚寅狱中感怀***  

商飙凉劲秋，昊天降霜露。采采孤葵根，展转愁其足。幽兰在庭柯，馨香莫能蠹。君子谅不惜，零落伤中路。庶事多贸理，人生信所遇。俯仰终古间，谁知龙与蠖。  

夸夫竞权势，志士怀荣名，杀身非一端，天道常患盈。汤汤桐柏水，有时浊且清。羲和无停策，日月东西征。自非空桑子，岂不念所生。宛彼鸣鸠诗，凄恻涕沾缨。  

中夜聊假寐，饥鼯啮我耳。拥褐步檐棂，众星粲可指。中有琴鼓声，清商激绿水。哀弦随悲风，曲终忽变徵。兹音久不作，勿乃邹阳子。沈忧荡精魂，欲诉谁为理。  

仆夫橐饘粥，投箸谁能餐。徒隶向我语，庙室西南端。往者杨左辈，预血于此丹。恍惚阴雨时，绛节翳飞鸾。再拜招其魂，毅气不可干。嗟余亦何为，喟然伤肺肝。  

***挂剑台***  

延陵季札贤公子，腰下芙蓉淬秋水。一片心期不忍寒，萧萧陇树虹霓紫。历聘诸侯未反命，鱼肠剚刃王僚死。躬耕三让宗家法，吴邦不受轻如屣。当时列辟尚权谋，剑客纵横仁义否。君臣父子竞相居，《谷风》之刺徒为耳。公子深忧在万古，聊因死友扶人纪。缟纻非无肸与侨，千金独向徐君委。朅来酹酒想遗风，荒台半圮埋寒丛。麒麟寂寞一抔土，谁其树之松柏桐。人言墓草似干将，辘轳镡鼻将无同。三十年来不复甲，枯根或化为蛟龙。水汤汤兮风烈烈，篝火黄昏读残碣。金石有时销，此谊长不灭。君不见交态纷纷等阡陌，任昉门前无吊客。  

***赠郑汝器歌***  

近代八分复何有，专家独让莆田叟。莆田宋玨，善八分书。作者纷纷祖唐隶，臃肿支离转粗丑。郑君博物饶天姿，书法遒劲多离奇。老笔纵横森剑戟，尺幅光怪盘蛟螭。大书径尺悬赑屃，仿佛再见峄山碑。家藏图书半秦汉，陈仓石鼓宣王诗。岣嵝传疑夏王禹，之罘篆刻丞相斯。缥缃卷帙各精好，岩搜壑剔将无遗。我来焚香肆展阅，神游三代观鼎彝。主人爱客出斗酒，高斋日午桐阴移。况复髯兄善豪饮，醉挥三百金屈卮。君从壁上观人醉，独踞匡床作奇字。泼墨淋漓四座惊，咫尺苍茫风雨至。昔我持节陇首经。磨洗中郎《郙阁铭》，会将什袭称双绝。置向浮岚暖翠亭。余家藏黄大痴山水，曰《浮岚暖翠图》，因以名亭。  

竹罂草堂歌疁城朱松邻，白门濮仲谦，皆以竹器擅名。  

君不见练川朱生称绝能，昆刀善刻琅玕青。仙翁对弈辨毫发，美人徙倚何娉婷。石壁巉岩入烟雾，涧水松风似可听。镂玉雕犀安足夸，玻璃可碎牺樽腥。白门濮生亦其亚，大朴不斫开新硎。虬须削尽见龙蜕，轮囷蟠屈鸱夷形。匠心奇创古无有，区区荷锸羞刘伶。妙制流传真者少，何侯得之为异宝。大书深刻作堂额，客至登堂多不晓。我来问名请纵观，锦笥才开称绝倒。黄侔蒸栗缜且坚，润比琼琚兼肉好。何侯啖我烧羊胛，华发临风除白帢。阶列唐昌观里花，栏余甫里先生鸭。美酒元从白堕留，新篘更得青州法。南人不惯北人欢，绳床坐听糟床压。君不见蔡邕笛，千年人去亭名柯。讵若龙钟古节大如斗，真堪一日十摩挲。铜盘绛烛朱颜酡，升君之堂为君歌。年来已厌乌程酿，客中十斛须相饷。沙棠树下牡丹丛，蓓蕾计日应全放。殷勤欲倩好风吹，痛饮还期明月上。预敕双童洗竹罂，待我醉卧青丝障。  

***赠马南宫参戎***  

君昔衔命赴临洮，少年意气何雄豪。狐白之裘秦复陶，袴靴<巾未>首乌孙刀。雪深草浅牵旅獒，手格猛兽如童羔。绿熊赤豹远遁逃，生取苍兕拔其氂。屯田芜没愁耘薅，黄沙碛里飞蓬蒿。金城戍卒饥嗷嗷，翁孙方略徒烦劳。安西都护醉葡萄，诛求络绎穷秋毫。旋从丞相征哀牢，五月渡泸入不毛。苴兰城下血战鏖，蚕丛铁马随猿猱。李广数奇功则高，猿臂不得拥旌旄。长啸归来脱锦袍，黄公酒垆换浊醪。鲈鱼三寸莼可芼，安能俯仰同桔槔。美人环珮逢江皋，感君一曲求凰操。画眉笔染青螺膏，鸲鹆紫砚笺薛涛。调丝未央参翔翱，玉台新咏铿云璈。温柔有乡堪酕醄，何劳锦字贻窦滔。灞陵醉尉空嘈嘈，吴钩夜作蛟龙号。孙卢余孽阻风{风寿}，天威赫怒集征艘。楼船十万声喧嚣，何人为荐公孙敖。鍪弧重绣解弓韬，洗清瘴海为城壕。云台图画鄂与褒，道傍笳鼓惊儿曹。丈夫穷达信所遭。  

***市驴行***  

冏伯寺前黄纸下，黔首不得畜匹马。输官者后罪无赦，騄駬骅骝弃中野。走马粪田史有书，房星天驷光模糊。柴车辚辚鸾哕哕，负轭者谁大宛驹。五陵富儿顾厮养，蹇驴价出龙媒上。素丝作鞭金络头，骄嘶奋鬛行长楸。  

***雪夜蘋园听何山人弹琴歌***  

瑞雪峨峨照金罍，主人置酒临高台。座中有客操绿绮，使我徒御皆心哀。寒风萧飒空堂里，一曲未终栖鸦起。忽疑空山雷雨过，倒挂飞流声齿齿。又如班马之群鸣，千骑万骑行复止。山人本自雍门客，长裾耻向王侯宅。结友偏多侠少场，贫来独有丹青癖。醉时携得虎头笔，满壁云烟峰削戌。生绡高卷洞庭云，彩毫孤映蓬莱日。丝桐笔墨各有神，琴理真从图绘出。水仙海上雾濛濛，《广陵》绝调随春风。弦际何由识今古，胸无丘壑难为工。伊余自叹婴尘鞅，五岳空怀何日往。烦君为鼓一再行，能令宗炳群山响。赵郎善手写金徽，更为变徵泪霑衣。明月疏钟两摇落，满地清霜鸿雁飞。  

***从军行送王玉门之大梁***  

有客有客髯而紫，左挟秦弓右吴矢。自言家本关中豪，黄金散尽来江沚。年来倦上仲宣楼，裹粮且访侯嬴里。腰间匕首徐夫人，河上荒祠魏公子。悬知吊古有深愁，慷慨登车不可止。自从盗决黄河奔，大梁未有千家村。烽火但增新战垒，尘沙非复古夷门。短衣聊向将军幕，长剑终酬国士恩。落日驱车临广武，春风试马出轘辕。丈夫佩印乃恒事，安能郁郁老丘樊。王郎顾我深叹息，一见欢如旧相识。此行不但为封侯，人生贵在抒胸臆。江上杨花白雪飞，梁园芳草青袍色。盾鼻犹堪试彩毫，莺声聊为停珠勒。醉后狂歌气若云，军中教战容如墨。春风拂地车斑斑，起看明月览刀镮。平台宾客久零落，至今汴水空潺湲。怜予偃蹇风尘际，年来磬折凋朱颜。已知苦被雕虫误，强弩欲挽不可关。待尔他年分虎竹，相从射雁终南山。  

***诏狱行***  

秋官署中有老吏，能说先朝诏狱事。当时国是日纷纭，太阿柄倒归阉寺。天子高居问尚公，公卿标榜排清议。遂有群凶作爪牙，贙虎苍鹰最毛鸷。长乐宫前传片纸，金吾夜半飞缇骑。卫尉将军身姓许，提点官旗北镇抚。谳决惟多王甫欢，累囚欲辩张汤怒。洗垢新悬沈命法，挥毫已入追魂簿。甫闻此阙杀刘陶，旋见西亭尸窦武。白骨交撑裹赭衣，残骸谁敢收黄土。尔曹自谓盘根株，杀人狐媚夸良图。岂知神理有反覆，昊天明明安可诬。神奸脱距竞菹醢，亦有然脐当路衢。长安万姓歌且舞，卖钗鬻钏沽醍醐。海水群飞桑亩移，俯仰乾坤又一时。三君八俊俱尘土，膺滂田窦无坟基。彤管堪嗟《酷吏传》，青苔半蚀党人碑。我今胡为淹此室，圜扉白日啼寒鸱。冤魂欲招不敢出，但闻阴风萧飒中心悲。中心悲，泪盈把。酬酒呼皋陶，皋陶竟喑哑。古来万事难问天，蚕室谁怜汉司马。君不见城上乌啄人，曾不问贤愚。新鬼衔枚向都市，年年寒食声呜呜。  

***双燕歌***  

双燕复双燕，去岁春明江上见。今年知我在网罗，飞飞万里来相唁。忽似天涯绝域中，跫然骤得逢亲串。支颐强起暂为欢，抚事哀歌泪如霰。吁嗟我生太荼苦，羽毛摧剥饥肤贱。鸿雁高翔那肯顾，鹡鸰梦断空凝盼。东风夜夜吹归心，故园桃李开应遍。燕兮少留听我语，狱吏虽苛不嗔汝。长安挟弹多少年，汝今衔泥向何处。楚馆吴宫久寂寥，野花烂漫萦遗础。翡翠楼头许暂栖，恐妨思妇梦金闺。荡子从军去不返，年年芳草春萋萋。碧纱窗外霏霏雨，恨杀南飞乌夜啼。  

***古银槎歌***  

我有匣中银凿落，碧山山人手所作。背镂至正壬寅字，点画形模今宛若。断节枯根纷错纠，中有仙人博望侯。衣冠甚古须髯苍，飘飘一似乘孤舟。肘后惜无筇竹杖，袖中或有安石榴。人言八月泛天汉，支机石畔逢牵牛。奇事流传见图画，炼师何意穷雕锼。当年亲致汗血马，饱历条支经大夏。安知骨貌久销歇，供人把玩充杯斝。金人已去柏梁台，玉液常霑白莲社。嗟我瓠落沟断同，潦倒赖尔衰颜红。有酒如渑不称意，欲求仙术寻壶公。跳身此槎之腹中，穷源再入冯夷宫。为侯改号鸱夷翁。胡为低眉偃蹇在尘世，枕蛟骑虎愁我躬。  

***夜雨留方尔止宿次日将之宣州***  

相逢哆落木，此别叹流萤。偃蹇羞郎署，饥寒逐客星。帘光摇竹翠，江雨带帆青。归日吾能待，新诗满敬亭。  

***宿摩诃庵***  

不意能来此，高僧共默然。灯传无尽劫，花有再生缘。幻梦初弦月，微躯小劫年。画廊松影外，呵壁问诸天。  

***喜王西樵至湖上***  

伏枕南屏寺，闻君脱罻罗。翻然具舟楫，及此问烟萝。惊定收双泪，悲来著《九歌》。惠连新句好，惆怅未同过。  

惜别魂犹悸，相逢病欲苏。全身来北寺，留眼看西湖。白社期同往，青山道不孤。故人曹邺在，吟眺慰穷途。顾菴学士客湖寺。  

***剡溪道中***  

昔人乘雪往，而我溯风行。万壑穿云转，孤舟与石争。鱼游寒水见，鸥立夕阳明。安道留遗宅，寥寥千载名。  

***和曹顾菴学士湖舟泛雨***  

荡桨烟初破，回桡雨未收。樵归梅半斧，候暖麦将秋。云气藏山寺，江声抱郡楼。客怀俱拓落，不但为依刘。  

***申园同姜如农作***  

旧与张常侍，同吟《桂树歌》。重来松鼠大，相对渚禽多。花气侵衣袖，茶烟隔薜萝。终焉遂疏懒，白首问渔蓑。  

***寓侯记原秬园***  

飘泊仍吴会，凄凉但越吟。乡遥悲去雁，春晚见来禽。老病初携杖，良朋喜盍簪。娄塘隄上柳，步屟定相寻。  

上巳迟三月，是年闺二月。高斋自一家。鱼梁连竹屋，鸡栅缚藤花。万木偏能冷，群鸥未觉哗。临邛频送酒，莫遣豹奴赊。  

未忍辞君去，行行且复淹。酒枪朝尚卧，花箭夜来添。斋中，蕙开极盛，白鸟声相乱，黄鱼价稍廉。东邻如何问，龟策未须占。  

***检阅故人姜筼筜遗稿泫然有作***  

宿草萋萋几度春，招魂不返大江滨。安知嗣祖非为福，况有要离可作邻。良友心期为楚些，孤儿风貌是吴人。西风似翦吹残烛，三复遗文泪满巾。  

***九日同姜如农王西樵程穆倩诸君登慧光阁饮于竹圃分韵***  

塞鸿犹未到芜城，载酒登临雨乍晴。山色浅深随夕照，江流日夜变秋声。上方钟磬疏林满，十里笙歌画舫明。空负黄花羞短鬓，寒衣三浣客心惊。  

***夏考功先生廾年浅土门人盛珍视卜地葬之以其夫人祔焉余高其义为诗以赠***  

几年松槚缺经营，负土荒原赖友生。曾赋《国殇》悲翟义，竟无佣保付王成。月明大鸟来华表，剑合双龙卷素旌。二陆冤魂应共语，云旗风马笑相迎。  

***罗以献胡去骄将归武陵汉阳小集南园即席分韵***  

才从双屐探梅萼，忽送孤帆折柳条。唳鹤滩头春欲尽，鹔鹴坡上梦方遥。生徒南郡悲长笛，词客西京有洞箫。我亦因君动归思，那能长住伯通桥。  

***重晤李舒章***  

漠漠阴风吹草莱，故人悲喜更衔杯。竞传河朔陈琳檄，谁念江南庾信哀。避地何如金马署，伤心莫问柏梁台。蛾眉自昔逢谣诼，嗟尔登高作赋才。  

***元旦***  

白项乌啼接曙晖，条风依约满圜扉。非关潘岳为郎拙，自是虞翻与世违。沧海尚悬逋客泪，清霜宁为贱臣飞。故园鸥鹭应相诮，辜负三春薜荔衣。  

***送顾勉斋督饷关中***  

柳色依依边马鸣，故人万里赋西征。汉江旧绕褒斜谷，蜀道新悬骠骑营。碛里梅花春不度，楼中羌笛夜偏清。相看怀抱萧条尽，陇水秦云雁几声。  

***闻郭辉竹赴难志感***  

侧身东望独含愁，尺素俄传解我忧。党祸得无惊范母，故人来必是王修。欲投豺虎呼苍昊，肯使钱刀感白头。侠骨未妨频煅炼，若卢扉里醉乡游。  

冰雪河梁送汝归，至今乌鹊尚惊飞。未辞羽翮悬弓<矢敫>，何事风波及钓矶。梁狱有书愁按剑，秦庭几客赋《无衣》。悬知执手还如梦，颜鬓年年半已非。  

***送徐子九之任麻城***  

昭丘南望郁苍苍，有客鸣榔过武昌。楚国菁茅初入洛，汉臣词赋旧怀湘。月明挂席闻鸿雁，秋老登楼见凤凰。若到江南逢小谢，寄言幽梦满池塘。  

***送何葵如归里***  

年年作客雁先还，才说归期鬓已斑。落日片帆天际远，那能相送鹤儿山。  

***漂母祠***  

楚媪祠边荐白蘋，谁将卮酒酹王孙。千金一饭犹思报，肯负高皇吐哺恩。  

***舟中见猎犬有感而作***  

秋水芦花一片明，难同鹰隼共功名。樯边饱饭垂头睡，也似英雄髀肉生。  

黄耳传书事不讹，松江高冢尚嵯峨。韩卢烹后功臣死，莫向淮阴祠下过。  

***癸丑上元游赤壁作***  

步屟临皋芳草生，断崖千尺夕阳横。赋成《赤壁》人如梦，江到黄州夜有声。雪后归鸿频代谢，渚边孤鹤自哀鸣。烟波极目凭阑客，载酒还应酹月明。  

***舟中即事***  

老作成都客，飘摇愧卜居。招魂词赋客，访古岁时书。鸟道王程远，猿啼乡信疏。同舟亲串喜，新食武昌鱼。  

***宜都阻雨入夜始霁自荆门虎牙山而上群峰络绎险怪万状蜀江之奇自此始***  

舣舟背山郭，寒雨方凄凄。爱此澄江水，色映青玻璃。北岸殊不然，一石五斗泥。同流判清浊，势与泾渭齐。宵分星汉出，捩柁鸣晨鸡。虎牙既雄亘，荆门不可梯。群峰互方圆，参差璧与珪。层巅挂飞梁，千仞垂虹蜺。石子何磊磊，往往绝径蹊。榜人半赤脚，重茧如马蹄。小子但果腹，歌啸忘酸嘶。嗟余怀寸禄，远適瞿唐西。巫山渺安极，巘崿方端倪。晨夕展游眺，童稚相提携。快哉篷窗内，偃息成幽栖。  

***泊舟夷陵作***  

百丈挽孤舟，譬诸御劲敌。黄头运长篙，森然列矛戟。伐鼓以为节，进止有成画。喧呼殷雷霆，鱼龙应辟易。草间觅微路，蜿蜒入山脊。蜀儿夸身手，攀缘类蜥蜴。乘风张素帆，眩目失青壁。蒙茸岩际花，斑驳沙边石。小市闻鱼腥，近郊留虎迹。夷陵楚西门，历年困兵革。黄牛未百里，江流疾如射。云岑莽亏蔽，波涛相委积。芜没明妃村，苍凉屈原宅。景物足留连，畏此简书迫。浩歌对鸥鸟，俯仰悲行役。  

南津关即西陵峡。  

奋棹入西陵，实惟三峡首。耳目霍然新，乾坤划初剖。巴江万里来，莽莽开户牖。大禹驱龙蛇，群峰俨趋走。锦屏百叠张，翠壁千寻陡。崖谷异昏明，亭午气如酉。幂历青萝幽，茏葱白云厚。绘事让鸿濛，天然色丹黝。怪石何时崩，雷文辨蝌蚪。长年告中飰，步屟坐林薮。苔荒杖屦危，径仄趾相蹂。抨弓落雉媒，垂纶出鱼舅。挥杯劝吾侪，此乐良非偶。  

***黄茅滩***  

群山夹江流，其形如囊橐。缅想太古前，神功劳斧削。直下塞坤维，高空插冥漠。崩浪屡洄漩，层峦迭参错。罨画象楼台，岧峣类城郭。翠含青黛光，白者为粉垩。沿回路已穷，侧转忽开拓。烟际见渔舟，遥遥一秋箨。涉险却恬嬉，胜赏反惊愕。浑似逢异书，披览得约略。行行止三舍，樵爨倚山脚。方音闻鹧鸪，暝色下猱玃。汹汹怒涛哀，凫凫山泉弱。兴来抽短毫，庶几慰飘泊。  

***捕鱼行***  

新滩之险天下无，瞿唐以东称畏途。波涛壁立走雷电，下瞰疑是蛟龙都。骤窥澒洞破心胆，坐观笭箵成欢娱。渔人取鱼逐滩响，不劳乌鬼家家养。年年巴蜀雪消时，千百为群鱼大上。歕珠跋扈气成龙，触石惊跳力如象。腾身争欲挟云飞，红鬐翠鬛翻银浪。死生祸福只须臾，早见修鳞出罾网。已困泥沙尾尚摇，半衔苇索头还抢。宁论<鱼偃>鲤与鲦鲿，百钱贱买充糇粮。不分流膏兼饲犬，可怜登俎共牴羊。我行见此欲掩鼻，鲍鱼之肆古所伤。落日回舟召亲友，吾侪幸脱鲸鲵口。计日应尝丙穴鱼，为君满酌郫筒酒。  

***新滩歌***  

江水远赴瞿唐门，建瓴而下势欲吞。东过秭归峡逾逼，双崖突起如藩垣。神龙在槛虎被缚，自然拏攫还腾奔。巨石中央列戈戟，云霾雨蛰磐孤根。潆洄未肯注东海，朝宗讵识天王尊。天吴九首作窟宅，当年割据哀公孙。老蛟昼号猿夜啸，估客万里伤心魂。疑是共工怒，头触昆仑折天柱。又似樊将军，毛发冲冠皆倒竖。丛祠血食饱淫昏，开凿无人念神禹。岸边林立黄头儿，负戴装囊半村女。攀萝扪葛胜丁男，头上银钗已非古。行旅纷纷学鱼贯，邻船隔舫更相唤。一舟才过万人呼，沙头杂坐忘餐飰。西来<舟同>艚去如箭，死丧之色人人面。涛声断处即安澜，咫尺分明割乡县。舟人酾酒妻孥喜，历尽惊湍观已止。艰危莫漫数黄牛，鹿角狼头曹桧耳。  

***戏题督邮争界石***  

何年攘臂此山头，风俗传闻两督邮。蜀国至今悲杜宇，楚人终是恋鸿沟。沧桑屡换身安属，朝市频更怒未休。怪事荒唐君莫笑，古来党祸本清流。  

***天生桥歌***  

天台石梁百余丈，缥缈丹梯不可上。匡庐瀑布垂云端，银河倒挂千岩间。苎溪之水西北来，发源月窟何雄哉。骊龙正睡老蛟蛰，何人鞭起生风雷。雪山峨峨仆冰柱，冯夷怒击灵鼍鼓。六鳌鼻额高崔巍，溅玉霏珠自吞吐。虹桥横跨出天然，元气浑茫绝斤斧。奔涛忽断咽不流，下穿双穴如咽喉。须臾溃决势莫御，动摇林壑风飕飗。万钧强弩齐注射，骅骝顿制金络头。我来濯缨还洗耳，酌之不异中泠水。猿啼虎啸车马绝，可怜汩没空山里。噫嘻乎！古来贤士轗轲亦如此，必逢困厄声名起。屈子《离骚》马迁《史》，不得其平应尔尔。残月辉辉搅醉眠，犹觉泉声撼窗纸。  

***李之芳***  

李之芳，字邺园，武定人。顺治丁亥进士，授推官，官至文华殿大学士。谥文襄。  

***同施愚山陪祀郊坛***  

太乙瑶坛接露台，龙旌遥拂翠华来。仙韶细度云门奏，玉殿初明泰畤开。千尺炉烟天外转，九重黻佩月中回。祠官解有登封意，独向《甘泉》拥赋才。  

***冯溥***  

冯溥，字孔博，别字易斋，益都人。顺治丁亥进士，官至文华殿大学士。谥文毅。有《佳山堂诗集》。  

***行路难***  

长安豪贵起大屋，日食万钱苦未足。洛阳年少来上书，旁观笑破绛灌腹。昔日信陵谋孔艰，车骑喧阗老抱关。太史犹记东门里，过者徘徊不忍还，呜呼蹑屩担簦日三喟，人生报恩会有地。  

少年结交意气豪，杯酒欢娱赠宝刀。出门一笑轻其曹，铭钟铸鼎等鸿毛。白日晻暧不相待，霜刃绣涩沉光彩。无复伏波铜柱勋，空愁薏苡飞书在。呜呼茫茫尘氛无要津，弃繻破浪属何人。  

纫兰不耐久，磨刃空伤手。树锻既不堪，犊鼻亦可丑。丈夫悬弧志四方，焉能跼蹐徒俯首。脂车秣马越太行，自信险阻无制肘。我车脱幅，我马卒{疒者}。前有虺蛇，后有猛虎。将伯无助，困于林莽。咄嗟歌白石，慷慨问青旻。孰知坎壈蓬蒿士，亦有当年稷契臣。  

***秋日饮酒诗***  

秋色从西来，吾斋何潇洒。凉飔拂襟袖，老眼作小楷。念此筋力微，自笑如童騃。又容净远眸，天清暑已解。重曝晏子裘，莫怪侏儒矮。高朋正满座，樽空更须买。取乐少年同，顿忘吾体惫。况有吹箫人，取材谷之嶰。华灯宜高张，梁尘凫凫摆。不醉未云达，遑恤旁观骇。试看战士苦，甲披犹重锴。  

***纪异***  

己未秋七月，廿八直官廨。震动起重渊，衰老適相邂。初听蛟龙吼，水势涌澎湃。复拟雷霆怒，击物刀必夬。奔走争一门，汹汹群夺隘。帽脱鲜结缨，袒裼任衣衩。跬步暗前途，举足迷所届。造物胡不仁，或是天地噫。仓猝遘乖异，喘定神尤惫。战慓色各变，相对不能话。招魂幸得活，倾压分一界。岂是九河复，沟裂分多派。屋覆势连鸡，墙彻溷贵介。嗟哉土中人，狼藉如填债。上帝降鞠凶，下土横彫瘵。  

贫者束缚去，富室或歌薤。逆旅亲戚绝，惨被蝇蚋嘬。皇仁真浩荡，发帑赈颓坏。无主敕官瘗，丁宁勤告诫。小人复贪利，木石十倍卖。至今露处多，入室如畏虿。席亦不易得，妇子衣裳絓。街头灯火繁，团聚浑结砦。凄凉逢阴雨，郑图非所画。灾祥昧其原，夫子不语怪。俗讹鳌极翻，吾将具十犗。  

***赠唐济武***  

折槛焚鱼句独工，参祥学道迹双融。闲来几捆牛腰卷，醉后千村驴背风。小过旧知惟砚北，同人新兴在江东。即今握手春明里，不拟人间问转蓬。  

篱菊花繁九月秋，去年有客赋同游。文章海内无双手，公望词林最上头。狎主齐盟邻友在，朅来燕市酒徒留。蜀笺欲买三千叶，钞取新诗慰老眸。  

***九日同沈绎堂罗振彝王仲昭吴志伊陈椒峰登善果寺毗卢阁***  

苍凉霜气未深寒，九日招提倚佛栏。过眼征鸿难并翼，入盘紫蟹且加餐。天龙八部垂垂老，日月双丸冉冉看。陶谢宾朋欣满座，黄花欲插更弹冠。  

***芦沟桥行***  

芦沟之桥走百货，柴车阻塞断人过。前车脱轭扶牛立，后车挨帮骑马坐。须臾十车五车横，千车百车不肯行。日中相望愁日暮，九衢遥瞩走峥嵘。豪贵驰来鞭挞厉，回辕让路开复闭。念子气骄衣裳单，天寒露宿真拙计。都城百雉开九门，九门亦复如云屯。侯家应有车千辆，牛马风尘日月昏。忆昔子针来奔晋，华轩炙毂夹道进。观者惊愕未敢言，雷轰电掣公卿震。富贵事君莫等伦，不见诗咏车辚辚。寄言行役冠裳客，好避驱车独力人。  

***黄机***  

黄机，字次辰，号雪台，钱塘人。顺治丁亥进士，改庶吉士，官至文华殿大学士。谥文僖，有《浥露堂诗文集》。  

***读欧阳永叔秋声赋有感***  

执素不盈尺，抚桐何事弦。夜气还太初，杳无尘虑牵。清商入林杪，抱膝忘吾年。人生感荣辱，而自损其天。闻兹檐外声，乌乎使之然。  

***和高念东先生六合道中作***  

寄眼秋光好，停车问所经。回峰藏短径，疏竹掩空亭。稻熟平栖亩，蘋开浅见汀。蒋山新入望，端为客来青。  

***王熙***  

王熙，字子雍，一字胥廷，号慕斋，宛平人。顺治丁亥进士，改庶吉士，授编修，官至保和殿大学士，加太子太傅，进少傅。谥文靖。  

***少楼冬月***  

向夕烟消大地平，海洋扶月上瑶京。山河影射千门静，城阙光涵太液清。霜静高旻流素籁，风微小阁敞新晴。邻钟欲动光初满，萧瑟还惊离别情。  

***夏日柬章紫仪***  

思君好亭子，闭户即山林。绕屋清光回，盈阶碧草深。素琴宜静夜，凉月发高吟。此地疑无暑，微风起夕阴。  

***紫竹院***  

紫竹禅关迥，虚亭老树前。槛低花影静，林密鸟声传。钟梵闲清书，池塘遍野泉。夕阳楼影下，归骑破春烟。  

***郝维讷***  

郝维讷，字敏公，霸州人。顺治丁亥进士，官至吏部尚书。谥恭定。  

***寄题五老峰***  

庐岳岧峣隐列仙，五峰离立蔚蓝天。玉膏瑶草襟期外，白鹤青牛謦欬边。极目蓬莱惟一气，共餐沆瀣自何年。终期振策三梁上，宾主逢迎意俨然。  

***任克溥***  

任克溥，字海湄，聊城人。顺治丁亥进士，授推官，官至刑部侍郎，加尚书衔。  

***游鹊山院赠蹇修上人***  

偶来寻古寺，雨后得余清。漠漠人烟外，泠然一磬鸣。禅床随处稳，秋草就阶平。只恐深山去，云霞隔几层。  

***李敬***  

李敬，字圣一，号退庵，六合人。顺治丁亥进士，官至刑部侍郎。  

***天宁洲至六合***  

纤纤芦上月，历历船中晓。风鸟共一轻，江天相与杳。云归三楚秀，山点六峰小。滁水回曩游，灵岩发新眺。  

***孤馆***  

孤馆多雨色，青苔被阶墀。秋风行半道，玄蝉催高枝。伫立裁锦字，信美将谁思。空廓易流响，非复堕钗时。盛年不自得，良觌难重期。安得随阳鸟，缄书寄瑶池。  

***清明泊瓜步阻雨***  

愁思如芳草，春程不断生。停云连野色，过雨挟江声。瓜步新添水，清明远送行。强从吴客语，归计羡朱樱。  

***登岳***  

寻山有仙骨，出没御天风。历历游观处，苍苍烟雾中。灵芝光可遇，福地脉俱通。日落予心息，还期铁脚翁。  

***过武昌***  

四时常不极，一棹况无涯。击汰天疑路，停桡水是家。危洲行处直，远郭望中斜。沙势衔山影，波光荡日华。芦明空岸雪，叶乱晚陂霞。稍辨武昌树，初飞梦泽鸦。客愁增湍驶，楚色满蒹葭。欲访河干叟，林端见古槎。  

***洞庭望月***  

好风临湖水，清光不可分。有天涵万象，无地点微云。邻笛声相应，仙舟影绝群。如何风外雁，偏向夜深闻。  

***春晚***  

春晚草萋萋，流莺不住啼。酒醒亭午后，人忆秣陵西。愁绪散还结，月花高复低。缄情书札在，珍重更封题。  

***青溪曲***  

十里青溪半藕花，亭台相向夕阳斜。小姑不解伤心事，夜夜月明来浣纱。  

***过准提庵用退之韵***  

桧柏秋阴石路微，荒园草长残蝶飞。老僧学佛兼学圃，豆花雨渍豆叶肥。我来踏穿狮子窟，绳床尘满坐者稀。所须月米才半钵，黄菜扑面劬朝饥。去年屋破雪堆席，今日墙欹风打扉。睡汉世法且不贯，纵施广舌何霏霏。龛前大士漫千劫，门外枯松径十围。随便趺坐即起去，休留棘剌横牵衣。快哉白云如奔马，兀突那复为人鞿。  

***读水经注忆沿庭***  

坐倚巴丘俯洞庭，君山一十二峰青。不闻修竹来仙吹，但有孤鸿送客舲。欲辨水天惟北斗，若当风雨即南溟。旧游浩渺如春梦，兀看郦元注《水经》。  

***宋徵舆***  

宋徵舆，字直方，一字辕文，华亭人。顺治丁亥进士，历官副都御史。有《林屋诗草》。  

***参军行***  

檀州军败泲南陷，铁骑西山逼云栈。九门辛苦坐公卿，按兵不动有高监。玉堂美人何不平，上书北阙苦论兵。参军新命一朝下，单骑夜出长安城。是时主将卢司马，独将西兵兵力寡。不教国士死黄沙，别遣参军向城下。参军不行司马嗔，参军既行司马陈。北向再拜谢至尊，曰臣象升死国恩。鼓声阗阗军出垒，司马一呼创者起。三万边儿夜合围，孤军虽胜终斗死。朝廷颇轻死事功，翻疑讼疏多雷同。司马精爽久寂寞，参军一官成转蓬。呜呼国家赏罚未可测，归耕匡庐隐亦得。  

***襄阳曲***  

襄阳二月花艳时，城头高曳五丈旗。东风一夜动笳鼓，夹城传呼丞相归。红缨金甲光炤日，霜刀乱挥贼争出。仓卒谁辨非官军，满城鼎沸嗟何及。岘山日落黑云重，大隄女儿哭相送。襄王宫殿野火烧，何人更起猎云梦。  

***赠张燕客***  

我来勾践国，结交张公子。华灯夜相迎，痛饮从此始。三尺罗袖红，一尺虬髯紫。紫髯飘飘拂予肩，自言畴昔称少年。西走咸阳北走燕，终南太行相接连。此乡索寞少奇士，风沙万里心茫然。以兹感叹归故乡，黄河千尺流汤汤。河隄蓄水出平地，决之可以沈大梁。黄龙青雀未可测，果然今日成怀襄。酒酣对伎重岸帻，重道当年解音律。琵琶弦索谁第一，武宗供奉查八十。万历季年范昆白，雷轰铁拨今有谁。练川陆曜称杰出，闻君此论多嵚崎。河转星稀未忍归，归来落月屋梁西。卧龙山上乌乱啼。  

***古意***  

碧玉堂西红粉楼，长安归思忆凉州。咸阳桥上三年别，回乐峰前万里愁。秦地烟花明月夜，汉家关塞白榆秋。梦魂欲识金微路，应逐交河水北流。  

***长信草***  

青青长信草，无意学逢迎。不厌凄凉地，春来还自生。  

***下滩***  

孤舟泻石滩，双桨下云端。浪涌分花路，涛惊溅雪寒。乱山皆曲向，飞渡怯回看。千里无诸国，天南自郁盘。  

***谷应泰***  

谷应泰，字赓虞，号霖苍，丰润人。顺治丁亥进士，历官浙江按察司佥事、提学道。有《筑益堂诗集》。  

***游道场山***  

丹岑连绝汉，金刹倚晴空。花散珠林雨，松回古殿风。寒烟生树杪，孤磬落云中。尚有荒亭在，凭轩忆远公。  

***张坦公先生放鹤亭招饮***  

春风杨柳尽垂丝，湖海飘零对酒卮。忽忆彭城今夜雨，满庭芳草鹤归迟。  

***张坦公擢少司空北上***  

楼船北指少司空，三月江南听去鸿。谋国上书惟贾傅，救时入洛看温公。幸陪禄食旬宣久，怅望莺花去住同。何日皇州春色里，鸣珂紫陌一相逢。  

***季开生***  

季开生，字天中，号冠月，泰兴人。顺治己丑进士，历官给事中。有《冠月楼诗》、《出关草》。  

***关前志别***  

罪躯幸得主恩全，饯酒萧条转授鞭。奄普滩平鱼阵浅，句离天阔雁行偏。不辞马骨埋边雪，敢惜牛衣卧塞烟。今日玉关无外内，临歧握手莫潸然。  

***尚阳堡即事***  

草桥跨涧水粼粼，不厌羊裘把钓纶。每愧野人勤给米，久劳邻媪代炊薪。床前见月家园梦，雪后听鸿兄弟情。消浊却怜诗兴浅，三秋不敢忆鲈莼。  

凿冰十丈得泉归，却望千峰白雪围。海岸渔樵生计浅，天涯亲旧过从稀。顽山入屋霜连枕，秃树当门月上衣。穷旅不堪儿女怨，夜添松火敌寒威。  

新烧悬崖净积莎，远随甲骑渡柴河。虎头在客休投笔，鸡肋从军漫荷戈。骨肉书传辽塞少，林泉话入故园多。边城老将秋霜下，夜半闻笳起自歌。  

五云长绕旧皇畿，万里孤臣寄翠微。极塞有山皆北向，重边无水不西归。鸡鸣梦讶参朝晚，乌哺心伤进膳违。宁惜茕茕沙雁影，阳回未得入关飞。  

***送左大来先生葬***  

重关不禁旅魂过，梦里看君渡塞河。白日总悲生事少，黄泉翻羡故人多。荒台啼鸟围松柏，废苑寒云锁薜萝。未遂首丘须浅葬，好留枯骨待恩波。  

***洗马桥王三侠君***  

灵崖北下莽萧萧，旧是单于洗马桥，野槿帖山垂白叶，番河归海逆红潮。共传化日销兵甲，不厌寒星送使轺。万里天书自西出，吟鞭应叹斗牛遥。  

***季振宜***  

季振宜，字诜兮，号沧苇，泰兴人。顺治丁亥进士，历官御史。有《静思堂诗稿》。  

***潼关有感***  

兴亡非一代，形胜览层楼。渭水千年浊，秦山万里秋。豺狼互吞噬，盗贼化王侯。邮置无余马，黄华不肯休。  

***赠白门丁继之***  

夜夜金陵梦所思，君今犹是故栖枝。杯传烛影人如玉，柳罥波光月似规。白发遗民翻旧谱，乌衣年少唱新诗。繁华摇落秋无限，木老烟寒总不知。  

***夜梦亡兄书寄柩前用代酹酒***  

旷野兽铮铮，高山石<山垒><*山垒。金风吹淅淅，白水流瀰瀰。河广激长流，流急岸崩圮。见兄隔彼岸，欲就乏舟舣。遂有济子者，乱流舟若驶。呼兄兄呼弟，相见甚相喜。携持各一手，分明见十指。颜色非平生，无复旧冠履。契阔几多年，别离昨日尔。长跪问我兄，胡为瘦至此。兄云汝不知，我今长已矣。形骸关塞外，日闭黄泉里。青藤缠木棺，寒冰浸骨髓。邻寺聆钟鼓，隔土藉荆杞。天远难逾越，地老瞻岵屺。朋友宿草尽，爷娘四千里。耶喜精神健，娘食无甘旨。三妹又长逝，白发将谁倚。汝嫂目失光，石英觅燕市。从来敬寡嫂，青鸟化童子。莫我儿饥寒，我儿方生齿。我闻泪雨下，长跪不能起。我欲有所启，收泪复长跪。白马真死友，弟曾无钱纸。辽东古战场，贤愚尸积委。鬼强射虎俦，兄弱雕虫士。一唱和者稀，笔砚杂弓矢。磷火连破冢，讬足兄焉恃。兄云汝不知，夜台无晓理。偷儿盗青毡，魂凭乌皮几。沽酒邀修文，冉冉荒烟水。欲行我自行，欲止我自止。圣人复我官，旅榇归桑梓。所遗七八口，汝当速经纪。寄语掌史官，慎勿挂青史。我闻泪下雨，长跪但唯唯。唯唯更凄凄，得毋我亦死。  

***沧州古刹***  

齿齿鱼鳞泊客船，浮图倒影水渊渊。嘶风老马斜阳里，茹菜穷僧古佛前。宦海于今非故我，情田何处问诸天。新声一夜江南笛，落尽明霞月又圆。  

***蒋超***  

蒋超，字虎臣，自号华阳山人，金坛人。顺治丁亥一甲三名进士，绶编修。有《绥庵集》。  

***文殊院***  

紫玉屏风敬佛筵，诸峰如笏上青天。偶来山寺空无主，惊起白猿松际眠。  

***春日郊行有感***  

糁绿嫣红郭外稠，花开不待客登楼。穗头鹤发黄扉客，多少青春是梦游。  

***金陵旧院***  

锦绣歌残翠黛尘，楼台已尽曲池湮。荒园一种瓢儿菜，独占秦淮旧日春。  

***叶封***  

叶封，字井叔，黄州人。顺治丁亥进士，历官兵马司指挥。康熙己未举博学鸿词，选授工部主事。有《慕庐诗》。  

***赠别林蜚伯户部***  

软尘如海汎溟涬，蜃气楼台眩光景。芸芸朝暮轰喧豗，不问公私蛙鼃黾。九逵车马轇轕驰，盛者炎炎衰者冷。谁其摆脱萦搅缘，解听晨钟梦魂憬。异哉林子独天挺，身虽酬酢心自静，曩予彊持手版时，窃怪阔迂太孤鲠。逢君相视笑莫逆，谓能潦倒乐与并。狂吟往返读且赓，贳酒招寻醉还醒。只应方枘成鉏铻，奚有疏观枉见省。言诗今数新城王，顾谓两生特清警。一人知己古所难，念此胸怀日耿耿。比来俯仰分升沈，依旧从容泯畦町。俄传布诏徵儒流，谬叨同举惭公等。天庭掞藻旷代稀，我本空疏君暇整。无如刺绣输倚门，何况撞钟以寸莛。半生夜堕眢井中，一瞬云过泰山顶。嗟乎六忆勿复歌，聊胜五穷竟靡骋。浮湛郎署犹避世，拥肿支离直县癭。侧闻阴盛则变常，杞人之忧更怲怲，喟然归去江湖边，愿忍长饥决幽屏。淡交屈指宁可多，会面为期几何顷。凤翔千仞鸿亦冥，下眂枋榆乱榛梗。滔滔才水委逝川，落落吾侪终爱鼎。  

***嵩阳书院简耿逸菴***  

荒院重开地，周庐益美轮。吾衰期复古，道在信传人。乔木能无恙，今居必有邻。回思经始日，仅尔薙荆榛。  

虚堂远尘累，乐地几朋来。游息无非学，文章亦见才。经行黄叶下，取次碧筠栽。伫想惟吾友，清心绝点埃。  

***初夏乐丛开公以诗见招屡期不果依韵酬简***  

落花随涧泻红泉，浓树和云覆绿烟。玉版可参惟一味，粒松能种合孤妍。将偷闲日因过院，见买清风不用钱。惆怅幽期频自失，胜情空忆古人贤。  

***雨后立秋独由寒谿循路听泉至西山寺即事呈开公***  

愁霖及稍霁，独往听流泉。莲漏寒谿外，松风古阁边。有山须磊砢，无水不潺湲。得石披襟坐，澄怀一洒然。  

***如此泉声好，能禁野兴生。空池收滴沥，危石漱琮琤。逝者从观道，清兮可濯缨。幽期在林樾，取次上***  

散步逢秋蚤，寻僧到上方。因之开昼定，喜为煮泉尝。庭草绿随意，岩花红断肠。淙淙幽涧响，盈耳沃清凉。  

摊书临断壑，倚槛近斜曛。为爱鸣寒玉，还因诵碧云。松涛兼淅沥，花梵更缤纷。输尔闲朝暮，经行坐卧闻。  

故兴献帝陵在今安陆府城东，本名松陵山。嘉靖入继大统，封为纯德山，尊曰显陵。  

桥陵龙升空剑履，穀林通树非观美。骊山冢底凫雁销，青梧树下麒麟委。郢州城东纯德山，郁郁佳城余废垒。寝殿灰飞华表孤，曲渠泉涩朱门圯。生为藩王殁称帝，松柏无烦向西靡。祇怜拱木已尽摧，犹幸前和未遭毁。缅怀建文与景皇，手握乾符作天子。易名莫获及其身，追王偏能尊既死。当时议论争短长，事久终应定谁是。吁嗟竹简出人世，零落蟾蜍盛滴水。一双玉鱼犹宛然，三重铜棺亦徒尔。为君难保不失势，带剑上丘古如此。遥瞻斜照十三陵，尚护闲云暮山紫。天寿山陵，有敕禁樵牧。  

***愚山至得王昊庐侍读寓书奉答***  

虽至名山似谪居，顾瞻清禁引华裾。陈情已遂无遗恨，载笔相传有赐书。人立云端高独鹤，客来秋晚寄双鱼。风尘却愧非仙骨，枉问丹砂叹久虚。来书称嵩有出山铅，服饵可以长生，觅之不得。  

***洛水怀古***  

讬怨灵妃赋《感甄》，多情玉枕暗伤神。莫嫌泣豆相煎急，蚤与君王作路人。  

***任文华***  

任文华，字联璧，号云潭，新乡人。顺治丁亥进士，官广信推官。有《泽畔吟》、《东园草》、《繁霜吟》、《清商词》。  

***白露园***  

曲槛澄潭侧，泉声晓夜闻。竹烟遮午日，山色织秋雯。池静留孤月，人闲对片云。沧洲原不远，可许与平分。  

***李昌垣***  

李昌垣，字长文，宛平人。顺治丁亥进士，历官侍读学士。  

***瓜洲***  

新柳近危城，晴波燕子轻。潮声环郭远，春色渡江明。细草烟中密，高林雨后平。疏篱临曲岸，小泊听啼莺。  

***孙宗彝***  

孙宗彝，字孝则，号虞桥，高邮人。顺治丁亥进士，历官蓟州分巡道副使。有《爱日堂集》。  

***焦山***  

落潮泛舸未逡巡，面面青山似故人。殿阁当年悬日月，海天不夜识金银。有情草树留书舍，无限烟波待钓缗。拂袖直须临绝顶，容城古碣亦嶙峋。  

***同曹秋岳先生游韬光庵和高忠宪公韵***  

山水灼真意，高深致有余。栋宇蟠天根，恍蹑洪濛初。流泉渟方池，清风洒前除。遂使冰雪心，迥与尘世疏。小住倦登陟，初地供轩渠。檐楹瞰江海，一气镂清虚。洞庭但浩瀁，岂是仙人居。上有纯阳祠宇。岚色幻今古，蟪蛄鸣春秋。纷埃事徒满，所尚高王侯。岳岳怀古人，正气谁与俦。劲节在天壤，不毁同山丘。何来逸情叟，舒卷千载忧。杖履复舟楫，逍遥继寻幽。好诗藏名山，披读起龙湫。梧冈有凤凰，别浦浮野鸥。名德砺公等，终焉吾所求。风云薄岩壑，悚焉不可留。  

***张九徵***  

张九徵，字公选，号湘晓，丹徒人。顺治丁亥进士，官河南提学参议。康熙己未举博学鸿词。  

***鹤林寺***  

昨岁逢僧话竹楼，重来惊见雪盈头。杜鹃花老人天梦，黄鹤山空禾黍秋。壁破字随风雨去，珠还像借鬼神留。夕阳莫漫催归骑，凉月松风好夜游。  

***己亥钱驭少移居丹阳***  

翛然一榻此青丘，卧起三年只小楼。山色愁看霜叶晓，箫声空度凤城秋。武陵避世何知汉，荆土依人不为刘。最喜一星占处士，丹阳郭是古南州。  

***安南即事***  

铁骑昆明道，戈船粤水西。诸君催转战，天意罢征鼙。象饮蛮江靖，鸢飞浪泊低。须知尺一诏，不异下金鸡。  

***杜漺***  

杜漺，字子濂，别字湄村，滨州人。顺治丁亥进士，历官分守开归道参政。有《湄湖吟》。  

***寒夜怨***  

冻草不可结，树寒枝相依。蛾眉夜分明，愁思不得歧。漏远耳转亲，月落心欲危。孤衾光明灭，照见双凤丝。双凤何熠熠，羽毛立离离。回眸敛精魄，悲来还自持。寝兴忽晻暧，息定意旋移。殷勤结良梦，为寄心相知。  

***宜陵道中***  

理枻风雨伺，一榻百愁寄。行役苦留连，坚忍独嘘泪。乱去十余年，生聚尚童稚。修垣成芜丛，稻畦变邮置。况乃海东头，官盐属有司。煮盐烧烟青，蝇利翅可聚。三岁潮不至，儵来何赑屃。直捣范公堤，还卤不毛地。河鱼等烹鲜，田蟹亦骨醉。筑堡备潮汐，古人劳远意。大蛇趋其颠，昂颅待人飤。临窟气欲腥，攀崖指已坠。死水与死蛇，梃刃理勿二。天地莽嗟吁，鬼神纷憔悴。上河颇有秋，翼翼禾垂穗。淫淫冻雨缠，秋阳何时晒。昔称全盛日，东南反者濞。隋屠玄感后，攻战互终始。繁华不在野，灾异恒满志。荒疫踵干戈，谅复关人事。把酒问苍冥，涕泗忽淹鼻。  

***游天童寺道经育王岭观舍利***  

古寺饶长烟，隔岭见莽苍。舍利传阿育，西晋迹乃昉。人言一尺塔，光明弥百丈。宝峰聚楞伽，空谷走魍魉。利宾与大权，俨立森供养。溪水皆西流，汤汤绝尘坱。天童似儿孙，群峰作儿襁。松杉如此屋，更出群峰上。天荒破义兴，密公更雄长。妙音胡寂然，使我失瞻仰。风雨宿山房，夜闻钟磬响。忽洗百年愁，琉璃见精爽。皎月悬一轮，林杪寄真赏。  

***阅瓜洲城登大观楼望京口***  

大观楼外俯嶕峣，江静鱼龙昼寂寥。北固钟声寒出寺，南徐草色绿随潮。天临平渚疑虚敞，人倚危栏欲动摇。叹息伊娄河上柳，六朝烟雨至今朝。  

***庚子季秋赠别顾宁人社兄之会稽***  

都门曾诺共之官，恰比前人解后欢。燕颔数奇天壤少，虎头痴绝古今难。布帆送客情何极，木榻留君计尚宽。一柬间关传小宋，禹陵消息去漫漫。  

***平山怀古***  

隋宫旧址尽荒凉，一代繁华怨夕阳。清夜彩春啼鸟寂，红颜黄土野原香。星楼涵日浮空碧，御道连烟入望长。多少兴亡成底事，年年青草满雷塘。  

***马鸣萧***  

马鸣萧，字和銮，号子乾，青县人。顺治丁亥进士，历官工部员外郎。有《惕斋诗草》。  

***惕斋用东坡韵***  

四时无休歇，过去那堪数。二气自升降，天地亦何语。独坐望云烟，波鸟时高举。为怜衰谢人，白发剩几缕。支离叹此身，短筇难为拄。况复人间世，霜雪杂风雨。故园枣栗熟，剥落动盈筥。不定若飞蓬，飘猋欠*>及黄土。隐几澹无营，丘壑倘相许。  

野处逢岁稔，延赏因时適。君子不素餐，饘粥犹战栗。微尚夙有心，粒食无陈乞。肃穆躭松径，烟霞满石室。魂梦颇云安，肯教鱼鸟逸。俯仰易为陈，遑论处与出。寥寥此天地，语笑或可必。  

***刘玺***  

刘玺，字尔符，朝邑人。顺治丁亥进士，官乌程知县。有《镰山集》。  

***秋日杂诗***  

读书一万卷，不救苍生穷。借问昔所读，今与石田同。露泠蝉不语，草吟乱百虫。时物自迁变，君子忧忡忡。何以缓斯忧，埋之酒杯中。酒边落清响，不知是秋风。醉咏松竹间，萧洒开心胸。  

***移居小白村***  

野居无事洛之干，一杖逍遥任考槃。青玉映筐挑马齿，紫云摇壁斗鸡冠。客登秋阁生毛羽，山向诗人露肺肝。林静月明高唤酒，又听渔唱过前滩。  

市烟隔岸四邻静，南北轮蹄路不通。秋色老添黄雀雨，雁声孤堕白蘋风。少陵诗卷兀相向，元亮酒壶谁与同。犹喜闲闲张仲在，钓竿长伴荻花中。  

***缪慧远***  

缪慧远，字子长，吴县人。顺治丁亥进士，官寿阳知县。有《宁斋诗集》。  

***有感***  

湘水桃源欲问津，衣冠处处哭秋旻。宁同白马歼朝士，肯为黄巾赦党人。行泽楚臣应抱石，上书梁狱几全身。惊心南国添缯缴，解网还邀圣主恩。  

烽烟海内尚兵鏖，奋袖论才得尔曹。紫塞重弹白翎雀，金门竞奏《郁轮袍》。苍茫梦里询蕉鹿，浮拍池中把酒螯。长啸独期千古事，咏怀何必《反离骚》。  

***忆辽左故人***  

生归何地更逢君，兰忌当门自昔云。东洛少年无贾谊，制科风汉独刘蕡。蕃釐种徙琼花绝，辽海魂啼杜宇闻。箧里故人封事稿，雨窗检点泪纷纷。  

***田茂遇***  

田茂遇，字楫公，号{髟弗}渊，华亭人。顺治戊子举人，授新城知县，不赴。康熙己未举博学鸿词。有《水西草堂集》。  

***贫交行***  

古人不贫才不老，个人贫乃伤怀抱。古人结交重青云，今人弃置同秋草。今古人情何太殊，我来仗剑邯郸道。邯郸城中游侠多，邂逅相逢意气好。腰间脱剑且按歌，尊中有酒复倾倒。上堂拜母下揖嫂，与子缝裳复剥枣。君不见古来英雄不用为佣保，叩角行歌石皓皓。  

***孤儿行***  

孤儿啼声何凄然，问汝啼何为？长跪答言，父为南海太守，居官清廉，不枉取一钱。鸣驺吹角，大吏巡边，前导到部势喧然。晨报谒，不得前。夕报谒，不得前。急从贩缯者贳缣百联，献之幕府大不欢。曰此邦旧有百斛珍珠船。大吏朝去境，夕拜笺。守此海邦，另择名贤。乌白鹭黑，上下茫然。父羁南海不得旋，客死归黄泉。儿负嫠母，跋涉山川，乞食路间。望见大吏，鸣驺吹角仍巡边，猗嗟父骨归何年。  

***李贶***  

李贶，字君右，号书城，潜江人。顺治戊子举人，官丹徒知县。有《含桃轩诗稿》、《百城烟水集》。  

***答遐瞩***  

四月江南花已残，却回来伴子陵竿。室营燕垒归犹客，梦渡江涛险似官。长夏疏篱摇老绿，短衣由槛俯回澜。此中著述浑闲事，偏耐幽人冷眼看。  

***魏学渠***  

魏学渠，字子存，号青城，嘉善人。顺治戊子举人，由成都推官历官江西湖西道。康熙己未举博学鸿词。有《青城山人集》。  

游祁氏寓园即忠愍沈渊处。  

北望首阳巅，黄云愁欲暮。南溯汨罗水，清光渺难晤。我行陟寓山，哲人想芳素。冈峦互起伏，兰蕙纷无数。亭榭郁参差，夕霞横古渡。的的渌池荷，飞飞汀洲鹭。孤鸟西北来，哀鸣如有诉。风雨眺高原，慷慨《登楼赋》。之子赴澄潭，客徒悲《薤露》。山鬼披萝立，湘娥倚竹顾。人生不百年，喟然怵先露。  

***赠叶圣野***  

厨顾今谁在，相逢倍黯然。西台哭自恸，东海蹈谁怜。靡骋悲天马，衔哀讬杜鹃。芙蓉照秋水，还上钓鱼船。  

***燕台感旧***  

宫阙岧峣夕照开，登临是处重徘徊。一行雁影南天落，万里龙媒北极来。芳草萋迷埋石鼓，寒风萧瑟上金台。因逢燕市悲歌客，贳酒还听画角哀。  

***魏允枚***  

魏允枚，字卜臣，号功父，嘉善人。顺治戊子举人。  

***寄六弟***  

作客频年惯，今偏忆故乡。老亲能恤纬，稚子解扶床。梦入清宵短，云看白昼长。愁心逐江水，日夜下浔阳。  

***淮上送人归睦州***  

野渡青青杨柳新，自怜为客久风尘。送君远向严陵去，七里涛声落富春。  

***王永命***  

王永命，字九如，号劬菴，临汾人。顺治戊子举人，官迁安知县，擢行人。有《有怀堂笔》、《松韵堂笔》、《边工漫记》。  

***和觉老菊花韵***  

不寄篱边不系阑，远移香气雨花寒。秋深此日题知己，淡淡烟姿醉里看。  

***焦贲亨***  

焦贲亨，字汝将，登封人。顺治戊子举人，官瑞州同知。  

***观卢岩瀑布放歌***  

峰回绝壁鬼斧折，凿破天门天汉泄。干崖照耀挂长虹，飞流溅沫喷寒雪。须臾幽壑风飒飒，吹散游丝四面射。我欲翦之作罗裙，鲛人停梭依岚泣。危磴斑斑绣紫黛，蹑屐扪萝石龛在。洞花摇落点翠林，悬岩颠松皆生态。隐隐谷口处士庄，盈盈碧水洗石床。载酒酣歌兴未已，玉女峰头月吐芒。  

***赵三麒***  

赵三麒，字乾符。武乡人，顺治戊子举人，官泰州同知。有《似园集》。  

***夜坐有作***  

明灯倦修夜，清言谁与晤。虚牖响悲风，寒月出高树。凄凄四野鸿，矫矫云中鹜。岁月漫迁徂，此生却虚度。归养计未成，徙倚伤迟暮。  

***听琴***  

凉风宜晚集，灯火夜堂沉。吴客鼓《兰操》，临风写意深。露桐应下叶，秋鹤欲投岑。此调久沦寂，闻之开素襟。  

***衡山***  

嵯峨南尽楚江天，七十余峰路几千。铜柱挂云堆汉表，祝融看日起山巅。金书玉简从谁得，石鼓朱陵不似前。极目衡阳千万水，每闻鸿雁一凄然。  

***毛蕃***  

毛蕃，字稚宾，嘉善人。顺治戊子副贡。  

***镜听词***  

匣中古镜青铜蚀，持向灶前重拂拭。敛衣载拜前致词，夫婿一别无消息。古镜千年会有神，重问归期真未真。山川险阻虎豹聚，丁宁细向镜中诉。拜罢回头窃自伤，绣带菱花什袭藏。他时夫婿重相见，更与摩挲祠灶王。  

***关山月***  

紫塞秋风劲，黄榆玉露寒。可怜今夜月，还在异乡看。画角声偏惨，刀环梦已阑。城头回首望，衰草白漫漫。  

***多宏安***  

多宏安，字君修，号畏庵，阜城人。拔贡，历官江西布政使。  

***石湖***  

暇日蹑双屐，探幽到水滨。风光梳岸草，莺语醉游人。棹破一天水，花明万树春。湖山需佐理，丘壑见经纶。  

## ●卷二十五

***吴正治***  

吴正治，字当世，号赓庵，汉阳人。顺治己丑进士，改庶吉士，授编修，官至武英殿大学士，加太子太傅。谥文僖。  

***种竹***  

退食少尘事，疏篁惬远心。门无俗客到，时有暮蝉吟。密叶侵阶绿，幽香入阁深。那知炎暑厉，移榻就清阴。  

***张天植***  

张天植，字次先，秀水人。顺治己丑一甲三名进士，授编修，官至兵部侍郎。有《北游草》、《湖上偶吟》。  

***岁暮途中即事***  

有云依北近，无雁寄南还。野阔孤烟直，村虚独树闲。才名消岁月，穷达半关山。从古英雄迹，浮沈行路间。  

***望医无闾山***  

驱马遥看古岳前，疏林黯黯下寒烟。日衔双塔倾西向，雪拥群峰拱北悬。地发玉膏开汉土，天垂赤简纪尧年。名山阅尽兴亡事，铁马金戈落照边。  

***王清***  

王清，字素修，一字冰壶，号思斋。海丰人。顺治己丑进士，改庶吉士，授编修，官至吏部侍郎。有《留余堂诗稿》。  

***南镇会稽山***  

稽山遥接越天低，宛转峰峦路欲迷。青霭常浮秦望北，白云却绕禹陵西。即看修竹含新雨，无数苍松罨碧溪。真气重重吹不散，神灵自合此中栖。  

***郝浴***  

郝浴，字冰涤，又字雪海，复自号复阳，定州人。顺治己丑进士，授刑部主事，官至广西巡抚。有《中山集》。  

***吊明蜀抚军葆一张公***  

崇明昔遘乱，明纲犹未委。岂无心膂臣，徵兵及蛇豕。驾驭宁尽乖，天地合疮痏。蜂动翕百蛮，流血殷渝水。灿灿芙蓉城，旦夕将摧圮。公持霜斧出，椎牛誓介士。挞发固有威，忠孝亦有理。遂令执殳众，感激厉廉耻。复城二十七，恢地二千里。至今溪峒中，谈公犹系齿。再有邦彦乱，永宁尽贼垒。公膺节钺来，将卒六千耳。歼灭十万寇，迅若扫浮蚁。距今三十年，蜀运未休否。献逆扬其波，群盗纵横起。强壮膏郊原，老弱委泥滓。鳞鳞万家邑，化作榛与藟。畮畮千顷禾，鞠为稂与秕。浴也叱驭人，志在遵前轨。遗民一何寡，交以生为累。蜀吏一何弱，争以黜为喜。吏民亦人情，致此良有以。师行动以万，邑民百十止。岂暇事耕耘，不足供驱使。况复滇黔间，伏莽丛奸宄。永宁未遽入，渝城师暂已。赖有保宁捷，经略从兹始。公当明祚衰，建竖伟若彼。予当清盛初，匡济仅如此。明明忠荩业，胡为逊君子。丰碑吹作尘，蔓草迷祠址。聊采故老言，题诗付青史。哀哀巴渝人，公在尔不死。  

***同王无烦游石氏祇园***  

侧身双树入，花气浣衣裳。不道千年雪，融成百合香。落红嫣小筑，凝翠湿回廊。尚有安巢燕，呢喃问觉王。  

金谷分明在，相看作化城。青山如假寐，飞鸟自呼晴。花灿阳春笑，松流大壑声。幽情谁复憾，况共虎谿行。  

***刘子壮***  

刘子壮，字克猷，号稚川，黄冈人。顺治己丑一甲一名进士，授修撰。有《屺思堂诗集》。  

***送别次侯学士***  

风静天高落木悲，轻车羸马望南驰。愧深玉署曾联辔，夕照师门忆共卮。近日文章谁与语，别来期许慎相思。经过傥遇真英俊，莫惜音书报我知。  

***答詹柔尊***  

醉君江上阁，风雨闇然春。忽作十年别，几成异世人。得书如面见，赠句以情申．遥羡湖烟里，能于鱼鸟亲。  

***秋怀***  

大河以北近京畿，昨岁荒凉客解衣。疲骑穿城白昼静，春林巢鸟路人稀。黄沙古道吹风雪，蔓草寒庐闭棘扉。汉帝于今尊卜式，柏梁应笑露台非。  

***富池口***  

初日沧江宿雨醒，乱山无数一峰青。锦帆宫馆灰飞尽，几点寒鸦送客舲。  

***熊伯龙***  

熊伯龙，字次侯，汉阳人。顺治己丑一甲二名进士，授编修，历官侍读学士。有《贻穀堂诗集》。  

***重修晴川阁***  

雕栏玉柱入长空，槛外帆樯万里通。春水远来巴子国，雄风高压楚王宫。凤凰欲下箫谁引，鹦鹉无言赋独工。直拟凭虚驰八极，云霄何日羽毛丰。  

***送宋牧仲下第归商丘***  

祇为秋风续楚歌，天将宋玉故蹉跎。承家不在科名早，落第真如噩梦过。怀有双珠泣白日，囊余一剑渡黄河。羞称献纳空挥泪，皤鬓萧萧木叶多。  

***曹本荣***  

曹本荣，字木欣，号厚庵，黄冈人。顺治己丑进士，改庶吉士，授编修，历官侍讲学士。  

***杂咏***  

卢橘新传罢汉中，尚衣闻道减花绒。诸州节使休蠲助，圣主清心在合宫。  

***方孝标***  

方孝标，原名玄成，避圣祖讳，以字行，号楼冈，桐城人。顺治己丑进士，改庶吉士，授编修，历官侍读学士。有《钝斋诗选》。  

***答吴汉槎借读通鉴纲目***  

可与言今古，荒边只有君。赋诗能渐朴，观史不徒文。我已中年后，心难强记分。幸将成败理，抉要与同闻。  

胡天汉日月，宋代鲁春秋。彤管当年笔，牙签昔日楼。行厨原自富，腹笥更相谋。茅屋清镫意，宁徒慰旅愁。  

***妾薄命***  

花冷御沟烟，春风影自怜。君心才易地，妾命遂占天。新法严霜立，深恩皎日迁。但求中外事，一一竟宁前。  

***白头吟***  

爱妾非徒貌，怜郎不在琴。如何才子意，亦若世人心。犊鼻忘当日，凰音悔至今。始知秦氏女，真识使君深。  

***依韵和鞠存***  

此生何意有归舟，风雨江山涕泪收。蓬径特缘求仲扫，剡溪应为戴逵留。百年摇落甘三己，五岳踟蹰拟《四愁》。人世几回堪聚散，肯教离别易沧洲。  

***楼暄***  

邻园远岫列平原，争带晴光拥荜门。镇日窗凝春气满，小楼人重夕阳温。吟声金石高能出，世面风霜静者尊。知是天心怜范叔，绨袍尽典不须论。  

***柯耸***  

柯耸，字素培，号岸初，嘉善人。顺治己丑进士，授知县，历官通政司左参议。有《霁园诗》。  

***西谿小筑***  

卜居西郭半村中，几曲清谿一棹通。度壑钟声萧寺外，穿林塔影小楼东。树因初植偏宜雨，竹自新移却畏风。倦起偶来松下坐，农歌处处属年丰。  

***出都留谢台中诸公***  

离亭箫瑟动秋风，帐饮青门夕照红。八月仙槎秋水阔，千家碪杵暮烟空。河梁惜别存知己，海内论交有数公。乌鹊南飞浑不定，啼声还似柏台中。  

***王广心***  

王广心，字伊人，号农山，江南华亭人。顺治己丑进士，历官御史。有《兰雪堂稿》。  

***大梁行送林平子***  

燕山四月槐雨凉，酒徒击筑官道旁。骊驹欲鸣惨将发，为君慷慨歌大梁。大梁昔当全盛日，裂土苴茅建宗室。魏殿旌旗斗北翻，汴宫花石城东密。定王宪王皆好才，樊楼窈窕东堂开。诚斋旧帖龙文写，乐府新题凤管催。黄河如带萦天阙，舞榭歌钟几时歇。兔苑宾朋白雪尊，鹍弦士女金梁月。中原千里接神京，叔父勤王更勒名。鸡犬愿随淮桂老，鱼龙忽厌蔡河平。一朝风雨金隄决，杀气苍茫鼓声绝。龙章十叶赤帝孙，却立铜人水中没。沧桑变易八九年，我来欲渡愁无船。宫阙崩颓半深泽，狐狸踉跳空荒烟。偶逢遗老驱豚出，端礼门中招共入。银楼藻井荇带穿，玉殿鸱头土花涩。因言此殿西北隅，飞廉九仞凌清虚。浊河波浪埋不得，依稀绣栱临椒除。我登兰雪轩，更倚端清阁。空梁天矫堕盘龙，古柏阴森少调鹤。下寻石洞风翛然，黄尘不到秋花鲜。云英既死梵镫灭，谁从此地求神仙。呜呼此景当年识，近日传闻更萧瑟。华栋都输少府钱，碧甍尽入空王宅。河山君到莫重论，艮岳吹台总不存。但得晴天看少室，短衣落日过夷门。  

***潘山人至自辽左得季给谏消息***  

塞外潘生到日边，满朝惊喜帛书传。王修负担真千里，季布髡钳竟隔年。华表鹤归愁自语，纥干鹊下冷相怜。知君醉后攀牛角，一种先皇鄗上田。  

短辕一哭去长安，铁岭金州道路难。搔首有天垂北斗，断肠无客对南冠。管宁木榻经秋破，苏武群羝落日寒。那信圣恩思直谏，画图别苑两回看。  

***直方夜过忆卧子谈诗***  

偶逢宋玉过西邻，把酒重论故国春。一榻早悬陈仲举，《九歌》亲授屈灵均。衣冠白社沈秋草，宾客黄初散洛尘。醉里寒星空自数，天门骑尾竟何人。  

***寄怀张鞠存年兄***  

黄叶秋蝉忽满林，客愁况是别离侵。张骞槎去明河隔，贾传书来痛哭深。渐有清霜浮画角，更无流水入瑶琴。谁怜此夜淮南梦，丛桂青青露不禁。  

城南别业近何如，白板双扉暮色虚。秋草不知王粲井，画桥犹记伯通居。湘帘对酒明镫夕，木榻弹棋听雨余。不信阑干苦相忆，倚来愁绝雁行疏。  

***岁暮送孝持***  

读书台畔钓鱼矶，彼美谈经过竹扉。羽扇才名三俊重，乌衣子弟六朝非。云生枳棘鸾偏集，霜扑蒹葭雁欲归。莫道春风开径早，岁寒心事隔年违。  

***送荔裳***  

上客征帆昨夜过，江村风雨别愁多。东山自慰苍生望，郢市空怜《白雪》歌。野寺开樽栖鹳雀，空梁拨棹散鼋鼍。承明到日应前席，须话桑田总逝波。  

飘零十载阖闾城，酒后悲歌白发生。却为雷霆思帝德，偏从鸟雀话交情。青云启事才名重，画鹢趋朝羽扇轻。早望故人喧列戟，东南紫气有逢迎。  

***赠别澹归和尚***  

身世飘零梦屡更，云山只抵一尘轻。曾求铁汉楼边死，偶向金吾杖底生。野寺梅花窗窈窕，空林杜宇路凄清。谁怜海鹤心无系，又挂蒲团得得行。  

***尚书墓道行***  

茸城北郭清明路，士女提壶拜坟墓。纸钱飞尽浊酒乾，还向落花深处坐。杨柳阴阴栝柏晴，尚书墓道满啼莺。牲碑滴露行人泪，石马嘶风故国情。老人指点为余说，尚书百岁高清节。第宅张苍赐予隆，丘山郭泰呼号切。宰木无端又百年，根株蟠亘叶相连。祠荒蜀相春应老，剑挂徐君树可怜。子孙繁衍如嘉木，玉树琼枝代相续。翦伐谁忧召伯棠，青葱不改莱公竹。蹉跎奕世有兰孙，二俊才名众所尊。贫贱那知公子贵，衰迟偏受少年恩。配边万里哀笳急，木叶山头对相泣。苏武丁年鬓已非，钟繇丙舍嗟何及。军纸抄家尽赐庄，墓田门帖更凄凉。十围老柳千寻柏，官吏商量到北邙。匠石操斤仰而立，小者为薪大论值。昔日马下信陵坟，今日牵牛到家石。鄂君飞鹢正抡才，南国楩楠岂在哉。轮囷生为华栋用，松楸死作济川才。昨日三江秋水阔，木兰檝戒沙棠发。青雀舟中有白云，麒麟冢上无黄叶。荒隧西风我重过，石人瞪目雨滂沱。君不见燕昭墓表千年木，既遇张华可奈何。  

***唐梦赉***  

唐梦赉，字济武，别字豹嵒，淄川人。顺治己丑进士，改庶吉士，授检讨。有《志壑堂集》。  

***祈雨茶话***  

荷笠先传樵客知，蜗居如甑出休迟。城阴黄鸟穿林早，驴背青帘过市低。偶尔清斋堪噀雨，无端高咏忆围棋。只愁十日淫霖苦，双蟹朋尊欲自携。  

***念东先生东池见招有作***  

疏傅归来酒政宽，黄金日日买清欢。平泉不作儿孙计，世界原如缺陷看。固有镜湖归贺监，曾闻微雨过苏端。敢云二老同时晚，来往风流后正难。  

***济上留别朱野岩***  

湖上红衣摇落时，闲亭竹树寄芳卮。青门射策人皆老，碧岳寻真事已迟。别岸蒹葭留晚照，前溪箫管动离思。《阳关》入破声声慢，知共琴樽更有期。  

***过故人旧圃***  

十年涧壑共栖迟，往事衰凉有梦知。月照清尊行命酒，秋分霜叶坐题辞。鸣泉初引成渠日，竹树新栽见长时。一自山丘零落后，闲亭无复水平池。  

***座间和念东先生***  

柳浪捎檐泛曲尘，相逢一日罢樵薪。谁知羯鼓催花者，总是芒鞋访道人。大笑倮虫皆奇客，偏宜野鹤似闲身。龙华盛会吾徒在，莫待僧瓷话宿因。  

***顾大申***  

顾大申，字震雉，号见山，江南华亭人。顺治己丑进士，历官工部郎中。有《鹤巢诗存》。  

***登高丘而望远海***  

轩皇且战且学仙，桥山弓剑攀龙髯。吁嗟政彻不及此，扶桑沧海空青天。沙丘之云茂陵树，万弩射鱼气张怒。童男未返青雀遥，银雁金凫起泉路。琼田草不死，蓬莱尘不飞。丹丘灵药如可致，千秋万岁讵相辞。汾阴宫，琅琊碣，石麟秋草莽萧萧，铜仙望断咸阳阙。不见当时九鼎我，鼎湖云气时明灭。  

***薛城***  

我登古薛城，四望长太息。此地孟尝君，鸣钟会食客。西撼虎狼秦，陵原群失色。再相绾齐组，万家张封邑。长铗鼓幸舍，狗盗揖左席。一朝归山丘，车骑散敌国。春秋祀忽诸，百战荒荆棘。歌台嗥狐狸，野人烧冢域。谁抱雍门琴，弹之万古宅。  

***雪后登歌风台***  

一剑收秦鹿，秋风万里心。悲歌谁掩泣，壮士已成禽。井邑新丰旧，龙蛇大泽深。残碑埋野戍，雪后此登临。  

***送纪伯紫入闽***  

裋褐科头故国遗，五言新体旧京诗。多情愁对青谿柳，老向南荒擘荔枝。  

玉帐牙门异昔时，怜君万里赴戎机。渡江裘马多零落，今日参军尽布衣。  

***送沈绎堂编修迁大梁道***  

鼓角北风凉，双旌入大梁。十年悲瓠子，万马散敖仓。少府新沈璧，中原古战场。君行能卧治，未许薄淮阳。  

***出平定州***  

忽尔危关豁，群然众岭低。山连雁门外，地出井陉西。乱石淹人迹，层冰怯马蹄。相逢故乡客，镫下手重携。  

***始发良乡***  

上马频倾惜别杯，蓟门西去亦悠哉。地随督亢依山尽，河控桑乾入塞来。老去尚能持汉节，时清应不重边才。冰霜渐迩君门远，东望长安首重回。  

***秋雨移酌栎园舟中***  

云满东山急雨霏，移觞对酌两依依。荒城野戍鸣秋柝，海峤孤臣冷葛衣。醉后玄黄镫半烬，尊前风雨雁初飞。君看丰沛笙歌地，昔日高台今日非。  

***吴亮中***  

吴亮中，字寅仲，号易庵，嘉善人。顺治壬辰进士，授户部主事，历官员外郎。  

***邗关夜步***  

千家镫火映红妆，九市笙歌沸月黄。散尽斗金人未醉，拨残银蜡夜偏长。帘深岂信朝迎旭，烟暖由来晓不霜。从古骚人潦倒地，独惭顾况更清狂。  

***发渭门宿茶喜滩***  

连山草木繁，横纵始锄葺。乱离二十年，亲故不复集。榛莽袭衣裾，谁能辨井邑。结茅汉之崖，绠短亦可汲。云深日蠓曈，作息随出入。种菽在冈原，种麦在阪隰。麦生山彘多，况复官租急。  

***成亮***  

成亮，字寅天，号伾岚，大名人。顺治己丑进士，改庶吉士，授编修，迁户部主事。  

***村居***  

秋入村居卫水新，萧萧踪迹讬荆榛。桑田有政供吾课，盘味无兼爱客频。风雨匡床堪豹隐，云霄枯木半龙鳞。朝朝晚起无多事，课子横经懒不嗔。  

***王庭***  

王庭，字言远，号迈人，嘉兴人。顺治己丑进士，历官山西布政使。  

***雨后***  

落日残雨余，林树半昏黑。南山白云闲，澹然见秋色。冷风何凄凄，微微野烟息。归巢鸟更鸣，当户虫还织。惆怅独坐时，悠悠思何极。  

***秋雨遣怀***  

抱病身独闲，起行日云晏。萧条空林中，靡靡秋雨遍。残叶踏饥禽，荒村吠寒犬。虚室静琴书，闲阶冷苔藓。欲愁生计疏，还嗟世情浅。自適在丘园，匪能薄轩冕。悠悠岁月深，闲情谁当遣。  

***送裙君培***  

夕阳送君去，浩歌成独还。君来山窗下，竹石如我闲。众鸟自栖息，月明溪水间。柴门复谁待，呼童方闭关。  

***所思***  

所思竟惆怅，夜寒风雪深。嗟君重离隔，感此孤旷心。将以路云远，幽梦能见寻。翩然发清兴，为我弹鸣琴。柴门宛如昔，相送在南林。共言别来意，日暮愁邻碪。  

***栈道中作***  

人行山上高，天在山中小。圆晖易沈夜，初阳迟报晓。马走山树巅，飞鸟出其下。云连深洞迷，石缺危桥架。七盘非险途，三秋足清景。日夕留泉声，谁能辨喧静。  

***潼关***  

关门高锁处，飞鸟不能过。雉堞连群嶂，风烟俯大河。代更千战少，势在一夫多。入夜闻刁斗，军声壮若荷。  

***晓雨***  

独鸟鸣南园，晓来雨初息。空庭生秋阴，莓苔长寒色。  

***董文骥***  

董文骥，字玉虬，号易农，武进人。顺治己丑进士，历官甘肃陇右道。有《微泉阁集》。  

***故关***  

神都西北界，天险设故关。连山千里来，微径线缕间。断崖刺天仄，金城本堑山。崇墉冠其缺，雉堞纷回环。入谷骑拥塞，缘云鸟飞还。一夫荷长戟，百万未敢攀。白梃昔奋呼，来去无险艰。防虞此何及，守在羌与蛮。  

***缘无定河行***  

昔闻无定河，远使河之涘。源自大荒来，浊浪吼千里。奔流何湍悍，颓沙性善徙。地是古战场，四顾悲曷已。其窟涨征魂，貂锦三千死。时清无战骨，水寒终北鄙。磨刀刀未莹，饮马马不喜。一望塞垣深，九月边风起。归渡会冰坚，悲哉宦游子。北首溯河源，怨此南流水。  

***和吴学士梅村送王元照***  

故国重来客蓟门，宣和遗迹一无存。白头只索《丹青引》，文彩风流旧子孙。  

***暮抵蒲城望余雪***  

秦山雪后看，余雪半峰寒。马色斜阳尽，车声古道乾。金城悲麦秀，玉殿想云端。暮鸟归飞急，王程尚未安。  

***骊山温泉***  

山上千门山下池，玉环何处洗奚儿。野人分得温泉水，菜甲红于锦荔枝。  

***三月廿二日汾阳道上见梨花折得一枝口号***  

东风远到晋山迟，三月梨花始放时。雨里粉痕殊郑重，月中空色共迷离。待人雪夜寒无粟，骑马平明淡扫眉。九十春光故园外，乡心客眼寄琼枝。  

***题长平驿壁***  

上党南来狼孟城，连山地险不利兵。鼠斗穴中勇者胜，父书能读徒空名。赵王何愚赵人哭，国中壮士尽长平。土花血碧拾金戟，战场处处今人耕。已降杀尽为鬼雄，前有锐头后重瞳。杜邮之土乌江水，剑且赐兮船自<舟义>，六十万人含笑死。  

***北邙山***  

陟彼北邙山，累累满昔贤。松柏摧为薪，原陵犁为田。石马卧秋草，玉鱼出下泉。而况洛城内，歌舞化寒烟。燕赵有佳人，蓬莱有神仙。一笑轻千金，一丸驻万年。  

***复过井陉口淮阴侯庙***  

背水千年庙，登坛百战功。至今思赤帜，何处吊藏弓。春雨王孙草，灵风古木丛。淮阴年少子，终自笑英雄。  

***真定客舍对雪***  

穷阴满太虚，积雪冻庭除。鸦点埋云树，童依宿火厨。君恩狐白厚，老病酒杯疏。江国寒梅早，垂垂已待予。  

***庚戌元日移家惠山舟中作***  

东风自信片帆斜，百里乡园路岂赊。爱听山泉因煮荈，并驱鸡犬似移家。未闻春鸟来樯燕，已见寒梅笑岸北。万国朝正看北极，十年拂雾马歕沙。  

去年元日弃孤臣，赵北燕南滞病身。八口一舟迁易散，吴山楚水信难真。即看妻子还疑梦，高卧江湖又早春。只恐莺花饶笑我，拂衣斑鬓已如银。  

***周体观***  

周体观，字伯衡，遵化人。顺治己丑进士，改庶吉士，历官江西参议道。有《晴鹤堂集》。  

***赠陈伯玑移居***  

重开三亩宅，环堵正相宜。花落春城晚，人归故园迟。鉴湖原是曲，邻笛为谁吹。独踏庭前月，依稀授馆时。  

***秦笛仙赴岳州两梦见之***  

薄暮轻为别，扁舟去渺然。干戈南国外，雨雪大江边。信宿行应远，登楼望独悬。春来能几日，客梦益相牵。  

***周茂源***  

周茂源，字宿来，江南华亭人。顺治己丑进士，历官处州知府。有《鹤静堂集》。  

***苦寒***  

我行適南服，絺绤生微凉。山川倦游览，草木多陨黄。商飙一以至，莎鸡鸣我床。弭策且延伫，驹隙殊未遑。谁云瓯土燠，重纩无严装。坚冰既已合，宁独惊履霜。薄帷障虚馆，墐户鲜闭藏。中夜不成寐，揽衣起徬徨。游子倦行役，岁晏思故乡。虽复群动息，万籁增感伤。噭噭云中雁，天风吹枯桑。  

***寒夜饮董阆石斋沈醉而归因以自嘲***  

积冰盈四衢，言赴江都约。座中四五人，顾盼皆英倬。主人兄弟贤，爱客善谐谑。周生本不羁，忽尔过三爵。惛惛弄明琼，卤莽呼凿落。华镫吐焰微，霜月逗帘箔。夜分客未散，都觉鼲裘薄。屣履下阶来，一醉忘酬酢。空负拍浮名，不复胜杯酌。岂意仆射酒，竟类羊公鹤。  

***天目禅师自仙岩枉过旅馆***  

绣佛清斋久，微尘拂镜台。拟参龙井去，翻度虎溪来。月色诸天净，潮音五夜回。片言闻了义，花雨落莓苔。  

***玉华洞***  

寻山玉洞幽，缥缈上飞楼。冷翠常疑雨，空岩总似秋。石坛延鹤驾，云海望麟洲。款段依乡井，真嗤马少游。  

***暮抵汀州诘旦与成子分道***  

暝螟方停辔，劳歌易感伤。怪禽樗社里，孤犊火田旁。淡月啼螺女，阴风舞蜃郎。那堪同旅别，明发尉佗乡。  

***赣江舟次***  

双流移棹促，篷底乱山斜。细雨红蕉叶，轻风白葛花。客行滩路惯，愁对楚江赊。闻道青原近，无由访鹿车。  

***舟泊钱塘***  

津亭极望海门遥，水国轻寒夜泬。隔岸青山神禹庙，中流白浪伍胥潮。春星万点连渔火，宿雨兼旬变柳条。咫尺桐江图画里，牵舟无奈石尤骄。  

***春日过桐庐晤张无近***  

离情犹忆蓟门花，邂逅津楼感鬓华。绣岭春深红乐润，晴江涨后白鸠斜。迟迟拄笏看朝爽，历历挥弦对晚霞。为问桐君仙宇近，玉潭几处满丹砂。  

***旧山***  

旧山无恙挂烟萝，此日传烽竟若何。笳鼓江关屯虎豹，楼船海国混鼋鼍。千重锦树浮云暗，满目寒松落照多。愁绝正逢南客至，乡心细与问渔蓑。  

***怀季天中给谏***  

迁客音书隔岁回，穷交万里塞垣来。短裘射虎阴山暮，霜管题诗独石开。辽海沙寒沈剑珮，淮南木落隐楼台。关门生入应青鬓，不待班昭疏屡裁。  

去年徒跣出都城，洒涕呼天送尔行。汉苑莺花虚谏草，燕台风雨作商声。马湩羊酪愁颜老，短笛悲笳旅梦惊。山水乌丸称绝丽，画图何似玉泉清。  

***秋杪坐雨柬苍水***  

登临萧瑟最愁人，况复穷秋雨浃辰。帘外扫花芳径滑，渡头沽酒夜潮新。西林小鸟归红树，南浦轻鯈上白蘋。料尔闲居应有作，羊何宁厌往来频。  

***苍玉洞***  

郊行十里碧湍隈，缥缈苍岩见玉台。石作莲花疑华岳，山移银阙近蓬莱。仙人月夜骖鸾过，游女晴春拾翠来。却恨斜阳催客骑，无由道左一衔杯。  

***过陈黄门墓***  

碧血当年溅铁衣，犹余蒲首入泉扉。草深断碣眠香麝，花落空山叫秭归。夜雨灵旗尝自出，秋风石马竟何依。大招拟赋还停笔，挂剑潜来恐是非。  

***赠总宪龚芝麓先生***  

楚江涵远润，衡霍动灵光。哲辅乘时出，醇儒翊运昌。卿材三策秘，帝眷九迁良。绛灌功难并，夔龙让未遑。殿前推执法，海内颂惟康。久缺埋轮使，仍多题柱郎。谁人持国纪，特与励官方。密勿来申命，訏谟足大匡。中丞亲佩印，副相独登堂。文采兰亭聚，棱威柏府彊。朱轩排晓雾，白笔丽秋霜。斗自驺幡解，邪因廌角藏。格天封事切，名世表仪庄。班剑连珠舄，微镫映紫囊。鲍宣怀直亮，熊远著清刚。峻若盘雕鹗，祥犹集凤凰。读书还见士，授简更飞觞。俭匪菑川被，贫逾蜀郡桑。黑头公望重，黄发寿朋臧。蓬矢今初度，缇灰恰肇阳。莫穷薰草历，无算吉云浆。玄鹤金庭迥，丹蕖玉井凉。上尊膺秬鬯，仙乐播笙簧。一德真同泰，祈年衍庆长。  

***锺明进***  

锺明进，字子佳，号伟韬，长兴人。顺治己丑进士，历官惠州知府。有《两粤吟》、《南园集》、《燕中草》。  

***郁林除夕***  

旅中岁月恨淹留，此夕偏惊断梗浮。鼙鼓山河烽未静，梅花村落笛多愁。不堪腊尽悲霜鬓，又听更残报晓筹。万里乡心何处达，梦归犹恐过廉州。  

***张三异***  

张三异，字鲁如，号禹木，汉阳人。顺治己丑进士，历官绍兴知府，有《来青园集》。  

***美斯桥步月***  

秋尽寒碪急，溪光上客衣。人烟和露冷，野色衬霜辉。竹远敲风细，林深逗月微。渔翁贪共话，忘却掩荆扉。  

***夜泊危家渡***  

白露凝帆冷，钟声出寺南。月华穿曲径，山翠落深潭。舟泊云同卧，镫残酒半酣。纵多愁绪在，不敢负幽探。  

***程云***  

程云，字天翼，莱芜人。顺治己丑进士，官孝感知县。有《松壶集》。  

***徂徕***  

不争岱岳尊，所隔犹尺咫。面面成一方，百有六十里。五汶夹之流，不然滔天起。孙石读书台，岝崿不容趾。至今竹溪存，千载思高轨。矧其对衡门，朝夕互青紫。或言采昌阳，可以延年祀。饮酒不暇仙，终焉聊复尔。  

***秋日赴饮田家***  

曳履行徐徐，秋老一望白。到门槐柳合，入门踏牛迹。罗坐斗室中，瓜蔓上屋脊。田夫礼貌恭，欲言笑哑哑。今年幸薄收，所余一斛麦。贫家无酿法，苦酒如黄蘗。稚子挈壶出，短几不盈尺。可以采园蔬，枣熟亦堪摘。是时山雨过，微风入篱隙。向夕石路滑，归家借袯襫。  

***朱不凡醉绿亭***  

东隅亭子秋尚酷，茂林繁露湿朝旭。早起科头过板桥，凭阑澹寂恣遐瞩。老藤化石骨峥嵘，古螺吸水苔衣绿。携来几卷陶柳诗，僮子为我沽醽醁。  

***挽王禹符***  

谁为铭墓石，欲泣已无声。吾党论兄弟，斯人见性情。夕阳孤树直，寒月短碑横。垂白双亲在，九原恨未平。  

***东蒙秋日***  

九日易为风，凄其远望同。碧山分雪白，黄叶变霜红。客梦初闻雁，乡心久忆菘。祇今将改岁，何以谢东蒙。  

***送还雅***  

孤馆何淹滞，兼逢世难中。秋深终一别，日暮暂相同。客路沙边雁，人家岸上枫。甲兵犹未戢，消息可能通。  

***郭同年冰湖道过孝感***  

咄咄吾兄弟，除官似逐臣。孤帆临百粤，万里背西秦。薄海威无敌，穷荒僣未宾。安能久抑郁，去住总悲辛。  

***涉汶***  

九月徒杠少，褰衣及半途。岸容高自出，云影澹如无。白发心先冷，清秋兴愈孤。道傍驰马者，应不识潜夫。  

驱驴行不进，延伫立沙汀。两岸芦花白，一行雁影青。抵家惟数里，薄暮已多星。祇有田家乐，柴门早自扃。  

***往东村***  

不为省秋稼，何尝欲出门。斜阳留一岫，疏雨隔前村。枣尚垂荒陇，桃应落故园。及时争刈获，野老领儿孙。  

***客历阳成同年率菴忆初园中秋酌桂***  

叠石为山暮景寒，扶疏绕径此凭阑。百年月在尊前出，千里人来雨后看。手泽不忘桑梓敬，鼻观岂受木樨谩。拂衣早遂初年志，难种江皋续蕙兰。  

***谢泰***  

谢泰，字汇征，号建侯，大兴人。顺治己丑进士，官竹山知县。有《蓼集编》、《客中吟》。  

***从军行***  

月在人千里，君从月下行。不知君远近，惟见月分明。斜汉垂秋淡，寒蛩泣露清。征旗何所往，疑听夜笳鸣。  

***陈丹赤***  

陈丹赤，字献之，号真亭，闽县人。顺治辛卯举人，历官浙江温处道。殉难，赠通政使，谥忠毅。有《客吟草》。  

***晚泊乍雨***  

一叶临孤岸，微茫烟雨中。涛声都带白，霜叶渐留红。雁影拖残照，渔镫映彩虹。阴晴浑未定，身世讬飘蓬。  

***赵吉士***  

赵吉士，字天羽，号恒夫，钱塘人。顺治辛卯举人，由知县历官户科给事中。有《万青阁自订诗》、《新又堂诗》。  

***赠吴田吴慎先***  

人不得其真，举动多踡跼。所以古达人，任天无羁束。我独重吴公，本来轻宠辱。数亩傍清溪，分种秫与粟。户外橘柚香，窗中峦岫绿。叩扉素心人，一尊醉醽醁。安居无所营，澹者乃知足。  

***柯城送任交阶还阳羡***  

竹舍青镫漏未沈，夜寒先入旅人衾。一帘烟雨难为别，千里江云共此心。意尽还闻岩半啸，曲高止作郢中吟。莫愁我辈长贫贱，爨下枯桐有赏音。  

***欲归***  

暮角吹斜鬓，菰莼佐客饔。云移新雨月，霜敛近秋松。谷口清岚染，岩尖紫翠缝。欲归归未得，残照曳疏筇。  

***戴田有归江南程香升入幕秦中别后登楼玩月乡思转深***  

墨香萦涤砚，入座愈清辉。韦柳真诗在，求羊好友稀。楼高孤月伴，石古乱蓁围。年老难成寐，家园无梦归。  

***姚文烈***  

姚文烈，字觐侯，号屺怀，桐城人。顺治辛卯举人，由推官历官楚雄知府。  

***别友人***  

三春朝夕感殷勤，又看榴花隔院分。惜别江淹才有赋，送穷韩愈久无文。轻风紫燕高低出，永日黄鹂远近闻。尊酒不堪长啸傲，湖山烟水惜离群。  

***谢天枢***  

谢天枢，字尔元，号星源。侯官人。顺治辛卯举人，官庆远推官。有《岭外集》。  

***重九偕许有介山居读书***  

数茅结似老僧关，四面青光落古颜。闲我两人当九日，读残半卷暝千山。天平秋气绿菰外，客瘦夕阳黄叶间。风雨满城听未得，此中高卧不知还。  

***戴宏烈***  

戴宏烈，字山民，号镫岩，桐城人。顺治辛卯举人，官成都知县。有《朗琯斋集》、《西岳游草》。  

***同黄子正出居庸作***  

偶谢承明去，聊为塞上行。千山横朔气，万马动边声。上谷风沙暗，渔阳鼓角鸣。江南庾信在，萧飒尽平生。  

***九江***  

戎马疮痍已十年，浔阳灰劫倍堪怜。水分九派涛声阔，山抱孤城塔影悬。野烧荒原衔落日，秋风废垒起残烟。萧骚此际江州客，一曲《琵琶》意惘然。  

***怀孙大振公云间***  

卧病荒村叹索居，故人怀抱近何如。一时湖海交游尽，千里河山战伐余。夜雨空庭常对鹤，秋风古渡正烹鱼。遥怜有客飘零久，不寄征鸿尺素书。  

***邹山***  

邹山，字宏景，号禹封，天门人。顺治辛卯举人，官玉山知县。  

***初闻罢官***  

到今方赐罢，执政恕微官。覆局终何定，才休便已安。旁人为削色，稚子羡加餐。正好赋归去，《移文》报北山。  

***宋实颖***  

宋实颖，字既庭，号湘尹，长洲人。顺治辛卯举人，康熙己未举博学鸿词，官兴化教谕。有《读书堂》、《老易轩》、《玉磬山房》等集。  

***八月十八日观潮***  

头白镫明急管催，高楼晴槛倚江开。潮声夜静千帆转，断岸风回万马来。吴越山川供醉眼，古今天地独登台。九秋萧瑟谁堪赋，滚滚词人庾信哀。  

***和钝庵岁暮杂感***  

年少才名也自雄，老来城北半飘蓬。闭门种菜浑闲事，输与人间霹雳弓。  

五十谁能读五车？《黄庭》《白帖》任冬余。江门老子诗偏好，只对青山不著书。  

***邱履程***  

邱履程，初名广生，字鸿渐，成都人。顺治辛卯举人。  

***寄费二参军此度嘉州***  

刀鋋初出骨空存，又曳轻裾上将门。才略自能追越石，旌旗谁复似桓温。芙蓉丽发新文藻，薜荔衣香旧梦魂。志士何妨聊袖手，空山归卧听啼猿。  

***徐作肃***  

徐作肃，字恭士，商丘人。顺治辛卯举人。有《偶更堂集》。  

***过周肯卫东村***  

僻地容来往，秋天别业清。倾壶耽一醉，好雨坐三更。近水暮云入，新田晚稻平。闲闲堪著赋，何事欲关情。  

***人日同友人游阏伯台因过草寺归留小饮***  

今岁今时春早回，绝怜晴日净纤埃。遥青欲起梁王苑，古寺争驰阏伯台。茗碗空郊开士灶，梅花小榻故人杯。还看淑气深相引，次第群芳杖底催。  

***谭德馨***  

谭德馨，字绍元，号又庵，新会人。顺治辛卯举人。有《又庵诗集》。  

***喜晴***  

竟日攒眉坐，今朝一放颜。白飞归壑水，青送隔江山。牧笛平林外，渔罾落照间。野人防雨意，犹带绿蓑还。  

## ●卷二十六

***范承谟***  

范承谟，字觐公，号螺山，又自号蒙谷，汉军旗人。顺治壬辰进士，改庶吉士，授编修，官至福建总督。殉难，赠太子少保兵部尚书，谥忠贞。有《范忠贞公集》。  

句留吟此邻碪惊梦忆旧之作也。词内藏署中同时被难诸人里族、字讳。  

春日溶溶向夜深，松涛碪韵漏沈沈。兰亭少长频来梦，踏泛句留指碧岑。碧岑高矗云盘曲，四野青濛星陆续。手拂琼霄袖落霞，目低银汉回衡玉。玉衡遥指凤凰城，望美人兮心怦怦。瘦骨虽无缩地术，冰心尚信自天成。仰天欲语心转苦，怀抱纵横天尺五。奕叶貂蝉著国华，肯将姓氏汙家谱。倦眼迷离望莆田，酸风如箭射眸穿。三年破榻悲谁语，几堵颓垣痛各天。各天同难天应祐，紫电青霜乌巷胄。将军亲执绣雕旗，跃马直前真荡寇。一战成功抱犊闲，朝来泛水暮留山。那知多少东陵兴，都付西风残照间。董贾文章虫唧唧，穷通贵贱裈中虱。谁御长风汗漫游。我欲从之万事毕。恍忽天际兮来我真人，驾玉麟兮饰宝琛。建朱旆兮耀金廷，邀王乔兮酒数斟。舞袁公兮抚真琴，《韶》《武》迭奏兮开余素心。何以处此寂寞兮，闻太古之元音。继而坐予芝山之巅、双松之下，启口微吟曰，海日升兮东方明，卿云烂兮泰阶平，仙霞开兮役五丁。山魈馘，海鲵烹，何为凄怆憔悴兮，日劳劳而自戕其生君。不见画角鸣兮鼓声起，为我殷勤慰诸子。义仁忠勇万人魁，永寿芳名纪青史。余乃爽然而惊、肃然而迎，三星在户，四顾一檠。情耿耿，碪声清。  

***武彝曲不见笔砚者几三年矣。病卧中偶成《武彝》一曲，赠武彝子也。思欲写出一示武彝子，伺守者团食窗外，乃闭户垂幕，徐出寸管，滴汁于片石间，恍然如睹故人，鸣呼痛哉！拭目展纸之际，臂酸索重，头眩心摇，因是数作数止，半掩半舒，挥泪奋毫者移时方竟。孤臣血泪，义侠高风，于此可以略见耳。且予***  

自罹难以来，眼前所有一切非旧，独获署内《御历》一册，朝夕捧对。每逢君亲吉旦以至朔望讳辰，预自濯体斋心，肃于五夜强起，著我衣裳，倩人扶掖，荷械北向拜祝，遥殚愚忱，并效苏子卿坐卧不离汉节之意。傥予业缘已毕，涂血有日，遂我报称列圣隆眷，更望密检其历，同此数点残泪，合而贮之，俟逆氛扫荡，持以示我兄弟子侄，俾令见我心迹手书，悉我坚志苦衷。感佩云谊，当与河山并永。红螺寺巨辫行者殍赋赠武彝山人，时大清康熙十五年二月初五日也。  

吁嗟嘑！淮阴未遇兮漂母哀，螺山落魄兮武彝开。漂母一饭兮情生俄顷，武彝三岁兮凝结成衃。自是有心知顺逆，非因濒死起寒灰。三月十五鸡啼晨，辕门甲士往来频。气色非常人共骇，城头雷炮崩苍云。苍云未散挝鼍鼓，天吴欲沸刑天舞。直凭谈笑折狂锋，刀戟如林何足睹。刀比霜兮戟作林，两廊杀气遏飞禽。君恩臣节当今日，后土皇天鉴此心。此心久许主人死，谁解全躯保妻子。可怜相向大中丞，俯首无言但尔尔。一身九锁声郎当，鬼火空房淡日黄。百计劝餐罗粪土，踢翻几案蜨飞扬。吁嗟嘑！我凛如霜兮人呼铁面，我衷如火兮人难自见。世受国恩兮父子兄弟，敢忘报称兮骨劘血溅。既堕鬼隅兮言返吾真，咫尺首阳兮幸与为邻。常山舌利兮鲸鲵胆碎，吐气如虹兮断齿截龈。左右难堪兮怒色加，环睛按剑语声哗。十日肉枯神愈健，咆哮怒者亦兴嗟。武彝武彝古人风，慨吟包胥赋孤忠。秦庭七日能完楚，君更余三将无同。君何不忍须臾死，未必天心遽如此。怀光希烈真奇凶，终须斩馘献天子。君不见公孙杵臼告程婴，成事称难死事轻。无论鸿毛与泰岱，汉节终归苏子卿。我闻此语转增苦，我何人斯比苏武。暂吸滴水效吞毡，可能链石将天补。垢面蓬头欷复歔，满前异类总狂且。生何为兮死有恨，朔望踉跄拜帝书。多君慷慨心如揭，吾亦披肝饮君血。炎荒毒日渴喉焚，凉我燕山片片雪。冬月悲风透骨寒，殷殷雅意纩还热。一曲长歌笔未终，啾啾四壁虫声咽。呜呼，谁为沈阳之裔兮，子暨诸孙。睹此片纸只字兮，须知为死血将尽之流痕。当思何以处此兮，慰我生前未了之幽恨。吁嗟嘑！满目冉冉兮，八千里外之游魂。若使悠悠复泛泛，辜负亲恩与国恩。予写《武彝曲》既竟，不觉慨然于中也。久不亲笔砚，乍逢故物，悲从中来，兼拘挛之余，堤防之际，遂致阙漏姓氏。诚恐朝野之间兄弟子侄辈不知妖氛逆焰中，尚有怀忠抱义任侠者，沈埋其间，而能物色孤臣，周旋患难于两载之久。使持此以报朝廷，则为鞠躬殚节之人，具此胆略以任疆场之事，则亦干城御侮之选也。予家兄弟子侄，傥能效古大臣以人事君之义，则予虽横尸巷陌，亦将含笑九原矣。武彝子何？姓许名鼎，闽之泰宁人也。行者殍何？辱亲败子、误国庸臣范承谟也。  

嵇留山寄观骚注参证诗以纪之屈子沈抑千载，无人知其在世、出世一片济人热肠。不意际此颠陨之秋，困顿英哲，俾获著述传世流播无穷，留山可为三闾知己、上功臣矣。  

《怀沙》匿奇迹，忠彰道未扬。抑郁千载间，兰蕙隐华芳。值兹颠覆初，哲人罹危疆。冥会著《远游》，汨罗忽翱翔。浩浩水无垠，莽莽云俱苍。应知素心人，掩涕不可将。  

绝命词连宵乌鹊南噪，晓闻王师已逾仙霞，耿、刘二逆初谋携装泛海，继以众情弗顺，治议投诚。禁卒侦知其情，密以慰余。余笑曰：“二逆即投诚，终不免，然必先杀我以灭口。”因口占示之。  

一笑襟开万怒平，龙兴有寺葬真卿。执旗厉鬼争前导，扫尽穿墙穴壁{鼠生}。  

***嵇永仁***  

嵇永仁，初字匡侯，字留山，又号抱犊山农，无锡人。诸生。随范承谟死难，赠国子监助教。有《抱犊山房集》。  

憔悴吟癸丑秋，邑侯吴公饯余于听梧轩，招集秦太史对岩、陈进士椒峰暨词客殳山夫、余淡心诸子同拈《踏莎行》词，末以“憔悴”二字限韵。词中有“孤城残角梦家山，乱帆影里人憔悴”之句。余心怦怦动。归述之老父，欲不果行。老父曰：“相国旧谊，其忍负之？”遂促余行。至幕府日，辄病胁，痛号欲绝，恐届不禄之辰，归念颇切。举颠末告之蒙谷，蒙谷为余解“憔悴”之意，亦和一词。词内有云：“城郭无光，村烟失翠。瞥然一见心如醉。停骖暂缓入山期，哀鸿待尔离憔悴。”余读之惊愕，私谓许子九日曰：“言者，必之声也，何为作此不祥语？”许子亦悚惕，相对咨嗟，知将不免，因决情而去，卒脱于难。余缘情勉留，遂逮于祸。非知几之暗也，情所感激不忍去也。不忍去而去，非但薄情，抑并悖义。嗟乎，嗟乎！祸患有因，端倪先兆，今日憔悴至于此极，余固久知之矣。  

余本抱犊人，东皋有荒田。荷锄将经营，课仆耕云烟。天南节度不肯放，聘书早到薜萝边。薜萝闲挂处士墙，处士一去令君伤。招携宾客置饯觞，吐词制调魂飞扬。有心负米恋草堂，堂上念旧催治装，可怜离别九回肠。陟岭逾滩跻险峻，一步一望吴天长。羁栖伏枕药炉间，海滨倦鸟思飞还。好音慰藉情凄婉，劝我停骖迟入山。好友掉臂行，病夫衔泪住。张罗设网日月昏，冥冥翔鸿去无路。雨雪从来霰集成，蓍龟四体先分明。自是愚忠被束缚，休嗤野客迷归程。吟来憔悴看双鬓，只恐秋添宋玉情。  

颠倒歌从前相依蒙谷者，受其恩，辜其德，尽为衣冠中之穿窬。及受难日，此辈皆不与，岂奸狡之徒巧于攫金者，亦善于避祸欤！余与林翁能任、王翁幼誉、沈子天成，皆落落寒素，家无儋石之储，坚守硁硁之志，与公誓同患难，不畏刀锯，不艳势利。逆虽百计挫磨，初心不拔，彼奸狡者，应揶揄呆汉之舍生取义也。  

颠倒英雄熟是非，伯夷饿死盗跖肥。太史著书发悲愤，问天不应增歔欷。寒士好古艰遇合，牢落科场遭践踏。肉眼岂识璞中玉，销魂还逐风前蜡。家徒四壁依傍人，巧者致富拙受贫。忧谗畏讥叹维谷，犹幸知己愁眉伸。道义相交澹如水，金多交深物所鄙。小人有母孰养之，千里轻身浪掷死。死忠死义原相成，惟有罔极魂萦萦。山鬼揶揄夸明哲，闾里温饱翻偷生。辜恩报恩□莫计，世上休轻天下士。金乌玉兔疾如梭，千秋难解颠倒意。请君熟读《颠倒歌》，英雄英雄可奈何！  

拟古诗蒙谷以炭画纸上，书颜杲卿、伯夷、苏武三古人相询，欲择一为决绝地也。但被执，大骂，求死，既不得，十日绝水浆求死，又不得。是杲卿、伯夷，天已不欲令其继之也。无已，请学苏武。  

常山舌既乾，两耳了不闻。声留白刃间，迟回遏阴云。首阳腹已馁，薇蕨徒芳芬。精气弥豪放，鼎食安足云。维彼苏属国，持节牧羌羵。十年如一日，冰雪嚼纷纭。求死既不得，坚志豺虎群。从容与激烈，大道原无分。上林□雁札，终得达圣君。愿言励忠悃，天心将罢军。  

红桥庄歌行癸丑秋，余妇送至吴门，止于外家之红桥庄。是日，天色甫明，薄雾漫水面，乳妪抱儿辈伫立岸上，若不胜惨切生离之状。人非木石，孰能无情？每一回思，肠寸裂矣。  

秋风荡漾扁舟早，双桨到门搅怀抱。薄雾笼烟水气蒸，鸡鸣桑树催晨兴。怀中洁白鹅湖绫，眼枯难拭泪痕凝。良人远游意飞腾，不知前路多寒冰。虽然弧矢分所应，临深履薄生战兢。上有高堂下乳稚，养亲教子将何凭。出门儿女愁葛藤，欲语不语长抚膺。矫情挥袂急解缆，蒹葭摇落凫雁升。野老涤场将打稻，渔翁拨刺亦开罾。惟有征夫舍耕钓，红桥庄上画栏凭。  

***傅宏烈***  

傅宏烈，字仲谋，号竹君，进贤人。举人，官至广西巡抚，抚蛮灭寇将军，加太子太保。谥忠毅。有《傅忠毅公集》。  

***忆山居***  

当年松菊径，怅怅问何之。既觉山为远，方知我在兹。岚收孤影秀，雨歇半峰奇。便作怒然赏，临风每系思。  

***清远峡***  

暝投云际宿，疑作水中仙。群壑去无路，断涯窥有天。清猿啸峤月，白鸟宿江烟。往问前山寺，飞来有几年。  

***绝命词***  

自分一死无余策，身为厉鬼诛群贼。绝食依然浩气存，鼎镬刀锯求不得。天不假我以速终，天心人意莫可测。吁嗟徂矣命之衰，惴惴生平无薄德。  

***曹尔堪***  

曹尔堪，字子顾，号顾菴，嘉善人。顺治壬辰进士，改庶吉士，授编修，历官侍讲学士。有《杜鹃亭》、《南溪》、《客装里音》等集。  

***游吾谷***  

高天热未平，深林绿已老。知是古人宅，瘦蚓号阴草。追维廖赖徒，探寻极深窅。土腴泉更滋，回峰两肘抱。重扃漆镫墨，一声天鸡晓。人来鸟雀去，叶大鼯{鼠生}小。枫赤游更佳，秋心已缥缈。  

啸台李空同撰碑，左国玑书。  

两山翠柏摇天风，古台突兀荒山中。宏正残碑断复续，左氏书法文崆峒。摩挲句读叹古雅，万颗真珠春自泻。中散原非入道姿，公和本是逃名者。人间机穽苦相撄，石髓青精足养生。嵇公援琴阮公哭，虚负空岩长啸声。  

金鱼池歌仿杜乐游园体。  

池边风日足留赏，曲水平隄暗菰蒋。且驻巾车卧绮疏，启扃拂簟楸枰响。皎月楼开云母屏，商飙帘动珊瑚网。绀殿凌空青霭间，步虚声在青云上。飞汞烟沈道士炉，落霞闪映仙人掌。昼明金阙翠华临，池道清尘畏来往。玳瑁鱼斑日应长，恍在江湖荡兰桨。名园岂是金谷奢，福地真如辋川爽。喜与诸公同赋诗，读《骚》痛饮良可师。今朝美酒注深爵，明日残花辞故枝。仕宦京华得高会，追欢胜景皆恩私。别后星河望渺渺，将离赠远遥相思。更余千载悲秋泪，漆发丹颧非曩时。  

***憩半山亭***  

曲岭行人少，孤僧独静居。云中炊火郁，竹里出烟虚。松老惟藏鼠，泉寒欲冻鱼。寺门犹五里，且憩半山庐。  

***送宋荔裳少参之任秦州***  

腊雪街亭满，何时到巩昌。关山尊底月，斧钺帐前霜。阁暖调鹦鹉，花浓隐麝香。出门怜旧伴，白首尚为郎。  

***送胡循蜚由衡州左迁商丘丞***  

燕山积雪高三尺，九月严霜天地坼。与君长揖走风尘，同是西吴羁旅客。独怜坎坷仕宦途，折腰偏向府中趋。豪心侠骨委成败，场中游戏呼枭卢。来时衣带潇湘雨，南国纵横乱豺虎。探穴初耽衡岳深，览奇更喜梁园古。雎阳城边驱马行，才人迁谪易知名。酒酣日落哀筝急，泪湿青衫空复情。  

***华岩庵小憩有怀南还诸子***  

莱陌瓜畦取径斜，空林宿鸟隐袈裟。风欹霜压西邻竹，茜染栀匀九日花。庾信似悲摇落早，阮公休恸道途赊。江东已报收诸郡，浪息银河好泛槎。  

***柬同年吴方涟侍御***  

长安暑退雨来初，隔巷清秋苦索居。执戟长饥愁曼倩，杜门病渴卧相如。十年兄弟干戈后，万里生涯瘴疠余。正可从容谋谏草，治安惟待贾生书。  

***别梅杓司兼寄施愚山***  

吴苑煨炉历已残，幽人时戴竹皮冠。《龟兹》不改歌声妙，牛斗犹余剑气寒。金粉销沈空响屟，溪山平远待凭栏。回看京洛宾朋盛，公宴诗成敌建安。  

***穀雨后二日过镜槛小憩***  

春深乔木绿阴齐，北舍南村祇隔溪。孤艇随风独来往，杨花扑过小桥西。  

***终南结茅歌赠本尔上人***  

薄游偶傍禅床宿，静夜同燃佛前烛。天晴古院访三支，冻笔联吟阁下诗。拂蠹翻经为小住，探奇却爱山深处。万里遥从闽峤来，一筇还向关西去。眼前希见荔枝丹，常有红泉碧树看。茅屋苍凉人迹绝，可耐阴崖六月寒。永谢尘喧乐长往，商州风色偏萧爽。鹦鹉时依绝壁啼，王孙群偩悬藤上。坐来日月石上生，千仞终南冰雪清。青鞋布袜计亦得，人间驰逐空浮名。  

***孙钟元先生北还夜话宁境僧舍***  

卫源留兼旬，驱车即云迈。迟我一日行，覯止乃大快。移镫视须眉，耿耿照孤介。侠分燕赵风，学疏濂洛派。嘉遯获安贞，长筮得天山卦。追溯万历年，亲历几兴坏。屈指数难尽，披发见何怪。所著宜名山，流传深足戒。梗概绍刘杨，元刘静修、明杨椒山皆容城人。浮名鄙草芥。静观去矜心，庞公床下拜。  

***初冬同半千问旭静鉴过访扫叶清凉寺山楼***  

冶城幽寺即寒村，黄叶堆来昼闭门。疏竹影摇通水色，垂柑实老绽霜痕。天浮吴楚看明灭，月满江山自吐吞。更与虎头添画本，长空帆影雾中昏。  

***钱牧斋先生挽词***  

入世雄心老渐灰，昔年钩党竞风雷。俊厨何救东京没，刁顾还从北渡来。天为文章留末路，人推碑版冠群材。先朝实录尤淹贯，多少微辞纪定哀。  

***送孙无言归黄山歌兼示王西樵彭鸿叟***  

甲辰十月游旧京，萧条旅宿闻尔名。方龚悃款为陈说，慷慨结客楼君卿。长贫不妨用我法，久客毋乃非人情。故乡本在黄山下，老松奇石形堪诧。茅堂豁閜无纤埃。末俗尘鞿此焉谢。谁写三十二奇峰，长歌短调风人风。健笔摩空洵奇绝，骊珠出袖光熊熊。少嬉草市乡，遥对溪南口。山径蓝舆古渡船，止压归囊诗万首。朅来同泛西湖水，每忆黄山如梦里。酒楼长醉杜樊川，丹炉休觅容城子。劝尔迟行姑且留，仍教大隐栖邗沟。山中故人达书问，赤箭黄精犹可求。  

***周量赋诗赠行依来韵留别***  

每食无鱼叹此身，栖迟丘陇谢风尘。秋垂野菊携书卷，晓上寒潮拂钓纶。伍相祠前多病客，荆卿垆畔和歌人。著书忘老松鳞蜕，醉倚瓜庐岸角巾。  

***王士禄***  

王士禄，字子底，一字西樵，山东新城人。顺治壬辰进士，官吏部员外郎。有《考功集》。  

***寄季弟贻上***  

离居足忧端，忽忽苦无怿。暌违感至今，提携念在昔。执手既未卜，所愿眠食適。顷者家邮至，言汝资药石。置书坐沈吟，芒芒中怀迫。移时取竟读，书言颇详覈。比当发使时，汝体业已泽。恐为虚见慰，此意苦难逆。丛杂缄牍末，最后得手迹。把读语良符，笔势更奕奕。终古魂梦淆，连宵役精魄。翘首望南云，安得双羽翮。送我置汝傍，睹汝肥与瘠。  

次贻上用坡公东府雨中别子由韵见寄客秋自汴上省觐维扬，贻上被檄将有秣陵之行，仅对床一宿，乃与同舟，至真州南郭而别。比余北还，贻上尚未毕役归也。今年春，贻上用坡公《东府别子由》韵作诗见寄，读之凄然，未及和答，比在幽系，言念聚散，感慨不能已已。遂次韵寄之，并示礼吉叔子。  

白沙洲畔树，年时记别汝。岁晚江城阴，风凄如欲雨。去当南雁时，不待雁同归。离居复多难，徒尔思前期。叹息重叹息，兄弟等过客。几番约连床，欻若湘灵瑟。秋来雁又飞，题诗附尔行。晨风零雨外，脉脉十年情。  

***长平坑歌***  

虎狼之秦胡不仁，锐头小儿服振振。劫灰更促括也将，一战赵垒成埃尘。白骨岳积四十万，至今此地无青春。丹河水绕发鸠麓，指点当年赵兵衄。土人往往坑旁耕，拾得残戈或断镞。镞头长以寸，戈头长以尺。持将磨向丹河沙，古血犹腥土花赤。省冤谷接武安台，南来遗迹仍崔嵬。应共髑髅山下月，夜深同对鬼磷哀。  

飞龙宫行唐玄宗为潞州别驾时龙潜旧邸，今府治。  

临淄此地曾潜龙，倜傥颇有文皇风。夜半入宫星如雨，乾坤再辟成奇功。十有一祀帝业崇，耀武太原临河东。中经上党鸾雍雍，凝笳清跸临旧宫。眷言顾之拟沛丰，问疾赐酺欢无终。易以嘉号志所从，更闻金桥谣儿童，羊头山翠当朝宗。勒兵三十万，旌旗千里重。陈吴作绘燕公颂，潞州别驾堪豪雄。乾符坤珍一十九，并与兹邸传无穷。龙漦降庭蛇起陆，龙入蜀江作鱼服。雨黑延秋乌语哀，月明南内弦声促。阿荦凶狡阿环骄，何术豢龙同豢犊。渔阳尘压沈香栏，勿乃遥为故宫戮。噫吁嘻！飞龙宫，已寒烟，三郎魂魄何来还。  

***诏罢高丽贡鹰歌***  

真人御极临八荒，百蛮九译皆享王。西旅之獒越裳雉，贡物各各因其方。海东俊鸟好毛质，铁爪金眸猛无匹。九都作贡来天家，特受韝镟佐罘罼。晾鹰台上秋天高，刈兰驱兽行蒐苗。羽骑骖<马覃>翠华至，星旃云罕纷周遭。蒙鹖射熊未足羡，跋犀殪兕劳遮邀。是时摘绦试一纵，万人昂首瞻青霄。飞鸟狡兔失巢窟，委身洒血填君庖。至尊往往动颜色，玉虬回辔鸣萧萧。柔远犹然勤睿旨，诏罢奇毛自今始。行苇兼存践履慈，茁葭漫赋春田美。圣神举动殊寻常，此事悠悠古谁比。君不见虬髯天子英雄人，佳鹞犹遣怀中死。  

***八月十五夜***  

把酒邀明月，清光遍薜萝。芙蓉秋水寂，丛桂小山多。一雁归湘楚，繁星点绛河。虚堂弦索静，独和《越人歌》。  

***忆莱子杂诗***  

时复寻春郭，烟光纵目宽。山姿浓大泽，潮势汨三韩。小立抛藤杖，微吟侧箨冠。一樽石冻酒，未厌海风寒。  

***禾中作***  

江城还槜李，望古一踟厨。老寺裴休宅，春沙范蠡湖。远烟明渚鸟，斜日冷樯乌。太息东流水，年年浸绿芜。  

***胡明景帝陵***  

景皇决策仗于公，定变支危社稷功。南内已殊渊圣没，绝沟何意鲁昭同。玉鱼杀礼虚幽寝，以王礼葬。苍鼠惊人窜败丛。莫向空山纷感慨，十三陵树各悲风。  

***上党***  

雄藩上党古今名，形胜居然未易京。南睨河山全觉下，宵看星汉只疑平。义阳千载仍祠庙，夹寨当年剧战争。足底黑云天下脊，几朝车马赤霄行。  

***赠张篑山学士***  

铜龙晓色破层阴，羡尔批鳞意独深。言听便为天下福，计违不负一生心。他时舄奕看青史，此日辉光烛翰林。我亦握兰东省客，浮沈徒愧二毛侵。  

***赋得丹凤城南秋夜长***  

丹凤城南秋夜长，关河寒近落微霜。那须锦字论长恨，自有清碪教断肠。破衲沙头鸿欲去，拂云堆上草初黄。伤心不及城边月，犹照卢家玳瑁梁。  

***庭梅***  

索笑怜窗晓，流光照砌春。那须江上见，宛似弄珠人。  

***石门县***  

落日石门路，语溪明夕波。女墙才几尺，一半入藤萝。  

***绝句***  

记得佳辰吊汨罗，客怀长昼费销磨。朅来夕院愁如洗，为听兰娘一曲歌。  

***题龚半千画为周栎园侍郎***  

石门积雨黯层峦，鸦路苍苍万木攒。为忆秋风吹老屋，孤情著意写荒寒。  

***王士禧***  

王士禧，字礼吉，山东新城人。监生。有《十笏草堂集》、《抱山集选》。  

***登望京楼***  

巍巍楼阁倚云隈，占断春风百尺台。东去锦帆淇水合，西来爽气太行开。如新榱桷存丹雘，极目烟霞点绿苔。莫上望京楼望远，《黍离》《麦秀》使人哀。  

***微云移时月出***  

乍散还乍聚，疑烟复疑水。清光出云中，皎皎如初洗。  

***南池***  

劳劳任城道，渺渺近南池。亦欲吟《秋水》，为惭老杜诗。  

***清凉洞***  

始皇曾避暑，四阁望依然。欲纵登临目，空愁雨雪天。  

松  

老幹化虬龙，赏心惟胜友。年来须鬓斑，宜伴支离叟。  

***百泉***  

毖彼百泉流，洋洋入淇沚。风动碧波纹，荷花香出水。  

***苏门山***  

遥望苏门山，隐磷多幽致。青林间白云，晚照含苍翠。  

***啸台***  

长啸人已邈，余音振林麓。世事笑莫谈，嵇阮有高躅。  

***德州河上口号***  

曲岸临大河，风帆日千里。迢递远乡人，离心讬江水。  

思乡与怀古，望远临江楼。长歌指飞鸟，风起芦花秋。  

***王孙蔚***  

王孙蔚，字茂衍，临潼人。顺治壬辰进士，历官福建布政使、湖广提学道佥事。有《轺香集》。  

***秋江吟***  

轻舟如冯虚，江碧峰影倒。寥宇无尘埃，晴光动菱藻。幸因归棹闲，历此湖山好。寓眺日夕殊，佳景恣幽讨。向暮下江城，霜碪处处捣。时序已如此，我颜得无老。楚山风雨来，一夜白秋草。  

***与友人山中夜坐***  

偶然缘水岸，落日见幽栖。野暮烟藏寺，山空月过溪。结篱松磴下，借树草堂低。明早如无事，披云更杖藜。  

***与石徽音饮酒***  

阅世亦云尽，如君未易遭。交情今管鲍，侠气古荆高。霜落镫前剑，花飞梦后毫。肯拚倾倒兴，不惜鹔鹴袍。  

***将至应山***  

前山将入楚，秣马识曾游。风土渔樵旧，江村父老留。苔沈宋玉宅，日照鄂王楼。眼底飞鸿在，还须郑侠谋。  

***初发里门留别***  

年年高卧拟柴桑，何事骊歌动别觞。鸡肋浮名劳去就，鹿冠微愿惜行藏。征鞯渐欲登山路，回首何能忘草堂。作客更从今日始，二陵秋色正苍茫。  

***赋赠卢司李***  

蓟门相对故人情，同拜新纶事远征。明月一轮巴子国，秋风匹马鄂王城。羞言桑孔多心计，旧识于张有盛名。他日江天遥忆处，黄矶白渚楚云平。  

***秋赴长安途次晋中杂兴***  

行人去去复青山，策马西风了未闲。碧草难寻绵上陇，白云何处雁门阙。三更晓角来霜里，一片秋声在树间。此际萧森愁欲起，不缘客路亦潸潸。  

***江行杂感***  

才离越岭又吴湄，寥落江湖忆故居。感愤千秋《鹦鹉赋》，雅骚一代《鹧鸪》诗。篱栽黄菊知今是，路入桃花自古疑。乘兴莫停明月棹，辋川山色待王维。  

芙蓉山色有无间，烟棹芦花千里还。远涧寒声移晚树，晴江落照上秋山。逢人尽说风尘苦，出世方知云水闲。昨夜终南来梦里，宛然三径扣松关。  

***早发峡石驿***  

西岩马首向层霄，秋树平明烟未消。寂寂空亭人不见，霜吹红叶过山桥。  

***湘行绝句***  

幂湖云淡带烟，渔镫明灭大隄边。风声夜半幽篁里，疑是湘灵廿五弦。  

万里晴江落照迟，琵琶峰下小舟移。枫林日暮寒鸦影，飞入长沙贾傅祠。  

***程可则***  

程可则，字周量，号湟溱，又号石臞，南海人。顺治壬辰会试第一，历官桂林知府。有《海日堂集》。  

***舟晚***  

回舟转清澳，落日照前岑。水阔一帆远，云归众壑阴。虫声喧别浦，人语静空林。寂寞河干客，悠悠行路心。  

***送徐庾清钱柏园归越***  

良会竟难永，岁寒人尽归。谁怜故乡子，独采南山薇。把酒不终夕，浩歌徒揽衣。无能挽舟楫，恻恻对斜晖。  

***虔州***  

章江回合女墙低，不见行人但鸟啼。往日聊城谁射矢，至今函谷未封泥。风吹败叶沈沙砾，日落前营动鼓鼙。欲向郁孤台上望，乱云含雨草萋萋。  

***度双牌峡***  

虔州南上路巑岏，忽到双牌水气昏。帆向夕阳争鸟道，天留孤堑峙江门。沿洄百折滩声急，明灭千峰树影繁。谷口似闻鸡犬唤，人家疑是武陵源。  

***送魏子存司理成都***  

谁说蚕丛不易行，春风三月马啼轻。铜梁旧枕秦山险，玉垒新连楚塞平。芳草绿齐过汉水，杜鹃红尽到绵城。知君箧底多词赋，谕蜀文应似长卿。  

***题赵承旨击鞠图***  

至元一幅鹅溪绢，四尺不满三尺余。翰林承旨颇好事，绘取击鞠为斯图。不知王者是何代，紫棱白面苍虬须。手提青丝绿玉策，据鞍顾盼神睢于。左右布列数猛士，衔竿挟杖纷骑驴。一球委地不得掇，四面击者群争趋。驴蹄骄蹴势欲动，蹀躞腾遝精神殊。我闻轩辕习武士，沙虫猿鹤皆前躯。一击能令力牧怒，蚩尤涿鹿功煌如。吁嗟王孙际龙战，绘此毋乃含欷歔。方今海宇尽混一，虎皮盖藏金仆姑。《云门》既奏泰阶平，纵有筑鞠非兵符。此图不用示天下，只合简册供清娱，衔竿挟策胡为乎。  

***晓起与邝无傲作***  

长安四月雨，霡霂生微寒。晨兴出帘阁，稍觉衣裳单。郁郁庭中槐，浅绿浮林端。好鸟鸣相闻，仿佛栖岩峦。不见夏云热，宁知春色阑。赖有同心人，把臂延清欢。回首思故乡，众卉萋以繁。黄梅摘方熟，朱荔谁当餐。嘉序长不归，谁能假羽翰。  

***吴渔山为余仿营丘早雪图***  

渔山山人不出山，朅来燕市仍键关。含毫泼墨自怡悦，为我披豁开心颜。鹅溪一幅营丘似，积素凝寒半江水。残条拂地冻欲僵，有客孤舟去如驶。芦叶萧萧风乱飞，千山寒色兼斜晖。此翁掉头颇解事，天地已闭人当归。不然访戴意亦適，岁寒兰芷应须惜。多谢山人冰雪心，挂帆好向罗浮宅。  

***沈荃***  

沈荃，字贞蕤，号绎堂，江南华亭人。顺治壬辰一甲三名进士，授编修，官至礼部侍郎。谥文恪。有《充斋集》。  

***晓渡扬子***  

曙色初开扬子渡，片帆遥挂海门西。横江晓雾千峰失，隔岸寒云万堞齐。短棹苍茫渔浦外，长天缥缈雁行低。中流倚棹频回首，吴楚山川极望迷。  

***同徐宁菴宪副席竺来太守荥河秋望***  

西风猎猎动寒波，荥水相逢一浩歌。广武秋阴迷旧垒，太行晴色下长河。黄蒿断岸奔流急，野寺疏杨夕照多。萧瑟那堪风景异，高天极目雁行过。  

***清源怀旧***  

晨鸡启重闉，城柝亦未缀。解缆乘细流，轻桡向晓发。凄凄下微霜，皎皎鉴寒月。惆怅问前途，郁纡感逝节。回首溯旧知，音徽已灭没。眷德思偏长，怀分情叹歇。虚期万里风，徒愧中流楫。十年过西州，凄怆心如结。  

***送张篑山学士归庐陵***  

襆被萧萧出凤城，云霄极目重含情。片言岂诩回天力，三宿仍辞去国名。圣德优容昭日月，臣心愚朴本平生。曲江风度应相忆，莫恋空山猿鹤盟。  

***耿介***  

耿介，字介石，号逸庵，登封人。顺治壬辰进士，改庶吉士，授检讨，历官少詹事。有《敬恕堂存稿》。  

***八月十六夜宴盱江楼得白字***  

江城霁夕晖，层阁凌百尺。冠盖会群公，对此秋月白。岂敢耽欢娱，良时亦足惜。下见江水深，澄涵一天碧。细火通渔艇，连樯聚商舶。潜鳞吹波澜，宿鹭依沙碛。为政无烦苛，民物各自適。冉冉江上枫，青青岭头柏。愿将孤月轮，皎洁比心迹。  

***都门送周亦大同年***  

曙色照行旌，鸣鞭出凤城。三年风雨意，两地别离情。露白秋江远，烟消枫树晴。奇书中秘在，须早侍承明。  

***由南平至闽***  

茶洋六月放舟还，水竹千重咫尺间。龙抱石根翻急濑，天凭溪力割青山。人烟几处闻新哭，柳色经年忆旧攀。争似澄江垂钓叟，一竿无语伴鸥闲。  

***嵩阳书院送窦敏修先生***  

古道于今叹《式微》，临歧执手更依依。山灵似有留行意，一片停云久不飞。  

***笪重光***  

笪重光，字在辛，号江上，丹徒人。顺治壬辰进士，官御史。有《江上集》。  

***饮张湘晓吏部鹤林别业***  

读书曾爱杜鹃楼，霜叶红时坐未休。别后烟霞常入梦，重来松菊正逢秋。欲寻老衲精蓝改，话到青山白发羞。好是结茅邻仲蔚，不教城市隔林丘。  

***山中杂咏***  

白发惊时变，青山见鸟飞。暑随桐叶减，秋向薜萝归。细草侵芒屩，新凉到葛衣。自怜垂老日，方悟昔年非。  

***舟泊河干***  

山雨悬春树，江春入郡楼。人家依岸转，河水抱城流。自信干时拙，谁含作赋愁。烟波时极目，吾意在沧洲。  

***答宋中丞牧仲***  

忆昔宦游日，匡庐愧使车。归来三十载，未致一行书。清兴因贫减，颠名为病除。多公持节钺，犹及访闲居。  

***偶题***  

银筝玉柱拂晴霞，红烛金尊照鬓鸦。不是浔阳江上客，莫将双泪落琵琶。  

***杨素蕴***  

杨素蕴，字筠湄，号退庵，宜君人。顺治壬辰进士，官至湖北巡抚。  

***山居***  

高秋孤杖倚云间，坐看溪光卧看山。白雪风翻惊叠浪，青苔雨湿出层斑。群归倦鸟飞飞急，对浴轻鸥泛泛闲。欸乃数声天欲暮。渔舟轻带夕阳还。  

飞楼缥缈枕河湄，绕屋群峰列嶂随。雨脚每从晴外见，滩喧翻与静中宜。税完胥吏宁过舍，野放鸡豚偶到篱。不学武陵深避世，渔舟停棹莫相疑。  

***张永祺***  

张永祺，字尔成，大兴籍宜兴人。顺治壬辰一甲二名进士，授编修，历官大理寺少卿。有《金滩倡和诗》。  

***送胡存人南归***  

握手谈今夕，离情已黯然。归恩深自责，交态畏人怜。别酒风前路，孤吟日暮天。停鞭聊极目，江水迥浮烟。  

***送尔执北归后怅然有感***  

乡关揽辔客心惊，薄暮空林倦鸟鸣。婚嫁向平双鬓改，酒棋谢傅一身轻。桑乾雪映千山晓，易水霜流万壑清。话到微醺官舍后，膝前儿女倍含情。  

***和绎堂送顾菴南归原韵***  

僧房长夏反《离骚》，燕市狂歌饮浊醪。野水沙鸥迎画舫，澄岚翠黛识宫袍。思归愧我荒三径，颂酒知君藐二豪。到日携筇清兴適，白云红树两峰高。  

***金滩赋赠郜凌玉学宪***  

河畔春风解缆初，故人相向漫欷歔。握中十部名山业，箧里三年秀水书。地近扬雄时问字，途临阮籍一回车。桃花水绕漳河去，尺素东来寄鲤鱼。  

***丁思孔***  

丁思孔，字景行，汉军旗人。顺治壬辰进士，改庶吉士，授编修，官至云贵总督。  

***题画壁和毛秋岑韵***  

秋水蒹葭阔，孤舟自往还。好音酬去雁，清响答空山。垂钓烟波里，言怀杯酒间。几人有清趣，心与境俱闲。  

***项景襄***  

项景襄，字眉山，秀水人。顺治乙未进士，官至兵部侍郎。  

***南屏***  

荡艇入南山，晴湖净如拭。系缆枯树根，寒烟生微白。偃卧周山阿，脚步层岩隙。方丈出松巅，亭亭高百尺。入门逢老僧，尘缨顿若失。说法水月心，妙香浮广泽。落花满空林，披云坐磐石。置身在霄汉，庶以慰营魄。安得常如此，元言共朝夕。月出竟忘归，零露沾衣湿。  

***题画***  

闲来结得小茅亭，但识烟云月露形。历日不书藤叶纸，年年只记柳条青。  

***张可前***  

张可前，字箸汉，江陵人。顺治壬辰进士，官至兵部侍郎。有《宛在轩诗集》。  

***新昌县寄朱启宇***  

负郭三家市，窥城万木村。水春喧雨急，山烧入云昏。露草蛇盘径，风林虎啸门。何时荒僻地，归与故人论。  

***傅感丁***  

傅感丁，字雨臣，号约斋，钱塘人。顺治壬辰进士，官至副都御史。有《舒啸轩集》。  

***登海涌峰***  

昔闻虎卧此高丘，今日登临最上头。近接灵岩惟片石，遥观雪浪有孤舟。消沈伯业同烟草，寂寞禅心视水沤。剑窟泉飞石梁北，声随香梵几时休。  

***郭棻***  

郭棻，字芝仙，号快圃，清苑人。顺治壬辰进士，改庶吉士，历官内阁学士。有《学源堂集》。  

***春暮张尔戌捕卿招同李书云余铨卢王北山三给谏摩诃庵看杏花***  

破懒寻春远，招携石竺间。兴高即暇日，地辟况禅关。树里千声鸟，尊前一带山。登楼凭眺远，不负此官闲。  

野旷春逾媚，林烟绿一围。远公容设酒，曾点未成衣。坐树莺声老，蒸田水气肥。闲云如有意，故故傍人飞。  

***刘木水由代州州贰擢守辽阳州***  

五马原侯秩，三韩况帝乡。风能清代郡，才可问南阳。海气榆关紫，秋花铁岭黄。三年屈指是，粉署待含香。  

***迎薰亭侍宴***  

太乙波明影碧霞，斗牛星畔泛仙槎。百壶湛露圣人酒，十里香风君子花。蛱蝶过船吹芰粉，出水带菱芽。衔杯四望欢无极，身在瀛洲第一艖。  

***赠程穆倩山人***  

廿载怀君老始逢，瓣香不枉为南丰。纵谈身世悲桑海，屈指知交叹雪鸿。酒国有人堪独往，砚田无种与时穷。干旌早晚徵耆旧，莫掩邗江半亩宫。  

***严藕渔宫赞假归无锡***  

潇洒抽簪出凤楼，春风人上木兰舟。一编青史垂行橐，十载红尘浣素裘。去日莺花怜满目，到时江雨漫回头。长安老友无多在，在马兰台尚滞留。  

***别曹秋岳夫子十稔偶于晋阳拜晤感而有赋***  

左官次第买归航，回首青门已十霜。玄鸟尚留龙马塞，逐臣敢负芰荷裳。且将世事浮桑落，况有文词动柏梁。为忆髫年环绛帐，几何双鬓已苍苍。  

***春日张永舒太学招同李湘北学士王北山给谏杜子静宫允张南溟比部雅集遯园次韵***  

正欲降愁部酒兵，衔杯为爱遯园名。舌存未许谈时事，心老才知淡物情。小鸟争来高阁噪，新花还向旧枝生。滦鱼易酿皆乡味，不羡张翰莼菜羹。  

***刘山人游中州凭寄张上若同馆***  

轺车忆下午桥庄，痛饮醍醐月正霜。白发我犹歌偪仄，青山君已定行藏。滏河春雨骐驎浴，行坞秋烟薜荔香。满眼干戈凭问讯，金台客老意苍茫。  

***余缙***  

余缙，字仲绅，号浣公，诸暨人。顺治壬辰进士，官御史。有《大观堂集》。  

***晓起闻钟***  

偶出闻晨钟，云自湖南寺。南望不见湖，惟见湖中树。渺渺水石间，因风时一度。何当月明中，泛舟寻湖屿。  

***北固山晚眺***  

石头城东烟水空，金鳌夜吸海底红。天吴啮断白玉虹，渴猊怒攫青芙蓉。中流幻出妙高峰，浮涛拍浪将奚从，似欲渡江随六龙。  

***癸丑夏日斋居苦雨***  

蠡城五月雨丝密，湿云压檐黑如漆。街头到处水绕门，路上行人泥没膝。舟子舣岸如蛎房，两月何曾脱蓑笠。上年秋涨淹禾苗，农家比户吞声泣。卖丝粜穀望今年，谁道夏霪甚畴昔。一片洪涛浮太清，天风未吹海已立。麰麦方熟尽生耳，陂塘总决江湖一。侵晨插秧水浸畦，薄暮归耕船入室。盎中粟罄妇儿啼，官吏催粮如火急。卖男贴妇安足悲，时有龚黄当见恤。  

***舟次山阳***  

燕将雏舞柳绵飞，浪涌渔舠鳜正肥。淮酒初浓梅雨暗，吴蚕方老柘风微。农缘输赋田畴薄，官善征商估客稀。惟有野人无逋课，市桥长载月明归。  

***王廷璧***  

王廷璧，字昆良，祥符人。顺治壬辰进士，授刑部主事，历官陕西凉庄兵备道按察司副使。有《聚远楼诗集》。  

***秋日饮李相国园亭***  

山容全入画，老树动秋香。露叶萤光湿，风巢鹤梦凉。茶烟生暗竹，酒气霭回廊。莫拟平泉侈，卢鸿一草堂。  

***邢台***  

尘土彫残客里颜，马头隐约见雄关。草蒸湿绿长煎雨，云插空青欲占山。流水远通寒棘外，小桥孤卧野花湾。季龙宫殿知何处，惟见苍苔点石斑。  

***燕市有怀惟度魏子时客楚南***  

酒散繁台雁影单，十年客梦老渔竿，长镵杜甫沿山劚，短铗冯驩带月弹。回首沧桑皮骨尽，伤心湖海鬓毛残。传来战火三湘满，何处梅花续旧欢。  

***李昌祚***  

李昌祚，字文孙，一字来园，号过庐，汉阳人。顺治壬辰进士，历官大理寺卿。有《真山人集》。  

***鲁峰别王汾仲***  

摇落乡心属暮秋，王郎真合古人求。终宵对月烧茶灶，竟日临江上酒楼。雁外山低黄叶路，日边帆去白蘋洲。江流漠漠天如水，图画何曾尽别愁。  

***刘必显***  

刘必显，字微之，号西水，诸城人。顺治壬辰进士，授行人司行人，历官户部员外郎。  

***题槎河山庄亭壁***  

十年尘梦冷渔矶，又向滩头理钓丝。久客乍归鸥作伴，短墙半缺水为篱。月明松影窥窗际，夜静溪声到枕时。独坐悠然成大觉，挑镫拂壁一题诗。  

***叶矫然***  

叶矫然，字子肃，号恩庵，闽县人。顺治壬辰进士，授工部主事，改乐亭知县。有《龙性堂诗集》、《雁唳篇》、《东溟集》。  

***山海关***  

神州锁钥古雄关，铁骑云屯重此间。一自六龙兴朔漠，顿飞万马下燕山。楼船瀚海沧波壮，烽火边城白昼闲。多少征人罢远戍，深闺幼妇莫愁颜。  

碧山衔照映边墙，匹马临关道路长。中土哀鸿轻出塞，南冠罻雉泣投荒。一城碪杵当秋急，八月风云匝地黄。最是居人闲指点，红花十里几回肠。  

***立夏日雨中集城西书院***  

逐子伯劳飞，天淡云浓夕照微。劝汝东风一杯酒，明年春色早言归。  

***张溍***  

张溍，字上若，磁州人。顺治壬辰进士，改庶吉士。有《读书堂诗草》。  

***寄殷宗山***  

烽烟不到地，岁月任逍遥。饮犊犹嫌水，临风欲弃瓢。千峰供杖履，一代见渔樵。应共巢居子，云根劚药苗。  

***张晋***  

张晋，字康侯，号戒菴，狄道人。顺治壬辰进士，官丹徒知县。有《黍谷》、《秋舫》、《一啸》、《苏门》、《劳劳》、《石芝》、《税云》诸集。  

***秋望***  

家世崆峒山下居，每因风雨念吾庐。鱼龙水落霜来后，鸟鼠秋高月上初。慈母手中千里线，故人云外数行书。经年未忍西南望，知道青松久笑予。  

***报国寺***  

胜地开金刹，诸天近翠峰。月高秋在塔，云冷晚留松。往事存题碣，前朝剩赐钟。一声烟外鹤，落尽旧芙蓉。  

***河上***  

步屟向汀洲，残山望眼收。云归藏晚堞，柳断出晴楼。古寺藤烟夕，荒滩蓼水秋。平沙看旧雁，落日更生愁。  

***春寒***  

寒云殢小溪，树树锁烟低。二月春将半，孤村莺未啼。花牵新水细，山背夕阳迷。莫恨湖光冷，东风自不齐。  

***杨端本***  

杨端本，字树滋，号函东，潼关人。顺治壬辰进士，官临淄知县。有《潼水阁集》。  

***春暮***  

惜春春暮燕飞斜，日坐园林玩物华。井上旧垂金线柳，阶前新植玉兰花。逐贫不作扬雄赋，解渴时烹陆羽茶。何用买山逃世外，万竿修竹自烟霞。  

***忆曹禹疏***  

余家渭水南，君家渭水北。盈盈渭川水，相望两岸侧。君令泰山西，余客泰山东。峨峨泰岱山，巉岩横其中。昔望渭水波，今望泰山巅。夜夜海边月，朝朝山外烟。  

***秋声***  

秋声来何处，竦听情思怯。四顾寂无闻，微风生梧叶。萧飒林木鸣，万籁音相接。淅沥数点雨，云潋山岚浥。作赋欧阳子，爽然秋意慊。  

***湖暮***  

倚槛湖方暮，山山横翠飞。水浮双塔动，树拥乱云归。铙鼓喧回棹，笙歌沸落晖。钟声来远寺，隔岸响微微。  

***顾亭林卜居华山***  

谷有图南卧，卜邻古洞幽。莲开犹十丈，松老自千秋。扪虱应难识，翔鸿未可求。不须丹诏至，野性白云留。  

***仙娥溪***  

川回大壑雨冥冥，十里嵯峨拱翠屏。溪水桃花流不尽，仙娥山外数峰青。  

***曹同统***  

曹同统，字能绍，号容庵，巢县人。顺治壬辰进士，授怀庆推官，历官东昌同知。有《容庵诗集》。  

***中弁晚道***  

日落烟沙白，荒荒野色微。村寒牛影瘦，天阔雁行稀。谍骑冲风至，锄农荷月归。此邦三异迹，默尔念前徽。  

***陈维国***  

陈维国，字大治，一字坦山，武陵人。顺治壬辰进士，官信阳知县。 有《坦山山人集》。  

***客濠州别杨小陆***  

只此两狂客，空山喧酒声。长年别好友，竟夕慰深觥。松傲霜前色，梅孤雪里情。尊中无限意，明日是归程。  

***桐城晤胡渚叟明府***  

一县烟岚合，山城吏似仙。闲情飞鸟外，公事落花前。偶和词人句，频酬酒客钱。萧疏谁得识，坐月静鸣弦。  

***赵{山原}***  

赵{山原}，字鲁{山眉}，号长公。莱阳人。顺治壬辰进士，官万年知县。有《寒堂诗稿》。  

***晚泊天门山***  

孤舟逢日暮，晚宿傍山青。寒月三更出，长江一带明。病中添客泪，梦里落潮声。何处栖飞鸟，萧萧万里情。  

***戚藩***  

戚藩，字价人，号蘧庵，江阴人，顺治壬辰进士，官安定知县。  

***灵隐寺***  

策杖行过旧虎林，翠屏深绕万松吟。寺连沧海朝烟白，塔入澄湖夕照阴。猿父呼来都解呗，牧童歌去已忘音。喜逢支遁拈花示，响答鸣泉处处心。  

## ●卷二十七

***黎士弘***  

黎士弘，字愧曾，长汀人。顺治甲午举人，由推官历官甘肃布政司参政。有《讬素斋集》。  

***登虔州塔顶同朱具臣南昌游云生***  

登临缘分事，吾自偶然来。孤远荡闻见，高危验胆才。长风牵璧立，众树领江回。烟积山如幕，晴吹次第开。  

***佛祖峰山寺坐月***  

错绣诸峰夜色安，烟光树气积高寒。苍茫星汉容人立，喧寂林峦共佛看。凉月有怀成独笑，清宵无累况登山。纸屏细坐幽如梦，何处幽香满一栏。  

石钟山癸卯四月，时送仲弟宣岩之任寿春。  

双钟峙中流，高低互相位。微风吹水波，万窍各鸣嘒。仰观造化心，雕镂亦为罪。濯濯苏眉山，捉笔工点缀。放舟绝壁下，领意得奇最。子弟与山川，韵事足图绘。夷考作记年，送子德兴尉。余来涉江涛，别弟趋吴会。古人今不殊，事迹偶相类。离怀虽黯然，妙得山水对。西风泥行舟，遂谋三日醉。  

***大言***  

小心事贵人，眉睫博意气。巢由拜马首，士亦各有志。呼来坐堂下，微筦烦顾视。环指座上客，是子觉稍异。三公间九卿，勉矣行自致。驰归语细君，此是亲传示。  

庄生未闻道，李耳故疏脱。干将不示人，铅刀称善割。古来青冢上，谁为表清浊。彼哉柴桑君，耽诗诡寂寞。公田忍不收，乞食徒取薄。  

马安称巧仕，潘生嗟宦拙。万物各枯菀，造化何区别。达士贱权奇，名花厌高格。蟋蟀知风寒，鸿雁知霜冽。泛泛水中凫，稻梁谋亦得。  

花发大堤西，花发大堤东。策马谁家子，蹀躞凌春风。行道各借问，名父忝上公。郁郁守贫贱，执鞭甘所从。  

***永新道中即事***  

河水细如线，峰峰见兀硉。散石亘中流，奔雷喧日夕。山寒鸟不飞，微雨洒衣湿。牵缆百尺高，隔树明人迹。薪烟望目劳，群虎见跳掷。长吏本凉德，敢怪尔充斥。四顾井邑荒，吁嗟悼行役。  

下水苦逆风，上水苦冻雨。雨冻手足僵，竟日行十里。岸花歇众芳，磷磷见水底。勉力事宵征，众声合邪许。孰知舟中人，心更劳胼胝。一官不自爱，致身等腐鼠。空歌《行路难》，艰辛用自取。  

一山一山过，细雨鸣嘐嘐。西风号四野，壮士安能豪。嵯峨望城郭，中多蓬与蒿。鸡犬不闻声，灯焰空寂寥。老母隔江城，儿心中夜劳。仲弟陷文法，意外生波涛。日遣两儿去，急难京华路。会与少弟见，有泪如河注。念之摧心肝，焉得生羽翼。不如颠倒卧，庶几忘百虑。未明起披衣，残月犹在树。  

印无数戊子西江兵变，十一月始平，废印数百，留南昌署中。哀强人之不义也，为作《印无数》篇。  

亦何累累，亦何辈辈。大者丞相尚书御史大夫章，细琐参军丞簿尉。大笥小簏声琅琅，还想当时尽朝贵。书生白面朝典铨，夕卷黄河拥高旆。豪奴千指坐索人，巨室高门闲过醉。一丸已堕睥睨墙，烧烛侯家方嫁妹。楚猴虽沐冠常裂，《春秋》大义应书贼。岂有中心事主为国恩，日日雕铜分暴客。生不足怜死不惜，阴风吹满秋灯湿。狼籍头颅杂土飞，独余废印高屋脊。  

***书来家弟遂已破贼大桥为志数语***  

南塘小儿弄兵戏，抹额红巾等山魅。夜切人肝作脯甘，对裂轻缯如破絮。杀人不死还等间，随上军门求补吏。山中日日报揭竿，百道军书勒簿尉。簿尉何能令请行，牙兵几队趋山际。昨日书来珍重看，云已破贼数十辈。留之不可诛不胜，细作爰书别党类。我闻此语心独欢，贤者宁不当如是。呜呼作贼不死死者冤，民不作贼将徒然。  

***己亥小寒走笔赠古林和尚***  

不见吾子十年矣，子来远渡西江水。拜子颜色为子欢，遂能解脱了生死。忆昔追随全盛日，破壁短檠同吮笔。规模贾董公孙书，指点云烟酣六籍。其时吾师杨长公，叔夜同里沈若水陈锡振俱劲敌。与叔胡生三十强，摩空作赋徐庾匹。各各心矜吾子贤，退让不敢齿行立。子家簪缨床满笏，群从诸郎庙廊属。子独游迹扫朱门，沧桑弹指逃空谷。贤者所为不可测，学孔学释非两截。大地应须截铁人，能穿虎豹探龙穴。往事陈言空浩浩，选佛归来年尚少。老大还念嫁时裳，我为子语子应笑。三生石上灵岩山，欲得从君觅领要。  

***题于慧男集药地老人画帧***  

前年曾见壁上山，去年又看卷中树。道人丘壑自胸中，水水石石纷无数。使见所梦忆所历，叹者得息迷者悟。青原山上山如簇，何岭何峰是其族。我未入山见道人，欲向此山先礼足。譬如问鲭诣五侯，才过屠门已果腹。春音居士殊高致，抗首风尘仙作吏。前身要是白社人，乘闲便入青原寺。又乞五岳留真形，道人泼墨供游戏。我欲问君假齿图，沿溪处处咸相志。他日入山或不迷，不止盘礴领其意。  

***舟过建武夜行***  

不住因风好，能争半日程。船灯敲石火，人语渡河声。月上千峰立，霜深一雁鸣。经年南北路，多半是宵征。  

***贵溪小隐岩***  

出郭无多路，斯山遂觉深。四时全雨色，长夏逼秋心。野馔分僧供，残碑与客寻。谁能容小隐，弭节愧登临。  

***至南昌知周先生无恙且得手书庚子五日***  

到门惊喜公还在，痛定开函泪更流。万死才回明主顾，孤儿犹嘱故人收。众中薄命谁能惜，意外微生荷独留。误尽闽南碑下客，无端北望哭西州。  

***九月同集蔡翼皇太守来青亭***  

绝胜亭台见远岗，相将高处待重阳。几行浊酒浇槐冷，尽启疏帘让菊香。人在他乡知友重，客当佳序附官忙。朅来脱帽狂从事，手划银河数漏长。  

***九日晦再至南崖***  

是曾经到还如乍，置我真宜丘壑间。马上得全看树色，月中记两入秋山。快游尽兴怀才满，尘事经心侮欲删。勾漏沙床他日约，一峰一石与回环。  

***送别施愚山先生***  

先生七载湖西住，到处人能说使君。酌水自编良吏传，扶风新散讲堂文。半江烟雨催归棹，一日星辰涣小群。同在他乡仍惜别，相思嘱寄敬亭云。  

***来甘州一载矣尚未纪其风物夙昔交游问贻杂至特作六百字写怀用柬知我***  

万里黄河飞一线，五州棋错东西面。（兰州渡河而西为武威、张掖、酒泉、敦煌四郡。）大旗日落照孤城，画角声低迷故县。秦人百二夸山河，明驼<马>马羌唱歌。硖水淙淙石齿齿，祁连千仞高嵯峨。白头父老说前事，举边还指战场地。射残铁镞半段枪，得来换酒谋朝醉。马兰苜蓿生沙州，荒邮短驿连古沟。四月寒山催种麦，风高六月犹披裘。夹道鳞鳞见番族，放马满山羊满谷。天巴岁岁说防秋，未必饮河能果腹。（番族旧属西人，岁索牧畜，名“讨天巴”，边士防其出入。）河西僧人著黄衣，蚁蜉经卷银字肥。吞针罗什不长见，斗室维摩仍有妻。或云此辈便其俗，要使羁縻压荒服。时平不问燕雀安，防微深恐鼠蛇伏。前生草地纷请求，闭关却谢诚良筹。岂可鸿沟割项羽，宁容子敬分荆州。（前西人请畀草滩，不许。）庙堂胜策坚壁垒，得使澂澜安弱水。曾无佛骨与仙才，来束单车结双轨。（弱水离山丹十里，古县名删丹。）书生落落真自豪，一斗伊凉笑尔曹。朝来起看雪山雪，夜卧贪窥星汉高。甘州四山积雪，经夏不消。金瓶新摘“青粿”，万颗匀圆荐红玉。（梨秋熟者曰“金瓶”，穀早登者曰“青輠”，葡萄一种曰“公领孙，”熟时紫圆绿盖，大小间垂，东南所未见也。）长枪江米压囊香，听尽甘州《垂手》曲。（歌舞有大、小《垂手》。）曲中何曲最断肠，银笙吹月出半衔。尊前铁石顽司马，肯教闲泪浇青衫。经年此处似差乐，土房煤瓮倾羊酪。譬如生长作边人，那识金齑开碧阁。甘州陶工绝少，官廨俱以土覆。衙散清斋一事无，还能忆我前读书。凿空博望出下策，欲将缯币联康居。缯币东来千万轴，单于城畔高粱肉。单于城去镇百里。纵使贰师出渥洼，何如八骏追周穆。还想子公破月支，（张掖即大月支地。）当时壮节称魁奇。而我不烦折一矢，谈笑欲狭前人规。几人称王几人帝，槐柯蚁蛭真儿戏。（张重华、吕光、秃发乌孤、李暠、段业、沮渠蒙逊皆于河西僣伪号。）重华空上建业疏，蒙逊解乞《搜神记》。不知何代何王宫，阴房鬼火遮路红。彩虹已逐瓜蔓水，尺碣挂壁夸奇功。龙王庙有西夏建桥碑。看乌西飞兔东走，功名富贵亦何有。巧鹳当径啄新蒲，跛羊卧路啮残柳。监仓公子无乃愚，不算升斗量锱铢。作诗索句如追逋，胡为嘐嘐嗤古徒。我不敢效我友逸，粗了簿书吟抱膝。虎头燕颌百不须，坐享清时懒投笔。  

***寄倪闇公汪舟次两翰林***  

细数平交真尔尔，我记汪子与倪子。倪子恢奇磊落人，驱毫使墨如烟雨。万卷读破龙威篇，廿年久贵长安纸，晚交汪子章江上，珠光剑气<目匿>相向。我宰山县苦低眉，君临溪阁时微叹。三日两日走尺书，赖手清篇情肮脏。契阔经年限南北，不见故人好颜色。前秋我始渡江归，一读除书屐齿折。岂因王贡侈弹冠，祇爱枚贾车连辙。大液池头清似玉，圣人宏网收鸿鹄。耐饥且索东方米，时清肯费景文烛。昌黎好在续长编，未要柳州书屡促。忽忽怀今转念昔，天寒雪大酸风急。睛鹤久看沙苑飞，顾曲亭荒新燕入。有怀周栎园、伯衡两先生。何不早贵十年前，见君并辔传呼曰。短章写就特寄君，知君执卷挑灯立。  

***许珌***  

许珌，字天玉，号星亭，侯官人。举人，官安定知县。有《铁堂诗钞》。  

***水吉舟中同李竹西长芭彭陶暇守岁***  

中原犹未达，一月在风波。晚泊人烟少，残年贼骑多。客心依古堠，春色到寒蓑。蛮地填兵甲，何时缚尉佗。  

***浙江***  

浮生尚飘泊，又作渡江人。战守留残垒，经过属暮春。湖声犹向越，海色更通闽。不见任公子，苍茫望古津。  

***吴门听歌***  

如怜行路客，莫唱《竹枝词》。柳暗梁生冢，花深伍相祠。迎春歌扇急，落月舞花迟。无那弹《天宝》，临风起暮思。  

***留别鹰垂次来韵***  

朝来放弃罢高吟，老大徒羞华发侵。狗监已多妨荐语，龙门真有倦游心。秋风玉箸空关塞，落日金台自古今。明发别君转惆怅，不知何处更招寻。  

***河上寄韩固庵***  

十年复向帝京游，寥落金门索米秋。西掖名花供判事，北陵荒草对含愁。客心远泊乌龙水，官火闲吟丹凤楼。诗赋似君真绝少，才人自古重秦州。  

***河上寄施愚山***  

仟郎大雅振鸣珂，此日相思下浊河。乘传才名天下少，惊人诗赋粤中多。孤舟野火吟鹦鹉，古戍寒刁散骆驼。不尽萧骚芦荻月，欲乘秋色敬亭过。  

***钟山诗次杜于皇韵***  

孝陵陵上草萋萋，日落江南杜宇啼。金瓦久经麋鹿窜，玉环空锁凤凰栖。青氛大地归科斗，紫气中天散鼓鼙。一自尊灵兹永蛰，才非曹植敢重题。  

石人十二旧戎装，绣柱参差咽夕阳。朱雀埠前无木桁，乌龙洲上有沙场。暮烽侦海边笳急，秋烧弥山宝物荒。玉队依然松柏老，铜驼零落泪双行。  

御宿逶迤霜露寒，人闲玉碗惜凋残。新朝常护龙虒骑，高庙空劳獬豸冠。过阙谢翱挥涕泪，吟诗杜甫奉心肝。堆名金粟仍无恙，漫说当年势翥盘。  

崩湍坏道郁清秋，七孔桥前水不流。剩有黄花围石椁，绝无青鸟恋朱丘。经年置户园丁散，垂老司香宫监愁。祇见长生荒苑鹿，月明犹带旧牌游。  

***访王贻上于慈仁寺双松下同作***  

骑马横过五都市，独数中原问王子。才闻近自泰山来，置身却在双松里。入门拔地摇穹苍，老树盘根浑四旁。白日蔽亏郁萧莽，樛枝拂拂栖凤凰。世间灵物忌孤美，此松殊有相连理。青铜降粒神仙家，黑铁修鳞帝王里。银栏绣砌徒岧峣，六月高寒气弗骄。科头其下吾与尔，摩崖索碣寻前朝。长啸悠悠自千古，虚坛忽听生雷雨。月石风泉迥绝尘，如入灵源不知处。因之雅欲游山东，齐州九点摩秦封。尔归岱侧吾闽海，明年野夫来看松。  

***吴绮***  

吴绮，字园次，号丰南，一号听翁，又号红豆词人，江都人。贡生，顺治甲午荐授秘书院中书舍人，历官湖州知府。有《林蕙堂集》。  

***采桑篇***  

紫陌春风路，柔条压春树。晓起自携筐，盈盈采桑去。非直为蚕饥，畏郎无好衣。银钩正欲采，惊出黄莺飞。莺飞何决绝，踏得桑枝折。宁知桑树中，更有离人别。  

***青山下望黄将军墓道***  

霜花入江江树红，半江落日摇悲风。此时客向青山路，遥见松楸窜狐兔。推篷指问黄头郎，云是将军神道处。将军束发事边疆，浴血榆关四十霜。射雕并挽双飞<革健>，回马常持半叚枪。曾经搏战乌桓贼，手戮长鲸襄水赤。上相频分卧内符，诸侯竞屈辕门膝。手缚渠魁未报恩，渔阳鼓入延秋门。西京已下仙人泪，南国还招帝子魂。马渡琅琊从此化，将军定策同王谢。岂知艳曲号《无愁》，亚子空呼李天下。天下龙髯痛未消，临春明月响琼箫。中涓厮养横宫锦，丞相家儿插坐貂。就中更有陈留子，宫门夜半传黄纸。尽逐元丰旧党人，半闲堂里烟尘起。传檄言诛刁与刘，武昌杨柳作边愁。岩疆已付中行说，壮节空思祖豫州。将军义愤填怀抱，洗日虞渊何足道。一朝失计在移军，清风小用临江啸。倚剑空持南壁天，北来烽火照甘泉。横江零落千寻索，下殿仓皇七宝鞭。此时将军镇姑熟，宫中夜到驱黄犊。紫髯怒吼阵云昏，《虞歌》夜泣蛾眉绿。平明战鼓动江鸦，裹创犹呼御赐騧。鸣弦岂意来鹑尾，拔刃空闻叱虎牙。可怜魂染胭脂血，蒲首归来事难说。几年墓木拱白杨，夜夜犹然叫鶗鴂。我闻此语心伤悲，为指江涘之高垒。当年庙算列四镇，此地实为君封陲。痴儿不了公家事，模糊颠倒山河字。骂贼不及雷海青，弄兵窃效田承嗣。将军抗表建牙旌，讨逆应先李茂贞。一喝逆流万人死，摧枯拉朽无坚营。楼烦出射弓矢堕，锦裘绣帽如雷火。紫电横飞灵宝刀，红冰腻结连环锁。至今白骨满苍山，折戟犹存战血斑。竖子无成悲广武，词人多恨哭江南。吁嗟将军复何有，从来运数多阳九。留守魂游宋氏河，监军泪滴唐家酒。吾徒意气岂能灰，当时所用违其才。夕阳下山黄叶雨，江风飒飒魂归来。  

***闻其年以博学宏词荐为赋短歌***  

陈郎五年不得意，青衫颓落凌云气。忽闻天子下徵书，乡里小儿叫奇事。兵兴以后文章贱，牙郎估客乘高幰。尽谓黄金可致身，公卿那用张华研。吾侪有字何堪煮，贱卖长门人不与。妻儿大笑乃公痴，何如且学扬州贾。陈郎本在泥途中，一朝走入甘泉宫。掀髯脱却犊鼻衤军，乃知吾道非终穷。吁嗟小儿小儿汝莫嗔，当今天子重才人。  

***芜城歌赠送屈翁山***  

芜城十月霜飞早，游子相逢惜秋草。镂管争从月下吟，瑶觞竞向花前倒。忽闻屈子天际来，座中众客欢如雷。共言意气为君发，共言怀抱为君开。闻君平生不得志，读尽奇书有奇事。万里麻鞋讯故人，千金宝剑留深意。踏遍人间古战场，掉头不肯事侯王。弹琴独看文君鬓，典酒频销陆贾装。几年漂泊人难测，憔悴兰成归未得。八月槎浮桂海潮，六朝山爱斜阳色。偶然乘兴来观涛，明月同寻廿四桥。只有客怜词客赋，更无人听玉人箫。竹西握手天将雪，满路西风打黄叶。送君又上白门舡，秋尽垂杨不堪折。杜牧凄凉梦懒成，狂歌一曲别离情。西园宾客皆云散，独听寒江暮雨声。  

***长椿寺夜坐对月同仲潜作***  

爱寂投僧宿，君来亦不还。残春生静夜，明月老空山。幽境能相许，尘心自不闲。淡然同小坐，风叶打柴关。  

***重阳后三日再集采友堂***  

元卿夜启关，蜡屐集花间。月静群鸦息，天高一雁还。世情逢酒淡，客计向秋闲。更有西山约，枫林叶正斑。  

***赠雨青上人***  

支公能好鹤，闭户讬香林。庭树一何静，湖光相与深。帆开知雨霁，磬响落檐阴。我自劳劳者，逢君生远心。  

***归云庵夜泛同愚山阮怀诸子***  

山晚离城远，寒新怯暮游。乱峰争落日，一径入深秋。清兴因官懒，诗名借客留。何时能解绂，终夕对沧州。  

***泊八里滩***  

渐远青塘路，篷窗懒更开。山烟孤塔回，湖色乱帆来。吾道存书卷，余生讬酒杯。寄言鸥鸟伴，从此莫相猜。  

***同云止过石公房***  

寒蕉拂拂与窗齐，老碧新香坐欲迷。一钵软烟梧子饭，半锄凉雨菊花泥。闲支短杖调饥鹤，学定空床过午鸡。却愧好山从结梦，明朝秋句不堪携。  

***送石潭归里***  

雪尽垂杨已渐深，临歧折赠欲沾襟。三同身世兼忧喜，四杰才华半古今。严谴原非真主意，贫归长系故人心。东门一送飞旌远，庄舄凄凉有越吟。  

***夏日清啸楼晚望***  

偶寄闲身不当归，凭栏尝对水烟微。鸟追斜日穿虹去，龙斗惊雷挟甫飞。近海潮声秋隐隐，过江山色晚依依。芦中鼓枻无人在，憔悴乾坤一钓矶。  

***红鹅馆纪事***  

疏懒偏宜近墨庄，披衣侵晓过林塘。桐阴照槛客窗绿，荷叶满池人语香。江雨欲来鱼竞喜，山风忽动鹤先凉。不辞永日摊书坐，索有邻家煮柘浆。  

***再至金陵和田纶霞***  

频年飘泊竟无成，百不如人笑老伧。学道几经居药市，著书从欲赋《芜城》。原难富贵宁须悔，便作神仙未免情。五岳纵游何不可，那堪重入旧瑶京。  

***梅清***  

梅清，字渊公，号瞿山，宣城人。顺治甲午举人。有《天延阁删后诗》。  

***东岳***  

作镇纪崇望，应星协神区。乃憔群岳宗，盘礴临东隅。峻哉何巍巍，悬磴垂云衢。半壁俯全鲁，远影缭勾吴。我来春夏交，瑶草方芬敷。始临一嶂断，忽出众壑殊。次第开天阊，海色万里舒。树挂飞蜃长，石蹋扶桑孤。羡门如可招，挟翼将同驱。乃知灵境别，旷览良不虚。冥怀入神明，喟焉思真符。风雨若有俟，瑞应岂遂辜。方期传遥踪，封禅奏成书。  

神宫郁岧峣，曾岩露晶荧。遥望飞甍高，惊指朝霞升。陟磴耀流目，跻庭肃群心。我欲问太乙，陈词叩幽沈。射牛典既遐，瘗玉迹亦湮。俯仰眷春祺，惟此褕翟尊。范金焕宝服，色映河汉明。幡幢何飘飖，侍从罗群星。灵贶一以昭，对越拟紫宸。厥祀匪徒然，锡胤蕃斯人。载协勾萌期，言应郊禖辰。灵雨润遥泽，惠风澹群氛。浩矣《青阳歌》，长此徽箫笙。  

***石公从黄山来宛见贻佳画答以长歌***  

我陟岱宗三万丈，倒瞷扶桑起泱漭。手摘片云归江乐，梦中缥缈碧霞上。碧霞峰正青，忽然接黄海。石公贻我图，恍惚不可解。绝巘阴森四壁寒，云峦窅冥惊漫漫。玉屏五老争拱立，海门九龙纷乘骖。骤疑仙峤合，转讶真宰通。卧游当岳表，乃在天都峰。天都之奇奇莫纪，我公收拾奚囊里。掷将幻笔落人间，遂使轩辕曾不死。我写泰山云，云向石涛飞。公写黄山云，云染瞿硎衣。白云满眼无时尽，云根冉冉归灵境。何时公向岱颠游，看余已发黄山兴。  

***题画杂诗***  

寒云寒树护山家，岩壑无人一径斜。策杖行吟独惆怅，几枝春色到梅花。  

秋空漠漠晓岚清，落木萧萧野水平。愁向疏林停短棹，天边鸿雁最关情。  

上去江陵下石城，乱帆都向夕阳明。诗人好为江干写，莫使青莲独擅名。  

朝来松响拂溪流，六月寒声似晚秋。不是临湖亭上客，谁容此下一科头。  

为怜叔夜并怜松，写入生绡对影重。但使抚弦能作调，何须遥问赤城峰。  

***琴溪***  

高士遗台东磵东，俯临百尺之飞虹。云卷云舒绝壁下，花开花落空潭中。丹砂炼去山俱寂，赤鲤骑归路不通。叹息往来车马客，几人招手问琴公。  

***题画答堵廉生***  

君乡谷水清无敌，酌水时时更忆君。寄问松风双塔静，可能忘却敬亭云。  

***午夜歌***  

瞿硎山上鹤长飞，瞿硎山中人未归。苍松依石坐吹笛，白云好我霑裳衣。白云自流日将暮，花枝冥冥隔溪路。腾身直上东山头，骑鹤乘风欲飞去。仙人久别今当还，清宵忽渡海中山。到来拍肩更相笑，万岁一朝如等闲。刁斗击精悍，歌舞杨芬芳。空岩无事此良夜，人间欢怨争茫茫。人间欢怨争茫茫，午夜夜时谁短长。  

***越中漫兴***  

秋风一骑越山清，客路东来移我清。梅市逢人仙是吏，乌程作县酒为名。  

***查诗继***  

查诗继，字二南，号愚溪，又号樊村，海盐籍海宁人。顺治甲午举人，官霍丘知县。有《深宁斋诗集》。  

***马草行***  

铁甲三千动地来，马蹄杂沓如轰雷。军有供顿马有穀，县官奔走如奴仆。刍茭比屋困诛求，府胥索钱不即收。君不见江山城头新鬼哭，招魂无人乌啄肉。  

***炮夫行***  

十月王师捕山贼，县官追呼炮夫急。一六当头领雇夫，百夫押以衙兵十。此行只向乌伤去，不比骊山送徒戍。况复王官如父兄，蓑笠糇粮为尔具。恶少奸胥暗结连，一夫索钱八十千。讹言街巷声喧阗，幕府飞箭龙旗鲜。阴雨泥泞满天黑，村邻有夫招不得。素封华屋尚张皇，小户单丁躯命逼。县官见此中心哀，走谒太守申藩台。输金雇役从民愿，税户欢呼打桨回。记得前年十月半，仓前粮艘帆影乱。只今米烂未输租，又值役夫连海岸。父母咨嗟望太平，少年喜见烟尘生。衣租食税寻常事，拜将封侯无尔名。  

***后炮夫行***  

岁莫喧喧夜捉人，当门县尉点行频。押送江干下江舶，王牌忽下哀劳民。蒙恩讙噪声动地，得钱脱役夸亲邻。谁知羽书传旦暮，王师仓猝西兴渡。桃符竹爆空酸辛，菜饵饤盘将不去。雨雪江山烟火稀，白骨支撑满前路。行到金华呈太守，幕府无文停待久。白昼呼群掠远村，醉围解尉攒拳殴。解尉獐徨无羽翰，科钱营脱离险艰。黠徒乘机从此逝，追至兰谿半不还。县差承帖追逋目，鞭笞狼籍空劳鹿，归时老幼尽欢欣，重去难将消息闻。男儿轻死贵死敌，何不弓剑学从军。  

***后马草行***  

四百八十炮夫行，马草十万连催征。县官怜民省民解，牌差敛费纷纵横。前年解钱塘，今年解信安。信安山多稻草少，户口流亡断飞鸟。营盘草多要折钱，解吏索钱还索草。去年湿草烂江干，草户于今杖血丹。安得马嘶息海岸，樵歌出村闻夜半。  

***曾畹***  

曾畹，原名传镫，字庭闻，宁夏籍宁都人。顺治甲午举人。有《金石堂集》。  

***梅下望家信***  

又觉春风到，梅花信不来，陇头赫连国，庾岭郁孤台。地以青天接，书难白首开。暂收边徼泪，长啸大江回。  

***和黄冈杜于皇澂江赠诗***  

此生犹见汝，幸汝不佯狂。身世看秋箨，乾坤正夕阳。台城穷彻骨，夏浦饱经霜。谩说工诗赋，青钗鬓发苍。  

丙申自秦中归送弟烂就耕乌石陇每羡西周古，千家尚力耕。高原无奥草，春日少人行。袯襫空山满，衣冠乱世轻。鹿门归去好，闭户有松声。  

***○晴川阁***  

大别排云住，楚山一望开。乱流争岁月，孤屿下楼台。高浪沱潜出，夕阳嶓冢来。湖南征战苦，几处角声哀。  

***赠顾松交吏部***  

直觉东归似故乡，每逢佳节就君觞。客中文宴如羊曼，吴下名园数辟疆。芳草画凝歌扇绿，落花春散舞衣香。东山未许频游玩，早晚徵书发建章。  

***鸣沙洲***  

不见黄河春气动，却从沙碛辨阴晴。流澌著水天皆冻，大漠无风山自鸣。饮马浪寻荒烧窟，射雕贪出苦泉营。传闻烽火年来息，张轨隗嚣已尽平。  

***题万年少年伯显西草堂***  

歌风台下夜乌啼，郁郁山庄古木齐。半亩桑田人去住，一湖春水屋东西。星临丰沛瞻龙龙，地接青徐杂鼓鼙。独把渔竿恁月钓，门前草色正萋萋。  

***王泽宏***  

王泽宏，字涓来，黄冈人。顺治乙未进士，官至礼部尚书。有《昊庐集》。  

***易州新使院咏松***  

去年手植新松树，碧叶青枝取次阴。幹长凌云应有日，后人谁识岁寒心。  

***买花***  

卖花扌詹上露才乾，野老移来满药阑。抛却故山花事盛，翻来燕市买花看。  

***罗为赓***  

罗为赓，字西溪，南充人。顺治甲午举人，官行人司行人。  

***过合州***  

放舟天未晓，梦醒日初晴，云绘远山色，江流急雨声。岸沙留虎沙，炊霭见荒城，在昔繁华地，荒凉感客情。  

***林尧华***  

林尧华，字闻伯，莆田人。顺治甲午举人，官榆次知县。有《浣亭诗略》。  

***去榆次县作***  

敝庐风雨足苔矶，句漏寻砂觉昨非。菱米有租充石鼎，荃丝为布剪山衣。诗情独往蚕抽茧，酒兴频年鹢退飞。闻道闽南开市舶，过江通印子鱼肥。  

***李瑨***  

李瑨，字宕山，渠县人。顺治甲午举人，官凤阳知县。有《片石齐集》。  

***闻笛***  

晚霁江城夜气清，寂寥孤月对愁明。谁携羌塞三更笛，吹作吴山十月声。岂有梅花开更落，自惊杨柳折还生。天边旧业归何日，为尔今宵梦不成。  

***榕城杂咏***  

民力东南久驿骚，尚闻飞舰欲凌涛。将军自许<木票>铜柱，长吏谁曾过石壕。萏草夜呼朝市闭，海田春隔缭垣高。何当借箸筹方略，原罢乘风破浪艘。  

别孙无燂甓社棠阴晚未残，相逢谁复问南冠。令君座上香三接，公子门前铗几弹。久客未闻生马角，累人何止愧猪肝。拟将千尺珠湖水，深比桃花一样看。  

☆陶忄岑 　陶忄岑，字冰修，嘉善人。顺治甲午举人，官天台教谕。  

***集徐文在山园***  

草堂倚绝巇，山色映朝晖。晴日凝花气，香风到客衣。霜崖丹树回，竹径碧云飞，况是登高节，长吟坐翠微。  

***同诸子游石梁时张九夏不至***  

丹崖万仞倚天高，临水登山讬彩毫。金岭秋风驰列骑，石梁落日挂寒涛。刘根自是乘霞客，子晋宁嫌控鹤劳。窃怪季应招不至，憨然亭下续《离骚》。  

***孙中彖***  

孙中彖，字易公，号莲溪，桐城人。顺治甲午举人。有《楼月堂诗集》。  

***秋日送戴山民游豫章***  

北山高枕卧烟梦，送尔长征感慨多。猿狖夜啼孤岭月，鱼龙秋静五湖波。尊前怨别携吴剑，客裏惊心听楚歌。若上滕王高阁望，西山南浦近如何？  

***陈忱***  

陈忱，字用亶，秀水人。顺治甲午副贡。有《诚斋诗集》。  

***苕城雪中归<木翟>***  

孤城门未启，风雪一舟停。村店茅柴酒，官塘牧马亭。逼寒头转白，仄岸草犹青。岁晏归心迫，乡音易动听。  

***蒋玉立***  

蒋玉立，字亭彦，嘉善人。顺治甲午副贡。有《泰茹堂集》。  

***渡江***  

江流九派尽朝宗，六代繁华怅旧踪。千里云浮瓜步树，片帆风送蒜山钟。莺花半落愁边过，烽火频年客裏逢。五岳尚赊他日原，何时汗漫一相从。  

***寄魏交让***  

青郊结伴共相招，白社风流尚未遥。日暖莺声闻柳陌，春深花落转蘭桡。骚人自纪庚寅岁，旅客重过丁卯桥。我念离群空对月，怀君江上影萧萧。  

***陈凯永***  

陈凯永，字雝期，号学山，海宁人。顺治乙未进士，官至工部尚书。谥文和。  

***依韵酬念祖弟归应省试***  

河桥折柳怅难留，且试驱车历九州。芳草平沙逢驿骑，斜阳深树见山楼。洛中已识《三都赋》，江上休披六月裘。桂子秋风应早发，好携彩笔渡金沟。  

***田种玉***  

田种玉，字公琢，宛平人。顺治乙未进士，改庶吉士，授编修，官至礼部侍郎，加工部尚书、太子少传。  

诗话：公琢以顺治甲午举顺天乡试第一。明年，即登第。回翔台阁，刚介不谐俗。左授奉天府丞，乞归，卜居易水，莳圃自给。康熙癸巳，年逾八十，景陵询顺治中科目旧臣，存问进秩。又数年，乃卒。  

***海淀***  

清秋人意豁，引兴到郊西。金谷昔辉映，濠梁今品题。插天石剑矗，指地柳丝齐。静悟疑身隐，荷香满袖携。  

***徐旭龄***  

徐旭龄，字元文，号敬庵，钱塘人。顺治乙未进士，官至漕运总督。谥清献。  

诗话：清献父死于寇，行求瘗所，以梦兆得之。历官清介有声，在都居槐市斜街，出都后赵吉士给谏继居之，号曰“寄园”，为一时城南觞咏之地。  

***送吴次公游蓬莱兼呈沈留侯***  

为厌风尘作客难，且依仙吏策轻鞍。燕台碧树云初转，秦望神芝露未乾。岂有侯门怜骏骨，好从海客问金丹。酒徒去住忽无定，离思中宵月里看。  

***图尔宸***  

图尔宸，字自中，满洲旗人。顺治乙未满洲榜一甲一名进士，授修撰，官至工部侍郎。  

***晚钟***  

梵放忽然寂，前山闻暝钟。声催斜景入，路隔翠微重。老树警眠鹤，空波迎古龙。予心澹无虑，真欲契禅宗。  

***晚步***  

野色初开宿雾清，晚晴天气嫩凉生。半陂新水鹭莺立，一架落红鶗鴂鸣。霁后烟痕连树碧，雨余虹影接霞明。蒋生三径无人到，怊怅行吟句未成。  

***史大成***  

史大成，字及超，号立盦，鄞县人。顺治乙未一甲一名进士，授修撰，官至礼部左侍郎兼翰林学士。有《八行堂集》。  

***送张越青给谏终养归里***  

是处归春雁，乌飞犹上林。多君爱日疏，先我望云心。臣齿幸还少，主恩良自深。望尘追可及，策马莫骎骎。  

***范潞公去官归里***  

山色故园好，妒君归及春。诗从携杖得，名以去官真。林筍甘于蜜，湖莼绿似蘋。试看纸尾署，谁不叹风尘。  

***杨雍建***  

杨雍建，字自西，号以斋，海宁人。顺治乙未进士，授知县，官至兵部左侍郎。有《弗过轩诗钞》。  

***观风台***  

城上高台接混茫，天都风物郁苍苍。云封雉堞千村绕，地并乌聊六水长。见说春溪仍乐土，安知歙浦一残疆。黄峰极目徒相望，赢得愁思满客囊。  

***李赞元***  

李赞元，初名立，字望石，大嵩卫人。顺治乙未进士，改庶吉士，授御史，官至兵部侍郎。有《滴翠园集》。  

***春日登宏济寺***  

纵览旷无际，长江一望深。危亭穿石罅，密树散春阴。帆影当窗暝，钟声入浦沉。盘桓千仞上，徙倚自长吟。  

***锡山晚泊***  

片艇寻幽胜，溪行几曲湾。夕阳微照水，雪影尽归山。汀鹭河边去，渔舟浦外还。旗亭何处问，树下绿阴闲。  

***孙光祀***  

孙光祀，字怍庭，号溯玉，平阴人。顺治乙未进士，改庶吉士，由给事中官至兵部侍郎。有《胆余轩集》。  

***吴耕方招饮观菊***  

秋光澄几牖，入夜有余清。丛菊绚屋壁，环向各为情。华镫更交辉，群蕊滋晶莹。徵歌引羽商，箫管问瑶笙。曲缓落轻尘，缥缈度新声。气静欲息机，那复世味撄。嗟彼利禄客，役役多所营。何如付澹忘，杯酒慰平生。微醺醒归路，天半斗参横。  

***与郝雪海徐孟枢同事武闱赋赠***  

纵谈晨夕慰如何，柱史忧时感慨多。谁靖烽烟蟠地轴，拟攀星汉洗天河。空闻甲胄盈边垒，可有熊罴入网罗。但愿四方销战伐，无劳圣主《大风歌》。  

***刘芳躅***  

刘芳躅，字增美，号钟山，宛平人。顺治乙未进士，改庶吉士，授编修，官至工部侍郎。  

***曲阜晚眺和朱竹垞韵***  

孔庭释菜后，携客步莓苔。牺象汤孙彻，金丝鲁殿开。牲碑工拓就，蓍草马<马犬>回。愧少《春秋》癖，言旋罢讲台。  

***綦汝楫***  

綦汝楫，字松友，高密人。顺治乙未进士，改庶吉士，授编修，历官内弘文院学士。有《四友堂诗》。  

***送单牧之赴任灌阳***  

建陵迢递半年程，灌水争如密水清。月静千家闻虎啸，峰回万树听猿声。依人翡翠巢官阁，夹道<木光>榔接驿城。报最何劳三载久，于今南国已休兵。  

***移居邻王茂衍方伯***  

薄宦居难定，移来思不穷。高楼晴有月，老树夜多风。阅世游将倦，怀乡梦欲通。南邻词赋客，恬澹此心同。  

***张惟赤***  

张惟赤，字侗孩，号螺浮，海盐人。顺治乙未进士，历官工科给事中。有《退思轩诗集》。  

***东郡七夕立秋***  

光岳楼前暑气收，断云疏雨送扁舟。关河暝色催碪近，海岱烟岚入树浮。天上双星方渡汉，人间两鬓又惊秋。明朝玉笛声凄切，风起黄榆白雁愁。  

***梁熙***  

梁熙，字曰缉，号晰次，鄢陵人。顺治乙未进士，由知县历官御史。有《晰次斋稿》。  

***书砦居屋壁***  

阴气昏白日，冻雀噪暮枝。徘徊如有待，纡徐掩户迟。念昨愁不寐，悬席透夜飔。隙月点霜被，病骨冷难支。断墙集野砾，遂若惬幽私。烧灯拾僵蠹，竹素欣相披。侧身还怅望，儒术欲何为。土壁摇寒影，萧条十年思。  

***去秦***  

青阳催淑景，林麓一朝新。鸟鸣东郊路，飘然今去秦。惟昔抗遐想，岂期傍风尘。蒲鞭违夙愿，中夜自酸辛。将投衡泌老，翻作京国人。潦倒时何济，展转志欲伸。父老壶浆惠，道周拥劝频。今年雨泽足，君不待芳春。对此心恻恻，幽怀未易陈。知尔难忘旧，泪眼寄渭滨。  

***壬午出汴城五年不复经过丁亥计偕循内堤望坏垣有悲往事***  

斯城仍聚水，过客欲招魂。惨目今如见，微生昔竟存。民终煎市釜，寇自荡宫门。寇乘筏入周府，复烧西城门楼。河伯浮余息，临流永戴恩。  

***咸阳***  

青门昔傍渭滨行，岂意秋风到渭城。不尽寒波斜日动，可怜荒野暮云平。雄图过眼迷三辅，别酒当歌叠四声。槐里宵深残烛下，还将杂记阅《西京》。  

***早寒***  

秋风吹雨尝如此，不合萧萧入客耳。碧草摇风湿欲翻，玄蝉抱叶泠然止。祇林一卧岁时阑，可奈无衣悲早寒。悲歌乍放声还歇，今日谁听《行路难》。  

***雨中遣怀和刘伯启韵***  

无镫弹时少，为园闭日长。匡床秋得適，布被雨知凉。树许江潭赋，花因栗里香。平生萧瑟意，身世好谁商。  

***潼关***  

川原缭绕望中收，西映残阳旧戍楼。形势长连三辅壮，风云自涌大河流。泥封函谷无诸国，瓜种东陵有故侯。还忆繁台沦陷日，曾开玉帐控中州。  

***张注庆***  

张注庆，字元长，号曲山，阆中人，顺治乙未进士，官御史，巡按广东。  

***濯足仙女潭同费此度作***  

濯足仙女潭，潭水清且洁。轻儵出其间，鳞次悉成列。长挹清流香，芳饵非所悦。猿啼万山云，渔歌两岸雪。我友醉浊醪，为探冯夷穴。数咏吴隐诗，不见心如结。  

***周宸藻***  

周宸藻，字端臣，号质庵，嘉善人。顺治乙未进士，改庶吉士，授御史。有《柿叶斋》、《自东》、《客游》等集。  

***张稚恭中翰招同高念侣副宪王兰陔水部湖舫宴集***  

晴湖如练水云收，画舫相携兴自幽。几处柳阴浮绿蚁，谁家花影傍朱楼。回思聚散怜佳会，过眼风华感昔游。搔首斜阳频怅望，乾坤何地是沧洲。  

***秋怀***  

忆昔曾看禁苑花，恩深宁敢效《怀沙》。病收陶令三秋菊，贫卖青门五色瓜。丘壑道存惟我辈，江湖归老已无家。不堪往事空搔首，独立苍茫起暮霞。  

***傅扆***  

傅扆，字兰生，一字彤臣，号丽农，山东新城人。顺治乙未进士，由推官历官御史。有《瀛海》、《燕居》、《柏台》、《于役》、《南游》、《家居》、《美芹》诸集。  

***广川道中和贻上韵***  

道旁故垒跨连营，积雪侵云势欲平。莫笑角巾无武略，禁中颇牧是书生。  

***丁澎***  

丁澎，字飞涛，号乐园，仁和人。顺治乙未进士，历官礼部郎中。有《扶荔堂诗集》。  

***酬吴司成梅村***  

《风》《雅》久淹没，延陵抱幽愫。博涉慕马卿，遐览追谢傅。羲轮跃咸池，群星灿奔赴。琨瑶厉秋霜，淋响谐宝璐。青云旷千载，鸾凤相追步。惊飙动紫闼，摇落《思玄赋》。玉池明光草，金茎茂陵树。宫商纷迭陈，斯音独《韶頀》。  

***寻聚远楼故迹感旧***  

层楼嵲岋云溶溶，下瞰缥缈之孤峰。巉岩环拱若列戟，喷泉倒出双飞龙。湖山无恙城郭改，老树突存千丈松。忆昔高宗常驻跸，南渡朝廷全盛日。君王吟坐爱此楼，月榭梅坡最清逸。和宁门外提点呼，御舟传唤戏西湖。教坊杂进太平曲，《六么》爨赚纷笙竽。王侥角牴林赛舞，缠头乱掷红氍毹。宸游喜与民同乐，宝骑香车日交错。北府兵厨雪王醅，瓦子勾栏银凿落。箫声忽起熙春楼，点花牌动青丝路。争看吴怜唱《柘枝》，山鸟不啼风雨索。四百年来往事非，铜驼草深萤火飞。朝朝松柏西泠路，何处梨花无燕归。云鬟翠饰交龙钿，熹庙繁华眼犹见。居人尚指玉津园，画船箫鼓喧波面。红裙低拜鄂王祠，银筝细撚平章院。一旦黄尘动地来，绮罗香散成蒿莱。狮子巷中土花落，酒市墟荒络纬哀。樵采时闻歌《敕勒》，粉堞悲笳吹《落梅》。不见南朝旧乌鹊，至今长绕越王台。  

***送刘石生之秦***  

万里咸阳道，三年复此行。雁声寒渭水，秋色上蒲城。日蚀秦碑断，天空汉畤平。尚留双剑在，风雨试长鸣。  

***野眺***  

秋原落日俯长谿，倚暮看山独杖藜。满目蒲菰双岛外，几家烟火万峰西。泉倾古洞云偏出，人在青冥鸟乱啼。精舍不殊寻柳谷，惟令许掾得幽栖。  

***左莱阳著书宅***  

生平苦忆左莱州，谪去龙沙万里流。按曲能传中散调，遗书应耻茂陵求。黄榆夜雪长驱犊，紫塞春风几换裘。潦倒暮年夸健笔，至今辞赋满沧洲。  

***报宋荔裳观察***  

风起卢龙急雁行，几年归梦渡渔阳。髡斜季布藏车下，钩党苻融泣路旁。马怯危桥冰汩汩，鹳鸣横岭月苍苍。乾葵棘兔惊秋晚，不敢逢人问故乡。  

***登岱***  

翠微宫殿俯危峦，岭坂逶迤更几盘。天近扶桑长不夜，月明瑶草易生寒。松鸣越观留山鬼，鸟啄秦碑净石坛。七十二君封禅地，回中风雨想和銮。  

孤悬海岳枕神洲，得供卢敖拄杖游。天外数峰开汉畤，星边九点辨齐州。清宵鹳搏浮云落，古洞龙吟断壑流。人在碧城看夜色，芙蓉何处接层楼。  

飘渺神宫霄汉间，丹梯突兀迥难攀。苍龙峪窈云归洞，白鹤祠孤雪满山。呼吸自能通帝座，风烟原不到人寰。未逢刻石千年事，《梁父吟》成独往还。  

千丈悬崖撼石闾，扪萝叠磴倒衣裾。孤峰半落天疑尽，绝顶平临日乍舒。帝女珠宫喧象珮，仙官绛节驻銮车。白云尚见封中起，笙鹤如闻度碧虚。  

***刘体仁***  

刘体仁，字公<甬戈>，颍川卫人。顺治乙未进士，历官吏部郎中。有《七颂堂集》。  

***松村访傅青主先生***  

城外好风日，骑驴投谷口。双塔出深松，历村翻在后。既涉石子溪，乃望岩间牖。柴门过樵牧，试问在家否。野色照须眉，下阶笑执手。生平良内愧，出言犹色忸。泪睫述家门，呼儿具杯酒。泛爱答夙心，所言皆师友。移情纵谈谐，遂忘风尘久。日暮徒依依，中心亦何有。  

***送戴务旃游华山***  

夜谈太华奇，朝起理轻策。似子独往意，自然生羽翮。我无济胜具，心悬神仙宅。椓壁闻蚁缘，索度或猱掷。即至玉女盆，莲花岂堪摘。颇穷造化由，能识巨灵擘。一身出天地，笑看培塿积。归来毛髓异，定跨茅龙脊。  

***赠归元公***  

归生声名满天地，词倒峡流腹经笥。看山不计沽酒钱，对客转喉多触忌。口虽生花家屡空，黄金不肯谒王公。萧骚星鬓对尊酒，乌丝挥洒蜡炬红。岁暮一舟浮震泽，第二泉边我蹑屐。相逢大笑把君衣，枫楸丹黄霜烟白。令君好客如临邛，狂谈高咏争为工。深杯如泻三山海，泛君舌上青芙蓉。文采风流有先后，君家太仆如北斗。一时潦倒何足云，星日光芒自不朽。君今潦倒知者谁，真成历落复嵚崎。寒波捩柁情无极，清颍藏名理钓丝。  

***刘元徵***  

刘元徵，字伯诚，号梦闱，大名人。顺治乙未进士，历官刑部郎中。有《培园诗集》。  

***登京口玉山清音阁***  

策杖蹑江巘，临风倚梵楼。秋天出远树，夕照见归舟。清磬云中发，惊涛槛底流。坐来尘境隔，疑是御风游。  

***太平刘松舟别驾席上口占***  

江云惜别年华易，筇市论交意气雄。万里行踪惊去住，百年身世感穷通。月明城郭潮声满，雨霁池台暑气空。好客中郎还倒屐，倦游司马自飘蓬。  

***李继白***  

李继白，字梦沙，临漳人。顺治乙未进士，由知县历官户部员外郎。有《望古斋集》。  

***虎丘寺***  

虎丘游，雨散花飞点石头。曲径迷离山向背，云房深阒树春秋。梅舒冷艳香生阁，茶试新泉（缺见原书不清楚）向五贤祠上望，使君才不愧苏州。  

***邱象升***  

邱象升，字曙戒，江苏山阳人。顺治乙未进士，改庶吉士，授编修，历官大理寺左寺副。有《鷇音》、《入燕》、《岭海》、《白云草堂》诸集。  

***江上杂兴***  

白门霜落柳条枯，谁买银鳞过酒垆。万里行人千里雁，夕阳相对下菰芦。  

***清远峡***  

委折江如线，锋棱势益增。晓昏云气变，雷雨石痕崩。洞古空猿迹，庵荒暗佛镫。客心愁入暮，高峡尚层层。  

***苦竹渡***  

夕阳残影没，衰眼翳长空。树暗惊人语，溪寒避虎风。戒心齐击柝，野火乱烧丛。前路津门是，星华望未通。  

***杨继经***  

杨继经，字传人，蕲水人。顺治乙未进士，官大理寺评事。有《菊庐诗集》。  

***忆玉台山春晓亭***  

玉台芝老狼烟矗，三十年前山尽秃。玉台花发春雨深，又向岩边结茅屋。屋前寂历春晓亭，春花烂漫春山青。清泉欲断不复断，春鸟未听时可听。三年此别意长往，石门苔磴隔尘壤。昨夜镫前梦落花，依稀似到山亭上。  

***宿智印禅师道场***  

翠壁苍崖接泬寥，参差黛巘倚云霄。夜寒玄豹啼林密，春暖骊龙听法遥。金铎宝幢传佛偈，石梯残字见南朝。偶来欲脱荷衣去，惭愧无因挂一瓢。  

***忆蕲上旧居***  

五柳思归不得归，桃花开后鳜鱼肥。几时为掉轻舟去，自到湖边放鹤飞。  

***曹申吉***  

曹申吉，字锡余，别号澹余，安丘人。顺治乙未进士，官至贵州巡抚。有《澹余诗选》。  

***宛丘春日行***  

欲雨不雨春色深，青青嫩草俯墙阴。几树繁花开欲尽，一丛弱竹不成林。竹影花光时映水，鸟飞未动声先起。忆向江边怨去年，却来湖上思千里。湖上韶华正可怜，绕城春水尽渔船。鸥鹭自随云上下，楼台直共水沦涟。隄上谁家新种柳，袅袅游丝纷左右。燕至欣逢上巳前，莺啼已过清明后。上巳清明烟色浓，太皞陵畔数株松。宛丘自有西湖乐，梦里青峰三四重。  

***听歌者周生***  

参军绝技出天然，曾侍开元供奉筵。几部《龟兹》零落尽，至今人识李龟年。  

***湘阴***  

萧瑟黄陵庙，依依帝子灵。渚边蘋自白，湖外草犹青。云薄纷遥岫，烟寒隔浅汀。当年虚《九辨》，高咏有谁听？  

***梁儒***  

梁儒，字宗洙，汉军旗人。顺治乙未进士，历官江南提学道佥事。有《徽音集》。  

***游西山***  

磴道盘空上，禅关半夕霏。樵声散幽谷，山翠湿行衣，带露危花坠，穿林独鸟飞。逍遥尘壒外，得意便忘归。  

***春初雨中独坐***  

烟雨濛濛隔薜萝，雨中极目试如何。好山入望青犹浅，芳草缘隄绿未多。浊酒篘来聊自適，新诗吟就独高歌。人生行乐须臾事，莫放春光取次过。  

***冯云骧***  

冯云骧，字讷生，代州人。顺治乙未进士，康熙己未举博学鸿词，历官福建督粮道。有《飞霞楼诗》、《云中集》、《国雍》、《草沱园偶辑》、《瞻花稿》、《涉霞吟》、《青苔篇》。  

***时序篇***  

童童山上松，条条风中柳。四时一以化，贞脆随所守。人生天地间，苦无金石寿。阴阳不停驭，霜露变林薮。小人羡荣利，志士耻升斗。余生三十年，碌碌犹奔走。探海斩妖蛟，利剑不在手。侧身视风尘，哀歌对樽酒。明月写素心，孤云结良友。曾许稷契俦，羞居管晏后。进未奋功名，退非耕畎亩。一身半浮沉，百年任休咎。今古浩无涯，悠悠叹白首。  

***述怀***  

人生各有命，富贵安可求。静心服道素，泉石恣优游。冥鸿达者羡，文牺志士羞。伤彼陌上花，疾风吹未休。去为沟中泥，妍华讵可留。南山有古木，曾不畏高秋。  

猗猗兰蕙香，露濯鲜华好。采为君子佩，过时恐枯槁。兰蕙何易衰，茂茂菉施草。丈夫怀远猷，乘时苦不早。意气矜豪雄，日月赠人老。身世叹悠悠，忠信以为宝。  

***云中行赠王广生***  

边风动地吹沙白，云中三月春草碧。旧内荒凉长野蒿，饥鸟哀鸣啄乱石。我来吊古倍凄然，萧条野烧望平田。崖崩黄土麒麟冢，苔没红楼玳瑁筵。纷纷驼马城南去，觱篥一声天欲暮。甲光惨淡寒霜明，大旗缥缈愁云护。况复轗轲叹郑虔，空斋寂寞冷朝烟。传经莫谩夸刘向，载酒何人过草玄。王子峨峨天下士，携来一束牛腰纸。白雪裁诗富新词，朱霞摛藻发奇理。开樽共醉碧桃花，浑忘踪迹在天涯。吹来柳絮依人袂，飞过黄鹂照影斜。当年赵女能歌舞，可怜罗绮为尘土。玉貌香消白蝶春，花魂夜湿青磷雨。白登台边古战场，荒墩老木回苍苍。雕戈埋月沉空垒，石马嘶风倚坏墙。龙堆遥望愁何极，平郊月道迢迢直。与子高歌一怆神，南山万古伤心宅。  

***潼关行***  

潼关城下月如水，潼关城上鼓声死。司马北望拜神京，臣报国恩毕于此。万群寇马踏沙黄，长戈大戟飞寒铓。弯弧旧将婴城斗，断甲材官泣战场。孙公洒血潼关道，鬼马不归嘶碧草。花袍玉剑委红泥，渭水飞鸦波浩浩。冰心巾帼何嶙峋，就义从容不顾身。雏凤玉颜同日死，千年石砌闭青春。几队蛾眉愁耿耿，飞鸟轻身坠碧井。绿鬓吹为夜雨苔，红衫化作流霞影。有子苍茫西向秦，荒园遗迹访蒿榛。昔日夹道红旗阵，今日空衙动野磷。愁云覆井寒烟古，秋风萧萧黄叶雨。玉骨曾传葬此中，鬼神长护埋香土。牵来素绠古龙惊，庄容衣佩宛如生。观者万人共叹息，方知天地鉴幽贞。重向战围泪沾臆，青山一带愁何极。元戎战骨碎刀痕，魂魄茫茫招不得。更有遗孤已二年，父老指点私相怜。破巢漫说无完卵，赵氏婴儿自瓦全。同时饮剑有乔公，呼天拊膺气何雄。腰横宝带眠颓堞，手掷头颅向晚风。眼见山飞沧海立，铜驼霜冷荆榛湿。宁武孤城再合围，余者降旗拜寇入。吁嗟乎悲哉！国家之乱谁为基，英雄数尽际艰危。翼虎已分鹑首策，赵卒长平大聚时。一门仗节古来少，日月飞光同皎皎。青枫梦断麒麟图，香闺血化鸳鸯鸟。有臣死国妇死夫，高风大义厉顽愚。呜呼其形往矣神未徂！呜呼其形往矣神未徂！乔公迁高，字元柱，定襄人。以明经官监军道，骂贼，伏剑死。  

***拨闷***  

大漠草竿竿，羁愁望远天。风斜高鸟影，云淡落花烟。迟暮怜吾道，干戈阅岁年。南山归去好，凉雨种瓜田。  

***怀唐于野***  

唐生甘石隐，高卧大江秋。片月依莲社，孤云隐竹楼。烟花六代渺，诗卷万年愁。徙倚层楼晚，云横白鹭洲。  

***赠李天生***  

与子几年别，重来欲白头。徘徊今日饮，慷慨古人愁。雁度千山月，云横大壑秋。向禽曾有约，汗漫几时游。  

***戴王纶***  

戴王纶，字彣极，一字经碧，号一斋，沧州人。顺治乙未一甲二名进士，授编修，历官江西粮储道，罢职。康熙己未举博学鸿词。  

***章门新秋送客北上因寄龚芝麓年伯***  

楚天秋色动征桡，北望燕山道里遥。此去酒垆谁击筑，一时江月正吹箫。云生驿路铜龙晓，沙满关城铁骑骄。劳苦中丞高谏议，可无书讯下云霄。  

***陆求可***  

陆求可，字咸一，山阳人。顺治乙未进士，官福建参议。  

***大田驿晓行***  

冲烟行古道，长剑伴孤征。残月晓犹白，吟虫秋愈清。气蒸知海日，潮起听江声。欲向芳洲上，褰衣撷杜蘅。  

***福永道中***  

满目怜凋瘵，荒原不忍看，炊烟一路少，庐舍几村残。泽畔烽初息，居人梦未安。萧萧风雨后，空见海涛寒。  

***胡在恪***  

胡在恪，号念蒿，江陵人。顺治乙未进士，历官江西盐道。有《真懒园集》。  

***张翁止宿***  

檐云叆叇倚江边，篱菊萧疏暮柳前。汉上抱来空有瓮，成都卜后并无钱。榻悬客梦生残月，酒醒乡关隔晓天。莫道一廛犹小隐，青羊相忆计何年。  

***张联箕***  

张联箕，字德生，号即公，益都人。顺治乙未进士，由知县历官澂江知府。有《穆如轩诗略》。  

***即景***  

结邑依山麓，荒城物候偏。三时常过虎，七月未闻蝉。举案黄艹齑饭，投床白褐毡。炎凉忘世味，我欲慕巢仙。  

***权知吉州九日感赋***  

空庭惟落叶，闭户见秋山。雉堞连云暗，溪流抱郭湾。白衣人寂寞，黄菊色斒斓。徒有{罒羊}门役，登登版筑间。  

***纪元***  

纪元，字季恺，号子湘，文安人。顺治乙未进士，由推官历官巩昌知府。有《卧游山房稿》。  

***夜至西湖对月独坐***  

新秋才见月，湖水散清辉。林外花初落，池边鸟自飞。两峰回竹屿，一艇到山扉。庭际当摇落，怀人应未归。  

***杨应标***  

杨应标，字胜林，号南城，嘉善人。顺治乙未进士，由推官历官剑州知州。有《永思堂集》。  

***静夜吟***  

夜久群动息，秋潭冷素心。推求往古事，历历罗胸襟，守贞道所贵，回遹众乃任。滔滔江湖流，一往不复禁。穷巷罕过辙，寂寥鸣素琴。长松挺孤秀，何忧霜雪侵。  

***东明河上口占***  

重重隄岸绕东明，尽是黄金力筑成。不用防河桑柘满，老农带月荷锄耕。  

***朱孔照***  

朱孔照，字浴曙，号云台，应山人。顺治乙未进士，官苏州同知。  

***游天井涧寺***  

揽辔苍茫里，东风晓日斜。香吹新草木，绿遍旧桑麻。山碓舂流水，茶铛煮落花。不知城市近，犹有此烟霞。  

***张锡怿***  

张锡怿，字越九，号宏轩，上海人。顺治乙未进士，官泰安知州，有《树滋堂近稿》。  

***喜吴汉槎南还次徐健庵韵***  

思君频望玉门关，少壮漂零万死间。同去几人多白骨，生归一辈半苍颜。江乡枫冷家何在，塞碛云迷雁独还。听说流人最肠断，黑河无渡水潺湲。  

***钱黯***  

钱黯，字长孺，号书樵，嘉善人。顺治乙未进士，官池州推官。有《洁园存稿》。  

过泾县水西寺 马蹄得得趁平沙，高下林峦入望赊。浅濑过帆回雉堞，淡烟笼竹隐人家。亭涵疏雨松涛细，寺俯惊雷夕照斜。客路风光在何许，纸窗月影到霜花。  

***☆于鹏翰***  

于鹏翰，字六息，号山白，文登人。顺治乙未进士，官峡江知县。  

***临川雨夜***  

寒雨潇潇夜，偏来客邸多。蕉声残漏滴，竹户野云过。潦倒荒陶径，风尘惭邵窝。倚床将假寐，何处赋离歌。  

***蒋中和***  

蒋中和，字本达，一字位公，晚号眉三子，靖江人。顺治乙未进士，官兰阳知县。降沧州州判。有《半农集》。  

***咏怀***  

万里绕长空，秋云浮海曲。海曲有伊人，长啸无系属。敛霞以为衣，啖波以为粟。落日没千山，荏苒又初旭。神龙亦可烹，所患在多欲。  

绳床系尺瓠，霜月挂庭树。皎皎清夜心，幽人起独步。昂首盼空濛，云自疏林渡。无端发清响，蟋蟀吟秋暮。自问有何知，还笑杜武库。  

洞庭多奇波，终南饶积翠。常与世相亲，亦与世相弃。孤鹤有余情，闲伴白云契。渴饮湖中水，饥啄山中<米备>。舒卷凌长空，不向人间寄。  

***焚余***  

寂寂衡门草《太玄》，相知博得一桓谭。只缘老去还投阁，翻羡伊人名不传。  

***董含***  

董含，字阆石，华亭人。顺治乙未进士。有《艺葵诗集》。  

***登穹窿谒句曲行宫***  

山势岧峣欲到难，玉真宫殿拥千官。香飘下界青冥近，磬入诸天碧落寒。洞口断云朝放鹤，石根晴树暮栖鸾。金门羽客龙泥印，夜礼星辰上醮坛。  

***王揆***  

王揆，字端士，号芝廛，太仓人。顺治乙未进士，有《芝廛集》。  

***壬辰北归居枫桥别业***  

归来投别业，鸡犬一庭前。雪重千门树，湖吞万井烟。鸱夷寒食庙，虾菜夕阳船。何似营平路。黄沙猎火天。  

***读山翁大师新蒲绿依韵柬寄***  

江头老父话兴亡，蒲柳春光又十霜。徒有子规愁望帝，更无鹦鹉忆明皇。唐陵麦饭悲寒食，汉腊桑门祝上方。指示傍人尽流涕，讲堂钟鼓暮云黄。  

***王撰***  

王撰，字异公，太仓人。有《三余集》。  

***夜宿山楼***  

重重烟霭望中收，渔网参差古渡头。木叶凋时孤雁远，月华高处一桥浮。谢公屐冷山无恙，白傅船空水自流。话尽凄凉十年泪，秋风残醉卧南楼。  

哭外舅鹿城顾大宗伯丙戌死难温州江心寺。  

闽岭衣冠拥殿墀，偏安犹见汉威仪。驱车海峤看传檄，拜表江关始出师。万里弓刀空报主，一船棺椁仅从儿。灵旗夜雨归何处，指点文山异代祠。  

***赠杜于皇***  

忆自分携历变更，访君曾过石头城。人惊夔府贫来句，世重攀川乱后名。此地溪山千里梦，今宵尊酒廿年情。西陵放棹乘秋涨，好待荒郊泛月明。  

***卢廷简***  

卢廷简，字子闲，江都人。顺治乙未武进士。  

***白鹿泉***  

白鹿衔花山径幽，寒泉疑到洞庭秋。曾闻说偈龙听法，几见谈经石点头。水声从檐际落，冰花飞向涧中收。仙踪何处寻遗响，晓夜涓涓不断流。  

## ●卷二十八

***钱陆灿***  

钱陆灿，字尔韬，号湘灵，常熟人。顺治丁酉举人。  

***与袁箨庵唐祖命方尔止张瑶星余淡心黄俞邰诸君子集牡丹花下***  

前岁花时渡江去，去岁吴门三月暮。三度花开一度香，今年恰在金陵住。金陵旧是帝王都，岁岁花开如画图。此花又殿春风后，朱衣王谢相传呼。一筵醵费中人产，一花千人万人眼。金盘彩篮共贻赠，招邀名士分折柬。永和兰亭金谷园，月落檀板催金尊。百尺乌丝长到地，清辞艳句争飞翻。得所秾花易消歇，子规啼血栖宫阙。无复天彭百驮花，王孙五胜埋香国。花残人散可怜春，十处园林九处尘。欲往城南访耆旧，酒徒零落空芳辰。太史园中花百种，红欹绿捧花头重。花神有意洗妆迟，要勒词头固君宠。诸公同日看花来，邓生酒瓮还重开。廿年无此好事者，无诗不饮那能回。酒醉诗成花欲语，明岁花开待予汝。春雨春风作主人，鸾飘凤泊同羁旅。  

***金陵柳枝词***  

柳丝亻褭亻褭复萧萧，三月秦淮旧板桥。北里烧残人又嫁，不须风雨也无聊。  

***计东***  

计东，字甫草，号改亭，吴江人。顺治丁酉举人，有《改亭集》。  

***豫让桥***  

秋尽蓬山惨不骄，流泉夹岸夕阳遥。伤心国士酬恩地，瘦马单衫豫让桥。  

***宣府中元夜即事***  

边月新秋夜，哀音四面齐。战场多旧鬼，野祭有遗黎。柝乱愁人听，风惊倦鸟栖。遥遥天汉上，河鼓渐垂西。  

***宣府逢立秋***  

秋气吾所受，边城太早寒。披裘三伏惯，拥被五更残。风自长城落，天连大漠宽。摩霄羡鹰隼，健翮尔飞搏。  

***邺城吊谢茂秦山人***  

邺中怀古正秋风，词赋深惭谢氏工。生欲移家辞白雪，没随疑冢对青枫。诸王礼数何常绝，七子交期竟不终。自是贵游无远识，布衣未必叹飘蓬。  

***答云间蒋驭闳***  

西陵原上忆经过，屈首从君学《九歌》。岂意边书警御宿，遂令复壁老山阿。破家张俭飘零久，赁保王成辛苦多。今夕相逢还道故，数声鹤唳起庭柯。  

***吴兆骞***  

吴兆骞，字汉槎，吴江人。顺治丁酉举人。有《秋笳集》。  

***榆关老翁行***  

榆关酒楼临大衢，征人日暮行驻车。鹿裘老翁鬓成雪，夹毂相逢问里闾。乍闻吴语三太息，坐我楼头话畴昔。自云家世本吴中，住近张王旧宫侧。少年追逐冶游场，破产徵歌意无惜。沙家枪槊冠江南，学得梨花推第一。技成好作关河游，贩缯几度来边州。燕姬十五芙蓉色，弹筝夜夜酣高楼。一曲红绡醉中掷，囊空典却千金裘。三载边庭履霜露，飘摇裋褐谁相顾。途穷不忍到乡关，却向军中应征募。金羁翠眊绣蝥弧，名隶渡辽第三部。关前上将霍将军，遣向松山守烽住。孤城接斗无时休，铁甲中宵带冰卧。老边墙直长城隈，梯冲百道如山来。宁前死屯昼城闭，旌旗黯惨纷黄埃，雄边健儿十三万，鼓声欲死弓难开。碛西降丁最翘健，日暮分营夜催战。吁嗟万骑无人回，射尽平州铁丝箭。曙光瞳瞳海生绿，战血无声注空谷。严霜如刀箭如猥，欲上戎鞍泪交续。坚城既堕将军降，几部残兵向南哭。相随散卒临渝城，横刀更隶龙骧营。倏忽长安易朝市，关门不用防秋兵。从此飘零脱军伍，种豆锄葵学农圃。且将衰齿讬鸡豚，幸免微躯饲豺虎。昨年有客来燕京，传道江南亦被兵。故国他乡尽荆棘，穷黎何处还聊生。伊昔姑苏城畔住，门前小店临江树。半生羁戍塞垣秋，梦断吴关旧行处。今日逢君辽水北，被褐驱车欲安適。白头边语久侏亻离，重听乡音涕横臆。凄惶岭外北风哀，莽莽边沙路何极。沽酒邀君君莫辞，天涯相见且相悲。莫嫌憔悴穷边叟，犹是吴趋市上儿。  

***同诸公登中后所戍楼***  

若为荒戍驻征轺，纵目烽楼野色遥。万里川原迷大漠，百年亭堠识前朝。平沙暮卷山头树，落日晴翻海上潮。倚堞却寻南首路，汉关迢递已云霄。  

***同陈子长坐毡帐中话吴门旧游怆然作歌***  

辽城四月春风来，黄鹂啼树梨花开。陈生邀我郭南去，笑骑鞍马双徘徊。沙场黯黯日将暮，半醉归来解鞍卧。毡墙谁拨鹍鸡弦，弹作商声泪交堕。忆昨故乡百不忧，命俦啸侣吴趋游。裁诗每题白团扇，纵酒欲赌青羔裘。沙棠之桨云母舟，美人玉袖搊箜篌。金窗银烛月未午，清歌窈窕无时休。就中少年三五辈，徐郎顾子称风流。独孤侧帽倾士女，正平摇笔凌王侯。百年行乐竟谁在，凄凉边地伤离愁。只今相对休悒怏，人生苦乐犹回掌。陇西将军困醉尉，邯郸才人辱厮养。古来憔悴多名流，吾辈何悲弃榛莽。君才弱冠我盛年，可怜沦落俱冰天。旧游一别已如雨，阴关万里徒含烟。寄哀欲讬庾信赋，赏音空忆钟期弦。金樽有酒且沈醉，何须惆怅风尘前。  

海郎山灵湫神女歌山顶有公主台遗址。  

海郎山色倚巉岩，山半灵湫映晓岚。公主旧台余翠岫，神女新祠傍绿潭。神女婵娟艳瑶彩，霏烟曳月迷年载。怨入青蛾忆汉宫，魂依白鹤长辽海。含睇凝情不可亲，乘风飒飒如有人。虚无琼珮空山雨，杳渺鸾骖绝岛云。和亲当日悲登陇，遗恨千秋尘澒洞。宝镜何时别紫阍，玉衣无处寻青冢。松花柽叶小祠荒，繐帐无人春日长。鸦翅发垂宫样髻，虎章腰结羽人妆。香粉长筵醉芳醑，巫女如花下灵语。踏露时闻石马嘶，腾波自共冰姨舞。一曲迎神芦管愁，年年赛火海东头。望乡莫更歌《黄鹤》。红粉魂归塞雨秋。  

***早秋陪诸公游密将山***  

招邀出郭门，青山殊未已。金鞍小骑何连翩，人影遥遥翠微里。翠微一望延层峦，深松伏涧相风湍。飞泉半挂银河残，秋岚散入芙蓉寒。石门黯黯金花裂，隔溪苍翠时明灭。回风绝壁森昼阴，六月空濛见残雪。西峰百尺寒崔嵬，振衣欲上观蓬莱。黄云泱漭动海色，楼船射鲛安在哉。松花江水流浩浩，千秋战骨关山道。龙堆狼望空嵯峨，飞将勋名归蔓草。昨夜秋风吹塞天，临潢万树生寒烟。金笳玉笛起愁思，边心四据空茫然。安得仙槎泛清浅，乘流直度支机前。壮士无家谁不怜，李陵已向阴沙没，逢萌空税辽东田。君不见徽宗埋骨空江曲，遗冢苍茫走麋鹿。徽宗冢在五国城西。艮岳风流亦一时，黄沙玉柙无人哭。万乘飘零且复然，吾生那更悲穷谷。击筑高歌出塞辞，何如楚客吹参差。眼前有酒且不饮，迢遥漫作乡关思。紫骝嚼啮当风嘶，为君重进金屈卮。醉卧青山且莫归，明朝秋雪吹人衣。  

***送人归辽东***  

送尔驱征马，离亭叶已飞。云山三岁别，风雨一人归。碛晚黄羊少，关寒白雁稀。苍茫望辽海，今日是王畿。  

***游西山兰若二十韵***  

四禅分浩劫，双树启香津。地涌龙沙古，宫开鹿苑新。宝铃流塞雨，金刹照边春。窈窕丹栌合，崚嶒碧嶂邻。下堂钟送客，归院树迎人。仙梵消兵气，天花洒战尘。瀑泉喧月晓，山磬静霜晨。咒食闻禽下，繙经见虎驯。果肥风破甲，松劲雪生鳞。座儗逢师子，林应集雁臣。南宗坛卓锡，西竺字函银。香散冰天畔，僧归沙海滨。啸声疑药老，碑制想王巾。共道城为化，谁怜里是贫。白诧徒仿佛，皂帽自逡巡。已昧生还日，空悲老去身。神人宁梦汉，逐客未归秦。涕泪瞻慈像，皈依请梵轮。祇林谁抖擞，朔野此沈沦。何日吴中寺，长斋礼应真。  

***置酒歌***  

临潢城头暮吹笛，北斗兰干月将出。金吾置酒坐北堂，银鞍召客何辉煌。织成罽幕芙蓉卷，紫氎新茵兽文软。黄羊作馔堆金盘，青骊挏酒挥犀碗。筵前火照明星稀，凝笳急管纷相依。锦衣如雾声綷縩，宝刀拂露光霏微。须臾月东吐，留宾坐挝鼓。还褰丹绮帷，更出红妆女。金钿曜紫貂，珠袿袭青鼠。的皪芳唇歌，便娟细腰舞。沈沈芳夜兰，恻恻北风弹。青蛾扇底蹙，素指弦上寒。哀弦声屡阕，灵虬水频咽。但顾罗袖欢，讵惜珠缨绝。酒兰华幕坐欲移，徘徊落月秋河低。锦镫车马纵横去，应照香尘绕路飞。  

白头宫女行长安女尼妙音者，本崇祯时旧宫人，后出居氏间，祝发于北城之佛舍，与海昌相国居址接近。尝出入相国家，述甲申三月及宫中旧事甚悉，又言宫中侍姬，都以青纱幕外约钗梁，自遭丧乱，香奁宝钿悉为人夺，惟存青纱数幅，犹昭阳故物也。今年戊子，余以谤议械系都官，而相国亦以他事下吏，因与其嗣君直方子长相见，酒酣耳热，为言妙音。予既自伤谗枉，复闻妙音之事，悲红粉之飘零，感羁人之沦落，乃连缀其词，作为长歌，以传于乐府云。  

长安女冠头似雪，曳地黄紽悬百结。手执金经泪暗垂，云是前朝旧宫妾。一朝充选入披香，倭堕新梳内殿妆。低鬟自惜青虫小，系臂愁看绛缕长。当年御极方清晏，宫中屡启催花宴。云母屏开见舞人，水晶帘卷低歌扇。歌舞年年乐事殊，森沈宝幄挂流苏。北宫漫阅鱼龙戏，东绢频临《蛱蝶图》。图史纷披间珠翠，深宫镇日长无事。鹊顾书从女史传，鸾雏钗向昭仪赐。昭仪明艳独承欢，促坐金床倚笑看。灯簇九微长侍辇，妆成七宝自凭兰。兰前罗绮纷成列，阿监才人几分别。玉墀草细打球高，珠箔花深吹管彻。景福宫前细柳垂，琼轩不闭共追随。绣镫缠鬃娇试马，绿绨隐几倦弹棋。春花秋月年华换，掖庭寂寞肠堪断。素手繙书教小王，红颜对食怜同伴。自从羽檄扰秦川，遂使官家少晏眠。五夜刺闺频报警，三春合殿罢开筵。几载天颜惨不乐，中宵独坐占芒角。炮火新开内教场，诏书屡下文渊阁。阁门封事日纷纷，督府潼关复覆军。几部黄巾残豫楚，千群青犊下宣云。宣云处处名城堕，倒戈自启居庸锁。阙下交驰告急书，殿前望断平安火。军锋倏忽逼神京，一夜都人已数惊。内苑左貂群揖盗，团营飞骑半翻城。城上弓刀争内向，苍黄无复蓬莱仗。独御金鞭视九门，空颁铁券封诸将。白马青袍卷地来，君王长叹不平台。日诏内人从避寇，手持爱子共衔哀。可怜十叶汉天子，海竭山崩竟如此。复壁宁教伏后藏，佩刀自刺清河死。珠伤玉碎满曾城，宫车无那赤龙迎。犹有黄门曾殉主，岂知紫闼竟屯兵。自怜白首深宫住，欲问家山渺归路。潜脱霓裳出九重，却寻月径依双树。一讬香台已十秋，每谈遗事自生愁。室中漫礼金仙席，梦里还随玉辇游。惆怅生年遘阳九，戒珠持遍甘衰朽。仙家龙种尚飘零贱妾蛾眉亦何有。我来故国几沾翰，摩娑铜狄北风酸。昭阳旧侍悲通德，长乐姬人识佩兰。从古存亡堪太息，凄凉无处寻遗迹。《麦秀》偏伤过客情，《柘枝》还下宫人泣。  

***王云明***  

王云明，字圣能，西华人。顺治丁酉举人，官黄安知县。有《习阳集》。  

***留别黄安父老***  

乡思萦长夜，天恩放老夫。涓埃宁万一，鸥鸟且江湖。犹忆触蛮斗，但凭牛马呼。衰颜休揽镜，壮志罢张弧。琴鹤仍无恙，壶浆俨在途。生还真似梦，此别莫长吁。既遇苍鹰击，敢云白璧诬。诸君情自切，三月政全无。善守清时法，勿忘旧令迂。可封期比户，握手暂踌蹰。  

***魏力仁***  

魏力仁，字山公，南乐人。顺治丁酉举人，官庐江知县。  

***登狼山***  

胜地名山压海门，山形回合五狼蹲。南瞻吴会江光白，东望扶桑日气昏。外府鱼盐增课税，不庭鸟窟长儿孙。清时防御劳宸算，特遣嫖姚镇大藩。  

***张橓***  

张橓，南和人。顺治丁酉举人，由教谕历官国子监助教。  

***仙井***  

百尺寒泉平地生，高台古木远风清。自从至正投符后，云雾空濛锁玉京。  

***沣水***  

淼淼烟波入画图，黄鱼白鸟泛青蒲。千家茅屋临流水，十里香粳在镜湖。  

***李珪***  

李珪，字鹤汀，渠县人。顺治丁酉举人，官宁德知县。有《说剑斋集》。  

***送王孝先入秦幕***  

江上相逢春草满，桥边送别暮禽鸣。黄云陇树千峰隔，落日边山一剑行。汉畤几年犹置驿，秦关百里未休兵。丈夫还有苍生志，为看陈琳草檄文。  

***任绳隗***  

任绳隗，字青际，号植斋，宜兴人。顺治丁酉举人。有《直木斋集》。  

***清明日游昆山***  

昆山一片石，巉秀称奇绝。不使土附之，削肤仅存骨。扪萝数十盘，宛转踞其脊。流云湿松杉，回绕佛坛出。眼前无华岳，此亦去天尺。所以惯游人，不如乍来客。佳人飘缟带，湘佩穿林陌。婉约故可怜，含凄况寒食。春风吹古道，芳草眠残碣。车马虽复喧，荒原自空碧。我能真赏见山灵，不独寻常寄游迹。钟声日暮下镫龛，迟却十年来面壁。  

***上巳夜虎丘舟中社集即席赋呈吴梅村先生***  

上巳由来纪胜游，春深带月共登舟。诗从河岳争千古，人是中原第一流。锦缆似随双剑合，玉箫还傍夜珠浮。诸君视昔能无感，风景依然晋代愁。  

今夕岂非良宴会，关西江左共登坛。时泾阳武纬天、张公辅同在座。星临万舸传杯暖，剑聚双龙出匣寒。酒到夜深生气，诗成水际得波澜。相看各有行藏意，金马何尝却钓竿。  

***清明日绕道登俞山谒墓***  

看山不厌取途宽，百折登临欲上难。石马昔时增气象，丰碑今日念衣冠。莺愁落照啼高树，磬逐归云下佛坛。极目可怜惟灌莽，为谁禁火食犹寒。  

***同人集曹荩臣致远堂分韵得开字***  

城头日落晚钟催，寒夜阳春动地回。白发自怜知己旧，青樽谁为故人开。座中侠气干霄上，墙外书声度幕来。相劝莫辞金谷数，试看百罚有深杯。  

***平原谒颜鲁公祠***  

尚书遗像肃威神，瞻拜犹能起后人。万里乾坤存正气，七朝培植出宗臣。东藩指顾山河日，西向从容捧诏辰。老至愈坚姜桂性，生平大节在君亲。  

***李天馥***  

李天馥，字湘北，号容斋，永城籍合肥人。顺治戍戌进士，改庶吉士，授检讨，官至武英殿大学士兼吏部尚书。谥文定。有《容斋集》。  

***古意***  

南望临广野，见此山与河。河水深以长，高山复峨峨。秋风木叶下，鸿雁当天过。物象殊清迥，凭吊忧思多。云树不可极，我心劳如何。  

***春日***  

端居寡营尚，悠然澹心情。百年感逆旅，何为劳吾生，忽闻春风至，有酒急须倾。醉卧东窗下，阶前一鸟鸣。  

***退谷***  

偶随泉声行，还逐泉声止。泉声近不鸣，清流石齿齿。孤亭俯层巅，满阶红叶委。万籁动笙竽，岚光生涧底。秋气入夕佳，微凉耽徙倚。蓬瀛想金仙，薜荔吊山鬼。此地昔流觞，高会拟曲水。我来悄无人，空山落松子。望远资无穷，念往情何已。兀兀碧槛前，坐看溪云起。  

广应寺在西山，明内珰建，后皆珰坟。  

秋云压山山欲低，山光倒泻青琉璃。绕麓松枝老龙怒，奔涛卷地风凄凄。古殿阴森影金粟，月黑深廊飞蝙蝠。北接荒原冢纵横，枯榛断莽土花绿。幽崖寂寞清露堕，永夜虚林生野火。当日观军出使人，贤愚魂魄空山锁。  

***送宋荔裳按蔡四川***  

前岁相逢广陵道，竞渡初过君发早。去年再遇芍药开，陈榻同饮说岩寓。同浮菖蒲杯。君今出使复重五，人生离合真奇哉。转眼留连曾几日，赤灵朱胜伤俄乖。多君客邸偏好客，自谱新词骇鬼伯。在狱谱剧，脍炙人口。大第名园徵旧欢，急管繁弦度兰夕。间为诗歌据上头，一时作者皆辟易。王家兄弟谓阮亭昆仲。用火攻，九辩君称老折冲。予亦弱冠为长句，结好辄复惭山东。方调琴樽频过从，讵尔治蜀借文翁。蜀道天上九千里，重江曲栈何穷已。翼马峨眉绣络骄，泷船滟滪牙樯驶。西陲按部外台尊，况复金躔称俗美。软尘漠漠广宁门，如云供帐罗高轩。男儿得意屈群力，朱轮绮盖何<宾羽>翻。君到莫作巫山赋，侈辩雄风惊峡雨。长途愿赠纪行诗，知君临水登山处。  

***重游西山***  

列岫参差出，西风款段轻。云中看鹤影，树杪觅泉声。野旷增乡思，山深冷宦情。此君相别久，踪迹愧平生。  

***送高念东少司寇***  

立朝无几去安之，信是先生素不羁。自谓何妨行我法，谁能稍劝合时宜。蛮中子舍归偏早，海上神山约未迟。从此祥刑成往事，岱云徕竹费相思。  

***楼桑村怀古同说岩***  

衰草寒烟望里孤，楼桑遗迹未全芜。帝乡羞属黄初历，王气犹延赤伏符。国士风流成据蜀，宗臣鱼水失吞吴。啼鹃旧恨蚕丛远，此地惟闻叫野乌。  

***董岐卿侍读参莫经略军事经略卒于军独获免归朝诗以慰之***  

谁使参军度井陉，无端左省罢谈经。下帷未及成繁露，入蜀偏惊落大星。鸟鼠烽高秋岭绿，鱼凫战苦野磷青。孟王僣党多降表，回首连云悔建瓴。  

***野猎***  

羽骑参差小队开，黄云城阙射生来。光飞杨柳雕弧冷，声彻林皋画角哀。晓日忽腾双虎疾，秋风斜制一雕回。更思逐逸前村去，为语琵琶莫浪催。  

***九日公<甬戈>招游祖家园同芝麓先辈石臞阮亭玉随玉虬赋***  

佳辰同作出郊游，野菊香风到马头。十里疏钟空际落，千峰晴黛望中收。烟寒林麓红檎老，霜满乡关白雁秋。脱帽狂吟惊少长，好山载酒一淹留。  

***送洪昉思南还***  

未荐深惭蚤见知，汉廷空羡骑郎赀。谁言此辈宜高束，不信斯人独数奇。南国烽烟萱草梦，西陵雨雪《竹枝词》。逢迎应有游闲遇，忆尔寒江系楫时。  

挽王西樵司勋西樵有《十笏草堂诗集》。  

消息惊传《鵩赋》成，悠悠天道意难平。不禁秋夜汍澜泪，何限春明缟纻情。《十笏》缥缃空旧草，百年霜露又前生。觥船遽觉司勋梦，无复江湖载酒行。  

终古斯人竟寂寥，山阳远笛冷清宵。烟霞痼疾成长别，兰茝归来下大招。《封禅》鸿篇新恨杳，燃脂花史旧香消。应刘去后风流散，挂剑空悲墓道遥。  

***感怀***  

把酒闲吟祇自宽，小窗香灺意阑珊。明河未落云生浅，华露无声月上寒。禁地论思伤老大，塞垣烽火怅艰难。南楼旧属平津胜，几度临风想治安。  

***同说岩憩天宁寺浮图赠点石上人***  

命侣寻幽白纸坊，双悬塔影讶奇光。此处一塔二影。行耽细马蘼芜路，坐爱枯禅薜荔墙。一气鸿濛连海岳，数株松柏阅隋唐。老僧都未知名姓，何必城南意独伤。  

***喜闻秦蜀捷音同说岩赋***  

鸟道艰难阻碧鸡，孤城一片陇云低。绿林初保黄花谷，赤帜遥连白马氐。空壁雄风频逐北，护军声价又安西。霓旌光启蚕丛路，从此长鲸詟水犀。  

***熊赐履***  

熊赐履，字敬修，又字青岳，号愚斋，孝感人。顺治戊戌进士，改庶吉士，授检讨，官至东阁大学士，太子太保。谥文端。有《澡修堂集》。  

***临皋渔人挽歌***  

先生家住团风里，笭箵婆娑照江水。年年款乃洞庭滨，信口吟成槎上史。泛泛兰舟一叶飞，西风吹入浔阳涘。垂纶高挂洪塘鲨，投竿引出白沟鲔。沧溟何处不烟波，扬子矶头舟可舣。抱瓮丈人山下逢，开尊共话羲皇理。天地为笼江海罛，渭渚严滩安足齿。何况戋戋上谷骄，飘然返棹麻溪沚。归来不脱旧时蓑，一夕乘槎弃如屣。芦花自白峰自青，七十年来梦泡耳。楚些一曲哀江头，思君不见悲风起。  

***雨夜怀人***  

寒宵苦独酌，忆汝复谁亲。为念诗情冷，应知道味真。残烟笼野色，细雨暗江春。何日过桑牖，花间共饮醇。  

***春亭对雨柬于皇***  

草堂花意近，风雨乱春晴。修竹摇空冷，残梅入望清。烟霞本故物，丘壑自多情。鹿鹿胡为者，输君学晚成。  

***金山***  

十年思胜地，此日试登临。海气侵云湿，江光带雨深。宁堪方外想，粗了未来心。倚槛频恣眺，阴风动客襟。  

***焦山***  

人隐偏名地，山灵转姓焦。偶然通帝座，遂尔逼云霄。丘壑风烟老，江湖岁月遥。我来寻古洞，披石坐松{风翏}。  

***吴园六朝松***  

六朝销废尽，剩此一株松。石劈苍根冷，脂乾白藓封。团烟巢鹳鹤，老幹逼虬龙。薄暮婆娑下，清飕动远钟。  

***陈廷敬***  

陈廷敬，字子端，号说岩，泽州人。顺治戊戌进士，改庶吉士，授检讨，官至文渊阁大学士兼吏部尚书。谥文贞。有《尊闻堂集》。  

***十五夜北山见过有怀孙吴二子***  

昔者与孙吴，玩月城西亭。萧萧天风来，万里摇青冥。寒空荡圜魄，惊鸟群悲鸣。明镫曜曲房，渌酒凄以清。短歌易慷慨，良时伤我情。奄忽浮云驰，踯躅东南征。光景不可驻，奔落如流星。二子渺江湖，芳颜坐凋零。四海何寂寥，独处思平生。惟我与君子，绸缪结至精。遥夜命俦匹，羽觞罗中庭。清浅河汉流，金波正泠泠。濡翰发妙制，朱弦激新声。今日不为乐，别后徒屏营。  

***龙泉寺下院***  

日隐原上村，秋阴起桑柘。杳杳随烟钟，悠悠远峰下。境空放梵长，天迥飞云泻。松门晚色静，碧草净可藉。风吹篱边花，寒香正盈把。薄游涉清旷，所历向潇洒。乐幽抵嗜芰，味道如啖蔗。至人患有身，矧复簪缨假。息心同冥寥，聊此絷吾马。  

***梅花用坡公次李公择韵***  

寒夜凛客心，鸡鸣车毂动。节往如逝湍，光景一玩弄。颇爱幽窗梅，著花破严冻。天公怜寂寞，物能竞喧閧。飞霜点衣裘，风埃暗驺从。我生樗散徒，不材因自纵。山泽赏四友，竹经从二仲。息景偃东冈，获享水石贡。冷梅坼冰雪，析析柯屡重。卧压短檐日，疏影杂禽哢。有时但孤吟，祇供樵厮讽。默想苦寒夜，戚若念前痛。光宠谢少俊，鞍马事上雍。未招罗浮魂，骤牵春明梦。何当十年计，绕屋手溉种。春风吹白日，羲驭不得鞚。别后绮窗前，何人镫火共。枝间挂桐花，池上蹲老凤。遥忆黄叶山，谁扫青螺洞。待我花下归，白酒酿百瓮。  

***忆樊川梅花用东坡松风亭梅花韵***  

半林乔木樊川村，数株梅花牵梦魂。媌娥靡曼不挂眼，夭桃野杏为狂昏。一廛未安扬子宅，五亩欲老香山园。玉妃鬖髿露身手，暗香冷艳来相温。有时先生春睡美，绮窗唤起惊朝暾。经寒故尝却罗幔，避风勤与关柴门。翻笑孤山林处士，拥衾对花花无言。只今人去花寂寞，谁怜落月闲清尊。  

***书湘北秋水渔父图***  

吾闻潇湘洞庭烟尘中，沧洲不合容渔翁。今之画图尚复尔，孤舟渺渺寒林东。远峰青冥水云白，秋树苍莽枫叶赤。草木曾无战伐愁，谿山欲老菰芦客。李生雅好江海奇，张帆鼓檝游何时。且当结束事鞍马，与子射猎南山陲。  

***城南黑龙潭寺西楼对酒歌***  

春残龙尾横斜道，羸骖退食随年少。文书丛里过东风，欲写幽怀何处好。天晴古陂南城南，城阴水碧金沙潭。是日宿雨林景澹，微波流影青于蓝。寺前野亭向冥寞，狂飚吹尘暗廖廓。杂花红蕊寒且禁，幸不逢花怅零落。亭中袅窕西楼开，远烟空翠山光来。渼陂波涛琉璃色，汉江春酒蒲桃醅。直须对此衔金杯，捶琴击筑心徒哀。苍茫万事渺如昨，几度落日轩辕台。凤兮栖栖不得意，东山绣斧流言忌。古来贤圣亦复尔，醉舞高歌吾老矣。回头笑谢新少年，一生羞为时人怜。  

***晚过杨编修尔茂***  

驱车巷南来巷东，寺西老树斜阳红。黄叶到门落可数，秋色入眼庭华浓。故人怜我心迹同，开颜握手霜天空。论文细欲霏玉屑，说剑壮可生雄风。竟须潇洒微官外，休论艰难万事中。感君义气相裴回，古来贤达甘尘埃。萧萧易水风增哀，蔓草已没黄金台。男儿在时得钱勤，买醉，不见古人白骨缠苍苔。  

***赠韩少室山人***  

沁川先生尝乐饥，一生高视世不羁。西崖古道蓬蒿齐，小亭昼闭春阴移。我时徒步往见之，颜色渥丹霜鬓滋。年近九十心胆奇，大书洒墨光淋漓。短札细字如毫丝，方瞳炯如<山严>电垂。仙者缥缈高莫追，浮丘洪崖世难知。吾徒缩手归来时，赤松黄石吁可师。  

***菟耳山***  

马上卢龙塞，鸿边菟耳山。流云无定日，飞雨过重关。古木生空翠，孤峰点细斑。征途能暂息，绝顶一跻攀。  

***移居怀林澹亭***  

郁郁久居此，天涯又卜邻。秋花今别汝，社燕并辞人。岑寂长愁地，漂摇独去身。偶因违咫尺，转益念交亲。  

***夏夜怀玉谿旧隐寄张灵璧四辅***  

三伏向尽朱火藏，炎蒸未已愁中肠。流萤入帘故宛转，明星照席何低昂。琴书休夏年力异，药饵经时归兴长。焉得清谿千尺水，与君濯足临沧浪。  

题窦<日宛>画<*日宛，故推官，云明先生子。  

摩诘遗诗画意闲，烟云粉本有无间。风流一变添文采，小李将军著色山。  

春蚓秋蛇虿尾钩，家鸡野鹜岂同俦。祇应落墨惊纨扇，画作桓家乌牸牛。  

***杜臻***  

杜臻，字肇余，一字遇徐，嘉兴人。顺治戊戌进士，改庶吉士，官至礼部尚书。有《经纬堂集》、《烟霞集》。  

***经皂林驿***  

驿路桐川外，林光转岸容。帆樯通楚甸，粳稻问吴侬。信喜军书断，人归草舍重。扬舲冬日好，何必更扶筇。  

***虎门***  

羊城军府壮，虎寨水声吞。不有三门汇，焉知百谷尊。春波浮日月，南斗豁乾坤。设险金汤固，绸缪报国恩。  

***屠粹忠***  

屠粹忠，字纯甫，号芝岩，鄞县人。顺治戊戌进士，由知县官至兵部尚书。有《采芝堂诗》。  

***宿张道士山房***  

虚窗近好山，山影窥窗隙，藤穿古洞幽，月过小桥窄。放雨一旗青，堆云半榻白。老树作人喧，新萝补天阙。煨筍及烹薇，在在皆手泽。禽到学书符，啄木鸟也。客来愁水厄。意与石俱闲，诗随花共发。见我何殷殷，云是岁星谪。相订赤城游，霞光起眉额。夜梦入天台，玉女共晨夕。天台玉女峰最胜。  

***长啸歌赠孙雪庵***  

苏门先生善长啸，声出丹田吐灵窍。骈阗半岭鼓吹喧，缥缈中天鸾凤叫。海陵豪客云耳孙，广颡丰颐有奇抱。三杯耳热意气雄，仰面蹙口声转洪。初如幽溪泻山溜，渐如大谷吼松风。清如沧江铁笛裂云石，肃如寒天哀角号霜空。烈如猛虎跑地山月黑，壮如灵鼍掀浪海日红。悲如渐离击筑燕人慷慨泣市上，惨如荆卿依柱秦帝辟易走宫中。好坐剑阁峨眉，凛冽凄清古雪吹空寒瑟瑟。好踞泰山日观，悠扬迢递罡风响入秋冥冥。幔亭峰顶使子骞太姥玉管金箫千派歇，洞庭湖口令湘妃汉女银筝锦瑟一时停。仙人犹然爱此声，何况我辈之凡情。一啸愁人能散郁，再啸醉客亦解酲。三啸洒洒尘心失，四啸飘飘道骨轻。此声天授非人力，开口欲学学不得。岂是神丹绛雪调，将毋真炁黄房植。仙家有种宁偶然，吾欲挟尔游八极。嫌尔太肥饿令瘠，愿尔两腋一朝生羽翼。  

***春暮山行***  

已惜春将去，犹逢花乱飞。山疑人面熟，鸟唤客愁归。竹影侵云淡，溪流带雨肥。何期沾背汗，坐石解重衣。  

***甲戌服阕北上舟次瓜步***  

饭后徐徐摩腹行，舟中淡淡觉心清。潮因雨过添流急，帆为囊空带月轻。乡梦已随红叶去，余哀犹傍白云生。猜知客久沙鸥熟，既去还来似有情。  

***郑重***  

郑重，字山公，建安人。顺治戊戌进士，官至刑部侍郎。有《霞园诗草》。  

***秋夜宿南山白足轩***  

清夜疏林寂，高吟度远峰。月微兼冷露，香炉又残钟。秋老山容淡，更寒蝶梦空。孤镫留信宿，半榻白云封。  

***魏双凤***  

魏双凤，字雝伯，又字阳伯，获鹿人。顺治戊戌进士，由知县历官宗人府宗正。有《南游草》。  

***补陀胜境***  

古寺倚山成，云霞院外生。竹摇惊鸟语，松响隐泉声。日午行将倦，春残雨复晴。敲门僧未觉，可是闭关情。  

***赵仑***  

赵仑，字阆仙，号叔公，莱阳人。顺治戊戌进士，历官太常寺少卿。有《因树屋集》。  

***金山***  

一柱砥中流，三峰望里收。山光无地接，塔影与波浮。鸥鹭思依榻，江潮欲上楼。钟声何处是，隔岸听悠悠。  

***井陉道中***  

夹道万峰齐，劳劳信马蹄。关连函谷北，山入太行西。积雨征衣黯，危岩客路迷。瞻云空有泪，不敢忆幽栖。  

***陈肇昌***  

陈肇昌，字扶升，号省斋，黄冈人。顺治戊戌进士，历官顺天府尹。有《秋蓬诗》、《南湖居士集》。  

***望是故乡行次韵送毛子霞隐君归郢***  

八尺昂藏一老子，短棹苍江弄烟水。占尽风流卖尽痴，手挽颓波追正始。倚马曾飞羽檄文，英雄原上悲残垒。千载遭逢吏隐间，转瞬浮云皆敝屣。兰芷由来楚泽多，朝朝采撷行还止。海内声华久识君，相逢却在武昌市。晴川黄鹤几招邀，载月传笺兴无比。相如善病复多情，白头红粉同欢倚。四壁萧然不厌贫，千金散去浑闲事。朝来束书忽告归，吴头楚尾知何处。笑指郢中是故乡，十幅蒲帆去若咫。听雪楼中景物清，锦瑟湘帘如画里。只今赤日拂江长，芳草王孙行未已。劝君缓棹待秋风，一片青山何彼此。  

***张贞生***  

张贞生，字幹臣，号篑山，庐陵人。顺治戊戌进士，改庶吉士，授编修，历官侍讲学士。有《王山遗响》。  

***和友游定岩读书岩诸胜***  

定光去后杖无踪，独惹游人篆石宫。磴绝连云三径别，岩虚漏月七情空。书帷案润窗前迹，瓮牖桥成指上功。代远传闻多涉怪，钵盂信否可降龙。  

***王遵训***  

王遵训，字子循，号信初，西华人。顺治戊戌进士，改庶吉士，官至户部侍郎。有《余清轩诗集》。  

***园居***  

为客一何久，归来草树荒。诛茅开小径，刈棘补颓墙。几袅炉烟细，园饶井臼凉。却怜十载事，强半滞他方。  

林壑饶幽胜，扶筇意自舒。湖云乘晓霁，山树入秋疏。鸟立沙边艇，人归柳下庐。但斟桑落酒，何处问樵渔。  

***萧惟豫***  

萧惟豫，字介石，号韩坡，德州人。顺治戊戌进士，改庶吉士，授编修，历官侍读。有《但吟草》。  

***登清风台谒夷齐庙***  

我立永丰巅，首阳向我峙。遂之清风台，以访墨胎氏。郁郁松柏林，悠悠滦漆水。雨洗春色深，人入清风里。未食蕨与薇，安知肉食鄙。为顽与为廉，百年同一死。吁嗟黄虞人，在此不在彼。  

***望南阳湖***  

纵目烟波千万顷，满湖渔艇捕鱼翁。银河半泻山为岸，太极初分气作宫。挽粟江淮通贡赋，合流济泗竞朝宗。八垓汗漫游何日，欲买扁舟住此中。  

***旅店早发***  

荒村天未晓，惊月入窗棂。问夜更将尽，思归人半醒。桥头分野径，树杪点疏星。何事为形役，鸡鸣马上听。  

***夏日园中即事***  

晨昏候母安，此外便聋哑。胜败两相忘，以金注若瓦。万物质非铜，造化工始冶。烦暑不入林，园中避炎夏。浮云视岂真，松风听未假。六月余雨泽，禾黍被原野。二三素心人，弹琴敲棋者。短服复散发，《黄庭》手常把。高枕卧北窗，陶潜吾师也。  

***杜镇***  

杜镇，字子静，南宫人。顺治戊戌进士，历官翰林院侍读。有《宝田斋草》。  

***怀贾无染隐君***  

琴书丘壑自闲闲，三十年前早闭关。未拟陶潜居栗里，真如安石卧东山。秋风故国悬霜鬓，夜月荒台照旅颜。指日赋归寻旧侣，相期颍水鹿门间。  

***王曰高***  

***王曰高，字北山，茌平人。顺治戊戌进士，改庶吉士，授编修，历官礼科都给事中。有《槐轩集》。周栎园曰：“北山诗以风趣淡宕为归。”***  

***昭庆寺小阁月夜***  

同是一轮月，湖头觉更明。云随风欲堕，人与气俱清。入目烟光阔，澄心晓雾莹。如何方镜净，滓翳顿然生。  

***吴伯成明府招饮秦园同留仙天士***  

天然山水地，点染作名园。树色干云秀，蛙声过雨繁。看花时坐石，待月更倾樽。我欲忘归去，桃源即此村。  

***于涟***  

于涟，字清漪，文登人。顺治戊戌进士，历官吏部郎中。  

***秋日道中***  

左辅遥天塞雁过，回看秋色近如何。岂因白发高怀减，偏为黄花客思多。风雨蓟门羞老大，梦魂衡宇滞关河。干戈闻道消吴楚，不必登临始放歌。  

***戴王缙***  

戴王缙，字绅黄，号云极，沧州人。顺治戊戌进士，官行人司行人。有《萧云斋集》。  

***雨夜怀邓孝威***  

憔悴何时已，思君苦未休。乱山残树影，野水暮云秋。雨逐江声黑，虹明夕照收。何时重把袂，清梦自悠悠。  

***刘果***  

刘果，字毅卿，号木斋，诸城人。顺治戊戌进士，由推官历官江南提学道佥事。有《十柳堂诗集》。  

***赠姜勉中昆仲***  

吴门风雨听鸡声，共被君家旧著名。鼓瑟耻为齐处士，传经犹是鲁诸生。孝能继志由天性，淡以论交见古情。一榻东邦三皂帽，幼安千载有同盟。  

***客有问东武名胜者略举示意***  

澄鉴决淇白玉堆，青峰插汉五莲开。春前花满卢敖洞，雨后云封苏子台。夜半琅琊先见日，天晴潮汐书闻雷。李斯古篆留清署，为记秦皇览胜来。  

***山家***  

略彴横施磴道偏，棱棱石齿草芊芊。溪宽树影遥沈水，云起山峰上接天。尘世莺花浑是梦，烟霞鸡犬尽疑仙。亦知大隐非容易，欲向此中小结廛。  

***高晫***  

高晫，字元中，号苍岩，襄陵人。顺治戊戌进士，历官苏州知府。有《滇游草》、《新安近咏》等集。  

***哭胡敏公次桑楚执韵***  

《广陵散》绝动哀吟，孤幌疏风雨暗侵。自痛文康埋碧玉，谁将贾岛铸黄金。西州泪寄鹃啼尽，东海魂归鹤怨深。鸣咽不成怀旧赋，独挑残焰夜沈沈。  

***寄答桑楚执见怀***  

短发空余老大悲，三年一读故人诗。竹间残局完公事，塞外新编是宦资。自笑子辰牛马走，谁怜杜甫凤皇饥。何时煮石青峰下，共跨黄羊侣鹿皮。  

***吴淇***  

吴淇，字伯其，睢州人。顺治戊戌进士，历官镇江同知。有《雨蕉斋诗集》。  

***长安秋霁***  

蓟门秋乍霁，徙倚望长空。横日孤云白，先霜病叶红。水明官道上，碪乱客愁中。矫首千山外，南飞有塞鸿。  

***宿西山桂香阁赠某道士***  

云卧西山阁，烟松阴石扃。窗分江月白，槛受海潮青。啧啧栖花鸟，飞飞掠水萤。问君投宿处，此夜借茅亭。  

***舟次湖南***  

一官自叹迹如萍，万里扬帆出洞庭。薄暮犹霑神女雨，垂边渐见老人星。草连湖水愁中碧，烟锁岳峰望里青。庙近黄陵休系缆，冷风清瑟动湘灵。  

***林云铭***  

林云铭，字西仲，侯官人。顺治戊戌进士，官徽州通判。有《挹奎楼集》、《吴山鷇音》。  

***登陴纪事***  

万物当刍狗，海波传警息。己亥夏六月，蹂躏江南北。官民不知兵，相继自顿踣。延及宛与池，闻风堕疆域。新安失唇齿，讹言相煽惑。强者思走险，弱者竞逃匿。我为新安吏，蒿目徒恻恻。七月方上旬，防兵反攻逼。骁骑薄西城，飞矢流如织。空拳宿城头，有气难吞贼。海谍七人来，诡辞夸战克。廿三抵郡内，狼狈为鬼蜮。歼之演武场，观者无人色。相挈避挑衅，半城生荒棘。叛兵拔营行，所至掠新特。更闻祁门令，邑陷奔屴崱。万山尽伏莽，民心多反侧。纷纷羽书驰，军情何其亟。议战苦无兵，议守忧无食。书生何所能，惟有死报国。  

***白发词***  

星星白发，劝尔一杯酒。谁不知，壮盛后当衰朽。何劳一茎两茎，插标鬓右。蜉蝣何夭，冥灵何寿。臭腐神奇，迭为{尸几}首。相传交股国，东有不死民。吾将解吾舣，卜吾里，傲杀人间碌碌，等闲糠秕。任尔白如菅茅，黑如秬秠。我只不对镜、不临水，本为愁中生，何事苦添愁。夜游秉烛无须问，莫使樽空惜杖头。  

***客杭书怀***  

老去偏为客，病多不耐愁。疏钟千里梦，淡月半床秋。羽檄惊旁午，家书绝致邮。宵深眠未稳，肠断碧云楼。建州古迹。  

***静寄***  

寂寂荒陬好结茅，烟霞不负旧时交。参将水月无生话，筮得天山最上爻。客少空悬孺子榻，书多但拥放翁巢。草玄有志终须就，却懒逢人说《解嘲》。  

***重游新安***  

频日缘溪箬茧船，到来犹见旧山川。烽烟甫靖多空巷，戎马成群杂市廛。鬓雪自怜前貌改，晨星难得故人全。扶藜父老争相问，忆唱骊歌十二年。  

***罗孙燿***  

罗孙燿，字乃远，顺德人。顺治戊戌进士，官都匀推官。有《石湖集》。  

***和刘倬之湖上***  

药屿花源一钓矶，相看终日坐忘机。寒空波影鱼微动，夕照林声鸟尽归。近处未能供茗具，远游犹及制山衣。知君笑我多疏放，池日黄龙定是非。  

***湖阁夜雨***  

溜泻檐阶锁夕烟，竹声松响共萧然。一天雨掩闲吟阁，半夜风横罢钓船。花委暮林香漠漠，草低寒砌色芊芊。此心不逐疏棂去，好背孤镫便学禅。  

***张一鹄***  

张一鹄，字友鸿，号忍斋，娄县人。顺治戊戌进士，官云南推官。有《滇黔诗》、《野庐集》。  

***辰龙关***  

天地金汤险，由来王气钟。五丁开绝塞，二酉抱神龙。乱眼奇峰过，惊心暑瘴重。兴亡千古在，立马倚长松。  

***怀人***  

西南诸国滇为大，六诏新开僰道平。应忆松江莼菜好，却将老眼看昆明。  

***别滇***  

十里壶浆送，都言羡尔归。独怜车下泣，半是壑中饥。日落怀难尽，交深泪不挥。渐遥金碧地，还整旧渔矶。  

***侯体随***  

侯体随，字从甫，号氵己叶，杞县人。顺治戊戌进士，官景宁知县。有《氵己叶集》。  

***同友人吊江淹墓***  

江淹富文藻，梦花结思深。所惜历乱朝，众口甚铄金。赋成恨与别，生死友朋心。更忆狱中书，涕泗忽霑襟。千载倏忽度，棘荆生古墓。土黝草芽青，东风吹老树。我携良友来，慷慨悲其遇。村剧奏嘈杂，新碑镌谬误。毋乃冢中人，泠然嗤而怒。  

***邹祗谟***  

邹祗谟，字訏士，号程村，武进人。顺治戊戌进士。有《远志斋集》。  

***折杨柳歌***  

美酒白玉壶，高树白头乌。壶空乌不去，弹尽大秦珠。  

***清河县***  

客久归程近，乡思益不禁。春波高泗水，暝色下淮阴。漠漠寒林树，萧萧枉渚禽。黄河流不到，禹德叹逾深。  

***往嘉禾行莺脰湖中***  

客游倦休憩，孤帆乘蹁跹。绪风薄千里，泠泠桂楫间。荇芰发照耀，荑柳媚清涟。仰望碧云合，旷然知空山。倒景不能发，余晖生红泉。愁来愤方结，理至累已捐。涤荡悦心耳，杳冥思神仙。琴高骑赤鲤，挥手随芳烟。波澜虚晓月，渺渺区中缘。去去谢湖水，绸缪永勿谖。  

***登烂柯山坐青霞洞天半日***  

清溪隔荒畬，螺翠峥嵘起。白塔与红亭，明灭苍松里。石路足盘纡，磵流自瀰瀰。拾级得间道，怳闻洞天咫。旷然通虚明，辽廓信可喜。若无众山横，坐瞩见千里。御风朝玉京，浩浩却炎晷。欲携楸枰来，缥缈问仙子。便得青鸾乘，但恐白驹驶。王质诚何人，到今犹不死。流传好神怪，此言无乃诡。不忍独长生，崎岖寻石髓。但当笑题诗，再看碧桃蕊。  

***咏怀***  

举世乏萱草，平生苦寥寂。东郭拉熊虎，壮心思射猎。西室会名倡，珠环生叹息。相如工词赋，家徒四壁立。君卿善遨游，五侯供饮食。如何怀烦忧，弃之远行役。攀翻桂树间，挥霍椒丘侧。隐士已耆年，教我伫颜色。并望恩与仇，逍遥谢荆聂。  

***中秋京邸***  

此夜中秋月，清光十万家。吴歌闻隔院，边调入征笳。北阙横秋色，西山隐暮霞。故园丛桂树，应发昔年花。  

***鲁绍连***  

鲁绍连，字可泰，一字小秦，山西籍贵溪人。顺治戊戌武进士。有《鲁小秦诗集》。  

***芗城***  

孤城如斗酌溪滨，极望茫茫一黯神。废垒烟空栖白骨，寒芜日落吊青磷。何来越子三千甲，只负田横五百人。岂有桃源堪避世，几村烟水尚迷春。  

崖断溪连转碧萝，岩阿亦近列仙窝。不闻归鹤来华表，但有哀鸿泣罻罗。山色故从愁处绿，野花偏傍战场多。乱流满目嗟何及，空使英雄惜鬓皤。  
