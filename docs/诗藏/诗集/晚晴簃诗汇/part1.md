---
title: 第1部分
index: true
icon: editor
order: 1
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

***《晚晴簃诗汇》徐世昌***  

## ●卷一

***清世祖福临***  

世祖章皇帝，太宗文皇帝第九子。建元顺治，在位十八年。葬孝陵。  

***圣母皇太后万寿诗***  

香花淑节寿阳宫，透户玄云接上穹。德俪英皇符帝子，化覃江汉播王风。瑶斋瑞应星回电，金戺光浮月贯虹。坤厚无疆天下母，宫开嘉乐万方同。  
拜舞慈宁动晓钟，云璈响彻玉芙蓉。仲春晴色开仙杏，上苑祥光茂岱松。此日山尊仪瑞凤，千秋坤轴启飞龙。欢腾海宇同为祝，常见含饴衍庆重。  
和风骀荡拂瑶窗，瑞日曈昽照宝幢。时届春阳花纪节，觞开慈寿玉为缸。连云半卷银毫细，傍辇遥分雉羽双。德协坤仪绵过历，千秋万岁莅多邦。  
彤墀新柳弄轻丝，正是慈帏诞庆时。鸾鹤数群天上至，笙歌几队座中移。六宫献寿繁珠珥，万国腾欢进玉卮。从此年年增茂祉，萱龄应并大椿期。  
婺阁晴云近紫微，蓬莱宫阙丽朝晖。上林柳嫩莺初啭，禁苑兰新蝶始飞。玉女浆壶承沆瀣，仙人膳鼎对芳菲。钧天乐奏长春宴，黼衮恒为戏彩衣。  
阊阖宏开近碧虚，琼宫仙乐捧鸾舆。盘中火枣迎黄幄，杯底流霞映彩裾。恩育普天归圣善，泽深奕叶挽华胥。上酬惟有无疆祝，重向筵前诵九如。  
仲春春色满京都，熙日和风遍海隅。扣砌芝兰承展鞠，琼筵环珮杂笙竽。月衔花绶金为镜，露缀丝囊寿作符。献颂慈宫人尽乐，年年中外竞山呼。  
慈宁介祉与天齐，瑶水飞觞自海西。万岁甘凝朱实枣，千年香拂紫条梨。祥云欲傍歌筵驻，候鸟还迎舞队低。最喜春光浓似酒，普将仁寿锡烝黎。  
日暖莺花满御阶，慈恩肇祉庆无涯。群趋环珮容光盛，迭奏笙镛律吕谐。瑞并流虹天不偶，祥符梦月兆偏佳。女中尧舜今重见，华祝惟应颂有斋。  
别苑风光接露台，仲阳佳节欲花开。六龙每护金根出，八骏时从紫罽回。太液池边春澹荡，长生树上月徘徊。璠玙乐间昭华琯，黄露丹霞荐寿杯。  
璇宫初度占芳春，景色妍华映紫宸。旭日当天临拜舞，暄风扇物象慈仁。上林竞发蟠桃蕊，羽驾频看瀚海尘。岁岁寿觞开玉陛，万方雨露沛兹辰。  
晓辟金铺瑞色分，壶觞簪履共纷纭。《螽斯》常得承嘉祉，《樛木》由来表令闻。入户融风添燕喜，盈阶舞彩袭兰芬。萱花预报千龄永，殿外卿云尽五文。  
阊阖生辉介祉繁，欣於长乐奉坤元。风吹桃实经千岁，祥发萱帏感四恩。百拜彤墀增宝历，三呼碧酝捧瑶尊。慈徽绥履宜昌后，麟趾振振坐弄孙。  
婺星应瑞照三韩，佳气氤氲百宝阑。至德锺祥歌万寿，和风动珮舞千官。森森紫禁传鸿宝，煜煜彤墀献木难。乐奏《箫韶》当燕喜，多邦集庆共承欢。  
仲春虹电丽银湾，万岁称觥驻玉颜。淑慎令仪符渭水，慈仁厚德媲涂山。麻姑羽驾云霄里，西母鸾笙殿陛间。海宇呼嵩方未艾，樽前舞彩喜斓斑。  
阳开景运际中天，月皎清辉正上弦。飞凤楼高连象纬，盘龙城晓带云烟。开颜对酒春光满，绕膝含饴乐事全。川至日升增茂祉，苍生永庆太平年。  
紫禁春明淑景饶，寿筵高敞奏《箫韶》。日升瑞气开黄道，云拥祥光映碧霄。九译欢声歌圣母，千秋乐事际熙朝。西王应有瑶池祝，青鸟飞来路不遥。  
极望韶光满四郊，碧池倒影见花梢。珠帘昼卷香风入，绮宴春开喜气交。大角早彰麟趾瑞，五文时见凤雏巢。咏歌难赞生成德，恒向南山颂竹苞。  
西来爽气拥神皋，遥映慈宁见翠旄。海鹤翔风金殿迥，天鸡鸣日玉楼高。寿筵歌管依芳树，云液壶觞醉碧桃。更有影娥池畔月，开襟尤胜广陵涛。  
瑞霭祥光接太和，慈宁宫殿迥嵯峨。难名至德同坤厚，定卜纯禧与日多。太液波融春草绿，上林花发晓莺过。母仪启庆元无极，四海升平乐止戈。  
上阳金榜灿云霞，胜地觞开萃物华。翠拥西山依日月，阳回大陆竞桑麻。衮衣堪效当筵舞，玉斝兼催拂槛花。乐洽弄孙春更永，於今海宇正为家。  
圣节晴和百卉香，紫霞高捧万年觞。风前琪树分珠树，帘外霓裳映绣裳。寿祝嵩峰天峻极，仙居蓬岛日舒长。熙熙共享春台乐，九牧琛球辑未央。  
璇宫晓色丽新晴，庆祝无疆进寿觥。乐事喜同春日永，昌期常际泰阶平。旌隋鹤驾龙为采，乐近鸾舆凤是笙。不羡石钟仙乳白，云凝玉露满金茎。  
玉殿辉生云母屏，彤庭今喜奉萱庭。节逢爱日春尤暖，山近称觞晓更青。普被恩波兼化育，旁流协气满郊垌。定知南极随坤位，长照人间宝婺星。  
彤闱献寿九华镫，春色清和瑞霭凝。地祉常同天祚远，月恒方与日光升。流霞湛湛罍中满，沆瀣溶溶掌上承。孺慕殷勤欣进颂，卜年嘉庆裕云仍。  
天开长乐曙光流，胜地初筵敞十洲。云近金铺皆五色，萱生玉陛自千秋。宫莺带语穿仙仗，苑树飞花漾御沟。六宇欢心同爱日，跄跄剑珮凤池头。  
胜日条风拂上林，龙池柳色绽黄金。发祥濬哲从莘女，卜历承徽见太任。恩涣九重颁凤诏，筵开万舞动鲸音。普天仁寿慈颜喜，春酒南山亿兆心。  
二月初弦月色涵，万年枝上露凝甘。大庖荐旨麟为脯，御苑迎晖树是云。北阙班联腾喜气，西山瑞霭接晴岚。得天禄位兼名寿，愿比华封永祝三。  
云汉昭回傍画檐，初弦新月正纤纤。琉璃窗晓龙栖桷，玳瑁梁深燕入帘。静检仙书开玉笈，时观女史拨牙签。六宫拜舞烟霞绕，四海讴歌雨露霑。  
彤闱几度上琅函，金简云书手肃缄。桂醑生香分月窟，萱龄应祝响嵩岩。天池荇吐鱼欣聚，霞锦花明鸟欲衔。坤德同天光四表，笙镛岁岁奏英咸。  

谨案：世祖冲龄嗣服，入主中原，天亶聪明，几余典学，兼通清、汉文字。宫中读书别殿，题曰“孚斋”，命徐元文撰《孚斋说》以进。临池染翰，书法天成，并深于画理。尝作泼墨山水，追契米家父子。又以指上纹蘸墨作渡水牛，生动浑成。诗不多作，未编御集。右《昭圣皇太后万寿》诗，顺治十三年二月丁巳万寿节表进，事见《实录》。表文有云：“毓懿秀于璇宫，令仪有俶；濬庆源于金屋，慈范允昭。庇及冲入，嗣承鸿业。回环今昔，深惟护佑之周祥；定省晨昏，祇奉诲言之谆切。艰难克济，基绪攸光。”又有云：“承乾应地，厚德而贵极域中；照电流虹，至仁而母仪天下。臣对扬懿德，奉若天休。幸销九日之流金，冀定四维于磐石。祇承二圣，诞受多方。恒顾畏于民岩，实仰遵乎慈训。奉觞北斗，展礼南宫。虽极尊养之至隆，岂伸酬报；弥感恩勤之方笃，宁既敷宣。”二圣谓太祖、太宗。表文敷陈懿媺，仍追溯创业之难，似当日词臣属草后，上实亲为裁定。崇养既极，雅颂克谐，谨全录以弁全书，庶知三百年文治之盛，其来有自。  

***清圣祖玄烨***  

圣祖仁皇帝，世祖章皇帝第三子。在位六十一年，建元康熙。葬景陵。有《御制文》一集、二集、三集、四集。  

***览贞观政要***  

春阳淑以嘉，流云洒几案。及此听政余，缣缃获披玩。寥寥三古后，载籍亦炳焕，俯仰千年余，盛治数贞观。修德偃干戈，措刑空狴犴。海外奉车书，臣民登燕衎。事往迹尚存，流风照觚翰。洋洋四十篇，可以一辞贯。仁义有明效，非由事击断。鄙哉封伦言，相去邈河汉。  

***登景忠山***  

景忠远上日方阑，岩壑层层生早寒。岭腹冻云凝玉仗，山中瑞气接仙鸾。鸣钟涧里经声近，击鼓楼前树影残。缭绕旌旗萦石道，六龙行处万民观。  

***时巡近效悯农事有作***  

芳郊景物丽，淑气扇暮春。灵雨应良节，光风薄嘉辰。省耕已届候，夙驾方来巡。前驱列式道，羽卫罗钩陈。时有田间子，荷耒披车尘。讥诃勿频数，疾苦当咨询。千耦幸终亩，二<畐甫>犹悬囷。穮蓘尔勤动，恫瘝予隐亲。赒赐出泉府，抚循属官臣。行潦有挹器，洌井无枯津。所惠良未遍，嗛嗛愧斯人。  

***滇平***  

洱海昆池道路难，捷书夜半到长安。未矜干羽三苗格，乍喜征输六诏宽。天末远收金马隘，军中新解铁衣寒。回思几载焦劳意，此日方同万国欢。  

昇平嘉宴同群臣赋诗用柏梁体朕于宣政听览之馀，讲贯经义。历观史册，于《书》见“元首”、“股肱”，“赓飏”、“喜起”之盛，于《诗》见《鹿鸣》、《天保》诸篇，未尝不慕古之君臣一德一心，相悦若斯之隆也。今际海内宴安，兵革偃息，首春令序，九陌镫煇，丰穰有徵，吾民咸乐。思与诸臣欣时式燕，爰于乾清宫广集簪裾，肆筵授几。斯时也，蟾光鳖炬，焜燿堂廉，彩树琼葩，杂罗樽俎。许笑言之勿禁，宽仪法而不纠。复令次登文陛，渥以金罍，咸俾有三爵油油之色焉。《易》曰：“上下交而志同。”《传》曰：“享以训恭俭，宴以示慈惠。”则今日之兕觥旨酒，岂徒以饮食燕乐云尔哉？顾瞻诸臣，或位居谐弼，或职任卿尹，或典文翰，或司献纳，宜共成篇什，以绍《雅》、《颂》之音。朕发端首倡，效柏梁体班聊递赓，用昭升平盛事，冀垂不朽云。康熙二十一年正月十四日。  

丽日和风被万方，（御制）  

聊云烂漫弥紫阊。（内阁大学士臣勒德洪）  

一堂喜起歌明良，（内阁大学士臣明珠）  

止戈化洽民物昌。（内阁大学士臣李霨）  

蓼萧燕誉圣恩长，（内阁大学士臣冯溥）  

天心昭格时雨旸。（吏部尚书臣黄机）  

丰亨有兆祝千箱，（户部尚书臣梁清标）  

礼乐文章仰圣母。（礼部尚书臣吴正治）  

庙谟指授靖八荒，（兵部尚书臣宋德宜）  

春回丹诏罢桁杨。（刑部尚书臣魏象枢）  

河清海宴禹绩彰，（工部尚书臣朱之弼）  

百度胥饬纲纪张。（都察院左都御史臣徐元文）  

千官济济盈岩廊，（吏部左侍郎臣张士甄）  

天公无旷勤赞襄。（吏部右侍郎臣杨永宁）  

有年歌协臣所望，（户部左侍郎臣李天馥）  

共期红朽答殊常。（户部右侍郎臣李仙根）  

转漕亿万充天仓，（户部仓场侍郎臣马汝骥）  

邦礼叨赞惭趋跄。（礼部左侍郎臣杨正中）  

职司寅清佐垂裳，（礼部右侍郎臣富鸿基）  

天河洗甲通蛮乡。（兵部左侍郎臣焦毓瑞）  

皇威四畅咸来王，（兵部右侍郎臣陈一炳）  

祇承钦恤和气翔。（刑部左侍郎臣杜臻）  

刑措不用民寿康，（刑部右侍郎臣叶方蔼）  

八材庀化师殳斨。（工部左侍郎臣赵璟）  

右平左墄开明堂，（工部右侍郎臣金鼐）  

仰窥神策驱天狼。（内阁学士臣李光地）  

膏以大泽人胥庆，（内阁学士臣张玉书）  

帝庸作歌追虞唐。（翰林院掌院学士臣陈廷敬）  

身依云汉赓天章，（翰林院学士臣张英）  

恪秉训厉敦羔羊。（都察院左副都御史臣宋文运）  

奉宣仁风之吴疆，（巡抚江宁右副都御史臣余国柱）  

九阍詄荡瞻龙光。（通政使司通政使臣王盛唐）  

斗杓高掩贯索芒，（大理寺卿臣张云翼）  

图列养正亲羹墙。（詹事府詹事臣沈荃）  

黄钟大镛谐祯祥，（太常寺卿臣崔澄）  

郊衢《击壤》欢丰穰。（顺天府府君臣熊一潇）  

大官珍膳罗酒浆，（光禄寺卿臣马世济）  

调闲六御腾康庄。（太仆寺卿臣张可前）  

忝预风纪凛清霜，（都察院佥都御史臣张吉午）  

出入玉珮声锵锵。（通政使司左通政臣崔官）  

纳言惟允尚职详，（通政使司右通政臣吴琠）  

褒忠励节感赐觞。（通政使司右通政臣陈汝器）  

圜扉阒寂春草芳，（大理寺少卿臣荣国祚）  

拜手好生颂禹汤。（大理寺少卿臣徐旭龄）  

前星令望钦颙卬，（詹事府少詹事臣王泽弘）  

终始念典用斯臧。（詹事府少詹事臣崔蔚林）  

言模行范煇缥缃，（翰林院侍读学士臣蒋弘道）  

猗欤至德日就将。（翰林院侍读学士臣胡简敬）  

叨尘侍从恩莫量，（翰林院侍读学士臣朱之佐）  

靖共夙夜无怠遑。（翰林院侍讲学士臣严我斯）  

梧桐生矣于高冈，（翰林院侍讲学士臣孙在丰）  

绸书东观翰墨香。（翰林院侍讲学士臣卢琦）  

三德六行为士坊，（国子监祭酒臣王士禛）  

宫官备位滋悚惶。（右春坊右庶子臣祖文谟）  

六经义叶如笙簧，（翰林院侍讲臣朱典）  

奎文焕若森琳琅。（翰林院侍读臣王封溁）  

朝朝橐笔侍御床，（翰林院侍讲臣董讷）  

纪载圣治金匮藏。（翰林院侍讲臣王鸿绪）  

频年宣室虚对扬，（翰林院侍讲臣高士奇）  

宸篇掞藻烛昊苍。（翰林院侍讲臣郭棻）  

承华毓德成圭璋，（左春坊左谕德臣陈论）  

青宫琪树栖鸾凰。（右春坊右谕德臣朱世熙）  

金舆导从骖云骧，（司经局洗马臣田喜{羽冓}）  

罘罳流影耀璧珰。（通政使司左参议臣赵士麟）  

仁波溟渤同濊汪，（通政使司左参议臣赵之鼎）  

鸾旂乘春零露瀼。（通政司右参议臣张鹏翮）  

爰赓《天保》矢勿忘，（通政使司右参议臣郑重）  

八表同轨来梯航。（大理寺寺丞臣徐诰武）  

云门磬管声喤々，（右春坊右中允臣吴珂鸣）  

泰交天阙开春阳。（左春坊左中允臣李录予）  

惟睿作圣金玉相，（右春坊右中允臣郑开极）  

珥笔何幸日月傍。（左春坊左赞善臣徐乾学）  

瑞逾宝鼎兼芝房，（左春坊左赞善臣郑之谌）  

尧樽夜醉星低昂。（右春坊右赞善臣沈上墉）  

在廷悦豫和宫商，（右春坊右赞善臣王尹方）  

　滥典乐正董上庠。（国子监司业臣刘芳喆）  

治登三五休声飏，（翰林院修撰臣归允肃）  

睿谟典诰同洋洋。（翰林院编修臣王顼龄）  

记神圣功臣职当，（翰林院编修臣曹禾）  

琅函瑶版书焜煌。（翰林院检讨臣潘耒）  

石渠高议芟秕糠，（翰林院检讨臣严绳孙）  

日侍清禁研铅黄。（翰林院编修臣杜讷）  

愿言直节谨自防，（吏科掌印给事中臣王承祖）  

帝心勤民重农桑。（户科掌印给事中臣王曰温）  

具举细目恢弘纲，（礼科掌印给事中臣李迥）  

诞敷文德四国匡。（兵科掌印给事中臣刘沛先）  

嘉禾既殖锄莠稂，（刑科掌印给事中臣姚缔虞）  

屈轶朱草纷两厢。（掌河南道御史臣唐朝彝）  

封章问夜检皂囊，（掌江南道御史臣任玥）  

拟将劲操坚苍筤。（掌浙江道御史臣李见龙）  

朝无阙事联班行，（掌山西道御史臣郭维藩）  

千门燎火宵未央。（掌山东道御史臣孙必振）  

升平高宴迈柏梁。（掌陕西道御史臣卫执蒲）  

***再游盘山***  

蓟州城北黄崖前，水甘土厚多平阡。崇山特起矗霄汉，栝柏夹路阴参天。回峦复嶂倍娟秀，幽林邃谷时夤缘。云藏古寺行未到，树杪先有钟声传。数峰突兀势陡绝，上迫箕尾双星躔。峨峨石状兽蹲立，因风摇曳如空悬。深潭清泠那可测，知是百尺神龙渊。钵泉恍惚有海眼，潮井呼噏通百川。不然泛滥亦易挹，何为万古清涓涓。神王融结天巧凿，更骋远目穷高巅。渔阳古郡最阻厄，屹为左辅雄幽燕。即今交河远置候，此实堂奥非临边。太平粗喜有端绪，石根沙碛皆原田。偶兹登陟聊驻旆，用寄襟抱题斯篇。  

***娑罗树歌***  

娑罗珍木不易得，此树惟应月中植。想见初从西域移，山中有人未之识。海桐结蕊松栝形，千花散尽七叶青。山禽回翔不敢集，虚堂落子风泠泠。楚州遗碑今已偃，峨眉雪外双林远。未若兹山近可游，灵根终古蟠层巘。繁阴亭午转团圞，回睇精蓝路几盘。凭教紫府仙山树，写入披香殿里看。  

赐施烺诗海氛之不靖，<舟宗>艟出没，波涛震惊。海滨居民鱼盐。蚕织、耕获之利，咸失其业，朕心恒悯恻焉。迩者滇、黔、陇、蜀、湖、湘、百粤悉底敉宁，蕞尔台湾，阻险负固。尔施烺衔命徂征，决策进取，楼船所指，将士一心，遂克岛门，迫其营窟，勇以夺其气，诚以致其归。捷书到阙，时值中秋，对此佳辰，欣闻凯奏。念瀛壖赤子，获登衽席，用纾南顾之忧，惟尔丕绩。即解是日所御之衣驰赐，载褒以诗。  

岛屿全军入，沧溟一战收。降帆来蜃市，露布彻龙楼。上将能宣力，奇功本伐谋。伏波名共美，南纪尽安流。  

***晓发虚谷***  

帷宫雨后纳新凉，虚谷风来百草香。万里晴云任舒卷，凭高但见碧天长。  

***谒大禹庙***  

古庙青山下，登临晓霭中。梅梁存旧迹，金简纪神功。九载随刊力，千年统绪崇。兹来荐蘩藻，瞻对率群工。  

***无锡小民以羔羊惠酒争献御舟笑而遣之***  

自昔君门隔九阍，如何草野得攀援。多因爱此元元切，忘分公然学负暄。  

经明成祖勒铭处指示扈从诸臣朕率师行四十五日，至我哨界，界内外高阜坡陀，大抵皆黄白沙、五色石。北行十一里，有石莹然独出，明成祖北伐刻铭其上，时则永乐八年庚寅四月十六日。朕今过此，適在四月十四日，山原犹昔，时日同符。朕谓明成祖之率师而行也，与今日异。其时出边皆敌人也，今蒙古悉我效力之人，其时皆汉人步卒，今我兵悉骑士，皆熟习边外之行。由此观之，明成祖深入敌中数千里，纵横若行无人之境，亦诚难矣。我军若不及彼，良可愧也，凡闻斯语者，当人人自奋焉。爰纪其事而系之以诗。  

伊昔永乐年，征焉嘶朔风。碛间铭片石，苔藓磨青铜。我行初拂拭，夏节欣相同。当时月在巳，今值清和中。后先间两日，彼亦一代雄。我武诗不庭，春发明光宫。塞草绿微茁，雨雪阴濛濛。或言时尚早，稍待边花红。宁知英杰人，所见良疏通。迅行掩不备，兵法贵折冲。军谋在帷殿，士气如虎熊。岂不资群策，惟断斯有功。作诗纪其事，聊以示臣工。  

***渡克鲁伦河纲鱼暂驻待后军至***  

胪朐河水何泱泱，高山发源清且长。汉北经流数千里，东趋潦海归扶桑。夙昔河壖亦沃土，狡寇来据巢其疆。自春徂夏雨泽断，塞草不绿川原黄。惊闻我师自天来，远渡沙碛思遁藏。焚巢裹糇夜窜走，老羸稚幼委道傍。朕率轻骑渡河北，平沙浅水湔甲裳。命士举网截清流，鲜鳞泼刺河中央。笑彼智短气复懦，捐弃形势奔仓皇。此时中宵自颠沛，当年北鄙徒披猖。我师英武且整暇，临河饮马皆鹰扬。黄钺一麾诸部集，回首万骑方腾骧。  

***甲子冬日过阙里***  

銮辂来东鲁，先登夫子堂。两楹陈俎豆，数仞见宫墙。道统唐虞接，儒宗洙泗长。入门抚松柏，瞻拜肃冠裳。  

***松花江网鱼最多颁赐从臣***  

松花江水深千尺，捩柁移舟网亲掷。溜洄水急浪花翻，一手提网任所適。须臾收处激颓波，两岸奔趋人络绎。小鱼沈网大鱼跃，紫鬛银鳞万千百。更有巨尾压船头，载以牛车输欲折。水寒冰结味益佳，远笑江南夸鲂鲫。遍令颁赐扈从臣，幕下然薪递烹炙。天下才俊散四方，网罗咸使登岩廊。尔等触物思比讬，捕鱼勿谓情之常。  

***弹琴峡***  

琮琤流水意，彷佛似鸣琴。曲度泉归壑，声兼峡泛吟。空山传逸响，终古奏清音。不御金徽久，泠泠会素心。  

***瀚海***  

四月天山路，今朝潮海行。积沙流绝塞，落日度连营。战伐因声罪，驰驱为息兵。敢云黄屋重，辛苦事亲征。  

***赐将士食***  

万骑拥雕弓，长鸣向北风。龙荒弥旷远，虎旅正骁雄。战鼓黄云外，旌门紫气中。朕躬方蓐食，与尔六军同。  

***剿噶尔丹大捷***  

残寇疲宵遁，横冲节制兵。我师乘锐气，谁许丐馀生。貔虎三军合，鲸鲵一战平。愧称谋画定，讨罪荷天成。  

***自宁夏出塞滨河行至白塔乘舟顺流而下抵湖滩河朔作***  

黄河之源难可穷，滔滔来自遐荒中。既入洮兰复西出，飞涛浩瀚声淙淙。来从边山远跋涉，遣师挽饷兼采风。回銮欲假顺流便，特乘艇舰浮奔洪。潆洄大野势几曲，沙岸颓突还巃嵸。乱柳排生枝幹密，中有巨鹿藏榛丛。遥山转转行莫尽，忽前俄后迷西东。有时塞云催急雨，晚天霁色横长虹。旌门月上夜皎洁，水光直与银汉通。放棹百里只瞬息，迅于走坂驰骏骢。中霄望见旄头落，幕北已奏烟尘空。四月十四日夜，奏报噶尔丹穷蹙自尽，其下悉平。兹行永得息兵革，岂惜晓暮劳予躬。长河绵延古鲜历，巡阅乃与区域同。自此寰海乐清晏，熙恬万国咸亨丰。  

***己卯南巡视河工回跸***  

行遍江南水与山，柳舒花放鸟绵蛮。明朝又入邳徐路，凤阙龙楼计日还。  

***登都城***  

城高千仞卫山川，虎踞龙盘王气全。车马往来云雾里，民生休戚在当前。  

***五十一年春二月二十四日回銮遇雨故作春雨行***  

春雨难过时，春耕不可误。江南苦多霪，河北厌久煦。地湿易蒸云，土硷能散雾。年年常觌此，惟祝顺旸雨。纵然蒙天眷，更欲明三务。去岁银花盈尺余，今看滂沛满沟渠。儿童应门有喜色，农夫奔走百愁舒。忙布种，治畦蔬，山谷原隰免欷歔。四民俯仰皆安业，庙堂忧悯当少除。娱目怡心愿后乐，又虑夏秋苗何如。仰冀阴晴无爽忒，方致大有登农书。  

***饯闽抚陈瑸***  

留犊从来汉史傅，建牙分阃赖官贤。宽严驭吏须交勉，教养宜民务使全。岭海屏藩消蜃气，关山保障息烽烟。迎年节近新春至，援笔枫宸饯别篇。  

***病中偶尔问及工部尚书翰林院掌院学士徐元梦乃同学旧翰林康熙十六年以前进士再无一人矣率赋一律以遣闷怀***  

七旬彼此对堪怜，病里回思一慨然。少小精神皆敝尽，老年岁月任推迁。常怀旧学穷经史，更想余闲力简编。诗兴不知何处至，拈毫又觉韵难全。  

***朕自幼不喜厚味今年登古稀深知粗食软蔬足以颐养天和有人进蒌蒿苦麻者因而书怀***  

淡泊生精液，清虚乐有余。鬓霜惭薄德，神惫恐高誉。苦好山林趣，深耽性道书。山翁多耄耋，粗食并园蔬。  

***丰登者朕之获福歉收者朕之失政出此入彼不能自恕故作近体一律以自遣***  

喜雨人同我不然，鳃鳃宵旰待丰年。千村时若千村庆，一日恒旸一日愆。率土盈宁难并得，普天恩泽岂兼全。先忧后乐何能遂，衰景残龄祇自怜。  

***题班师图***  

战马初间甲士欢，挥戈早已破楼兰。弥天星斗销兵气，照彻天山五月寒。  

***清世宗胤衤真***  

世宗宪皇帝，圣祖仁皇帝第四子。在位十三年，建元雍正。葬泰陵。有《御制文集》。  

***春园读书***  

一片芳菲上苑东，昼长人坐落花风。蒙茸细草侵阶绿，浓艳夭桃映阁红。香惹游峰窥几席，晴薰舞蝶傍帘栊。韶光脉脉春如海，讽咏芸编兴不穷。  

***瞻仰盛京宫阙念祖宗创业艰难恭赋二十韵***  

奉命趋辽海，猗欤仰旧宫。逶迤龙脉远，詄荡凤城雄。念昔开洪造，乘时建武功。师征方自葛，考卜重迁酆。一剑风尘际，三陲指顾中。神威宣率士，皇极协苍穹。式廓弥增壮，维垣遂克崇。八门连阃域，双阙竦高空。曳珮千官列，输琛万国同。兵农咸定制，礼乐渐移风。爰及纯熙介，覃敷景历融。寰区欣奠鼎，故里抱遗弓。沛邑恩优渥，舂陵望郁葱。星躔争拱北，王气本从东。绵瓞锺灵盛，凝休后裔蒙。圣慈殷孝享，敕谕遣微躬。肃睹兴京胜，恭承祀典隆。丕基劳栉沐，奕叶荷帡幪。松槚灵祇护，檐楹肸蚃通。祖宗光烈在，明发惕愚衷。  

***望岱***  

芙蓉万仞插丹梯，海上群峰莫与齐。九点青烟看野马，五更红日候天鸡。云封峭壁松多古，藓积残碑字未迷。冉冉岭头笙鹤下，仙坛曾此降金泥。  

***己酉夏南甸大阅***  

风拂榆槐晓角鸣，筑坛选将命专征。飕飕羽箭穿杨巧，猎猎云梢耀日明。万里玉关平虏穴，三秋瀚海渡天兵。裹粮带甲须珍重，扫荡尘氛远塞清。  

## ●卷二

***清高宗弘历***  

高宗纯皇帝，世宗宪皇帝第四子。在位六十年，建元乾隆。内禅尊为太上皇帝。葬裕陵。有《乐善堂全集》、《御制诗》初集、二集、三集、四集、五集、余集。  

翠云砚歌（松花江之涯有石，质坚色绿，磨而为砚，不减端溪。爰以“翠云”名之而歌以诗。）  

松花江水西北来，摇波鼓浪殷其雷。波收浪卷滩石出，高低列翠如云堆。蜀相八阵此其种，江间水流石不动。日月临照皛光华，波涛濯洗如璧珙。长刀槎桠绳脩蛇，刀割绳缚出滩沙。他山之石为之碫。毡包车载数千里，远自关东来至此。横理庚庚绿玉篸，长方片片清秋水。爰命玉人施好手，质坚不受相攻剖。磨礲几许砚乃成，贮以檀匣陈左右。龙尾凤咮且姑置，铜雀旧瓦今何有。自憙得此迥出群，锡以嘉名傅不朽。  

楼松（即偃盖松也，见《抱朴子》。）  

盘山之侧双株松，拏空森竦翠色浓。落落不改四时色，萧萧独韵三秋风。几年驱车蓟州路，摩挲古榦不能去。高耸浮图带野烟，平飞画栋凌云雾。品题曾记《抱朴子》，楼松郁郁差相似。梢振寒声卷浪涛。根蟠巨石叠阶戺。当时铜雀巳成尘，此楼独占千年春。婀娜何曾贮歌舞，幽秘或可栖仙人。可怜路旁桃李枝，阳和发育争参差。西风摇落无颜色，空令独树含清悲。安得韦偃写直榦，倩伊图入鹅溪绢。挂壁凉飔镇日秋，坐卧青云眄银汉。  

***古风***  

矗矗山头峰，忽为山下道。泛泛水中萍，倏作原上草。何异人间世，梦幻频颠倒。朱墨分贵贱，彭殇齐寿夭。万境何萦心，潇洒舒怀抱。池水淡以深，一泓秋月皎。  

暮出城东门，见彼耘田者。伛偻畦垅间，红日正西下。挥汗立片时，薰风散平野。指日卜西成，篝东赛秋社。还忧租税重，催迫不相假。终岁事辛勤，农夫莸利寡。  

黄金镂为钿，明珠饰为珥。袅袅瘦腰肢，若不胜罗绮。佳人命多蹇，嫁与薄情子．劝君觅封侯，出门求金紫。虽去万里遥，脉脉甘守此。朝游花陌间，暮宿青楼里。终老迄无成，妾身安所恃。  

有客天一方，遗我尺幅书。开缄肃起拜，如获双明珠。还君以空函，非缘友道疏。相思在衷曲，覼缕不能抒。  

明月照高楼，上有窈窕人。秋风冷蕙带，舞袖欲生尘。肠断望斑骓，心灰忆锦鳞。叠我鸳鸯被，收我芙蓉茵。相思隔万里，罗帐为谁春。  

独树少嘉荫，两树阴扶疏。彼此相讬藉，春风摆叶初。茏葱森天宇，绿影含绮疏。雨露岂有私，生理颇自殊。忽然萎其一，孤立等无徒。草木尚如此，交情慎莫渝。  

秋风西北来，庭砌凉以清。玉魄映疏梧，唧唧寒蛩鸣。双星在河汉，新伤离别情。谁家碪杵动，良人方远征。而我晏然卧，凉飔拂画楹。残梦回枕簟，吟哦月影明。  

***雉将雏***  

行行麦陇边，见一雉将雏。雏儿才长成，哑哑学母呼。（一解）  

翅软未解飞，嘴嫩未能食。饮啄与游翔，皆赖顾复力。（二解）  

儿兮依其母，母乎爱其儿。一朝羽翼全，那料南北飞。（三解）  

有童持长竿，捕雏何遽遽。老雉虽善飞，绕匝不忍去。（四解）  

雏儿颇有智，藏伏荆棘间。棘密难探取，儿童怅空还。（五解）  

须臾童去远，老雉还来视。母子得全活，鼓翼心倍喜。（六解）  

尔童一何忍，尔雉一何慈。孰谓天良心，人禽乃倒之。（七解）  

观物可会心，抚古常自镜。今朝忽见此，大愧中牟令。（八解）  

***心远阁秋眺示大学士及南书房翰林等***  

一指当人前，不见泰山高。离娄闭目时，讵可察秋毫。至人用心镜，万物不能逃。王者明四目，智烛良独操。兹阁名心远，寓意岂在遥。结构山之巅，俯仰近云霄。况值三秋深，天气高泬寥。叶落万林疏，凭眺心神超。伊余有远思，匪恋物华撩。或情有壅蔽，或民嗟苦劳。或贤当登进，转令在下僚。或时虽小安，遽益志气骄。见理有不周，愆尤自此招。辩言有未当，是非致混淆。心远之谓何，岂谓盼荒郊。即事因自儆，此乐非游遨。  

***相马歌赐来保***  

伯乐善相马，车下老骥出。今岂无其人，来保称第一。曩时有黄海，国朝善相马者。亲授相马术。谓不相其皮，亦莫称其力。心端德自优，万中无一失。天闲云锦群，一顾靡不悉。为余辨骊黄，六飞协安吉。此术固云美，相人亦可则。况兹居八柱，亮采汝所职。勉此空冀心，佐予敷九德。  

***兴京***  

姬室于豳日，炎刘起沛时。一人方缔造，四海遂为基。皇涧犹然在，皋门尚可思。屏藩堪示固，宫室不言卑。往者争雄际，同归出众姿。秋风经故国，膏雨遍新陂。父老迎鸾驭，材官卫羽旗。初来尤切切，欲去更迟迟。言念皇图缵，端维厚德垂。凛乎同驭朽，告我后人知。  

***乾隆九年十月重葺翰林院落成车驾临幸赐宴送大学士掌院事鄂尔泰张廷玉进署以张说东壁图书府五律字为韵赋东字音字二首敕诸臣各分一字赋诗***  

抚序权居北，占星壁在东。斯干歌翰苑，于乐鬯儒风。改殿当年异，登瀛此日同。三台司道筦，二老亮天功。乐具《卿云》奏，筵开《湛露》融。底希光旧史，长此赞微躬。  

木天临翠辇，鸳侣集华簪。广学心常切，因文道可寻。横汾阴岂昔，来泮水犹今。礼乐于焉盛，觥罍取次斟。诗惭得珍字，辞喜献官箴。反辔重城暮，犹闻歌诵音。  

***李慎修奏对劝勿以诗为能甚韪其言而结习未忘焉因题以志吾过***  

慎修劝我莫为诗，我亦知诗可不为。但是几余清宴际，却将何事遗闲时。  

***检近稿偶志***  

少小学为文，韩苏有卓型。别裁及诗格，李杜真前旌。立言人所志，见道羌孰能。自读宋儒书，始知朱与程。诏我为学方，主敬与存诚。空言信何补，要道在躬行。矧兹继百王，君师任匪轻。衡门有遗贤，安能致诸廷。沟壑有饿殍，安能饱以羹。返己率多惭，佳文何足称。有时雨未降，披衣宵立庭。既霑或苦潦，踟蹰复望晴。黍高稻宜低，夏耘春勤耕。望杏杏未红，瞻蒲蒲巳青。织妇虑寒心，农夫望岁情。茅檐艰苦状，彷佛常共赓。结习难尽除，聊如劳者鸣。工拙非所论，岁月差可徵。诗史让少陵，我方作农经。  

玉瓮歌玉有白章，随其形刻为鱼兽出没于波涛之状，大可贮酒三十余石，盖金、元旧物也。曾置万寿山广寒殿内，后在西华门外真武庙中，道人作菜瓮。见《辍耕录》及《金鳌退食笔记》。命以千金易之，仍置承光殿中，而系以诗。  

昔夏有德声教讫，九牧贡金来魏阙。铸鼎象物备神奸，山泽遍逮遗海物。化工为鉴敷土心，蓝田日暖露山骨。工倕缩手不敢斫，乃借刚斧来月窟。含形内虚象海德，葆苞元气洞芒芴。骇波涾氵陁回迤涎，惊澜灙漭涌瀄汩。习坎有孚坤厚载，魄渊朝夕输出没。浮黍几粒见三山，泰华安能诩昂屹。何奇不有怪不储，汤汤漻氵葛郁呵<口欻>。驾山之鳌横海鲸，天吴罔象纷怳欻。元螭紫贝朱鳖鼍，肥遗蟕蠵蟚蜞蚺。赤龙焚蕴修鼋浮，苍虬揵鳍海马突。鳙鮨<鱼飞>魜鲲鲕鳀，魱<*鱼瞢魼鳎鲿魦鳜。珊瑚玳瑁鲛人珠，孕珍产瑰宏泱郁。用协上下承天庥，重逾九鼎光朝黼。千秋法物昭灵奇，歊云吐景镇溟渤。匪同器宝乃待人，金名琼华岛方周大训楚《梼杌》。琼斝绣筤吁奇淫，商彝晋铎蓬蔚。琼岛春阴（元万寿山，）万景全，广寒高殿青云拂。倒茄下垂红狎猎，沈香横泥入声气蓬勃。从臣敬南山颂，樽拟白兽颁章韨。存亡蜃市阅荆凡，谷陵秦项纷遗仡。金露秋风忆桂香，金露亭在广寒殿前，见《辍耕录》。凄傍山人煨榾柮。五陵年少重金刀，谁从兰若寻荒碣。惜乎古器就湮灭，有如献璧连遭刖。刮苔涤垢露光晶，天然岂用施劘劂。波臣水族群躨跜，夏奡秦丁难挠抇。承光相望接堆云，承光殿在万寿山南，隔一水，桥曰“堆云”。金、元旧址，惟此存耳。人有怀归物，岂不信哉。安得如汝寿，汉京铜仙应愧艴。  

***御史有以沙汰僧道为请者朕谓沙汰何难即尽去之不过一旨之颁天下有不奉行者乎但今之僧道实不比昔日之横恣有赖于儒氏辞而辟之盖彼教已式微矣且藉以养流民分田授井之制既不可行将此数十百万无衣无食游手好闲之人置之何处耶故特为诗以见意***  

颓波日下讵能回，二氏于今亦可哀。何必辟邪犹泥古，留资画景与诗材。  

***平原***  

驱车渡平原，因作平原行。平原公子喜宾客，一时豪士列坐盈。美人笑躄者，请头太不情。造门自谢客复至，至今难论伪与诚。所幸毛遂一脱颖，顷刻辨论从约成。当时齐楚魏公子，皆云好士略可评。脱秦得济于狗盗，乱楚不断于朱英。如姬窃符夺晋鄙，危计密定亥与嬴。客不过如此，主亦奚足称。呜呼战国尚谲诈，其真贤者惟应隐迹衡门耕。  

***阿玉锡歌***  

阿玉锡者伊何人，准噶尔属司牧臣。其法获罪应剉臂，何不即斩犯厥尊。徒步万里来向化，育之塞外先朝恩。（事在雍正十一年。）萨拉尔来述其事，云即彼中勇绝伦。持铳迎面未及发，直进手夺无逡巡。召见赐银擢侍卫，即命先驱清漠尘。我师直入定伊犁，达瓦齐聚近万军。鼓其螳臂欲借一，依山据淖为营屯。我两将军（阿睦尔撒纳、萨拉尔。）重谘议，以此众战玉石焚。庙谟本欲安绝域，挞伐无乃违皇仁。健卒抡选二十二，曰阿玉锡统其群。有曰巴图济尔噶，（去年投诚，封郡王，讷墨库属之章京也。）及察哈什副以进。（叶○此人乃我师至伊犁新投诚之宰桑。）阿玉锡喜曰固当，（去声。）廿五人气摩青旻。衔枚夜袭觇贼向，如万祖父临儿孙。大声策马入敌垒，厥角披靡相躏奔。降者六千五百骑，阿玉锡手大纛搴。达瓦齐携近千骑，駾走喙息嗟难存。荆轲孟贲一夫勇，徒以藉甚人称论。神勇有如阿玉锡，知方亦复知报恩。今我作歌壮生色，千秋以后斯人闻。  

***舒布图铠巴图鲁奇彻布歌***  

千人万人敌昔有，亦惟能将资众力。一人奋勇敌二千，昔未前闻今始出。其人曰惟奇彻布，向为侍卫备宿直。（叶。）去岁从军监包沁，包沁之人乃通贼。（厄鲁特呼炮为包，包沁，其司炮人也。上年正月，其宰桑阿克诸尔率众二千余人来附逆贼阿睦尔撒纳之乱，包沁煽动阑出卡伦，为官军所歼。）来围其帐欲肆害，奇彻布曾无惧色。徐腰櫜鞬手弓箭，出帐跨马声霹雳。蚁聚叫讙群近前，应弦馥倒贼辟易。辟易复前恃其众，长枪火铳竞相逼。奇彻布且战且走，得一柳林为障翼。贼人围之凡数重，恐自伤无施铳隙。持枪人亦弗敢进，进被箭死尸横骼。二千人各二千心，一人气夺二千魄。侵寻天暮众西奔，奇彻布归奏殊绩。赐金赐爵酬勤劳，复请从师肯宴息。舒布图铠巴图鲁，神勇之名汝应得。荆轲孟贲匹夫豪，日月爝火光应熄。我歌嘉尔岂徒然，勖我八旗永为式。  

***三巴图鲁歌***  

巴图鲁者勇冠军，昔我旗人颇恒有。近世以来殊不闻，盖因太平日已久。岁寒松柏见后凋，当春何以殊榆柳。迩者西鄙属用军，折冲咸欲效奔走。舒布图铠已超群，三巴图鲁亦赳赳。其一额纳伸，去岁伊犁从将军。将军使彼询事因，单骑径入众贼群。左支右屈，箭毙数人。知事不济，拨刀自刎期报君。其一巴宁阿，（读作麻韵。）仓卒乱时，将军前后护卫相蔽遮。发无不中，中无不死，杀人如麻，将军遣之出，巴宁阿曰朝廷命官，偷生安往耶！力敌视将军尽节，然后伏剑义烈真堪嘉。二人既死还复甦，宰桑巴磉得之壮其志，养之数月，我师再入方得归军牙。其一曰富锡尔，将军命之携印以出归帝里。其奈贼人拥蜂更屯蚁，料不能出，将印沈之水，力战受创命垂尽，伊犁喇嘛救之得不死。故赐额纳伸曰卓礼克图巴图鲁，卓礼克图者，节义卓尔永不渝。赐巴宁阿曰昆都尔巴图鲁，昆都尔者，力敌万人暇有余。赐富锡尔曰哈布台巴图鲁，哈布台者，穿杨贯石技不殊。回思去岁迅功成，亡矢遗镞夫何曾。不期小丑逆志萌，未能除蔓我二卿。乃致沙场双捐生，亦我坐谋遥未精。嘉我旗人多忠诚，旧风未远垂仪型。愉以为戚留定评，乃至西海扬芳声。  

***回纛行***  

小和卓木其号。霍集占，其名。领兵来援围城严。先是其兵来赴救，托和鼐地名。已二千歼。逃生回者匍匐告，昧死尚敢潜窥觇。城中知有贼接应，借一出突施戈锬。绿旗围城腹背敌，屹立不动战方酣。是时实赖爱隆阿，副都统领队大臣。率千骑至皆奇男。吉林满兵及索伦兵。横冲截入乱回阵，斩将获丑如囊探。狂回难当复大败，东笼案角相藉搀。驱至鄂根河之侧，溺水毙者如眠蚕。贼约五千三千死，千馀战士威风添。霍集占乃抱头窜，搴其大纛铜旗尖。咳首五色书旗幅，不解其义言詀詀。驿致既喜复致惜，设执逆首除凶憸。徂惟求定靖遐壤，止戈和众吾方忺。  

***博罗齐行***  

博罗齐者邻和阗，贼回据险侦我军。先是围解黑水困，元戎遣救抡二臣。去冬，将军兆惠兵偪叶尔奇木，恃勇径渡叶尔奇木河，以众寡不敌，为贼所困，乃筑栅黑水之地，相持累月。小和卓木乘间遣贼党往围和阗，六城已失其三。逮副将军富德统兵应援，与兆惠夹击破贼。围解之后，兆惠与诸将集议，遣副都统瑚尔起及巴图济尔哈尔率偏师驰救和阗。一为瑚尔起，吉林旧族世受恩。一巴图济尔哈尔，乃厄鲁特宰桑，其勇诚超群。同心协力速赴援，率军数不能盈千。途历戈壁不毛之地，负甲步进无俄延。哈拉哈什已垂陷，齐凌札布驰来言。夜急行至伊立齐，时贼望风先逃奔。集兵拯哈拉哈什，赖天大雾弥漫漫。乘雾直捣贼营后，伺怠奋勇攻中坚。斩将搴旗获辎重，孤城恢复余俱安。昔薛延陀绘神能致雪，冀困李勣终乃自敝焉。此雾或亦敌鲊荅，西域习咒术者，能禁制作使风云雨雪霜雾，名为鲊荅。翻为我用成功全。《易》云天所助者顺，向犹未信今信然。持盈知足感帝佑，敢肆志诩能开边。  

***墨尔根巴图鲁玛瑺斫阵歌***  

乙亥以来有事戎，赖我众力成肤功。重赏之下多勇士，舍身图报群输忠。舒布图铠实巨擘，三巴图鲁继厥踪。见《丙子集》中。后乃不可屈指数，就中玛瑺尤称雄。经卅余战皆首出，搴旗斩将谁争锋。铁骑凭陵诸鄂拓，准夷部落名。肃清伊犁扬英风。今春我军急进援，富德率师如罴熊。玛瑺命领涂路首，蒙古语先锋、探信者。呼尔璊处贼迎攻。堂堂之阵贼辟易，瑺乃独进蹑寇穷。金鞭连策大宛马，绣蝥不用用雕弓。一箭正中贼要害，再箭仓卒乃落空。三箭终殪贼堕马，忽忘深入贼队中。蜂屯蚁杂齐拥簇，瑺之马毙倒沙蓬。舍马步战短兵接，叱咤凌厉气如虹。我军随进瑺乃出，检伤十处中去声。其躬。以帛裹伤明复战，义胆自有神帡幪。花门降胡咋舌叹，如此超勇闻何从。将军一一据实奏，不奇其勇怜其衷。设非立志忠且壮，安能效命功名崇。驰驿令归不可再，嫖姚赐第今堪同。席前备陈陨涕听，厚赍觉未酬勋庸。仍归禁旅领宿卫，命为护军统领。若无曩勣扌为谦冲。古来归奏未央殿，却闻天子不召见。  

***固济尔巴图鲁璊绰尔图尽节诗***  

璊绰尔图者，索伦侍卫员。曾以血战功，因赐号旌贤。璊绰尔图于乾隆二十一年冬随大兵进剿阿睦尔撒纳与哈萨克，力战有功，特赐是号。固济尔何谓？敢勇能摧坚。亦云其勇耳，大节乃炳然。兆惠定回城，哈什哈尔。驿章一一宣。云有玛穆特，被回虏去年。其人厄鲁特，随军厮役焉。将军遣侦骑，彼亦随往旃。时将军遣散秩大臣达什策楞及璊绰尔图、莫宁察、岱屯等率兵百人前行，捉生口。玛穆特，莫宁察厮养也。忽被贼回遮，众寡敌实难。矢尽守空屋，奋突挥以拳。莫宁察战役，（“役”，疑当作“殁”。岱屯命亦捐。璊绰尔图在，伤重饮剑艰。猝被生缚去，至霍集占前。卓立唾贼骂，裂眦发冲冠。巴图鲁侍卫，岂惧尔狂犭册。天兵今少至，数万继进连。以千敌尔万，汝灭踵不旋。霍集占乃怒，持刀向颈剸。其达什策凌，同时遭系牵。霍集占忿詈，尔厄鲁特人，叶。唇齿应相依，何受中国官？铁钩钩四肢，其死最可怜。是皆所亲见，饰语敢取愆。徒以无足数，旦夕命苟延。渠逃定回城，乃复得见天。兆惠闻此语，既悦继涕涟。悦以我有人，涕以己所遣。叶。据实历详陈，痛泪不忍看。心与帅臣同，恩加宁惜骈。璊绰尔图等，前已有旨敕部照阵亡例赐恤，今悉其死事英烈状，复命察其子嗣，优加恩恤。为齿睢阳张，为舌常山颜。古有今岂无，诗录其人传。  

***李迪鸡雏待饲***  

双雏如仰望，其母竟何之。未解率场啄，谁怜空腹饥。展图一絜矩，触目切深思。灾壤民待哺，慎哉群有司。  

***仿李迪鸡雏待饲图即用题迪画韵***  

待饲摹李画，吾心重平声。念之。设如歉岁值，谁救小民饥。独我诚深惧，诸臣愿共思。子舆举稷语，应各慎攸司。  

***王穀祥春雏得饲图***  

老雀含虫归故枝，群雏待哺意堪悲。观图不觉生怜悯，合共思哉良有司。向曾摹宋李迪。《鸡雏待饲图》，并题句，以喻“政在养民，诚当保赤”。因镌石颁赐，用勖司牧之吏。兹览王穀祥此图，老雀归飞，含虫欲饲；雏者色喜，迎承恐后。一段殷情，神貌欲活，与李迪待饲之意同。而予絜矩之志，触目即廑民艰。虽新正下诏，展赈加恩，行之五十余年，犹未能户庆盈宁。水旱常有，彼向隅者，岂尽免腹枵之叹哉！仍命摹泐以示良有司，俾各发天良，勉与我共治者。  

射生手国语及蒙古语皆谓之默尔根，选善驰能命中者为之。围中射中兽，则命若辈随踪获取。  

射生手，射生手，诸部人中无不有。抡其精者侍两傍，御弧中兽随获取。射生手，数近百，挟弓抨矢舒双翼。百人中必有一中，中则都称射生得。千二百骑围如输，驱来悉率宴一人。百射那能必百中，弗中群怃中群颂。诘戎示度以己先，奚啻十目之所观，一节亦识为君难。  

***怀旧诗***  

***龙翰福先生***  

今古既殊宜，其教亦异施。古方教数年，今为出阁时。忆半舞勺岁，皇考抡贤师。即从师授经，讵惟习《少仪》。循循既善诱，严若秋霜披。背诵自幼敏，匪曰诩徇齐。日课每速毕，师留为之辞。以此倍多读，胥益平生资。谁知童时怨，翻引老日悲。不失赤子心，能无缱绻思。呜呼于先生，吾得学之基。  

***可亭朱先生***  

皇考选朝臣，授业我兄弟。四人胥宿儒，徐元梦朱及张廷玉嵇。叶○曾筠。设席懋勤殿，命行拜师礼。其三时去来，可亭则恒矣。时已熟经文，每为阐经旨。汉则称贾董，宋惟宗五子。恒云不在言，惟在行而已。如坐春风中，十三年迅耳。先生抱病深，命舆亲往视。未肯竟拖绅，迎谒仍鞠<月卺>。始终弗逾敬，启手何殊尔。呜呼于先生，吾得学之体。  

***闻之蔡先生***  

先生长鳌峰，陶淑学者众。奉命训吾曹，风吟而月弄。虽未预懋勤，八载寒暑共。常云三不朽，德功言并重。叶。立言亦岂易，昌黎语堪诵。气乃欲其盛，理乃欲其洞。是实为学方，虚车徒驾{西乏}。叶。因以书诸绅，未敢妄操纵。德功吾何有，言则企该综。呜呼于先生，吾得学之用。  

***故大学士鄂尔泰***  

业师祇三人，其三情向剖。谓徐、张、嵇，见三先生诗。皇考重英贤，率命书房走。鄂蒋廷锡以阁臣，蔡珽法海列卿九。胡煦顾成天刘统勋梁诗正任，启运。邵基戴瀚来先后。其时学亦成，云师而实友。不足当绛帷，姓名兹举偶。鄂其中巨擘，内外勤宣久。初政命总理，顾问备左右。具瞻镇百寮，将美惠九有。好恶略失尚，性阳阴则否。遵诏命配享，旌善垂不朽。  

***故大学士张廷玉***  

风度如九龄，禄位兼韦平。承家有厚德，际主为名卿。不茹还不吐，既哲亦既明。述旨信无二，万言顷刻成。缮皇祖实录，记注能尽诚。以此蒙恩眷，顾命配享行。及予之莅政，倚任原非轻。时时有赞襄，休哉国之桢。悬车回故里，乞言定后荣。斯乃不吾信，此念岂宜萌。臧武仲以防，要君圣所评。薄惩理固当，以示臣道贞。后原与配享，遗训敢或更。求享彼过昭，仍享吾意精。斯人而有知，犹应感九京。  

***故大学士一等忠勇公傅恒***  

世臣亦近戚，丹诚素所信。命之习政事，幹材亦日进。金川往经略，旌旗改观奋。然其时其势，未宜深入迅。郎卡既怖詟，特许归降顺。凯旋赞黄阁，章服三锡晋。西师两用兵，同心却众论。坐谋无不协，用蒇大功建。其后征缅甸，力请往抒荩。猛拱既收服，官屯近围困。祇以水土劣，兵役多病顿。值彼悔罪请，爰撤师旅振。然因受瘴深，兼悔堕功闷。遂以永辞世，饰终典空绻。嗟我社稷臣，所期宁在近。年少长于余，骑箕惜且恨。  

***故大学士来保***  

初供批本职，后弃侍卫护。弓矢固所习，悫勤更其素。止进恒有常，不失尺寸处。洊升掌内府，亦久蒙恩遇。因命长部曹，旅赞丝纶布。更践既已深，老成遂独许。叶。虽无赫赫名，却有休休度。读书通大义，万石犹后步。  

***故大学士刘统勋***  

从来举大事，要欲众志定。小利亦何庆，小失亦何病。阿逆之初叛，众论已纷竞。统勋督陕甘，储需任所胜。欲弃巴里坤，是殆乱军令。治罪易廷桂，并令随军进。五年大功成，释罪重从政。赏罚寓经权顺应自取听。十馀年黄阁，总兼部务仍。叶。遇事既神敏，秉性原刚劲。进者无私感，退者安其命。得古大臣风，终身不失正。  

***故协办大学士一等武毅谋勇公兆惠***  

西师历五年，准回两进诗。两讨凡两阻，兆惠皆经了。而皆安然出，蒇功荷大造。设非忠诚笃，加以勇略昭。焉能合众志，成城锡箔保。蒙古语，锡箔者即岩堡之谓也。耆定赞丝纶，章服元勋表。长予才三年，何不同予老。  

***故户部尚书一等果毅公阿里衮***  

昨岁秋之仲，盛京谒陵园。三大功臣墓，陪葬其间存。额亦都与扬古利、费英东并以开国佐运勋臣陪葬于福陵、昭陵之间。兹阿里衮者，额都四世孙。额亦都，急呼之则为额都。勇岂匹其祖，忠实一例肫。兆惠阻黑水，回众如蜂屯。尔时舒赫德，统兵速入援。又被狂且阻，进退至两难。適值阿里衮，送马继进遄。率兵亦弗多，乘夜贼营掀。贼骇自天降，鹿埵群逃奔。两军俱善归，重进鸿功全。后复往征缅，受瘁惜陨身。一再忘躯劳，思之辄泪扪。幸而子善继，子丰升额授副将军征金川，奋勇奏绩，以其克绍祖风，于公爵加“继勇”二字，凯旋复加一等子世爵。乃未几以病殁，益增悼叹。金川建殊勋。凯旋以病终，悲惜何忍言。  

***故云贵总督将军一等诚嘉毅勇公明瑞***  

凡经百余战，战必先众军。不谓世胄家，而有如此人。读书知大义，挽劲鲜与伦。短身既精悍，谋略兼出群。功难偻指数，嘉赍匪因亲。征缅次孟腊，独入克捷频。恨遇忌功者，逍遥河上陈。力战绝后继，终焉捐其身。于尔无悔怨，于我增悲辛。不须读杜牧，谓过赵使君。  

***故大学士舒赫德***  

遇顺饶有智，逢艰或失算。究以从政久，经事实明练。屡罢屡复用，中心惜英彦。践历更老成，遂掌丝纶涣。西师频建功，然职在参赞。土尔扈归顺，经理实妥善。叶。六日靖临清，则信资伟幹。燮理原未久，勋伐诚可按。怀旧不能忘，凄然一染翰。  

***故四川提督三等威信公岳锺琪***  

三朝师武臣，锺琪为巨擘。车骑伐准夷，实其算之失。设誓诱张熙，忠诚天鉴赤。家居十余年，命董金川役。单骑入贼砦，大义示顺逆。勇而且有谋，群番詟辟易。受降遂凯旋，实亦资宣力。所见绿营多，鲜或踵其迹。卓有古将风，书勋太常册。  

***故大学士梁诗正***  

未可甘盘伦，祇宜颜般等。信称馆阁才，句每有清警。践更既已深，遂亦丝纶领。一夜无病逝，入阁实未永。持身恪且勤，居家俭而省。内廷行走久，交接一以屏。不似张照挥霍，故率称其冷。翻以是嘉之，吾岂蔽近幸。  

***故刑部尚书张照***  

书有米之雄，而无米之略。复有董之整，而无董之弱。义之后一人，舍照谁能若。即今观其迹，宛似成于昨。精神贯注深，非人所可学。三朝直内庭，受恩早且渥。叶。其诗喜谈禅，学苏太相去声著。以苗疆获罪，意实别有托。平苗事既久，复用仍迁擢。性敏才本高，未免失行薄。使其生前明，标榜必致错。本朝无所施，小哉张与鄂。  

***故吏部尚书汪由敦***  

由敦亦工书，用功过于照。而实不能及，则以天分料。古学实胜之，雅正弗轻掉。任职本谨愿，书谕夙夜效。乃以师生谊，获罪自所召。不可听其然，小惩大戒劭。然亦旋重擢，改过斯堪教。饰终仍加恩，善善欲长导。  

***故刑部尚书衔原刑部侍郎钱陈群***  

少年困场屋，贤母授之经。故学有渊源，于诗尤粹精。经济虽非卓，不失为老成。以疾赐悬车，还乡信循名。相傅嘉兴有还乡河，故其地仕宦多归老者。吾于陈群益信。迎銮三于浙，祝釐两入京。倡和称最多，颂中规亦行。林下惟恂谨，文外无他营。优游登大耋，生贤没亦荣。  

***故礼部尚书衔原侍郎沈德潜***  

东南称二老，曰钱沈则继。并以受恩眷，嘉话艺林志。而实有优劣，沈舛钱为粹。钱已见前咏，兹特言沈事。其选国朝诗，说项乖大义。制序正厥失，然亦无呵厉。仍予饰终恩，原无责备意。昨秋徐述夔案发，潜乃为传记。忘国庇逆臣，其罪实不细。用是追前恩，削夺从公议。彼岂魏徵比，仆碑复何日。叶。盖因耄而荒，未免图小利。设曰有心为，吾知其未必。叶。其子非已出，纨袴甘废弃。孙至十四人，而皆无书味。天网有明报，地下应深愧。可惜徒工诗，行阙信何济。  

***故大学士陕甘总督三等忠勤伯黄廷桂***  

西陲用兵时，军需信要务。统勋既罢斥，特用就熟路。擘画实尽劳，诸事皆弗误。而以民为重，从不加征赋。遇灾仍赈恤，入告直陈故。可比主吏萧，关中勤供输。以此论功勋，章服锡异数。为政颇尚严，赫赫名久著。然而公无私，任劳任怨素。两朝所造就，似此诚罕遇。  

***故大学士前两江总督尹继善***  

八旗读书人，假藉词林授。然以染汉习，率多忘世旧。问以弓马事，曰我读书秀。及至问文章，曰我旗人胄。两歧失进退，故鲜大成就。自开国至今，任事奏绩茂。若辈一二耳，其余率贸贸。继善为巨擘，亦赖训迪诱。八年至总督，异数谁能遘。政事既明练，情性复温厚。所至皆妥贴，自是福量辏。能诗略如白，倡和亦颇富。独爱驰驿喻，南巡时，于山水名胜，略涉游览，从不留恋。尹继善窃比于驰驿观山，嘉其深合余“寓意于物而不留意于物”之义，向每赋诗及之。知寓意不留。  

***故大学士兼江南河道总督高斌***  

本朝善治河，靳辅齐苏勒。斌实可比靳，弗徒保工急。至其于齐也，有过无不及。惟是闭三坝，自信过于力。下河曾受福，异涨害亦迫。用此抵以罪，劝惩国之则。然终谅其心，与祠复原职。壬午复南巡，清口亲定式。预拆东西坝，频年已受益。昨秋黄河决，洪湖涨因逼。无已徐启坝，未至冲溃棘。使斌而有知，应叹初未识。  

***故直隶总督方观承***  

以书记起用，古有今则无。有之祇一人，曰惟观承夫。夙称习政事，铨曹尤著誉。出而为监司，洊升抚与督。叶。在直二十年，勤幹实有馀。永定筹补苴，艰为永逸图。然仅能如此，诚亦蒿目予。徒以莅任久，稍与姑息俱。未至大狼藉，何必吹求吾。成全良已多，讵非佳事乎。  

***故大学士兼两江总督高晋***  

从来擢督抚，德才量并重。以此下僚中，百不一二中。自知县起者，臻斯必超众。晋也实其人，故悉下情洞。更兼习河务，要任久倚用。乃以治河决。来豫屡稽功。叶。愤懑因致疾，不起诚堪痛。历历怀旧臣，中外资经综。而予未歇肩，吁后期与共。  

***弹汗行***  

路经弹汗州，怀柔县，贞观二十二年建弹汗州。因作《弹汗行》。自昔蒙古长，原有汗之称。长城以北东西互，各据部落雄相争。文皇欲弹压若辈，边州因以此额泐岩城。而何四夷君长上尊号，既笑却之，后乃赐书四夷遂用可汗名。《弹汗行》，漫言唐事试言我皇清。四十九旗为旧属，久去汗号，惟以王公带砺百世荣。四喀尔喀实后附，仍其汗号乃我皇祖沛恩宏。朕虽不德定准部，亦存其汗号都尔伯特，至今世录其孙曾。其余自作孽，覆祀非我黩武逞佳兵。最后土尔扈特自归顺，仍其汗号无庸更。《弹汗行》，何须弹压惟廑怀柔情。各部人觐循兹以入京，亿万斯年，受恩保土与国享升平。  

***忆旧***  

適作《弹汗行》，因之忆旧事。旧事曰惟平准部，视其部落置汗四。都尔伯特始终顺，至今奕叶受恩赐。绰罗斯部及辉特，实叛逆歼无遗类。其中略涉疑似者，曰沙克都尔曼济。诸厄鲁特作乱时，彼原携众向内避。游牧巴尔坤左近，以示其心无异志。其时雅尔哈善者，参赞驻彼董厥事。乃称曼济怀狡谋，率兵夜袭乘其寐。耄耋龆龀不一留，水为之赤地为瘁。尔时奏到事已成，厄鲁罪盈亦自致。其后命雅尔哈善，库车进兵平回地。乃以失律正军法，至今思之天道示。项羽坑降二十万，此其十分之三及。叶。火炎昆冈玉石焚，胤侯佚德戒天吏。用人之失吾岂辞，吁嗟用兵诚可畏。  

## ●卷三

***清仁宗颙琰***  

仁宗睿皇帝，高宗纯皇帝第十五子。在位二十五年，建元喜庆。葬昌陵。有《味余书室全集》、《御制诗》初集、二集、三集、《嗣统述圣诗》、《全史诗》。  

***含碧堂自警***  

众绿被陈根，含生遂长养。孳蕃沐和甘，清幽辉万象。迟日照琐窗，融融喜明朗。暖气几席盈，阳和满方丈。习静束身心，曷敢片时放。我镜烛虚灵，物烟任劳攘。九宇尽含宏，居高慎瞻仰。  

***池上散步***  

清和初应候，百卉喜全开。问竹沿篱角，听泉过涧隈。留春萦岸草，延润叠庭苔。长养功方始，青阳厚泽培。  

***读史记三皇五帝本纪·帝舜有虞氏***  

惟圣能识圣，升闻畎亩通。重华协于帝，上日遂受终。温恭益濬哲，明目兼达聪。四罪天下服，敷言试以功。奋庸谐治理，亮采咨百工。精一括典要，执两而用中。愧承大宝命，兢业凛渺躬。言述心敬慕，景仰五帝隆。  

***读尚书·禹贡***  

唐虞圣治隆，有夏承神禹。山川既攸分，则壤别九土。成赋因地生，作贡非妄取。敬德先臣民，要荒声教普。大清中外同，幅员倍上古。君临实艰哉，殚思御寰宇。  

***读尚书·说命上***  

思道每弗言，臣下艰禀令。薄德恐负先，四方望表正。渊默寸心纯，宥密存恭敬。梦帝赉大贤，旁求果见圣。朝夕纳嘉猷，启沃协理性。匡辟康兆民，遐迩承休命。  

***咏左传·臧僖伯谏观鱼***  

蒐狩诚大猷，农隙讲兵事。如棠陈鱼观，略地辞实伪。僖伯进谠言，古制论精义。巡行必以时，禽荒为政累。本朝辟木兰，秋狝习武备。经旬试三驱，境不碍种植。家法永钦依，诘戎岂游戏。敬告我后人，慎勿惑浮议。  

***咏左传·齐鲁长勺之战***  

齐鲁屡构兵，群黎嗟何罪。乾时役初休，背盟寻吝悔。曹刿有深谋，临敌三鼓待。用柔消彼刚，避锐击其怠。盈竭迭迁移，知止自不殆。战胜斯一端，莅政至理在。  

***读通鉴纪事本末·高帝灭楚***  

失鹿嗟暴秦，争逐惟汉楚。汉兴楚沦亡，要论无烦语。知人不知人，刘项成败举。入关先得民，三杰寄心膂。大度纳善言，劳心历险阻。项籍匹夫雄，搏战力能御，骄慢轻哲贤，一增时龃龉。信谓妇人仁，了然若观炬。  

***读通鉴纪事本末·东京党锢***  

窦梁固宜诛，失与宦官议。幸除外戚家，权归中常侍。封赏定策功，太阿嗟倾坠。清浊难合流，正邪不同类。三君俊顾厨，标榜受牵累。钩党冤狱兴，残暴逞无忌。善人尽沦亡，邦国必殄瘁，何进益平庸，无谋委利器。诛恶勿迟疑，一吏可了事。奚用召外兵，大憝乘机至。阉人虽芟夷，汉祚随毁弃。桓灵召祸端，昏愚陨厥位。  

***读通鉴纪事本末·诸葛亮出师***  

征北先定南，志在灭曹氏。缚渠七纵擒，耽延无是理。复汉竭忠贞，三顾重任委。诛谡军令申，引咎首责已。流马及木牛，制器济穷耳。尽力功难成，天绝炎刘纪。哀哉五丈原，时势皆极否。史论短智谋，见浅肆讥毁。  

***读通鉴纪事本末·贞观君臣论治***  

正统屡更易，遭厄如沸汤。上天降英主，戡乱定四方。偃武脩文德，纳谏大度彰。规模实宏远，治具咸毕张。不以诈谋用，浊流源岂长。洵为得政要，君作臣之纲。赐绢保勋旧，豁达胜汉皇。因弓悟治理，情变难尽详。偏信受欺蔽，兼听日炽昌。封建非善政，百药言实臧。狱讼关民命，稍忽罹咎殃。集思庶广益，虚公辨奸良。卓识止封禅，戒盈刻不遑。贞观诚令辟，后嗣嗟内荒。  

***读通鉴纪事本末·宋孝宗之立***  

绍兴坠大纲，无嗣昭天理。封瑗慰众情，奖誉太溢美。承欢德寿宫，尊养极隆轨。定省虽弗违，侍亲小节耳。既承社稷艰，当思振国纪。仍怀偏安图，蒙业益委靡。河北久陆沈，未能尺寸徙。继统固本根，达孝原在此。  

***读通鉴纪事本末·明太祖平定东南***  

膺图抚寰区，心与凡侪异。命将定东南，先戎毋纵恣。劫掠盗贼为，救拯开创事。传檄得江淮，劝农修水利。克敌维武功，安民用仁义。二语诚要言，理足辞简易。招贤首刘基，论道孚素志。规模已敷宣，张陈实闰位。  

***读通鉴纪事本末·建文逊国***  

燕藩兵祸因，太祖计谋误。既有英雄儿，弱孙岂可付。北师抵南京，献门景隆附。火起疑自焚，逊国实无据。为僧说荒唐，驻锡竟何处。欲掩篡弑名，流言任传布。  

***读通鉴纪事本末·甲申鼎革***  

明亡由内竖，酷信难变更。甲申春三月，流贼围北京。我辈富贵在，开门纳自成。庄烈殉社稷，国亡名不倾。狐兔据宫阙，三桂请义兵。一鼓灭群贼，定鼎拯苍生。得天下最正，孰能同大清。凛承百王后，读史思持盈，古事寸心鉴，取法择善行。百篇咏几暇，自警非自鸣。继统仔肩重，宵旰亹敬诚。日强勉不息，惕若望治平。  

***清宣宗旻宁***  

宣宗成皇帝，仁宗睿皇帝第二子。在位三十年，建元道光。葬慕陵。有《养正书屋诗文全集》、《御制诗》初集、余集、《巡幸盛京诗》。  

***五贤咏·管仲***  

齐桓正不谲，鲍叔荐士公。一言为知己，任用即听从。射钩置弗问，大度何冲冲。夷吾竭才力，五霸论称雄。亲昵不可弃，宴安患无穷。片言得其要，政治昭齐东。菁茅贡不至，成周祭不共。伐楚责大义，问罪宜兴戎。修礼受方物，强弱国皆同。五命推盟主，赞襄德化充。平戎承宠命，执礼何其恭。贤哉管氏子，世祀酬勋庸。  

***五贤咏·范武子***  

同罪故同奔，非慕先蔑义。宣子为国谋，诸浮集众议。蹑足隐端儿，要誓神其智。超哉绕朝鞭，洞悉真与伪。衮职竭赞襄，进谏存深意。生民仁者心，分谤寮友谊。王命一何尊，黻冕荣专赐。善人洵国宝，盗贼早远避。典礼在殽烝，讲求务明备。训子敬事君，请老成厥志。祝史无愧辞，家事先克治。竭情更无私，论古怀随季。  

***五贤咏·子产***  

郑侨相小国，数世赖以安。农功喻为政，终始实仔肩。忠勤务奖劝，泰侈常弃捐。天人辨远迩，一语破疑难。以善代不善，非子产孰贤。善哉舆人诵，德怨披心肝。坏垣更讽喻，辞命操其权。象齿畏焚身，寓书谋画殚。卒感范宣子，轻币苛求蠲。择能任以事，令问四邻宣。懦烈喻水火，要术猛济宽。仲尼为出涕，遗爱诚昭然。  

***五贤咏·晏子***  

忠信立国基，晏婴曾进谏。一言省繁刑，听采及谣谚。旧宅承先人，近市识屦贱。为政本诸仁，民情大可见。狐裘三十年，清风邦之彦。纳邑聆忠言，受赏辞邶殿。是时陈氏昌，厚施公量变。日夕市私恩，燠休遐迩遍。营丘已屯邅，齐景尚荒宴。赖有老成人，谠论抒无倦。禳除祇取诬，爽鸠亦奚羡。闻善不能从，无乃规为瑱。  

***五贤咏·子家羁***  

鲁昭政不明，童心一言定。强臣久擅权，谗人暗启衅。公族子家羁，忠正国之俊。明达审机谋，谠言罔见听。群小竞昏怓，懵然即笃信。日入慝将兴，终成一朝忿。野井求诸人，胡不早如晋。恶定而好亡，憸邪握其柄。宛转辱乾侯，双琥暂受命。平子何诈谖，言甘欲从政。已非貌而出，无劳频致讯。伤哉志不伸，忠良空饮恨。  

***三月十二日晓发半壁店数里许闻前途有虎即追蹑之至南上落村虎跳入村院遣谙达明喜富英阿登墙发火器殪之诗以纪事***  

广陌何来虎，凌晨下远峦。跃身入村院，阖户落心肝。猛士双登壁，神枪叠掷丸。技精连命中，殪此未云难。  

***癸酉九月十五日于养心殿殿门外用鸟枪连毙逆匪二名十月十二日上命承恩公和世泰宣旨赐名威烈枪敬佩殊恩恭成长律***  

不数当时突火枪，熙朝武备制尤良。发机连毙逾垣盗，飞弹双歼能语狼，威烈嘉名恩肇锡，斗星妙用习毋忘。戢兵肄武俱家法，合以皋比珍重藏。  

***励志诗·主敬***  

圣学之原，基于方寸。敬乃德基，先民有训。相在尔室，曰明曰旦。翼翼小心，毋怠毋玩。衣冠必正，动作毋慢。操存省察，主一应万。造次于是，斋庄无远。集木临渊，是则是宪。  

***励志诗·存诚***  

物与无妄，天地之心。不诚无物，奈何不钦。诚无不动，惟天棐忱。可孚豚鱼，可贯石金。戒惧慎独，毋忄鸟影衾，钟鼓闻外，鹤和在阴。勿任智术，勿恃阻深。纯一不已，理包古今。  

***励志诗·勤学***  

饱食终日，宴安自居。迭迁寒暑，迅若隙驹。胡不志学，以立身躯。气志奋发，私欲涤除。精研五典，爱惜三余。优游涵泳，渐积工夫。寸阴是竞，勿惮勤劬。日就月将，斯圣之徒。  

***励志诗·改过***  

人谁无过，患不自知。知而弗改，是谓自欺。告我以过，是我良师。小人文过，以逞偏私。纵欲成性，贻害无涯。日月之食，于明何亏。从绳则正，增美释回。不远无悔，念兹在兹。  

***梦侍***  

孤身苫次怆孤情，怳怳懵懵暗短檠。彷佛趋庭来塞苑，分明宴坐近前楹。初瞻不辨今同昔，欲语翻然恸又惊。哀莫哀于梦中侍，风传寒漏正三更。  

***至圣庙古柏歌***  

夫子堂前柏树古，苍龙夭矫丹凤舞。我来展拜仲春时，灵根翠黛心摩抚。千年益寿异天封，四时嘉荫超新甫。乔柯偃覆春复秋，霜皮磊落风还雨。晻霭烟云衬鼎彝，逾历星霜侪石鼓，青青不改有神功，滋荣得所谢斤斧。分行屹屹树丰碑，景仰宣圣鸿文垂。万世师表祖题额，孝弟忠信人伦基。昔年释奠曾奉命，今则讲学礼攸宜。为人臣暨为人子，曲衷不遂空怆之。凛承大位日兢惕，一勤莅政心孜孜。羡尔栋梁之材堪予辅，坚贞秀拔起遐思。朕在藩邸时，屡奉皇考命，行释奠礼。今则躬亲礼学，睹清荫而如新，念风光而忽异。惟有勤政任贤，仰承彝训，抚兹栋梁之质，益增堂构之思矣。  

***癸未仲秋七日幸万寿山玉澜堂锡宴十五老臣赓歌图绘以彰盛事***  

天高气爽届白藏，西风飒飒八月凉。湖光山色秋正好，玉澜堂上芳筵张。跄跄济济欣际会，咸逾古稀咸康强。亲亲谊笃予之伯，为国屏藩辉天潢。和硕仪亲王。屡膺庙略成伟绩，宣威重镇知鹰扬。御前大臣赛冲阿。昔赞纶扉承考泽，立朝正色端岩廊。大学托津。丝纶佐朕弥恭谨，抒忠献替资劻勷。大学士、军机大臣曹振镛。河防宣力内襄政，年开八秩寿而臧。大学士戴均元。封疆重寄廉兼幹，平成奏绩庆河黄。协办大学士、两江总督孙玉庭。岂独文章禁省冠，一德密勿惟几康。户部尚书、军机大臣黄钺。朝端大寿今居首，靖共匪懈承余庆。礼部尚书穆克登额。宣猷昔日知耿介，善善恶恶刻无遑。工部尚书初彭龄。勤劳三省心益壮，不彫松柏岁方长。理藩院尚书富俊。中外宣勤历年所，不偏不倚柔兼刚。左都御史松筠。伟哉藩王抒忱悃，三朝宿卫恩荣光。郡王衔都统哈迪尔。奋戈疆场知勇冠，精勤调习天闲骧。都统阿那保。山右滇南昔受命，今日悬车优礼彰。致仕大学士伯麟。久历戎行志敌忾，裹创血战歼<木毚>枪。致仕都统穆克登布。予今图绘有深意，意在才俊标朝纲。矧逢大耋欣罕覯，皤然在列钦先皇。先皇荩臣遗小子，弼成政治恩德洋。御园锡予歌纪盛，天寿平格福穰穰。  

***戊子六月初七日扬威将军大学士威勇公长龄至京亲缴印信御勤政殿行抱见礼诗志欣庆***  

乍欣元老功归日，已庆丹楼俘献年。握手开言欢复感，摅诚抱见礼尤虔。自丙戌秋朕命长龄为扬威将军，两载之中，回疆底定。总计出师以来，克城不过旬月，擒渠曾未逾年，万里遄征，肤功迅奏，实惟元老，克壮其犹。今者凯旋缴印，朕御勤政殿行抱见礼，见其精神矍铄，礼意虔诚，喜握手以摅怀。念匪躬之尽力，回忆边庭筹笔，比岁贤劳，不禁感与慰俱也。亲赍虎钮威西极，特宠龙章赐四圆。长此经邦弼予治，安边勋业汗青传。朕眷念忠勤，锡以爵服，制诗书扇，宠赉骈藩。昨者受俘礼成，特恩晋太保衔，赏换三眼花翎。兹于入观之日，复以御用珊瑚朝珠并四团龙补褂赐之，俾其即行服用，以昭懋赏褒功之意。从此凌烟耀彩。汗简垂青，论道经邦，弼成予治，实有厚望焉。  

***三关***  

豹踞雕盘天设险，峰峦层叠据雄关。兴京门户兴王业，亲统貔貅数往还。（第一关名“雅尔哈”，即汉语“豹”也。第二关名“代岷”，即汉语“雕”也。第三关名“札喀”，即汉语“边”也。层峦叠嶂，为兴京迤西门户。萨尔浒之战，四明兵四路云集，太祖率贝勒大臣等统兵御之。大具勒代善先往抚迎敌，过札喀关，以集兵以待。太宗以祀事后至，谓大贝勒曰：“我筑城夫役在界藩山上，宜急进以安夫役心，且可并力合攻。”即率兵趋太蘭罔，出奇制胜，一举奏功，遂开鸿业。皇祖过三关得句有云“过关躬战萨尔浒，一举歼明廿万兵”，即谓此也。）  

***昭陵石马歌恭依皇考元韵***  

巍巍荡荡皇猷昌，松山杏山山之阳。大小白羞照夜白，真龙种岂老骕骦。锋棱瘦骨帝控驭，马群一空谁留良。歼破明兵十三万，嘶风掣电云飞扬。漫分百里五十里，六日驰骤同超骧。（陵前立仗石马，曰：“大白”、“小白”，盖太宗当日所乘以略阵破敌者，太宗体丰铠重，乘小白日行百里，乘大白行五十里。松山之战，明总督洪承畴集兵十三万援锦州。太宗闻之，亲统六师往讨，适患鼻衄，诸王贝勒请徐行，太宗谕曰：“行军制胜，利在神速，恐敌人闻腾亲至，将潜遁。若不逃，破之如纵犬逐兽，易於拾取。”乃昼夜疾驰，六日而抵松山，掩击穷追，所向克捷。）洪承畴擒锦州取，天命攸归天应彰。骏尾萧梢意雄壮，想见血汗河桥傍。（大军围锦州城一载，祖大寿战守技穷，又闻洪承畴被擒，大惧，乞降。是马宝效驰驱於松山、杏山、大凌河之间，至今犹想见汗血之功也）。陵园列像俾曲肖，兰筋讵可归埋藏。英气如生屹然立，匠石虽斫神不伤。迄今作歌述伟绩，駷跃惊矫无相忘。乘此星精经百战，摇珂啮勒功开疆。欲去徐行还缓辔，追思祖烈弗敢邙。（我太宗睿谋甚乱、顺抚逆诛，皆於马上得之。本日谒陵礼成，躬亲阅视，觉神衢屹立，生气昂藏，如睹风驰电掣，摧坚斫阵之时。仰维祖烈，垂示后人，虽幸际升平，武备其敢稍驰也。）  

***清文宗奕詝***  

文宗显皇帝，宣宗成皇帝第四子。在位十一年，建元咸丰。葬定陵。有《御制诗集》。  

***九日紫碧山房用杜甫诗韵得二律***  

楼高始觉太虚宽，无限诗情结古欢。此日登临供点笔，何人酩酊倩扶冠。千峰耸翠澄秋宇，一雁遥空送早寒。处处茅檐真乐意，《豳风》图画坐中看。  

雅集山庄礼数宽，惊人老句寄遥欢。凭将往代忠兼讽，好励今时衣与冠。玉岭鸦翻余落日，纸窗虫齧透轻寒。归桡沿路撷芳便，篱菊高低镜里看。  

***题同道堂***  

戊申赐额福园居，此日瞻楣犹故予。何意独蒙天眷渥。书名定位溯恩初。  

***和白香山同李十一醉忆元九诗步原韵得二绝句***  

试陟浮图慰旅愁，相亲心迹错觥筹。更因思客频登眺，春雨路逾南郑州。  

曲江春日不胜愁，西望严城报晓筹。千里神交白傅句，岷山苍翠古时州。  

***清穆宗载淳***  

穆宗毅皇帝，文宗显皇帝子。建元同治，在位十三年。葬惠陵。  

***读纵囚论***  

国家有常典，执法尝持平。好生原盛德，岂容民幸生。唐宗昔纵囚，一时博美名。放遣约自归，及期果如盟。匪直信义孚，感格由至诚。市恩以骫法，纪纲自此轻。即云出恻隐，兹举难再行。缅怀三代上，王道本人情。  

***雨后望西山***  

雨余天宇清，心目豁开朗。西山扫浮岚，佳气朝来爽。螺鬟如乍沐，远望出尘坱。万重浓翠滴，草树喜新长。烟峦遥涌空，楼槛倚高敞。泉流石上悬，钟声云外响。坐卧一窗间，秀色娱俯仰。天然列画屏，丹青意难仿。不厌卷帘看，何时携筇往。日斜犹徘徊，吟诗寄欣赏。  

***题秋山平远图***  

好山无定姿，最喜秋林晚。云峰似几平，眺望一何远。邈哉郭河阳，妙笔凌北苑。玉堂留画幢，旷若陟层巘。正如湖海士，物外得嘉遯。又如蕴藉人，含意独深稳。为吟画中山，秋入新诗本。遥知石桥边，有人方策蹇。  

***元旦试笔***  

春韶试笔纪元正，玉烛时调淑气迎。北斗回杓看瑞象，东风入律谱和声。苍穹泽沛占丰稔，紫塞兵销喜肃清。长侍慈闱依爱日，岁朝先进万年觥。  

***暮春即景***  

郊西辇路净无尘，百五韶光次第新。送暖云山真绮丽，得时花草亦精神。正当芳甸巡行日，尚忆兰亭禊饮人。岂为物华供玩赏，阳和布令乐同民。  

***南苑阅武***  

风劲霜高万马骧，特临南苑饬戎行。八方无事边烽静，七萃如云士气扬。岂是劳军来细柳，敢云纵猎效长杨。防秋略寓貙刘意，家法钦承戒怠荒。  

***清德宗载湉***  

德宗景皇帝，醇贤亲王长子，入嗣文宗显皇帝。建元光绪，在位三十四年。葬崇陵。  

***秋意***  

一夕潇潇雨，非秋却似秋。凉风犹未动，暑气已全收。桐叶碧将堕，荷花红尚稠。西郊金德王，武备及时修。  

***昆明池习水战***  

水战原非陆战同，昆明缅想汉时功。谁知万里滇池远，却在堂阶咫尺中。  

***再咏昆明池习水战***  

有道惟闻守四夷，筹边端合驻雄师。昆明池水无多地，安用区区习战为。  

***秋声***  

炎暑时蒸郁，西风始一开。恍疑天地辟，空处有声来。  

***指佞草***  

盛世臣无佞，明时草有神。不知虞陛上，却欲指何人。  

***广陵涛***  

枚笔太纵横，惊涛纸上生。天风吹倒卷，万里海波平。  

***马射***  

修文兼肄武，暇日习乘骢。骑射承家法，无忘马上功。  

***拟秋风辞***  

秋风起兮草木黄，燕子归兮雁南翔。芙蓉落兮桂子芳，怀古人兮不能忘。横汾之歌何壮哉，俯仰千古真雄材。宝鼎出兮祠后土，性好奇兮志用武。嗟太荒兮安足数，五穀熟兮衣裳完。秋风秋风兮，毋使吾民饥且寒。  

***千里马***  

天马大宛来，骁腾道路开。鸾旗属车里，惜尔轶群材。  

***汉武帝***  

富庶承文景，雄才奋武皇。右文兴学校，威远服氐羌。可惜居明盛，无能戒怠荒。仙踪虚海上，战骨暴沙场。佞喜江充用，忠难汲黯匡。穷奢财用匮，虽悔亦何偿。  

***宋神宗***  

神宗本是英明主，安石原非侧媚臣。可惜有才偏执拗，终教新法病斯民。  

***赏菊***  

金英烂漫绕朱栏，佳色清香秀可餐。不看菊花看稼穑，我知民事甚艰难。  

***崇雅殿观射***  

侍辇来西苑，清和景物新。蛙鸣青草岸，燕舞绿杨津。破的星腾彩，弯弓月满轮。羽林亲校艺，应有虎罴臣。  

***紫光阁即事***  

万骑出明光，旌旗焕鸟章。飞桥虹饮水，高阁凤鸣阳。春日朝正会，秋风校射场。云台图象在，鼙鼓不能忘。  

***西苑观稼***  

欲识艰难业，西园偶一临。上林宜稼地，列圣重农心。麦陇风初暖，秧畴水未深。游观余不事，切望沛甘霖。  

***画舫斋***  

非舫偏名舫，萧然树石佳。何须添画壁，即此是书斋。柳密风生座，荷新水浸阶。湖山都入胜，鱼鸟共忘怀。不觉开诗境，因之溯道涯。栋梁予有待，舟楫汝惟谐。岂羡双飞鹢，犹嫌两部蛙。浮家千百辈，民瘼念江淮。  

***长春书屋恭和高宗御题诗韵***  

数笏立当户，苍然古色幽。琴书能养性，云水快迎眸。懔懔承先训，孜孜勉自修。斜阳照林杪，小坐且句留。  

***恭和高宗癸未春日御题诗***  

读书在穷理，心境自虚明。专志妨驰骛，居高戒满盈。仰惟先祖训，敬绎圣人情。绮句都删尽，灵台似水清。  

## ●卷四

***清世宗胤禛***  

***世宗宪皇帝御制耕耤乐章三十六禾词雍正二年***  

光华日月开青阳。房星晨正呈农祥。帝念民依重耕桑。肇新千耤考典章。吉蠲元辰时日良。苍龙銮略临天阊。青坛峙立西南方。牺牲簠簋升芬芳。皇心祇敬天容庄。黄幕致礼虔诚将。礼成移跸天田旁。土膏沃洽春洋洋。黛犁行地牛服缰。司农种稑盛青箱。洪縻在手丝鞭扬。率先稼穑为民倡。三推一墢制有常。五推九推数递详。王公卿尹咸赞襄。甸人千耦列雁行。耰锄既毕恩泽滂。自天集福多丰穰。来牟荞{艹龠}森紫芒。华芗赤甲籼杆<禾方>。秬秠三种黎白黄。稷粟坚好硕且香。糜芑大穗盈尺长。五菽五豆充垅场。穄粢糜黎九色粮。蜀秫玉黍兼东廧。鸟禾同收除童粱。双歧合颖遍理疆。千箱万斛收神仓。四时顺序百穀昌。八区九有富盖藏。欢腾亿兆感圣皇。  

***清高宗弘历***  

***高宗纯皇帝御制大雩乐章云汉诗八章乾隆七年***  

瞻彼朱鸟，爰居实沈。协纪辨律，羽虫徵音。万物芸生，有壬有林。有事南郊，陟降维钦。瞻仰昊天，生物为心。  

***──右第一章***  

维国有本，匪民伊何。维民有天，匪食则那。蝼蝈鸣矣，平秩南讹。我祀敢后，我乐维何。黾鼓渊渊，童舞娑娑。  

***──右第二章***  

自古在昔，春郊夏雩。曰维龙见，田烛朝趋。盛礼既陈，神留以愉。雷师阗阗，飞廉衙衙。曰时雨旸，利我新畬。  

***──右第三章***  

于穆穹宇，在郊之南。对越严恭，上帝是临。茧栗量币，用将悃忱。惴惴我躬，肃肃我心。六事自责，仰彼桑林。  

***──右第四章***  

权舆粒食，实维后稷。百王承之，永奠邦极。惟予小子，临民无德。敢懈祈年，洁衷翼翼。命彼秩宗，古礼是式。  

***──右第五章***  

古礼是式，值兹吉辰。玉磬金钟，大羹维醇。元衣八列，舞羽缤纷。既侑上帝，亦右从神。尚鉴我衷，锡我康年。  

***──右第六章***  

惟天可感，曰惟诚恪。惟农可稔，曰惟力作。恃天慢人，弗刈弗获。尚勤农哉，服田孔乐。咨尔保介，庤乃钱镈。  

***──右第七章***  

我礼既备，我诚已将。风马电车，旋驾九阊。山川出云，为霖泽滂。雨公及私，兴锄利甿。亿万斯年，农夫之庆。  

***──右第八章***  

***高宗纯皇帝御制盛京大燕世德舞乐十章乾隆八年***  

粤昔造清，匪人伊天。天女降思，长白闼门。是生我祖，我弗敢名。乃继乃承，逮我玄孙。  

***──右第一章***  

玄孙累叶，维祖之思。我西云来，我心东依。历兹故土，仰溯始谋。皇涧过涧，缔此丕基。  

***──右第二章***  

于赫太祖，肇命兴京。哈达辉发，数渝厥盟。如龙田见，有虎风生。戎甲十三，王业以兴。  

***──右第三章***  

爰度爰迁，拓此沈阳。方城周池，太室明堂。不宁不灵，匪居匪康。事异放杰，何心底商。  

***──右第四章***  

丕承太宗，允扬前烈。倬彼松山，明戈耀雪。以寡敌众，杵漂流血。惜无故老，为余详说。  

***──右第五章***  

余来故邦，瞻仰桥山。慰我追思，梦寐之间。崇政清宁，载启南轩。华而不侈，巩哉孔安。  

***──右第六章***  

惟我祖宗，钦天敬神。执豕酌匏，咸秩无文。帷幔再张，樽俎重陈。弗渝弗替，遵我先民。  

***──右第七章***  

先民宅兹，载色载笑。今我来思，圣曰俯照。爵我周亲，荩臣并召。亦有嘉宾，欢言同乐。  

***──右第八章***  

懿兹东土，允惟天府。土厚水深，周原膴膴。南阳父老，于是道古。有登其歌，有升其舞。  

***──右第九章***  

我歌既奏，我舞亦陈。故家遗俗，曷敢弗因。浑灏淳休，被于无垠。勿替引之，告我后人。  

***──右第十章***  

***高宗纯皇帝御制乡饮酒礼乐章补笙诗六篇乾隆十年***  

我逝南陔，言陟其岵。昔我行役，瞻望有父。欲养无由，风木何补。  

我逝南陔，言陟其屺。今我行役，瞻望有母。母也倚闾，归则宁止。  

南陔有筍，箨实包之。孱孱孩提，孰噢咻之。慎尔温凊，洁尔旨肴。今尔不养，日月其慆。  

***──右南陔三章二章章六句一章八句***  

有白者华，不污纤尘。咨尔士兮，宜修其身。不修其身，乃贻羞于二人。  

有白者华，婉兹静好。咨尔女兮，宜修妇道。不修妇道，乃贻羞于二老。  

有华匪玉，湟而不淄。白华匪兰，芬乃胜之。我撷白华，载咏载思。  

白华匪玉，质玉之令。白华匪兰，臭兰之净。我撷白华，载思载咏。  

***──右日华四章章六句***  

瞻彼阪田，厥黍始华。胝足胼手，嗟嗟我农夫。  

瞻彼阪田，黍华以秀。胼手胝足，惟勤斯殖茂。  

华有不秀矣，秀有不实矣。其雨其雨矣，杲杲日出矣。惄予愁之恤矣。  

***──右华黍三章二章章四句一章五句***  

由庚便便，东西朔南。六符调燮，八风节宣。  

由庚容容，朔南西东。惟敬与勤，百王道同。  

由庚廓廓，东西南朔。先忧而忧，后乐而乐。  

由庚恢恢，朔南东西。皇极孰建，惟德之依。  

***──右由庚四章章四句***  

涧松童童，蛙黾邻兮。丘草萋萋，荡青云兮。凡百君子，慎乃讬身兮。  

涧松童童，涧则卑兮。丘草萋萋，丘则崎兮。凡百君子，审乃所依兮。  

有崇者丘，物无不遂。有卓者道，愚无不智。资生育德，永植无替。  

***──右崇丘三章章六句***  

在上曰天，在下曰地。君君臣臣，父父子子。  

在下曰地，在上曰天。父父子子，君君臣臣。  

由其仪矣，物则熙矣。  

仪其由矣，物则休矣。  

***──右由仪四章二章章四句二章章二句***  

***高宗纯皇帝御制平定两金川凯歌三十章乾隆四十一年***  

廿四中秋夜丑时，木兰营里递红旗。本来不寐问军报，孰谓今宵宛见之。  

七千里外路迢遥，向十余朝兹八朝。可识众心同一志，嘉哉行赏自宜昭。  

贼巢最是勒乌围，甲杂小连噶喇依。破竹势成应不日，速传捷信愿无违。  

行营半夜那来喧，却是红旗到叙门。五载勤劳同上下，鸿勋集总沐天恩。  

红镫一点引红旗，顷刻行营人尽知。旧部新藩同驾喜，古来报捷可如斯。  

成言原有付儿行，一见红旗即奏将。虽是慈心早知喜，更驰侍卫报山庄。  

一破贼巢飞骑驰，未遑详悉尽陈之。将军宣力应优赐，先示端儿加勉宜。  

前次受降惟戢斧，今番报捷乃犁庭。敬承天眷能无慰，未至武成心未宁。  

宵衣惟吾理合然，喜而不寐那能眠。乃知屐齿事诚有，较彼殊犹高下悬。  

三捷盼来一月间，此时军务正相关。执渠扫穴歌耆定，伫待郊台奏凯还。  

甲午桃花寺跸停，军书正此俯窗棂。幸哉今日仍凭处，绿柳中飞一点星。  

勒围报捷夜行营，重值上陵昼返程。一刻万人齐色喜，光明日月永销兵。  

三穴犹延一月余，六军奋勇岂饶渠。周遭火器炽攻处，早烂区区釜底鱼。  

旬余栈驿八朝至，一片红旗万马飞。来路群番喜且惧，国之庆也国之威。  

险恶山川靖枭獍，邪深机阱绝根株。从今番部都安堵，强食奸欺自此无。  

蚕丛绝险隐妖氛，百战功成古未闻。鼜鼓冬冬声凯献，羌儿稽首送将军。  

坚碉林立万重山，破险冲锋历尽艰。奏绩都资军将力，红旗一道入桃关。  

姜维征处号维州，艳羡戎人谣语留。今日勒围为内地，无忧城果是无忧。  

盼捷经冬复入春，垂成偏觉意廑频。今宵料得方安枕，明告慎哉用武人。  

流离此日巢穴倾，耆定从兹可罢兵。歌凯莫教容易听，五年功幸一朝成。  

郑台仍是此郊台，何幸重修盛事来。漫谓数年经契阔，精神注似日相陪。  

勋臣率拜列灵旗，军士鸣螺赫武仪。乐奏铙歌行抱见，诘戎家法万年垂。  

己巳班师本受降，庚辰郊劳典鸿厖。放牛归马予素志，凯献何期此见双。  

准部回城定五年，金川小寇亦如前。嘉予将士久敌忾，不觉对之增恻焉。  

地险加之众志坚，林碉步步战而前。小于昔事难过倍，慰意恒因意忄间然。  

凿穴而居避火器，终于面缚出蕃城。贪生蝼蚁固如此，聚族将焚语岂诚。  

倏经于役五春秋，栈道崎岖似坦邮。夹路花红复柳绿，阿谁致悔觅封侯。  

脱却戎衣换吉衣，龙章示奖特恩稀。同心戮力还抡最，便解天闲赐六飞。  

兵洗金川永不波，潢池跋扈竟如何。良乡近远多黎庶，欢喜都来听凯歌。  

凯歌亦岂易为闻，五岁辛勤劳众军。我实未曾安五夜，几多忧虑与平分。  

## ●卷五

***高塞***  

镇国公高塞，号敬一，太宗第六子。谥悫厚。有《恭寿堂集》。  

***戊申春日行次蓟门登独乐寺阁***  

春雨湿归鞅，行色藉以沐。落日投蓟门，遂寄禅宫宿。谁为初地功，高楼倚空筑。梯云历层楹，聊纵千里目。回飙递晓钟，薄雾笼寒竹。芳草丽郊原，新林变川陆。岂意路道人，复此慰幽独。临风思近睽，倚槛恣遥瞩。渤海杳漭沆，盘山互纡曲。安期驻秦銮，广成降帝屋。圣哲既已往，陈迹遗岩谷。空同与沧溟，烟波恒断续。  

***宿香严寺绝顶***  

雨霁空山夕，寻幽入杳冥。云封千涧白，露濯万峰青。飞鸟依檐宿，流泉伏枕听。朦胧空翠里，孤月自亭亭。  

***宿向阳寺***  

圣朝存象法，古寺复闻钟。花引山门路，云封野殿松。高斋谈静理，远屿淡秋容。日暮还携杖，月明林外峰。  

***大安寺***  

万仞盘危磴，千峰此独尊。山光澄宿雾，海色上朝暾。野殿松杉古，残碑岁月存。悠然云外想，何必问花源。  

***丙午中秋***  

碧天如水夜初凉，三五蟾光满帝乡。何处笙歌侵晓漏，几家碪杵急秋霜。仙台深闭金茎露，月殿高悬桂子香。独抱幽怀浑不寐，西风雁唳到虚堂。  

***允礽***  

理密亲王允礽，圣祖第二子。初封皇太子，废。雍正初薨。追封。  

***过开山庙***  

东去指徂徕，巡行亦壮哉。人从千嶂度，路想五丁开。云气连秦观，烟光接汉台。春阴岚翠润，谿转径迂回。  

***黄河***  

黄河天下险，万古互乾坤。不睹灵涛壮，安知禹力尊。水雷无定响，江海欲全吞。此际乘槎稳，安澜荷圣恩。  

***陪驾幸五台***  

凤刹虹幡碧落悬，盘空磴道白云穿。上方恍在诸天外，积雪疑从太始前。山号清凉澄法界，地开功德引飞泉。曼陀花雨纷纷落，总为君王种福田。  

***恭侍圣驾阅视河堤***  

河干芳草正萋萋，辇路逶迤接大堤。新绿渐添杨柳岸，春烟多在杏花蹊。行宫日近千官集，平野云连万幕齐。淮浦昔闻忧水国，祇今瑞麦满平畦。  

***菩萨顶雪月***  

山川皎洁一时匀，始信空王道力真。蓬海三千皆种玉，绛楼十二不飞尘。侵衣夜色浑疑昼，绕座寒光未觉春。总为圣神徵瑞应，万年有道福骈臻。  

***瞻仰盛京宫阙念祖宗创业艰难恭赋***  

祇命趋辽海，崔巍仰旧宫。庄严天气肃，盘踞地图雄。念昔开王业，乘时奏武功。师征方自葛，城淢又迁丰。一剑风尘际，三陲指顾中。神威宣率土，求莫协苍穹。式廓弥增壮，维垣遂克崇。八门连阃域，双阙拄高空。曳珮千官入，输琛百国同。兵农旋定制，礼乐渐移风。爰及纯熙介，逾看景历融。中原欣定鼎，故里抱遗弓。陶复追家室，舂陵望郁葱。星辰咸拱北，王气本从东。幸是余休渥，还令后裔蒙。圣慈垂闿泽，敕遣谕微躬。远历关山峻，来亲祀典隆。丕基劳栉沐，奕叶荷帡幪。松槚灵祇护，枌榆社饮通。有怀长不寐，明发惕渊衷。  

***允祉***  

诚隐郡王允祉，圣祖第三子。封诚亲王。雍正间，夺爵。薨，视郡王例祭葬。乾隆初，追谥曰隐。  

***扈跸恭读御制诗文恭纪***  

帝歌《瓠子》即平成，宵旰精勤更省耕。物在春台皆自乐，野张行殿见舆情。民瞻采舸花前拜，马避嘉禾柳外行。过沛横汾徒羡美，宸章全是为苍生。  

时迈乘阳辇路遥，宸游非为物华饶。河沈璧马波涛静，诏下金鸡贯索消。万国冠裳迎圣禹，四方云日觐神尧。篇章训诰皆师古，徒解敷词笑六朝。  

***允祺***  

恒温亲王允祺，圣祖第五子。  

***双峰歌***  

剑台北望得双峰，巍然耸出青芙蓉。彼此相依殊回绝，参差并峙何玲珑。枯藤屈曲蟠其上，仰看体势如虬龙。径仄岂容樵牧至，石高时见云霞封。就中瀑布倚空泻，淙淙声应千林松。游人到此奇绝处，顿令洞目开心胸。倚树徘徊不能去，泠然暮色无行踪。青沟此去知不远，禅关未见先闻钟。  

***乾清宫侍宴***  

仙禁初舒一叶蓂，瑞云时向玉阶停。尧尊香满春前举，天语温多醉后听。无限恩光分几席，始知乐事聚家庭。年年此际陪欢宴，四海雍和万类宁。  

***白云寺***  

山高每出云，有寺在山上。谁向寺中游，白云自来往。  

***允祐***  

淳度亲王允祐，圣祖第七子。  

***扈驾谒陵***  

迢遥一望郁苍苍，烟霭云岚带瑞光。万代共瞻先泽远，一人亲展孝思长。山前细听《箫韶》奏，松下时陈俎豆香。尽仰发祥来此地，自今永世卜遐昌。  

***允祹***  

履懿亲王允祹，圣祖第十二子。封履亲王。谥曰懿。  

***圣祖万寿诗***  

宝殿欢开介寿觞，蓬莱佳气驻春阳。日融丹仗龙旂暖，花绕彤墀凤扆香。华渚流虹钦诞昊，《康衢》《击壤》迈歌唐。彩衣侍宴天颜喜，庆自宫庭洽万方。  

***允祥***  

怡贤亲王允祥，圣祖第十三子。  

***恭和御制耕织图诗***  

历历三时况，如陈《七月》篇。秋云青甸里，春雨绿畴边。圣政先无逸，皇心重有年。孜孜宵<口干>意，总向画图传。  

玉帛梯航远，山龙绘绣工。岂知寒女事，犹入睿吟中。勤俭昭淳俗，劳思爱古风。垂裳开至治，衣被万民同。  

***允禑***  

愉恪郡王允禑，圣祖第十五子。封愉郡王。谥曰恪。  

***圣祖万寿诗***  

圣历绵长亿万年，一周花甲始开先。仙桃灿烂方舒蕊，海日曈昽始丽天。文德武功齐入舞，宸章宝训几成篇。趋庭共惬承欢意，无限春风绕御筵。  

***允禄***  

庄恪亲王允禄，圣祖第十六子。  

***夏日山庄应制***  

山庄宜夏日，五月似秋凉。瑞草随风动，名花裛露芳。鸟啼青嶂下，燕掠碧谿傍。佳景陪宸赏，惟思献寿觞。  

***允礼***  

果毅亲王允礼，圣祖第十七子。有《春和堂集》、《静远斋集》、《奉使纪行诗集》。  

***西安***  

横鞭上灞桥，回眺秦封域。五纬非昔辉，八川犹湜湜。林表隐终南，高秀仙都匹。绵延带埤堄，平掌对门阈。遥想虎踞年，雄视小八极。缇绣大照耀，土木天偪仄。五陵竞豪奢，九衢恣崇饰。香车斗风游，华屋鸣钟食。王气盛蓟门，鹑野遂寡色。当年西笑人，回望燕台日。  

***九折坂***  

蜀险历益奇，卬崃扩西臂。昔年峻坂名，九折今躬莅。冰凌夏犹结，况躔婺女次。鞚冻搘策登，列骑束如猬。鼓勇跻其颠，雺雾开目眦。群山次第出，俯瞰等平地。豁达关徼通，华羌指掌视。如披枕秘书，标新复领异。  

***乌夜啼***  

白日已尽庭栖乌，将子八九名相呼。曲房沈沈绮疏闭，流苏宝帐宵眠孤。一啼烛泪红珠滴，再啼月落青林黑。啼到天明窥镜奁，乌头未白人头白。  

***碑洞***  

飞龙氏后史继作，胚胎妍贞彡穷元漠。伐石摩丹示万世，岐阳岣嵝神工错。嬴刘而后何班班，有唐制作留人间。凤翥鸾骞竞翀举，至今落翮成丘山。黉宫前后胪苍碣，或露或覆森森立。窅窱俨如洞壑幽，磊砢半与土花碧。圣经中列崇堂皇，其余篆籀环堵墙。其行隶草各殊势，昭揭日月连星芒。奏置忆自宋元祐，鸿都太学同争购。雪叠谿藤墨凿池，诘朝烟散风驰骤。经石呵护有神灵，诸刻未免随沦冥。或时骊珠抵乌鹊，间用至宝充甃瓴。真迹已遥初拓少，遗文可听埋荒草。我朝加饬守土臣，护视历久仍完好。即今宸翰品入神，一波一折前无邻。唐规晋矩何足数，几暇不废临摹勤。赐书常得窥笔法，奄有百代流风洽。自非博览遍诸家，谁从岩窦穿云峡。朅来奉使剑外行，还辕载历周西京。讲阅事竣启文庙，肃谒先圣观诸生。因得周视碑版处，古气磅礴蛟龙据。剜剔苔藓出节角，别白同异识题署。强半虽从拓本看，雕镌对玩神光完。雅俗妍媸不一例，杰作自诣乾坤端。报命有期遑细剖，往复摩挲难释手。规橅鸿笔劖一拳，槐庑庶讬长不朽。  

***观盐池并谒池神庙有作***  

参井分野郇瑕封，唐都南畔虞畿东。岳渎宣精钟巨浸，府海不让神明功。纵迩横遥幅百里，澄渟黝窅灵源通。疏列畦塍错绣壤，酾渠瀹注波氵仲瀜。甘卤密{辶己}液潜漉，一宿霜练冰长空。炫转晶荧耀天日，锻椎圭璧堆玲珑。轺装<车载均民食，远近给足公私丰。引水首夏迄秋仲，成实自有灵旗风。讵假熬波漉沙力，惟勤斥堠坚垣墉。知者造物巧者和，总藉天贶回昭融。圣朝百神并崇报，一方秩祀尤优隆。云榜高揭志信向，庥光永愿涵璇穹。  

***蒲州***  

龙门一曲处，风气萃蒲津。关险全临晋，山形半入秦。楼窥飞鸟上，柏郁大河滨。祇有重华日，环回万古新。  

***金山***  

雪浪东来万里流，孤悬金碧照沧洲。秋生极浦平分外，人语诸天最上头。京口帆樯残照远，海门烟树落潮浮。六朝遗迹知多少，付与诗人一倚楼。  

***铜雀台***  

台荒人去杳难留，遗迹苍茫不可求。当日桥陵尽西望，于今漳水自东流。香消罗绮寒云合，地歇笙歌野草秋。毕竟君王归未得，空余烟外夕阳愁。  

***春草***  

不辨江蓠与杜蘅，东风吹处一时生。西河冉冉寻芳路，南浦萋萋送客情。细雨迷离添杳霭，夕阳掩映更分明。垂鞭最忆花时节，河畔青青纵马行。  

***沔阳谒诸葛武侯祠***  

遭逢鱼水自南阳，将相才兼管乐长。祠树能回万牛首，臣家本有百株桑。卧龙地近乡山古，筹笔人遥驿路荒。庙貌嵯峨一瞻拜，到门沔水鉴清光。  

***宝鸡***  

矗矗西山万玉篸，塔河津渡晓霜含。樵夫指点秋林外，桥栈连云三十三。  

***兴平***  

棠梨瑟瑟水无波，词客千秋讬兴多。汉庙唐陵残照里，路人偏指马嵬坡。  

***允禧***  

慎靖郡王允禧，号紫琼道人，圣祖第二十一子。有《花间堂诗钞》、《紫琼岩诗钞》、《紫琼岩诗钞续刻》。  

***塞外秋望***  

秋清旷何极，望迥步初停。一雁来空阔，千峰入杳冥。炊时烟独白，牧处草犹青。古塞残阳下，低徊记所经。  

***琴歌***  

秋风缩涩闻蟹行，虚堂脉脉通元冥。夜深雨细枫江鸣，阑珊北斗低玉绳。四座无言香篆凝，拨刺一声空谷惊。乾坤奠定太古情。  

***春风篇***  

天上有春风，鼓荡浩劫开鸿濛。地上有春风，昭苏品汇杂包蒙。人心有春风，消除泥滓如虚空。今风接古风，一片春融融。层冰消大壑，生意到微虫。尘埃野马吹不尽，但见翠虚之府高畅春风中。天根月窟秘真气，春风在天不在地。披拂草木流山川，春风在地不在天。春风天地俱无私，含蠕有物舒而滋。人心尚保春风时。  

***送易公仙之越赴旧任***  

明镫绿酒张高堂，晓风残月催行装。临觞不御各相视，离忧恻恻缠中肠，人生那得无分手，道谊相亲惟可久。须知别后梦魂牵，何如且尽杯中酒。扬州远在天之涯，悲君万里不还家。青云有路应须致，白首微官亦可嗟。夕阳衰草关河道，南雁声中霜信早。长途努力更加飧，无计为君慰衰老。来往京华十载余，空怜此别恨何如。更为后会知难再，莫惜因风数寄书。  

***读渊明诗***  

轻重若云殊，毫末形泰山。此身亦外物，穷达应齐观。渊明瑰伟人，毕世空投闲。弹琴与饮酒，笑语杂长叹。微辞契道妙，冥心何怨言。遗编照寰宇，把读怡心颜。娟娟松柏林，惠风流其间。精金宁思锻，良玉非待镌。眷怀世已远，知音古所难。  

***题画赠易祖栻***  

天工掷下碧玉环，飞龙游云藏其间。黑松使者管城子，夺取秀色归屏山。天孙机杼垂天巧，尺素徘徊度青鸟。第一峰头金饼圆，云霞照破壶天小。松年院本非士夫，大年一派传倪迂。郑虔王维真秀绝，丹青想像开元初。十里江南小平远，湖山是处情缱绻。渔艇泊香莲浦秋，陇犊眠青稻畦晚。男儿生来心好奇，天地画笥真吾师。朅来坐我孤亭上，貌取横塘烟雨时。  

***题易张有为隐士李眉山画萝村图歌***  

易君不费三日工，青山移向晴窗中。猩猩毛枯鲛血死，河汉月黑垂长虹。盘山磊落千万峰，豸峰耸快称厥雄。块然古翠泄灵秘，入君墨沼无隐踪。君言峰好人更好，豸青山人世间少。山人我亦旧相知，闻君此言更倾倒。唐宋丹青大有人，每逢佳士乃传真。此子正宜置岩壑，笔中有道交有神。仙李盘根干五百，蒙瞳毷氉遭重谪。耻将鹏鹗共飞腾，甘与鳅<鱼廷>同窟宅。白板青{艹奸}归去来，绿萝阴处读书台。紫兰飘香黄鹤舞，金花孔雀同徘徊。冥心披发成长往，五云无恙三芝长。此村此画世无两。  

***夏夕得易岛庵浙江书***  

我意类焦土，故人如甘霖。相思隔万里，何能润寸心。想思燕山峻，相思越水深。燕山越水间，中有明月临。不照合欢被，独照孤桐琴。盘中双鲤鱼，袖里双南金。清泪掩离绪，悲喜交中襟。书中多箴规，古道良足钦。花前一展读，空阶凝碧云。  

***晓起登画笥楼望西山晴雪***  

三更滕六翻雪车，香篝宿火重帘遮。街鼓冬冬破初日，巡檐起视庭前花。弄寒作软两无赖，东风潦倒纷腾拏。振衣高楼试骋目，柳丝不见黄金芽。城头好山如揖客，界天一道瑶光斜。何处三百六十寺，老松压折空查丫。我欲策杖访流水，屐齿破冻穿<山含>岈。琤鏦忽闻作檐溜，嗒然坐对春无涯。  

***冬日送玉有归里***  

一帆高挂暮江头，万里归心葭菼洲。早岁莫吟平子赋，春风还上仲宣楼。山围落日催寒叶，水下平沙滞远舟。樽酒重倾歌未断，朔云南雁动离忧。  

***登平山绝顶***  

关山万里望中收，策杖危岩最上头。畿辅西来雄镇列，渔阳东去大河流。归樵独立看云晚，游骑闲盘射雁秋。今日三边烽燧息，晚烟斜照恣夷犹。  

***春日携李眉山彭湘南王兰谷藏上人重游盘山自西甘东甘二涧历上方东竺***  

上有可攀下可援，乱石插脚松碍肩。盘山之游信奇绝，我今不到又几年。西峰朵朵开青莲，东峰半绾湘娥鬟。中峰鹄立峙云汉，游人迹绝终古寒。招呼胜友理幽事，山瓶载酒春风颠。阴崖未放百草坼，暖溜暗滴层冰穿。两涧猿鸟犹依然，山中老僧还晏眠。青冥可望不可蹑，轧轧筍舆争后先。一折一转历幽邃，那知半岭平如毡。不爱坦夷爱险仄，缒身却下千仞渊。云根或有龙精缠，不然栖止飞行仙。攀萝曳葛递偃仰，断壁置屋琉璃悬。绵塠退谷乍娟秀，东庵错锦花连天。兴阑亦复舍此去，山灵哑哑嗤愚顽。恨无奇句压百怪，只有烂醉轻万缘。后人莫惜破两屐，觅我题字春岩烟。  

***游上方山***  

鸦飞红树报秋晴，人在荆关画里行。半日闲为尘外客，十年心契此山名。蜂窠僧舍围岩住，螺髻云梯叠石成。绝顶茅庵游不到，天风吹下转经声。  

***漳台怀古***  

炎灵焰尽土崩分，谯上兴师志不群。世系已从曹相国，碑铭合署汉将军。无何卖履成悲泣，几见当涂是谶文。惟使陈思夸健笔，《感甄》一赋不堪闻。  

***画意***  

乔木数家村，结茅岩畔住。隔篱人语声，为问前山路。  

绝涧奔流下，喧豗万木中。幽人云外至，疑是雨兼风。  

浦口欲移舟，前山暖将曙。不见芦中人，但闻隔烟语。  

濯足青林下，长流曳古苔。猿猱与麋鹿，各自饮溪回。  

高人读道书，兀坐千峰里。双鹤暮盘云，影在寒潭水。  

寻山凭一杖，芳草绿萋萋。花落无人管，春深叫竹鸡。  

***允秘***  

诚恪亲王允秘，圣祖第二十四子。  

***冬至早朝***  

律转升新佳气催，玉绳遥报早春回。日临锦户初添线，雪霁香阶欲放梅。晓景氤氲凝殿阙，云光灿烂护蓬莱。千官拜舞瑶墀下，华祝嵩呼献寿杯。  

## ●卷六

***弘昼***  

和恭亲王弘昼，世宗第五子。有《稽古斋集》。  

***积书岩***  

河北钟灵气，岩深蕴太虚。层山饶邃谷，石室为藏书。秘轴云岚合，遗文苔藓余。茂先推博学，对此定何如。  

***秋日读书***  

微雨潇潇生嫩凉，藕花零落满池塘。地宽月到中天小，气爽风过野水长。观物无心参造化，开编有得即文章。佳辰好景登高近，更索新吟入锦囊。  

***弘瞻***  

果恭郡王弘瞻，号经畬道人，世宗第六子。袭果亲王，降贝勒，进郡王。有《鸣盛集》。  

***重登天成寺江山一览阁***  

晓日万峰幽，重来忆旧游。空林叶尽落，清磬一声秋。图画窗中得，烟霞眼底收。高歌思控鹤，双袖挹浮丘。  

***题倪云林画***  

乱山重叠树槎桠，曲径偏宜处士家。想见虚亭吟眺处，夕阳无限绕寒鸦。  

***山庄***  

路接西山辟小庄，柴门过雨静年芳。不容人到花垂地，偶卷帘高燕在梁。野草远分流水碧，夕阳斜照乱峰黄。萝阴是处堪延屟，肯数蓝田华子冈。  

***和紫琼主人即事用端卿韵***  

庭院深深远市哗，薄寒轻暖护窗纱。春林剔藓思题石，夜雨移镫为看花。楼外鸟啼诗梦破，风前人立帽檐斜。红桥暇日期相访，载酒随君玩物华。  

***奉挽二十一叔父慎郡王***  

悲风无端来，朱炎生凛冽。咫尺紫琼岩，幽明顿隔绝。平生与我厚，古意相劘切。骚坛许联吟，绮筵时促膝。过从喜独便，欢娱难具述。百年似风镫，修短本难诘。所恨贤豪身，颓萎太怱卒。耿耿怀抱间，作恶那可说。哭声撼穹阊，哀哀耸毛发。痛定转生疑，迷罔坐一室。检点旧云烟，两<巾登>骊珠匹。讵知谆恳意，即此兆永诀。天朝笃宗亲，优诏蒙矜血阝。叔其可无憾，而我转萧瑟。悲哉三友图，早见霜松折。宾客助凄怆，琴书防散逸。盖棺事则已，流芬凭史笔。物望俪间平，千秋高郁崒。  

***春草***  

春风消息散平原，为爱离离野草繁。望里莺花三月路，愁中烟雨六朝魂。乍随柳色青连岸，斜逐溪流绿到门。漫向陌头寻往事，依然南浦怅王孙。  

窗前生意始纤纤，小院稀锄色更添。往日夕阳吟杜牧，祇今春水赋江淹。晴烘芳径侵朱履，雨暗空闺映翠帘。倘过午桥风景地，白羊还认酒家帘。  

春来是处总关情，偏近池塘雨后生。滋蔓傍人如有意，托根随地不知名。裙腰一道撩飞蝶，钗股千茎衬落英。莫把官袍论颜色，年年空惹路尘轻。  

***谒十七叔果毅亲王墓礼成感赋***  

寝门宿草泪丝丝，寒食风前独到时。遗爱伏恭赖犹子，招魂伯道痛无儿。昔年早上东平颂，此日空瞻北海碑。莫怪杜鹃啼不住，棠梨一夜满空枝。  

***松雪画兰***  

昨宵有梦落空谷，开匣氤氲香满幅。鸥波亭畔好春光，露凝点点风扬扬。巧从瓷斗开生面，笔阵纵横墨花灿。天目山坳彷佛逢，至元款识寻常见。夙闻画马殊有神，风毛雾鬛看犹新。换手忽传林下态，多情应对管夫人。敷荣讵肯同萧艾，嫩叶千茎绿玉碎。小窗展对读《离骚》，可许楚臣纫作佩。九畹幽芳静裹含，秋来摇落有谁探。一拳瘦石根无土，珍重同时郑所南。  

***秋晚***  

斜日大荒西，晴沙散马蹄。旗翻千帐静，木落万山低。远塞看鸿雁，连营绝鼓鼙。关河渺长望，衰草尚萋萋。  

***野望***  

落日照延伫，秋深沙塞间。天低疑近水，云动欲移山。铅椠聊从好，弓刀敢就间。遥看点苍隼，千里片时还。  

***挽周兰坡先生三十韵***  

今代銮坡侧，斯人不易求。节还惊蜕委，鹤化忆仙游。禁地欢初接，骚坛契早投。星云焕彝鼎，风雨落琳球。典册群推马，长城快倚刘。数谈知少日，流览足前修。硎发看犀利，机行肯逗遛。已开翔鸑鷟，暂遣絷骅骝。应诏鳣堂喜，程材铁网收。科名新押榜，馆阁旧登洲。苏陆遥宗法，沈张近比侔。台阶行贰秩，仙仗谒南州。遂命参桓傅，谁容附李舟。龙钟偏作态，蓬梗动怀忧。朝借邻家蹇，沽凭御赐裘。后生夸夺锦，多病欲扶鸠。小酌能过访，分题互劝酬。层层蕉叶剥，轧轧茧丝抽。敌破探囊底，镫传竖指头。濠梁观唼喋，林木送钩辀。声逐瑶琴断，光仍宝墨浮。老成纷落叶，尘世幻轻沤。细想无余恨，祇缘未乞休。此生原特达，底事类穷愁。架尚堆千卷，车宁要八驺。重泉魂渺渺，残雪路悠悠。旅榇寒郊厝，遗孤薄宦留。春随渔艇发，江入海门幽。姓氏垂青简，襟期在白鸥。郑乡诸弟子，若个涕先流。  

***早春园居即事***  

昨夜初停镫市嚣，小园暂遣息尘劳。山排疏树偏迎榻，水带春冰不受篙。位置鼎铛添茗谱，部分桃柳设花曹。太平消得间中味，休信林泉学养高。  

***永珹***  

履端亲王永珹，高宗第四子。有《寄畅斋诗稿》。  

***观鹤舞***  

幽人惯调鹤，散步临前墀。兴来观其舞，开笼无常期。胎仙若解意，小立修容仪。徐焉顿修趾，双翮俄参差。暂离芳春地，不上乔松枝。徘徊弄逸态，宛转矜殊姿。惊鸿方振迅，翔凤偏威垂。烟雾隐芝圃，风雨生瑶池。讵嫌心目眩，祇觉精神移。轩翥亦已久，敛翼还自持。横空骋天步，华表忘归时。顾念驯养恩，云外凭招之。低徊同戏彩，不愧林家儿。  

***古剑***  

性喜得古书，今乃得古剑。不知几千秋，埋没无人按。底用倚天长，三尺未逾半。呼童忽开匣，何待引杯看。土绣掩神光，苍虬掉尾健。秋水想澄清，精气激雷电。自有辟兵方，卫身君子便。魑魅早潜形，肯辱佞臣断。拔迹起重泉，将毋遇雷焕。灵宝善藏锋，不须商利钝。紫气隐文房，莫遣斗间见。  

***放鱼子***  

取鱼禁鲲鲕，况剖腹中子。何来赤鯶公，沫血待乾死。校人贪作脍，环顾动食指。自毙望重生，爱物懵于理。祇怜鱼子活，讬命泥沙里。曾记放生篇，方法犹堪拟。团土护其胞，浑全毋破毁。携篮置深渊，鲸吞知免矣。日暖藻含温，戢戢浮清泚。但使疏网罗，慎勿恣刀匕。  

***和海住先生登蓟门独乐寺观音阁韵***  

我昔经渔阳，振衣上杰阁。回首春风颠，几度吹花萼。蹲龙去天咫，怖鸽见人愕。四禅云与齐，三乘尘莫著。人海浩脚下，踏踏轮蹄错。翘首睋乌蟾，光明金镜灼。平地涌珍楼，有目俱仰瞩。缅忆布金日，良工巧营度。四围山青青，千里烟漠漠。直拟妙高台，时沾香雨落。谁欤运帚书，墨痕湿犹昨。君居惭愧林，性与俗缘薄。登临得佳趣，客况静于鹤。凭高赋大篇，压倒青莲作。正似遇崔颢，口噤手难拓。哲弟妙词翰，苦思敢约略。仿佛斗诗械，偏师互跳脱。押韵比说偈，兹游乐莫乐。纵教未同往，补和心亦足。丈六接尺五，梵论信昭廓。彼岸望非遥，慈航欣可讬。水观先生家楼名。倘容登，庶惬雪山诺。  

***桃符***  

东海神山有神树，神荼郁垒为其主。阅领众鬼辄执之，持饲千年白额虎。祓除不祥信有徵，轩辕法象非无取。爰从度索伐桃枝，削版成符制度古。寸长则六方则三，如法书文色配五。或描苇叶象蕃鲜，或绘人形振威怒。锡名仙木祝长生，岁杪纷纷家著户。后来图画失真意，直作门神忘初祖。冠裳介胄总矜严，两两成行备文武。魑魅争先不敢窥，静镇双扉劳御侮。绿章愿奏策勋词，户牖侯封应及汝。纵能金印肘后垂，生面凌烟常快睹。退归拟学笑东坡，何惜扫门羞哙伍。年年迁次让新官，名位依然守铨叙。所嗟古制复已难，云掩绥山不知处。  

***铜雀瓦砚歌***  

阿瞒汉贼非汉臣，营窟乃在漳河滨。铜雀高台入霄汉，参差瓦缝排鱼鳞。太息人生祇如梦，光阴老向军中送。分香卖履事难言，望断西陵含隐痛。中原劫运几沧桑，栋宇飞灰草树荒。石墨那堪供染翰，砚材差喜发幽光。幻化本鸳鸯，成斑亦雊鹆。佳品自澄泥，奇珍逾美玉。却想觚棱金碧时，琉璃片片亚檐垂。谁能磨盾频飞檄，但说临江自咏诗。到今遗瓦苔斑驳，文房好倩良工斫，君不见建安年号记分明，汉鼎虽迁留正朔。  

***南海子行***  

君不见飞放之泊传自元，百六十里周缭垣。红门四辟通苑路，苑中极目皆平原。略无高山有流水，长林迤逦丰草繁。头鹅诈马有余闲，于焉较猎悬鹑貆。胜地一从归胜国，仁虞旧院无人识。扫除榛莽拨禁军，曾记英公亲奉敕。官衙忽被阍寺专，豹房尚指荒丘侧。太阿旁落国步难，遑问区区此疆域。我朝龙兴天下归，千里和会尊邦畿。废苑从兹作灵囿，豫游几暇扬鸾旗。云闲八阵时阅武，风卷三驱大合围。殷勤习劳奉家法，扈从棣萼欣交辉。百年海户千人守，七十二桥通泽薮。三台连峙三海深，指点团河近双柳。新池饮鹿间苹蒿，旧迹晾鹰存培塿。官庄分设四五家，岁纳刍茭别无取。颇见道观杂僧庐，灵风梵雨来空虚。酒内茅山失法派，瞿昙种类尤纷如。膏腴宽敞便飞走，大壑于牣还多鱼。雨露栽培经岁月，离宫鼎足皆皇居。诘戎大事首马政，雁臣贡入龙媒盛。六厩超遥八骏蹄，监牧攻驹严禁令。何须苜蓿与渥洼，甘草如饴水如镜。云锦照眼胜谷量，土壤宜之顺其性。围场习猎凡几回，黑头顿觉青春催。伯仲当初我最少，今日俄携诸季来。更怜子侄并壮大，短衣晨夕想追陪。弯弓敢辞臂力软，枨触旧况增清哀。况复从游怀杖履，自别音尘几弹指。人间屡叹絮酒倾，天上频嗟玉楼起。赏花得句能几春，也复伤神判生死。者番经幄集群贤，只有蔡侯还到此。临风无限古今情，天开陆海依神京。长杨熊馆讵足拟，驰骋信足豪生平。喧笑未终感慨集，莺蹄燕语兼蛙鸣。转眼清和赋归去，挑镫且快挥毫成。  

***秀严上人以孟夏晓起诗见示即次原韵***  

不碍尘寰住，偏怜晓气清。五更残月落，一雨乱蛙鸣。林外钟催曙，檐前鹊报晴。上人推枕起，诗思此中生。  

***怀紫琼叔祖兼索近作***  

何事难偷半日闲，金兰情味暗相关。春来曾仗诗消日，老去宁从酒借颜。避俗心清新雨后，怀人梦断乱云间。岂无片羽应投我，驰字催君少破慳。  

***花朝***  

蓂叶全开且未凋，众香国里景偏饶。百花生日传何代，二月春花判此朝。扑蝶试看新扇影，鬻蚕应傍旧桑条。东风不为游人住，九十韶华惜半消。  

***雨中马上闻经畬道人讣音***  

蚤知勿药翻长往，悔不临行重问看。挥泪山川同黯淡，伤心风雨倍萧寒。何堪少小频携手，顿遣归来剩抚棺。从此瑶琴难再鼓，诗成无意费吟安。  

***出古北口***  

放晴真欲谢山灵，清浅潮河策马经。流水无情吞旧堞，危峦因势起孤亭。沙留平碛惟添白，烟带荒村未断青。何必防秋分内外，嬴秦终是小朝廷。  

***过孔武壮王有德墓***  

王本尼山后，支分辽水东。风云需际会，草泽见英雄。皮岛才初展，吴桥计渐穷。天教投上国，时至树宏功。缔造膺皇眷，招徕锡命隆。师仍提旧部，衔独授元戎。袍解丰貂暖，筵张秘殿融。直将心腹待，应竭股肱忠。兵特称天祐，恩尤出圣衷。鼓鼙劳乍效，银币赉何丰。国号承基大，宗王拜爵同。威扬平壤外，声震塞垣中。降将开山海，偏师佐邓冯。贼氛旋拉朽，明业已飘蓬。定鼎邀殊赏，为屏冠上公。自兹频讨乱，所向辄横空。捷屡驰吴楚，铭兼勒华嵩。定南封更晋，攘外奖宜崇。疆圉偏多事，千城合鞠躬。蛮方琛未献，粤徼道宜通。远统貔貅往，亲蒙矢石攻。桂林除跋扈，梧野起疲癃。反侧行看尽，功名惜未终。潢池妖复炽，{艹佳}泽孽潜讧。大师成孤注，危城倚上穹。来援音杳杳，出战势怱怱。冠裂肝俱碎，袍沾血尽红。肯将身落贼，争觉气如虹。素帛全遗体，丹忱报亶聪。盟无惭带砺，军竟化沙虫。马革酬专阃，牛眠敕考工。烈名标武壮，旷典荷帡幪。我偶纡吟辔，人来说殡宫。由来能择主，浩叹缅英风。  

***永瑢***  

质庄亲王永瑢，高宗第六子。有《九思堂诗钞》。  

***拟陈拾遗修竹篇***  

{钟}笼产终南，嶰壑互深邃。湛露滋甘膏，流泉激清吹。含气侪芸生，独秉造化粹，猗猗发崇标，垂条郁森萃。风回玉戛音，云披色含翠。灵根待凤凰，空山辟魑魅。昆仑万里远，圣世有嘉瑞。虚中抱宫商，《韶》、《咸》于以被。当其植幹时，坚贞有真意。松柏得其俦，桃李良自愧。篠簜亦多材，效长终远致。缅彼有筠姿，风契结寤寐。  

***廿六日度罗睺岭入潭柘岫云禅林***  

晓梦破涛声，幽禽近枝啭，畏寒尚拥衾，言补昨朝倦。东方浴海暾，野气若蒸甗。招提伯仲间，廿里无平甸。威纡艮背行，眼晕逐峰转。攀径肖猿缘，到顶俨螺旋。仆夫惜马蹄，陟降辄原巘。浑河俯漭流，青蚓盘一线。乱石叱馀羊，杂花堕疑钿。村氓傍岭居，厨烟互葱蒨。颇逊上洄佳，山中乏水。小宜下潠佃。过山山愈积，晴岚移九面。培塿幻松冈，薏菂出莲殿。餐秀不疗饥，净钵分齑面。坐禅芟晋谈，走病取吴谚。磵泉语幽修，引入丁东院。遵途劳佚殊，阅候暄凄变。却睇前峰雪，已空桑宿恋。  

***尹望山招绚春园雅集***  

春风袅袅吹余寒，柳枝欲绿梅舒丹。纤尘不起四郊净，白云澹荡天宇宽。何处去天才一握，平津别墅饶芳药。主人爱客兼爱诗，群公问字经过数。良辰招客琴尊开，华篸珠履登春台。旋脍银鳞出翠釜，还倾琥珀注深杯。九州英彦蓬莱友，五十年中辈先后。击钵哦诗诗尽成，薄罚停催金谷酒。当筵日转层城霞，红亭绮榭流清华。源头活水承太液，绚春题榜来天家。岚光翠滴西山暮，漠漠微烟笼苑树。树头鸟宿酒微酲，天际云归客初去。东阁深沈淑景迟，风光咫尺怅攀追。拈毫漫作邯郸步，一曲《阳春》和者谁。  

***长生无极汉瓦砚歌***  

阿房土焦未央起，万岁千秋功莫毁。金仙去渭荆棘芜，片瓦往往珍璠玙。中凹上锐形式古，铜雀香姜滥觞祖。铸成吉语谁氏题，意取寿与金汤齐。长生海外方难得，炎祚巍巍永无极。当时慎重命将作，岂谓年深土花蚀。汉家宫阙天下雄，襟带冯翊连扶风。候真但愿益延寿，桂馆旁峙蜚廉通。至今雍耀出耕垅，铭识屡见摩挲同。乃知颂祷赖夸饰，灵光过眼烟云空。吁嗟此瓦沧桑阅，隶法斯邕细堪别。秦镜尘昏莽钱缺，幸未磨穿劲于铁。春风无赖荒石田，晓露不滴金茎圆。谁能裹携直中禁，倚马更赋《甘泉》篇。  

晴  

新两池塘足，清晨喜乍晴。小桥垂柳色，深巷卖花声。鸟语迎人乐，山容照眼明。高楼春一望，徙倚畅吟情。  

***永瑆***  

成哲亲王永瑆，高宗十一子。有《诒晋斋集》。  

***定郡王载铨曰：“立义卓雅，词旨沈潜。渊博之中，多出新意；隽逸之外，悉本典坟。奥旨深辞，非文人所能企。”麟魁曰：“宗潢人文，自红兰贝子首倡风雅，问亭将军、紫幢居士、晓亭侍郎、月山上公后先继起。近则首推成哲亲王，天才既超，学力复粹，诗、古文辞动合典则。临池不倦，书法尤高。”***  

***秋分日作***  

乔木众绿退，寥天绪风起。迨此夕阳好，忽共流波靡。自有中天月，可以见千里。山川阻且修，白露零未已。  

***出古北口***  

复岭风云郁，层关霄汉开。古愁输远浪，寒色上荒台。饮马生泉遍，连烽到海回。悠然一片月，曾照旧龙堆。  

***寒雨吟***  

行云晻蔼西山岑，苍然暝色成轻阴。初看小苑收残照，渐觉凉风动远林。凉风飒飒吹旋急，细雨丝丝芳树湿。鸭炉小饼自添熏，鸳瓦层檐未闻滴。辘轳金井阑边转，隔花宫漏宵寒浅。暗疑溥露湛金英，静喜霏香润苍藓。金英还杂遝，苍藓正参差。芳怀漠漠秋怀并，寒浅寒深祇自知。空阶络纬啼声小，半落红莲向宫沼。高楼雁响此时沉，寒雨机声何处好。霏微寒雨暮秋天，罗幔秋镫黯澹边。秋衣准拟明朝换，明日帘栊冷翠烟。  

***闲庭***  

漠漠闲庭纳景宽，玉阑干外水光寒。春来别有双梅树，欲寄情深落笔难。  

明霞散彩小楼西，碧柳初长紫燕啼。正是閒庭风景暮，游人归去草萋萋。  

***渡句骊河***  

句骊之河河水古，贞观万马饮马渡。淤泥塞道军负土，行人欲寻失故处。何况司马懿与公孙渊，一胜一败千余年。萧萧野岸水无言，西流绕出邓子村。辽西河之右，辽东河之左，太平疆界无彼我。河左辽之东，河右辽之西，年年入贡高句骊。  

***过古原州***  

句骊河畔晓阴稠，河水无声漫漫流。两桨船头渔父坐，乱烟寒雨古原州。  

***老边***  

荜路开维始，神皋胜可论。数传天下大，当日老边存。为是邠岐地，如观江汉源。民风政淳朴，耕凿到儿孙。  

***韩太傅祠***  

弱龄诵古策，意本嗜韩诗。《外传》数万言，逸事赅信疑。昔者仲尼徒，一本乃百支。祖龙炀为烟，遗老伏余黎。汉兴稍收拾，厥初人异师。师异虽纷纭，渊源各能持。太傅尤卓然，方当文景时。黄老芥青紫，抱经如不知。下马肃修容，再拜三间祠。陟彼授经台，低徊步难移。《小宛》之四章，慨彼日月斯。太傅阐其旨，切切作箴规。苟能日益慎，完如金城基。六语奥而简，夙昔服膺之。修能迄无谓，出门颜忸怩。  

***汶上***  

一水中涵翠浪明，北连晓色泰安城。烟蓑袅袅停桡处，汶上春阴画不成。  

***曲阿后湖用颜延年三月三日侍游韵赠吉渭厓先生***  

发岁徂南征，江路纡上游。俶装被霜雪，驾言发皇州。历览岱峄阳，涉乱淮湖流。飞云傍转毂，皓魄随行舟。观涛海门出，采华京口浮。潺湲弄湖水，棽丽扬翠斿。阅军战舰罢，击汰棹女讴。侧闻东海神，具礼倾十州。嘉哉静姝子，不字非其畴。翩翩金马彦，养疾栖林丘。相逢话离索，迨此东风柔。  

***叹菊***  

千山凛严宵，众木落清晓。我行木兰中，满目秋事老。忆我寓舍菊，阶砌旧缭绕。或能凌霜风，及归遂幽讨。寒窗暂凭藉，短篲急洒扫。而何一怅意，委地竟衰槁。枝梢助憔悴，姿格失窈窕。闹蜂远飏去，吟虫近萦抱。谁云冥情思，祇是触烦恼。万物固代谢，菁英焉可保。留连自怆恻，毋乃乖达道。顾念手亲栽，胡能首轻掉。虽乏靓妆艳，庶期素襟表。赋质良苦薄，一荣如过鸟。使我兴欲索，胡为剧潦倒。明晨舍之归，策马意悄悄。  

***题李时勉诗笺***  

每抚诗笺感昔贤，墨痕满目意凄然。金瓜事惨洪熙世，木校身危正统年。指鹿朝廷谁直道，多鱼将帅竟生还。诸生亦见何蕃辈，肯为孤臣伏阙前。  

***崖口同朱石君先生作***  

双崖豁苍穹，万仞削壁直。将将象积石，左右屹如植。疏峰镇其甍，仍岩卫其阈。阊阖何其衢，虎豹守其塞。攀愁猿猱足，过穷飞鸟翼。老藤束阽危，怪松出劖刻。太古无登降，莓苔厚黝黑。崖阳荣灵草，素霜莫能蚀。崖阴处山鬼，曒日安得仄。哨门轧关键，百宝气屯逼。龟山横西南，伊孙中抑淢。理无生使独，意惊见所域。含晖娱已极，蕴真赏何亟。从猎兰台英，敬尔载笔职。不见燕然铭，千载无变泐。  

***春游故事***  

上春时节上京游，春雨春风尽未休。何处行云停翠管，几家明月入朱楼。山亭小部唐三辅，蜡烛轻烟汉五侯。燕子只知寻社垒，一年一度认帘钩。  

***游澄怀园呈姚息斋郑云门茅耕亭秦易堂戴石士五先生***  

春水随风绿到门，熙朝宰辅旧名园。诸公退食惟文史，深屋端居简晤言。花影犹能向晴昊，禽声已复劝清尊。请看百亩楼台地，薜荔烟痕上短垣。  

***自题画梅***  

苍苍暮景翻归鸦，玉房掣锁玉绳斜。春愁浩荡不可说，东溟皓魄照寒花。罗浮仙人翠鸾车，水苍锵然戛冲牙。飞云乱絮相交加，大庾嵯峨阻且遐。江城入破听不得，策杖矫首还归家。雪如春愁乱如麻，芳草漠漠生天涯。  

***隗嚣碗歌***  

隗嚣故宫碗数枚，秦州山农锄出者。杜老吟时殿已空，悠悠忽复千年也。白水真人老兵事，得陇望蜀心犹且。飘灯小雪照题诗，磨墨阿瞒台上瓦。  

***易州道中作***  

鞭梢拂地出春明，何止人间万里行。马上春山南北梦，耳边寒水古今声。草回原烧青才动，柳受边风绿未成。正是清明兼上巳，去年零雨最关情。  

***山亭避雨***  

诘曲山行雨色深，非关野步负登临。孤亭古树叶微脱，众壑边秋地易阴。隔岸影寒摇水草，投烟声湿倦山禽。不知油盖从谁借，坐久渐忘人世心。  

***望松歌***  

连冈叠巘何嶕峣，万松怫郁翻云涛。中有一松特矫出，高张华盖撑秋霄。华盖层层天泬寥，激景太半明纤豪。如开玉女窗，引手攀招摇。又如悬黎之履，照灼璇宫朝。绛节不动刚风饕。宝鬘璎珞交煜，离娄目夺珠幢标。帝车龙角，方魁曲杓。轩轩孔鬛，翩翩凤翘。蓬莱海水若不浅，日桑月桂枝叶行相轇。问年乃在循蜚疏，仡泰古始，颠秦踬汉，草木儿孙曹。其下当有偓佺之辈，羡门之曹。拍肩把袂群游邀，寒麟臛鹿苍梧醪。欲往从之山甚高，侧身西望心烦劳。  

***题汉西岳华山碑***  

汉家西岳华山碑，世间两本此第一。商丘巡抚之所藏，秀水检讨有题笔。吁嗟魏公四字印，亦欲遐传守毋失。谁能老饥抱文字，蠒纸犹向人间出。自秦登山诵略兴，两京文章富石墨。峄碑虽焚枣木橅，岱碑云亡内司刻。太华极天应井鬼，少昊所治秦所国。徒闻遗璧镐池君，不见臣斯与臣德。茫茫万古此石存，岌岌溟翻老沙泐。拓本绝少传已难，赑屃又遭媚子踣。达官当时势绝伦，古物一文钱不直。我曾再拜金天墓，大碣荒莎风雨蚀。此碑忽复曳长绳，能不兴怀同叹息。文云汉兴绍前制，《虞典》《周官》稽警跸。孝武之世庙貌隆，特起尊严閟宫侐。门曰望仙宫集灵，志荒意惑长生术。欲就鹑首相酌斟，遂呼天神来博塞。国祚中阙祀事衰，太守能贤重修职。朝端昏弃旷明禋，稍稍规模率钱力。延熹至今浩千年，十字之外无缺佚。重如元云垂下天，轻若风斤得其质。素蛾一片中秋中，泰折层成北郊北。黄河之水星宿来，蛟掷龙腾相逼仄。商盘鲁壶在崇坫，琼草金芝上仙植。如华万仞绝攀援，人间纸笔书不得。法书迥可日月垂，其人岂必中郎实。察书市石无了期，又于徐赵为蚹翼。小儒舌举耻阙疑，大抵纷纷决以臆。我生两手悬钝椎，握管僵如蓍在扐。傍通二篆贯八分，少年卤莽谓可必。阙里宫墙两拜瞻，强复低徊史与乙。忽然季子见《韶箾》，何止欧阳坐旬日。秀水修撰诗七言，商丘侍读金十镒。风流坐映康熙朝，不愧绸书在石室。  

***联辉楼侍诸先生小饮***  

我有一园花，婉娈相窈窕。春风一披拂，去日常不少。羸马长安游，红尘令人老。魏其身治具，晨起自洒扫。贵人骄不来，既来苦不早。失意杯酒间，毛羽安能保。不如同心人，欢言结崇抱。君如欲看花，及此颜色好。  

***送稚存先生给假还里***  

一杯酒，相情亲，人生安得无故人。相情亲，一杯酒，故人那得无分手。去年春寒花未开，穀人先生摇艇走。庭虚情满思念深，一日何尝不在口。君无吴君膳羞恋，白云更不烦搔首。英年幕府辟才贤，博学宫端冠师友。信知纵迹半风尘，未遽容颜全老丑。何为匆匆卷装去，邂逅无由折杨柳。君言令弟罢微员，昨接家书溘穨朽。寒冗幸禄恩何酬，期功在官颜孔厚。双凫乘雁足江湖，密篠疏松合箕帚。闭门须多著书日，况今年才四十九。古来良士不文章，世上枯坟竟谁某。鸰原尽急归亦得，温树无言意非偶。锡泉甘甘不吾负，到及新茶绿如韭。但恐吴君解笑人，此行已落春花后。  

***题近香楼***  

四坐且莫喧，听我说此楼。清华旧里东北头，兴替甲子今三周。丹棱沜边万泉出，贵家往往分清流。米园李园最森爽，其余琐琐营林丘。千金大石卧野色，一夕小苑来边愁。米万钟得大石于西山，力不能致，又遭乱，遂弃之良乡。内城有窟竟饮马，春草无场堪击球。天地变化太平见，八极闲暇无烦忧。长白索公坐内阁，堂封实户轻王侯。安知进宅事良有，但说旋马心诚羞。春明胜夺董宇定，金陵记掩王龛州。圣人诰诫出深厚，《孝经》四字垂琳璆。保全委曲国体大，宠赂太甚民言浮。相公犹嫌起无地，掌武苦欲名常留。荷花空对石矶冷，燕子亦知帘幕收。园为索额图赐园，有仁皇“制节谨度”匾额。后毁于火，今唯御笔“青翠霄汉”四大字悬楼上。索卒以侈败。南斋旧辈话恩遇，宪皇特诏登瀛州。宫壶赐霑艳侍从，集贤改榜崇儒修。城南羸骖念奔走，苑东广厦教番休。蠹书一变华膴色，布被却向单寒求。及开书房置师傅，遂许名儒来息游。李躬由来擅年学，苏秦不得千春秋。繄余苦忆几老宿，草野本色酣岩幽。朱门蓬户底差别，黄发青镫心尚犹。寅入申归事不废，五休十浣私得谋。恩波深长曷有极，表宁清贵真无俦。虽然崇抱在铜钵，不惭通讲歌银舟。有时退食散情性，旧醅小榼相绸缪。每携一味对咀嚼，肯复兼旬孤唱酬。葛山宫师九十二，硕果高映天南陬。曾描八友作图画，昔也艳艳今悠悠。而我书房四十载，抱孙屡及师门投。藏心故实说难了，满眼新欢来更稠。溪声树色工阅客，楼上光阴如传邮。  

***天平山***  

天平山上先贤祠，万石林立留人衣。祠前草木合恭敬，况是古荆连理枝。黄莺高下引空曲，翠壁往复工蔽亏。当头忽见太湖白，春风渺渺无津涯。  

***沧浪亭***  

沧浪亭子枕石湖，宋贤遗迹俱荒芜。杨花轻轻鱼作队，蒲叶短短凫将雏。薄游城南趁佳日，烟景稍旷笙歌疏。欧公诗话自千古，衡剂未肯分梅苏。  

***观潮小引***  

海风卷云入车箱，白波一线起东方。须臾雪涛万丈强，震霆倏过澄江光。来如战酣去如忘，天地动定非可常。端居未始观物变，小知笑彼图南翔。  

***自怡***  

自笑诗成债，犹愁岁欲残。栖迟深屋里，拳曲冻毫端。老眼垂垂暗，名家的的难。终年无合作，将底世人看。  

世未稀真鉴，吾惟取自怡。粗材贪拨闷，暮景厌徇知。服散行移晷，焚香坐阅时。八方求道后，无限夕阳迟。  

***永璂***  

贝勒永璂，高宗第十二子。有《日课诗稿》。  

***题十一兄渔隐图***  

江湖有散人，雅尚凌仙峤。青笠绿蓑衣，泛宅逐蓬藋。扁舟澹容与，鹭鸥作同调。长物唯缗竿，至足在渔钓。白云从空流，眠月仰天笑。目极宇宙宽，浩荡无遗眺。朱门多纷营，撄缚苦纠绕。而此独逍遥，忘机自舒啸。咄彼抗尘容，翘心束帛召。  

***德寿寺牡丹短歌***  

飞放泊边春不浅，德寿寺里流莺啭。探花笑我马腾腾，待客无僧幡闪闪。百年已是干戈靖，一龛独任光阴转。洛阳姚黄不须问，且对繁英生苍藓。今日看花花莫放，来日看花花莫敛。花应知我非世情，与尔相看动幽感。  

***木兰秋夜***  

云敛长空素月圆，碧天秋色锁寒烟。不知雁响沈何处，古塞疏镫客未眠。  

***绵愉***  

惠端亲王绵愉，仁宗第五子。有《爱日斋集》。  

***步孙符卿游园韵***  

公退行吟地，烟霞绕此间。园亭临佛寺，云日近仙寰。新涨波三折，枯藤手一攀。我师谢安石，游兴满东山。  

***奕***  

恭忠亲王奕，号乐道主人，宣宗第六子。有《赓献集》、《岵屺怀音》、《乐道堂古近体诗》、《萃锦吟》。  

***琉璃河口占***  

山尖霮含青霭，林外苍茫罨晓烟。两岸荻花秋瑟瑟，数行雁字点晴天。  

***易州道中咏怀古迹五首用杜工部韵***  

凄凉百战疮痍地，亘古英雄草莽间。风韵萧萧生易水，云阴漠漠拥燕山。铜驼历劫观兴废，鸿雁忘情自往还。万壑千岩环崱屴，乱峰高耸紫荆关。  

黄金台畔足伤悲，盛礼当年比事师。市骏按图来异种，翘材挟策萃同时。卑身厚币殷勤致，雪耻亲贤夙夜思。一陷临淄城七十，垂成功业误多疑。  

两峰削立势如门，隐约林坳见古村。落木远峦烟黯黯，孤城平野月昏昏。朔风似诉燕丹恨，流水难招侠客魂。千载悲歌徒感慨，一镫青史细评论。  

荆客轻生辞故国，就车慷慨向秦宫。咸阳设险三关上，督亢全抛半幅中。酒市高歌空侠士，花源避世说渔翁。未能拔剑如曹刿，胜负兴亡一梦同。  

移祸丧身何计拙，田光智勇岂言高。欲同楚国称三户，竟使秦兵虏二毛。虚掷头颅伤长者，枉求匕首副儿曹。阿房一样成焦土，漫诩长城缔造劳。  

***七弟二十寿辰***  

名园蔚秀绚秋光，寿客筵开菊正黄。廿载埙篪同砚席，九霄雨露浥琼觞。平原笔力能穿纸，小谢诗才更擅场。圣主恩深垂念切，一编《花萼》许联芳。  

***鉴园遣兴集句***  

积感深于海，抛杯泻玉缸。山公能饮酒，谢守但临窗。星转银河夕，风欹翠竹矼。未霜荷已败，溪鸟不成双。  

白屋悬尘榻，情忘趣转閒。感时空寂寞，因病纵疏顽。窗外皆连水，墙头亦有山。偶来松树下，新月照澄湾。  

自顾才能少，非关养性灵。乱鸦投落日，孤鹤在高冥。乘月讬宵梦，焚香阅道经。百年夜销半，生事感浮萍。  

永怀愁不寐，挑尽草堂镫。半月无双影，看心是一乘。离情欲寄鸟，吟客静于僧。到处慵开口，忘言少爱憎。  

***新秋集句***  

鸟临窗语报天晴，冰簟银床梦不成。万物尽一作并。遭风鼓动，一生长共月亏盈。时沽村酒当轩酌，自与烟萝结野情。试上层楼情入骨，蝉移高柳送残声。  

***赠李少荃相国集句十二韵***  

霁景牵诗兴，氤氲暖碧空。花光晴漾漾，春气又融融。霖雨思贤佐，天人得大通。多才兼将相，旌节屡西东。玉勒浮云骑，金鞍明月弓。钧衡持国柄，豪杰自牢笼。坐见威棱洽，夷情草偃同。定功彰武事，非是为獯戎。晤语方明志，邕言让在躬。剧谈推曼倩，饮酒忆陶公。达士心无滞，吾生学养蒙。愿陪歌赋末，下曲本难工。  

***奕譞***  

醇贤亲王奕譞，号朴庵，宣宗第七子。有《九思堂诗稿》、《九思堂诗稿续编》。  

***余十六岁蒙先皇亲授刀法今奉派管理营务每见技艺步法不如内学回思当日深恩慨然有作***  

二百连环法，刀传自内廷。霜锋挥闪烁，宝锷式仪型。上苑松阴碧，离宫草色青。即今修武备，时事此身轻。  

***官军攻克金陵诗以志快***  

蛮触纷纭一炬枯，欣传露布达京都。不因尘海欃枪患，肯发天威霹雳诛。十二年华稽国法，九重筹算盼民苏。连营匝合皆精旅，名将风流本宿儒。立帜先登城属汉，挥戈直入地平吴。狼奔豕突氛终扫，鼠尾牛头谶已符。探本穷源恢大业，酬功覃赏壮皇图。摇墀忭舞龙颜近，凤诏遥颁圣泽敷。  

***有会漫书***  

窗下青石盆，其方尺有咫。蓄以小游鱼，盛以清泠水。萧斋薄醉余，寂寂凭栏视。俄从竹篱根，斗出南柯蚁。始则互牴牾，继见一披靡。前者逃仓皇，后者追不止。攀援复争逐，共落石盆里。幸而阵风来，吹堕桃花蕊。二蚁附蕊上，浮沈如有恃。一勺碧纹轻，在蚁沧浪似。一瓣落英飘，在蚁舴艨拟。因思湖海间，从古争不已。才见降帆出，又闻战舰驶。南渡暂偏安，北征甘誓死。叱咤海风生，冲突银涛起。谅在天视之，亦犹此盆耳。  

***天成寺江山一览阁恭依乾隆壬戍圣制题石壁元韵***  

杰阁枕峦颠，晴开隔宿烟。径如蛇宛转，人似鹤盘旋。绝壁形遮塔，幽禽语和泉。省方全盛世，重感纪元年。  

***入门***  

入门无俗事，第一问梅花。为报茶炉畔，才舒铁幹斜。渐为春递信，仍待我归家。亟命开樽酒，相酬萼绿华。  

***莳花***  

除莠培根辨燠寒，护持少惰色香残。区区草木犹如此，无怪民生得所难。  

***读史***  

仓卒青冈尽倒戈，功成天幸论非苛。一呼岂料真移陈，万骑谁教竟渡河。儿辈逡巡原愕眙，中军谈笑故婆娑。深谋终许桓宣穆，惭恨犹嫌客气多。  

万历十年龙文九子墨按，九子墨为古婚礼用。  

麝元香拟熙丰世，龙文脊肖廷珪制。翠黛泥金焕若新，雀屏已改青云第。好事何代无昌言，胡郎承晏评渊源。一朝投赠黟川品，月团声价逾瑶璠。开缄细楷标壬午，摩挲深慨争门户。大奄披猖焰旋消，群工斋醮心诚苦。就中独惜张江陵，冰山十载徒崚嶒。起衰振堕千秋业，好誉居功一字矜。是年朝政如麻乱，新昌彭泽纷凋散。白简青词事叠更，苍崖黄犬心三叹。盈庭抨击祸何深，是非颠倒争驱侵。阃外长传纪效法，宫中犹榜肃雝箴。缅怀砺锐霜毫引，睢阳一斗应立尽。不道葛囊沦落余，尚留乌玦同高隐。飞扬鳞鬛气如兰，珍比渑池赵璧完。吁嗟十顷田芜久，未抵松烟墨一丸。  

***哭殷谱经先生***  

一书报君病，再书报君逝。临风一哭君，别洒无穷泪。萧山文端师，与君朱陈谊。余秀孚敬王，与君青蓝契。从弟蟫斋询，髫龄杖履侍。回首三十年，都成梦泡类。君在心尚酸，君逝心如醉。欲纪君才华，遗集已行世。欲纪君出处，史馆有成例。我但写我悲，一纸祝融畀。倘能达九原，君应为陨涕。  

***月夜偶成***  

卧听鸟雀啄莓苔，睡起松窗素月来。草际蛩喧转幽寂，花间露重为徘徊。恩深暂辍林泉志，事急方知将帅才。淡淡银河舒倦眼，天狼不见见三台。  

***海口夜泊月下望海口占***  

南岸弯环北岸斜，洪涛纵目望无涯。五台旧迹传千古，炮台凡五，以“威、镇、海、门、高”为号，咸丰间，僧忠亲王筑。议和后，久成废址。少荃相国督直，后复因其旧而新之，更添营垒为辅。四海他年或一家。帆影随风轻似鸟，波光映月荡成花。楼船振旅吾何敢，聊说张骞犯斗槎。  

***航海放歌***  

我曾游徐无，绝顶峰上头。登峰更宿峰之楼。下视众山皆培塿，疑是银涛千里翻清秋。今复跻天桥，危坐入东海。飘飘心迹真仙宰。沧波万叠涌艨艟，又疑云烟出没笼崴嵬。西送月无痕，东瞻日初浴。除却升沈赤白丸，惟有滉瀁一色连天绿。仰寥泬，俯幽宫。神不可召，蠡不可穷。但学谢安石，悠然云海中。不学郭璞狂，浪说蹄涔同。我心先为坡仙得，走笔大书示二客。兹游奇绝冠平生，苏句。一言能抵千行墨。涯涘渺不见，仙药安可期？放怀且迈洪流外，看作桑田未变时。  

***奕譓***  

孚敬郡王奕譓，宣宗第九子。  

***题五叔惠端亲王爱日斋集***  

传人原不在文章，一卷遗篇什袭藏。冠代宗英推领袖，诒谋家学重巾箱。蓬山唱和多名辈，兰室研寻味古香。别有箴言堪证道，读书明理志无忘。  

## ●卷七

***蕴端***  

原封勤郡王蕴端，初名岳端，字正子，一字兼山，号红兰主人，安乐郡王岳乐子。初封勤郡王，降贝子，坐事夺爵。有《玉池诗稿》。  

***读列子***  

嗟嗟子列子，居郑四十年。国君卿大夫，无人知其贤。子阳不好士，遗粟以人言。当年有饥色，后世称神仙。  

形动而生影，声动而生响。无动而生有，自然非勉强。有形必有终，死生互消长。茫茫天地间，那能常俯仰。鬼者即是归，当作归家想。死人为归人，生人行何往。一人失其家，世必为狂荡。天下皆失家，曾莫知其枉。圣人一生死，去来如反掌。  

人生有大化，天地皆密移。死亡接老耄，少壮代婴儿。貌色与智态，爪发与肤皮。随生而随落，非复婴儿时。其间不可觉，俟至后方知。  

***关山月***  

关山月，一年十二度圆缺。平时不忍看，况是中秋节。此际穹庐已尽眠，团团独对南来客。关山月，玉宇绝纤尘。平沙明似水，矮树远疑人。关山月，万里共清辉。回想闺阁里，应照流黄机。停梭望明月，泪下沾裳衣。关山月，升自东海湾。经天涉黄道，如输沈西山。月轮有升沈，人生有往还。月下计归期，白露湿衣寒。几时桂魄满，方在故园看。  

***战城南***  

朝战城之南，暮战城之北。阗然一鼓两阵交，杀气暗天太阳白。将士奋呼击贼，无不以一当百。矢石既竭，继以锋锷。自未至申，敌兵乃却。将军战胜气如虎，立马军前点部伍。西山日落东山昏，收兵渡河河水浑。白骨堆中鬼语聚，黄沙田上寒邻屯。战马惊鸣不肯行，腥风吹透伤刀痕。旧卒三十万，半作离乡魂。将军要封侯，未肯入雁门。君不见汉李广，数不偶而奇。又不见班定远，白头归已迟。将军兮将军，胡不归享太平时。  

***灵佑寺丈室画松歌***  

高僧丈室素壁立，色如积雪光如湿。卧云主人发清狂，泼翻一斗松煤汁。由来笔可补化工，化出苍髯老黑龙。老龙惟肯半身见，半身何处藏虚空。龙性变化原无穷，头角插戟尾掉风。行处雷电云雨从，岂知时序当严冬。蛰龙垂首等蛰虫，丰隆捉龙掷壁上，更化百尺之老松。老松前身是老龙，松龙虽别神灵通。趺坐犹然风雨后，犹作涛声吼定中。  

***遵化道中***  

朝发石门驿，行行去莫停。云低垂地黑，山削倚天青。歧路愁萦结，孤城望杳冥。一宵闻雨过，溪水没鱼汀。  

***雨霁***  

梅雨正凄凄，空庭入望迷。当门不见路，积水已成溪。细草涵烟绿，垂阳覆槛低。晚晴无限好，白日挂檐西。  

***红兰室同朱襄夜话***  

闲谈消永夜，海底出冰轮。室暗镫花大，窗明树影真。拥炉贪暖气，多病减精神。无酒娱诗室，深惭作主人。  

***积雨初霁同蒋景祈王敏敦柯煜周鼎沈坚释元乘分得八庚***  

连日浓阴积，今朝喜有晴。映苔流水绿，近日乱云明。旋听凉蝉噪，犹疑夜雨声。归飞梁上燕，毛羽一身轻。  

***飒飒***  

飒飒西风旅雁过，佳期岁月两蹉跎。赤箫声里三更月，绿酒尊前一曲歌。别后几曾通好梦，见时未许讬微波。沈郎纵不吟诗瘦，可奈无端《六忆》何？  

***过西峰草堂看黄叶赋赠***  

君今万卷自堆胸，学稼何须问老农。当户水深八九尺，隔城山出两三峰。隐居志似陶弘景，醉卧身同阮嗣宗。不必邀朋吟败叶，定交愿比后凋松。  

***漠南***  

漠南斜路落红曛，风叠沙纹作水纹。去日野花犹烂漫，归时病叶乱纷纭。老蛇升树缠虬幹，孤雁摩天负鹤群。尚在秦关千里外，故乡音信杳难闻。  

***归至中途复有北行之役因赋***  

夜见旄头闪闪明，羽书烽火乱纵横。孤身方就南归计，半路重登北去程。倦数客途嫌马慢，寒添风力压裘轻。迂儒敢道从军苦，从古高阳有郦生。  

***无题***  

寂寞重门里，徘徊小院中。一朝歌《子夜》，三月老春风。梦为愁多乱，诗因思苦工。鹃知无限恨，花自不胜红。久别肠应结，遥怜心亦同。非关泉下路，岂是月中宫。生死能相见，仙凡尚可通。如何归白阁，咫尺胜苍穹。  

***春郊晚眺***  

长堤一望夕阳斜，芳树枝枝待暮鸦。西岭生云将作雨，春风无力不飞花。娇莺细啭留清昼，孤鹜徐飞带晚霞。野客独扶藜杖过，柳阴深处觅渔家。  

***寄顾卓***  

千里书来春色明，江南江北动离情。别时折尽桥边柳，又见条条叶叶生。  

***福存***  

追封简亲王福存，郑献亲王济尔哈朗孙。原袭贝子，以子德沛袭爵，追封。有《云尔吟诗集》。  

***过盘山古刹***  

翠微幽远处，樵径接云门。涧草自霜色，崖花余雪痕。山空人语寂，树密鸟声繁。欲访峨嵋老，无由倩野猿。  

***秋日过石景山***  

孤峰高插碧云天，涧水无声入小川。两岸芦花摇白雪，满溪松子落寒烟。哀猿何事临风急，老衲无心倚石眠。嗟我尘缘犹未了，马蹄閒踏自年年。  

***吞珠***  

贝子吞珠，字拙斋，晚号髯翁。饶余敏亲王阿敏泰曾孙。袭镇国公，官礼部尚书。卒赠贝子，谥恪敏。有《花屿读书堂小稿》。  

***三忠祠***  

萋萋河畔草，黯黯城头日。居民莽牢落，荒祠迥独出。螵蛸罥户青，赑屃绣苔碧。往尝读遗传，三公事如一。茅庐三顾恩，鞠躬许汉室。凛凛《出师表》，经纶邈无匹。西风五丈原，呕血千秋泣。何知广汉儿，曲笔肆评骘。宋赵当南迁，国势已潜坼。志在抵黄龙，痛为奸桧抑。金牌销壮心，功成旋复失。吁嗟文文山，艰危存社稷。一蹶兴国军，再踬五坡役。被执抗不回，从容成大节。砥柱障狂澜，汗青耿赫奕。正气天壤间，三峰高崒嵂。我来瞻庙貌，慷慨仰前哲。河水流汤汤，秋风鸣瑟瑟。鄙彼二心臣，经过应战栗。  

***集海棠院送梅耦长南归分得春字***  

古寺白日丽，东风吹蹄轮。川红澹颜色，落砌痕犹新。群贤会高座，送客兼送春。春既不我留，客复追红尘。梅君都官裔，卓落洵绝伦。诗得敬亭秀，心焉愿卜邻。今日离歌发，三叠为伤神。莺啼绿杨枝，蝶恋芳草茵。长途远千里，橐囊仍羞贫。停鞭斜阳里，觅句应怀人。归及宛溪绿，好寄双文鳞。  

***登澄海楼次韵***  

凭栏一望天连海，海风来自扶桑外。长波万顷荡琉璃，鳌断山摧动澎湃。危楼足下生动摇，目眩倏忽飞洪涛。云谲波诡浩无际，岑<山敖>点缀如秋毫。斗然烟霭众峰失，淼瀰一气晴光溢。东流直下析木津，南注还归沃焦窟。絪缊造物初，此源无时无。始信齐州烟九点，蒙茏八柱青天扶。浤浤汩汩朝还暮，沧海桑田知几度。而今试问采珠人，此中果否鲛人住。  

***游则灵潭***  

巉岏纡鸟道，飞瀑碧潭悬。岚影孤城外，松风古寺前。神龙留坏穴，绿树驻晴烟。削壁谁题识，游踪不记年。  

***山海关***  

万堞苍茫横渤海，群峰环抱拱神州。松涛乍撼金城动，蜃气遥连紫塞浮。险辟雄关增壮势，寒侵细草入边愁。当年百战分争地，何幸升平翠辇游。  

***凯旋入独石口***  

独石城边暮霭封，马嘶犹识去时踪。出关屈指才三月，踏破云山几万重。  

***德普***  

辅国公德普，字子元，一字脩菴，号香松道人，郑献亲王济尔哈朗曾孙。袭辅国公，官宗人府右宗人。有《主善斋诗集》。  

***题唐子畏匡山读书图***  

有客示我匡山图，万山深处人读书。丹青满眼生气逼，谁画此者唐六如。曾闻兹山秀岩壑，襟带江湖控衡霍。长林绝地生风霆，飞瀑垂天挂帘箔。谷窿云蓊相吐吞，藤萝为屋松为门。青冥无梯势突兀，探幽到此心神昏。五老峰高人绝迹，三峡桥危心胆裂。閒招白鹤瞰神龙，深涧疑存太古雪。咏茅选胜构书堂，牙签玉轴纷琳琅。无人唤起李太白，惜哉头白方徜徉。披图谛玩经营意，惨淡霜毫无董巨。平生剩有山水情，颇爱读书无此处。  

***秋夜***  

病叶萧萧下，閒门扫更封。虚窗衔落月，残梦带疏钟。咽露蛩吟砌，巢云鹤在松。隔江秋色晚，相忆有芙蓉。  

***良乡道中***  

桑乾晓渡水东流，揽辔平生好远游。塔映遥红撑落日，山添空翠入残秋。张华宅畔书签冷，乐毅坟边藓碣留。茅舍当垆能唤客，金貂买醉不须愁。  

***途中作***  

目尽盘山树，天边雁数行。客心愁岁暮，风雪过渔阳。  

***福彭***  

平敏郡王福彭，克勤郡王岳讬五世孙。  

***雪后***  

君不见圆者为圭方者璧，漫漫无际粘天白。旌旗卷冻龙蛇飞，列骑嘶寒猬毛磔。又不见铁衣戛戛裹层冰，冰丝万缕须眉凝。荷殳永夜不敢寐，雪山有急三军登。吁嗟紫塞走封豕，圣人用兵不得已。忧劳不倦宵旰心，十万貔貅皆赤子。勉旃将士歼犬戎，投戈早晚奏肤功。归而饮至朝阳宫，九州衣被春融融。  

***弘晋***  

追封庄亲王弘普，庄恪亲王允禄子。初封镇国公。卒封世子，谥恭勤。子永瑺袭爵，追封。  

***喜雨***  

连朝苦炎蒸，欲避浑无策。户牖来温风，倍觉曦光赫。散发挥素纨，汗流时浃脊。雪藕复调冰，烦襟犹未涤。倏睹油然生，片片遥峰擘。殷殷雷作声，湿云塞空窄。沾溉顷刻间，神膏发地脉。草木自精神，物我皆调適。衢路净纤尘，池塘涨澄碧。沟浍既已盈，平陆俱盈尺。行看润秋田，且喜苏麰麦。农人击壤歌，负耒振袯襫。市廛及道路，相与手加额。我时抱疲疴，披襟脱然释。当此清凉境，游屐欣可即。好看雨后山，慰我耽诗癖。朗吟颂丰年，披襟暑无迹。  

***弘晓***  

怡僖亲王弘晓，号冰玉道人，怡贤亲王允祥子。有《明善堂集》。  

***射虎行***  

山深围广路阸塞，郁葱林木高百尺。人马横衺雁翅排，岚气迎眸寒威逼。仰看众岫罗如星，层颠俯视曦轮升。合围未毕方前进，忽闻一阵寒风腥。纵目遥看咸住步，言是山君当歧路。掉尾张牙正负隅，马怯人惊面相顾。猛兽不除人必残，猎士鼓勇如林攒。相持搏击两不让，岩头立马真奇观。我皇亲自率禁旅，一箭横胸洞肺腑。从兹恶劣得翦除，扈从诸臣齐蹈舞。昔闻射虎但耳闻，何似随銮目见真。圣君神武本天纵，盛事应当记史臣。  

宿密云 驻马神皋近，寒鸦噪戍楼。夕阳含岭色，宿雨乱溪流。野寺疏钟动，荒郊夜柝浮。言归幽兴发，萸菊正清秋。  

***○至普觉寺同明上人话禅***  

偶访招提境，西风落叶稀。溪声穿石走，山势逐云飞。暇日寻初地，宗风阐道机。暂时幽赏处，暮色映禅扉。  

***重阳后二日登东园大山***  

登高何必是重阳，上得山头枫叶黄。鹊噪寒林穿别圃，雁飞碧落到遐方。已无蛩语成秋响，祇有芦花作雪扬。纵目遥观自空阔，远峰夕照入微茫。  

***冬日园居即事次韵***  

木落山头一望空，满天寒意起西风。萧疏最是池边柳，数点寒鸦夕照中。  

行到溪头尘事无，天边时听雁声孤。西山云冷将飞雪，又是天成一画图。  

***弘晈***  

宁良郡王弘晈，怡贤亲王允祥子。  

***送过亭先生秉铎鸡泽***  

如此才名古不如，卅年踯躅困盐车。可堪秋雨秋风后，黄叶空山自著书。  

***弘曣***  

辅国公弘曣，号思敬，理密视王允礽子。官宗人府右宗人。谥恪僖。有《石琴草堂集》。  

***石琴篇***  

我生两耳厌竹肉，高山流水爱结钟期盟。閒取龙门百尺之桐斫绿绮，朝回解带便向书堂横。朝来有客贻我一片石，浑沦太璞含元音。琴材完足未磨刮，径倩妙手龙唇凤翮一一雕镂成。调弦案谱叶宫羽，依稀绝壑千树万树松风清。始知中郎焦尾疑附会，爨余安得春雷鸣。浪传逸响匹柯笛，无乃秋柳啼寒莺。何如葱翠玲珑凿山骨，意外突出新经营。愿携此琴恭进拊石曲，瓦缶窃和《南薰》声。  

***过贾阆仙墓***  

荒冢斜阳历古今，池边树噪夜栖禽。年前亲咏僧敲月，身后徒劳佛铸金。东野不来谁酹酒，昌黎长逝罕知音。石楼旧咏流传久，叹息无人解细吟。  

***弘旿***  

原封贝子弘旿，号瑶华道人，诚恪亲王允秘子。初封镇国将军，进贝子，降奉恩将军。有《醉墨轩存稿》、《瑶华道人诗钞》。  

***晓行***  

晓行及远道，秋风吹我衣。疏星散平夜，寒溜流前溪。初日升东山，晨光忽熹微。景在未曙佳，万象纷迷离。此际有真趣，心閒身亦宜。举目送飞鸿，飘然生远思。  

***月下过南天门至古北口***  

秋宵残月风萧萧，溪路纡曲山岧峣。苍茫恍入白云去，一径直蹑天门遥。骏马崎呕互高下，雄关睥睨千云宵。顾我频年历长道，壮怀洒洒秋雯高。惟有清寒助吟兴，仰看突兀心迢遥。有时下马发长啸，日月回薄山动摇。天都直上果可到，好瞻北极趋晨朝。徙倚翻思尘世苦，身为形役徒奔劳。却忘身即在尘世，谁见匹练流寒潮。  

***耳聋诗为刘延清相公作***  

医聋却说聋难医，公年七十听已迟。归根夙慧空五蕴，问谁更笑阿翁痴。兜元国中路识否，雷鸣蚁斗常纷歧。公今身历耳聋状，告余妙理徵新诗。初如闻秋蝉，缠绵断续鸣高枝。复如风涛走，大块噫气轰相吹。无弦之琴愔愔默默何所思，脱底之桶外视不改中已离。跫然足音至窗下，槃姗勃窣，但诧花砖之影纷衤离褷。客来晤面首方侧，言犹未及褎如先神怡。清歌妙舞仿佛知雅意，但见彩袖翩翻烂熳风前披。惟公丰采自不聩，矫矫海鹤争清姿。芸然群动息方寸，大扣小扣泛尔肆应无纤遗。台鼎赞谟略，黄阁调纶丝。西园东壁掌枢要，总持百揆，清毖庶狱臻咸熙。乃知所谓异人者，手口眼耳能兼资。琐屑外物讵为累，不聋于心心为师。明目达聪上正赖，规圆矩方公自持。君不见汉相张苍登百岁，年年社酒应莫辞。  

***题萝村图***  

汉军李处士，解组买山早。库使一官微，山人八旗少。心折风雅宗，爵视王公藐。诛茅结轩庐，气直凌三岛。儒缁相往来，金紫艰谒造。道人上陵归，车骑为纡道。翦韭烹炰余，挥毫宁草草。人因图益传，事藉诗而表。畿辅东州偏，岩壑田盘好。当年多隐流，幽栖各奇抱。耕读嗜静便，终南非捷巧。虽乏经济储，颇挟诗书饱。肯蹈晋代狂，全叨盛时保。披卷忆旧游，松关梦常绕。欲吊豸峰青，萝薜烟霞老。惟看野寺僧，败叶石间扫。平生鉴赏偏，藏弆逾获宝。小记代《说孚阝》，或助山林考。  

***朝鲜陪使鸿胪官洪仁福以其国诗人绣寰居士所作诗一章来献并求予书观其诗效选体亦稍可诵用韵书付***  

东瀛春水绿，极目飞鸿多。欲访骑鲸客，空中闻啸歌。梅花装束好，披云或来过。海月明珊瑚，亭玕照瑶波。紫泥浴琼袂，神曜相荡磨。俯视几点烟，茫茫游无何。  

***绿阴野屋前海棠二株栽三年矣適值盛开喜而成咏***  

麻姑忽款蔡经扉，翦翦明霞护彩衣。梦里云深谁唤起，枝头春老漫催归。顿教林屋生华润，那许丹青品瘦肥。亭惬素心轩待月，何尝聚散与心违。  

***崇安***  

康修亲王崇安，号友竹道人，礼烈亲王代善四世孙。有《友竹轩集》。  

***归化城偶成***  

霜落金天草木秋，平沙一望战云收。黑河流尽千年恨，青冢埋将万古愁。宝纛不因除寇见，天兵岂为避寒留。先声到处群凶遁，耀德由来是远谋。  

***恒仁***  

原封辅国公恒仁，字育万，一字月山，英亲王阿济格四世孙。初袭封，旋罢。有《月山诗集》。  

***感物次薰之韵***  

幽人澹无营，拥书坐茅屋。长日不停吟，短夕犹勤读。一镫耿虚幌，载籍恣游目。未惜蜡成灰，从教烟似纛。移时微凉生，稍觉夜气扑。流萤入户飞，栖鸟依枝宿。动定虽异情，游止惬所欲。何来拂镫蛾，捐躯赴炎燠。岂欲资气焰，蹈火恐不速。吟君《感物》诗，令我三叹服。  

***盘泉***  

山行闻水声，时作隔林响。问人知泉名，穿云事幽访。溪中晾甲石，数丈平且敞。涓涓新溜泻，势若长川瀁。清听涤烦襟，临观聊倚杖。即事欲赋诗，佳句堕渺莽。清泉石上流，初月波中上。此景不易得，吾将夜中往。  

***和韩秋怀诗***  

驱车车郊道，黍稷何薿薿。秋来风雨时，款达方靡已。岁功虽未收，农欢已在耳。停骖暂借问，野老见客起。夏旱萦圣心，殷忧禹汤似。郊野得沛泽，至诚良可恃。行观晚稼登，玉粒走万轨。饥岁逢有秋，岂独农人喜。  

庭草秋始芽，未霜旋复悴。幸逃耘锄厄，讬根雨露地。霑润既已渥，怒生颇自恣。易发还先萎，常理岂有异。人生无百年，不朽以为贵。  

于耳绝丝簧，在目无韶曼。病喜苏秋风，归非恋菰饭。閒居二十载，未负平生愿。爱此清商候，不作萧瑟欢。饮酒爵止三，观书卷盈万。幽事自可娱，至乐将谁献。优哉复游哉，无求亦无怨。  

我心一何洁，清冷如冬凌。我足亦何蹇，痴钝如寒蝇。洁既污莫合，蹇亦捷所憎。田园聊自息，攀林坐石棱。鸟倦常依树，鱼潜不窥罾。杜门不复出，清时养无能。  

白云映空流，独鹤带露警。候变知节逝，漏长识夜永。乘兴自斟酌，酒酣气益猛。防身有长剑，利物乏修绠。清秋信可乐，丰岁窃独幸。饱食终吾年，世事尽可屏。众星罗天垣，明月皎夜景。月出星敛芒，月入星吐冏。浮云从何来，凭虚忽作梗。上下恣蔽亏，东西互驰骋。我欲力排之，天高末由请。有客过我庐，论诗至日暗。趣同调自合，辨析两无憾。汉魏难仰企，梁陈敢俯瞰。卢骆矜富丽，王韦造平淡。李杜集大成，齐名匪忝滥。钱刘格稍降，流览亦许暂。韩公力最雄，奔舟不可缆。寒瘦讵为辜，轻俗宜免勘。子瞻如可作，罚之饮一甔。  

有子日卓立，七岁赋《高轩》。坐使父执敬，不随群儿奔。大母夙钟爱，朝夕侍笑言。称觞拜我后，戏彩舞我前。束发就家塾，发愤尝忘餐。读书满数箧，有作成一编。前年忽夭折，思之痛万千。秋风感我心，竟夕声悲酸。汝弟始扶床，是时方熟眠。纵复能成立，迟汝十一年。  

泛舟城东水，酒清殽复乾。十里铺镜面，清瑶映明玕。主人劝客饮，列坐鼎足团。兴酣各赋诗，一字期吟安。鸣蛙喧远岸，游鱼吹细澜。笑指能言鸭，王孙慎金丸。清游难屡得，明晨理归鞍。  

肃肃飞鸿羽，唧唧吟蛩声。哀音良夜发，侧耳最分明。黄葵生北牖，独抱倾阳诚。白日未及照，泠露皓已盈。商飙入庭树，铮若万甲兵。性定齐惨乐，心空忘衰荣。寄言悲愁客，勿为秋所令。  

中秋日以近，月色日以好。开尊招亲旧，欢赏恐不早。圆亏各有时，晴明焉常保。抚松羡后凋，攀柳知先槁。人生行乐耳，此语吾解道。  

***风摧庭菊殆尽用少陵茅屋为秋风所破歌韵***  

东窗日白林鸦号，居士偃卧三间茅。有如瘦马嘶寒郊，忽惊撼屋风萧梢。波涛万顷翻檐坳，南箕簸扬不遗力。荒园草木遭戕贼，起视槐柳余空株。竹枝摧折救不得，就中芳菊可痛惜。篱边狼籍无颜色，黄花惨淡叶深黑。直疑风伯心似铁，粗豪不惜风景裂。秋深暂知阴用事，姑缓数日亦佳绝。菊本后凋乃先萎，含情欲诉无由彻。我为移植盆盎间，手汲新泉洗冻颜。置之案侧傍砚山，呜呼菊兮讬根幸在幽人屋，一任户外狂飙三日足。  

***枯柳叹***  

闲清堂畔柳枝新，昔年长条低拂尘。夭桃秾李各斗艳，此树袅袅偏依人。岂知中路颜色改，根株半死当青春。草堂无色感杜甫，《枯梭》《病柏》同悲辛。婆娑生意几略尽，穿穴虫蚁难完神。一枝旁抽独娟好，亦有狂絮飞来频。人生宁无金城感，过情悲喜伤吾真。且把酒杯酹木本，荣枯过眼安足论。  

***松树峪***  

我来松树峪，疑是杏花村。沃壤春耕雨，孤峰旧闭门。当阶红药放，跃沼紫鳞翻。更想幽寻去，携筇上古原。  

***玉泉禅院***  

道人种松罢，傍水开禅关。春风吹不到，白云相与间。偶寻林外约，引我过前山。倚杖看奇石，徘徊殊未还。  

蝉  

夏木千章暗，高楼噪夕晖。清音宜远听，莫向近枝飞。  

## ●卷八

***永璥***  

辅国公永璥，字文玉，一字益斋，号素菊道人，理密亲王允礽孙。袭封。有《清训堂集》。  

***西甘涧***  

步下万松寺，山径落斜曛，路逢山中樵，导我西涧滨，逶迤四五里，始及藏山门。晚霞云半赤，寒岩枫柏丹。古寺余老屋，山僧鬓已斑。携手看生圹，圹铭名辈全。撰文李焦明，书丹陈景元。告归转西偏，高寄亭足观。略如倪迂画，返照疏林间。相期春正月，重来看雪山。  

***永{大恚}***  

追封礼亲王永{大恚}，字嵩山，礼烈亲王代善五世孙。以子麟趾袭礼亲王，追封。有《神清室诗稿》。  

***览镜见白髭有感***  

自嗟蒲柳姿，逢秋易摇落。览镜见白髭，朱颜不如昨。十五二十时，英气飞磅礴。仗剑期万里，宁甘老林壑。酒酣耳热时，盘空见秋鹗。更过十七年，翻成垂翅鹤。皤然已二毛，屈曲同尺蠖。室人交遍谪，路人亦讪谑。囊橐黄金空，一钱自羞怍。达者重炎凉，贫者重然诺。所以郭恕先，甘心友臧获。  

***除夕感怀兼忆起潜云汀柳村诸同人用东坡韵***  

双鬓渐生皤，欢情已减半。年华不少留，中宵发浩叹。功业似虚花，诗书余清玩。骨肉欣团聚，朋辈惊萍散。纸窗竹屋间，灯火青荧伴。今岁云暮矣，明朝又新旦。豹变岂敢期，鼠迹喜盈案。风欺梅影颓，雪压松梢乱。平生抱懒癖，常复忘栉盥。争先谢蹻捷，退步希迂缓。羞涩愧空囊，充箧谁朽贯。激烈丈夫勇，睥睨儿女懦。与俗多参商，处世忘冰炭。庐山胜终南，招隐何须馆。冬尽剩余寒，春早得轻暖。乐圣一衔杯，对影忽成粲。  

***昌雨行赠樗仙***  

天风夜卷阴山云，吹向长空散寒玉。纷纷乱翦白龙鳞，俄顷万里皆平陆。崎呕道路成坦途，饥乌冻雀相追逐。马滑踯躅不敢行，冰挂须眉肌生粟。重裘凛冽冷如铁，冲寒手足成皲瘃。村醪酒薄不能醉，暂避霜威栖茅屋。欣睹十丈白峨峨，崛西一峰天外矗。忽忆故人久契阔，扁舟拟造剡溪宿。知君挂冠应未稳，苦吟正对阶前竹。忆昨镫下豁醉眸，阳春佳句好三复。君诗亦如崛西峰，傲骨崚嶒抱幽独。郢歌今日和琼瑶，园林松石清如沐。  

***捣衣篇***  

星河耿耿露零零，碧落光摇六合清。万籁萧条入夜寂，千家断续起碪声。碪声凄绝如含怨，征戍十年不相见。岁月空嗟西逝乌，柔情问遍南来雁。欲凭旅雁慰间愁，翻使离怀难卒休。长向兰闺同跨凤，何须鸡塞觅封侯。此时落叶纷如雨，此际蛩吟傍窗户。唧唧频添思妇悲，凄凄学助愁人语。铁马鏦铮霜露凉，不须机里织流黄。好将一片坚心石，捣尽长安明月光。月华今古不常满，三五充盈二八刬。欲因明月话幽怀，我心匪石安能转。愿将身心化石坚，立向山头望远天。任他日日风和雨，望断关山年复年。间庭翻作蓝桥驿，空持玉杵成何益。不见裴航返玉京，自捣玄霜度朝夕。夜如何其参欲横，结璘应伴守孤茕。卷衣入户理残梦，梦向金微不隔程。  

***和樗仙题画扇原韵***  

土木形骸惟恃酒，玉山颓唐妍不丑。生平未得步兵厨，死时愿获陶家取。君昔不喜卷白波，近来始解亲红友。醉墨香流烟月融，新辞气压蛟龙吼。嗟予壮怀久销铄，渐见垂杨欲生肘。脱鱼宁复恋故渊，逐鹿愧乏捷足走。半世无成学种梅，今春无花心自忸。感君为写陇头春，宇宙经纶在君手。  

臞仙写梅梅似火，道人游戏朱门可。樗仙写梅梅似冰，心已成灰身未果。愧我痴长与二君，糠秕在前任扬簸。搔头不作李固姿，簪花欲学升菴亸。日对梅花衔酒卮，醉中聊以全真我。庾岭争传开万树，孤山自愧无一朵。暂借君家写生手，摹取一枝似方颇。挂冠已瞻君在前，种梅今又输君左。  

***题松崖披卷图***  

虬松落落十丈长，吐吞寒月流清光。吾宗幼与世罕比，一丘一壑独擅场。手把书卷遮俗眼，懒看世事浮云忙。忆昨醉踏霜华凉，同踞片石谈羲皇。翩然云际绝尘鹤，喜我追随同翱翔。知君与我皆酒狂，握手意气倾肝肠。时有涛声间清话，寒风谡谡吹衣裳。坐久参横松倒影，归扶残醉天街冷。披图风雨撼吟窗，神飞已入徂徕境。  

***丙戌秋杪余手酿橘酒丁亥夏日以惠敬亭敬亭见酬以诗因赋此奉答***  

记得秋林橘柚黄，糟床手酿碧云浆。浇书应许同中圣，蠲渴还将慰老羌。半榼晴涵云梦月，一樽香带洞庭霜。五湖多少烟波兴，欲共莼羹一味凉。  

***中秋后二日同臞仙敬亭游带水山庄马氏园分韵得忙字***  

田翁恰恰罢农忙，冷宦同游带水庄。万里西风吹落木，一行归雁带斜阳。泊舟乘兴依烟柳，驱马辞秋入帝乡。忆得二君清梦好，定随明月落湖湘。  

***田园杂兴***  

幽人水竹自相宜，茅屋柴扉护短篱。万顷绿莎平似掌，一犁春雨杏花时。  

倚杖衡门暮景幽，东皋啸罢俯清流。斜阳影在千山外，薄暮人归欲饭牛。  

***济哈纳***  

郑恭亲王济哈纳，号清修道人，郑献亲王济尔哈朗五世孙。有《清修室稿》。  

***行路***  

騑騑于役路难行，竟日才能计二程。野寺荒鸡啼月影，寒林骢马踏冰声。风尝透骨重裘薄，山不经心熟径生。何事崎呕嗟蜀道，从来游子自多情。  

***秋晚***  

云山何处望神州，独坐高窗俯碧流。野寺钟声斜照里，荒村烟火小溪头。晚风冉冉侵藤榻，边树萧萧隔戍楼。客梦今宵应未稳，一轮新月到帘钩。  

***如松***  

睿恪亲王如松，号素心道人，睿忠亲王多尔衮五世孙。追封睿亲王。有《怡情书室诗钞》。  

***石门道上作***  

正月石门道，风梳四野云。水光冰间断，山翠雪平分。远烧明林麓，寒吹失夕曛。垂鞭嘱花柳，不日自芳芬。  

***燕郊道中雨后作***  

入秋气已清，马上事东行。蔓草垂墙湿，归云截树平。雨停沙溜浅，风定野蝉鸣。款乃声声慢，渔舟个个轻。  

***潞河泛舟***  

秋空雁影碧天高，一艇西风水半篙。深柳蝉声鸣断续，蓼花红处识东皋。  

***奕绘***  

贝勒奕绘，字子章，号幻园，又号太素道人，荣纯亲王永琪孙。  

***题高邮王宽甫敬之小言集***  

令兄司空古君子，弱不胜衣学有以。六书诘训旧家传，自言更有能诗弟。使还有约相继来，律中蕤宾谐宫徵。书巢近作有精妙，老更成能何所似。兰蕙丛生山之阿，江汉滔滔濯秋水。我读先生漫笔作，孤芳狷洁离尘世。又读先生水来谣，高歌慷慨思经济。纷纷俗子何足云，茫茫古人呼不起。东山有客狂且痴，未识君面见君诗。知君亦是栖栖者，何日相逢把酒卮。  

***奕志***  

瑞敏郡王奕志，号西园主人，瑞怀亲王绵忻子。有《乐循理斋诗集》。  

***题双鹰图***  

寒风洒淅秋天高，苍鹰突起相游翱。昂首决眦奋雄怒，金铃双系红丝绦。一张铁爪立乔木，一闪霜翅飞清皋。草枯眼疾若流矢，荒原狡兽纷难逃。由来画鹰如画虎，不知画骨惟画羽。星眸雪距非精神，雨血风毛徒朽腐。昔蒙殊恩赐此禽，轩楹系处添萧森。急倩妙工为写照，神光落纸翔层阴。暇日高悬粉壁上，窗前侧目如凝望。真鹰画鹰两不分，壁上楹间屹相向。方今捍御思英才，奋击障雾晴霄开。威行定扫狐兔窟，功成孰画麒麟台。观此奇姿辄神往，恰对中庭秋日朗。锦韝宝玦携仆姑，声落寒空向林莽。  

***招仙曲***  

空同之山高崔嵬，玉为楼阙金银台。千年琪树常不摧，灵芝丛长如蒿莱。中有人兮颜如孩，我欲从之隔尘埃。寒浆甘冽初发醅，斟以琼玉流霞杯。仙不降兮情屡猜，真宰上诉天门开。鸾车鹤驾纷徘徊，青童玉女相追陪。仙人手持绛节来，足底日月双轮回。风驱六萌声如雷，仙人向我笑且哀。不见茂陵土一抔，叵耐风骨非仙才。  

***池边晚眺***  

一雨凉如沐，林亭绿四围。偶凭孤石坐，间指乱云归。水色清浮簟，山光翠上衣。吟诗何处好，散步趁斜晖。  

***秋日怀笠耕先生***  

又报霜前朔雁来，怀人望远独登台。萧萧木叶寒风下，漠漠秋山返照开。万里班超头已白，几时博望使重回。关河迢递双鱼杳，极目停云浊酒杯。  

***奕询***  

镇国公奕询，号惜阴主人，又号栖心室主人，惠端亲王绵愉第四子。有《傒月斋诗集》。  

***咏史***  

***苏子卿***  

天黄草白寒飞雪，朔风凛凛肌肤裂。独留远塞何时还，长安万里音书绝。牧羝羝不乳，怀乡寸心苦。一轮寒月照征人，岁月消磨十九春。去时少年今老大，归来麟阁衰颜绘。只身全节何艰难，忍死间关此为最。宋之张邵朱弁洪浩，元之郝文忠。多年羁绁异邦士，此心此境先后同。  

***文中子***  

龙门文中子，抱道不出仕。其徒数十人，受学皆正士。天之生才非偶然，佐命兴国资群贤。一朝天命属诸李，房杜王魏各兴起。时王制作焕一新，四海群黎拭目视。文中有徒道不洇，唐祚三百基于此。  

***拟古***  

青青榆柳阴，上有千叶垂。千叶何蒙密，长养薰风吹。商飙<风立>已至，未改旧时姿。岂是能耐寒，摇落未及时。素女报寒信，万叶俄枯萎。徒抱薈蔚姿，独乏傲霜枝。何如松柏坚，三冬冰雪支。  

幽鸟不择枝，幽花不择地。随处泄天机，自得萧间致。嘹喨偏足听，芬芳不须植。清声尽盈耳，天香正浮鼻。俯仰聊自吟，活泼助诗思。物理贵自然，人为乃其次。  

策杖入深山，纡迂蹊径窄。越洞复攀岩，副此探幽癖。忽见鹤发人，相窥自林隙。兀坐木石间，手画先天易。举步欲相就，荆榛碍行屐。迂回路几条，相距已咫尺。丘壑犹宛然，其人乃白石。仙踪何杳矣，对此空怅惜。回首暮烟凝，林深日已昃。  

晴日众卉鲜，芬芳满庭院。秾艳夺天工，枝枝竞葱蒨。暇日偶游观，吟时每忘倦。看罢坐幽斋，惜芳心尚恋。移根植盆盎，原期凭揽便。孰意几案间，风露难周遍。灌注恃汲泉，憔悴可立见。殷勤费栽培，人意岂非善。百卉恶咈情，读读《郭驼传》。  

***乌尔恭阿***  

郑慎亲王乌尔恭阿，号石琴主人，郑献亲王济尔哈朗六世孙。有《石琴室稿》、《易水往还稿》。  

***喜得唐子西砚周涧东孝廉检示贵耳集赋谢***  

孔云友多闻，涧东我益友。告以古砚铭，《贵耳集》载久。北宋唐子西，篆刻俱名手。赖君学渊源，赋诗传不朽。喜极忘效颦，犯晓诗筒走。旧畜宣和鹦，歙石颇不丑。两砚都非常，或有鬼神守。暇当就我看，无归饮我酒。食肉亦何俗，杯盘罗菘韭。雄谈受益多，循循犹善诱。昨许镌一行，高朋能运肘。为篆石琴藏，嘉庆岁丁丑。  

***卧久***  

卧久念不息，闭目未能寐。毒蛇在心头，盘结欲成泪。泪滴拭无痕，不如化为字。笔墨前效灵，纸砚董其事。起坐将有言，镫花红一穗。又觅镫剪挑，忽吾心手累。所累方无涯，有为亦皆伪。人生祇百年，我愿作游戏。善且无近名，祸亦未全避。彼此一是非，胡不辞以醉。处世本大难，随分自忘易。破慼书数行，烛移却沈睡。  

***除草***  

自春积雨来，茸茸遍屋瓦。虽输蓬与蒿，其类未云寡。赤日曝不焦，薰风故相惹。讬根势何高，滋蔓稍逊下。碧藓相因缘，白雨未漏泻。新秋当翦茅，手指费挦扯。试看鸳鸯间，容此刍荛者。委积满阶墀，担负弃原野。乃觉心目清，坐对檐楹雅。更语屋上人，扫除莫苟且。  

***九月十日夜望云月偶书此数语***  

黑云状如兽，片月来点睛。虽云巧相合，望去如画成。少焉月相左，云亦枝叶生。流光本无碍，空际惟孤明。我妄当在目，因目咸可名。正恐所见浊，兼虑淆太清。难将须臾影，试语终身盲。夜深月犹落，云敛天更晴。此景已陈迹，戏论谁当评。  

***易水道中***  

山色与目习，水声惟耳恋。经年一往还，了无异闻见。衰颜朝夕催，长途筋力倦。况兹清明节，微雨柳初变。道旁何人墓，高低悬纸遍。长眠虽尔轮，短晷从我衒。昨经贾岛祠，推敲句犹羡。聊复马上吟，来赓里中谚。暮投村坞宿，聚观山村彦。互有丘壑心，莫哂风尘面。  

***义犬塔***  

天下犬死弃乃常，此犬有塔官道旁。惜无片石述其义，后世乃为诸犬光。颛顼盘瓠汝始祖，黄耳亦汝大父行。次者狺狺不足数，纵使续貂羞与附。我闻易水来往人，尽识山间义犬墓。何年何氏畜守阍，天使不语能报恩。如是精灵未可灭，绕山逐散妖狐魂。村中群犬鸣相闻，仿佛有声来白云。  

***种芍药***  

丰台居人何所作，十八村同种芍药。年年此地花繁时，浅紫深红如绣错。我今移植秋分前，草束蒲包入城郭。土人为言花色全，丛虽翦短根非弱。栽培有法初不繁，冻水冬来须如约。预为花计我何乐，惟愿花开斗相若。招邀故旧暮春集，罗列樽罍花畔酌。不堪持赠留常看，岂慕诗人笑相谑。要知花鸟皆友于，请看园圃即丘壑。莫辞短径灌溉勤，来春烂漫犹可度。城西国花旧有堂，牡丹盛开红千萼。城中谁与殿春风，晋花为相殊不恶。  

***再游水沟岩老君堂***  

鸟道盘盘险，攀援步履劳。林空疑卧虎，壁绝羡飞猱。细水经干折，群峰竞一高。琳宫明季建，大半没蓬蒿。  

居此若天上，山中间道人。不求鸾作驭，颇与鬼为邻。掘树供烧炭，寻苗试煮银。西岩峰似指，势欲撼星辰。  

***黄石斋禊序砚***  

此砚今应惜，斯人正不阿。豺狼侵道路，矛戟盗山河。岁纪明嘉靖，书临晋永和。岂知当末造，弹劾五陵多。  

***乞假十日日课一诗兴到吟成不计工拙虽数茎拈断亦养疴之一术也***  

我忆潭溪寺，潺湲梦亦清。月高松下立，云起石中行。采蕨分尝美，听鹂独解酲。山僧多慧力，药草尽知名。  

骑射吾家事，诸儿向晚归。窗间抛马箠，壁上挂弓衣。洞石心犹羡，穿杨手亦稀。难言筋力健，来岁及知非。  

落叶风吹走，南荣曝背时。倦来书屡堕，兴到笔教随。招客评奇画，从人买古碑。冬怜寒晷速，明日是朝期。  

***观睿忠亲王甲及弓矢***  

男儿孤矢当如是，勋业都凭国史传。西指旌旗收玺日，南来舟楫报书年。明臣羞却金舆迓，圣世恩教铁甲悬。生我偏迟百载后，犹思负弩效王前。  

***小寺***  

余家小寺倾颓久，商略田租葺废庐。傍水三椽开瓮牖，埋云一径入蓝舆。红收堕叶斜题字，青列群山坐读书。此后从人厌还往，腹非老悖侣樵渔。  

***易州道中书玉缶道人诗后***  

豹尾斑斑露画竿，众中腰箭上征鞍。道旁不管东风急，得意桃源立马看。  

***题悖庵壁***  

裘葛光阴往复还，偷闲仍到翠微间。此心那得云留住，又被泉声送出山。  

***雨霁山行***  

团瓢村落互方圆，苔藓斑斑度陌阡。野水骤添三宿雨，远山横束一围烟。唐时寺废犹存塔，燕地台荒剩有田。堪笑无人论祀事，不知邹衍是先贤。  

***欧阳文忠公云作诗有三上谓马上床上厕上余以为得句易耳秋来易水之役吟诗舆上用以排闷亦三上之遗意也***  

熙朝恩泽及枯禅，仪仗归来见往年。刺刺老僧谈不倦，史家遗事要谁传。良乡宏恩寺住僧三觉，圣祖召见大内，用仪仗送归，相传为明崇祯帝第三子。寺僧每道其事。  

***淳颖***  

睿恭亲王淳颖，睿忠亲王多尔衮六世孙。有《身云室诗稿》。  

***雨窗漫兴***  

琴书堪慰客中身，山馆栖迟悟净因。间启半窗看暮雨，晚凉新绿最怡人。  

碧纱窗外午薰微，新绿当阶草渐肥。间曳紫蕉衫子坐，坐看蝴蝶过墙飞。  

***裕瑞***  

原封辅国公裕瑞，字思元，豫通亲王多铎五世孙。初封不入八分辅国公，坐事夺爵。有《清艳堂近稿》、《萋香轩吟草》、《樊学斋诗集》、《东行吟钞》、《沈居杂咏》。  

***寂寂***  

寂寂萧萧过雨凉，感怀无那酒浇肠。春前种树花成雪，秋后归人鬓已霜。梦误似当临旧址，秋深犹自滞间乡。古今此恨多同调，几处青山野薤芳。  

***晋昌***  

辅国公晋昌，字晋斋，号红梨主人，恭亲王常宁五世孙。官至盛京将军。有《戎旃遣兴草》。  

***松棚和韵***  

谡谡松涛聒耳鸣，绿窗人静韵尤清。摩云有色青千丈，扫月无声翠一棚。凉影半疏还半密，柔枝宜雨更宜晴。岁寒不改菁葱质，梅竹相将作晚盟。  

***禧恩***  

原封辅国公禧恩，字仲蕃，睿忠亲王多尔衮七世孙。官至协办大学士、户部尚书。谥文庄。有《粤行草》。  

***蒲圻***  

江云今日倦，一驿趁晴光。水绕田棱曲，风和树影长。人家在汀岸，县治枕陂塘。不惯沮洳径，帆飞羡野航。  

***载铨***  

定敏亲王载铨，定端亲王奕绍子。袭定郡王，追封亲王。有《行有恒堂集》。  

***夏夜***  

人静黄昏夜气清，轻飔薄暮引凉生。扶疏夏木翠欲滴，深浅烟光画不成。是时园林初过雨，千树万树新蝉鸣。好风徐卷浓云去，送出团团海月明。露重流萤低不起，更深夜久天如水。清浅池塘波不兴，明星遥没银河里。披襟独步自徘徊，隔岸荷香冉冉来。月到天心人影直，花阴细碎印莓笞。  

***送钱抚棠师归里之作***  

待敷霖雨济苍生，疏傅襟期画锦荣。红蓼白蘋双桨下，淡烟疏雨一楼迎。艺林八法叨评论，文笥骈珍愧拜擎。绿野堂开多乐事，重看九老会耆英。  

***冬晓***  

短梦初回曙色明，宵长枕簟觉寒生。纸窗料峭人慵起，卧听风吹落叶声。  

***题裕容斋画瓶中折枝菊花牡丹即次题画原韵***  

冷艳群芳与伍难，孤高曾耐暮冬寒。可知历尽冰霜后，才共春花一律看。  

***载澂***  

贝勒载澂，恭忠亲王奕诉子。谥果敏。有《世泽堂遗稿》。  

***春柳***  

依依杨柳傍沙汀，几日东风舞未停。细雨莺声桥畔路，夕阳人影郭边亭。腰支渐展三分绿，眉样新添一抹青。隔岸渔家晴旭暖，丝丝才覆钓鱼舲。  

***载滢***  

贝勒载滢，字湛甫，号怡菴，又号清素主人、云林居士，恭忠亲王奕子。有《继泽堂集》。  

***雨夕***  

烟水澹悠悠，苍茫暮霭浮。万峰吞落日，一雨酿深秋。云黯窗先瞑，林阴翠欲流。湖山观不足，满壁画瀛洲。  

***拟古***  

古人不可见，后来安得知。已过即幻梦，未到徒劳思。光阴良可惜，方寸胡不怡。所以古达人，行乐须及时。勿为名利缚，勿为物累羁。万事偶然耳，随遇安所之。但自保忠信，任运无可疑。笑指天心月，虚明是我师。  

***善耆***  

肃忠亲王善耆，号偶遂亭主，肃武亲王豪格八世孙。袭封，官民政部尚书。谥曰忠。  

***咏雪***  

夜来得微雪，晓起不胜寒。酽酒犹嫌薄，重裘尚觉单。勤王谁李愬，闭户尽袁安。寄语西征客，应知行路难。  

***和毓将军遣感诗韵***  

多少兴亡恨，长歌对酒时。乃公无所用，竖子尔何知。大业成孤注，强邻哂太痴。他年青史上，一段解人颐。  

***雪夜***  

浓云叆叇罩山家，散作人间六出花。翦烛清谈招旧雨，开樽相对醉流霞。市朝几辈犹无褐，帐殿三军尚著纱。谯鼓冬冬人寂寂，天公玉戏更交加。  

***毓朗***  

贝勒毓朗，号余痴生，定安亲王永璜五世孙。官军谘府军谘使。有《余痴生初稿》。  

***梦中至一古寺云看梅花既入门见西墙蔷薇盛开回视月正东升口占此***  

***诗遂醒***  

太白睒睒星荧荧，一夜东风吹月上。我来寺里看梅花，不道蔷薇高一丈。  

***庚子元旦***  

青帝昨日回未回，入间喜气动如雷。人知岁岁传元日，我喜融融苏旧荄。旭日渐生墙角草，东风行放树头梅。年来更觉天机活，转识浮生众妙该。  

***题侗将军西园***  

敛心玩泉石，缩眼察园林。野老无拘束，山泉有妙音。地偏尘世隔，树密屋庐深。霭霭夏山色，寻阶上素襟。  

***和耆寿民旧作城头望雪***  

冰海风来林谷响，雪大如轮小如掌。初惊老木著春花，继讶幽襟作秋爽。天低已疑宇宙隘，眼明陡觉庭院敞。更上城头望匡庐，浩渺光中失粒坱。欲寻奇趣无中边，那更穷幽问罔象。万弩钱塘潮上时，千里平沙日初晃。玉龙战罢云偶开，恍惚晶莹见颅颡。松林得雪已奇绝，城上吟诗气无两。茫茫银海坐危楼，波平不复劳双桨。不嫌觅句禁体物，生恐抽刀断马鞅。一时豪兴无古人，此日胸中余妙想。曲高和寡继者谁，褵褷舞鹤失圆吭。  

***寄伯先姊丈***  

怱怱岁月又东风，乱后惟余诗句工。徒有繁华惊俗眼，更无密诀受方瞳。拙书我亦孙莘老，跨鹄君应苏次公。记否北山相对语，一般风味与今同。  

## ●卷九

***博尔都***  

博尔都，字问亭，号东皋渔父，辅国悫厚公培拜孙。袭辅国将军。有《问亭诗集》、《白燕栖草》。  

***秋夜***  

闭户无尘虑，幸免事干谒。赋性实鲁钝，壮心竟消歇。天际来冥鸿，飞鸣度城阙。声响一何哀，依依清人骨。顾我东篱菊，露重香不发。独坐抱玉琴，披氅待寒月。  

披莱觅高士，暮归霜满天。东山月始上，万籁已悄然。花气滋秋露，漏声滴寒泉。思就壶公宿，凌风共周旋。  

***送苦瓜和尚南还***  

凉云日夕生，寒风逗秋雨。况此摇落时，复送故人去。飞锡竟何之，遥指广陵树。天际来孤鸿，哀鸣如有诉。败叶声萧萧，离思分无数。登高欲望君，前津满烟雾。  

***题叶季良小像***  

树老香还幽，人间地亦静。澄波浸山色，修篁筛日影。时有双白鹤，飞来上渔艇。  

***蓟门***  

燕关一夜西风生，黄云吹堕渔阳城。翦烛无言起愁坐，万户千门惟月明。忽听天边笛声作，隐隐随风度罗幕。鸿雁遥从塞外来，月明倒影楼头落。阑干倚遍夜婆娑，杨柳曾伤攀折多。玉笛能传千载怨，秋来愁听武陵歌。  

***松化石歌***  

吾家有奇石，乃是松所化。空谷几千春，移来傍亭榭。园林从此多清氛，苍藓玉节依然存。日斜窗外满寒翠。月明帘下留层云。我至盘桓长手抚，似带幽岩旧风雨。虬枝无复波涛惊，霜皮半染莓苔古。锦纹素质寒菁怱，阶前仿佛山灵通。只知今日成黄石，那解当年是赤松。  

***答友人见怀***  

忆尔清风夕，怀予定有吟。悠悠东去水，不及此情深。为觅无声句，酬兹太古心。来宵新月上，待尔再弹琴。  

***寄怀汪钝翁***  

故人三载别，烟树杳重重。归雁雨中去，裁诗花下封。尝同卧山馆，空复对云松。犹记题名处，玉泉最上峰。  

***潞河晓发***  

画鹢鸣晨鼓，荒堤起曙钲。推窗看月卧，挂席破烟行。村远连沙白，林昏接水平。翛然心意静，真觉万缘轻。  

***务间***  

务间乘小艇，随意下清湍。霁雨夕阳寺，秋风红蓼滩。沙明蛩语急，云薄雁声寒。尽日无人识，烟波伴钓竿。  

***送冯文子南旋***  

文子南归日，耸身骑白龙。凌风一长啸，飞过九华峰。齐鲁关河涌，淮阳云树重。他时如记忆，吟咏寄囊封。  

诘旦唱骊歌，清秋奈别何。寒花孤驿少，哀雁大荒多。扬子乘风渡，康郎冒雨过。草堂虽好在，遮莫滞烟萝。  

蕙带束奚囊，飘然向草堂。近窗惟药灶，比舍即渔庄。细雨沾苔滑，高云覆院凉。几年栖隐地，松菊未全荒。  

***寄怀王抡客***  

忆汝遥羁鹦鹉洲，半生寥落被羊裘。百篇投老情犹壮，三寸徒存策未收。夜雨潇湘蝴蝶梦，秋风鸿雁稻粱谋。天边黄石何由见，脉脉慵登尺五楼。  

***送素庵监牧口北***  

分手河桥木叶黄，白沙衰草遍横塘。月明回首人千里，碛冷惊心雁几行。玉塞云深堆苜蓿，银蹄秋老破风霜。居庸翠涌群峰秀，定有新诗贮锦囊。  

***送华子千南归***  

对酒离怀且共宽，那堪匹马出长安。烟凝春草荒城暮，雨湿轻帆野渡寒。幸有云山供过眼，祇凭僮仆劝加餐。知君不惯尘氛苦，好向清溪把钓竿。  

***送顾梁汾南还***  

雪霁郊原映翠微，红亭分手欲沾衣。春风古道人归去，斜日荒村鸟乱飞。长荡莺花随处好，平津车马与心违。何年访尔空山里，相对清斋学息机。  

***南苑***  

城南御气动昭回，羽葆参差帐殿开。落日归来盘马埒，春风吹上晾鹰台。长杨苑侧金笳发，细草原头画鼓催。自有词人夸羽猎，眼中多少上林材。  

***万柳堂***  

高堂翠绕柳千条，振策登临入绛霄。日影渐移云覆槛，泉声不散雨过桥。山盘曲径看人小，花布重阴隔市遥。莫怨章台攀折手，月明还有客吹箫。  

***寄怀梅耦长***  

帝城别后竟谁依，知向江干暂息机。雨过渔舟当户集，秋深沙燕贴窗飞。爱看水月宵移棹，静憩松阴画掩扉。几欲寄书征雁杳，空教翘首对斜晖。  

雁  

零露冷汀洲，归鸿度小楼。秋心齐唤起，不止动边愁。  

***桃花寺***  

山寺凭栏对夕曛，寒烟暮霭互氤氲。数间茅屋围红树，一曲清溪出白云。  

***东皋泛舟***  

乘兴兰桡泛碧溪，渔歌惊散水禽啼。白蘋渡口烟初暝，红蓼滩前月又低。  

***塞尔赫***  

塞尔赫，字栗庵，一字晓亭，号北阡季子，诚毅勇壮贝勒穆尔哈齐曾孙。封奉国将军，官户部侍郎，总督仓场。有《晓亭诗钞》。  

***廌青山人壑舟书屋初成载酒落之***  

新构米家船，烟云欣有讬。栖迟殊大厦，我来先燕雀。低槛避骄阳，疏棂映丛薄。江湖既已远，波浪何由作。畦蔬杂涧蘋，尊前花自落。鸟声桔槔声，过耳两不恶。灌园有于陵，看山近南郭。僮仆狎荆榛，妇女甘藜藿。手把一卷书，偃仰无愧怍。沈沈渊底珠，矫矫天边鹤。盘阴有辋川，丹青遍京洛。绿萝翳松篁，嚣尘阻岩崿。此屋潞河隈，谁识非藏壑。  

***相逢行***  

三年骑款段，不知牝与牡。出门遇所欢，欣欣共携手。问君尔何为，仆仆牛马走。艳艳迎秋花，濯濯当春柳。昨日美少年，今日成老丑。自无羡门术，安能金石久。举头仰华嵩，低头望原薮。一日薄三公，千金重敝帚。芙蓉霜作锷，骅骝龙作友。戍坼黄河阴，臂断匈奴右。陇阪长九折，葡萄绿于酒。脱叶眷故枝，柔丝牵断藕。慷慨老莱子，畚锸随其妇。北山怨鹤鸣，畴能终畎亩。  

***丁亥暮春游盘山便访拙菴上人***  

风和陇麦青，郊旷游目骋。天际远墟间，树杪浮岚迥。新绿霭丛薄，杂花缀疏影。讵惮舆马疲，终隔烟霞境。逶迤巨壑深，湁潗飞泉冷。石绣古苔斑，鸟啼春日永。两余林气澄，云归阴岫暝。讬根层崖松，无为感潜款。夙慕山栖幽，顿遣尘念屏。一径缘西麓，千盘凌绝顶。绀宇礼尊宿，浮图落高景。次第辨诸峰，微茫睇沙岭。披榛扣禅关，间房太古静。晚饭摘山蔬，烹茶汲古井。坐对老僧言，窅然发深省。  

***秋日游东村***  

纵步副游情，瞪目惬心赏。晚霁爱澄川，流光极漭泱。丰年蚤穀登，间原百草长。阴阴迤阡陌，郁郁丛灌莽。塘迥蒲稗深，陂转场圃广。境幽客意间，雨过山谷爽。墟烟淡将夕，沙路平如掌。孤村人未归，高树闻蝉响。  

***题画鹑应桦村居士***  

大火西流风影疾，昏雾荒荒没寒日。纸立孤鹑宛欲飞，肯傍秋风啄残粒。忆昔平原短草枯，群飞群逐镇相呼。霜鹯野鹞满霄汉，匿影不敢窥平芜。五陵裘马纷驰骤，间掷千金争一斗。毛血易随黄金尽，可怜纨袴鹑衣后。君不见汉家从来重养士，畴向疆场报恩死。  

***夏日走笔赠隋海侯***  

隋侯潦倒燕市侧，家住山东古即墨。黄金挥尽重交游，不问生涯何稼穑。平生磊落希古人，湖海之气风尘身。年将四十游汗漫，蓟门烟树空阳春。长揖宁知五侯贵，椎埋屠狗同一醉。彭泽归来羞折腰，信陵甘执夷门辔。君不见齐人田单古英雄，振策初从即墨始。火牛一发挫强燕，顿复雄城七十二。翻忆燕齐未遇时，英雄盖代畴复知。与君邂逅一尊酒，问君今日将何为。燕山道路多嵚{山欹}，烟云变幻无定期。呜呼隋侯竟安適，徒然结我他日之相思。  

***竹阑行***  

劈枝揃叶束复束，循垣绕砌曲更复。逶迤庭院转深沈，为护新篁判旧竹。新篁出土如新浴，一碧萧森立寒玉。带雨长连花径红，笼烟横销蕉窗绿。君不见繁丝急管青云端，芙蓉水榭金勾阑。风帘初卷芙蓉里，忽度秋风花已残。疏棂草草逢蒿径，间对斜阳余古欢。  

***与任梅村曹烟庐丰台看花***  

烟庐居士间长画，时泼岩泉扫花岫。家住西湖山水乡，笔端犹带西湖秀。梅村老人江湖宾，双眸炯炯鬓如银。人世马牛浑不辨，惟与海鹤争精神。芍药城南正放花，相期携手入晴霞。花前烂醉熏风日，眼底徐看卷浪沙。烟庐年少梅村老，我亦繁霜侵鬓蚤。未识谁堪金带围，莺残花落忘昏晓。  

***杏山行***  

杏山山上石屼<山齧>，杏山山下水泬。山前山后沙土红，疑是当年覆军血。忆昔将军初上马，羽檄交驰遍天下。貔貅十万出雄关，遮日旌旗隘原野。画鼓三通不交战，觱篥声中辙先乱。二千铁骑俨天人，大箭长弓一当万。霜摧败叶草偃风，血流海色波涛红。功成不坑长平卒，祇今竹帛褒元功。吁嗟推毂竟何补，献俘解缚拜圣主。有人东望尚招魂，衣冠昔葬燕山土。  

马  

不识天闲路，徒甘塞草肥。有时冲雪去，何处踏花归。苜蓿三秋老，风尘一顾稀。更堪悲伏枥，千里壮心违。  

***过巩华题壁***  

废郭夹清濑，孤墟生远烟。沙晴双鹭下，花暖一牛眠。微雨近寒食，东风似去年。客程方鹿鹿，空对好春研。  

***晓发拨洛那越新岭至兴州***  

马疲愁跋涉，客病却登临。细路盘危石，空山响怪禽。感羸频握臂，守默只斋心。晓色旋成暮，寒蜩时一吟。  

***五日***  

蒲芽抽筍出晴波，五日重惊塞上过。岂不怀归当令节，谁能遣此但狂歌。连天细草初调马，卷地长歌一枕戈。无限心情兼客况，十年空对旧山河。  

***夕阳***  

东隅一望远烟生，自顾头颅感未平。暗送马蹄催倦客。明随鸦背上高城。三春雨后花无赖，九月风前叶有声。独坐闲阶惜余景，桑榆满眼不胜情。  

***梦觉***  

一枕秋窗梦未闲，半生如醉独蹒跚。逢时漫说平津阁，往路多成蜀道山。岂有金兰同臭味，也知秦越共尘寰。羡门已去长房远，更向何人觅大还。  

***秋杪喜大钵自沧州还***  

独泛孤云向海边，客窗谁与听鸣蝉。沧浪一曲孤镫外，红叶千山瘦马前。空馆荒凉犹有菊，诗囊羞涩已无钱。开帘应悔归来晚，先得秋风伴惠连。  

***秋日晚步次胡宿二茂才韵***  

林色秋烟晚更苍，短藜扶我力犹强。天从归鸟没边碧，叶向游人到处黄。蓦地商飙吹面急，谁家羌笛倚楼长。临皋步屟月初上，惊起双凫出野塘。  

***喜晤石城颜处士徵子即用颜望湖原韵却赠***  

世事都如负壑舟，爱群常是狎群鸥。坐无宏景三层阁，卧有元龙百尺楼。气夺驽骀徒恋栈，影回孤鹤欲横秋。伫看落叶西风起，一夜乡心满石头。  

***书大钵山房诗卷后***  

青女擎霜细作花，一声鹤唳散明霞。海风吹上三山月，云液烟芝夜煮茶。  

诗中丘壑梦中缘，回首登临已六年。昔日酒痕今日梦，三生石上有啼鹃。  

***寄云溪参赞***  

产得龙媒别渥洼，每看芳草恨天涯。逡巡忽忆嫖姚语，未破匈奴莫问家。  

双节诗王吉臣，名天佑，直隶大名人。康熙戊子武孝廉，善岐黄术。手状其母两夫人始末，索诗。按，吉臣祖籍会稽，父署泾阳功曹。时流寇围城急，功曹白宰缒城出，说寇，寇加以白刃。绐之曰：“既出，分死，杀我何恨？但恐望风者惧而不敢降，且益坚壁耳。孰与纵我为内应乎？”遂释归。已而救至，获全。先是其妻李闻夫出，度无还理，乃投废圃井中。而井涸，已先有人，讯之，一处子也，姓朱氏，随父避乱来是邑，父殁于乱军，女誓死此井。二人既相得，为姊妹，愿同生死。比功曹归，并出之。为朱择配，不可，请为侧室，即吉臣生母也。后相夫教子，克勤克俭，居同室，食同器，数十年如一日云。  

王生名驹日千里，长揖公卿皆倒屣。两母芳型世所无，无用张凭亲作诔。府君曩署泾功曹，流寇围城虎怒号。功曹奋身思却贼，几陷白刃遭烹炮。绐贼归来益坚壁，真见雎阳探鸟巢。射书安事聊城箭，全城意气常嚣嚣。王生二母朱与李，一井相逢誓生死。金石同心甘下人，鸣呼忠节成连理。不知谁与撰丰碑，空使冰心天地垂。七十余年今逝水，寒泉凛冽系人思。自古须眉愧巾帼，人间鼎足此男儿。  

杜姬诗杜姬者，宁夏协领明泰妾也。初，泰以事籍其家，谪宁夏，姬祖于郊。抵暮令返，姬曰：“君虽与妾诀，妾将何之？”遂结束，徒步扶持，诣谪所。有仇家欲谋杀泰，姬廉得，扬言以惧之，仇不敢发。姬于是编茅以蔽风雨，画当垆，夜执针纫，以给旦暮。凡八年，未尝顷刻离泰，遂得赦免归。先是姬惧祸烈无生理，阴具衣数袭、金数十两为棺敛计，至是著衣市马联辔而归。朔方之贤豪长者，多其贞而能智，赋歌诗美其事，因为作《杜姬诗》。  

浮萍讬江汉，聚散无常期。女萝附松柏，荣悴永相依。邂逅得从君，情好无转移。君情若绮罗，新故同一丝。妾心如白石，成灰犹不淄。少小勤执作，颇解缝裳衣。有无共黾勉，贱妾职当为。一朝罹祸患，长驱赴西陲。蔽身无完服，空囊无剩赀。儿女走相送。但牵君衣啼。丈夫自有泪，肯向别离垂。顾妾一挥手，去去从此辞。壁彼秋叶落，安能恋故枝。君如孤飞云，妾作浊水泥。宁作浊水泥，与君共驰驱。鸳鸯不独宿，鸿雁常双栖。徒步虽蹒跚，愿逐君马蹄。生与君绸缪，死当相追随。遥遥古朔方，人事日已非。仇多亲故寡，顾问良所稀。面垢项长枷，风沙眼犹迷。旦暮蔽雨雪，为君结茅茨。篝镫弄针黹，为君疗寒饥。当垆古所有，涤器洁尊罍。坐卧同形影，须臾不相离。一生有九死，仓卒防已迟。锱铢妾所积，忍令君先知。君殁妾当从，慷慨心不疑。八年一弹指，得赦生同归。衣马粗具足，道路芳菲菲。向非亲比<羽戈>，安能有今时。至今朔方民，南望兴长思。  

***文昭***  

文昭，字子晋，号芗婴居士，又号紫幢轩主人、北柴山人，饶余敏亲王阿巴泰四世孙。有《紫幢轩诗集》。  

***苇沟村***  

早发苇沟村，膏车出邮传。倦睫带残睡，春风醒酒面。板桥响马蹄，拍拍起凫雁。圆沙平似镜，幽草细如线。此古长城窟，有辽作凉殿。川原罫眼布，界限犬牙穿。人坐安车中，行店默数遍。宿粮不再舂，已阅五州县。  

***盘泉***  

四山乱山堆，泉声石底响。问讯盘泉名，饭后一来访。崖高窄径纡，到此忽开敞。鲸甲走滑流，鱼鳞荡滉漾。岩僧迟我久，箕踞横藤杖。煮茗手支垆，拾薪披榛莽。展袖拂树阴，对坐平冈上。遥指青沟云，明朝约同往。  

***晨霁园中作***  

晨霁天无云，飒树凉风至。草木明朝曦，青桐影在地。小院阗无人，苔径紫钱翠。幽人午梦醒，自喜无尘事。焚香对黄老，薙草命童稚。且复举一卮，悠悠径酣醉。  

***露坐***  

露坐夜方浅，天外归云薄。新月挂西南，移时向城落。凉风入井阑，桐阴起乌鹊。镫火上楼台，流萤度珠箔。微凉静宵分，怀抱良不恶。吟诗欲忘眠，天街传夜柝。  

***避雨宿宏善寺***  

薄暮出郭门，迢迢川路永。西崦日将沈，前村烟欲瞑。敲叶雨声繁，号林风势猛。电影划高原，遥认招提境。取径到禅关，隔离出镫影。蛩语古廊深，苔侵石灶冷。道人止我宿，剖瓜代煎茗。尘世万蝇蚋，卧此虚堂静。一枕梦魂清，晨钟催客醒。  

***春雨歌***  

夜雨潇潇隔窗纸，久不听之听甚喜。耳根心境顿为清，柳眼花胎初受洗。疏钟几点禁城边，新雁一声云树里。遥思南亩田膏虚，野老扶犁东作始。  

***焦山古鼎歌***  

海门风动香烟细，古殿光歊神鬼睨。玉歊宝匰想同陈，纪甗秦匜定分类。刘侯山骨终菌蠢，吴女金伭祇侈媚。摩挲不敢近亵玩，郏鄏俨睹成周治。镜如对面鉴毛发，动植惊潜七行字。千年独葆形神全，水哭山呜囚奰屃。何时流落江之浒，亚字栏干杂珠翠。有明权相分宜严，不与秦家别枭鸷。议礼何曾准汉唐，但缀青词固高位。苞苴四海逾天家，香冠竟致忠良弃。忽传宝气烛京口，逮系须臾等儿戏。老奴固应宝康瓠，大哉奚取宗庙器。金绳铁锁喧周道，席裹毡包拥津吏。忠弼堂前沈水焚，有耳耻闻鄢赵议。从来神物戒饕餮，培塿一败成转易。破镜飞天杳莫期，明珠还浦堪嗟异。感伤离合竟何常，移植灵岩享高士。清画絪缊梵唱开，深堂斓驳魈踪避。洞荒三诏怪鹰巢，郁鬯谁陈攵举前堕。阅世昆明几劫灰，乾坤蚁战曾何啻。嗟予裹足未能游，屈首红蟫甘槁悴。江天安得眼双明，急呼袍笏轩昂拜。彭城跃水不可见，蕞尔那许同轩轾。程君好古继前邈，辨析鸟虫漏天意。书窗三复王维篇，瓦鼎茶烟飏诗思。  

***晓行羊房道中***  

瘦马<马犬>残梦，惊看去路长。远烟低似水，小雪淡于霜。鸦阵连平陆，鸡声隔短墙。林端明霁色，不觉过羊房。  

***重阳后三日登水南庄纵目楼***  

扶醉登楼怯，临风醒困眠。菊残重九后，雁没夕阳边。淡月如佳士，青山改少年。横裁罗底绢，平远写遥天。  

***冬夜散步***  

小院凄清夜，新霜压冻烟。风鸣黄叶树，月漏白云天。竹里鹤时唳，窗中人未眠。步檐闲倚杖，吟罢意茫然。  

***由畏吾村入磨石口值雨***  

更入村深处，疏林十里蝉。前山新过雨，隔树远闻泉。吾意思编屋，平生懒问田。是中有佳客，应为访斜川。  

时序倏已变，秋岚压接。荒烟迷旧垒，古木暗丛祠。摇落中年兴，渔樵出世思。邮亭渺何许，树杪见青旗。  

***送潘师归女青道院***  

好雨宵来足，君归事耦耕。到门春水漫，压屋杏花明。短草扶轻策，长衫受晚晴。清明催上冢，吾亦欲山行。  

***闻蛩***  

秋来已十日，残暑未全平。忽听虫声动，能令凉思生。绪风时入树，北斗渐沈城。欹枕尚无寐，孤镫欲二更。  

***晚晴气爽镫火可亲偶繙近诗甲乙编次因成一律***  

得归茅屋远尘寰，造物多情不吝闲。惊酒断无门剥啄，亲人时有鸟问关。树头华月黄于橘，天外颓云墨似山。戏罢五禽还继火，数篇束笋手重删。  

***花朝后二日小雨一阵薄有寒色***  

轻寒犹似早春时，独拥黄绸起较迟。燕子来寻当日垒，桃花开到过墙枝。一畦嫩雨栽花锸，半砚间云中酒诗。兀坐不知门外事，翛翛惟觉据梧宜。  

***八月十五日田间请客***  

社日中秋并一晨，小陈蔬果会比邻。尽情酒罢天将暮，扶醉人归月满身。粳稻香中风渐劲，雁鸿声里夜初均。长安歌吹诚如海，未必清欢若此真。  

***村居书事有怀城中诸友***  

得归茅屋赋闲居，却扫依然静者初。浮白心情批酒券，杀青事业勘农书。连筒引水看浇菜，步屣缘堤课牧猪。除是邻翁来问字，并无人迹到门闾。  

***寒夜拥炉效范陆体时小屋料理初毕***  

坐拥重衾覆暖炉，一龛如橘蛰潜夫。青毡小叠红藤几，素壁高张碧海图。盘篆烟中烧柏子，煮茶声里睡貍奴。新诗改罢还思酒，絮督家僮犯夜沽。  

***初夏西山道中绝句***  

雨后青山淡欲无，晴光处处满平芜。一枝短策前生伴，可是当年范石湖。  

柳丝蘸雨金千缕，山际浮岚碧一痕。日晚牧儿驱犊过，炊烟浮出老人村。  

小桥雁齿隔林红，夹水人家宛宛通。最是清和好天气，一村新绿酒旗风。  

药阑东畔菜畦西，缓辔垂鞭信马蹄。粉蝶一双花里出，飞飞故著帽檐低。  

花藏竹掩小柴门，半架朱藤覆短垣。圣代极知非避世，偶逢鸡犬似桃源。  

晚烟散发出林间，一岁曾能几度还。十里吟鞭归未晚，夕阳影里过琅山。  

沿村新柳碧毵毵，一抹遥红夕照酣。水栅山田排比处，画图分得小江南。  

## ●卷十

***福喜***  

福喜，字损亭，辅国公常舒孙。袭奉恩将军。有《学圃堂集》。  

***病起***  

小疾才三日，幽情减二分。对花疏把酒，倚槛懒看云。暑气先秋逼，喧声近市闻。更兼吟太苦，瘦不让休文。  

***野别***  

隐隐行旌野树间，鱼轩久驻望前山。天空绝塞云孤往，日下高原鸟自还。纵拟离魂酬钿盒，难持破镜觅刀环。相怜应有南飞雁，锦字偷衔人汉关。  

***福静***  

福静，字乐山，克勤郡王岳讬五世孙。袭奉国将军。  

***次清爽斋韵***  

玉律调朱火，芳园结翠阴。径幽无暑到，竹静有风吟。清朗数间屋，虚明一片心。高情与地称，琴鹤作知音。  

***伊都礼***  

伊都礼，字立斋，奉国将军赛尔赫子。有《鹤鸣集》。  

***春日喜晤汪武曹前辈***  

艳阳多佳日，淑景流轻飔。闭户良所欣，读书聊自怡。高轩时到门，趋走迎阶墀。华发耀双眸，炯炯扬高眉。神鸾哕清音，转盼云霄时。况穷灵台奥，能尽天人奇。我欲从君游，负笈相追随。余光破昏途，攀此琼树枝。  

***秋夜有忆***  

微月下庭树，幽房寐独迟。不知何处笛，来触旧相思。银汉浮槎日，江皋解佩时。无聊在良夜，还恐梦佳期。  

***鄂洛顺***  

鄂洛顺，字厚菴，奉国将军赛尔赫子。袭奉恩将军。  

***故人芳履安子昆季同时入泮诗以励之***  

世泽从来瑞应殊，文光今见耀双珠。影联泮水辉相映，香发芝兰韵不孤。簇簇喜看盈彩仗，煌煌争见霭庭衢。定知秋榜兼春榜，鹓鹭仙班总并驱。  

***弘晙***  

弘晙，字华川，号冷吟居士，固山贝子品级允礻我子。有《冷吟集》。  

***移床竹下清风袭人喜而有赋***  

炎歊避何处，万竿凉可沐。移榻就此君，相与媚幽独。娟娟净绿阴，瑟瑟戛苍玉。爽气何泠然，素襟亦静穆。梦期子猷来，枕边风簌簌。  

***弘昴***  

弘昴，字据菴，慎靖郡王允禧子。早卒。  

***夏日集西园分赋得宜字***  

日上林园客到时，轻风薄哓正相宜。一帘野翠山光动，半榻清阴竹影移。酒泻荷筩行把盏，书成蕉叶坐题诗。诸公饶有西园兴，翰墨幽香拂砚池。  

***永<王尹>***  

永<王尹>，字敬存，号石楼居士，辅国公弘眺子。官护军参领。有《鉴山堂诗钞》。  

***环翠山房***  

摊书为杜清谈渐，种竹无关玉筍齐。山雪昨朝才敛白，春光已绿易州西。  

***永年***  

永年，字羡门，一字纯斋，号饮鱼，辅国恪僖公弘曣子。  

***冬夜怀二兄西征***  

宿火帘笼酿冷天，茧帏布被怯孤眠。如何帕首弓刀客，夜渡冰霜敕勒川。  

***书諴***  

书諴，字实之，一字季和，又字子玉，号樗仙，郑献亲王济尔哈朗六世孙。袭封奉国将军。有《静虚堂集》。  

***答和臞仙***  

病愧陶隐居，投簪发亦绿。只有觅栗儿，门业愁难续。正似厉人媸，生子遽以烛。但勿坠先业，那复计荣辱。惟恐顽若余，碌碌空食粟。山林懒慢人，家法无检束。痴儿手一经，貌合神不属。养德应蒙求，明箴先寡欲。过忧天将坠，多事蛇添足。愿君惠直言，庶不失刻鹄。  

***自翠微山口至第一桥***  

馽马龁平冈，欲试济胜具。奚奴荷拄杖，负手就熟路。经秋无飘风，丹黄满岩树。迤逦缘涧滨，瞩目尽良遇。谷口忽若吞，噬嗑饱烟雾。西折磴渐危，山势益奔骛。小坐拂藓石，佳境在指顾。  

***题臞仙泥金画石便面为嵩山作***  

米颠爱石世尽知，臞仙画石实过之。为我曾作《双石图》墨光压扇千钧携。嵩山扇头画更好，银染金皴气逾老。野花野草含秀润，芬芳镇与烟霞保。年来卧病神志昏，双眸冷醒莓苔痕。连阴独坐户牖暗，无乃久雨云生根。契阔将荒蒋诩径，却喜求羊新有赠。况是相思索我言，我言拙硬殊难称。二君与我交最深，笑言往往相规箴。但愿此交同此石，人间无处重黄金。  

***食筍行戏赠臞仙***  

可使身无肉，不可食无竹。将军嗜筍体瘦健，昌歜羊枣皆粗俗。潞河秋泊渭川贾，筐篚腥倾箨龙脯。乍看鳞甲形模糊，尚觉彭亨郁余怒。将军晓起饥肠鸣，蜿蜒入口风雷轰。链珍百品不足数，一味清净廉泉僧。闻道此僧善说法，不棒不喝不梵夹。化身现在我窗前，我亦从之敬而狎。一阳初复萌始孳，弹指蛩鸣锸可施。拟夸新脆连根赠，却恐狐搰反被嗤。知子多生饱蠹简，啖蔗佳境应非远。  

***龙王堂双松歌***  

双松夭矫凭潭起，定是卢师二龙子。卢师死后无所归，觅父还窟带泥水。尽吸东潭涸欲焦，并注此潭流不止。此潭之龙向来懒，吝雨慳云灵未显。一泓玦玦不出山，安有余滋及田畎。双松久已承家风，遂使都人识者罕。我亦年来万事慵，登山疲苶逢双松。掀髯大笑投诗去，谡谡西庄在下风。  

***猎石歌***  

永定河水湍以浑，涸滩群石犹南奔。禽惊兽骇各异状，斓斑五色明朝暾。昔年射猎好身手，舆疾技痒蒐云根。僮奴六七翼我进，步骤靡不逢其原。熊渠精诚可饮羽，修羊苗裔皆触藩。零陵玄鸟匡庐雁，清远狮子三蓬豚。尽从地出入我网，沙泥胶固绝腾骞。即鹿无虞自多获，足拳翼戢伏且蹲。左右讙哗逞击搏，晋之冯妇齐孟贲。五丁神力引蛇尾，古冶善没磔狞鼋。磊磊走送不少息，四三朝暮随狙猿。笑受粗丑自隗始，夸诧礓砾为玙璠。腻质诡态渐相继。雾烟洒眼看瑶琨。小豝大兕不足数，支机贮袖怀河源。尝闻董京千日饱，宏成五鹿还相吞。吾非其人食不得，况胹不熟过熊蹯。徒染十指尽皲裂，嗜酷无乃增心惛。赞皇子孙那长保，奇章甲乙无余存。寻思往事患得失，拂衣挥石旋定辕。荒山日暮路幽杳，怳然梦境逢冰痕。非龙非彨石丈人，卓立千尺凝元神。狂呼再拜携子手，月中同载归嶙峋。  

***嵩山以二扇索写梅各题一首***  

骄阳炙地气腾火，百计娱心无一可。为君画扇固乐为，解衣盘礴屡不果。日转低檐画似年，风战破窗尘似簸。暂借君扇挥苍蝇，引满一杯更鼾亸。清梦非因复非想，冰界香天失故我。万树梅花照骨寒，病叶狂花幻霜朵。急醒觅扇扇在手，摹取一枝兴亦颇。寄到神清酒瓮边，知君志在孤山左。世间万事无如酒，醉眼看花花尽丑。惟有梅花恶独醒，直使《离骚》不能取。吾兄轰饮日万钱，闭门廿载梅为友。残星挂檐月不动，急雨打窗风若吼。此时吾兄睡方稳，长瓶支背瓢承肘。今春梅花不著花，索我画扇亲自走。衰病挠心兴致疏，粗枝乱蕊拙堪忸。顾我原非纵鹤翁，知君未是和羹手。  

***读嵩山梦游天寿山歌次韵却寄***  

岂有健步能飞空，奇梦突与山灵通。夜入天寿驭猛虎，晓随八神朝紫宫。身居富贵玩朝菌，神游岩壑餐蓇蓉。蓇蓉华而不实，喻梦非真也。想当朝回脱剑佩，閟阁倚枕开鸿濛。须臾千峰度脚底，蹴踏泉石排云松。画屏局促鄙宗炳，移山委琐嗤愚公。不辨山来与人往，细测此理难详穷。烟霞铸颜气铸骨，一遨一戏含冲融。黄帝得此游华胥，至今沕穆余淳风。君子在朝小人野，何处觅得商山翁。谁识将军作计工，暗措五岳实枵胸。我今脚疾辞爵封，向禽舍我其谁同。君当趋朝我赠行，努力勋业期铭钟。  

***题幻翁墨兰***  

北人爱兰不易致，画兰直作真兰视。吾叔立意恐雷同，一以纷糅蕴精粹。天地古人皆非师，神全故坐形支离。快笔如锥划纸碎，破花断叶含清飔。閟阁时闻豹囊鼓，轻飏茶烟供香祖。世间沈麝敢同焚，笔墨闻薰长不腐。虚室题诗得数观，似同君子久盘桓。薄劣虽惭谢车骑，愿将心事讬芝兰。  

***为嵩山题力闇画扇***  

近山间远山，力若奔群马。千里青未了，直来压渔舍。舍中老翁我不如，但钓溪鱼不读书。宽罾大罩付儿子，止留舴艋游江湖。江湖茫茫周四围，日暮独寻烟树归。妻炊黍熟儿易酒，喜儿鱼胜翁鱼肥。翁心乐矣不知老，非惟过醉亦过饱。长安冠盖日纷纷，未若先生此画好。  

***题损翁壁间幻翁兰竹***  

大石横卧如睡羊。小石侧立如惊獐。数笔都梁倚苍筤。遂觉肃肃风盈堂。老人宴坐背负墙。寄情岩谷恣徜徉。虎豹远迹蛟龙藏。神恬气和邀百祥。我来读画喜欲狂。色声香味诸窍张。即事愿翁寿一觞。醉后同寻幻有庄。生平不佩紫罗囊。芝兰玉树非所望。但乞烟梢万丈长。著我与翁饮其傍。欢呼大笑乐未央。  

***早梅***  

不假阳和力，孤生造物先。九天犹浑沌，一树已婵娟。节候每相左，冰霜竟失权。只因高欲绝，无意竞新年。  

***新正独酌***  

储岁无余酒，空樽迫典衣。春寒迎雪作，人事过年稀。日月忽今昨，行藏偶是非。浊醪有妙理，随意一觞挥。  

***灌读草堂夏夜***  

竹院初过雨，无风气自凉。虫声疑在野，月色忽周堂。境静由神会，心闲与物忘。数杯微醉后，清露洒衣裳。  

***崛西秋日***  

崛西山庄无是非，砾石墝埆人烟稀。牧牛童子斗草戏，卖炭老翁买米归。到户寒蛩啾唧语，穿篱瘦蝶支撑飞。开门园圃经霜喜，抱瓮未遂先息机。  

***浮香亭纳凉***  

六月郊坰草树丰，小园新霁暑全空。水亭初散芰荷雨，冰簟来乘杨柳风。幽鸟不惊人似槁，乱蝉忽聒耳如聋。自知未尽忘机事，犹向清溪羡钓翁。  

***憩翠微山下酒家***  

疏柳危崖夹浅流，布帘茅店据清幽。黄花尚对昨年酒，白发新添此日游。近老情怀如短景，欲休官况似残秋。头衔苦被山翁问，将列云溪作醉侯。  

未拟云岩便卜居，久将魂梦讬樵渔。鸣泉任石谐清浊，落叶因风致疾徐。人为病多情益淡，山当瘦尽气偏余。来春买犊堪终老，不远西庄有敝庐。  

***次韵嵩山田居杂咏***  

最羡田居近古风，自余耕凿万缘空。因君想见桃源境，祇在茅檐鸡犬中。  

邻曲区分自有宜，编榆插柳作门篱。怪来老稚纷纷出，道是前村祈社时。  

溪云淡淡合还披，不定阴晴禁火时。约得邻翁耘宿麦，杏花小雨又成丝。  

岚坞云庄闹亦幽，家家水碓竞溪流。田间午馌人皆歇，一片平芜数点牛。  

桑间鸠语椹初黄，满榻南风午梦长。终老不行城市路，一隅云水自成乡。  

***永忠***  

永忠，字良辅，一字渠仙，又字臞仙，恂勤郡王允禵孙。封辅国将军。有《延芳室集》。  

***山晚***  

暝色自上下，高居始见之。极目但苍莽，不辨城与陴。璧月东南来，渐有清华滋。选石坐试茗，近傍龙泉池。此时妄想尽，惟吟五字诗。  

***山居晚兴***  

模糊米南宫，空濛苏玉局。云岚变态新，烟雨画意足。来作山中人，乃识山隐曲。茫茫青霭间，须眉向人绿。  

襆被宿翠微，全身入画里。或有山下人，貌我图成纸。岚迷一镫炯，泉暗乱石齿。林峦交岔人，醉饱正倚几。惭愧东坡翁，备受万物理。  

不知今夜云，定作何时雨。龙形奋攫拏，虎势横吞吐。咫尺青霭迷，騃童失步武。不因短檠然，那复识宾主。  

***重九后一日樗仙召集静虚堂同嵩山赋***  

九月十日风物清，登高已罢心未平。陶公篱菊正烂漫，折简招我偕酒兵。入门就坐不及语，但见椎碎黄泥罂。须臾二客各尽醉，澜翻舌楛公无听，或为炙輠或雕龙，水可使立山可行。狂言那可遽如许，酒力张翕神遗形。墨妙诗清公不朽，我辈碌碌牛马走。无忧有味老聃言，多闻见诃调御口。达观在昔南华庄，梦化蛱蝶恣翱翔。吾侪醉耶抑非梦，或有真宰酣黄粱。霜风瑟瑟摇窗竹，主人送客镫影绿。但愁醉尉问将军，月好天街不须烛。  

***早发段家岭***  

秣马迟明发，东山朱鸟翔。烟平春树阔，风细早云凉。鸡犬鸣村远，牛羊牧陇荒。田盘看去近，今夕宿渔阳。  

***赠无方和尚***  

老大甘遗世，移居云壑深。乱峰围古寺，仄径出乔林。定夜清猿啸，凌晨野鹤临。门前有流水，足鉴道人心。  

***敦敏***  

敦敏，字子明，号懋斋。任宗学总管。有《懋斋诗钞》。  

***小雨天桥厂有怀二弟敬亭时住喜峰口***  

海风水气腥，山翠迫衣冷。潮蒸郁勃云，雾隔朦胧影。沟塍滑泥泞，马蹄不得骋。遥想塞上行，云乱松亭岭。  

***病中***  

静里悟沈浮，门横一榻幽。西风窗外雁，黄叶病中秋。雨忆寒宵梦，钟来薄暮愁。不眠看夜月，又已下帘钩。  

***西郊同人游眺兼有所吊***  

秋色招人上古墩，西风瑟瑟敞平原。遥山千叠白云径，清磬一声黄叶村。野水鱼航闲弄笛，竹篱茅肆坐开樽。小园忍泪重回首，斜日荒烟冷墓门。  

***赠曹雪芹***  

碧水青山曲径遐，薜萝门巷足烟霞。寻诗人去留僧壁，卖画钱来付酒家。燕市狂歌悲遇合，秦淮残梦忆繁华。新愁旧恨知多少，都付酕醄醉眼斜。  

***晓起望雨***  

片云作段飞，宿露沈花圃。微风雨未来，一鸟过前浦。  

***舟中即目***  

竹篱茅舍掩清谿，几处人家傍柳堤。鸥鸟数声秋又晚，蓼花红过小桥西。  

***敦诚***  

敦诚，字敬亭。有《四松堂文集》。  

***朝阳洞***  

晓出城北门，遥上白云麓。健屐攀葛藤，绝顶穷远目。隔涧响鸣泉，栖鹘叫古木。石径拾松花，坐煮山泉熟。下山觅蹇驴，夕阳满空谷。  

***秋雨***  

昨夜纸窗声，秋霖侵老屋。晓起尚溟濛，青烟暗庭竹。悠然步松丘，危峰滑如沐。寒蝉栖濯枝，饥鸟下林木。采采决明花，入手秋一掬。闲久客稀来，小径莓苔绿。  

***月上村外独步***  

秋月上孤村，清光照村渚。渚水碧而深，昨夜添新雨。微风亦修修，零露复湑湑。黄云压稻场，紫花香豆圃。篱下独徘徊，竟夕无人语。  

***佩刀质酒歌***  

我闻贺鉴湖，不惜金龟掷酒垆。又闻阮遥集，直卸金貂作鲸吸。嗟余本非二子狂，腰间更无黄金珰。秋气酿寒风雨恶，满园榆柳飞苍黄。主人未出童子睡，斝乾瓮涩何可当。相逢况是淳于辈，一石差可温枯肠。身外长物亦何有，鸾刀昨夜磨秋霜。且酌满眼作软饱，谁暇齐鬲分低昂。元忠两褥何妨质，孙济缊袍须先尝。我今此刀空作佩，岂是吕虔遗王祥。欲耕不值买犍犊，杀贼何能临边疆。未若一斗复一斗，令此肝肺生角芒。曹子大笑称快哉，击石作歌声琅琅。知君诗胆昔如铁，堪与刀颖交寒光。我有古剑尚在匣，一条秋水苍波凉。君才抑塞倘欲拔，不妨斫地歌王郎。  

***立秋前一日大风雨自朝抵暮不止石塘水溢屋瓦苔生涛拂长松蜡翻蕉叶台上对之眉宇生快遂命酒与家人饮作长歌下之***  

黑风吹海天地青，四野八荒云画暝。洒作人间三日雨，萧飕似带鱼龙腥。神鞭鬼驭走万骑，居高建屋倾千瓴。长空如扫下云脚，斜飞横织皆清泠。我知上帝沛澍雨，故收怒电藏威霆。青<髟>未许滴村落，黑猪那复泅天溟。明朝晨霁蹑松嶂，初秋爽动西山陉。遥知此际山涨发，訇岩响谷无泓渟。安能飞去烟云窟，惊涛独倚山窗听。台前景色亦不恶，槎桠竹树昏檐庭。菡萏香深隔略彴，芭蕉叶大遮窗棂。石塘水溢鱼入户，老屋地上浮新萍。山妻不嗔水漂麦，痴儿未至头触屏。急扫苔茵坐横石，旋开家宴倾酒醽。小鬟行酒老婢寿，岂有玲珑歌且停。醉来便枕松根卧，松风高落吹人醒。  

***冻蝶行***  

彤云压檐霜如水，断槛空阶百虫死。朔风吹蝶何处来，犹向东篱觅寒蕊。香须金翅半消磨，欲飞无力可奈何。小鬟戏扑置奁内，脂茧为茵粉作窠。记得春时红紫绽，日绕秦楼过汉殿。东风几日媚芳丛不信韶华去如电。滕王下笔费踌躇，瘦形朝来难再摹。南华梦断隔烟水，庭空月暗秋魂孤。蝶兮蝶兮暂栖止，尚有梅花堪徙倚。明年放尔曲栏中，春露团香生凤子。  

***同诸兄弟饮月下听涛声***  

入夜涛声急，如闻百丈湫。村栖归酒客，浦月聚渔舟。露气凉于雨，诗襟淡似秋。行歌偕雁侣，来此狎群鸥。  

***潞河舟中遇书筠园李仲青郭澄泉缆不能维一语别去因寄是诗并感怀***  

贻谋弟弟墓近南岸。  

夕照台前烟树合，契丹城下水云开。却逢李郭同舟渡，可遇山王隔竹回。十里平皋明晚镜，两堤青霭入残杯。笔床茶灶依然在，不见天随放鸭来。  

***山月对酒有怀子明***  

竹谷西边涧水东，一筇随意到花宫。四更寒吐秋山月，万壑涛生落叶风。遥岭钟沈孤塔外，残镫人语夜厨中。定知清梦迷烟树，湖上南园听雁鸿。  

***南村雨中***  

古柏荒祠叫暮鸦，春云淡墨压平沙。一天寒食潇潇雨，人在南村卖酒家。  

馌妇家家动晚炊，低烟不起绕荆篱。老农贪著春耕雨，湿尽黄牛下陇迟。  

***遐龄***  

遐岭，字菊潭，郑恭亲王积给纳曾孙。袭封奉恩将军。有《岭云齐诗草》。  

***夏日闲居***  

云薄不成雨，远天开晚晴。古苔依壁活，幽草闭门生。饮酒得真趣，读书无俗情。闲居俨林壑，倚树听蝉声。  

***龙泉庵夜题***  

游兴吟情两不违，烟霞无碍足因依。崖悬瀑水鸣幽籁，云里钟声出翠微。夜静忽惊村犬吠，镫明遥识寺僧归。红尘纵使高千丈，未许青山顶上飞。  

## ●卷十一

***孙奇逢***  

孙奇逢，字启泰，号锺元，容城人。晚居辉县夏峰村，学者称夏峰先生。明万历庚子举人。入国朝，屡徵不起。从祀孔庙。有《夏峰先生集》。  

***读许鲁斋集***  

我读公遗书，知公心最苦。乾坤值元运，民彝已无主。公等二三辈，得君为之辅。伦理未全绝，此功非小补。不陈伐宋谋，天日昭肺腑。题墓有遗言，公意有所取。众以此诮公，未免儒而腐。道行与道尊，两义各千古。  

***书感***  

我来千余里，思见英雄人。胸中罗今古，万物待其新。人也而天游，钓渭与耕莘。不然隐君子，山水乐相邻。丘壑適吾意，皎洁不染尘。二者俱悠邈，斯道竟沈沦。乃知古人出，尧舜其君民。退处林泉下，坐使风俗淳。仁可覆天下，亦可善此一身。此字不分明，痛痒总不亲。庸众是非泯，英雄好恶真。此是经纶手，千古无等伦。  

***刘佐五设榻兼赠宝刀***  

东风吹雪满阑干，晓日清空白画寒。四十年来燕市里，楼前流水红尘起。竿头青苎酒旗摇，有人匣中鸣宝刀。把手赠之锦作带，浑惭下榻逢交泰。坐间肝胆饶素肠，情兴淋漓月照床。烧烛顿忘别话久，香添再煮瓶中酒。春花未吐春衫纡，山色溪光尽入庐。今夜停杯好相语，平明上马过东去。应知依依不胜情，桥南细问黄莺声。中天斗畔高明月，莫教清笳吹石碣。云绕蓟门老纶巾，路傍羞对看花人。  

***题宋怀豫饮光台***  

台敞元无暑，翛然万虑捐。月沾衣带冷，花促酒杯乾。意气悲歌里，风云指顾前。夜深迷去径，独为主人贤。  

***送友归白下***  

惊看鸿雁北，归带白门秋。恋弟耽孤讬，思亲畏远游。装轻惜道路，老至爱朋俦。来岁黄花发，东篱一径留。  

***长至***  

日临长至雪霜深，倚榻围炉酒自斟。一代是非谁共语，百年感慨入孤吟。闲从竹石同幽梦，静向琴书寄远心。此际阳生人不觉，贞元消息好相寻。  

***偶题***  

程日多清课，操功不厌深。看云消妄相，调鹤息机心。  

***王夫之***  

王夫之，字而农，号姜斋，衡阳人，学者称船山先生。明崇祯壬午举人，永历时官行人司行人。入国朝，隐居不出。从祀孔庙。有《姜斋诗集》。  

***冬遇***  

太华蜕奇骨，黄河问灵躯。风雨恣所狎，金石等不渝。坚脆各叛纪，正襟守中枢。覯闵婴陆沉，陨问戒斯须。吾生匪蜃雉，物状漫紫朱。聊息朱鸟麓，梦无金简书。延彼堪舆情，充兹营魄虚。晶宇涤宿云，回风荡椒隅。薄岚开夕暾，寒英媚霜趺。佳期无定轸，元化随与俱。悦心道已广，栖贞邻岂孤。三寿同修促，二见息肥癯。  

***读指南集***  

绛节生须抱璧还，降笺谁捧尺封闲。沧波淮海东流水，风雨扬州北固山。鹃血春啼悲蜀鸟。鸡鸣夜乱度秦关。琼花堂上三生路，已滴燕台颈血殷。  

扬州不死空坑死，出使皋亭事未央。鸣鴂春催三月雨，丹枫秋忍一林霜。<石网>门鹤唳留朱序，文水鱼书待武阳。沧海金椎终寂寞，汗青犹在泪衣裳。  

***康州谣追哭督府义兴相公是去秋同邹管二中舍会公地***  

可怜康州城，泷水从南来。龙旗翩翩去何繇，苍梧迷密云不开。秋风起，秋叶飞，旗翩翩，去不归。乌头黑，雀头白，城上飞，声哑哑。羽林军，神厩马，昨日灵羊溪，今日康江下。杨花自飞乌自栖。相公白旐清浔西，康州城下生蒺藜。  

***拟阮步兵咏怀***  

白日閟寒云，长夜复阴雨。夕萤流湿光，因风欻相聚。奔兽不违林，惊禽亦怀侣。下士情不深，目迎心已许。悲歌难自固，上蔡余酸楚。失弓原郢客，逐日非夸父。要领诚不惜，孰为同草腐。  

邺台閟新宫，高阳矜广宅。游冶相纷奔，追欢倒屐舄。黄雀在枌榆，取之若芥珀。华山有高士，烧金方结客。舒卷无浅心，灵蜕讬仙迹。  

蔓草萦咸阳，云是阿房宫。雏凤复双飞，莫辨雌与雄。山河既绸缪，宴处时从容。挟弹鸣金琬垂杨骄青骢。意气生豪族，芳尘散春风。努力拾新翘，无言恤飞蓬。秉烛继白日，为欢无终穷。  

浮云起东南，悠然骛西北。驶影无淹留，凝望滋迷惑。前者既萧散，后来空闵默。岂为仰观者，伫迹从察识。稚鸟空翔飞，冯风鼓羽翼。达人知其微，驰驱无轨则。蘋末生轻风，孤心自相得。  

支祁降横流，十日恣炎焚。英灵相委顺，千载无秋春。刀圭讵偶尔，灵液起沈沦。凤笙非世响，十载将上宾。自信匪无功，勤立丹台勋。  

方壶与圆峤，相去无黍米。星河流其间，日月荡其里。孤游忘岁月，奇璨争纷诡。调良驾河车，六龙就方轨。补天西北倾，奠地东南委。清虚非久居，沈沦安足纪。  

***昭阳庵同须竹夜话云乘木叶秋波探五老之胜因便送之***  

尽觉当年不易谈，披云蹑石意犹贪。袖图有迹传河画，血字无心锢井函。白日只今原不损，青山向后定谁堪。知君欲访匡庐瀑，摘去莲花池上参。  

***小楼雨枕***  

江城二月催寒雨，山客三更梦岭云。青镜分明知鹤发，宝刀畴昔掩龙文。援毫犹记趋南史，誓墓还谁起右军。飞鸟云边随去住，清猿无事忆离群。  

长镵劚术自生涯，短棹冲萍有独知。偶测天心容杖屦，不从人事整须眉。孤情琴外传昭氏，病眼花前待子规。闲坐小楼清澈极，垣衣绿润带烟垂。  

小圃桃花发几株，暂时潇洒且江湖。柳风乍得吹乌帽，燕垒莫惊长绿芜。符玺可容徐广泪，山河难授马融图。千秋历历凭青史，不信兵戈有腐儒。  

客窗倦雨晓朦胧，乍有晨光半纸红。江岸夜喧春水长，沙汀波漾燕泥融。乾坤即事容心广，老病随缘自德充。莫问渔津知处否，绿杨绕屋已阴浓。  

***读泾阳先生虞山书院语录示唐须竹***  

泾阳先生不复作，泾阳遗编悬高阁。彩虹垂天漫璀璨，大造徒尔鼓空橐。永陵之季狂澜惊，倒吹枯瓠为玉笙。平地跃起攫光影，失足犹漫夸轻清。先生两足不妄插。矗立欲撑银汉倾。鸟舌无从说鸟梦，人头定可作人鸣。毫发析作千万片，一丝独飞挂匹练。亭亭万岁终不欹，世人皆见莫能见。鸣呼乎吾不知麟衰凤去将谁传，区区下界萦寒烟。秉烛对读过深夜，诘旦赤日生高天。  

***唐如心见过***  

春草初生雪霰零，山山曾踏几茎青。居然天地成今古，何必云岚不典型。执戟汉亡谁载酒，尚书秦暴有传经。怜君问礼当深夜，急难原头念鹡鸰。  

***春兴***  

嬉春迟暮老廉夫，长卧归休旧酒徒。不分传家三传在，从来亡国一身孤。玉钱月影窥双鬓。碧海云波认五湖。一尽龙锺供世笑，苍天还识老狂无。  

楼空山远湿烟蒸，返景长天暝色仍。千里湘皋归雁雨，九江春水钓鱼镫。马殷冢在生新草，陆逊营荒挂古藤。梦里白蘋洲上月，遥遥北渚接黄陵。  

***寄题先兄祠屋***  

寒泉古木问何年，鹤羽归来一洒然。沧海能消衔土怨，沃州不待买山钱。谁投粔敉酬江水，为饵饧香禁冷烟。留语乌衣诸子弟，应知头上有青天。  

白发青林一径慳，羊裘不拣钓鱼湾。当年有誓潭龙窟，身后还悲吊鸟山。目送斜阳沈海岸，手栽修竹染霜斑。致身录在凭谁读，炉冷香消亦等闲。  

***代书寄衡山戴晋元***  

松梢浅著余冬雪，兰若闲烧丙夜镫。一枕梦回衾似水，不知仙洞隔朱陵。  

***始春试笔***  

一纪泰昌年，攀髯忆普天。江山方错绣，日月遽浮烟。麟获星方孛，龙灾血已玄。天情能爱日，何有坠虞渊。  

湘岸画楼新，城乌怨早春。白头聊应纤，素旐有归轮。龙凤非存赵，狐鱼且破秦。英雄酬一死，心迹未全湮。  

方舆谁赑屃，蜃阁自风涛。欲警群心梦，勿云帝听高。他年今日始，孤棹万波操。小顾春光笑，东风气象豪。  

缓缓梅花发，容容病眼看。吾生春不厌，他日老无难。书带萦新草，流珠养大丹。海鸥惯萧瑟，何碍忍风湍。  

***顾炎武***  

顾炎武，初名绛，字宁人，昆山人。明诸生。从祀孔庙。有《亭林集》。  

***义士行***  

饮此一杯酒，浩然思古人。自来三晋多义士，程婴公孙杵臼无其伦。下宫之难何仓卒，宾客衣冠非旧日。袴中孤儿未可知，十五年后当何时。有如不幸先朝露，此恨悠悠谁与诉。一心立赵事竟成，存亡死生非所顾。呜呼赵朔之客真奇特，人主之尊或不能得，独有人兮长叹空山侧。  

***怀人***  

秋风下南国，江上来飞鸢。江头估客几千辈，其中别有东吴船。吴儿解作吴中曲，扣舷一唱悲歌续。乍回别鹤下重云，一叫哀猿坠深木。曲中山水不分明，似是衡山与洞庭。日出长风送舟去，祇留江树青冥冥。湘山削立天之角，五岭盘纡同一握。嵚崟七十有二峰，紫盖独不朝衡岳。万里江天木叶稀，行人相见客沾衣。寄言此日南征雁，一到春来早北归。  

***金坛县南五里顾龙山上有高皇帝御题词一阕***  

突兀孤亭上碧空，高皇于此下江东。即今御笔留题处，想见神州一望中。黄屋非心天下计，青山如旧帝王宫。丹阳父老多遗恨，尚与儿童诵《大风》。  

***秀州***  

秀州城下水，日夜生春云。云舍秀州塔，鸟下吴江濆。我愿乘此鸟，一见沧海君。异人不可遇，力士难再得。海内不乏贤，何以酬六国。将从马伏波，田牧边郡北。复念少游言，凭高一凄恻。  

***赠路舍人***  

自分寒灰即溺余，非君那得更吹嘘。穷交义重千金许，疾吏情深一上书。大麓阳飙回宿草，岷江春水下枯鱼。丁宁未忍津头别，此去防身计莫疏。  

***桃叶歌***  

桃叶歌，歌宛转。旧日秦淮水清浅，此曲之兴自早晚。青溪桥边日欲斜，白土冈下驱虞车。越州女子颜如花，中官采取来天家，可怜马上弹琵琶。三月桃花四月叶，已报北兵屯六合。宫车塞上行，塞马江东猎。桃叶复桃根，残英委白门。相逢冶城下，犹有六朝魂。  

***劳山歌***  

劳山拔地九千丈，崔嵬势压齐之东。下视大海出日月，上接元气包鸿濛。幽岩秘洞难具状，烟雾合沓来千峰。华楼独收众山景，一一环立生姿容。上有巨峰最崱力，数载榛莽无人踪。重厓复岭行未极，涧壑窈窕来相通。天高日入不闻语，悄然众籁如秋冬。奇花名药绝凡境，世人不识疑天工。云是老子曾过此，后有济北黄石公。至今号作神人宅，凭高结构留仙宫。吾闻东岳泰山为最大，虞帝柴望秦皇封。其东直走千余里，山形不绝连虚空。自此一山奠海右，截然世界称域中。以外岛屿不可计，纷纭出没多鱼龙。八神祠宇在其内，往往棋置生金铜。古言齐国之富临淄次即墨，何以满目皆蒿蓬。捕鱼山之旁，伐木山之中。犹见山樵与村童，春日会鼓声逢逢。此山之高过岱宗，或者其让云雨功。宣气生物理则同，旁薄万古无终穷。何时结屋依长松，啸歌山椒一老翁。  

***赋得秋柳***  

昔日金枝间白花，只今摇落向天涯。条空不系长征马，叶少难藏觅宿鸦。老去桓公重出塞，罢官陶令乍归家。先皇玉座灵和殿，泪洒西风夕日斜。  

***刘谏议祠***  

皂囊有史漫传名，白日黄泉气未平。自古国亡缘宦者，可怜身没尚书生。荒阡草长妖狐出，旧驿风寒劣马行。一自德陵升驭后，山河祠庙总沦倾。  

***秋雨***  

生无一锥土，常有四海心。流转三数年，不得归园林。蹠地每涂淖，闚天久曀阴。尚冀异州贤，山川恣搜寻。秋雨合淮泗，一望无高深。眼中隔泰山，斧柯未能任。车没断崖底，路转崇冈岑。客子何所之，停骖且长吟。夸父念西渴，精卫怜东沈。何以解吾怀，嗣宗有遗音。  

***与江南诸子别***  

绝色飘零苦著书，朅来行李问何如。云生岱北天多雨，水决淮壖地上鱼。浊酒不忘千载上，荒鸡犹唱二更余。诸公莫效王尼叹，随处容身足草庐。  

***重谒孝陵***  

旧识中官及老僧，相看多怪往来曾。问君何事三千里，春谒长陵秋孝陵。  

***赠林处士古度***  

老者人所敬，于今乃贱之。临财但苟得，不复知廉维。五官既不全，造请无虚时。赵孟语谆谆，烦乱不可治。期颐悲褚渊，耄齿嗟苏威。以此住人间，动辄为世嗤。嶷嶷林先生，自小工文辞。彬彬万历中，名硕相因依。高会白下亭，卜筑青溪湄。同心游岱宗，谊友从湘累。江山忽改色，草木皆枯萎。受命松柏独，不改青青姿。今年八十一，小字书新诗。方正既无诎，聪明矧未衰。吾闻王者兴，巡狩名山来。百年且就见，况德为人师。唯此耇成人，皇天所慭遗。以洗多寿辱，以作邦家基。  

***禹陵***  

大禹巡南守，相传此地崩。礼同虞帝陟，神契鼎湖升。窆石形模古，墟宫世代仍。探奇疑是穴，考典或言陵。玉帛千年会，山河一气凭。御香来敕使，主守付髡僧。树暗岩云积，苔深壑雨蒸。鸺鹠呼冢柏，蝙蝠下祠镫。余烈犹于越，分封并杞鄫。国诒明德胙，人有霸图称。往者三光坠，江干一障乘。投戈降北固，授孑守西兴。冲主常虚己，谋臣动自矜。普天皆爵禄，无地使贤能。合战山回雾，穷追海践冰。蠡城迷白草，镜沼烂红蓤。樵采冈林遍，弓刀坞壁增。遗文留仆碣，仄径长荒藤。望古频搔首，嗟今更抚膺。会稽山色好，凄恻独攀登。  

***三月十九日有事于攒宫时闻缅国之报***  

此日空阶荐一觞，轩台云气久芒芒。时来夏后还存祀，识定凡君自未亡。宿鸟乍归陵树稳，春花初放果园香。年年霑洒频寒食，咫尺龙髯近帝旁。  

***五十初度时在昌平***  

居然濩落念无成，隙驷流萍度此生。远路不须愁日暮，老年终自望河清。常随黄鹄翔山影，惯听青骢别塞声。举目陵京犹旧国，可能钟鼎一扬名。  

***又酬傅处士次韵***  

清切频吹越石笳，穷愁犹驾阮生车。时当汉腊遗臣祭，义激韩仇旧相家。陵阙生哀回夕照，河山垂泪发春花。相将便是天涯侣，不用虚乘犯斗槎。  

***汾州祭吴炎潘柽章二节士***  

露下空林百草残，临风有恸奠椒兰。韭溪血化幽泉碧，蒿里魂归白日寒。一代文章亡左马，千秋仁义在吴潘。巫招虞殡俱零落，欲访遗书远道难。  

***王官谷***  

士有负盛名，卒以亏大节。咎在见事迟，不能自引决。所以贵知几，介石称贞洁。唐至昭宗时，干戈满天阙。贤人虽发愤，无计匡杌隉。邈矣司空君，保身类明哲。坠笏雒阳墀，归来卧积雪。视彼六臣流，耻与冠裳列。遗像在山厓，清风动岩穴。堂茅一亩深，壁树千寻绝。不复见斯人，有怀徒郁切。  

***华山***  

四序乘金气，三峰压大河。巨灵雄赑屃，白帝俨巍峨。地劣窥天井，云深拜斗阿。夕岚开翠巘，初月上青柯。欲摘星辰堕，还虞虎豹诃。正冠朝殿阖，持杖叱羲和。势扼双崤壮，功从驷伐多。未归桃塞马，终负鲁阳戈。山鬼知秦帝，蛮王属赵佗。出关收楚魏，浮水下江沱。老尚思三辅，愁仍续《九歌》。唯应王景略，岁晚一来过。  

***将去关中别中尉存杠于慈恩寺塔下***  

廓落悲王子，栖迟爱友朋。荒郊纡策马，猎径傍韝鹰。土室人稀到，衡门客少应。倾壶频进酒，散帙每挑灯。叹昔当忧患，先人独战兢。薄田遗豆面，童阜剩薪蒸。疾病嗟年老，虔恭尚夙兴。芋魁收蜀郡，瓜种送东陵。世业为奴有，空名任盗憎。幸余忠厚福，犹见子孙承。渭水徂年赤，岐山一夜崩。低头从灶养，脱迹溷林僧。毒计哀坑赵，淫刑虐用鄫。忠魂依井植，碧血到泉凝。困鬛时防罟，惊禽早避矰。屡扪追驷舌，莫运击蛇肱。谬忝师资敬，多将气谊凭。深情占复始，积德望高升。子建工诗早，河间好学称。堂垣逾旧大，国邑与前增。九鼎知犹重，三光信有徵。沈埋随剑玺，变化待鲲鹏。树落龙池雪，风悬雁塔冰。更期他日会，拄杖许同登。  

***龙门***  

互地黄河出，开天此一门。千秋凭大禹，万里下昆仑。入庙焄蒿接，临流想像存。无人书壁问，倚马日将昏。  

***赠孙徵君奇逢***  

海内人师少。中原世运屯。微言垂旧学，懿德本先民。早岁多良友，同时尽诤臣。苍黄悲诏狱，慷慨急交亲。天启中，左光斗、魏大中、周顺昌三君被逮至京，君为周旋营救，不辟祸患。党锢时方解，儒林气始申。明廷来尺一，空谷贲蒲轮。未改幽栖志，聊存不辱身。名高悬白日，道大屈黄巾。卫国容尼父，燕山住子春。门人持笈满，郡守式庐频。竹柏心弥劲，陶镕化益醇。登年几上寿，乐道即长贫。尚有传经日，非无拜老辰。伏生终入汉，绮里只辞秦。自愧材能劣，深承意谊真。惟应从卜筑，长与讲堂邻。  

***重过代州赠李处士因笃在陈君上年署中***  

雁门春草碧，且复过滹沱。为念离群友，三年愁绪多。鲁酒千钟意不快，龟山蔽目齐都隘。却来赵国访廉颇，还到关中寻郭解。陈君心事望诸俦，吾友高才冠雍州。玉轴香浮铃阁晓，彩毫光照射堂秋。人来楚客三闾后，赋似梁园枚马游。句注山边余旧垒，五原关下临河水。青冢哀笳出汉宫，白登奇计还天子。穷愁那得一篇书，幸有心期讬后车。又逐天风归大海，好凭春水寄双鱼。  

***得伯常中尉书却寄并示朱烈王太和二门人***  

岱云东浮日西晻，下有畸人事铅椠。忽来青岛衔尺书，月入轩棂灯吐焰。别子三年断音问，敝裘白发空冉冉。引领常睎函谷关，停骖尚忆终南广。濒行把酒送余去，重来何日当分陕。腐儒衰老岂所望，感此深情刻琬琰。担簦百舍不自量，可能再上三峰险。君家贤甥与令嗣，舞雩归咏同曾点。尚论千秋品并堪，以吾一日年犹忝。期君且复慰离愁，勿向流光悲荏苒。  

***过苏禄国王墓***  

丰碑遥见炳奎题，尚忆先朝宠日磾。世有国人供洒扫，每勤词客驻轮蹄。九河冰壮尨狐出，十二城荒白鹤栖。下马一为郯子问，中原云鸟正凄迷。  

***子德李子闻余在难特走燕中告急诸友人复驰至济南省视于其行也作诗赠之***  

急难良朋节，扶危烈士情。平居高独行，此去为同盟。抚剑来燕市，扬鞭走易京。黄埃随马涨，黑水系船横。救宋裳初裹，囚梁狱未成，盈庭多首鼠，中路复怔营。已涉平原里，遄驱历下城。云浮泉气活，日丽岳林明。夜树蝉初引，晨巢鹊亟鸣。喜犹存卞璞，幸不蹈秦坑。劳苦词难毕，悲欢事忽并。橐饘勤问遗，寝息共论评。发愤皆公正，姱修自幼清。君贤关羽弟，我愧季心兄。将伯呼朝士，同人召友生。《诗》《书》仍烬溺，禹稷竟冠缨。颇忆过从数，深嗟岁序更。川岩句注险，池馆蓟丘平。每并登山屐，常随泛月觥。诗从歌伎采，辩使坐宾惊。禄位扬雄小，囊钱赵壹轻。与君俱好遯，于世本无争。史论悲钩党，儒流薄近名。材能尊选忄耎，仁义怵孤茕。自得忘年老，聊存处困贞。不才偏累友，有胆尚谈兵。坎窞何当出，虞机讵可撄。殷勤申别款，落寞感精诚。禽海填应满，鳌山抃岂倾。相期非早暮，渭钓与莘耕。  

***亡友潘节士之弟耒远来受学兼有投诗答之***  

生平不拟讬诸侯，吾道仍须历九州。落落关河蓬转后，萧萧行李雁飞秋。为秦百姓皆黔首，待汉儒林已白头。何意故人来负笈，艰难千里愧从游。  

十年离别未言还，楚水枫林极望间。野雀暮归吴季庙，寒涛秋拥伍胥山。人琴已逝增哀涕，笠屩相看失壮颜。独有士龙年最少，一朝词笔动江关。  

***太原寄王高士锡阐***  

游子一去家，十年愁不见。愁如汾水东，不到吴江岸。异地各荣衰，何繇共言宴。忽睹子纲书，欣然一称善。知交尽四海，岂必无英彦。贵此金石情，出处同一贯。太行冰雪积，沙塞飞蓬转。何能久不老，坐看人间换。惟有方寸心，不与玄鬟变。  

***读李处士颙襄城纪事有赠***  

踯躅荒郊酹一樽，白杨青火近黄昏。终天不返收崤骨，异代仍招复楚魂。湛坂愁云随独雁，颍桥哀水助啼猿。五千国士皆忠鬼，孰似南山孝子门。  

***路光禄书来叙江东同好诸友一时徂谢感叹成篇***  

削迹行吟久不归，修门旧馆露先晞。中年早已伤哀乐，死日方能定是非。彩笔夏枯湘水竹，清风春尽首山薇。斯文万古将谁属，共尔衰迟老布衣。  

***刈禾长白山下***  

载耒来东国，年年一往还。禾垂墟照晚，果落野禽闲。食力终全节，依人尚厚颜。黄巾城下路，独有郑公山。  

***灵石县东北三十五里神林晋介之推祠***  

古人有至心，不在狷与忍。国禄既弗加，吾身可以隐。去矣適其时，耕此荒山畛。更与贤母偕，丘壑情同允。卓哉鸾凤姿，飘飘高自引。向使属戎行，岂其逊枝轸。出处何必齐，此心期各尽。末世多浮谈，有类激小忿。割股固荒唐，焚山事可哂。微哉仲子廉，立操同蚯蚓。遗祠君故乡，父老事惟谨。牡丹异凡花，春深洗铅粉。况此黄芦林，晚送秋风紧。厉彼顽钝徒，英名代无陨。  

***关中杂诗***  

文史生涯拙，关河岁月劳。幽情便水竹，逸韵老蓬蒿。独雁飞常迅，寒鸡宿愈高。一闚西华顶，天下小秋毫。  

皇汉山樊久，兴唐洞壑余。空嗟衣剑灭，但识水烟疏。寥落《三都赋》，栖迟万卷书。西京多健作，傥有似相如。  

谷口耕畬少，金门待诏多。时情尊笔札，吾道失弦歌。夜月辞鸡树，秋风下雀罗。尚留园绮迹，终古重山阿。  

徂谢良朋尽，彫伤节士空。延陵虚宝剑，中散绝丝桐。名誉荪兰并，文章日月同。今宵开敝箧，犹是旧华风。  

缅忆梁鸿隐，孤高阅岁华。门西吴会郭，桥下伯通家。异地情相似，前期道每赊。请从关尹住，不必向流沙。  

***次耕书来言时贵有求观余所著书者答示***  

年来行止类浮萍，虽有留书未杀青。世事粗谙身已老，古音方奏客谁听。儿从死父传楹语，帝遗生徒受壁经。投笔听然成一笑，春风绿草满阶庭。  

***冬至寓汾州之阳城里中尉敏泘家祭毕而饮有作***  

岁时常祭祀，朝夕自饔飧。尚是先人祚，谁非故国恩。枯畦残宿雪，冻树出初曒。奠醊求何所，邻家借小园。  

流离逾二纪，怆怳历三都。堕甑煤还拾，承槽酒旋沽。荒庭依老桧，空谷遗生刍。白发偕宗叟，相看道不孤。  

王孙犹自给，一顷豆萁田。今日还相饭，千秋共尔怜。青门余地窄，白社旧交偏。传与儿曹记，无忘汉腊年。  

***黄宗羲***  

黄宗羲，字太冲，号梨洲，余姚人，明御史尊素子。鲁王以为左佥都御史。国朝康熙戊午举博学鸿词，庚申荐修《明史》，均辞。从祀孔庙。有《南雷诗历》。  

***蚤发东明禅院同芝儿***  

钟声破山霭，绳床卷余梦。雾交猿路迥，泉乱鱼心纵。断虹方斗日，春禽有剩弄。灰暖梯水田，树广贫居栋。世乱才息心，何免泉石讽。  

***三月十九日闻杜鹃***  

江村漠漠竹枝雨，杜鹃上下声音苦。此鸟年年向寒食，何独今闻摧肺腑。昔人云是古帝魂，再拜不敢忘旧主。前年三月十九日，山岳崩颓哀下土。杂花生树莺又飞，逆首依然逋膏斧。燕山模糊吹蒿薤，江表熙怡卧钟鼓。太王蓄意及圣昌，奥窔通诚各追数。金马封事石渠书，怨毒犹然在门户。静听鸣咽若有谓，懦夫不难安寠薮。何不疾呼自庙堂，徒令涕泣沾草莽。  

***金陵哭外舅叶六桐先生***  

泥涂身事苦，行止自难持。春雨迷台路，秋声滞燕矶。音尘三月断，传说数番疑。夙昔风期在，青镫或见之。  

人传星陨日，正是月亏时。流水秦淮咽，黄花篱落衰。编文后死责，税服礼经疑。泪入三泉下，寒风莫浪吹。  

***寒夜月仿孟东野体***  

霜辉濯寒魄，景象恒过清。止于枕上看，不可立中庭。枕上一尺光，中庭千里横。千里多伤悲，一尺已峥嵘。贫病赏明月，更无丝竹声。但言此夜好，已完看月情。始知天有月，不为贫病明。  

***卧病旬日未已闲书所忆***  

此地那堪再度年，此身惭愧在镫前。梦中失哭儿呼我，天末招魂鸟降筵，好友多从忠节传，人情不尽《绝交》篇。于今屈指几回死，未死犹然被病眠。  

却火烧余此病身，更无思卢染秋尘。打钟扫地今行者，阮哭嵇狂仆恨人。风浪满庭闲暮日，莺花极目坐芳辰。静中探得真消息，只觉于今万物亲。  

***十一月二十八日大雪***  

为说他年雨雪时，数番真足系追思。长安貂帽旗亭酒，樊榭芒鞋古寺诗。冰柱千寻逢洞口，桃花万树压湖湄。于今垂老荒村里，布被蒙头不出楣。  

***正月晦日同泽望至草庵与克归话旧***  

风篁窈窕樵人路，初癖丛林洞下宗。墙角梅花五六树，窗前积雪两三峰。弁山诸老吾亲见，画壁苍颜喜再逢。惭愧廿年尘上老，始闻嗣法有渠侬。  

***花朝宿石井***  

绳穿忆得去年事，惭愧高楼听落湍。红烛犹嫌寒话短，竹鸡亦道路行难。相看白鬓经三世，耐得青松此两山。感慨便成孤负却。铜丸钱汁是常餐。  

廿年曾宿溪山路，枕上仍前彻夜风。清气不容尘外虑，好诗多在月明中。花前闻鸟声偏乱，兵后持杯泪易浓。珍重西窗书甲子，续游何日翦灯红。  

***读上蔡语录上蔡家极有好砚后尽舍之一好砚亦与人慨然赋此***  

有宋上蔡谢先生，一砚不留磨破瓦。要使胸中自廓然，世间何物更难舍。而吾平生玩物心，扰扰无殊于野马。忽然北风卷土去，不名一钱在屋下。突兀三砚真奇物，天将史笔委之野。一砚龙尾从西土，传之朗三宣城梅朗中。传之我。燕台澒洞风尘中，留之交虎甬上陆符。亦姑且。十年流转归雪交，余书室名“雪交亭”。治乱存殁泪堪把。一砚活眼晕九重，秋水时向明窗泻。丁子王作合玉砚，千祀古文出亡社。三砚纵横傍短檠，雪屋无烟亦潇洒。昔年送女入甬东，穴壁偷儿不相假。吾时闻之在中途，欲行不前奈两踝。娇儿阿寿恐吾伤，乞得滑砚强吾写。吾为阿寿勉强笑，握笔终然多牵惹。开卷今见上蔡事，使我愧汗如盛夏。丈夫力不能自割，偷儿真为益我者。儿亡三载砚四年，有贼不向贫家打。  

***七夕梦梅花***  

梅花独立正愁绝，冰缠雾死卧天阙。孤香牢落护残枝，不随飘堕四更月。新诗句句逼空濛，嫣然一笑隔林樾。有如高士白云表，牛矢烟消山雪合。一生寒瘦长镵句，伸头窥天亦半缺。谁寄山瓢落叶中泻向梅花同傲兀。已上六韵梦中作，瓜舍驱猪方矻矻。床头摸衣境过清，不谓三伏犹未卒。始知此夜梅花诗，未与炎景相唐突。  

***王仲扌为侍御过龙虎草堂***  

十年有五惊弹指，又复烦君入剡中。斜日蜂喧荞麦路，断云犬吠瀑花东。相看髯鬓都成雪，岂料乾坤尚在笼。应是未还车马债，枉教南北遍游踪。  

剡湖岂是乏茅蓬，那得君来住此中。百卷纬书真绝学，千秋国史附江东。古松流水宵移算，红药青棂晓负笼。方伎儒林凭位置，谁知世外有行踪。  

***壬寅二月遇火次陶韵***  

长松缚茅宇，乱石开南轩。夜半有明烛，停午无烟燔。三载头滑，花药满春前。坎止复流行，心迹异方圆。年荒避盗贼，旧居姑且还。春风吹野火，红焰涨遥天。新诗焦泥壁，老树夭长年。颓园寒瀑响，土锉月中闲。遂令长往计，牢落难贞坚。故书出焰中，叶叶如荷田。惜此复幸此，不废食与眠。吾尝訾遗山，卖书乃买园。  

***五月复遇火***  

局促返旧居，鸡犬共一轩。缩头床下雨，眯眼灶中燔。南风怪事发，正当子夜前。排墙得生命，再拜告九圆。臣年已五十，否极不终还。发言多冒人，举足辄违天。半生滨十死，两火际一年。莫言茅屋陋，宾客非等间。鬼目不相瞷，而逊华堂坚。其理不可解，辨说空田田。昨者刘伯绳，为我不安眠。仆本方外人，岂终保丘园。  

***与徐昭法***  

人传徐昭法，可闻不可见。我今上灵岩，钟鼓集法眷。相看尽陈人，不参以时彦。徐子最后来，布袍巾幅绢。储公览拙文，珍重压端砚。徐子翻读之，喟然而称善。谓是震川后，叙事无人荐。虞山加粉泽，可谓不善变。落此一瓣香，百年如觌面。出其论文书，并与他著撰。体裁既整齐，字句亦工练。夜坐天山堂，诸家评略遍。人言子寡言，子言如竹笕。乃知世知子，犹为子之羡。  

***十二月二十二日梦汪魏美***  

湖上游踪已数年，梦中相遇在开先。幅巾酒量曾如旧，僧舍寒镫何处眠。湖海故人将尽矣，风波此老尚巍然。那堪出入如相避，孤负山阴雪后船。  

***苍水***  

廿年苦节何人似，得此全归亦称情。废寺醵钱收弃骨，老生秃笔记琴声。遥空摩影狂相得，群水穿礁浩未平。两世雪交私不得，只随众口一闲评。  

***八月小尽接家书有感***  

秋深昏晓异温凉，静坐南窗白日长。青镜丝丝添鬓白，家书岁岁说年荒。摩挼老脚登嵩华，堆叠沙锅煮雪霜。此愿此生犹未遂，问谁挽汝落尘糠。  

擎拳竖脚此苍天，惭愧何曾让昔贤。一击便当千里近，孤身只合万山巅。握中算子饶王伯，筑里新声杂铁铅。斯意今人无会取，故令花草得嫣然。  

***饮洋溪***  

重九已过五日强，菊花消息在茅堂。江山此处无兵马，红紫阶前正艳阳。甲子差年皆庆历，永和一会尽清狂。篱边不惜分携去，借得寒镵木柄长。  

***寻张司马墓***  

草荒树密路三叉，下马来寻日色斜。顽石鸣呼都作字，冬青憔悴未开花。夜台不敢留真姓，萍梗还来酹晚鸦。牡砺滩头当日客，茫然隔世数年华。  

***送万季野北上***  

三叠湖头入帝畿，十年鸟背日光飞。四方声价归明水，一代贤奸托布衣。良夜剧谈红烛跋，名园晓色牡丹旂。不知后会期何日，老泪纵横未肯稀。  

***青藤歌***  

文长曾自号青藤，青藤今在城隅处。离奇轮囷岁月长，犹见当年读书意。忆昔元美主文盟，一捧珠盘同受记。七子五子广且续，不放他人一头地。踽踽穷巷一老生，倔强不肯从世议。破帽青衫拜孝陵，科名艺苑皆失位。叔考院本供排场。史槃，字叔考，以院本行世。伯良《红闺》咏丽事。伯良，名骥德，《红闺诗》和者甚众。弟子亦可长黄池，不救师门之憔顇。岂知文章有定价，未及百年见真伪。光芒夜半惊鬼神，即无中郎岂肯坠。余尝山行入深谷，如此青藤亦累累。此藤苟不遇文长，篱落粪土谁人视。斯世乃忍弃文长，文长不忍一藤弃。吾友胜吉加护持，还见文章如昔比。  

***过法相寺***  

不到名蓝数十年，重来风景觉萧然。山中幸喜存长历，劫冷能留不坏烟。  

***先忠端公祠堂落成王明府蒿伊命广文沈令辰摄二月丁祭***  

昔年西石一茅亭，多少名贤口血成。待得奄儿咋舌死，不能兵火又支撑。  

镫暗香销四十年，不妨破屋带林泉。西山之薇汨罗水，便是《招魂》第一篇。  

黄竹浦间几劫灰，祠门正对舜江开。土人不识忠魂返，但讶天边雪浪来。  

一瓣香来自紫宸，风和日美庙堂新。野人争说前朝事，赴狱当年亦丙寅。  

膝下抛离六十年，音容只在梦魂间。塑来未必能相似，尚有怜儿旧日颜。先公被逮，诗有“中官弟侄皆遗荫，孤孽何曾敢有儿”之句。  

***过塔子岭***  

西风飒飒卷平沙，惊起斜阳万点鸦。遥望竹篱烟断处，当年曾此看桃花。  

***陆世仪***  

陆世仪，字道威，号刚斋，又号桴亭，太仓人。明诸生。门人私谥尊道先生，亦曰文潜先生。从祀孔庙。有《桴亭集》。  

***感遇诗***  

潜鱼怀深渊，飞鸟慕青冥。志尚各有適，罗弋纷四陈。神龙失云雾，蠖伏同众鳞。哲士无势位，俯首齐凡民。仰叹发浩歌，悲来痛填膺。气数苟在天，匹夫岂能争。时予避地水村，土人乱，复入城。仲雍避荆吴，断发文其身。殷箕遘昏乱，佯狂受奴髡。少连柳下惠，降辱称逸民。微服过宋都，去衣入倮人。在昔大圣哲，处困皆有伦。区区卑贱子，含垢安足嗔。伏读明夷卦，悠然感我心。柔顺以蒙难，艰贞晦其明。踬马恒破车，恶妇恒破家。冠帻事攻劫，安能正奇衺。汉家四百载，党祸为萌芽。处士盛名节，朝廷非所嘉。名节尚不可，何况群骄奢。  

睢阳四战地，孤立贼垒中。屹然障江淮，不与降丑同。茶纸鼠雀尽，身死城亦空。巡远固足钦，斯民实奇忠。河北廿四郡，闻之宁愧衷。江南连城相抗，然能死战死守，力尽不屈者，惟江阴一邑而已。  

小隐隐陵阿，大隐隐朝市。朝市我不能，陵阿亦殊赘。卜居东南隅，落落有爽气。左顾通人烟，右览接荷芰。平畴繁嘉蔬，古冢出高树。虽非山林间，亦有泉石致。一廛聊自息，治乱委人事。丹穴有雏凤，乃在山之阴。青变白鹤侣，朝夕相和鸣。养此羽毛奇，翩然备仪庭。明王闇不作，海宇群沸惊。鸾鹤纷翻飞，鸱鸮互纵横。孤凤何所之，敛翮避逡巡。岂无德辉著，时穷非炫珍。灵龟曳其尾，雄鸡惮为牲。祥麟出周季，将贻田父禽。  

仲尼千载师，偃蹇生衰周。孟轲谈王道，七雄非其俦。濂洛关闽儒，学至君未求。晦翁振绝续，南渡时蒙羞。嗟嗟鲁斋公，仕元以为尤。岂天靳斯文，每出多邅遛。展卷仰前哲，浩然忘我忧。  

渔阳鼙鼓惊，征尘动地起。河北多郡县，一朝尽风靡。常山有太守，恸哭整军士。誓心匡社稷，志烈身竟死。长乐何如人，纡纡佩金紫。同为党人，同为名士，或生或死，忠佞顿殊，可为浩叹。  

平生寡交与，与世殊淡漠。天涯有数子，相知在寥廓。或如孔程交，或辨朱陆学。或闻声相思，曾未接酬酢。遥遥南北海，此心契如约。风尘暗天来，踪迹各飘泊。出处或可期，生死殊未卜。会晤当何时，六合庶开拓。  

仲冬霜雪降，寒月光逾凉。独夜起徘徊，矫首中庭望。三垣何闇汶，列宿纵横行。天狼射丸丸，舒光异平常。旄头当天明，弧矢驰不张。天道不可知，叹息徒徬徨。  

***春日田园杂兴***  

墙角春风吹棣棠，菜花香里豆花香。看鱼独立小池影，数筍闲行竹篠长。白眼望天非是醉，科头混俗若为狂。莫嫌世外人疏放，彭泽情深胜沅湘。  

闻说山中好问津，桃花如梦水如尘。乍看幕燕成新垒，谁忆泥牛换早春。时新历先旧历二日。打鼓吹箫今岁社，更衣脱帽旧时人。门前柳色依然绿，陶令年来避葛巾。  

一夜东风春雨赊，起看流水入沟斜。篱头未下丝瓜种，墙脚先开蚕豆花。稚子凿池浮乳鸭，老翁摊箔晒新暇。已知身世无余乐，聊尔徜徉未是差。  

春社才过雨水中，灌园初学问山翁。新成芥辣旋栽苣，既落瓜壶不用葱。衣履已知非晋代，蚕桑聊自说《豳风》。高原小麦青青秀，不见歌声起故宫。  

野水滩头长荻芽，池塘处处起鸣蛙。一春多雨占三白，二月无茶摘五加。寒食沓来惊汉腊，塞歌时起接边笳。春郊风景还如旧，添得伤心是短髽。  

舍北村南雨又晴，倦抛书卷漫游行。山鸠逐妇每双唤，苍鼠窥人时独惊。种秫拟成千日酒，腌菘聊当一春羹。月泉甲子依稀是，读罢遗编泪暗倾。  

遥哭希声钱公公，娄旧令也，申酉之难，间关岭海，卒死王事，葬海中琅琪山。其弟肇一、兼三负遗书至娄，因赋二律以志慕思。  

中原倾覆事如何，穷海孤臣强负戈。利钝由天非所计，鞠躬自我更无他。流离尚欲书章句，疾革犹闻唤渡河。正气如公那可灭，涛声隐隐似悲歌。  

营头夜陨海涛奔，真宰茫茫未可论。绝岛君臣留正朔，瘴天风雨葬忠魂。谁将心事传龙比，赖有遗书属弟昆。千古崖山成恨事，临风遥恸一倾樽。  

***送闽中林衡者游中原长歌***  

石斋先生天下师，君能弱冠长揖之。著书如风腕欲脱，吐论凿凿称雄奇。石斋为君亦拱手，略尽形骸呼小友。赠君药言送君诗，直欲与君分半亩。石斋先生赠君之诗中有句云“应分半亩与君居。”天公天公何不仁，忠臣饿死英雄贫。岭云如山战骨白，至今闽海飞征尘。男儿致身苦不早，双鬓蹉跎浑欲老。安能局促辕下驹，凤凰翱翔在苍昊。束书蹑屩作壮游，志气直欲凌九州。扁舟千里入吴会，上书论古惊同俦。腐儒如予那足道，感君意气为倾倒。挥毫赠我琅玕辞，愧乏琼瑶无以报。君今策蹇问中原，山川漫漫道路昏。胡琴欲碎向何处，夜半起舞心烦冤。金陵城中王气尽，蒋山断树生芝菌。日落江潮惨不波，维扬明月歌春蚓。君不见昔日江东祖士雅，击楫中流泪盈把。又不见辽东皂帽翁，语维经典甘孤穷。丈夫处世只两途，吾子坎壈将安终。中原人才颇不恶，风尘往往倾然诺。昂藏七尺未长贫，暗中定可相摸索。归来好复过桴亭，西窗剪烛开短屏。交知四海见吾子，相对使人双眼青。  

***喜宋子犹从上海归赋赠***  

十年蹈海一身轻，故国重回代已更。梦里鲸波如昨日，尊前鲑菜只平生。乾坤何处容孤往，丘壑吾侪且耦耕。遯世工夫正无限，可能相助一经营。  

***重阳后一日含绿堂吟社雅集分韵得七虞***  

茱萸插罢酒还沽，余兴龙山尚未孤。万古乾坤皆草莽，一时人物在菰芦。月泉开社天星聚，铁匣缄诗井水枯。宇内谁成三不朽，壮心空老北山愚。  

甑山士越甑底山有乡塾师，亡其姓氏。丙戌之役，与乡人约曰：“吾不复食矣，当活埋我，若等为我备两缸覆之。”乡人绐曰：“诺。”越曰索缸，乡人遂置之，犹以为戏也。先生于山阳命开圹置缸，端坐令封好，乡人果覆之。又越日，乡人呼曰：“先生”先生曰：“诺。”乡人曰：“为先生出之。”先生曰：“入不可复出矣。”连呼五日，皆应，至六日，遂绝声。越人称之曰“甑山高士”。云门梵林述其事，系之以诗，并来索和，为作《甑山士》一首。  

甑山士，甑山士，甑底山头授书史。人生何用读五车，但须一识忠孝旨。轺东北来饮江水，金凫银雁飞都市。越国风尘高蔽天，两缸覆我甑山前。上有碧落下黄泉，冥冥长夜年复年。普天绝无乾净地，甑山犹存土一篑。  

***引履祥***  

张履祥，字考夫，号念芝，桐乡人。明诸生。从祀孔庙。有《杨园诗集》。  

***和程巽隐先生惜日短诗***  

木叶改荣落，相将又一年。所业未殊昔，徒为悲逝川。初谓不复尔，渐至乃依然。闻道果何日，诗书自简编。春秋三十六，不久成华颠。揽衣起徘徊，明发斯先鞭。  

***感遇***  

自昔恳确田，力疲鲜所获。今兹受草莱，朝暮不遑適。反覆已四三，根盘匪易辟。筋骨岂尝爱，鎡基未之惜。嘉种无新机，莠势转充斥。自分农家流，服勤乃长策。水旱会有时，蝥贼数庸厄。惟愿菑畬成，主伯蒙其益。亦令继自今，动免怨疆场。敢希乐郊人，岁取禾三百。  

长途望不极，白日亟西驰。敝车驾羸马，仆夫力已疲。故人意款曲，执手语移时。壶飧陈道左，复申以多仪。多仪自古重，壶飧奚独私。饥渴非不慰，所忧道逶迤。暝色接衣袂，惘惘其安之。终焉悔靡及，云何久踌躇。  

***同游不同意***  

鸿鹄举四海，雁鹜争稻粱。岂不号同群，所愿非一方。  

***叹马二绝赠赵公简***  

海内无争战，芳郊骋薄蹄。何颜随朔产，昂首学长嘶。  

岂有千里心，所戚惟穷老。屡鞭腹自饥，蹢躅悲荒草。  

***宿山中***  

明月不改色，青山留旧颜。故人零落尽，卧听水潺潺。  

***野步***  

芳草纷纭藉麦苗，余红闲杂柳枝条。渔舟半出犀溪右，板击声声过野桥。犀溪，予家北。  

***闻禽***  

寒光已逗人慵起，鸡声未巳鸟声催。凡物有知皆药旦，因思百蛰候行雷。  

***和橙斋种菜诗***  

处世无如用拙尊，闲庭读《易》虱初扪。五更清梦回来稳，汲水朝畦咬菜根。  

老圃秋容径欲斜，晚菘新韭长抽芽。经过白雪青霜候，许有西田好种瓜。  

***颜元***  

颜元，初名园，字浑然，号习斋，博野人。诸生。初为朱姓，名邦良，后归宗。门弟子私谥文孝先生。从祀孔庙。  

吊赵处士琰墓处士卒时，白虹贯日。  

孝友清高素慕君，神交未遂范张心。白虹贯日当年事，遂拜孤坟凭吊深。  

***题荆轲山***  

峰顶浮屠挂晓晴，当年匕首入强嬴。燕图未染秦王血，山色于今尚不平。  

***美人歌***  

八月秋风凋白杨，芦荻萧萧天雨霜。有客有客夜徬徨，徬徨良久雊鹆舞，双眸炯炯空千古。纷纷世儒何足数，直呼小儿杨德祖。尊中有酒盘有餐，倚剑还歌《行路难》。美人家在青云端，何以赠之双琅玕。  

## ●卷十二

***傅山***  

傅山，字青主，又字啬庐，阳曲人。明诸生。康熙己未举博学鸿词，不试，授内阁中书。有《霜红龛集》。  

***青羊庵***  

心隐亦伤厚，况复肆其簧。多所不忍道，岂复胜篇章。流连郑卫诗，使人不能狂。澹静陶处士，乃有《咏荆卿》。剑术惜其疏，举杯饮欲忘。重篱不可解，颇异山谷黄。  

种薤引傅称李孚种薤，欲以成，计一根不予人，亦不自食，时人谓能行意。  

种薤复种薤，薤味多苦辛。不辛复不苦，何为怨贱贫。贫贱不可苟，富贵非难臻。懔栗不经霜，发生安见春。一春复一秋，日车不久留。东鸳司察忙，西磈返照幽。照见七尺影，蚤晚不相酬。有志不早定，有气空噎喉。优游非不乐，气馁志亦休。休休岁云暮，欲种薤已悮。不见薤根长，伤心薤上露。  

***庚子二三月之间***  

岂非物外人，经纶为谁瘁。细雨杏花下，今古得小憩。物皆有自然，颜色谁点缀。山河气概间，转更增妩媚。游凫溯前渠，春绿艳于醉。诱心如孩提，酣然冀一睡。  

秋冬无一诗，花鸟讵如许。一年快一年，感慨何胜语。天机之所触，不选生如穞。花岛情有无，木人作意阻。韄揵多所碍，于道亦龃龉。南山起春云，东风吹小雨。绿涟动青嵓，澹荡鸥一<黑主>。尔我无小大，逍遥皆容与。念人各有志，未偿如责取。君章近孔徒，次都似老侣。难易归所天，易地失蟩駏。无用不可测，未足抱奇举。湟围解樊生，乌桓败田父。计痒俊一中，乱贼恨贾诩。凤雏不雄飞，伏龙井络拄。阮公无臧否，竖子叹广武。庄陵真高尚，所际中兴主。  

***看岩柏度云得***  

闲云罥疏柏，去住都无心。挢首揽其妙，冷杀劳劳人。河渚双鸳游，岂复坱寰尘。祇以情之笃，一偶亦苦因。晴霞笼花树，荡意山亭春。纷华闻卜子，书院岿西汾。元心悟礼后，倩盼实先摇。麦蝶若枫羽，情性无端伦。起灭有应否，莫不潜其根。丹烓守一命。大觉输空门。还来理楖栗，千山休厌深。  

***老趣***  

老趣深自领，弱丧将还乡。天地既逸我，岂得反自忙。言语道断绝，寤寐束吾装。早起闻霜肃，<日乐><*日乐明南冈。素雪笼红树，奇艳兹秋光。好语懒一裁，茹之时复忘。即此省心法，不药服食方。潞州红酒来，聊复进一觞。愦愦待其至，负赘日已长。  

***樵歌***  

一声林表度，不知何者机。四体怨尤尽，浑消山谷凄。百鸟听真籁，竹静和鸣低。担头寒花朵，不觉开蕤蕤。  

***偶录五言古一章谆复<口盍>窴不似词人之作***  

生死即旦暮，男儿无故乡。血丹中土碧，骨白高秋霜。德缴信朅朅，园观岂茫茫。吟讽本无用，痛快空文章。魏阙何处热，江湖心自凉。美人迟迟来，徒诵水中央。父子俄然别，君臣恐难忘。舂陵漫葱郁，斟灌当谁望。浮沈三十年，何日不胆尝。神孙遽武健，如意祝文昌。靖帚翼轸旗，天兵壮缪将。一杖生不扶，墓酹中兴觞。数当撇捩尽，奈何乖义方。恭忝皇天玉，其诸有不芒。我死非允吾，《五噫》尔其遑。瘦熊省经白，老牛矢执黄。据地吐盗食，咯咯爰旌吭。嘕然决于心，岂复容再商。《秦风》怅衣泽，《楚骚》悲沅湘。笔墨有前辈，岩谷固厥藏。华甸阳马死，丽藻争虎伥。老我目难瞑，子孙眉翻扬。变局忌伤性，暗喜仁能当。横流有疏凿，岂其终怀襄。  

***李宾山松歌***  

黄冠万事已如扫，忽尔入林生旧恼。小松无数不成材，龙子龙孙尽麻藁。蓬颓蔓委不作气，{幵黑}憔苟具培塿保。保此枝条千百年，几时鳞甲摩苍天。安能含吐风云作雷雨，不如藿蘼野草徒芊芊。春生秋死无关系，安于蹙踏人不怜。  

***小楼寒夜***  

昏黑暗人间，龙鳞不可攀。疏钟闻远寺，小月上高山。白虎驮经去，青岛取食还。有儿常懒惰，幽户待风关。  

***病间早起见西山***  

修疏霜木表，栈黛睇婵娟。朝气忘衰暮，西山方妙年。境佳不全外，情至寓真缘。无碍正尔馨，辨才安所言。  

***崔嵬砦限韵同居实***  

冷壁高禽绝，香岑小麝通。人忙虚惙栗，山静老沈雄。龙象张天眼，狝猴弄棘工。莫虞逢不若，魑鬽入观空。  

***江月***  

可惜此江月，教吾今乃看。同舟无语得，独坐有情难。贾客瞑樯稳，荒鸡觉夜阑。菰芦人不见，寂寂好长干。  

***秋径***  

夥涉真高兴，留侯太有情。篇章想不死，蜩蟪定长生。剑术一人敌，杯中万虑冥。悠然篱菊老，可不咏荆卿。  

***顾子宁人赠诗随复报之如韵***  

好音无一字，文彩会贲岩。正选高松座，谁能小草镵。天涯之子遇，真气不吾缄。秘读朝陵记，臣躬汗浃衫。  

***客盂盂有问予于右元者右元口占韵语复之阿好过情遂如韵自遣***  

扬雄拟我愧非伦，况复无才撰《美新》。什一懒营虚笑鬼，寻常守辱失钱神。生憎褚彦兴齐国，喜道陶潜是晋人。破衲黄冠犹未死，还因邻里问僧珍。  

***间关上陀罗山***  

东海西昆未得过，秋风吹客上陀罗。陆离云粉凝晴雪，菡萏峦蕤演石波。一撮缁新书剑卷，九原封旧涕洟多。桃源直处忘情士，处士多情奈若何。  

***青羊庵***  

芟苍凿翠一庵经，不为瞿昙作客星。既是为山平不得，我来添尔一峰青。  

***听吴歌***  

醉后参横旧晋墟，将军明晦事何如。吴歌《子夜》随人听，独自伤心《越绝书》。  

***口号***  

今古风流论不胜，门庭萧索足深情。此时久已非东汉，犹喜区区党锢名。  

***孙枝蔚***  

孙枝蔚，字豹人，三原人。康熙己未召试博学鸿词，授内阁中书。有《溉堂集》。  

***自邑中归田作***  

朝与牛同出，夕与牛同归。所遇但牧童，安复有是非。贫家无僮婢，且喜牛常肥。贤妻赖能勤，不废窗下机。织成一疋布，将为贱者衣。长作陇亩民，高歌望夕晖。  

驱车当得路，凿井当得泉。我本东皋氓，適野便悠然。小心事农父，农父谓我贤。授以耘耔法，要言皆可传。节序荷相存，乾糇未有愆。始知诗书外，礼法不相悬。此中无羞辱，聊用乐天年。奈何催租吏，箕踞柴门前。野人苦低头，不如对简编。簟瓢与陋巷，昔不有颜渊。  

览书忽不乐，战争古来有。当时立功人，往往身先朽。富贵苟不终，空羡田间叟。达人识进退，沮溺果良友。可笑王孺仲，乃为儿曹丑。苦节诚未易，且复对尊酒。  

***赵孝子歌***  

崇祯五年季冬夜，贼满山西武乡野。悲风愁云动千里。杀人之父城门下。念贼彼亦人之子，不肯容人代父死。归语我友及里中儿，父仇不报，子活何为，愿假我斧，我必击之。月黑鸡鸣，事不可迟。亲族向前相泣语，百万骑中贼何处。此贼胸前挂铜牌，此贼秣马在庭阶。诸君且勿劝我住，我当畏圣贤，不畏虎与豺。皇天怜孝复怜勇，须臾贼死不旋踵。一贼既倒群贼惊，此儿何姓复何名。自言身是赵庭举，吾奏上帝当歼汝，汝曹不孝复不忠。朝廷恩泽二百六七十年中，何忍负之弯汝弓，况复孤人之子烹人翁。骂毕投井井无水，七尺吾当全归耳。至今山西武乡人，百里负米养其亲。不见前村赵孝子，聂政荆轲安足拟。  

***题扇上俞雪朗所画江南山水图奉酬王正子送予之屯留长句***  

我是关中旧酒徒，全家避乱来江都。此邦南北之冲衢，相顾草堂多鸿儒。文章不救饥寒躯，岁岁挂帆江与湖。虽然奔走颜色枯，眼看山水乐有余。夜泊庙门闻啼乌，桥边酒家女当垆。醉听邻船唱《鹧鸪》，江南乐事轮姑苏。洞庭渔人一何愚，风雨不知惜肌肤。近午打鱼声喧呼，前惊白鹭后飞凫。可怜村农更勤劬，小艇叉泥泥最污。景物此时触老夫，苦搜佳句忘客途。孟尝平原今有无，空手归来愁妻孥。赢得清梦绕菰芦，此事语人人谓迂。今者舍舟思登车，有兄远仕新寄书。屯留乃在山一隅，但饮葡萄少莼鲈。王郎送我心踌蹰，惠以长句胜随珠。知我眷恋江上渔，更索俞生画作图。他时相见吾友于，但道王郎美丈夫。若忆旧游问吴趋，请示此画非模糊。  

***曹娥江舟中***  

无数滩明灭，征鸿伴远游。荒江寒白日，群盗碍清秋。路转危樯急，沙回乱草浮。寻常轻短剑，藉汝暂宽忧。  

历险今年最，临深万虑轻。健儿邀并坐，三老指孤城。战气云中黑，烽烟水外明。日斜舟易驻，愁绝听湍鸣。  

***金山***  

湖落题诗处，渔翁送客来。山风下吴楚，海月上楼台。僧老鼋鼍大，钟残鼓角哀。全家寓江北，绝顶首频回。  

殿角鸣樯燕，山腰立海鸥。此间风物异，无那客心愁。身世殊张祜，歌吟类楚囚。更怜诸老衲，闲坐说瓜洲。  

竟作谈兵地，游人恐未谙。楼船看海上，歌哭听江南。计碍渔家艇，烽明古佛龛。翻怜太平日，无用是烟岚。  

***宣华苑***  

共醉宣华苑，嘉王好酒悲。韩昭方用事，涕泪莫空垂。  

***夜坐***  

园中鸟不鸣，邻女静弹筝。只道东墙下，无人看月明。  

***留别季希韩同令兄沧苇侍御***  

不著千狐腋，便跨千金鞍。此乐何足道，最忆心所欢。老作广陵客，半岁别江干。南烹爱鱼虾，西馔列脯肝。困坐蹇驴背，腰脚失轻安。上党天下脊，望远路漫漫。对此重离别，亟归腊已残。妇卧牛衣中，泪不为汝弹。儿恐复却去，兴不为汝阑。念我故人面，秉烛须细看。故人喜我至，谈深酒屡寒。我爱兽炭红，顿忘斤力殚。博雅侍御公，邀过同盘餐。谓言吾弟宅，虽无杜位宽。与君同守岁，勿负良会难。请看雌雄剑，既合谁不叹。留客无奇策，何以免疲单。但愿泥滑滑，后土无寸乾。  

***京口遇方尔止***  

去年赋诗平山下，今年饮酒铁瓮城。湖海飘零成二老，相逢渐觉少弟兄。君髯虽白气犹壮，楼上吟诗楼下惊。医学旁搜未肯已，六书辨论何其精。将访故人適闽粤，无钱买舟那得行。我有山田未归去，岁办租税借人耕。苦吟空满二千首，一字未可示公卿。已愁嫁女复婚男，梦中五岳徒峥嵘。昨日读君生女诗，香山东野同伤情。有儿失学亦堪虑，古来哀怨何时平。不如置此且痛饮，春风千树黄鹂鸣。万岁楼边雨初歇，坐对长江如练横。  

***望隔墙冬青树有怀吴宾贤***  

冬青隔墙看，看罢增叹息。无人知怀抱，但谓爱树色。松竹不在眼，此树复难即。叹息谓固宜，听之心益恻。故人卧海滨，守拙艰衣食。本是岁寒交，别来岁非一。冬青覆墙头，举首辄在侧。与子各一方，为邻安可得。  

***阅邸报见群公荐表滥及野老姓名将修辞启先成二诗***  

浪得声名悔已迟，如今檄恐《北山移》。自经乱后无恒产，误喜朝中有故知。魏野方思看舞鹤，庄周只愿作生龟。忽蒙匠石频相顾，栎社神应替我悲。  

百岁风狂实可惊，眼昏头白骨峥嵘。纵曾在位冠须挂，岂合辞山网更撄。文举何劳称一鹗，许繇长使忆三生。鲁郊金奏虽堪悦，谁识当时海鸟情。  

***李颙***  

李颙，字中孚，盩厔人。自署二曲土室病夫，学者称为二曲先生。  

***桃林坪***  

阴崖风雨泻回湍，一朵芙蓉不可探。流水断桥缘石过，野花随意倚晴岚。  

***李柏***  

李柏，字雪木，郿县人。明诸生。有《槲叶集》。  

***卓烈妇***  

黑云压城城欲摧，北风吹折琼花飞。扬州乙酉遭屠戮，卓氏贞魂至今哭。将军降敢丞相死，一家八口齐赴水。池中土作殷红色，血渍波痕转逾碧。曾闻精卫能填海，一勺之池想易改。  

***白山有乔木***  

白山有乔木，其高五百寻。上枝拂月窟，下根潜极深。日月宿其巅，霜雪不敢侵。千年一卷叶，九垓失其阴。千年一开花，香传天地心。他山有蔓草，芳花绣石岑。琐琐含春意，妒杀松柏林。  

***在频山子德大弟宅喜晤子祯宋隐君歌以赠之***  

甘泉高士年六十，老骨如鹤山头立。携楮易种出烟霞，足迹不复至城邑。与我相逢频阳道，不言不揖但大笑。吾弟引手指其人，云是谷口之子真。谷口有田一百亩，躬耕尝与渔樵邻。近日愁见石壕吏，掉臂东来陟岭峋。一卧西堂十余载，青鞋布韈折角巾。胸藏千卷不知富，家徒四壁不知贫。世间万事不知好，惟有研田可隐身。柏也闻之发浩叹，仰视浮云过霄汉。幡然欲辞太白雪，与君约钓砚海畔。砚海洋洋大无岸。  

***山行***  

漫道桃源路不通，溪行十里道心空。鸟啼流水落花外，人在春山暮雨中。  

***凤泉别墅***  

斗室无尘竹径幽，柴扉画夜掩寒流。日沈涧底鱼窥镜，月上松梢鹤踏钩。才薄羞陈《三礼赋》，家贫难买五湖舟。乘闲且看南飞鸟，归宿层峰最上头。  

***磻溪***  

东辞太白雪，西谒玉璜宫。一水芦花外，两山翠柏中。周南熊梦远，秦国凤楼空。历历斜阳草，秋光自昔同。  

***潼关***  

雄关<山截>嵲巩西京，险甲中原天府名。三国封疆分一水，五陵锁钥寄孤城。王侯老去河山在，揖让风衰战伐生。割据由来非一姓，岂徒失鹿是秦嬴。  

***山房咏怀***  

贫贱休嗟隐者骨，山家乐事在樵渔。茹毛时御皇初膳，营窟长安帝世居。浩荡乾坤舆盖共，广长江汉瑟琴舒。客来如论元纁事，笑指飞鸿过太虚。  

***王宏撰***  

王宏撰，字山史，华阴人。明诸生。  

***留别白门友人***  

春花落尽鸟空啼，春水东流人向西。有梦常依桃叶渡，寄书应到碧云溪。  

***题詹鹳村寻山图***  

飞泉泻逸峰，翠篠疏白石。脱帻信幽步，谽谺罕人迹。亭亭冰雪姿，容与忘晨夕。宗炳卧游者，幼舆丘壑客。停云静无声，归鸟亦敛翮。栖讬正复好，薄荣罢行役。琴樽应有娱，更卜何处宅。  

***抵潜村旧居***  

犹是向山路，依然流水材。荒墟遗败灶，宿莽翳颓垣。不见桑麻长，何知雨露存。迟徊拜家庆，洒泪到黄昏。  

少陵悲道路，元亮即园田。凉月四松下，疏风五柳前。心苏灵武事，诗记义熙年。希迹怀之子，余生枕石眠。  

***春兴***  

海云遥接赤城霞，春满平原百万家。珍重晓来风起处，莫教吹落玉兰花。  

晴和天气看花来，踏遍山阿与水隈。可信春风惬幽兴，红红白白一齐开。  

一壶春酒正堪携，云满前山花满谿。日暮醉眠芳草地，数声啼鸟过桥西。  

杏树成林花不同，开时分有浅深红。娇容应自夸三妙，结子还须让海东。三妙、海东皆杏名。  

***魏际瑞***  

魏际瑞，原名祥，字善伯，一字伯子，宁都人。有《魏伯子集》。  

***秋风豪士歌***  

秋风一夜秋空发，星斗无声山欲拔。何人对此独欣然，一啸风前动眉发。古来豪士心不平，声名为重身家轻。十年磨剑光铓动，万里从军意气生。斗酒青天夜击铁，天涯大地同明月。丈夫得意死单于，安能荣辱分胡越。君不见赵有平原魏信陵，东西南北皆闻名。蛾眉骏骨尽乐事，岂论成城与倾城。  

***闽幕送友人北归***  

元子威名重，奇章礼数宽。参军能喜怒，书记尚平安。北极由来远，东风分外寒。好花零落尽，醒眼不堪看。  

***庚子仲夏送季弟之广***  

荔枝今已过，何事欲南游。雨落百城暗，寒生六月秋。世宁多赵尉，秦尚有穰侯。客子幸无恙，归来看蒯缑。  

***送邹坤初归山东***  

超然台上客，九月客燕台。白玉何为者，黄金道可哀。风尘沧海尽，烟树穆陵开。为约今归去，明年还更来。  

***题张穆画鹰***  

为见宣和笔，因怀子美诗。英雄今属汝，神骏想当时。枯树风霜饱，平原雉兔肥。画中犹矫顾，不肯立垂枝。  

***幕中春日***  

细柳春高苑树低，军门无事日长时。风吹桃李沾裘带，影动旌旄落砚池。别有参军能说剑，何人退贼解题诗。唐朝杜牧明徐渭，文采风流洵可儿。  

***禾上山庄***  

松萝水竹石经门，山纪人居别一村。木道参差骑涧过，水舂清劲隔林闻。尧无帝力余耕凿，秦有逃民自子孙。戈甲纷纷满天地，我来应愧德璋文。  

***沔县诸葛公庙***  

沔水东流日向西，武侯祠庙背江湄。鞠躬有象真王佐，宁静如神实帝师。且受书生今一拜，不嫌名士古相知。请看一统华夷日，可似三分汉贼时。  

***金山***  

大江东下海门宽，万里奔流激箭端。不信山从水底出，却忘身在画中看。龙窝镫火千株动，蜃气楼台一点寒。谁道风波不可涉，风波危处却平安。  

***江头别***  

白石山过紫石山，鸬鹚滩下鲤鱼滩。山山远近滩滩急，游了南行何日还。  

***魏禧***  

魏禧，字冰叔，一字叔子，号裕斋，宁都人。明诸生。康熙己未举博学鸿词，辞不就试。有《魏叔子集》。  

***再过赤溪呈邓元白***  

相见意不已，不寐竟达旦。振衣出南郭，露草凄以漫。轻烟幕平林，村村鸡犬散。初日多好光，主人適朝饭。人生不知心，何用更谋面。我生十一岁，窃希范张传。素心六七人，异姓而同幹。涂氏贤父子，君之旧友善。语我与林子，奇才不易见。天下昔无君，黎阳初构乱。城虎不择肉，党恶以千万。君督南乡兵，机密发不缓。黎明驻南郊，群凶寝方燕。踉跄出门斗，前死后者窜。一日杀千人，万家获安奠。死者骨肉亲，至今不敢怨。乡兵骄成功，虎死狼为患。君更用市人，疾若摧枯蔓。用人人不疑，杀人人不叛。事己身不与，超然如飞翰。前日同涂林，访君读书院。路经校射场，指是君所践。怀哉李太白，风月此遗墠。昔读袁州碑，高文垂孔殿。字字关人伦，儒术尊不贱。夹溪千树桃，白沙空断岸。怜君多白须，喜君老尚健。  

***勺庭示诸生***  

瞽人入坎窞，援之出平康。棘刺当孔道，挥之行路傍。举手非为劳，举口能为良。大言遗珠玉，小言效秕糠。天地待弥缝，岂必圣与王。  

严霜无强叶，松柏特青亭。周庭多杂木，深冬如春荣。琐细不相识，但知天所生。物各抱真性，岂希松柏名。  

譬如厌膏粱，忽思御藜藿。车马何喧阗，缓步生寥廓。当暑进狐白，人乃弃不著。始知人生欢，適志为真乐。  

***答菊***  

尔本同众卉，以我特知名。我已谢人间，尔犹保余荣。篱下邈难遇，缤纷在华庭。内房罗宠女，缜发耀鸦翎。晨梳供采摘，双鬓横新英。洁身充近玩，委藉何纵横。却误周茂叔，犹以隐逸称。  

***菊答***  

我本自为芳，清心来众赏。不作却聘书，高名自标榜。一任朱门游，终焉逢户想。睇彼隐君子，热中劳俯仰。朝住青云下，暮蹑华堂上。翩然意气增，春温变秋爽。俯念此微生，荣落任天壤。虽然草木姿，窃用资生养。枕之双目明，服之年寿长。看君出北山，名实何卤莽。  

***走笔寄甘健斋转张曲江明府***  

甘子壁上诗，慨然想见君有奇。甘子避世东墙下，君数顾之何所为。其日示我一长篇，上传山西巡抚忠襄蔡公贤。后有论赞三百言，睢阳之烈千古传。张君传如韩退之，附载中军应都司。凛凛南八好男儿，方伯名与许远齐。更有宁武周将军，阖门战死无孑遗。感公遗书自愤发，愧死贺兰不出师。是时蔡公奉旨已解任，力战十日，城破自经三立祠。劳瘠身轻不得死，时盛乃脱铁甲加公衣。归家手杀子与妻，再拜尸前经树枝。门皂厮养二十余，祠前树下尸累累。我同林子读至是，默然无声泪雨垂。吏部曰公用人侵我吏，台省曰公儒者不可使。国是日非士解体，传中一一详其事。乃知张君不独爱忠臣，能见大计有如此。我翻案上书，明季遗闻多删除。林子拍案大叫绝，何人今能为此说。甘子拱手君莫疑，此亦张君之所为。朝出城西门，甘子送我乘桴行。江风飒飒吹白蘋，石濑回薄溅衣巾。悔于南丰不识君。  

***早发华阳镇***  

七月五日阻北风，江头白浪高于篷。中秋夜泊华阳镇，琵琶琥珀声瑽瑽。月高鸡啼天不曙，官船吹金起击鼓。不闻江上人语声，惟闻满江动樯橹。北风渐软江水平，高帆一一出前汀。估人利涉争及时，何能熟寝待天明。披衣出舱我看月，波黑天低光明灭。梦中每爱放江船，月落空江鸣鶗鴂。  

***送任道爰同诸子幼刚归九江***  

天下少知己，寒山多苦音。欲将千古事，赠子十年心。前路风霜满，故乡烟水深。莫劳刘子骥，迟汝桃花林。  

***登日峰***  

不见扶桑国，登临只此峰。因之分画夜，直欲破鸿濛。树影群山外，烟浮万井中。天风自吹息，未许白云封。  

***余有寒溪闻落木之句罗子为作画复赋***  

左折西桥路，东皋连翠微。谁将一幅纸，写余心所思。松下闻声处，溪前独立时。寒光看不尽，日夕秋山知。  

***离邮九日奉怀伯兄将自燕都出塞***  

高邮雄镇控南淮，野水苍茫没草莱。独立自怜云物好，隔船遥见菊花开。燕山秋色余金狄，塞上悲风接玉阶。天地到今谁涕下，幽州此日莫登台。  

***淮阴寄门人赖韦兼酬诸生***  

闻说淮东形势地，三城万瓦夹江滨。小山赋后谁招隐，漂母祠前早闭门。日月苦消行路客，篮舆长忆执经人。深秋木叶知多少，扫径相迟薜荔村。  

***灵岩杂咏***  

琴台如髻绕烟鬟，学得新声手自弹。七十二峰看不尽，烟波纯浸洞庭山。  

***魏礼***  

魏礼，字和公，号季子，宁都人。明诸生。有《魏季子集》。  

***偶然作***  

折臂而成医，乃知公叔贤。于时独踟蹰，落日立渠边。课僮潴行潦，轻流正涓涓。惟有清秋风，吹我意婵媛。  

独立发万端，南望何亭亭。山鸟时来归，载飞还载鸣。日暮倚秋风，慷慨不能平。天宇一寥阔，万里凌孤鹰。  

山居面石壁，日月去我早。奄忽逝年华，自顾何草草。人生会有处，鸟飞鱼在沼。如何俯仰间，侧侧满怀抱。  

***水庄早起***  

云旭映平林，烟水流晨熙。重露草未起，沾我裳与衣。天地一浑噩，因知孩提时。驱犊驯出皂，濈濈行斜蹊。农夫气闲暇，荷鉏过田畦。见此诚心乐，好情都已微。  

***独立***  

皓月穿山屋，影缺光有余。盈盈生远寒，山川淡以虚。中有百结心，对之不能舒。四顾但寂寥，清风吹我裾。举首望明月，俯首视微躯。  

***将别陈元孝既作诗不能自己又赋时季春四日***  

春色不华石，祁寒不泐金。丈夫相为死，在此一寸心。见君梦寐好，胡使忧难任。暮春迫艳花，片片随江潭。晖日亦知晏，阴谐自知阴。阴晏各代续，华发遂来侵。我非羽翼鸟，何以集君林。  

***再到岭南诗***  

已誓辞岭南，今复从人役。六月买舟行，七月到水驿。幨帷入官衙，甫坐未暖席。胥吏双垂手，捧卷与喉积。华堂正葱茏，驺从纷辟易。梁橑锦绮张，室中辉煌色。雕镂施下陈，溷轩耀丹碧。于以奉上官，下民望恩泽。击鼓何阗阗，台皂分两翼。巨鐐响郎当，桁杨累接迹。徒杖为麟鸾，十宗九大辟。日日报瘐死，身死臧不貣。生者追索完，便可施杀磔。小者十数辈，大者数十百。日光惨惨然，又传飞宪檄。曰汝事纵容，而止科盗贼。参僚方递宴，一日四五食。繁声促心耳，新奏迂琴瑟。姱女擎玉觞，俳优杂进剧。脱帽兴容与，纵横随酒力。乃驱鸠鹄民，任意为敲谪。呵谓此奸徒，敢不承叛逆。贼叛均殊死，胡为苦煎迫。彼尚有妻子，尚有姻与戚。律例有明条，是当合并籍。城中四犴狴，男女囚弃塞。中有轻系人，三载闭幽黑。其过久已昭，屡请不蒙释。嗟汝下愚民，汝慎无凄恻，兹独死一身，妻孥可清白。  

***彭任***  

彭任，字中叔，宁都人。明诸生。有《草亭诗集》。  

***岘山望金精***  

金精之人已飞去，金精之洞窈如故。天地于尔钟灵奇，峭壁纡回开石户。世人不识太古意，独此归功汉代女。忆昔十里出城郭，苍松百树依丹壑。我当病暑一来休，住此十日胜服药。何如今来屋其巅，动长子孙老耕凿。都邑为野山为城，西风日暮俯寥廓。  

***穷士***  

金山有穷士，寒暑未知年。曾向冰天饭，常乘露地眠。居行无定止，琴瑟不须弦。得酒饮难醉，梦梦视上天。  

***朱议雱***  

朱议雱，字作霖，明宁藩后，居南昌。入国朝，更姓林，名时益，字确斋，徙宁都。有《朱中尉集》。  

***春日山中怀周伯恒宪使***  

平林春鸠鸣，茶人闻曙戒。植杖循青畦，霄晴涤余蔼。俯仰极天泉，所思竟谁在。感公推至心，生平无殊快。旁语及家事，久隐苦穷隘。古有苏云卿，食圃于不贷。更语及神仙，低徊若深慨。古有许旌阳，忠孝垂当代。仲君抱奇质，叶药起沉瘥。浩然鸾鹤情，遂欲游方外。吁嗟世风下，黄虞邈难逮。谡谡松崖吹，仿佛留清籁。  

***逢僧云邱知竹意主人结茅白鹿洞侧因寄讯***  

结庐中洲久，天地一日还。寄书来别我，中有反本言。两度过汝水，芳洲空云烟。孤云随去住，游子念盘餐。近予结耦耕，梅花川上田。相逢匡山僧，得知公寒暄。画兰已无地，题诗独纪年。先贤宿所归，会当至公前。  

***南丰别曾止山***  

每当风月夕，念子一何深。四野存吾辈，千秋感素心。客涂还有别，钟漏莫须沉。饮罢重携手，朝来霜满林。  

***丙申除夕冠石怀彭躬庵在岘***  

古有难衣食，于今复见君。稚圭无不可，原宪自多贫。岁晏寒能雨，山孤石更云。相思频徙倚，凄绝此东屯。  

***稼圃予何力，偕藏赖好朋。出门俱秉耒，入夜始横经。怀古观兴废，随人较雨晴。愧君犹泛梗，危坐古金精***  

***寿昌寺观其天和尚送别曾于密***  

长溪久雨没高枝，六月山楼尚布衣。贫士漫同元亮咏，王孙谁赋少陵诗。旧云《仪礼》全于是，近识《忠经》亦在斯。纸伞芒鞋何处路，还看执手问前期。  

***舟过旧京至维扬访陈伯玑程士喆出耦耕图见示***  

长买江南千里船，钟山荻渚尚依然。自知带砺于当代，何事流离值暮年。往路正逢秋水泣，食贫敢使故人怜。别来我亦无长策，家傍金精学种田。  

***彭士望***  

彭士望，字躬庵，南昌人。有《耻躬堂集》。  

***高士亭题壁***  

汉祚既倾覆，先生祠并荒。陆沉文献地，露坐水云傍。委土形同弃，蒙苔骨更香。黄鹂独相吊，时一过斜阳。  

柳尽烟犹在，寒波咽旧基。道徒存瓦甓，貌已易须眉。坐见群芳歇，真难一木支。何人隔湖水，孤唱黍离离。  

***过水庄魏冰叔病后见示桂颂***  

古树桥西溪水明，野人闲兴踏秋行。田空晚获余寒潦，山半浮阴接旧城。念子支床同菊粳，迟予在闼共藜羹。相怜万里萧萧木，绕壁徒闻一杖声。  

***己亥秋仲送魏和公***  

世人坐老忧妻子，贱隶高官皆尔尔。门外陆沉曾不知，一室安全辄私喜。此习难返垂百年，异变方从甲申起。天怒芟夷事屡经，以死惧民民弗止。吾子易堂最少年，耻为独善称闾里。急病让夷心所欢，竟忘身已是贫士。闻乱辞家更远游，去千仞峰如脱屣。一揖飘然兄友前，白足麻鞋不回视。临发诵子《吴越歌》，秋风击动大江水。古之策杖相追人，意气淋漓定如此。  

***玉川门***  

五老好奇不肯住，奔溢余波向东去。下为千尺龙盘涡，上施百障铁围柱。巨兽撑岈谿谷间，如战昆阳风雨遇。浸玉寒澄万古秋，朗月碧潭风静处。其他大石散林莽，似掌如茵眠坐具。藓绣云痕锦不如，高下宜人谁所置。随步苍岩翠壁幽，一曲一转皆新异。可惜豪家盛作园，无因把臂过兹地。我宿僧堂月上初，夜寂千雷声震厉。屋瓦俱摇地若浮，海水能飞梦犹悸。起行月石影峥嵘，傀儡峰头暗相觑。人生此际复何为，笑哭有声走形势。玉门铁壁入者谁，桃源犹带田村气。  

***雨中同阎古古周长孺诸子集东林时予将適江左***  

远公何代留荒寺，尚有吾徒风雨来。构火肯因今世热，持醪莫尽古狂哀。枌榆猛士谁相识，莲菊遗民总浪猜。江左频年征戍倦，不妨鸥鸟自徘徊。  

***游惠山泉上悼怀顾泾阳先生***  

阡陌桃源似后身，误将花片示秦人。情招好树枝空引，心恻寒泉汲太频。歌舞旧堂留燕子，邹园在泉邻右，先时优乐擅名。溪山老眼送遗民。行行《麦秀》空流涕，一个云亡国竟贫。  

***李腾蛟***  

李腾蛟，字咸斋，宁都人。明诸生。有《半庐稿》。  

***述怀***  

有鸟辞平柯，高栖山之特。闻君张网罗，等我同鸡鶒。自度非家禽，宁堪供盘食。弋人已忘机，何乃复相迫。黾勉学冥鸿，时哉鼓双翮。  

***菊开迟日上不至***  

落落山行意，幽寻花自知。将影独危攀，松下一栖迟。寒风矜淡色，秋来晚更宜。雨过长天净，微云敛已随。吾心苟不兢，想见流水时。  

***看山***  

倚杖看山色，悠然衡宇中。太古渺难追，独尔留鸿濛。升沉阅月日，舒卷任雷风。吾心苟自达，岂必上华嵩。  

***山庄值月***  

野兴随樵牧，行歌归渐昏。疏林争宿鸟，落日失孤村。客子犹闲立，农家早闭门。忽然山月吐，疑是在东屯。  

***曾灿***  

***曾灿，又名传灿，字青藜，号止山，宁都人。有《六松堂集》。钱牧斋曰：***  

***秋风***  

秋风独夜惊，寒气亦何早。万山发众响，林木欻如扫。独立萧以疏，忽忽满怀抱。夜月起寒扃，轻霜中衰草。  

***赠汪舟次兼寄吴野人***  

大儒惜口珠，群蚁慕膻肉。窃名因窃钩，杀身苦不足。酿成盗贼区，甘受排墙戮。汪君独怆怀，读书破万斛。倚柱二十年，双趺犹在目。名动公卿间，紫荆满华毂。槐板企林宗，草屏羡元叔。直视如等夷，不以愧幽独。于时有高士，寄居淮海曲。身不入州府，何从及荣辱。唯君能与游，素交久弥笃。唱和盈百篇，一一归老朴。君为扬扢之，装潢连卷轴。吁嗟今之人，噂沓纷相逐。但食五侯鲭，安知贵菽粟。  

***雪中早发***  

屋角天黑鸡未嚎，行人催起如追逃。撼窗裂瓦风怒号，开门乱雪飞银涛。布衾藉草卧方牢，但听耳边声哜嘈。笑谓行人毋乃劳，何为不待东方高。  

***过渊明先生墓道***  

只有青峰在，能逃乱世名。江河消酒力，天地讬钟声。彭泽官三月，柴桑老一生。为伤孤竹子，何以不躬耕。  

***出都次芦沟桥***  

谢却长安路，天心不易回。铜人虽未去，石马可能来。宫阙余寒照，山川尽劫灰。吾生太平日，几见此蒿莱。  

***秋旅遣怀兼柬易堂诸子***  

枫树经霜秋色新，西风山郭起黄尘。排墙耻作今名士，筑室嫌为旧党人。老马仅存还恋主，敝貂犹在敢言贫。东南芳草牛羊下，可许浮生老钓纶。  

黄花秋老向愁颜，叠鼓沙头夜气殷。书剑依人尝自悔，山川到我即多艰。百年已被文章误，千里今同鸿雁还。行处可怜明月冷，几回萧瑟掩重关。  

记得当年万马嘶，虎头城外战声悲。关山作客同狐貉，风雨招魂半友师。匣里祇应存德祐，冢边长欲结要离。萧萧黄发今何在，痛哭西台有所思。  

静掩高斋日已横，西风何地不孤征。天寒岁晏无车马，亲老家贫赖友生。双鬓清秋容独卧，五陵长铗向谁鸣。年年刀尺空相忆，肠断人间碪杵声。  

***岁暮武林别叶子九往京口***  

残腊无佳日，况当离别年。布帆从此去，江水正苍然。贫贱愁中路，风波乱后天。好将今古泪，寄与夕阳船。  

***将立春同友郊外眺望***  

群动皆有息，兹游成我闲。气交寒暖候，春到有无间。寒石自流水，夕阳多远山。离离林下屋，时见鸟飞还。  

***谢文洊***  

谢文洊，字秋水，南丰人。  

***元日夜坐***  

生年四十余，所阅亦已悉。险夷并冷暖，况味殊不一。默思少壮时，自许颇挺出。忽忽遂至今，回首难自诘。忍视黎元陷，忧患比同室。终抱懦夫惭，未能扌弃一掷。四壁徒尔空，琐琐何嗟及。濩落寄荒园，饥寒守旧帙。竹柏共严枯，飘萧犹莫色。愁至上西楼，搔首汀烟白。  

***侯方域***  

侯方域，字朝宗，商丘人。副贡。有《四忆堂诗集》。  

***晚眺***  

晚眺郊原接鼓鼙，春风春草暮萋萋。新田落照牛羊见，冥火穿林燕雀低。拾翠归人无意绪，吹箫客子怨羁栖。数逢耆老淹留问，指点当年说大堤。  

***寄泗上王二丈***  

离离禾黍映周京，泗上英图问旧盟。岂负青鞋寻往约，为留黄发慰苍生。风雄二水江东戍，雨暗三陵日暮城。莫怪阿奴寄狂语，故人原自眷修名。  

***家书附绝句***  

送别西园翡翠楼，开帆十月到苏州。为君寄讯枫桥巷，邱嫂迎门已白头。  

问君衣带近如何，我道思乡减去多。况是王孙芳草外，休添离恨画双螺。  

***寄宋学使徵舆***  

宦游直到越王台，始信艰难岭峤开。谁使无诸通汉礼，果然宋玉是《骚》才。文章自古销兵后，冠冕还从正朔来。北斗十年新气象，凭君南服一昭回。  

***寄贾三丈开宗***  

故人华发今如许，冉冉修名六十年。药饵须防身尚健，酒豪莫遣兴还颠。传经有子羞刘向，被褐一官笑郑虔。却寄先生珍重处，老饕不必更逃禅。  

***澄江过韩氏园亭***  

不访幽人去，安知野兴长。江城连薜荔，秋色到衣裳。槛外收平楚，杯中落远樯。登楼一万里，醉眼即吾乡。  

寂寞怜官阁，迢遥忆岭梅。岂知千万树，都向岁时开。江月愁中笛，春城醉后杯。新词倘入破，不敢让清才。  

***送顾副使礽入楚***  

旧京西去楚江东，万里长游感慨中。古月还窥神女庙，孤舟直破大王风。浮沉汉祚终刘表，伯仲周郎是吕蒙。回首故人劳望眼，莫迟佳信负春鸿。  

***何事***  

何事竟头白，青春一放翁。乾坤羞髀肉，日月误雕虫。藜杖侵苔润，药栏啄鸟红。经年常晏起，非是避墙东。  

***顾柔谦***  

顾柔谦，字耕石，无锡人。  

***田家***  

田家本村朴，意颇好文人。目不晓《诗》《书》，识字为可尊。衣食苟有余，即思教子孙。敢望列科第，使足记姓名。慧勿诱之巧，愚贵留其真。因材以翼之，不失为良民。苟有负老农，宁不忝斯文。  

***惲日初***  

惲日初，字仲升，武进人。  

***观王石谷画山水歌***  

琴川王郎年正少，放笔往往称神妙。灵想寂与造化通，幽襟独写溪山照。看君得意时，意若旁无人。抽毫欲使群峰奔。踌躇顾盼久不下，素练忽破青山痕。谁翦罗浮烟，惊落华阴碧。势偃研北松。欲堕壁上石。冉冉岚气蒸，转目无留迹。营丘洪谷不可攀，人间久矣无青山。此时窥图发清赏，高兴半落云沙间。何处觅丹梯，何方种瑶草，烟霞四壁吾将老。援琴待扫十丈绡，坐我云边弄仙岛。  

***黄宗会***  

黄宗会，字泽望，号缩斋，又号藤龛，余姚人。有《缩斋集》。  

***象田山赠石雨***  

杖头已拨千峰雾，入水拖泥何处去。岭头日落黄芦暗，老麂呼风毛欲竖。岭底溪深泥正紫，中有幽人草茅住。长年袖钵垂手归，濯足溪头弄新句。天寒路冻寂无人，头铿然掘枯芋。我来一笑调偶同，摩挲寒崖数烟树。深夜孤镫倒牛箧，戛更病雁亦哀诉。雄峰大刹列相望，两宗法席纷旁午。子独何为饿空谷，笑勘诸方多不顾。垂钩岂解钓狞龙，元赏时与古人遇。  

***春日郊居***  

雨后春山才欲苏，烧痕犹是旧模糊。水搜枯桕根连石，云压长松鬛满庐。鸟倦余寒还敛翼，花欺暂暖已垂须。荒村景物多幽赏，不惜芒鞋绕径纡。  

***魏世杰***  

魏世杰，字兴士，宁都人。有《魏兴士集》。  

***山阁赠涂云石***  

直到翠微住，山楼日日阴。桃花天半落，春树雨中深。两夜分寒榻，三年共此心。与君还几日，携手下高岑。  

***飞泉洞***  

高人题句在，瞻对独凄然。冰雪归何处，艰难到此边。木立大师昔曾住此，壁上犹有诗字。丹厓平结屋，白画静飞泉。相过无多路，怀之得几年。  

## ●卷十三

***胡承诺***  

胡承诺，字君信，号石庄，天门人。明举人。入国朝，隐居不仕。有《菊佳轩》、《檄游草》、《青玉轩》、《颐志堂》等集。  

***郑州道中望周世宗陵***  

五季十三君，显德称有道。继乱骋英图，扶义拥大宝。中权帷幄深，前锋技击好。虎旅清雄霸，龙骑跃丹漅。国步尚危浅，惊飙折何蚤。徯予去委裘，助顺移苍昊。一乘归蓟祝，五畤异丰镐。荆坟寄空山，寝宫无遗燎。玉箫咽清夜，银凫没幽沼。仿佛见袄云，徘徊宿怪鸟。异代颇蒸尝，有司亦草草。征车过其旁，尘沙阅昏晓。  

***故宫行***  

真人昔时归旧里，基承十世岁三豕。嘉靖十八年己亥。今日不见庆云宫，兵家纵横住其中。箜篌羯鼓羌笛塞。薄暮凄凉听不得。行道咨嗟叹者谁，大父皆是沛中儿。宫中种菜不种黍，乱挖土蚕掘野鼠。当时飞鸟不敢宿，椎牛满处堆牛骨。民家有地官为勘，官地无主人自占。营房参差幅不正，详写文书给官印。尚有老珰仍不死，宫外砍柴卖宫里。如今己亥才三过，百二十年变态多。  

***章锦衣歌***  

章子章子尔何为，教授里门称塾师。满堂不作洛生咏，尽是黄口宁馨儿。何时徙业为老儒，尔家先世我所知。高皇提剑破历阳，元兵采石列秋霜。苍龙喷沫天堑翻，扬鬐一跃开平王。尔祖先登旗蝥弧，共向青丘猎猰貙。功成授爵百夫长，子孙世世与剖符。勋家息胤不外补，至君犹隶执金吾。讵意一朝有翻覆，恶鸟狂飞啄金屋。小臣绝髯不可攀，吞声饮血道傍哭。在昔千牛曾备身，只今牢落曲江滨。箙中鸷羽装银镝，经岁尘封挂素壁。犀筋片片尽凋残，纻弦一一将离析。往时六箸十二棋，铮铮博矢响瓴甋。今日相从袁彦道，投琼四顾皆坚敌。长安城南酒楼高，楼上弹筝夜吹笛。楼下照灼石榴花，此时贳酒与君吃。半酣起舞云漫漫，坐中说剑风淅淅。持梁刺齿尔乡人，乌臼马角为谁激。君不见于期馆前客不来，荆轲池畔水空击。看君不合长数奇，章子章子尔何为。  

***秋夜宿汉上禅房***  

长廊从稍次，飞雨飒前山。晚磬圆香内，明灯软语间。黑菰藏水马，红芰擘鱼蛮。秋色官湖近，何人待月还。  

***冬日柬友人***  

鹿皮茵上晓光催，槲叶炉边梦屡回。饭已将身扶杖出，窗虚拟客抱琴来。苍崖映雪寒皲手，翠筍张鱼晚贯鳃。为报城中芳讯蚤，傍檐顷放数枝梅。  

***陵阳山水歌***  

前陵阳，后秋浦，此间诸山植如堵。丹霞委兮素霓敷，郁郁乎天阙地肺之名区。鼓蠡东迤走奇峰，直饮新安江水中。珠林翠崿影芙蓉，颇有乳泉石池流淙淙。或悬一发于碍风回日之高标，或藏一缕于停云隐雾之深松。猛兽斑而驯伏，翔鸾碧而裔容。黄山内外别有天，潜与匡庐句曲通云烟。昔人放鱼得放龙，龙去山空心悠然。报以素书盈一卷，教以服食蚤学仙。自是其身有仙骨，龙来迎上陵阳山。山下旧樵侣，遥从山半语。为问钓车今安在，依然昔时予共女。情昵起长叹，伫立久盘桓。欲及浮丘偕子晋，毛褐金策白云间。凡体尘心将不去，黄鹤千龄呼子安。岭头竦绝望八荒，心愉悦兮目苍茫。扪取斗牛接飞星，缥缈数峰横东溟。苔梁一别，石门幽绝。柏实岩古，松风响辍。俄顷髓凝，他年冶裂。涧花著雨焚，天香向晴爇。君行至此欲何为，何事春风祇骚屑。  

***冬夜石庄***  

五亩犹闲此夜心，低徊旧犬在修林。听风远激霜榛劲，篝火寒依土锉深。细雨软绵欺酒力，短歌愁绪剧蛩吟。暮年棒檄翻多事，不信前人有陆沈。  

***田家***  

村巷犹未白，众鸡喧我庐。有生宜相养，夫耕妇亦锄。夫妇勤力作，教儿强学书。一饭常苦饥，唧唧倚门闾。潦深云梦野，直临万顷余。露下荷花香，蝉鸣稻叶疏。吾身聊自適，人世复何如。  

六月犹不雨，旱云若烟火。桔槔引长渠，银汉光<巾可><*巾果。邻里皆兄弟，一饭无偏颇。楚泽有高士，寄声来道左。遗我瓮头春，不减刘白堕。青青水上萍，露气清独坐。  

渚田蒲稗深，蓊郁若溪洞。荷锄来长风，偶作还成梦。杖藜者谁子，颇怀阮公恸。曾游燕赵间，金组色不动。偃息归茅宇，开径期二仲。方池百余步，清浅可玩弄。游女采荷芰，我心能无恫。  

田雀非一种，小大相追随。决起十步中，窃食播穀时。墙头连阡陌，瓜熟豆离离。竭力营宿饱，岁晏常苦饥。东邻多嘉树，西邻多枯枝。柔条鲜且绿，顾我终不移。  

田家尽东作，闭门荫桑榆。鸡犬原无猜，群雀来哺雏。柳下闲筐笼，井边虚辘轳。我亦采上药，褰裳渡前湖。仙经秘黄精，玉女洗菖蒲。不见汝南翁，跳身入玉壶。  

***移舟青阳避溃兵也***  

钲鼓暗江濆，荆门辟舍军。雁惊秋浦水，人乱敬亭云。候馆春风至，山城晓漏闻。师行何所畏，四海尚同文。  

***荥泽道中***  

朝光各有象，春气助为容。野润含芳草，山明数匿峰。连天河色浅，匝树水云重。广武英雄逝，应狂阮嗣宗。  

***宿西林寺一如律师房***  

松门入法堂，留宿就绳床。长老玄言简，空山药草香。一灯衔石壁，片月隐岩房。中夜梵音阕，清泉出上方。  

***夏日郢中集吕工寅宅***  

多难星霜改，留欢此日同。注床家酿熟，散发石林空。片雨夷陵黑，残霞梦泽红。琼枝犹解渴，况复对车公。  

古庙幡旗尽，山城埤堄残。浮凉生竹户，返照在松峦。郢酒风偏快，湘筠泪未乾。飞觚聊送目，双鹄下云端。  

***至湘潭谢鲁玉招饮***  

曲岸浮烟翠篠低，园林深树隐黄鹂。楚人门巷潇湘色，远客归来梅雨溪。入座杯觞愁里尽，泊船灯火望中迷。应知别后思芳杜，青草湖南日影西。  

***长沙晚春***  

楚国皆奇秀，洞庭云最多。胡为江上客，无奈晚春何。潭影涵芳芷，山光带女萝。红兰吹野艇，白鸟下青波。响绝轩皇乐，悲连屈子歌。自伤卑湿地，丧乱复经过。  

***广陵词***  

高楼灯火拂残烟，翠袖吴姬弄管弦。弹罢连江寒雨曲，夜深人散广陵船。  

***复州词***  

草青烟白若为秋，行客遥怜古复州。最是荒亭宜牧马，材官多住市西头。  

竟陵太守罢从征，白发老人出郭迎。万姓流亡谁与哭，却留燕语吊空城。  

***张尔庚***  

张尔庚，字应白，安平人。明举人，官许州知州。入国朝，不出。有《公余诗集》。  

***秋日漫兴***  

梦转百思动，拥衾闻远钟。疏窗晓色冷，孤榻野情浓。善病癯犹鹤，难驯性自龙。劳生多感慨，怀古将奚从。  

***明妃***  

掖庭咫尺弃长门，岂独穹庐足断魂。金屋何人烟草没，得名千载亦君恩。  

***卢世氵隺***  

卢世氵隺，字德水，一字紫房，晚号南村病叟，德州人。明天启乙丑进士，历官御史。入国朝，以原官徵诣京师，不就。有《尊水园集》。  

***忻口以往气象大类塞垣生来偪琐至此始觉有历落意因而赋诗***  

地廓青天垂，群山忽敛迹。极目渺无隅，漠漠平如席。遥峰露微岑，参差类缝襞。枯桑何刁骚，枣柳少绳尺。长风吹不休，我行日将夕。惊沙纵复横，野气黄兼白。归翼没已完，惟见空烟积。肃肃单舆凉，心神恍若辟。若寤若旁皇，若已有所获。此日复何时，二月哉生魄。昏旦气候殊，劳歌答于役。脱衣古馆中，夜静灯花碧。  

***万寿祺***  

万寿祺，字介若，一字内景，号年少，铜山人。明崇祯庚午举人。有《隰西草堂集》。  

***内景堂送吕大还彭城同檀玉铉杜生之***  

橡楠缘冬气，郁郁储群烟。远风振天羽，征雁皆南还。一岸隔遥水，入路临谿田。朝发甘罗城，夕驻清河湾。偃息秣良马，束书悬双鞍。爱此严霜辰，高帽发连卷。轮蹄动不息，佳兴引胜缘。绮思讬幽素，怀彼《行路》篇。淮河日已远，黄河何溅溅。握手石梁侧，纵目当遐天。丈夫安可悲，敬业尚慎旃。子归拜堂下，堂上方盛年。  

***将归南村留别诸公***  

冽冽岁云暮，四时浸以驰。鸿雁背北风，音响一何悲。策杖发西澨，载过东城湄。城阙高峨峨，楼阁与云齐。中多富贵人，车马光纷披。冠盖缀缨纟委，变化随当时。往来互驰突，道旁狭且危。执手与君友，毛发讬相知。夙昔周道游，大义同箴规。浮云与飞鸟，惭愧相因依。岂不乐诡随，中心不可违。别君適南村，遵路独言归。行人去不息，川原纷委蛇。严霜摧高树，日气瘦且低。稚子出门望，相随入荆扉。桔槔中夜悬，冻绠惨无为。谢圃入其室，登床读我诗。我诗惨以激，我床坦以夷。譬彼江中流，白石无转移。寄谢四海人，劳劳将焉之。  

***送友***  

昔人交道重白日，今人交道重饮食。策杖四海空归来，蘅茝满把无人识。今人争与昔人同，与尔殷勤淡漠中。万里仿佛如对面，一时努力千秋通。世间碌碌生且死，富贵贫贱亦偶尔。苏门清啸转眼空，君且还家我在此。  

***送人***  

浮云不可极，片片落秋阴。游子自千里，商声非一林。早花湖县暖，晚雁碛庭深。杯酒须臾事，安知行路心。  

***同阎大湖上步月***  

残霭动疏林，平畴入远浔。月圆今夕话，风碎隔年心。蹙蹙江湖窄，瞿瞿天地深。偶传消息好，喜慰一登临。  

***别去***  

别去不复问，孤云千里过。宁知芳草外，尚有夕阳多。南国忧豺虎，西风驱驾鹅。客心落日里，涕泪满山阿。  

***夜棹***  

一棹归何晚，前村暮霭平。疏灯传远树，寒橛出孤城。宿鸟楼还语，幽香静更清。苍茫烟水外，凉月送人行。  

***立秋后和李大向阳***  

风雨当门自有秋，豆花蟋蟀各为谋。落星古道晨驱雁，举火新畬夜饭牛。不近郭城催就稼，因留山水数登楼。笛声从此参差甚，容易月明人尽愁。  

***燕子矶***  

碧磴重阴长古苔，孤亭日影见层台。石城对岸千松合，铁锁当门一水来。不夜车驺云外过，临春香草雨中开。江冥人去芜城远，潮打空山岁岁回。  

***读程大邃书***  

与尔千峰共闭门，吴山越水旧西园。秋风瑟瑟津梁远，天宇冥冥雁羽翻。七尺须眉三寸舌，十年哀乐一家言。阮生不耐穷途哭，风雨摊书怀士元。  

***隰西草堂***  

何以家为又葺庐，投邻乞食且踟躇。妄称吾辈陶元亮，不识人间华子鱼。抱瓮自吟东武句，开窗时读豫州书。榛苓岁岁伤摇落，古道飘风揭大车。  

深巷车门无是非，闭关偃息看花飞。升沈日月此茅屋，俯仰乾坤今布衣。回雁浦中云黯澹，射鱼海上雨霏微。著书未了复渔猎，满地江湖人未归。  

***西峰***  

西峰上方处，台殿隐蒙茏。远磬秋山里，清猿古木中。  

***过冰上人退院***  

退院残钟日易斜，维摩饭罢坐邻家。双飞蛱蝶过墙去，闲却一园诸葛花。  

***题画***  

朱藤花发乳莺飞，草满前湖人未归。莫向浦西西畔立，断肠春色在斜晖。  

***阎尔梅***  

阎尔梅，字用卿，又字古古，沛县人。明崇祯庚午举人。有《白耷山人集》。  

***马陵山步月***  

寒雾封野白，风坚暗霜射。黄河枯不奔，停泥清沚泻。天远与岸平，渔火或高下。日里诸山痕，忽随晚烟嫁。舟邻尽商贾，相熟谈物价。携赀湖海间，敬慎守长夜。念我吴越归，载易冬且夏。异国有奇书，所来非圃稼。读之月明前，唱叹使人讶。素练满蓬窗，江鱼荐犀斝。  

题岫云羽士阁在太华山顶西峰下。  

板屋隐松颠，高栖遂有年。逢人无姓字。留客是山川。厓沍千寻雪，峰开十丈莲。乍登奇绝处，搔首问青天。  

***山庄***  

幽居宾客谢，门设乃常关。秋雁云中阵，春莺画里山。竹移新雨后，花落乱流间。不解时人好，柯枰共我闲。  

***答龚孝升***  

万死余生守敝籝，母将休咎质君平。家移橘子枰中住，人在梅花市里行。别有衣冠非近见，疑传踪迹故难明。天高雁渡留空响，迟和阶前落叶声。  

***戊申人日孝升招饮与周鄮山陆冰修朱锡鬯纪伯紫分韵***  

雁后花前七日春，晴宵围坐百禽茵。向平犹未完婚嫁，贾谊徒能说鬼神。遍考名山多得意，覃思佳句必惊人。朝来闻道修《明史》，洪武元年纪戊申。  

***云中东城怀古***  

晋王辽主会云中，遗迹沙南石井东。怀仁旧名沙南石井，去城二十余里。在昔战场成遇礼，于今兵气满寒空。地高天近星辰大，春少秋多草木穷。白豹黄狼随处猎，桑乾叠浪鼓西风。  

***李确***  

李确，字潜初，原名天植，字因仲，平湖人。明崇祯癸酉举人。有《蜃园诗集》。  

***湖月吟怀友而作***  

昔年湖上月，曾照故人心。月自有圆缺，心岂分古今。今年湖上月，独照故心人。人自分近远，月岂有疏亲。故人心不改，明月如相待。故心人不来，明月空徘徊。我愿同心人，夜夜共明月。我愿看月人，心期永白发。  

***季冬初三日大雪***  

见月喜其清，见雪喜其洁。况抱岁寒意，讵肯因人热。欲买旗亭酒，远追高士辙。留此待月明，登山看奇绝。  

***山城晚望***  

南山带城曲如抱，清溪绕郭明于缟。溪边红树岭头云，秋去无人共幽讨。登城倚阑发浩歌，俯仰岁月悲蹉跎。天地岂是有情者，人何对此伤情多。无情物态年年好，有情之人空复老。不信问之往来潮，沧桑岁度蓬莱岛。  

***初度同陆中黄登城话怀***  

浮生值秋杪，摇落更无端。著露花多瘦，吟风叶未安。谋身尔我拙，行路古今难。海色城头上，从君一倚栏。  

***癸酉元日***  

家人问我夜何其，我亦欣然笑答之。富贵肯来庄子梦，江山偏助少陵诗。临门有客堪茶话，命仆寻花佐酒卮。风物更兼云物好，不妨行乐及清时。  

***确遭家难卧病空山辱沈献翁诸君笃将伯之谊俾返故园小诗奉谢***  

无端风雨旧巢倾，卧病空山感客情。北望我方怀有道，南飞君尚念余生。穷途下泣逢羊舌，分宅高风见郈城。何德厚邀知已盼，卑栖重许返柴荆。  

***苦雨即事***  

暑雨下民怨，惟予为甚之。如何小斗室，竟作一方池。沉灶古所叹，枕流今始知。桔槔非我事，抱瓮敢辞疲。  

赋伤郑婴垣冻死老友婴垣，年八十一，无妻无子女兼无食。性高傲物，不肯干人，真介守者。冻死雪中，殊深悲悼，赋此唁之。  

贫居傲性不干人，楚楚衣冠迥绝尘。昨夜雪中骑蝶去，白云堆里一遗民。  

***江右魏冰叔枉访赋俚言十六韵赠谢***  

卧病掩衡门，最苦来客打。云老吾故人，其来有以也。云有高士驾，枉道访吾社。肃客疏礼文，入座钦风雅。怜予久失聪，烦君为抒写。遯迹栖名山，访友到荒野。高怀空古人，奇文妙天下。何幸衰朽翁，乃得亲贤者。蓬蒿生辉光，愚拙荷陶冶。贫居鲜供给，愧不具杯斝。时作遵海游，胸抱真潇洒。观涛带夕春，候旭浴初赭。海若与山灵，不恨知者寡。新知乐莫乐，分手念风马。不敢请后期，固所愿非假。因歌《黄雀行》，不觉泪盈把。  

***查继佐***  

查继佐，字伊璜，号与斋，又号左尹，海宁人。明崇祯癸酉举人。有《敬修堂集》。  

***送朱锡鬯北归***  

自负人谁识，其如世道何。耽书诚有癖，快语慎无多。月影东南小，江声日夜磨。与君期岁暮，袖草一来过。  

***夜泊七里滩***  

小棹凝寒落日边，碧空削出水云偏。烟将帆影疑前浦，雨共滩声度短眠。客去无星临此夕，我来何处认当年。只应郑重高深意，未是桐江莫与传。  

***东荫商***  

东荫商，字云雏，华州人。明崇祯丙子举人。  

***兰州***  

此地昔全胜，川原今若何。长城连紫塞，绝巘走黄河。风雨残山在，蒿莱故苑多。五泉寻旧迹，惆怅倚岩阿。  

***谢泰宗***  

谢泰宗，字时望，镇海人。明崇祯丁丑进士，官南安府推官。有《天愚山人集》。  

***送灵峰和尚还山***  

乍来笑语未春温，又看依依柳断魂。山色半衔青不改，衲衣敝尽黑犹存。帆随江月呼潮上，酒挂征鞍带雨浑。漫说赵州行脚遍，好参知识是何门。  

***偕顾翎先司理陈坤庵集梓荫山阁***  

西风禾黍一登楼，槛外青山大海流。钓客六鳌初下饵，仙人双鹤未归丘。移云树影江心见，漱石杯光水底浮。投分半通千佛籍，抡交十载一绨裘。歌风汉苑思皇士，溉釜周京旧国谋。入洛彦先才自美，谁人惊坐辖堪投。振衣试读《怀沙》句，笔底江山何处收。  

***宋琏***  

宋琏，字林寺，号晓园，莱阳人。明崇祯己卯举人。  

***赠别姜如须***  

故乡丛菊任蒿莱，潦倒荒亭倚酒杯。越鸟频惊华发尽，吴山犹带夏云来。十年大漠催关笛，一夜寒江尽落梅。南国至今多旧迹，知君更上越王台。  

***徐枋***  

徐枋，字昭法，号俟斋，晚号秦余山人，长洲人。明崇祯壬午举人。有《居易堂集》。  

***集舅氏吴明初先生邓尉山斋***  

令节星霜改，荒村物色移。春溪平野阔，山月出林迟。夜饮家醅尽，风吹邻笛悲。梅花依旧白，回首一凄其。  

***朱致一过山斋依韵答赠***  

五载漂摇笠泽阴，偏因歌笑每霑襟。遗民独溅天南泪，归雁犹传塞北音。目极江湖沦故国，意存松石赏鸣琴。艰难契阔人间世，未许闲情别讨寻。  

***西堰***  

风景百年归胜地，淹留一向到花源。桥连浦港蒹葭水，山入田原烟雨村。亦有疏钟来翠霭，看孤月动黄昏。此时身世双愁绝，且共渔樵尽酒尊。  

***怅望***  

中散平生多懒拙，虞卿此日独穷愁。百年身世双蓬鬓，万里江关一钓舟。未有真人来白水，敢言吾道付沧洲。乘槎已分无消息，又复惊心八月秋。  

西来山色满晴空，东望重溟雾霭濛。碧水天边低落日，白蘋江上动秋风。垂纶不为鲈鱼美，书帛难凭雁羽通。人事年年多错迕，谁云吾道已终穷。  

新秋疏雨晚萧萧，岁月江河共寂寥。怅望天南多战伐，悲歌日暮起渔樵。几年未见参旗举，入晓犹看斗柄招。已罢东风乘汐汛，那知吴市有吹箫。  

***题画***  

欹树寒崖空复春，横波天末炤闲身。胸中会可吞云梦，安得人间有片尘。  

千春流水渺无津，万树桃花好避秦。高卧此中堪白首，不知人世有红尘。  

山围空翠扑人来，松起寒涛去复回。尽日看山浑不厌，茅斋低傍白云隈。  

依然绿树与青山，木落山空风物间。自是经秋露真骨，不将丽景斗尘寰。  

三农盼望云肤寸，九野焦枯日色昏。赖有襄阳真墨妙，应时霖雨遍郊原。  

***题画松***  

支离冰雪丹心在，偃蹇岩阿绿发茸。自是千年知汉腊，何曾一日受秦封。  

***黄周星***  

黄周星，字景虞，号九烟。上元人。明崇祯庚辰进士，官户部主事。有《刍狗斋集》。  

***楚州酒人歌***  

酒人酒人尔从何处来，我欲与尔一饮三百杯。寰区斗大不堪容，我两入醉，直须上叩阊阖寻蓬莱。我思酒人昔在青天上，气吐长虹光万丈。手援北斗天浆，天厨络绎供奇酿。两轮化作琥珀光，白榆历历皆杯盎。吸尽银河乌鹊愁，黄姑渴死哀清秋。酒人咄咄浑无赖，乘风且访昆仑丘。绿蛾深坐槐眉下，万树桃花覆樽斝。穆满高歌刘彻吟，一见酒人皆大诧。双成长跽进三觞，大嚼绛雪吞元霜。桃花如雨八骏叫，春风浩浩心飞扬。瑶池虽乐崦嵫促，阿母绮窗不堪宿。愿假青鸟探瀛洲，列真酣饮多如簇。天下无不读书之神仙，亦无读书不饮酒之神仙。神仙酒人化为一，相逢一笑皆陶然。陶然此醉堪千古，平原河朔安足数。瑶羞琼爢贱如齑，苍龙可麟可脯。兴酣瞪目叫怪哉，海波清浅不盈杯。排云忽复干帝座，撞钟伐鼓轰如雷。金茎倾倒沆瀣竭，披发大笑还归来。是时酒人独身横行四天下，上天下天如龙马。百灵奔蹶海岳翻，所响无不披靡者。真宰上诉天帝惊，冠剑廷议集公卿。今者酒人有罪罪不赦，不杀不可，杀之反成酒人名。急敕酒人令断酒，酒人惶恐顿首奏陛下，臣有醉死无醒生。帝顾巫阳笑扶酒人去，风驰雨骤，苍黄谪置楚州城。酒人堕地颇狡狯，读书学剑皆雄快。白晳鬑鬑三十时，戏掇青紫如拾芥。生平一饮富春渚，再饮鹦鹉湖。手版腰章束缚苦，半醒半醉聊枝梧。谁知一朝乾坤忽翻覆，酒人发狂大叫还痛哭。胸中五岳自峨峨，眼底九州何蹙蹙。头颅顿改瓮生尘，酒非酒兮人非人。椎卢破觚吾事毕，那计金陵十斛春。还顾此时天醉地醉人皆醉，大夫独醒空憔悴。从来酒国少顽民，颂德称功等游戏。不如大召天下酒徒，牛饮鳖饮兼囚饮，终日酩酊淋漓嬉笑怒骂聊快意。请与酒人构一凌云烁日之高堂，以尧舜为酒帝，羲农为酒皇，淳于为酒霸，仲尼为酒王，陶潜李白坐两庑，糟坛余子蹲其傍。门外醉乡风拂拂，门内酒泉流汤汤。幕天席地不知黄虞与魏晋，裸裎科跣日飞觞。一斗五斗至百斗，延年益寿乐未央。请为尔更召西施歌，虞姬舞，荆卿击剑，祢生挝鼓，玉环飞燕传觥筹，周史秦宫奉罍甒。与尔痛饮三万六千场，下视王侯将相皆粪土。但愿酒人一世二世传无穷，令千秋万岁酒氏之子孙，人人号尔酒盘古。酒人闻此耳热复颜酡，我更仰天呜呜感慨多。即今万事不得意，神仙富贵两蹉跎。酒人酒人当奈何，噫吁嘻！酒人酒人，吾今与尔当奈何，尔且楚舞吾楚歌。  

***僦居***  

天空海阔竟何如，此日英雄且僦居。击筑市中谁进酒，赁春庑下自钞书。一春风雨牛衣老，十载江湖马肆虚。输却云门行脚汉，竹烟松月总精庐。  

***陈瑚***  

陈瑚，字言夏，号确庵，太仓人。明崇祯壬午举人。顺治间荐举隐逸，以疾辞。私谥安道先生。有《确庵先主集》。  

***读易示茸城隐者***  

我生丁百罹，厄运在阳九。天地胡不仁，万物如刍狗。遣兴数行诗，陶情一杯酒。上有白头翁，此身肯许友。需泥倘致戎，徒为丈夫丑。三复括囊辞，庶几静无咎。  

***村居***  

芦白枫丹照绿蘋，粘天波浪自粼粼。愁知日月催双鬓，贫觉妻孥绊一身。诗卷行吟书甲子，熏炉匡坐守庚申。南山当户明如髻，上对年年似故人。  

***破山璎珞树歌***  

破山之麓兴福寺，庭有双珠树。状为缨络抱佳趣，上有虬幹干青云，下有垂条苍苍拂行路。传闻植自齐梁间，龙山北涧诗未删。名贤新声更间起，野人对此怡心颜。兹树笃生有妙理，左兮开花右结子。山鸟不敢巢其巅，猿猱鼷鼠不敢穴其里。岂曰硕果宜留存，天地亦若为尔培灵根。或欲斩其根，披其枝，当风杂叠摧烧之。树若有灵听我前致词，泰山山头千尺松，只今已受秦皇封。斧斤柯石遍海内，尔树安得仍以不材终。君不见七星坛前七株桧，昭明手泽今何在。又不见三峰数仞丹桂花，可怜劖削无萌芽。万物成毁固有数，生无罣碍死无怖。尔住四高僧前千百年，闻吾此言当恍然。  

***悲洪都***  

击鼓莫击少卿鼓，拭剑莫用南昌土。蛇不成龙虎变鼠，猰貐大笑天公苦。马腾腾，旗翻翻。营后户，失前门。矢折镞，车败辕。南昌城头髑髅哭，鸺鹠夜夜啼人屋，乌鸢公然食人肉。  

***昌国卫***  

昌国卫，今日屯兵昔置吏。落伽山，昔时佛国今虎关。虎关崩摧无人守，银台金阙夫何有。木石劳劳精卫心，一朝风雨三光沈。三光沈，六龙去，龙子龙孙在何处，夜潮排荡鲛人泪。  

***怀华天御***  

怀君秋夜尚湖边，明月微星照不眠。老去共悲双短鬓，穷来交剩一寒毡。即今衔石无精卫，终古啼花有杜鹃。回首任阳风雨棹，十年心事泪潸然。  

***瞿稼轩挽辞***  

残山剩水强搘持，回首中原竟属谁。锁钥无人诸将去，衣冠有主二陵知。书生义尽平原日，丞相名成柴市时。子自殉亲臣殉国，一门忠孝是吾师。  

平陂天运亦人谋，一柱于今砥浊流。招隐东皋看旧业，筹边南国想高楼。中营星陨千秋恨，辽海魂归万里愁。不是别山司马在，下泉舍笑共谁游。  

五载经营志未平，溶江半壁老空城。曾无将相甘薪胆，但有门庭起斗争。千古人伦存主仆，一时吾道见师生。吕蒙后死无多日，枉与人间骂姓名。  

昆湖家世濬源长，耕石还余旧德堂。山水烟云环丙舍，琴书冰雪照匡床。僮亡散佚丹青尽，僧老留存翰墨香。令子文孙工继述，不烦眢井铁函藏。  

***霜叶***  

晴光散秋暮，天地嗒然真。树树老将至，山山红又新。有声宜独夜，不定似羁人。莫叹成摇落，含风别是春。  

***春家皇士斋遇顾茂伦吴赤溟沈云樵徐松之施又玉瞻拜先帝王遗像已而皇士出袁介人送家孝则诗暨茂伦又玉和作漫赋一章纪事并示介人孝则***  

葑门桥头春水曲，葑门道上晴烟绿。兄弟相思岁月深，一朝相遇惊相瞩。斗酒金尊话正长，疏帘日影移清光。插架图书照毫发，卬须吾友来登堂。登堂倾盖吐肝膈，迹寄缁尘心白石。茶灶书床夜雨舟，莼羹鲈鲙秋风客。吾侪不必恨长贫，投老天涯学避秦。谶兆食人当甲子，运逢薄命降庚寅。世情翻覆如苍狗，得丧穷通无不有。天宝余生我尚存，永嘉流祸君知否。谁将朋党误朝廷，谁为身家欺我后。谁使干戈满地生，北都煨烬南都走。龙起空闻三百年，土崩瓦解言之丑。呜呼志士多苦辛，丹青一卷传真人。真人飒飒悲风壮，前列王侯后将相。隆准重瞳气像殊，豹头燕颔精灵王。采石矶头夺槊容，鄱阳湖畔张弓状。拜舞瞻依喜不胜，泪痕早湿青衫上。西田日暮各归家，神出新诗尺幅斜。自是河梁离别曲，珠为咳唾笔为花。九峰峨峨三泖急，不歌乘车歌戴笠。调高和者较偏多，堪嗣《玉山草堂集》。何时载枉峭帆轻，同岸纱帩望月明。石鼎联成弥道士，江关吟遍谢宣城。  

***春尽日病中自遣***  

昏昏如醉复如疑，药裹书签强自支。但有暮愁微雨后，更无春梦落花时。学仙争得长源骨，驱鬼空吟子美诗。九十风光容易别，祇添双鬓白于丝。  

***秋日献烟客先生***  

花护书巢草覆庭，墙东人坐一帘青。鱼笺砚落新裁句，虎观家传旧赐经。十赍定承天上诰，四休初记谷中亭。只今便是高阳里，更有何门聚德星。  

***家亮工两尊人先后即世皆以三月十九日有诗追痛辞旨哀恻次韵赠之***  

三丧一恨并兹辰，野哭年年系五伦。雪虐风饕天有夜，鸟啼花落地无春。每逢家祭先思国，欲报君恩敢负亲。闻道曼卿营马鬛，范家高义未应沦。  

***久别离***  

久别离，别离不见成伤悲。雒溪采葛女，远寄日南絺。缭绕千百尺，一尺一相思。精诚感天天不违，韩凭之妻化为连理枝。其上有鸟啼雄雌。人亦有言，山高水深。山亦不高，水亦不深。自古至今，高深者心。天地有穷时，此心无终极。一年复一年，一日复一日。一日复一日，花落又花开。川流何时回，人去何时来。狐之无知，尚死首丘。龙之矫矫，终复其仇。舜巡苍梧，崩于何所？二女有泪，滴成湘浦。不见所思，如此其苦。所思不见，不如不思。今日白发，昨日青丝。中心之灰谁知之。  

***隐庵夜坐***  

时危兼岁俭，身世两茫然。避地穷依佛，休粮馁学仙。虫吟将晓夜，雁叫欲霜天。兀坐临窗竹，挑灯照不眠。  

***追和顾中庵斋中晚望诗***  

十年悲隙影，依旧叹云关。花发高低树，书藏大小山。夜深络纬急，我老薜萝间。错比方干宅，吟诗涕满颜。  

***自悼***  

委心任运梦魂安，所欠无过未盖棺。方丈书巢盘马磨，半生家产钓鱼竿。妻孥累重支吾拙，朋好愆多补救难。回首中朝全盛日，茫茫已作上皇看。  

粘天浊浪障天尘，不死嫌迟二十春。交到白头能有几，看将青眼属何人。和凝多事文章版，张俭无家患难身。羡杀凫鹥闲泛泛，碧波清浅日相亲。  

***冒襄***  

冒襄，字辟疆，号巢民，又号朴菴，如皋人。明崇祯壬午副贡，授台州府推官，不就。有《朴巢诗选》、《水绘庵诗集》。  

***昌田洞***  

怪石大小立，冲激发高响。偃仰適所乐，苍莽结幽党。一望古参横，位置各有像。绿雪拄波帘，喷珠上余颡。水石角异观，万态堪奇赏。游鱼吹雨丝，俊鸟洗翠氅。薄舟袅娜行，氵众然滞双桨。榜人嗟蹇涩，余意怅遄往。  

***宣德铜炉歌为方坦菴年伯赋***  

龙眠先生须鬓皤，两朝鼎贵称鸣珂。丝纶世掌遭迁播，邗江卖字书擘窠。生平嗜古入骨髓，玩好不惜三婆娑。有炉光怪真异绝，肌腻肉好神清和。窄边蚰耳藏经色，黄云隐跃穷雕磨。洼隆丰杀中规矩，红榴甘黛粉雷蝌。我时捧视惊未有，精光迸出呼奈何。恭闻此炉始宣庙，制器尚象勤搜罗。宫闺风雅厌奇巧，炉煹精妙无偏颇。或云流乌一夜镕宝藏，首阳铜枯汁流酡。或云炼铜十二取轻液，式仿官瓷非鬲牺。彝乳花边称最上，鱼蚰诸耳无相过。博山睡鸭真俗丑，宋烧江制咸差讹。工倕拨腊昭千古，香龙火暖浮金波。宜香宜火宜几席，宁惟鉴赏堪吟哦。百金重购拟和璧，旃檀函贮文犀驮。后来北铸并南铸，道南施蔡皆幺魔。乱真火色终枯槁，磨治雕凿蛟龙呵。平生真赏惟忏阁，同我最好沈江河。抚今追昔再三叹，怜汝不异诸铜驼。一炉非小关一代，列圣德泽相渐摩。我今为公作此歌，万事一往何其多。歌成乞公书大字，明日且换山阴鹅。  

***送别程明士***  

程君一生湖海客，慷慨悲歌古无匹。当代谁人更游侠，意气纵横称第一。余也愁病隋堤别，片言相讬成胶漆。忆昔君家蜚语连，竹林大阮真可怜。孤身七入蜚狐塞，独夜长歌《猛虎》篇。保孤全宗果不易，此事已有千人传。月明跌荡旗亭肆，握手秋宵论往事。阙下将为汗漫游，座间不露英雄气。余也有子趋燕台，何时振融还归来。讬君之语语何骤，此意敢望常人哉。西风萧萧日将夕，满目骊歌留不得。为我须乾白玉壶，因君一拓黄金戟。  

***无大师掩关高座客秋相见以诗示余今夏无忝重过白下因倚韵和寄***  

历尽中原破衲身，竹关坚键识前因。更生至再留今我，万死濒仍见古人。朱岳有怀煨茧芋，青林无发岸纶巾。齐年当日称联璧，犹记来游共抚尘。  

***戊戌仲冬九日陈其年初过塞庐宴集即席限韵***  

异代论交风雪寒，飘然书剑泪痕看。楼松化石今余几，风雨如期古所难。对尔须眉堪共照，问他薇蕨许谁餐。霜天片月当年白，萧飒西风夜未残。  

***和阮亭秋柳诗原韵***  

南浦西风合断魂，数枝清影立朱门。可知春去浑无迹，忽地霜来渐有痕。家世凄凉灵武殿，腰肢憔悴莫愁村。曲中旧侣如相忆，急管哀筝与细论。  

红闺紫塞昼飞霜，顾影羞窥白玉塘。近日心情惟短笛，当年花絮已空箱。梦残舞榭还歌榭，泪落岐王与薛王。回首三春攀折苦，错教根种善和坊。  

无复春城《金缕衣》，斑骓蝶躞是耶非。张郎街后人何处，白傅园中客已稀。誓作浮萍随水去，好从燕子背人飞。误传柳宿来天上，一堕风尘万事违。  

台城隋苑总相怜，忆昔萦堤并拂烟。金屋流萤俱寂寞，玉关羁雁苦缠绵。十围种就知何代，千缕垂时已隔年。最恨健儿偏欲折，凉秋闻道又临边。  

***小秦淮曲***  

何处能令客思消，沿流出郭到红桥。更无丽瞩堪娱悦，随苑风光是柳条。  

千丝吐尽尚为蚕，花月心情事事堪。前夕家园争乞巧，穿针小妇忆江南。  

游侠髯麻柳敬亭，恢谐笑骂不曾停。重逢快说隋家事，又向河亭一日听。  

***冒褒***  

冒褒，字无誉，号铸错，如皋人。诸生。有《铸错老人集》。  

***送别陈其年***  

城角苍凉夜如水，江干北风一千里。故人驾言欲遄征，薄暮呼童具行李。慷慨握手出城隅，欲别不别歌《骊驹》。酒酣相顾各叹息，仰天熟视西飞乌。须臾月落孤城堞，茫茫万里江涛叠。挥手河梁归去来，孤帆六幅轻如叶。吁嗟聚散何太悲，人生自有别离时。去年惜别寒江畔，今年又作送君词。君归勿复伤迟暮，世人谁爱扬雄赋。铜官山头百草枯，好向霜天猎狐兔。  

***李孔昭***  

李孔昭，字光四，号潜翁，蓟州人。明崇祯癸未进士。入国朝，不仕。私谥安节先生。有《秋壑吟》。  

***遂情***  

夙昔志旷间，奋毅脱俗累。日急食与眠，余若悉可已。淡极精神生，随意娱笔纸。当暑卧南轩，客至常不起。忘谢迎送失，坦然废冠履。扪心无是非，何暇计誉毁。白云上古来，就我行复止。好客懒贳酒，清谈顾移晷。留去皆自然，交情信如水。吾方学草木，委形阴阳里。傥人患我真，弃置同泥滓。  

***酬杜纯一年兄久别相见赠言***  

宇内甚旷远，日月一何速。久别十余年，容颜易昔夙。把酒话浮沈，世事良反覆。感君云霄客，谆谆念朴<木敕>。薄才安蹇劣，非能爱林麓。况值愁病侵，甘心学草木。所恃有故人，脱蓑方秉轴。立贤遍远迩，造我苍生福。四海息兵荒，野老乐耕读。转瞬功成时，偕手说蕉鹿。  

***哭友人魏台司避乱山居遂亡***  

蓟门英敏士，避世筑山阿。浩歌响林木，心气高嵯峨。坐待天地清，自恃发未皤。造化竟无情，贤豪如之何。是为志士师，猛省惧蹉跎。  

***泛舟夕阳***  

水自孤竹来，积清不可易。循兹削岩侧，溪峰相配碧。逸者五六人，荡舟日之夕。怡然山水中，此身欲木石。动静悟天机，心歇悔形役。随兴坐矶岛，垂钓怀在昔。  

***登盘山云罩寺***  

绝顶盘空际，登攀近日华。一峰邻造化，四顾俯云霞。东海神仙宅，西山帝子家。连氛遮不见，予意满天涯。  

***立春有感***  

杀运正当三十载，东风暂送一年春。寒梅卧雪山中老，弱柳蒙尘路畔新。对酒依稀当日事，吟诗寥落故园人。阳和早入桃源去，我欲寻花急避秦。  

***盘山李靖菴秋***  

古刹高山秋早寒，幽居清景隔尘寰。天空野色连窗际，人尽风声在树间。片月独涵潭水净，万松长锁白云闲。静中禅客无闻见，嘹喨西风雁自还。  

***魏一鳌***  

魏一鳌，字莲六，直隶新安人。明崇祯举人，官忻州知州。有《雪亭诗草》、《虫音》。  

***读明忠烈朱先生霞淑遗册***  

拂拭瑶篇光气寒，淋漓纸上见忠肝。风鸣泉畔魂哀啸，雨洒霜林血染丹。落日无戈回晚照，中流有柱挽颓澜。我今心事凭谁说，泣拜先生仰面难。  

***苍岩山限韵***  

山怒拔天外，云闲不受拏。檀林失白日，药草荐新茶。磵陡梯登岸，楼空昙放花。黄昏钟磬发，惊起欲栖鸦。  

***张拱垣南师山庄***  

一水下园蔬，千山环敝庐。晓云填断岭，暮鸟唤归锄。树荫天疑雨，沙明虫著书。无劳知魏晋，午梦正蘧蘧。  

***曾灿垣***  

曾灿垣，字惟闇，号即庵，闽县人。明举人。有《即庵诗存》。  

***幽州马客吟***  

北人重骅骝，南人习驽马。幽州马客雄北方，年年买马出西夏。朝闻羽骑驰江南，驱马千群自南下。千金不惜表霜蹄，百金不惜连障泥。南方土热违马性，南方技浅薄马医。朝夕掉尾扑蛟蠛，霜毛落尽露筋脊。今年壮士食马肉，明岁燕台悬骏骨。东市买马鞭，西市买马鞍。锦障秋风裂，荒槽晓月寒。南人款段日驰逐，归饱豆栈果下宿。马客朝来出无车，行向人家借黄犊。  

***卜居***  

野老蜗牛舍，渔翁梭子船。各自不相易，同寄一山川。儵鱼喜浮阳，往往为饵牵。当其胠泥沙，岂不愿深渊。人生各有营，阅途纷万千。苟欲宅其身，岂不在圣贤。世人尚眉睫，小喜快当前。朝菌与蟪蛄，分争大小年。多谢繁华子，厚意似微怜。凫鹤不相续，贱性靡所迁。不疑又何卜，中情良谓然。  

***喜二谢至***  

幽梦不相期，开门適所思。楼当山缺处，客到酒香时。乱草十余步，闲花三两枝，忍看今夜月，已隔柳阴迟。  

***丙申除夕***  

最是劳人处，残年待夕阳。忧危身易老，离乱日尤长。腊酒酬穷鬼，文章落战场。独怜天地大，醉眼混玄黄。  

向夕平安火，千门望寂然。役夫徵隔岁，征吏急穷年。敝屦行荒市，余生付石田。谁知此日月，数里异风烟。  

***偕吴友圣登吴山***  

西山突兀俯城隈，客里同过坐石苔。绝顶风烟愁立马，百年邂逅几登台。海门浪屋潮头见，郡市鱼鳞水面开。吴越兴亡俱在眼，那能词赋不生哀。  

***向文焕***  

向文焕，字亦庵，贵筑人。明桐梓教谕。有《孤云亭集》。  

***山中访邱醉石见小径菊花有作***  

秋菊经霜老，霜高汝亦寒。偶将摇落意，惜此晚芳残。为与故人约，相期今日欢。黄花小径外，鸡犬款门阑。  

***访舫公不遇老僧同回***  

物外访禅隐，萋萋霜草深。香云沉佛阁，落叶点松阴。木纳老僧性，幽栖寒鸟心。重门扃阗寂，何处作孤寻。  

***上林山庄雨中刈稻***  

山田不耐雨，霡霡只经旬。秋事勤朝夕，生涯多苦辛。公家有常赋，邻叟不嗟贫。寄谢远游子，吾生甘隐沦。  

***梓木冲山庄云心菴赠老僧佛然***  

结菴清净里，夜夜报疏钟。古佛寒花供，香粳野水舂。山深无虎迹，岸缺自云封。篱外多闲地，好栽三两松。  
