---
title: 第6部分
index: true
icon: editor
order: 6
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷四十二

***李来泰***  

李来泰，字仲章，号石台，临川人。顺治壬辰进士，历官江南苏松常道。康熙己未召试博学鸿词，授侍讲，迁侍读。有《莲龛集》。  

***湖口***  

旧日题名处，春风又绿芜。合流江九派，砥柱石双孤。树色遥分楚，舟行已尽吴。只惭渔父问，能赋《石钟》无。  

***挽郑宝水参藩***  

闻道心如水，遗风满八闽。山川存正气，湖海识遗民。太息壶头日，凄凉谷口辰．东南耆旧尽，哀些若为陈。  

***为吴起凡赠许贞甫南还***  

六载烟尘暗江浒，雕阑十二春无主。累累军前半死生，桃花血渍燕支土。落花飞絮总成尘，青冢还留现在身。祇惊赤白囊中羽，误作丹青画里因。高阳老人能任侠，间关万里随俘获。气激情亲解动人，相逢燕市悲歌客。白头宫监住京华，慷慨曾传古押衙。金钱自系将军树，婉娈时回阿母车。感君高谊为君起，尽解金羁脱胥靡。从知今日庆其苏，敢忆当年叹如毁。别有延陵一片心，莺雏燕老信沈沈。与君同和南飞曲，脱叶随风识故林。  

***舟中晚晴***  

霖铃歌遍湿金徽，倚棹初迎翠影微。喜近月轮添暮色，还占风角问朝晖。黏云修尾垂垂下，贴水轻翎款款飞。见说江天方晚照，沙边重理绿蓑衣。  

***觉尘余故人子也以僧来谒书此赠之***  

昔年曾访王官谷，故苑飘零事已非。为问故人谁白发，忽惊孺子变缁衣。江湖道远麋能逸，丘壑心存鹄自违。太息廿年尘土梦，钝根未解箭锋机。  

***王西屏先生虔事佛母得异木备岩壑之奇用承趺坐以颂赋见示为题二章***  

异植疑分自竺腾，浮来趺下见奇徵。赋心讵止拈枯树，象教应如颂古藤。体具真形图五岳，坐移光影悟千镫。何时亲展楞伽路，认取香岩最上层。  

盈笏都将万象含，真如茎草建精蓝。疆藏蛮触图难尽，蛰隐蛟螭气尚酣。秘笥浑疑开篆籀，垆烟长为起云岚。知君胸具闲丘壑，来与维摩共一龛。  

***题海虞邵氏草花图***  

《竹杖》歌断楚云殷，拾取江蘅杜若还。却笑当年黄子久，只将痴笔写虞山。  

***潘耒***  

潘耒，字次耕，号稼堂，吴江人。康熙己未召试博学鸿词，授检讨。有《遂初堂集》。  

***卦山***  

卦山交山阳，孤峰独崔嵬。下眺一气中，棱棱露岩崖。森如六爻列，错若万卦排。我来正雪霁，寒空无纤埃。群峰皎练明，万柏攒一苔。远见介山巅，干霄白皑皑。近瞩交城城，微茫辨楼台。文峪下西谿，汾川自东来。连山走黄河，屏扆却抱回。谁言万家县，形势亦壮哉。守险在良牧，济世须雄才。利铁锢穷岩，健马嘶风哀。刘渊亦何人，石匣为之开。苍天不可问，浩歌舒远怀。  

***忻州婴杵庙***  

烈士不爱生，亦不卤莽死。苟生颜面羞，徒死魂魄耻。生死各有立，机括妙相倚。婴杵得其深，一发存赵祀。千夫共舆瓢，不如道旁委。两人利断金，同心而殊轨。间牒有阴阳，奇正相表里。神鬼未能窥，宵小安足拟。赵朔亦何人，得士有如此。驱车出忻州，酹酒吊故里。秋风正萧骚，浩歌热双耳。带兆虽中绝，巢卵岂俱毁。藏山不可求，哀哀哭公子。  

古人贵成事，今人贵成名。义声岂不美，躁取事或倾。吾心在千秋，旦暮安足争。太史佣法章，丙吉不自明。生潼闻李善，卖卜有王成。短箠訽楚隶，漏船舞吴兵。奇巧千万端，权舆于杵婴。精诚生智术，狡狯不足惊。死生判难易，当时费权衡。功成终下报，命乃鸿毛轻。为难勿藉口，君子守其经。  

***西泠展墓***  

三尺蓬科几树梅，梅根碧血总成苔。春山雨露僧时到，画角昏黄鹤一来。入梦有人迷北海，招魂无地哭西台。鸱夷未化钱塘水，莫怪潮声夜夜雷。  

麦饭椒浆拜草间，相看应怪我苍颜。休疑陆弟曾如洛，为报梁童已出关。将母归来无旧业，藏书到处有名山。《西征》赋就何人赏，焚向东风血泪斑。  

***赠杜于皇***  

男儿无家复无国，六合飘然一孤客。客行落落云出岑，其去无迹来无心。山水佳处便淹泊，偶然相遇不可寻。黄冈先生古豪士，胸吞云梦八千里。神鹰铩翮不得飞，丹霄碧海将安归。三十年来泛江舸，大块无尘能著我。商山须眉大泽裘，游戏人间无不可。往年访友扬州城，州人喧呼看岁星，如云冠盖趋门庭。先生酣眠醉不醒，醒来洗眼焦山青。金焦如螺意不快，一叶翩然下江濑。青丘方壶不可期，白龙赤鲤遥相待。我亦汗漫之遐方，束发结交多老苍。惟翁差池未识面，江云关树空相望。锡山叶脱蠡湖朗，散步禅房见邛杖。怪来避地已经年，笑我劳劳逐尘鞅。昆明劫火方洞然，老鳌抃山波接天。土偶桃人莫相笑，久客会有还山年。先生无事但宴眠，大瓢满酌清冷泉。君不见君家杜陵丧家者，茅屋秋风泪盈把，挥泪高歌《洗兵马》。  

***赠钱饮光***  

蹀血生还万里天，土床树屋尚依然。笺余《易》象研朱细，踏遍云山著屐便。久矣泥涂书亥字，凄其衰白感丁年。谁怜灵武麻鞋叟，老向空山拜杜鹃。  

***画松歌为梅瞿山作***  

画松不难与松似，贵得寒空磊落意。一片梢云拂雪姿，巍峨迥与凡柯异。梅君都官之后人，才华标格都绝尘。善画尤工作松树，寸管貌出千龙鳞。孤根直幹势奇矫，烟涛漠漠开清晓。直如白虹亘晴霄，怒如苍龙作鳞爪。端如岩廊坐伟人，高如深林出遗老。一气淋漓入化工，千寻错落舒怀抱。毕宏韦偃不可追，粉本岂是人工为。十年看松甫落笔，黄山万树为君师。黄山之松信奇绝，太古以来无斩伐。十步蟠拏九步折，行空偃地无罅缺，搘撑岩崖碍日月。嗟我不得掉臂行游于其间，尘沙日夕彫壮颜。徒对慈仁两秃幹，朝行婆娑暮忘还。梅君何当访尔就茅屋。抱琴醉枕松根宿，看君作画题诗老亦足。  

***二姜先生祠***  

轼辙齐名世早知，百年忠义系人思。忠传折槛排奸日，义想衔刀伏阙时。两地青磷埋宿草，一山红树妥新祠。吴门野老多相识，雪涕争看幼妇碑。  

***经姜给谏墓作***  

青峰一曲抱愁云，中有先朝谏议坟。往日儿童识邹浩，到今野老哭刘蕡。山头树屋称残卒，地下戎衣见故君。埋骨便为乾净土，丰碑华表漫纷纭。  

***马当山***  

飞帆如箭劈流开，遥奠江神酒一杯。好风肯与王郎便，世上惟君不妒才。  

***羊城杂咏***  

崖山尚住宋遗民，文陆当年事苦辛。穷海不春犹正朔，孤航无土自君臣。忠魂郁作潮头怒，浩气蒸成蜃阙新。异代流风多感激，草间时有纳肝人。  

***万年桥***  

旧传吴胥门，有桥甚雄壮。不知何当事，谄媚分宜相。拆毁远送之，未悉其真妄。兹来经秀江，巍桥俨在望。横铺八九筵，袤亘数十丈。石质尽坚珉，蹲狮屹相向。皆言自苏来，运载以漕舫。严老自撰碑，亦颇言其状。始知语不虚，世事多奇创。桥梁是何物，乃作权门饷。鞭石与驱山，势力岂多让。充此何不为，穹天一手障。为德于乡里，或云差可谅。不闻掠彼衣，而令此挟纩。冰山一朝摧，籍没无留藏。独此岿然存，千秋截江涨。颂詈两不磨，功罪亦相当。犹胜庸庸流，片善无足况。吴山多佳石，胥江足良匠。有能更作桥，旧式犹可仿。  

***泛洞庭湖***  

九江潴一湖，占地楚封半。名城十二三，微茫缀湖畔。夏秋水盛时，涵天四无岸。中流吐日星，余波沸江汉。我行值仲冬，水落势平漫。犹然浩无涯，道里不可算。安乡抵巴陵，淹泊屡昏旦。眠餐蛟龙窟，偃息冯夷馆。风涛猛堪惊，云物奇可玩。霞蒸锦鲜新，日烁金灿烂。水浮玻璃天，山横青玉案。帆移畏回飙，雁度愁弱翰。城中标五湖，雄奇此为冠。平生慕图咏，及兹穷壮观。最喜流潦清，客水尽消散。全湖露真形，山川见条贯。惟湖有容德，不盈亦不暵。世人昧远览，临流畏湍悍。不有大壑潴，数州尽沈灌。配渎能停潆，比海齐浩瀚。愧无郭木才，神功莫能赞。亭毒思化源，望洋但三叹。  

***水车***  

世间大巧不自用，用物之力因自然。力大无过风与水，驱使有道天无权。帆樯辐毂皆圣作，水车奇妙尤无前。筑防壅水令湍悍，冲波蹴踏车轮旋。轮广丈余贯以轴，编筒其上巧在偏。仰则吸水俯吐水，如瓶倾泻檐溜悬。刳木为槽受其吐，驾空行远归于田。神龙卷波谢迅疾，霖雨注地输连绵。昼翻夜运不暂息，无人守视常转圜。溪丁作碓舂米穀，山僧修笕行清泉。一家一户自便利，岂如普润泽不专。汉阴丈人戒机事，此非私智天机全。于人无争物无损，其器可守法可传。吴淞水平不可激，夔蚿相视休相怜。但安桔槔守拙钝，勤苦亦自邀丰年。  

***沈珩***  

沈珩，字昭子，号耿岩，海宁人。康熙甲辰进士，官内阁中书。己未召试博学鸿词，授编修。  

***宴集真如塔院怀曹秋岳先生***  

两国人文会，岷峨本竞高。于今江左席，孰与谢公豪。霜染秣陵树，波传胥岭涛。盘空同极目，延望主风骚。  

***米汉雯***  

米汉雯，字紫来，号秀岩，宛平人。顺治辛丑进士，官长葛知县，行取主事。康熙己未召试博学鸿词，授编修，迁侍讲。有《漫园诗集》、《始存集》。  

***送徐次履还宣城***  

弱龄事章句，缟纻慕畴昔。思与贤豪人，盟心矢金石。江南今日有徐子，藉甚诗名推正始。到来为结忘年交。魏都高宴差堪拟。每逢予唱必和歌，萧寺空斋取次过。登高共草银镂管，遥夜同倾金叵罗。三时去我如过翼，世事悠悠那终极。酒酣击筑呼呜呜，搔首问天长太息。素心自问久为群，促膝披襟细论文。囊中琼玖投将遍，君言归卧姑山云。姑山崔嵬势无敌，四时苍翠常如滴。谢朓青山俯碧湍，谪仙楼阁临丹壁。知君卜筑枕通川，松竹盘纡薜荔连。长风密谷朝舒啸，皎月清溪夜扣舷。自是此乡饶足乐，留君不住怀殊恶。灞上长条惨客装，草堂梁月愁罗幕。行程况复正当秋，云白枫丹雁影稠。更持此日惊人句，为寄长安诸旧游。  

***伯玑新成小舫邀游东湖次韵***  

扁舟如小阁，列坐豁尘襟。待月移芦港，追凉系柳阴。客贻新制茗，邻借旧藏琴。苏圃遗踪在，千秋共素心。  

***滏阳道中***  

远近和鸣鸡，朝晖望欲迷。波环堤左右，地似瀼东西。柳影藏凫队，荷香送马蹄。赏心随命酌，村酒正堪携。  

***送张松樵链师还庐山***  

竟谢浮荣觅紫芝，好山深处结茅茨。伯英家法原能草，栗里遗民更有诗。时踏青苍舒朗啸，未忘黑白一弹棋。匡庐到处悬飞瀑，可许支筇共问奇。  

***黄与坚***  

黄与坚，字庭表，号忍庵，太仓人。顺治己亥进士，官知县。康熙己未召试博学鸿词，授编修，历官赞善。有《忍庵集》。  

***辰龙关***  

郁盘鸟道中，忽睹巉<山严>削。双耸若天门，神工斧斤凿。攒刺剑戟横，摩厉成锋锷。青冥杳无垠，怪雨从空落。一径折霄光，绝壁尽倒却。千仞蹙孤危，不敢栖猿玃。攀跻坂益欹，数武困行脚。嗤彼铜马余，持铩倚木阁。狼窜崄一嵎，俄就官军缚。于今走轻车，亭午气颓索。白日景蔽亏，一步一狞恶。瞬息度层关，须鬓恐非昨。  

***闻砧***  

万井西风下，城高一叶飞。可怜今夜月，重捣去年衣。听乱情交切，声疏力渐稀。异乡刀尺冷，多少客思归。  

***金陵杂感***  

敕选良家降墨封，玉车轻幰进昭容。花开并蒂鸳鸯暖，酒醉同心琥珀浓。萧寺鼓鼙惊翡翠，蒋山风雪葬芙蓉。飘零故剑秋江上，回首长干冷暮钟。  

龙虎钟山百战雄，朔风吹浪下艨艟。彫戈压阵黄沙断，铁锁沈江赤烧空。鳷鹊观消春雪里，凤凰台冷暮云中。由来帝业终荒草，铜狄何曾恋汉宫。  

***沂州客店遇同乡友人***  

江郭萧条尚苦兵，讶君北走得班荆。地悬淮海艰消息，人历冰霜倍老成。同话寂寥皆逆旅，两经离乱即余生。故园风物那堪问，但说梅花已系情。  

***功臣山***  

郁盘松径偃青苍，甃石犹看废苑墙。雅噪断桥騕褭绝，草埋眢井辘轳荒。王宫灭没余抔土，霸业销沈付夕阳。争似普光遗塔在，路人指点客徬徨。  

***婆留井***  

绿莎萦绕水澄清，荒井翻因得大名。怪道真王身不死，水犀万弩射潮平。  

***李铠***  

李铠，字公凯，号惺庵，江南山阳人。顺治辛丑进士。康熙己未召试博学鸿词，授编修，历官内阁学士。有《恪素堂集》。  

***丹阳道上***  

晓入云阳道，喧呼次第行。山空看日上，江近觉潮生。客路贪斯竞，人心淡自平。扁舟随泛泛，亦足赴王程。  

***徐釚***  

徐釚，字电发，号虹亭，吴江人。监生。康熙己未召试博学鸿词，授检讨。有《南州草堂集》。  

***登燕子矶***  

危矶万仞郁嵯峨，吴楚青苍入望多。潮压上流江郢阔，天连平远片帆过。景阳兵合钟初断，《玉树》歌残水自波。几见新亭重洒泪，夕阳终古叹渔蓑。  

真乘寺散步有感寺在太湖县。  

废寺残碑锁绿苔，客怀羁寂好谁开。欲追胜事寻仙迹，司空山中有八仙棋局。先觅真乘上讲台。云起司空回翠壁，天连衡岳压黄梅。地与湖广黄梅接界。不堪指点前朝事，犹有胡僧话劫灰。僧言张献忠破城之后，寺被残毁，今殿基仅余瓦砾。  

***淮行***  

藕花萧瑟野塘幽，五月淮行气似秋。桥市鱼虾争换酒，水田芊栗半盈舟。云移楚甸孤帆冷，树老隋堤片月留。莫向韩祠怨衰草，汉家陵庙已荒丘。  

***聊城***  

闻说聊城箭，曾传燕将书。孤危忠乃见，反覆志安居。但计奇功就，终成霸业余。未因蹈东海，国士岂关渠。  

送侯大年还江南时大年欲再至山东。  

黄沙吹风暗京国，行子对面不相识。踯躅难寻故旧欢，终日城南望城北。忽逢侯生市上来，驻马相携饮百杯。十年倾倒足怀抱，长沙富贵何有哉。怒马高车去如驶，五侯七贵今如此。落拓谁留一布衣，羁栖且共居萧寺。萧寺论诗昼掩门，每当风雨坐朝昏。一饭未曾遇知己，何况当年国士恩。余昨偶从山东来，君今又向山东去。回首方思泰岱云，别离无那燕台树。燕台树下泪如线，此行羡子归乡县。阁上如逢扬子云，道余挟策犹贫贱。谓既庭师也。  

***慈仁寺双松歌***  

我昔曾游泰岱间，秦松汉柏相追攀。霜皮剥落几千载，雷雨昼黑垂空山。我今走马慈仁寺，便欲追寻怜好事。金元遗迹双树存，未知何人始位置。天鹅驾风正北来，虬龙倒影拂苍苔。白日沈沈不照地，静闻竽籁犹悲哀。长安栋梁尽材杰，独尔嶙峋冻欲裂。惨澹虽遭风雪欺，槎牙不受烟霜折。吁嗟此松何拳跼，岂逐疏顽死岩谷。安得商山四老翁，长歌与汝《紫芝曲》。  

***题方邵村画青藤古坞图***  

第六桥头花正飞，云居洞口莺乱啼。晶帘如水展图画，青藤{穴叫}窱蚴蟉垂。千曲盘拏罥石骨。会稽曾种田水月。山阴徐渭号田水月，筑青藤书屋。冶湄主人复好奇，烟霞自抱龙蛇窟。十年结屋恒山巅，青羊白鹤时周旋。一朝献策挟手板，双凫忽坠西湖边。薜荔含颦山鬼啸，陶公谢客称同调。夜月弹琴玉树凉，相羊直欲凌壶峤。自言此图貌故山，松花落尽藤萝斑。龙眠妙手今周昉，细皴巨劈摹荆关。吁嗟方干旧是神仙姿，鸣珂曳组黄金墀。玉河烟树春如梦，游戏人间称画师。方旧官侍御。青藤冶湄好风格，尤喜雄谈兼岸帻。茑月松阴少闭关，柏台兰省终前席。我家南州旧草堂，兔葵燕麦俱荒凉。何当从君乞数行，竟须归种洞庭傍。  

***归太仆祠堂歌***  

千古文章叹薪积，腐迁班掾争辟易。倔强简傲岂无才，欧柳曾王中绳尺。百余年来归震川，遗经自抱荒江边。琅琊济南互搘拄，余子碌碌纷眼前。甫里先生是吾师，论文得失寸心知。披榛逆旅扪遗迹，瓣香遥掷傍人嗤。此事微茫已十载，瓦砾霜浓犹不改。黄州学士今最贤，建植华堂发深慨。雪滩钓叟持相闻，意气难随宿草堙。请看奇士侯芭识，那可悠悠与俗论。太息风烟回钜鹿，绝巘茅斋蔽荒竹。寂寞娄江一片云，年年飞傍太行麓。  

***游虎跑泉寺***  

山路馥幽花，探泉入谿谷。蓝舆过寺门，石骨乱飞瀑。跨涧饮列虹，方池浸寒玉。朱鳞戏碧波，翠藓上斑竹。绀殿俯冬青，齐奉古天竺。携樽塔院西，野梅傍山麓。因想坡公游，葛巾连野服。引瓷夜月凉，树下《茶经》续。甘冽赛中泠，七碗驱烦浊。余亦挂诗瓢，聊步古人躅。藉此一泓清，鉴彼须眉绿。  

***晓发衢州***  

晓月催征棹，溪喧浪不平。雾笼岚变幻，滩急水纵横。曲岸苍烟黑，遥山堠火明。短篷孤枕上，一梦觉鸥轻。  

***九日同晋江黄俞邰会稽罗宏载牂牁江辰六黄山江梦得黑窑厂登高归饮梦得寓斋同赋***  

眼前好景重阳节，羸马难寻郭隗台。碣石晴云宫树迥，燕山积翠凤城开。深杯坐惜持螯会，短发羞称献赋才。归步天街凉似水，月明清露满高槐。  

***孟冬五日偕宫声舟次颂嘉暨家胜力兄集石林寓斋小饮限鞠字韵***  

微霜薄庭除，晴雾笼朝旭。寒鸦过苑墙，朝罢相休沐。閤户秘珠宫，怪鸱吓鹙鵚。残碑卧墙阴，落叶疑邃谷。索米恒苦饥，谁人解幽独。好友急相招，得饮快所欲。亟命巾车来，入门把丛菊。棐几竹榻边，茶铛湘帘曲。图史架上陈，差强牛背读。赋字怕生疏，诗句嫌惯熟。雅志薄《风》《骚》，高怀洗龌龊。同时三四人，相对无拘束。嘉殽荐五簋，家酿倾十斛。据案夺枭卢，葛巾不用漉。钱子发雄谈，慷慨惭离筑。曹公气疏阔，为我豁烦促。横槊仍赋诗，哀音比戛玉。狂态逊汪伦，蝥弧共争逐。论文口诙嘲，白眼笑家督。主人乔石林，颓然惟扪腹。新月挂银钩，垂帘烧短烛。街鼓正紞紞，犹觅觥船覆。潦倒步前楹，归路嗤僮仆。万事等浮云，世情嗟转毂。不饮竟何为，双鬓岂终绿。  

***忆昔行送江辰六之任益阳兼柬罗宏载***  

忆昔征车来紫陌，与君同作长安客。把臂相欢意颠倒，萧寺逢迎无促戚。朱提赐出天府金，日饱太仓米一粒。江东罗髯气正豪，击钵联吟醉书壁。腊残冻雪浇浊醪，袖出黄柑手亲擘。明年献赋太和殿，而我三人同载笔。我诚忝窃君拂衣，此心原不负车笠。罗髯参幕去熊湘，时宏载入韩抚军幕。君向酒垆还岸帻。每逢得失话升沈，襟期磊落开胸臆。目今滇黔将荡平，圣主求贤方侧席。急须循吏抚残黎，君幸弹冠仍捧檄。黄陵苦竹烟雨深，稍喜年来烽火熄。桃花江岸子规啼，驯雉朝飞藏秀麦。问俗重寻岳麓碑，行春遥过贾生宅。且从宓子事弹琴，漫学陶潜归种秫。君才于世无不宜，治行终当推第一。奏最何劳岁月深，行见锋车早晚出。傥从君府遇罗髯，为道相思忆畴昔。  

登舟凤楼和杨铁崖原韵楼在上海县东北天妃宫，宋咸淳中建，后毁明万历间。里人秦侍御嘉楫扩城楼为之。  

危楼千尺傍云梯，帘卷晴空雉堞齐。丹凤朝飞银汉接，苍鲸夜吼海天低。潮声欲落青鸾杳，树色全荒杜宇啼。笑问三姑寻弱水，长川东注几曾西。  

***夹江***  

夹束江逾急，沙围残堞存。林深虎多迹，山冷翠当门。野树重遮坞，泉流曲抱村。孤舟一线入，岚气变朝昏。  

***沈筠***  

沈筠，字开平，仁和人。康熙己未进士，改庶吉士。是岁召试博学鸿词，授编修。有《斗虹集》。  

***送赵恒夫司榷邗关***  

含香建礼识英名，礼榷新持使节行。蓟北暂移琴鹤去，竹西长听管弦声。从教筐篚登天府，自有文章继汉京。最羡风流官阁底，梅花一树赋初成。  

***范必英***  

范必英，原名云威，字龙仙，一字秀实，号伏庵，长洲人。康熙己未召试博学鸿词，授检讨。  

***湖浦***  

晚步已穷云水地，何人小筑傍湖阴。穿村正喜迎枫叶，问菊翻成到竹林。隔浦山低嫌浪阔，远帆风定觉秋深。缘知落日堪乘兴，少伯扁舟未可寻。  

***崔如岳***  

崔如岳，字宗五，号雪峰，获鹿人。康熙乙卯举人。己未召试博学鸿词，授检讨。  

***省耕诗***  

圣主重民事，农官占岁祥。苍龙舒异瑞，朱鸟焕春阳。南亩青旗灿，东方紫气昌。民间舒疾苦，天上沛恩光。雨露沾人普，乾坤福物长。旋生欢忭色，顿觉耔耘忙。耕九无他虑，余三有积仓。闾阎闻舞蹈，俯仰颂虞唐。百二邦畿重，十千编户强。绀辕输玉粒，黛耜壮金汤。督稼资军实，省耕筹岁荒。鸟含佳种至，云拂野花香。秀草随时发，嘉禾与日芳。四郊歌幹止，九土荷安康。草野勤劬笃，仁君爱育彰。蠲租欣旷典，履亩赋新章。庆集丹霞迥，风和玉辇翔。千官罗淑景，多士咏思皇。秉耒田家子，横经稽古郎。为传天子意，抒悃矢赓扬。  

***张鸿烈***  

张鸿烈，字毅文，江南山阳人。康熙己未召试博学鸿词，授检讨，历官大理寺副。  

***月夜抵富阳***  

凉飔吹布帆，新月映遐浦。崖谷杳苍翠，萧条肃孤旅。林暝樵火微，江静山容古。才历渔浦潭，忽到富春渚。客怀正纷错，肆瞩久延伫。惜哉孙伯符，霸业归何所。  

***方象瑛***  

方象瑛，字渭仁，遂安人。康熙丁未进士，己未召试博学鸿词，授编修。有《健松斋集》。  

***龙洞背***  

神龙穿石飞，洞壑昼常晦。人乃捷于龙，盘旋出龙背。蹑衣入重云，势与风雨会。危崖千万状，不知始何代。突兀浮图高，纵横屏幛大。鳞鬛树干章，泉流吐飞沫。下注不测溪，沈沈气冥昧。傥燃牛渚犀，百灵宛然在。羌山多灵奇，策名此为最。何必御风行，旷然天地外。  

***七盘关***  

鸡头关前七盘岭，蚓曲蛇蟠才见顶。氐中又复度七盘，诘屈纡回势相引。层崖邃谷路转通，拾级忽见云霞空。却怪顶触前人趾，不知举膝当心胸。宁心息魄诧奇绝，万里山川风气别。一关中断陇蜀分，羌笛渝歌乍相接。遥望川巴万点明，白云紫雾还纵横。鳞鳞仿佛峨眉雪，不知何处锦官城。北望京华南望越，怀人两地情偏切。今朝身入大荒西，凉风古驿中秋月。  

***李澄中***  

李澄中，字渭清，号渔村，又号雷田，诸城人。康熙壬子拔贡。己未召试博学鸿词，授检讨，历官侍读。有《卧象山房集》。  

***送宋稚恭省觐归淮南***  

秋风塞外来，吹我燕山树。草色青以苍，中有还乡路。昨岁京洛尘，与君始相遇。抗怀见古人，论文表情愫。行世互箴规，常恐多谬误。脂车感明发，告别一何遽。君有垂白亲，倚闾愁日暮。人生天地间，孝友非细故。挽绥即送行，欲去屡回顾。去去感人情，壮年乃孺慕。  

***自栗子关十里至回龙阁遇雨作***  

谷口自诘曲，关势何<山隆>嵸。十步九回折，磴道连苍穹。杂树涧忽满，幽樛青濛濛。数折至绝顶，开阖无始终。下见沅江水，沿洄循谷中。鸟道挂一线，下上如蚕丛。舆人声号呼，侧足临蛟宫。十里见杰阁，回龙盘虚空。秋色昨夜至，飒沓来长风。关门飞急雨，溅沫悬玉虹。咫尺路已绝，豁达山岩通。歇马投古驿，解衣闻秋虫。  

***与齐贞吉家德公伯含卧衡饮祖家园水亭以心远地自偏为韵***  

京洛多缁尘，一水忽无地。云构俯澄澜，助我濠濮意。微风散沦漪，修鳞跃荷芰。安得木兰舟，陶然成独醉。倚槛望西山，夕阳落空翠。  

***初晴张蓬海石门兄弟过荷堤***  

远来踏草烟，须眉带秋色。村村改旧容，始知风雨力。俯仰剩此亭，高天为我德。残荷挺孤房，柳静溪光直。稼穑乃民命，丰歉在顷刻。君听寒蝉声，已为霜露得。  

***仗剑行***  

男儿万事在怀抱，行年四十耻言老。腰间剑珮七宝装，辞家东出渔阳道。渔阳少年多不平，宝剑化作苍龙精。出匣霜风动鳞甲，黄金作靶曼胡缨。酒酣上马肝肠热，报仇乱洒桃花血。月下提舞向猿公，万里关河散冰雪。虎皮甲袖锦战袍，剑光直拂秋云高。此物真堪献天子，安可弃掷空江皋。谒入金门挂秋水，封豕长蛇不敢起。雄心期断佞人迹，侠骨肯逐侯生死。昔曾斩蛟长桥头，仗策今从赤帝游。古来神物须大用，笑杀冯驩但蒯缑。  

***送学士张敦复先生假归枞阳***  

休沐成归计，离心问落花。几年依日月，此去且烟霞。树里江帆隐，云边驿路斜。悬知怀友梦，时复到京华。  

***七夕吴志伊检讨见过小饮***  

七夕终朝雨，凉风起竹扉。斜阳随客至，浊酒过墙希。命拙身还健，乡遥梦不归。相留怜夜永，清露正微微。  

***答赵壶石象山松下见怀原韵***  

别后桃花几遍开，旧题石壁长莓苔。屋梁月落天南北，山路云深梦往来。幽洞尚留寻胜屐，故人多负出群材。须眉空向他乡老，好护新松待我回。  

***寄龙标施秉***  

醉里谁堪忆故乡，春风万里共垂杨。衡阳南去无征雁，何处青山是夜郎。  

***新店驿雨后口占***  

轻舆晓向山背行，千山万山云气生。潺湲客梦一夜雨，四十八渡皆秋声。  

***吴元龙***  

吴元龙，字长人，江南华亭人。康熙甲辰进士，改庶吉士，历官工部郎中。己未召试博学鸿词，授侍讲。有《问月堂诗钞》。  

***虎牙关坐月***  

雨后来残月，江潭落影寒。乱山同一照，险路几回看。客泪惊秋老，哀虫絮夜阑。柝声常不寐，未许旅魂安。  

***九日偕贵阳诸使君东山登高***  

万里登高日，千峰纵目初。天长迷近远，云合失崎岖。边徼蛮歌起，荒城落木疏。乡心付征雁，可许达音书。  

***庞垲***  

庞垲，字霁公，号雪崖，任丘人。康熙乙卯举人。己未召试博学鸿词，授检讨，历官建宁知府。有《丛碧山房诗集》。  

***山寺***  

荒磴苔乾屐齿轻，寺门晴锁午烟平。滩声静抱香台转，云气虚从古殿生。行径尝留骊鹿迹，题墙偶见故人名。老僧只解蒲团坐，无数松杉一磬声。  

***听寓上人弹琴***  

肃肃日初出，鸟雀寂不鸣。上人理真性，拂弦奏古声。声古神亦穆，冷冷发孤清。乍疑千万山，逼向户牖生。又如秋月下，徐闻溪水行。冥激有殊致，历落难强名。座客斋所向，恬澹以为情。曲终而指歇，音响仍未停。  

***渡易水***  

叹息荆卿去，萧萧易水秋。定知遗恨在，不肯向西流。  

***送春日集张云子斋中得风字***  

飞花落絮满晴空，九十春归怅晚风。草色空伤南浦外，莺声欲断夕阳中。尊前把酒怜将老，愁里题诗愧未工。莫抚清琴操《别鹄》，感时怀士正无穷。  

双鹅篇新河宋登春以诗隐明嘉、隆时，号“鹅池生”。康熙辛酉，柘城王培来令新河，题碑表其故里。夜有二鹅止碑上，居人以献，培凿池畜之。吾友周屺公见其事，为余道之。  

在昔新河有奇士，登春其名氏宋氏。苦吟未老头先白，落拓辞家走千里。辞家南去江陵城，中有鹅池池水清。却爱湖湘归不得，狎鹅自号鹅池生。一身失路悲无与，朝看鹅来暮鹅去。衡霍峰多烟雾深，青山谁知埋骨处。劫火沧桑几百春，忽逢王宰有心人。痛哭怜才求故迹，草玄亭没空荆榛。酹酒招魂向原隰，阴风飒飒筵前入。刻石记里表姓名，突有双鹅碑上立。鹅来相依不暂离，署中还凿天鹅池，无情有情谁得知。君不见玉楼应召人姓李，天上真仙皆才子。文章有气诗有神，宁随时数为生死。海翁有意逗精灵，特遣双鹅报知己。  

***用渭清韵再寄长驭***  

载酒金台别故人，书来隔岁感愁身。却看杨柳怀他日，欲寄梅花非我春。野润鹊田迷古井，流澌瓠子怅前津。颠毛及尔垂垂老，无计同归住比邻。  

***秋夜读道德经***  

一夜携秋至，虫声向暝归。暑消青琐闼，气爽白蕉衣。烧烛差堪近，摊书愿不违。同尘思老氏，此道未云非。  

***塞上吟***  

十石角弓铁两裆，边烽未靖守河湟。男儿须向沙场死，不上山头望故乡。  

***西阁晚眺***  

纵目高楼上，幽奇一眺间。斜阳薰远树，积翠拥寒山。胜地堪长住，浮生不自闲。早朝同待漏，促驾出禅关。  

***中秋晚晴招孔东塘曹冲谷沈方舟寓中待月迟杜承三不至***  

委巷泥深日向斜，入门携手兴尤赊。云开应得今宵月，红湿能留小院花。幸有青尊联胜友，那将白发负年华。樊川杜子多才客，金玉何心怅独遐。  

***吴任臣***  

吴任臣，字志伊，仁和人。诸生。康熙己未召试博学鸿词，授检讨。  

洪氏园园在西溪，明洪尚书钟别业，今已易主，惟小丘尚存。  

秋宪当年赋《遂初》，槿篱茅屋树枝疏。一溪香雪长携屐，满院萝阴正读书。乍可山如人影澹，无妨月照夜台虚。荒烟此日迷花坞，十笏模糊指旧庐。  

***毛升芳***  

毛升芳，字允大，号乳雪，一号质庵，遂安人。拔贡。康熙己未召试博学鸿词，授检讨。有《古获斋竹枝词》。  

***桐庐晓发***  

烟雨桐江放棹迟，万家云树晓参差。荒城早市喧归梦，梵阁残钟动远思。两岸青山伍相庙，一帆白水子陵祠。啼鹃似惜行人去，凄切深林不自知。  

***曹禾***  

曹禾，字颂嘉，号峨眉，江阴人。康熙甲辰进士，官内阁中书。己未召试博学鸿词，授编修，历官国子监祭酒。有《未庵集》。  

***秋夜述怀***  

空林叶摵摵，野犬声狺狺。徬徨忽四顾，中夜感古人。鸿濛讵不乐，乌用施经纶。才贤既当权，造化辞苦辛。雷雨亦待治，云物非空陈。自有济世功，千古劳其身。牵犊者谁子，高蹈遗斯民。  

***怀古***  

朝上太行山，暮过金台宿。行路莫辞难，人情多反覆。往时金石交，相期共式穀。云泥倏焉分，颜色变亦速。我本蓬蒿人，自有升斗禄。长揖谢王侯，岂受仆隶畜。鹓鸾自翱翔，燕雀自栖伏。长安多风波，君子慎自牧。  

***拟唐人宫怨***  

十五入深宫，盈盈百花中。芳年恒自惜，旖旎当春风。深宫日如电，荏苒繁华变。二九已当头，君王难识面。粉黛易相亲，谁为国色人。昭阳欢宴月，兼照翠眉颦。长门人已老，难比羊车草。薄命不须嗟，客颜我偏好。  

***君马黄***  

君马黄，我马白，二马同逐我马劣。君行直上层霄去，我马垂头太行陌。饥来日晚历峻坂，欲上不上筋骨折。解却金羁纵大荒，更与瑶池饱刍秣。奔云掣电须有时，嘶向天门会相及。  

***病中书怀***  

秋色淹高枕，萧疏镇日闲。官贫人不问，性冷病相关。深雨成空谷，虚亭对远山。岩峦时入梦，適兴一跻攀。  

***送周翼微入燕***  

良朋多北去，江左欲群空。周子俶、陈其年、计甫草先后北游。破褐迎宾雁，虬髯卷朔风。山川余钜鹿，人物半新丰。莫便将琴碎，金台有俊雄。  

忽忽一杯酒，茫茫万里情。草间从放浪，异地惜身名。词赋能华国，江湖已罢兵。凭君寄诸子，努力致公卿。  

***沙定峰喜予归里叠韵见赠奉答***  

君归枌树里，我出帝王州。各有千秋事，谁争万户侯。相看惊鬓发，此会足春秋。莫洒忧时泪，中年不任愁。  

***癸丑除夜***  

寒气尽随春气发，狂飙送腊岁将新。薄攒炉火难温酒，遍借朝衣不称身。吹角羽林闲枕甲，建牙朱邸待推轮。萧条深巷严更永，爆竹无声犬吠频。  

***送魏相国假还***  

争羡功名发未皤，乞身强健恋烟萝。神仙宰相能兼少，钟鼎山林较孰多。采药正逢黄独长，休粮重许赤松过。如何解得苍生望，霖雨朝朝仰润河。  

***送友人还金陵***  

屑瑟秋风送客装，萧条木落更神伤。满天欲雪尊无酒，昨夜初寒雁叫霜。马足远冲黄叶路，吟声徐入白鸥乡。江南景物关情甚，烟雨秦淮梦里长。  

***送梵林上人东游兼柬钱黍谷先生陈其年同学***  

自笑诗多蔬筍气，近来常伴梵公吟。秋潮红蓼江边棹，夜雨青镫世外心。忽系麻鞋追去雁，尚挥松柄落空砧。东行傥遇陈惊座，为说相思苦滞淫。  

***黎鶱***  

黎鶱，字子鸿，号潇云，江西清江人。康熙己未召试博学鸿词，授检讨。有《玉堂集》。  

灯掩香云坠宝花，龙膏照影月笼纱。尊前便是明河路，一访支机又岁华。  

***高咏***  

高咏，字阮怀，宣城人。康熙己未召试博学鸿词，授检讨。有《遗山堂诗》。  

***临江中秋同诸公慧力寺泛舟回遂集愚楼玩月分体各赋***  

丁丁莲漏秋宵短，银屏华烛明高馆。瑶席清尊坐不迟，芳洲画檝归何缓。入窗花雾香蓊濛，珠帘四角垂玲珑。桂花扶疏玉除冷，菡萏披折金塘空。千家罗幕兰镫淡，明月正过寒江东。群山寂寂锁苍翠，碧汉金波光泻地。挥杯夜醉使君楼，题诗晚出城南寺。美人接坐气堂堂，骐驎騕褭争腾骧。雄剑刜钟烁紫电，北斗挂户森长芒。二十五声何太早，胡床坐啸重倾倒。朱栋华榱倚半空，凤丝雁柱愁清晓。霓裳仙子归海宫，沾衣凉露回天风。桃笙醉卧不知处，东方叠浪朝霞红。  

***宿青溪***  

青溪独宿处，远火出江波。醒酒思残梦，归渔闻夜歌。月斜人语定，舟晓棹声多。九子烟霄外，劳生只暂过。  

***游青原山寺***  

青原山半寺，积雨长苔痕。路转遥闻水，峰回直到门，云林清磬落，岩屋影堂存。欲问无生偈，孤云起石根。  

***过谢皋羽墓***  

许剑曾传此地游，丰碑遗墓尚荒丘。龙髯堕海三宫泪，马鬛封山万古愁。处士宅边寒雨夜，严陵滩下暮江流。当年恸哭声犹在，散作西台桧柏秋。  

***龙燮***  

龙燮，字理侯，号石楼，又号改庵，望江人。康熙己未召试博学鸿词，授检讨，擢中允，改刑部主事。有《和苏诗》三集。  

***即事***  

载笔相如已倦游，《甘泉》书上不曾收。挂冠敢道辞神武，抗疏非同乞越州。一叶宦沈沧海里，双扉家在碧江头。遥知白发低垂甚，北望真牵万里愁。  

***岁暮杂感荆州***  

寒夕聊危坐，幽怀自默存。梦随乌鹊影，书到鹡鸰原。医卜同官守，樵渔失旧村。凄凉十年事，闲对尺凫论。  

迢递乡关路，微茫宦海沙。乞身原李密，杜口已田巴。晚景催黄耇，春觞泛紫霞。三公犹不易，岂恋此虫虾。  

尚能容懒拙，畴复较崇卑。翮健搏风易，花寒映日迟。何心忧塞马，无计指床龟。好学柴桑令，长吟归去词。  

不必论奇节，虚名亦弁髦。风流三语掾，贵势五陵豪。抗疏还谁在，求衣祗独劳。子云终寂寂，未拟广《离骚》。  

高子为予绘山堂图觉湖山烟树宛然目中赋答以此入峡。  

卑微今不偶，奥异旧曾探。苦战嗟莽北，遗经抱指南。王元感撰书数十篇，魏知古日“五经指南”也。沈香虽召白，柳汁不成蓝。自幸窥中秘，翻移列簿参。何年垂紫绶，畏路过黄龛。讵慕疲扬戟，还愁放屈潭。腰支从曲折，唾骂只包含。杯底狂歌减，镫前瘦影毵。园林宜腐朽，廊庙富楩楠。止有琴书载，宁须左右骖。德公仍唤妇，元亮亦携男。粗解炊鸡黍，应教种橘柑。优哉聊卒岁，逝矣会投簪。白帢辽东客，青牛柱下聃。家山犹梦想，尺幅竟濡涵。妙手挥霜兔，华笺夺雪蚕。江流森石壁，峰顶踞茅菴。钓舫才如叶，窊樽略似甔。别开丘壑面，一洗涧林惭。负郭荒田在，升堂曲径谙。当楣县凤字，中为敕书堂。开牖接鸡谈。风月寻常有，禽鱼老癖耽。壶天留岁月，堂之西为园曰“壶隐”。黛色想烟岚。堂后远山亭为素君建也。细著丹青写，如逢异宝贪。蛟腾空<鱼匽>鲤，鹘起扫鹑鹌。失路回狂阮，临池挽<耳少>堪。百金奚足寿，杯酒莫辞酣。他日扁舟过，鲈肥荻筍甘。  

集赵给谏恒夫寄园同玉峰先生作聚星堂雪诗。  

暖风吹绿宫槐叶，开遍东阑几株雪。一杯招我游寄园，曲径回廊颇幽绝。我别黄门垂十载，不知髯霜腰半折。今夕何夕饮最欢，《白纻歌》阑红烛灭。郎君紫绶映斑衣，二闻擢济宁道。渤海金鳌已曾掣。喜看君家世珥貂，烂醉奚辞生眼缬。宾客俱从壁上观，据榻高谈若霏屑。澂江少宰旧知我，岁寒肯作风花瞥。问余一向坐诗穷，宜瘦而肥又何说。揽衣大笑上马归，尚有支贫骨如铁。  

送汪讱思郎中还苕溪答孔殷父问买田。  

同舍诸郎斗翾好，惟君粹然仍古道。几回执手立班行，怜余旧视明光草。三年左官颜色尽，只有诗肠未枯槁。追和苏公千载下，得句还愁公压倒。君携一帙坐夜窗，细读微吟颇烦恼。一坏未掩松柏阴，君乞假归葬。骊珠中堕愈伤心。时爱有子之戚。以兹浩然拂衣去，岂顾旦晚腰垂金。眼看云鹤高飞起，归鸿我亦差堪拟。小舟如叶过菰城，同看西湖花十里。  

咏史看潮。  

自古牛刀耻割鸡，匣中三尺气如霓。冯生只为鱼弹铗，更比鸡鸣狗盗低。  

谢傅儿曹亦斗鸡，投鞭真可断虹霓。休夸决胜东山墅，只为苻坚下子低。  

车驾北征百官送于土桥文殊普贤。  

何代无征伐，威容异往年。霓旌将雾扫，羽骑若云连。日绕飞龙御，山开饮马泉。狼居胥勒石，扈从有群贤。  

万里虽荒服，宵衣虑自深。不为空幕计，将启属蕃心。壮士思先入，崇朝有捷音。自除三孽后，拊恤到如今。  

寓意邸园留题。  

长门夜坐倚薰笼，不惜挥金买赋工。老去婕妤谁记忆，祇携纨扇立秋风。  

***邵远平***  

邵远平，字戒三，号戒庵，仁和人。康熙甲辰进士，由主事累官光禄寺少卿。己未召试博学鸿词，授侍读，迁詹事府少詹事。有《戒庵诗》。  

***迟梁药亭孝廉不至***  

高士闻人说，南中有伯鸾。才名齐邺下，诗句满长安。近郭相过易，停舟一见难。从来多闭户，不肯累猪肝。  

***湖口阻风***  

南北将行李，炎风朔雪天。敝裘寒日下，孤枕远江边。霁色开仍闭，涛声去复旋。倚舲方怅望，儿女隔残年。  

***严绳孙***  

严绳孙，字荪友，号藕渔，无锡人。诸生。康熙己未召试博学鸿词，授检讨，历官中允。有《秋水集》。  

***秋日杂感***  

润州西望大江通，正忆金焦似画中。城郭晓连瓜步雨，帆樯春满海门风。何年地坼分吴会，终古湖平见禹功。近说东南多战垒，车书回首几时同。  

秣陵宫阙旧神州，桃叶听歌记昔游。紫禁月沈琼树夕，沧江枫冷石城秋。天门无复交仙仗，海气真成结蜃楼。总是兴亡千古地，莫教潮汐送闲愁。  

春雨曾过九曲堤，雷塘官柳正萋迷。飘来画角才江北，数去青楼是竹西。极浦风惊闻马渡，重城镫暗失乌栖。试看明月三分夜，犹有箫声杂鼓鼙。  

五湖秋色莽丘墟，江介悲风尚羽书。解语莫同秦吉了，端忧真似鲁爰居。火旗锦缆终何事，白骨青烽一醉余。侧足横流群盗在，乾坤何处有吾庐。  

***渡江***  

京江春树隔芊眠，咫尺神灵意惘然。青壁近迷山寺雨，绿蓑遥入海人烟。江鱼水阔难通市，石燕风多不避船。我欲然犀照幽隐，梦魂犹自怯潺湲。  

***羁绪与留仙***  

止息知无地，羁孤叹有身。贫来真丧我，老至转随人。白雪他山夜，黄梅故国春。九关犹踞虎，岁暮共沾巾。  

长怀知己意，触绪或无端。醴去生犹在，绨来叔尚寒。我无重暖席，君有未弹冠。岂不慰羁寂，终歌《行路难》。  

***始兴道中***  

曲江江势旧回肠，况复秋心对夕阳。林气带霜犹隐郭，水痕侵岸欲平樯。红兰解作依人笑，紫桂重飘故国香。差幸此邦还有岁，未劳阴雨念南荒。  

红梅关北叶初飞，九月炎方未授衣。只堠晴江无女浣，荒村独树有神依。南来郡邑明朝尽，北首风波往事非。谁向当时问金镜，中原尽日走珠玑。  

## ●卷四十三

***施闰章***  

施闰章，字尚白，一字屺云，号愚山，宣城人。顺治己丑进士，历官江西分守湖西道布政司参议。康熙己未召试博学鸿词，授侍讲，迁侍读。有《愚山先生学余集》。  

浮萍兔丝篇李将军言：“部曲尝掠人妻，既数年，携之南征，值其故夫，一见恸绝。问其夫，已纳新妇，则兵之故妻也。四人皆大哭，各反其妻而去。”予为作《浮萍兔丝篇》。  

浮萍寄洪波，飘飘东复西。兔丝罥乔柯，袅袅复离披。兔丝断有日，浮萍合有时。浮萍语兔丝，离合安可知。健儿东南征，马上倾城姿。轻罗作障面，顾盼生光仪。故夫徒旁窥，拭目惊且疑。长跪问健儿，毋乃贱子妻。贱子分已断，买妇商山陲。但愿一相见，永诀从此辞。相见肝肠绝，健儿心乍悲。自言亦有妇，商山生别离。我戍十余载，不知从阿谁。尔妇既我乡，便可会路歧。宁知商山妇，复向健儿啼。本执君箕帚，弃我忽如遗。黄雀从鸟飞，比翼长参差。雄飞占新巢，雌伏思旧枝。两雄相顾诧，各自还其雌。雌雄一时合，双泪沾裳衣。  

枣枣曲海阳有香枣，盖取二枣刓剥叠成，中屑茴香，以蜜渍之，好事者持为远饷。询其始，则商人妇所为寄其夫者，义取“早早回乡”云，予为作《枣枣曲》。  

井梧未落枣欲黄，秋风来早吹妾裳。含情剥枣寄远方，绵绵重叠千回肠。封题寄去凭君语，枣甘谁道妾心苦。闺中不识望夫山，君看泪湿床头土。  

***宿山家***  

山行路自远，孤客魂易迷。暮鸟各归去，啾啾向我啼。暝色冒四野，小径多蒺藜。俯见林麓下，镫火临磵蹊。举策一叩门，四壁风凄凄。主人进粗饭，努力疗渴饥。来时经虎穴，宿处连鸡栖。平生戒垂堂，飘零缘鼓鼙。客久望人怜，使我颜色低。中宵万感集，不寐闻霜鸡。  

***济北怀故人***  

渚烟昏夕岸，四望无孤城。舟中一步地，百虫绕我鸣。虫鸣尔自適，不谓伤人情。渔翁进双鲤，一壶聊自倾。忽忆故人梦，昨夜宛平生。觞酌聚邻曲，欢呼无停声。今夕复何夕，独坐空屏营。  

***粤西乱后怀平乐太守尹蓂阶同年***  

予本卧疴人，乃乘《相如传》。浩荡越江湖，迢递历乡县。分符值朋旧，天末各眷恋。就中有尹生，才名冠吴甸。素心炯白日，紫瞳掣流电。衔命守昭州，魑魅日中见。饮水愁毒淫，官庖无完膳。藩镇善督责，汗颜甘诃谴。诛求义不忍，出质到妻钏。播迁两及期，玄鬓飒已变。闻我万里来，握手惊拭面。洒扫先下榻，契阔共餐饭。煦沫及僮仆，敝衣为补缮。倾橐治我装，左右色无倦。二子汗血驹，龆齿挺英彦。论文受甲乙，悲歌杂欢宴。移觞松树根，濡翰鸜鹆研。陶陶夜未央，羽檄喧转战。桂岭走鲸鲵，昭江纷组练。城荒无驻卒，路阻绝邻援。爨婢罢晨炊，勺水不下咽。我行已仓皇，君意反缱绻。中厨呼酒浆，妻孥泪如霰。饯我登竹舸，挥涕苦相劝。封疆我则死，风鹤子当远。诀别水声中，缆解急飞箭。瘴云落日昏，耳目骤惊眩。但见逋逃人，男女相蹂践。别来断消息，枯蓬各飘转。苍梧杀气高，铜柱妖氛缠。巢卵得无覆，颈血恐已溅。诗书故多难，鬼神不录善。长号叙悲愤，战地儒冠贱。  

***过翚岭***  

崇冈郁崚嶒，鸟道绕山腹。仰探白日短，俯瞰阴霞伏。鱼贯度行人，疲马艰踯躅。春晴多好风，吹我岩壑绿。农耕岭上云，妇饭溪中犊。羁心旷登陟，瘠土见风俗。华阳灵迹閟，杖策寻石屋。  

星峰亭作亭前有坑，始皇所凿，以泄王气。  

触雨陵山椒，陟巘展朝霁。危亭冒岖嵚，涨水明埤堄。左曳羲和车，右把天姥袂。白云何连蜷，仿佛有根蒂。秋草粲春华，山鬼善凝睇。坑劳秦帝凿，岭想谢公憩。豁达万古情，流观四山际。  

***途中望西山***  

黄沙满襟袖，客怀无一展。时梦江南游，青山情不浅。今晨觉爽气，悠然见绝巘。矗矗既崚嶒，邈邈何旷缅。塞垣千里接，白云共舒卷。霁色落长安，空翠无近远。赏心谁与谐，灵境终当践。虽无薜萝衣，  

***入西山***  

马首见西山，乘兴陶嘉月。振策峰已纡，扪萝巘逾绝。兰榭耀玉岑，菌阁陵天阙。琪树寒始花，红药蕊初结。披拂散心颜，荣落皆愉悦。暮鸟归岩扉，阴云如积雪。松林息万籁，清响中夜发。樵隐易为欢，市朝性所拙。眷言采芝人，毋使春芳歇。  

妙高台夜坐怀无可即子瞻、佛印赋诗处。  

日落水烟起，茫茫连岸白。褰裳陟高台，凉月皎秋夕。古人不我待，露气霑瑶席。忽忆龙眠叟，远引就禅寂。桂岭旧担簦，匡庐复飞锡。游咏与之俱，屡折登山屐。劝我学无生，危言同振溺。心迹未能并，出处尚狼藉。解带思同游，天末久离析。人生无老少，皆为天地客。东望海门深，南睇江云碧。岩壑留清晖，皓歌伤往昔。  

***早春三天洞至仙人岩***  

寒岩敛众妙，惠风荡疏木。洞穴无人居，玲珑辟华屋。春阴香乳流，谷温瑶草绿。出户见前峰，重云无断续。乘兴复杖藜，行歌散烦促。古树含丹葩，余雪长灵瀑。僧扉凿阳崖，茶臼入深竹。采真客安往，怅望空山曲。  

***上天竺双桧峰***  

昔闻九里松，夹路响清濑。今寻双桧峰，壁立众山外。危磴垒丹梯，阴霞成紫盖。平临江海宽，俯看丘壑碎。人生若飞箨，倏与流飙会。濡首尘坱间，宁识沧洲大。乘风叩阊阖，浮云接衣带。  

***湖西行***  

节使坐徵敛，此事旧所无。军糈日夜急，安敢久踟蹰。昨日令方下，今日期已逾。揽辔驰四野，萧条少民居。荆榛蔽穷巷，原田一何芜。野老长跪言，今年水旱俱。破壁复何有，永诀惟妻孥。岁荒复难鬻，泣涕沾敝襦。肠断听此语，掩袂徒惊吁。所惭务敲朴，以荣不肖躯。国恩信宽厚，前此已蠲逋。士卒待晨炊，孰能缓须臾。行吟重鸣咽，泪尽空山隅。  

***大阬叹***  

丛山如剑戟，灌木蔽嵚岑。其水独南流，谿谷皆阻深。山民鸟兽居，不驯匪自今。追呼敢逆命，兵革踵相寻。未能静伏莽，火烈悲焚林。杀人税无出，迟回伤我心。蚩蚩亦赤子，念尔为沾襟。招手语父老，鸱枭怀好音。宿逋既累岁，敲骨力难任。民顽实吏拙，许身愧南金。何时免素餐，引疾投吾簪。  

***竹源阬***  

杀虎防咥人，芟蔓莫留根。留根终遗患，伤心不可论。竹源数百家，今余几人存。竹外有源泉，血流泉水浑。群盗故比邻，姻娅如弟昆。反戈相啖食，收骨无儿孙。茕茕数寡妇，零落依空村。凶年嗟半菽，撮土招游魂。人亡亩税在，泪罢还声吞。  

***宿黄栀铺***  

积雨暗千山，阴云催日暮。哀此仆夫痡，踟蹰宿中路。土室倚颓垣，荒村存老妪。敕吏慎勿扰，刍粟可自具。吏言爨无薪，乞籴亦无处。时危供亿艰，含凄未忍怒。盗贼兼虎狼，空山怀百虑。从骑夜击柝，宵分屡惊寤。明旦风雨中，鸡鸣驱马去。  

***临江悯旱***  

瘠土嗟薄获，岁丰长忍饥。戎马况叠迹，田园成路蹊。荷锄代牛力，播种良苦疲。朱火肆燎原，禾稗同一萎。民乱如恐后，况乃驱策为。徒跣呼百神，呜咽致我辞。政拙未敢苛，召灾今则谁。云汉何皎洁，箕斗正参差。心知阊阖远，侧向高天啼。明日急刍饷，吞声重涕氵夷。  

***化成岩宜春***  

云木郁江曲，心知好丘壑。攀蹬寻窅深，穿岩得疏豁。万古青莲花，苍寒半舒萼。钟歇滩响闻，云开峰翠落。荒台存往迹，暝烟见城郭。延目散襟颜，倚石就觞酌。却羡无心云，逍遥去寥廓。  

***悲野雀***  

枌榆繁羽族，琐细无定名。所谋非稻粱，不与鸡鹜争。张罗始何日，遂使风俗成。机发尽掩覆，一罗歼群生。持此饮啄具，充君鼎俎烹。苦惭讬体微，不足一杯羹。同类为啾啾，失侣长哀鸣。君辍筵上箸，请听檐外声。  

***天涯路***  

天涯望不极，尽是行人路。日日换行人，天涯路如故。渺渺白云远，萋萋芳草暮。来者知为谁，但见行人去。  

***怀浮山诗寄药公***  

我闻浮渡山，好峰七十二。崱屴排空冥，窈窕凿深翠。石洞穷雕镌，森然百物备。窟龙自雷雨，山鬼栖薜荔。岩高倒景明，下见浮云坠。出没随江烟，虚无不在地。奥区为谁造，灵迹此中閟。中有冥心人，高言越世事。抉剔开混茫，乾坤受轩轾。我性癖兵壑，驰情有真寄。行将策杖游，餐霞破憔悴。  

***夹山漾***  

礌砢经岘首，窈窕穷湖甸。穿浦荡层云，望山成九面，潋滟游将穷，孤光开匹练。和风衣带缓，击汰水波溅。轻桡戛蒲群，欹侧信回转。日晚岩更青，洲长树逾蒨。松篁交晻霭，林屋时隐见。搴芳兴屡延，怡目辄难遍。当为汗漫游，枕漱从所便。  

***登太室中峰***  

壮士贪名山，如海吞百川。东游卧日观，羲和亲比肩。南使经衡岳，雾雨怅迁延。近思太华顶，远梦昆仑巅。嵩高在眉睫，振策穷攀缘。诘曲蛇径缅，幽阴熊馆穿。冉冉极天际，举头触星躔。宅中环四岳，一气何盘旋。风雨郁交会，蛟龙走连蜷。树杪忽横练，坐见黄河悬。窈窕捣衣石，凄清玉池泉。引领眺箕颍，巢许方陶然。辛苦茂陵客，坛畤飞荒烟。有为终灭没，瑶玉空雕镌。帝休昧珍木，石室閟谁传。长怜肉食者，虚无求偓佺。  

***寻光福寺***  

新月已在天，余霞犹隐树。柔橹漾清波，直随塔影去。不闻水际钟，但闻烟中语。借问隔船人，僧庐向何处。  

***野店篇***  

祁阳山中断行旅，万岭参天天欲雨。松杉百里一茅店，椎髻老翁作蛮语。土垣半倒撑树枝，白日空庭走饥鼠。惊看上客车马多，却立低头色如土。连年此地莽丘墟，行人露宿饲豺虎。生儿箐中已八岁，不识门前树禾黍。官来给种新买犊，卧无莞簟炊无釜。遗黎击柝夜燔薪，防虎中宵有伏弩。客闻叹息亦吞声，乱后天南鲜安堵。吾语老翁汝勿苦，日暮壶浆不索汝。过吏游兵慎莫嗔，主人去此適他所。  

***庐山遇雨***  

山下自晴山上雨，林深苔滑流石乳。杖藜拨云云不开，洞口老猿作人语。忽闻天际一钟鸣，隔水苍茫寻磵户。  

忆昔行寄宋荔裳陇西辛卯冬，于役西粤，宋员外琬坐系，泣赠长歌，呼予谢宣城。时同门尹使君明廷守昭州，故与宋善，诗中兼及之。及粤西乱后，予归居先王母忧，宋已脱难，迁吏部尚书郎。缄书相慰劳，而昭州讣至。未几，宋又出，备兵陇西。三年之间，忘形故人，生死离合，四顾潸然。追忆往事，作是诗。  

雕虫满眼何纷纷，安得麟凤开其群。《骚》之苗裔今宋玉，风流儒雅扬清芬。宣城后身吾岂敢，文章胶漆良殷勤。忆昔西曹别离苦，仓皇不尽临歧语。北辰南极阻且长，一曲《骊歌》泪如雨。蝮蛇游处鹧鸪啼，山魈一脚向人舞。伤心瘴疠复烽烟，徒跣中宵避豺虎。闻君腾踏黄金台，离愁乍破欢颜开。陇头流水忽呜咽，西方千骑远徘徊。李密回车泪空尽，昭州断魂招不来。愿逐西风堕尔侧，弹筝夜醉葡萄杯。黄花白露风凄凄，拂尘开箧把君诗。窅冥风雨鬼神泣，{穴叫}窱山林猿鹤悲。我有一幅冰蚕丝，裁成绮服遗阿谁。天寒河冻关塞远，肠断思君知不知。  

趵突泉送严子餐都谏北还时主考山东。  

传闻此泉来王屋，伏流倒涌历山麓。寒光喷雪复飞云，大声奔雷小碎玉。故人黄门天上来，崔嵬百尺龙门开。凭陵日观照沧海，咄嗟坐啸生风雷。临流复有千寻阁，白雪声名赫如昨。黄门挥翰似青莲，更拟新篇致康乐。为君开尊握君手，素心海内真良友。年将强仕相伯仲，忍使离居成皓首。扁舟昨日明湖游，骊歌今日生离忧。君不见济南七十二泉皆在眼，那堪沟水东西流。  

天逸阁雪后醉歌主人梅幼龙耦长携洒。  

一冬无雪春雪好，名园飞阁开晴昊。主人逸兴有籍咸，把酒呼朋欢绝倒。沙霁初闻白鸟鸣，雪残半露青峰小。麻姑婥约堕窗间，叠嶂参差浮树杪。细数梅花多昨日，坐看新瀑通寒沼。觥筹历乱兴偏豪，石槛苔痕不须扫。此阁崚嶒高百尺，先辈联翩著灵迹。禹金、朗三两先辈读书处。蝌蚪深藏禹穴书，赋诗日集梁园客。二十年来玉树摧，竹榭茅屋蔓萝薜。抽毫授简待吾曹，肯使中原少词伯。前年铁骑城头嘶，出门一步迷东西。芳春暇日此良宴，何辞斗酒听黄鹂。我思置阁临双溪，种梅高下溪云齐。花前岁岁同春酌，醉醒递换无端倪。  

***药公拈余浮云一洗万峰出作画并题短歌见贻依韵报谢***  

药公别具神仙笔，照夜青藜逢太乙。手翻沧海弄白日，兴酣笔落如箭疾。千岩万壑何周悉，为我倒缩蓬莱归一室。云蒸雾合天地一，半空风雨泉声出。  

***嵩阳雨夕怀王昊庐侍读***  

登封城郭嵩之阳，崒嵂青冥云锦张。重云三日雨如霰，满耳虫声秋叶黄。此时独坐生白发，忽忆美人邈金阙。开尊永画坐论文，卷幔清宵同对月。长安车马无时休，临歧执手重淹留。浩歌早识名山兴，瑶华送我寻嵩丘。一生当著几两屐，放眼一步成十洲。看君亦有向平意，望远那免张衡愁。玉女窗，捣衣石，来朝新霁凌绝壁，与谁共作峰头客。  

***白龙潭上桃花源作***  

黄山峰壑几千曲，客游先就桃源宿。杖底殷殷雷绕身，楼头汹汹涛崩屋。清梦全醒风雨声，深林匹练中宵明。晓起白龙掉长尾，四山飞瀑来喧争。怪石礌砢排盾戟，寒潭冰雪澄空碧。隔溪古寺断疏钟，偃木垂藤缠绝壁。匡庐三叠天下稀，嵩岳九龙称神奇。何如此地独兼并，咫尺众壑蟠蛟螭。复磴丛篁白日暝，还溯药铫寻丹井。轰磕不闻人叫呼，倚杖空亭发深省。问君莲花庵在无，连朝细雨山模糊。屋角一圭破云影，青鸾舞处看天都。药谷仙源难具陈，琪花紫翠秋为春。凭君传语武陵客，笑杀桃源洞里人。  

***华山歌赠王山史***  

华山突兀凌八荒，仙掌擘画摩青苍。洗头盆水泻银汉，斜挂星辰森在旁。攀縆直上几千仞，俯看海日生扶桑。韩愈当年惊眩处，昔为绝险今康庄。谁能罗致归户牖，琅琊先生有草堂。霞举烟霏何烂漫，杖藜散帙随昏旦。奔腾腕下走钟王，研索床头穷系彖。安车强起栖僧阁，夜夜山中梦红药。蹀躞金门懒上书，公卿缟纻还垂橐。先生岂是尘中人，披帷忄匿就多逸民，所欢顾况尤比邻。谓亭林先生。华山不作终南径，看尔三峰顶上身。  

***太白祠***  

太白骑鲸去，空留采石祠。当轩千里水，绕屋万松枝。山月长清夜，江云无尽时。谁将一尊酒，把臂共论诗。  

***燕子矶***  

绝壁寒云外，孤亭落照间。六朝流水急，终古白鸥闲。树暗江城雨，天青吴楚山。矶头谁把钓，向夕未知还。  

***秋夜送楚客***  

酒尽暮江头，归心水急流。月明分手夜，风逐去帆秋。客里添新鬓，浔阳忆故丘。前途君自爱，寒露满汀洲。  

***乱后和刘文伯郊行***  

斜日照荒野，乱山横白云。到家成远客，访旧指新坟。战地冤魂语，空村画角闻。相看皆堕泪，风叶自纷纷。  

***与王兆京同年宿敬亭***  

不辨翠微色，秋山红叶重。褰裳随去鸟，拄杖倚孤松。人卧半床月，风传万岭钟。晓攀天际阁，目断白云峰。  

***慈仁寺松***  

直欲凌风去，翻从拂地看。摧残经百折，偃仰郁千盘。老阅山河变，阴兼日月寒。支离尔何意，不厌卧长安。  

***力疾赴官比部奉别家叔父***  

抱疴甘伏枕，语别即沾巾。风雨残春路，关河独去人。无才安宦拙，宁俭补家贫。禄养嗟无及，吞声忆二亲。  

***淳湖寻邢敬之***  

四海倦游后，还疑泛爱非。寸心如落木，逢尔复春晖。移榻连蔬圃，烹鱼出钓矶。清欢成信宿，不是醉忘归。  

登江夏洪山寺塔时官军方南征。  

峰头开古寺，塔下俯浮云。山势龟蛇斗，江流沔汉分。柳荒陶侃庙，风竞伏波军。南望湖光白，鸿归度夕曛。  

***大庾岭***  

峭壁何年凿，炎洲此路开。门容一骑入，人度万山来。南北各回首，千戈更筑台。蓬蒿行处满，漫说岭头梅。  

***人日泾川***  

人日日初晴，春风昨夜生。野梅谁早折，冻土又新耕。余雪涓涓白，流澌瑟瑟鸣。琴谿闻控鲤。驻马一含情。  

***怀蔡大美江行戏柬***  

作客归无计，应知梦草堂。浮名驱策远，小妇别离长。江路多春雨，山村易夕阳。牡丹开太早，不及共君觞。  

***钱圣月重至宛陵有纪年诗***  

记昔论文处，寒云落敬亭。人惊乱后在，山比别时青。甲子存诗史，沧洲賸客星。十年一尊酒，判醉不须醒。  

九华山东岩旁有天柱峰，王文成尝燕坐东岩。  

山到东岩好，横开翡翠屏。招提含宿雨，洞壁倚寒星。杖底千峰小，烟中九子青。昔人曾燕坐，天柱一荒亭。  

***怀方邵村使湖南***  

水国春方涨，扁舟去渺然。波平岳麓寺，天入洞庭船。下濑征蛮地，长沙吊屈篇。劳臣有王事，郢曲几时传。  

***历下送梅子翔归里***  

朔风一夜至，庭树叶皆飞。孤宦百忧集，故人千里归。岱云寒不散，江雁去还稀。迟暮兼离别，愁君雪满衣。  

***湖心寺***  

上方浮近浦，系艇即当门。沙溆通寒气，阶基落涨痕。孤城春水岸，归鸟夕阳村。款乃歌声入，空庭未觉喧。  

***秦淮阁夜***  

明月非霜雪，满城生夜凉。阁浮杨柳岸，风接芰荷香。渔火平临槛，虫声暗逼床。谁怜河汉浅，牛女独相望。  

***怀梅幼龙移居***  

何处寻梅尉，移家就蒋村。怒流安水碓，深树荫柴门。词赋闲居得，渔樵晚计存。城东虚草阁，寂寞野云昏。  

薛子寿见示免官后诗感而有作起句用薛语。  

虎豹真慈物，斯言泪满衣。全生犹过望，多难始知非。黄叶连江下，孤帆冒雨归。布袍安稳著，长掩故山扉。薛脱系，即以布袍终身。  

***舟中立秋***  

垂老畏闻秋，年光逐水流。阴云沈岸草，急雨乱滩舟。时事诗书拙，军储岭海愁。洊饥今有岁，倚棹望西畴。  

***发宜春***  

新霁岫云轻，春风送客行。高台回嶂隔，深树杂花明。村径半牛迹，山田皆水声。出门才几日，鶗鴂已先鸣。  

中夜时有星变。  

倚枕不能寐，惟含中夜情。为谁催白发，持底答苍生。天意星辰见，秋声鼓角清。已闻哀痛诏，群盗忍纵横。  

***侍家叔父同诸公集来凤亭***  

移棹忽闻莺，芳洲此日晴。树阴连野阔，山翠入江明。倚醉亲鱼鸟，行歌答友生。不知春草色，何与故园情。  

***赠商贤***  

京洛归何日，狂歌兴不违。家传殉国剑，身老钓鱼矶。作客烧黄烛，寻僧卧翠微。风流满江汉，祇觉似君稀。  

***泊樵舍***  

涨减水逾急，秋阴未夕昏。乱山成野戍，黄叶自江村。带雨疏星见，回风绝岸喧。经过多战舰，茅屋几家存。  

***过湖北山家***  

路回临石岸，树老出墙根。野水合诸磵，桃花成一村。呼鸡过篱栅，行酒命儿孙。去矣吾将隐，前峰怡对门。  

***雨后***  

归田复多病，寒雨送三春。高柳不藏阁，流莺解就人。道心看物变，时论薄官贫。无限扁舟意，澄江满绿蘋。  

***雨宿坛院***  

杖藜成薄暮，亭馆坐忘归。微雨洗山月，白云生客衣。松槐千树合，笙鹤九霄飞。自笑尘中老，来游此地稀。  

***赠登封叶明府井叔***  

吏隐名山窟，高斋云气重。翠屏横少室，明月正中峰。苔绿前朝碣，秋清远寺钟。兴来飞舄得，何处有仙踪。  

***再过岑山寺忆程山尊旧同此游***  

重来新涨急，小艇乱中流。树叶春藏寺，谿声夜满楼。哺儿喧渚鹭，报雨听林鸠。不共狂歌客，登临起暮愁。  

饮汪钝菴宅时屏迹谢客为予入郡。  

不分枉兰棹，重兼开竹扉。穷交存白发，小酌坐清晖。官在还山久，书成示客稀。傥同吴市隐，相傍老渔矶。  

别业苏台外，幽栖何处寻。入园松径绿，高枕石湖深。万卷供多病，千春独寸心。离筵殊造次，还拟就遥岑。  

***余澹心追送同舟至惠山***  

离人逢好友，一棹傍林丘。远送同明月，相看总白头。野桥疏柳卧，浦寺乱云秋。信宿倾情话，闲心到十洲。  

***寄汪舟次司训赣榆***  

忆共西山宿，高歌岂宦情。一毡连大海，五字竟长城。夜雨桃花水，春风画角声。忧时休怅望，弦诵是平生。时淮徐方苦河决。  

***顾宁人关中书至***  

卜居从汗漫，作客古长安。抗志遗民在，论交直道难。辋川园里住，华岳掌边看。尚有家山梦，应知关寒寒。  

旧迹满西京，高谈就友生。书曾搜孔壁，诗已变秦声。多难余身健，新编计日成。别来头并白，望远不胜情。  

***始入白岳宿桃花洞天***  

树里柴扉暮不扃，仙台镫火远荧荧。烟横谷口虚堂白，路入山腰古洞青。竹叶翻风喧夜雨，桃花流水带春星。巑岏五老遥相待，明日丹梯上杳冥。  

***日照观海同吕翰公明府***  

万里苍波照客颜，危亭天畔更跻攀。鱼龙欲见空中阁，风雨忽移何处山。绝壑浮云来掌上，扶桑倒影接人间。凭陵愁思翻无际，渔父孤帆去独闲。  

***光岳楼***  

危楼千尺瞰沧溟，泰岱东来作翠屏。拂槛寒星晴历历，侵衣银汉画泠泠。地连朔雪孤城白，天入齐烟一带青。尊酒未酣人欲散，西风黄鹄度空冥。  

***青州道上***  

草色青青揽辔游，马头见说古营丘。荒村老树闻莺少，舞絮惊沙搅客愁。霸气尚留齐海岱，微言谁问鲁《春秋》。登临预拟蓬莱阁，好倚扶桑到十洲。  

***登岱***  

群仙冉冉下青峰，回合虚无紫气重。日出天门当汉畤，云深御帐失秦松。双崖石裂惊龙斗，四月桃开积雪封。辇道荒芜民力尽，相如禅草且从容。  

***燕子矶和王阮亭***  

矶头一望一含情，吴楚风帆入掌平。山寺楼台衔岸出，江村烟火杂云生。东南极目真天堑，鼓角连年动石城。今古销沈余钓艇，断肠重听暮潮声。  

***旅寓秦淮解兰石农部移尊见过***  

疏柳高梧水阁西，使君怀抱向清谿。为言笛步听歌好，自喜金樽就客携。画省风流兼吏隐，沧江云月伴羁栖。清欢未觉消长夜，银汉垂垂拂槛低。  

暮抵西山香城寺怀伯衡先是相约同游，不果。  

苍苍绝壁迥巃嵸，陟磴攀藤一径通。茅屋数家松叶下，山程十里水声中。天开殿阁回峰抱，日落云霞半岭红。正是登高时节近，故人相望隔江东。  

***汪发若孝廉阳坡草堂***  

门径阴森石磴斜，城头山馆树交加。云霞远色横千嶂，雪月寒光俯万家。乌几琴书皆傍竹，阳坡风士旧宜茶。爱君兄弟过从数，每岁吟看满眼花。  

***宿少林寺***  

夕阳半岭照松关，初地幽栖少室山。僧磬自鸣林鸟静，天风不动石萝闲。悬岩五乳青冥外，古树三花杳霭间。闻道折芦人去远，锡飞常带白云还。  

见宋荔裳遗诗凄然有作君按察四川，会滇蜀反，道梗，忧愤死。  

好客平生酒不空，高歌零落痛无穷。西川终古流残泪，东海从今少大风。国士魂销多难后，离人望断九原中。张堪妻子应谁讬，巢卵长抛虎豹丛。  

***至南旺***  

客倦南来路，河分向北流。明朝望乡泪，寄不到江头。  

***山行***  

野寺分晴树，山亭过晚霞。春深无客到，一路落松花。  

***三十六湾湘阴***  

湘水行来转檝频，回波荡漾送残春。低头错认乡园水，欲唤青莎渡口人。  

***书西山丁道人壁***  

山豆花开野菊秋，隔林茅屋是丹丘。客来问道惟摇手，随意清泉绕屋流。  

***铁笛亭***  

谿光漠漠树冥冥，胜事犹传石上亭。樵唱数声人静后，松风吹出片云青。  

## ●卷四十四

***朱彝尊***  

朱彝尊，字锡鬯，号竹垞，秀水人。康熙己未召试博学鸿词，授检讨。有《曝书亭集》。  

***逢姜给事采***  

黄门先生官左掖，力欲拔山气辟易。虎豹天关闭九重，孤臣血肉徒狼藉。东莱蜃市易沈沦，南国相逢泪满巾。青鞋布袜江湖外，谁念当时折槛人。  

***哭王处士翃***  

书信传初到，铭旌已在途。今来纷涕泪，昔别念须臾。迢递悲长道，艰难丧老儒。山阳《怀旧赋》，流恨满江湖。  

远道将归客，孤舟返旧林。招魂迷楚水，卧病绝吴吟。梦里罗含鸟，囊中陆贾金。犹怜别时语，凄断故人心。  

江海飘零日，秦川丧乱余。凄凉《蒿里》曲，生死秣陵书。零雨沾青草，高原哭素车。南山桂摇落，无复子云居。  

知己从今少，平生负汝多。人生看到此，天道复如何。流水笳箫曲，悲风《薤露》歌。王猷竹林在，旧径不堪过。  

落日明丹旐，飘风卷繐帷。途穷偏作客，身老独无儿。书籍今何讬，人琴不可知。高山空有调，回首失钟期。  

相送悲长别，还家惨独行。流连简书札，次第念交情。自有箧中作，何难身后名。泉台应快意，未必似平生。  

***谒大禹陵***  

夏后巡游地，茅峰会计时。双圭开日月，四载集輴樏。国有防风戮，书仍宛委披。贡金三品入，执帛万方随。相古洪流割，钦承帝曰咨。寸阴轻尺璧，昆命有玄龟。自授庚辰籍，宁论癸甲期。清都留玉女，恶浪钅巢支祁。荒度功攸赖，平成理自宜。神奸魑魅屏，典则子孙贻。明德由来远，升遐亦在兹。丘林无改列，弓剑祇同悲。回首辞群后，伤心隔九疑。鸟耘千亩遍，龙负一舟移。断草山阿井，空亭岳麓碑。芒芒怀旧迹，肃肃礼荒祠。黄屋神如在，桐棺记有之。筵谁包橘柚，队或守熊罴。共讶梅梁失，因探窆石遗。朅来凭吊处，拜手独陈辞。  

***南镇***  

稽山形胜郁岧峣，南镇封坛世代遥。绝壁暗愁风雨至，阴崖深护鬼神朝。云雷古洞藏金简，镫火春祠奏玉箫。千载六陵余剑舄，帝乡魂断不堪招。  

***绕门山***  

修途缘广隰，川暝高烟平。迢迢前山路，落日西林明。舍舟复登陆，慰我岩壑情。斧斤山林外，白石丁丁鸣。危梯悬木杪，幽谷闻人声。阴晴古壁暗，高下苍崖倾。或见山火出，时闻猿鸟惊。平看雷雨黑，下视源潭清。微风吹素浪，日夕沄沄生。山田足禾黍，水石明柴荆。何年此幽栖，深谢世上名。无为在城市，戚戚多所营。  

***舟中望柯山***  

朝光丽华薄，清川荡浮澜。舣楫临江皋，流目肆遐观。丹葩眩重谷，素云冒层峦。我行既迟回，顾景多所欢。青林翳岩桂，香风过崇兰。空亭邈孤高，修竹自檀栾。缅怀古之人，知音良已难。  

***秣陵***  

秣陵城阙暮云封，估客帆樯落日逢。万里星霜沙塞雁，五更风雨掖门松。长江铁锁空千尺，大道朱楼定几重。此夕愁人听鼓角，惊心不似景阳钟。  

***大孤山***  

雨孤去百里，宛在中流半。匪独形胜殊，气亦变昏旦。天梯鬼斧开，庙火神鸦散。昭昭云月辉，历历明星烂。空水既澄鲜，浮光亦凌乱。飘飖御泠风，怳忽度银汉。未有归与情，空深逝者叹。  

***度大庾岭***  

雄关直上岭云孤，驿路梅花岁月徂。丞相祠堂虚寂寞，越王城阙总荒芜。自来北至无鸿雁，从此南飞有鹧鸪。乡国不堪重伫望，乱山落日满长途。  

***浈阳峡***  

吴山多逶迤，粤山独崭嵓。壁立千仞余，洞壑俯穹嵌。子午见日月，朝夕鸣松杉。天风一以至，萧瑟吹江帆。悬崖答长啸，空翠湿征衫。侧闻飞仙度，远见浮云衔。何当劚灵药，坐惜无长镵。  

***香炉峡***  

何年香炉峡，擅此香炉名。匡庐与会稽，秀色同削成。篁径散彩翠，溪流澹澄明。青云结车盖，白日悬霓旌。孤舟泛容与，百丈纷纵横。人影如沙虫，林林川上行。夕阳下长坂，猿鸟尽哀鸣，征途渺何极，恻恻使心惊。  

***大庙峡***  

连山何迢迢，迢迢夕阳外。我行曾几时，虚舟入青霭。崖倾断车箱，庙古阴松桧。遥见灵旗翻，微风响清籁。川光与天容，上下如衣带。累累白石明，窅窅浮云晦。日夕故乡心，山川渺吴会。  

***羚羊峡***  

泠泠高峡水，际晓烟光微。一闻征桡发，宿鸟皆惊飞。浦树既迢迢，山云亦依依。谿回修竹静，日出行人稀。双崖信奇峻，屹立如重围。猿猱相叫啸，水石湛清辉。遂令游子心，万里亦忘归。林栖如可得，愿息汉阴机。  

***五羊观***  

中天台殿倚南溟，玉珮云衣散百灵。瘴雨不开烟树黑，惊涛直下海门青。骑羊旧说朝仙驭，衔穀何年降楚庭。叹息遗墟今寂寞，高林空度羽人经。  

***越王台怀古***  

君不见越山高高越台古，复道逶迤接南武。北望山头遍白云，西临城下环珠浦。由来形胜尽高丘，万里天南此壮游。惊涛暗向扶胥落，佳气晴连郁水浮。忆昔中原逐秦鹿，五军矢利屠睢戮。番君一出王衡山，户将从征入函谷。天教霸象开南溟，宵分东井聚五星。龙川县令起岭表，被书移檄驰边庭。声言三关盗兵至，一时按法诛秦吏。万人既筑浈阳城，千里还开雒王地。汉帝当年为剖符，陆生燕喜出西都。冠裳魋结须臾变，文锦蒲桃绝世无。番禺之交一都会，因山筑台落天外。百丈回盘信壮观，三时朔望长升拜。自古羁縻称外藩，谁令市铁禁关门。不见鲛鱼重入贡，旋看黄屋自言尊。汉使陈觞更行乐，紫贝明犀双孔雀。重来锦石已成山，归去黄金遂盈橐。一从蒟酱启唐蒙，越骑校尉甘泉中。是谁僇杀弃繻者，江淮巴蜀纷来攻。伏波下濑军三面，楼船戈船齐教战。合浦珠崖隶海隅，山姜扶荔移深殿。尉佗城圯夕阳原，建德园荒秋树根。虚传避暑游宫阙，几见浮杯出石门。木棉花开山雨积，鹧鸪啼处蛮烟碧。旧井潜移郭璞城，离宫半入虞翻宅。人事消沈洵可哀，千秋朝汉余高台。汉家遗迹不可问，吁嗟乎！歌风柏梁安在哉。  

***崧台晚眺***  

杰阁临江试独过，侧身天地一悲歌。苍梧风起愁云暮，高峡晴开落照多。绿草炎洲巢翠羽，金鞭沙市走明驼。平蛮更忆当年事，诸将谁同马伏波。  

***入景福洞登璇玑台***  

绀宇陟既穷，灵域探未竭。援萝巡倾崖，窥岩辨修碣。灭迹超重深，拂衣避硉矹。入窞惊坎习，出泉自蒙发。泄云晴未归，石火寒不伐。吹万聆天风，明雨见日月。芳尘凝花堂，象纬逼金阙。阴涧待息心，阳阿足晞发。岁晏当来游，毋令蕙草歇。  

***由香关至玉虚观遂转登绝顶***  

山行不辞劳，况非道路长。石门欹层阿，沙草敷阳冈。仄径既窈窕，连峰复青苍。登高睐千里，矫首凌八荒。飞鸟遗之音，埃风吹我裳。览彼《终南》诗，有纪亦有堂。亭亭翠旗列，宛宛朱凤翔。忘忧岂在迩，为乐诚多方。何当启阊阖，高举朝紫皇。  

***下扶啸台陟阆风崖自蓬壶径泛舟入钟鼓洞***  

高寒肆冥搜，幽异惬心赏。穷梯背樵苏，密径面篠簜。睇后路既回，瞻前渚弥枉。缅辞苏门啸，重作剡溪访。泉石匪自今，亭台已成曩。其镗异短闻，无射中奇响。伟兹造化功，流形信无妄。津逮兴故超，神渊道斯广。怀哉谢人寰，归与授吾党。  

***峡山飞来寺***  

花宫萧瑟暮云间，绝磴藤萝迥莫攀。一自高风留帝子，至今修竹满空山。澄潭犀去沈金锁，古洞猿归带玉环。此夕登舻浑不寐，更教沿月弄潺湲。  

***谒张曲江祠***  

峻坂盘神树，阴崖凿鬼工。芳尘羽扇冷，春燕玉堂空。不睹关门险，谁开造化功。经过遗像肃，千载岭云东。  

***题南昌铁柱观***  

丹甍缥缈丽层城，铁柱纵横链紫清。阴洞蛟龙晴有气，虚堂神鬼昼无声。游人自爱登高赋，仙吏仍兼济物情。雷雨忽愁天外至，江湖元在地中行。  

***喜罗浮屈五过访***  

春风蝴蝶飞，绿草南园遍。知是麻姑五色裙，罗浮山下曾相见。开门一笑逢故人，远来问我桃花津。若非绿玉杖，定跨黄麒麟。不然出入京雒一万里，何为布素无缁尘。相知乐莫乐，不用金箱图五岳。况今天地多战争，赤城华顶风烟惊。山阴道士不得见，四明狂客谁相迎。由拳城南春可惜，竹石如山水千尺。从此扁舟范蠡湖，长歌来往裴休宅。  

显皇帝大阅图为吴金吾国辅赋万历初，太师张文忠公居正秉国，劝驾大阅，时丘部尚书吴公兑实典禁旅，俾图以传子孙。锦衣都督同知国辅，尚书曾孙也，出以观客。图长三丈余，内自宫阙，外至陵寝，极于沙漠止焉。繇是莱阳宋琬作赋，南昌王猷定作记，而彝尊作诗以述之。  

神庙垂衣日，江陵总百官。揆文先奋武，虑乱本居安。殿上萧何履，朝中贡禹冠。孙通明礼乐，方叔莅师千。驾驭英雄在，超腾士马驩。车徒看翼翼，禁旅尚桓桓。画史真能事，披图得钜观。丹青荣顾恺，宫室拟胡宽。历历开城阙，高高叠井榦。虚无凌倒影，缥缈结重栾。太液波还静，长杨露未乾。妆楼原自锁，圆殿不禁寒。仙仗移平乐，霓旌拥上兰。忽惊千骑并，旋讶六营团。作气陈金鼓，前驱建玉銮。轻云承翠盖，丽日表朱竿。遂列堂堂阵，爰升将将坛。小侯班四姓，大阅用三单。紫燕双丝络，花骢七宝鞍。呈能群角牴，教射集星弁。觯饮筹无算，《铙歌》曲渐阑。行知尘冉冉，归想佩珊珊。远势工尤极，平原绘更难。萧疏连板屋，迢递出峰峦。百里生毫末，诸陵望郁盘。蓟门无堠火，函谷有泥丸。元老谋犹壮，诸孙手泽完。锦题探箧笥，湘簟展琅玕。对此成希覯，因之感万端。雨烟飞蜀锦，霜雪皎齐纨。赋愧王延寿，谣同梁伯鸾。仪章长在目，珍重岁时看。  

***留别董三断***  

离堂翦烛重烧烛，深夜他乡说故乡。作客萧条官舍下，逢君歌哭酒垆傍。明朝分手仍南北，后会相期各渺茫。长路烽烟惊海甸，乱山风雨暗河梁。  

***于忠肃公祠***  

昔在狼山下，军书犯近坰。六师轻朔漠，万骑失雷霆。土木尘长满，龙蛇岁不宁。豆田沙浩浩，黍谷路冥冥。济世须元老，长材总四溟。从容持国计，指顾悉兵形。瑕吕安群议，刘琨表外廷。嗣王仍历数，高庙有神灵。既罢金缯款，无烦白马刑。北辕旋翠辇，南内启朱扃。命已甘刀镬，功真溢鼎铭。春秋隆代祀，俎豆肃维馨。一自轺车至，难期堠火停。遗墟愁战伐，大树日飘零。碧草空祠长，黄鹂过客听。霜钟沈晓月，风牖绕明星。卞壶谁修墓，巫阳数降庭。谶还思雨帝，碑欲堕江亭。远水澄湖碧，流云暗壑青。千年华表鹤，哀怨此重经。  

***吴山望浙江***  

一峰高出万松寒，磴道虚疑十八盘。近海鱼龙吹宿雾，中天日月转浮澜。风帆岸压明珠舶，仙树花浓白石坛。旧是锦衣行乐地，江山真作霸图看。  

***寒夜集镫公房听韩七山人畕弹琴兼送屈五还罗浮***  

韩生燕市来，夜向招提宿。本是悲歌击筑人，援琴为鼓《清商曲》。安弦操缦夜三更，良久徘徊不出声。坐使闲心远，方闻逸响生。商风泠泠七弦遍，天马空山忽不见。石上争流三峡泉，平沙乱落潇湘雁。闻道《清商》固最悲，不如清角更凄其。一弹试奏《思归引》，再转重愁《双燕离》。此时晨钟犹未撞，月露霜华满深巷。四座无言叹息频，篝镫欲灭风升降。罗浮道士思幡然，忽忆朱明旧洞天。种得梅花凡几树，泥成丹灶已千年。云山告归从此始，四百三十二峰里。入海能驯海客鸥，携琴便驾琴高鲤。  

***送曹侍郎备兵大同***  

司农论议朝端重，副相声名辇下闻。岂意尚烦西顾策，翻教暂领朔方军。河边远道人千里，天外乡书雁几群。到日关城春色早，李陵台畔柳纷纷。  

关榆萧瑟二庭空，堠火平安九塞通。往日连师惊朔漠，只今市马互西东。黄河天上三城戍，画角霜前万里风。知有冯唐论将帅，不令魏尚久云中。  

***将之永嘉曹侍郎饯予江上吴客韦二丈为弹长亭之曲并吹笛送行歌以赠韦即送其出塞***  

韦郎旧隶羽林籍，曾向营门教吹笛。不听吴中《白雪》音，定呼邺下黄须客。平原相见转相亲，置酒夸君坐上宾。下若尊罍朝未罄，东山丝竹夜还陈。闲来坐我花间奏，玉洞飞泉向岩溜。古调多传关马词，新声似出康王授。问我东行到海壖，日斜江上惨离筵。还将北雁南飞曲，催送钱塘楚客船。船人攂鼓津头泊，红叶千山富春郭。忽作边秋出塞声，江枫岸柳纷纷落。哀弦促管不堪听，宾御闻之亦涕零。挂席远移严子濑，看山直上谢公亭。闻君欲问云中戍，雪消饮马长城去。广武营边折柳时，黄瓜阜上题书处。司农旧是出群才，此日征西幕府开。试向尊前歌一曲，梅花飞遍李陵台。  

***金华道上梦游天台歌***  

吾闻天台山高一万八千丈，石梁远挂藤萝上。飞流直下天际来，散作哀湍众山响。烛龙衔日海风飘，犹是天鸡夜半潮。积雨自悬华顶月，明霞长建赤城标。我向金华问客程，兰谿谿水百尺清。金光瑶草不可拾，梦中忽遇皇初平。手携绿玉杖，引我天台行。天台山深断行路，乱石如羊纷可数。忽作哀猿四面啼，青林绿篠那相顾。我欲吹箫驾孔鸾，璿台十二碧云端。入林未愁苔径滑，到面但觉松风寒。松门之西转清旷。桂树苍苍石坛上。云鬟玉洞展双扉，二女明妆俨相向。粲然启玉齿，对客前致词。昨朝东风来，吹我芳树枝。山桃花红亦已落，问君采药来何迟。曲房置酒张高宴，芝草胡麻迭相劝。不记仙源路易迷，樽前只道长相见。觉来霜月满城楼，怳忽天台自昔游。仍怜独客东南去，不似双溪西北流。  

***谒刘文成公祠***  

草昧经纶日，英雄战斗年。真人淮泗起，王气斗牛躔。命世生良弼，卑栖役大贤。一官齐簿尉，千里正戈鋋。记室依袁绍，飞书谢鲁连。神鹰思饱掣，威凤必高鶱。汉祖除秦法，周王卜渭畋。庙堂才不易，束帛礼宜先。遂有君臣契，能令帷幄专。南征频克敌，北伐旋摧坚。王会收三统，军谋出万全。河山分带砺，冠盖俨神仙。未辟留侯穀，长辞范蠡船。麒麟当日画，竹帛后时编。一自丘陵改，重愁岁月迁。隆中犹故宅，绵上少封田。旧俗还祠庙，清歌入管弦。黄金遗像蚀，铁券几人传。古瓦鼯{鼠生}落，荒庭桧柏圆。蛛丝虚寝罥，鸟迹断碑眠。想像《阴符》策，沉吟《宝剑》篇。前贤余事业，后死尚迍邅。去去辞枌梓，栖栖到海壖，空林多雨雪，哀角满山川。玉帐无遗术，苍生久倒悬。凭留一黄石，相待穀城边。  

***七夕***  

远客清樽夕，虚堂玉露秋。关山频北望，河汉已西流。叶落他乡树，碪催故国楼。今宵看织女，未必诣牵牛。  

***雨渡永嘉江夜入楠溪***  

落日下崦嵫，飞雨自崇墉。驾言出北郭泛舟横东江。近岫既凌缅，遥岑亦濛笼。葱青水竹交，乃有樵径通。潜虬寒载蛰，海鸥夕来双。顾望云叶开，张星昏已中。荒冈响哀狖，枉渚遵轻鸿。故乡日以远，川路靡克终。寄言薜萝客，岁宴期来同。  

***送孙处士默还黄山***  

芜城客散乱乌啼，别业黄山路不迷。后夜相思秋色远，月明三十二峰西。  

***出居庸关***  

居庸关上子规啼，饮马流泉落日低。雨雪自飞千嶂外，榆林祇隔数峰西。  

***土木堡***  

平芜一篑狼山下，九月驱车白雾昏。到眼关河成故迹，伤心土木但空屯。元戎苦战翻回跸，诸将论功首夺门。早遣金缯和社稷，祠官谁奉裕陵园。  

***宣府镇***  

高城西北控燕都，吹角清秋落日孤。尚忆武皇巡玉塞，亲从镇国剖金符。宫槐御柳今萧瑟，虎圈鹰坊旧有无。边事百年虚想像，谁夸天险塞飞狐。  

***云中至日***  

去岁山川缙云岭，今年雨雪白登台。可怜日至长为客，何意天涯数举杯。城晚角声通雁塞，关寒马色上龙堆。故园望断江村里，愁说梅花细细开。  

***赠周参政***  

周君北地推风雅，几载栖迟白门下。四壁萧然竟罢官，知君亦是悠悠者。匹马西来访故人，相逢师友更情亲。自言溽暑辞堂邑，不觉辛盘换早春。春晴风日官斋迥，翰墨于今数公等。画品真同顾恺工，隶书远见钟繇并。贻我梅边索句图，江南春思到平芜。苍苔浊酒寻常得，冷蕊疏枝何处无。纥干山高冻飞雀，健步移来总萧索、不见黄须细细开，惟愁白雪纷纷落。苏武城边送别迟，桑乾河上已流澌。遥将南浦离人曲，迸入西征横笛词。怜君此去壶关道，盍簪到处逢迎好。泽潞三时芳树多，江风五月归帆早。沧洲万里忆田庐，流水柴门今尚虚。卜邻傥就移家约，来共梅共溪上居。  

***雁门关***  

南登雁门道，骋望句注巅。山冈郁参错，石栈纷钩连。度岭风渐微，入关寒未捐。层冰如玉龙，万丈来蜿蜒。飞光一相射，我马忽不前。抗迹怀古人，千载诚多贤。郅都守长城，烽火静居延。刘琨发广莫，吟啸《扶风篇》。伟哉广与牧，勇略天下传。时来英雄奋，事去陵谷迁。数子不可期，劳歌为谁宣。嗷嗷中泽鸿，聆我慷慨言。  

***晚次崞县***  

百战楼烦地，三春尚朔风。雪飞寒食后，城闭夕阳中。行役身将老，艰难岁不同。流移嗟雁户，生计夂西东。  

***紫藤花下醉歌同查上舍弟嗣瑮赋***  

客舍紫藤长数寻，镺蔓年多半枯槁。往岁丰茸茎太密，花事去春翻草草。今年二月呼图丁，三百铜钱费除扫。虽然芟后花较迟，渐见含苞同蕨脑。檐牙朽株换棚格，井床新汲传栲栳。{罒录}低垂香细细，游丝不动日杲杲。钩帘忽惊啅雀去，仰面生憎土蜂抱。越州老酒吴船来，小榼偏提恣倾倒。头衔久矣脱朝簿，那问冬冬鼓昏早。惜哉筋力日已疲，惟有花前不知老。停杯还忆故乡路，乱水穿沙入裴岛。千章古木藤缠身，飘落繁英满衫袄。明年期尔横涨桥，上舍所居。柔橹呕哑拨萍藻。绿阴共听黄栗留，醉卧橛头船更好。  

***为钱给事晋锡题王给事原祁富春大岭图***  

记得山城水阁添，画眉声里昼垂帘。还凭同省王郎笔，暖翠浮岚五尺缣。  

富春江上雨溟濛，两岸花开踯躅红。仿佛旧游如画里，一帆曾转钓坛东。  

***出都王山人翚画山水送别***  

王郎五载一相逢，写出云峦别思重。仿佛摄山风月夜，秋窗同听六朝松。  

***寄陆侍御陇其***  

主恩先后逐臣还，羡尔幽栖泖一湾。想得著书风幔底，桂花如霰落秋山。  

***光孝寺观贯休画罗汉同陈恭尹赋***  

贯休手写一十六罗汉，其二乃在南海诃子林。昔游真迹未得见，念之三十五载萦人心。白头重作岭南客，故人期我虞翻宅。僧廊乱后花木犹珑璁，蕹菜春生满池碧。循廊转入精庐深，一幅居然挂东壁。古绡尚白石转青，恰于石罅安疏棂。一僧俯首力写经，自准以下祇半形。芬陀利花贝多叶，棕榈笔管毛猩猩。不知金天之西何处得石砚，毋乃昆吾玉切新出硎。一僧却立侍巾瓶，静如沙鹭翘凉汀。窗镫不翦信明灭，桫椤树底风泠泠。窗前千岁老猿拱，双臂平扠两肩耸。筍鞋桐帽木叶衣，想见霜浓寒到踵。精诚能令感金石，何况群生知怖恐。禅月师，流传三绝，画书诗。诗编巨岳集，书有姜体远本周之史籀秦相斯，未若画品更崛奇。即如此幅远出意匠表，或疑入定真容仿佛亲见之。不然调铅杀粉能尔为。诃林僧，神物藉汝能世守。不见《宣和》旧谱遗迹久云亡，豫章西山云堂院中亦何有。我欲赚汝去，莫饮我，缸面酒。我欲夺汝归，玉鸦叉，不在手。世间岂少珊瑚铁网珍珠船，自今贮之伏梁闇槛庶可全。  

***岭海将归梁吉士佩兰载酒邀同屈大均陈恭尹吴韦王准陈（元基）梁无技季煌燕集五楼席上分赋得会字***  

飞楼压高城，人天纳万籁。登临信可娱，矧与群彦会。吉士澹荡人，偕行屏轩盖。论交半簦笠，杂坐缓巾带。樽中酒如泉，海大鱼作鲙。款款话别悰，迢迢念归旆。于焉感昔游，兹楼在晻霭。凝思蹑丹梯，兴发不可奈。惟时建雄藩，自比夜郎大。邸中凿园池，巧匠恣雕绘。水亭拟舟梁，山木徒枞桧。长姣罗美人，管库敛文贝。因之设厉禁，游者心钳釱。一闭金兽镮，廿年委榛薈。修蛇穴其中，妖鸟叫其外。虽免劫火焚，终遭飓风害。人事戒满盈，天意恶侈忲。六师一以移，汉将齐下濑。刘王旧花坞，金粉尽淘汰。今来纵游观，足以动深慨。觞罢复凭阑，远目豁蒙<目市>。祝融方司南，尉陀台占兑。万井郁参差，百谷互阳昧。人影数沙虫，林梢亚蓬艾。我非云中君，何缘出尘壒。少陵有遗诗，将老斯游最。  

***樟滩***  

建溪饶惊，樟滩最巉险。颠波势欲下，乱石故磨飐。洼坳<石展>作涡，刻露圭就就琰。我衰忧患多，过此容色敛。篙师凝晴立，尺水巧回闪。铿然矢投壶，狎恰不误点。轻舟恣一掷，纵若鸟脱罨。以兹推物理，遇境適夷险。人或发祸机，忌者思尽掩。扬澜沸平地，凿空架崖厂。由来人背噂，未必鬼神贬。济盈轨易濡，忠信幸无忝。习坎入坎凶，既出夫何玷，浮海桴可乘，舟楫况刳剡。  

***二月朔查山探梅集六浮阁分韵得覃字***  

查山一卷石，太湖汇西南。梅花几百万，乱插如蓍簪。我来微雨后，尽坼霜苞含。横披谷锦绣，倒映天蔚蓝。高临铜官井，下者菖蒲潭。麂眼编疏篱，鹿胎糁空<山含>。卑枝或压帽，瘦蒂恒飘巾彡。粉蜨羽翻飞，白龙须{髟监}鬖。曩时李先辈，丘壑性所耽。过之不能去，思结小圆庵。点笔写为图，买山付虚谈。清河有一老，于此开径三。诗垒黄篾楼，生圹金粟龛。偶占绝胜地，户户围重岚。渔洋峙厥左，层波激氵峭<江冉>。其右浮者六，一一同眠蚕。所憾溆浦隔，未得穷幽探。徒羡渔子艇，扬帆捉蠃蚶。张郎敬爱客，讬契来侨郯。园蔬进香饭，家酿发新坩。蟛鲕列琐细，橙橘分酸甘。主宾迭相劝，力饮忘身酣。是夕阴复晴，净洗雪昙昙。花光暝逾蒸，四坐闻馣<香覃>。牵吟共阄韵，语笑吴越参。酬和继沈范，少长齐罗聃。礼从野人野，嗜比贪夫贪。昴参横醉后，各各犹研覃。回忆平生游，斯集乐且湛。拟留信宿居，懒上白竹篮。  

斋中读书 周官掌三《易》，以通天下志。卦名或不齐，旅占本一致。岂有先后天，亻瓜离异方位。斯言伪且坚，足以乱神智。演为方圆图，申以河洛义。仪象卦已陈，相错六十四．图中迭相生，十六三十二。请问安乐翁，正名名焉寄。  

太极非有象，一元气浑沦。阴阳至精数，义由道士伸。列图自下上，三五理具陈。陈子昂诗：“太极生天地，三元更废兴。至精亮斯在，三五谁能徵。”义见道家《洞真玄妙经》。番番希夷叟，以此勒贞珉。元公一丁倒，遂为席上珍。陈搏《无极图》倒易即为《周子太极图》。后来费朱陆，往复辞纷纶。仲尼不可作，谁与别伪真。  

《书》名达四方，掌之周外史。曷言乎书名，毋乃小序是。马郑注《漆经》，大义已及此。古文虽未见，序先畅厥旨。云何宋诸儒，深文共排毁。《书序》非孔子作，其说始林之奇。吾闻《国史》言，序《书》自孔子。哀哉秦火后，未亡亦仅尔。苟属圣人言，亦当存其似。不见小戴文，《礼》家以取士。何独《诗》《书》序，攻者后先起。  

九畴一五行，《洪范》义先具。伯鲧一汩陈，维帝乃震怒。启贤能继禹，天罚行有扈。桑门易地风，其说本舛互。奈何洛下儒，侮圣不知惧。用三革其二，变一成百牾。既与《洪范》殊，宁免彝伦斁。百世而可欺，君子亦有恶。  

孔门善说《诗》，子云商起予。流传大小毛，授受大小《序》。纵有齐鲁韩，见之色斯阻。夹漈一后生，攻以烈火炬。先儒误听信，凿枘生龃鼯。微言忽中绝，大义不复举。闻人左丘明，著书秦相吕。其言虽近诬，其事颇足取。国侨赋《褰裳》，晋为退师旅。《木瓜》美齐桓，情岂系男女。诗教厚人伦，诲淫何独许。可怪上蔡师，鲁斋王氏为上蔡书院师。为力亦太钜。芟弃郑卫篇，窜改《雅》《颂》所。王氏擅删郑、卫诸篇，又退《召南·野有死麕》入《王风》，而以谭大夫、卫武公诗改入《国风》。谁为辨异同，复遵笺传语。  

男女一相悦，情迫莫自持。不闻《桑中》契，先以定情诗。国史明得失，輶轩别醇疵。如何历郑卫，专录淫人辞。鸡鸣风雨夜，奔者亦可危。执袪遵大路，岂不畏人知。丘中有麻麦，两雄共一雌。双双李树下，宁免相诟訾。立言讵可训，说者宜再思。无邪尼父教，用告童子师。  

《诗》亡王迹熄，百国有《春秋》。鲁叟乃笔削，宝书肆旁搜。晋《乘》楚《梼杌》，郑志亦见收。斯为天子事，邦国合九州。大书王正月，恐疑于孟陬。胡氏逞私智，谓以夏冠周。岂其一布衣，斧钺威诸侯。美恶同其辞，此言尤谬悠。当其在讲幄，君臣意绸缪。经义月经进，讽谏同转辀。是时十将存，可复二帝仇。奈何戒黩武，惟知安是偷。得毋桧所荐，知己士当酬。流传误后学，乖舛难悉纠。曷不废其书，述事准左丘。  

素王六经外，《论语》其总龟。纪者六十四，义取《春秋》辞。同门有不善，一一具书之。由求予亢寮，言失不可追。揆诸朋友义，情得徇其私。宁形弟子短，但以尊先师。试观孟子徒，克丑亦若斯。后儒不晓事，吹毛务求疵。倡论辍从祀，平反者为谁。不若乡愿人，非刺无可施。瞽宗祀此辈，众口庶不訾。吾思屋上乌，爱由丈人推。云何七十子，一眚罢其祠。何年复旧典，俎豆敕有司。  

汉士守一经，其义或駮踳。真儒起北海，卓哉郑司农。博综六艺旨，叩之等木钟。于时内外学，罔不罗心胸。用以释仪象，明堂暨辟雍。初非尚怪异，专一谭鱼龙。纬书、《河图》，鱼龙最怪。至于五帝名，亦惟祀典从。德业既日尊，弟子争扳逢。黄巾拜车下，后儒翻不容。一朝辍栗主，俎豆何由供。嗟彼黎丘鬼，谓王通也。乃以祀瞽宗。  

秦延君说《书》，敷文太支蔓。《尧典》仅一篇，为言且三万。博士卖骑驴，亦费三纸券。吾思吉人辞，终与躁人远。辞苟足以达，其义自缱绻。勿徇买菜求，第抒心所愿。不见陆士衡，才多反为患。  

诗篇虽小技，其源本经史。必也万卷储，始足供驱使。别材非关学，严叟不晓事。顾令空疏人，著录多弟子。开口效杨陆，唐音总不齿。吾观赵宋来，诸家匪一体。东都导其源，南渡逸其轨。纷纷流派别，往往近粗鄙。群公皆贤豪，岂尽昧厥旨。良由陈言众，蹈袭乃深耻。云何今也愚，惟践形迹似。譬诸艻蔗甘，舍浆啖渣滓。斯言勿用笑，庶无乖义始。  

群雅日凋谢，后起靡有涯。奇觚累百人，各自名其家。吾衰尚有志，道古闲诐邪。有明三百禩，揽秀披春华。青田与青丘，二美洵无瑕。吾乡数程贝，双珠握灵蛇。自从永宣来，其辞正且葩。洎乎嘉靖季，七子言何夸。钩金纵可拣，莫披黄河沙。一咻众楚和，是后尤卑哇。先公闻<鸟夬>舌，顿生亡国嗟。先太傅初闻袁中郎、钟伯敬论诗，叹曰：“安得此亡国之音！”惨然不怿。吾欲返正始，助我者谁邪。  

***送张士琦令永新***  

春草乌斯道，长洲陆子余。由来循吏传，频见永新书。送尔之官去，牵丝制锦初。秋山日苍翠，诗卷共清疏。  

***谒泰伯庙***  

沮漆寻源合，江蛮相土弘。古公遗哲嗣，内传有明徵。肇迹贻谋远，先几脱屣能。帝心惟季度，祖武得昌绳。句曲诛茅始，衡山采药曾。屈伸等龙蠖，游息喻鹪鹏。三让声何忝，群黎爱莫惩。稻田占乐岁，泰伯围田城内。瓜瓞启新塍。洌井深堪汲，高墉近可乘。讴歌顿洋溢，狱讼省侵陵。化被仁风厚，经传至德称。宋徐侨请更《论语》名“鲁经”。玉舆初弗顾，黄屋讵难胜。陆云碑：狱讼载归，讴歌屡请，能舍玉舆之贵，永袭皮冠之迹。自镐宗盟重，维南庶绩凝。命圭还作伯，端委岂无朋。节孰千秋并，名将万代矜。苻子太伯将让国，语其傅曰：“王欲吾嗣一国之事，吾其羞之。吾闻至人不贵一代，而万世以之贵。”世家伦序定，人表上中应。《汉书·古今人表》，泰伯、仲雍均居第二等。地纪吴甄胄，见陆广微《吴地记》。祠沿汉永兴。到门帆叶卸，陆龟蒙诗：“让王门外开帆叶。”倚郭殿檐层。行潦蘋长荐，平墟墓未崩。友于同一庙，吁日休诗：“一庙争祠两让君。”栖止必双凭。熟食均笾豆，文身判股肱。独存冠黼冔，不散发鬅鬠。《史记索隐》引《世本》文：“雍是熟食，故字熟哉。考文身被发，止雍一人。逊位翻追王，浮家乃诞登。典仪咸秩久，斋宿有司恒。芭舞经春演，灵旗练日升。官桥行坦坦，近庙有至德桥。社鼓奏鼟々。霸业诸孙歇，丰碑异代增。斗牛含气象，乌兔信环縆。议礼邦人懈，弥文俗吏憎。渐疏胞与翟，下遣簿兼丞。画绘添奇鬼，潘凯记祠两庑下土妖、木魅，诡形罔象，编氓匄福，膜拜乞灵。性醪减旧秤。但令巫史祝，罕睹蕙肴蒸。断础方花湿，空廊蔓草艿。青虫晴挂树，苍鼠暗窥镫。迩者鸣銮至，恭惟嘉惠承。为章倬云汉，题扁照柧棱。过客争趋谒，其谁免战兢。杏梁浮震泽，栗主配延陵。坠典勤分掌，同时范文正、程明道、宗忠简诸祠降御书扁额。恩言尽服膺。法施民矢报，终古洁鉶。  

***寄讯龚御史翔麟***  

江桥卜筑意粗安，闻道田居十亩宽。不使车尘喧户外，尽容山色到檐端。镫前绿酒双鱼洗，雪后红衣一钓竿。料得时巡春有信，种花应许上楼看。近年每逢车驾巡幸，一至杭州。  

***毛奇龄***  

毛奇龄，原名甡，字大可，一字于一，又字齐于，别号河右，又号西河，又有僧弥、僧开、初晴、秋晴、晚晴、春庄、春迟诸号，萧山人。诸生。康熙己未召试博学鸿词，授检讨。有《西河集》。  

***读史诗***  

张生本文孺，夜起受简编。忽从游侠行，破产思报韩。志意久不达，忄勿郁何由宣。一朝风云生，帷幄进谠言。持筹并握箸，所至无拘挻。当其家居时，游戏商洛间。平交结耆旧，伟制裁衣冠。辟穀散暮气，劚芝当晨餐。贫贱可肆志，富贵难久安。宁负平勃交，勿弃园绮欢。遐哉亦松游，岂为求神仙。兰成烟霞姿，倜傥超等伦。少小作钞撰，落笔如散银。并使嚼鹦鹉，同等摩麒麟。池台绍河曲，钟鼓宴洛滨。太平三十载，总是梁朝人。岂知苍鹅飞，顿令玉马湮。朱桁撤单舶，青袍蔽长津。庶望下亭旅，重遘南郡春。如何走秦关，别馆留孤臣。三户既已尽，七叶谁见亲。从此东海鸟，长作西都宾，阳春方递代，去故当就新。寒暑有时尽，日月无返晨。临都哭三昼，绕屋步百巡。岂不被显爵，亦既叨殊恩。无如慕乡井，惠好难重陈。生逢乱离世，老作异代身。江南草长时，回望情弥殷。枳橘岂秦产，夷齐本商民。一吟思归辞，泪下霑衣巾。  

***重经上江过小孤山望高良作***  

晨飔解流潮，朝暾坼遐沚。中流辨孤屿，相越尚百里。流峭去榜逆，帆迫来洲驶。忽泊斗岩下，遂至洪泽里。三江憺前期，九派殊昔理。瞩异物不延，时迁景为徒。涤水掬流清，搴花摘叶委。羁孤泛无常，流浪讵有已。宁当越前峰，去逐高良子。  

***奉召赴都经泰岳遥望有作***  

朝日泛旸谷，孤光动天门。鸿濛启青苍，仰见乔岳尊。郁若灏气接，下与浮云骞。群峰争嵯峨，拱列同星垣。我欲凌绝巘，俯视周大寰。奋迅鲜羽翼，屼峍难攀援。从来圣神出，升陟柴以燔。五王觐国后，三观窥河源。今適遘王会，将策明堂文。下诏召博士，因之及公孙。自笑圭筚士，敢为封禅言。神功发眺听，博议开浑元。但当入林丘，挥手长松间。  

夙昔爱天孙，层霄踊双足。俯仰志不遂，高卧沧海曲。结念周八荒，扶舆久脱辐。垂老始被徵，一憩梁父麓。崇岩倚重云，白日系匡谷。欲吸沆瀣浆，顣额惭满腹。我有鸡斯乘，蹑峤如驾陆。入林招洪崖，望海诮徐福。折取东峰枝，间与夸父逐。历险理自明，升远象以瞩。何为盼修途，展转愧寥廓。  

***送李检讨予养还山***  

招弓下中山，葺屦朝上京。公车何崔嵬，所藉高世名。志气本超卓，文藻亦纵横。谁言紫阁翁，少小无宦情。至尊重良会，召见开延英。食以朱贝柈，沃以碧笋羹。给札令呈艺，轹落无弱营。因之授册府，入署承明庭。夏云方南驰，夜火将西倾。一旦上省养，孝感动圣明。衔轼谢京邑，衣锦投乡程。祖帐各掔袂，反若千里行。人生有初服，亦欲奠所贞。何为坐拘牵，閟志徒怦怦。  

圜凿不受枘，樛枝岂为辐。况有终南行，白华蔓空谷。曾参著儿冠，虞氏就养屋。渴借桑门瓜，甘怀洞庭橘。昔有棒檄生，色喜逮亲育。今我亦何为，但指风与木。蓬池畜嘉鱼，得为亲釜熟。迎养曷不可，遽尔返邦族。白衣虽改绣，披之当莱服。碧山张学士，当此悔解幞。天凉卖浆稀，官邸日不足。临朝思贻鞭，无马堪竞逐。但咏《南陔》诗，双泪下簌簌。  

太华有佳气，乃在龙门山。千载启石室，一若通武关。盘冈与绣岭，隐者藏其间。况复踵灵异，于此产马班。当今居史{宀成}，畴职笔与删。翳众多匠手，而予犹汗颜。维彼粲门子，高踞兰台端。慷慨忽弃置，踯躅谁跻攀。柱下去一宿，撰事留五难。有论责韩愈，无书报任安。新秋坐林薄，仰看飞云还。窗通紫微远，户傍太乙寒。日月过櫩隙，晨夕躬庭餐。视此三寸扰，何如一日闲。予有湖上业，滟潋通周官。思以割一曲，未敢徼圣欢。横门出祖道、藉藉皆来观。缅彼前史贤，相顾增长叹。  

打虎儿行禹州民朱儿救父打虎，史使君廷桂奖劳之，予识之禹署。  

打虎儿，乃在汴梁之禹州，禹州城外朱家楼。小儿十一随父耕，深林有虎斑毛成。飗飗黑风吹草根，乘风攫人谁敢撄。小儿不识虎，乃亦闻虎名。虎来小儿怖欲啼，掀唇见虎衔父肢，咆哮草际风来吹。儿啼向风不得父，把杙打虎截虎路。三尺童子五尺杙，打虎落毛伤虎臆。虎惊顾儿舍父逃，深林风草皆无色。禹州刺史呼小儿，裹之以帛饱以糜。予时在署识儿面，耳发稚弱真儿嬉。问儿打虎虎何似，举手张齿作虎势。假虎隐幔恐小儿，小儿复怖将啼归。当时见虎得无怖，此事我亦味其故。禹州刺史省得知，是日小儿知有父。男儿七尺伤父心，天寒辞墓行求金。安得弃铗抱长杙，与之同日还深林。我所思，打虎儿。  

***陈州村人或赋上阳白发人者毛甡过闻而感焉***  

河南河北不种麻，上阳宫中无好花。玉沟流水载花出，从此宫墙不能八。宛丘东路桑落村，漂流近在村东园。黄门持鹞晚归寂，公主望乡朝负暄。西山盗贼走春电。花落重飞旧巢燕。舞鹭翻垂篽宿衣，沤麻添作西宫线。金舆入蜀未得归，道傍不用伤蛾眉。《上阳白发》谁家赋，能使傍人双泪垂。  

***登白鹭洲值施使君留萧江有怀***  

石阳城边白鹭洲，萋萋碧草环洲流。层楼百尺俯寒潦，有客独登楼上愁。楼前寂历众山暮，万里江流自来去。天半横吹赣浦帆，云中恍辨虔阳树。我来眺望九日余，芳洲犹采红茱萸。遥山不断故乡雁，沿流时羡清江鱼。故人乘兴久舒啸，千载南楼鲜同调。看月宁分佐史床，临风空著参军帽。相思渺渺萦素波，秋花开映波中螺。凭栏欲作《登楼赋》，不见夫君奈若何。  

***姜尧招登香炉峰绝顶同姜十七廷梧商二徵说***  

秋山崒嵂海日红，浮晖倒映金芙蓉。苍崖负杖招羽客，携我直上香炉峰。枫林黄叶下幽壑，杖底风吹草衣薄。石屋高看洞鸟翻，横梁斜度山花落。秋空望海海色飞，赤城万里烟霏霏。越王台上青烽起，夏后祠前白雁稀。玉函金简探难得，况蹈岖嵚未曾息。北谷空标承露台，南还竟负凌风翼。苍崖四顾意气开，吹笙跨鹤真仙才。何年乞汝盈箱药，共俟安期海上来。尧号苍崖子，时修玄学。  

同王徵士听杨太常弹琴篇毛甡未识杨太常，亦未听太常弹琴。江西王徵士每称太常通明音律，尤善弹琴。崇祯十六年，用军功转为太常官，使令正乐。尝曰：“五声乃亡角，民流至耳。”所携有二赐琴，一为唐开元年供奉乐器，秘保勿弹。时取他琴操数章，或出涕。徵士有诗十篇，和日同也。  

成连入海不复返，人间尚有雍门周。呼天抢地抱焦木，一鼓再弹双泪流。晋侯清徵召祲禬，杨氏宫亡失行在。五音升降得丧殊，何事民流角声败。萧郎左卫本戎伍，能定明堂五行舞。谁怜故器抱殷遗，遽使新声写淇浦。开元供奉烧尾琴，上皇赐比双南琛。梨园既散海青死，但留箧底空沈吟。当年大合驾象辂，尚对皇娥鼓瑶素。鼎湖龙去竟不还，自抱乌号哭晨昏暮。毛甡家畜潞国弦，诸王颁在崇祯年。欲遗太常共搏拊，天涯修阻思茫然。从今《大雅》日淫漫，莫遣风流使中断。他日相逢袁孝尼，愿得先传《广陵散》。  

***柳花歌寓芜城作***  

春风濯濯江南路，吹过邗关到瓜步。邗关三月春草长，市楼大道怨春阳。阳春初开日杲杲，大道花飞一何早。清明渐近细雨来，绕树游丝堕缥缈。游丝缥缈绕如雾，绾入隋堤柳条住。隋堤柳色青珑璁，娓娓流莺啼不去。流莺啼处停玉镳，依依拂面尽长条。挥鞭既度红栏曲，驱车还上绿杨桥。红栏绿柳心断绝，隋苑隋堤有离别。新声三叠何处吟，弱线千条倩谁折。可怜草青及春暮，可怜绿柳低还仆。青楼曳翠萦酒垆，白马连钱系归渡。低枝毵毵接长坂，高枝蓬蓬白花满。茫茫飞雪绕去迟，冉冉轻绵罥来晚。翩随晚蝶罥朱花，缓向春烟拂玉鸦。几时飘飖落西苑，几时流荡去南家。南家西苑两相叶，流荡飘飖日憔顇。春风吹去不上天，春燕衔将复垂地。初翻积雨障轻尘，更度妆楼袅素茵。满眼离披不知处，愁杀东西行路人。  

***宣德窑青花脂粉箱为莱阳姜仲子赋***  

君不见宣皇宫中脂粉箱，青花素瓷出上方。陶模范埴好形像，烧胚膊非寻常。曼身穴腹判两截，一道坎中周四旁。融脂沦粉恐胶结，洄漩复壁流温汤。宛若丽华斗妆罢，宫沟浅腻萦苑墙。何年此物坐弃掷，竟置姜郎砚塘侧。隔盎微闻金粉香，开奁尚带胭脂色。摩挲日剧但把弄，未审甄人定何用。贾胡欲认不辨名，卢女相看宛如梦。连昌宫监老不堪，落花时节来江南。见此忽尔惊叹息，云是先朝旧承值。曾赐昭阳系臂红，玉函脂粉在其中。盘间花贮甘泉露，镜里衣穿仁寿铜。良人少使望春树，百子池前早祠去。额画销朱点晕重，指尖碾玉当窝处。由来摘揥最烦纡，惟此当窗好匀注。紫水开唇恍泻丹，红绵扑粉如飞絮。因之瓦甒独见亲，珠椷宝柙皆非伦。履箱银钥擎奴子，钿合金钗付贵嫔。谁知世事颇难测，金狄铜仙雨中拆。拾得皇孙绣褓钱，抛来魏后湘纹尺。昭华翠琯摧井榦，道傍团扇遮弥寒。库名宜圣总散失，独留金碗传人间。承恩当日授佳器，前后纷纶尚能纪。花箱虽好何代贻，知为宜德年间事。我来吴会当岁除，东湖水落西流鱼。姜郎酒后出示我，令我抱之长欷歔。黄钟土釜本反覆，几见桑田变成谷。半世红颜委道途，上阳白发谁膏沐。箱空脂尽粉未调，当前若个真娥媌。君家陈宝世无算，为汝一歌宣德窑。  

***诏观西洋国所进狮子因获遍阅虎圈诸兽敬制长句纪事和高阳相公***  

古皇慎德开四译，内被绥侯外蛮貊。贡物区为王会文，共球载在宾庭册。河镠畎翟献上方，兜离僸亻末陈明堂。三灵既应百神洽，般般之兽皆翱翔。康熙戊午十七载，神武声名播遥海。五畤从教白泽来，千门真见黄龙采。鸦翎习习负矢飞，鸡斯乘之归林支。诸方执贽俨相列，东渐溟渤流沙西。于中有国名古里，曾渡澜沧作海市。鱼眼看波射水红，鲛丝织浪翻云紫。地当申未产兽雄，金精杰出毛群中。衔绦餙组献天子，裁贝作章辞礼恭。从容槛致射熊馆，不为珍禽为怀远。虎落时看接上林，鹰房秋到移南苑。廷臣侍从欲赋诗，皇恩有诏徐观之。圆目昂鼻有筋力，悬星掣电无雄雌。独怜耏发未卷曲，曳尾绁绁若散丝。衣被欲成鞠色见，牙龈不使钩形施。尔时群槛柙诸兽，木垒枪樊列前囿。熊罴避路不用当，虎豹攀栏有时吼。青鸾赤雀相对栖，豪猪野马争游嬉。张昭见此不动色，朱亥在傍何所思。闻之有熊狩旸谷，获得狻猊比牛畜。汉时安息亦献斯，形似麒麟但无角。从兹郊祀播乐章，射乌格鹿非寻常。铙吹已陈《朱鹭曲》，徵歌还及白狼王。何如储偫未完缉，诏遣求贤共来集。东堂甫布网罗成，西域刚逢旅獒入。招摇乍启禁篽开，白麟有对皆奇才。请看太保《卷阿》赋，恍见文王灵囿来。  

***武进惲仲升过话***  

熟食春前近，扁舟江上来。乌啼木客冢，雨过越王台。畏路行何虑，空樽语易哀。函关天堑杳，使汝恋蒿莱。  

***蔡五十一同伯兄过寻甡西湖***  

故国归难得，春山望欲穷。呼人谷鸟下，寻弟黍苗中。零雨淹湖寺，浮云蔽海东。三年襟上血，相视暮镫红。  

***赴新安至七里滩作***  

东关苦行迈，南涉上新安。水木千云乱，沙禽拂浪寒。孤吟随荡桨，多难负垂竿。何日风波静，还来住此滩。  

***泊严滩有感***  

晚泊傍斜晖，临江泪滴衣。年华新岁改，京国故人稀。云散岗峦彩，天垂薜荔围。严陵台下水，但见暮潮归。  

***孝女***  

孝女秉幽姿，灵帏展素丝。春兰时会鼓，夜火满丛祠。江畔青螺水，碑阴黄绢词。商船留赛去，愁煞上潮时。  

***经张稊旧居***  

尚有青堂赠，宁知白马来。盘飧仍地主，涕泪满泉台。丛草留人暗，繁星照户开。邻家吹笛苦，中夜起悲哀。  

十载穷泉路，千秋处士庐。骄儿彭泽训，难弟晋阳书。时南士滞解州。棘楚悲黄鸟，乡潭上白鱼。谁怜徐氏剑，犹挂子云居。  

不作西州哭，依然东道亲。文章真坠地，朋旧尚为人。海鹤何年返，山花几度春。空堂樽酒夜，独坐听鸡晨。  

***清流关谒关将军祠***  

夫子汾川秀，风流世所师。关山萦峻岭，镫火照神祠。集木鸦飞后，垂堂虎卧时。同为亡命客，下马一相思。  

***予宿桐音宅出所赋慰诗四章妙丽愀怆讽之伤怀因勉酬三诗导情***  

故国藏车日，他乡卖饼人。秋衣怜季布，夜酒对孙宾。阁下红蕉暗，镫前白发新。十年悲往事，相顾泪盈巾。  

依徒当时暮，还归未画游。久辞荀里去，仍向孔门投。霜叶吟东郭，秋星坠北楼。谁怜频把袂，犹揽旧乌裘。  

困日知音少，衰年好会难。惊心听漏促，久语落杯寒。妙句当筵发，娇儿出幔看。夜阑生感激，对饭不能餐。  

***谒嵩岳***  

太室开天表，崇丘奠土中。主名高四域，受秩比三公。日月环区宅，阴阳割浑濛。歌崧扬峻极，望祀礼昭融。华盖标方顶，金壶启上宫。翕河承汉禅，卜洛载周工。别观翔修鹤，层城倚大熊。藏书凭玉女，过涧遇青童。洞闭能围雪，梯长恍御风。群山咸拱岳，万岁自呼嵩。槐弟封尧爵，菖羊采少翁。浮丘闲驾羽，子晋妙吹筩。石酒龙精白，岩花凤首红。烟霏春渺渺，水滴午漴漴。虚壑涵深矿，空梁拔断虹。天关应再辟，帝座俨相通。险塞分河内，灵祇屈岱东。神京怀旧服，终古赖攸同。  

***行次左蠡放船出南康已来舟中寄蔡五十一仲光姜十七廷梧张五杉并呈施湖西赵司马骆崇仁何奉新诸公***  

流浪还齐地，苍茫向楚隅。何时经夏口，此去是洪都。乡信淹江雁，生涯寄水凫。仲宣思故国，阮氏泣穷途。早岁栖中露，频年诎负涂。书曾降故将，行独后诸儒。才浅人争忌，赀贫志亦愚。山萁书有罪，梁燕语当诛。张俭将归塞，童鸿反去吴。相君真解绶，浣女果捐躯。走险胡全跋，昂霄尾毕逋。有家怜季布，易氏识陶朱。宴序倾金涧，诗成博锦褕。宅犹留鲍照，婿欲赘淳于。北顾空骐骥，南行觅湛卢。浮名偕草木，放迹在菰芦。彭泽宵经县，鄱阳晓渡湖。清秋凉袭袂，白日醉提壶。避地依五老，环波洗二孤。篮舆邀栗里，宫锦谢当途。每念同袍士，还思旧酒徒。探书登夏穴，修禊绕春芜。不见三秋艾，相思两地荂。风舷时转侧，霜柳暗凋枯。虚羡云间鹤，恒随樯上乌。怀人难命驾，无道但乘桴。绿水愁徒涉，青天想共呼。高峰追白社，寒浦泣苍梧。妄踞洪崖室，还寻卓氏垆。无端依水马，何处忆莼鲈。去国曾捐冕，通关不弃繻。归装输陆贾，游仕愧秋胡。最恨生多劣，仍怜世善诬。凉才宜刖石，暗地岂投珠。嫉翠连残羽，摧翘及弃樗。狂书焚《蒯子》，遗论毁《潜夫》。分鲜金箱秘，情甘溷厕污。张苍三历尽，司马一书无。贸贸忘荣落，悠悠度晓晡。拂龟亡决策，借箸昧前图。愁听歌商女，惊看秀木奴。荒城频鼓角，末技厌吹竽。抱璞思俱寂，书空手自摸。羁栖同燕雀，辗转似蜘蛛。海阔从浮泊，天高趁远徂。留情追沅沣，投老近番禺。市舶谘梁贾，仙山访藐姑。遄车需载辅，相瞽赖匡扶。犹幸逢知己，先经宦此区。剸鱼跳幸舍，漉酒滥军厨。兔苑尝裁赋，龙门愿棒枢。芜文烦啧啧，汎爱首区区。南野应过眼，章流久浃肤。固将凭永久，且复倚斯须。飘荡回蓬荻，遭逢任辘轳。时方捐苎葛，节又采茱萸。率旷知依栈，穿林念守株。草留寒蝶栩，波逐细鱼濡，多泪啼猿狖，难行唤鹧鸪。孤怀谁告语，长望起踌躇。  

***驾幸温泉恭赋***  

羽肃句陈外，波开帐殿中。咸池长浴日，华渚自流虹。晓度榆关远，春从黍谷通。慈宁扶葆驭，时太皇太后坐汤。神策驾丰隆。磐溢铜仙露，窗含玉女风。青泥分太液，紫气接居庸。净可捐烦虑，温能养圣躬。醴源逢处合，仙井凿来空。衣藻沿涡碧，岩花入照红。潆阶将赴壑，听水似呼嵩。钟乳浮银碗，松云锁玉栊。起居长乐辇，扈从华清宫。舜德时存坎，汤田岁转丰。《甘泉》徒有赋，未敢拟扬雄。  

***禹庙***  

夏王四载告成功，别禅苗山起閟宫。玉帛千秋新祼荐，衣冠万国旧来同。金书瘗井封泥紫，窆石悬花映篆红。一自百川归海后，长留风雨在江东。  

***江徼怀人***  

江徼怀人江外台，江流千里重徘徊。秦人岛屿乘潮上，汉将楼船绕地回。残垒低连沙树暝，孤城遥傍海门开。西陵一望滔滔水，不见长帆天际来。  

***除夕逢立春效景龙体***  

椒盘柏酒傍江开，彩杖青旂出郭来。玉历乍看今夕换，苍龙先遣隔年回。林彫朔雪惊抽蕙，地近南天早见梅。添岁并为除岁日，他乡何似故乡杯。  

***少年***  

少年抱剑出关中，羽卫新招六郡雄。久许报恩逾聂政，平时饮酒笑秦宫。鸡鸣晓日黄河动，雁阵秋阴紫塞空。当日枌榆迁欲尽，愁君驰马过新丰。  

***马迹怀南土***  

越王山下赋离群，英布城前看落云。岁暮他乡还作客，春来何处不思君。天开婺女摇晴翠，水满康郎漾夕曛。阳雁欲归愁未得，几回哀响梦中闻。  

***朔方***  

天校神兵罢朔方，双鞬不复挂渔阳。三秋白草缘关断，万里黄河入塞长。铁柱分标滇外戍，金书异姓汉中王。从军久负匡时略，愁见开边到夜郎。  

***寒食渡江***  

吴关千里燧烟通，挂去长帆返照中。三月暮春行海畔，两年寒食渡江东。风吹官柳城边绿，雨后山花陇上红。惆怅故园年少在，斗鸡蹴踘与谁同。  

***舟过渔林关望沈功宗墓***  

落日渔林放棹迟，故人宿草望离离。深怜子敬琴亡后，恐负桥元车过时。江阔市亭环废井，关长贾舶近荒祠。难寻下马陵前路，肠断胶西君不知。  

***钱塘逢故人***  

西陵咫尺是天涯，喜汝从予江上槎。两度陶朱思返越，百年张俭竟无家。乡关恨届钻榆节，里巷羞乘广柳车。壮士不还仍远去，江东兄弟慢咨嗟。  

***奉答倪粲原韵***  

自辞濠上寻中散，曾在梁园赋《子虚》。入世已无操瑟想，闻君尚有带锄书。东田秋到花开后，西浦人逢落雁初。只道乘风应万里，相看犹是旧蒿芦。  

***览镜词***  

渐觉铅华尽，谁怜憔顇新。与余同下泪，只有镜中人。  

***长门怨***  

玉殿金釭晚色新，殿前少使绣麒麟。夜来恐索长门锦，要赐平阳歌舞人。  

***饮马城边曲***  

燕台北望蓟城山，饮马城边驱马还。前度锦车休出塞，将军近在草桥关。  

城边饮马莫辞遐，将采燕山二月花。日在阵前谁见敌，蓟门关外尽风沙。  

***赠柳生***  

扶病来看柳敬亭，秋花开满石榴屏。江南多少前朝事，说与人间不忍听。  

***汉苑行***  

彩燕初翻百子池，宫花齐发万年枝。但知上苑寒归早，不道人间春到迟。  

秋风歌罢柏梁材，上苑春回承露台。朝来殿使探莺去，日暮宫官试马来。  

***除夕作***  

旅馆椒花红欲然，椒盘愁向客中传。如何才听金鸡唱，便唤今宵是客年。  

***吊姜贞毅诗***  

曾披阊阖扣天关，垂死孤臣未赐环。遗命一棺何处葬，宣州城外敬亭山。  

唱尽门生《薤上》歌，道傍虞殡已无多。殿廷若个能攀槛，图画依然是荷戈。公像有荷戈图。  

## ●卷四十五

***汪琬***  

汪琬，字苕文，又字钝庵，学者称钝翁，又称尧峰先生，长洲人。顺治乙未进士，累官刑部郎中。康熙己未召试博学鸿词，授编修。有《钝翁前后类稿》。  

***长门怨***  

长门寂寞地，独坐易惊秋。罗幌金风起，纱窗碧月流。残妆销翡翠，艳曲罢空侯。玉辇游何处，君恩不可留。  

***铜雀台***  

恩共秦云断，愁随漳水盈。可怜丝管在，犹是昔年声。繐帐流尘集，璇阶蔓草生。祇凭陵上月，回照绮罗情。  

***秋日送友人之秦***  

八月愁听鸿雁鸣，故人鞍马独西征。关城日落诸陵远，驿路天阴五时平。千里烽烟连朔气，万家碪杵断寒声。汉宫遗迹难重问，玉笛金笳动客情。  

***春夜望月***  

客居如空山，风物澹欲绝。返照既已收，余霭旋明灭。泠泠冰下泉，了了松间雪。相对寂无言，禅心与初月。  

***同王十一赋得江猿吟翠屏送陆巴州之任***  

君不见巴东山色连巴西，江头日落风凄凄。行人过此不能去，停车愁听江猿啼。岩壑千里断行路，藤梢葛刺纷无数。啼猿弄此犹未了，倏然腾上青枫树。使君行指蚕丛祠，巴人道迎歌《竹枝》。歌声将绝猿声续，清音袅袅如哀玉。锦官驿外杂鸣泉，大剑山头悲落木。此日长安一忆君，知君遥宿阆城云。各中夜夜啼猿起，若到三声那可闻。  

***赠京卫守府***  

将军能舞丈二殳，少年笑骂轻竖儒。京城枹鼓百不虞，安坐营门一事无。蓟门风高白草枯，跨鞍远走叱拨驹。手抨角弓腰仆姑，去逐飞鸟追群狐。归来取酒黄公垆，炙牛作脯乳作酥。是时月出县浮屠，万家寂寂秋烟孤。笑从北里邀名妹，清歌妙舞红氍毹。满堂侠客相叫呼，酒酣立马争摴蒱。信手一擿喝作卢，眼中百万如锱铢。将军自诧高荆徒，区区礼法焉能拘。愿君善保千金躯，文州小丑方逋诛。国家右武需熊貙。行建牙纛西南隅。斩馘貍菟穷根株，遥飞捷书献群俘。立取侯印黄金涂，功名如此真丈夫。慎勿纵饮为粗疏，试开玉帐谈孙吴。  

***闻刘主事移疾将往苏门赋赠***  

刘郎欲投效，去隐苏门山。区区青墨绶，弃擿如等闲。苏门自昔多幽趣，曾是孙登长啸处。山色遥连盘谷云，竹声半落淇园雨。秧苗参差槲叶齐，居人何减武陵谿。闭门自有飞花入，高枕常闻过鸟啼。刘郎乞身真不恶，葛巾布袍差足乐。案上频钞《内景经》，炉中祇养长生药。女能织帛男能耕，门生扶舁相随行。丈夫適意且如此，安用悠悠世上名。  

***送人还抚宁***  

莺啼潭柘庵，草长桑乾口。此时送君行，东风吹马首。关路遥连沙碛斜，知君今夜宿谁家。蓟州美酒滦州<鱼脊>，好醉棠梨千树花。  

***寄赠吴门故人***  

遥羡风流顾恺之，爱翻新曲覆残棋。家临绿水长洲苑，人在青山短簿祠。芳草渐逢归燕后，落花已过浴蚕时。一春不得陪游赏，苦恨蹉跎满鬓丝。  

***怀从叔川中***  

忆自沧江别，秋风泪满衣。已嗟行路远，况复寄书稀。雪尽巴流急，云深栈树微。相思如杜宇，长绕锦城飞。  

***世祖章皇帝挽诗***  

已致升平胙，兼高孝治名。弥留念文母，谓昭圣皇太后。仓卒讬阿衡。寝殿陈龙輴，离宫撤翠旌。犹传罪己诏，呜咽走苍生。南苑停调马，贡每岁驾幸南海子必累月，是冬才驻跸数日。东邦罢贡鹰。诏罢高丽貣，车书方正统，弓剑忽遐升。玉几嗟空设，銮舆忆旧乘。苍茫哀痛日，大誓复金縢。时辅臣率百官誓于大光明殿。  

***雨后舟中晚眺怀王十一***  

斜阳下兰陵，景物澹尘虑。草树竞含滋，夜来河上雨。涓涓泉乱鸣，霭霭霞初吐。之子渺何在，相思楚天暮。疏林表远村，微火明前渡。惆怅暮潮生，广陵隔烟雾。  

***忆宋牧仲黄州***  

齐安道上风土嘉，修篁卢橘森槎桠。使君簿领本无几，日未停午先放衙。徐呼官骑出江郭，蹋遍篱筍穿林花。青山隔岸敛晴雾，赤矶映水蒸明霞。竹鸡乱啼江路晚，乘兴径入鱼蛮家。我闻髯翁昔寓此，曾借隙地开耕畬。荷锄自种元修菜，赋诗屡乞桃花茶。有时月出江水碧，招携佳客浮轻楂。可怜遗迹渺难问，流传两赋人犹夸。使君南行颇快意，安用凭吊生咨嗟。江山风月不易得，殊胜贾傅官长沙。计期已见三寒食，明年候汝趋京华。  

***计甫草至寓斋***  

门巷何萧索，惟君步屟频。青云几故旧，白首尚风尘。身受才名误，文从患难真。耦耕知未遂，相顾倍伤神。  

听话频年况，凄然泪不禁。岁荒生事俭，世难客愁深。孝友安时命，文章损道心。五侯空好士，叹息少知音。  

***雨过***  

枳篱蓬径苏门西，春雨初过半是泥。聊借酒枪消簿领，每除花簟作禅栖。病中书札宁辞懒，老去身名不厌低。自是芳兰易衰歇，可关鶗鴂尽情啼。  

***送屈生还南海***  

罗浮神仙堀，名胜天下闻。岧峣东西樵，异花霭氤氲。花间蛱蜨大于扇，疑是麻姑五色裙。君家旧住罗浮麓，偶负巾箱出岩谷。一枝藤杖宛如龙，徒步频歌远游曲。远游兴尽忽言还，莳药眠云掩旧关。惭予未绝三彭累，矫首罗浮那可攀。  

***东归道中***  

鹎鵊声中雨似丝，昏昏乡思苦难支。楝花风起归舟急，要趁黄鱼上箸时。  

望见家山一抹青，澹烟初日漾江汀。先生才了还乡梦，已报轻帆过御亭。  

醉翻余沥浣征衣，喜向风尘暂息机。多少春明退朝客，十年曾有几人归。  

***至清江浦贻上晨过舟中与之小饮***  

挂帆斗野亭，落帆淮南村。感君远相顾，舣棹枯槎根。是时涨初减，绿波半篙浑。凉吹满絺衣，入水生縠纹。携君坐船头，喜有浊酒温。景物况尔佳，烟柳摇初暾。试鲙水精鳞，堆雪随风翻。君虽不解饮，为我尽此樽。我侪本不羁，所志非高轩。微官偶为累，坐困簿领烦。幸然脱尘鞅，如鸟辞笼樊。千里得良晤，一笑眉宇掀。借问平生交，零落今谁存。东西与南北，逝川日沄沄。俯视诸儿曹，琐细何足论。会当吐壮气，一往虹霓奔。岸巾抵两掌，不顾四坐闻。君盍恕我狂，毋令遽声吞。明发复行迈，相望青绮门。  

***题书屋壁***  

繁花覆药栏，竟日自盘桓。欲掇浮名易，能持晚节难。蔬盘支岁俭，絮帽敌春寒。莫觅安心法，心闲是处安。  

***舟往尧峰遇雨***  

横塘渡口北风起，横山濛濛水云里。老夫鼓柁西南游，急雨随风打船尾。舂锄插喙栖沙汀，蜻蛉接翅飞从横。风头泼墨雨脚白，阿香隐隐将车行。柁楼浊浪大如许，停船暂缆前村树。独有渔师不畏风，张帆曳网湖中去。  

***草堂***  

草堂主人久不出，屣步堂前幽兴赊。豆棚笼翠遍生荚，桂树团阴初著花。绕径胡蜂每下上，辞巢社燕纷欢哔。暮年杜门无事了，敢复恼汝东西家。  

***两不如篇***  

我不如王仪曹，爱驱烟墨追风骚；我不如梁侍御，遍参耆宿啖蔬茹。诏恩休沐一事无，相携不待折简呼。金鱼池上莺啼蚤，共握蒲葵藉芳草。慈仁寺中花更稠，酒酣覆尽白玉舟。自惭不作一钱直，惟有谈谐略相及。联镳接茵能几时，归来又荷田间笠。伯劳燕子西复东，青春堂堂如转蓬。中原二子无消息，独立斜阳数去鸿。  

***叶子阳生劝予出山以此答之***  

事不理，问伯始，济世安人亦徒尔。事不谐，谐文开，杜门却轨何为哉？北路鱼，南路徐，朱轮锦幛塞通衢。江千万，蔡五百，铜山金埒无遗策。势焰炙手手可势，往往古今齐一辙。尧峰野叟独怡然，常栖茅屋耕石田。新知惟恃壁间杖，旧物剩有床头毡。比来鬓秃齿都豁，但守陇亩终余年。君不见大鹏小鷃各有慕，世人未必知其故。功名富贵能几时，久已掉头不复顾。  

***屡辱侍读王先生以卢藏用种明逸常彝甫见嘲未敢用鄙句唐突又蒙赐口号四章语意郑重督和甚切勉遵无言不酬之义敬答四首以当解嘲***  

江外重山接五湖，十年何幸住潜夫。诗翁但恋金门直，曾见渔洋树色无。先生自号渔洋山人。渔洋山在太湖中。  

芭谭相忆不胜情，竟彻皋比奉檄行。车服傥缘稽古力，便须飞札报诸生。  

暂因移疾守柴扃，曾是含香侍汉廷。太史错占天上象，岁星元异少微星。  

明年春水引归帆，的合移家占一岩。从此不称前进士，故人亲授隐君衔。  

***读书***  

龙钟五十五，仿佛如华颠。崇朝手残书，移日即茫然。回忆羁贯初，骏快颇翩翩。过目了大义，少选竟一编。倍诵若泻水，不受长者鞭。因之易骄惰，研习未肯专。谁知老将至，意象衰于前。力学诚上策，有志无其年。夜阑烛跋短，余光岂迁延。身非袁伯业，抚卷惭先贤。  

***忆江氏园亭***  

君家卜筑倚花泾，风物佳时许叩扃。石骨透烟通体绿，松身卧藓一边青。纵横药树穿藤架，破碎谿山上画屏。记得年前曾往返，而今相忆鬓星星。  

***奉赠徐健庵前辈***  

娄水之所经，嵯峨玉山塔。羡此一隅地，人杰踵相蹑。公家伯仲叔，埙篪互酬答。翻然排天门，声望后先接。中朝共推仰，号为冠盖甲。长公最雄迈，户外朋簪盍。慰问倾篚筐，宴笑倒樽榼。频躧长者履，且置诸生榻。辟若大瀛海，众流鲜不纳。胸期极潇洒，经术况淹洽。观其所著书，无语肯落夹。壮采陈绘组，宏音振镗鞳。当今右文时，诏修经国业。已开兰台局，匪但给笔札。前史颇浩瀚，殊论苦未协。学识如长公，才又富开阖。发凡必超妙，寓思当周匝。下上三百载，历历在眉睫。何不任著述，俾作群贤法。幸绸金匮余，奴仆命寿晔。  

***吴公绅索洞庭游稿赋此寄之***  

平生爱山看不足，支颐远望西山麓。今年身似不羁鹤，竟理飞帆挈行襆。山中佳处推石公，俯视群峰皆婢仆。怪奇自是惊心魂，秀丽真能扑眉目。橘林璀灿步障锦，云峦宛转屏风绿。天风不起镜流平，展尽生绡三百幅。老僧知我非生人，炒栗煮茶频见肃。枇杷花开雪满路，点缀衣巾犹馥馥。危桥夭矫曲洞幽，别束行縢恣探逐。洞里仙人不我瞋，遍启窗棂驱蝙蝠。数堆石髓堪采吃，味美胜餐玄圃玉。从今解笑嵇叔夜，俗骨尘缘无此福。归来恍惚梦中游，欲记旋忘什五六。明春约君共长往，拂石更题招隐曲。  

***严氏传砚斋***  

迢迢先泽冠东吴，太守诒谋近亦无。绝胜风流王内史，祇书小卷付官奴。  

室有牙签映缥缃，庭前书带数丛长。封胡羯末今如许，未怕年来砚沼荒。  

燕寝凝香有昔贤，百年手泽至今传。铜山钱埒知多少，不敌君家宝砚田。  

***送惠生元龙并寄纶霞佥事***  

惠生元非山泽癯，东吴学者推通儒。六经训故师马服，五言章句卑应徐。连年襆被事行役，往返殆受饥寒驱。平原先生富才望，生也从之曳修裾。埙篪彼此迭酬倡，岂伊挟瑟逢齐竽。昨朝喜生似忆我，拏舟竟过尧峰墟。蓼花炫眼绕野岸，候虫聒耳鸣阶除。此时空山苦寂寞，幸哉有客来门庐。夜深共翦雨窗烛，年聆快论频轩渠。生言平原许受粲，行将脂辖驰驴车。丈夫故有四方志，安能拘守待兔株。嗟予与生交契久，相需不啻蛩随驉。如何忽被有力夺，后来彭戴知谁与？一发青山是齐鲁，望中道路殊萦纡。老夫老矣衰且甚，过从无日良可吁。祇今平原亦间阔，折柬未附双鲤鱼。江湖满地水流碧，鸿雁叫月天涵虚。岁寒但愿佳眠食，为余问讯今何如。  

***答友人出山之问***  

不嫌野父便交欢，讳说头衔是史官。车为久悬羞再驾，冠宜长挂怕重弹。丛祠散社分余肉，僧钵逢斋寄一餐。此段风流那易得，肯驰崄岨涉波澜。  

***尤侗***  

尤侗，字同人，更字展成，别字悔庵，又曰艮斋，晚自号西堂老人，长洲人。贡生，官永平府推官。康熙己未召试博学鸿词，授检讨，历官侍讲。有《西堂集》。  

***暮怀寄卿谋***  

晚云何自横，独照悲秋客。倒景入林深，烟飞夜光白。明月当天来，惊起空梁色。搔首步荒庭，暮影萧然只。美人西一方，呼之不能出。我欲化明月，飞到南楼侧。恐君高枕眠，未敢穿窗入。惟有草虫声，助予三叹息。木末赛芙蓉，持赠长相忆。鸿雁几时来，仰对西风立。  

***春寒***  

雌风盲雨争春国，东皇徘徊不能入。羯鼓催花花不开。花魂愁抱枯枝泣。荒烟扰扰萦空飞，冻云寒凝青山白。落霙斜织夜明帘，兽炉吹断龙涎色。琉璃砚匣晓冰封，醍醐手怯叵罗执。西楼美人睡起迟，髻冷芙蓉盘不得。  

***秋怀***  

独倚西楼第一栏，秋风吹绽葛衣寒。青山几点叶初落，白雁数声星欲残。镫火草虫人叹息，池塘夜雨梦阑珊。眼前何限难平事，看了吴钩不敢弹。  

一井青山下晚汀，萧萧蒲柳望秋零。十三楼上人吹笛，五丈原前夜落星。渔棹绕残深浅渡，雁行排过短长亭。闲来行乐无余事，删得茶经又酒经。  

***由君山入黄山***  

君山行尽是黄山，山脊中分大石湾。帆影忽来千树里，江声若出万峰间。水云自起羁愁合，野鸟高飞客思闲。临去尚劳回首望，美人日暮绾湘鬟。  

***独夜***  

忧来畏白日，颇喜夜气深。空梁漏明月，桐风翻秋衾。静然无所思，思起弹玉琴。不弹琴中曲，独弹琴中心。鸣蛩皆有意，能写空山音。仰观天宇旷，星斗光萧森。苍烟所聚处，下有阆风岑。我欲往从之，精神远追寻。相忘澹如此，谁知世古今。但恐梦中去，愁境横来侵。  

***汪涵夫使君招同张公选范赤生泛舟秦淮感旧有作***  

一篙春水绿平桥，兰艇相将逐暮潮。河畔柳枝新系马，渡头桃叶旧吹箫。六朝金粉愁烟没，二月莺花苦雨消。凭仗酒樽能壮客，未容问答老渔樵。  

***舟中连雨***  

漏天何日了，高卧尺篷孤。但听水呜咽，不知山有无。春心黏柳絮，客梦冷菰蒲。却羡溪边叟，纶竿入画图。  

***至建宁送朱素书往汀州***  

细雨钱塘共放舟，残镫浊酒几淹留。日扶短竹穿危岭，夜拥寒衾枕急流。山鬼路深花窈窕，土人语杂鸟钩辀。送君更上临汀去，春水平添万里愁。  

***客思***  

梵刹新凉起薜萝，征衣萧瑟问如何。四山古木弹声急，一夜西风蛩语多。芳草似啼垂玉露，美人有梦隔银河。闲将客思题梧叶，翘首天南无雁过。  

***邓元昭太史古鼎歌***  

汉汾阴，得宝鼎。歊浮云，吐金景。后作者，何纷纭。八阵图，五千文。齐人真，鲁人赝。千百年，谁能辨。呜呼孝子有邓公，作庙翼翼宫雝雝。于豆于登罔不供，若求弗得心忡忡。天开神物出土中，龙文炳焕琢鬼工。东西南北云逢逢，是为宝鼎二樽从。陈之高阁疏布封，以荐彝罍考鼓钟。考鼓钟，衎宗祖。奏缓歌，起会舞。钟山风，摄山雨。灵连蜷，憺容与，歆尔子孙祚多祜。我铭斯，大复古，嗟哉邓公正考父。  

***送宋牧仲榷使赣州***  

帝京云物睹阳回，赋别登临宋玉才。征棹正随寒雁去，放衙应及早梅开。金娥升处留妆阁，木客吟成乞酒杯。身在江湖心魏阙，青春还上郁孤台。  

***送邵村归维扬子长归吴门***  

《骊驹》满路送君归，我独临歧赋《式微》。斜日一鞭随猎骑，大江双桨渡渔矶。月明隋苑闻箫吹，枫落吴宫看燕飞。踯躅京华成底事，故乡东望欲沾衣。  

***重阳登高***  

最是高难问，青天隔九重。亭皋一搔首，风雨满千峰。野色生新黍，秋声入暮钟。十年摇落意，泽畔老芙蓉。  

题张德符方瓢册时刻黄陶庵集。  

韩愈高文传李汉，扬雄奇字付侯芭。谁知江夏先生集，又出清河公子家。三径松风常放鹤，一帘穀雨自煎茶。此中图画堪招隐，莫问门前白鼻騧。  

***赠高淳吴季舒***  

江左高人吴季舒，蓬蒿满径闭门居。十年自著《幽通赋》，四海相传《却聘书》。淮水观镫名藉甚，隋堤折柳意何如。风尘澒洞霜华晚，归去淳湖老钓鱼。  

***冒辟疆移家诗***  

西园公子妙谈棋，南国娇娆工扫眉。云雨凄凉《神女赋》，江山寥落党人碑。妆楼镫火低鬟影，禅榻茶烟飏鬓丝。画里浮家风景好，吴宫花发早春时。  

***送李子德检讨归养***  

高卧荆山三十年，朅来待诏赋《甘泉》。身依北阙君门下，梦绕西京亲舍边。抗疏遽辞彤管侍，归田仍赐彩衣旋。闲居频向燕台望，阊阖云深隔九天。  

都亭把酒送君归，渭水高堂志不违。筑圃正逢红稻熟，扶筇常看白云飞。未酬君命臣犹壮，暂解朝班世已稀。千里莼羹吴地远，自怜乡思欲沾衣。  

***送严给谏入都***  

汉京雅重严夫子，未许桐江把钓竿。重起千门看橐笔，传闻三省喜弹冠。天回紫塞龙鳞动，日射青蒲鹿角寒。又见趋庭真御史，一家骢马满长安。谓方贻侍御。  

***陈维崧***  

陈维崧，字其年，一字迦陵，宜兴人。诸生。康熙己未召试博学鸿词，授检讨。有《湖海楼集》。  

***同邓孝威集许元锡雪葊仿康乐体***  

萧晨憩高斋，水木迭清映。绿篠卫华廊，红泉鉴明镜。<口雝><*口雝文禽喈，噭噭羁雌竞。结衿更褰帷，疑义互谭诤。图史何稠华，琴尊复幽靓。仆类次公狂，近效长卿病。秉志协崎崟，抗怀谢尘阱。久客四节遒，多难百忧盛。一随彼美游，披藻奋妍咏。曛黑宁知疲，玉衡渐西柄。  

***从天宁寺后望迷楼蜀冈一带遗址***  

秋原何淡沱，荒谿奔相互。清潭最明迥，丹嶂极修嫭。我来驻精蓝，回飙已凝沍。手招出泽臞，目协沧洲趣。影堂枕独冈，塔院背双树。丽瞩果不穷，流怀获所遇。飒沓缭垣秋，窈窕寒塘暮。绕郭垣陂陀，攀萝匝狐兔。缅思仁寿年，遗踪倏成故。忧来多颓基，乐往鲜完祚。萧萧紫极宫，恻恻红颜墓。坐深暝翠沈，松花落如雨。  

***冬日过水绘园作***  

萧晨行散罢，沿溪恣回转。屡听白社钟，时遇青林笕。名园构城阿，绮阁俯荒畎。风物果泬，襟抱况修缅。元冬花尚开，亭午露犹泫。繁条结危嵕，明流挂层巘。而我伫山椒，支筇更登践。沓嶂红灭没，回冈碧清浅。雨歇邻塘深，日霁遥墟显。下有古钵池，溪毛绿如藓。皎镜一以开，生绡问谁翦。始信境象幽，高下任遴选。我生疲津梁，何能学淟涊。旷识协林峦，高怀薄轩冕。庶几和天倪，幽默获所遣。  

***酬赠山阴张雏隐***  

西筝不只弹，东瑟贵双鼓。结发慕交游，少小爱徒侣。伊予痗夙心，烦冤甬谁语。十月百卉腓，零露亦以湑。灌木鸣惊禽，沙洲矫修羽。居者遗贱贫，行者眷羁旅。沈吟送别言，俯首泪如雨。愿子崇景光，前修以相与。  

***春杪同诸子饮刺梅园古松下***  

晨兴思出游，茫然惑所向。或云刺梅园，景物颇萧旷。入门苔色净，到眼杂花放。杯来互沈吟，兴剧迭歌唱。两年缚朝衫，小心事卿相。同袍四五人，各各色惆怅。春山未得归，遇酒且跌宕。君看落红堆，下有昔人葬。及今不作达，后此欲谁望。老松无赖极，横若攫拏状。我时倚酒豪，竟上骑其项。龙鳞陡相嗔，鼓作天风浪。  

***得桐城方尔止先生四月二十九日书感赋兼怀密之先生***  

鲤鱼风打江潮利，五月荆州估船至。船载沙门实月师，附得枞阳故人字。我家垩庐同鸡栖，负薪昼夜孤儿啼。开函伸纸未及半，申胡觱栗声酸嘶。书亦不能读，泪亦不能止。忆昔芳华十五时，与君同作金陵子。金陵九门门九重，白靴校尉如游龙。贱子文名杨德祖，先君风表郭林宗。三千宾客遨游遍，流兔飞英谁不羡。家伎新传张敞眉，游童暗认王珉扇。桐山诸子尽江萧，侨寓家家朱雀侨。风暖侯家春击鼓，月明戚里夜吹箫。樱桃小幄沈香火，杨柳藏乌门不锁。密约呼鹰出每迟，私邀盘马期常左。此日清流气绝尘，此时修竹弹文新。诸王已见愁签帅，郡国还闻捕党人。阿童江上军船动，毳幕连天驰绣鞚。一载昭阳恨已经，两朝太学知何用。怜我袁家一愍孙，拾橡萧萧归墓门。君不见孙郎战没周郎老，孙郎克咸，周郎农夫。龙眠前辈独君好。君家尚有始兴公，卧看祇园生白草。  

***方竹杖歌为莱阳董樵赋***  

山东董樵忽见访，入门手持方竹杖。我亦生平屠狗人，对此苍然屹相向。董樵董樵真吾徒，胸中豪气无时无。谈兵肯事东诸侯，作骚直学屈大夫。翻然南下浮东吴，亦复窈窕寻仙都。广陵城外秋风冽，黄须半作猥毛磔。唤我同登大酒楼，此竹由来为予说。今年三月游金华，丹梯绀壁凌朱霞。采芝偶入乌伤地，看竹闲过卫铄家。此竹檀栾不易得，爱之拍手徒咨嗟。倪家女子非恒流，知有人间韩伯休。劚来恰赠一竿竹，伴我名山禽向游。我闻此言挥百杯，醉余不合成悲哀。潇湘斑竹竟谁在，九疑荒冢生苍苔。况闻官军大战胜，今年邛杖西南来。方圆枘凿不相入，尔持此杖胡为哉？劝君携归玉女盆前住，不尔此杖骁腾作龙去。  

***顾尚书御香歌***  

猎猎朔风翻毳帐，营门紫马屹相向。陈生醉拗珊瑚鞭，蹀躞闲行朱雀桁。顾家甲第高于天，顾家父子真好贤。开门揖客客竟入，留客不惜青铜钱。玉缸泼酒酒初压，秦筝促柱弹银甲。绿鬟小史意致闲，卻爱微红添宝鸭。陈生此时闻妙香，欲言不言魂茫茫。心知此香说不得，得非迷迭兼都梁。主人重取兰膏爇，此香旧事还能说。忆昔初赐长安街，金瓯天下犹无缺。至尊桂殿日斋居，千首青词锦不如。绿章夜上龙颜喜，第一动名顾尚书。嵯峨紫塞榆关道，白雁黄沙风浩浩。万马奔腾夜有声，三关萧瑟春无盗。尚书辛苦镇居延，络绎黄封赐日边。非关小物君恩重，为许香名国史传。镂金小盒宫门出，中涓一骑红尘疾。亲题万颗小金丸，犹是昭阳内人笔。只今沧海看成田，留得天香几百年。拢来绮袖人谁问，熏罢银篝味不全。白杨已老尚书墓，世间万事那如故。主人语罢客亦愁，留客牵衣客不住。君不见客衣零落讵堪论，半渍香痕半泪痕。忽看天宝年间物，我亦东吴少保孙。  

送孙无言由吴阊之海盐访彭十骏孙时无言刻程村、骏孙、阮亭三家词，特过海盐索骏孙小令。  

具区之峰七十二，莫釐缥缈群巑岏。吴宫废苑日萧瑟，洞庭春水空瀰漫。狂夫七载客江表，旧游冷落增长叹。松陵高士推顾况，谓顾茂伦。献岁寄我云中翰。铜坑老梅数百树，何不剌艇来盘桓。我时正作广陵客，吴娘蝉鬓相逢难。佛狸城畔遇孙子，大叫锲臂同追欢。红桥丝柳酒帘挂，见此讵复愁眉攒。无何告我渡江去，布帆径欲游盐官。问尔作装有底急，鲥鱼正美堆冰盘。君言一事系怀抱，越中彭十今秦观。红牙小令风格妙，字字可付吴姬弹。我行適越苦为此，千里那顾行蹒跚。孙郎语竟杯已乾，陈生送客春将残。横江估舶大笑汝，白昼浊浪生波澜。韦庄牛峤好词句，此事何与卿饥寒。舟行傥过王珣宅，切莫怀古心悲酸。  

***寄赠侯叔岱***  

萧萧大梁城，莽莽悲风起。洛阳诸女儿，竞说侯公子。侯家公子不可当，谈兵说剑声琳琅。酒后能骑赭白马，兴酣作使邯郸倡。睢阳城下日将夕，箭如饥鸱叫平泽。确磝贼火动地来，两手如飞左右射。归来犹未散鸣钟，琥珀压酒葡萄浓。旦夕长安赐甲第，不然辟穀寻赤松。黄河之水流不极，世间万事安可测。男儿五十不作官，那得常常好颜色。珊瑚之辔白玉卮，与君作歌君莫疑。侯家公子竟憔悴，何况洛阳诸女儿。今岁广陵城，小弟雎阳至。谓四弟子万。相逢蹋臂说侯生，白日明明照天地。人言侯生狂，定识侯生乐。斗鸡下鄢陵，呼鹰上宛洛。余卧江东二十春，眼中知己半沈沦。何时策马繁台去，一访当年屠狗人。  

***宣铜垆歌为桐城方坦庵先生赋***  

龙眠老人颜鬓皤，街前卖字书擘窠。生平爱古入骨髓，玩好不惜三摩挲。一垆温润制绝异，肌色肉好神清和。戗金铸耳备工料，制器尚象穷雕磨。洼隆丰杀中规格，红黄绀紫蟠雷蝌。我时捧视肃然敬，俨若清庙陈彝牺。音莎。忆昔此垆始宣庙，百物充斥供搜罗。宫闺澹泊厌淫巧，垆韝精慎无偏颇。百金重购拟和璧，旃檀作匣犀牛<马犬>。后来市估杂赝鼎，苏铸甘蔡皆幺縻。乱真每被魍魉卖，怀宝或受蛟龙呵。我来感旧发深喟，抚汝不异双铜驼。一垆虽小岁月古，列圣德泽相渐摩。我今为公作此歌，万事以往何其多。歌成烦公书大字，明日且换山阴鹅。  

***左宁南与柳敬亭军中说剑图歌***  

宁南嚄唶大出师，军中百戏无不为。浔阳战舰排千里，夜阑说剑孤军里。虎头瞋目盘当中，其意自命为枭雄。说时帐前卷秋月，说罢耳后生悲风。军中语秘听者死，寂不闻声夜如水。左坐一将军，右坐一辩士。辩士者谁老无齿，魋颜摺胁丑且鄙。得非齐蒯通，乃是柳麻子。此翁滑稽真有神，少年趫捷矜绝伦。青春亡命盱眙市，白发埋名说事人。宁南置酒军中暇，爱翁说剑真无价。横刀讵趣提汤烹，洗足宁来踞床骂。飘零大树蔓寒烟，翁也追思一惘然。西风设祭悲鼓越，夜雨传神倩郑虔。感恩恋旧缠胸臆，故国无家归不得。恶少王侯尽可怜，三更镫火披图泣。  

***卖字翁歌为方坦庵先生赋***  

龙眠老子真豪雄，一生破浪乘长风。行年七十正矍铄，自号城南卖字翁。雪花打门月在地，破屋槎桠矗三四。广陵城中醉尉多，老翁自卖床头字。韭花帖上骨格殊，春蚕锦虿光模糊。洞庭霜柑三百颗，不数凤尾还官奴。拦街小儿拍手笑，老翁掉头只长啸。此翁游戏无不为，忆昔金门大隐时。大儿扈跸五柞馆，小儿从猎黄山陲。红墙海户奇毛净，玉粒思秋北风劲。诏赐从官尽击鲜，羽林年少知名姓。一朝赭衣出国门，牛车万里探河源。破讷沙头断行迹，康居城外愁人魂。吾闻神仙狡狯不可当，此翁亦复非寻常。作吏但未作仆射，流官讵止流夜郎。即今七十材力强，子孙满前身乐康。翁起弹筝余击缶，翁亟向前掩余口。人生万事难具陈，卖字且换东家酒。  

***三月三日山涂豹人约同上金山修禊阴雨不果长歌纪事***  

三月三日风刁刁，鲸鱼跋浪声悲号。金焦极望不可渡，连樯巨筏何坚牢。忆昨乞食射堂下，方孙二叟还相遭。官衙蹋臂一大噱，话旧滚滚如波涛。五丁二酉被驱使，秦碑汉篆供爬搔。是夜满城作寒食，鮆鱼新傅吴娘糟。程公爱客入骨髓，昆仑。意便不欲留官醪。老兵欲睡愁我曹，负墙耳语骂老饕。别时拦街不肯散，约我上巳离城壕。妙高台上一片石，可以痛饮歌《离骚》。讵料此意那便遂，恶风浊浪心烦劳。作诗一笑报二豪，毋令怀抱长忉忉。晴雨岂妨吾作达，誓凌阊阖扬其尻。诘朝米尽饿不死，直须足踏金山坳。下视人世皆秋毫。  

***送大司马合肥公还朝长歌述怀***  

九秋江水平于掌，我公巨舰排空上。柁楼被酒愿一言，历历为公叙畴曩。忆昔鄙人甫束发，尔时长啸凌一往。鹞子盘空陡健举，狮儿堕地飒森爽。那知天上剩星辰，不信人间足厮养。即云口吃善谈谐，况复肠肥工跳荡。皇天澒洞运抢攘，从此诗书遂卤莽。世许轻肥让后生，天留沟壑填吾党。乍能牧豕学公孙，差许斗鸡逐袁盎。公乎念我在泥涂，崧也作人本脏肮。骥老宁羞刍秣恩，鹰饥不断风云想。斯言虽狂公定赏，快若麻姑搔背痒。歌阑万马忽然嘶，醉听催船鼓挝响。  

***春日范龙仙前辈相约读书芝兰堂长句奉赠兼呈宋既庭李西渊金穀似王升吉钱宫声韩元少诸子***  

四十男儿学干谒，朝游江淮暮吴越。漫将衣食累朱门，讵有文章动金阙。倦游屡岁赋归欤，故人相值还唏嘘。劝我莫作千里客，留我共读三冬书。忆别吴阊一年久，为我糟床压春酒。入座争迎作赋才，当筵更觅弹筝手。酒酣慷慨唤奈何，风光一往如流波。女坟湖北莺犹少，短簿祠南雨正多。君家奇书一千轴，锦袱牙签光历碌。愿随潘左伴青缃，羞与金张斗华毂。嗟余短鬓日苍浪，太息忧来未可忘。鼓挝马槊差亦得，若问读书非我长。  

***开河***  

前年大水庐舍没，今年无雨井泉竭。江南江北尽开河，官司夜点开河卒。朝开河，暮开河，河身龟坼将如何？千夫畚锸竞邪许，淤泥堆积成陂陀。三日开一尺，五日开十步。监河使者河上住，虎须锦伞一何怒。岢峨大艑谁家子，枫林祭赛刲羊豕。船头打鼓催发船，那得河中一杯水。官舱骂吏吏骂夫，尔曹饱饭何为乎？河夫闻言泪双堕，家贫路远夫常饿。君不见河乾田焦冬复春，滂沱须赖皇天仁。缺钗淘得送沽酒，官莫枉却开河人。  

***古歌留别季沧苇先生***  

江头旅店一月坐，蜗涎疥壁蝙蝠大。街泥滑滑不肯乾，夜长挛缩谁能那。急鼓拉杂恰二更，老客羁孤刚一个。隔县故人归未归，路长力短徒歔欷。  

江风吹客速如箭，车轮历碌过君县。到门恰值君入门，失喜堕车狂欲旋。老颠掀却头上笠，洗脚燎衣一相见。呼朋连臂登君堂，我心明明镫烛光。  

昨冬堂堂岁欲徂，玉枪雪片椽烛粗。春蚕食纸响不歇，倡予和女歌乌乌。讵知一别即相见，陶陶孟夏重欢呼。鸾飘凤泊辞乡国，索米不成饥亦得。  

主人饯客夜未终，乱鸦飒沓啼酸风。腰下宝刀欲斫地，行间硬句真盘空。男儿颠踣傥不死，负此一饭非英雄。歌阑酒竭唾壶缺，大笑登车与君别。  

***马殿闻筵上食河犭屯作长句示湖中吴志伊诸子***  

东风吹雨磨作丝，青鸠飞上缃梅枝。野夫懒惰何所作，食指不动如悬槌。朱门设食并叶我，蹒跚肯俟细马骑。江南二月縠纹滑，雏莺才唤苟出篱。鹅肪鸡蹠色映碗，野鲜海蚕膏流匙。鯸鲐出水倍隽永，汁滓点滴成玻璃。吴娘作脍攘皓腕，霍若跨马黄鲜卑。赪盘高堆春雪乳，霜刀乱剁轻红肌。老饕据几便啖嚼，上客辍食频嗟咨。俱言鲑肝药人物，脱复下咽难为治。我时放箸大嗢噱，所见毋乃诚偏陂。诸君浙产旧滨海，鲎帆蜑雨恒迷离。雪山一片吼蛟沫，紫飓万斛腥龙漦。红蚶绿蛎顿顿食，鱼叉苎网家家持。胡为睹此便瑟缩，却当属餍翻然疑。岂逢王郎惧水厄，或误尔雅笺蟛蜞。君不见鸣钟列鼎具五毒，藿食亦复谁期颐。侯鲭染指讵俊物，禁脔垂涎非可儿。羊羹熊蹯召大衅，何地不愁人命危。我生堕地负骨格，深爪出目鳞之而。孱躯要与麒麟斗，虫豸琐屑何能为。幡然进七不相劝，腹腴独飨惭吾私。  

***题梅渊公画松为愚山先生赋***  

施侯沃我以绿雪，不数壑源鹰爪奇。啜余示我一幅画，长松十丈纷离披。牙须蚴蟉猛兕跳，鳞鬛蹙踏苍龙驰。抹眵询问谁所作，乃克肖此形支离。答言柏枧一诗老，两手惯放枯松枝。五日十日画一本，波涛舂激{鼠生}鼯悲。昨蒙携画脱相赠，令我久看忘饥疲。子之作诗兴颇王，亦如此翁作画时。请为拗笔写长句，配此秃幹苍茫姿。嗟乎吾家松树老无比，三年偃蹇空园底。何时秉耒去锄理，矮茅檐下拾松子，不尔身入画里。  

***寄上柏乡魏贞庵先生***  

戊申蹑屩走碣石，公也正坐中书堂。沙堤才下火城散，趣呼门士谭文章。是年都城水大至，九门一望俱混茫。忆公召饮恰七夕，浑河放溜声礌硠。狂飙卷雨舞轩砌，树梢瓜蔓森开张。我公挥麈坐自若，穿穴理窟雄辞场。赋诗句必慑韩杜，阐性论足排荀扬。顾谓小子汝可语，许汝负笈循我墙。手书往复慰且诲，赫蹄每月盛一囊。隆冬别公適梁宋，给我屝屦资我粮。人生岁月算不得，破空乌兔何奔忙。霍如庄叟快说剑，奋迅僄疾谁能当。公归东山又十载，晞发暂驻恒山阳。嗟予垂老倏遭际，献赋获缀鹓鸾行。宣武门边赁老屋，与公旧邸还相望。秋经向所命酒处，葡萄压架榴拆房。佳节矧逢仍七夕，昔游瓜果真难忘。  

***赠宋楚鸿***  

公子云间秀，才情不可当。僧弥原是弟，公瑾尚呼郎。赠我金条脱，随人蜡凤凰。昨来成艳曲，流诵满平康。  

***同梅杓司夜泊河桥***  

一片河桥月，经年照客舟。不知春已尽，犹傍尔同游。镫火烟中暝，人家水上浮。浊醪拚醉倒，莫问大刀头。  

***冬日过农部伯父园亭感赋***  

凄凄华屋事，俯仰忆生存。红药自成路，春流直到门。王家无虎豹，楚畹有兰荪。已识升沈理，方从荷论。  

赐第南山近，为园下杜偏。小儿二千石，中妇十三弦。缓夜弹银甲，宜春贴锦钿。几回行乐处，战伐自年年。  

***赠汪舟次兼怀吴野人***  

旅舍愁无那，浓秋把汝诗。驿楼临水处，凉月挂城时。更忆东淘客，吟成老泪垂。乾坤二子在，萧飒莫深悲。  

***雨后同卢龙孙金廓明羊月生朱嗣殷过饮刘睿生家纪事***  

雨脚今晨歇，翩然挈伴行。径须谋薄醉，不可负微晴。老屐缘村响，危桥趁涧成。翦蔬兼劚笋，坚坐看经营。  

***郯城***  

未了青才到，相看破客颜。孤城郯子国，斜日马陵山。柿叶遮残堠，荞花拥断关。千秋征战地，旷望一追攀。  

***盱眙***  

晓发盱眙县，烟岚极望遥。东风吹泗水，残雪未全消。乱岭藏山驿，微波拍板桥。昔贤高咏处，遗迹自迢迢。唐常建曾尉盱眙。  

***圆通阁寺门即目***  

残城延古寺，细岸夹春塘。寂寂落暝翠，幽幽闻野香。花深垂钓客，竹罨浣衣娘。趺坐少言说，吾师斋磬凉。  

***京邸岁暮送其白弟暂返梁园即赴南昌郡幕***  

尔到睢阳郭，多应四节除。难霑分岁酒。差胜寄家书。久客妻孥瘦，长贫兄弟疏。愁悰翻倒极，白发漫盈梳。  

皖口还西上，庐峰紫翠偏。江声连故国，驿路入新年。铁树旌阳宅，红霞贾客船。子安吟眺处，彩笔至今传。  

***余访子建东回而王谷从朝宗西去赋寄***  

吴山吴水片帆开，驿使惊传江上梅。君过侯嬴虚左待，我从宋玉大招回。月明长水三江冷，雪满当湖万马哀。同作征人怜更远，北风吹处一登台。  

***赠冒巢民先生***  

当年镫火隔江繁，回首秦淮合断魂。十队宝刀春结客，三更银甲夜开尊。乱余城郭雕龙散，愁里江山战马屯。今日凄凉依父执，乌衣子弟几家存。  

***赠吴人陈敬仲***  

紫蟹黄花节物新，他乡斗酒亦情亲。樽前赖尔能吴语，泽畔怜余类楚臣。夜月钿蝉弹法曲，秋风石燕说遗民。江东年少休相问，七十何戡是旧人。  

秣陵黛色接天浮，忆昔轻狂作冶游。西曲名倡人窈窕，南朝公子态风流。歌终绿帻楼头见，舞罢金丸袖口收。二十余年成往事，秋槐落叶不胜愁。  

贺老琵琶定老成，陇西门第旧知名。百年台榭青苔没，一片江天白发生。丝绣平原终有恨，玉为棋局岂忘情。酒酣重说崎岖事，无数黄沙落雁声。敬仲曾为如皋、陇西座上客，故云。  

***招林茂之先生刘公<甬戈>比部小饮红桥野园越日茂之先生赋诗枉赠奉酬***  

迟日和风汎绿蘋，飞花落絮罥红巾。此间帘影空于水，何处琴丝细若尘。池上管弦三月饮，坐中裙屐六朝人。独怜长板桥头客，白发淮南又暮春。  

***过广陵福缘庵瞻礼德公遗像***  

步屟间经占上方，岧峣金刹映寒塘。青枫历历人千里，白月濛濛雁几行。千古玉钩隋帝墓，一枝斑竹赞公房。寺前正有关门水，尽日潺湲到影堂。  

***花朝待毛亦史不至***  

春云千缕卷灵绡，次第风光度绮寮。最不分明惟燕语，绝无聊赖是花朝。芜城作客肠应断，娄水怀人信转遥。一树辛夷开未谢，夜来微雨更潇潇。  

***南阳怀古***  

古庙巍峨石兽蹲，胎簪、桐柏矗龙门。涛冲古岸莓苔坼，派划长江竹箭浑。四渎躬桓缠虎节，百王薪楗荐牺尊。从来渭水称河胃，廷算深知费讨论。桐柏，淮渎庙。  

南阳追感彭禹峰先生先生曾参藩滇海。  

碧鸡霸府重人豪，金马都堂拥节旄。万里丹崖凭管钥，三年彩笔杂弓刀。苴兰质子槟榔酒，僰爨降王赤罽袍。一自渡泸人不返，冠军城结怨云高。  

邺中怀旧临漳令万大士大士，余表兄也。  

阿兄昔作临漳宰，飞盖西园继昔贤。铜爵砚傍春判牍，鸬鹚坡上夜回船。五湖归隐头今白，昨夜思君月正圆。小弟邺城长侧帽，西陵歌舞事如烟。  

***送钱塘翁武原同知黄州***  

御柳宫莺媚远天，金箫玉管醉离筵。青春佐郡名方起，彩笔题诗句可传。两岸野花弦子国，五更新月楚人船。黄州尔去应怀古，铁戟消沈又几年。  

***送子万弟还黎城署***  

小弟朝来别我行，正逢京国逼清明。一鞭晚宿临洺驿，三月人归上党城。远道梦随春水阔，微官装抵柳花轻。阿兄索米尤堪哂，可及哦松格调清。  

***九月十九日同贲黄理田公燮登慈仁寺内毗卢阁分赋登高二韵录一***  

四围铃铎响刁骚，一线穿云缔搆牢。且以登楼当戏马，何妨啜茗代持螯。天连赵魏晴俱出，松历金元腊更高。目断昆明池畔将，何时归镫压靴刀。时望平南之信甚急。  

***春日吴阊杂诗***  

春欲寒时雨正浓，小楼残烛话重重。关山兄弟飘零后，同听吴江晓寺钟。夜与宏人同宿。  

***枕上口号***  

夜凉茉莉绽庭西，大有乡心不敢题。谁界窗棂数行月，可堪啼煞汝南鸡。  

***春暮杂忆和彭羡门韵***  

渚鸟汀花各自愁，清江一别两经秋。东皇枉费无边绿，搓得溪头似鸭头。  

***宿穀梁宅后小书楼下口占绝句***  

断粉零朱板不全，白头重上此楼眠。凭谁啼醒扬州梦，惟有栖乌似昔年。  

## ●卷四十六

***杜越***  

杜越，字君异，号紫峰，定兴人。康熙己未举博学鸿词，授内阁中书。有《紫峰集》。  

***夏日书事***  

长夏恒掩关，萧条寡良晤。连阴画不开，时见云奔赴。未即成滂沱，淅沥惊高树。才闻檐霤息，又洒溪边路。花落满莓苔，阶墀谁缓步。久病独支离，阴霁莽回互。蛙黾亦何多，叫噪垂杨渡。  

***杨志祖见贻忠愍手迹***  

拓得平原帖，行间晕日星。丹枫留草疏，翠竹失兰亭。笔想拳应握，书传墨尚馨。文孙存气骨，脱赠意惺惺。  

***阎若璩***  

阎若璩，字百诗，号潜丘，太原人。康熙己未举博学鸿词。有《潜丘劄记》。  

***镜月归余以先朝典故数事送难于令兄映碧先生先生以为闻所未闻有侨札之誉感赋一律敬寄***  

垂白李昭阳，经秋忽报章。焚余周石鼓，劫后汉灵光。道大宁从阙，知深转觉伤。何年荀氏子，御罢更登堂。  

***寄赠高澹人舍人***  

朝饮新丰酒未残，惊开捷径五云端。侍臣自信无媒易，圣主应教有梦难。手校银钩呈玉几，家沾仙馔出金盘。人间止得赓歌迹，一德由来契若兰。懋勤殿有秋兰，舍人献赋焉。  

***待紫函***  

是夕雁初至，高斋秋气清。荜门掩半启，萝径扫还成。就案齐缃卷，临池涤玉觥。已储下酒物，因见老人诚。  

***送周道士之清江***  

汉皇雄略河效灵，《瓠子歌》罢梁楚宁。咄哉黄金独不成，算缗四出天下惊。乃知二者难合并，何况区区之编氓。我曾持锸随堤平，沙黄莫辨银铸城。人言河塞田可耕，田耕焉用金满籝。我笑此若苍蝇声，世间孰有黄金精。朝结壮士任纵横，夜吟华屋罗群英。即如仰眠目上瞠，著书欲求后世名，亦须饱饭肠充盈。孟郊吃饱僻思生，韩愈牵率笔不停。今我一日肠九萦，妇则已矣忧孺婴。道士大笑以指令，君书成于我药铛，点化丹澒光荧荧。月有寄兮岁有呈，举室欢哗真梦醒。且向清江为经营，脂车秣马导之行。恍惚如有飙轮迎，天风吹雪花冥冥。  

***顾景星***  

顾景星，字赤方，一字黄公，蕲州人。明诸生。康熙己未举博学鸿词。有《白茅堂集》。  

***葺园***  

荒墟渐庐舍，迩来成四邻。园丁既老病，灌溉殊苦辛。幸免麋鹿齸，翻嫌犬豕犭联。非关篱落缺，厮媪抱为薪。念彼生理困，未忍加詈瞋。寻思插芒棘，刺手伤吾仁。物情好苟得，刑罚谁见悛。疆场且寇盗，小犯安足嗔。惟当重风化，浸使薄俗淳。士林尚廉耻，敷教修彝伦。上无苟且政，下有让畔民。干戈自偃息，化日长如春。  

昨宵风雨壮，日出课我童。樊椤既粗葺，设酒邀邻翁。妪稚攀树根，柈沥亦得通。三申守望义，再讲和睦风。皆云前搂取，多出于流庸。蓐炊而露食，迫此水旱穷。闻言动隐悯，语罢还深忡。假若设官樆，岂亦容剽攻。处分一失职，攘敓纷相从。草野弄金革，朝廷问玉弓。人性本忠厚，天心原大公。怀柔王者术，孚格道所隆。搔爪有何益，躤稻终无功。乃知鄙夫志，用意苦不洪。轗轲遘世乱，何以讬吾躬。漆女惜园葵，安知中所恫。  

***洞庭龙女歌***  

泾川小妹洞庭女，暮牧乖龙夜行雨。<马孛>驾迎归鱼媵愁，海天春风浩无主。犀钗割水魮珠滑，彩衣帝锡琅璈八。星机繀雾虙妃裙，鲛匹凌波雒神袜。银汉通光月漉漉，桂华倒映鼍鳞屋。洗妆浴日瀛浪红，起扫空青两蛾绿。饵郎灵药十千年，榆旁植柳姓在天。七条縆水弹哀弦，九州平地移寒烟。  

***竹下偶次李宾之题丁御史墨竹韵走笔成此***  

窥园墨竹来瑞昌，听雷一亭当中央。西边落日影不薄，联缘南磵连东冈。吾庐卜筑已十世，不数洋谷名筼筜。旁邻不插麻{艹黠}界，近道仍尽茅茨墙。早春虇{笞心}动千个，儿把{艹禾}臿翁篮匡。微霆铃铃搜地脉，一夜苞箬过人强枝枝剑拔高出母，不省去岁如今长。幅巾六月埽石坐，冷飙仿佛天雨霜。层冰赤脚何足羡，少陵大叫胡其狂。绿烟满眼露滴沥，赤日不怕宜壶觞。渊府江妃动灵瑟，星官真人湿羽裳。颇疑柝月处西极，摇落帝台甘醴凉。横崖猛雨碎珠雹，浏泉走隙鸣宫商。或时风贙避彪骋，有若健陈冲荒疆。天寒夜黑山鬼泣，缺月正出当星张。奔妻视药枯桂旁，老■上拂琼琚锵。罡风倒揭豹尾立，蛇颈袅娜千凤皇。前山乌鹊欻惊叫，似欲银汉搘杠梁。争飞野鸭响江澨，仄翅旅雁疑潇湘。磥砢邛种号扶老，实中笆类名盘肠。百年生理肯龌龊？一竿真去归沧浪。画工苦思获一二，片纸直欲兼金偿。彭城墨本且珍惜，况有万个青琳琅。前者王孟端，继以夏太常，二公遗迹予昔藏。五丁操火宝绘堂，安能缇袭百链刚。即今屏迹少六逸，对君青眼睛飞扬。此君世外果奇绝，更令天壤思王郎。当时袁粲定俗物，吾庐未可施痴床。  

***对酒当歌行***  

劝君莫忆少年事，对酒当歌莫憔悴。老忆少年哀转多，当歌对酒可奈何？我初二十发垂踝，长啸每效孙公和。绿丝剃去十存一，一绺二毛鼢尾拖。十年踪迹厌萍梗，世事反覆寻干戈。穷搜万卷鼹饮腹，荏苒岁月江奔波。哀吟讵有子荆句，敲{卧瓦}勉赓蒙叟歌。素琴倚壁蚹蠃篆，遗挂上有蜘蛛窠。交游开箧泪霑臆，低高宿草霜垂科。曲眉一笑曼卿去，吐舌三叠文同过。春风发妍花满柯，有鷕双雉闻山阿。朱颜欲改波斯匿，流水故是恒沙河。夜来猛雨何滂沱，飞华乱点庭前莎。呼儿酌酒斟红螺，我今诗成儿试歌。当歌对酒愁奈何，老忆少年哀转多。  

***题内府所藏南唐百马卷子***  

开元厩马四十万，天宝从龙最谁健。夜偃火鼓延秋门，昼争豆莝咸阳店。万里桥头百存一，骑去东宫还几匹。当时刍秣尽凡才，急难何曾见腾逸。此图蒲稍仅百马，毋乃乐坊教成者。细看不是临陈姿，可惜登床汗流赭。黄衫奚官三五人，镂花玉带绣抹巾。羁前宝络坠金铎，覆以罗帕承锦茵。可怜贼破西京后，此马全为承嗣有。鼓声应节反见妖，血碎桃花死犹吼。图藏内府已千年，相传画手南唐前。画师有意惜奇骏，不遣驱驰供舞筵。君见老骥还遭放，尽有骅骝气凋丧。苜蓿难逢下宛种，苁蓉屡湿边庭瘴。俶傥何须四百蹄，壮观争多真画师。转思騕褭不世出，天子独乘何所之。  

***四月三日恩旨宣放***  

圣德包无外，天恩许遂初。颠危来道路，拜舞不阶除。采药求身健，逃名愧术疏。还山书细读，食蕨敢言余。  

***答愚山写别***  

先生非爱禄，老去本耽闲。流水无心住，孤云不峦山。会须存直道，莫只怆离颜。我为虚名误，形骸困往还。  

画舫清波送，高林鸟哢闲。谁云薄冠盖，祇自恋云山。绿酒欢词客，丹砂驻老颜。江天一万里，身与鹤飞还。  

***战后***  

陇树依村合，河流抱日明。望中春有泪。战后野无声。天意终难问，群凶各借名。丧亡余习在，市井说谈兵。  

***送陶季深问药茅山***  

牢落风尘际，君情讬友于。礼文谁在野，家世尔为儒。丧乱淹吾子，羁栖屈壮图。形骸愁倚薄，魍魉浪揶揄。阮瑀才难弃，任安义不渝。翩翩真记室，汩汩且穷途。独往青山在，偕行白社俱。野阴流雁鷘，春桨没蒲菰。苍朮茅山近，丹砂句漏无。青童与消息，洞口弄三珠。  

***烈皇帝御书松风二字顾苓得之某司香遂揭于斋中***  

櫩榜松风字，崇祯御笔留。龙宾犹拱护，燕雀解啁啾。内使开黄帕，遗民泣白头。图书满天府，零落更谁收。  

天藻奎章阁，芸香处士庐。不妨南渡讳，为是大行书。湖海龙蛇地，荆蛮战斗余。匹夫藏圣迹，草莽恸何如。  

玉露园陵满，珠丘蔓草新。南阳无赤伏，北阙丧黄巾。弓剑桥山痛，衣冠汉庙神。千秋浑寂寞，遗墨宝幽人。  

奇峰名淑景，御坐正当中。五粒皆银鬛，双珠倚玉童。分披九霄露，不是庶人风。独有华阳洞，天书贮几通。  

***曹娥庙***  

曹娥祠庙枕江湄，碑版犹存汉代辞。日暖山头榛子落，草深渡口鹧鸪啼。轻舟上埭传呼急，短屦霑泥拜起迟。忠孝两江皆万古，不须回首怨鸱夷。  

***答刘克猷子壮***  

七稔吴阊别，风尘望杳茫。飞腾何迅速，仿佛料行藏。故友多林壑，高名独庙廊。余书石作室，君草玉为堂。几緉思还著，双鱼寄莫忘。寻仙终五岳，志士各津梁。  

***龚公招登孝侯台次杜于皇韵***  

石头东畔凤城隈，草色年年周处台。欲下江山邹湛泪，况缘尊酒谢公开。秋声是处疑横笛，明月窥人数引杯。千载登临只如此，古人不见又重来。  

青丝双挈楚州红，走马传邀过竹东。摇落园林多受日，断行鸿雁故排风。伤心故国高楼夜，对语寒花蔓草中。莫唱隔江商女曲，暮烟何处六朝宫。  

***积雪侍大人入山时征郧西饷急山田数亩输赋有加***  

软舆扶渡蛟鼍窟，落日行穿虎豹群。林外鸟惊松堕雪，涧边人过水翻云。簿书远急荆州饷，宿卫新班殿下军。正喜立庭筋力健，乘春山陇助耕耘。  

***华亭同周釜山茂源卢文子元昌董阆石含苍水俞饮沈友圣麟洞泾草堂作***  

平原村右多榛芜，机云草堂今在无？风华今古不相惜，沈生崛起真吾徒。屋才半亩枕城市，囊有五岳真形图。布衣奡岸藐雄贵，文史娱乐同妻孥。偕行野鹿林外食。一双白鹤云中呼。舷边拍手狎鸥鸟，冢头枯树巢慈乌。扶丧吊死走万里，气意直与申屠俱。沈生礌落世所无，收雄召杰心转虚。有时向我屈一指，未审何见倾三都。泖湖鲈蟹我所嗜，持钱朝鬻归中厨。盘中新句更叫绝，坐有周子董与卢。洞泾遂擅草堂胜，太康二俊良区区。阮怀续咏叹广武，如此岂合长菰芦。匹夫权大勇莫夺，文彩照耀横江湖。沈生礌落世所无，呜呼沈生岂匹夫。  

***春色***  

东郊春色起，可以问桑麻。空树雷惊燕，清池雨种蛙。牛羊仍在野，兵马幸无哗。惟有徵夫急，王师正出车。  

题归高士书竹画庄字元躬，震川孙、文休子也。  

太常墨竹名天下，归老文休亦潇洒。元躬别得彭城法，醉后解衣方一写。一枝赠我挂草堂，是时绕屋插新篁。始知笔理侔造化，洋州胸次吞筼筜。元躬取神兼取肖，雨至如啼风若笑。即今折取一枝来，正看旁观无此妙。夫夫老大尤清狂，垂肩白发双耳长、所南画兰不画地，千秋志士同感伤。附禺帝丘三百里，放勋葬处留遗址。双梢愁惹苍梧云，乱痕泪点潇湘水。元躬画此人少知，日暮易米空筐归。只今披发飘然去，莫道前身是画师。  

***病中闻愚山病***  

太史平安好，声名老帝畿。书来纪春孟，节换已秋衣。汗简酬恩遇，渔竿冷故矶。思归应有病，不病亦应归。  

***答子星读予诗***  

把酒发长啸，胡为中夜叹。众人但卤莽，谁识千秋难。明公善讨论，标格惟高寒。雄谈肆激赏，披沥明心肝。斯文满天地，触感诚无端。萧条物外意，黾勉山中餐。性情本不夭，心力安能殚。生平与夫子，臭味同金兰。放情尘埃外，携手浮丘欢。凌风驾黄鹄，相望同林峦。  

***吴雯***  

蒲州籍辽阳人。诸生。康熙己未举博学鸿词。有《莲洋集》。  

***之羊山***  

薄日风吹黄，松声乱清听。阴云逗残雪，忽见前峰暝。野鸟喧竹林，樵人出萝径。独欲遂幽寻，理策度西岭。  

***暮春雨中阮亭先生招同诸公集善果寺得曲字***  

古寺城西隅，寺路直还曲。幽人此来往，渐与山僧熟。煮茗石幢下，石鼎轻烟覆。一花余春荣，众阴长夏绿。松深鹤唳静，竹动鸟飞速。人在一世间，光景如转烛。宇宙旷无垠，何为自刺促。胜侣欣招邀，佳时值休沐。名香风过院，仙梵雨垂屋。向晚孤霞明，白云傍檐宿。苍苍林月上，世界明金粟。归途重回首，遥山寄遐瞩。  

***使院作***  

岷峨雪已消，春波洞庭满。愁心理归棹，日望南风转。湘兰不可佩，孤居怅凌缅。方讶雉登木，仍嗟蚕在茧。坚卧抛《阴符》，强饮堕金碗。人生出处非，百事已乖舛。贤哲多苦辛，不能自黾勉。蚊虻与鹳鹊，忽忽皆过眼。飒沓衡云傍，徒伤道谋浅。  

***游风穴简陆云士***  

汝州风穴寺，城西白云里。出郭芳草深，得此林壑美。柏子周四山，桐花通一水。香阁接幽岩，僧饭资禅喜。石潭见空性，澄澈何终始。潭上新笋生，潭下旧兰紫。谿风吹午钟，脱然谢糠秕。相逢采山人，念尔宦游子。  

***再宿百泉***  

重作苏门行，小作苏门住。西风昨夜来，不辨泉与树。晨兴益萧爽，顿尔慊心素。淡淡浮云尽，渺渺飞鸿度。牵牛寒有花，葭菼晴多露。境胜理自浃，心赏目皆寓。尚觉腰组烦，未遂垂竿趣。何处凤鸾音，徒然谢高步。  

***次青县题壁***  

去年九月长安来，鲤鱼风起船旗开。今年三月旧山去，马上绿杨掠飞絮。旧山风景复何如，昨日家人有报书。门前九曲昆仑水，千点桃花尺半鱼。  

***赠杜蔚门先生***  

郎君谷口花无数，栖岩寺底竹千亩。幽人来往花竹间，心与白云澹无取。避世即是鹖冠子，忘机还应汉阴叟。虎谿醉客欢把臂，龙藏禁方秘悬肘。读书不厌细如发，作字何妨大同手。将烹赤凤喜鼎温，欲采黄精愁雪厚。药奁紫芝兼丹砂，世事白衣任苍狗。汞叶旋看铅花生，丁女正藉壬公守。嗟余久向鸾鹤群，劳生空作马牛走。长沙近复忧寿命，张仲恐难终孝友。却仗我翁常尉藉，未可志气便衰朽。昨日东郊迓春仗，一夜南园变风柳。青旂犹欣重到眼，花胜宁嫌亦插首。从此相过踏芳草，或可雨留翦新韭。石镜舞鸡对乌几，湖船射鸦拍铜斗。人生適意聊自足，鼷鼠饮河量所受。阿谁能解踏踏歌，为翁一劝薄薄酒。  

***读傅公他诗感书其后***  

苦节孤生竹，哀弦寡女丝。感君迸泪处，是我断肠时。不死翻成恨，多愁祇益悲。长饥忍薇蕨，高义北堂知。  

***宿湖口***  

斑竹晚沈沈，维舟惜滞淫。潮来全楚白，云上半江阴。远渚鸟双下，空山猿一吟。故乡千万转，今夜洞庭心。  

***寄黄经公***  

曾拌官舍醉如泥，别后柴门掩玉溪。树下茅容原有母，闲居潘岳已无妻。当年情事悲鸿爪，近日文章爱马蹄。弹指韶光惊过眼，几时灵药就刀圭。  

***宿吴山寺楼简严灏亭先生***  

萧萧暮雨急寒榛，独倚高楼少四邻。江上鼋鼍悲鼓角，下方镫火散星辰。梅花何处三更笛，寒食无家万里人。不是相逢严仆射，天涯谁念草堂贫。  

***斋居***  

瓠落何须虑大樽，萧然无客款柴门。春秋未习严彭祖，纪传常轻褚少孙。下泽几曾驱款段，长河终拟溯昆仑。雷声太白连朝急，次第墙东过雨痕。  

***水村***  

万树垂杨绿不齐，人家住在涧东西。新篁迸玉方连屋，嫩荇如铁乍点溪。野墅客来忘闭户，晴沙屐过不沾泥。风光都似招贤里，只少红翎水鹤啼。  

***过岭祠***  

半岭闲云祠树多，野人心事近如何。黄龙酿雨飞岩窟，白鹿衔花过薜萝。石上方抄云子饭，溪边谁和《紫芝歌》。年来空有还丹诀，日遣流光等逝波。  

***河上望永乐历历然感咏***  

河势冲冰水倒回，两山寒色逼人来。乡园云树虽相望，客路心魂转更哀。倦马争投盘豆驿，饥乌空噪赫连台。劳生碌碌真何益，欲访卢敖练玉胎。  

***西溪***  

西溪清浅流，洄洄杂菱荇。白鸟忽飞来，萍开见山影。  

***见山色不断口号***  

芳草正萋萋，垂杨丝不齐。青山如送客，直过雁门西。  

***题云林秋山图为查德尹***  

经营惨澹意如何，渺渺秋山远远波。岂但秾华谢桃李，空林黄叶亦无多。  

***四月***  

四月湖湘芳草铺，竹枝夹岸客船孤。长沙自昔伤心地，亲向青山听鹧鸪。  

***赠王文心***  

海棠花下燕闲闲，独有高人昼掩关。只许寻诗方一出，春风踏遍玉钩山。  

***李良年***  

李良年，初名法远，更名兆潢，字武曾，秀水人。康熙己未举博学鸿词。有《秋锦山房集》。  

***次韵王西樵司勋春夜兼书别思***  

邗上江梅已半零，暗香萧瑟雨沈冥。窗斜竹影摊书坐，风细林柯隔幔听。入洛司空琴自好，过江仆射酒难醒。明朝怕见隋堤柳，此是长亭第一亭。  

***将之塞上呈汪苕文农部***  

出塞将炎月，辞家属早春。间关谙异地，辛苦怅征尘。莫讶临邛客，多惭入洛人。筑宫虚碣石，开阁渺平津。少日耽词藻，穷搜笑等伦。澜期回砥柱，源欲溯江岷。实类三都拙，浑忘陋巷贫。端居昧生理，雅志在经纶。竽瑟违齐好，璠玙閟楚珍。登临谐夙抱，攀陟此良辰。辕下仍歌凤，台边想获麟。黄河流浩淼，泰岱势嶙峋。行路难犹昔，干时数益屯。含愁非卫玠，不乐似崔骃。敢信文堪卖，悬知德有邻。句吴才挺出，华省笔如神。白璧何论价，银章已至身。长卿终侍从，方朔岂沈沦。贡墨隃糜贵，花笺侧理新。群公追正始，夫子独深醇。待漏陪青琐，薰香觐紫宸。朝回接风素，坐次豁天真。兼肯酬支遁，还疑类许询。谈空恒亹亹，持论转循循。后起看承盖，前贤叹积薪。泛舟殊访戴，投辖幸依遵。京国招携罢，关山入望频。更严凄觱篥，谷险怯车轮。大漠原趋汉，长城直控秦。防秋余垒在，避暑故楼湮。雕鹗分屯戍，鸳鸯问水滨。雕鹗堡、鸳鸯泊皆在宣府。时平纾北顾，岁远记西巡。惜别虽千里，睽违只几旬。从军宁我愿，草檄久无因。河朔刘松酒，江东张翰莼。仙郎傥相忆，慷慨报情亲。  

***八达岭***  

丹梯直北通榆木，拂袖山烟百折登。河注黄花衔二口，天低白草见诸陵。行人尚忆回銮曲，碛岸曾移照妓镫。旧迹荒寒非一概，不因六月有坚冰。  

***宣府***  

龙沙燕尾承平日，北顾频烦玉辇游。尚有罗裙传乐府，翻随羌管作边愁。行宫寂寞双槐树，御气销沈旧酒楼。白马青丝何限恨，徐常功业总荒丘。  

锁钥从来借重臣，貂珰本意揖黄巾。一时坐失关门险，千里俄催鼓角新。日落诸陵谁系马，客逢三月易伤春。中丞祠下摩苍碣，始信孤忠亦有邻。落句谓中丞朱公、诸生姚君也。  

***拜方正学先生祠四十韵***  

绝学吾乡重，孤忠异代存。丰姿留想像，瞻捧肃蘋蘩。忆昔回天步，灾躔切帝阍。金瓯成仓卒，玉叶久翩反。册府盟何补，宗城坏有源。狧糠诚在计，寒齿及雄藩。议惜移封寝，谋同筑舍烦。渔阳师剽锐，上国羽飞骞。江左懿亲睦，师中叔父尊。绛侯驰壁垒，东越走连蹇。叹息楼船误，凭陵突骑喧。浮云深建业，宫雨湿朝元。锁啮江腰断，沙衔地肺昏。控弦江总宅，吹角谢公墩。马饮重湖隘，烽投入水浑。高飞愁燕子，间道失龙孙。劝进纷天策，讴吟到朔辕。袈裟终在野，衰绖岂酬恩。诏纸层霄碎，纲常一字论。漂零轻十族，慷慨望千门。碧血凝霑洒，丹心激弟昆。燕封虚饵蠋，乡梦不归温。佳气锺山换，新麾幕府翻。冠裳犹未忝，刀锯更何言。尚想纷钩射，当时下殿奔。不成悲鲍永，讵敢哭陈蕃。士有平陵义，文招屈子魂。黄蒿歌逼仄，白日些烦冤。席帽三山市，舆尸百草根。长时深露，何地翦春幡。密网蠲中叶，新祠起断原。都人还俎豆，隧道几凉暄。故友嗟邻近，余辉照隔垣。松移荒木末，阶净长兰荪。仰止从遗史，经过感旧村。更看金作铸，重假石为樽。历历桑田改，纷纷赤羽屯。碑珉承赑屃，客泪落獿猿。羌管凄神曲，吴羹荐瓦盆。江花墓门路，长对孝陵园。  

***怀顾宁人处士***  

藏书满天下，之子独间关。襆被穿云往，残碑拓险还。羊肠疑汉史，鸟迹辨嵩山。叹息草元者，栖栖蓬户间。  

***金陵杂诗***  

冶城不见内家妆，柳市风吹杏粥香。只有江蓠不解恨。背人青过赤兰坊。  

后庭花发最堪思，帝子吟成十客知。更唱阮家新乐府，明驼已报隔江师。  

诏书百道走黄封，南国新妆步辇从。故剑不须悲夜月，几人曾听景阳钟。  

***申丈凫盟贻书见讯且索近著寄答***  

公子能清节，幽栖道不贫。秫田供酿早，书屋与农邻。北学谁高第，西方彼美人。相逢身世感，燕草又三春。  

近接霜前札，相怜塞上吟。风沙游子路，松菊暮年心。避世沮偕溺，寻山向与禽。古来无独往，嗟尔竟长林。  

***朱碧山银凿落歌呈孙少宰退翁朱十倡***  

退翁斋中花底酌，当筵示我银凿落。摩挲坐上一再看，知是吾乡碧山作。至元月日镌弯环，古纹半蚀青苔斑。槎桠飒飒势欲飞，宛若放舸沧溟间。横眠有客凌风渡，点缀衣裾逼生趣。玉缸真拟泻明河，为送张骞月支去。雕锼无迹把玲珑，不解杯腹何由空。鸬鹚琥珀皆不数，夜光金屈难为工。主人更劝勿挥手，旧事流传犹在口。元家学士数临川，秘阁相将此为寿。引杯谢客客赋诗，文采翩然动僚友。乱离以来嗟失一，往时作双今不偶。叹息人间四百春，斜阳细雨漉残巾。梨花绝胜葡萄酿，傲尔乘槎海上人。  

***九岭***  

昨者暑气清，岚瘴喜初散。幕府有程期，鸣鏦戒宵半。残月不到地，松梢耿河汉。冥冥列炬移，灼灼萤火乱。空山悟无始，静理阅昏旦。九岭争一隅，径窄中每断。我行尚层岗，我仆复深涧。浮生付飘忽，肩腋楚人惯。不坠偶然事，履危岂无难。转苦东日迟，坐待火云烂。稍稍荆扉启，人语出沙畔。前路方迢遥，平明且须饭。  

***栗子关十六韵***  

峻极重关险，艰难独客经。梯航原梗绝，中外划郊坰。天作西南障，山开大小屏。路应庄蹻始，地自伏波宁。遗庙崇新祀，残碑失旧铭。土田纷棘火，樵采怯鸠形。往事闻开国，殊方久不庭。王师频阅岁，使节几衔星。鬼斧横飞栈，神功直建瓴。虚无银汉逼，缥缈渌江渟。鸟道层巅过，蝉声下界听。半肩欹叠<山爽>，一发上空冥。石到诸蛮黑，枫过二酉青。炎风高瘴疠，晴日俯雷霆。竹靘猿猱滑，丛幽虎豹扃。杖藜无恙度，挥手别山灵。  

***闻鹧鸪***  

花间飞上竹枝啼，才过黄丝又冷溪。蛮鸟亦知行不得，行人那向夜郎西。  

***贵阳山中杂兴***  

众峰如涌潮，城孤若小艇。客居倚青峭，佳处要须领。朝霭淡益秀，流泉响逾静，屋顶得初霁，阶前落山影。尘心夙所袪，百事浮云等。惟应读我书，销此佳日永。  

山阁多晚阴，断崖横瘦树。阑风江上来，泠然脆巾屦。青藤不须携，前岗延旅伫。远畴引晴绿，势与鸡山互。帕女汲泉归，墟童荷锄去。苗俗古难驯，时平亦有务。丹砂白凿间，我辙当少住。  

有水复有山，岂云非佳胜。昨来桥上眠，临流俯涓靓。玉峡束江腰，红栏竹间映。山矾落不扫，一夜没樵径。忽破水禽栖，僧坊数声磬。  

***寄耕客***  

牂牁秋绿晚萋萋，五十邮亭到越谿。不敢更嗟乡国远，有人还在万峰西。  

***题幸蜀图***  

掩尘黄帕哀琵琶，延秋门上乌哑哑。侍臣趋朝漏未息，岂知辇道吹秦沙。蛾眉绝影清渭水，太子始控飞龙騧。手挥红甘祀香魄，尚有生荔来天涯。三银船本少年事，臣倜进酒君王嗟。倚毫写此图者谁，伯驹好手今犹夸。山根潺湲碧无底，阁道蛣屈梯穿霞。法仗细琐不暇整，从官触热欹乌纱。就中缓辔意态殊，三郎捉鞭非翠华。金盆皇孙不可认，疑是羽葆风回遮。宫人军装或雁次，或稍前却载以车。明驼夹道卧石罅，奚奴避日攀槎桠。长鞦短鞚挂一发，高者蚁附低旋蜗。此皆左髆印风字，尾侧赭汗流三花。不使蹴踏渔阳儿，首俯耳帖何为耶？峡耕无人峡田绿，悬流淙淙水满畬。薄云千里带村角，忽转细径疏篱斜。似闻子规响深壑，何有雪羽相笼笯。白头父老出不意，亲见万乘临山家。当年驰驿写嘉陵，化为飞烬随黄麻。蜀山嵌空说王宰，讵有真迹留涪巴。即今皴染渐剥落，松煤不复浓于鸦。昔人画此意有讬，眼明且爱烟峦赊。黔南开府擅珍赏，更束缥带缄红牙。  

***义王宫妆楼今在官署中陈绿崖参藩置酒其上即席赋***  

炎曦昔颓照，太白西垂芒。尺木祚云季，截险非巨防。安东节初指，士马何飞扬。子阳不解事，井底窥扶桑。伏轼无左车，义旗岂真王。漼汜竟奚补，耳余亦分张。翻然逐鹿者，一旅终夜郎。残戮到原野，战地天萧凉。宫门未摧徒，突兀城中央。行人行叹息，指点能具详。我来偶凭吊，长啸一慨慷。如何使君署，却在妆楼旁。石讶万夫舁。材信千车装。华榱间飞甍，一一摩青苍，苔阶见綦履，蔓草芜明珰。尚想栖息时，燕雀方处堂。垂翅涉交水，降幡溯沅湘。蛾眉岂得贮，响屟余空廊。呜呼十年间，事不关兴亡。特笔在《春秋》，窈据诚不祥。使君美风度，环除种垂杨。洒墨作檐额，弹琴然妙香。兹楼若增奇，洗濯生辉光。结构岂殊昔，令名乃千霜。今夕烟景佳，素侣纷携将。明蟾正当槛，社燕初辞梁。芙蕖何灼灼，零露沾人裳。碧石怨西子，行云疑楚王。何用感遗址，会须寻乐方。诗成一笑粲，不饮负此觞。  

***平越城楼纵目因追往事***  

七盘坡上青烟浓，黎峨落日明千松。女墙欹仄异中土，蜿折一线随山踪。行人散策郭门顶，秋声瑟飒愁吴侬。楚桥蜀笮衣衽接，此地旧不输蛮賨。绍圣之际明堂开，伶衣短后诸番从。礼视交址乃特杀，牂牁未得称附庸。是时田杨独雄踞，奄席思播为强宗。明家宣慰号藩屏，讵意肘腋生边烽。青蛇失险应龙死，水西突骑纷来攻。本朝捍御越前古，乃有窃据称王封。兴安台榭已池沼，山魈苦竹吹荒墉。百余年间用兵处，拔马欲去生悲风。近闻父老望休息，赛神里社喧春冬。绾椎蛮女解持锸，种花邑宰行劝农。宜娘垒下静秋柝，玉华云气开诸峰。山川俯仰月东出，挥手不谒张三丰。  

***自白龙崖趋泸溪述所见***  

绝壁何嶙峋，侧翠倚江岸。云水一相映，清辉朝屡换。石非五丁凿，嵌空乃百变。如梭了可<木郑>，似月魄始半。或击壶口缺，或迸锦丝断。漏日宛通中，障树若无畔。势绝飞鸟窥，祇应山鬼窜。蚁附定何由，径尺<户支>细栈。窗楯亦具设，败绠涩余链。纵横百里内，仰视目为眩。其故不可测，挥手付梦幻。长年话凄怆，此地饱经乱。万骑走空村，居人息樵爨。寥翘峡女泣，袒跣溪童惯。岂得顾里闾，猿挂垂一襻。饥来摘山果，渴饮汲幽磵。生还谅无几，遗迹犹可叹。尚想避秦时，斯语非荒漫。辄因俯仰骇，聊复纪闻见。桑田若为海，他日辱楼见。  

***宿刘家园子苏孝廉懋斿过话是夕有兵信且值雷雨大作与懋斿同赋***  

浪传兵气到藤萝，长者仍携枕簟过。万事酒边增磊砢，一镫林外忽江河。交论颍汝英雄见，诗话源流正变多。欲问妙香行乐否，樱挑落尽奈春何。  

***寄查韬荒夏重德尹兄弟***  

念君磊落好兄弟，家在龙山黄叶村。久阙寄书秋雁笑，忆曾纵酒雪镫昏。传闻易改新烽火，耕凿粗安旧荜门。见说耽游闲送日，岁寒丘壑肯相存。  

***雪滩钓叟歌为顾丈茂伦作***  

苇间延缘吾所师，寻阳棹者非凡姿。雪滩钓叟岂其亚，姓名蚤被时人知。先生旧不事生产，读书树根破万卷。土塯荒凉艺花竹，邻里惊呼车辙满。此门一杜何当开，笑指笠泽浮吾杯。连峰如银七十二，要看雪尽春风来。丝挂珊瑚不设饵，命写斯图聊戏耳。网鳜捞虾琐琐人，公若逃名勿图此。君不见占星梦猎声名驰，照耀史册千年垂。樵青渔童载两头。诏遣下取新歌词。笔床茶灶往来熟，故人又欲官天随。从来此事遭物色，黄金尺书来有时。长安已筑招隐馆，肯放此老津梁疲。武陵桃花今不迷，休歌河水清涟兮。纵不相逢贾太尉，定应愁载庾安西。  

***送宋牧仲比部榷关虔州***  

双流襟带古津梁，此去何如汉署旁。越鸟翠移平楚树，岭梅红趁下江航。相门为政轻泉穀，名士持筹异孔桑。想得关亭公事了，闲抛手板听沧浪。  

***暂归南村题山房左壁***  

特立人千载，平生酒数卮。水清闲钓手，园小负花师。招鹤从初好，听莺已后时。向来湖海意，寂寞短筇知。  

溪南三折水，近亦号沧浪。竹外斜通渡，梅边侧置房。宁甘老圃学，欲买异书藏。抱膝非孤坐，春风到草堂。  

斜日明墟落，花时步屟过。游人不醉少，好鸟未归多。发白耽幽事，山青对独歌。百年身世感，俯仰旧庭柯。  

***吴农祥***  

吴农祥，字忧百，号星叟，钱塘人。诸生。康熙己未举博学鸿词。有《梧园集》。  

***余杭凌将军庙***  

勇决凌公绩，开疆功自多。三分扶社稷，百战定山河。故国遗桑梓，残民护薜萝。乌林转斗处，每夜按雕戈。  

讨逆余威在，英雄更几人。爱才知国士，蒙难属君臣。小市开红药，深溪转绿蘋。此乡秋赛罢，钟鼓岁时新。  

***同林鸿过深柳堂***  

肺病多年戴鹖冠，霜藤风竹倚门看。老增气岸逢迎少，贫减风流任侠难。越酒试蒸鱼尾活，蜀姜聊解蟹螯寒。君家遥隔吾庐阔，肯慰行藏问钓竿。  

二十年前敌五侯，布衣落落重交游。珠林挟弹惊飞鸟，金谷争门驾快牛。爱客祇知兄弟好，推贤宁为子孙谋。平生京国多同学，数向君前泪暗流。  

皇妃墓在南屏，宋理宗建。  

毗卢阁下皇妃墓，三尺蓬蒿掩石扉。白昼珠襦秋尽发，黄沙环佩月中归。松间黠鼠栖行幄，竹下流萤照舞衣。古寺更闻仙梵隐，澄潭荒草又斜晖。  

***潘江***  

潘江，字蜀藻，号木崖，桐城人。康熙己未举博学鸿词。有《木崖诗集》。  

***梁县***  

我行已不先，我仆常苦后。中途雇蹇驴，并辔相左右。听彼御者言，恻焉使心疚。自云先朝时，世隶凤阳久。有田不起科，岁酿烝尝酒。不知始何年，更名曰地亩。社长三十六，搜括到鸡狗。累世免租税，此苦那得受。畏彼官长威，情急举家走。买驴获雇直，聊以谋升斗。永痛父祖茔，北望空回首。语罢辄欷歔，予急掩其口。陵寝且丘墟，坟墓复何有。生得逃征徭，死当见父母。  

***自桐城至黄州道中杂诗***  

不是饥驱迫，中途亦可归。传来三楚信，才解万山围。野旷栖乌急，峰高过雁稀。北风吾畏汝，吹作雪花飞。  

***出京途中即事***  

老大不归去，浮生能几何。可怜新白发，犹过古黄河。官路明烟堠，人家卧碧莎。宝刀仍绣涩，长挂旧山阿。  

***还家作***  

仲冬草木衰，朔风凄以厉。游子裹衣裳，途穷始归憩。入门坐中庭，洞开杳无际。荆榛药石床，瓦砾莽寒砌。鼯鼠穿屋梁，<虫萧>蛸隔棂翳。门稀户复无，环垣宵不闭。往时歌舞场，今焉牧鸡彘。侧立怯垂堂，楼阁有颓势。邻翁走慰言，华居昔何丽。何故忽凋残，非兵是豪隶。语罢各欷歔，潸然潜出涕。诛茅葺断椽，聊以谋卒岁。回忆庑下时，吾庐无宁敝。  

我祖卜此堂，赫赫承华胄。厥后奕绳绳，伯仲能世守。大人既冰清，从父复兰茂。纷吾席前荣，中道遭穷姤。有弟虽二人，朝华皆不秀。忆昔竹林游，惟予体独瘦。壮者俱不存，瘦者何以寿。自为秣陵客，莼鲈阻兵寇。今兹返故庐，室在人非旧。数椽幸未灰，君子居何陋。扫径刈蓬蒿，五柳或云覯。将种邵平瓜，杂植杨惲豆。勉哉充闾人，慎勿惭堂构。  

***岁晏行***  

岁云暮矣日月除，今此不乐胡为乎？尝恐乐极悲即至，私家催负吏催租。往岁人家馈酒肉，今年除日相向哭。荒田插禾禾无科，半饱将橐半马腹。县官苛政复诛求，卖田完税无人收。爷娘妻子抱头泣，合家忍泪卖耕牛。富家买牛牛价贱，贫家无牛为人佃。隔年乞得千铜钱，且贿吏胥免赴县。赴县入衙谒长官，抢地呼天肉已剜。怒詈鞭笞遭捶辱，依旧追呼不少宽。城中称贷如空谷，哭向黄昏投店屋。不及江陵县里囚，岁除犹得还家宿。  

***赠李研斋先生***  

先朝文物尽，今日见遗民。冰雪双蓬鬓，乾坤一葛巾。天心难厌乱，蜀道已通秦。百口闻犹在，谁怜乞米人。  

天问楼中客，问天天岂嗔。雪埋阳羡棹，花梦锦官春。世法穷逾拙，文章老更神。读君新著述，肯作剧秦人。  

***柬任克家***  

石塘秋水致双鱼，曾道雄文似子虚。克家客秋贻书，谬称予制艺。我已略知毛义志，人犹争诵鲁连书。宁亲不敢贫薇蕨，玩世何妨到石渠。此意向来无识者，君今细讨却何如。  

几年前泊皖江滨，握手相怜出处分。下里声歌难和雪，茂陵词赋本凌云。何曾小草空惭我，此去先鞭定属君。他日安车谢岩壑，龙山休假稚圭文。  

***邓汉仪***  

邓汉仪，字孝威，泰州人。康熙己未举博学鸿词，授内阁中书。有《过岭集》。  

***章门逢谈长益约同访徐巨源陈士业不果***  

章江寒色上渔蓑，客里逢君踏叶过。万里烽烟长草屩，一生魂梦客铜驼。依人四海平原尽，哭友空山杜宇多。我欲同寻高士宅，风帆明日又牂牁。  

***山行趋大庾***  

莫愁前路杳，月出正东峰。人马盘空细，烟岚返照浓。过崖星陡见，近郭火偏逢。更喜滩声外，层层响乱松。  

***岭南作***  

绝岛谁传飓母生，五羊城角暮烟晴。蛮花争傍陈隋碣，海道曾过秦汉兵。百战地埋烽火黑，中宵龙抱寺镫明。无心更访崖门事，月黯榕村破帽行。  

***张登子招集喜遇胡豹生感赋***  

别汝真经十五年，瘴南重遇百花天。中间生死谁书札，此地悲欢尽酒筵。万里河山惊觱篥，一时儿女对烽烟。英雄老去心情改，泪尽高凉洗庙前。  

忆昔邗江集宝衣，花间吟好送斜晖。西湖戎马君宁见，南越衣冠事已非。宦拙终缘晞发累，客贫难向战场归。春风岭外聊羁迹，万事销愁有宋祎。  

***韶阳寓感***  

整冠亭畔草萋萋，一曲《南薰》落照迷。肠断九疑山似黛，鹧鸪飞入竹间蹄。  

***万安道中病卧至章门小差时值清明***  

过岭风花陌上狂，冥冥细雨搅孤航。客中人病经寒食，愁里莺啼入豫章。垂柳军城残日动，新烟渔浦战云荒。不知麦饭江村路，寂寞谁来吊国殇。  

***过江州琵琶亭***  

江州迁客未归秦，弦索初闻泪满巾。今日善才风调尽，虾蟆陵下总新人。  

***江行杂咏***  

江州解缆客途长，三日西风逼建康。试问谁人镇姑孰，青山牛渚满斜阳。  

十载游踪冷燕矶，今来旅棹复将归。却怜亭子空青极，无限自在飞。  

***题息夫人庙***  

楚宫慵妇黛眉新，只自无言对暮春。千古艰难惟一死，伤心岂独息夫人。  

***平淮西碑***  

雪夜功成罢鼓鼙，昌黎碑版照淮西。文章何意开谗妒，妇女偏能窃品题。易代磨崖争日月，当年奋笔扫鲸鲵。只今苍碣斜阳外，频见游人驻马蹄。  

巴河镇登太乙阁阁为故相国姚公昆斗所建。  

平津赐第久荒芜，杰阁巍然瞰楚都。高处衡庐天外伏，到来云梦雨中无。千家烟火犹洲渚，几叶风帆自画图。曾是赤眉烧不到，奎光深照斗牛孤。  

***题横江馆***  

渡头风雨暗芙蓉，津吏停桡会此逢。历历云帆冲雁鹜，沈沈沙馆溷鱼龙。运移典午人皆散，日落春申树几重。极目故乡东海上，只今江汉自朝宗。  

***和阮亭姑苏怀古***  

旌甲喧传槜李师，空江一夕恸鸱夷。遂教石室无句践，谁羡黄金铸范蠡。麋鹿草荒余旧梦，蛟龙春尽起哀丝。漫夸越士归如锦，不记称臣请妾时。  

***枕烟亭听白三琵琶***  

白狼山下白三郎，酒后偏能说战场。飒飒悲风飘瓦砾，座间人似到昆阳。  

天宝传头竟属谁，四条弦子断肠时。蛮靴窄袖当垆女，今日公然识段师。  

***蒋景祁***  

蒋景祁，字京少，宜兴人。康熙己未举博学鸿词，官同知。有《东舍集》。  

***伏波庙***  

云台图功臣，椒房独未许。示公转见私，远嫌亦何取。龙蛇方斗争，几先择真主。回翔竟不归，风云会轩举。五溪阻且深，一鼓气如虎。顾盼惜壮年，矍铄勇堪贾。薏苡蜚语腾，宫侧起谗蛊。公匪一将荣，犀贝何足数。松固乳臭子，无乃累建武。薄游沅江滨，灵祠立江浒。遗事徵故老，英风尚千古。慨然怀昔贤，功名想铜柱。  

***谭吉璁***  

谭吉璁，字舟石，嘉兴人。监生，考授中书，历官延安同知。康熙己未举博学鸿词，迁登州知府。有《嘉树堂集》。  

***鸳鸯湖棹歌***  

花时午日白荒荒，最爱莺啼半逻塘。一样桥头打双桨，郎舟云母妾沙棠。  

水市花船一样窗，龙渊学绣一条江。凭谁移个龙渊塔，学绣村边也作双。  

楝子花疏过雨声，紥山看火树头鸣。邻船两桨买桑叶，南抵余城北渚城。  

***徐咸清***  

徐咸清，字仲山，上虞人。诸生。康熙己未举博学鸿词。  

***登岱***  

东行望泰山，了了青芙蓉。惊翻碧海色，飞落徂徕松。渐近灭翠霭，未到闻清钟。摄衣更攀陟，旷然开心胸。幽花炫日月，异草迷春冬。俯视小天下，知为众山宗。不识何年代，盛典来登封。玉检金泥函，瑞气罗千重。七十二君迹，风吹杳无踪。淳浇久已判，举手将奚从。  

晨登千仞巅，佳气何氤氲。天门射渴日，彩霞落纷纷。元气自流转，不知昼夜分。窈窕古英妃，飘飖紫绮裙。天浆漱皓齿，玉色含微醺。结成金芝盖，即是前峰云。手持一方册，授以太始文。回首隔霄汉，散失鸾鹤群。璚箫去缥缈，余音不可闻。  

我往谢时辈，岱宗来攀跻。身披紫绮裘，足蹑青云梯。举日周宇内，祇觉群山低。元气一分散，万象忽已迷。长风袭衣裾，九夏寒凄凄。惊雷足下起，细若婴儿蹄。不觉骤雨过，倒景衔峰西。缥缈紫金梁，屈挂垂天霓。熟视不敢蹈，恐践仙人栖。出有而人无，谁能测端倪。  

前登日观峰，峰势高崔巍。疑有扶桑枝，近拂天门隈。天鸡叫一声，八荒忽洞开。骤闻东溟底，奋出南山雷。海霞荡金光，沸水煎蓬莱。即知巨鳌骨，散作瀛洲灰。澒洞长风吹，秦桥为崩摧。沧波日清浅，仅复容渡杯。五色何方云，拥护金银台。昨传玉棺下，又葬王乔回。乾坤空浩荡，万古无仙才。  

***京都篇用杜洗兵马韵***  

京都形势连关东，万方玉帛朝会同。英灵社稷风云表，图籍山河指顾中。耕凿从前忘帝力，干羽年来戢武功。臣僚师济太和殿，天子恭默乾清宫。径可垂裳阜民物，不须访道过崆峒。玉门月静传烽色，铜柱天高洗瘴风。受历应天才不小，祥符瑞箓古来少。帷幄英谋布遐迩，庙堂德意沦深杳。将校论丘转精锐，守令为官辄明了。涸辙终应活鲋鱼，卑栖自合安穷鸟。海岛无烦义士从，吴门不用愁肠绕。六服苍茫鸿雁集，九天摇动星河晓。此时世事谁禁当，非民非庶非侯王。太平有象定难见，身纵贫贱犹康强。驭众真看调六马，防民慎勿壅宣房。腐儒寸心夙愚昧，杞人翘首忧穹苍。缅怀区夏风尘息，想望天家筹画长。放牛归马神功著，《击壤》歌衢景运昌。梯航山海俱来贡，人民老死无迎送。阊阖何时降绿图，滋液崇朝满银瓮。群工谩议东封礼，太史好献南山颂。处处鼓声村社饮，家家农器桑田种。贤士虽虚傅野筑，哲王尚切商岩梦。致君尧舜自有人，布衣末议成何用。  

***纪炅***  

纪炅，字朏庵，号仲霁，文安人。诸生。康熙己未举博学鸿词。有《桂山堂集》。  

***秣陵秋日留别王茨庵***  

江南秋正好，江北人初别。芦花满面飞，孤棹波中咽。揾泪指归云，夕流帆影灭。鱼鸟见留连，西风吹断绝。苏李当此时，那能心不结。  

***登华山未至莎萝坪而返***  

云气遮山腰，半入仙人掌。萦怀数十年，兹晨慰景仰。石径如箭筈，篮舆遽来往。身到眼界空，岧峣无殊象。共指奇峭处，变幻绝顶上。帝座不可通，明星分霄壤。始知天下事，毕念在鹤{敝毛}。留著莲花峰，尚作未来想。  

***白下喜晤程穆倩***  

君昔住广陵，慷慨振风雅。客每至红桥，论文倒杯斝。妙擅皇象书，摹印独心写。伊川道力深，门外多车马。我昨过雷塘，蒲汀正初夏。泊舫近垂杨，士女纷游冶。修刺通故人，一一如钟哑。叹彼挟贵资，几日离草野。名地无谈宗，唾弃同飘瓦。秋色渡江来，相逢石城下。庞眉粲然笑，牵衣褎仍把。检历八十余，公实长年者。聚散老更稀，交情谂真假。  

***中夜***  

老话侵中夜，微霜落半秋。黄花知月令，白发恋人头。丹粒应难熟，笙歌最易休。弦光浑未湿，桂影叠山楼。  

***秦州杂咏***  

玉门千万里，飞鸟去仍回。山自昆丘矗，河从积石来。羌人咸内附，边郡复新开。随路邮亭少，征鸿祇独哀。  

***陇城雨中即事***  

山郡易为雨，河湟便有秋。野人收燕麦，羌地出犏牛。红鸟窥笼语，孤猿带树愁。五原闻暮吹，大半唱《凉州》。  

***南发留别子湘季弟***  

行年将七十，客路更三千。白首留长铗，青山问薄田。在家同逆旅，随地可栖禅。避暑知何处，华阳洞口边。  

***现在***  

现在贫居士，前生老比丘。那能追向诩，只可似黔娄。白发何时变，青山往日游。著书还未就，真乃负穷愁。  

***晓山上人***  

幢花迦叶再生天，净业沙门自妙年。智永书名皆是法，贯休诗格总归禅。云流梵阁繙公案，月照松关注内篇。不有阿难真定慧，孰从座上现青莲。  

***重阳后一日雨中感怀***  

把酒临风进羽卮，云棚萝架半离披。雨多九月寒应早，花失重阳开已迟。一自累旬寻药裹，更从何地问禅期。晚年欲受菩提戒，绮语犹惭江总持。  

***茶烟***  

碾就龙团穀雨前，乳香云脚逗轻烟。煎茶原有真三昧，品水常思第一泉。只可焚香供客坐，不妨对酒向琴边。傥逢阳羡人争问，茗具新窑略已全。  

***九日***  

黄花白酒住柴桑，冷雁凄云九月霜。只有义熙陶靖节，年年甲子记重阳。  

***王方穀***  

王方穀，字济美，又字金粟，直隶新城人。贡生。康熙己未举博学鸿词，授内阁中书衔。  

***春阴***  

漠漠天气阴，遥遥树光绿。顾此索居人，微吟惬幽独。早闻春水生，风动澄潭曲。何处晓莺啼，踟蹰望林谷。  

***陈僖***  

陈僖，字霭公，清苑人。拔贡，康熙己未举博学鸿词。有《燕山草堂集》。  

***决绝词***  

我生胡不辰，遭乱为妇女。出门路不识，见人羞不语。孤城遭寇侵，寇去来军旅。玉石全未分，杀人血漂杵。夫死虏其妻，仳离失居处。被虏强从军，哀哀泪成渚。  

***友人至自三韩感赋时又有大梁之行***  

草堂寂寞奈春何，旧友惟余燕子过。才尽半倾青玉案，客来新自白狼河。樽前鸡黍中原月，袖里风光塞外歌。千载梁园今已矣，驱车且缓渡滹沱。  

***家居杂诗***  

半厦茅堂一亩田，恬然高卧便登仙。禅心坐我蒲团日，髀肉输人壮盛年。疏懒不歌招隐赋，经营欲办买山钱。长林未识何时遂，露湿新秋听晚蝉。  

***纪继融***  

马继融，字愚公，号舫斋，桐城人。贡生。康熙己未举博学鸿词。有《菜香园集》。  

***喜昭杨嘉树于方位伯席上***  

十载一回晤，浮生能几何。琴书家食少，雨雪客程多。久别难追忆，相逢且放歌。华堂今夜酒，泥醉勿辞酡。  

***黄虞稷***  

黄虞稷，字俞邰，晋江人。诸生。康熙己未举博学鸿词，未与试。召入明史馆，食七品俸。有《我贵轩》、《朝爽阁》、《蝉窠》诸集。  

***赠林茂之***  

八十才名遍九州，七朝遗老至今留。听谈旧事开元载，早识先生万历秋。藜杖寻诗荒径外，松风坐客小楼头。乳山咫尺能招隐，我欲从公一溯游。  

***赠王石谷***  

松老钟山废苑空，六朝遗迹散飞鸿。冬晴几日闲驴背，写出荒寒落木中。  

***题马士英画***  

半闲亭上草离离，尚有遗踪寄墨池。犹胜当年林甫辈，弄獐贻笑误书时。  

***书影梅庵忆语后***  

珊瑚枕薄透嫣红，桂冷霜清夜色空。自是愁人多不寐，不关天末有哀鸿。  

半床明月残书伴，一室昏镫雾阁缄。最是夜深凄绝处，薄寒吹动茜红衫。  

***王昊***  

王昊，字惟夏，太仓人。康熙己未举博学鸿词，授正字。有《硕园集》。  

***日本双刀歌为子存叔赋***  

鹈之膏双干将，镫下拂拭生神光。青蛇赤蛟欲隐跃，忽令四座惊寒霜。雀环色黄犀靶黑，积铁传来海东国。风胡欧冶知何人，却带千年战场色。娄城斗气非模糊，雄者不飞雌不呼。床头夜夜肯相守，吾家大阮频摩挲。男儿意气自奇突，试脱儒衫舞回鹘。莫借他人去报仇，尊前且伴封侯骨。  

***夏骃***  

夏骃，字文茵，号宛来，乌程人。康熙己未举博学鸿词。有《泠然堂集》。  

***阳滩***  

叠嶂周遭碧，苍茫去住间。万松明远雪，一碓响空山。背日柴门闭，穿云樵路闲。此间真可乐，漂泊几时还。  

***彭桂***  

彭桂，原名椅，字爰琴，一字上馨，溧阳人。诸生。康熙己未举博学鸿词，不就。有《初蓉阁集》、《谷音集》。  

***怀邓孝威***  

北风吹雪别芜域，垂柳春来倍系情。江寺月明楼尚掩，海田潮退岛堪耕。送穷心事宁闻道，排难风尘亦好名。何似闭门长啸傲，一床书卷付镫檠。  

***答怀阎再彭***  

记别淮阴掷钓竿，楚天云树竟漫漫。徒劳问答皆宾戏，始信文章果说难。肥马尘中孤客贱，严霜梦里故乡寒。自惭未得酬知己，腰下吴钩怕解看。  

***戴茂隆***  

戴茂隆，字萝轩，平湖人。康熙己未举博学鸿词。  

***春藻堂宴集***  

物候三秋换，宾筵两地分。远方欣命驾，终夕与论文。屋角明蟾魄，天风落雁群。百年几欢会，清赏息纷纭。  

## ●卷四十七

***赵执信***  

赵执信，字仲符，号秋谷，益都人。康熙己未进士，改庶吉士，授编修，历官右赞善。有《饴山堂集》。  

***除草***  

久旱惜庭草，秋来随意繁。宁知藉残雨，亦复碍闲门。芳芷元殊臭，寒霜岂有恩。殷勤向原野，何处不春温。  

***出宫词***  

禁门际晓开，敕放如花女。起作辞宫妆，低头泪如雨。所悲入宫早，不恨出宫迟。十年闭永巷，妾貌犹昔时。当窗理镜奁，容华良独惜。君王岂无恩，妾自未相识。同时良家子，多在昭阳宫。齐纨虽皎洁，不如蜀锦红。旧家送我时，愿妾承天眷。归去姊妹行，含羞说金殿。  

***出都***  

事往浑如梦，忧来岂有端。罢官怜酒失，去国觉天寒。北阙烟中远，西山马首宽。十年一挥手，今日别长安。  

***平原道中作***  

当时长羡东方生，嘲弄侏儒排列卿。君王犹解赏辨口，世俗谁能知岁星。我行厌次道，祠墓荒烟晓。却忆汉廷人，齐国何草草。孙宏儿宽田舍翁，臣才兼之羞与同。独寻神药入东海，胡卢大笑天西风。  

***酬王阮亭先生见寄***  

生长山水窟，新归似乍经。书来羡岩瀑，梦去畏山灵。醉遣池鱼见，吟教谷鸟听。追游失仙侣，怅望向晨星。  

不为耽闲寂，终朝坐拥书。敢衔湘水怨，祇傍漆园居。噫气飘风外，忘形大癭余。犹多奇字在，载酒欲谁如。  

何事中朝旧，他年愿卜邻。乘时朱虎让，失意绮黄亲。斜日依台柏，惊风荡塞尘。请公树奇绩，容我乐芳春。  

***昌乐过阎谕德前辈话旧***  

菊篱茅屋正萧然，往事随君到眼前。荷锸真堪唤牛走，拂衣同是值蛇年。青门夜月三更梦，丹水秋风十亩田。莫倚清樽说生计，神洲东去海浮天。  

***临淄道中怀古***  

秋骑羸马营丘道，千里齐风入旧闻。鸡狗有雄还自许，淄渑无味底须分。原头寒意离离草，海上朝光叠叠云。几度爽鸠增太息，牛山长傍景公坟。  

***寄洪昉思***  

垂堂高坐本难安，身外鸿毛掷一官。独抱焦桐俯流水，哀音还为董庭兰。  

***冯文毅公别业古柏***  

公今游戏仙人乡，手折若木攀扶桑。却挥龙骑返故里，碧鬛苍鳞欲飞起。化为老树当庭蹲，排突云窟盘山根。要将直幹留天地，岂为清阴覆子孙。我来俯仰三叹息，何必新甫之颠锦官侧。吁嗟乎！门前几日不霜风，君看万柳何颜色。  

***平度州道中望东北诸山***  

秋风吹倦客，缥缈凌紫霞。赤松仙人要我去，为驾白鹿青龙车。羽轮飘飞不自制，始计已失秦琅邪。大劳小劳远相待，回驭又复成参差。明霞碧落杳梦寐，玉女有爪羞搔爬。北行度胶水，惟见尘与沙。晴岚百里豁心目，高望一点青于鸦。众山肩随出，戢戢木末争槎桠。天柱孤标倚萧爽，下笑两髻鲁始髽。东莱岱华列，首室不敢加。譬人名既成，无事相矜夸。大泽东来独雄杰，森然列仗排高牙。云峰飞瀑落千尺，烟光蜃气无由遮。台殿嵯峨布空曲，浮金炫碧生谽谺。我今矫首意惝恍，况于抗策穷幽遐。人生能几何，引领白日斜。海山有约易错逆，此中便可终来家。  

***雪晴过海上適海市见之罘下自亭午至晡快睹有述时十月十日***  

今晨雪乍晴，寒日升扶桑。出门邀河伯，东向同盳洋。昨日之罘山，紫翠点水如鸳鸯。未至二三里，见人欲飞翔。坐来忽复不相识，回峰叠嶂皆摧藏。赫然烟霭中，城郭连帆樯。疑是秦楼船。归来阅千霜。又疑瑶宫与贝阙，神山倒影沧流长。飞仙骖虎豹，晃漾凌波光。招招不得语，目极天苍黄。同游竞指是海市，对之使我神扬扬。岁序闭冰雪，鱼龙走颠僵。非时出瑰丽，此遇超寻常。当年苏夫子，雄词自炫惊海王。惭予本凡才，未敢纵笔相颉颃。不请亦得睹，失喜欲发狂。巨川细流两无拒，信知大海真难量。准拟还家诧乡党，讵肯此地辞杯觞。天穷人厄总莫问，微尘大地俱荒唐。客散境变灭，半山还夕阳。醉归却听暮潮上，浩浩天风吹面凉。  

***蓬莱阁望诸岛歌***  

君不见不周崩摧地维裂，东南海溅共工血。千山万山皆平沈，鳌撑无力海水深。女娲拣石炼天色，余块累累向空掷。落处蓬莱浅且清，看当霜雪寒逾碧。长山西接沙门长，鼍矶北去凌苍苍。牵牛灭没见尻臂，大竹小竹争颉颃。或如星槎堕河汉，或如古鼎腾光芒。鱼鼋戢戢尽昂首，云霞历历森成行。余者琐细不足数，鸥浮鹭立参微茫。雄观何年付高阁，丹丘县圃檐间落。云卧分明见凤麟，天飞真拟骖鸾鹤。惊风飒飁碣石来，银涛连山中划开。漂摇岛屿相摩戛，激荡海底生轰雷。登高望远心易哀，黄昏白日须臾催。半城烟火下山路，身是仙人被放回。  

***大风登海镜亭观潮***  

疾风鼓穷冬，大海势一变。顿收浩溔形，坐获奇丽观。耸身列缺旁，侧足虬龙畔。譬如倚阊阖，下见元黄战。波腾银屋翻，沫吼白雨乱。万灵助呼吸，百怪互隐见。东连汤谷沸，北汩雪山转。恍忽掣丹崖，苍茫吞赤县。天吴本肆威，飞廉苦相煽。莫测天地机，但觉心目眩。倍看城市亲，遥被舟楫羡。一笑险夷间，吾生失忧患。  

***说海***  

我本滑稽雄，平生喙三尺。偶窥白玉京，谁假青云翮。空为舍人憎，岂得紫皇惜。铩羽投故巢，舌在嗟无益。故巢富林木，亦复饶山石。木使人恒寒，石使人恒瘠。非无清泠对，未足荡心魄。笑对苟不舒，天地亦云窄。昨过北海头，视听忽开坼。茫茫造化形，有与无相积。日月避路行，阴阳势常只。九州巨浸中，飘漾若一席。蛟龙所弃遗，今古争窟宅。空濛倏变现，世界生历历。真妄理无殊，观者目燀赫。回头阅人间，何处为陈迹。归来每注目，慌惚云涛碧。卮言贶好事，窃比谈天客。临觞决百川，向若写胸臆。宁惟引君醉，更欲取我適。  

***陈思王墓***  

大雅此丘阿，千秋寄恨多。名非宾客借，才自父兄过。雨暗狼崖树，风生马颊波。灵祠傍神女，作赋问如何。  

***昭阳湖行书所见***  

屋角参差漏晚晖，黄头闲缉绿蓑衣。倦来枕石无人唤，鹅鸭如云解自归。  

***寄朱竹垞检讨村居***  

江村水树澹秋烟，不见幽人思悄然。往接簪裾三殿侧，近联踪迹五湖前。老为莺脰渔翁长，闲上鸱夷估客船。各有弹文留日下，他时谁作旧闻传。  

***晤洪昉思聊答赠***  

颇忆旗亭画壁时，相逢各讶鬓边丝。早知才薄犹为患，正使秋深总不悲。吴越管弦君自领，江湖来往我无期。祇应分付亭中鹤，莫为风高放故迟。  

***彭蠡湖***  

颢气中流转，烟光四周遭。层波碧离离，秋色寒滔滔。泠然乘风游，讬身任毫毛。仰观天垂幂，旁见林露梢。山移舟向背，日荡心飘摇。北望千帆走，灿若组紃交。五老云外笑，人世心魂劳。我但唱《小海》，君其歌《大招》。  

***舟中观英德濒江诸山***  

毒溪收乱流，炎海纵轻装。群山似相识，左右献奇状。赫如鲸波怒，云雪立叠浪。灿如季伦豪，青锦排步障。气郁水木秀，势倚霄汉壮。横江失全照，急景迷定向。高帆忽飞动，远目屡得丧。谁知英灵姿，竞进无苟让。顾望姿恢诡，登临阻雄旷。幽岩落钟声，结想烟霞上。  

***除夜杂感***  

闲身恋残岁，相守海南偏。旧历随镫尽，春星傍户悬。客愁先入醉，归梦不知年。迢递今宵漏，遥同故国传。  

***人日韩江归兴***  

春寒晴压空江水，山翠云光荡船尾。篙师挝鼓作回帆，万里还家从此始。人日他乡人别离，郊原新绿已参差。遥怜沙渚多阳雁，肯向东风更退飞。  

***阻风泊浈阳峡中夜大雷电晓起对雨***  

禺阳帝子调黄钟，坐爱空山有来往。二禺祠在飞来寺内。昨朝宿雾隐飞来，自笑游踪何卤莽。峡风忽讶失前津。浈水翻能汩归榜。孤舟萍梗仰阴崖，敢以微躯触罔象。夜深魂魄悸崩雷，便恐乾坤裂惊响。群龙久困快一伸，火鬛朱鳞竞腾上。地穷川岳疑变移，天远鬼神畏钩党。岂知作剧向幽人，苦欲要遮纵欢赏。晓披万瀑散晶明，烟放千林动萧爽。芳春烂缦未过半，绝壁丹青划成两。闲情留梦寄孱颜，冻雨为余洗怅惘。殷勤更拟乞瑶笙，徐引回风送兰桨。  

***冒雨归自碧落洞夜泛浈江饮酒示门人田英德及同舟诸子***  

雨飐仙舟似在空，故教蜡炬照江红。扶筇幸不虚灵境，载酒何辞信好风。三月烟花荒徼外，二更宾主乱流中。州民他日传遗事，莫唤闲身作醉翁。  

***飞来峰***  

灵峰发远想，不傍耆阇住。万里九霄飞，回翔得佳处。群山争附从，江海亦奔注。西子解娱人，当前弄烟雨。鬼神矢典守，求索滋危惧。夜遣斧凿来，相牵就归路。徘徊恋风月，荏苒迷云树。穿胁默无言，垂头坐犹踞。我方息机心，辄欲通灵语。天时易迁流，世事足乖迕。游行本取適，胶固反失据。借曰怀此都，何嫌暂飞去。  

***晚晴过泰山下时将之江南***  

烟披岳麓翠帷张，雨浥春畴细草香。人带断霞过小渡，鸟冲飞絮入斜阳。鞭丝帽影垂垂远，日观天门望望长。岭半桃花陇头麦，肯输物色与江乡。  

***渡江舟中示儿愻***  

海日江烟弄晓晴，渔舟斜引乱帆轻。旧游如醉三年觉，豪气和潮一昔平。勋业已甘充水手，儿童但解问山名。岂知摇落西风候，庾信频来赋未成。  

***观涨二十韵***  

积阴归山南，风日启清丽。午景浮前川，奄忽水大至。初闻声震荡，涧壑助远吹。渐见势瀰漫，坡陇各易位。前奔如有程，横溃遂无际。摆簸困乔林，崩腾坼厚地。荒涯牛马迷，吼沫儿童悸。空村走若狂，余亦曳杖出。半生放浪游，动与潮涛会。浊河千丈波，八月夜掉臂。朅来卧山陬，每爱沙水细。消长固有时，变更或失计。乞假淫潦资，依倚冈恋势。造次快狭中，苍黄逞雄气。蛟龙羞蹙缩，鱼鳖纵凌厉。小利欲何成，暴兴恐难恃。大海在宇宙，终古不涌沸。一瞬泛滥流，祇遗元冥愧。褰裳谨漫投，濯足存深致。高味《秋水》篇，斜阳敛晴翠。  

***孙卓***  

孙卓，字予立，号如斋，宣城人。康熙己未一甲二名进士，授编修。有《甓社斋诗稿》。  

***莱芜道中***  

崎岖历古道，踯躅背斜曛。水到莱芜合，山从岱岳分。崩岩留积雪，断壁入寒云。尘甑流风绝，谁歌范令君。  

***秋夜过毗卢庵访阮于岳同学***  

淡烟斜月惬幽寻，丛菊疏篁转径深。巷僻风镫悬竹户，夜寒霜磬落松林。闲收菰米同僧饭，坐拥琴书静客心。逆旅故人频契阔，旧游回首一沾襟。  

***茅荐馨***  

茅荐馨，字楚畹，号一峰，长兴人。康熙己未一甲三名进士，授编修。有《画溪草堂遗稿》。  

***送罗鲁峰***  

楚客停车把臂初，南村东去近何如。骚人自制江皋调，才子今陈魏阙书。昭谏能诗终晚达，茂先博物岂穷居。炎天相望沧浪道，为羡清尊脍鲤鱼。  

***曹鉴伦***  

曹鉴伦，字彝士，号蓼怀，一号忝斋，嘉善人。康熙己未进士，改庶吉士，授编修，官至吏部侍郎，署尚书。有《忝斋诗稿》。  

***夏日听莺***  

晓来闲自啭，误认是残春。树密看难见，风高听始真。玉箫疑上苑，筝柱出西秦。留得余声在，烟花已作尘。  

***舟行喜晴***  

浓绿谁家柳，深藏茅屋低。溪花含日笑，谷鸟向人啼。草浅嘶骄马，村深叫午鸡。一番春雨足，新笋竞冲泥。  

***木樨庵晓发***  

晓日穿云起，晴烟带雨收。霜清黄叶落，水浅白鱼游。客里经三伏，愁中度一秋。故园有残菊，肯为我归留。  

***泊富春驿散步***  

径仄荒榛满，循溪问路迷。长松危石畔，古寺夕阳西。双塔高峰并，孤帆落日低。山僧扶杖语，虎迹到前溪。  

***泰安道中***  

春林排障锦为屏，得得轮蹄渡浅汀。野蝶穿花晴散粉，新莺坐树暗梳翎。柳条风动摇官绿，岱色云开拥帝青。拟上丹梯凌绝顶，眼空霄汉望沧溟。  

***泰安至张夏马上口占***  

风物当春竞斗芳，客途聊此破愁肠。山曾识面青常好，鸟不知名啼自长。流水无声穿细涧，落英有意出危墙。懒开白眼红尘里，却爱桃花似故乡。  

***北征大功告成纪事***  

风雷隐隐护周庐，五采龙文护帝车。泉出旌门珠瀑卷，草迎行殿绿云舒。九盘夜渡黄河水，三略朝提玉帐书。汉将莫夸临瀚海，圣人亲已到狼胥。  

圣武临戎贼胆寒，威惊鸷鸟避旌竿。楼兰西去关门迥，姑衍南来地轴宽。朝发尺书降赞普，暮驰单使报呼韩。番戎顿颡军麾下，尽荷生成载道欢。  

欃枪既扫沛深仁，群丑投戈尽束身。汤网恩宽三面解，轩台威耸百蛮驯。蕃歌人踏关前月，铙曲风传塞上春。直画青丘为比户，不须戎鼓节金錞。  

銮舆三驾建霓旌，总为苍生致太平。款塞已闻来万国，受降何用筑三城。晨回雁碛云迎马，夜渡龙沙雨洗兵。从此殊方归化域，年年争路贡瑶京。  

***张廷瓒***  

张廷瓒，字卣臣，号随斋，桐城人。康熙己未进士，改庶吉士，授编修，历官少詹事。有《传恭堂集》。  

***长安即事***  

捷书飞羽达鸾坡，铜柱勋名自不磨。风扫天山晴卷箨，月明沧海夜澄波。青霄手摘妖星落，赤地人思化雨过。未识楼船功定后，九重宵旰更如何。  

清时讲武出长安，秋色华林晓露溥。草绿平原围宝幄，弓弯明月落金丸。战袍较射分诸将，行殿烹鲜出大官。圣主更勤《无逸》训，封章多傍马头看。  

碧落鸠工启玉楼，丁丁声彻九天秋。远移瑶岛云常湿，暗拥蛟宫翠欲浮。王母迎来花作仗，洛妃归去凤为舟。人间永夜闻天乐，目断银河清浅流。  

宏开秘阁集簪裾，巢许弹冠到石渠。一自弓旌搜海岳，更谁蓑笠狎樵渔。自惭金马人非选，共喜瀛洲地有余。汉代几人夸博物，《子虚》争荐马相如。  

***题戴枫仲梦入丹枫阁图即送归山右***  

平林秋散赤城霞，石径森阴小阁遮。萧瑟空山高士卧，曾无清梦到春花。  

***宫中词***  

冰镜凄清入帘幕，柳绵风软罗衣薄。昭阳歌舞属何人，独倚铜龙看花落。忆昔辞家发半垂，于今双鬓渐成丝。家人那识朱颜改，只记登车十五时。  

***守宫词***  

丹砂夜捣饲龙子，玉痕血溅胭脂紫。曾共君王带笑看，阑干十二秋如水。长门一入梦难通，纨扇迎凉泣晚风。纵使羊车终不到，殷勤还护守宫红。  

***小园***  

高柳周遮小阁开，阴阴石径长莓苔。此中饶有华胥梦，到处皆成滟滪堆。世味潮同归鸟倦，年光空被落花催。江天多少闲鸥鹭，一棹相从更不回。  

***王材任***  

王材任，字澹人，号西涧，黄冈人。康熙己未进士，历官佥都御史。有《尊道堂集》。  

***鲁港夜泊***  

沙岸维舟近柳条，坐看浅水忽生潮。江湖夜静逾空阔，星斗风来欲动摇。月下望乡双泪落，天涯多病一身遥。鸡豚社饮应难与，独倚船窗尽酒瓢。  

***郑维孜***  

郑维孜，字修来，号韦庵，南宫人。康熙己未进士，历官江南道御史。  

***舌敝吟***  

昔人幸舌存，吾舌固仍在。不如颜常山，割之以为快。舌去英名成，舌在形骸坏。崛强不措词，焉用此一块。亲知来相见，无言谨再拜。能不激中怀，日夕增感慨。忽念迈古稀，身事同沆瀣。百窍都无虞，四肢咸足赖。形神一朝尽，事定棺即盖。谁知有舌无，默默以相待。  

***田需***  

田需，字雨来，号鹿关，德州人。康熙己未进士，改庶吉士，授编修。有《水东草堂诗》。  

***秋日***  

水北原南自往还，秋来博得一身闲。寒林叶落如听雨，远浦云停似见山。蕉鹿何因来梦里，华胥不拟到人间。乘时大有群公在，让我开笼放白鹇。  

***桃花口***  

午过潮痕寸寸生，邮亭长短数归程。湿帆暮雨桃花口，一棹樵风送客行。  

***刘果实***  

刘果实，字师退，号提因，沧州人。康熙己未进士，改庶吉士，授编修。  

***秋日城西访友***  

葡萄熟后已无瓜，杨柳萧疏村径斜。一树当窗门静掩，豆花红处是君家。  

***李孚青***  

李孚青，字丹壑，合肥人。康熙己未进士，改庶吉士，授编修。有《野香亭集》。  

***豫让桥***  

女为悦己容，士为知己死。壮哉一豫让，乃能达斯旨。吞炭复漆身，忠烈忘妻子。国士与众人，岂曰可方比。斩衣志未成，报智亦足矣。荒桥旧址空，流水只如此。至今太行云，犹作剑锋气。  

***马教思***  

马教思，字临公，桐城人。康熙己未进士，改庶吉士，授编修。有《严冲诗存》。  

***送人归里***  

行行秋色好，驴背正黄昏。远道初为客，慈亲久倚门。衣缝临别线，酒蓄待归尊。想见团栾日，庭前笑语温。  

***送家兄舫斋归里***  

人生聚散感浮萍，又对西风送季鹰。万事凄凉频夜雨，百年憔悴尚寒镫。秋来亦似将归客，老至何如退院僧。一发青山江上路，几时歌啸共君登。  

***阎中宽***  

阎中宽，字公度，号易庵，蠡县人。康熙己未进士，历官户部郎中。有《芸辉堂诗集》。  

***秋雨后偶集小园读五公先生壁诗感忆即步原韵***  

漫向烟霞问子皮，鹖冠栖隐此相宜。每逢高士尊频倒，为赏名花座屡移。夜雨浮筠添翠箨，夕阳寒蝒噪高枝。藤床犹设南窗下，空见龙标壁上诗。先生诗有“藤床恰好暑窗移”之句。  

***法枟***  

法枟，字舆瞻，号书山，胶州人。康熙己未进士，官大理寺评事。有《书山草堂稿》。  

***送徐坤载归里***  

猎猎西风红柿垂，送君南浦夕阳时。壮怀已尽十千酒，归棹空余半卷诗。湖畔芙蓉游子去，客中烟树故人思。黄花才绽秋如锦，到舍还应满旧篱。  

***赵作舟***  

赵作舟，字浮山，东平人。康熙己未进士，改庶吉士，由主事历官湖南辰沅道副使。有《文喜堂集》。  

***雨夜***  

疏雨潇潇响乱蛩，回肠曲曲转无从。书来鸿雁家千里，梦入乡山路万重。意气未随金共尽，风尘那复玉为容。不堪伏枕秋声外，听遍南楼五夜钟。  

***望彭泽***  

初日衔彭蠡，江光带远峰。乱云低负郭，半岭近闻春。石窦荒村屋，林间古寺钟。柴桑望不远，五斗意还慵。  

***会同县***  

巫山潭接九溪通，溪水沿洄路不穷。白社青陂知近远，钟声鸟语半山中。  

***张克嶷***  

张克嶷，字拗斋，闻喜人。康熙己未进士，历官潮州知府。  

***送友人之广文任***  

少年开口话伊周，壮志空存老未酬。吾道尊非因及第，人师贵岂让封侯。于今绛帐稀黄发，自古青毡重白头。边地莫嫌官署冷，饱餐苜蓿又何求。  

***张宣***  

张宣，字仪陆，号沧湄，滨州人。康熙己未进士，官淅川知县。有《西田》、《登岱》、《荆涂》诸草，《濠梁吟》、《丹崖集》。  

***田园杂兴***  

郁郁桑叶青，灿灿榴花赤。余亦朝市人，爱此园林僻。好动每招尤，静观多自得。园果何离离，随意熟堪摘。上者供甘旨，次以留嘉客。客至谈世俗，辄浮以大白。三径常荒芜，苔痕浸石壁。赖有数卷书，堪慰风雨夕。  

***夏日田居***  

携手踏莎行，微茫草径缺。幽人兴未已，芒屦穿林樾。村墟上暮烟，衣袂微风发。遥寻钟磬音，远公庐暂歇。乘兴复登高，东岭起明月。皓色坠深潭，清光见毫发。远树何苍苍，云峰忽出没。盘礴夜转深，零露浸履袜。  

***盘山道中***  

秋色集南山，雨余遍新翠。蜿蜒陟高岑。爽气千里至。夕照乱云霞，卷舒态殊异。涧泉流淙淙，泠然濠濮意。山深富岚烟，谷窅藏灵寺。马首瞻琅琊，青苍若鳞次。醉翁或在焉，便欲策游骑。  

***长淮泛舟***  

今朝风色好，一叶渡淮西。渐见林移岸，方知棹隔溪。鸡声河墅午，帆动野云低。回首中都望，烟岚路已迷。  

***罗淇***  

罗淇，字卫水，会稽人。康熙己未一甲一名武进士，授头等侍卫。  

***渡河***  

未得探源去，先成击楫过。夕阴寒白日，秋色淡黄河。八月灵槎路，千年《瓠子歌》。东流终不息，向晚水增波。  

***闻晓角***  

楼阁晓云轻，苍烟入望平。草肥晴牧马，画角满江城。  

***励杜讷***  

励杜讷，字近公，号澹园，静海人。诸生，直南书房，授编修，官至刑部侍郎。赠礼部尚书，谥文恪。  

题张侍郎子大朴园图图为王石谷画。  

金谷已榛芜，平泉谁继作。繁华销歇只转瞚，永世长存惟淡泊。司马功成恣燕间，胸中自有真丘壑。一区别业隔尘嚣，萦带河流负城郭。寻常花木缀青幽，几楹轩槛辞丹雘。粳稻千畦绿映墙，芙渠十里香侵幕。无边野趣供流连，偶尔壶觞留太仆。清白高风奕叶传，太史声华在木天。朴园先生绳祖武，蓬山虎观资仪矩。言会昌时未易酬，故园久侍烟霞主。松菊栽培插竹篱，扫除三径开蔬圃。总是象贤师俭意，不增一椽与尺土。缅怀先泽梦游频，却喜王蒙写逼真。滏原风景原殊绝，衬贴林亭照耀人。展卷低回生远思，何时卜宅结芳邻。  

***高士奇***  

高士奇，字澹人，号江村，钱塘人。以监生直南书房，授内阁中书，擢翰林院侍讲，官至礼部侍郎。有《清吟堂》、《苑西》、《扈从》、《城北》、《独旦》、《归田》诸集。  

***冒巢民年八十寓书索诗兼以字卷及金少君画册见寄***  

甘陵南北昔纷纶，模楷争看垫角巾。周党三徵坚闭户，桓谭万卷镇随身。花间置驿金为簿，竹里闻歌玉照人。老去更谁论往事，一竿风月卧江春。  

***移家城北***  

江村无恙白云庐，何事长安强曳裾。招隐未能归鹿砦，谋身堪笑似鸠居。床头新酿无多瓮，架上残编剩几车。更载清风与明月，夜深依旧伴繙书。  

两版柴扉积藓斑，莳花编竹恣疏顽。坐夸潘岳城三面，谁笑卢仝屋数间。虚牖北开堪避暑，矮墙西向不遮山。多情紫燕偏寻主，常傍湘帘挟子还。  

***游西山***  

马首迎朝爽，春风缓辔过。古田行荦确，老木卧盘陀。涧落雪千尺，僧归云一窝。烟霞吾有癖，吟望意如何。  

***湖南别业***  

去城不数里，境地却翛然。树密遮游骑，荷香出画船。山光摇碧沼，桥影倒晴川。时有高僧到，松镫夜叩禅。  

***红桥篇***  

红桥女儿颜如玉，雾鬓云鬟好妆束。十五盈盈竟体兰，双蛾浅画宫螺绿。初学秦筝谱凤皇，乍拈斑管写鸳鸯。矫痴不解相思字，妩弱偏过姊妹行。绮窗绣户春风里，时人休比常桃李。未肯轻随柳絮飞，等闲不逐游丝起。三月三日天气和，相邀女伴蹋青歌。归来瞥被王孙见，住幰停鞭情较多。王孙结客崇意气，殷勤不惜千金质。凤尾文绫翦作裳，鹄头火锦裁成被。油碧迎来夹道看，罽轮十队送长安。香含豆蔻春犹浅，露浥芙蓉晓正溥。交龙小袖轻衫窄，昨夜蜂黄新退额。斗帐流苏百宝装，云屏珊枕熊须席。绿幕红镫宴正频，当关客不报平津。蜂尝野蜜花房暖，莺啄含桃露颗匀。江头绣翼欣初比，谁道恩情判沟水。可怜园茧但成丝，岂有安榴能结子。长眉拂拭镜鸾羞，白露无情团扇秋。惟余玉箸千行泪，日向红桥桥下流。  

***成窑鸡缸歌***  

世人耳目贵所少，龙勺鸡彝竞爱宾。抔樽本是太古风，近时谁信趋奇巧。赵宋花瓷价最高，玉腴珠润坚不佻。永乐以来制稍变，宣磁益复崇纤妖。血色朱盘日轮射，小盏青花细描画。后来埏埴日更精，五采纷纶数成化。红妆袅娜蜡泪垂，万花锦谷扬葳蕤。春阴隔院鞦韆动，浓香满架葡萄披。亦有婴儿与高士，须眉栩栩神相似。成窑酒杯种类甚多，有名“高烧银烛照红妆”者，一美人持烛照海棠也。“锦灰堆”者，折枝花果堆四面也。“鞧韆杯”者，士女戏鞧韆也。“龙舟杯”者，斗龙舟也。“高士杯”者，一面画周茂叔爱莲，一面画陶渊明对菊也。“娃娃杯”者，五婴儿相戏也。“满架葡萄”者，画葡萄也。其余香草、鱼藻、瓜茄、八吉祥、优钵罗花、西番莲、梵书，名式不一，皆描画精工，点色深浅，磁色莹洁而质坚。留与人间作秘珍，什袭真堪琬琰比。尤其著者推鸡缸，陆离宝色摇晴窗。鼠姑灼灼老难唤，鸡缸上画牡丹，下有子母鸡跃跃欲动。将雏抱鷇三两双。梅村老翁称解事，错道宣宗制此器。梅村作《宣宗戗金蟋蟀盆歌》，以鸡缸为宣窑。此器繇来见者稀，更有何人讨源始。相公爱玩逾图球，长安好事勤徵搜。绨函封固献阁下，千缗一器争相酬。我从平津得暂见，两手摩挲眼光眩。归来倒尽老瓦盆，一醉那分贵与贱。  

***刘子章***  

刘子章，字闇然，号豹南，贵筑人。康熙辛酉举人，历官山西道御史。有《豹南诗集》。  

***寄同年何安澜子澄昌化***  

怜君廊庙器，飞舄到南州。蜃市阴晴变，珠光日夜浮。然犀期坐照，茹蘖凛前修。曾有临歧语，依稀记得不。  

交黎才部署，海色压城闉。气候烦调变，民情待扰驯。放衙成吏隐，稽古得天真。此是澄清录，遥将寄故人。  

***俞卿***  

俞卿，字恕庵，亦字元公，陆凉人。康熙辛酉举人，历官绍兴知府。  

***夏日过灵隐寺***  

寺古连山静，林深贮月凉。泠泉涵太液，飞石缀洪荒。鸟语菩提树，云盘众妙香。灵修无障碍，胜地自羲皇。  

***梅庚***  

梅庚，字耦长，一字子长，号雪坪，一号听山居士，宣城人。康熙辛酉举人，官泰顺知县。有《天逸阁集》。  

***高鲁瞻通守豪逸强饮席罢以挟诸孙射猎图乞题乘醉书二十八韵与之***  

一骑前导龁且嘶，一骑臂隼控不驰。后骑缘山山蔽亏，奔腾似欲大合围。中有健者骑指挥，不老非少美鬓髭。耳后鸣镝如饿鸱，草间狐兔潜狉狉。淮阴登坛一钓师，不闻射生能丽龟。腰弧插羽俨交绥，借问何如幽并儿。丱而从禽翳为谁，渥洼之驹精权奇。兽肥草浅同遨嬉，有张无弛非所宜。秋冬射猎春唔咿，逐坐肯索栗与梨。文人讬兴聊尔为，少年何必不军麾。彦升三事了无期，骑兵往往登台司。健儿恶马供鞭笞，云台麟阁图须眉。人生快意当若斯，还君卷轴心嗟咨。燕市酒徒今已稀，和歌且就高渐离。  

***听鲍生弹琴***  

黄山临户牖，三十六峰寒。何日新安水，遥连十八滩。自言别清境，抱琴常不弹。爱此玉窗静，凉风泛崇兰。花前一挥手，捣衣闻夜残。新声间古调，知音良独难。余亦辞家客，江边逢所欢。相期随海月，一卧浮丘坛。  

***待月桥***  

石梁横谷口，花片逐残春。风响应茶臼，岚光下葛巾。几时鹧鸪月，已照虎谿人。此是峰头路，潺湲好问津。  

***江心寺***  

孤屿浮空倚郭门，薄游呼伴趁晴暄。荒祠正气留文卓，老树丛林识宋元。衔尾楼船元海国，江心塔火自朝昏。回帆笑指中流石，已见春潮没旧痕。  

***梅溪见落梅***  

背城花坞得春迟，野雀衔残客未知。闻说绿珠堪绝世，我来偏见坠楼时。  

***次琴溪***  

急涨吞沙阔，飞虹架壑虚。田家桑落酒，风物药柤鱼。真觉仙坛近，何妨人世疏。未能凌绝顶，立马一踟蹰。  

***半山庵访半公遇雨***  

绕篱生苦竹，乱叶法幢开。亭午澄潭黑，连山怒雨来。传薪依紫柏，易米写苍苔。坐待清溪月，临门见钓台。  

***雨过阮怀留同鲁玉小饮拨闷戏成***  

雨丝十日尚漫漫，屋角斜阳路未乾。花白花红春闭户，舍南舍北水平滩。野田黄雀披绵少，山县鲥鱼入馔难。剩有瓮头陈虎骨，一开笑口百壸宽。  

***短歌遣意简遗山***  

文章虽满腹，不如一囊钱。昔贤抱孤愤，今古同忧煎。男儿堕地坎壈缠，三十不鸣如暗蝉。莫言富贵与神仙，但求一饱私自怜。仲孺未免惭儿女，袁安窃恐妨高眠。侏儒笑汝饥欲死，仰屋著书谁与传。  

***移寓金圣章园亭***  

亭院无多地，清幽称客居。时艰思引疾，眼暗尚钞书。阶溜浮花片，巢鸠唤雨余。只如入丛蔚，风景俨吾庐。  

***老至***  

老至难自力，所患艰持行。颠踣常取憎，隤放谁见明。何期交戟内，扶掖许畦丁。但谂衰蹇踪，而无礼法程。度外诚优恤，事往终屏营。故园虽就荒，桑麻暧郊坰。过从尽科跣，衡门无送迎。再少谅无期，勿药亦身轻。  

***宋生***  

宋生，字子春，固始人。康熙辛酉举人，官泰兴知县。有《蓼溪怡云集》。  

***雨中过舞阳***  

凉风吹雨定陵西，黄叶纷飞酿作泥。四野湿云秋嶂合，几家茅屋晓烟低。荒村寂静无人语，歧路徬徨认马蹄。那得晴晖满周道，新诗一向酒家题。  

***陈王猷***  

陈王猷，字良可，号砚村，又号息斋，广东海阳人。康熙辛酉举人，官肇庆教授。有《蓬亭偶存诗草》。  

***将游丹霞由相江进艇夜泊仁化江石***  

春草青未歇，春水流尚浅。曲折溯清湍，逶迤漾轻艑。出门惬嘉游，旷焉胸怀展。飞鸟时去来，闲云自舒卷。落日生野烟，前溪忽已远。石壁截横江，群峰势回转。眷兹丘壑情，人事惭仰俯。停舟渔火中，明月独相款。  

***下海山门观双沼新荷还入方丈小坐读图音和尚诗兼贻圆公***  

半日霞表游，济胜偶然遂。直溜孤杖支，迅下双屐坠。远公兴未阑，导我乐泉卉。石沼披荷钱，田田小团翠。崖阴清足娱，山光净堪对。携将清净心，还入雪云内。宗风已流衍，图史亦森蔚。新诗芙蕖初，天葩谢雕绘。高空消六尘，潇洒得三昧。眷言依宝洲，十笏永寤寐。  

***晚登正气歌阁旁有李文定公孝源望乡台石后则文定弟僧一超塔也***  

杰阁双林开，余辉薄天树。炯炯含元精，巍巍讬飞步。缅惟经始时，西台泪空注。遥招柴市魂，近息崖门怒。物议滋狐疑，孤怀阻犹豫。正直髯将军，一气群贤聚。遂以忠臣心，永作法王护。闻澹大师建阁时，欲以祀明殉难诸人。后以人言中止，改祀关侯，下祀李文定公兄弟。下眺望乡台，夷齐旧隐处。在昔辟蚕丛，至今剩铁墓。丹霞山初买自李文定公，后以归澹师。四山何苍苍，惆怅夕阳暮。  

***同诸子游芙蓉山***  

出郭见佳色，始得春山青。汩汩武溪水，滔滔初欲平。渺渺惬神契，超超违俗情。风日况暄和，缓步徐览登。渐与江城隔，屡自冈峦升。芙蓉削千仞，高无尘壒生。康容去我久，留此泉源清。朅来饫云腴，忽若御风行。至味乃淡泊，大道绝扰营。寥阒空山中，时闻天籁声。我意本能適，欣然怀耦耕。虽乏买山物，宁负丘壑盟。逍遥且为乐，聊复招友朋。辛苦仙人灶，徒存千载名。汉道士康容曾于此山烧丹，灶迹犹存。  

***帽峰山***  

空山如笠散秋烟，屐齿西风寄远天。抱郭南流双水汇，压城高出一峰圆。芳销百草愁啼鴂，叶落初林急暮蝉。旧日亭台灰劫后，整冠何处听姚弦。有《整冠亭取退之皇冈寺》诗“上宾虞舜整冠裾”之句。  

***盛枫***  

盛枫，字丹山，秀水人。康熙辛酉举人，官安吉学正。  

***盆花***  

木性本条达，山翁乃多事。三春截附枝，屈作回蟠势。蜿蜒蛟龙姿，扶疏岩壑意。小萼试嫣红，清阴播苍翠。携出白云来，朱门特珍异。售之以兼金，闲庭巧位置。叠石增磊砢，铺苔蔚鳞次。嘉招来上客，宴赏共嬉戏。讵知荄榦薄，未久倏憔悴。始信矫揉力，讬根非其地。供人耳目玩，终惭栋梁器。芸生各因依，长养视所寄。赋质谅亦齐，岂乏干霄志。遭逢既错误，培覆从其类。试看千寻松，直榦无柔媚。  

***黔阳***  

云压万峰低，秋江晚树迷。篮舆凌木杪，驿路挂城西。有客停孤馆，无鸢下五溪。萧萧楼外雨，愁绝听寒鸡。  

***李甡***  

李甡，字楚材，渠县人。康熙辛酉举人。有《濠梁集》。  

***送友人还蜀***  

握手怜今夕，崎岖指故都。青山开倦眼，疲马恋平芜。石栈盘云细，啼猿向客孤。衰亲应计日，岂为慕菰芦。  

***张远***  

张远，字迩可，萧山人。康熙辛酉拔贡，官缙云教谕。有《蕉园》、《梅庄》、《云峤》诸集。  

***古意***  

庄周梦为蝶，牛哀化为虎。此身等浮云，何物得自主。登高眺遐荒，松柏莽平楚。昔为公与侯，今作粪与土。贵贱同一归，空烦泪如雨。青春不再来，白石足可煮。竦身命黄鹄，云霄待吾举。  

***天章寺怀古***  

为访天章寺，溪行戴晓星。天花吹石磴，溜竹泻兰亭。鸟下还听法，龙归不辨形。桥山弓剑杳，何处问冬青。  

***燕昭王墓***  

落落高坟直到今，秋风惆怅独登临。燕山草落霜逾苦，碣石沙寒日易沈。逆旅祇怜余白首，荒台不见有黄金。莫言近代无良马，孤负当年一片心。  

***蔡升元***  

蔡升元，字徵元，号方麓，德清人。康熙壬戌一甲一名进士，授修撰，官至礼部尚书。有《纪恩诗》。  

***传胪日纪恩***  

入对彤庭策万言，句胪高唱帝临轩。国恩独被臣家渥，十二年间两状元。臣伯父臣蔡启僔，庚戌廷对擢第一。  

***苑西杂咏***  

白塔东偏圆殿西，红墙迤逦绿杨堤。六街洗后清于水，不放轻尘上马蹄。  

禁苑春风次第来，香车轣辘走轻雷。卖花声过墙东去，知是丰台芍药开。  

蓬池十里芰荷香，金碧琉璃水殿凉。载得恩波天上住，镜湖不羡贺知章。  

琼华佳气蔼葱茏，金粟坛前白玉峰。铃铎声传天半里，好风时杂禁垣钟。  

芦花菱叶丝丝雨，紫阁红楼面面风。最是秋来凉月夜，水连天处碧空濛。  

丹甍翠网碧栏干，玉蝀桥头立马看。望到直庐最深处，始知身在五云端。  

***许汝霖***  

许汝霖，字时庵，海宁人。康熙壬戌进士，官至礼部尚书。有《德星堂集》。  

***送杨自西少司马终养归里***  

铜柱留名记壮猷，翩然彩服放扁舟。两朝养望储黄发，八座辞荣奉白头。客久谁无归里梦，官高偏忘倚门忧。先生爱日情何限，手芼陔兰进膳羞。  

***送张侍御归里***  

孤忠原不问升沈，正气棱棱自古今。已见黄扉传谏草，何妨青海解朝簪。一鸣终落凭城胆，三黜宁忘报国心。从此归乡把锄耒，泥涂终荷主恩深。  

***王九龄***  

王九龄，字子武，江南华亭人。康熙壬戌进士，改庶吉士，授编修，官至左都御史。有《尊香诗稿》。  

***窃禄***  

窃禄成何补，经年柏府居。无声惭仗马，有泪对刑书。救世人难跂，携锄愿复虚。白头滥朱绂，中夜独踌躇。  

***忆沈乐存侍御***  

万乘昔临边，千军骋玉鞭。抗章亲伏地，叩马欲回天。难挽时巡驾，终蒙圣主怜。索居追鲠节，好语汗青传。  

***题旅店***  

晓觉茅檐片月低，依稀乡国梦中迷。世间何物催人老，半是鸡声半马蹄。  

***史夔***  

史夔，字胄司，溧阳人。康熙壬戌进士，改庶吉士，授编修，历官詹事。  

***合涧桥步月***  

门闭乱山高，月出万象杳。揽衣步岩际，俯视群木杪。霜黄树色暗，地白人影小。湖光远濛濛，巢鹤近了了。猿啼晚更急，虎迹寒觉少。还归冷泉亭，坐待山月晓。  

***无锡望惠山***  

九峰天半落，一棹夕阳过。客为游山盛，船因载水多。溪边高士宅，月下榜人歌。好趁樵风便，轻船采芰荷。  

***涿鹿道中望西山***  

红尘雨洗净秋烟，黛色嶙峋夕照前。七月早归彭蠡雁，一山横断太行天。乘槎兴已江湖外，捧日心犹霄汉边。策马高原频怅望，蓟门云树尚依然。  

***林处士墓***  

四壁垣衣绝点尘，茶经酒谱尚纷陈。茂陵封禅无遗稿。始信文章到老醇。  

***吴苑***  

吴苑，字楞香，又字鳞潭，歙县人。康熙壬戌进士，改庶吉士，授编修，历官祭酒。有《北黟山人诗》。  

***赠韩慕庐阁学***  

吾闻丹山凤，羽翼何披离。朝翔桐柏云，暮宿昆仑陲。思之不可见，绝世令人疑。一来阿阁游，始识光艳奇。昌符应世瑞，丽彩扬英蕤。众鸟不敢窥，当其回翔时。適来非偶然，日月增光仪。  

齐梁诡矜艳，纤细争雕锼。燕许号大文，亦仅沿其流。韩愈起八代，排奡空侪俦。赤手拔鲸牙，鞭笞蛟与虬。迢迢九百年，榛莽仍翳幽。咬哇与萧摋，大雅方独忧。先生嗣家学，缵述遥相求。炯如揭日月，其辉瞩九州。众星始知归，斗极悬高秋。  

苍生望已久，先生方盛年。文章与道俱，此语宁不然。从来欧曾才，实行皆大贤。其文资黼黻，典诰世所传。道行藉康济，遂以铭旂旃。苑也讬后进，馆阁幸周旋。藉湜走且僵，敢比秦黄肩。牵牛织七襄，云锦星弧悬。金石长不磨，千载畴能谖。  

***周金然***  

周金然，字广居，号广庵，江南华亭人。康熙壬戌进士，改庶吉士，授编修，历官左中允。有《娱晖草》、《西山纪游》、《和靖节集》、《和昌谷集》。  

***同宋荔裳牧仲谭长益游宿焦山分韵***  

临流方击楫，杖策复探奇。灵境已终古，幽寻又一时。平开岛屿色，不尽海天吹。寂寞焦仙迹，苍茫寄所思。  

振衣还濯足，信宿憩精庐。鸟雀知斋磬，蛟龙护赐书。山寺有宋高宗敕书。僧归落照下，帆出晓烟初。底事劳詹尹，江潭好卜居。  

***长安倦客行***  

长安有倦客，杜门仍息机。朝来古寺看松归，道逢青骢举鞭挥。朱颜不复同须眉，藐菇之姿冰雪儿。低头三思前致词，君当有术陟鼎司。答言公等何专愚，公解鼓瑟今好竽。金门总无山泽癯，吓哉腐鼠鲁国儒。盍归盍归遂其初，何水是樵山是渔。输边卜式上公车，有口但读计然书。千足彘，千石鱼，东国礼钱三万余，承旨揖公典石渠。  

***度九龙山***  

已辞潭柘山，更问他山路。山僧知我僻好奇，导入山中险绝处。阴壑霾云虎豹愁，披榛觅径如有求。侧身牵攀不可上，上者股栗神惝恍。一峰历尽喘未苏，前峰又复催忧虞。我生筋力能几多，诸艰历试胡为乎？樵子寻常不肯至，矧乃倦客冥搜强好事。磴危路滑将恐坠，徒侣微闻杂嗟喟。忽来片岫平如掌，相呼藉草狂歌赏。斯时四望觉身高，下视群山离立皆儿曹。白云冉冉腾山坳，便欲乘向阊阖随逍遥。恨不携将惊人句，搔首问天天亦怖。却望居庸鸟道回，茫茫绝塞风烟开。燕昭遗烈安在哉，渔阳豪侠多蒿莱。古今代谢复何有，惟有兹山突兀无衰朽。呼取驴背酒一瓢，酹我山神劝我友，长笛一声出林薮。蛮讴翻入龟兹部，兴发一齐开笑口。须臾雨过卷衣凉，薄醉都忘山路长。前于后禺满空谷，山下人疑啸凤凰。  

***石景山***  

山游各取宜，宜眺兹山最。崚嶒倚绝壁，面面供元对。岩洞互出没，巨灵何狡狯。拾级忽凌空，遐想出天外。氵央漭河流奔，回薄亘如带。眦光穿溟涬，身世了不碍。黝知卢沟底，明见飞虹背。苍茫塞上山，山山尽施黛。黾勉跻层巅；城郭交显晦。窅然万象收，天风送清籁。延赏入奇怀，浩荡自我辈。安能苦牵迫，白日红尘内。疲乐理则均，嗒焉寄深慨。  

***香山寺来青轩待月和王宗伯敬哉先生壁间韵***  

开轩延皓月，远岫正朦胧。十地泉流外，诸天色界中。林深迟出梵，台迥细含风。指点山椒曲，分明佛火红。  

***碧云寺***  

净域开丹嶂，精蓝倚碧天。登临迷胜概，徒倚谢尘缘。幽戺从苔积，长廊信屟穿。阶前流水赴，树杪落霞悬。风堕斋时磬，花飞象外筵。鬼神呼窟宅，日月晕榜联。出洞龙湫得，扪萝凤啸传。快应听雨过，倦可割云眠。亭对娟娟竹，杯浮曲曲泉。终期结莲社，长此习安禅。  

***饮酒***  

种苗没东皋，种豆芜南山。勤动苦终岁，篝车乃空言。安得休粮方，藉以保余年。不如营一醉，此方竟谁传。  

东方仕代农，柴桑农代仕。饥冻非不切，矫厉重违己。食粟以养肥，食薇以养耻。章绶亦何荣，徒取耀闾里。学道三十年，奄冉逼暮纪。穷达洵有命，消息随坎止。万变了不疑，大钧吾所恃。  

***尤珍***  

尤珍，字谨庸，长洲人。康熙壬戌进士，改庶吉士，授编修，历官赞善。有《沧湄诗钞》。  

***遣兴***  

春风吹庭树，渐见绿叶生。众鸟引雏出，翩翩飞且鸣。鹍鹏及雀蛤，物类善变更。惟人独不化，感叹谁能平。万事天所命，达观息群营。思游五岳遍，入海登蓬瀛。浩荡乘天风，吾将从此行。  

***题浯溪摩崖碑***  

***有客示我摩崖碑，一幅之广径丈围。观者动色共叹赏，高文大字何瑰奇。忆昔天宝禄山叛，长驱铁骑蹂京畿。至尊仓皇出奔蜀，太子灵武誓六师。祸乱方殷以权济，苟不帝制众志离。乃践大位命诸将，收东西京不逾时。奉迎还宫就尊养，尧禅舜让两得之。漫叟夙推老文学，濡毫撰述中兴碑。鲁公笔力有神助，大书深刻青山陲。其后上皇在西内，张、李交煽思倾危。奠定社稷诚大孝，何乃晚节晨昏亏。碑铭当日纪盛事，惟有扬颂无微词。题碑后者为涪翁，其诗未免多刺讥。读书论世志未逮，摩挲古迹空嗟咨***  

***邺都怀古***  

风流佳丽魏王都，忆昔雄豪创霸图。邺苑人空花自落，铜台伎散鸟争呼。五官事业埋荒陇，七子才名付酒垆。惟有漳河东逝水，年年春涨浴飞凫。  

***夜坐***  

花影忽移知月上，树梢微动觉风吹。不看北斗天边近，只道家园夜坐时。  

## ●卷四十八

***冯廷櫆***  

冯廷櫆，字大木，德州人。康熙壬戌进士，官内阁中书。有《冯舍人遗诗》。  

朗陵行郾城以南数百里，庐舍萧条，田野不治。访之土人，盖数十年于兹矣。夜抵确山，感而赋此。  

荆河惟豫州，厥赋实第二。汝南天之中，亦属中上地。漆丝既繁兴，纤絮以时致。洎乎井牧荒，农民乃多事。或为旱潦侵，或因兵燹弃。阡陌纷错陈，沟洫久废置。朝廷重稼穑，特设牧民吏。厚以赐复恩，重以荒田议。匪惟念民依，亦将收地利。岂知群有司，相视等儿戏。荆榛翳丘陇，瓦砾罗市肆。我欲呼流民，裹粮千里至。相彼高下田，畀以耕耘器。播穀居其始，种菽及其次。三时课晴雨，岂曰非善智。惜非劝农官，怀此终何试。  

***应山道中***  

荒村篱落树成围，千叠晴云屋上飞。远水石梁双鹭下，斜阳萧寺一僧归。虽无脚力寻岩径，尚有心情叩板扉。伫立沙头寒栗栗，四山空翠湿单衣。  

***云梦泽有怀太白***  

南楚大泽七，云梦首江表。幽壑生积阴，弥望皆宿草。日气开鸿濛，天风吹浩浩。深径留蛇迹，高崖划鸟爪。未觉沧溟阔，转意彭蠡小。尚怀谪仙人，逸气蹑云杪。戏弄吴江水，过此穷幽讨。遂就许公宿，永结儿女好。一夕高兴发，酒酣乌帽倒。南辞桃花岩，东入蓬莱岛。谒帝三十六，致身外臣早。高风邈难即，短晷催人老。幂幂尘网中，众缘纷难了。寄讯泽中客，何处最窅窈。未能学飞云，且愿依栖鸟。  

***闻田雨来将移新居却寄***  

五亩城西宅，移家定几时。屋连屯氏水，巷接董生祠。背郭桃花发，巾车渡口迟。卜居先占此，真与懒相宜。  

瓦舍三间大，芦藩一带长。几排风字砚，帘护鸟文香。斗茗消闲昼，翻书入睡乡。真成清净退，宁复问行藏。  

我亦齐东客，游梁兴已阑。头方徒自苦，舌倦果然难。世界凭鸠闹，还家学蠖蟠。十年看烂熟，未敢恋闲官。  

***答张邻仙同年***  

藉甚张公子，新诗逼大家。小楼燕市月，微雨社城花。晏坐青镫暮，狂吟乌帽斜。夜来题秀句，传唱满京华。  

***次劳介岩先生移居韵***  

尺五城南社，移家小寺东。园花妍似女，邻树秃如翁。斋阁秋阳里，帷镫细雨中。时闻佳客过，尊酒未曾空。  

蹑级苔侵屦，钩帘月满庐。淡烟浮茗灶，深柳护巾车。径引凉阴直，窗涵夜气虚。无人闲问字，犹自手钞书。  

静理床头帙，闲驱屋上尘。西风吹户牖，秋色满城闉。名酿浮三雅，清砧答四邻。凭阑发高唱，谁解和阳春。  

***除夜***  

不下风帘不掩扉，颓然醉卧乱书围。总教岁月堂堂去，未许心情种种非。薄宦还余新禄米，长贫尚有旧儒衣。生涯自笑原无累，讵系中年悟道机。  

***送杨恭士归钱塘***  

潞水黄花发，归舟欲放时。薄寒添絮早，微雨落帆迟。家近青衣洞，门临白傅祠。看山湖上好，遥忆醉题诗。  

***文漪斋中见示新诗***  

我行四海求朋侪，冷丝枯木谁与偕。相知还是故乡客，春风拂帽过高斋。眼明乍见新诗卷，纵观渺渺无津涯。太古遗音久坠地，后之作者沦优俳。山鬼啸风虫号野，正画兀兀疑阴霾。就中意思萧索极，偶一噍咀如枯荄。郊岛苦寒温李侩，是谁倡此为厉阶。我欲奋笔指其谬，惜以事役无好怀。髯卿挺起清渊尾，诗与渊水争清佳。词源蓄泄昆仑窟，余波悬注江河淮。冥搜汉魏晋唐宋，阅年十度更檀槐。句遒语老功力到，如此大笔堪磨崖。文士结习世未化，凭愚护短相睽乖。我今怀响涩欲废，牛铎喜与黄钟谐。一弹再鼓有余韵，檐外好鸟鸣喈喈。  

***九日同萧韩坡田雨来集程二如园亭***  

一园残雨菊花秋，选胜还成九日游。高树全遮亭四面，小山恰在舍东头。红阑曲沼开新径，白帢单衫上旧楼。记得昔年豪饮地，重来尚喜故人留。  

竹几松屏六尺床，风帘不卷一亭香。窗含暮色成深碧，菊对衰颜是浅黄。莫向杯中问贤圣，祇堪棋里较低昂。何人秀句争传唱，二老风流果擅场。  

***与张松友同年***  

斗笠蒙头竹杖轻，东风吹我上齐城。醉投石雁洲边宿，老向青牛观里行。野草渐从官路合，春云恰到县门晴。悬知海内张公子，尚识人间鲁两生。  

***留别徐电发***  

去岁狂歌共上都，今年结伴到江湖。旗亭酒醉徐高士，驿路金羞陆大夫。少喜诗情犹健在，却怜豪气已全无。他时君返虹桥去，好画樊山夜宴图。  

***金德嘉***  

金德嘉，字会公，一字豫斋，广济人。康熙壬戌进士，改庶吉士，授检讨。有《居业堂集》。  

***薄暮***  

薄暮何人到，喧呼江上村。发仓逢谒者，图绘得监门。已到颠危极，犹蕲覆露恩。刍尧如可献，民瘼尽堪论。  

***舒二过饮江斋***  

郁郁园中花，粼粼水底石。秋风吹夕阳，照此邂逅客。草阁步徘徊，佳期良不易。矫首望青冥，眷言怀曩昔。悠悠千载间，寂寥扬子宅。俯听寒螀声，仰视浮云白。清尊琥珀光，且当共今夕。  

***辰溪县***  

临溪斗大一孤城，复嶂曾崖路不平。委巷逢人多鴂舌，莱田极目少牛耕。官程空有停骖馆，诏使曾无负弩迎。漠漠荒烟豺虎窟，天寒日暮客心惊。  

***读方合山所刻古今释疑书***  

万卷书中老此身，楼居岁月岂全贫。过江苦忆东京事，览古偏伤北望神。野外白衣存信史，山中万汗简识先民。萧萧暮雨班荆地，分手长怀折角巾。合山云：先人藏书家楼尚有五卷。  

***南征写怀***  

尘容瘦骨转江皋，梦里惊心马首劳。无复振衣临广武，祇须痛饮读《离骚》。衡山采药神犹往，《秋水》名篇兴自豪。老向丹铅过岁月，肯将姓字没蓬蒿。  

***望小孤山***  

沧江涌拳石，何山作鼻祖。长风万里浪，漰湃自今古。飞鸟动云根，悬崖垂线缕。其阴凝积雪，其阳溜花雨。帆景入嵌空，烝岚相吞吐。三面阻跻攀，嶙峋无寸土。独立天使然，岌岌绝俦伍。  

***丁丑除夕***  

捃拾瓢中今岁诗，衡门缓步向江湄。贫应同谷搜黄独，老合商颜拾紫芝。带索自成高士传，买山谁乞故人资。焚鱼学士书床在，一字何曾可救饥。  

***检山雨堂遗集***  

结客天涯书卷随，名场才老数偏奇。心劳元结当官牒，泪尽刘蕡下第诗。自哂诸艰缘骨相，人言万古足襟期。蛮烟瘴雨肠堪断，最是荒郊送子时。  

***顾嗣立***  

顾嗣立，字侠君，长洲人。康熙壬辰进士，改庶吉士。有《秀野草堂诗集》。  

***串月歌***  

治平山寺何岧峣，湖光吐纳山动摇。烟中明灭宝带桥，金波万叠风骚骚。年年八月十八夜，飞廉驱云落村舍。金盆出水耀光芒，琉璃迸破银瓶泻。散作明珠千万颗，老兔寒蟾景相吓。鱼婢蟹奴争献奇，手搴桂旗吹参差。水花云叶桥心布，移来海市秋风时。吴侬好事邀新客，舳舻衔尾排南陌。红豆新词出绛唇，粉胸绣臆回歌席。绿娥淋漓柂楼倒，醒来月在松杉杪。  

***哭俞犀月***  

元代文章付杳冥，残编断简聚英灵。删诗同恨江西派，纪事争看塞北形。五夜推敲孤馆雨，三春谈论草堂星。知心剩有溪南老，落月茫茫野史亭。  

***江郎山***  

晴云擘絮拖烟岚，一峰笔卓通蔚蓝。行行渐见昼雾卷，双峰倒挂碧玉簪。须臾中间复迸破，石缝斧劈青光涵。苍翠隐隐变紫赤，仰视天半峰成三。肩舆回脰叫奇绝，神物幻影人工惭。江郎兄弟此学仙，仙成化石非虚谈。巨灵赑屃所不到，千年鼎峙齐彭聃。往闻行人过此者，阴气晦昧垂{髟监}鬖。鸟道崚嶒通虎穴，青壁无路难穷探。我今浪游出其下，快睹晓镜开尘函。分如螺黛插画障，合如金碧围僧龛。浙东山色已看尽，闽峤游兴方沈酣。多谢山灵知客意，清晖半日宁嫌贪。忽见山拗云泼墨，怪鸟捩影投澄潭。霹霹一声山鬼泣，四山风雨鸣樟楠。  

***四月三日度仙霞关***  

闽海地脉多峰峦，万山烂漫奔中原。砉然截断罗刹水，四扇突兀开雄关。琉球日本使络绎，东瓯南粤人蹒跚。荔支末利争赴市，江珧牡砺来输官。一夫当关按剑立，百万铁骑心胆寒。唯天设险表万国，正器岂许庸夫干。我从窑岭上嵽嵲，时节正届春光残。樟松合抱挺百尺，白石遍插青琅玕。幽丛荫郁百鸟聚，啁啾似惧弹金丸。山花无名开绝壁，一枝冷露零溥溥。红如丹砂白如雪，黄紫照耀成斑斓。竹鸡大唤走木客，野猿上树千回盘。行来绝顶踞关口，此日恍在蓬莱看。金银宫阙散异彩，鞭鸾笞凤声珊珊。俯视原畴平若掌，江海一气云天宽。众峰起伏如怒浪，前后左右皆儿孙。坳中陡起一片白，黑风飒飒烟瀰漫。阿香推车响脚底，跳珠乱迸黄河翻。飞流千丈分百道，下注龙井增波澜。浑浑沌沌震玄窞，水石拮隔何时乾。仆夫下岭如健犊，小竿羊牯同巑岏。吴山越水足迹遍，未若此境夸雄观。荡胸决眦渺何许，襟怀始笑吾儒酸。笔底光芒射六合，南游好惬平生欢。  

***弥陀滩***  

船头水怪奔，船后潜蛟吼。巨石森我左，白波喷我石。轻舟如飞梭，中容一线溜。榜人划水开，势与雷霆斗。捩柁急就之，赑屃伸颈脰。谹然一声中，生死判清昼。相传此惊滩，估客屡倾覆。禅家指迷途，莲花工刻镂。双柱立中央，呼吸金石奏。回思下滩时，双瞳瞩前后。相距一发间，避险如避臭。三老犹色变，而况僮仆陋。南来山水乡，到处堪宿留。垂堂尚有箴，何事建溪走。平地波澜兴，祸福巧相凑。足迹皆宿缘，平生藉天佑。日午恶风恬，城近惊魂收。且看石上鸟，浴浪正褰噣。  

***黯淡滩***  

瘦日摇晶光，险风吹沆瀣。舟行黯淡滩，顿觉宇宙隘。轩然大波来，巍峨拥山砦。横从互舂撞，白浪喧百派。初如战锋交，万马脱营寨。欻若刀枪陈，奔窜格斗败。恨无据水飞，那得裂眦哙。仰恐天柱折，俯愁地轴坏。伊余偶过此，杯水中一芥。惊雷震耳根，飞沫湿衣衩。踡跼寄篷窗，吁嗟甚矣惫。半生历险艰，心绪恬不怪。富贵实浮云，惟欠诗酒债。畏途渐坦夷，手足去蜂虿。饱啖荔支鲜，南行聊一快。  

***望接笋峰***  

朝游万年宫，暮宿天游观。群峰绕曲溪，一日千万变。纵目神飞扬，有口那能赞。不须秉烛游，佳处已得半。惟有接笋峰，青壁蹊径断。紫翠立磔卓，通透光三段。昨晚进石门，深坞斜阳慢。望崖不能前，颈脰屡顾盼。今晨扶筇来，露草珠璀璨。古洞翠毛零，葛藤恣延蔓。鼯鼬上树窥，猿狖隔林唤。忽见道士来，笑口指山畔。云此通隐屏，绝顶有道院。箫管云中闻，环珮月下见。梯级八十一，彳亍跨两骭。梯穷面峭壁，窸窣凌巧栈。踸踔一足行，铁索双手换。鸡胸行蚁伏，龙脊妖鼠颤。頫临万丈潭，铿訇走匹练。虽有贲育俦，下觑杂花眩。师徒住此峰，往来百千遍。雨过蹑屐登，不翅平地便。君身长吴乡，丘壑类平衍。亮无凌风翼，对此空眷眷。余闻道士言，惊汗湿衣襻。羊肠九折坂，王阳尚兴叹。韩子最奸黠，遗书华阴县。发肤敢毁伤，渊冰早兢战。兹游虽好奇，何自取惊惋。举手谢道士，我行亦已倦。寄语峰头人，白云好娱玩。乞我辟穀方，金丹炼九转。服食待身轻，还来振羽翰。  

***过天章寺***  

春风曾识旧兰亭，玉雁珠凫鬼火荧。涧水可能寻禊帖，山禽还是哭冬青。龙蛇健笔消灰劫，钟鼓残声答地灵。白发老僧年十八，兴亡满眼不堪听。  

***孙洤***  

孙洤，字紫静，号担峰，辉县籍容城人。康熙壬戌进士，官内阁中书。有《担峰诗》。  

***王门野寺***  

选树乘阴坐，披襟纳远凉。叶稠蝉语乱，风细枣花香。村竖探危鷇，邻牛过坏墙。一丸兴废迹，转使古情长。  

破寺炉烟冷，空堂石磬闲。抱泥蜂入户，引子鸟归山。家近樵渔识，身忙鬓发斑。难忘荒碣畔，执手故人还。  

***永平府***  

孤馆阳山上，平阶四望空。人烟笼海气，射猎带边风。羽没石无迹，山存蕨尚丰。卢龙还有塞，来往渡征鸿。  

***医巫闾山***  

菅平巨镇势巃嵸，古柏萧森万壑风。海雾苍茫连冀北，云峰盘折控辽东。冰凝龙磵飞泉冷，香散桃花古洞空。迟我来游千百载，巉岩依旧气沈雄。  

***乌喇***  

遐垓尽处大江横，肃慎雄风锁木城。蔀屋稠连春岸曲，辕门俯对夜潮平。畦麻结网牵鱼密，山艇刳松破浪轻。烟火絪缊鸡犬静，天边作息总同情。  

***喜晤黄主一因寄梨洲先生***  

生平心折谁，二三忠烈后。各能慎裘箕，努力图不朽。江村久销沈，密观独株守。名洗心，忠节季孙。四壁长依人，一襟不蔽肘。嘉善多贤裔，晜弟相师友。谓交让、卜臣兄弟。学博品益醇，言动都不苟。忠介诒谋臧，芸斋称无负。名茂兰，忠介长子。文孙推敉宁，名靖，芸斋之子。掩关发二酉。诸子爱我深，交比古人厚。勉我振家声，戎我防世诱。书来多药言，觌面亦苦口。忠端嗣更贤，世仰如泰斗。真传自蕺山，道源细分剖。学案藏名山，群言尽培塿。惜也经世儒，抱膝老窗牖，孺子面未谋，魂梦归依久。主一披尘来，燕市偶携手。穷愁蚤著书，笔墨皆琼玖．绳武才称奇，沦落复不偶。殷勤问高堂，行年七十九。镫下作细书，花下酌醇酒。硕果天长留，好学增眉寿。我年近知非，家学曾何有。骨脆染时蹊，自顾形骸丑．矩薙俨在兹，执经许我否。解组荷书籝，会向姚江走。寒雪护柴荆，洪钟拟一扣。请示绍衣方，床下连稽首。  

***黄山杂诗***  

未觉身行是翠微，乍惊岚气上人衣。下看坠霭疑无地，侧指崩崖宛似扉。路隔翔鸾仙迹杳，藓封卧鼓太音稀。最奇一笏巅头石，独瞰空青更不飞。  

名山刻画总支离，万熊千容到始知。高已难窥终爱瘦，险多不测乃称奇。云随变幻无常致，松不雷同尽怪枝。若结茅庵青翠处，真修何必让安期。  

***九莲***  

屐齿摩天鸟道平，下方无际转心惊。古岩日背长凝雪，深坞春迟偶听莺。云返危峰千树暗，石沈绝涧万山鸣。访奇侧下悬崖坐，贪看飞泉不肯行。  

***张泰交***  

张泰交，字公孚，号洎谷，阳城人。康熙壬戌进士，官至浙江巡抚。  

***襄城七夕***  

万里劳三月，他乡七夕天。几声茅店雨，一带晚村烟。兴到酒难觅，愁来夜不眠。鼓盆余已久，乌鹊亦空填。  

***王源***  

王源，字昆绳，号或庵，大兴人。康熙甲子举人。  

***留别黄弼臣***  

忧向中来岂易宽，与君对酌且为欢。怜才自古英雄少，得意当前我辈难。消遣壮怀凭宝剑，蹉跎春梦付征鞍。还期共醉金台下，四野萧萧放眼看。  

***呈习斋先生***  

离迷禾黍向南村，惭愧担簦五柳门。十载低颜随燕雀，半生孤眼横乾坤。先生有道青云上，今日从游皂帽尊。虞夏高歌人未老，无边风雨正黄昏。  

藜羹麦饭话情亲，今古兴亡赖有人。破屋寒飞宵练影，荒篱远隔夕阳尘。直将文武传洙泗，未许安危系洛闽。山势东蟠沧海尽，应知燕赵自生申。  

***侯方曾***  

侯方曾，字文棨，号筠庄，杞县人。康熙甲子举人，官内阁中书。有《澂志楼诗稿》。  

***雨中怀敬韦叔***  

木叶何萧萧，风雨摧残柳。兀坐雨窗前，西望频翘首。吾叔称同心，骨肉兼好友。一旦去秦中，形影叹无偶。秦中旧帝州，繁华今在否。太华及终南，奇峰落君手。何时赋归来，把酒为我剖。  

***送冯颖明归云间***  

带病难成醉，惊心是别筵。识君才旧岁，送客又新年。午夜炉边火，秋帆树外烟。他时重入洛，潭北访渔船。  

***抵家***  

将近行偏急，深秋日易斜。停鞭辞去雁，抵舍共归鸦。父老盈门问，儿童满院哗。半年凭梦到，今日信吾家。  

***李发甲***  

李发甲，字瀛仙，河阳人。康熙甲子举人，官至湖南巡抚。有《居易草堂集》。  

***独坐***  

春草翻青色，春水漾绿波。瞻彼桃李姿，其如兰蕙何。野云幻物彩，秋风袅袅过。悠然万里心，良会漫蹉跎。有怀济川功，令我双鬓皤。  

***在灵寿作***  

平生无别怀，所志在素履。华膴非所荣，遑日羡金紫。鹤发垂高堂，捧檄聊相喜。跋涉赴中山。不以折腰耻。抚字良非轻，职守何敢弛。晨夕抱如伤，每饭怜赤子。饥溺良可扰，愧我官卑耳。以此痛肺肝，披衣常夜起。迂拙非逢时，肮脏招物訾。苍茫人世闲，吾道同敝屣。搔首问青天，悠悠何所止。缅古保民人，千载垂青史。熙熙仁寿风，歌颂犹未已。兀坐契遐心，思欲仿前轨。跬步多棘荆，何如乐秋水。  

***薄游***  

迢递来京国，秋深旅舍寒。孤云依远岫，片月挂层峦。林木穷猿赴，盐车困骥叹。夜来思耿耿，归兴寄云端。  

***长安秋怀***  

肃肃霜风入，山云过户寒。黄花栖腐草，阳鸟宿江干。世路升沈易，名途出住难。乡心隋皓月，游子滞贫官。  

***登长沙城怀古***  

雨霁沙汀鹳雀飞，凭高眺望对斜晖。六朝霸业今何在，三载民依愿已违。楚国山川杯底见，湘江风景望中归。只看太傅《怀沙》赋，无限离情恋旧畿。  

***李馥***  

李馥，字汝嘉，号鹿山，福清人。康熙甲子举人，官至浙江巡抚，重宴鹿鸣。有《鹿山集》。  

***过司空表圣墓***  

古道瞻遗墓，丰碑纪有唐。荣华辞黻冕，泉石殉君王。诗品卑元相，清风慕首阳。如何长乐老，黄发耐兴亡。  

***李以龄***  

李以龄，字雪樵，营山人。康熙甲子举人，官三水知县。有《绥山草堂诗集》。  

***小孤山***  

片石云初断，中流势转尊。岸分彭泽树，烟锁大江门。倒影鼋鼍伏，摩空日月昏。浔阳知不远，犹此上潮痕。  

***登岳阳楼***  

岳阳名胜一楼孤，画栋朱甍迹久殊。山色尚留麋子国，秋声不断洞庭湖。风吹急浪鱼龙冷，云尽高空雁鹜呼。十二芙蓉犹在眼，湘灵鼓瑟听曾无。  

***李谟***  

李谟，字采臣，富顺人。康熙甲子举人，官太康知县。  

***梅花落***  

春风吹明月，夜落梅花里。相对两忘言，清香淡如水。  

***胡奉衡***  

胡奉衡，字平玉，一字平舆，五开人。康熙甲子举人，官黄州教授。有《藏拙窝诗稿》、《山居吟》。  

***山居杂咏***  

春风吹万绿，卧看陇头耕。尽日无人迹，空山有鸟声。岩花开自落，径草薙还生。伴我惟藤杖，炎凉不世情。  

***林处士墓***  

高冢犹栖处士魂，风流名并白、苏存。空亭鹤去无年代，绕墓梅开有子孙。径转小桥穿石磴，波摇清影照芳樽。湖山常是先生主，南宋诸陵不可论。  

***黄鹤楼***  

洞庭西望楚天开，锁钥双城亦壮哉。水势青山浮日去，青山在下水十三里。雁声大别过江来。不闻高阁吹长笛，那有新诗寄落梅。为访故人勤远涉，临流遥念济川才。张学有奉其尊公图园先生命，邀予之维扬。  

***寄怀王宓草***  

伯仲无惭古逸民，丈园泥复结芳邻。王昊庐宗伯解组寓金陵，新构丈园，与宓草兄弟为笔砚友。青鞋布袜江南客，同作耆英会里人。  

***李国宋***  

李国宋，字汤孙，兴化人。康熙甲子举人。有《螺隐居集》。  

***朝天宫感怀***  

冶城山色带残晖，绛节中天渺翠微。自昔鼎成龙已去，只今松老鹤还飞。斋宫寂寞闻金磬，泉海苍茫想玉衣。唯有步虚诸羽士，秋风时礼白云归。  

***望国山***  

岳麓铜峰面面分，雨中遥望国山云。紫宫秘记金函册，青嶂残碑石鼓文。虎踞几年瞻王气，龙骧他日驻新军。九岑环绕荆溪水，留得司徒半亩坟。  

***吴旦***  

吴旦，字复旦，广顺人。康熙甲子举人。有《漱石草》。  

***晚夏纳凉***  

梧阴已过墙，推枕别羲皇。树脚留残雨，山眉媚夕阳。私蛙登草阁，幺凤宿花房。野色苍茫至，迎风闻暗香。  

***蓝启肃***  

蓝启肃，字恭元，号惕庵，即墨人。康熙甲子举人。有《清贻居诗集》。  

***送郭华野中丞总制湖广***  

中旨才传出汉宫，直教欢喜到儿童。如闻元祐徵司马，未许东山卧谢公。列郡应多投墨绶，当朝谁不避青骢。澄清岂但荆襄路，伫见訏谟沃圣衷。  

***张伯行***  

张伯行，字孝先，号敬庵，仪封人。康熙乙丑进士，由中书官至礼部尚书。赠太子太保，谥清恪，从祀孔庙。  

云  

灵山藏云根，郁郁生岩窦。直上九天表，须臾弥宇宙。乘时作霖雨，遂使嘉禾秀。膏泽遍苍生，普世登仁寿。不自居其功，飘然复归岫。  

***自勉***  

强仕年逾八，居然一老翁。白驹愁迅速，青简费研穷。寡过思蘧相，勤修羡武公。遗徽犹未远，努力在人功。  

***樊泽达***  

樊泽达，字昆来，宜宾人。康熙乙丑进士，改庶吉士，授编修，历官侍读。有《敬业堂集》。  

***瞿塘峡口***  

谁凭霄汉劈青苍，天险由来古战场。八阵风云连滟滪，三巴门户锁瞿唐。乌蛮塞远江流合，白帝城高草木荒。峡路愁人从此始，哀猿啼处过飞航。  

***许贺来***  

许贺来，字燕公，号秀山，石屏人。康熙乙丑进士，改庶吉士，授检讨，历官侍讲。有《赐砚堂集》。  

***送同年俞宁世检讨假归***  

乡心岂为恋鲈鱼，一棹秋风返旧庐。金马不留饥曼倩，茂陵长是病相如。渚烟萝月堪垂钓，茗碗棋枰伴著书。祇有离群情最苦，故交强半在樵渔。  

***陈迁鹤***  

陈迁鹤，字介石，龙岩人。康熙乙丑进士，改庶吉士，授编修，历官左庶子。有《韩江诗草》。  

***题榕庵***  

高人素有山水癖，抱树作堂依先构。柯皮垂髯比龙虬，参天黛色射星宿。南望平畴绿野开，炯炯芊芊水满隈。大江绕郭四十里，人烟北辏越王台。四时佳景一盼收，最喜春和及清秋。明蟾曳练碧如画，东风吹拂翠光浮。有时烟雨淡天半，流云飞喷入高楼。亭宇玲珑分四面，气候温凉随节变。恋巢好鸟不归山，名花别种丽葱。过客闻知园林好，停车每爱踏芳草。主人肴酒相为将，题咏缤纷粲霞藻。顾谓善手写辋川，一幅嘉陵海内传。携此东西复南北，方壸随侍左右侧。名园未识景何如。请君披卷看翰墨。  

***马之鹏***  

马之鹏，字文渊，蒲圻人。康熙乙丑进士，官户科给事中。  

***除夕得庐字***  

腊雪初消岁已除，炉灰徐拨定更余。亲闱此夜思游子，客路经冬阻尺书。卷轴随身成故友，乾坤何处是吾庐。添年便惜年华减，饮罢屠苏转叹歔。  

***施何牧***  

施何牧，字赞虞，崇明人。康熙乙丑进士，历官吏部员外郎。有《一山存集》。  

***晓发泰安***  

客心晓逐五更鸡，马首东南月未西。峰逼天街星影动，岸崩河曲水声迷。枣花浥露垂荒井，麦穗临风压大堤。书剑飘零今五十，不如归钓老磻溪。  

***荼蘼叹***  

荼蘼枝亚牵成屋，荼蘼花满香浮谷。南邻西邻招不来，风落残花惊簌簌。蘋藻春芹竟川绿。  

***孙勷***  

孙勷，字子未，一字予未，号莪山，又号诚斋，德州人。康熙乙丑进士，改庶吉士，历官通政司参议。有《鹤侣斋诗》。  

***渔洋先生过谢公村赠方山比部次韵***  

苍凉九龙口，寂历谢公村。春水空浮岸，风帆不到门。谁令问津客，闲访武陵源。相见头俱白，心期那复论。  

***吴世杰***  

吴世杰，字万子，高邮人。康熙乙丑进士，官内阁中书。有《甓湖草堂近集》。  

***望峄山***  

大陆风沙静，层岩到眼中。我来看落日，何处问孤桐。云路邀黄鹄，天根驾紫虹。哲人真在望，佳气自巃嵸。  

***茌平怀古***  

晋水真龙虬髯紫，天策群公攀鳞起。咄嗟马生出草间，短布单衣见天子。秘画英谋上帝侧，殿上非常动颜色。伍羞褒鄂失魏王，嵚崎历落人争识。我来君里一徘徊，雄姿倜傥绝尘埃。故宅萧条青蔓合，荒祠阒寂野烟开。英风万古情何极，如君岂合终草泽。骥尾偶附入青云，羊角终能搏紫翮。凭君吊古莫歔欷，丈夫腾上会有时。此亦当年一布衣。  

***汪灏***  

汪灏，字文漪，号天泉，临清人。康熙乙丑进士，改庶吉士，授编修，官至河南巡抚。有《倚云阁集》。  

***黄金篇***  

神龙乘云雨，利泽始及人。壮士有黄金，颜色乃得伸。郭穴安足慕，结念在所亲。冰雪闭双扉，饥寒扣凌晨。入座下声气，辞出难重陈。不待言覼缕，已知情苦辛．安得探床头，持赠无逡巡。一笑送客去，独坐怡心神。  

***送侍讲李渔村前辈改官归里***  

瀛海曾收百丈涛，浮云又见万峰高。久拌圭组同鸡肋，岂有功名识马曹。玉署自难留永叔，青山未解负张褒。仲宣近许论诗律，缥缈云门别梦劳。  

***灞桥***  

长乐坡上秋风清，销魂桥畔班马鸣。颓梁欹柱虹断续，沙碛隰畔水纵横。离人酒照杨柳泪，骚客鞭敲风雪情。无花古树不复见，伤心春草年年生。  

***忆奉符开山寺***  

最爱开山寺，闲庭半老梅。隔峰通水响，对酒及花开。樵路入云去，经声过竹来。风尘十载梦，蝴蝶几飞回。  

***王企埥***  

王企埥，字苾远，雄县人。康熙乙丑进士，官至江西巡抚。  

***寄怀李西居***  

家近毛公里，人推太白才。凤毛腾相府，骏价重燕台。逸致书连架，闲情酒满杯。天涯云树隔，两地共徘徊。  

***刘棨***  

刘棨，字弢子，号青岑，诸城人。康熙乙丑进士，由知县历官四川布政使。  

***生孙***  

休怪年来白发新，添丁汤饼会频频。掌纹差喜堪绳祖，食指添繁渐累人。我以江山经岁月，儿从襁褓走风尘。何时共聚枌榆社，绕膝含饴乐是真。  

***顾永年***  

顾永年，字九恒，号桐村，钱塘人。康熙乙丑进士，官甘肃华亭知县。有《梅东草堂诗》。  

***送洪昉思之大梁***  

津亭握手共离觞，匹马长征犯晓霜。衰草连天风飒飒，冻云垂野日荒荒。频年作客雕双鬓，到处题诗挂一囊。岁晚兔园霏雪满，多才司马正游梁。  

***偶作***  

头童齿豁发星星，一路阳关不忍听。终是余生蒙雨露，几曾天意任雷霆。桂姜到老犹含辣，蒲柳先秋恐易零。见说邻翁真好学，雪深三尺尚穷经。  

曾罹钩党自书名，国士知深一死轻。有罪敢逃犹苟活，受恩不报总虚生。山妻椎髻亲晨突，病仆扶犁事早耕。相劝閤门勤力作，含哺鼓腹乐升平。  

诛求岂必尽吹毛，名教如何置我曹。一死许人忘母在，九重无路觉天高。丝丝愁绪成机杼，鹿鹿心头似桔槔。未是此身沈宦海，梦魂久已怯风涛。  

***次儿栋代运北征***  

天子方自将，临边极西域。一挥百万师，灭此而朝食。转饷出关中，士不苦饥色。我沐浩荡恩，愿竭疆场力。马革可裹尸，行行何所怵。忽闻先慈讣，一恸气欲塞。四体软如绵，性命在呼吸。官符火速催，同伴相促逼。有儿立身旁，垂头但哭泣。长跪前致词，此行是儿职。巾帼且从军，须眉宁弗及。结束弃儒冠，弓刀亲自执。跃马去无踪，路旁心恻恻。望眼远莫穷，吞声独归宅。  

生儿廿岁余，教养无一善。既失阿母欢，父亦罕见面。寒不曾暖衣，饥不曾饱饭。虽负读书名，谁与给笔砚。所生尚如此，何况疏与远。儿命本来穷，父又遭谪谴。徒步出长城，三载忘其倦。方喜共生还，谁料复征战。禾黍或不登，荑稗时亦荐。乃知秋实成，不在种贵贱。  

一龄父见背，无知人所怜。如何白头子，有母抱终天。六旬顾复恩，尽付东流川。堂虚不敢登，衣敝不敢牵。苟知母已死，思归亦徒然。哀哉欲重见，非梦即黄泉。养儿空令老，何如早弃捐。栋也代父行，匹马走燕然。忘躯冒矢石，一往更无前。惭愧我为子，反不如汝贤。  

我居辽东西，三月冰尚涸。况涉漠北庭，草木萌未吐。千里拥流沙，马嘶不敢渡。朔风昼悲号，黄尘蔽欲暮。所仗童仆亲，苦与乐相顾。小心事长官，莫更逢其怒。汝当少壮年，风霜非所虑。所虑情性疏，未必谙世故。出门尽荆榛，有罪孰肯恕。岂乏老成人，药石语无误。志不图封侯，图此骨肉聚。安得柴桑翁，归来及早赋。  

***徐恪***  

徐恪，字昔民，一字息溟，江阴人。康熙丙寅拔贡，官罗城知县。有《九炉山人集》。  

***谒方景二公祠***  

苍松吼灵雨，白日摇孤光。宗臣俨像设，肃拜趋祠堂。成王周公辨，大义声雷硠。精诚动星象，袍笏飞秋霜。当时弃朽骨，匿迹埋山冈。后来公是非，何曾恕文皇。年号削建文，瓜蔓屠忠良。一死明大义，万古扶纲常。钟山石马蹲，孝陵寝殿荒。云旓肃奔扈，千载遥相望。  

***桃叶曲***  

春水木兰舟，春风桃叶渡。娇莺自在啼，双桨横塘去。横塘绕山斜，一径采山花。门前旧湖水，还对莫愁家。三月桃李飞，四月蘼芜歇。五月南风来，溪头长莲叶。莲长过人头，折来寄西洲。西洲望不见，烟雨空江楼。楼前雨如丝，楼上烟凝黛。日暮琐窗寒，风吹双缕带。双带结同心，江深情更深。相思不相见，独自理瑶琴。瑶琴复何许，忆得横塘语。郎从莲叶翻，侬比莲心苦。千里下关山，不将书报还。梦中金错翦，击碎双鸳环。殷勤再三道，西风寒料峭。只恨柳丝轻，莫遣桃花笑。昨夜伫回车，葱昽闻井鸦。那知风雨隔，望断长风沙。  

***善卷洞***  

水波摇风林，秋山木叶脱。何年五丁斧，劈此灵异迹。幽泉闻笙镛，怪石动精魄。嵚巇上下坂，俄顷异忻戚。摩崖三四字，窈窕飞青壁。仙灵有遗踪，仿佛留虚白。濯缨松涛下，清飔澹寒日。冥搜已忘形，心与太古接。  

***题昆仑山樵传后***  

清江下海门，火石矗千丈。南有丛桂芳，下隐犹溪橡。山人眷归卧，手把青藜杖。蹉跎中兴策，惆怅凌云想。空山号鸺鹠，寒室走夔罔。著书高等身，谈笑时抵掌。空同昆仑巅，长啸为神往。浮云太华屐，流水淛江桨。遗泪洒双峰，乾坤划回莽。  

***送赤石山人还山***  

张子独行儒，亮节遭世弃。平生少壮怀，蹉跎鬓发悴。黄鹄摩苍天，千里一鼓翅。高鸿飞冥冥，不羡随阳计。云胡附鸡鹜，跼蹐泥滓内。去去南山南，松涛写苍翠。携家就樵牧，妻子相妩媚。长歌紫芝曲，永负青云器。挥手谢朋侪，君平亦弃世。  

君意乃浩然，临风一长啸。集菀与集枯，性情岂殊好。世人贵苟得，搴裳见嘲诮。颇觉村野便，欣然侣渔钓。内顾疏顽姿，未具肉食貌。安命圣所先，亦匪慕高蹈。白云深远林，青山满归棹。入门对尊酒，弟兄自酬导。努力成荣名，柴桑有同调。  

***古出塞曲***  

烽烟照上京，饮马出长城。剑舞龙文合，旗张虎翼横。行营留赞画，属国助军声。借问阴山北，曾知燕颔生。  

***复林至***  

昔与高仲武，孤踪相往来。人推江表俊，曲和郢中哀。吾道存鞿靷，斯文拨草莱。三年重握手，蓬藋一时开。  

***东江访介岩宿山馆***  

白石余牛饭，秋云卸马鞍。门临沧海大，人倚暮江寒。老眼当花妥，枯肠笑墨乾。独留千载意，来谂读经坛。  

***金陵秋感***  

曲磴疏阴覆绿池，诸公裙屐盛南皮。文章海内存坛坫，风雨秋来感岁时。红烛花残清夜酒，绿芜霜落故园枝。明朝独对江天树，长啸西风倒接。  

***真定寓居***  

平明谯鼓敞楼台，朅上高城四望开。乌白不随燕客去，山青都自太行来。全枯卧柳生苔藓，半卷擎荷泥酒杯。北走邯郸谁指示，一阑风露满蒿莱。  

***全州道中***  

暖日晴云拨酒醅，春风一半委蒿莱。江流独上暮滩急，野戍无人山雨来。绝壁路穷登不得，连峰势合到还开。愁心只有青猿叫，镜里霜痕两鬓堆。  

***张笃庆***  

张笃庆，字历友，号厚齐，淄川人。康熙丙寅拔贡。有《昆仑山房集》。  

***邢太保玠征倭所赐上方剑歌***  

征倭复征倭，上将威已削。属国乞皇灵，出师赋六月。援辽二十四将军，荀彘楼船未策勋。倭奴十万陆梁甚，萨水回戈崩阵云。何人谬作求成计，临淮小侯下天际。紫泥封拜功不成，节旄辱国翻为戾。太保登坛大出兵，黄扉授钺定专征。羽林健儿三十万，黏蝉平壤纷纵横。赫赫天威自相假，骠骑将军大司马。玉铗神光领尚方，星文照耀从天下。期净幺麽溟海滨，谁知小丑肆尘氛。终然衄刃句骊地，败绩仍将露布闻。赐剑英锋更何在，那堪大旆归东海。双龙惭愧返延津，湛卢赤土韬光彩。朗咏诗人宝剑篇，丰城非复斗牛边。朅来雷焕久已死，留与吾家张茂先。其遗裔于荒岁售于余叔氏白火道人。匣中隐隐白虹灭，黯黮无灵三尺铁。莫将神物遗子孙，厖凉冬杀悲金玦。  

***野人***  

野人疏懒惯，门巷废将迎。骤雨溪声近，新晴树色明。牛羊识村路，鸡犬傍柴荆。除却催租吏，寻常莫浪惊。  

***大梁城东南吊信陵君墓***  

邯郸应与赋同袍，公子翩翩气自豪。不少衣冠归赵胜，谁将金甲走蒙骜。大梁上客挥孤剑，卧内兵符胜《六韬》。今日九京良可作，愧无杯酒奠蓬蒿。  

***田霡***  

田霡，字子益，号乐园，德州人。康熙丙寅拔贡，官堂邑教谕。 有《鬲津草堂诗》。  

***送萧侍读韩坡游嵩山***  

先生心久闲，忽作山水想。千里嵩阳寺，探讨成孤往。路经少室下，目极岳色上。古意颢然宅，枕烟足偃仰。投壸迹可寻，传会恐亦罔。不妨曳杖至，聊复资奇赏。昔闻王子乔，吹笙遂绝响。兴尽君归时，记游可指掌。  

***苏门山***  

凡城达百门，相隔仅数里。客子犯晓来，溶溶白云起。曲径荣竹木，乱壑喧风水。精蓝可留瞩，名园任徒倚。因过崇台下，忆昔长啸子。弹琴寄绝调，读易探奥旨。欻发鸾凤音，渺渺清人耳。客如嵇阮辈，或能悟妙理。惭余无仙骨，安得私窃比。徜徉山谷间，掬流还漱齿。  

***鼓山看云***  

犯晓登云顶，日午仅陟半。不知几多高，上为云所幔。复穷千百级，忽已凌霄汉。擘絮立岑椒，裹绵坐石畔。开口竟可吞，入手弗容玩。袖归拟赠客，衣解随风散。  

***春日杂诗***  

柴门绝造请，俯仰爱吾真。橅帖存奇字，摊书识异人。垂帘香穗直，脱帽酒痕新。斜日石栏曲，春驹亦自驯。  

***济源段园***  

辟地东郊外，开门枋口边。山从王屋起，水与孟门连。处士名犹在，司空园正传。因怀玉川子，对月诵遗篇。  

***历下亭***  

阶下芰荷香正浓，竹边小榭水云封。钩帘差怪岚光远，欲向华山借一峰。  

***宏济寺***  

初入长干第一关，果然幽境出尘寰。西风黄叶南朝寺，前面长江后面山。  

***立春前一日同张幼渠出游冒雪回车路遇宋清远留饮***  

淡淡春云气渐和，今朝结伴过城阿。小车共坐张平子，大第还经马伏波。路转旗亭思画壁，雪埋官舫欲平河。归途恰遇同年友，抖擞寒花倒叵罗。  

***张在辛***  

张在辛，字卯君，号柏庭，安丘人。康熙丙寅拔贡，官观城教谕。有《隐厚堂遗诗》。  

***奉别丁家鸿陆羽***  

翩翩年少气如云，驰骤词坛姓字芬。自古文人皆记室，由来彩笔属参军。远方谋食长思母，作客辞家尚恋群。珍重河梁频执手，登车前路莫逡巡。  

***寄新城王扶九***  

明湖霁色忆蒹葭，南北双桥看<山昔>华。正好重邀秋柳社，中原文献在君家。  

***陈良翰***  

陈良翰，字季宣，庆云人。康熙丙寅拔贡。  

***送王方邺归里***  

燕市相逢玉露寒，梁园千里共征鞍。六朝门第推江左，七子才名盛建安。霜雪关河经岁暮，莺花风雨又春残。《登楼赋》就先归去，樽酒离亭欲别难。  

***钟辕***  

钟辕，字圣舆，历城人。康熙丙寅拔贡。有《蒙木集》。  

***送王思远之任唐山***  

诗人年少便为郎，<山雚>■花封百里长。听事昼闲双鹤唳，印床春暖七弦张。前途村落随车雨，回首京华选佛场。他日若旋骢马辔，朝班争看小渔洋。  

***暮春书事兼怀义俶子青诸昆季***  

软尘十丈柳青青，紫陌流莺三度听。客久奚奴曾负气，梦里乡井转愁醒。杨花似雪娥江水，莲叶如钱历下亭。为问枫香兄弟辈，鸱囊蜡屐几回经。  

***傅作楫***  

傅作楫，字济庵，奉节人。康熙丁卯举人，历官左副都御史。有《雪堂》、《燕山》、《辽海》、《西征》、《南征》诸集。  

***别意***  

妾梦随明月，因君到海东。君今西出塞，月又照崆峒。别意良难薄，此行当自雄。但留明月在，不敢怨飞蓬。  

***秋云***  

久客悲秋常病卧，今年初起见秋云。翻将北海鱼龙气，变出南山虎豹文。晚树阴从天外合，寒江色向雨中分。五陵衣马情如许，旧说荒唐不可闻。  

***塞上曲***  

雁度金河水，风生玉塞秋。误人成白首，还说未封侯。  

***西陵***  

怅望平原思不胜，可怜南渡竟无凭。秋深摇落冬青冷，烟雨萧萧泣六陵。  

夕阳古道草萋萋，十里荒烟望欲迷。惆怅年年寒食节，越王台上鹧鸪啼。  

***雪中解衣赠友人子***  

失路王孙卖宝刀，西风滚滚雪如毛。别君万里无相赠，亲解牛绒罩甲袍。  

***张文炳***  

张文炳，字质夫，号南麓，湘潭人。康熙丁卯举人，官文登知县。有《邻岳堂集》。  

***枣林闸喜涨同萧见龙廖于衡詹凯三邱碧上罗邺先廖浴芳作***  

运渠涨急防初罢，<舟同>艚日午乘流下。柳青旧染新筑堤，水白大湖小湖汊。覆茅夹竹聚人烟，生平识水不识田。阑风伏雨长宿莽，沙鸥散尽鸬鹚喧。二月三月鱼族繁，沈网一击湖水浑。小儿跣足携鱼卖，小女荡舟还入村。我来贳鱼更沽酒，拂舱趺坐酌大斗。耳热乌乌歌在口，轻肥眼底亦何有。三日百里苦淹缠，闸口一板数十钱。仰天大笑谢闸吏，吾徒出处烦公辈。  

***湖口***  

岸远地无势，风长水有声。乾坤湖一角，岁月客孤征。彭蠡望难及，匡庐梦欲成。我生青草客，飘泊念斯名。  

方广寺相传西僧梁海住此，有五龙听经。以钵送潭下，又洗衲石镌字。  

何年尊者辟荒榛，瓣瓣莲峰入望清。洗衲石从溪下涌，闻经龙向钵中行。千门丹碧繁僧海，一壑青葱拥化城。安得西来人再现，蒲团为我话无生。  

***余英***  

余英，字就园，邵阳人。康熙丁卯武举。  

***度梅岭***  

磴道参差树杪悬，篮舆典折破苍烟。东分海上千重岭，北尽云中万里天。丞相祠堂仍俎豆，将军名姓纪山川。祇今岭上梅花少，折赠无劳驿使传。  

***沈季友***  

沈季友，字客子，号南疑，平湖人。康熙丁卯副贡。有《学古堂诗集》。  

***一松二槐歌过刺蘼园作***  

翠龙怒飞食云气，横眠斜挂直到地。一夜孤吟吼风瀑，顿使山亭有秋意。霜皮铁幹几十围，生时岁月那能记。五粒新香饲白鸾，一枝古雪缠红荔。旁有两树青夹街，盘盘双绾郁不开。兔目鼠耳如覆幄，鼓柯振翼凉飔来。缤纷翠架留夜月，错落锦石铺春台。有此一松二槐散晴绿，十日坐卧颇不俗。令人爱杀刺蘼园，曲迳间扉成小筑。兴来长啸弄酒船，毛闲森森爽两目。昭王台下飘零人，博得狂歌意良足。  

***渡江***  

恨杀长江水，东流送六朝。春风吹远客，一叶下金焦。亲舍迷青雀，功名敝黑貂。英雄千古恨，落日打归潮。  

***西林哭过沧谷***  

消渴文园客，凄然叹陆沈。十年贫入骨，一别死惊心。吊鹤人情浅，焚香佛火深。我来君不见，风笛在西林。  

***送陆稼书之任灵寿***  

忧国无奇士，何为去紫宸。非欤宁我道，清矣独斯人。亭暗花分酒，山寒雪裹轮。直须三辅地，争重讲堂春。  

## ●卷四十九

***汤右曾***  

汤右曾，字西崖，仁和人。康熙戊辰进士，改庶吉士，授编修，官至吏部右侍郎兼翰林院掌院学士。有《怀清堂集》。  

***晓游朝阳岩***  

言寻朝阳岩，烟日初弄影。清晖媚幽姿，散步得妙领。连娟浮岩崿，远目试一骋。俯瞰潇水流，含漪渺千顷。探奇下幽窟，潜蛟舞浪井。虚徐清风来，萧洒俗缘屏。林梢法华寺，断梦凄以冷。清音非弦匏，吟啸坐日永。  

***磨崖碑***  

青骡蜀栈真危哉，西下逝水宁东回。移军六合卷清霁，中兴大业由天开。衡山山人谒灵武，鱼水道合无暌乖。桓桓忠勇李与郭，手执枹鼓如霆雷。奸凶满盈神鬼怒，将相和协功名偕。金妃木母火当殪，刲屠家祸谁胚胎。二京收复凯歌入，父老泣下长安街。烟花紫禁列冠冕，龙车鹤驾青春回。艰难秦越共肝胆，安乐骨肉相嫌猜。飞龙小儿窃国柄，表里宫掖乱所阶。长庆楼空夹城闭，玉房朱户生青苔。凄凉西内情尚尔，摘瓜况自歌黄台。漫郎摛辞意深痛，涪翁吊古留余哀。《春秋》史法非《颂》体，石湖晚出空议排。平生两眼熟拓本，爱此片石江山隈。蓬州垂老嗟远窜，岁久妙墨重摩揩。摄衣拾级历千尺，孤亭下瞰云涛堆。抚时感旧增叹息，啼猿落月同徘徊。  

***湘山寺***  

花雨飘宝幢，微风韵塔铃。驯鸽上斋钵，老僧间诵经。客子入门来，佛镫晚荧荧。被径蔓萝葛，闻香启幽扃。法界优昙华，三岁始一零。寺有千日莲，三年一开落。廊深苔藓古，地僻草木灵。缅惟咸通来，日月如奔霆。颀然金粟老，仿佛长眉青。  

林喧鸟知曙，钟殷寺初晓。踏石穿烟霏，屈曲罗翠篠。暗泉寻石罅，海眼逗云表。湘流去逶迤，青山明镜绕。云重岩岫复，水远凫鸥小。平生慕跻攀，志与禽向矫。香门昨夜梦，一去坠缥缈。怅焉解缆行，飞鞚尚林杪。  

***陈升庵招游苏门百泉***  

五更月坠天西南，残星耿耿配两三。出门风轻马蹄快，衣上一带侵山岚。苏门县前解铃驮，困思小憩投茅庵。贤侯东海我好友，劝我劫劫姑留骖。台符吏牍剧衡石，一笑不问先幽探。西门七里林谷绕，斜日半岭烟云含。涓涟已到百泉上，清晖杰阁凭耽耽。水妃何年此微步，明珠错落遗风潭。千鬟万髻作颜色，太行倒插绿玉篸。清泠忽听响琴筑，驶激更不容螺蚶。吾徒解衣聊快意，健笔往往兼雄谈。昔者东游过趵突，与此清泚同所妉。水晶盘中泻冰雪，一勺便癭吾犹甘。水性悍急，饮之辄癭。居人于十里外方汲。桃竹园西得微路，下者扪壁高乘篮。青山久无俗士驾，白石尚有仙人函。啸台鸾凤杳何处，遗诀或者留彭聃。重游后会谁与必，归路欲觅觞酒酣。环山三匝梦应熟，瞥眼一过心常贪。便捷休争百足蚿，缠裹莫作三眠蚕。人生婚嫁有时毕，便合夜雨同冥参。  

***横江***  

红楼白舫家家好，翠壁丹崖面面稠。佳处真思市门隐，生来爱作贾胡留。三江雨气连沅口，九叠山光望靖州。柱史亭前怀古客，西风荆棘野塘秋。  

***发益阳***  

行舻将安穷，南溟阻澜汗。交流汇沅沣，川路俄已半。风波话辛勤，寝兴错昏旦。萧条意不惬，凄厉岁云晏。伊余初祗役，苕华正堪玩。百卉今已腓，奄忽衣裘换。蒹葭天水永，凫鹜汀洲乱。落日长沙人，微风洞庭岸。遥岑眄欲尽，近虑澹已散。鼓枻聊一吟，悟赏非情叹。  

***黄陵庙***  

初日黄陵庙，微茫楚塞分。烟中尘漠漠，祠下水沄沄。丛冷葳蕤竹，湖荒散漫云。何人酌椒醑，寂寞酹湘君。  

***泊长沙西门追念旧游有感***  

玉砾金沙俨画图，水清了了见樗蒲。湖南宾客今憔悴，暮雨湘西听鹧鸪。  

***百泉苏氏小楼***  

垂柳垂杨绿可怜，一泓春水细生烟。小楼光景常如画，独客心情只似禅。红药喜霑三月雨，青山长忆百门泉。此身婚嫁行将了，或恐岩栖有旧缘。  

***中秋宁远道中***  

云帆粳稻存遗岛，谓觉华。野戍烽烟断古城。出塞始知山远大，入秋弥觉海澄清。楼台何处蛟龙气，风雨空中草木声。谁遣琵琶弄明月，醉余添得放歌行。  

***送履公往住香山寺***  

此心宿火拨寒灰，幡动铃鸣日几回。雪里依然吴会别，丙寅冬，访师半塘寺，留止旬日。梦中曾自洛阳来。任飞白鹤先提锡，欲饭青猿已筑台。师到诸天合欢喜，百千万亿阁门开。  

***上十八滩***  

星陨如雨不在天，化为怪石沧江边。章川贡川不知数，搏沙撒菽谁使然。一滩复一滩，一湾复一湾。南来赣石三百里。恍在蜑风蛮雨间。参错列齿齿，屈曲鸣潺潺。争流喷薄冰雪涌，四面回合岩峦环。爱此万古立积铁，涛波出没坚且顽。有时娟娟弄秀色，仿佛明镜横烟鬟。既廉以刿神所刓，不夷而险天真慳。捎濆撇漩敢轻上，长年最能用力艰。我昨青洲过落濑，白雨飞洒衣裳斑。打鼓发船百丈牵，中流弱缆断蒯菅。吾生微命如戏耳，鱼龙底用藏神奸。明朝飞橹上天柱，沽酒一笑开心颜。苦乐更迭无不便，江鸥沙鹭尔许闲。他时放溜小艓子，看我倚棹乘风还。虔州福地昔所传，道人天眼开禅关。奇峰翠巘疑可到，待与猿狖相追攀。花开四照天女莲，居士之竹密不删。不须更载郁林石，即此便买愚公山。  

***梁佩兰***  

梁佩兰，字芝五，号药亭，南海人。康熙戊辰进士，改庶吉士。有《六莹堂集》。  

***寄怀屈翁山客雁门***  

春日鸣仓庚，北雁整归翮。故人在关外，三载犹作客。平生论王霸，中具胆与识。边地多苦寒，欲以链筋骨。侧闻聘秦女，筐篚列圭璧。好色而不淫，《国风》重有德。所虑柔媚肠，恩爱渐相易。一旦时势来，功业不得力。天南隔万里，久矣无消息。老亲望门闾，幼妹事絺绤。愿言税归鞅，省觐聊促膝。和风暖萱草，皎月理琴瑟。  

乘螭游不周，垠堮骋八荒。在昔为灵均，君也今颉颃。入秦纪山川，葱郁怀帝王。想见登太华，天风吹衣裳。三峰坠黄河，日月背后行。瞻礼白帝宫，赋诗一百章．英声流琴笙，古色当琥璜。引手接天河，众星随低昂。遥望赫运台，云气如牛羊。矫首至再三，枉矢飞天狼。感慨亦何为，宇宙原秕糠。  

***养马行***  

贤王爱马如爱人，人与马并分王仁。王乐养马忘苦辛，供给王马王之民。马日龁水草百斤，大麦小麦十斗勺。小豆大豆驿递频，马夜龁豆仍数巡。马肥王喜王不嗔，马瘠王怒王扑人。东山教场地广阔，筑厩养马凡千群。北城马厩先鬼坟，马厩养马王官军。城南马厩近大海，马爱饮水海水清。西关马厩在城下，城下放马马散行。城下空地多草生，马头食草马尾横。王谕养马要得马性情。马来自边，塞马不轻。人有齿马，服以上刑。白马王络以珠勒，黑马王络以紫缨，紫骝马以桃花名。斑马缀玉缫，红马缀金铃。王日数马，点养马丁。一马不见，王心不宁。百姓乞为王马王不应。  

***日本刀歌***  

市中宝刀五尺许，市中贾人向予语。红毛鬼子来大洋，此刀得自日本王。王使红毛预斋戒，三日授刀向刀拜。龙形虎气生气骄，抽出天上星摇摇。黄蛇之珠嵌刀首，百宝刀环未曾有。有时黑夜白照人，杀人血渍紫绣新。阴晴不定刀气色，风雷闪怪吼墙壁。相传国王初铸时，金生火克合日期。铸成魑魅魍魉伏，通国髑髅作人哭。人头落地飞纸轻，水光在水铺欲平。国王恃刀好战伐，把刀一指震一国。红毛得刀来广州，大船经过海若愁。携出市中人不识，价取千金售不得。我闻此言空叹呼，兵者凶器胡为乎。中国之宝不在刀，请以此刀归红毛。  

***题张穆之画猕猴挂藤图歌***  

张公少年好画马，用笔不在韩幹下。画鹰或作乌尾讹，一时好事传宣和。此幅猕猴更希有，我惊见之不离手。深山古崖霜气严，石壁洗出峰棱尖。枯树萧萧古藤罥，藤丝坠处风吹乱。二猴连臂学挂藤，一猴挽藤身精能。回头侧面纷相向，性情总在藤丝上。疑是巴南峡口来，吟时莫遣骚人哀。又疑逼近黄陵庙，斑竹琮琤鹧鸪叫。我为作歌称神奇，真宰所造人能之。张公答云安用此，此曹跳踯聊为尔。  

***赠汪苕文民部***  

垂杨叶老莺乱飞，牡丹花尽黄蜂稀。桑乾河水长三尺，渡头舟子催人归。我独临时归不得，搔首看天判南北。长安当面背面尘，孤客缁衣素衣色。结交有何意，要识公与卿。蹩躠骑短驴，翻来马狰狞。马长驴短坠沟下，睨人玉鞭鞭玉马。投刺多逢谒者嗤，入门反被官奴骂。劚桐为琴琴有心，缲丝作弦弦有音。提琴拊弦按宫徵，不向大雅当谁寻。羡君文章飞健笔，爱君诗句无人匹。若复相寻不相见，男儿何处投胶漆。上天一明月，照尽万古人。人人就月照，安问故与新。我有一颗珠，得自龙王宫。十年系衣带，光彩与月同。试持比月恐不及，海中长有鲛人泣。  

***独立***  

独立在溪桥，溪声助寂寥。夕阳帆背动，秋色石林骄。落叶依归雁，疏钟应上潮。美人天外思，延望一何遥。  

***舟发阊水至饶阳道中作***  

路出阊江口，江流乱似堆。马衔秋草去，船载夕阳来。石镜飞天照，云门跨水开。前途犹未止，一过一徘徊。  

水路随山转，行行不厌重。溯流三百里，迢递几千峰。此地尊渔户，秋风老客容。最怜隔江女，江上采芙蓉。  

***阁夜***  

百寻孤阁郡城东，帘卷前山一角风。哀壑有光星在底，明河无影月临空。群生静息鸿濛里，秋气森归耳目中。不是夜深能独醒，海门谁见日初红。  

***春园夜集迟陶握山不至***  

林间相约不曾违，试尽东风白袷衣。沧海树低潮暗上，夕阳烟乱鸟斜归。酒当良会谋千盏，月满闲园迫四围。知己岂能忘此夜，年来心事对花稀。  

***雒阳***  

东都遗迹与谁寻，雒下词人自古今。中岳气生朝日湿，黄河声应夜钟深。平时玉几升龙卷，几度瑶笙降鹤音。无限兴亡无可说，一春闲对牡丹吟。  

***邺中***  

漳河流水漫无声，铜雀空留昔日名。几片瓦寻文士迹，一边鸦点夕阳城。英雄不护生前短，歌舞难忘死后情。试望西陵松柏里，夜来孤月为谁明。  

***沈廷文***  

沈廷文，字原衡，号元洲，秀水人。康熙戊辰一甲一名进士，授修撰。有《燕邸杂咏》、《北征》、《南归》诸集。  

***顾诗城镡视盐长芦***  

名世持筹岂小匡，声驰三辅控齐梁。十年望重台端柏，万灶风翻海上霜。路入白河秋水碧，树添红叶暮山苍。离樽记取东篱下，骢马归时菊又黄。  

***钱以垲***  

钱以垲，字阆行，号蔗山，嘉善人。康熙戊辰进士，官至礼部尚书，加太子少保。谥恭恪，有《研云堂诗》。  

***望罗浮山长歌***  

我闻罗浮两山称最奇，往往风雨为合离。曾传浮海两成一，铁桥万丈中联之。奇峰四百三十二，芙蓉朵朵青纷披。遥指飞云尤峻绝，三峰错立相肩随。麻姑玉女不可辨，石楼双峙徒依稀。更闻稚川留丹灶，土丸遇疾能医治。野人黄氏实高弟，鸡犬上升河独遗。旧庐传有瘖虎卧，人间游戏谁其知。石臼犹存千年物，咄咄异鸟呼药师。朱明青霞洞深窅，悬泉千尺空中飞。山神能遣五色雀，远迎嘉客疑相期。蝴蝶如轮亦异彩，得茧聊当天孙丝。更吟东坡松风句，梅花万树情依依。美人一去影缥缈，师雄清梦无乃痴。我披图经豁心意，仙凡迥隔长相思。晴窗遥睇徘徊久，何当奋袂探灵芝。野人踪迹或许值，愿续古树新题诗。  

***隰州杂感***  

山氓少机巧，所习惟耘耔。叱牛登峻坂，力尽敢言疲。高原无灌溉，甘雨赖及时。往往春夏间，偏苦霡霂迟。寒威又独蚤，秋半草木衰。未及实坚好，霜雪摧残之。况乎山地瘠，挥锄石累累。纵令雨旸若，未可篝车期。我黍饷农夫，仰望苍昊慈。岁岁大有年，庶勿嗟仳离。  

人丁分上下，有丁苦无田。算缗但计口，不问陌与阡。当其催科时，比户最可怜。土窑一破甑，弃之远播迁。人去丁不去，籍在焉得蠲。邻里代之输，展转相株连。及其岁已久，他乡长曾元。忽闻踪迹存，重趼敛丁钱。我欲除此困，税额防虚悬。绘图思郑侠，悯此芃独先。  

民居似蜂房，穿壁为营窟。其外低作垣，遥见窗户列。老翁负薪归，崄巇行敝薛。少妇远汲水，深涧瓦罂挈。山坡牧牛羊，小心视饮龁。晨驱驴转磨，晚呼鸡栖榤。即此夸富饶，其余盖藏缺。丰年谷价贱，人仍饱糠麧。春韭与秋瓜，客至乃特设。风景总萧条，念兹中肠热。亟宜噢咻之，任诮阳城拙。  

***谒南海神庙***  

南极开瓯骆，神祠镇海天。祝融尊帝鲦，朱鸟次宫权，漭沆乾坤大，光华日月旋。翠旗张贝阙，鲸浪息戈船。离丽文明会，扶胥赫濯先。九苞腾凤岭，八柱翼星躔。狮虎高蹲户，蛇犀伏执鞭。后有蛇犀山。鹏池搏角上，鱼目漾珠圆。禋类同柴望，旂常耀鼎镌。典崇天宝载，文纪至和年。庙貌丹青古，馨香俎豆专。丰碑全籀篆，法器半珠蠙。佳气承尧日，祥风应舜弦。梯航来恐后，鹣鲽贡争前。圣主威灵远，王言翰墨宣。多时收飓母，几处息蛟涎。圭璧方坛肃，鸾龙匾额悬。皇华陈祝赞，典祀洁牺牷。碧甃云生殿，雕梁景射砖。金题光闪闪，铜鼓震阗阗。斋祓抠衣入，趋蹡执事虔。木绵团锦伞，孔雀灿金钱。拄笏山难舍，乘潮纟乍漫牵。波罗行复把，归棹兴悠然。  

***固关道中***  

空山夜半听村鸡，肃肃征鞍直指西。谁凿五丁千仞壁，忽封三晋一丸泥。危崖侧足防蛇迹，密箐垂鞭刺马蹄。呼吸岭头通帝座，问天应不藉丹梯。  

***彭始搏***  

彭始搏，字直上，号方洲，邓州人。康熙戊辰进士，改庶吉士，授检讨。历官内阁学士兼礼部侍郎。有《方洲集》。  

***雨中泛昆明池***  

四山环翠一帆悬，自有清音激管弦。塔影双浮云外蝀，玉华楼映水中天。蛮王强罽酬题句，洞主槟榔索彩笺。不比升庵丫髻样，画裙争写竹枝篇。  

***查升***  

查升，字仲韦，号声山，海宁人。康熙戊辰进士，改庶吉士，授编修，历官少詹事。有《澹远堂集》。  

***访吴采山不值***  

秋水乘孤艇，沿缘乱苇间。时看黄叶落，境共白鸥闲。林影溪边屋，钟声云外山。故人今不见，月出棹歌还。  

***八里庄***  

断井冰胶汲水痕，炊烟三两不成村。客嫌南语呼难应，门对西风火不温。白月荒途深夜柝，黄沙野菜杂蔬盆。耳边俄觉秋涛卷，卧听驽骀龁草根。  

***孙致弥***  

孙致弥，字恺似，号松坪，嘉定人。康熙戊辰进士，改庶吉士，授编修，历官侍读学士。有《杕左堂集》。  

***江行杂诗***  

一舸淹晨夕，平沙舣落曛。江潮晴拥月，山火夜烧云。黑想蛟涎出，腥愁虎气闻。明朝牵百丈，回首白鸥群。  

***同晙思大年访华天御先生***  

蒲帆片片带斜晖，路转蒹葭兴不违。白露为霜枫欲脱，澄江如练雁初飞。沧桑廾载衣冠在，猿鹤三年事业非。回首悲笳惊日暮，新亭风景一沾衣。  

***同介修孟游集元夫园居***  

朱弦寥落赏音微，尊酒论心静掩扉。遮莫文章借齿颊，底须愁病减腰围。駃騠七日堪千里，大鸟三年始一飞。醉拂吴钩谈转剧，主人忘送客忘归。  

***沈宗敬***  

沈宗敬，字恪庭，号狮峰，江南华亭人。康熙戊辰进士，历官太常寺少卿。  

***由吾谷小径登望海墩***  

危磴回看万点红，欲行且止意何穷。凭高莫定双眸界，陟险才容一径通。海气苍茫吞远岫，雁行离合叫长空。林间可有苏门啸，欲访幽人到梵宫。  

***窦克勤***  

窦克勤，字敏修，号静庵，柘城人。康熙戊辰进士，改庶吉士，授检讨。  

***耿嵩阳先生邀同刘子维郭渭石耿孝标游龙潭***  

携手中林去，潭看第几重。悬崖流日影，飞瀑润嵩峰。雷雨时交至，烟霞忽半封。山中多变化，疑是护潜龙。  

***赴刘子维约同郭渭石刘孟元游少林晚宿法王寺***  

逶迤岳下共徘徊，次第登临一径开。寺护荒烟邻虎窟，潭浮肃气近龙台。青山暮影随波转，白雪高吟爱月来。为叩僧门聊一问，红尘何处是蓬莱。  

***陈大章***  

陈大章，字雨山，号仲夔，黄冈人。康熙戊辰进士，改庶吉士。有《玉照亭诗钞》、《钩辀》、《敝帚》诸集。  

***九江夜泊***  

解帆及夕阳，系舟傍枯柳。天低九派流，浪抱孤城走。奇峰插斗南，雄势压江右。云中五老人，见我时招手。静夜冷鱼龙，古戍沈刁斗。欹枕不成眠，且饮浔阳酒。  

***登小姑山***  

蜀江万里浮鸿濛，洞庭势挟彭蠡雄。小姑突起插天半，百川砥柱为之东。磴道虚无动寒色，渔舟一叶傍绝壁。蛟鼍正昼吼风霾，泱漭孤云天地白。参差楼观丽朝霞，绣鞶珠箔颜如花。阴岩咫尺蓄雷雨，怪树千岁盘龙蛇。吴楚雄关此第一，折戟沈沙莽萧瑟。凭栏决眦倚半酣，尽卷乾坤入诗笔。隔江清霭有彭郎，银河带水遥相望。舟师招手闻绝叫，急趁南风过马当。  

***熊襄愍公墓***  

钩党何荼酷，危关迄战争。有谁支一木，空自坏长城。万古苌弘血，深山董相茔。揽衣频下拜，无泪洒荒荆。  

罢阃归田后，囊头对狱辞。孤忠传异代，野史记当时。事与水云逝，名同日月垂。夕阳孤照外，犹树大明碑。  

***史申义***  

史申义，字蕉饮，江都人。康熙戊辰进士，改庶吉士，授编修，历官礼科给事中。有《芜城》、《使滇》、《过江》诸集。  

***禹州***  

尘点征衫一月程，朝凉忽觉马蹄轻。颍川风满钧台驿，嵩少云遮上棘城。路入舞阳山不断，田分犨栎水常清。独怜朱邸笙歌歇，帝子宫墙蔓草生。  

***镇宁***  

古木安庄极眺平，丽谯风卷戍旗声。塔山秋草连原野，放马斜阳十二营。  

***盘江***  

盘江一曲来乌蛮，湍迅直过七星关。汇支百粤入南海，包缠尾洒流湾环。者卜河深气候暖，冬叶不落杨那山。菖蒲芭蕉同一绿，枫香橘熟红斓斒。沿江雨气隔雾縠，诸岭秀色拖烟鬟。笋舆鸦轧度山麓，轻衫软履怜尫孱。温黁想及春三月，明镜江流飞白鹇。  

***哈马庄***  

羊肠百曲路高低，江上愁心听马嘶。斜鞚金鞭那忍下，乱山容易蹶霜蹄。  

***怀查夏重***  

笑指君山一髯青，明湖容易见春星。思伊月黑寥天句，能使湘江泣百灵。“月黑寥天夜有光”，君《洞庭湖中》诗。  

***吴暻***  

吴暻，字元朗，太仓人。康熙戊辰进士，授户部主事，历官兵科给事中。有《西斋集》。  

礼部观乐歌丙寅冬至前一日，礼部莽式，尚书左、右侍郎南向坐，有公卿服紫貂者二人东向坐。堂之下金鼓杂作。少焉，陈百戏于庭：执红编竹器，状如小箕，而左右向者数人；骑而被甲载兵，手旌旄弓矢之属者八人；戴赤色假面，披黑羊裘，横刀而前者五六人。进退止斋，如战阵然。已而，骑者胜，横刀者败，  

执馘献丑，如受俘然。既退，复有彩色戎衣，持一险竿而趋者一人，随而腾身跳踔，往来如飞者数人。讯之堂吏，曰：“此高丽筋斗法也。”又有二童子，各首戴瓷盆，口衔一小竹杖，上下俯仰，以竹叩盆，铿然可听。凡其所为，悦心駴目之状不可胜纪。顷之，本部梨园子弟上堂奏伎，仿佛似元人院本之类。曲终，二人揎袖起舞，动摇顿挫，皆按节拍，与堂右一人歌呜呜之声相应。视之，则服紫貂而东向者也。予既得从都人之后往观斯乐，退乃作诗纪之，庶后之君子有所传信焉。  

黄花十月罢冬狩，天门万乘争飞扬。朱鞲侧目海青倦，鹰人夜闭天鹅房。大庖充盈从臣醉，紫驼出釜烧黄羊。由兹三冬例修宴，玉阶奔走仪曹郎。数人执旄导且立，中权后劲参颜行。三声觱栗摐鼓动，松山千骑骄腾骧。飙如陷陈蔽原野，欢如获丑献庙廊。虎臣稽首秬卣赐，绿沈赤葆交旗枪。须臾参差手技入，高丽筋斗各斗强。锦靴绛帓往来便，翻身如电摇朱光。花罂头戴口衔竹，翻覆不坠声铿锵。清商别部更前奏，曲终为乐歌泱泱。公卿揎袖起且舞，银貂垂手纷低昂。回旋顿挫巧伸缩，睥睨惊座须眉张。君不见太平天子盛明德，合欢舞乐登于堂。以雅以南不僣籥，朱离韎任都陈将。何如今日四海一，优昙花下披云章。春官档子拜手纪，治世之乐谁相方。  

***和振西赠王将军紫崖***  

九尺须眉七十身，眼中遗老更何人。将军竞病诗无敌，弟子丹青笔有神。谈笑尚能开霹雳，太平不复画麒麟。酒酣拔剑听君语，为感穷途意自亲。  

***题徐太仆遗象***  

金珰祸国叹荆榛，只为须眉不计身。四海清流真直节，五朝旧德老遗民。独先元礼弹常侍，共幸林宗免党人。画象吴中前事在，团溪好写白纱巾。世传《吴中先贤画象》一卷。  

***咏野航斋前所蓄白鹭雏***  

少小烟波掠苇丛，霜衣曾伴杜陵翁。宁贪金阙三霄露，却背江湖万里风。静看梳翎添槛碧，有时翘足映花红。舍人宅里相怜惜，生长俱同水国中。  

***题顾亭林遗集和汪安公编修***  

野哭车风学采薇，累臣白首尚单衣。江山有恨忧天醉，草木无情长地肥。避吏赵岐谁共语，离家王粲不思归。祇余帷盖兰台旧，万卷凄凉辨是非。  

***席上赠张稚昭***  

相府莲歌乐府春，清尊檀板话穷尘。谁传天宝凄凉曲，柳市当年旧玉人。  

花前叶底贡声新，梦断昭华玉殿尘。记得云间歌第一，贞元朝士已无人。  

***丁棠发***  

丁棠发，字燕公，号卓峰，晚号一餐居士，嘉善人。康熙戊辰进士，由知县历官京畿道监察御史。  

***忆扬州***  

烟花佳丽古扬州，隋帝行宫迹尚留。锦缆船归杨柳岸，玉台花发广陵秋。中宵明月闻歌吹，十里珠帘卷画楼。油壁香车虚客梦，为言小杜未曾游。  

***高玢***  

高玢，字荆襄，柘城人，康熙戊辰进士，由中书历官山东道监察御史。  

***送李侍郎***  

紫禁星霜四十年，崚嶒玉骨自珊然。粗宣臣力酬明主，乞放闲身作散仙。四海名流多避席，中朝耆旧半随肩。何人最有临歧恨，曾辱恩知未第前。  

***唐孙华***  

唐孙华，字实君，太仓人。康熙戊辰进士，官吏部主事。有《东江诗钞》。  

***闲居写怀***  

屈伸固有命，秋毫非人功。三世不徒官，执戟老扬雄。荀爽起布衣，百日至三公。猿臂终数奇，李蔡本下中。方壮既悼颜，皓首仍悲冯。世有巧而踬，亦或拙而通。忧喜塞翁马，得失楚人弓。时命苟不谐，不如安固穷。  

***读梅村先生鹿樵纪闻有感题长句***  

一旅谁知扼紫荆，蜩螗聒耳至纷争。腹书竞伏狐鸣火，手蔗频惊鹤唳兵。直待临危思翦牧，可应先事戮韩彭。石头袁粲真堪惜，自坏边关万里城。  

***董思凝***  

董思凝，字养斋，号石帆，平原人。康熙戊辰进士，历官直隶口北道参议。有《海棠巢小草》、《淮行草》。  

***金鱼池***  

垂杨疏影绕晴沙，鱼藻池连十万家。望里波光看不尽，溪烟都上野棠花。  

***东昌道中***  

轻风五两此经行，曲岸停舟夜火明。落日楼台临远水，中宵鼓角起严城。射书人去碑常在，洗耳风高俗尚清。闻道园林多胜概，柳塘桃坞棹歌声。  

***过宿迁值河水泛决夹河皆成巨浸行百余里始入新河即景有作***  

年年忧河决，六月浪深时。已逐鱼龙怒，还生禾稼悲。雨来帆影重，风急棹声迟。曾识麻姑语，桑田会有期。  

***蔡秉公***  

蔡秉公，字去私，号雨田，南昌人。康熙戊辰进士，历官台州知府。有《留余草》。  

***山塘驿次壁间韵***  

攀条老泪坠天涯，怅望云端白鹿车。山好几疑身入画，日斜遥指店为家。缘村桐树垂黄实，绕涧藤梢落紫花。地僻莫嫌迎送少，眼前风景不须赊。  

***寓普贤寺邀八大山人小饮***  

薄暮招携听鸟声，楼头钟鼓未须惊。水云坐我浑如梦，鬓发催人太不情。写兴久输诗伯健，低头殊愧野翁清。十年踪迹衣尘满，此际相看眼倍明。  

***冯{雍玉}***  

冯{雍玉}，字敬南，号竹窗，代州人。康熙戊辰进士，由中书历官南宁同知。有《芋宁堂诗草》。  

***甲戌守岁***  

岁去不复留，将焉用守为。辟如东逝水，滔滔信所之。虽欲挽之归，一寸不可移。把酒强相守，屡问夜何其。星宿渐零落，今岁忽已辞。明岁视今岁，才为一日期。但恐日复日，毛发暗中衰。夜窗冉冉明，澹日生寒姿。一年遂已添，吾生亦有涯。  

明发怀二人，游子隔乡县。团圞诸弟姊，昨夜梦中见。似为念远人，凄怆杂欢宴。离魂入杳渺，微茫不可辨。白云千里飞，舒卷如匹练。岁月高堂增，尘土一身贱。飒飒空庭风，打窗起积霰。  

四时相代新，一身守其故。时乎不再来，高坐岁已暮。膝下数孺子，头角渐云露。赋诗知节物，题符染毫素。放假足欢娱，各从性所务。我欲从之嬉，拘牵羞举措。功名感岁华，奔走寡欢趣。总角曾几时，去我忽如鹜。  

***咏怀***  

凛凛岩下风，槭槭涧边树。惨惨游子颜，萋萋芳草渡。暧暧远村影，黯黯夕阳暮。昔为贵公子，今日怨行路。路长不可极，人生如朝露。  

***送张伯史下第归***  

故人不得意，归卧故山岑。夜静一尊酒，月明千里心。君今任放达，余亦爱浮沈。去矣长安道，孤云何处寻。  

骋才时倚马，著论或经年。解道工无益，犹矜赋必传。自甘蒙鷃笑，未肯受蚿怜。最惜斯文意，苍茫落日县。  

学道将十载，荣枯已两忘。但愁无薄禄，何以慰高堂。惨淡交朋泪，风尘客子装。谁能吹黍谷，一为变春阳。  

***荣河访梅氵茝园明府***  

山回隔县门，路曲傍沙痕。野水明残日，孤烟生远村。旅游消白昼，古道怯黄昏。且就汾阴宰，今宵醉一尊。  

***衡阳路***  

我家雁门下，与雁俱南来。今日衡阳路，雁回人未回。  

***陶自悦***  

陶自悦，字心兑，号艾圃，武进人。康熙戊辰进士，历官泽州知州。有《亦乐堂诗草》。  

***秋夜***  

秋夜夜未长，劳人敛衿襘。徒倚坐空堂，窅与精灵会。落月下河梁，白云亘如带。飞萤立草头，啼螀半棂外。对此怀百忧，惊魂逐浮芥。惨怆念同生，萧寥溯先派。咄哉岁月流，心迹绝谿介。须臾鸡复鸣，曈昽露犹霭。身世亮若斯，艰难叹徒慨。  

***寄怀中表唐四弟致尧***  

岁晏芳草歇，日夕沈湖阴。萋萋云弥渚，肃肃风动林。北窗既止酒，东园且罢琴。偶然谢援羡，愿言怀赏心。赏心何处所，迢遥限南城。平原我摇荡，新丰子滞淫。襟期豁蓬户，分理安华楹。伯伦醉悠忽，茂伦醒崎嵚。纷务罕酬对，元赏遂兼并。缥缃画束阁，墨床夜凝尘。素心渺秋水，妙响流瓶笙。秋水、瓶笙，皆唐家轩馆也。布算辄忘恚，听歌忽霑襟。不知白日近，讵忆高台倾。燧火转林木，寒蝉散秋岑。秦王苦服药，汉帝乐长生。金茎露泥泥，璇房日沈沈。驰骤隙中驹，飘摇风里镫。君子厥储待，小人困飞腾。形骸守寥廓，志愿徒峥嵘。荣名岂足期，得意良有任。长歌欢友报，引领伫瑶音。  

***赠玉度***  

秦云一夜飞千尺，药栏腻叶蟠空碧。神娥噀雨下巫阳，瑶瑟泠泠万山澈。我有新愁隔湘浦，市南曲陌逢蒋诩。陌头杨柳骄含烟，长条拂面思当年。停杯月射黄金匣，横笛风吹白玉鞭。此日逢迎何草草，自倚红颜长美好。子云献赋入长安，我卧空山惜花鸟。海石尘飞桂水深，江郎已老虞卿贫。三径落花愁暮云，南山泻影回空村。村口梅风飘燕麦，春酌沈沈永今夕。莫将心事问三秦，茂陵柏扫千寻壁。迷魂沈沈归不得，荼蘼香深月华白。南方佳人谁第一，领袖风流君独绝。辟穀孤游张子房，听笳高啸刘越石。云去天空成暂隔，龙池梦断山阴雪。陆家兄弟青云客，与君结交重心骨。呼来与君共倒金错杯，我亦为君高歌狂叫生风雷。临觞不醉君何来！  

***赠惲子正叔***  

我昔渡江来，与君隔吴越。君今渡江来，与我去咫尺。咫尺咫尺不相见，江涛拍天雨脚乱，道无行车泥没骭。君折江蓠当薇蕨，我抱青箱营束帛。井底双龙枯欲死，羝羊触藩那可出。楚云蜀月空消息，五岳峥嵘起胸臆。酒酣叫五卢，百万恣一掷。宁投白璧赠青蝇，不惜黄金买骏骨。喜君来，迟君久。饮君酒，握君手。爱君知君情独苦，怀抱欲吐不得吐。空山昨夜吊蟪蛄，江上何人妒鹦鹉。我有朱弦琴，为君鼓再行。越音凄微不可听，故都烟树空冥冥。楚歌激越惊鬼神，坐客掩耳心屏营。漫漫长夜鸡不鸣，天寒日暮离愁深。赠君芙蓉花，芙蓉惨无色。赠君杨柳枝，杨柳不堪折。我有匣中龙，一雄复一雌。与君结佩相扶持，跃水变化会有时。  

***奉寄孙先生***  

苏门长啸后，谁复识孙登。齿砺南山石，心枯北海僧。百年闲鹤立，千里困龙腾。却羡平湖雁，冥冥巧避矰。  

***十一月朔江上赠惲生兼呈张子***  

仙人骑鹤渡江来，却望南山薈蔚开。何待呼龙种朱草，袖中云气是蓬莱。  

吴绫百幅老朱颜，壮志空令物外闲。辟穀何年辞帝子，采芝今日见商山。  

清斋不为学长生，长跪高堂献芋羹。歌罢《采薇》人尚少，肯因龙卧老躬耕。  

***陶元淳***  

陶元淳，字子师，常熟人。康熙己未举博学鸿词，未与试。戊辰进士，官广东昌化知县。有《南崖集》。  

***臬使刘公枉书惠存诗以志感***  

一官万里尹蒿莱，几个生前归去来。况复劳心阳子拙，敢云流涕贾生才。晴消瘴雾千山净，春到蛮花满地开。从此不愁风土异，生还终望我公哀。  

***和唐张谓韵***  

道路非难作吏难，一洲鳌背立郊坛。人言琼管曾开府，我道囚山合挂冠。万里亲知春梦断，一生事业暮潮寒。新恩已是投荒处，却望新恩福地看。  

如此穷途欲进难，朝天漫上越王坛。跼高不合伸强项，逐裸何须岸大冠。徼外山河逢客醉，心头铁石向人寒。长安日下犹言远，穷海孤臣那得看。  

***赵俞***  

赵俞，字文饶，嘉定人。康熙戊辰进士，官定陶知县。有《绀寒亭诗集》。  

***舟行晚过青浦***  

孤篷秋气入，此夕客心惊。露白浩无际，虫吟并一声。塔随帆影走，潮涌月轮行。磔磔城乌起，谯楼已二更。  

***侯官陈省斋编修自辽左入都率尔投赠***  

才名弱岁冠群贤，岂料遭逢坎壈缠。陷贼曾修衣带表，投荒竟谪夜郎天。君恩衰白全要领，物论雌黄待简编。苏李于今皆返国，细将心迹诉当年。  

***彭无山给谏自河工召复原官喜而有作***  

三年薄宦卧江干，鸣凤今朝刷羽翰。暂屈邺侯参幕佐，忽宣唐介拜原官。重来寰海皆倾听，一入朝廷便改观。汉室淮阳终不召，须知纳谏古今难。  

***沈佳***  

沈佳，字昭嗣，钱塘人。康熙戊辰进士，官安化知县。有《复斋诗集》。  

***春雨寄王子***  

南山终日沈烟雾，卷帘忘却湖中树。野鸟争喧沙岸旁，行人醉失溪边路。渡头杨柳已增悲，遥怜楚客重相思。白云湖上衔杯日，为忆春风花落时。  

***宿陈氏山斋***  

夜色凉侵簟，萧然四壁阴。短墙犹月色，虚竹有龙吟。云卧耽幽径，天清空梵音。惟余元胜理，习静对遥岑。  

荒荒山气白，澹澹水增波。野旷渔镫暗，林深鸟语多。传杯依石磴，高咏藉青莎。飞动平生意，摅怀任啸歌。  

***陆寅***  

陆寅，字冠周，钱塘人。康熙戊辰进士。  

***秋日忆家大人粤游***  

又见秋风动，芦花江渚飞。忍看时序变，犹与老亲违。远信无他语，深情祇望归。应怜挥手日，儿女共牵衣。  

***自笑***  

自笑桑弧志，天涯只布衣。到家翻是客，逆旅岂如归。白日从愁尽，青山入梦非。缄书与僮仆，为扫钓鱼矶。  

***李塨***  

李塨，字刚主，号恕谷，蠡县人。康熙庚午举人，官通州学正。从祀孔庙。  

***牛善长公郎入国学***  

五公山下授遗笺，长著征西第一鞭。更看阿戎宾上国，猿公飞剑晚霜天。  

***酬倪允懋因步其韵***  

自从邹叟没，谁复定一是。明明承儒统，隐隐已偏倚。沿流至南宋，朱陆皆禅喜。语录徒增加，乾坤莫经理。神州遂陆沈，无人责诸己。习斋痛覆辙，披古怀芳轨。天人自负荷，明亲竟端委。谫陋步其后，衰老忧颓靡。忽从宦海中，闻声怀彼美。目电四存编，神倾北杨里。千山万壑人，朅来共践履。谓予非故尔，正学原如此。愿告偕同人，卓立洗所耻。新春桃李妍，圣道从兹起。三复贶我吟，把臂情何已。  

***仲冬三日雪同余光若饮燧侯斋***  

何意铺银海，同来问酒泉。始知若下里，不数岁寒年。白眼天同调，青樽主更怜。支离老叟话，犹说义熙前。  

***陈遇夫***  

陈遇夫，字廷际，号交甫，广东新宁人。康熙庚午举人，雍正元年举孝廉方正。有《涉需堂集》。  

***桐洲杂诗***  

远俗宜吾道，移家住水村。估帆朝逐市，渔火夜过门。风静微留岸，潮归浅出源。小洲行处有，随意筑新园。  

久坐翻成倦，穿林出水隈。寒云阴欲合，疏雨去还来。地讬鹪鹩足，天宽樗栎材。滑泥妨客过，鱼鸟共徘徊。  

西圃连平野，编篱作蔽墙。疏桐方向暖，密竹未成行。四面渔樵入，经年风雨狂。渐看春意好，花发读书堂。  

寸心无限事，笔札岂能传。月上行吟处，云生水槛前。沧浪花惜鬓，索莫酒忘眠。莫作相如赋，无人换一钱。  

***江门晚泊***  

江门春水晚来风，一望微茫向远空。几夕波涛惊客梦，十年沧海老渔翁。潮生崖岛遥天白，云散疏林野火红。赖有醉乡风日好，一尊长卧月明中。  

***李永升***  

李永升，字志南，号青郊，蕲州人。康熙庚午举人。有《若凫村诗集》。  

***游东山寺***  

数里招提路，崎岖不易寻。山随黄叶乱，寺共白云深。世界烟霞外，诸天钟磬沈。何因登宝地，信宿恋株林。  

***陈载华***  

陈载华，字仙掌，号咫园，益阳人。康熙庚午武举，官洞庭千总。有《复斋诗集》。  

***遣兴***  

笋长宜新雨，兰香沁晓风。微吟春色外，寄兴酒杯中。鹤化悲丁令，鸥闲逐海翁。山间容我老，时自课儿童。  

***杨名时***  

杨名时，字宾实，江阴人。康熙辛未进士，改庶吉士，授检讨，官至礼部尚书。赠太子太傅，谥文定。有《杨文定集》。  

***瀛洲亭秋夜读书***  

盛代崇文地，雝雝起凤鸣。尊经罗坟典，开馆延豪英。秋色入庭宇，槐风日夜清。请业瞻人范，休居乐友声。欣兹作人泽，敢忘稽古情。旁搜惬心赏，默识探其精。抗怀在千载，徽音聊可赓。向晦万感息，群动寂无营。素节兼静候，道机日以生。壁空门不掩，时见孤月明。  

***安溪夫子示留别之作辄赋鄙言呈诲***  

邃古斯文启，圣作垂为经。尼山手修定，炳然陈日星。理非由外铄，期复性践形。深慈拯迷没，振铎使之醒。邈邈汉唐来，名儒亦挺出。见本未刊枝，犹为后贤黜。荣华限小成，与圣固异术。卓哉濂洛兴，标末悉芟铚。静虚而敬直，心学相授述。灵锺闽峤闲，哲人后先匹。接迹五百余，宗盟罔替佚。脉络得真传，精微或超逸。六籍拨沈翳，百家汇为一。源自昆仑注，环混无沦汨。浩然沛九垓，卷之藏于密。渊乎夫子心，谁与嗣音者。知之怅已艰，允蹈怯尤寡。小子亟沿洄，踯躅类驽马。自兹痛惩艾，图新旧云舍。抗志怀明哲，努力崇大雅。勿塞涓涓流，凉踽任议野。脉尔守心箴，长希入圣冶。高山望岂赊，一仰一倾写。  

***丰泽园御试论赋蒙赐饮馔仰聆训诲恭纪***  

圣代文明盛，薰风禁篽开。温纶宣玉阙，彩仗莅仙台。捧日弹冠庆，承恩珥笔陪。荣光浮太液，瑞霭接蓬莱。漾楫清荷里，维舟翠荻隈。华班佳树下，珍膳御厨来。散步通璇圃，环池藉绣苔。香分天禄札，文待孟坚才。湛露霑天泽，需云挹帝杯。炉烟临水泛，苑鸟隔花催。纳卷劳询问，随人赐翦裁。重闻申巽命，窃幸荷深培。顾分弥知惕，扪衷敢自猜。抒诚盟夙夕，秉训凛昭回。永戒虚憍习，期殚樗栎材。皇仁逾海岳，何以效涓埃。  

***陈鹏年***  

陈鹏年，字北溟，号沧洲，湘潭人。康熙辛未进士，官至江南河道总督。谥恪勤。有《沧洲诗集》。  

***李客山见过投诗次来韵***  

蟋蟀吟前除，鹍鸡鸣夕阳。闻君采芙蓉，辛苦涉秋江。秋江不可际，沐浴休此堂。俯视白日速，仰见浮云苍。清机理瑶咏，尊酒聊慨慷。感兹千古情，前期渺茫茫。  

伊余旅琳宫，客岁寒方沍。及此届金商，月琯已十度。兹岂无故然，天地有成数。忧患苟不历，谁能辨甘苦。顾惭驽钝姿，厉此松柏固。片言勖余心，馨香拟兰杜。  

***壬辰仲冬费滋衡江服懿林中山苏梅仙枉集寓斋用海日生残夜江春入旧年为韵分得生入二字***  

穷冬在深谷，寂寞怀友生。岂期江上帆，遂此山中行。山中何所有？浊酒陈粝羹。同心四五人，怀抱各相倾。明月从东来，霜露皓已盈。宁知夜将半，瑶琴转凄清。臣罪则当诛，天王荷圣明。文章固小技，珍重同璜珩。自非尧舜时，难免世网婴。小人贵苟全，君子畏令名。鸥盟慎俦侣，各立以屏营。费江名下士，洒落富篇什。况有林与苏，高狂每相及。独笑老陈髯，虫鱼徒摭拾。丹房静无事，良朋偶然集。山高众籁肃，帝座可呼吸。酒阑步山椒，遥青若拱揖。念兹铁瓮城，兵农素和辑。万井锁寒烟，日暮军声入。东南控沧海，烝徒在娴习。近闻楼船军，奔鲸吼山立。仍劳至尊顾，冠盖交驰急。扬子盛帆樯，潇湘忆蓑笠。安得趁东风，细雨春船湿。  

***月华山歌为梁道士作***  

我昔看山到京口，郭璞坟前洒杯酒。扬子渡头争渡急，不使焦山落吾手。廿年宦海吴越游，天驷之乘沙棠舟。元规障尘满天地，蓬壸那得寻丹丘。去年长夏凡再至，停桡一上江天寺。江波氵虢氵虢鸣向人，手板腰围汗流渍。深秋奉檄驰江干，快遂初衣返钓竿。黄茅雨湿鹧鸪叫，欲归不归行路难。南冠驱迫何匆遽，遥指月华最深处。四时羁绊五六人，暂借丹房度朝暮。丹房老子人姓梁，双瞳炯炯眉发黄。尽日低头弄柔翰，一生古貌游羲皇。深山穷谷君合止，胡为混迹红尘里。为言咫尺即瀛洲，试看天吴移海水。仙人自昔好楼居，我亦蒲团坐碧虚。写罢《黄庭》梦灵对，手招老鹤眼蘧庐。月华之山山色好，俯视群山揖苍昊。儿时住此今白头，银杏手栽成合抱。月华之山高嵯峨，三山海面浮髻螺。下瞰鱼龙等幺麽，兴来赌尽山阴鹅。屈指今年才六十，故旧儿孙且云集。好贮麟脯泛流霞，不采芝肪煮白石。酌君酒，祝君篇，我兹与尔非少年。人生三万六千日，但得长闲不羡仙。  

***题王石谷山水***  

突兀见山山不移，云光树影摇参差。平桥跨壑几千尺，桥下水声无已时。溪北溪南路如线，来往骑行仿佛见。谷静云深人不知，万松独锁空王殿。别构精庐杳霭间，千盘鸟道难跻攀。有路才通避秦客，无钱得买支公山。作此者谁石谷子，笔补造化真奇诡。坐卧十日沧洲髯，游仙只住青冥里。  

两割肉行为新安汪节妇寿妇吴氏，值闽变，舅病噎，割左臂肉以进，病霍然。贼围村，闻孝妇事，辄解去。夫死扬州，榇归，以不获从死，割右臂肉以荐。松明山，其所居也。  

松明孝妇两臂枯，刀痕溅血双模糊。一救阿翁一奠夫，肌肤刲尽形容癯。翁病不廖夫不起，儿命虽存顷刻耳。捐躯不得且割身，以盏羹汤尽生死。鬼神夜泣天为愁，病者旋愈死已休。祇今七十获遐福，寿考百岁焉能酬。臂瘢夜寒老泪湿，阶下儿孙早林立。拖青曳紫共扶持，笑口聊开锦堂集。君不见当时松明村，仓卒盗贼如云屯。一开孝妇即却走，乡闾无恙鸡犬存。此事流传咸叹息，立懦廉顽本奇特。世上岂无枭獍与穷奇，解道平人不如贼。  

***新春杂感次韵和中山***  

铁瓮城边路，金焦江上山。蛟螭蟠地轴，豺虎乱天关。皎日群阴散，春风十亩闲。烟云俨图画，蜡屐好跻攀。  

***漫兴***  

秋气渐萧瑟，连宵风雨声。庭虚山果坠，砌冷候虫鸣。倦眼依残帙，端居对短檠。归舟姜被隔，知近武昌城。  

儿归依叔父，好去问重闱。但说君恩重，休烦老泪挥。从师仍適远，多难在知几。不用徒酸鼻，长途正授衣。  

冬春如过隙，秋老尚羁栖。久暂吾何择，荣枯理亦齐。裹粮师白石，行药想丹梯。日话黄冠侣，三茅近弗迷。  

客从故乡至，为我理瑶琴。流水本无意，高云若有心。朔风吹早雁，落叶下疏林。之子不归去，衡山空自深。  

庭阶秋色好，映日正殷红。颇赖扶持力，其如造化工。酡颜醒复醉，嫩叶老还童。最爱斜阳里，纷披并菊丛。  

***江干***  

愁云毒雾锁江干，院落沈沈画景寒。貔虎千重森铁瓮，穹霄何日下金竿，迢遥胏石呼难彻，寂寞丹心泪已乾。虮虱一身天万里，仍依北极望长安。院名北极阁。  

***与许谨斋都谏夜话***  

琪树琳宫锁寂寥，逢君烧烛坐寒宵。三春华发栖江表，五夜丹心恋圣朝。禁闼似闻还谠直，湖山自合老渔樵。鲤鱼风里桃花水，共听南徐早晚潮。  

***移寓城南草堂纪兴***  

北堂遥隔楚云西，远近浮槎理亦齐。岂有园官供菜把，仍催稚子树鸡栖。寄奴井在泉湛汲，丁卯桥荒路不迷。比似成都留杜老，居人指是浣花溪。  

***虎丘***  

云艇松龛阅岁时，廿年踪迹鸟鱼知。春风再扫生公石，落照仍衔短簿祠。雨后万松全遝匝，云中双塔半迷离。夕佳亭上凭阑处，红叶青山绕梦思。  

尘鞅删除半向闲，青鞋布韈也看山。离宫路出云霄上，法驾春留紫翠间。代谢已怜金气尽，再来偏笑石头顽。楝花风后游人歇，一任鸥盟数往还。  

***黄叔琳***  

黄叔琳，字昆圃，宛平人。康熙辛未一甲三名进士，授编修，官至吏部侍郎，重宴琼林。  

***送孙文博之云南省觐***  

此去行歌《陟岵》诗，短长亭外柳如丝。雨过山驿鸡啼竹，风送江程狖挂枝。花下迎亲依晓署，尊前忆弟梦春池。可能裁得相思锦，六六红鳞寄莫迟。  

***景日昣***  

景日昣，字东旸，登封人。康熙辛未进士，授知县，行取御史，官至礼部侍郎。有《嵩崖集》。  

***途中夏旱***  

马倦嘶长道，摇鞭入紫霞。远天疏断树，落日尽荒沙。野鸟翻林影，村童掘草芽。何当风雨至，旅夜说农家。  

***贻内***  

雨过山城晓，园花次第开。遥知明月夜，犹自倚妆台。客鲤催乡梦，新衣照旧裁。高堂如献寿，为我著斑莱。  

***阎锡爵***  

阎锡爵，字荆州，固始人。康熙辛未进士，改庶吉士，授检讨，历官侍读学士。有《师娄堂诗稿》。  

***赠粟***  

麦黄雨洗白，晴乾面黑苦。斗不满十钱，价轻贱如土。里长下乡来，狰狞过猛虎。茅屋居中坐，探怀出催簿。指簿呼姓名，不啻奴与虏。小心奉殷勤，酒食犹带怒。谓自入公门，多年识规矩。非由上官差，谁敢问花户。昨日蒙钧帖，上插飞毛羽。严行提经承，郡县难作主。急索春夏粮，期限不过五。东南西北乡，奔波酸两股。片刻何有停，四处相讨取。离家连今朝，明归恰当午。闻言耽时光，迟挨亦何补。耕地须输租，向谁诉贫窭。圈有子母牛，大小听客估。月上深醉行，咆哮动村坞。去去莫重来，家家欲悬釜。闻君旋井闬，只恐遭其侮。情知不可留，聊赠粟一庾。  

***海波***  

怪天不合生水多，藏匿蛟龙挟风波。寻常聚族如鸡伏，造次凌空变妖魔。震雷掣电日月昏，倒海移山禽兽尊。得时雨鳖戏高岸，失地松楸泣断魂。凤毛五色差堪举，骥蹄千里何由莽。神尧当之亦儆予，肯使匪类长儿孙。吁嗟蠢动自取灭，诛尽杀完觉转拙。明珠珊瑚莫浪求，渊底卧熟泥蟠穴。密网钜钩乍浮沈，大小骨肉惊吐舌。一自搜索往来频，吞声涕泪几斗血。藏身百虑目长盱，无聊走险成下愚。扬鬐鼓鬛挥利爪，兴云作雾奋微躯。岂能敢与天为仇，不过苟延活斯须。崇有山，卑有泉，各得其所应帖然，置膏烈火空熬煎。  

***送公安令许于磐***  

高陵南望碧波流，但见公安水上浮。青草蛙鸣骑马路，夕阳客渡钓鱼舟。凌风白鸟临前浦，向日红蕖映晚楼。怪道神仙来吏隐，更于何地觅瀛洲。  

***张曾庆***  

张曾庆，字子余，华州人。康熙辛未进士，改庶吉士，授编修，历官侍讲。  

***自城内移居东谿***  

乱后居难定，秋深念转生。翻书存杜老，问卜少君平。落日孤村暗，荒烟万树横。匣中埋剑气，郁郁向谁鸣。  

***陈汝咸***  

陈汝咸，字华学，号悔庐，鄞县人。康熙辛未进士，改庶吉士，授知县，历官大理寺少卿。有《心斋集》。  

***晓渡沂水***  

朦胧斜月曙星残，药饵和丸当早餐。晓色渐分人影乱，风声未到客衣寒。虺{兀贵}疲马愁霜滑，彴略溪桥怯路难。何日故园茅舍稳，闭门高卧日三竿。  

***胡润***  

胡润，字河九，一字京蒙，号艮园，江复人。康熙辛未进士，改庶吉士，授编修，历官庶子。有《怀苏堂集》。  

游黄庭观戊子寓衡山，值地方有事岳庙，山中千年老松并伐无余，而奉行垦荒。下吏督责过严，民无聊赖，相率逃亡，感而为此。  

我游黄庭风景暮，拄杖登危无好遇。怪见千夫伐老松，州郡督邮走无数。龙麟短橛送飞岩，凤羽长梢委散雾。身直上飞仙石，下见龙潭郁吼怒。老龙奋髯亦何为，昨夜雷声雨骤注。千嵌万窦争一门，不见潺湲有旁赴。闻道山灵拥百脉，吮涧汲岩归此路。神物难悦转生嗔，凭高喷沫倾一吐。排山倒海势莫当，千里闻声悚百惧。临流倚杖正太息，俄顷阴云复四布。初看苍狗呵祝融，次第诸山一气锢。游氛雾淞迷人来，对眼不能辨近树。走避山房两脚倾，芒鞋倒足皆失措。雷电高冈倍有权，风雨荒山益生怖。中夜起坐畏霹雳，天威在手傥一误。又恐巨灵挈山逃，乾坤老腐将安厝。转笑黄庭成梦游，许身魏媪得无忤。逝将去此適何乡，满目凄凉对泥塑。  

***送鲁留耕回新城***  

司业辞承明，云霄生快羽。短翮望高搏，谁与量天步。诸生叩马留，截鞭苦不悟。口赋三宜休，焉能为君住。庆受不出东都门，到今可有汉家傅。汉家供帐几醉醒，夕阳回首梦送寤。  

***赠朱广文***  

别后因贫仕，相逢感索君。官从文字冷，迹与宦情疏。旅食惊新稻，秋风忆旧蔬。有亲皆白发，对我煮江鱼。  

***赋得闲居少邻并***  

江流汩汩草萋萋，地阔天长景不齐。尽可朝蓑渔楚泽，还能晚饭煮青泥。扶桑总辔江天渺，昆阆扬音岛屿迷。转信吾生同瓮瓿，茫茫何处出醯鸡。  

***冉觐祖***  

冉觐祖，字永光，号蟫庵，中牟人。康熙辛未进士，改庶吉士，授检讨。有《寄愿堂诗集》。  

***庵居***  

结茅就僻境，盘曲下平地。启牖纳日暄，抱膝可假寐。入春尚凝寒，屋头余雪积。拥炉寡朋俦，折梅代把臂。案书与瓶花，间杂无行次。抽书惟信手，看花亦随意。书到赏心时，花香忽入鼻。欣然有至乐，举觞得一醉。醉醒总自適，脱屣遗名利。为语风尘客，谁能领此致。  

***启母石***  

大造产奇石，镇古植于此。如何好事者，指为涂山氏。禹也神圣启也贤，事迹分明垂经史。异说纷纷徒浪传。堪供一笑而已矣。我来盘膝坐石阴，石上题诗难遍视。白石斑驳成黛色，立卧合看应相似。闻说前峰洞壑幽，逸兴飘飘振衣起。北上层峦一纵目，莽莽山川自流峙。  

***和吴肱良中秋无月之作***  

高人相并玉壸清，造物无端妒月明。藜杖有神吹夜火，霓裳何处度新声。萧森雨气凌窗入，缭绕云烟掠树行。纵饮雄谈真胜事，庾楼得似此时情。  

***张瑗***  

张瑗，字蘧若，祁门人。康熙辛未进士，改庶吉士，授编修，历官江南道监察御史。有《宝廉堂集》。  

***刬毁魏忠贤墓纪事诗***  

彰瘅表天道，诛赏昭王纲。伊谁实职之，兰台横秋霜。道惟锄奸迹，庶以全善良。奉命咨民事，巡察思激扬。揽辔出郭门，陟睇西山冈。庐舍匝阡陌，各各营农桑。厥俗一以朴，民气尤悦康。榛莽化兰蕙，无复嗥虎狼。寻憩古佛刹，绀碧何辉煌。背负诸墓碣，垒垒如北邙。更是碧云寺，封树皆貂珰。魏奄冢逾制，陵园相颉颃。穹碑矗霄汉，长松缭垣墙。以彼稔凶恶，万死乌足偿。搏噬纵鹰犬，汤镬烹鸾凰。天地尽冥晦，白日无辉光。古多内侍祸，兹祸逾汉唐。国步倏臲卼，社稷旋沦亡。彼身已寸磔，墓胡留山阳。父老切齿言，竖党皆儿郎。以其生前圹，树之为幽堂。惜无勇敢士，掊之使其僵。我闻发上指，冠冲心激昂。及此不锥薙，无乃忤苍苍。缮疏请明旨，圣德奋乾刚。碑仆墓亦毁，狐兔将安藏。尧舜除四凶，海宇称平章。诛恶及胜国，来者心自臧。岩壑煎秽浊，草木回芬芳。聊以佐史笔，宪纪于焉张。  

***惠周惕***  

惠周惕，字元龙，吴县人。康熙辛未进士，官密云知县。有《砚溪诗集》。  

***赠傅青主先生***  

元晏去几时，释劝久不作。先生继其踪，大义动寥廓。弱冠便恢宏，深湛鄙曲学。羸然一布衣，开口笑管乐。偶然颂佳句，完月天河濯。翰墨更淋漓，交{艹电}互拏攫。人间得片纸，宝爱过金错。谁能尽卿材，区区乃糟粕。维昔天澒洞，党祸炽毒蠚。吁嗟袁使君，无罪婴木索。贾彪一西行，正议夺谣诼。归来默无言，抱影窜丘壑。家贫意弥安，身老志愈悫。荷筱先春耕，腰镰待秋获。乌犍驱一具，史传挂两角。欣然足平生，俯仰幸不怍。何图天网张，纵獠到山泽。《广韵》“叶”、“铎”二部无“泽”字，《韵会》作“达各反”，《汉书·天文志》格泽，《地理志》泽索是也。罾罘捎凤凰，笼置群鸟雀。敦迫使就途，携无一钱橐。饥寒引百病，侵淫及腰脚。不堪踸踔行，穴板卧缠缚。沈痾势延绵，芦酒御不敕。至尊问起居，宰相给医药。遗之不言谢，问之徒诺诺。我时客京师，朱门绝芒屩。一心钦英风，比日请尤数。先生为我起，意色都不恶。吐口一开怀，片言得大略。山泉本来清，不受盥漱浊。浮云或到地，竦竦即高擢文举置西园，仲御亦诣洛，从来贤达流，通道耻龌龊。当今瑚琏姿，先后照台阁。俄然获宝鼎，光彩半剥落，摩挲意已厌，那用当杯杓。莫叹归无时，故山行可约。  

***玉蝀桥望西山秋爽***  

苑水明于天，秋山送遥碧。苍然石桥上，空翠扑巾帻。香余残荷风，凉引新桐色。蔚蓝冒晴峦，淡沱映斜日。林表生孤烟，云边数归翮。淡焉谢尘嚣，身在藐姑射。  

***夜坐有怀***  

青天如澄江，片月初洗出。草光露离离，树影风瑟瑟。寒更夜点疏，惊羽孤飞疾。惆怅不成眠，怀人坐终夕。  

***同侯大年用杨铁崖韵作歌***  

新烟著柳天濛濛，黄莺深坐啼东风。野人何为帝城里，祇唱吴歌弄春水。水边半掩谁家门，暗香吹送湘娥裙。回身踏破莲花步，庳车载上山头墓。碧云满天人不来，我今且醉葡萄杯。玉露沈沈冻银碗，清歌历历催牙板。亚字阑干日又西，闲思往事作新题。蓬莱借得三足使，去问扬州桥廿四。如花玉女擘花笺，供写侬家白纻篇。  

***寄汤西崖***  

绿酒待明月，碧云期美人。一从江南别，三见梨花春。有客昨夜至，诵君佳句新。不知怀旧作，曾否到松筠。  

***别查夏重***  

五载不相见，见君犹布衣。怱怱还作别，草草不成归。柳色侵江过，梅花入路飞。孤帆那忍发，乡月正依依。  

***题姜西溟洞庭秋望图***  

万顷沦漪上，行行何所之。为看青嶂出，因与白鸥期。晓露零枫叶，清江怨竹枝。试将萧<立风>意，入浦问渔师。  

欲访鸱夷子，还寻桑苎翁。斯人渺何所，极浦远空濛。出没看孤棹，参差数去鸿。微吟向天末，吹断野莲风。  

***咏史***  

似说天书下紫宸，筑宫养赡聚流民。壸餐那得移诸邑，木酪曾闻活几人。肯与再生犹有策，若驱为盗岂无因。公田租挈年年重，且议宽征事抚循。  

入关有诏勿苛留，乡部纷纷更有求。民死岂关官长事，岁饥空使庙堂忧。简田比日灾为甚，报政今年课最优。远近庶司无失职，欲从何处问侵牟。  

***斤竹岭***  

鸟道盘空一线悬，杖藜徐步出层巅。云埋半岭疑无地，石压孤峰欲蔽天。废寺草长时见鹿，深林径绝但闻泉。野人好事真痴绝，剔藓题诗记岁年。  

***泛曹娥江***  

晴天倒泻落篷窗，风碎罗纹漾碧幢。两岸青山云断续，层层红叶醉秋江。  

***题画鹰***  

独石黄花古戍楼，角鹰瞵目睇高秋。纷挐燕雀浑无赖，那得迟回不下韝。  

***阎咏***  

阎咏，字复申，江南山阳籍太原人。举人，官内阁中书。有《左汾近稿》。  

***和王阮亭少司马西城别墅十二咏录二·石帆亭***  

挂席趁长风，转瞬千万里。却疑凝立者，终古常如此。片影落尊前，何辨远与迩。  

***和王阮亭少司马西城别墅十二咏录二·半偈阁***  

廊庙与山林，彼此了无异。何以空去声。诸缘，惟心持半偈。月色上方高，恍悟第一义。  

***寄顾山容学士***  

自笑臂鹰手，还为书榜人。雕虫原小技，刻叶亦非春。君故凌云笔，余今随路尘。吾家所欣赏，君出从父今嘉兴守之门。倍与阿咸亲。  

***谈经正***  

谈经正，字复斋，远安人。举人，官福建知县。有《山中吟》、《出山小草》。  

***饮酒作***  

平生兴在酒，往往欢相持。所遇辄成醉，劝酬两不辞。划然天地开，六合照心脾。荣辱共誉毁，纷纷久所遗。古人亦已死，来者知为谁。悠悠万古心，峥嵘并须眉。  

***屋漏***  

茅堂亦已朽，霪雨更相延。菌耳生颓栋，苔衣上古椽。移床如避地，欹枕自窥天。陋巷栖迟日，萧条恐未然。  

***张增***  

张增，字子晋，宛平人。举人，官宝应知县。有《抑庵诗选》。  

***高堰立秋***  

晶晶秋光水上过，微茫树影下陂陀。地连吴楚湍澜阔，天入淮扬风雨多。沙际渐看飞鹳鹭，湖心犹自走鼋鼍。清霜白露霑衰草，萧瑟应回万里波。  

***九日感怀***  

不减登高兴，频年与世违。滩荒红树少，野旷白鸥稀。送酒人何往，题糕事已非。川原纷倚薄，独坐竟忘归。  
