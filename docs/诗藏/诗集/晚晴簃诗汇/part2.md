---
title: 第2部分
index: true
icon: editor
order: 2
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷十四

***申涵光***  

申涵光，字孚孟，一字和孟，号凫盟，永年人。贡生。有《聪山诗集》。  

***岁晏***  

岁晏百物息，草木随风沙。松柏惨不舒，况彼园中花。层阴昼萧条，微霰时复加。林中常鸣狐，屋上常鸣鸦。岂不思远游，负手还咨嗟。阳气动飞灰，枯荄渐萌芽。严威蕴华滋，深藏古所嘉。  

荆吴隔大江，风涛不可涉。短衣凌荒岑，挂桨拨寒月。玄云闭河梁，故人书久绝。目招谁家儿，轻扬弄绮陌。投我蛱蝶罗，系以双玉玦。我畏不敢过，中途自改辙。弱草披涧阴，梧桐峙高阙。本非同根生，荣瘁应各别。  

亭亭西山云，万仞青芙蓉。下临不测渊，土有太古松。松顶巢黄鹤，渊中藏蛟龙。蹑屐披云根，乱石翳蓊茸。隔溪三五人，濯足吟疏风。白发好容颜，无乃商山翁。汉庭亦已出，书币凋淳蒙。真隐自草木，岂贪世上功。落日凌紫烟，挥手吾焉从。  

***匡庐吟问李饶州志清***  

汝从江右返，正当秋雁分。几时离却鄱阳水，衣裘尚带匡山云。我闻匡山天下绝，飞泉百丈吹琼雪。香炉五老没层云，影入波涛峰势折。闻有陆羽井，又有远公台。李白读书心所好，至今魂魄应常来。我曾东入吴，扬帆下西浙。杨子太湖水，满眼吴山北固皆丘垤。十载匡庐幽梦结，西江血满鄱湖热。兵戈遥隔子猷船，汝若曾登可细说。  

***邯郸行***  

西风吹落叶，飒飒邯郸道。邯郸兵火后，人家生白草。我闻邯郸全盛时，朱楼银烛光琉璃。赵女临窗调宝瑟，楼前走马黄金羁。即今富贵皆安在，惟有西山青不改。不见游侠子，白日报仇饮都市。亦不见垆边倡，华袿凤髻明月珰。旧城寥落荆榛里，楼台粉黛皆茫茫。城边过客飞黄土，城上凭临日正午。照眉池畔落寒鸦，不信此地曾歌舞。探鷇沙丘去不回，霸图消歇更堪哀。邯郸之人思旧德，至今犹上武灵台。  

***春雪歌***  

北风昨夜吹林莽，雪片朝飞大如掌。南园老梅冻不开，饥乌啄落青苔上。破屋寒多午未餐，拥衾对雪空长叹。去岁雨频禾烂死，冰消委巷生波澜。吴楚井乾江底坼，北方翻作蛟龙宅。豪客椎牛昼杀人，弯弓笑入长安陌。长安画阁压氍毹，猎罢高悬金仆姑。歌声入夜华镫暖，不信人间有饿夫。  

***张覆舆自西山来***  

何事须城郭，人间复见君。全家依涧草，短褐带山云。薄俗居难定，忘形鹿可群。四方多战伐，羡尔未全闻。  

***遣兴***  

岂敢名高尚，山园已定居。数椽风雨外，万事死生余。避地寻丹诀，传家有《素书》。天寒松酒熟，日日溷樵渔。  

小筑容高卧，荒林失曙更。人从多难老，心向远天清。野屋悬鱼筍，霜滩落雁声。一年看又暮，新月几回明。  

***谒张尚书湛虚先生***  

结茅飞鸟上，秋色满悬壶。白发增幽事，黄冠屈壮图。琴樽山月好，风雨老臣孤。莫讶披云至，浮名此地无。  

***不忘***  

江上前朝酒，同人意不忘。衣冠临水榭，烟雨下金阊。入箸龙须软，登盘佛手香。归来南北异，生死各茫茫。  

旅食多归梦，庭帏正北悬。重来轻齿发，千里入烽烟。书画江城市，弓刀塞草天。至今明月夜，无地拜啼鹃。  

***雨后林虑道中早行***  

晓渡青泥坂，秋花乱马蹄。不知山寺近，渐觉远村低。万事惊鼙鼓，孤云入杖藜。苏门高卧处，为访碧峰西。  

***宝鸡巷访吴见末比部即订九日之游***  

卜宅依寒水，朝回只闭关。见君当落叶，此地有空山。雨歇秋仍暖，官贫老更闲。登高何处好，屦杖许追攀。  

***登岱***  

殿阁盘空界，镫香出绛霄。到门诸念绝，终夜百灵朝。石闼驯双虎，天风落皂雕。玉浆如可待，未觉沃州遥。  

***西郊***  

风吹荻叶满渔梁，野菊乘秋亦暂香。边郡早寒沙漠漠，水村多雨月苍苍。常持白羽寻云壑，敢羡华裾负草堂。何事暗蛩催鬓发，一年今已过重阳。  

***寄宋吏部玉叔***  

风雨常怀宋玉悲，岳云海树远离离。春生太液鱼龙啸，月满空陂雁鹜饥。先辈风流成李贺，同时歌咏附王维。定知脱略能倾倒，竹仗从为汗漫期。  

***无才***  

窗下平田细路分，樵歌几处远犹闻。涛声夜落漳南树，山色晴分冀北云。曲岸人家依紫蓼，衡门客到煮青芹。无才合就穷途老，车马休惊白鹭群。  

***己丑生日***  

行歌何处问幽栖，滏口孤亭郡堞西。渐觉悲欢从俗懒，漫将怀抱向人低。惊猿莫讶频移树，羸马犹能惜障泥。烽火近连冬未雪，每逢喧乐倍凄凄。  

***灵岩寺***  

天畔灵岩已昔闻，石桥花雨正纷纭。枫林乱掩浮图出，黛色遥从泰岳分。古殿横阑迷赤箭，秋泉带叶下青云。伊蒲会罢僧厨饭，倚杖看碑到日曛。  

云外笙簧拥碧霞，游人争看铁袈裟。虚岩白映山南日，老菊黄垂洞口花。溪水过桥喧鹤鹳，松根出石走龙蛇。飞梯万仞栖真地，可许寻源问鹿车。  

***答人***  

日日秋阴命笋舆，故人天上落双鱼。荷花未老村醪熟，为道无闲作报书。  

***黄花谷***  

竹杖寻源入上方，满山槲叶晚苍苍。乱碑零落游人少，一道飞泉下夕阳。  

***溪上***  

微霜昨夜下庭槐，水畔闲登万里台。两岸芦花飞白雪，午桥烟里一舟来。  

***燕京即事***  

塞云宫月远苍苍，萧后妆楼亦渺茫。四百余年池水换，依然风动芰荷香。  

汉畤秦原罢晓钟，黄绡牙轴市尘封。画图往往多隆准，传是先朝旧御容。  

***泛舟明湖***  

女墙倒影下寒空，树杪飞桥渡远虹。历下人家十万户，秋来俱在雁声中。  

***张盖***  

张盖，字覆舆，永年人。明诸生。有《张子诗选》。  

***寄李十三郎君***  

主人十三龄，天驹见龙脊。绝尘潇洒姿，能解留人客。予时至平干，复著游山屐。足茧涩登途，盗贼况充斥。踟蹰数里间，落日藏光赤。投宿上君堂，张灯照昏夕。蹇驴足刍茭，老病须燔炙。奴仆亦殷勤，自来扫床席。酌酒须玉瓶，倾光泛琥珀。感情欲痛饮，所恨胸肠窄。恭闻尔先人，遗汝登朝舄。汝兄善草圣，海内称名硕。汝才驾徐陵，准拟文章伯。予有两男儿，鸡鹜空毛翮。大儿倍汝年，弧矢未能射。小儿少汝年，祇备樵苏役。何以汝聪明，日夜亲图籍。老夫若汝年，走马垂杨陌。有时丛台下，醉舞挥金戟。中岁好弹琴，素琴横白石。旁植一枝松，今已高千尺。忽忽鬓发苍，自顾无良策。何处可容身，避地来山泽。结交无老少，遭时有顺逆。长啸望停云，题诗谢畴昔。  

***广羊山方殷伯岩不遇***  

尔从南方来，衣裘带江色。舍舟入故山，倦游聊憩息。我住君山南，君住吾山北。相隔十里云，欲见何由得，今晨动幽兴，独访漆泉侧。危桥上古寺，径转长松直。山僧五六人，亭午会法食。清斋到鄙夫，益我筋生力。老翁气忽壮，果腹取岩崱。初瞻意嵂崒，绝顶无难陟。扪萝才跻攀，寸步成匍匐。天畔石房古，仰望不可极。山叟何时还，再欲窥堂阈。三步一回头，皓鹤烟中翼。  

***昭明台呈襄阳诸公***  

楚郡蟠江腹，危楼逼太清。窗通高鸟过，槛俯白云生。帝子留文字，群公列治平。我来戎马际，登眺独含情。  

***留郝元直***  

自得黄沟信，常怀见汝期。只愁相会少，可道故乡迟。陪酒邻家夜，弹棋日落时。明朝各有事，分手即天涯。  

***秋兴***  

兔岭邯云外，羊祠楚甸中。乡心堪夜雨，旅病苦秋风。湖橘垂丹实，江蕉卷绿丛。幽姿不可见，倚树独书空。  

***殷伯岩招同白涵三郝元直苑西柳霍亮雅申凫盟刘资深集饮***  

屡宿陶潜宅，今来得数公。竹斜镫影外，人醉雨声中。老惜欢娱异，交缘出处同。病躯先就榻，应恕鹿皮翁。  

***渡沁水宿穆陵关***  

斜阳明晚渡，倦马踏寒云。岸动移舟影，沙喧落雁群。山城秋似画，水市暮多闻。老客归心急，无眠到夜分。  

***客归***  

水阔荆门路，君从此地归。云山开暮雨，舟檝带斜晖。计日程将近，从人道已非。且寻嵇阮去，竹里闭柴扉。  

***山居张湛虚司马枉驾山人以予壶餐不备为展待因要遂臣先辈***  

康乐游山信，先期报敝庐。宿春供野饭，晨扫净荒厨。径仄猿相引，云深虎伴居。果来寻牧子，真气拂林墟。  

山翁亦有意，招引过邻家。系马惊林鸟，催厨馔野麚。一镫先好月，杂果间疏花。瓮有蒲萄酒，村醪不用赊。  

月出楼阴静，天晴露气微。蛩声断复响，萤火起还飞。隐吏遗朱绂，山光上白衣。清谈忘夜永，相对两无违。  

***忆旧***  

城晚砧声急，庭深树影寒。孤檠怜自照，明月忆同看。旅日凭诗过，乡愁仗酒宽。秋天饶梦寐，夜夜渡江干。  

***山居秋夜同友人坐月***  

客宿楞伽宫，秋深白露中。云归千涧满，月出万山空。兵甲何时息，琴尊此夜同。张华有宝剑，醉拔舞雌雄。  

***谿村即事***  

幂树中行，潺湲石濑清。野花开间色，秋鸟落寒声。家住愚公谷，书传老伏生。邻人自来往，日见不知名。  

***偶成似湛虚先生***  

久客成亲故，居人识渐多。自知林下路，数向水边过。夕露凋蒲柳，秋风老芰荷。病中曾见问，诗思近如何。  

***喜郭楚玉至***  

五载一相见，乾坤几变更。乱离惊汝在，衰病惜人情。齿发前朝貌，丹青后世名。谈诗悲喜外，好雨向檐倾。  

***登海光楼***  

城远随山势，楼高见海光。池霜冬夏白，岸树古今苍。让国怀虞帝，征苗忆禹王。浮云看变态，倚槛独傍徨。  

***闻张扶隆将归***  

词客南游未遣知，遥传消息倍多思。江涛赴壑吹沙急，海日含山出雾迟。桂檝尚留桃叶渡，松醪已负菊花期。陶潜近有归来兴，待汝从容一问之。  

***寄题申处士凫盟箕亭***  

负郭田畴水气中，隐君亭榭白云通。青连粳稻千村雨，香泛芙蓉万里风。夏簟凉侵高士卧，新诗清绝老夫同。欲持百尺琅玕竹，向尔渔矶作钓翁。  

***答申凫盟约游隆虑***  

西南林壑动高兴，爱有山村间水村。山入太行盘鸟道，水分瀑布下云根。得同郑子耕岩谷，何异庞公隐鹿门。仗汝远寻先卜筑，愿将白发共朝昏。  

***七里峡***  

朝下县壶顶，暮行寒峡中。壶形犹迤逦，峡势已巃嵸。岂假随刊力，当知造化功。水声流太古，石色耸遥空。重碧涵砂砾，深红缀藓丛。暗崖回北雪，高岫阻南风。山鬼宜幽僻，神鱼老混濛。依稀闻唳鹤，仿佛见奔狨。闻道瞿塘好，常思滟滪雄。干戈妨历览，舟檝废疲癃。此谷聊堪隐，前山幸可通。杖藜五指外，借骑广阳东。附葛缘明月，披烟坐晚枫。回瞻长啸处，何异在崆峒。  

***漫作***  

玉盘渍墨可二斗，高丽茧纸冰蚕纹。醉来挥洒兴不尽，欲上青天写白云。  

***孟亭***  

不见当年孟浩然，鱼梁渡口问渔船。岩扉松径空搔首，沙岸如霜月满天。  

***赵湛***  

赵湛，字秋水，号石鸥，永年人。有《玉晖堂稿》。  

***省心吟***  

玉函藏宝镜，光莹若冰晶。三时不拂拭，便见云烟生。抚躬问方寸，百岁空营营。五色乱我目，六欲牵我情。苟不自琢磨，安得常清明。芳榘接前哲，黾勉崇令名。  

博陆倾汉册，伟绩方伊周。不学慕厚势，帷闼生愆尤。岂有厮养儿，束发皆封侯。台光一夕沈，楼观成榛丘。今古理不远，慎以道自谋。  

上蔡有鄙夫，困穷羡仓鼠。挟策干祖龙，感激去乡里。抵掌取卿相，乃欲易天子。所谋一不臧，凋零自兹始。东门悔初念，机发不可止。  

温清理亦常，闵曾号佳嗣。百行此其源，立身首孝弟。兹义苟不充，浮名尽糠秕。试问平生心，胡为皆昧昧。  

***晓登关山望六合有怀黄逊庵明府***  

山口挂残月，树色晓青苍。登危陟层坂，历险凌崇冈。力衰五步歇，仆夫相扶将。下瞰同旅人，伛偻行趋跄。顾余头白翁，驱策游何方。故人有黄子，绾绶宰江乡。畴昔枉尺书，走使过洺漳。温语慰衰朽，冰雪洒肝肠。吾里值岁俭，尽室无宿粮。老妻裙不完，稚子充糟糠。苦被八口累，奔迫道阻长。黄子敦古处，不与俗士行。车笠有前期，久要应不忘。  

***赠太平马学博***  

名山不在高，名泉不在深。所贵清冷色，玩之怡我心。之子山川秀，冲怀寄遥岑。六十困寒毡，白首无知音。丹室偶然遇，兰雪生我襟。高话对微雨，如听松间琴。契合各有数，倾盖比黄金。  

我友殷宗山，畴昔宰濉水。式庐得澹台，佩之等衡芷。分手三十秋，逝波去若驶。垂老感知遇，泪下不能止。流水与高山，古人复可起。  

贻我《白雪》篇，苍茫发瑶采。傲若松与柏，雪霜色无改。捧读不忍释，浩淼望沧海。缄之玉函中，披阅对吉霭。旦暮秋江滨，芙蓉共君采。  

***武胜关***  

草店乱山口，岩深隔暮曛。皇图三楚尽，列宿九何分。控远容巴寇，关贫减戍军。秋风南羽便，寄谢洞庭云。  

***道经凤阳***  

飞楼缥渺海云孤，山顶星坛定有无。不信青田占气象，还教赤县变荒芜。瑶台归鹤悲辽水，玉寝啼鹃拜鼎湖。闻说梵宫遗宝衲，月明珠树少栖乌。  

***访张天池兼讯杨观察筠湄***  

裴子岩边新卜居，六年烽火断音书。相逢应讶形容老，失路真惭义气疏。战伐何方寻乐土，饥荒吾里渐丘墟。岘山若遇洋开府，忆否漳南旧隐庐。  

***刘逢源***  

刘逢源，字资深，号津逮，曲周人。贡生。有《积书岩诗》、《学迂轩稿》。  

***雨余***  

雨余一杖轻，林塘引秋步。溪涨石梁平，别寻花间路。径转岸稍颓，丘壑莽回互。奇石拥秋花，寒苔蚀古树。孤亭不逢人，偶得闲中句。石磴久徘徊，林外山光暮。  

***九日登赤壁***  

九日至黄州，欣然独西笑。赤壁落吾手，于焉恣游眺。一杖陵层崖，划然发长啸。把酒呼鱼龙，踞石登虎豹。小亭遗像在，长髯侧乌帽。卓哉东坡叟，煜煜神光照。群儿戏弄兵，蚁斗何足道。想公吊古心，还为后人吊。鹤影落寒空，笛声来远棹。杖策下荒岑，江烟起渔灶。  

***咏怀***  

少年不自量，意气何峥嵘。思一吐奇怀，历抵汉公卿。中岁事乖违，烽烟暗两京。遂戢飞扬志，残深林壑情。家贫迫衣食，不敢薄躬耕。颓然一野老，井臼困柴荆。每赴鸡豚社，闲寻鸥鹭盟。陋巷甘偃蹇，聊以善自名。  

***溪光***  

溪光明落日，淡性与秋宜。丛菊薰幽径，寒匏挂短篱。泉声争赴壑，叶影半辞枝。邻叟闲相慰，浮生莫浪悲。  

***秋村即事***  

夜来山雨过，寒气入秋衾。野水多归壑，林禽有静音。箪瓢无外慕，鸥鹭识闲心。久矣甘云卧，浮生任陆沈。  

***访友***  

子云尘外宅，花底出炊烟。旋摘檐前果，还烹雨后泉。鸡豚侵虎落，鸥鹭上渔船。战伐何曾见，桃源又一天。  

***村居秋怀即事***  

空山寂寞野人家，巷古溪深静不哗。屋角老槐飞败叶，庭中寒蔓引秋瓜。霏微菊畔茶烟冷，宛转桥头竹径斜。晚有邻翁鸡黍约，一尊溪上醉秋霞。  

无端华发满秋簪，四壁云山响素琴。何处寒花矜晚节，几年风雨老文心。香来始觉兰当户，月到方知鹤在林。杖履荒原觅天地，一溪松影隔云岑。  

***和秋水韵***  

自甘抱拙守东冈，一卧云林岁月长。野水到门晴放棹，博山欹枕夜焚香。松声无赖惊幽梦，花影多情恋夕阳。牢落壮心消欲尽，爱听童稚咏《沧浪》。  

***己亥冬怀***  

寒裂冰纹响石渠，满天风雪困樵渔。藏名何必逃吴市，高卧犹能读《汉书》。巳向琴尊消岁月，无劳钟鼓飨爰居。茅斋土锉炊烟冷，委巷谁来长者车。  

***短发***  

短发萧萧不受簪，每思方外散幽襟。行藏何必关人世，岁月无多阅古今。秋涨有时侵旧路，白云常自满荒岑。浮名不愿传都市，肯向长安浪碎琴。  

***蓟门秋兴***  

微霜昨夜下边城，小队轻装猎晚晴。箭似饿鸱双翼堕，石疑伏虎一军惊。桃花马饰黄金勒，竹叶醪倾白玉觥。醉尉灞亭谁敢问，夜深毳帐打球声。  

无复熊罴守翠微，行人驻马立斜晖。人间已见传金碗，箧里徒惊举玉衣。雁掠荒云啼队道，鼠缘古瓦下园扉。经途谁奏通天表，泪湿龙髯愿已违。  

***秋日漫兴***  

稍喜世缘贫日少，何妨丘壑寄余生。渔樵堪作闲中计，鸡黍聊寻世外盟。两岸蓼花晴放棹，一龛蕉雨夜谭兵。床头龙剑时时吼，五岳胸中似未平。  

***别墅留僧夜话***  

竹杖芒鞋筍箨冠，篱头缺处望烟峦。半生可惜贫中老，万事何当悟后看。瓶粟无多忧鹤瘦，春衣初试怯花寒。无心收拾闲风月，煨芋焚香对懒残。  

***郭泰***  

博带雍容七尺身，遨游郡国擅人伦。如何下士惊相慕，只仿先生折角巾。  

***种放***  

贤母相将老一丘，石田茅屋豹林秋。昭文司谏新衔贵，争似云溪老醉侯。  

***补锅匠***  

高隐昔传磨镜客，奇踪今见补锅人。若将姓字留天地，虽作巢由亦外臣。  

***山行***  

寂历空山鹿豕踪，石梁苔滑杖孤筇。岸花零落随流去，秋到溪南第几峰。  

***王余佑***  

王余佑，字介祺，一字申之，直隶新城人。明诸生。有《五公山人集》。  

***雪后寄田治埏***  

冬深白雪寒，山远乌薪贵。伊人寂不闻，得无折胶畏。冻雀栖僵枝，寒兔蹲苍卉。万物正枯槁，岭梅独香沸。所以天地心，剥尽复当暨。寄语拈花人，笑阅严凝气。  

***步答魏澹园***  

平生豪宕意，白发作闲人。倚马心犹壮，屠龙技已贫。酒杯妨病眼，诗卷累余身。勖我真良药，踌躇动远神。  

***用寄陈蔼公韵示文辅***  

后世人难问，先忧计总疏。已沦中下策，空负《短长书》。交自分今古，吾谁问毁誉。壮心看渐冷，且共老江渔。  

***吊朱贞明***  

一生侠烈气，势血沸重泉。力屈空填海，魂归欲叫天。凄风悲马鬛，苦月冷渔船。芦荻萧萧处，谁凭义士阡。  

***过立节吊袁紫烟将军***  

一世英雄气，萧条何处归。龙精埋地血，马革绣苔衣。空忆频阳卧，难筹即墨围。遥凭宿草墓，雨泪不胜挥。  

***偶句足成有怀山中诸友***  

云树千层水一湾，幽人此际好闲闲。钓矶坐去携残卷，樵斧腰来耐远山。宁子不离牛口下，石生何事马蹄闲。总无长统良田乐丘，壑生涯足闭关。  

***偶感***  

三径荒芜岂邃居，鸟巢鱼窟更安如。逢人只合长缄口，避客终当讳读书。船入竹中聊断问，兰生道上亦妨锄。从今玩世休希阮，一唱猖狂计尚疏。  

***偶感***  

春来万木绿芳齐，多少游人听鸟啼。可惜城南红杏发，无人载酒上唐堤。  

***张尔岐***  

张尔岐，字稷若，号蒿庵，济阳人。诸生。有《蒿庵诗集》。  

***壬寅春访元明先生张隐君归赋***  

绣水云湖间，距城近十里。爰有石隐人，诛茅讬于此。我欲访幽踪，披衣凌晨起。徐步乘春风，云树互迤逦。道旁问耕夫，云此草庐是。榆柳翳柴扉，竹石森阶戺。斯须先生出，白发短覆耳。骨趫更神完，古意见冠被。询名各嗟讶，入坐略诺唯。烹茗发清言，纷纶具玄理。夕阳在树杪，欲去情不已。挥手寻归途，苍茫暝色里。  

***列仙诗***  

紫庭夜降玉晨君，面授灵威鸟迹文。指示分明方悟得，嵇康未是解书人。  

一颗冰桃落汉家，群仙争妒锦宫霞。当时不信元君诳，今日东风正著花。  

汉宫衰草夕阳寒，泪滴铜人久不乾。举手摩挲相慰语，海沤生灭本漫漫。  

注《老》争传河上公，文皇虚访拟空同。乘云瞥地呈灵幻，何怪文成与少翁。  

***送张非闻还里***  

生世苦违异，退守诗书残。寥寥古人中，默求心所安。出语遭疑讪，孤踪良独难。吾兄自逆旅，坦然委肺肝。片言质要妙，曲折颇有端。视君方寄食，殊不忧饥寒。冥获或自笑，心战亦寡欢。内胜足天机，身穷中愈宽。时月一过从，开襟意为殚。虑余摇异说，发药相劘钻。往往切余心，惭汗同露溥。白璧陈座席，自觉多垢瘢。相资八年余，如镜正衣冠。忽闻当别去，朝夕越河干。北堂有慈命，于理难盘桓。惜此良友远，致词不觉繁。愿各励终始，莫变青与丹。  

***程先贞***  

程先贞，字正夫，德州人。有《海右陈人集》。  

***火莲行***  

陵州有节妇，阿桂身姓王。厥父名会礼，髫年训义方。出嫁韩承业，青衿白面郎。伉俪如胶漆，自比双鸳鸯。刺绣春宵暖，辟纑秋夜凉。井臼躬操作，颜色奉姑嫜。名满邻人口，贤哉窈窕娘。承业向弥留，手自抚灵床。好往不须怖，死者宝宁康。平生讬寸心，贱妾敢遗忘。不久即追晤，与君相扶将。既暝一长恸，七日绝水浆。阿母劝之食，未忍负高堂。终不御盐醯，朝夕惟淡汤。开我东间阁，倒箧复倾筐。珍珠杂翡翠，罗列锦云裳。分遗诸妯娌，庶几永相望。依依守素旐，三餐荐旨香。却略再拜跪，齐眉进酒觞。皈心佛位下，喃喃达五更。或悯其愁苦，或笑其痴狂。夫人都不知，塞耳去洋洋。荏苒日复月，朽骨宜归藏。计期已迫促，夜起办严装。竹钗麻作屦，斩衰称体量。怀探尺素书，置在案中央。拟题曰守志，斐然成篇章。明镜压其上，双珠分两旁。出至室东隅，露地承天光。藉用旧芦席，趺坐委绖攘。挥手谢家人，不得作惊惶。屏气静俟之，须臾烈火张。自顶下及踵，红云映宝妆。体如玉玲珑，较比金铁刚。小院满氤氲，烟焰殊馥芳。衣服既净尽，芦席乃不伤。相界若莲花，又若触琳琅。观者千万众，稠叠成堵墙。太守从南来，五马立徬徨。亦有卫司马，牙纛竖旗枪。低头各叹息，匍匐救其丧。火莲席下土，争取疗灾殃。土到病即愈，此窟如池塘。乃翁韩绅氏，收骨入幽房。双柩遂齐发，合葬城东冈。神宗戊子岁，距今八十霜。间从好事者，邺架理缥缃。得其手书读，纚々万言长。非偈亦非诗，叙次颇周详。大抵谓吾心，出入本何常。一获即须锁，不可使之飏。幸无儿女累，年已三十强。信为万行母，聊用挽颓纲。斯言类有道，敢不拜其昌。人生娶此妻，何必贵姬姜。高冢今犹在，连理树成行。魂兮风雨夜，仿佛归故乡。  

***顾亭林从大同来暂过东昌***  

一夕三年别，疏镫话旧游。长征还带剑，远望欲登楼。月落青山夜，云回紫塞秋。故乡何处是，此地即并州。  

吾道看如此，天涯去住难。班荆留款坐，翦韭劝加餐。暮雨吟蛩切，秋风落雁寒。仲连台畔路，明日又漫漫。  

***还山***  

岂有移文向北山，孤飞倦鸟自知还。远惭弘景无仙骨，真觉维摩有病颜。隐士新衔聊可署，狂奴故态不须删。朝衫脱后身加健，别有高堂舞袖斒。  

***送舍弟典返东蒙别业***  

蹇驴秋尽度荒原，东下颛臾有旧村。流水斜通樵径远，寒山万木一柴门。  

***刘文炤***  

刘文炤，字雪舫，宛平人。有《揽蕙堂偶存》。  

***金陵怀古***  

天涯旅况又逢冬，薄暮江风惨客容。南渡君臣终逊位，东流波浪自朝宗。干戈满眼人将老，丧乱经心酒不浓。闻说楼船催伐木，何堪斧及六朝松。  

霜草芒鞋访旧京，景阳回首泪纵横。埋金未必成秦厌，销铁安能御晋兵。自古山川难恃险，从来花鸟易伤情。南朝过眼繁华尽，倚杖长干看月明。  

***客怀***  

建业荒城王气销，逃名何地寄渔樵。干戈梦里怀三径，刀尺声中过六朝。旧雨不来江路晚，归鸿信断楚山遥。孤镫此际堪愁绝，独立寒空夜寂寥。  

***登雨花台***  

黄叶萧萧眼倦开，北风吹客上高台。千秋王气朝云散，万里边声塞雁来。旧苑荒榛多牧马，青山落日独衔杯。不须更下新亭泪，晋代园陵已劫灰。  

***同魏尔阜蒋前民登焦山***  

连朝阻雨瓜洲宿，雨霁同君共涉江。寒影一楼风色厉，惊涛两岸客心降。悬崖树老根全拔，废苑钟销僧不撞。洞口至今留汉诏，高踪千载叹无双。  

***稽山客怀***  

江东风景近如何，十里钱塘倚棹过。白发每从愁里尽，青山偏是客中多。攒宫草没冬青死，禹庙碑倾古字磨。独有若耶溪畔女，秋来犹唱旧吴歌。  

***泗州道上***  

极目离离土一丘，汉皇陵庙此山头。宫云有意终朝变，淮水无情逐夜流。汤沐昔年曾赐复，禾麻今日不完秋。疲驴踏遍残阳外，烟树萧萧动客愁。  

***清河夜泊***  

孤舟离绪又清明，一挂蒲帆千里程。去住向谁商出处，飘零到我负生平。云连海气天无色，风鼓河流夜有声。袱被春寒眠不稳，凄然双泪落三更。  

***大悲寺逢僧谢监***  

我来古寺暗销魂，瓦砾盈阶一径存。仅有炉烟凝白昼，绝无钟鼓课黄昏。颓垣雨洗毗卢面，蔓草尘封方丈门。老监逢人萧索尽，殷勤垂泪话开元。  

一自居庸贼骑来，禁城宫阙望烽开。侍中早弃司农印，监视原非戡乱才。传诏亦曾趋暖殿，佩刀无计御平台。如今头白何人问，风雨柴门永夜哀。  

***杜依中***  

杜依中，字遯公，号致虚，静海人。明诸生。顺治间，以宿儒高行荐，不应。有《雨花诗集》。  

***游华藏庵***  

百年尘劫里，过眼一风灯。解脱人皆佛，清闲我亦僧。升沈原有故，梦觉果何凭。借得蒲团力，消磨障几层。  

***舟次河北自饮***  

好月随舟转，相看醉影斜。雄心非藉酒，清泪岂闻笳。城废连年水，民荒何处家。同人各努力，莫待鬓毛华。  

***偶成***  

穷有千年恨，诗无一字工。心存生死外，身老乱离中。剑气冲星动，琴声带月空。交游零落尽，赖得梦魂通。  

***夏日村居***  

今古纷纭未易评，松间石上暂移情。驱愁任我排棋阵，破恨同人共酒兵。新法已经残海内，清谈自是误苍生。近来司马多征战，曾否当年细柳营。  

***和黄石斋***  

一片荒凉万里沙，诗书谁是邺侯家。空知民困黄河急，愁看天文北斗斜。云暗深山龙唤雨，香来古寺鹿衔花。当前过去浑如梦，半榻松风听《法华》。  

***李友太***  

李友太，字仲白，号大拙，天津人。  

***赏花作***  

化工生一花，结构殊苦辛。自趺到须瓣，累积穷微尘。譬之人百骸，阙一非完人。一朝颜色萎，堕落吹缤纷。生之必一年，败之无半旬。我故特爱惜，以答造化勤。换花试改插，又是花一身。  

读书吊古人，我不能问字。著书赠后人，我不能执艺。徬徨雨处心，寂寞一生志。不如来饮酒，看花百日醉。一花才烂漫，俗眼便惊异。那知后花荣，初花积憔悴。人人作佳传，竹书不胜记。人人要易名，柳下不胜谥。花亦犹人耳，久开不如坠。  

***孙望雅***  

孙望雅，字君俨，号臞仙，容城人。有《得闲人集》。  

***辞墓***  

巾车频促去他乡，临路凄其拜墓傍。我奉严亲天外去，诸孙应解办蒸尝。  

***孙博雅***  

孙博雅，字君侨，辉县人，有《约斋集》。  

***白云庄怀前御史温源***  

漳南才士共知闻，话到当年涕泪殷。解绶懒听西掖漏，浮家爱种北山云。床头金尽仍留客，笛里声悲忽忆君。最是荒园能触恨，独吟遗句吊斜曛。  

***傅眉***  

傅眉，字寿髦，阳曲人。有《我诗稿》。  

***杂咏***  

驽马喜在后，恶马喜在先。恶马当用辔，驽马当用鞭。燕雀起道傍，驽骀不肯前。狡愤复喘汗，尽日劳鞍鞯。良马心胆定，千里咫尺间。饥不食恶草，渴不饮浊泉。被甲盘蚁封，注波带櫜鞬。主人苟卓荦，筋骨安足怜。铁骑满原野，一匹攻中坚。旌旗为之靡，垒壁随周旋。斩得大将头，战鼓声阗阗。沙场尘土歇，雄心仍九边。  

***秋色***  

秋色在村外，柴门久汩没。丘壑云无穷，半晴山雨歇。木叶填风烟，雁底见微月。寒芜碪杵疏，草虫因问发。  

***<山围>崛山寺门外***  

颓坐不暇语，第取酒盏斟。神气稍为接，幽悦与我寻。侧睇寺西岩，历落红来禽。高松蔽晴日，薄雨蒙深林。松身时反恻，透亮见日沉。飘渺卷紫縠，飞倾融青金。缘雾忽然过，西南留一岑。当其希微间，遂能合冥心。  

燕  

春风吹断紫蒲茸，衔入卢家画阁中。只许游丝飞院落，不容柳絮近帘栊。奈何蛱蝶弹轻粉，忽略桃花扑老红。收拾香泥劳苦罢，镜台偷照玉蟠龙。  

***董樵***  

董樵，初名震起，字莺谷，号东湖，莱阳人。有《南游》、《岱游》、《贾游入山》、《燕台还山》、《耦耕堂》诸诗。  

***还山至云门***  

烟覆平林霜树红，群山中豁曲溪通。园蔬已见连荒草，篱菊还应炫晚丛。一蹇江山新句在，三秋风雨敝庐空。倦游渐识闲居好，试拂尘衣倚碧桐。  

***初春过宋伊水次见赠韵***  

五岳终难竟，蹉跎岂漫游。家居如旅梦，春雨似深秋。樽冷山云外，潮寒岛石头。与君忘世故，正好此淹留。  

***秋日同宋玉乡曲武英饮花石峰***  

海色当秋碧，潮声入午平。一尊黄叶落，万里暮云生。衰老思前事，豪华变世情。溪山独不改，仍是旧逢迎。  

***游禅觉寺***  

策杖寻幽径转深，禅关春意问啼禽。劳人山色偏多怨，留客溪声似有心。扫石争题苔断壁，倾樽直待月穿林。疏狂到处堪存迹，明日重来过北岑。  

***李雍熙***  

李雍熙，字淦秋，长山人。诸生。有《翠岩偶集》。  

***古诗***  

我生岂无涯，茫茫众人后。达观恨不早，岁月若瓮漏。晚年始爱道，水火自相姤。所忧精力衰，大药终未就。入山虽不深，已足谢尘垢。竹扉日夜开，白云入襟袖。时有道人来，金经亲授受。读之苦不悟，沈思使人瘦。一朝心为开，如月过岩窦。妙理清可悦，谷神俨欲覯。从兹剖昏瞀，长愿绝群谬。万劫有时尽，至道莫能旧。  

白云磵（司寇兄别墅。）  

长白山中好崖谷，翠飞岩高削苍玉。我来结茆卧其下，老树当门一溪绿。吾家康乐真绝尘，夙昔本是青云人。偶然高躅爱幽独，白云涧北卜居新。野径纡回抱丹嶂，草阁茆檐势相向。细雨春花两蜡屐，落日秋风一藤杖。相过相对每经时，幽意但有闲云知。青林夜黑兀然坐，玉液黄芽流口脂。我无灵药身转老，欲链大还苦不早。如君仙骨自天生，肯使容颜就枯槁。何日丹成谢世情，云车风马来相迎。我乘白鹿君黄鹤，共向三山顶上行。  

***过柳泉寺***  

双树开精舍，门依曲水傍。溪清石骨瘦，山静鸟声长。佛日迎金镜，迷津渡石梁。风尘不到处，此地足羲皇。  

***王星室***  

王星室，字营若，号半霞，信阳人。明诸生。有《强裁篇》、《南游草》、《北游草》、《青箱群玉》。  

***送野菴南行参访***  

与君分手际，是我断肠时。溪碧水声咽，柳青风色悲。片帆烟上转，孤影月中随。一衲余无累，飘然任所之。  

***韩田***  

韩田，字耕良，大兴人。  

***卓龙文招饮志别***  

客趁东风今日行，花间疏雨暮春情。酒因分手难成醉，琴对离人别有声。何处销魂莺复啭，一时和泪句还成。遥遥水驿山村路，烟树帆樯送去程。  

***白孕彩***  

白孕彩，字居实，平定人。明诸生。有《测鱼集》。  

***杏薄***  

杏薄作瓜架，搘撑两相宜。彼无支蔓苦，此无缠束辞。虽经恶风雨，愈信相扶持。瓜老充作薪，胜燃湿花枝。  

***诵山鬼***  

不知身是鬼，道路一何幽。芳草为谁折，灵修怛独留。死生长夜恨，风雨满山愁。有字还应泣，无君宁弗忧。  

***雪夜归即事***  

登台作贼事成空，闭肆围棋技未雄。天连白色疏星澹，狭巷无人一火红。  

***王建常***  

王建常，字仲复，号复斋，朝邑人。有《复斋稿》。  

***斗室吟***  

作室大于斗，栖迟亦自如。不闻今世事，但读古人书。有定千情约，无营一榻余。闲中时俯仰，天地在吾庐。  

***赵士喆***  

赵士喆，字伯濬，掖县人。有《观物斋集》。  

***辽宫词***  

女伴从军万里还，自言曾到玉门关。赫连台上秋云卷，遥见河流入断山。  

八月巫闾草半枯，绣帘霜重一镫孤。人生失意无南北，笑卷琵琶出塞图。  

身似风前旅雁孤，夜来犹自梦宣呼。受降城上如霜月，照见行营宝帐无。  

大梁清禁隔蓬瀛，仙眷何来五国城。共矢余年持苦行，汉宫环佩乞来生。  

***张光启***  

张光启，字元明，章丘人。明诸生。有《张仲子诗》。  

***同侯夷门山人村外散怀***  

放脚荒郊外，欹斜憩夕阴。渐看云影远，久坐草痕深。红树多遮寺，青山半出林。与君今日好，搔首共长吟。  

***独坐***  

明月满林间，却坐无月处。林影远参差，夜深不知去。  

***池上***  

倚杖池边立，西风荷柄斜。眼明秋水外，又放一枝花。  

***对菊***  

种菊丛丛傍石根，凌晨坐卧近黄昏。沽来新酿经秋醉，开尽寒花未出门。  

***焦复亨***  

焦复亨，字阳长，登封人。  

***访僧少林不遇***  

坐破团蒲记释家，参师底事去天涯。云开少室峰衔月，路绕黄河岸走沙。东土问经空五蕴，南宗听讲悟三车。石幢旧在无人礼，落日寒林噪暮鸦。  

***王体健***  

王体健，字清有。明诸生，曲周人。有《读骚斋诗集》。  

***和陶饮酒***  

千载仰高风，常怀郭有道。讬志苟无欺，穷困何辞老。自幼寡欢谐，因之就枯槁。不知与捷足，相视孰为好。我闻古人言，人生各有宝。仲子匪能廉，犹当推物表。  

***高鐈***  

高鐈，字荐馨，清苑人。有《渊颍集》。  

***题杨生壁***  

溪山无俗情，云梦深昏晓。归访素心人，路闇光已杳。看烟投一林，霜满孤村小。镫火夜方静，清言佐佳醥。淡月影沈沈，衡宇幽花绕。  

***春愁曲***  

湿烟柳岸隔兰若，回塘淡白春漠漠。寒姿晚态小窗闲，梅风吹动春衫薄。鸥翻流浪点青渠，绿房幽韵耐摊书。云北云南牵不断，长眉愁结悬如线。  

## ●卷十五

***邢昉***  

邢昉，字孟贞，一字石湖，高淳人。明诸生。有《宛游草》、《石臼集》。  

***游宗远明瑟园登池上阁***  

春水浮乱柳，野色明郊扉。榜舟適至门，落花正霏霏。雨后罕人迹，泉石皆芳菲。因登池上阁，四顾延清晖。君辞公府辟，了知世事非。荷叶始覆水，钓竿已在矶。嘹呖天边鸟，徘徊故退飞。  

***登天马山绝顶***  

纡路行山阿，舍楫趋遥巘。陟险三四盘，云峦郁邈缅。九峰若在掌，一一皆可辨。物态渐以繁，新林各舒卷。振衣历危磴，盘石忻屡践。乍休殊未厌，莓苔不暇选。攀跻方自兹，中情亦已展。  

翠微接云气，孤塔标云根。仰观有突兀，始失中峰尊。亦有老子宫，寂寞清净源。夙驾此山麓，道经平原村。斯人虽千载，江海存丘樊。何况盼睐间，芳草盈衡门。独鹤下烟际，清音哀心魂。  

海上多灵峰，兹丘亦其亚。林岭互出没，溟色涵变化。绝顶岂不峻，飞鸟已在下。缅思干将铸，叹息夫差霸。东望范蠡湖，瀰瀰向云泻。古人何雄哉，挥泪想逸驾。来者有同心，深期勿相讶。  

***广福寺晚望***  

兰若缅一溪，青松蔽广泽。石桥暝可渡，练湖了不隔。水光动衣带，苍绿间众色。我乡亦如此，凫鹥虑相识。望望一舟远，烟中渺河適。  

***印度在禅河庵与予寺舍相距五里纪事***  

结伴先结懒，买山先买寺。东西不可料，五六年间事。朝旭开远光，松筠一步地。与君隔一河，谁是王居士。庵以何为名，宛有伊人意。枕边衣带水，澹澹涵一篑。比我床前绿，清幽乃不啻。磬声浮水上，此境安能觊。  

古树三四围，清阴刚覆屋。晴雨相代间，葱菁压群木。我友与我邻，幽然隔苍绿。登陟颇无阻，往还迳当熟。杳杳数旬内，至今虚一宿。当密意反疏，以此成幽躅。盼君笋出土，瀹之饱我腹。斯时欲往情，较深于看竹。  

***别家***  

少不务稼穑，与世苦枘凿。年长无故业，好文成拓落。三载適越郊，春风长蘼藿。江流摇碧丝，山株乱红萼。荏苒东南征，渌水鉴城郭。别家叹方起，抚稚情弥弱。名峤夙所尚，田园安可薄。海上当寄书，坐待西风鹗。  

***寺中偶述***  

离家百务止，动息颇无碍。力作渐不稀，近寺鹜僧辈。睹此众人劳，省躬日至再。新麦仅两畦，信至劝归刈。喜霁昨意真，身动如一债。汗漫理不饱，一往有微赖。  

穰穰非我情，崩迫亦时有。自此数旬内，安闲庶无负。湖中鸟若帆，恍惚过眼后。寓目尽冥旷，日得计所受。自知关福力，无福焉敢狃。惟有常忍饥，不为神所咎。  

***观太子少保左公遗集作歌赠子直兄弟***  

熹宗御宇凡七载，封狐虺蝎蟠天关。锦衣犴狴鬼夜哭，忠臣之血何斑斑。此时世路真坎坷，大狱株连缙绅祸。四海奔波属魏崔，十年挥泪哀杨左。左公蹇蹇龙飞前，只手取日升虞渊。大功久已在社稷，巨奸侧目来鹰鹯。九关虎豹声阗阗，左公眦裂呼苍天。蝮蛇争螫祸机发，公也衣褐归园田。群凶噂<口沓>牙为磨，槛车轰轰渡黄河。紫衣校尉称敕使，皖公山下愁风波。诏书读罢著囚服，倾城观者吞声哭。捐糜安恤具五刑，囊头且复关三木。几日阴霾暗城阙，长安市中风拔屋。天地震怒公殒命，学士朝中皆魏姓。竖子宁堪玷太阿，真人已出悬天镜。尽驱魑魅扫氛祲，垂衣手握河魁柄。公于是日蒙新典，天书恻怛孤忠显。即今慷慨观遗文，龙螭五色何缤纷。诸郎才器如天马，奔腾绝景仍闲雅。胸有至痛不敢言，血泪哀哀向人泻。相将踯躅辞乡邑，江上流离空四壁。公侯必复理有之，甘肥不御情尤裂。阉祸已熄更何论，当时羽翼还云屯。况复天网亦疏阔，此曹玉食开朱门。机深窃恐能飞翻，呜呼封狐虽死多子孙。安得努力一往呼天阍。  

***同龙友石门洞观瀑布歌***  

谢公昔为永嘉守，永嘉山水世无有。朝登绿嶂兴未已，暮踏孤屿徘徊久。惠连始入西池梦，斤斧还搜石门洞。阗寂初从兕虎游，幽闲忽听鸣琴哢。乱山夹岸清溪奔，双峰对起开一门。入门曲屈尽奇奥，谽谺古洞摇心魂。岩上瀑流白云舞，乍飞疑雪更疑雾。一道飘摇落千尺，银河疋练何足数。飞流直下声淅沥，登潭孤石相戛击。随风散漫入林壑，并作寒烟润苍壁。摩崖字画纷朦胧，赋咏无如天宝工。漫游已镌晁美叔，避暑复勒苏才翁。我亦清夏来绝境，瀑雪潭光两相映。挂席仍悬碧海心，扪罗已得青田令。古人没后空流水，仙吏爱奇数过此。绝顶相看一惘然，裹粮策杖从兹始。  

***东湖樵夫歌***  

石子冈前雨萧萧，古木落叶凌风飙。侍中碧血今犹在，荒祠白日鸣鸱枭。于役来作东鸥客，父老告我东湖樵。东湖樵夫为谁子，负薪来往东湖沚。朝廷不守金川门，野夫合逝东湖水。樵夫樵夫真丈夫，一死奚足更踟躇。我向东湖转惆怅，呜呼！独不闻雪菴和尚补锅匠。  

***紫阳院***  

曾闻丁令威，化鹤一来归。翠竹生庭院，青云满洞扉。何人能独往，有鸟尚孤飞。我欲寻遗蜕，因之采蕨薇。  

***寄泾上黄心甫***  

白露泫秋草，凉风吹已凄。平居沧海上，消息淀湖西。落木转惆怅，微波各解携。一川犹可溯，未远伯鸾溪。  

***同弱翁登华盖山资福寺***  

山路日日霁，已知秋色微。薄云归岭去，落叶到江飞。灵迹何时閟，故人此会稀。下方城郭里，秋望入云扉。  

***至灵谷寺简张观生***  

秋在何方见此间，入门秋色引心闲。偏因失路能游寺，每不逢人独看山。涧遇泉枯犹汩汩，松当飔发尽潺潺。为询屡宿山中客，几夜涛声共一关。  

***梅惠连出家自黄州来住宝林庵赋赠***  

微官曾似南昌尉，一钵三年寄一峰。却向青山成远别，独余黄面到相逢。谩从出世歌衰凤，且与闲潭制毒龙。回首楚云犹有忆，寒溪竹屋定时钟。  

***酬蒋冷生过访凤游寺览古之作***  

路入青林折数盘，君行访古一漫漫。荒台空自连云树，白浪曾闻到瓦官。雨色乍开江岫迥，莺声欲罢午钟残。豫愁归棹枫初赤，却向丹阳古渡看。  

***雨中过文丞相祠题浩然楼***  

高楼独上已凄凄，雨色寒生大海西。潮拥绿江新涨水，碑残少保旧时题。楚囚辛苦伤罗雉，汉节归来怨乳羝。堕泪欲陈蘋藻荐，荒阶寂寂数鸠啼。  

***六月十四夜月泊江心寺谒文信公祠***  

江亭孤屿郁峨峨，丞相祠前起白波。树色半随沙鸟没，潮声远送海云多。千秋马角悲三户，一夕旄头落五坡。忆昔枕戈挥泪处，月明无奈湿衣何。  

***从济生庵至乌龙潭憩潭上***  

微风吹林气，境惬无深浅。落日泻潭影，临流恣遐眄。灌木澄涟漪，水容纷漾演。人烟虽密迩，颇不闻鸡犬。宛宛旧行迹，十载一来践。惜无幽人庐，蒿径为子翦。  

***十五夜元长归翼台望月***  

落日临高台，夕烟散丛樾。山际灭微霭，林端露圆月。遥峰水上青，银汉久已没。桂魄耿寒空，幽光鉴毛发。忆昔此佳赏，经年限吴越。世事竟仓皇，回思成恍惚。倚槛俯平野，悲风千里发。惆怅哀江头，黯黯惊人骨。  

***初冬过印度山居***  

林空苔径浅，残叶犹在树。杲杲日出微，披榛得樵路。暌离越寒暑，容色各惊顾。我疑子更衰，子叹我非故。所求在衣食，屡别寡欢聚。有酒几共斟，无生良足慕。冥心投寂乐，积想旷幽素。寒溪更相送，汩汩流泉注。  

***六月雨凉忆去年避暑高座寺介立上人院因以寄怀***  

季夏盛炎节，多雨变凉候。繁柯滞层阴，衣夹卫形瘦。隔岁南朝寺，竹林敝晴昼。虚窗度涧羽，元偈咨神秀。别来运忽周，念注迹如覯。石上闲清飔，烟中翳遥岫。远怀清净子，篱扉复谁扣。  

***读祖心再变纪漫述五十韵***  

惟岁昨在申，九州始破碎。旧京虽一隅，形势东南会。我皇秉圭鬯，雨泣面如靧。臣民尽惊呼，少康真可配。史公践台斗，心赤当时最。灵台占紫气，恍惚嘉祥届。亡何变氛祲，太白垂天戒。宵光昼炯炯，百日犹未退。咄哉夜郎人，小器自矜大。入手事挤排，持权夸拥戴。朝廷一李纲，不容密勿内。猰貐本在野，抵死呼朋类。赫赫先帝书，翻案神灵慨。谊士惜繁缨，凶党蒙冠带。从此问王纲，解散随尘壒。貂蝉并鋘斧，颠倒弄机械。人心二竖灰，世事长江败。洎乎皇舆播，临轩曾召对。出奔忽异道，此事令人怪。得非靴中刀，凛凛恶奸桧。所恨丧乱朝，不少共驩辈。城头竖降旗，城下迎王旆。白头宗伯老，作事弥狡狯。捧献出英皇，笺记称再拜。皇天生此物，其肉安足嘬。养士三百年，岂料成狼狈。幸有两尚书，臣节堂堂在。又有杨中丞，甘死如饮瀣。呜呼黄祠部，刀锯何耿介。郎吏及韦布，一二更奇快。吁嗟郡国英，螳臂堪一喟。宣歙始发难，战血涂草莱。麻生怒冲发，气作长虹挂。松林战尤苦，婺女兵终溃。吴子要离烈，张朱俱慷慨。我悲黄相国，绝食经颠沛。海上王将军，就死迹逾迈。此纪乙至丙，大书得梗概。正气苟勿渝，细不遗裙{髟介}。倘非斯人俦，乾坤真愦愦。大师南海秀，敻立风尘外。辛苦事掇拾，微辞缀丛薈。毛锥逐行脚，蝇头装布袋。前日城门过，祸机发逅邂。命危濒伏锧，鞫苦屡加钛。良以笔削劳，几落游魂队。诸方尚云扰，澒洞势未杀。虽然怵网罗，慎勿罢纪载。伊昔郑亿翁，著书至元代。出土十载前，金石何曾坏。  

***山居偶兴***  

首夏气始燠，乔木纷葱蒨。碧草露偏滋，朱花晚犹绚。荆扉寂无喧，卧起临书卷。窗外鸣嘤嘤，新莺欻不见。时睇远山云，卷舒日千变。夙昔安可怀，忽复伤流电。  

***神鸦叹***  

富池驿边日欲西，甘宁庙前烟欲迷。双竿半折庙门坏，神鸦散尽风凄凄。风卷长波舟去急，群鸦飞上樯头立。送客繇来欢客心，舟上叫舞抛余粒。估船断绝古祠荒，无复酾酒刳牛羊。江黄何岁来盗贼，从此神鸦稀食肉。神鸦有神长忍饥，不向江滩啄人骨。  

***楚江雁***  

江南八月蒲稗黄，天边雁叫烟苍苍。历落沙头并水际，三三五五分成行。当时见雁心凄恻，本为思家叹离隔。如今系艇武昌城，始知身是江南客。木叶萧萧下汉川，参差鸿雁忽联翩。白云洲上疏还密，黄鹄矶头断复连。沔口云深迷楚树，分行作队纷无数。闻道潇湘菰米多，天寒更向潇湘去。  

***故宫燕***  

君不见故宫燕，春雨秋风几回转。宫中风雨长蓬蒿，飞入宫墙绕虚殿。穿帘度阁羽差池，尽日呢喃人未知。柳绿乍衔千尺絮，花开仍拂万年枝。玉阶寂寞罘罳冷，画栋差池春燕影。岁岁营巢竟不成，春来秋去谁曾省。可怜此度秋风早，整顿毛衣犹自好。裴徊欲别未央宫，万户千门忽如扫。钟虡何年去洛阳，仙人辞汉泪成行。最苦西飞双燕子，回头不见旧宫墙。  

鸟啼金井桐，啼声易呜咽。未若向西风，伤心故宫燕。白门燕子去秋风，社日年年无不同。惟有曾栖青璅闼，欲去未去悲西宫。却忆西宫前岁筑，禁篽勾陈俄仿佛。不道君王事卧薪，颇闻将作夸神木。一月宫前才列仗，翠华西去尘飘飏。虚殿无人燕子来，三春对语雕梁上。转眼谁知事更非，雕梁藻井似蓬飞。明岁坏垣春草里，茫茫何处问乌衣。  

***酬葛元士***  

十载一握手，怜予今白头。春风两相惜，缟带已生愁。细草摇南浦，轻云绕北楼。非君歌古调，何以慰离忧。  

***赠祖心上人***  

旷然携一笠，万里到人间。吴越峰边过，罗浮梦里还。漫游逢世改，因乱未身闲。十月梅花发，心悲似故山。  

***送翁寿如之扬州***  

行李迟明发，渡江何日归。秋风吹去路，水色上征衣。战罢城池在，潮生海日微，君看稻粱雁。一一尽南飞。  

***虎丘寺***  

玲珑山翠几沾衣，夏木千章总十围。一自王郎开梵刹，尽令江影入岩扉。阖闾葬后山长在，范蠡归时姓已非。千古却疑沈剑处，如何不见二龙飞。  

***游兴国寺***  

沔口孤城夕照中，偶披榛草问禅宫。客来树下看驼迹，鸟去阶前避马通。趺石尚存新记改，经厨已破旧房空。当年大别铭方丈，此地人传苏长公。  

***和祖心上人游城南谒方正学先生祠***  

寂寂荒祠野霭昏，萧萧残碣倚松根。金川门又成亡国，石子冈偏欲断魂。昔日麻衣惭叔父，于今青草失王孙。废兴自古须臾事，独有先生恋主恩。  

***金俊明***  

金俊明，初名衮，字九章，更名后字孝章，号耿庵，吴县人。明诸生。有《退量稿》。  

***孙铭尝墨兰歌***  

幽人岁晏松柏林，愁云黯淡凝寒阴。苍梧斑竹若在眼，元圃琼枝无复春。王香隐谷久寂寞，众芳芜秽伤人心。援琴一鼓三叹息，湘水浩浩空霑襟。有美孙卿芳竟体，读《骚》望古晞良辰。遨游结客爱奇士，一往怀抱含高深。古来贤豪多道艺，悟余游戏皆绝伦。墨波流霏接沅澧，笔区滋畹花缤纷。指端拂舞真貌出，鞭笞风雨何精神。怜君持赠满冰茧，珍逾端绮双南金。言忘交澹识君旨，芳菲袭目遗愁辛。闻君剑术尤莫比，壮志俯屈同风尘。独留纡郁寓染翰，俗外赏激谁知音。我亦沈冥旧皋羽，三岁萎约桐江浔。何当抽怨向白日，交佩相羊情质申。徒然霜霰厉丛薄，天地岂应终不仁。忆翁孤露旷相感，本穴空根悲至今。  

***和致一韵***  

若木宁忘拂，羲和底易倾。百年如此日，孤抱欲谁明。野暮愁风色，湖寒断雁声。可堪良友共，衰老慰吾情。  

***寄刘广文钦尔***  

泛泛狎群凫，流年又几徂。命将时大谬，星与客同孤。泽国仍飘泊，乡书近有无。转羞松雪子，空作水村图。  

***清明日同逖儿作***  

频年羁旅向风尘，尚忆嘉名在此辰。四海兵疲悲战燧，千家鬼馁啸阴磷。垂垂酒旆旗亭雨，寂寂花泥马厩春。强把一尊那得尽，石泉槐火为谁新。  

***读史***  

丹穴传訾世莫争，用财为卫守能贞。祖龙势力倾天下，犹筑高台礼妇清。  

***徐波***  

徐波，字元叹，吴县人。有《浪斋新旧诗》。  

***夜寒与刘石君陈伯迎叩达公河畔禅居***  

月斜道少人，风吹幡独舞。入户镫光微，古佛为之主。斧冰析寒薪，茗碗味余苦。城上双槌鸣，归途各自取。  

***再宿包山蔡居士湖上居***  

湖山相与晚，秋馆自多阴。黄叶悲遗老，孤镫摄夜心。芦花月上易，水色雁来深。仿佛当年事，情生不自今。  

***若耶溪望对岸云门诸峰云中有三十六湾溪流宛转会日暮无人至路口而返***  

秋溪如月上，转泛无终穷。微波出城路，几树迎船风。众虑一洒濯，远色久玲珑。峰影半水面，秦望标其空。人间仰苍翠，山中闭洪濛。思乘青竹筏，周流元气中。日落松柏里，先夜水仙宫。风云多气势，独立怵余躬。灵境遂相失，分手但西东。  

***凉夜怀镜新上人***  

久坐身无影，知师心已安。虫悲天地窄，月近水云宽。猥巷违群动，荆扉闭小寒。是能从所悦，持此寄人难。  

***月下与商孟和寻陈古白于铁佛山房***  

月中坦步似乘虚，忽忆幽人静默居。镫火叩门通款款，衣冠隐几出徐徐。向衰有几相逢地，少贱空多未读书。天与浮名宜渐弃，乱离持此欲焉如。  

***宿弁山积善寺同周虚生作***  

云峰终不近，石路寺门前。霜蔓悬瓜重，风庭聚叶圆。残镫连曙鸟，众响入鸣泉。爱此清虚夜，与君得晏眠。  

七月望后寄寒碧上人（与钟、谭亡友周旋其善。）  

楚鬼微吟上峡谣，中元法食可相招。凭师为譬兴亡恨，雨打秋坟骨亦销。  

***归庄***  

归庄，字元恭，号恒轩，昆山人。有《恒轩集》、《山游诗》。  

***题福源寺罗汉松***  

福源建自梁大同，创寺之年植此松。历千余载寺再废，此树不改青葱茏。大二十围高难度，攫拏天际如虬龙。石根铁幹苔斑驳，狂风摇动声铮鏦。夜然长明镫，晨撞万石钟。声光震耀生灵怪，柯叶常有白云封。水车之役大木尽，斧斤欲加鬼不容。天王柏，上方松，昔年来游有题咏，何况此树六朝之遗踪。松之名者，今有报国古岱宗。彼以神京名岳显，此独晦匿于震泽之滨缥缈峰。大材僻处自矜贵，赏玩不辱于凡庸。大抵植物有如此，人生何必皆遭逢。嗟哉人生何必皆遭逢。  

***落花***  

枝上黄莺渐露身，飞英历乱堕红尘。将随薜荔依山鬼，难共靡芜待美人。河北名园贪结子，武陵归棹欲迷津。香车宝马缘都尽，天与幽人一锦茵。  

***冯舒***  

冯舒，字已苍，号默菴，常熟人。明诸生。有《默菴遗稿》。  

***过尧山***  

旅舍窗穿漏残月，拥被难禁朔风烈。未分曙色鸡始鸣，仆夫戒途催晓发。试问前行何所之，云有尧山峰突兀。纵横无人六十里，魑魅强梁戒仓卒。畏途闻此骨已寒，讬身蹇卫宁交睫。东方残魄何希微，太白当空恣蓬勃。忽然狐兔立如人，俄尔须眉冻成雪。此时心死魂欲堕，身命已拚轻一掷。岂知险阻本无多，顷刻曈昽晓光赤。遥望炊烟五里余，草短霜乾乱行迹。中宵噩梦忽然苏，前此忧危总冰释。始信人言不足凭，直道自应无险厄。丈夫但保坦荡心，地阔天空未忧窄。  

***丙戌除夜是夕立春***  

枯草还苏又报春，乱余留得病中身。懒携筇杖寻如愿，聊剔镫花诵《逐贫》。眼暗怕看新换历，镜清惭负旧时巾。闲愁总有三千斛，拟写长笺奏玉宸。  

***仲夏村居***  

寻得君公避世墙，开门遥趁竹风凉。逢僧自觉心期在，曳杖还夸脚力强。高摘白云供笑傲，倒骑青牯恣颠狂。海鸥自是忘机者，浅蓼深芦处处乡。  

***柳絮***  

不著根株到处生，飘为飞雪落为萍。江流看取千寻阔，占尽还应剩一泓。  

漫漫密密逞精神，栖薄何分溷与茵。却恐章台新雨后，也随马足伴红尘。  

***冯班***  

冯班，字定远，号钝吟，常熟人。有《定远集》、《钝吟集》、《游仙诗》。  

***猛虎行***  

烟霏霏，雨微微。伥鬼啼，猛虎饥。山家苦竹围茅屋，遥见烟中尾矗矗。夜闻前村失黄犊，村路泥深印虎足。天胡恩此物，而俾之食肉？不见泰山之下妇人哭。  

燕  

解舞腰肢解语声，伯劳相背两轻盈。将军若爱封侯相，正待金门甲第成。  

长养妖雏翅未齐，一园竹树晚低迷。当时若爱吴宫住，争向茅檐得稳栖。  

***经瞿起周昙园***  

华屋重来泪暗弹，桐阴满地作秋寒。游丝风撼啼鸦树，积草烟生斗鸭阑。谁论绝交思任昉，空怜诔德有潘安。坏墙醉后曾题处，遍检苍苔自读看。  

***江南曲***  

春风一夜吹江色，千里细烟生乱碧。草芽纤细遍金陵，古石苔荒江令宅。年光岁岁常如此，千烧万战台城圯。鸱尾尘埋三阁平，张孔销亡二周死。石头城下水悠悠，暗数兴亡得几筹。山川不改繁华在，两桨依然迎莫愁。  

***行路难***  

自许直如绳，看君白如雪。一朝更变不似先，雾里看花云里月。梦中不悟君心异，言笑依依尚相悦。五更欲曙百鸟啼，玄鬓生丝泪成血。念君旧恩君岂知，万物荣衰各有时。君不见黄蜂阶下收残蕊，转眼飞莺过别枝。  

***村居月夜***  

微云不碍月，木落小庭宽。老去余残兴，朋来免独看。鹊飞愁到晓，牛喘不知寒。莫问悲秋意，关山行路难。  

***感事***  

风景当前漫抚膺，东南忍见杞天倾。龙盘王气山空在，马渡江潮水未平。谁致倒戈攻铁瓮，更闻降孽掠芜城。谢安王导惟丘墓，天堑徒萦十万兵。  

***和钱耐翁次先师韵***  

廿年藜藿许君尝，曾为成章赏我狂。草发陈根山自碧，莺啼宰木梓空长。东门有恨还无嗣，北海何人为立乡。最是驽骀筋力尽，几回骧首忆孙阳。  

***寒林***  

曲直郊原树，风中寒色来。枝交夸父杖，意尽仲文槐。漏日穿斜影，封霜滑破苔。秋前摇落意，年长倍添哀。  

***柳枝词***  

汴水东来欲下迟，千条依旧袅金丝。萧娘流落宣华死，当日春风为阿谁。  

***临桂伯墓下***  

马鬛悠悠宿草新，贤人闻道作明神。昭君恨气苌弘血，带露和烟又一春。  

***游仙诗***  

龙伯无人钓饵闲，黄金双阙自斒斓。燕昭老去秦皇死，可惜蓬莱在脚间。  

配直长林禁散行，飘飘羽帐缀珠缨。偶然梦见歌谣处，却是风吹玉树声。  

金母东家狞小郎，摩挲宝剑倚天长。笑他后羿调弓矢，不射妖星射太阳。  

回首空城一掬灰，谁知白骨是仙才。辽东城郭非如故，何不丁仙更一来。  

灵文深秘莫轻论，空学玄谈未合真。好笑少年王辅嗣，洞宫长作守门人。  

台观茫茫苜蓿肥，至今汾上白云飞。岁星便是骑龙客，辜负君王独自归。  

***朱鹤龄***  

朱鹤龄，字长孺，号愚庵，吴江人。有《愚庵小集》。  

***感遇***  

吾生本天植，廓然栖灵根。神明坐摇荡，遂与狂流奔。风波得深警，万感寒心魂。贱贫生易达，寂寞吾道存。庶几屏形累，出入无穷门。  

朱明未云满，龙火已西移。日车无续景，壮士安能持。一叶堕庭柯，寒风栗我肌。老壮更相迫，蚩蚩欲何为。荣华争努力，祇供霜霰欺。谁见西山药，可驻百年期。  

败叶鸣空阶，号虫吊秋影。默默谁与娱，忧忧互相引。达人感无生，志士抱遥省。苟无繁霜驱，安得腐草屏。天心警虚华，物性趋严冷。徒深憔顇悲，此意谁能领。  

流云本无阴，日昏气随变。桂蠹非一朝，桃虫生隐患。但见一叶秋，已知三阴晏。如何守蚩蚩，倚伏失前算。天运忽已移，山花亦彫换。祸枢岂无因，徒令识者叹。  

易填东海波，难铲太行险。太行方寸起，一步乃九坂。锋矢日相寻，毒流及玄冕。柏梁随草根，瓜蔓终不翦。往复见天心，杀机还自践。悠悠白马津，千载同愤懑。  

熊貙不相啖，枭獍不自戕。人则甚于斯，生理安得长。儒教发大冢，《阴符》蓄不祥。古圣贪所务，遂开后世殃。伤物无独利，愚者乃争强。干戈终未已，劝君且后亡。  

峡中亦有日，海外亦有槎。我生独崩迫，沈忧浩无涯。出门愁满道，入室愁满家。芳兰骨不立，丛菊秋空花。万物非可悦，百年谁见赊。如何违此性，役役随翻车。  

神龙无尺木，反为螾蚁陵。芳兰生匝墙，亦随萧艾零。小人甘龊龊，安知楹与莛。黄钟奏铿戛，反谓虫鸟鸣。神物不可侮，侮之见精灵。君看百丈湫，怒蛟谁能罾。  

赤日荡灵魂，秋水澄心胸。览观良已久，何用谋去从。蚍蜉享朝景，自谓百年躬。智愚迭相笑，万古同梦梦。西南望悬圃，光气何熊熊。玉英无败色，灵草有鲜容。谁能追羽驾，炼药瑶池东。  

***苦寒行***  

顼帝寒威何酷烈，东南地维迸将裂。太湖坚冰百丈深，鱼龙潜窜重阴穴。千村惟见冻凝云，万顷不闻涛喷雪。西风日吼天地昏，估客渔翁往来绝。瘦日隐见无晶辉，钟山烛龙光欲歇。虽然阴气终回旋，可忍罢民重酸切。官税榜笞髓已枯，天行严凛骨还折。时闻艇子陷冰围，绝炊陨命鼋鼍窟。兼之茆屋僵赤肤，妻儿号寒忍鸣咽。嗟乎彼苍何梦梦，水旱频仍不堪说。复见杀气东南行，灾沴荆吴恐仍结。君不见千户封五陵侠，软裘快马出京阙。谁信无衣叫寒月。  

***湖翻行***  

太湖西来天目源，七十二溪波涛奔。震荡有时溢原野，未闻浩瀚迷乾坤。五月稻秧齐插莳，三旬霖雨水澎濞。方忧漏天移泽国，忽骇狂澜卷平地。飓风猛发神鬼愁，火龙掷火驱潮头。漂砂礐石失垠岸，发屋拔树蟠蛟虬。声如列缺斗霹雳，势如共工倾不周。乘陵城郭塔欲倒，千庐万灶皆洪流。巨浪翻腾高屋过，大鱼拨刺平衢游。更怜人畜死无数，浮轊塞港漂难求。百岁老翁惊叹久，此灾《邑志》从未有。乘船入市何足云，地轴翻天浸星斗。我时惶遽无窜逃，急上高楼守篓薮。竟日鱼釜无炊烟，浇愁何处沽村酒。变不虚生岂偶然，抚时感事心欲呕。盛朝蠲赈久不闻，长吏敲搒肯停否。欲诉真宰天茫茫，九关虎豹狰狞守。吁嗟苍生尔奈何，但见号咷走童叟。  

***同大庾介白朗威茂伦樵水海序小集道树庵***  

径入荒畦僻，相携支许俦。院凉烟起翠，林净叶惊秋。杞橘浮香细，葴莎向晚幽。绀园淹对久，萝月已如钩。  

***酬姜如须见寄***  

支离一病叹无憀，经案绳床对绿蕉。猿鹤化来机渐息，芝兰焚后泪难消。鹿门本自甘遗散，皋里凭谁慰寂寥。泽芷江蓠无限恨，频传莫惜五湖遥。  

***寄徐昭法***  

一别精庐岁月徂，比来曾有宿舂无。身穷壑谷能逃忌，隐讬文章不厌孤。春院繁英伤锦绣，秋风落叶感菰蒲。稻粱那得縻黄鹄，莫怪长饥化白凫。  

***潘柽章***  

潘柽章，字力田，吴江人。明诸生。有《观物草庐焚余稿》。  

***听陈链师弹琴***  

商弦川上发，元言振棘林。白鹤下庭际，北风微来侵。排云呼阊阖，浩荡思难任。偓佺为我驭，雄龙空中吟。曲终有余畅，洞门花落深。岂惟冥俗累，亦以澄道心。丘中双桐树，霜雪凝奇音。吾欲采其幹，赠子徽黄金。  

***丙申寒食***  

陌上初过雨，人家欲断烟。长因三月候，重忆十年前。荒荠埋陵殿，饥乌集墓田。并将家国泪，一洒白杨天。  

***集菊花下忽忆亡友谢两周吴北窗凄然有感***  

遍插两人少，悲歌安可听。花前诗异代，天上酒双星。栗里招同去，浣溪祝不灵。黄华如劝客，杯到莫教停。  

***答皇士见怀***  

曾列中朝侍御臣，独将诗史慰沈沦。见闻先世存微隐，论次遗言入雅驯。人阅死生徵共信，事凭好恶定谁真。思从藜火分余照，敢拟当年歆向伦。  

飞腾前辈早升堂，零落遗编赖表章。皇士有《遗诗》之选。一代雅音归正始，千秋润色愧三长。荀生余力传《申鉴》，陆子何心著《辨亡》。自谓整齐非妄作，名山副本待君藏。  

***拟收京***  

天家旌旆下重关，朝会花冠震百蛮。两观已悬新铁钺，群官犹恋旧行班。风云骤卷边沙静，日月重开社稷还。喜听讴歌同属启，鼎湖有泣不能攀。  

***军城早秋***  

西风猎猎臂鹰轻，不见平原雉兔横。玉帐丁宁无一事，只须高起受降城。  

***白云泉是白太傅题诗处***  

白公遗碣菉苕生，落日空亭见一泓。借问涓流争到海，何如终古在山清。  

***关山月***  

绣衣金匼匝，宝马铁连蜷。出身誓向边场死，那能宛转妻儿前。离家复见故乡月，见月思乡情不歇。天山飞鸟却向南，陇头流水分鸣咽。幕前健儿歌且悲，霜寒风劲胡马肥。闺中远不闻吹笛，塞上谁愁听捣衣。可怜夜夜关山月，只照从军不照归。  

***和陶乞食诗赠乞食诸君***  

沟壑势所逼，贸贸行安之。促步望烟火，低头好言辞。善悉主人意，高义无嗟来。升斗竭所余，满腹辄废卮。感激话畴昔，内热牂羊诗。同里无赈恤，曷云济世材。愧客供给薄，强饭以相贻。  

***虎林漫成四首同吴愧庵作***  

抱膝年来学避名，无端世网忽相婴。望门不敢同张俭，割席应知愧管宁。两世先畴悲欲绝，一家累卵杳难明。自怜腐草同湮没，漫说雕虫误此生。  

吴关一路作羁累，棘木庭前听五词。已分残形轻似叶，却怜卫足不如葵。下堂真愧先贤训，抱璧几同楚客悲。纵使平反能苟活，他年应废《蓼莪》诗。  

圜土初经二月春，薰风又到系维身。流萤夜度绨袍冷，采蕨朝供麦饭新。敢望左骖归越石，还期长珮拟灵均。多情最是他乡侣，闲谱龟兹慰苦辛。  

阅历风霜祇自疑，难将身世问时宜。穷愁只合吾侪事，姓氏羞为狱吏知。见说成书刑铸鼎，不闻有梦召胥靡。南山此去躬耕好，未可重题酒后诗。  

***任源祥***  

任源祥，字王谷，号息斋，宜兴人。明诸生。有《鸣鹤堂集》。  

***赠史遵之***  

涉江采芙蓉，日暮不盈匊。念子好芳草，栖迟水中宿。中有双鸳鸯，羽毛纷沃若。知君无嫌猜，相随傍君屋。  

***赠侯方域***  

有客自梁园，薄游千里来。举手揖故人，下马拂远埃。同调诚匪易，相逢述中怀。我友并宴集，良夜相追陪。开筵飞羽觞，璀璨列九徽。诸伶按节歌，丝竹清且悲。参横斗复转，霜露涂阶墀。君有慷慨情，今昔多所哀。黄鹄绝四海，羽翮何差池。咏彼《西园》诗，心焉难奋飞。  

***赠陈维崧***  

灼灼幽兰花，馨香不自持。昂昂千里驹，终当任驱驰。寒暑相代谢，岁用各有时。譬彼齐纨扇，当春复光辉。华堂列高烛，清夜相追陪。鸡鸣驾言别，俯仰各赋诗。江汉东南流，浮云西北飞。愿君崇令名，千载以为期。  

***哭陈定生***  

天道一何远，夺吾陈仲弓。典型忽已替，志义更谁同。忆昔文章盛，相资气谊隆。先民推李郭，后进说褒融。清议排群小，危言仗数公。司徒神采毅，定生父于廷，左都御史。上舍羽毛丰。厨顾名流辈，龙鸾国士风。节由贞母峻，德自隐君崇。定生曾祖母邵氏贞节，建坊。祖一经称孝洁先生。疾恶元成性，防微实有功。定生与吴应箕、顾杲出《留都防乱揭》，逐阮大铖。祸机乘间发，世变涉途穷。事详《行略》。消长波涛里，存亡险阻中。冯生如束湿，吾党尽飞蓬。硕果人还在，灵光数未终。铜官秋色静，阳羡晓云空。默坐书千卷，论诗酒百筒。忘年为倡和，推分略愚侗。得句成欣赏，繙经赖折衷。狂夫惭阮籍，老友识王戎。长君维崧与予为石交。庭训高宗匠，家声擅国工。祇今瞻仰失，歌阕涕霑胸。  

赠侯彦窒朝宗子。  

遂尔持鸡絮，仍然得凤毛。多闻光世及，如见忄尉吾曹。问字篝镫苦，传经阀阅高。梁园千载事，今又属枚皋。  

***陈其年游姑苏岁暮却寄***  

吴王宫外踏歌行，紫玉坟边腊鼓声。岁暮乘舟湖海客，绨裘春草不胜情。  

***顾祖禹***  

顾祖禹，字景范，无锡人。有《宛溪集》。  

***送王石谷惲正叔***  

秋色牵衣户半扃，君行应念此园亭。桐枝濯濯傍檐绿，竹叶垂垂带雨青。别意欲言思转涩，愁怀难解酒无灵。漫劳握手增惆怅，他日还添两鬓星。  

***过石谷秦淮水阁看画鹊华秋色图***  

辋川六月写沧浪，梦入平津逸兴长。却忆挥毫千万里，风生腕底为君凉。  

***送魏叔子还宁都***  

大地方沍寒，君行涉江水。问君行何为，抱膝深山里。易堂好弟兄，事业寄文史。天空雕鹗飞，日落云霞起。遥望翠微峰，迢迢四千里。吾欲牵君衣，君行其少俟。好风从东来，扬帆疾如驶。山中正春光，寒香放梅蕊。  

***甲辰九日感事***  

萧飒西风动客愁，携尊无处漫登楼。赭衣天地骊山道，白帢亲朋易水秋。征雁南飞无故国，啼猿北望有神州。茱萸黄菊寻常事，此日催人易白头。  

***俞南史***  

俞南史，字无殊，自号鹿床山人，吴江人。诸生。有《鹿床稿》。  

***怀徐元叹***  

树暗川原渌，闲堂画已阴。我愁一水阔，君又万山深。远树芳兰渚，空思薜荔吟。名高身不出，花下且弹琴。  

***过顾茂伦村居***  

境以居人重，情因遇故深。酌泉偏爱淡，看竹共分阴。草木山中历，桑麻世外心。闲吟忘永夜，明月照披襟。  

***游元墓因礼三峰禅师塔院***  

暮春招我友，轻帆远相属。溪尽未即登，舍舟遂遵陆。憩荫稍迟留，一览契遐瞩。钟声杳霭间，流映春山绿。径僻步纡回，空香沾草木。绀宇插松颠，花宫掩深曲。入门器钵严，瞻礼威仪肃。高下随所构，长廊递相续。水色湛虚明，幽林隐清馥。惜哉创者难，遗影空堂宿。静念有余思，踌蹰下山麓。  

***王沄***  

王沄，原名溥，字胜时，号僧士，华亭人。明贡生。有《辋川诗钞》。  

***乌栖曲***  

黄昏漠漠黄云迷，乌来欲栖不得栖。十二楼台锁烟雾，乌来栖向谁家树。此时客子心恻恻，起看落月霜华积。一声清角乌头白。  

***春日村居***  

冉冉年华去，迟迟春日来。倦游宜闭户，晏起怯登台。雨至催鸠妇，风轻出雉媒。微茫三径在，谁为破苍苔。  

小筑违尘市，西畴旧草堂。谁言林未密，惟爱日初长。宿雨低江柳，晴云上海棠。晚来余兴在，秉烛绕回廊。  

***酬张洮侯***  

滔滔尘市里，之子自悠然。能著几两屐，权牵岸上船。删诗四始外，颂酒七贤前。被酒行吟者，谁知是列仙。  

***春兴***  

寂寞幽居独闭门，三春风雨暗荒村。堂前海燕惊新垒，泽畔江蓠满故园。老至渐思荣叟乐，狂来尚念武阳恩。平生不负渔樵约，十载莺花酒后论。  

探奇南到会稽来，上巳东风一举杯。白日双珪大禹穴，青山万点越王台。江关词赋多哀思，幕府风云少霸才。曾是六龙飞动处，登临无地不徘徊。  

上苑花飞御柳丝，葱茏烟树锁龙池。已夸绝域来符拔，更著新冠饰鵕鸃。种就葡萄骄玉勒，吹残觱栗醉金卮。汉宫旧事谁曾记，青冢春光又一时。  

***喜刘臣向至即送其恬苍之游***  

闻君耕钓大江滨，十载心期讬隐沦。槛外风帆收楚蜀，梦中烟月隔梁陈。逃名昔日因钩党，作赋经年未《逐贫》。东海为予勤寄问，仙都宾客是何人。  

***仲春大雪漫效元人体题顾寄园仿右丞江上七树***  

七十风流老画师，练裙纨扇竹枝辞。无端催却春归去，独翦孤镫对墨池。  

我家右丞江上树，近在沧洲尺幅间。今日为君重设色，满天春雪点春山。  

***赠孙锡黄移居***  

小山招隐野人家，丛桂森森猗槛斜。客至不知谁是客，登楼闲坐看飞花。  

***呼谷***  

呼谷，初名简在，字德下，昆山人。明诸生。有《葵园集》。  

归元祉游乡校诗予总角时，与同里归元祉等七人为兄弟交，元祉最长，称兄，笃行能文而久不得为诸生。岁辛巳，乡贵有利其妇翁多资者，嫉元祉，系之暗室中。予与朱子与升求之不能得，值侠士叶水修眉初手断其锁，出之。旋就试为诸生，而元祉年且三十有八。呜呼！以元祉之为人，虽终不得志而屈辱于人，  

虽诸生亦不成。虽复去而为贾、为农、为佣夫，亦何伤，亦何病于予之与友？然为诸生矣。予嘉其处困而读书不衰，且以旧好，作《元祉游乡校诗》。  

世人好结交，结交如麋麏。君子重结交，结交比金银。麋麏惊则散，金银烁则新。我侪二三子，束发少小亲。寒暄十年外，居址尚比邻。岂无死与生，岂无富与贫。同忧处乱世，恭敬祈免身。归子性最纯，无故为冤民。幸逢奇侠士，今易儒者巾。采芹乐泮水，呼我酌更斟。欲酌向他人，他人未必真。不如二三子，习熟寡费神。兰蕙自楚楚，百草蔓荆榛。交隘吾道广，未愿四海人。  

***西寺施粥***  

金木有饥饟，所荷均皇仁。常平盛朝事，水旱膏无屯。吾生值乱世，此义安复陈。行麋遵月令，烂额愧徙薪。有司仅倡募，中怀实苦辛。独饱视众饥，未忍越与秦。黾勉告同志，蒙耻亦救民。岂无西江波，斗水涸辙鳞。捐家散百万，惜哉无义人。岂繄无义人，邑小人实贫。  

晨朝操瓢勺，襁负及子孙。重趼五里至，后先争一门。涓滴未入口，假息半游魂。须臾见人色，果腹椅树根。幸脱胥吏手，众施历历存。殿角旭射光，群饮声泉奔。施者见受人，举体同春温。取意快目前，冥报奚暇论。安得嗣旬月，更使被远村。  

***和丰庵咏和载西禅师***  

烬香陷炉侧，饥鼠窜荒坳。佛镫澹微明，隙光出林梢。栖鸟静相依，见惯亦安巢。何人炤无寐，夜声风雨交。  

屋梁饮初光，威仪照四座。一嘿念群生，山鸟已赓和。妙香清余声，朝气始无惰。梵辍鸟亦寂，树滴露珠颗。  

地僻心已远，澹然寡营欲。时听止观经，共此深密竹。浥彼林泉清，饮我僧饭绿。闲旷每白日，客至远尘俗。  

亭亭百年树，诸天密护计。本以侍庄严，因之覆甍欐。空凉浴佛顶，交枝云亦滞。上为风雨痕，下有龙蛇势。  

一泉为双井，双亭行人息。驳荦千岁苔，彼此无殊色。俯临披水容，曲堤影偏直。禅子坐无枯，隔竹日闻汲。  

夕阳有何意，欲说与开士。嵺嵺天外青，当窗一峰峙。真气晚益佳，赖此淡城市。归鸦向苍烟，将息复举翅。  

***宝剑篇***  

风胡死后失神铁，若耶谿平堇山穴。谁取荆轲一片心，融作鱼肠三尺雪。左蟠青龙玉错文，右蹲元豹珠环洁。代远苔荒蚀字痕，狱成冤沈霜欲折。开时但见土五色，把似众星俄失列。当时百链金液存，水火千年魂魄结。佩之衽带致雷雨，天人咫尺相提挈。飞行中夜千里远，疋练寒光河汉绝。神物出兴关世运，应指欃枪电扫灭。我欲赠人拭明月，走尽燕赵无豪杰。湛湛莲花归藏匣，雄雌相思声呜咽。  

***过徐介白斋中题赠***  

世乱君全福，清贫花一畦。山中逃禄母，树下灌园妻。节苦时贤恕，形疏里俗诋。闲门乞书画，桃李亦成蹊。  

***潘陆***  

潘陆，字江如，吴江人。明诸生。有《穆溪集》。  

***包惊几夜过***  

故人寒夜至，风雨暗东菑。不忍论前事，还同哭所知。住山多病后，学佛破家时。犹念飘零者，殷勤重有期。  

***同玉鱼过肇伯饮感赋***  

门前桥影漾江流，几度吞声哭故侯。公子苦饥还置酒，老夫向晚且停舟。百年天地倾朋党，十载逋逃任马牛。漠漠海云连朔气，又惊初雁过吴洲。  

***冷士嵋***  

冷士嵋，字又嵋，号秋江，丹徒人。明诸生。有《江冷阁诗集》。  

***寄刘令言***  

关河霜冷雁南游，云物凄凉属暮秋。万里飘蓬犹作客，三年戎马更登楼。艰难阮籍穷途哭，憔悴江淹去国愁。为报他山摇落尽，风尘惟有敝貂裘。  

***题妙高峰***  

天拔一峰起，波空四面开。江光浮岛屿，潭影浸楼台。折苇番僧渡，乘槎海客来。何须更壶峤，此地即蓬莱。  

***述怀与魏叔子***  

我有匣中琴，庋之高石壁。三年不一弹，祇为知音隔。偶尔忽逢君，开囊鼓在昔。上念羲农人，下念采薇客。雅曲不须繁，所贵深衷白。弹罢各无言，西看楚天碧。  

***郭开泰***  

郭开泰，字宗林，号罍耻，上海人。明福王时拔贡。有《味谏轩诗稿》。  

***寄衣曲***  

商飙落叶如飞燕，寒衣处处催针线。征夫一去未曾还，十载相思不相见。相见家乡讵有期，旧衣寄尽寄新衣。织成窗外三更月，缝就镫前半晓鸡。忆昔裁衣手腕轻，算来宽窄能相称。悠悠离别已多年，心意商量愁未定。定识腰肢旧日非，翦来那得更宽围。试把妾身还自约，嫁衣宽尽不相依。再四丁宁寄徒侣，愿见儿夫亲付与。泪痕滴上半成殷，到日开时应认取。吁嗟乎！王家多难为前驱，休说封侯志尚虚。又恐思家徒乱意，衣间不付一封书。  

***开岁往役海上暮春还时家更空乏赋此***  

劳苦三联月，还家忽暮春。庶人宜往役，吾道敢辞贫。未得销形影，何能作隐沦。桃源虚设想，莫认记为真。  

***宫月***  

宫分三十六，谁不是嫦娥。明月知人意，君王幸处多。不寒飘翠袖，如画彻清歌。借问长门里，逍遥步若何。  

***韩洽***  

韩洽，字君望，长洲人。有《寄庵诗存》。  

猛虎行苏郡故无虎，比岁数获虎，云自宜兴诸山渡湖而至。拟古乐府作《猛虎行》。  

虎欲异群虎，舍山而渡湖。自失险阻窟，讬身就菰芦。村落齐戒严，邻保相招呼。耰鉏代戈矛，勇锐当先驱。爪牙岂不猛，其如处世孤。奋斗亦良久，力尽乃告殂。锦斑毙野草，割剥无完肤。嗟彼田舍儿，曾非卞庄徒。何乃百兽尊，轻身死庸夫。万类固并生，所宅各有区。一朝处非据，適足亡尔躯。持此告群虎，毋若此虎愚。雄长山林中，贲育孰敢图。  

***铁马***  

急响中宵发，凌空铁骑行。不知风信至，顿使旅魂惊。当世正多事，吾侪方苦兵。那堪檐宇下，又作战场声。  

***铁曾***  

铁曾，字遵王，常熟人。  

***秋夜宿破山寺绝句***  

空庭月白树阴多，崖石巉岩似钵罗。莫取琉璃笼眼界，举头争忍见山河。  

## ●卷十六

***钱澄之***  

钱澄之，初名秉镫，字幼光，更字饮光，桐城人。有《藏山阁稿》、《田间诗集》。  

***田园杂诗***  

仲春遘时雨，既雨旋亦晴。百草吐生意，众鸟喧新声。纷纷群动出，各各有其营。孰是形骸具，而怀安居情。秉耒赴田皋，叱牛出柴荆。耒耜非素习，用力多不精。老农悯我拙，解轭为我耕。教以驾驭法，使我牛肯行。置酒谢老农，愿言俟秋成。  

今晨放大牛，水田调生犊。稚子原上呼，有客访茅屋。田乌噪正喧，招手去何速。念此为谁欤，有马又有仆。舍耕还入门，友谊素云笃。田潦湿我衣，泥涂霑我足，且为解袯襫，易我揖让服。故人持不听，讶我未免俗。呼儿出草堂，敕厨炊脱粟。我去送牛来，今夜留客宿。  

驾牛东皋上，有客问我经。我牛依田转，客亦随我行。请问大《易》旨，此理不易听。乾卦冠潜龙，遯世去其名。奇门称遁甲，乃能役九星。祇兹无首义，可农亦可兵。八卦周天转，六位以时成。时哉不可背，亦岂容将迎。朝为辇上客，夕为陇上耕。斯义如转圜，指出子应聆。顾客且安坐，吾牛不肯停。东园有嘉树，开花照昏晓。一为葛藟萦，遂使枝条槁。枝条既以尽，葛藟萦未了。我欲解其缠，轇轕死相抱。念此不能除，斩断乃为好。斩藤树亦伤，藤去树以保。今晨心目旷，宿秽净如扫。乐哉嘉树柯，且复惜其老。寄言种树人，此物去宜早。  

屋上春鸠鸣，田家穀始播。时雨催我还，倚锸檐前坐。牧童去未归，雨声听渐大。时雨岂不嘉，所虑老牛饿。自往唤牧童，牵牛入兰卧。我牛既以来，我锸行须荷。田畴及时治，况复雨初过。亦知冒雨寒，为农焉敢惰。  

春天不久晴，衣垢及时浣。身上何所著，敝襦及骭短。家人念我寒，一杯为斟满。酒满不可多，农事不可缓。奋身田野间，襟带忽以散。乃知四体勤，无衣亦自暖。君看狐貉温，转使腰肢懒。  

人生会有尽，行止非自由。止亦不可趣，行亦不可留。如何柴桑叟，汲汲为此忧。终年痛饮酒，冀以忘其愁。吾身听物化，化及事则休。当其未化时，焉能弃所谋。有子亦须教，有田亦望收。天心与人事，何息不周流。我不离世间，而愿与天游。焉能外亲戚，视之同聚沤。乃知黄老书，不如孔与周。  

***鸡鸣***  

冬已过半夜偏长，愁人不眠独在床。寒鸡拥翰不肯叫，老鸱得气山头啸。山头有虎伺人行，伥鬼骑虎学鸡鸣。鸡在墙根鼓两翅，欲鸣不鸣时未至。村南村北闻犬喧，鸡未三唱勿出门。窗前山鬼太无赖，低头树下学人拜。遥遥古寺打钟声，一声一拜声声惊。鸡鸣一声天下白，千状万态从此灭。  

***湖孰种菜歌***  

金陵城东湖孰村，中有隐者开平孙。通侯甲第今已矣，意气豪华无复存。开平去今凡几代，五王之后惟君在。往昔争言青门瓜，如今独数湖孰菜。问谁种菜满畦新，一家生计只三人。终岁把鉏菜畦里，妇能炊饭儿负薪。为君妇亦太辛苦，娇贵当年难比数。翟珈赐出小侯妻，珠翠裏成上公女。都人犹记嫁时装，如云妾媵烂生光。台前照镜轮梳髻，架上熏衣派管香。一朝散去竟何有，相对惟余双白首。早从府内厌笙歌，还向村中操井臼。村中井臼倚柴扉，卖菜还愁终岁饥。衣长不肯燃薪坐，十指侵寒绽故衣。东川子孙公主裔，妻孥行汲心常愧。闻说君妇尽伤情，无心更拟求奴婢。  

***梅花***  

何处花先放，向南三两村。未春天似梦，彻夜月无言。且喜昏鸦散，毋嫌翠羽喧。众芳久寂寞，赖汝照乾坤。  

离离压残雪，脉脉照溪滨。一任夜无月，何妨天不春。芳华凭俗赏，风味与谁亲。祇觉闭门后，徘徊似有人。  

***叶声***  

坠响空阶静，辞柯一叶乾。无风吹地走，不雨打帘寒。已觉扫堪惜，还怜踏欲残。掩门深坐听，山路正漫漫。  

***月夜过沈氏江楼***  

何处堪乘月，沈家楼最明。晚来江更大，秋到水初清。远火移时隐，孤舟犯夜行。市门催客去，早是起更声。  

***别孙不害途中有怀***  

出街别孙楚，驴背独成眠。客影瘦残照，人声喧渡船。鱼罾争闸口，牛路指墟烟。念尔柴关掩，初抄《秒水》篇。  

***暑中走椒岭省方氏姊示诸甥***  

十七年前椒岭路，短驴疑在梦中行。兵烽几度门无径，灵雨初通涧有声。牛屋半楹啼寡姊，蔬盘一夜费贫甥。老来万事心灰尽，益重人间骨肉情。  

***鸠兹酬张惕中***  

江头破衲少知名，脱粟亲炊见尔情。痛入箭创阴雨夜，梦回鼙鼓海潮声。国恩祇觉今生重，交道谁言乱世轻。传说敬亭曾卧病，又冲泥泞去宣城。  

***庐山***  

匡庐入梦已多时，乘兴先探绝顶奇。一路叶埋灵运屐，合山僧待子瞻诗。云铺半岭村犹霁，雨在高峰客不知。小竖暗携长笛至，拟登五老向空吹。  

***林古度***  

林古度，字茂之，号那子，莆田人。  

***入白门***  

白门迢递夕阳闲，千里闽天一日还。依旧客情无别事，逢人都问武夷山。  

***芳草***  

春风催百卉，草色遍相侵。到处没马足，有时惊客心。远连空汉上，寒漾碧波浔。独有明妃冢，青青恨至今。  

***过孔雀庵访辉上人***  

早岁闻初地，凌朝试远寻。依然一茅宇，宛在千竹林。芳草定时积，清池雨后深。对君论古迹，寂寞起幽心。  

***春夜同陆不淄尤时纯子邱兄赋新月***  

新月出东林，清光犹未深。依人一片影，孤客万重心。夜浅留余态，春寒助苦吟。梅花更幽绝，寂寂弄轻阴。  

***同宣仲鹫峰寺听秋莺***  

物候推移伤客魂，啼莺何意恋山村。不因落叶林间满，犹道啼春在寺门。  

***同诸子观潘稚圭中秘家藏米元章画楚山图鲜于伯机书游山诗记次曹能始韵***  

相过情不浅，好古意何深。况有图书乐，能胜丝竹音。光华陈白璧，珍重比南金。云树见楚色，诗篇闻越吟。神应游上世，客似坐寒林。竟日不能去，因之敦素心。  

***立春日过万松庵***  

万松通曲岭，残雪覆寒池。今日已春色，深山犹未知。  

***嘉善寺***  

古寺壑中好，到来真是禅。松声流夜雨，草色积春烟。钟仆无鸣日，碑残不记年。却因荒寂意，与客更留连。  

***桃花***  

几树桃花一色红，野人篱落见春风。种来无意看偏好，开到多时赏复空。可奈蝶蜂群采处，亦闻鸡犬数声中。曾宜潘岳《闲居赋》，别有芳名自不同。  

***刘城***  

刘城，字伯宗，贵池人。明诸生。有《峄桐集》。  

***查村***  

青山势欲行，其意乃自静。良苗气已新，而理未坚劲。败垣围古屋，贫氓实旧姓。当暑荫寒流，怡情亦济性。树密夏虫稠，可中日景正。  

***水涨***  

雷声起枕上，雨势欲拔屋。蛟龙一夜争，暴涨弥平陆。喧豗声未停，泛溢势相蹴。昨来一曲流，今苦倒群渎。气昏色正黄，意广情亦黩。因思古滔天，浩汗周林麓。观水气势奇，感事心魂肃。  

***涨后***  

朝来混浩势，我谓没陵谷。渐杀及午中，故道俄然复。逶迤意何之，湾流仍可掬。白沙被黄滓，量泥宁止斛。昨夜所至痕，指示颈犹缩。岸坼塍则崩，树倒苗亦覆。快意几何时，盈虚几已速。  

***秋怀***  

登丘一骋望，百感我心劳。天高有云征，气色但萧萧。念欲命半酒，四顾无同袍。鹰隼顺时击，豺虎尚群嗥。貙刘在古典，毋俾大猾逃。利剑不入掌，寒士安得骄。  

代谢成古今，荣悴如流屣。金飙从何来，著物成凋毁。阴生在午中，霜零由夏始。丰亨物忌靡，离明帝伤恃。衔辔一以弛，气势来诚驶。摇落日趋多，萧瑟不可止。  

莫羞贱与贫，带索歌常浩。莫忧渴与饥，餐菊粮堪饱。众卉泫然徂，鞠乃猗与好。百舌蜩螗天，蟋蟀俟秋慓。岂怨生身迟，笑彼争时早。秋气穷巷间，不叹东门道。  

梧桐凤所宿，鸢鹯不敢栖。蓐收一秉令，绿叶辞高枝。灵鸟既不至，百尺幹奚为。瑟琴娱世耳，不如委涂泥。夷仲自放废，守正亦知几。秋山有佳色，行歌宜采芝。  

***相公墩湖心寺示僧琦***  

廿年常住处，每到意能新。佛与人俱静，厨因客去尘。出林传梵放，登阁见车辚。弥望平湖气，双龛赞与旻。  

***答刘引之来问近事***  

莫放渔人入，谿山远作篱。邓冯谁命世，黄绮是吾师。华发短犹在，荒村春欲迟。寒梅开有日，折寄向南枝。  

***村居杂感用所南郊行即事韵***  

世绝麟游薮，余同鸠寄巢。畏人藏短发，问信断荒郊。度日薪如桂，全身藉用茅。归来就灯火，诗卷未容抛。  

屣重泥沾齿，风高雨欲沱。刑天方舞戚，蜗角尚称戈。群计田分耦，谁言海不波。荣期虽有乐，带索未成歌。  

***送麻天为还里***  

风雨飘摇已覆巢，遗雏戢翼敢譊譊。间关谒帝君亲事，变姓投人任侠交。无力运椎徒眦裂，有歌和筑未牙聱。欲为决策冯詹尹，知在全乾第一爻。  

***答孔仲石尚镛***  

《麟史》凋残文定亡，君家世学与谁伤。变名人自知梅福，守业时应属孔臧。世已衣裳忘楚楚，我今岁月去堂堂。贤昆洒泪骑箕后，莫问中原大小匡。  

***春日漫兴***  

真觉从前事事非，息黥补劓破重围。不求甚解书常读，亦欲无言麈岂挥。衣制水田领尚阔，冠裁竹箨发堪晞。欠申曝背茅茨里，惟待春深上钓矶。  

***寄沈昆铜***  

家瞰江流日夜驰，恩仇回首梦中悲。望门隔岁思张俭，复壁移时出赵岐。南渡只余花作曲，北来每听角横吹。故人寥落星辰在，劳尔临风劝酒卮。  

***题王公俨石泉***  

甘洁寒流滴沥来，石魂冰魄绝纤埃。莫将一勺通渔棹，才到人间不复回。  

***许友***  

许友，字有介，又名眉，字介寿，侯官人。有《米友堂集》。  

***忆秋夜听客弹琴***  

去年秋夜半，置酒高登临。萤火照金井，潭光映素心。风寒生古树，脱叶如微吟。眠鸟不成梦，偷作三两音。秋色入衣履，白月穿疏林。相对有古意，深幽归枯琴。  

***画湖西谢评事宅***  

先生之官轻如纸，先生之名长不死。欹斜一屋傍芦花，两扇柴门面湖里。樵歌渔曲来朝昏，雨月风烟无间止。四时有客至湖中，便道竹边评事里。予今欣慨念先生，画此茫茫一湖水。  

***从雪溪来磐谷***  

抱此幽闲福，沿山问路行。连朝居佛寺，到处有泉声。麦穗垂肩重，松针压鬓清。愿将卜茅屋，工课并农耕。  

***斋居喜雨***  

细草如孤岸，春船系碧桐。晓晴山梦里，残月柳丝中。佛古人心寂，阶荒鬼语工。通宵煨药饵，瓦灶火犹红。  

***园居即事***  

朝起开帘望，竹烟入古听。柳樊低瓦绿，山补矮墙青。蓄药先知病，藏茶不为醒。晚来农事急，日上稻花亭。  

***晚泊瀛田***  

片棹以迟胜，风轻波复微。野烟依树合，沙鸟贴江飞。人语孤乡近，郊镫岸店稀。记程今夜始，一宿在鱼矶。  

***神光寺看碧桃花***  

城头二月绿苔侵，为讯桃花野寺寻。半树香分疏竹影，数株白近古松阴。蝶心荡漾春高下，鸠语浮沈雨浅深。蔬筍偶然无酒禁，醉归清梦恋空林。  

***读书夜静闻钟声从白月来***  

石楼隐向日云封，知在岧峣第几重。残夜读书人未卧，万山明月一声钟。  

***春日园居***  

两树松涛酿细风，数竿青竹石桥东。午眠方足新茶苦，啄木声移嫩叶中。  

但得幽居草木安，小园数步较能宽。芭蕉叶下闲来往，一卷残书断续看。  

群花下土在清明，菊种分苗著水轻。还见荔阴颓瓦里，乳鸠傍母习春声。  

***纪映钟***  

纪映钟，字伯紫，一字檗子，号戆叟，上元人。明诸生。有《戆叟诗钞》。  

***乌龙潭***  

龙潭禁城内，虽小亦巨泽。窅然处西偏，远如避世客。古观晋唐遗，名园隆万宅。宜雪再宜雨，宜隐亦宜谪。松涛白日飞，荷叶远天碧。在昔中丞公，学佛竖铁脊。弃家入无生，放生意成癖。鸟影摩天空，鱼弄波声湱。汪汪千顷陂，积鳞恒触迫。巨舸载沈江，生意取相適。老僧咒喃喃，永断刀砧赤。讲艺集诸生，贤豪尽前席。微言飒然来，如霜面皮掴。高格离人群，真风慑蛮陌。叹息斯人亡，澄潭空日夕。  

***雨夜强饮***  

强饮如无事，忧心切鼓鼙。浊河平地坼，悬磬万家啼。问俗牛哀虎，谋生属国羝。一灯如雾里，不寐听鸣鸡。  

并州连夜雨，秋水涨汾河。万岭交阴气，孤城俯白波。乡心惊觱篥，驿使阻盘陀。霜令边庭早，清商入浩歌。  

***西轩为邱季贞题***  

楚州秋色在城西，千树梧桐晚雉齐。乱后自余明月好，霜前仍有子规啼。连山送客悲芳草，向晦斋心对碧溪。十笏一轩书万帙，苍云深隐凤雏栖。  

***金陵故宫***  

朝出天津桥，浙浙水带索。暮行清溪滨，马溲乱芳屩。陋巷犹居人，宫墙窜鼯貉。云是故宫道，败堵仍未垩。恭惟全盛时，皇居壮京雒。真人起淮泗，一剑驱沙漠。神鼎定金陵，卜世过岐毫。刘基相涧瀍，王宋陈方略。粉雉包山川，芳湖填燕雀。南面园丘坛，背枕钟山薄。邓林采楩楠，越裳贡丹雘。巍然未央成，万户千门落。阁道钩枪棓，斗勺抵龙角。玉堂翥文鹓，金吾仗神犦。赫赫武库藏，赤电霄煜。翳然紫御深，琅玕朗<羽訇>翯。皛皛蓬莱波，的的芳菲铎。绣闼秘椒图，雕栊镂鸑鷟。经营追灵沼，花鸟匪艮岳。蒸士缭垣墙，利锥不能斮。延袤万丈余，坚比南山硌。鸾辂参陈章，麟台画魏鄂。日御奉天门，虚怀问民瘼。鱼服求蔀檐，虓怒断鲸鳄。宵深不遑寝，一事古今酌。孤三卿备九，郊藩教胄学。灿然钜典章，万禩尊严确。有道字四夷，宸居磐石荦。日月光门庭，关河自锁钥。予夺成春秋，喜愠关露雹。栉沐诚艰难，金汤实天作。一传用方黄，儒术翊文弱。制度改周官，桐封背汉约。佥谋专赵括，不忍诛晁错。未报吴宫秋，皇孙燕来啄。十族魂惊天，瓜蔓血盈壑。养士三十年，报主良谔谔。英君自待边，明堂建龙朔。新宫既峥嵘，故宫自寥廓。新宫北极高，故宫新草绰。宝训蛛丝沈，金根苔卧拓。罘罳彫翠华，榜帷乾蕙药。阴凝黄屋霜，愁洒禁林箨。尚念高皇功，龙颜俨元幕。温凉虔鼎俎，节候陈精臛。醇酎屠苏窨，新<米皇>石泉瀹。白头老中官，玉带花锦襮。躬亲执扫除，启闭专掌握。沟水细涓涓，宫云淡漠漠。仿佛燕支痕，隐约炉烟袅。甲子五经过，栋础半摧剥。流寇恣披猖，长安焰天焯。忧勤十七年，社稷死无怍。新宫既沦陷，故宫剩榱桷。四方摧心肝，帝子还飘泊。二三黄发人，忧思席不著。田鲍鱼菽闲，水火殷殷搏。黄门拔剑起，外恃罴虎彍。中宵策始定，缟衣迓素幄。百辟朝行在，草创安俭约。遂有豫章材，涌地就绳削。厥惟五色土，启窖皆型煿。于时望宣光，万姓咸呼跃。故宫几兴矣，黄发咨筹度。自从贵阳相，怀宁墙壁讬。燕山出总师，钦案大翻駮。丑逐刘张徐，高姜继去阁。朝纲武臣典，密疏渎且数。楚竖竟指戈，妄言君侧恶。尽撤淮淝兵，穴斗西南角。僵尸塞洪河，肝脑江流浊。泽清倒戈来，天堑一筏缚。镇兵鸟兽散，定南颈贯锷。悄然如无人，江山静濯濯。左贤居深帷，浴铁满城郭。移民安部曲，筑堵御侵掠。日闻故宫声，丁丁勤斧凿。一木疲千牛，石走万车脚。故宫遂荡然，旷莽驰飞駮。谁问荆棘驼，空怜腐草爝。欻兴垂亡时，此理似难觉。譬如将烬灺，欲烬还一爆。举首瞻故宫，故宫成汙泽。大哉高皇功，废兴岂关若。野人近宫住，廿年悲落魄。出为露肘行，入不饱藜藿。皇皇丧家狗，栗栗入市玃。掩涕急前趋，蹒跚类羁缴。复见钟山云，矗矗芙蓉萼。映日布灵旗，随风过五柞。松栝虽尽髡。意象逾磅礴。烨烨龙凤章，未是虎豹鞟。夜萤群鸟惊，朝卷千峰蠖。焜煌金简书，缥缈神仙籥。幽兰终岁芳，甘磵寡沍涸。埋金累嬴秦，秩望匪庐霍。六代不敢陵，蜡屐名贤著。香埋宝志棺，雨蚀萧公镬。苍苍齐梁寺，至今存遗踔。山貌一朝童，山藏万古橐。浑沦元气中，四时备凉熇。《麦秀》我吞声，髯攀谁冥格。{疒心}{疒术}聊咨且，惨澹还矜愕。吟罢故宫诗，愿化钟山鹤。  

***送徐合素之甘州***  

阳关西出草萧萧，长夏焉支雪未消。名士兵闲徐孝穆，将军天上霍嫖姚。云横赤水调生马，风急黄沙落皂雕。应是太平无外日，翩翩彩笔重题桥。  

***答剡溪瞿菴上人次韵***  

时事年来不必闻，长林片影日怀君。斋厨澹泊收黄独，松壑参差养白云。江上梦回南浦月，天涯人老《北山》文。精蓝近处前贤宅，流水淙淙送夕曛。寺近郗嘉宾宅。  

***雨雪书怀***  

号风响四檐，孤灯耿深夜。淙淙雨雪交，魂梦<口答>焉咤。形情不相识，苦乐谁复借。鸿濛蓬云将，携手观元化。  

安得草草屋，数间傍林渚。老梅粲前庭，修竹荫后圃。置此易朽躯，消磨即次旅。藜藿大布衣，幽潜失寒暑。日对忘机人，歌呼相我汝。不探虎穴腥，何必狙公芧。老矣志不遂，尘嚣当古处。  

埋忧何地好，惟有摄山岑。渺渺衣带水，一苇快登临。山僧虚石塔，高士弹素琴。泉飞古松颠，钟落寒磵深。自然闻见黜，亦使须眉森。隔江聊怅望，恍惚迦陵音。  

尘壤何茫茫，突梯与滑稽。君子抱志节，斋居筮逢睽。操弧不可张，折牙守稗稊。长喑友子光，省烦学尸黎。兰茝季虚谷，鱼鸟乐回溪。徜徉庶所惬，物论谁能齐。  

***十五六行赠玉式***  

忆昔与君十五六，我裹缊袍君奇服。相逢各不问苦愁，尚论渊玄瞪双目。读书祇恐后古人，著作等身恒不足。横笔直扫千人废，上溯羲轩下周穆。或忌或怜曾莫知，快意在胸心槁木。看山即行数十里，一醉三日常不起。有司督试逡巡来，西抹东涂荐冠喜。自视一第如探囊，致君尧舜平平尔。华阳道上携两仆，二十余年驴尾秃。明远楼前科跣行，心肝呕尽刘蕡哭。文章既与世变更，天地都如浪翻覆。而我安能与之随汩没，忧从中来不可掬。君茹荼，我啮蓼。君挝鼓，我击筑。斗酒难浇心曲愁，高歌偶当穷途哭。当时岂意贱如此，道旁偃蹇避朱紫。骄人自昔笑劳人，周士安能学秦士。祇合深山大泽披发掉臂闲游行，万壑松声涤心耳。绿萼梅，千叶杏，银瓶细挽双鬟靓。中秘书，万言策，南朝天子动颜色。君所有，我所无。君较菀，我较枯。我不问天，天胡为乎？嵩阳玉女峰，太华希夷庐。一片月，万古居。肉芝红类小儿掌，石英绀比千芙蕖。食之天地寿与俱，君若能来莫趑趄。噫嘻，君若能来莫趑趄。  

***真州渔父歌***  

真州渔父艇十尺，日月维舟汀草碧。看尽江南一片山，往来只在菰芦间。短布为衾瓮作枕，卧对桃花万株锦。笙歌响静罗绮间，明月当头举杯饮。渔父十年江上渔，江上渔人识面疏。有时得鱼还自放，心同流水归空虚。  

***余怀***  

余怀，字澹心，别号鬘持老人，莆田人。有《味外轩稿》。  

***褚河南书枯树赋歌为孝升作***  

凉飙飒飒山鸟呼，丹青满堂招酒徒。烟黄露白木叶下，芙蓉昼泣三千珠。主人好客思芳草，金镫玉案供潦倒。湖海风尘浊酒杯，江南杨柳新亭道。昨夜枫林叫凤凰，朱帘宛转明月光。庭梧欲作潇湘雨，岩桂先催建业霜。床头鲛胎泻秋水，寸丝尺绢云霞起。就中一卷索题诗，六朝词赋初唐字。平生萧瑟庾子山，婆娑《枯树》动江关。树犹如此嗟何及，繁弦急管天应泣。临池者谁褚潭州，诘倔瘦健拔老湫。银钩铁画更妩媚，行间自带英雄气。当时欧虞八法工，文皇睿赏君臣同。岂知牝晨乱天纪，须眉竟向蛮烟徙。好书此赋十本余，汉南摇落增欷歔。古人气韵今人得，咨嗟坐卧忘头白。今宵沈醉太常斋，飞笺擘轴皆奇才。嗟余坎壈填沟壑，十年梦到屏风脚。哀歌夜半风雨来，凄怆江潭泪双落。  

***和杨炯伯见赠***  

种瓜何地是青门，愁见濛濛八表昏。芳草故乡春闭户，落花寒食夜开樽。荒鸡鸣处谁能舞，旧燕来时我尚存。雨后不知山径滑，迟君双屐印苔痕。  

***谢公墩***  

商卧东山四十年，一堂丝竹败苻坚。至今墩下萧萧雨，犹唱当时奈何许。  

***孙楚酒楼***  

江南城西酒楼红，无数杨柳迎春风。孙楚去后李白醉，千年不见紫髯公。  

***雨花台***  

雨花台上草青青，落日犹衔木末亭。一线长江三里寺，千年鹤唳九秋萤。  

***劳劳亭***  

蔓草离离朝送客，骊驹愁唱新亭陌。夜深苦竹啼鹧鸪，空帘独宿头皆白。  

***登卧龙山***  

薄暮登山阜，寒烟带雨痕。竹梢三里寺，桑叶几家村。远浪摇江岛，长芜入县门。旧时王谢宅，今日只啼猿。  

***高楼对酌怆然有思***  

建业千尊碧，不知春复秋。平生惟独往，兹夕喜同游。天地心归处，古今人倚楼。名山支手板，百尺听江流。  

***远游诗***  

衡岳闲游遇懒残，至今煨芋未曾餐。山人何事轻衣紫，笑绝桐江一钓竿。  

纷纷花柳映沙堤，岂有千金购马蹄。痛哭江陵张相国，孤坟犹在洞庭西。  

一杯江水谢东山，赌墅萧萧浑是闲。莫怪老僧频捉鼻，也曾谭笑到人间。  

***雨中集饮周忠介公蓼庵与如须怀旧作***  

云旗一片绕西台，铁笛横吹第几回。茂苑花开堪过日，寒山钟断好衔杯。雄心视辙收三败，老泪冲河赋《八哀》。怅望美人临北渚，自骑天马渡江来。  

***徐延寿***  

徐延寿，字存永，闽县人。明诸生。有《尺木集》。  

***登幔亭峰***  

孤峰矗云起，千仞何岧峣。峰巅平若砥，满地皆云苗。王子昔张帽，曾孙宴通宵。千人布瑶席，万丈横飞桥。我来访奇迹，本为山云邀。晴云生杖底，咫尺通扶摇。俯仰天地窄，鹤驭安能招。人间信可哀，曲罢风萧萧。  

***五老峰后万松坪***  

浓翠侵衣冷，回环种万松。中间无别树，前面是何峰。林密遥藏寺，山深晚听钟。半空云影散，青吐五芙蓉。  

***建州符山寺别楚黄樊山图***  

共借僧寮一榻眠，离家愁说两经年。断云古驿过樵水，凉雨孤舟忆楚天。千里别情芳草外，五更残梦落花前。城南歌舞今销歇，又见关山月上弦。  

***暮过燕子矶***  

冯夷吹浪啮山根，云树千重暗白门。旧垒尚闻双燕语，空江曾见六龙奔。杨花暮雪行人路，杜宇春风古帝魂。扣枻中流频唤酒，客情难遣是黄昏。  

***南归渡扬子***  

浩浩悲歌击楫声，瓜州镫火聚寒城。空言天堑分南北，不使中原罢战争。漂泊孤身衣有泪，兴亡终古水无声。惟余两点金焦在，日见潮痕落又生。  

***霖臣过绿玉斋同克张小饮***  

柴门雨歇履声闻，径草春香尽种芸。绿醑花前消永昼，白衣天外看浮云。三人入座无残客，终日开窗有此君。芳草不堪怀远道，梦中金虎阖闾坟。  

***法海寺访空上人***  

随身瓢与笠，此外更无余。懒补破衣著，爱寻贫寺居。香厨三顿粥，石榻半床书。日见禅窗下，甘蕉日渐疏。  

***高兆***  

高兆，字云客，号固斋，侯官人。明诸生。有《固斋集》。  

***荷兰使舶歌***  

乙巳冬十月，铃阁日清秘。抚军坐筹边，颇及荷兰事。幕下盛才贤，共请窥其使。连骑出城隅，江声来漰濞。横流蔽大舶，望之若山坠。千重列楼橹，五色飘幡帜。飞庐环木偶，层槛含火器。画革既弥缝，丹漆还涂塈。叩舷同坚城，连钅巢足驰骑。伫立望崇高，真非东南利。某也亦宾客，缒藤许登跂。番儿候雀室，探首如鬼魅。摄衣升及半，火攻炫长技。烟雾横腰合，雷电交足至。译使前致词，此其事大义。其上容千人，方车矧并辔。其人各垂手，周行若沈思。中央匮指南，枢纽浮天地。铁轴夹其间，凌云百丈植。七帆恒并张，八风无定吹。沓施如网罗，坐卧引猿臂。下观空洞底，委积于焉寄。悬釜炽饮食，戴土滋种莳。但可叹博厚，安能测远邃。舶师亦国臣，逢迎慰临莅。坐我卧榻旁，氍毹足明媚。雕棂障玻璃。悬桁垂卣觯。发笥云葡萄，洗盏注翡翠。高泻成贯珠，传饮劝霑醉。银盘荐瓜蔬，风味颇浸渍。岂欲倾其酿，因之穷审视。明明簪笔边，半卷有文字。绘事江海迹，水道可太备。岛屿分微茫，山川入详委。观图见包藏，宁惟一骄恣。上马大桥头，目送增忧喘。呜呼通王贡，讵可忘觊伺。周防勿逡巡，公其戒将吏。飏去势已形，礼义不足饵。  

***吴嘉纪***  

吴嘉纪，字宾贤，号野人，泰州人。有《陋轩诗》。  

***吾庐***  

吾庐清谿中，年久半倾圯。圯者不复问，存者还欲倚。老梅共横斜，撑拒临流水。有客念倾颓，赠粮令葺理。负戴骇邻人，升斗分匠氏。仍缺石与木，来朝卖一豕。力作何纷纭，痴儿间老婢。窗牖次第明，巷径复委委。家人意颇贪，指点旧基址。乃欲典衣裳，更求广居止。微笑谓家人，户外寒方始。且留此隙地，以待春风起。我自荷一锄，种菜柴门里。  

***送人归黄山***  

入云山路碧重重，归去追随石户农。几亩秫田今有主，一间茅屋在何峰。烟崖芝草衰年采，雪岭人樵落日逢。怅望浮丘踪迹远，链丹台上倚青松。  

***僻壤***  

僻壤无春至，安知春已残。海云千里黑，塞雁一声寒。老去谋生拙，时危作客难。直西是乡路，日日出门看。  

***内人生日***  

潦倒丘园二十秋，亲炊葵藿慰余愁。绝无暇日临青镜，频过凶年到白头。海气荒凉门有燕，谿光摇荡屋如舟。不能沽酒持相祝，依旧归来向尔谋。  

***玉钩斜***  

莫叹他乡死，君王也不归。年年野棠树，花在路傍飞。  

***新仆***  

语少身初贱，魂伤家骤离。饥寒今已免，力役竟忘疲。前辈亲难惬，新名答尚疑。犹然是人子，过小莫愁笞。  

***送王黄湄之海陵***  

是我还家路，扁舟汝独行。千人初短气，去国各含情。海水孤城暗，霜风一雁鸣。此乡称僻壤，谁更识虞卿。  

***送程翼士***  

出城江水大，雨歇开夕阳。程生携妻子，归去东台场。轻舟入浦烟，风起芙蓉香。去者方愉悦，送者忽徬徨。宿昔旧茅屋，与君同一乡。海潮漂里巷，亲友半流亡。家有卧病妻，秋月夜正长。荡子贫不返，望望涕霑裳。  

***夜发***  

田家夜收稻，吾亦適江关。灯火远相映，去留俱不闲。水喧仙女庙，月上谢公湾。一路饶风景，扁舟任往还。  

***辛亥孟夏二十八日三兄嘉经归葬东淘***  

二兄呼五弟，荷锄随我发。尔我将老死，应收三弟骨。行行见废墟，荆棘何翳郁。饥鸢啄貍骼，野蔓牵人膝。二十八年来，始有家人迹。朽榇在何处，形骸杂土木。肢体拾容易，砂砾乱爪脊。拨剔到天暝，全躯乃无缺。鸣呼甲申岁，兄祸生仓卒。身饱强横手，命尽少壮日。官长来相视，行路色惨戚。磊磊仇人头，指日白刃割。哀笳忽四起，铁骑来万匹。野积战士尸，城流杀人血。群凶出狱门，亦各操鈇钺。依倚猛虎区，见者咸竦栗。饮恨归去来，待时卧蓬荜。次男名瑶琴，襁褓兄爱惜。众谋立为嗣，此支庶不歇。四岁离所生，命仰伯母活。不悟大人心，怜女不怜侄。绮襦拥外孙，儿也足无袜。弱肤受风霜，氋发丛虮虱。惫极走还归。持抱生母泣。我时实贫窘，寸心与谁说。今年儿齿壮，摧残膺疢疾。媒妁不议婚，徭役长被责。敢望吾宗大，仍愁兄祀绝。冤魂久飘零，今日就窀穸。薆薆乡树近，沃沃水茭碧。死者抱痛眠，生者吞声哭。报仇事已矣，斜阳遍阡陌。  

***送江健六之长洲钱塘***  

长歌去路遥，遥遥去何处，枫桥与断桥。两岸梅花五更月，布帆吹去风翛翛。啸傲山水前，岂遂称豪贤。豪贤举动笑腐儒，饮酒纵博胆气粗。朝出赴急难，夜归提头颅。一旦功成不受报，有时义在仍捐躯。不然潜生至老死。结屋种树临江湖。雨晴放艇随渔父，客散分餐饲鹤雏。君不见吴要离，宋林逋。  

***吴苍远邀过野竹居***  

老叟卖茶处，麦田飞野鸡。篱边江岫近，屋后竹林低。过雨阴如水，闻雷笋出泥。山泉煎欲熟，入座听莺啼。  

***舟中寄怀吴去疑***  

不见江南人，遥望江南云。后云气光晶，前云行逡巡。逡巡行复止，依依如恋群。物态有如此，余益思故人。夕风吹浦溆，野色迷我津。凫鹥各有类，孤舟欲谁亲。唯有枫林下，潮声渐渐闻。  

***寄答席允叔***  

淮濆海浦路迢遥，记得兰舟系板桥。多少离忧人不见，鸠鸣桑柘雨潇潇。  

***我昔***  

我昔客途逢败兵，弓弦旆影风秋鸣。残骑如狼散草莽，居人杂兔奔纵横。渔船贪利夜卖渡，金大乃许载人去。暝色潜行曙则隐，口乾肠饥我能忍。  

我昔携家亟逃难，海云霮昼昏宴。野空蹄响贼马近，我船欲速行转慢。须臾燔烧闾里红，风漂船入芦港中。芦叶菰叶蔽男妇，引衣掩塞啼儿口。  

我昔兵过独还家，畦上髑髅多似瓜。鸭毛满蹊旧狗死，篱菊自放霜中花。天南伯兄天北季，惊魂弃绝故园地。又闻土贼聚稍稍，细雨夜啼九头鸟。  

***卒岁***  

履冰返故里，倦身获稍闲。村墟多积雪，凛凛生暮寒。乌鹊亦怀栖，各认旧林还。车辙复谁顾，诗书聊自看。维庐则有堵，维井则有幹。老年逢卒岁，布褐无一端。晚晖檐下来，梅影落我冠。家人进箪豆，肘见容色欢。借问何为尔，门外追呼宽。  

***夜发***  

客意急前路，中宵刺小舟。寒潮随棹去，明月有声流。袱被裹诸子，梦魂围一愁。鸡鸣霜满岸，莫辨古扬州。  

***陶澂***  

陶澂，字季深，一字季，号昭万，宝应人。有《湖边草堂集》、《舟车集》。  

***游香岩寺***  

取適向林麓，渐闻花气香。沮洳细路侧，宛转临春阳。诸峰纷来前，杖策依重冈。俯视见虎迹，殷忧何能忘。同怀二三人，为我携酒浆。念兹最初地，努力风磴长。  

披榛造幽微，转侧信险绝。天风振衣袂，阴磵依冰雪。苔生佛堂下，净影映眉睫。山僧归无期，晨夕梵呗缺。吁嗟末法法，象教殊未灭。何人开溟蒙，特具广长舌。  

***泛舟经岳阳长沙***  

春江北流日西匿，系景割波留不得。道傍赤岸今为墟，霸业何人更相忆。昨宵急雨来自东，巴陵远树烟空濛。湘娥染黛几千岁，朝暮只临明镜中。柳生井边没芳草，依然昔日相逢道。音沈响逝天茫茫，愁见白波吹浩溔。船旗不定南风旋，寂寞一声闻杜鹃。  

黄芦岸侧黄陵下，雨湿天低水交泻。灵旗暗逐往来风，人间那识苍梧野。倾心奉君无二心，抚弦断绝悲人琴。相望不尽泪中血，零落可知湘水深。湘东更有蒙谗客，憔悴千年滞冤魄。  

寒星摇摇天上明，回环下应十二城。洞阳石乳皆云英，有人饵之蹈日行。日边渊旋城下水，可怜荡景春山是。岳灵南去千万里，青霞一片飞初起。旧寺销亡今几年，螺书秘记鸿濛篇。阴虫古苔蚀不尽，六丁夜护蛟龙缠。苍筤谷口云气鲜，此中岁月容高眠。  

***登恒山***  

恒阳地与塞垣通，山脉纡回指大同。黑雾不消阴磵雪，翠微时下石坛风。燔柴有制存周典，持节无人出汉宫。幽缈岳灵何所寄，岿然碑版覆苔红。  

不尽浮云起北隅，离离城郭望中孤。荒原白草还今古，战骨青磷半有无。委伏万山连抱犊，巑岏一道隐飞狐。凭高莫问探符事，昔日嬴秦亦已徂。  

***故宫词***  

慈宁宫禁老莓苔，元日惊传法从来。上下隔帘遥拜毕，六龙飞辂一时回。  

***龚贤***  

龚贤，又名岂贤，字半千，又字野遗，号柴丈，江宁人。有《半亩园诗草》。  

***扁舟***  

扁舟当晓发，沙岸杳然空。人语蛮烟外，鸡鸣海色中。短衣曾去国，白首尚飘蓬。不读荆轲传，羞为一剑雄。  

***饮徐氏园***  

春来无此日，午过尚如朝。水气亭三面，城阴柳半腰。清歌连白舫，长笛隔红桥。最是欢娱地，年华觉易消。  

***晚出燕子矶东下***  

江天忽无际，一舸在中流。远岫已将没，夕阳犹未收。自怜为客惯，转觉到家愁。别酒初醒处，苍烟下白鸥。  

***程邃***  

程邃，字穆倩，号垢区，江宁籍歙县人。明诸生。康熙己未举博学鸿词，不就试。有《会心吟》。  

***从龚孝升先生联船淮阴赴司马理颀公招***  

元礼陈宾盛，谁方雪夜舟。相思千里驾，吟弄五湖流。分食通心醉，飏帆疗客愁。景移云日好，动息一江鸥。  

***过万年少隰西草堂***  

值得渔夫棹，江梅隐雪津。黄河冰腹厚，白草马蹄春。既释隆中业，还为川上人。友生难解事，往行不须论。  

***戴本孝***  

戴本孝，字务旃，别号鹰阿山樵，和州人。有《前生》、《余生》诗稿。  

***自题画诗***  

丛薄何蓊藏，乔木无余阴。斧斤向天地，悲风摧我心。不知时荣者，何以答高深。  

燔柴今已废，岳灵杳何讬。白云来洗崖，有额为谁斫。涛声听松崩，响逐龙湫落。  

何处无深山，但恐俗难免。一心溯真源，千载不卷转。扁舟弄桃花，此兴自不浅。  

草木亦争荣，攀援与依附。凌霄桑寄生，滋蔓尚可惧。惜哉不防微，良材化枯树。  

坐爱柴扉外，林阴满钓竿。葭昏烟棹湿，谿落水舂残。不是沧波客，前津问好难。  

***戴移孝***  

戴移孝，字无忝，和州人。  

***石城乐***  

双桨渡桃叶，随欢望夫矶。催送来秋浦，夜夜听猿啼。  

雨落不上天，瓶坠已入井。还欢金错刀，割断辘轳绠。  

***方文***  

方文，又名一来，字尔止，一字明农，桐城人。明诸生。有《涂山集》。  

***单质生见访僧舍并惠三忠集答此***  

高树引秋蝉，空梁逝春燕。昨宵微雨集，重阴满僧院。之子一来过，羁人共谈宴。秀采本沦漪，腴词复菁蒨。内秉金石姿，匪直情婉娈。稽古式芳躅，怀忠耿遐眷。下上汉宋书，独怆武侯传。烦冤痛鹏举，轗轲钦履善。流览未及终，风徽宛可见。汩余有同心，参差泪如霰。  

***癸卯三月十九日润州客舍同潘江如小饮述怀四十韵***  

与君定交初，乃在乙酉春。是时杨贵竹，开府京江滨。其性颇好客，客来多俊民。史邢暨万宋，才华更清新。日夕造君庐，披豁任天真。君尤笃爱我，相对但含颦。私忧南国乱，汲汲谋隐沦。遥指莺脰湖，水乡风俗淳。从无兵燹患，乐彼渔樵人。三月十九日，先皇之忌辰。同登北顾山，仰首号苍旻。野老或见怜，朝士反见嗔。俄而江北岸，鼓角声振振。君先挈妻子，湖村依所亲。我亦携小妇，追随为比邻。此地既幽僻，可以长垂纶。君复有远图，舍我游越闽。三岁始归来，道路罹百屯。我適无所为，卖卜润城闉。一见喜欲狂，茅屋共宵晨。曾将卖卜钱，买酒醉千巡。无何江上别，东西各风尘。弹指十二年，迥若吴与秦。己亥黄河边，邂逅疑有神。因过范生宅，连床话经旬。赠答非一篇，相期保松筠。别后又五载，闻君家益贫。田园被侵夺，赋税犹在身。寄居荒山中，妻子行负薪。癸卯春三月，京江重问津。维舟即相访，奇穷果无伦。颠毛种种白，颜面黑且皴。破帽与敝衣，何减百结鹑。况当十九日，言之鼻酸辛。仍往北顾山，乱石迷荆榛。旅人不敢上，一恸何繇申．是夕返我寓，呼童采江蘋。取酒酹灯前，心曲难具陈。回思廿年事，惘如梦中因。夜半作此诗，龙锺泪沾巾。  

***韩侯儿***  

韩侯之族世所悲，韩侯有儿人莫知。我今痛饮淮阴市，请为君歌《韩侯儿》。侯昔锺室衔冤日，小儿三岁谁能匿。有客毅然窃负逃，密以情探萧相国。相国闻之惊且忧，为言关陇不可留。作书授客使入海，南粤赵佗堪与谋。赵佗夙与萧韩善，养儿成人延一线。去韩之半改姓韦，子孙渐繁满乡县。因之世世为土官，魏晋以后休隐瞒。萧相前书赵王册，刻诸金石永不刊。韩襄毅公曾有说，乍闻此事叹奇绝。其客姓名虽不传，自与程婴比风烈。钓台之下淮水奔，我来泊舟先怆魂。千古英雄有本色，死生贵贱何足论。要知吕亡汉亦灭，韩侯血食至今存。  

***赠汤岩夫***  

今人读书不识字，下笔淆讹十三四。许徐训诂自分明，争奈人都不省视。昔者吾友戴敬夫，磨砻字学天下无。予少窃闻其绪论，虽知梗概心犹粗。中年奉教萧尺木，尺木篆隶精且熟。每与予言辄终夜，字学稍知其节目。平生结交多俊民，此道茫昧恒失真。何期晚遇汤元翼，奄有二子成三人。犹记鲁江同作客，颇领微言恨匆迫。别来十载梦魂劳，老去重逢须鬓白。闲时缓步过吾庐，相对惟应话六书。秦汉晋唐体多变，那能贯穿为发摅。当时戴萧所未悉，今日询君得其实。我亦著书曰蒙求，乞君釐正方成帙。  

***桃花潭短歌***  

桃花潭中春水深，桃花潭上春云阴。云阴不见古人面，水深曾照古人心。如何李白汪伦后，云水荒凉直至今。  

***题屈翁山诗集***  

《周南》存《汉广》，谁谓楚无风。尔祖《离骚赋》，人言《小雅》同。本支犹未坠，艺苑复称雄。千古沅湘意，今归五岭东。  

***送朱子葆归嘉兴***  

孤飞越鸟恋南枝，白草黄花客去迟。小阁共眠秋雨夜，危樯独挂晓霜时。狂歌一曲愁先结，痛饮千锺醉莫辞。门外江风复江水，解维何处寄相思。  

***喜槁木师至***  

闻君春到石头城，将妾和儿赠友生。此事太奇终有悔，天恩难断可无情。既归白业家何定，欲返黄州路未平。江上故人多古义，东郊应与结茅成。  

***上云居山***  

云居去地三千丈，缥缈真为云所居。却讶峰头多畎浍，宛然天半一村墟。栴檀况有神宗笔，贝叶曾分御府书。僧老不知陵谷变，向人犹说旧皇舆。  

***寒食日饮酒家***  

江东又是禁烟节，郭北无非上冢人。久客未归缘世难，旧交相见独情亲。水边亭榭多春酒，花下衣冠剩逸民。不分青青垂柳色，欺吾斑鬓渐如银。  

***夜坐***  

残暑不成眠，一夜长数起。山深月色高，坐看松阴徙。  

***丁之贤***  

丁之贤，字德举，建宁人。有《丁布衣诗钞》。  

***晓度沙苑怀华州诸社***  

茅屋晨鸡早，征骖背华城。平沙含月迥，远火杂星明。地瘠人烟冷，山空落叶鸣。凄然怀旧社，回首晓云生。  

***暮春新霁王瀛州杨海鹤张信我见访***  

晓气岚光欲湿衣，柴门独立趁晴晖。桑林风暖鸠声急，芹径泥融燕影微。半亩绿阴怜树合，一帘红雨惜花飞。颓然拚醉邻家酒，稚子新挑菜甲肥。  

***高国定***  

高国定，字一甫，古田人。明贡生。有《雪涛集》。  

***西山***  

流风回雪掩晴沙，寒拥西山处士家。前路曦微消不尽，有人踏去问梅花。  

***季步騧***  

季步騧，字子尾，号尾孙，无为人。明诸生。有《懒蚕居士遗稿》。  

***秋夜***  

屋角隐晴月，雨叶含金光。空堂虚无人，蟋蟀鸣长廊。露草委砌乱，竹风虚檐凉。秋色已不浅，菊英犹未芳。美人惜时景，深夜徒慨慷。搔首久延伫，薄寒生衣裳。深意不可道，谁能慰中肠。安得骑黄鹄，相携游巫阳。  

***送戴知仲先生还休宁***  

一种铸人心，殷勤忘耄耋。微言证未莹，乃作两乡别。秋花伴还辕，红叶缀山嵲。去来无心云，即境亦可悦。小子澹尘缘，游怀半生结。力耕待儿长，访道识英杰。追随白岳巅，茹芝玩松雪。  

秋  

万物皆欲静，节其繁与浮。枯藤悬败壁，野水打孤洲。竹座如僧对，家居似客游。重阳风雨近，老此一村秋。  

***闭户***  

黄金闲不得，白发自然侵。机浅藏山固，交穷见道深。虽无投辖客，却遂著书心。惟与家童约，僧来月下吟。  

***秋晚饮锺五柳园林子孟限韵***  

时事薄黄虞，糟丘聊与娱。秋花成密幄，夜席负高嵎。妄梦如惊柝，词名已滥竽。殷勤今夕酒，为尔滞行軥。  

***曩昔***  

痛饮豪吟怀曩昔，只今高兴总萧然。笙歌漫记欢娱处，朋好皆非少壮年。酒量浅于经旱濑，诗情疏似后秋蝉。抛书独向阶前立，闲看晴云荡碧天。  

***张度***  

张度，字龄若，晚号狮崖，桐城人。有《蟋蟀窝集》。  

***重过惠应寺***  

来寻招隐地，野趣足盘桓。怪石支茶臼，幽藤补药栏。清秋林响静，长昼葛衫寒。木识浮生理，皈依问懒残。  

竹色千霄直，闲房开翠微。人穿萝薜径，僧制芰荷衣。篱果随时落，溪云傍晚归。愧非元度逸，常得息尘机。  

***过陈二如读书处***  

碧山栖止著《玄经》，来叩柴门半启扃。岚气湿衣庭际落，泉声绕屐竹中听。素琴常挂同元亮，木榻将穿似管宁。日暮空林猿鸟散，卧看明月上松棂。  

***唐允甲***  

唐允甲，字祖命，宣城人。有《耕坞山人诗集》。  

***题朱石者半水园次李梅公韵***  

窈窕仙源何处寻，蓝田花雨抱云深。相招胜侣驯苍鹤，独浣烦襟对远岑。灌木夏凉千树夕，芰荷秋老一池阴。沧浪欲洗罗浮梦，物外闲心恣短吟。  

***追饯路可期不及***  

习池旧侣已萧萧，空返山阴雪夜舠。郭泰亭中知迹少，袁宏江上有人招。青藤翠篠封蛛网，细雨疏镫梦鹿蕉。归去故山高处卧，月明十里听吹箫。  

***余绍祉***  

余绍祉，字子畴，婺源人。明诸生。有《晚闻堂集》。  

***饮于昭侄朴园***  

天下遂如此，人间適志难。况逢花事在，忍使酒杯乾。树色有余绿，泉声作意寒。可怜今夜月，几处醉颜看。  

***寄怀吴君玉学博兼致寿意***  

春光仍自上疏帘，忧国怀贤独黯然。无计可支同火宅，有人如此尚寒毡。斩新甲子从头起，依旧河山在眼前。试问白门诸大老，弓旌应到阿谁边。  

***崔冕***  

崔冕，字贡收，又字九玉，号素庵，巢县人。有《素吟集》。  

***过含山渔巘口昔避乱居此***  

天净秋无际，峰尖日出圆。人争投市米，鸟破下林烟。红叶高低路，黄花大小田。依稀村入画，坐卧十年前。  

***乃吾庐***  

主人两鬓已如丝，懒拙生原太戾时。散发嗣宗非玩世，呕心长吉只耽诗。青山写换荒年米，黄绢裁成幼妇词。太息生存零落句，不贪华屋厌茅茨。  

## ●卷十七

***李邺嗣***  

李邺嗣，原名文胤，以字行，号杲堂，鄞县人。明诸生。有《杲堂诗钞》。  

***行路难***  

步出浙江干，酸风射华发。曾此斗戈船，隔岸西陵饮马窟。窄行碍履齿，莫是当年死士骨。铜腥渍草草不长，鬼作战声犹怳忽。君不见蛟龙夜徙田横岛，海潮不到江潮小。  

客程当落日，重经古陵傍。陵柏摧为薪，百里爨室香。石人枕石马，鱼镫闇失光。熊罴既不守，穴狐起相商。自昔帝王终失势，土花滴尽行人泪。猎人获得大鹿归，角下小牌隐有字。摩挲知写放鹿年，谁识汉陵当日事。  

{风列}风吹散阴天雾，十里横塘开石路。云是当年捍海堤，黄土茫茫海眼涸。堤上人家学种桑，老翁不识灵胥怒。发鸠怨鸟暂得伸，草没鲛宫烽火树。麻姑笑语王方平，水浅蓬莱复一度。人间海陆亦易迁，天地鸿濛我適晤。  

***秋怀***  

我心悲四序，秋天不可长。登高莽难辨，中原亦奔茫。长跪复西向，诸陵黯苍苍。束发读六经，岂知早投荒。夜中回月御，若木应可望。裴回入空巷，旅穀撷满筐。忆此句践国，霸气久未央。曾闻采葛妇，悲吟奉吾王。薄脯临浙水，吾臣泪盈裳。  

乱枫裹江浦，遗叟步拾秋。往事不可诉，欲语生百忧。河山倏破碎，耄眼识其繇。有云来渰浥，视我同悠悠。千春石头水，断锁失中流。江南仗王谢，乃与鼠辈谋。遥传故常侍，遗孽乱神州。旧京犹未覆，士气郁已囚。藉卉今何所，六朝杂松楸。潜行未敢哭，日脚柴门收。  

南登白云山，巨礐万年在。老藤缘若梁，苍虬俯承盖。崩剥傍壑深，日渴陷其内。我行已及巅，得与飞鸟会。忆自伏蓬茨，三年渐短喙。咽雪犹未乾，苍茫丧兰佩。岂意躤危岩，复窥天地大。延颈始一歌，林木助幽籁。云黑古西陵，东望哭再拜。朱噣暮归来，迢迢关水外。  

***山楼***  

日夕坐众山，空岚不知湿。太白峙我前，鹿岩别疏立。轻云时往还，两山始邮接。秋光无定容，俯仰每不及。欻然随飞鸟，林烟各小集。寒碧散空郊，静久同吐噏。十里候樵苏，残曛未全入。  

山行失道（出乌石山后，拟上长冈。偶失道，落丛棘中，竹叶刺眉，路隙不缕。同游者闭目亻区行三里始出。）  

习僻厌平阡，歧道入榛莽。笮足不肯回，牵拂坚初往。稍进益无天，竹叶大逾掌。隙处触瓣云，日脚不落壤。视体若匽松，渐伛安得仰。两袖竞翅张，冒棘先用颡。导者未识谁，后趾蹴前緉。人兽尽无音，但闻碎箨响。三里幸出丛，目光久<目党><*目莽。始见樵子行，讶我反山魉。  

得杖（出丛棘后，各选石杂坐。士人俟辈色定，气定，因采竹为杖，各赠一茎，乃得进。）  

既出贺险尽，瞻前乃复阧。小憩对古松，支离类此叟。策足耻言疲，终落仆夫后。山人指爪强，拗竹等拗韭。怜余进一茎，兹意感君厚。忽若当颠危，倚身得奇友。山魈不敢争，空潭战蚴蟉。翼足若渐轻，影逐孤云走。大谓二子云，腾岳等培塿。  

***自大嵩岭上二十里至福泉精舍作***  

舍舟上樵径，晴眺分纤毫。循涂凡屡盘，获奇随所遭。崩崖露云根，长风势渐饕。诸峦徐束体，始识身已高。过雨忽足下，发上天气交。在舆尚苦疲，何况舁者劳。首虐乘人车，筋力嗟尔曹。斗上复稍垂，豁然辟林坳。老松得成鳞，岩土抽春毛。梵僧构幽栖，人龙同一巢。入门气得苏，豆筍罗山庖。到此惭浮名，徒为猿鸟嘲。我何不径然，将家住藤梢。  

***登望海绝顶***  

天风吹客上，断竹翼我身。廓然老目开，得见天地新。大海滃其前，万象趋嘉门。乱嶕嶪相持，黄牛三寸蹲。太空积终古，一气还浑沦。日车昼夜转，烂烂推星辰。长江飘素带，巨湖注盈盆。众川尽小心，东流奉至尊。却望三神山，缥缈失金银。欲把东皇衣，垂须拂小臣。阳乌忽以堕，朱鸟来翂翂。安得千巫咸，一一招古魂。同临晞发叟，洒涕迸奇文。尺五天下语，地上应不闻。  

***慰公夜听老僧说大龙湫余为述其语***  

两山劈相对，体凹而头出。怒势角终古，欲磕仅不磕。飞瀑自顶来，悬喷下离壁。惊飙忽吹过，左抟或右结。急裹万串珠，疾圜千捧雪。立下触磛岩，一跌扑再跌。回飙忽吹转，团物上未擘。礚石复一响，片片始飘屑。风伯太奔忙，雷君喊无歇。百灵不暂停，混沌至今日。慰公適语我，夜同老僧榻。听说大龙湫，惊起唤奇绝。怳若置此中，狂叫荡魂魄。足仄不得收，目瞬不计睫。始叹世外奇，天地偶一设。老僧既善状，得过慰公舌。慰公既善谈，得入杲叟笔。山神最遥待，高僧与词伯。请更说匡庐，泉声落三叠。  

***胥潮行***  

八月高飙天上来，胥江叠浪如山堆。伍相扬威不可触，秦皇当渡空徘徊。雷驱雪拥洪涛起，北赭南龛愁对峙。白马疑奔练影中，素车隐动鞞声里。鸱夷之器未飘风，属镂之铓尚吐虹。野麋才入夫差苑，蔓草旋生句践宫。吴亡越霸期须度，独有灵胥难霁怒。涌势常愁地轴翻，倾波若向天关注。胥江涛险有如此，不烦铁锁沉江底。饮马谁教水伯逋，控弦谁使阳侯徙。吁嗟乎巨壑填盈精卫石，朝可枯潮夕枯汐。兰亭夜抱冬青枝，累累之涕不可绝。  

***杜鹃行***  

春风漫漫百草绿，登台独展伤春目。惜别初弹蜀国弦，怀归再理巫山曲。巫山迢遥隔万里，怨鸟一声空裂耳。但知今日鳖灵尊，还念当时旧天子。蚕丛之国辟何年，鱼凫城郭随飘烟。赤楼嵯峨不可见，碧鸡金雁俱茫然。故国兴衰不复数，中夜号呼亦何补。北向犹哀洒血多，倒悬更诉髡毛苦。世间代谢须臾事，汉寝唐陵尽何处。鸿雁终依岁往来，山川难促人归去。江头细鸟抑何仁，千年礼节尚人臣。愿采琅玕饲天种，阿阁为巢以奉君。  

***久客归***  

客行二十年，记老不识少。改尽故须眉，昨夜边场到。忆昔城东开万户，城口浮梁接江浒。出关收鱼若收租，大船半泊新安估。庙前市马金障泥，古渡桃花斗眉膴。今来陵谷何易迁，夹路小坊尽草莽。独行空巷白日疑，放{弗心}西邻一寡姥。黄门甲第当衢开，老兵横卧自称主。郭外古坟有我亲，白杨树倒供斤斧。久客无家还欲行，儿骨先愁不傍父。飘叶终身思本根，及到谁知益酸苦。几时真得洗甲兵，尽使流人归旧土。  

***死戍墓歌为给事姜贞毅先生作***  

思陵望治苦若渴，侧席重宣故相出。二十四气诬正人，首持魁柄障白日。莱阳姜公在黄门，平生忠笃感至尊。极论丞相真有力，要使言官气得伸。上怒赫然死不重，却念直臣心稍动。且将赤棒代欧刀，生谪不投人鲊瓮。圣朝从谏本如流，坐看雷砰电射收。天威朝逐陈子壮，皇恩夕召黄道周。臣<王采>哭辞阙下出，数到宣城四十日。忽传龙御遂升天，环未及还玦未决。小臣目断燕云下，自操吴戈甲不卸。人间今已绝金鸡，待到黄垆方遇赦。劳劳内史啼南陌，鷶危鸟*>催归归不得。旧馆惟寻皋伯通，残命仍投闾子直。三十年来泪无数，白发青山同旦暮。遗骸只葬敬亭丘，万古汉臣死戍墓。君不见先皇仗剑排阊阖，臣挟秦弓侍其侧。东台给事生上书，宣州老兵死杀贼。念祖堂前异草生，青松垄上秋磷碧。请取孤臣不死心，写向嵌岩一片碣。  

赠语溪曹黄门歌（记葬杨侍御事也。）  

铜人泪滴茅人瞰，汉皇寝殿罘罳陷。杜陵狼藉虎文衣，秋风刘郎看磨剑。赵家冤凑一塔瓶，天阴啼杂马牛声。不道一丘兰上土，有人月黑抱冬青。此时鬼伯凶如此，日逼诸君上蒿里。只从野外哭忠魂，谁识路旁流义髓。义髓凝为千载碧，山鹘照眼泉呜咽。家家骨暖一{艹垒}泥，几丛乱稿无寒食。语溪黄门义丈夫，肯将十汇覆黄垆。树上只容栖怨鸟，田间不敢走妖狐。墓石官阶都不记，小碑只篆呜呼字。碑前剑草发今春，何人下马双垂泪。安得烧<耑瓦>千万堆，尽掩人间义士骸。万盂麦粥千竿纸，土花开遍髑髅台。神旗飒飒飘如雨，夜中听唤诸公语。深蒙范式挽灵车，多谢张融著高履。  

***夜望***  

秋气生华汉，萧然独望身。天空云逐鸟，夜永月依人。草木冰霜近，关河烽燧频。那堪照衰鬓，涕泪共时新。  

***平生***  

平生慷慨泪，秋雨一尊多。岛上悲龙笛，江东老鹭蓑。荒竿流岁月，短发送山河。野眺苍茫候，何人起浩歌。  

***众中***  

众中常默默，自觉不能亲。草木增新涕，江山厌旧人。名宜随世变，诗尚触时嗔。还憩空床坐，低回此日身。  

***怀祈永***  

到处鸡声促，奇人南北身。变名吴市客，结友灞陵人。旧室青萍气，荒祠黄石神。乾坤方带甲，执手几时真。  

***出门望友***  

亦知来未定，束带候柴门。袖置经年字，心怀越陌恩。菰烟初白港，枫火渐红村。过尽南飞雁，离思不可论。  

***丁巳长夏得邓孝威寄诗即韵奉答***  

贺监祠堂下，君来酬唱多。野花红照路，春水绿生波。鼓角遗民聚，江山名士过。无言此会易，千载听悲歌。  

与君同避世，老眼阅桑田。洒泪登台日，编书闭阁年。花询兰里发，月忆鉴湖圆。可得还江上，来寻咏史船。  

***奉答啸堂和尚***  

{弼火}药三春里，谁知巷草生。衰年惭废学，近俗畏知名。杖履凭高置，莺花养老成。故人谁问疾，斟酌启柴荆。  

***凭高***  

几处空城画角催，凭高暮色暂相开。江流不断龙雷动，日落斜临<土壁>堄来。短发三秋常望气，故人千里共登台。干戈已隔霜前信，高柳频年雁未回。  

***哭履安先生***  

南国香兰不复生，人间难死是高名。呜呼表墓长留字，恸哭登台未绝声。寒起千枫飘白发，悲摩一鸟下苍冥。论交此日谁无恙，旧笛音中天地冰。  

***友人搜录东沙公遗集感而赋诗***  

麦粥吞声对夕曛，重披遗草坐宵分。苦吟一诵睢阳作，正议初传丞相文。片字藉公争杲日，九章得汝播灵芬。千春大义应同识，此际交情总让君。  

黭々关河白日微，遥看天末泪沾衣。空怀东郡门人怨，欲觅西台故客稀。马鬛十言谁表墓，龙威一卷独扬辉。藉闻德祐年来事，益叹人间岁月非。  

***春日集里中耆旧于南湖之观堂喜邱舍人含三初归因招入社次韵***  

新霁山堂鱼鼓鸣，杖藜相约过南城。残年方外思寻药，衰眼人间望洗兵。麦粥分厨充客饱，梨花逼座照春晴。异时应续襄阳传，先叙诸公出处明。  

烟屿湖南春鸟鸣，垂杨几日拂江城。望中衡宇归陶令，战后山川过步兵。古寺传瓷寻地僻，故人翦韭集天晴。益州遗老今犹在，重与相看鹄发明。  

***西陵绝句***  

会稽行在隔江头，不把杭州作帝州。故老莫论千载事，年来吴越几春秋。  

几处楼船湖上逢，半闲丞相有遗踪。天教秋壑生瑶草，重牧吴山第一峰。  

春雁仍飞竟不还，两湖风物总潸潸。北来高士今谁在，可有人登望洛山。  

司马坟前客过频，灰飞常见纸钱新。岂如哭祭文山客，只有西台甲乙人。  

***谈迁***  

谈迁，初名以训，字孺木，一字观若，海宁人。有《枣林集》。  

***题徐道力壁上墨梅***  

狞龙蜿蜒几千尺，下挟风雷喷四壁。天公激怒醒长梦，左耳割入华阳洞。怨血流腥涌墨云，枯鳞脱尽三江冻。苍髯笔笔皴莓苔，寒冰尽裂横飞来。长风万里吹不落，羌笛关山易萧索。  

***徐旷侯先辈北上***  

雁陈寒，马蹄苦，长安梨花半飞舞。帝京空有黄金台，平津东阁何时开。绿杨依旧江南路，秣陵草色袍如故。春风吹送木兰舟，秋色犹怜桃叶渡。疏髯短鬓不解愁，黑貂时欲换羊裘。会将对策董内史，博取乘车马少游。  

***里妇陈氏微甚守志不嫁为录之***  

鸠声春雨雁声霜，十亩青苗五亩桑。血泪不啼残后镜，寒碪惟捣嫁时裳。宵光辞绩潜相谢，苛政催租黯自伤。辛苦田家锄笠在，孤儿他日便农装。  

***挽钱塞庵相国***  

首胪元辅浙人三，接踵于公更出蓝。敢谓裴休通梵夹，谁知宋玉吊江潭。仕涂终始归邙北，皇路参差出昴南。太息人间徒搤腕，早留放下一茅庵。（相国晚筑下庵。）  

南园北渚任春风，芳草凄其怨落红。骨肉断肠俱意外，江湖触目遍愁中。韦编晚绝方诠《易》，《南史》初成既表忠。欲洒羊昙无限泪，西州非复旧时同。  

***渡江***  

长江骇浪限东南，当日降帆有旧惭。击楫空闻多慷慨，投戈毕竟为沈酣。龙天浩劫余孤塔，海岳书生别旧庵。闻道佛貍曾驻马，岂因佳味有黄柑。  

***广陵***  

南朝旧事一芜城，故国飘零百感生。柳影天涯随去辇，杨花江上变浮萍。远山依旧横新黛，断岸还看散冷萤。今日广陵思往事，十年前亦号承平。  

***彭孙贻***  

彭孙贻，字仲谋，号羿仁，海盐人。有《茗斋集》。  

***掉头行***  

黄金台成凡马至，骅骝騄耳俱逡巡。凌云词客新得意，骄嘶高马胡由驯。彭郎掉头仰天笑，翻身归钓西山鳞。鲈鱼正肥莼菜熟，痛饮三日梨花春。狂来忽走诸山上，海水一杯莽相向。观潮起色仆未能，文园卧病人亡恙。世上文章那足论，穷途意气轻相让。丈夫落落非失意，乾坤尚有容汝地。或可披裘大泽中，不然去采湘江芰。龌龊毋为妻子羞，清狂不畏时人忌。长安第宅高比天，须臾乌雀罗秋烟。黄金横印何赫奕，指顾牛羊上墓田。以兹感慨更投笔，曳杖归山抱犊眠。  

***鄱阳湖早发***  

大江风雨片帆开，巨浸稽天入望回。五老参差烟树合，二孤明灭白云来。楼船尚忆沈戈日，高阁谁占作赋才。南望潇湘更无际，孤鸿欲下自徘徊。  

***舟阻邗关***  

淮海盘纡道路长，羁人心事正茫茫。江声白日收残暑，夜月青天在野航。孤客岂堪闻谢豹，严关何意困宏羊。<山昔>山此去犹千里，河水东流济半黄。  

***桐江夜泊***  

一路春山江影空，雨添新翠落孤篷。微茫小径入云去，寺在半天疏树中。  

***将西行***  

兵甲满四野，风雨路漫漫。十步半荆棘，谁言天地宽。岂不惮行役，君亲事辛酸。大江浩无涯，哀鸣急羽翰。荒台委白骨，抱此长恨端。我行逢乱离，豺虎塞巑岏。存亡达义命，敢怨行路难。再拜别所生，忍痛摧心肝。游子有老亲，恒言客途安。挥手各努力，毋为重汍澜。  

***埭溪眺月***  

埭溪郁苍苍，俯见白石路。夕阴敛皓月，坐久不知暮。鸟归群籁息，夜景在高树。万物自相依，流水无心住。溪光受山色，寒气动宿鹭。众响空渐生，人迹杳非故。悠然立深更，草滴松上露。  

***寄如皋冒辟疆***  

河梁与子一携手，云在高天雁横斗。空江日落无素书，千里风尘隔杯酒。忆昔避兵秦溪傍，渔舟八口同仓黄。荒山橡栗饥戴釜，淫雨泥涂足裹创。我家兄弟半存亡，枯鱼泪尽天茫茫。嗟我君子忧高堂，袱被翻然归故乡。欲留不留扁舟去，欲别不别临歧语。踯躅悲歌《惜晤》篇，六年江海各烽烟。渔人桃花隔蛮洞，蜀帝炎荒叫杜鹃。锺山伐遍孝陵柏，史本窜尽思宗编。君卧朴巢长却扫，搜诗自订三唐稿。义熙处士一陶潜，同谷哀歌惟杜老。我行度岭虔台去，肠断先臣尽忠处。介推绵上只余灰，徐孺南州少遗絮。天涯踪迹断浮萍，匿影枯桑息倦翎。忽枉故人双鲤讯，挑镫字照三秋萤。君今四十能高举，羡尔鸿妻佐舂杵。为儿事亲之日长，有母此身未敢许。贞松堂上青扶疏，不受秦官五大夫。春风药阑雪寒牖，羡君乐事无不有。沈酣千日乱离年，花月七言文字友。鄙人东海望清光，目送南鸿一搔首。尺书为我报相思，遥折梅花为君寿。  

***避地村居***  

策杖信所適，看云归每迟。秋风伍员渡，海雨鲍郎祠。竹瓦鸣松鼠，鱼罾立鹭鸶。干戈满天地，野老欲何之。  

***再经鸡山吊开美***  

一卧故林月，千秋同所归。生还明主意，宿草寸心违。山色前朝在，溪声万树飞。惟应知己泪，独洒故人衣。  

***雅山遇雨***  

怪石<石含>砑鸟道危，屐痕扶雨过{厂垂}{厂义}。高崖草木深秋变，众壑阴晴万象疑。残月吐洲孤蜯减，枯松坠子野禽饥。披榛处处寻遗迹，惆怅山僧总未知。  

***避地贲湖和纬度***  

穷巷幽栖罢扫除，前溪残月上方诸。红尘避地经年睡，白眼看云万事疏。箧草屡删诗律细，园花几放酒尊虚。还应邻叟时相就，杨柳深村坐网鱼。  

***社日***  

竹里山堂午后开，樱桃酒热客频来。社中人少宜添燕，春半花多总让梅。昼静棋声连竹响，香残云缕绕床回。尘缘已绝闲无事，抱瓮疏畦手自栽。  

***寄慰仲木乱后亡恙***  

相思经岁久离居，咫尺山城万里余。虎尾自惊逢柳跖，鱼肠犹在耻专诸。小人有母宁言死，身隐无文敢著书。陇上耕夫方叹息，未应憔悴老三闾。  

***萧山望海楼***  

危楼连野势，荒树矗孤村。一壑奔雷雨，群山赴海门。帽檐云气逼，天角大江浑。指顾分吴越，长流届水痕。  

***归思***  

闲阶露白草离离，空馆萧条有所思。红烛夜残归梦后，黄花人瘦倚楼时。山城乱杵催寒早，官阁疏钟到枕迟。孤客独眠听不得，梧桐叶上自题诗。  

***应捴谦***  

应捴谦，字嗣寅，号潜斋，钱塘人。康熙己未举博学鸿词。有《潜斋集》。  

***东城步月***  

秋月照平畦，流光皎如霰。遥眺东城上，一望成白练。木叶时始脱，百步人影见。绕沚共遨游，行行过僧院。僧院户已扃，寂寂行人断。篱犬吠如豹，复与疏钟间。言咏未欲归，枝头露巳泫。  

***潘问奇***  

潘问奇，字云程，又字云客，号雪帆，钱塘人。有《拜鹃堂诗集》。  

***读吴梅村宫詹萧史青门引感而有作***  

尚有王孙泪，凄凉泣路隅。吹箫朱户冷，换酒宝衣无。都尉门前草，平阳第里乌。重来逢白发，面熟旧宫奴。  

劫火摧龙种，徒余下嫁身。前朝驰道柳，往事钿车尘。戚里巢新燕，瓜田走庶人。我吟肠断句，回首一沾巾。  

***送梁协和归南昌***  

名山如待我，愤不在焚书。乱世旌旄假，真才礼法疏。窗联三寸烛，铗冷十年鱼。羡尔章江上，归来有敝庐。  

***红豆***  

故国龙孙竟杳然，堂前燕子剧堪怜。摧残芳树岐王第，憔顇春华贺老弦。红豆不忘行乐夜，锦缠殊忆奉恩年。因君细数梁园事，羯鼓琵琶总杜鹃。  

***读姜雪苍祝发诗漫志***  

三生石上厌华簪，火宅莲华尚可寻。天下有丝都绣佛，眼中何事不灰心。酒旗歌扇人犹在，箬笠梭鞋路已深。禅院傥能携我去，一龛勤礼象王金。  

***天寿山***  

金粟堆寒石兽眠，六龙肠断草芊芊。晚山踯躅开何处，春社樱桃罢几年。黄纸禁樵新约法，白头供扫旧中涓。关情最是民间垄，昨日儿孙挂楮钱。  

***秋兴***  

少小襟期与世违，布袍时复傲轻肥。为寻无忌栖梁苑，曾吊灵均入秭归。苜蓿花寒天马病，神仙字老蠹鱼饥。晴窗检点奚囊句，风月年年有是非。  

***沈谦***  

沈谦，字去矜，号东江，仁和人。明诸生。有《东江集钞》。  

***雨中西泠桥泛舟至涌金门诗***  

微雨映朝日，轻舟荡寒烟。不悟山色佳，却与幽性便。虹梁锁深翠，花坞含晚妍。鼓檝翻浪蕊，鸥凫起翩翩。南国绮罗歇，万古空婵娟。宝钗变黄土，尚忆同心言。佳丽亮难久，幽忧讵能宣。羲贺不我贷，行乐及盛年。中流振哀竹，坐客泪如泉。  

***情诗***  

驱马出国门，擐鞭与君辞。我行岂云乐，生离有余哀。永念平生亲，流涕如连丝。况复多阴霖，行潦成汙池。驽马已云罢，欲进忽复迟。聊复稍盘桓，故乡犹可晞。前路邈何极，忧念生狂痴。  

***阻雨寄柴虎臣毛稚黄虞景明***  

春雨何冥冥，浮云互相逾。童童蔽长路，车马不得驱。故人在西南，高视综群书。《阳春》一以奏，《下里》徒纷如。伊余苦俗累，悠悠怅离居。弃置宁不伤，何以荣薄躯。仰视高飞鸿，安能与之俱。  

***晚眺***  

川原望不极，孤客自登台。落日大荒远，平沙秋雨来。青门生事渺，白石壮心哀。归思西风后，空怜作赋才。  

***春晓偶成***  

倚枕看山色，开帘爱晓晴。客愁偏对雪，春梦不离莺。天地悲歧路，诗书误此生。不知鸿与雁，底事厌南征。  

***以所撰兴福宫剧本授吴伶因寄伯拨商霖***  

玉箫金管自纷纷，凤吹鸾歌几度闻。曾见春前飞白雪，敢言天上驻游云。行杯绮席花争发，秉烛银台日未曛。休说爨桐人不辨，可怜垂老却逢君。  

***寄诸虎男兼怀昉思***  

西湖携手即天涯，慧日峰前浪滚沙。别后青蘋逢打鸭，到时黄柳不胜鸦。闲心阅世头先白，醉眼看春日未斜。苦忆樽前人万里，可无消息问京华。  

***拟唐人长安春望***  

春衣初试觉微寒，有客平原立马看。地迥烟光摇渭水，雪晴山色满长安。愁添白发功名薄，欲近青霄道路难。日暮宸游歌吹发，承恩阙下拥千官。  

***愈***  

俞，字日丝，秀水人。诸生。有《石函集》。  

***学舂陵行***  

少卿牧海滨，牛与犊交驱。次公守颍阳，神鸟集其都。我无两贤德，猥受竹使符。夙兴自策励，冀以答盛谟。荒州介南陲，道路遥且迂。岩嶅相错纠，郁郁篁佳芜。停辕值猳狙，束带逢{鼠生}鼯。不知鱼米市，但见<虫豕涂。巨奸忽梗理，荆甸为盗区。鼓笳震九嶷，锋镝流苍梧。朅来即摧陷，百邑无完郛。舂陵抑何幸，乃得免毒痡。山甿保耕稼，野老全妻孥。亮由彼贼仁，刺史宁有图。作诗见微意，循绶愧久纡。何当扬休风，一遣凋攰苏。  

***东山独行***  

日射绝壁赤，群峰互相矗。生烟泄翠微，羁鸟散荣木。幽径取萦回，佛庐在岩腹。遥见僧出溪，石桥人影独。土平作新田，冈缺成小屋。其间千仞屏，岋嶫亦不俗。阴崖豁为门，俯瞰气浑穆。疑有太古碑，吾欲缒绳读。  

***登永寿寺舍利塔望岱岳太行***  

南帆越千里，刺眼无寸山。一登高迥处，非复河卫间。乃知宝王刹，嵽峌俯四寰。手挥白日冷，足蹑青云闲。天龙与天马，宛在户牖跧。双鬟一朝尽，黛色如可攀。直疑飞鸟外，足以恣往还。昔贤已自诧，况我尘土颜。  

***村落***  

村落犹淳古，艰难假荫宜。醵钱春社日，散酒夕阳时。耒耜谋邻姥，衣幍报塾师。朱方方带甲，好与一丘期。  

***康小范彭燕又秦汝翼近修师同盟诸子集家仲草堂汝翼与师留宿西轩谈越州事竟夕***  

不见宁三岁，相逢且一杯。党人元节老，家国子山哀。脱帽当秋水，飞觥压晚雷。叶潭花屿色，直映啸歌开。  

高人还岭表，名士到江西。乱后船新刺，樽前袂重携。疏篁凉夜簟，淡月曙窗鸡。满抱冬青恨，吞声话会稽。  

***上曹先生溶***  

初衣无恙芰荷青，丘壑从教白石扃。人为花阴留好鸟，自于泉上置孤亭。雁门守至慵时款，匡岳僧谈喜夜听。尚有洛神忘未得，红笺绣笔赋娉婷。  

清渭终南不复知，隐沦故旧独相思。坐来祇自论鱼钓，门下犹能揖马医。櫑具久为桃氏贱，旸夷宁免鞄人嗤。何当轨匠勤勤及，斗薮尘冠意更迟。  

***周筼***  

周筼，初名筠，字公贞，更字青士，又字筜谷，嘉兴人。有《采山堂诗》。  

***醉书***  

似士不游庠，似农曾读书。似工不操作，似商谢奔趋。立言颇突兀，应事还粗疏。饥冻不少顾，吟诗作欢娱。吾家濂溪老，厥爱性芙渠。汙泥出不染，亭亭红玉肤。伊余性闲静，车服鄙雍都。孰是菰芦中，奇伟生东吴。儿宽精问学，带经以耕鉏。鲜终迫衰老，畴昔亦有初。  

***春夜同友人南塘散步***  

远树超寒烟，孤松立清露。兹夜同幽人，蹋月如秋暮。犬声出深林，柳阴暗渔路。爽气生薄凉，水明散余雾。于怀乃旷然，会心若有悟。山城疏漏沉，野寺微钟度。  

***寄彭仲谋兼柬令弟羡门***  

文人更相轻，此事古已然。况今衰薄日趋下，谁从屠钓推贞坚。监官独有彭夫子，汲引幽遐世无比。郭泰人伦许劭评，坐合末俗敦懿轨。胡山阳羡一书生，卖药来栖海上城。新诗满箧不堪煮，瘦妻病母愁空铛。君能裹饭相寻数，不使颠连赴沟壑。属和羊何世并称，谢家群从多名作。吾宗福柱才弱龄，亦有林生初发硎，昨者携诗走门下，辱君奖借增光荧。归来佳咏相传示，贱子姓名蒙录记。无盐刻画难作容，小巫神气徒深愧。海内名高汪与王，娄东合肥不可当。清真共挹王方伯，雄健皆推曹侍郎。吁嗟我党多贫贱，朱李才华世方见。渐川隐者释东关，老成得自千锤链。杜陵声誉早著闻，番禺屈子尤不群。陆姜李顾及三魏，直上皆欲干青云。自余才俊分超轶，推挽后先安可失。读书曾不慕浮荣，仆与南村同矩律。令弟从知慧业深，许身直欲比南金。辞官虞寄多幽兴，卜宅陶潜有素心。清文秀句人争诵，博取诸家能错综。连舍相呼应不迟，青青池草西堂共。企望风流今几春，何当携手作情亲。他时傥遂观涛约，并挹琼枝玉树新。  

***怀竹垞维扬***  

作客惟君近，江都五日程。开春难接面，望远独含情。绿蚁浮杯溢，红椒映烛明。不知东阁外，梅蕊几枝荣。  

***径山山半亭题句***  

琳宫望不极，山半尚云封。忽断岩前树，遥闻天外钟。结亭人暂息，题柱墨犹浓。待陟凌霄去，还愁冰雪重。  

***送别沈墨庵***  

以我穷途泪，沾君远客衣。霜清残叶下，风急断蓬飞。朋侣分携尽，江湖生事违。空怜卧岩壑，重此掩荆扉。  

***将出门奉简蒋大鸿***  

公稽嘉遯拟追攀，孔阮风流共往还。谁分投躯将万里，翻怜归梦失三山。尘沙那避人间世，霜雪行摧客里颜。最忆吾文劳点定，夜深灯火傍禅关。  

***曹掌公达夫彝士昆季醉归堕水戏以此简***  

《蒹葭》白露早为霜，乘醉归来兴益狂。贺监偶然眠水底，《秦风》宛尔在中央。浴沂此日休相笑，觞洛先时去不祥。灵运只今佳句在，多缘春草近池塘。  

***村居***  

投闲犹复畏张罗，抱膝衡门独啸歌。绕屋竹深秋响急，隔溪山好夕阳多。三年晚食充藜藿，九月寒衣问薜萝。欲向桐江寻隐逸，不知何处有渔蓑。  

***饮橘鹤楼追悼沈武功***  

魏水扁舟去复还，春风落日叩禅关。伤心橘鹤楼头醉，不见题诗沈朗山。  

***吕师濂***  

吕师濂，字黍字，号守斋，浙江山阴人。有《何山草堂诗稿》。  

***简邵村并烦致意楼岗令兄***  

绝塞得生还，修髯惊半白。当年骢马声，道路犹藉藉。初逢廿四桥，飞觞弄秋月。重晤苴兰城，裁绡画奇石。堆垛硬于冰，嫣润柔无骨。气势欲飞翔，风烟恍出没。米颠首必稽，李广弓思射。捣链可补天，煮餐或拔宅。临池饶媚姿，得句果秀发。自君返白门，屈指岁一隔。从来旷达人，只抱林泉癖。倡和况元方，足以乐晨夕。为予道相思，穷愁今更剧。  

***老柏行***  

太华之柏高十丈，我来避暑坐相向。骨硬皮坚势矗天，何异杰士老益壮。依崖逼水郁如轮，一枝斜放惊心魂。初疑绿凤衔花舞，再怪苍龙挟雨歕。天之产物各有说，柏也槎桠耐冰雪。不同桃柳斗先春，爱与松筠敦晚节。闻尔植自沐黔宁，雅共衣冠际太平。叶上常呈甘露瑞，枝头曾见彩云生。半壁河山盟带砺，家家歌舞风前醉。雨旸时若燥湿宜，草木都霑天子惠。从经兵燹变风雷，琪树琼葩付劫灰。婆娑翠色还我恙，惹我灵光鲁殿哀。昔日孔明庙前有，杜陵野老悲歌久。今朝何事到山中，逢尔如逢岁寒友。要知造化岂敢私，栋梁之用须待时。翻愁材大人偏弃，借问工师知不知。  

***御香歌***  

阳羡才子陈其年，逢我淮南之崇川。此时天意欲舞雪，狼山五点凝寒烟。冻柳僵梅浑未放，约上扬州腰无缠。陈也擎出金银颗，珠圆玉滑纷盘旋。误疑海上不死药，服之或可求神仙。那识此是都梁属，薰衣隔月香犹黏。世庙宠赐顾冢宰，公孙好事今夸传。试焚一丸消懑闷，幽兰丛桂围当筵。载焚一丸解烦渴，滋喉溢齿将流涎。火球半烬篆烟绿，凤凰仿佛翻云端。洵为天下难得物，玉蕤石叶浪值钱。忆昔吾祖参庙谋，中安外攘功名优。纶扉劳瘁十三载，始蒙予告林中投。复赐黄金营甲第，恩深养老娱春秋。谁酿西陲炽妖火，未央长乐俄荒丘。群盗纵横鬼昼哭，青毡旧物鲜遗留。佣书餬口岂得已，真惭弗克承箕裘。请将余香一一收，畏闻往事先生休。我今从此学锄耰，汙邪蕃熟满车篝。衣食之外无他求，呜呼芳草实贻王孙羞。  

***听蓼菴处士弹汉宫秋***  

雪云垂幕风飕飂，天荒地老客倦游。多君开手抚玉轸，凄清弹出《汉宫秋》。初如洞庭下木叶，复如滟滪泻寒流。得无酒徒击别筑，得无嫠妇泣孤舟。又疑猿啼向空谷，又疑雁叫落高楼。借问此曲声何悲，令我忽忆国破时。先帝有琴曰翔凤，玉熙宫里常携随。时当中秋开夕宴，袁妃敛衽弹《关雎》。意静指闲人月下，商流羽激声云飞。星河斜度仙人掌，鸾鹤齐鸣百子池。玉槃进酒葡萄暖，一挥再鼓天颜怡。须臾寇盗肆窃发，衣宵食旰筹征伐。无复重闻《金缕衣》，何曾还对丝桐月。翔凤无端霹雳鸣，朱弦一一如刀截。至尊惨澹竟攒眉，宫妾惊惶群吐舌。事在甲申春之初，传其说者中涓吴。不道三月十九日，乾翻坤陷龙鼎湖。峄阳之桐识治乱，八音遏密钟虚换。金枝玉叶坐彫残，凤尾谁怜应出爨。吾民从此忆薰风，师旷师襄逐断蓬。臣本恨人闻苦调，依稀泪带甲申红。翔凤而今安在哉，手琴囊锁亦休开。亟须满饮三百桮，将愁遣去无使来。  

***赠宗先达半隐先生***  

耆旧今谁在，吾宗叔父行。文教天下读，史故井中藏。蓑笠辞三聘，琴樽促半床。非熊空有梦，安稳钓溪璜。  

天半峨眉雪，从瞻地望高。寒侵苏武节，光助吕虔刀。六月冰如玉，千岩松作涛。结庐尘不到，猿鹤自周遭。  

小子飘零久，羞归总故乡。无才应哭路，多事悔浮湘。浪说依刘表，空思绣孟尝。不如仍麹糵，日日竹林狂。  

***<阝虫>山顶上度重阳节***  

望中楼阁似仙家，徙倚浑疑泛渚槎。爱暖柳条依旧叶，避寒梅子尽情花。不韦城上长含雾，诸葛祠前烂吐霞。去岁登高无此景，且抛乡思醉天涯。  

吴越如今霜桕肥，炎方且得缓寒衣。但违吾土登楼倦，欲笑参军落帽非。客重屠沽投臭味，秋谁瘦健向庭闱。东来一片伤心雁，恐有乡书莫即飞。  

***早发姑苏***  

放舸金阊晓露晞，霸图怀古欲霑衣。城边不见要离冢，草上低看黄蝶飞。  

***广陵冶春词和阮亭先生***  

寒食笼烟惹恨时，河山依旧对芳卮。欢人莫上梅花岭，丞相坟前叫子规。  

***苴兰送春***  

五华寺上散斜晖，怕向江头看翠微。多事莫如双燕子，还衔春色故宫飞。  

***陈洪绶***  

陈洪绶，字章侯，号老莲，一号老迟，诸暨人。明监生。有《宝纶堂集》。  

***阳穀县遇赏祁之问林上庵却寄***  

赏生遇阳穀，为述君高迹。卖田结茅宇，乃在寒山东。设榻傍修竹，避人入深松。老僧语夜月，瘦鹤舞秋风。有酒能独饮，旧侣常不同。即与同饮者，道人浮海翁。书繙老庄子，作诗弗求工。齿豁发尚黑，食少肌犹丰。体气虽强健，颐养复有功。是为隐君子，悟道彻始终。我复世情深，乘亢不自封。去家十余里，偃蹇江海中。知君笃念我，恨我不能从。  

***山居***  

小乱入城好，大乱入山便。在昔用斯语，于今则不然。盗贼满山时，岂能此独全。父老为我言，此地久安眠。万山拥其后，千山护其前。灌木万余株，清流绕其边。曲径十余里，危石悬其巅。不惟山水好，而又有山田。不惟山田好，又有美竹焉。有麻果如丝，有栗果如拳。有梅匝茅屋，有兰可成阡。相见皆古人，不分愚与贤。亦少衣冠人，岂复肯守钱。其风不凋薄，或可免颠连。吾将携妇子，酿酒乐尧天。诸子渐长大，课读兼课佃。斫竹学织帘，读书功不捐。无米拾橡栗，聊以续炊烟。探奇既有梅，采药将学仙。佩此王者香，一抚《猗兰》篇。  

***同远林卜居山中***  

远林非入山，不足以娱老。此山非远林，山灵亦不好。远林非我来，安得少烦恼。为我山之中，多结一龛草。推车两小儿，负书一媪老。笔札以资生，就君学幽讨。所喜老得朋，岂谓身可保。避乱辽海东，此言何足道。  

***饮竹溪席上与主人九元居士***  

春事尚未始，春山得畅游。有人邀我饮，况在溪东头。修竹萧萧响，梅花落其洲。倚竹看梅罢，山远竹影稠。看山野虽旷，何如竹里幽。有酒速劝我，落梅青溪流。兴趣诚不已，梅花安可留。  

***约王予安同入云门为终老之计***  

王老卧草间，才子为朋友。才子不得留，霜林泣老叟。父母之常情，愿子得长寿。乱世之生人，安用期长久。君担经几函，我负米数斗。云门六寺间，可以老死否。请观五月间，千人断其首。太史得善终，文名又不朽。抱腰连手行，慎弗谋诸妇。  

***赠沈子其***  

无山成僻地，独树得名园。看画不招客，灌花长闭门。留吾好友宿，呼妇索清尊。伯药西园意，为君写此轩。  

***喜周元亮至湖上***  

独脱烽烟地，同寻菡萏居。半年两握手，十载几封书。人壮吾新老，兵销会不疏。此来难久住，一笑一欷歔。  

***病中***  

病不离山水，茆堂春又深。书从老友借，诗与小儿吟。禹庙花朝过，兰亭上已寻。漫言携药具，煮酒胜烧金。  

***怀朱集老***  

酒泉太守老醉翁，养和药囊半疏桐。怵之以死耳边风，自言不死化痴龙。雪夜月夜呼巴童，倾杯覆碗四五通。刀槊杀声满虚空，蹑屩刺天之危峰。背负鸱夷无戚容，持螯牛饮眠高松。吾怀此老吾欲从。  

***怀季栗***  

若耶溪头鲁太史，乌帽白栏钓秋水。面朋面友生不喜，挥杯劝影破屋底。磨碣之宫穷鬼止，奴仆隶之得无死。齑粥一杯课儿子，就我移家万山里。赠我藏书娱暮齿，为我竖义抉精髓。令我老学有端委，吾怀此老五十矣。我同季老皆老耳。  

***仝绮季***  

松风已闻三十载，却与姜九不曾闻。买个笔床随汝去，三生石上卧秋云。  

***夜雨闻杜鹃***  

带雨拖风望帝鸣，无情强作有情听。一生通是今宵梦，不见章台柳色青。  

***宿迁别陆九万***  

龙华会上路茫然，误结浮生华酒缘。别去虽听座上语，夕阳西下听啼鹃。  

***柬登子***  

留得尚书旧简编，朝暾夕照读颓然。有时得意尝沽酒，燕麦花香一榻眠。  

***即事***  

一百五日春郊行，三十六溪春水生。千秋馆里逢雨急，射的峰前看晚晴。  

***偶成***  

茭草青青水满湖，湖边鹅鸭自相呼。日长睡起卷帘坐，闲听渔舟唤卖鲈。  

懒听门前长者车，有田堪种水堪渔。是非不入松风耳，花落花开只读书。  

***刘汋***  

刘汋，字伯绳，浙江山阴人。有《遯斋集》。  

***山斋自警***  

迷鸟不择林，渴马不择泉。恒情此汲汲，志士独未然。盗泉岂偏浊，恶木非不繁。君子恶其名，岂为乾糇愆。箕阴遯许由，夷叔卧西山。虽然迹艰苦，素志不可迁。人谁无此志，我独被牵缠。老大嗟何及，诫之贵当年。  

***俞得鲤***  

俞得鲤，字天赤，会稽人。明诸生。有《种月轩遗草》。  

***景州城外***  

曲路重关小有天，招招酒旆解留仙。荒城古塔凌霄汉，古树层台薄晚烟。灯火前街人似沸，鸡声寒店夜如年。千般总是征途味，留得霜华到鬓边。  

***苍颉墓***  

人心不太古，忽然生苍颉。凿破混沌元，造字开知识。天地不能主，鬼神徒夜泣。文明世不穷，荒冢销白日。  

***萧中素***  

萧中素，一名诗，字芷崖，江南华亭人，一云萧山人。明诸生。有《释柯集》。  

***述怀寄佘峰董得仲先生***  

南村有遗叟，寂寞居河滨。一褐常见肘，数椽聊寄身。所志在不苟，食力其苦辛。闲来把直钓，终日无纤鳞。晴霞暎眉宇，野水光粼粼。坐久发清啸，怡然全我真。古树落高荫，远水怀故人。于此颇有得，毋谓于陵贫。  

***柬胡玉如***  

十年招隐士，杖策走荒芜。我癖将无偶，君来始不孤。于陵还织屦，南郭耻吹竽。莫为浮名误，低眉向畏途。  

***题徐湘波俨然屋***  

杜曲桑麻旧隐沦，草堂深掩落花津。平桥古树浮村午，宿雨荒烟故国春。一榻久县频岁月，十年高蹈隔风尘。吾侪拟泛仙源棹，携手殷勤说避秦。  

***秋居杂兴***  

云树依然渤海东，短墙蓬尸怯秋风。波涛乱涌旌旂合，禾黍荒凉第宅空。曲径晚香存野菊，长天寒影见征鸿。郊原独步新愁满，一杖低回夕炤中。  

千门柳色近萧条，白下楼台矗绛霄。江口舳舻连铁瓮，月中弦管乱铜刁。高牙大纛将军幕，碧草黄云帝子朝。欲向雨花参半偈，片帆无计渡金焦。  

***己酉除夕***  

寒烟漠漠雨濛濛，万井千村暮霭中。尽道岁除残历改，因嗟身老壮图空。辛盘佐酒犹存古，草阁题诗不送穷。回忆共游频屈指，白头能有几人同。  

***冯元仲***  

冯元仲，字次牧，慈谿人。有《天益山堂遗集》。  

***五磊寺濯锦溪***  

寻常花影何须濯，独有梅花心不落。谁将锦字洗清流，一片浮云填夜壑。石岂无言泉欲香，高高下下非穿凿。听得烟声万树笼，杖头何用夸行脚。  

***玉泉山寻望湖亭不见云已圮矣与友饮其址***  

石梁过溪去，木末一孤亭。剩有阶苔碧，不知湖草青。闻曾留玉辇，因共倒银瓶。酣醉寻归路，桃源付窅冥。  

***和姜如须见贻韵***  

同醉水中居，都忘蚀字鱼。热肠初得友，懒骨止惭予。一读驴囊句，如贪《鸿宝》书。孤山梅正好，吾道引云旟。  

## ●卷十八

***屈大均***  

屈大均，号翁山，番禺人。有《道援堂集》。  

***过大梁作***  

浮云无归心，黄河无安流。神鱼腾紫雾，苍鹰击高秋。类此雄豪士，滔滔事远游。远游亦何之，驱马登商丘。朝与侯嬴饮，暮为朱亥留。悲风起梁园，白草鸣飕飕。挥鞭控鸣镝，龙骑如星流。超山逐群兽，穿云落两鹙。归来晏吹台，酣舞双吴钩。惊沙翳白日，垂涕向神州。徒怀匹夫谅，未报百王仇。红颜渐欲变，岁月空悠悠。  

***与诸兄弟饮射作***  

鲤鱼何盘盘，瓠叶何幡幡。弟兄相燕饮，其乐如新昏。户庭舞外侮，弦歌有余闲。人生无几何，骨肉相好难。兄友而弟恭，所以承亲欢。亲欢承不足，张侯在中谷。兄射中熊罴，弟射中鸿鹄。鸿鹄比其翼，熊罴同其力。  

***孤竹吟***  

我行逾万里，徬徨思故乡。黄鹄虽失所，不从燕雀翔。驾言登孤竹，东北望边疆。惊沙如白雪，杀气为严霜。游子一何微，落叶同飘飏。独智世不容，接舆久徉狂。神龙为蟭螟，白刃莫能伤。大义劫天下，汤武诚不祥。夷齐忧无臣，叩马空慨慷。白日何昭昭，浮云复茫茫。吁嗟命之衰，挥涕归首阳。  

***古意***  

妾有大秦珠，尝含明月姿。明月亏有时，妾珠光不移。朝悬妆镜台，暮系红罗衣。君心不可照，持此委沙泥。愿得青鸾鸟，衔将赠宓妃。  

***答陈宛平***  

与子结交初，有如天上月。三五光未满，已忧蟾兔阙。浮云不在多，蔽亏在毫发。沐浴天河水，金波期不没。君为启明东，我为长庚西。与月相终始，黾勉至晨鸡。  

***送从弟无极归里***  

云中有二老，采薇何从容。洞房隐青岩，卉木交蒙茏。处幽含圣神，被我太古风。我祖蹈云天，窈窕相追从。《离骚》合经术，规谏心无穷。子其玩微词，追琢为楚风。谗邪譬云蜺，君子喻虬龙。金相而玉质，惊采开童蒙。  

重华讬神仙，解体升九疑。离宫若云浮，欲陟无天梯。垂衣接万灵，弃我独如遗。茕茕在中野，熊罴鸣相追。弟兄贵急难，骨肉无乖离。子能御外侮，羁旅吾何悲。今朝途路穷，双凫忽分飞。商飙吹白云，怅望徒沾衣。  

***琵琶行赠蒲衣子***  

王郎好音能琵琶，千愁万恨归边沙。明妃紫台作胡语，公主乌孙思汉家。慷慨惟凭马上乐，凄凉岂必军中笳。新声鼓出好词曲，三日一调劳红牙。古词元人百杂剧，新曲《牡丹》兼《浣纱》。伯龙红友供繁弄，酒酣一唱三咨嗟。改调高弹飒风雨，攒点忽似更虾蟆。手搊口歌声若一，丝肉纷飘如飞花。小声吹裂漆箄篥，大声操乱《渔阳挝》。自矜琵琶与琴应，眩精骇耳非淫哇。一一晖音合清浊，上腔下柱同整斜。十指绝光若惊电，双袖奋影争流霞。乱击空中白翎雀，横奔塞上拳毛騧。毛血淋漓尽挥洒，又如胡汉相纷拏。大雷小雷响四迸，天惊石破愁女娲。儿女呢呢不得语，恩怨尔汝潜相加。缓调平弦有时倦，掩抑奇态嫌{宀亚}龄齮。联绵断续转呜咽，又如縆瑟悲匏巴。一激一昂真当泣，哀歌销尽情萌芽。鹍弦石槽兼铁拨，翻嫌古法多喧哗。逢君但乞《飞龙引》，发扬蹈厉除奸邪。镇西更作《大道曲》，罗襦胡床临闉阇。阮咸凄锵竹林下，风流岂似君琅琊。我今烦冤神越散，《大招》须君为景差。不然节奏尽传我，十调五调成豪奢。一枚昨致惠文妇，槽用香楠连木瓜。得曹左手裴右手，亦可持慰吾秦嘉。琵琶弟子君多少，中有几人颜如荼。枫香定移西楼女，鞋带可记杨家姓。得君琵琶诸楔子，鼙婆旧谱宁足夸。梳山音律此一种，教坊买断倾金车。王郎王郎尔莫苦，埋忧国腹如丹砂。天际真人既有此，北窗跂脚殊风华。  

***王不菴作卧龙松歌为余寿诗以酬之***  

黄山山上多怪松，半生石笋半芙蓉。芙蓉石笋亦松变，有一不变为卧龙。龙本无形以神化，真形往往与松同。龙之隐者但高卧，人不见龙见髯翁。髯翁鳞甲多怒决，柯如苍铜枝屈铁。引根十丈始作幹，幹虽千年如萌蘖。霹雳横将偃盖倾，蛟螭争向轮囷结。夜光有火出空心，日炙多膏流断节。一枝一幹一尺蠖，求信且复依岩穴。山僧为图贻我看，王子作歌含凄咽。尺寸得空自盘攫，纵横穿土苦羁绁。峨峨千尺乃无势，幸因奇丑免摧折。五鬛短短少波涛，声似风雷畜未泄。苦心爱此一树怪，自少摩挲至大耋。蹒跚尚有尊足存，支离乃是鬼神设。臃肿何须规矩中，斧柯且喜薪蒸绝。虽然久蛰非泥蟠，撑出丹崖作遗孑。石破天惊自小时，后凋凭尔存孤孽。本是轩皇昔所种，手术至今乍明灭。当年且战且学仙，霜根留得玄黄血。灌溉颇用朱砂泉，滋润微凝太古雪。浮丘无力治拘挛，容成有意引寥泬。黄山诸松此最古，儿孙万万丹台列。卧者天渊自高深，立者栋梁久颠蹶。君指此松为予寿，意在不材能蹩{艹躄}。蝼蚁频容蚀茯苓，藤萝一任为瓜瓞。松黄落地成古苔，松子满天低可缀。君在黄山亦一松，莫教化石存榾柮。一松孤作老人峰，秦汉来封久不屑。卧龙复有扰龙好，缭绕数峰出<山截>嵲。一松飞作天生桥，一松倒生更奇谲。烦君添作四松图，置我松间长用拙。  

***秣陵***  

牛首开天阙，龙冈抱帝宫。六朝春草里，万井落花中。访旧乌衣少，听歌《玉树》空。如何亡国恨，尽在大江东。  

***摄山秋夕作***  

秋林无静树，叶落鸟频惊。一夜疑风雨，不知山月生。松门开积翠，潭水入空明。渐觉天鸡晓，披衣念远征。  

***云州秋望***  

白草黄羊外，空闻觱篥哀。遥寻苏武庙，不上李陵台。风助群鹰击，云随万马来。关前无数柳，一夜落龙堆。  

***太华作***  

仙掌三峰立，天门半壁扃。莲花围白帝，玉井出明星。横度苍龙磴，高歌落雁亭。河山襟带尽，两戒据天经。  

昨夜闻长笛，依稀鸾凤音。三峰吹落月，一半驻空林。人道水帘里，玉姜时弄琴。神仙不可接，怅望白云深。  

***钓台***  

富春山万叠，雪映钓台青。予若桐江月，长随汉客星。寒猿吟石壁，白鹭落沙汀。渔父频招手，回舟入杳冥。  

***鲁连台***  

一笑无秦帝，飘然向澥东。谁能排大难，不屑计奇功。古戍三秋雁，高台万木风。从来天下士，只在布衣中。  

***自白下至槜李与诸子约游山阴***  

最恨秦淮柳，长条复短条。秋风吹落叶，一夜别南朝。范蠡湖边客，相将荡画桡。言寻大禹穴，直渡浙江潮。  

***人日衡阳道中***  

人日雪霏霏，孤舟上翠微。帆随南岳转，雁背碧湘飞。知己惟长剑，还家复短衣。猿声如送客，薄暮更依依。  

***汉口***  

汉口清秋夜，云霞寒亦稀。新潮随月满，落叶带萤飞。白首难孤往，青山欲早归。凭谁报慈母，游子有寒衣。  

***淮阴侯***  

淮阴当未遇，一饭亦无才。天欲王孙饿，人惭漂母哀。钓鱼城下去，带剑市中来。笑谓晨炊者，英雄被尔催。  

艰难惟一饭，天肯与王孙。草昧多如此，英雄不忍言。汉兴因妇女，臣节在壶飧。谁分宫前草，离离是血痕。  

***舟入新兴江将访柴子有作***  

不知江口水声分，舟入千岩只为君。春尽林香犹作瘴，雨余山气未成云。白鱼捕处禽多翠，甘草衔时鹿有群。咫尺松杉烟霭隔，一峰长啸万峰闻。  

***春日曲***  

辛苦黄莺汝，声声为别离。尽将闺里意，啼与落花知。  

***山阴作***  

秋霜一夜凋榆柳，马上征夫最早寒。边女不须歌入塞，故乡明月梦中看。  

***秋夕黄陵作***  

秋夕江潭寐不成，林空乌鹊亦多惊。风吹不尽潇湘叶，散作天边秋雨声。  

***客雁门作***  

一年作客傍滹沱，听尽哀笳出塞歌。白发不惊明镜满，秋霜只怨雁门多。  

***柬赵子实***  

双泪天山洒翠微，生憎鸿雁入关飞。望乡空上昭君墓，一片牛羊共夕晖。  

***江上望南岳***  

五峰雪作九江水，回雁晴连岳麓云。未到朱陵仙洞口，钟声已隔碧湘闻。  

***放歌行为潘子寿***  

丈夫五十发未白，痛饮狂歌真可惜，神仙富贵两蹉跎，徒作诸侯一宾客。尉陀城南十月时，梅花开早菊花迟。与君往往谈王霸，笑杀当垆娇女儿。我在山中无素业，清高亦与屠沽接。道成不肯居神仙，气使翻然作豪侠。英雄自古一浮云，求道应从鸾鹤群。有金且买东方妾，有酒且醉信陵君。纵心写意无不可，声色之中知是我。天生我辈自长生，不似二豪为蜾蠃。  

***锺山***  

高高双巘削屏风，紫翠晴飞万井中。一自轩皇成宝鼎，遂开天阙作元宫。千秋龙虎归真主，六代烟花送狡童。岁岁貂珰驰传至，樱桃春荐思无穷。  

苍苍辇路但斜晖，日出衣冠事已非。六代松楸辞玉殿，中峰阴雨见龙旂。蛮奴小队呼鹰过，游女春魂化燕归。多少哀笳吹不散，五云犹绕御床飞。  

***紫蒙***  

紫蒙近接黄花戍，黑水斜穿白草军。一道榆关兼扼海，双峰碣石故干云。天生飞将都无用，人是长城独不闻。愁绝辽西征战后，两河磷火夜纷纷。  

***秋夕别岑公***  

一片他乡月，秋光亦苦辛。每从风雨后，来照别离人。  

***子夜歌***  

荧荧桃李花，薄命寄君掌。河水虽东流，河鱼自西上。  

***归风词***  

南越轻绡似碧云，裁为飞燕御风裙。中流舞罢将仙去，万岁千秋复就君。  

***霍州道中***  

太岳青苍接太行，河汾襟带势何长。白云冉冉随行客，春草茫茫入战场。  

***陈恭尹***  

陈恭尹，字元孝，一字半峰，晚号独漉子，顺德人。有《独漉堂集》。  

***虎丘题壁***  

虎迹苍茫霸业沈，古时山色尚阴阴。半楼月影千家笛，万里天涯一夜碪。南国干戈征士泪，西风刀翦美人心。市中亦有吹箫客，乞食吴门秋又深。  

***宿高台寺***  

山南势盘郁，开豁独斯宇。中天置茅屋，上与祝融伍。阶下俯众峰，窗间括南土。夜冥江火近，日出寒檐雨。托宿此最高，终身未更数。  

***王将军挽歌***  

南方有义士，姓王名曰兴。十三学杀人，十五手搏狼。三十建义旗，姓名惊一方。天子锡虎符，作镇鼍江阳。翠华日以远，地绝军弥张。百战环冈州，九死披残疆。海滨富斥卤，重林与连冈。高者掩云日，远者浮沧茫。煮波致财货，铸冶成刀枪。宫室何所居，天家侯与王。藁粟何所馈，从驾子与娘。心胆何所赠，海内豪与英。献客合浦珠，薰客珠崖香。客处未觉寒，袄褥先盈箱。客寝始觉单，妖丽忽侍旁。敌兵四面来，众士各逞强。将军跃上马，命客持一觞。独出挥长戈，两目流电光。直取首来将，生挟归戎行。顾饮所持酒，昔热犹未凉。相持及三月，敌骑皆奔亡。来时三万人，半还仍重伤。奏功自间道，涉瘴徂昆明。黄金三千镒，玉帛各有筐。天驷方驱驰，下臣效刍浆。臣兴昧死上，帝曰兴卿良。赍爵列五等，高兽盘银章。其名曰虎贲，将军荡南荒。敌人间之惧，选士盈千骑。来者左右贤，其军督责之。不得此弹丸，若辈何生为。上天仍助虐，其年兼荐饥。将军察天命，命匠搜良材。斫以为巨棺，彩霎悬葳蕤。约日出合战，敌怯不敢来。坚壁十里外，迤逦兴长围。沟垒内外防，突援无所施。始从戊戌夏，两及中秋期。战士饭草土，抱骨环登陴。所忧负将军，吾侪死犹归。将军曰呜呼，共尽终何裨。我乃报深恩，汝当存宗支。乃命幼子九，先出卑其辞。卜吉结欢会，敌将不致疑。是夜一更终，将军诀所知。皎月当中天，千秋同此时。语已还闭门，沐浴更裳衣。夫人翠凤冠，有母头如丝。侍妾十五人，左右皆肩随。肃肃何雝雝，俱集园东陲。上有古梅树，樛结垂高枝。白石为几席，月露明苍苔。将军命夫人，拜别而慈闱。拜毕与将军，四拜中间居。十五妾罗拜，窈窕无参差。夫人命斗酒，有脯形如圭。深藏待今夕，各当行一卮。卮尽且先起，母与君稍须。将军及母入，烛影何迷离。夫人十五妾，自挂临中闺。阿母大惊呼，将军言勿悲。著我锦绣袍，麒麟当心开。戴我七梁冠，簪缨郁崔嵬。玉带与玺书，次第皆抱怀。置敕中堂上，花烛荣且辉。望阙遥谢恩，臣死有余辜。下阶十二拜，天地及四隅。徘徊望西堂，有虎顾其儿。平生爱此图，拜汝今同灰。卷图附敕下，释服趋房间。房中何穹窿，火药堆如山。将军踏小几，自解夫人缳。次及妾十五，列置火药端。出户著朝衣，捧敕仍来还。一声母急出，火烈焰贯天。鸡鸣部曲入，白骨空巑岏。举哀建素旒，合敛归巨棺。敌人亦流涕，况在同肺肝。卜葬三阳山，隐约题墓门。陈子作挽歌，播之永不刊。  

***怀古·燕台***  

燕南燕北战争余，白草漫漫雪色初。河渡坚冰通下博，关门沙路走居胥。死求马骨言终验，生揕秦胸计已疏。犹有兴亡数行泪，夜来弹与乐君书。  

***怀古·姑苏***  

澹烟疏雨阖闾城，潮水千年恨未平。宝剑赐来吴命短，美人恩重父仇轻。宫梧叶落随流出，台鹿春归引子行。何处扁舟人去后，铸金犹得似平生。  

***怀古·楚中***  

衡云巫雨暗江津，江上孤吟过一春。二女庙边逢泪竹，大王风急到青蘋。虚无玉驷朝天阙，惨淡云旗降楚神。终古灵均词赋在，湘南山水倍关人。  

***怀古·咸阳***  

关门一夜柳条春，今古芒芒草色新。龙虎有云终王汉，诗书余火竟烧秦。瑶池西望犹通鸟，渭水东流不待人。最是五陵游侠客，年年磨剑候风尘。  

***怀古·沛中***  

汉王生长难忘处，尺土犹书故宅名。四海自飞鸿鹄羽，中宵人哭白蛇声。轻沙浅草堪调马，习俗群儿敢说兵。千载英雄同一辙，徐州南是凤阳城。  

***怀古·洛阳***  

敝车驽马雒城边，盛事空凭故老传。嵩室有声君万岁，土圭无影日中天。礼亡已验伊川发，涕下徒伤贾傅年。莫问汉家图画处，丹青磨灭化苔钱。  

***怀古·蜀中***  

子规啼罢客天涯，蜀道如天古所嗟。诸葛威灵存八阵，汉朝终始在三巴。通牛峡道连云栈，如马瞿塘走浪花。拟酹昔贤鱼水地，海棠开遍酒人家。  

***怀古·邺中***  

山河百战鼎终分，叹息漳南日暮云。乱世奸雄空复尔，一家词赋最怜君。铜台未散吹笙伎，石马先传出水文。七十二坟秋草遍，更无人表汉将军。  

***怀古·金陵***  

山飞楼阁水飞霞，冷落春城宿乳鸦。天阙双峰銛似戟，海门高浪白如花。空劳御辇销王气，曾画长江作帝家。五马渡边龙化后，南方文物掩中华。  

***怀古·隋宫***  

穀洛通淮日夜流，渚荷宫树不曾秋。十年士女河边骨，一笑君王镜里头。月下虹蜺生水殿，天中丝管在迷楼。繁华往事邗沟外，风起杨花无那愁。  

***戊辰正月十日舟泊端州王础尘自开建適至令子紫巘招同李苍水过集高云客所寓华严精舍纵饮达夜即事成歌***  

正月溪山余暖气，炎方别自为天地。乘兴拏舟入峡来，故人恰自康州至。客中无地可为欢，高君况在郊南寺。落落乾坤数老翁，天涯相见俱憔悴。贤郎高燕为客开，李生后至初挥杯。登楼旷望见原野，定山数点青崔嵬。园桃一树红如火，折向瓶中如笑我。东风只自恋新枝，何处林间寻硕果。年当壮盛好努力，白发生来无一可。且烧高烛佛镫前。狂歌纵饮开新年，东南之美略已具。人间此会非徒然，为君白眼望青天。  

***登湛祯士新阁***  

新构闲斋事事幽，帘栊清寂胜前游。疏篱引蔓时妨帽，老树扶人共上楼。暮雨千家闻短笛，东风一绿遍平畴。园林烟景元堪画，况有数峰来上头。  

***八月八夜王子千招同陈韶州毅斋迟灵山屏万梁药亭廖南暐屈翁山集广州行署咏月***  

高会仍同赵尉楼，上弦新月近中秋。半轮似欲依华毂，破镜唯能照白头。银汉欹斜初雁过，金风萧瑟暮云收。更怜一片如轻舫，明夕随君到惠州。  

***秋夜同梁巨川卢俊斯过宿潘子登寓斋早起别去与巨川登锦岩次子登韵***  

步屟闲阶月满堂，更浮香茗对幽篁。人过中岁衰难寐，酒到深更醒亦狂。竹榻梦回余旧泪，絺衣朝起趁新凉。不堪共上高岩望，江水迢迢似恨长。  

***杜濬***  

杜濬，字于皇，号茶村，黄冈人。明副贡。有《变雅堂集》。  

***游靖江孤山***  

丘壑性所耽，未尝弃拳勺。矧兹江海间，一石颇巉削。隔宿啸游侣，凌尘理芒屩。舟行屡延望，先见惟赭阁。既登必造颠，长江四回薄。梗断讬一方，风沙年代作。左瞰特无际，举手揖海若。远水流下天，余波喷为壑。绿畴亦云广，晚田犹未获。孤城炊数家，阙状如舫泊。降寻及山根，了见夕阳脚。古苔讵人绣，怪石倘天凿。逐景至于晏，会心方命酌。寂寂无人知，秋英涧中落。  

***游夹山漾***  

出坞谢群贤，放舸理长啸。烟岫映澄波，始知所历妙。林壑罗秋姿，紫翠罥寒照。蘋汀欲为雪，枫岸忽如烧。目逐绝境往，意惬佳气要。层峰何婵娟，湾环亦窈窕。泛漾疑江湖，回帆复萝茑。面面见道场，一一起凭吊。寻幽不觉迟，归晚顾而笑。石门免见诃，登楼感同调。  

***九日一草亭时将与天章别感赋十六韵共用日字***  

秋深雨廉纤，意外晴此日。薄云虽未归，解散已可必。危坐伤我怀，雅意不欲出。欻闻良友招，不待盥漱毕。登高一草亭，岂在山崒嵂。幽人先入座，鸣琴未离漆。盘槅但随时，杯香带橙橘。暂觉百虑蠲，游从任疏密。丛菊花故迟，黄蕊苞渐茁。篱蔓弱迎霜，宛结小红实。独感薜荔枝，来时侔茧栗。于今已扶疏，残阴映缃帙。白头久飘零，俗态如虮虱。遥遥三令节，过眼亦何疾。念此动哀肠，匪第忆家室。怅别方自兹，歌笑忽如失。  

***关山月***  

上有关山月，下有陇头水。月照行人不记年，流水无情流不已。月凄清，水呜咽，非秦非汉肠断绝。  

***初闻镫船鼓吹歌***  

一声著人如梦中，双槌再下耳作聋。三下四下管弦沸，镫船鼓声天上至。居然列坐倚船弦，惊指遥看相诧异。鼓声渐逼船渐近，亦解回环左右戏。急攒冷点槌犹涩，春雷坎坎初惊蛰。吹弹节鼓鼓倔强，中有闲声阑不入。吁嗟此时听鼓止听鸣，谁能打掏声里情。谁能眼底求精妙，乍许胸中见太平。太平久远知者稀，万历年间闻而知。九州富庶无旌麾，扬州之域尤稀奇。谁致此者帝轩羲，下有江陵张太师。江陵初年执国政，乐事无多庙谟竞。尔时秦淮一条水，伐鼓吹笙犹未盛。江陵此日富强成，圣人宫中奏云门。后来宰相皆福人，普天物力东南倾。豪奢横溢散向水，此水不须重过秦。王家谢家侈纨袴，湖海游人斗词赋。广陵女儿绝可怜，新安金帛谁知数。旧都冠盖例无事，朝与花朝暮酒暮。水嬉不待二月半，袨服新妆桃叶渡。高楼夹水对排窗，卷起珠帘人面素。腾腾便有鼓音来，镫船到处游船开。烛龙但恨天难夜，赤凤从教昼不回。皇天此时亦可哀，龟年协律正奇材。善和坊接平康街，弄儿狎客多渠魁。船中百瓮梁溪酒，胆大心雄选锋手。苏州箫管虎丘腔，太仓弦索昆山口。镇江染红制璎珞，廿腕珠镫悬一角。当前置鼓大如筐，黄金钉铰来淮阳。此声一驩众声集，不独火中闻霹雳。风雨丛中百鸟鸣，旌旗队里将军立。熬波煮火火更然，积响沈舟舟未湿。可怜如此已快意，未到端阳百分一。记我来时卯与辰，其时海内久风尘。石榴花发照溪津，友生置酒我为宾。下船稍迟渡口塞，踏人肩背人怒嗔。镫光鼓吹河河遍，衔尾蟠旋成一串。蔽亏果觉星河覆，演弄早使鱼龙颤。众人汹汹我静赏，初奏此时差可辩。须臾光响相纠结，惟闻森森沈沈直上翻云汉。东船西舫更交加，下视何由睹寸澜。偶然闪儵透水处，如金在镕风掣电。楼楼堂客船船妓，近不闻声远察面。呜呼此时镫船更难动，但坐饱食挥槌调丝按孔相凌乱。侯家别携清商部，那得于中闻唱叹。复有劣鼓与劣吹，就中藏拙谁能见。爆竹声低烟雾浓，暂借香风解霑汗。露零雨下不得退，乐极生悲真可厌。酒醒忽迷此何地，魂销略记伊堪恋。直至明朝亭午，船松却退人相羡。归来沈眠须竟日，流莺啼破河阳战。此后游人数日稀，清淮十里桃花片。记得座中客，能说王稚登。稚登挝鼓湘兰舞，赏音击节屠长卿。后来好事潘景升，晚节犹数茅止生。绝艺于今谁作主，李小大歌张卯舞。当时惆怅说于今，忍见于今又说古。年复年来事可叹，镫船伐鼓鼓不欢。辛壬之际大饥疫，惟见凤陵烽火，照见秦淮白骨横青滩。桃叶何须怨寂寞，天子孤立在长安。吾闻是时宰相薛复周，黄金至厚封疆仇。公卿济济咸一德，坐令战鼓逼龙楼。甲申三月鼓遂破，断管残丝复谁和。半间堂里起笙歌，平章舟上称朝贺。试问当时雷海青，阶下池头还几个。新剧惟传《燕子笺》，杀人有暇上游船。行人何必近前听，荼毒鼓中无性命。同时阿谁伎，畜尔惟有刘黄高左五侯耳。君不见师延靡靡濮上水，未若《玉树后庭》美。赏音何人丞相嚭，相对掀髯复切齿。一拨弦中半壁亡，一棒鼓中万人死。鼓急弦惊曲不长，两年歇绝随渔阳。有客徒怜桥下水，无人不断渡边肠。及此相看真分外，何许藏舟一舟在。拂尘捍拨初光辉，奋槌扬袖蓝缕衣。不镫漫乘夕波出，无伴知从何处归。争新夸奇各有故，君看西风桃李枝。西风一枝众称异，东风万树空尔为。入耳悲欢难具说，醉里分明寸心热。呜呼汉代金仙唐舞马，此事千年无有者。兴亡不入心手间，然后声音如雨下。探汤挝鼓蒺藜刺，应有心肝碍胸次。余音漠漠搅飞絮。镫船镫，过桥去，过桥去，伤鼓声。长歌短歌歌当成，陇西李贺抽身死，举杯相属樊川生。此生流落江南久，曾听当时煞尾声。又听今朝第一声。  

***闻子规***  

四月三之日，子规惊梦魂。天高吾不问，春去汝何言。口血腥花气，关河阻剑门。此方多挟弹，未可恃君恩。  

***元日***  

元旦我无事，梅花伴读书。天心连日见，人迹向来疏。既雨难忘酒，方春孰荷锄。客情原至介，三叹对盘蔬。  

***乙丑季夏伤足伏枕历秋未瘳屡荷素园见顾殷殷偶留小酌限作二律同用知秋二字君诗先成依韵和答***  

吾道危如一木支，谁怜双足数还奇。呻吟转侧今何地，跋扈飞扬彼一时。同调相期金可断，异方多难药难知。留君小饮余先醉，为爱西泠七卷诗。  

濯足空谈万里流，朝昏惟守户庭幽。故乡久别终思奋，好友频来不带愁。白发丹心千古意，黄花紫蟹一年秋。何时造尔能扶杖，不羡乘车马少游。  

***十月十日蔡铉升载酒饮我于病榻练江南枝二诗衲偕至***  

拟上篮舆散百忧，素交排闼且淹留。情亲各出三年字，身老犹怜一日秋。客舍自晴黄叶雨，锺山不动白云游。持螯快饮成今会，大有齐盟在后头。  

***泰州绝句***  

穷海三秋尽，扁舟百里行。夕阳无近色，偏照远帆明。  

***闵友谈水东之胜***  

鱼爱深池鸟爱丛，君谈句句合幽踪。凭将骨与青山誓，老号诗人杜水东。  

雨（时前民将欲别余。）  

冬暄何时恃，一夕起层阴。落尽衰桐叶，方知急雨心。暗停南浦棹，寒折北斋琴。邻舍知几早，多时响暮砧。  

***焦山***  

触处迷人代，兹山尚姓焦。上头仍栋宇，到眼忽云霄。树色南徐近，江声北岸遥。衣冠留洞壑，不必访松寥。  

远迹沧江曲，山情实澹然。石根争插水，树杪欲浮天。莫起苍虬卧，端如处士贤。再来应酹鹤，把酒坐高堙。  

八年前一到，车骑乱青苍。剩此题诗客，来寻置酒堂。饥鹰啼半岭，野马战斜阳。实有悲盈谷，非关吊夜郎。  

出郭来差远，凭高望独深。江分神禹迹，海见鲁连心。密竹藏金像，回流灌石林。拟寻幽绝处，却诵《白头吟》。  

摩碑临积水，折竹杖危坡。不向山中住，宁知幽处多。雪埋孤衲笠，风乱老渔蓑。荒率存真意，余心不厌过。  

僧堂陈古鼎，青绿略参差。沙劫何多故，商周仅片时。神工疑太浅，怪物复安施。不必论真赝，风尘忌独知。  

***杜岕***  

杜岕，字苍略，号些山，黄冈人。明诸生。有《些山集》。  

***同徐松之登山上人草阁***  

雨余山黛豁，携手问郊原。茗色青于树，花光红过村。爱僧能种菜，礼佛恰窥园。默坐忘酬对，都妇画旨论。  

***寒食同江作***  

墓田春草色，花信落梅风。倚槛今朝立，怜君客况同。炊烟微觉冷，酒盏不妨红。莫作焚林叹，荒芜旧绛宫。  

***赠罗山行僧***  

一钵罗山下，千针破纳缝。得龛成古佛，扫地种新松。塔院心头住，形骸市上逢。看师行烈日，露顶自从容。  

***茸城三月同魏宪侄世农作***  

今日不宜饮，愁来何所之。草青犹在眼，云白已多时。懒慢冯驩铗，空濛虞舜祠。牡丹开又落，不忍酹残卮。  

***独鹤亭***  

嵯嵯华峤孤，一径下云甸。荒草蔓荆榛，五岳谁能辨。有鸟从东来，大翮异乡县。武功虽尺五，仰视目不眩。圆吭裂层霄，丹顶甚平善。应惜青城游，见困如句践。  

***甲子八月郎赵客周贞栖宴集宗广文金陵寓斋分韵***  

廿年离绪几回逢，晓起越南酒味醲。望阙有人攀老桂，避尘何处觅长松。邗关雁叫三江水，秋浦猿呼九节筇。旧事半留词赋在，满江红奏不妨重。  

***王猷定***  

王猷定，字于一，南昌人。贡生。有《四照堂集》。  

***看月***  

日见海天低，夜见海风苦。海水浴天时，星辰皆作雨。惟月下海中，百道金光聚。波响月可听，波来月可取。试问山中人，月来几寒暑。  

***舟泊扬子桥***  

韎韐风涛外，闲心寄泬寥。马嘶黄草岸，人急暮江潮。塔影眠寒水，谿声走断桥。梦中敲古缶，长忆广陵箫。  

***舟行***  

海陵城忽过，四望远濛濛。布被经斜雨，蒲帆饱大风。惊鸥飞不定，初柳意无穷。三月今朝是，扁舟东复东。  

***螺川早发***  

月落秋山晓，城头鼓角停。长江流远梦，短棹拨残星。露湿鸥衣白，天光雁字青。苍茫回首望，海岳一孤亭。  

***返扬州喜晤孙无言***  

却讶秋还在，萧条满目非。江山千骑暗，城郭一人归。见子南冠泪，犹惊楚客衣。庭花何烂缦，寂寂伴伊威。  

***宿白云庵***  

寒镫寂照梦难成，但觉逢僧尚有情。关外客船喧野岸，枕边官马踏残更。两淮烽火人初静，千里星霜雁独征。为吊汉家辛苦月，夜深犹傍钓台明。  

***访陈师黄绝句师黄为靖南参军***  

北狩当年事忍闻，至今惆怅靖南军。可怜血战残衣在，板子矶头几片云。  

***中元前一夕泊石门闻岸上作浮屠事泫然有感***  

石门陌巷柳青青，旧日铙声此夜听。枕上有魂招不得，秋风肠断语儿亭。  

***李世熊***  

李世熊，字元仲，别号愧庵，宁化人。明诸生，唐王授翰林博士，不就。有《寒支集》。  

***紫金山***  

山围人鸟路，孤筇迷出入。树石放奇情，分坛势相逼。石或化为树，树或化为石。石池澄寒波，落落松阴直。冥茫息峰顶，崎岖憩幽室。耳目及心神，丧之而后得。山深庵宇尊，诸佛现真魄。梵声肃以放，物理自来格。我心山灼见，山性我微获。  

***雨后月出洁逾晴昼竦然作此***  

寒雨肃然止，族云避孤月。月锋布威严，万翳落如劂。屏息承静清，恭默思超越。叩帝更无阍，乘空亦有筏。澄汰千载尘，浣涤山川骨。爽然游泰初，人天不容发。  

***秋怀***  

坐卧斗室中，书卷奏新效。神来勿骤往，斟酌使克到。焚香取烟初，赏茗在味少。洁此径寸怀，遂与秋照耀。月以霜尊严，云得天高妙。良友虽各方，是中可谈笑。  

***还山***  

出处沧桑外，呼天虎豹高。少年惭贾策，旷志及原骚。笔冢难酬脯，车驺每对醪。晴阴还造物，攘攘尔何劳。  

***山居***  

愚公智叟总灰尘，岂有虚名染汗青。供鹤朝添瓶瓮米，相牛夜理角毛经。墨庄有兴时分竹，酒国无朋号独醒。叠二错三教孺子，笑人杜撰少微星。  

***和陶归园田***  

自古养志者，遯迹于深山。一往将终焉，岂复知岁年。有时罹世网，如鱼脱于渊。归来不争里，治此无竞田。邈然云霞姿，潋滟眉睫间。相逢共谈笑，乃在义农前。试语宠辱事，寒灰久无烟。紫芝出磵底，元木生岩巅。心随麋鹿远，迹与鸥鸟闲。我愿从之游，朝夕同悠然。  

士方不遇时，意气常鞅鞅。野鹤在鸡栖，能无云际想。羽毛正离披，九霄安得往。君看园中蔬，静听膏雨长。人生何不为，心定志自广。衡门且栖迟，因风適苍莽。  

***贺贻孙***  

贺贻孙，字子翼，永新人。有《水田居诗存》。  

雨  

急雨来石壁，飘然空外泻。远树湿残红，徘徊莺不下。好鸟尚惜春，孤花已报夏。铁马从东来，阴云惨欲射。谁向蟠溪隐，蓑笠恐不暇。寄愁与东风，注目寒江夜。  

***秋怀***  

蟋蟀复蟋蟀，听尔当窗织。秋声从尔出，万籁又瑟瑟。清商本无心，耳目漫相易。塞北有佳人，玉颜不及惜。长抱悲秋心，徘徊泪沾臆。晚雨滴芙蓉，如见明妃泣。年年胭脂山，负此高秋色。  

霜气饱黄花，霞光醉白鸟。山高秋复高，秋逐烟与草。物性相因缘，谁能割昏晓。我心同孤月，淡荡寄天表。不夜魄常圆，无云风自扫。秋色本自如，何劳费幽讨。世人贵耳目，漫羡素娥皎。蹑梯上广寒，不识门前道。惆怅月中人，银丸弄空藻。  

***寓栗坪茅屋***  

结茅天半渺无涯，静夜空山绝物华。梦里风声翻纸帐，雨边萤影落镫花。青精味易和粗饭，绿柏香难斗苦茶。独喜埋名今渐久，无人问字到山家。  

***陈允衡***  

陈允衡，字伯玑，号玉渊，南昌人。有《爱琴馆诗集》。  

***王安又招同施次仲周鹤田诸君游响山兼访杓司不值***  

探山只数里，倚棹变阴晴。草树依城转，凫鸥傍水轻。松风生夜色，人语杂谿声。隐者不可见，空余钓石情。  

***步自杏花村遵湖堤过钟楼至上蓝寺同王尊素程鸣玉访坚忍拙生二开士不值归路得诗***  

古寺闲寻得，篱疏竹数竿。僧偏渡江早，客正入山难。土锉烟初断，香台影自寒。皈依何日是，愁思又无端。  

***魏阀***  

魏阀，字明阀，汉川人。有《清风遗集》。  

***书怀***  

客居偷岁月，户外听寒碪。看竹身无力，寻僧雨又深。十年双白发，万事一孤琴。此意如何语，松溪夜夜心。  

***吴柳塘寓汉阳郎官湖太白祠东邀余饮酒***  

太白祠东访柳塘，倾尊促膝话偏长。是湖久幻为城郭，此地翻疑作夜郎。两部新诗开混沌，千年后死著文章。楼船偪上心加雪，莫使浮云咏凤凰。  

***雨宿白衣庵赠却尘上人***  

郁苕高锁木兰隈，座借镫王静室开。江鹤掠回盟野梦，钵龙飞去触天雷。梵销急雨桃花涨，魂绕层巅金阙苔。卧觉风幡心与动，就中谁可惠能才。  

***重修黄鹤楼成***  

鹤楼重建镇江东，画栋依然插碧空。玉笛《梅花》新夜月，金沙芳草旧春风。乘云羽客名还在，卖酒人家姓不同。此日登临舒醉眼，烟波淡荡夕阳中。  

***余<木品>***  

余<木品>，字生生，号钝庵，青神人。有《增益轩诗草》。  

***赏梅***  

浃旬雨不辍，凄风日飞飏。庭梅敛光彩，生意何微茫。天地忽开旷，静院飞晴香。玉色映朝暾，疏影随风翔。阴极阳未动，气机不可量。百卉亦因时，幸哉化日长。  

***梅花***  

市上何人识故侯，青鞋皂帽称心游。相逢头白留诗别，细雨孤帆下虎丘。  

花时归客怕花残，烽火漫漫行路难。断送春风多少恨，凭谁留寄一枝看。  

***黄居石***  

黄居石，字慎闇，号圯仙，新会人。有《自知集》。  

***督耕***  

不耕受其饥，食力宜耒耜。春有事西畴，入夏共耘耔。所望在秋成，终岁勤如此。上以输征贼，下以宁妇子。埋名畎亩间，河清或能俟。东邻华盖新，已闻书怪字。北里紫骝骄，昨报沙场死。荣枯易朝昏，何如荷锄子。堪笑南阳人，一出终多事。  

***吴城晓发***  

凌晨方挂席，已出望湖亭。野店明残火，秋江落晓星。鸡声寒草屋，雁影起沙汀。浪迹知何似，飘飘学水萍。  

***鄢城除夕***  

老去惊年速，愁来怯路赊。身贫轻作客，世乱易离家。柏叶虚浮酒，椒盘不颂花。妻{奴子}当此夕，应念隔天涯。  

***赠陈三谷***  

一壶烟月一藜筇，短发逍遥粤海东。茶臼响生尘碾绿，药炉香发火蒸红。麻衣宰相云泉里，玉洞真人市肆中。若使相逢如魏武，休教草檄愈头风。  

***杨应麟***  

杨应麟，字吉庵，真安人。  

***过邻家***  

策杖无专適，因过邻叟家。数杯缸面酒，三碗雨前茶。地僻犹栖鸟，林深尚有花。不堪时极目，群盗正如麻。  

***郭劝***  

郭劝，字以歌，湘潭人。明诸生。有《松籁堂存草》。  

***舟过昭山***  

古刹犹如故，轻舟拭目过。岸低烟影小，林密鸟声多。花溅游人泪，渔通下里歌。客心今又起，凭吊寄沧波。  

***郭嘉屏***  

郭嘉屏，字<山参>山，均州人。诸生。有《嗣斯集》。  

***秋夜浪河舟中***  

忽有临流兴，添衣上小船。凉风吹白月，野水泛青天。树里星辰度，岩边鸥鹭眠。乾坤同一静，幽渚几茫然。  

## ●卷十九

***钱谦益***  

钱谦益，字受之，号牧斋，常熟人。明万历庚戌一甲三名进士，历官礼部侍郎。福王时，为礼部尚书。入国朝，以礼部侍郎署秘书院学士。有《初学集》、《有学集》。  

***嫁女词***  

中堂何喧阗，明烛耀银釭。箱帘启萎蕤，刀尺声硠硠。大姊裁罗襦，小妹熨袴裆。邻女赠锦段，双双绣鸳鸯。阿母鬓婆娑，篝镫理中裳。阿母向我言，抚汝娇且长。十载违汝家，憔顇类媰孀。轻轩宵在门，重整嫁时装。女行欣有家，阿母心内伤。牵衣向阿母，背指镫烛光。女身如明烛，影在阿母旁。有家亦云久，结缡在高堂。云胡背君子，不得奉尊章。归宁十余载，道路阻且长。欲绝忍弃捐，欲往河无梁。戢身事慈母，顾影守帷房。独坐亲图史，行步施珩璜。怀哉《芣苡》诗，诵彼浥露章。岂若鲁洁妇，陌上行采桑。菟丝生陂田，终不慕高冈。芙蓉悴秋风，其名为拒霜。我生不有命，胡为怨空床。空床虽独守，终然念所天。主人良高卧，臧获偷晏安。薪突谁与徙，井臼或不完。祭祀废春割，寇盗隳墙垣。百忧搅我心，逼迸不得言。捶床复倒枕，岂为儿女叹。终身一与齐，弃捐永相关。况我非弃妇，何能不汍澜。不见漆室女，倚柱起长叹。  

长叹亦何为，会合当有期。怀君双明珠，中夜生光辉。沈渊何足悼，光彩谅不亏。缟衣与綦巾，理我嫁时衣。袨服及春风，何能待秋时。丑妇憎明镜，众女疾娥眉。琴瑟贵静好，闭户理朱丝。行行远阿母，回头涕涟洏。翩翩辞归燕，向我飞差池。  

***吴门送福清相还闽***  

都门祖帐蔼如林，却望彤墀泪不禁。出处频烦明主念，安危何限老臣心。梦回渐觉朱衣远，身退初知白发深。林下有人君侧少，知公未忍说投簪。  

上帝高居俨肃雍，中书退食敢从容。举朝水火和羹苦，于野玄黄战血重。四海忧来频缓带，双身朝罢每扶筇。可知报主心如醉，久矣愁听长乐钟。  

介圭争望锡河山，忍听优歌枯菀间。春尽亲王将就国，夜分御札尚封还。赤心自愬萦千折，丹地频惊扣九关。羽翼已成商老去，汉庭容易点朝班。  

***恭谒长陵***  

文皇神武唐宗后，靖难功成战血殷。铁骑至今趋朔漠，玉衣终古镇燕山。峰回屏障诸陵拱，日落旌旗万马还。前后北征多侍从，承平忝窃史臣间。  

***碧云寺***  

丹青台殿起层层，玉磶雕阑取次登。禁近恩波蒙葬地，内家香火傍禅镫。丰碑钜刻书元宰，碧海红尘问老僧。礼罢空王三叹息，自穿萝径拄亻瓜藤。  

***寄东江毛总戎***  

鸭绿江头建鼓旂，间关百战壮军威。青天自许孤忠在，赤手亲擒叛将归。夜静举烽连鹿岛，月明传箭过鼍矶。纷纷肉食皆臣子，绝域看君卧铁衣。  

***十一月初六日召对文华殿旋奉严旨革职待罪感恩述事***  

久知不去又将钳，无奈时情似蜜甜。薄命东华糜月俸，虚名南斗动星占。出山我自惭安石，作相人终忌子瞻。伏阙引刀男子事，懒将书尺效江淹。  

事到抽身悔已迟，每于败局算残棋。都门有客送临贺，廷辨何人是魏其。杨柳曲中游子老，车轮枕畔逐臣知。寒镫冷炕凄凉夜，不醉何因作酒悲。  

孤生半世饱艰辛，敢恨虞翻骨相屯。吾道非与何至此，臣今老矣不如人。养成枳棘难为橘，刈尽椒兰不作薪。每诵韩公晚香句，整襟时一慰沉沦。  

破帽青衫又一回，当筵舞袖任他猜。平生自分为人役，流俗相尊作党魁。明日孔融应便去，当年王式悔轻来。宵来吉梦还知否，万树西山早放梅。  

两月春明席未温，眼看深谷又高原。金多争羡雒阳路，祸至方思上蔡门。五鼎食烹皆主父，三期贤佞总王尊。庄生能悟逍遥理，只为精思曳尾言。  

猎猎寒风岁逼除，柴门剥啄到双鱼。亲憎言禄催偕隐，友贱求名劝著书。薄俗休官如物故，畏涂削籍当迁除。夕阳亭下城西路，叹息何人返敝庐。  

***陆宣公墓道行***  

延英重门昼不开，白麻黄阁飞尘埃。中条山人叫阍哭，金吾老将声如雷。苏州宰相忠州死，天道宁论乃如此。千年遗榇归不归，两地孤坟竟谁是。人言稿葬留忠州，又云徵还返故丘。图经聚讼故老閧，争此朽骨如天球。齐女门前六里路，荞麦茫茫少封树。下马犹寻董相陵，飞凫孰辩孙王墓。青草黄茅万死乡，蝇头细字写巾箱。起草尚传哀痛诏，闭门自验活人方。永贞求旧空黄土，元祐青编照千古。人生忠佞看到头，至竟延龄在何许。君不见华山山下草如熏，石阙丰碑野火焚。樵夫踞坐行人唾，传是崖州丁相坟。  

***松谈阁印史歌为郭胤伯作***  

六书缪篆用摹刻，大者符玺细印章。崩崖古隧取次出，镂金琢玉争弆藏。关中郭髯最好古，十年搜讨盈箧箱。部居州乱作谱牒，编次缃帙盛缥囊。璀璨丹砂照虫鸟，错互金薤堆琳琅。考正职官本二史，贯穿训故穷《凡将》，窃取正用史家法，岂玩小物涂朱黄。忆昔先朝席丰豫，符瑞纷沓徵祯祥。河清凤见屡奏贺，玉玺又报来临漳。先帝亲御文华门，制诏臣下风四方。千官鹤列瞻负扆，冲牙双瑀声铿锵。中官屹立当御座，插冠貂尾加金珰。紫泥封坼青囊解，金银剩组开煇煌。临轩手持四寸玺，俯示陛墄周两旁。槃龙纽螭弄掌握，衫袖照烛回虹光。侍臣代奉传国宝，殿中不用尚玉郎。鸿胪传制百僚贺，文曰受命寿永冒。朝罢君臣咸燕喜，南面并进南山觞。岂知瑞应不虚见，中兴天以授我皇。郭君此书精且良，曷不首勒玉玺图。访问礼官摹尚方，如服有冕网有纲。蝇头细字注几行，吾诗附玺垂久长。命曰印史非夸张，《春秋》之义微而彰。  

***戊寅九月初三日奉谒少师高阳公于里第感旧述怀***  

仓皇出镇便门东，单骑横穿万虏中。拊手关河归旧服，侧身天地荷成功。朝家议论三遗矢，社稷安危一亩宫。闻道边廷饶魏绛，早悬金石赏和戎。  

剑眉山鼻戟如须，生面麒麟可即图。渭水师臣为后辈，金城老将作前驱。扫清君侧诚难事，恢复辽阳岂庙谟。当享何烦三叹所，秋风吾已稳菰芦。  

***汶上道中逢故人***  

衰林匹马尚天涯，寂寞山城菊自花。逐客已非周太史，故人犹是鲁朱家。心如老鹘迎秋晚，身似宾鸿傍日斜。凄怆朱梁旧祠墓，汶阳田北看归鸦。  

***去中杨伯祥馆丈廷麟过访山堂即事赠别***  

云年燕山雪如掌，巢车雪暗胡尘上。紫髯参军匹马嘶，黑头总理靴刀响。今年江南春雪飞，雪花满头来款扉。菡萏镫前谈战垒，梅花树下看征衣。自从瞽史持汉节，金缯辇载边庭血。虏骑争夸曳落河，庙堂自倚中行说。翰林飞书叫帝阊，至尊感激模御床。但令中使催房琯，指卢督师。肯为金人缚李纲。指伯祥。贾庄战血高楼橹，元戎堂堂徇旗鼓。周处讵死齐万年，指督师。韩愈宁作孔巢父。指伯祥。匝天锋刃一头颅，鬼护神扌为九死余。秦庭自效无衣哭，汉党终惭举网疏。明发堂中酌君酒，笑问于思无恙否。神州幸免犬羊族，太史何妨牛马走。酒阑耳热夜欲分，错莫同云是阵云。红袖白衣犹未返，彤弓玈矢竟何云。江天漫漫失山树，雪柱冰车塞行路。江南老翁鬓如雪，拥鼻吟诗送君去。  

***九月望日得石斋馆丈午日见怀诗次韵***  

敢云吾道大，相顾此身微。土室青镫火，柴门白版扉。垂纶收钓具，炼石补渔矶。小艇西湖曲，延缘候汝归。  

丹地披肝日，彤墀溅血时。帝容伸颊舌，天与护须眉。榎楚宁非教，桁杨亦我师。授书并续史，幽絷颇相宜。  

衰凤巢何在，亡羊径欲迷。已知惭稷契，宁忍愧夷齐。世事蕉中梦，人情李下蹊。夕阳亭畔路，只在帝城西。  

以尔锒铛日，追余梏拲年。词林原有叙，圜土亦推先。泣夏怀明德，逾冬忆古贤。天涯明发思，炯炯一镫前。  

***登始信峰回望石筍矼***  

三十六峰拔地涌，此峰跂之才及踵。临深为高地使然，附娄翻能瞰高冢。松枝悬度势猎猎，略彴孤骞风傱々。石径曾无飞鸟度，茅庵尚有残雪拥。上视近天心气肃，下临无地魂魄悚。平铺万状尽云练，幻出千岚似丘垄。逦迤回望石徇矼，万峰矗矗攒穹苍。故知造化善戏剧，遂使鬼物齐开张。破碎虚空作苑囿，抟捖厚士成珪璋。孤撑扶陷互相诡，妥伏蹙斗不可详。益州二筍何微眇，天平万笏空回翔。起视大壑限寻丈，却立万仞凭堵墙。高陵巨谷堆众皱，都邑岭陆分毫芒。篆云一点出九子，突烟片缕回池阳。心骇神移耳目怠，积苏累块今安在。中天惝怳游化人，步地苍茫穷竖亥。锥凿将无死浑沌，刻画何当罪真宰。经营团辞记灵异，忽漫执笔成晦昧。眼看夕阳信奇绝，安知夜半不迁改。笑杀沤区刻剑人，但认一沤作黄海。  

***炼丹台***  

我登炼丹台，詄荡上青天。旋观六六峰，一一排青莲。崇台据中央，宛如莲菂然。千瓣复万茎，回抱相钩连。玉屏展青嶂，香垆幂紫烟。奇峰剑危石，栉列差髆肩。横若罗剑盾，矗若奋戈鋋。猛若屯天兽，疑角夹九阍。伏若万金革，摐鸣复收旋。神灵既役使，顽矿俱腾骞。相将守丁甲，谁敢{穴见}汞铅。日车阳焰煅，月驾阴火然。至今丹鼎中，光气流朱殷。在昔轩辕帝，垂裳理八埏。命龙戮绝辔，驱虎定阪泉。六相资辅弼，五贼收狂癫。药得君臣配，火用文武煎。海宇垆韝定，阴阳药物全。然后事修炼，黄服朝上玄。服食八甲子，登假千万年，有如世不治。慕道求神仙，张乐洞庭野。采药黟山巅，何异周穆满，车辙马迹焉。轩皇去我久，刀圭世莫传。愿发珠函秘，进献玉房前。  

***慈光寺***  

普门头陀行，光明动帝后。两宫赐剃染，少府给组绶。脱却金纹衣，麻鞋露两肘。毗卢金像设，梵筴琅函剖。煌煌慈光额，天子维献寿。金貂驰北黟，银榜贲南斗。寺踞天都陇，面势抗龙首。朱砂拱其左，叠嶂掖而右。飞阁千寻涌，诸天四围负。龙像震旦尊，钟鱼六时吼。幡幢内家织，斋钵大官糗。铺张金世界，变现锦陵阜。呜呼卅年来，沧桑逼阳九。宫移长信屡，卜应沙鹿久。玉衣寝庙重，脂泽镜奁厚。八极诚晏如，三灾所时有。椒涂恩赐节，榆塞金钱走。招提佐军兴，衲衣裁短后。我来礼慈光，俯仰思文母。僧徒日鱼雅，禅诵午哗扣。空山犹昇平，慈恩正摄受。泉流石塔下，桃红碧溪口。客拜漉水囊，僧持扫花帚。尚祈白毫力，庶复金轮旧。顶礼九莲座，涕洟重稽首。  

三良诗三良者，商丘段增辉含素，沂州高名衡平仲，遂安汪乔年岁星也。崇祯戊寅，贼陷商丘，含素谢贤良辟召，率乡人捍贼。贼再攻，陷之，与翰林马刚中俱被执，不屈而死。辛巳春，贼围大梁，平仲以御史巡方，乘城击却之。上特命以佥都抚豫。贼去，围我师于郾，岁星以秦督赴援，遇贼于襄城，力战死之。是冬，贼复围大梁，平仲固守经年，九月汴沈于河，平仲渡河而北，贼解去，得请归里。清兵入沂，平仲夫妇死之。呜呼！是三君子者，皆余及门之士，余槁项黄馘，视息牖下，观其接踵死事，横身殉国，有余愧焉。白乐天有《二良文》余仿之以哀三君子，作哀三良诗。  

***段贤良含素***  

段生湖海士，矫志营儒术。道心既渟泓，侠气亦迸逸。臂鹰弄丸剑，亡羊视占毕。结客少年场，抠衣大儒室。元纁有道聘，铜墨邑宰秩。折腰耻鸣琴，蒿目忧化瑟。投劾谢京华，补被返蓬荜。汝雒弥祲氛，汴宋连狂獝。奔窜咸戴头，迎降多屈膝。拊心念多垒，奋袂起投笔。部署及妇女，馈饷罄饠饆。孤城我援绝，悉众贼势壹。冲梯舞崔嵬，炮石碎觱栗。城陷尸撑柱，巷战血泌瀄。堂堂马翰林，并马困绠繘。生得齐慷慨，逼降互呵叱。南云敢后<阝疋>。臧洪意同日。圣朝崇死优，所司奏报失。千秋万祀后，双庙应崒嵂。余昔坐钩党，讼系拘请室。子来访幽囚，再拜慰幽疾。遂请职橐饘，奋欲负斧锧。重趼赴函丈，酹酒祝元吉。昂藏论节义，憔顇数国恤。盈朝谁负担，举世尽巾栉。植冠发如竿，流吻涎欲溢。斯人犹在眼，其言良可质。篝镫见光芒，抠衣想削戌。哭罢霜满天，诗成月东出。入户长叹息，阴风助啾唧。  

***汪中丞岁星***  

汪子循良吏，斤斤饬簠簋。修谨固足多，剸割亦可倚。一朝拥旄纛，三秦为赐履。雄边当重寄，岂能称指使。况复覆军余，兵残将亦驰。惊魂怯鼓鼙，败气蒙壁垒。贼兵下宛雒，军威卷熊耳。乘胜围郾城，援师绝蜉蚁。牵率残伤卒，长驱与角牴。贼遂拔围来，其行疾如鬼。士饱如狼噬，马腾竞帆驶。我师不能军，辙乱复旗靡。哀哉二万人，刲屠尽羊豕。堂堂大中丞，孤身策马箠。首已离鱼剑，胸犹集猬矢。呜呼数年来，盗贼易纲纪。弈棋国谋误，儿戏师律否。武夫保项领，文臣涂脑髓。项城傅宗龙丧元，襄城汪折趾。甲弃战场外，马归贼营里。徵兵搏泥沙，催战促刻晷。但知赴期会，谁复量彼己。归元国子生，免胄先轸喜。三败谁能久，一死亦可矣。忆子为郎时，矫时柱顽鄙。抗论每仰屋，愤盈或抵几。裹革固所期，舆尸亦求是。哀哉殉国心，耿耿殁犹视。长歌聊慰藉，人生会有死。不见韩城相，低头向槃水。  

***高侍郎平仲***  

平仲巡两河，揽辔出西台。就寇方燎原，宛雒荡劫灰。移师围大梁，投鞍成覆敦。登陴七昼夜，死守凭崔嵬。累卵我势急，中目贼焰推。保汴唯汝劳，国功帝念哉。遂膺全豫寄，旌节焕昭回。解严逾夏秋，悉众贼复来。长壍截飞鸟，巨炮轰殷雷。潜队穿地裂，梯冲舞风颓。及堞骨相柱，薰穴尸成堆。负户我告病，濡褐敌未衰。是时诸道兵，左次大河隈。半夜朱仙镇，十万溃喧豗。沈城声援绝，馈运甬道隤。攂石尽发栋，陈焦资炊骸。噬指徒恸哭，大临谁告哀。河伯为解围，洪流夜击礌，我师既北徙，贼戈亦南回。优诏许休沐，宠秩旌厥能。还家甫抹马，虏入沂城隳。抗辞骂凶丑，并命捐匹侪。吁嗟忠壮士，纠缠罹凶灾。贼锋乍撞扌必，奴刃旋提捶。自从兵兴后，屠溃自相偕。金柝不夜击，和门尝昼开。九攻敌已穷，三板志不乖。方镇皆斯人，王略宁未恢。何当大星陨，坐见长城坏。我非哭其私，惜此天下才。  

***丙戌初秋燕市别惠房二老***  

白驹未絷又离筵，北斗南箕信可怜。璧马朝周才信宿，金人辞汉已千年。房公鹅为清池好，惠子骡因空谷传。龙汉劫中期后会，灞陵回首重依然。  

***观棋绝句为汪幼青作***  

黑白相持守壁门，龙拏虎攫赌侵分。重瞳尚有乌江败，莫笑湘东一目人。  

寂寞枯枰响泬辽，秦淮秋老咽寒潮。白头镫影凉宵里，一局残棋见六朝。  

飞角侵边劫正阑，当场黑白尚漫漫。老夫袖手支颐看，残局分明一著难。  

***题石崖秋柳小景***  

刻露巉岩山骨愁，两株风柳曳残秋。分明一段荒寒景，今日钟山古石头。  

***闽中徐永存陈开仲乱后过访各有诗见赠次韵奉答***  

拂水分携手并招，依然陈迹已前朝。空传老父摩铜狄，无复宫人记洞箫。览镜头憎三寸帻，看花眼诧一重绡。凭君话我余生在，万事丛残为领腰。  

休嗟小别似千年，坐膝将车事显然。契阔共循头上发，延缘犹记苇间船。高人有福先归地，野老无谋但诅天。最是临分多苦语，相期把卷白云边。  

交白须眉学刺船，渔湾蒙密旧山川。樱桃荐寝无消息，杨柳车攻有注笺。南国歌阑皆下泪，山阳诗讔倩谁传。繙君家集真三叹，遗策犹存表饵篇。  

论交嵇吕更谁如，兵燹间关问索居。沁雪摩挲新拜石，杀青论勘旧藏书。却看人世同巢幕，共笑残生出箯舆。莫讶和诗多讔谜，老来诞漫比虞初。  

夏日宴新乐小侯于燕誉堂林若抚徐永存陈开仲诸词人并集天启七年八月，上即位，上圣母刘贤妃为孝纯渊静兹肃毗天钟圣皇后，封孝纯弟和阳卫正千户，刘效祖为新乐伯，刘继祖授锦衣卫都指挥同知，刘文炳、刘文燿授锦衣卫指挥同知。  

宝玦相逢沟水头，长衢交语路悠悠。西京甲观论新乐，南国丁年说故侯。春燕归来非大厦，夜乌啼处似延秋。曾闻天乐梨园里，忍听吴歈不泪流。  

软脚筵开乐句和，濯龙吐凤客骈罗。虽无法部仙音曲，也胜阴山《敕勒歌》。丝竹凝风腰鼓急，釭花荡影舞衫多。老夫苦忆平生事，肠断西游赵李过。  

***书夏五集后示河东君***  

帽檐欹侧漉囊新，乞食吹箫笑此身。南国今年仍甲子，西台昔日亦庚寅。皋羽西台恸哭亦庚寅岁也。闻鸡伴侣知谁是，画虎英雄恐未真。诗卷丛残芒角在，绿窗翦烛与君论。  

***广陵登福缘佛阁***  

危楼切太空，尘壒俯冥濛。度世香镫里，降魔应哭中。上方三界在，八表一云同。铃铎人天语，如闻替戾风。  

黯黯经时雨，荒荒有漏天。岂能霾日月，还与涤山川。一炬幽兰火，千门析木烟。催归松漠鸟，啼到相轮边。  

独有层楼上，偏于象纬亲。轮中回日月，规外抚星辰。北户风霜急，南柯国土真。高高天眼在，凭揽析微尘。  

冥晦乾坤户，迷方何去从。禅枝迎怖鸽，钵水候眠龙。铁浴兵前雨，铜崩劫后钟。灵山殊未散，清夜礼金容。  

***题金陵一老画像***  

发短心长笑镜丝，摩挲皤腹帽檐垂。不知人世衣冠异，只道科头岸接。  

独坐青溪照鬓丝，小姑何处理娥眉。画师要著樊通德，难写银镫拥髻时。  

***哭稼轩留守相公诗一百十韵用一千一百字***  

师弟恩三纪，君臣谊百年。哀音腾粤地，老泪洒吴天。杀气南条急，妖氛北户缠。行宫逾越峤，留守限灵川。仓卒闻风溃，逡巡厝火然。操戈乘内间，解甲起中权。卷土心仍壮，凭城誓益坚。喧呼齐辫发，奋击祇张拳。刀锯徒为尔，冠裳正俨然。归元髯上磔，嚼齿爪中穿。荀偃含犹视，张巡起欲旋。扬扬神不乱，琅琅语争传。徒抱衔须痛，谁能咶血怜。伤心寝门外，为位佛镫前。一恸营魂远，三号涕泗涟。修门归漠漠，故国望姗姗。虞殡歌休矣，巫阳筮予焉。吴羹凄象设，楚些怆蝉联。魂复新遗矢，神栖旧坐毡。灵衣风肃肃，幽啸雨溅溅。清夜前除酒，明镫近局筵。逢迎伤翦纸，送别忍烧船。黄鸟身其百，青龙岁半千。四游余渺莽，八翼罢腾骞。飞铁兵轮重，为铜物冶全。庚寅徵揽揆，辛卯应灾躔，君生于庚寅，甲子一周而终，故引“庚寅以降”之词。其闻讣，辛卯夏也，故引“朔日辛卯”之诗，皆假惜使之也。剑去梧宫冷，刀投桂水煎。训狐宵叫啸，婴蜺昼连蜷。斗涧龙伤血，崩崖蜃吐涎。是夏，虞山有出蜃之异。拊心看迸裂，弹指省轰阗。攀附龙门迥，追陪鹤盖连。园林规绿水，屋宇带红泉。一饭常留客，千金不问田。以忙消磈<石垒>，及夏领芳妍。日落邀宾从，舟移沸管弦。丹青搜白石，杖屦撰松圆。君好藏白石翁画，于程丈孟阳有师资之敬。齿马成吾老，童乌忆汝贤。兔园温句读，蛾子学丹铅。枕膝应传喜，登楼独许玄。青春凭騕褭。白首讬夔蚿。桃李西江宰，梧桐左掖员。裂麻心胆赤，恤纬鬓毛宣。北寺偕书狱，西曹互橐饘。朱游和药切，黄霸授经专。铜马神州沸，金鸡密网蠲。甘陵录牒寝，元祐党碑镌。北阙惊传火，东郊狎控弦。帝车俄运转，天步久迍邅。余与君以甲申三月初十日同日赐环，邸报遂失传。鳌足倾三极，龙胡断八埏。关山留北顾，宗祏寄南迁。江左朝廷小，交南节钺偏。风云天路偪，翼戴本支便。宗泽回銮表，刘昆劝进笺。岭边求日月，规外别坤乾。翼轸开营壁，湘漓抵涧瀍。只身支浩劫，赤手捧虞渊。插羽钩庸蜀，分茅铒益滇。黄农罗种落，邕桂簇戈鋋。青犊乌仍合，红巾蚁并缘。反王收魏豹，别将置梅鋗。白象扶丹毂，乌蛮曳彩旃。庐儿宿卫直，厮养彻侯骈。画诏行营里，除官御览先。两宫汤药使，中禁洗儿钱。一旅基将肇，三分业未竣，连鸡惛蚌蛤，咥虎玩腥膻。画地翔河鸟，婴城坠纸鸢。执冰嘻狒狒，投缒引蠕蠕。履善穷江表，庭芝殉海<田耎>。誓书申决绝，望拜告精虔。目裂光如炬，膋藏血化殷。花缦剺面改，藤帽枕尸还。青草迎飞旐，黄茅拥过輲。虚祠包箬饭，峒祭卜筳篿。故岭虞山似，桂林亦有虞山。新愁桂岭牵。用张平子《四愁》“桂林”之语。丹心石路折，皓魄火云鲜。尽说南朝李，何惭东海田。铸金身故在，刻木首非陨。列列羞祈死，淹淹笑祝延。葭灰阳解駮。火井焰浮烟。错莫嘶泥马，分明叫杜鹃。朔方唐故事，纶邑夏前编。率土诚延伫，敷天忍弃捐。云旗翻毕口，星矢直狼肩。壁垒分行阵，雷风合弭鞭。白山崖倒侧，墨水浪平填。鹑尾南回越，旄头北扫燕。誓师三后所，饮御五车边。改葬新班剑，舆尸故马鞯。羽门颁綟绶，麟阁列貂蝉。画壁雕戈动，祠堂兕甲县。传芭歌沓沓，荐荔鼓{鼓渊}<鼓渊>。宿列还箕尾，故太师江陵文忠之孙，以门荫起家。抗骂不屈，同日被害。后死身余几，先生腹尚便。不成升屋哭，弥想对床眠。单孑留形影，凄凉度陌阡。鸡窗言仿佛，蛛匣字蜿蜒。西第花犹发，东皋草欲芊。经过光景眩，识路梦魂颠。太息看梁栋，沉吟仰屋椽。移山谁负畚，蹈海可乘艑。守器纡奔问，余皇肆溯沿。祝予双泪涸，将伯寸心。长夜歌将阕，穷尘恨始湔。荡阴《三士》咏，蜀国《八公》篇。乡梦凭温序，哀词属马汧。降神天意远，养士国恩绵。汗竹新书史，浇花近扫阡。明明老眼在，拭目向空玄。  

***放歌行赠栎园道人游武夷***  

砺君吴刚斫月之玉斧，扬君鲁阳指日之戈殳。饮君邯郸一曲之美酒，赠君绕朝临行之策书。忆君去年归书绣，高堂燕喜身垂鱼。雕轩列戟侯门屏，金章玉轴照座隅。词人油素献歌颂，肩軿踵汗仍口呿。青阳逼除才隔岁，南冠顾影行次且。秋风吹散孟尝客，廉公市门日旰虚。老夫冲寒走问讯，罨头冰雪胶髭须。溺人但一笑，越吟多嗫嚅。班荆过逢桑下语，仓皇执手临交衢。且勿赋河梁，且勿歌《骊驹》。听我《放歌行》，请言造化初。厥初空界二十劫，毗岚橐风吹复嘘。金藏兴云雨如轴，金刚界结胎堪舆。清水升天淀浊地，七金四洲高下殊。光音天人福报薄，地饼食竭林藤枯。身光彫落器界暗，四轮墨穴游昏涂。宝音诸地起慈敏，化现日月天地星宫俱。开张两仪布二曜，二十八宿磊落排空居。梵王口膍脐轮各种族，欲界障持善现相刲屠。修罗荡脚波海水，生憎头上蹴踏双兔蜍。手幛日轮口啖月，日月怖匿天嗟吁。此方蚩尤兄弟亦徒党，铜头铁额兴蝥弧。共工触头折天柱，后羿矫矢摧阳乌。三王五伯迭整顿，君臣将相群拮据。撑天拄地定八极，为此衣冠礼乐争寰区。东门啸戎索，北落移天枢。裸衣笑神禹，好冠诧勾吴。退飞未许傍宋鹢，避风何地追鶢鶋。天地为笼逝安適，身藏藕孔难卷舒。移眉下目吁可怪，闭门捕舌谁能逋。劾君以弹甘蕉之封事，案君以覆郑鹿之追胥。误君以知雀语之公冶，贵君以辨牛鸣之葛庐。淳于冠缨大笑绝，舍人寠{宀数}{尸几}誉呼。昆山抵鹊用良玉，泉泪洒涕成明珠。心惊蚁床自急捣，梦入鼠穴仍供趋。斗间干将会须出，山头廷尉当何如。河鼓大星正芒角，横海兵气连无诸。蛟门水立鸟不渡，子陵滩头断钓渔。老夫已办千日醉，吾子慎爱千金躯。扁舟东下值元夕，红镫绿酒停姑苏。皋桥银筝裹红泪，迟君拂拭追欢娱。元墓梅花众香国，西泠红雨桃千株。巾车蜡屐聊复尔，何用<车力>辘催奔车。武夷之君吾远祖，相见遥祝传区区。曾孙面皴头发秃，何当念我诒乾鱼。酌君酒，揽子袪，我欲竟此曲，此曲烦且纡。咙<口胡>啽呓如梦魇，宫商失次无疾徐。征马为踯躅，仆御亦踟蹰。乌啼鸦散君且发，玉壶酒暖还须臾。放歌行，还须臾。东方瞻顾已精色，晨鸡喔喔鸣前除。  

***丁家水亭再别栎园***  

镫晕离筵酒不波，同云酿雪暗秦河。人于患难心知少，事值间关眉语多。鼓角三更庄舄泪，残棋半局鲁阳戈。荔支酝熟鲈鱼美，醉倚银筝续放歌。  

***左宁南画像歌为柳敬亭作***  

何人踞坐戎帐中，宁南彻侯昆山公。手指抨弹出狮象，鼻息呼吸成虎熊。帐前接席柳麻子，海内说书妙无比。长揖能令汉祖惊，摇头不道楚相死。是时宁南大出师，江湘千里连军麾。每当按甲休兵日，更值椎牛飨士时。夜营不喧角声止，高座张镫拂筵几。吹唇芒角生烛花，掉舌波澜沸江水。宁南闻之须猬张，佽飞枥马俱腾骧。誓剜心肝奉天子，拚洒毫毛布战场。秦灰烧残汉帜靡，呜呼宁南长已矣。时来将师长头角，运去英雄丧首尾。倚天剑老亲身匣，垂毙犹兴晋阳甲。数升赤血喷余皇，万斛青蝇掩墙霎。白衣残客哭江天，画像提携诉九泉。舌端有锷肠堪断，泣下无珠血可怜。柳生柳生吾语尔，欲报恩门仗牙齿。凭将玉帐三年事，编作《金陀》一家史。此时笑噱比传奇，他日应同汗竹垂。从来百战青磷血，不博三条红烛词。千载沉埋国史传，院本弹词万人羡。盲翁负鼓赵家庄，宁南重为开生面。  

***题汴人赵澄临赵子固栈道图***  

蜀山崔嵬去天尺，千峰万嶂攒列戟。奔涛坼峡斗雷霆，削铁层层梯绝壁。青天鸟道瞰窅冥，终古蚕丛见开辟。地缩千盘云栈重，天回四游阁道窄。牛车络绎不断头，飞走凌兢罕接翼。轮鞅牵确如有声，人鸟夤缘共一迹。穴穿重掩身入霤，登顿巉岩足上壁。此图瑰璚画者谁，似为升平写物色。天汉津梁扼关陇，沃野舆图跨梁益。参旗横拂东井深，褒斜钩连子午直。邛竹蒟酱来东西，滇僰冉駹走阡陌。何烦力士挽金牛，是处戎王贡瑶碧。郫筒好酒车郄载，织成锦段马荐席。烝徒犹拜古帝魂，学士能铭剑阁石。呜呼此图不易得，全盛方舆真可惜。丹青如阅《华阳志》，衣裳不为左担易。何物毡车掣橐驼，况乃穷庐盖服匿。卧龙跃马定谁是，锦江玉垒还自昔。雪江老人头雪白，吮笔经营口嚄唶。画师有心人不识，老夫看画长叹息。  

***赠侯商邱若孩***  

残镫顾影见蹉跎，十五年来小劫过。曾捧赤符回日月，遂刑白马誓山河。闲门菜圃英雄少，朝日瓜畴宾客多。挂壁龙渊惭绣涩，为君斫地一哀歌。  

苍梧云气尚萧森，八桂风霜散羽林。射石草中犹虎伏，戛金壁外有龙吟。梦回芒角生河鼓，醉后旌旗拂井参。莫向夷门寻旧隐，要离千载亦同心。  

橘社传书近卜邻，龙宫破阵乐章新。苍梧野外三衣衲，黄柳车中七尺身。世事但堪图鬼魅，人间祇解楦麒麟。相逢未办中山酒，且买黄柑醉冻春。  

***席间观李素心孙七岁童子草书歌***  

杜陵九龄书大字，李郎七龄笔阵强。身长未及等身案，负剑却立短凳傍。凝睇双瞳翦秋水，梯几拂拭神扬扬。须臾笔下龙蛇出，折钗倒薤纷旗枪。拳如茧栗不盈握，放笔直欲隳堵墙。力如蓝田射伏虎，饮羽穿石激雷光。势如卫公夜行雨，风鬃雾鬛不可当。书罢安闲妥衫袖，敛手拱揖归辈行。肩随兄弟舒雁立，怀铅画椠森琳琅。荀氏八龙见其四，一龙奋爪先开张。当筵观者皆老苍，捋须奋袂徒惊惶。老夫顿足自激昂，安得抱之贡玉堂。君不见昔年李长沙，天子加膝坐御床。  

***大观太清楼二王法帖歌为山阴张尔唯作***  

神霄天子恢皇纲，重镌阁帖焕宝章。干戈久忘熙陵勣，图书欲压淳化藏。侍书著摹换钩拓，太师京识新褫装。太清危楼切霄汉，乙夜御览回虹光。大观承平过星纪，宣和版荡垂靖康。声明文物归松汉，翰林子墨炎昆冈。驰载唐碑失定武，毡裹周鼓残岐阳。册府秘阁俱已矣，长沙戏鱼徒相望。新绛燥笔改东库，亮字损本来榷场。二府拜赐传掌故，三馆审定看堵墙。良常新铭不在世，羽陵旧蠹余几行。君从何处购此本，右军墨迹兼小王。续帖真成廿卷羡，万签何似二本良。墨华晶光出匮纸，笔阵折抹生锋芒。晴窗临摹挟飞动，棐几展玩铺云肪。裂纹木直非剥损，檈痕银锭谁低昂。从今鉴定归米薛，不收慰问嗤梁唐。但看鸾翱与凤翥，焉用冷金并硬黄。呜呼此本不易得，摩挲使我神惨伤。自从京阙睹戎马，又使馆门沦沧桑。人间西清熸禁苑，天上东壁埋文昌。橐驼交迹践竹素，牛马渍汗沉缥缃。甲衣狼藉剔钿锦，炮车迸裂穷琳琅。游家《兰亭》填爨下，褚摹禊帖掷道旁。 鲁公《孝经》《麻姑》字，儿童插标叫市坊。卷轴遑惜三千富，款书宁数丈二长。白麻何处博青缥，碧笺翻喜归黄肠。奇哉一本独完好，岂无六丁下取将。展卷俄惊褾识改，开奁先嗅古墨香。印缝无烦辨分翦，破体仍与论偏旁。何年瓦官阁鸱吻，有客山阴搜屋梁。玉躞金题閟惜重，褚妍欧怪空煇煌。已堪唐陵比玉匣，重许漠室开珠囊。伤心《西升》失至宝，褚河南《西升经》，余购得之，新安乙酉城陷，失去。漫眼《东观》欲发狂。吾家圆印铭忠孝，长依《书史》缄箧箱。米元章《书史》云：“钱氏所收《浩博帖》上有‘希圣’字印，‘忠孝之家’圆钱印，‘钱氏书空’印。”作歌无才继《石鼓》，阁笔再拜朝墨皇。  

***金陵杂题绝句***  

澹粉轻烟佳丽名，开天营建记都城。而今也入烟花绿，镫火樊楼似汴京。  

***顿老琵琶旧典型，檀槽生涩响丁零。南巡法曲无人问，头白周郎掩泪听。绍兴周锡圭，字禹锡，好听南院顿老琵琶，曰：“此威武南巡所遗法曲也。”***  

旧曲新诗压教坊，缕衣垂白感湖湘。闲开《闰集》教孙女，身是前朝郑妥琅。郑如英，小名妥，诗载《列朝·闰集》中，今年七十二矣。  

***吁嗟行走笔示张子石***  

君不见程孟阳，诗名粉绘垂琳琅。松圆一抔掩寂寞，孙枝两叶悲流亡。又不见程善长，布衣侠骨今无两。佣保杂作购童稚，新安江头命两桨。是时春寒雨飘萧，天容人意俱无憀。通眉长爪犹在眼，陈根绝哭不可浇。练川故人望眼劳，重泥扶病来崇朝。摩顶执手心郁陶，日推脱粟身解袍。喜心翻倒转呜咽，迷离老泪随风飙。吁嗟乎丹阳朋旧不可得，胜华通子谁省识。白刃有客致伯禽，青山无人吊李白。老夫耄矣徒叹息，天地兵尘尚偪塞。桃花照眼泪霑臆，且持村酒劝子石，一为歌行歌主客。  

***古诗赠新城王贻上***  

风轮持大地，击飏为风谣。吹万肇邃古，赓歌畅唐姚。朱弦汜汉魏，丽藻沿六朝。有唐盛词赋，贞符夤元包。百灵听驱使，万象穷锼雕。千镫咸一光，异曲皆同调。彼哉諓諓者，穿穴纷科条。初唐别中晚，画地成狴牢。妙悟掠影响，指注闚釐毫。瓮天醯鸡覆，井月痴猿号。化为劣诗魔，飞精入府焦。穷老蔽蔀屋，不得瞻泬寥。正始日以远，词苑杂莠苗。献吉才雄鷔，学杜哺醨糟。中默俊逸人，放言訾谢陶。考辞竞嘈囋，怀响归浮漂。江河久壅决，{厂晷}潏亦腾嚣。幺弦取偏张，苦调搜啁噍。鸟空而鼠即，厥咎为诗訞。丧乱亦云膴，诗病不可瘳。叶譬彼膏肓疾，传染非一朝。呜呼杜与韩，万古垂斗杓。《北征》《南山》诗，泰华争岧峣。流传到于人，不得免慠嘲。况乃唐后人，嗤点谁能跳。穷子抵尺璧，冻人裂复陶。熠燿点须弥，可为渠略标。昌黎笑群儿，少陵诃汝曹。嗟我老无力，掩耳任叫呶。王君起东海，七叶光汉貂。麒骥奋蹴踏，万马喑不骄。识字函雅故，审乐辨《箫韶》。落纸为歌诗，绛云卷青霄。自顾骨骼马，创残卧东郊。敢云老识路，昏忘惭招邀。河源出星海，东流日滔滔。谁蹠巨灵掌，一手湮崩涛。古学丧根幹，流俗沸螗蜩。伪体不别裁，何以亲风骚。珠林既深深，玉河复迢迢。方当翦榛楛，未可荣兰苕。瓦釜正雷鸣，君其信所操。勿以独角麟，媲彼万牛毛。伊余久归佛，繙经守僧寮。枨触为此诗，狂言放调刁。无乃禅病发，放笔自逸骚。起挑长明镫，忏除坐寒宵。  

***镫楼行壬寅元夕赋示施伟长***  

长安元夕风景妍，夹路镫楼柳市边。黄道日回春夜暖，碧空月压看场圆。络角星河拄人首，九华莲焰枝如藕。侧帽都簪内苑花，薄酲犹带昆明酒。千金一刻买春阳，十里珠帘曼睩光。全疑月面为人面，不辨衣香与坐香。当时我亦铜龙客，朝回冲酒城东陌。银烛遥连北里红，金壶不许东方白。如今老大鬓婆娑，土室龛镫礼佛陀。上元儋耳欢娱少，镫火樊楼涕泪多。怜君旅食山城下，钟罢垆残守僧舍。胶牙生菜粥不糜，蜇鼻村酤酒未笮。与君相去一牛鸣，便似蓬池话浅清。挑镫互见阑珊影，倚户如闻嚄唶声。月宫清辇空相忆，金床舍利无消息。绮陌兵残玉露晞，紫姑卜罢银河仄。寂寂秋衾卧冷云，软红香雾想氤氲。梦回历历华胥国，折脚铛边说向君。  

***病榻消寒杂咏***  

直木风来自古忧，不材何意纵寻矛。群蜉枉撼盆池树，积羽空沉芥子舟。说《易》累伸箕子难，编书频访大航头。白头炳烛浑无暇，鲁酒吴羹一笑休。  

中年招隐共丹黄，栝柏犹余翰墨香。画里夜山秋水阁，镜中春瀑耦耕堂。客来荡桨寻闲咏，僧到支筇话夕阳。留却中州青简恨，尧年鹤语正悲凉。  

推蓬翦烛梦悠悠，旧雨依稀记昔游。南国枭卢谁剧孟，北平鸡酒有田畴。霜前啼鸟皆朱噣，月下飞乌尽白头。病树枝颠天一握，为君吹笛上高楼。广陵人传研详北讯。  

高枕匡床白日眠，闲看世态转颓然。湛河不信多为石，卖鬼还愁少得钱。凿空旧能雕浑沌，舞文新拟案丁零。睡余偶忆柴桑集，画扇萧疏仰昔贤。  

## ●卷二十

***吴伟业***  

吴伟业，字骏公，号梅村，太仓人。明崇祯辛未一甲二名进士，历官庶子。福王时，召拜少詹事。入国朝，授秘书院侍讲，擢国子监祭酒。有《梅村集》。  

***毛子晋斋中读吴匏庵手钞宋谢翱西台恸哭记***  

扁舟访奇书，夜月南湖宿。主人开东轩，磊落三万轴。别庋加收藏，前贤矜手录。北堂学士钞，南宋遗民牍。言过富春渚，登望文山哭。子陵留高台，西面沧江绿。妇翁为神仙，天子共游学。携家就赤城，高举凌黄鹄。尚笑君房痴，宁甘子云辱。七里溪光清，千仞松风谡。庐陵赴急难，幕府从羁仆。运去须武侯，君存即文叔。臣心誓勿谖，汉祚忧难复。昆阳大雨风，虎豹如猬缩。诡谲滹沱冰，仓卒芜亭粥。所以恢黄图，无乃资赤伏。即今钱塘潮，莫救崖山麓。空坑战士尽，柴市孤臣戮。一死之靡它，百身其奚赎。龚生夭天年，翟公湛家族。会稽处士星，求死得亦足。安能期故人，共卧容加腹。巢许而萧曹，遭遇全高躅。文山竟以殉，赵社终为屋。海上悲田横，国中痛王蠋。门人《蒿里》歌，故吏《平陵》曲。彼存君臣义，此制朋友服。相国诚知人，举事何颠蹙。丈夫失时命，无以辞碌碌。看君书一编，俾我愁千斛。禹绩荒烟霞，越台走麋鹿。不图叠山传，再向严滩续。配食从方干，丰碑继梅福。主人更命酒，哀吟同击筑。四坐皆涕零，霜风激群木。嗟乎诚义士，已矣不忍读。  

***阆州行***  

四坐且勿喧，听我歌阆州。阆州天下胜，十二锦屏楼。歌舞巴渝盛，江山士女游。我有同年翁，阆州旧乡县。送客苍溪船，读书玉台观。忽乘相如车，谓受文翁荐。游宦非不归，十载成都乱。只君为爱子，相思不相见。相见隔长安，干戈徒步难。金牛盘七坂，铁马断千山。敢辞道路艰，早向妻儿诀。一身上鸟道，全家傍虎穴。君自为尊章，岂得顾妻子。分携各努力，妾当为君死。凄凄复切切，苦语不能答。好寄武昌书，莫买秦淮妾。巴水急若箭，巴船去如叶。两岸苍崖高，孤帆望中没。二月到汉口，三月下扬州。扬州花月地，烽火似边头。驿路逢老亲，迁官向闽越。谓逼公车期，蚤看长安月。再拜不忍去，趣使严装发。河山一朝异，复作他乡别。别后竟何如，飘零少定居。愁中乡信断，不敢望来书。尽道是葭萌，杀人满川陆。积尸峨嵋平，千村惟鬼哭。客有自秦关，传言且悲喜。来时闻君妇，贞心视江水。江水流不极，猿声哀岂闻。将书封断指，血泪染罗裙。五内为崩摧，买舟急迎取。相逢惟一恸，不料吾见汝。拭眼问舅姑，云山复何处。泪尽日南天，死生不相遇。汝有亲弟兄，提携思共济。姊妹四五人，扶持结衣袂。怀里孤雏痴，啼呼不知避。失散苍皇间，骨肉都抛弃。悠悠彼苍天，于人抑何酷。城中十万户，白骨满崖谷。官军收成都，千里见榛莽。设官尹猿猱，半以饲豺虎。尚道是阆州，此地差安堵。民少官则多，莫恤蜀人苦。凄凉汉祖庙，寂寞滕王台。子规叫夜月，城郭生蒿莱。只有嘉陵江，江声自浩浩。我欲竟此曲，流涕不复道。  

***矾清湖***  

吾宗老孙子，住在矾清湖。湖水清且涟，其地皆膏腴。隄栽百株柳，池种千石鱼。教僮数鹅鸭，绕屋开芙蕖。有书足以读，有酒易以沽。终老寡送迎，头发可不梳。相传范少伯，三徙由中吴。一舸从此去，在理或不诬。嗟予遇兵火，百口如飞凫。避地何所投，扁舟指菰蒲。北风晚正急，烟港生模糊。船小吹雨来，衣薄无朝哺。前村似将近，路转忽又无。仓皇值渔火，欲问心已孤。俄见葭菼边，主人出门呼。开栅引我船，扫室容我徒。我家两衰亲，上奉高堂姑。艰难总头白，动止需人扶。妻妾病伶仃，呕吐当中途。长女仅九龄，余泣犹呱呱。入君所居室，镫火映窗疏。宽闲分数寝，嬉笑喧诸雏。缚帚东西厢，行李安从奴。前窗张罣网，后壁挂耒锄。苦辞村地僻，客舍无精粗。翦韭烹伏雌，斫鲙炊彫胡。床头出浊醪，人倦消几壶。睡起日已高，晓色开烟芜。渔湾一两家，点染江村图。沙嘴何人舟，消息传姑苏。或云江州下，不比扬州屠。早晚安集掾，鞍马来南都。或云移民房，插箭下严符。囊橐归他人，妇女弃军俘。里老独晏然，催办今年租。馌畊看赛社，醵饮听呼卢。军马总不来，里巷相为娱。而我游其间，坦腹行徐徐。见人尽恭敬，不识谁贤愚。鱼虾盈小市，凫雁充中厨。月出浮溪光，万象疑沾濡。放楫凌沧浪，笑弄骊龙珠。夷犹发浩唱，礼法胡能拘。东南虽板荡，此地其黄虞。世事有反覆，变乱兴须臾。草草十数人，盟歃起里闾。兔园一老生，自诡读穰苴。渔翁争坐席，有力为专诸。舴艋饰于皇，蓑笠装犀渠。大笑掷钓竿，赤手搏于菟。欲夺夫差宫，坐拥专城居。予又出子门，十步九崎岖。脱身白刃间，性命轻锱铢。我去子亦行，后各还其庐。官军虽屡到，尚未成丘墟。生涯免沟壑，身计谋樵渔。买得百亩田，从子游长沮。天意不我从，世网将入驱。亲朋尽追送，涕泣登征车。吾生罹干戈，犹与骨肉俱。一官受逼迫，万事堪欷歔。倦策既归来，入室翻次且。念我平生人，惨憺留罗襦。秋雨君叩门，一见惊清癯。我苦不必言，但坐观髭须。岁月曾几何，筋力远不如。遭乱若此衰，岂得胜奔趋。十年顾妻子，心力都成虚。分离有定分，久暂理不殊，翻笑危急时，奔走徒区区。君时听我语，颜色惨不舒。乱世畏盛名，薄俗容小儒。生来远朝市，谓足逃沮洳。长官诛求急，姓氏属里胥。夜半闻叩门，瓶盎少所储。岂不惜堂构，其奈愁征输。庭树好追凉，翦伐存枯株。池荷久不闻，岁久填泥淤。废宅锄为田，荠麦生阶除。当时栖息地，零落今无余。生还爱节物，高会逢茱萸。好采篱下菊，且读囊中书。中怀苟自得，外物非吾须。君观鸱夷子，眷恋倾城姝。千金亦偶然，奚足称陶朱。不如弃家去，渔钓山之隅。江湖至广大，何惜安微躯。挥手谢时辈，慎勿空踌蹰。  

***偕穆苑先孙浣心叶子闻允文游石公山盘龙石梁寂光归云诸胜***  

大道无端倪，真宰有融结。兹山在天壤，灵异蓄不泄。万窍凌虚无，一柱支毫末。疑岂愚公移，愁为巨灵拔。刘根作堂奥，柳毅司扃鐍。谁启仙人闾，系我渔父枻。刻镂洪濛云，雕搜大荒雪。或人而疴瘘，或马而蹄齧。或负藏壑舟，或截专车节。或象神鼎铸，或类昆吾切。地肺庖丁解，月窟工倕伐。石囷封糇粮，天厨甃涓洁。重隒累瓿甑，短柱增栌棁。瓜瓤觚棱剖，木皮槎桠裂。皑皑黄河水，炎炎昆冈爇。<山含>岈舞辟邪，<炎舌><舌冉>张饕餮。斗起耸云关，一道通箭筈。碧藕玲珑根，文螺宛委穴。丹梯蹑而上，郁郁虚皇阙。突兀撑青旻，插地屏障列。一身生羽翰，百尺跨虹蜺。断涧吟枫楠，飒爽侵毛发。侧窥漏日影，了了澄潭澈。鸡声出烟井，乃与人境接。回思顷所历，过眼才一瞥。秦皇及汉武，好大同蠓蠛。《齐谐》不能志，炙輠不能说。郦桑二小儒，注书事抄撮。陋袭李斯碑，阙补周王碣。关仝亦妙手，惜未適吴越。嵩华虽云高，无以斗巧拙。时俗趁姿媚，烟峦漫涂抹。妄使伧父辈，笑我骄蚁垤。京江吸金焦，汉水注大别。流峙合而汇，奇气乃一发。睥睨五岳间，谁与分优劣。扶杖一村翁，眼看话年月。昔逢犹儿童，今见已耄耋。昨闻县帖下，搜索到鱼鳖。讶彼白鼍逃，无乃青草竭。却留幽境在，似为肥遯设。当年绮里季，卜居采薇蕨。皓首走汉廷，恨未与世绝。若随灵威去，此处揽藤葛。子房知难致，欲荐且扪舌。浮生每连蜷，尘界尽空阔。谋免妻孥愁，计取山水悦。入春桃李过，韶景听啼鴂。篮舆累亲旧，同载有二叶。穆生老而健，孙郎才且杰。彼忘筋力劳，我爱宾朋挈。过湖曳轻帆，入寺憩深樾。老僧谐语笑，妙理攻曲蘖。晓起陈盘餐，饱食非粗粝。桑畦路宛宛，筍屩行兀兀。快意在此游，失记遗七八。平湖铺若茵，盘石几人歇。蹲踞当其旁，拒户相支遏。黝黑声訇棱，欲进遭嗔喝。侧肩仅容趾，腹背供磨轧。下踹藓磴牢，上觑崩崖豁。攀跻差毫釐，失足忧一蹶。前奇慕先过，后险欣乍脱。歌呼杂龆稚，嘻笑视履袜。君看长安道，高步多蹉跌。散诞来江湖，蒲伏羞干谒。头因石文低，腰向山灵折。四月将已近，天时早炎热。挥汗何沾濡，惊飙俄凛冽。归来北窗枕，响入山溜澈。不寐话夜凉，连床拥裘褐。晚岁艰出门，端居意骚屑。闲踪习羁旅，逸兴贪放达。跌荡冯夷宫，游戏天吴窟。将毋神鬼怒，亟遣风雨夺。胜事满现前，得失归勇怯。衰老偕故人，幸喜兹游决。他年子胥涛，百里闻咤咄，鳣鲔随风雷，颈锁金牛掣。鲛人拭床几，神女洗环玦。硠磕打空滩，澎湃溅飞沫。噌吰无射钟，嘹喨蕤宾铁。孤客为旁皇，嫠妇为凄咽。那知捩柁下，我辈行车辙。再拜告石公，相逢慰饥渴。既从人间世，忍再洪波没。志怪作大言，嗜奇私神物。肯学杨马镌，愿受壶公诀。缩之入怀袖，弄之置盆钵。栽松龙气上，蓄水云根活。长留文士玩，勿被山君窃。尝闻岣嵝峰，科斗尊往牒。剥蚀存盘螭，扪索嗟完缺。此山通巴陵，下有神禹札。后代文字衰，致起龙蛇孽。我有琅玕管，上洒湘娥血。濯足临沧浪，浩思吟不辍。未堪追阳冰，犹足夸李渤。隐从烟霞闭，出供时世阅。刻之藏书岩，千载应不灭。  

***雒阳行***  

诏书早洗雒阳尘，叔父如王有几人。先帝玉符分爱子，西京铜狄泣王孙。白头宫监锄荆棘，曾在华清内承直。遭乱城头乌夜啼，四十年来事堪忆。神皇倚瑟楚歌时，百子池边袅柳丝。早见鸿飞四海翼，可怜花发万年枝。铜扉未启牵衣谏，银箭初残泪如霰。几年不省公车章，从来数罢昭阳宴。骨肉终全异母恩，功名徒付上书人。贵彊无取诸侯相，调护何关老大臣。万岁千秋相诀绝，青雀投怀玉鱼别。昭丘烟草自苍茫，汤殿香泉暗呜咽。析圭分土上东门，宝毂雕轮九陌尘。骊山西去辞温室，渭水东流别任城。少室峰头写桐漆，灵光殿就张琴瑟。愿王保此黄发期，谁料遭逢黑山贼。嗟乎龙种诚足怜，母爱子抱非徒然。江夏漫裁修柏赋，东阿徒咏《豆萁》篇。我朝家法逾前制，两宫父子无遗议。廷论繇来责佞夫，国恩自是优如意。万家汤沐启周京，千骑旌旗给羽林。总为先朝怜白象，岂知今日误黄巾。邹枚客馆伤狐兔，燕赵歌楼散烟雾。茂陵西筑望思台，月落青枫不知路。今皇兴念繐帷哀，流涕黄封手自裁。殿内遂停三部伎，宫中为设八关斋。束薪流水王人戍，太牢加璧通侯祭。帝子魂归南浦云，玉妃泪洒东平树。北风吹雨故宫寒，重见新王受诏还。惟有千寻旧松栝，照人落落嵩高山。  

***三松老人歌***  

三松老人七十一，箬帽棕鞋神奕奕。座上支颐避世翁，少年走马长安客。长安此日车如风，十人五人衣衫同。卖术黄银殷七七，搊筝翠袖张红红。西苑楼台飞百尺，洛阳贾人进花石。宣政门开候赐钱，杜陵日暮分曹弈。大艑十丈封黄罗，彄环一寸如清矑。织罽先呈尚衣局，饰珰共宴卖珠胡。二月高梁走燕九，小儿缘橦女射柳。马客虬须笑系鞭，蛾姬辅靥呼尝酒。贺老琵琶李謩笛，兴庆楼前初下直。曲曲新声我辈闻，五侯宣索知何及。玉河归骑景阳钟，曳缟乘胜胜日中。醉值金吾争道过，将军司隶与钱通。二十年来重到此，不见当年游侠子。南陌朝催间架钱，西山夜拾回中矢。老夫濩落复何求，寒笛江潭独倚楼。一身结客半天下，万里归来空白头。  

***听女道士卞玉京弹琴歌***  

驾鹅逢天风，北向惊飞鸣。飞鸣入夜急，侧听弹琴声。借问弹者谁，云是当年卞玉京。玉京与我南中遇，家近大功坊底路。小院青楼大道边，对门却是中山住。中山有女娇无双，清眸皓齿垂明珰。曾因内宴直歌舞，坐中瞥见涂鸦黄。问年十六尚未嫁，知音识曲弹清商。归来女伴洗红妆，枉将绝技矜平康。如此才足当侯王。万事仓皇在南渡，大家几日能枝梧。诏书忽下选蛾眉，细马轻车不知数。中山好女光徘徊，一时粉黛无人顾。艳色如为天下传，高门愁被旁人妒。尽道当前黄屋尊，谁知转盼红颜误。南内方看起桂宫，北兵早报临瓜步。闻道君王走玉骢，犊车不用聘昭容。幸迟身入陈宫里，却早名填代籍中。依稀记得祁与阮，同时亦中三宫选。可怜俱未识君王，军府抄名被驱遣。漫咏临春琼树篇，玉颜零落委花钿。当时错怨韩擒虎，张孔承恩已十年。但教一日见天子，玉儿甘为东昏死。羊车望幸阿谁知，青冢凄凉竟如此。我向花间拂素琴，一弹三叹为伤心。暗将别鹄离鸾引，写入悲风怨雨吟。昨夜城头吹筚篥，教坊也被传呼急。碧玉班中怕点留，乐营门外卢家泣。私更装束出江边，恰遇丹阳下渚船。翦就黄絁贪入道，携来绿绮诉婵娟。此地繇来盛歌舞，子弟三班十番鼓。月明弦索更无声，山塘寂寞遭兵苦。十年同伴两三人，沙董朱颜尽黄土。贵戚深闺陌上尘，吾辈漂零何足数。坐客闻言起叹嗟，江山萧瑟隐悲笳。莫将蔡女边头曲，落尽吴王苑里花。  

***后东皋草堂歌***  

君家东皋枕山麓，百顷流泉浸花竹。石田书画数百卷，酷嗜平生手藏录。隐囊尘尾寄萧斋，鸿鹄高飞鹰隼猜。白社青山旧居在，黄门北寺捕车来。有诏怜君放君去，重到故乡栖隐处。短策仍看屋后山，扁舟却系门前树。此时钩党虽纵横，终是君王折槛臣。放逐纵缘当事意，江湖还赖主人恩。一朝龙去辞乡国，万里烽烟归未得。可怜双戟中丞家，门帖凄凉题卖宅。有子单居持户难，呼门吏怒索家钱。穷搜发箧应无计，弃掷城南五尺山。任移花药邻家植，未翦松杉僧舍得。渔舟网集习家池，官道人牵到公石。石础虽留不记亭，槿篱还在半无门。欹桥已断眠僵柳，醉壁谁扶倚瘦藤。尚有荒祠丛废棘，丰碑草没犹堪识。阶前田父早歌呼，陌上行人增叹息。我初扶杖过君家，开尊九月逢黄花。秋日溪山好图画，石田真迹深咨嗟。传闻此图再易主，同时宾客知存几。又见溪山改旧观，雕栏碧槛今已矣。摇落深知宋玉愁，衡阳雁断楚天秋。斜晖有恨家何在，极浦无言水自流。我来草堂何处宿，挑镫夜把长歌续。十年旧事总成悲，再赋闲愁不堪读。魏寝梁园事已空，杜鹃寂寞怨西风。平泉独乐荒榛里，寒雨孤村听暝钟。  

***圆圆曲***  

鼎湖当日弃人间，破敌收京下玉关。恸哭六军俱缟素，冲冠一怒为红颜。红颜流落非吾恋，逆贼天亡自荒宴。电扫黄巾定黑山，哭罢君亲再相见。相见初经田窦家，侯门歌舞出如花。许将戚里箜篌伎，等取将军油壁车。家本姑苏浣花里，圆圆小字娇罗绮。梦向夫差苑里游，宫娥拥入君王起。前身合是采莲人，门前一片横塘水。横塘双桨去如飞，何处豪家强载归。此际岂知非薄命，此时只有泪沾衣。薰天意气连宫掖，明眸皓齿无人惜。夺归永巷闭良家，教就新声倾坐客。坐客飞觞红日暮，一曲哀弦向谁诉。白晢通侯最少年，拣取花枝屡回顾。早携妖鸟出樊笼，待得银河几时渡。恨杀军书底死催，苦留后约将人误。相约恩深相见难，一朝蚁贼满长安。可怜思妇楼头柳，认作天边粉絮看。遍索绿珠围内第，强呼绛树出雕栏。若非壮士全师胜，争得蛾眉匹马还。蛾眉马上传呼进，云鬟不整惊魂定。蜡炬迎来在战场，啼妆满面残红印。专征箫鼓向秦川，金牛道上车千乘。斜谷云深起画楼，散关月落开妆镜。传来消息满江乡，乌桕红经十度霜。教曲妓师怜尚在，浣纱女伴忆同行。旧巢共是衔泥燕，飞上枝头变凤凰。长向尊前悲老大，有人夫婿擅侯王。当时祇受声名累，贵戚名豪竞延致。一斛明珠万斛愁，关山漂泊腰肢细。错怨狂风飏落花，无边春色来天地。常闻倾国与倾城，翻使周郎受重名。妻子岂应关大计，英雄无奈是多情。全家白骨成灰土，一代红妆照汗青。君不见馆娃初起鸳鸯宿，越女如花看不足。香迳尘生乌自啼，屟廊人去苔空绿。换羽移宫万里愁，珠歌翠舞古梁州。为君别唱吴宫曲，汉水东南日夜流。  

***昙阳观访文学博介石兼读苍雪师旧迹有感***  

先生头白发垂耳，博士无官家万里。讲席漂零笠泽云，乡心断绝昆明水。南来道者为苍公，说经如虎诗如龙。大渡河头洗白足，一枝椰栗栖中峰。与君相见砉然笑，石床对语羁愁空。故园西境接身毒，雪山照耀流沙通。神僧大儒却并出，雕题久矣渐华风。呜呼铜鼓鸣，庄蹻起。青草湖边筑营垒，金马碧鸡怅已矣。人言尧幽囚，或言舜野死，目断苍梧泪不止。吾州城南祠仙子，窈窕丹青映图史。玉棺上天人不见，遗骨千年蜕于此。先生结茅居其傍，归不归兮思故乡。尽道长沙军，已得滇池王。伏波南下开夜郎，乌爨孤城犹屈强。青蛉绝塞终微茫。忽得山中书，苍公早化去。支遁经台树陨花，文翁书屋风飘絮。噫嘻乎悲哉！香象归何处，杜宇啼偏哀。月明梦落桄榔台。丈夫行年已七十，天涯戎马知何日。点苍青，洱海白，道路虽开亦无及。  

***吾谷行***  

吾谷千章万章木，插石缘溪秀林麓。中有双株向背生，并幹交柯互蟠曲。一株天矫面东风，上拂青云宿黄鹄。黄鹄引吭鸣一声，响入瑶花飞簌簌。一株偃蹇踞阴崖，半死半生遭屈辱。雷劈烧痕翠鬛焦，雨垂漏滴苍皮缩。泥崩石断迸枯根，鼠窜虫穿隐空腹。行人过此尽彷徨，日暮驱车不能速。前山路转相公坟，宰木参差乱入云。枝上子规啼碧血，道傍少妇泣罗裙。罗裙碧血招魂哭，寡鹄羁雌不忍闻。同伴几家逢下泪，羡他夫婿尚从军。可怜吾谷天边树，犹有相逢断肠处。得免仓皇翦伐愁，敢辞漂泊风霜惧。木叶山头雪正飞，行人十月辽阳戍。兄在长安弟玉关，摘叶攀条不能去。昨宵有客大都来，传道君王幸渐台。便殿含毫题诏湿，閤门走马报花开。宫槐听取从官咏，御柳催成应制才。定有春风到吾谷，故园不用忧樵牧。虽遇彫枯坠叶黄，恰逢滋茂攒条绿。繇来荣落总何常，莫向千门羡栋梁。君不见庾信伤心《枯树赋》，纵吟风月是他乡。  

***遣闷***  

秋风泠泠蛩唧唧，中夜起坐长太息。我初避兵去城邑，田野相逢半亲识。扁舟遇雨烟村出，白版溪门主人立。鸡黍开尊笑延入，手持钓竿前拜揖。十载乡园变萧瑟，父老诛求穷到骨。一朝戎马生仓卒，妇人抱子草间匿。津亭无船渡不得，仰视乌鹊营其巢。天边矰<矢敫>犹能逃，我独何为委蓬蒿。搔首回望明星高。  

鸡既鸣矣升高堂，问我消息来何方。欲语不语心彷徨。当年奔走虽茫茫，两亲筋力支风霜。上有王母方安康，下有新妇相扶将。小妹中夜缝衣裳，百口共到南湖庄。只今零落将谁望，出门一步纷蜩螗。十人五人委道傍，去乡五载重相见。江湖到处逢征战，一家未遂升平愿。百年那得长贫贱。  

人生岂不繇时命，万事忧愁感双鬓。兄弟三人我衰病，齿牙落尽谁能信。畴昔文章倾万乘，道傍争欲知名姓。中年读《易》甘肥遯，归来拟展云山兴。赤城黄海东南胜，故园烽火忧三径。京江战骨无人问，愁吟独向南楼凭。风尘咫尺何时定。故人往日燔妻子，我因亲在何敢死。憔悴而今困于此，欲往从之愧青史。  

生男欢喜生女怜，嗟我无子谁尤天。伤心七女尽亡母，啾啾乳燕枝难安。一女血泪啼阑干，舅姑岭表无书传。一女家破归间关，良人在北愁戍边。更有一女忧烽烟，围城六月江风寒。使我念此增辛酸，其余镫下行差肩。见人悲叹殊无端，携手游戏盈床前。相思夜阑更翦烛，严城鼓声振林木。众雏怖向床头伏，摇手禁之不敢哭。  

舍南春水成清渠，其上高柳三五株。草阁窈窕花扶疏，园有菜茹池有鱼。蓬头奴子推鹿车，艺瓜既熟分里闾。忽闻兵马来城隅，南翁北叟当窗趋。我把耒锄心踌蹰，问言不答将无愚。老大无成灌蔬壤，暂息干戈窃偃仰。舍之出门更何往，手种松杉已成长。  

白头儒生良自苦，独抱陈编住环堵。身历燕南遍齐鲁，摩挲漆经观石鼓。上探商周过三五，矻矻穷年竟奚补，岣嵝山头祝融火，百王遗文弃如土。马矢高于矍相圃，笺释虫鱼付榛莽。寓言何必齐庄周，属辞何必通《春秋》。一字不向人间留，乱离已矣吾无忧。  

***京江送远图歌***  

京江流水清如玉，杨柳千条万条绿。画舫劳劳送客亭，勾吴人去官巴蜀。巴蜀东南僰道开，夷牢山下居民屋。诸葛城悬断栈边，李冰路凿颠崖腹。不知置郡始何年，即叙西戎启荒服。吾祖先朝事孝宗，清郎远作蛮方牧。家世流传饯别图，知交姓字摩挲读。先达乡邦重文沈，太仆丝萝共华省。徵仲当时尚少年，后来词翰臻能品。师承父执石田翁，婉致姻亲书画请。相城高卧洒云烟，话到相知因笑肯。太守严程五马装，山人尺素双江景。草色官桥从骑行，花时祖帐离尊饮。碧树遥遥别袂情，青山叠叠征帆影。首简能书枝指生，挥毫定值残酲醒。狂草平生见尽多，爱看楷法藏锋紧。徵仲关心画后题，石田句把前贤引。杜老曾游擘荔支，涪翁有味尝苦筍。唐戎州，宋绍圣四年始改为叙。杜子美《客游》诗有“轻红擘荔支”之句。黄山谷贬官作《筍赋》，言“苦而有味，官况似之”，故石田《短歌》引此相赠。此地居然风土佳，丈人仕宦堪高枕。呜呼孝宗之世真成康，相逢骨肉游羲皇。瞿塘剑阁失险阻，出门万里皆康庄。虽为边郡二千石，经过黑水临青羌。氂牛徼外无传堠，铁锁江头弗置防。去国岂愁亲故远，还家讵使鬓毛苍。吾吴儒雅倾当代，石田既没风流在。待诏声华晚更遒，枝山放达长无害。岁月悠悠习俗非，江乡礼数归时态。纵有丹青老辈存，故家兴会知难再。京口千帆估客船，金焦依旧青如黛。巫峡巫山惨憺风，此州迢递浮云碍。正使何人送别离，登高肠断乌蛮塞。衰白嗟余老秘书，先人名德从头载。废楮残缣发浩歌，一天诗思江山外。  

***雁门尚书行***  

雁门尚书受专征，登坛顾盼三军惊。身长八尺左右射，坐上咄咤风云生。家居绝塞募死士，一日费尽千黄金。读书致身取将相，关西鼠子方纵横。长安城头挥羽扇，卧甲韬弓不忘战。持重能收壮士心，沈几好待凶徒变。忽传使者上都来，夜半星驰马流汗。覆辙宁堪似往年，催军还用松山箭。尚书得诏初沈吟，蹶起横刀忽长叹。我今不死非英雄，古来得失谁由算。椎牛誓众出潼关，墟落萧条转饷难。六月炎蒸驱万马，二崤风雨断千山。雄心慷慨宵飞檄，杀气凭陵老据鞍。扫箨谋成频抚剑，量沙力尽为传餐。尚书战败追兵急，退守岩关收溃卒。此地乘高足万全，只今天险嗟何及。蚁聚蜂屯已入城，持矛瞋目呼狂贼。战马嘶鸣失主归，横尸撑距无能识。乌鸢啄肉北风寒，寡鹄孤鸾不忍看。愿逐相公忠义死，一门恨血土花斑。故园有子音书绝，勾注烽烟路百盘。欲走云中穿紫塞，别寻奇道访长安。长安到日添悲哽，茧足荆榛见眢井。辘轳绳断野苔生，几尺枯泉浸形影。永夜曾归风露清，经秋不化冰霜冷。二女何年驾碧鸾，七姬无冢埋红粉。复壁藏儿定有无，破巢穷鸟问将雏。时来作使千兵势，运去流离六尺孤。傍人指点牵衣袂，相看一恸真吾弟。诀绝难为老母心，护持始识遗民意。回首潼关废垒高，知公于此葬蓬蒿。沙沈白骨魂应在，雨洗金疮恨未消。渭水无情自东去，残鸦落日蓝田树。青史谁人哭藓碑，赤眉铜马知何处。呜呼材官铁骑看如云，不降即走徒纷纷。尚书养士三十载，一时同死何无人。至今惟说乔参军。  

***雕桥庄歌***  

常山古槐千尺起，雕桥西畔尚书里。偃盖青披大茂云，扶疏响拂韩河水。水部山庄绕碧渠，弹琴长啸修篁里。今年相见在长安，据鞍却笑吾衰矣。尽道新枝任栋梁，不知老幹经风雨。自言年少西韩生，幽并豪侠皆知名。酒酣箕踞听鼓瑟，射麋击兔邯郸城。天生奇质难自弃，一朝折节倾公卿。当时海内推高邑，赵公简重称相得。才地能交大父行，襟期雅负名贤识。公曾过我读书处，笑倚南楼指庭树。归田太宰昔同游，廿载林泉共来去。此是君恩优老臣，后来吾辈应难遇。每思此语辄泫然，知己投荒绝塞天。同是冢臣恩数异，伤心非复定陵年。黄巾从此成贻祸，青史谁来问断编。钩党几家传旧业，干戈何地著平泉。我有山庄幸如故，老树吟风自朝暮。磐石宁容虫蚁穿，斧斤不受樵苏误。铃索高斋拥赐书，名花异果雕栏护。绿菂红蕖水面开，门前即是鸣驺路。子弟传呼千骑归，不教鞍马惊鸥鹭。年年细柳与新蒲，妆点溪山入画图。四海烽烟乔木在，一窗镫火故人无。相逢只有江南客，头白尊前伴老夫。  

海户曲南海子周环一百六十里，有海户千人。  

大红门前逢海户，衣食年年守环堵。收藁腰镰拜啬夫，筑场贳酒从樵父。不知占籍始何年，家近龙池海眼穿。七十二泉长不竭，御沟春暖日涓涓。平畴如掌催东作，水田漠漠江南乐。驾鹅鹈满烟汀，不枉人呼飞放泊。后湖相望筑三山，两地神州咫尺间。遂使相如夸陆海，肯教王母笑桑田。蓬莱楼阁云霞变，晾鹰台上何王殿。传说新罗玉海青，星眸雪爪飞如练。诈马筵开挏酒香，割鲜夜饮仁虞院。二百年来话大都，平生有眼何曾见。头白经过是旧朝，春深惯锁黄山苑。典守唯闻中使来，樵苏辄假贫民便。芳林别馆百花残，廿四园中烂漫看。记得尚方初荐品，东风铃索护雕栏。葡萄满摘倾筠笼，蘋果新尝捧玉盘。赐出宫中公主谢，分遗阙下侍臣餐。一朝翦伐生荆杞，五柞长杨怅已矣。野火风吹蚂蚁坟，枯杨月落虾蟆水。尽道千年苑囿非，忽惊万乘车尘起。雄图开国马蹄劳，将相风云剑槊高。帐殿行城三十里，旌旗猎猎响鸣鞘。朝鲜使者奇毛进，白鹰刷羽霜天劲。旧迹凌歊好放雕，荒台百尺登临胜。俊鹘重经此地飞，墨河讲武当年盛。吊古难忘百战心，扫空雉兔江山净。新丰野老惊心目，缚落编篱守麋鹿，兵火摧残泪满衣，升平再睹修茅屋。衰草今成御宿园，豫游只少千章木。上林丞尉已连催，洒扫离宫补花竹。人生陵谷不须哀，芦苇陂塘雁影来。君不见鄠杜西风萧瑟里，丹青早起濯龙台。  

***过姜给事如农***  

侍从知名早，萧条淮海东。思亲当道梗，哭弟在途穷。骨肉悲歌里，君臣信史中。翩翩同榜客，相对作衰翁。  

喜愿云师从庐山归愿师住云居十年而归，出其《匡庐》诗，道五老、石门、九奇、三叠诸胜，飞泉怪瀑不可思议，而尤以御碑亭云海为第一观，竟似住镜光、白银二种世界，不知沧桑浮尘为何等事矣。愿公赠予《五十初度》诗，其落句曰：“半百定将前诺践，敢期对坐听松声。”盖责予前约，会时方丧乱，衰病无家，  

顾以高堂垂白，不能随师以去也，乃为此诗答之。  

胜绝观心处，天风万壑声。石门干镜入，云海一身轻。出世悲时事，忘情念友生。乱离兄弟恨，辜负十年盟。  

***怀杨机部军前***  

同时迁吏独从征，人道戎旃谴责轻。诸将自承中尉令，孤臣谁给羽林兵。忧深平勃军南北，疏讼甘陈谊死生。犹有内谗君不顾，亦知无语学公卿。  

***送杨凫岫***  

萧瑟江湖逐客船，乱离兄弟夕阳边。芜城是处逢寒食，苦叶如人渡汶川。回首风尘生杞棘，伤心矰<矢敫>在鹰鹯。曾经召见多封事，一病犹缘明主怜。  

***江楼别幼弟孚令***  

野色沧江思不穷，登临杰阁倚虚空。云山两岸伤心里，雨雪孤城泪眼中。病后生涯同落木，乱来身计逐飘蓬。天涯兄弟分携苦，明日扁舟听晓风。  

***扬州***  

尽领通侯位上卿，三分淮蔡各专征。东来处仲无他志，北去深源有盛名。江左衣冠先解体，京西豪杰竟投兵。只今八月观涛处，浪打新塘战鼓声。  

***将至京师寄当事诸老***  

柴门秋色草萧萧，幕府惊传折简招。敢向烟霞坚笑傲，却贪畊凿久逍遥。杨彪病后称遗老，周党归来话圣朝。自是玺书修盛举，此身只合伴渔樵。  

莫嗟野老倦沉沦，领略青山未是贫。一自弓旌来退谷，苦将行李累衰亲。田因买马频书券，屋为牵船少结邻。今日巢由车下拜，凄凉诗卷乞闲身。  

匹马天街对落晖，萧条白发怅谁依。北门待诏宾朋盛，东观趋朝故旧稀。雪满关河书未到，月斜宫阙雁还飞。赤松本是留侯志，早放商山四老归。  

平生踪迹尽繇天，世事浮名总弃捐。不召岂能逃圣代，无官敢即傲高眠。匹夫志在何难夺，君相思深自见怜。记送铁崖诗句好，白衣宣至白衣还。  

***恭纪驾幸南海子遇雪大猎***  

君王羽猎近长安，龙雀刀环七宝鞍。立马山川千骑拥，赐钱父老万人看。霜林白鹿开金弹，春酒黄羊进玉盘。不向回中逢大雪，无因知道外边寒。  

***朝日坛***  

晓日曈昽万象铺，六龙衔烛下平芜。石坛爟火燔玄牡，露掌华浆饮渴乌。不夜城传宣夜漏，玉宫朝奉竹宫符。即今东汜西昆处，尽入铜壶倒景殊。  

***怀王奉常烟客***  

把君诗卷问南鸿，憔悴看成六十翁。老去祇应添鬓雪，愁来那得愈头风。田园芜没支筇懒，书画萧条隐几空。犹喜梅花开绕屋，腊醅初熟草堂中。  

***哭苍雪***  

忆昔穿云到上方，飞泉夹路筍舆忙。孤松半榻霜颠白，清磬一声山叶黄。得道好穷诗正变，观心难遣世兴亡。汰公塔在今同传，无著天亲共影堂。汰如住华山，与师为法侣，最相得，灭度已十六载矣。说法中峰语句真，沧桑阅尽剩闲身。宗风实处都成教，慧业通来不碍尘。白社老应空世想，青山我自哭诗人。总教落得江南梦，万树梅花孰比邻。  

***赠辽左故人***  

诏书切责罢三公，千里驱车向大东。曾募流移畊塞下，岂迁豪杰实关中。桑麻亭障行人断，松杏山河战骨空。此去累臣闻鬼哭，可无杯酒酹西风。  

短辕一哭暮云低，雪窖冰天路惨凄。青史几年朝玉马，白头何日放金鸡。燕支塞远春难到，木叶山高鸟乱啼。百口总行君莫叹，免教少妇忆辽西。  

潦倒南冠顾影惭，残生得失忏瞿昙。君恩未许夸前席，世路谁能脱左骖。雁去雁来空塞北，花开花落自江南。可怜庾信多才思，关陇乡心已不堪。  

浮生踪迹总茫然，两拜中书再徙边。尽有温汤堪疗疾，恰逢灵药可延年。垂来文鼠装绵暖，射得寒鱼入馔鲜。只少江南好春色，孤山梅树罨溪船。  

路出河西望八城，保宫老母泪纵横。重围屡困孤身在，垂死翻悲绝塞行。尽室可怜逢将吏，生儿真悔作公卿。萧萧夜半玄菟月，鹤泪归来梦不成。  

齐女门前万里台，伤心砧杵北风哀。一官悮汝高门累，半子怜渠快婿才。失母况经关塞别，从夫只好梦魂来。摩挲老眼千行泪，望断寒云冻不开。  

观蜀鹃啼剧有感邱子屿雪为吾兄成都令志衍作。  

花发春江望眼空，杜鹃声切画帘通。亲朋形影镫前月，家国音书笛里风。百口悔教从鸟道，一官催去堕蚕丛。雪山盗贼今何处，肠断箜篌曲未终。  

江关萧瑟片帆留，策马俄成万里游。失计未能全爱子，端居何用觅封侯。云山已断中宵梦，弦管犹开旧日楼。二月东风吹水调，鹡鸰原上使人愁。  

平生兄弟剧流连，高会南楼尽少年。往事酒杯来梦里，新声歌板出花前。青城道士看游戏，白发衰翁漫放颠。双泪正垂俄一笑，认君真已作神仙。剧中，志衍兵解仙去。  

过尽蛮江与瘴河，还家有弟脱兵戈。狂从剧孟千场博，老爱优旃一曲歌。红豆花开声宛转，绿杨枝动舞婆娑。不堪唱彻关山调，血汙游魂可奈何。  

***思陵长公主挽诗***  

贵主徽音美，前朝典命光。鸿名垂远近，哀诔著兴亡。讬体皇枝贵，承休圣善祥。母仪惟谨肃，家法在矜庄。上苑秾桃李，瑶池小凤凰。鸾音青绣屉，鱼笏皂罗囊。沉燎熏炉细，流苏宝盖香。禊期陪祓水，茧馆助条桑。绿綟芃兰佩，红螭薤叶璋。锡封需大国，唤仗及回廊。受册威仪定，传烽羽檄忙。司舆停卤簿，掌瑞彻珩璜。婺宿明河澹，薇垣太白芒。至尊忧咄咤，仁寿涕彷徨。郦邑年方幼，琼华齿正芳。艰难愁付讬，颠沛惧参商。文葆怜还戏，胜衣泣未遑。从容咨傅母，倥急询貂珰。传箭闻严鼓，投签见拊床。内人缝使甲，中旨票支粮。使者填平朔，将军带护羌。宁无一矢救，足慰两宫望。盗贼狐篝火，关山蚁溃防。逍遥师逗挠，奔突寇披猖。牙纛看吹折，梯冲舞莫当。妖氛缠象阙，杀气满陈仓。天道真蒙昧，君心顾慨慷。割慈全国体，处变重宗潢。胄子除华绂，家丞具急装。敕须离禁闼，手为换衣裳。社稷仇宜报，君亲语勿忘。遇人耑退让，慎己旧行藏。国母摩笄剌，宫娥掩袂伤。他年标信史，同日见高皇。元主甘从殉，君王入未央。抽刀凌左阖，申脰就干将。啑血彤闱地，横尸紫御汪。绝吭甦又咽，瞑睫倦微扬。裹褥移私第，霑胸进勺浆。誓肌封断骨，茹戚吮残创。死早随诸妹，生犹望二王。股肱羞魏相，肺腑恨周昌。贼遁仍函谷，兵来岂建康。六军剺面恸，四海遏音丧。故国新原庙，群臣旧奉常。赗圭陈厌翟，题凑载辒辌。隧逼贤妃冢，山疑望子冈。衔哀存父老，主祭失元良。诀绝均抔土，飘零各异方。衣冠嬴博葬，风雨鹡鸰行。浩劫归空壤，浮生寄渺茫。玉真图下发，申伯劝承筐。沅浦余尧女，营丘止孟姜。君臣今世代，甥舅即蒸尝。汤沐乡亭秩，家门殿省郎。凄凉脂粉硙，零落绮罗箱。宅枕平津巷，街通少府墙。画闲偕妯娌，晓坐向姑嫜。偶语追铜雀，无聊问柏梁。豫游推插柳，胜迹是梳妆。菡萏鸳鸯扇，茱萸鹦鹉觞。大庖南膳厂，奇卉北花房。暖阁葫芦锦，温泉豆蔻汤。雕薪狮首炭，甜食虎睛糖。壮丽成焦土，榛芜拱白杨。麋游鳷鹊观，苔没斗鸡坊。荀灌心惆怅，秦休志激昂。崩城身竟殒，填海愿难偿。命也知奚憾，天乎数不臧。累歔床箦语，即窆寝园傍。半体先从父，遗骸始见娘。黄泉母子痛，白骨弟兄殇。夙昔铜驼泣，诸陵石马荒。三年修荇藻，一饭奠嵩邙。寒食重来路，新阡宿草长。溪田延黍稼，陇笛卧牛羊。朽壤穿蝼蚁，惊沙起鸹鸧。病樗眠废社，衰苇折寒塘。列刹皇姑寺，驮经内道场。侍鬟称练行，小像刻沉香。玉座悬朱帐，金支渡法航。少儿添画烛，保媪伴帷堂。露湿丹枫冷，星稀青鸟翔。幡旄晨隐隐，铃镊夜将将。控鹤攀龙驭，骖麟谒帝阊。灵妃歌缥缈，神女笑徜徉。苦雾迷槐市，雌霓绕建章。归酅思五庙，涉汉泪三湘。柔福何惭宋，平阳可佐唐。虞洲瞻返日，蒿里叫飞霜。自古遭兵扰，偏嗟拥树妨。鲁元驰孔亟，芊季负仓黄。漂泊悲临海，包含耻溧阳。本朝端阃阈，设制胜岩疆。虞顺惇恭俭，时危植纪纲。英声起北地，雅操迈东乡。新野坟松直，招祇祠柏苍。薤歌虽惨憺，汗简自辉煌。谥号千秋定，铭旌百禩彰。秦箫吹断续，楚挽哭沧浪。  

***题归元恭僧服小像***  

金粟山人道者装，玉山秋尽草堂荒。劫灰重作江南梦，一曲开元泪万行。  

共道淇园长异材，风欺雪压倩谁栽。道人扫向维摩壁，千尺苍龙护讲台。  

***送王元照***  

青山补屋爱流泉，画里移家就辋川。添得一舟乘兴上，烟波随处小游仙。  

始兴公子旧诸侯，丹荔红蕉岭外游。席帽京尘浑忘却，被人强唤作廉州。  

朔风归思满萧关，笔墨荒寒点染间。何似大痴三丈卷，万松残雪富春山。  

***龚鼎孳***  

龚鼎孳，字孝升，号芝麓，合肥人。明崇祯甲戌进士，官给事中。入国朝，历官礼部尚书。谥端毅。有《定山堂诗集》。  

***和季沧苇侍御兼吊天中给谏榇归自辽左***  

江流何滔滔，岳峙何<山垒><*山垒。奔潮无砥柱，百川徒漫瀰。古来忠孝节，岂随天壤圮。南风方不竞，断岸孤舟舣。伯仲挺英姿，骅骝九霄驶。贤兄早禁闼，同朝吾甚喜。诗画许矜赏，烟霞生爪指。献替羞雷同，高曳东华履。忽复排阊阖，忧危心遽尔。皋益戒无虞，其君宁有此。我皇实优容，小臣言过矣。衔恩涉关塞，抱书牧羊豕。当其廷诤时，我忝交戟里。畏死不敢救，芒刺攒心髓。颇闻秉钧怒，忧天奚藉杞。去年凶问至，伤心违岵屺。一歌折槛行，老泪穿蒿里。令弟都亭骢，上书屡称旨。矫矫当门兰，疾风劲不倚。或时召狂奴，对酒荆高市。薄俗善窥人，将无累吾子，庙堂有钜公，时事难抵齿。求言诏忽下，义愤填膺起。对仗舌仍噤，辱胜望尘跪。甫传弹事人，雷霆森谏纸。杂治烦王公，抗论穷端委。大体存堂帘，连逮及拂士。木索上枫宸，正以旌如矢。何人是魏其，主圣吾所恃。天颜果一回，无罪此人理。感深犹颂系，温言飞玉几。开生汝忠爱，招魂渡辽水。当年薄谴意，徘徊辇原止。盖棺复弹冠，道亨命非否。四海欢且泣，宁独同枌梓。鼗铎悬天衢，封事浩难纪。逢干在一门，后先耀国史。君仁则臣直，此真台谏耳。丈夫有遭遇，讵必属阿唯。三复纪梦吟，若兄今不死。  

***金陵篇用李空同汉京篇韵***  

六代丛金粉，千门艳绮罗。笙歌横玉阙，楼阁傍银河。银河玉阙伤心丽，垂柳曾笼王谢第。朱门双燕自翩跹，琼树三山空掩蔽。杜鹃春望隔天津，璧月临春更有人。羽书禁闼床皆满，祠庙青溪祷不神。相府衙兵森子弟，戟门夜识金银气。秦宫貂珥逼将军，李广戈矛偿醉尉。夕烽飞过广陵城，小队传呼宫辇行。官里别驱黄幄去，六军亲倒翠旗迎。帘前墨敕夸行在，河上楼船陨将星。幡出石头王迹地，表书铁券世家名。繁华久触高明忌，满目新亭人似寐。长堑偏容鼓角过，斜阳最耐兴亡事。台城白日乱鸦号，复道香尘长野蒿。宝钿妆成云易散，珠扉花冷月空高。世事从来多反覆，沧桑眼底翻陵谷。当年刀笔太纵横，此日风云纷角逐。金陵萧瑟剧堪怜，旧内钟山本接连。不见五陵裘马外，麒麟还对玉衣眠。  

***春夕行饮孙少宰北海斋中同秋岳赋***  

北海先生厌朝籍，著书高卧青霞宅。有时置酒为欢娱，独许吾徒共春夕。曹子乃是江海人，辇下徵书坐相迫。别来雄饮尽一斗，早踏春泥赴深酌。是夕六街初镫火，阗阗鼓声喧杂坐。长安小儿竞好事，唤作太平无不可。忆昔曾经天宝年，五侯七贵朱楼边。筑球走马金作埒，御沟杨柳飞晴烟。时危补阙同台谏，下直天街尚清晏。联袂行游灯市头，未觉萧条叹羁宦。乙丙之际风物移，春城沙满金笳吹。醉余尖倒褰珠箔，踏歌悲乐心难知。迩来雨散不复顾，金陵公子愁绕树。即看明月正怜人，谁使吾曹更萍聚。生不愿逐金张尘，遗世亦非嵇阮伦。偶然得意自杯斝，银筝绛烛相鲜新。酒酣起舞呼海岳，历历春星挂檐角。泰阶渐平兵不作，花时肯惜过逢数。  

***岭南喜晤曹秋岳作歌***  

琳宫飞阁冬残月，斜阳罢酒骊驹发。梅花腊尽海云边，恰停万里江门船。经岁风波怨离索，胶漆看颜豁飘泊。人言命驾似嵇吕，天遣扁舟同李郭。杂坐篷窗夜始半，疏镫细语心零乱。番舶鸡人筹屡更，银河敛色长天旦。是日星前锦席张，春风火树翻球场。清歌玉瑟杂羌拍，军城鼓罢仍笙簧。官斋玉浮图书府，笑披台牒多如雨。画永名香伴鸲鹆，帘开琼雪调鹦鹉。广南珠璧愁凋枯，西园刻印金模糊。酒垆□□□狼藉，高楼大市欢鍪弧。一饭生民泪如霰，至尊旰食明光殿。薄海弄兵皆赤子，荒疆几日犹酣战。季主行藏卜贾生，一归身已私柴荆。轻帆落日五湖客，醉眠何处长安城。长安城夹风云高，朱门轩盖如牛毛。南箕北斗漫指日，九天铩翮纷鸾刀。同时丹笔含元仗，重瞳造膝亲嗟赏。修蛾申詈起须臾，玉阶芳草生尘网。孟博登车空贾祸，黄门录牒悬钩党。天关詄荡敞白日，主圣心能容倔强。江海一麾交戟下，颐指难承甘蹈藉。诸生幡正举阳城，狂奴态尚轻侯霸。逡巡浃月君留邸，摇落穷冬吾报罢。一斥犹存去国名，群贤未谓工弹射。亡何骢马蹶霜蹄，我曹失路偏连鸡。野沙急滚阴风入，高城呵殿惊云泥。茅檐炙冰晨不暖，冻禽未叫肩相齐。九重霆怒岂及夕，至今心骨寒诃诋。春水扬舲别津树，觚棱回首飘烟雾。市虎谗才雪拾糜，同文簿又沾厨顾。青眼全经枫陛晓，黄扉已返榆关戍。江天徙倚鹤归来，携手云山非晓暮。即今海角挽君衣，铜柱功名志未违。壮夫抽身计亦得，不尔强食还翻飞。  

***为赵友沂题所藏杨龙友画册和钱牧斋先生韵***  

南渡谁秉国钧者，当时争指贵阳马。皖江老狐据当道，清流喋血盈朝野。金盘火齐高如山，斜封墨敕畴封还。葛岭闲堂格天阁，锦装大轴连云间。一夕延秋六军散，白衣红袖徒悲叹。相府图书等告身，沟渠纸墨残花乱。龙友笔墨殊萧然，鲭盘游戏还仙仙。解衣兴至一挥洒，千岩万壑生秋烟。黄骢袴褶驰南陆，愤作虎头飞食肉。铁戟沙迷战鼓沈，枥马惊星地翻轴。丹青纵横久更新，荆关董巨流传真。苍茫古色照金石，贵阳亦有风流人。赵生意气深相取，晴窗还并孤松抚。此物携持应有神，九疑落月三湘雨。  

***大风行***  

长安大道尘拍天，朔风乍号何怒颠。传闻汉廷方虑狱，都人观者纷骈阗。侍郎拲梏叫阊阖，累累木索同钩连。一言脱口黄沙起，万事苍茫争片纸。曈昽日出轩辕宫，忍照孤臣戴盆死。诸老逡巡视牍背，或复义声鸣感慨。谦让移时议忽同，奋笔大书法当贷。其时群口欢如雷，今日始逢天眼开。金水桥边画漏静，浮云散尽终风回。初闻督府腾谤书，重瞳读之知子虚。闽海焚香万人哭，高幡急鼓随槛车。射乌城头海月昏，手飞铁炮鲸鲵奔。幕府上封曰臣亮，功大不可以罪论。出之缧绁须臾耳，独挈完城报天子。仆射军中若父兄，官罢人情乃如此。上党观察陈谊高，同时五贤郡法曹。对案流涕辄不食，不白此狱非人豪。六人逮系三广柳，生者三人复囚首。已分杨匡都市缚，谁纵虞卿解印走。我皇仁圣真如天，文书乙夜披甘泉。四十五牒同日上，满车薏苡消秋烟。今年盛夏雨泽枯，桑林步祷临天衢。诏下公车求谠直，请剑有人当陛呼。亚夫大胾胜赐玦，饱澍倾盆洗蒸热。敢云不雨烹宏羊，无乃为霖期傅说。七月十月曾几时，风翻雨骤何相随。天心倚伏殊有意，冰山毒雾空尔为。阴阳休咎关三府，人果回天天不怒。吁嗟乎五风十雨何足奇，君不见侍郎之风相公雨。  

***寿白母长歌***  

甲乙之际无事无，台城白昼嗥妖狐。丞相按剑坐交戟，绯衣赤棒喧天衢。中有一人髯且怒，昔母赵娆父王甫。风雷炙手诧从龙，斧钺行空恣匣虎。失职蓝田怨久盈，俊厨风义激诸生。人伦月旦清裁出，大事《春秋》直笔争。是时二白皆年少，雕隼云峰立秋晓。霜翮常令狡兔愁。金眸不畏轻缯绕，希风海内盛诸君。挝鼓交腾逐客文，小人名辱身犹在。一言精悍张吾军，读书早读东京史。李杜齐名差可拟，纺车玉雪照镫青。古今淑母成君子，十年奏赋诎《甘泉》。敝箧同缄《宝剑篇》，一夕铜驼长荆棘。顿闻铁马嘶南天，草莽陈师勤国难。新亭对酒悲风乱，洒泣登舟动鬼神。扶危共望清和蒜，将军富贵蠡吾侯。汹汹先将乔固收，岂有曹鸾能讼党。却因刘鲔坐同谋。中宵片纸飞司隶，长者是兄羽者弟。郭揖相怜解绶惊，毛钦自失操兵锐。淰淰寒云贯械傍，过门别母空傍徨。寸葱对陨飞霜涕，萱草难忘受日长。此日清流遭六百，槛车一网纷驰逐。北寺空歌凤鸟衰，南冠谁念霜毛秃。武安夜夜醉金貂，耳语能宽避席骄。共羡苍头无李善，何期朱户有王调。电掣飙回格天阁，健儿快马冲铃柝。赫蹄小字颇难详，但言误饮姜刘药。上游旗纛卷飞樯，万甲传呼起晋阳。妄意人情合张角，顿令赤帻劳杨匡。大军北促楼船渡，降帆火照丹阳树。角巾无恙白先生，司马门空笳吹暮。辇珠舆璧又江东，回鹘明装舞队空。鼍鼓散军朝失势，壁门奏表夜论功。郿坞脐燃膏乍冷，罡风人堕仙霞岭。鱼轩象服有庞眉，萧条鼎养凄飘梗。大母含饴拥绛帷，冰鲦碧笋娱春晖。眼看桑海麻姑劫，天与花軿莱子衣。茅容鸡黍安林峤，捧檄还开北堂笑。汉廷辟举首贤良，独行何辞三府召。小弟虎观先上书，英声藉甚翔公车。长安卿相竞倒屣，恨不立置承明庐。扬雄文似翻迟荐，明月瑶阶掩秋扇。三十六宫嚬翠蛾，倾城伫冠昭阳殿。昨日长兄书自南，柴门菽水清且甘。钟阜晴云当户牖，蒲团香雨滋优昙。薄游倦折宫城柳，黄菊两开正重九。心随征雁过滹沱，急归为进南陔酒。若母吾母交义真，登堂一拜犹逡巡。敢云房杜忝明好，愿依陶孟称芳邻。栖栖京雒车尘白，项领磬折终何益。蕙茝离披自一时，葡萄烂漫仍千石。兴酣起舞属谁欢，卫尉东西不耐看。君知罗雀庭中事，正则何心薄子兰。归与若兄连榻语，信我风波久难处。小人有母恋牵裾，招隐况多丛桂侣。君家兄弟急朱轮，霄汉应须早致身。他日起居连八座，定知欢乐过千春。云门一奏党碑倒，雾霁甘陵日杲杲。女师母范世真稀，既有令名兼寿考。  

***吴郎南征赋别***  

功名凭燕颔，三十佩吴钩。天地看横角，风尘避短裘。还家如出塞，多难贱封侯。自古磨崖绩，书生据上头。  

***万子年少自清江过访值余他出赋此寄谢***  

鼓城悲战色，岁晏客心同。一饭怜青眼，千年想《大风》。中原从逐鹿，吾党各飞鸿。厨俊相看尽，幽人得桂丛。  

门外清江路，张融万里船。道穷宽出世，书就痛编年。丰沛英雄老，曹刘壁垒坚。过江诸侠少，心折祖生鞭。  

***馆卿命下孝威以诗见赠和答***  

白简心犹悸，黄冠局不新。饥仍同曼倩，逸已愧刘驎。风俗骄焚桂，功名薄徙薪。向来薇蕨意，终是恋逋臣。  

雁鹜谋诚短，夔龙地敢论。幻频看海市，梦亦怯天门。事过疑羊祜，时清醉屈原。侧身知亢悔，柔道欲占坤。  

***有闻***  

万口同喑此一时，孤臣心敢望天知。相怜鲍管愚难及，并作膺滂死不辞。丹槛雷霆回草木，党碑风雨护蛟螭。丝纶高阁多黄发，缓带鸣珂自委蛇。  

***过巩鸿图都尉故居***  

彩云萧史旧门阑，绮榻香销蕙草残。冠玉人偏轻鼎镬，餐霞骨合返旃檀。封章洒血心犹在，花月联吟梦已寒。定是神仙饶慧福，乐昌鸾镜不禁看。  

***过城东戚贵诸里第***  

复道当年驻五侯，家家红袖拂箜篌。屏移凤蜡青烟冷，人去章华皓月流。垂柳依然临绣户，玉骢无计问高楼。重来江令头先白，不待言愁始欲愁。  

***怀方密之***  

修竹墙阴爱结邻，十年缟带奉清尘。天移忍复论交道，剑在何堪拟故人。同死臧洪谁慷慨，逃生张俭独悲辛。也知盗贼纵横甚，不敌江东丞相嗔。  

掉臂天风万里游，奇怀跌宕俯沧洲。单衣短剑仇人赠，大壑雄峰倦眼收。漫倚洁身消毒怨，岂知名士尽离忧。他年执手三山岛，细数铜驼陌上愁。  

***春日宴集观宋徽宗墨宝***  

宸翰高悬宝墨香，争从劫火拜灵光。杜鹃不解留青帝，鹦鹉犹能哭上皇。璧碗风烟禾黍后，金门花月駃騠傍。衔杯难尽文通感，独立苍茫过夕阳。  

***伯父雍篪公惠诗垂忆依韵奉报***  

劫火昆明万事隤，壮心初向镜边灰。休文座上人非少，庾信江南赋独哀。满眼干戈疑去住，百年家国重徘徊。遥知檐日题书恨，泪裛新诗惨不开。  

***秦淮社集白孟新有诗纪事和韵***  

次公礼法醉全宽，岸帜高吟一水寒。乱后江声仍北固，座中人影半南冠。自伤钩党名曾噪，颇怪坑儒策未完。狎客冷消三阁烬，却留寄字满琅玕。  

***舟过秦邮喜晤铁山司空***  

芒砀天低万马秋，垂纶乞食老沧洲。贫厨浊酒宽霜鬓，高枕青山笑敝裘。江左竟挥王导涕，人间并忌李膺舟。蓬蒿客过还深掩，莫遣尘侵百尺楼。  

***和牧斋先生韵为丁继之题秦淮水阁***  

开元白发镜中新，朱雀花寒梦后春。妆阁自题偕隐处，踏歌曾作太平人。乌啼杨柳仍芳树，鸥阅风波有定身。骠骑武安门第改，一帘烟月未全贫。  

***送盛顺伯归丹阳***  

人雒相看鬓发苍，十年踪迹阻沧桑。畏途自懒嵇中散，古道难忘盛孝章。龙卧东京留党锢，乌啼北寺共星霜。樽前欲别重牵袂，辇路长秋过夕阳。  

***人日同张登子邓孝威游海幢寺访澹归上人***  

雨后经行祇树林，石栏横屐碧苔岑。佛云不改清流色，人日偏宜海国阴。过岁白花飞蝶早，当时赤棒伏龙深。旅辰暇肯虚莲社，一饭青精万里心。  

***慰朱蒿菴都谏以言事谪官***  

掖垣封事朝朝下，谁并朱云折槛名。断狱已无于定国，上书空累宝游平。危言计肯谋妻子，长虑吾终愧友生。一斥未须悲仗马，报君今日谏官成。  

***寄彭禹峰方伯酬燕京留别韵***  

得时鹰隼岂卑栖，行省威名播翟鞮。屐折围棋千帐静，檄成横槊万山低。军中转粟青天上，使者论功大夏西。柔远古惟恩信重，年来象马倦霜蹄。  

***和答禹峰大参见怀***  

汉廷流涕治安书，谣诼申申几詈余。四海交游官谪后，三更灯火雁来初。春星惜别惟弹剑，他日相逢肯下车。矫首南云无羽翼，晨风讬寄一踌躇。  

卧龙勋业日南旁，万里关河首独骧。抱膝已知输管乐，论心终自许膺滂。功成天马来西极，战定珠崖奉朔方。安得从公参佐暇，婆娑衰客共飞觞。  

***人日同古古诸君作***  

十年浊酒望清尘，安得同君聚好春。嵇阮自成名下士，荆高岂是酒中人。吹箫仗剑非无事，辟穀封留总此身。珍重鹿门遗老在，须将出世答君亲。  

***清明同古古伯紫仲调兔床诸子登妙光阁感悼***  

石火平催白首春，芳兰折尽感芳辰。布金园阔忘家俭，炊玉心枯念客贫。化去魂归无色界，悲来佛是有情人。让他帘外飞双燕，又见垂杨碧草新。  

***乌江怀古***  

萧萧碧树隐红墙，古庙春沙客断肠。真霸假王谁胜负，淮阴高冢亦斜阳。  

口号赠朱音仙为阮怀宁歌者。  

万甲楼船仗水犀，一军莺燕散前溪。难闻拥髻消魂语，战垒苍茫落日低。音仙曾供事军中，谈江上情形甚悉。  

***赠歌者王郎南归和牧斋先生韵***  

生成珠树有鸾栖，丞相鸣钟邸第西。为报五侯鲭又熟，平津花月贱如泥。  

长恨飘零入雒身，相看憔悴掩罗巾。后庭花落肠应断，也是陈隋失路人。  

***上巳将过金陵***  

倚槛春愁玉树飘，空江铁锁野烟销。兴怀何限兰亭感，流水青山送六朝。  

***偶感***  

东市朝衣溅血年，惊看老鹘奋霜拳。到头恩怨知谁是，田窦袁晁尽可怜。  

***灯屏词次牧斋先生韵***  

珠帘锦瑟事依稀，红泪抛残金缕衣。曾记五侯春宴罢，花前被酒玉骢归。  

楼阁凭将结绮猜，留仙裙带斗春来。汉宫蜡烛传铜雀，不逐昆明劫火回。  

开元法曲梦华遥，肠断春云度玉箫。宝马香车今夕动，几人回首杜鹃桥。  

***曹溶***  

曹溶，字洁躬，号秋岳，嘉兴人。明崇祯丁丑进士，官御史。入国朝，历官户部侍郎，降广东布政使，再降山西阳和道。康熙戊午举博学鸿词，以丁忧未赴。有《静惕堂集》。  

***遣胥至曲阳拓北岳庙碑***  

***吾衰屏尘杂，弱翰颇好弄。边州病寒瘁，凌秋墨池冻。流览欧赵录，日月聊自送。拟补夹漈疏，孰慰宣和痛。披剥裨聪明，蒐讨辞倥偬。庋藏虽百编，零落亦已众。侧思恒山陲，蛇蚓结昏霿。阴林上危岑，乱沫走虚洞。谷张饥狼罝，书听巢鸟哢。岿然翼灵祠，扫士消怨恫。中多琬琰章，扁刻见深砻。薤叶美离披，银钩凛森动。远溯贞观初，宋碑略成讽。书流晚媕媚，那许称伯仲。妙迹未充囊，古色屡回梦。浑河隔雄关，资尔出飞鞚。摹拓幸遄归，真气绕梁栋。入手蜡痕香，悬足龟跌空。匣芸驱粉蠹，贉缥装紫凤。遗文非细务，俗儒敢相控。祀典倏纷拏，目睫任群閧。海岳罗座间，一笑竭春瓮***  

***游云岗寺***  

释氛理时服，顿辔西郊阴。荒陬非乐邦，得友谐所钦。猛志惜暇日，独居多伤心。选徒越农圃，敷席荫飞岑。欢宴不知疲，昃景招鸣禽。反顾丹甍高，诸天布黄金。凿石象祇园，双树垂清森。宁意甲马场，黯黯孤壑深。奔湍吹白沙，迫冬仍浸淫。徐悟区中隘，率性惟幽寻。行帐因风翻，长笛和哀吟。三复河清篇，覆爵还自斟。  

***出门行***  

出门复入门，游子席不温。生来贵適志，难与妻孥论。大江东注洗胸臆，低眉缩手空逼仄。苦雨沾泥旧井颓，杨花落尽无颜色。发兴欲坐隋堤头，朱楼挟瑟打我愁。绿枪金甲塞州县，固应逸士甘扁舟。已卷书囊宿郊外，日高打鼓临春流。忽闻介马中宵动，千人走哭爷娘送。填街惊踏波沸天，重关断锁谁能控。不惜骨肉委尘沙，何况罗绮夹梁栋。军将原无取卵心，遗民自抱伤弓痛。此信传来已三四，长年收棹无行意。我本山中麋鹿人，且免预他忧乐事。呜呼广陵破后才三夏，客强主弱尤堪讶。市倡可使酒可饮，榷场鹾舶霸天下。势剧易繁终易涣，隔水遥将舆地看。芜城不复入新词，蜀冈烟柳旋零乱。如今不飞亦不伏，有眼但见鸣金镞。驱车何处定粗安，百钱底就君平卜。  

***故里吟***  

我本禾中民，暂作姑苏客。一年一度归去来，每见人情不如昔。恶雨连春蚕箔难，湖田侵水桑苗残。乡村苦盗市苦没，家无斗米衣裳单。成群游手贪言乱，传讹倾刻腾郊闬。识者稍为违俗行，辄起千人横目看。乘间但欲恣焚掠，此岂有意存炎汉。负贩低昂物价贵，里正胥徒热可畏。挂屋空遗一卷书，面色如灰少生气。亲知恤我招我返，具区烟浪滔天远。吴语轻浮莫久居，长卿倦辙今须挽。狐有首丘岂不忆，满室蓬蒿除未得。伯通故迹依然在，佣保随时宁敢悔。  

***牛心山寺***  

右卫城东寺，香台积雁毛。一川融夏雪，众壑舞松涛。落照牛羊小，悬崖日月高。欲留谈胜谛，长剑愧粗豪。  

***怀潘次耕***  

我友今安在，江村积潦深。苦吟过百战，高枕获初心。夙约花筹冷，闲愁戌管阴。定知游辙倦，鸡黍或相寻。  

***桐庐道中***  

细路循溪转，苍然易夕阴。城荒衔素壁，潭静带孤琴。野刹烟中见，危滩雨后深。桐君如可遇，便许掷华簪。  

***入北山深处***  

薄暮穿松磴，盘崖路转通。竹深山磬冷，雁过雪楼空。樵侣时相引，筇枝意漫同。近传多虎迹，归兴转匆匆。  

树影疑无地，庵居恰有泉。溪冰危客渡，石籁响寒烟。翠湿常愁雨，山荒不记年。未能留信宿，猿鸟共愀然。  

***南昌***  

易世江湖在，疲民喘息难。罚轻群盗狎，兵动百城残。野葛荣疏雨，山楼放晓寒。却思全盛日，清事满鱼竿。  

***访陆绳仲***  

问族平原旧，空堂乃贮书。好山支枕后，幽草倚栏初。春气亲茶鼎，林香散壁鱼。一瓻曾古制，来往莫教疏。  

***南湾***  

就麓开幽栈，登登翠不穷。有时行树杪，终古在烟中。架壑翻忘险，飞流总嵌空。最愁多窅折，无处著渔翁。  

***同维思芝麓石鸣入山寻道公留雪浪轩竟日纪事***  

霁色谿回塔院明，春衫初试出郊行。松阴远送啼莺合，磴道青随踏草平。颓后讲台云自入，馔成香粒昼相迎。身惊学佛升堂晚，跃马看花误一生。  

***晚入东塔禅房***  

乍归禾里客怀酸，仅识城东旧讲坛。曲港欲邀仙舸宿，山风不动塔铃寒。一身与世悲空寂，初地从僧借羽翰。春晦更看游骑少，夜凉花雨撼栏杆。  

***答连江令秦景天***  

彩绶新加小邑清，单车将指让乡行。却钱刘宠功名狭，存菊陶潜意气平。暑馆有花催酿秫，旅床无梦到销兵。交期尽浣风尘去，骏马吴钩万里情。  

酌罢幽泉啸碧梧，天南倾盖惜征途。封侯岁尽双蓬鬓，卧雪人归一酒垆。曲里高山聊自傲，愁中沧海更谁扶。尺书报我非无意，落月深村听鹧鸪。  

***送程瑞伯还楚***  

虎观当年视草人，客装憔悴秣陵春。片帆忽为思家去，六月江清采白蘋。  

锦袖珠鞭白鼻騧，醉眠多在酒胡家。好携朱雀桥边月，遍踏黄陵庙口花。  

***送周月如守瑞州***  

沙飞柳色怨春还，醉泊吴关复楚关。差慰故乡离别梦，乱云黄叶似燕山。  

***江上与彦远别***  

天涯兵动惜分携，人去虔州路更西。试看山中红叶下，五谿秋热鹧鸪啼。  

***雨中渡玉溪***  

涧水南流雪有阴，冲风打桨散幽禽。谁知马背秋衣薄，不耐山中积翠深。  

***周亮工***  

周亮工，字元亮，一字减斋，号栎园，祥符人。明崇祯庚辰进士，官御史。入国朝，历官户部侍郎，坐事罢，复官江安粮道。有《赖古堂集》。  

***将乐玉华洞***  

天阶寻玉华，风急云叆叇。欻忽堕坎窞，踯躅鱼龙背。万石纵复横，意如敌所忾。颓然或自放，偃蹇亦无配。勉强锡嘉名，意到形斯在。古云结不流，溪声高处碎。一灯梦相扶，声光全愦愦。冥行更数武，跛奇不可耐。长揖谢游人，微衷多感慨。安得烦五丁，龙雷启其昧。划然天地开，尔我咸无碍。朝暾照八埏，阳和满一概。夕月映花酣，长风吹大块。松<木舌>白石间，篠箬苍岩内。杳杳与冥冥，有余于进退。乃知五岳心，不肯自晻暧。悲哉阴翳儿，偏欲求其晦。  

***胡三元润徵裘歌***  

前从逮者闽海回，帆到扬州不肯开。趑趄一日复两日，欲待我客与俱来。我客不来书亦绝，搔首船头自呜咽。朝凭鹢尾引双眸，胡郎岸上足蹩薛。自言待公凡几时，君乃成行我何之。吁吁不定风帆疾，招招舟子泪洏洏。扶持登舟急遽拜，拂拭我面持我械。天乎人耶遂至此，摇首无声但睚眦。是时当空日大炎，胡郎正著葛衣纤。绤絺多孔不承泪，点点穿从肌上沾。伏日几时北风泼，胡郎葛衣不成脱。一丝两丝人不怜，马上肃霜马下毼。嗟夫我欲学为裘，奇服欲从句里裒。屈身成直良不易，近地远天何所谋。胡郎诗成句尽好，瓯窭汙邪多所祷。徵书四出羽檄忙，莫谓大寒索不早。獾狼羊虎罴豹麛，紫凤元貂与青猊。不信白狐偏有腋，一寒恋恋故人绨。雉头集翠出何门，悬知此物定奇温。人言君欲为华耳，其心不肯哀王孙。饮章迫人身被絷，我有裼裘不自给。六月披来卖与人，十钱得五人犹涩。即今只余破羊皮，割半与君两不宜。君言尔在雪霜窖，脱复徵多分相遗。茫茫雪花大如掌，妄一男子东海上。知君立意学神仙，仿佛似者五恭{敝毛}。我客不来尔泥涂，重裘者子谁丈夫。开口告人岂吾徒，逝将去此登天都。食药金庭饭玉厨，云绡雾縠紫霞繻。荷衣蕙带明月絇，众嫭弄箫童和竽。左舞青龙凤右趋，青阳膏润色和愉。大秽无如禽兽郛，慎毋使近冰雪肤。  

***群鸦寒话图歌***  

许生崛强好画竹，整整斜斜风肃肃。向北忽不见此君，一心惟爱写枮木。南司夜夜北风多，呼酒不来可奈何。砚冻杯乾不肯睡，秃笔闲从冷炕呵。呵笔摇摇拂败纸，童童偃蹙无树理。灯下微窥龙虎姿，离离欲死不成死。雨鞭风挞老蛟饥，左攫已绝右拏离。心怜欲益好颜色，粉墨两看无所施。浅者屈霜深屈雪，白摧龙骨黑老铁。到底不能看作薪，此公虽苦有高节。半夜俄闻乌乱啼，棹棹轧轧明月低。菀树何曾集冷翼，不知飞向谁家栖。许生见鸦长太息，万巢突兀生胸臆。鸦尔来前尔鸦前，吾将巢子以奇墨。我树虽枯得大年，南枝不脆北枝坚。关河雪冷谋且息，畅飞畅舞好更迁。夜深鸦与群鸦语，上下四旁同一处。嘈嘈切切无留言，我歌尔和慎莫拒。朝从昭阳殿里来，千门万户一时开。鼚乎鼓之轩乎舞，亲见邹衍吹律回。鸠乐闲房鹊笑大，来遗我酒群相贺。吾徒岂不忆寒号，枯枝得坐且同坐。杨柳藏身忆白门。欲飞不飞恋黄昏。此心流水孤村外，此地难言好久存。苇屋风飘不成画，放笔与鸦为酸话。不知幅间与树间，更残月黑群鸦拜。许生画竹竹尽情，许生画鸦鸦有声。但是一点两点墨，何至遂与群鸦争。许生慎莫悲寒呴，会使墨光有奇吐。哕哕天上凤皇鸣，日写梧桐千万树。  

***程慎先尔止侍尊人游粤***  

碧玉绕青萝，依亲好共过。帆回山尽见，鸥起水仍波。秋迥邀归甚，樯危受雨多。北来何所事，满眼足干戈。  

***过五木呈薛岁星先生时先生薙发称米和尚***  

老鹤鸣深夜，林孤五木残。蓬蒿前太守，尘土旧衣冠。蔓草鉏瓜瘦，荒村索米难。梅花堂下雪，入望水漫漫。先生前守吾梁郡中，有古梅花堂，今没于黄流矣。  

***送王长子返白门长子旧镇闽留滞十六载矣***  

措足知何地，能归尚此身。花怜岭外杂，酒是故园醇。飞絮茫无者，闲云亦有邻。去时城郭改，旧侣欲谁询。  

八载予三至，支离剩此身。谁怜单外客，又送故乡人。米说江南贱，烽传海上频。将军今亦厌，醉尉莫相嗔。  

***与林铁崖***  

强项吾徒贱，群侯勿遽嗔。热官思已熟，冷灶耻相因。客泪霜前满，天心逮后真。刍尼朝有喜，一室已回春。  

***重九同冠五对菊次韵简芝麓***  

维摩方丈室，纳纳此中宽。腐鼠人同吓，甘蕉方任弹。停云怀友密，背雨坐花残。独爱陶元亮，一卮意已安。  

服食方全好，东篱撷始英。酒难今夜醉，花识老人情。摧叶霜多力，鸣条月有声。祇应尘浊里，枮坐念无生。  

***龚半千半亩园***  

万累已全息，荒园足自怡。棋边今态好，酒外古心危。妙画殊无意，残书若有思。屑榆亦可饱，努力莫言衰。  

***中丘赠乔磐石鸿胪庚辰与枨陆可三诸君饮磐石西园今并作古人矣***  

中丘老子好神仙，密注庄生栎社篇。自起叩宫青缥酒，留人抱月女萝弦。何期旧雨来残客，剩有春风吹大年。乱后故交零落尽，多公不信有桑田。  

***临洺关李浦珠送酒抵邯郸赋此寄之***  

梨花听熟临洺酒，老友关前抱旧醅。雪里鸿飞莱子国，雨中客梦赵王台。桑田略记三为海，岳柱曾传再作灰。劫后更生能几见，荜门肯为故人开。四年七夕诗丁亥侍叔父酌秦淮，同张淑士舍弟靖公分得“田”字，时邻舟有盲女琵琶声。  

星河云影澹相连，桃叶依然旧渡边。盲女琵琶天宝事，羁人词赋帝京篇。宁知此会为何夕，剩有新愁入去年。始信情根堪万劫，鹊桥今古不桑田。  

***东武怀古***  

更遣云门客渡濰，氵夫淇东下尽荒陂。秋风野水韩王坝，落日高台李相碑。石址空鞭山鬼骨，桑田乱垦海龙皮。当餐颇忆如瓜枣，幻渺仙人不可期。  

姑幕城头万木号，波光浩荡客心劳。群鸥欲往迎朝旭，独鹤闲来听晚涛。古寺知谁传伏湛，名山应只隐卢敖。能从海厂留三月，不得仙人亦自豪。  

波涛腾处亦飞尘，蜃吐奇怀丽瞩新。霸气纵横秋雨漫，仙风隐约野烟冺。峰穷碧落争趋海，客到天门欲问津。黔首旧传三万户，不知今剩几秦人。  

嵯峨岩壑苦跻攀，大海南遵第几湾。客况驼头东莞郡，归心雁背穆陵关。琅玡赤映方升日，泰岱青分未了山。老鬓羞惭霜雪满，长淮路近不知还。  

***题梅花再送道目***  

今岁岭南不肯雪，年前花事已交残。怜公亲见寒梅落，又到黄河冷澹看。  

***寄野鹤***  

仙霞岭外鹤飞还，著尽奇书但看山。不识尘沙何自至，劳劳客度穆陵关。  

***喜蒋用韬至自闽南***  

海水群飞百丈高，同君城上拥弓刀。战瘢莫共灯前看，半夜霜华上鬓毛。  

## ●卷二十一

***金之俊***  

金之俊，字彦章，一字岂凡，吴江人。明万历己未进士，历官兵部侍郎。入国朝，官至中和殿大学士，加太傅兼太子太傅。谥文通。有《息斋集》。  

***苦雨***  

暗云障晓窗，急雨奔泉注。衢巷倏成川，马牛争蹇步。阴雾瀰远天，亭午常疑暮。欹栋醉欲倾，颓垣平可渡。雏雀失巢檐，湿萤依草住。市民愁露居，乡农苦徵赋。圣主正忧勤，天心似余怒。厥咎有攸司，衰庸敢自恕。  

***冬日扈从南苑即事***  

南苑銮舆驻，西山肃队迎。晚霞浮紫气，归猎竞寒声。幕火繁星杂，林霜玉漏清。衰颓靡寸补，梦寐亦怔营。  

***冬十月从狩阅武恭纪***  

晓漏初传雕辇动，千官导引羽林翔。风旗扇翼移山足，雪铠腾波浴日光。漫说军容从细柳，亲瞻圣武试长杨。威行万里应无敌，伫息鲸吹奠海疆。  

***王铎***  

王铎，字觉斯，孟津人。明天启壬戌进士，累官礼部尚书。入国朝，仍原官。谥文安。有《拟山园诗集》。  

***独寐***  

春风惠然来，照此素帷光。欲寐不成寐，如有深徬徨。虎豹虽已远，风波在故乡。骨肉屡轗轲，生死能不伤。欲归难为归，欲济河无梁。红颜谁可保，遭遇亦何尝。江皋花渐开，灵鸟鸣西墙。远游竟何事，祇以搅我肠。耿耿天为曙，缄泪拥衣裳。  

***送雪帆之秦***  

秦云飞旧日，求定果何如。城郭新时少，豺狼乱后多。豳人邻绝塞，陶穴蹙黄河。谏草如无隐，临流许放歌。  

***贺九寺***  

树合若无路，傍寻有寺通。远鸦翻夕景，一雁压春风。石面雷批壑，松腰水掣空。凭栏疑日月，不似楚吴中。  

***故园***  

转眼天寒气不齐，归心安敢说羁栖。故园墙北开梅蕊，几日河南罢鼓鼙。邙岭扑天余石马，巩云裹雪暗龙谿。新兵闻道三秦胜，次第兴师扫蒺藜。  

***近望牛头寺***  

汉西郊野望牛头，滚滚寒云万顷流。钟磬不关兴败事，藤萝犹挂古今秋。人从山气低秦岫，水带军声别阆州。割据雄图忧后日，夕阳无语下寒丘。  

***与昆山三弟鑨***  

河边垂柳正依依，念子娄江心欲飞。年老弟兄难久别，田间庐舍好同归。人随蛮土乡音变，路过神隄巩树齐。酿秫须谋日日醉，乾坤何物换渔矶。  

***送客入延绥***  

秦山东接太行山，山外黄河天际还。绿树连云看不尽，雁声飞过玉门关。  

***往会亭***  

篱落萧条野屋贫，荒凉冷日起风尘。如何树树秾花发，三月城边不见春。  

***李元鼎***  

李元鼎，字吉甫，号梅公，吉水人。明天启壬戌进士，历官光禄少卿。入国朝，官至兵部右侍郎。有《石园全集》。  

***和王铁山少司空***  

长隄漠漠散荒烟，满路寒鸦噪野田。世事波涛舟楫外，中原涕泪酒杯前。关河梦断残归鹤，霄汉星回冷丽娟。何处笳音催晚角，牙旗猎猎水云边。  

***同邑有友人过访寓舍授以二诗依韵答之***  

栖讬湖漘鸟梦迟，且因文酒共支颐。蟫慵墨沈餐鸡跖，蛛隐荷衫傲鹿皮。戎马歌残孤剑在，风霜字挟一筇随。山中甲子余空老，惭说柴桑纪义熙。  

时艰未易赋岩阿，采采芙蓉覆短蓑。话到家山稽客远，帆吹桑海故人过。潭深钴鉧啼元豹，月落潇湘冷翠蛾。望望枌榆堪结社，扁舟何日醉烟萝。  

***五夜余澹心涂次尾及同乡诸兄招饮河房时大雨如注经宵不歇醉归走笔记之***  

插艾怜时序，衔杯共友朋。可堪今夜雨，偏妒一年镫。舫静歌声邈，波喧岸影增。天涯萍聚处，痛饮记吾曾。  

灌瓦研诗余家有古研，得之金陵老友薛更生，其世藏也。研形五瓣若梅花，色如金粟藏经纸，中边血斑翡翠隐起，似出土铜，叩之作金玉声。细腻发墨，亦奇珍矣。相传为灌婴庙瓦，洪容斋守赣时获于雩庙。左池窾为《研铭》以章之，语载《续笔》中。辛丑秋日，余偶游雩阳，考郡邑志益信。志云：“研重十斤，  

刓阙两角，其光沛然，色正黄。”余研光色则同，但厚止二寸许，重不及十之一二。岂后人剖而成器，不止余之一研邪？  

梅花研久伴镫青，金质黄流范古硎。汉代何人寻灌垒，雩阳有志纪洪铭。方之铜雀歌钟远，润以玉蜍战血荧。珍重传家供翰墨，毋烦端歙斫山灵。  

***有客***  

有客谈遗事，殷勤问往年。情飞沧海外，泪落夜镫前。荒塞闻鹦鹉，空山泣杜鹃。一尊聊取醉，身世总茫然。  

***宋权***  

宋权，字元平，号雨恭，又号梁园，商丘人。明天启乙丑进士。入国朝，官至国史院大学士。赠少保兼太子太保，谥文康。有《白华堂诗》。  

***野宿***  

曲水浮天际，孤村傍废城。农人星卜夜，荒寺磬为更。渔火当空乱，风泉入暮清。欣然如有讬，不复念长征。  

***同郭夔一饮北固山***  

萧瑟秋声涧壑哀，他乡扶病且登台。不知老树何年有，但见长江镇日来。四海烽烟还逆旅，一樽风雨暂徘徊。故人邂逅非容易，烂醉无妨卧碧苔。  

***刘正宗***  

刘正宗，字宪石，安丘人。明崇祯戊辰进士，由推官行取授编修。入国朝，授国史院编修，官至文华殿大学士。有《御墨楼诗集》。  

***在昔***  

在昔登舟日，鬓发如黑丝。解缆西塘侧，繁霜入镜垂。岂其苦奔波，有怀空自知。川谷远无梁，虎豹踞路歧。惊魂怵难定，梦里返江涯。心折饱忧畏，骇浪复无时。回首顿三秋，电光阅弈棋。朝来驱羸马，春风面上吹。履穿厌冰雪，又看芳树枝。宁不思远道，远道力已疲。既老休徵逐，往事安可追。晓日鸣乳鸠，燕语影差池。大化本无停，物理遂所私。古有赤松游，高踪慕茹芝。  

***济上行***  

百鸟皆有巢，群动各有匹。艰虞生不辰，满目一凄恻。有客济上来，为我述荡析。势累鬻道旁，云是捷功得。初但贵红颜，后乃空原隰。红颜供余欢，老稚获赎直。百年生聚地，千里瀰荆棘。朝廷望拊循，吁嗟谁失职。同是血气伦，不许恋蓬荜。苌楚古有谣，相对付啾唧。非无东陵资，安堵正深壁。每读《舂陵行》，泪落沾胸臆。眼前旌旗红，又向春明出。所愿念疮痍，无使生相失。  

***和天宁寺浮图歌***  

高标突兀撑霄碧，西俯昆仑东碣石。电光过眼阅大千，咫尺换尽长安陌。无风铃铎乍传声，半夜萧萧龙象行。盘空孤鹤栖复惊，下瞰蚁垤日纵横。寺中老僧去还来，佛灯寂寂照青苔。  

***老妇行***  

东家老妇垂白发，樵爨无力余病骨。岂复有意斗蛾眉，坐守深闺费岁月。却忆当年初嫁时，含羞对镜理胭脂。但愿同心不重色，肯学桃李信风吹。宁知此意竟难明，时移岁换天无情。翠翘珠襦尽零落，闺中甘逐众人行。自解悲欢随所遇，红颜自古草头露。只今幸无入宫妒，裙布钗荆亦已足。愿将锦瑟与瑶琴，一时并写《白头吟》。寂寂空房恐虚度，敢道人新不如故。  

***对镜叹***  

少年对镜颜色好，衰年对镜颜色老。镜里容光能几时，回头绿鬓成枯槁。开匣莫拂镜上尘，镜明空见白头早。亦知白头不可黑，有时白头不可得。窗前槿花换朝荣，日暮临风已无色。寄语少年速为欢，他日欢场徒恻恻。百金刀环明月辉，千金骏马黄金勒。章台杨柳饶春风，醉来光动玉台侧。不见老翁空叹息。  

***玉芝宫对雪呈诸同官学士***  

苍茫雪色澹遥空，隐几长吟兴未穷。别殿不闻来翠辇，六花犹自舞东风。依依苑柳添丝软，寂寂炉灰近酒红。珥笔几人歌瑞霭，调高属和愧衰翁。  

***初度日客过***  

长安逐队又三年，此日秋光亦可怜。诗酒有情禁白发，风尘无恙剩青毡。浮云过眼千峰矗，良夜当杯片月悬。莫道乡心惊旅梦，兴衰曾见海为田。  

***胡世安***  

胡世安，字菊潭，井研人。明崇祯戍辰进士，官詹事府少詹事。入国朝，官至秘书院大学士，加少师兼太子太师。有《秀岩集》。  

***嘉州留别子弟辈***  

旋车风鹤际，别舸露葭前。今夕称游子，春光忆隔年。莱庭怀舞彩，衡赋欠《归田》。饕禄非吾事，殷勤北雁传。  

***同雷伯石朱廉水宏善寺观海棠***  

精蓝丛灌隐南村，双树还堪止世尊。地僻且能辞俗驾，春深犹有未醒魂。攒红玉界铢衣缬，浮白云窠醉颊浑。谁是前身拈笑侣，乱香飘缀不留痕。  

***张文光***  

张文光，字谯明，祥符人。明崇祯戊辰进士。入国朝，由知县历官江南池太道副使。有《斗斋诗选》。  

***南高峰***  

赤城萦树巅，横互扪山腹。悬崖多外拓，侧下深根覆。苔乾积流痕，怅望疑溅瀑。阴黑古龙眠，风涛牛石屋。吾欲假巨灵，一洗寒山玉。雷雨封天门，永言断凡俗。  

***宿柳塘***  

群鸦飞渐少，驱车投山阿。茅屋映棕榈，夕阳影婆娑。霜枫无片叶，倒挂青青萝。夜深山更幽，门外喧谁何。天地方流血，得非战鬼多。细听乃人声，县官自催科。挥鞭凌石齿，俨如雷霆过。孑遗无定魂，相视涕滂沱。  

***过青州***  

海月云根吐，烟林马首平。千年争战地，万里旅人行。红叶分秋色，黄花耐客情。岂无倾倒意，不敢问青城。  

***观音阁***  

孤鸟下云间，长松昼掩关。定香醒习梦，清磬落空山。天地客同老，古今僧自闲。徘徊归径晚，林月白漫漫。  

***冬日载酒慰赵锦帆去国***  

作令书千卷，为郎酒一觚。浮沉经幻梦，老大误微躯。河水连天白，嵩峰拔地孤。中原仍我辈，何用泣穷途。  

仕路人难定，忧深梦亦劳。主恩原海岳，吏议析秋毫。月滉鱼龙卧，云寒雁鹜高。蹉跎宁足问，吾道本萧骚。  

客叹张衡老，人推赵胜先。每逢花对饮，便觉酒忘年。作宦心原苦，《归田赋》莫传。汉家新气运，沦落几才贤。  

***送季天中秋日东行***  

千山落日淡高旻，万里秋风促去轮。自是圣朝无阙事，何妨天末有孤臣。霜侵列戍猿声急，云卷平沙月影新。我亦梧桐花下客，至今魂梦愧斯人。  

***送彭禹峰补楚中监司***  

剖玉荆山孤月明，和歌燕市万人惊。交情雨雪犹分袂，时事西南未罢兵。锁钥初归周太保，行囊仍似鲁诸生。当年割据浑如梦，暇日桃源试一行。  

***湖雨登毗卢阁示僧***  

辰钟疑有老龙听，岩壑阴阴聚百灵。云卷浪纹微带绿，雨蒸山气不分青。瞿昙古刹金轮绣，神禹荒祠铁锁腥。莲社花开容我否，好将明月对清泠。  

***后妇行***  

春华未及实一旦遭风雨。离披愧松柏，徒然怨泥土。霞彩灿桑榆，莫能蔽村坞。鸳鸯七十二，贱妾亦为伍。遂充君下陈，宠爱良难数。戚施共燕婉，展转惭无补。偃蹇任侍儿，殷勤通保母。区区自束缚，郁郁不得语。献君一杯酒，愿君千万寿。宁为薄命妾，难为再醮妇。敢告后来人，初心安可负。  

***闻僧话浙东山水***  

白日销兵气，青山无废兴。风雷归禹穴，星月出严陵。峭壁遥悬水，长松半挂藤。休粮山自好，定力服高僧。  

***江干雪望同玉甲饮***  

雪积潮门二月寒，江天万里昼漫漫。云深鸥鸟迷沙树，水静渔舟泊晚滩。桑海他年空涕泪，风尘吾党尚弹冠。春光未老梅花瘦，怅望高空醉倚栏。  

***饮泗州谯楼***  

回合山光入望虚，淹留杯酒意何如。云深古木藏金刹，雨过诸陵冷玉鱼。楚国久传烽火地，汉家谁上《治安书》。可怜河畔青青草，白露西风鸿雁呼。  

***酬彭燕又***  

流莺绕树午阴清，好客临门旧有名。百战中原高壁垒，十年东海少逢迎。吹残夜色怜羌管，销尽南薰付论衡。几度读君春草句，萧萧风雨晚潮生。  

***殷岳***  

殷岳，字宗山，号伯岩，鸡泽人。明崇祯庚午举人。入国朝，官睢宁知县。有《留耕草堂诗》。  

***读史***  

冒顿纵鸣镝，何有乎妇翁。齐虏穷计画，和亲苟弥缝。白登帝胆落，事急聊相从。官家屈体貌，四国少颜容。贻谟累风俗，边鄙讵偃弓。若淮阴而在，不当歌《大风》。  

人言父子亲，安知不为虎，猛兽惜其雏，步步生咻噢。汉武好神仙，方士正旁午。志虑既回惘，谗夫耦二五。齿牙之为猾，荼毒于楛砮。隶臣衔尊命，两官无靖士。以子盗父兵，苟图脱罪罟。九服无逃命，望思亦何补。  

霜雪何将将，日月皎光明。钩弋不可活，奉车托微诚。以是藐诸孤，一旦寄阿衡。朝旧擢纯笃，揽辔见澄清。帝星惊流电，桐宫覆典刑。公孙病已立，草木亦知名。世运惟轗轲，幸济以忠贞。妻孥怙烜赫，得失苦纵横。祸福有所常，操存舍则亡。  

圣人无常家，一龙而一蛇。仲举奖王室，名贤蔚东华。相与张天纲，抗节触奸邪。当时王路险，骀衔覆奔车。庶几无道愚，踣顿贻咨嗟。  

乱门不可过，惧以伤吾行。乱世不可入，惧以戕吾生。袁闳悯先祚，睹变于未萌。萧然对环堵，独立遗世情。弟昆竞骄僣，与时争权衡。甘为所凡愚，囊括守其贞。渐冉十八载，行者无埋名。  

太阿不在掌，神气积苦窳。周德既已衰，子孤失其叙。群雄横意气，鼎隧启纳侮。玉步犹未改，王章尚撑柱。胡然晋大夫，一旦荐茅土。葛藟庇本根，况乃纵寻斧。名器苟不存，其他安足数。  

礼者国之维，民者载舟水。暴秦虎狼威，流血被九轨。侈功盖泰皇，一家天下始。猛气陨沙丘，难从一夫起。七庙堕飞烟，旦暮殄宗祀。亡秦楚三户，弧矢安足恃。  

欻云驾飞龙，真人屈群力。扶义西入秦，始定三章约。众争走金宝，何独收图籍。一军惊大将，关东可传檄。借箸请前筹，讵复有遗策。宽大帝王模，要在识人杰。一增不能用，叱咤徒虚喝。  

仲事家人产，阿濞老农儿。福与祸相倚，泽麋蒙虎皮。江湖错襟带，俨尔锡介圭。盐铁即山海，为问自何谁。不思庇本根，乃欲披其枝。孽匪降自天，六竖同蚩蚩。衅虽由博局，几杖失之慈。  

谋国如搏虎，啑血满朝市。衣裳自颠倒，于错安足耻。袁丝炙毂輠，魏其狃风旨。条候真将军，自兹多积毁。嗟哉天下事，认真亦徒尔。  

唯则可定国，妇愿亦何极。一子为天王，一子分桐叶。宠宴隆私恩，误信千秋约。牧犊不顾车，盍旦翻日月。福薄不知载，陨身竟何益。  

革心舞干羽，革面血标杵。汉武勤远略，八荒无宁处。郊祀歌天马，祖祢诧宫吕。夺我燕支山，庸有利乎女。夜郎贾蒟酱，间使出深阻。靡敝忧鬼神，四庙无余祜。轮台下尺书，不者亡秦绪。终汉无外扰，尚论所节取。无德易以亡，圣言久沦胥。  

周公负成王，弗陵践天子。高卑既已陈，旦夕遵涂轨。小人追丧躯，截趾而適履。刺侯生衅隙，上书恣诋毁。将军谢免冠，少帝烛奸诡。墙茨不可扫，妇人定足恃。  

远略不可勤，众狄不可速。老臣数军宝，遂上便宜策。留屯饬武备，居民并田作。罢骑省度支，致穀著威德。羌众以崩离，我师过枕席。当时讼盈庭，便支多勾棘。如彼九牛尾，度越乌从测。  

伏波天下士，遨游而择主。真人崛东方，阔达符高祖。既见一乃心，披帷筹二虏。聚米为山谷，指画同目睹。八区寻大定，奇坊勒铜柱。后世讼神人，谭言中绳矩。古道不可期，宵人哗市虎。  

太姒殊风轨，徽音不可属。伏波有小女，亹亹多仪则。正位长椒宫，揲然加谨肃。裳衣大练裙。无所于缘饰。建初爵诸舅，危言念倾覆。乐以贵人下，知于身取节。先臣遗家训，天姓光竹帛。维先之以善，后乃报其德。  

道隐礼为基，世乱圣人生。仲尼驾奔车，谁复睹未萌。延熹皇路仄，雕琢名士倾。购募同寇敌，使出车交并。号咷日月黑，搒掠血肉横。柏伤竹亦枯，岁寒失坚贞。当时箕颍滨，可尚光遗荣。  

孤贵易失和，露才亦濒危。当时贤智过，抗棱长风规。载祸日相饷，几令无孑遗。林宗步高衢，尚志不繁词。敬遇贵贱士，壹之以坦夷。明哲保其身，可奉以为师。  

***登岱***  

石蹬蹑高危，仰见日观峰。赤丸涌沧海，星河淡遥空。天鸡发先唱，声落野鸡中。俯视群山巅，风色初冥濛。  

十载上太华，春仲陟嵩高。希夷梦未觉，子晋笙嘐刁。平眺西南云，軿车列旌旄。升慈玉女堂，劳之以香醪。  

徂徕列前楹，济漯溁衣带。众山皆俯伏，俨如朝王会。明堂不可复，汉秦失骄汰。惜矣大夫松，徒增后人慨。  

***客官渡除夕咏怀***  

世故纆牵长，御之无其道。我非好贫贱，禽鹿终悦草。担簦縻岁华，幽谷穷探讨。古人于隐沦，称心以自保。  

***程正揆***  

程正揆，初名正葵，字端伯，号鞠陵，孝感人。明崇祯辛未进士，历官尚宝司卿。入国朝，授光禄寺丞，累迁工部侍郎。有《青溪遗稿》。  

***己亥江行***  

百战蕲黄地，扁舟江汉平。老人谈旧事，故鬼哭新城。波转渔灯曲，天垂鹤影横。年年沙草碧，又听杜鹃声。  

夕照薰荒草，浮云暗上流。渔人归解网，暝客竞摇舟。风雨晚偏急，江湖老自幽。孤情忘夜寐，酒盏与诗筹。  

竟日西风老，从看白发新。一旬方见月，四海几归人。赤羽膏民血，青原哭鬼磷。十年高杀气，尚有未称臣。  

***题画***  

闲情不可住，一往上孤亭。行云非草草，贞石自惺惺。雁寄将来信，山留不了青。彼吟泽畔者，辛苦作《骚》经。  

***题看山图***  

自买青山自看山，鸟飞倦翼不知还。天心难挽迁流事，我法姑存淡远间。怀古空林虚夜月，怜人落叶逐清潺。风尘暂息一回首，几个能消此日闲。  

***题画***  

绝壁倒飞千尺雪，偃松高卧一溪风。谁家好傍此间住，定是青溪无事翁。  

***戴明说***  

戴明说，字道默，号岩荦，沧州人。明崇祯甲戌进士。入国朝，官至户部尚书。有《定圃诗集》。  

***西沽***  

长风摇海气，日在大河西。诗老惊驼背，途穷妒雁泥。柳营村牧避，桃口晓沙迷。谁寄文房梦，河间认旧溪。  

***题王西樵年丈小像***  

鹿砦今将问，能封草径无。岳摇惊句老，月定爱禅枯。尔我千秋外，曹刘一代孤。平山遗落照，莫误洗桐图。  

***赵开心***  

赵开心，字灵伯，一字洞门，长沙人。明崇祯甲戌进士，官御史。入国朝，官至总督仓场户部侍郎，加工部尚书。  

***山行即事***  

历遍崎岖径，峰峦总不群。马惊穿涧水，树款宿山云。怪鸟名难识，幽花路未分。隔溪樵子唱，一曲远先闻。  

***暮春吴园次招同石仲生戴沧州龚芝麓集吴船***  

不涉风波似隐沦，岸桴今共集贤宾。花飞婪尾知春晚，雪上须眉信老真。几日欲陈休致疏，百年难得称心人。论交渐觉晨星尽，慷慨杯中不计巡。  

***李士焜***  

李士焜，字用积，号又白，任丘人。明崇祯甲戌进士，历官山西河东兵备道副使。入国朝，历官浙江布政使，署巡抚兼漕运总督。有《麟篆斋遗稿》。  

***答王敬哉宗伯***  

投闲剩得栖山居，节届朱明麦秀初。花底飞觞千日酒，客来问字一床书。青藜依阁吹光远，白鹤归巢带雨余。高卧北窗聊避俗，何须清梦到华胥。  

***程康庄***  

程康庄，字坦如，号昆仑，武乡人。明崇祯乙亥拔贡。入国朝，授镇江通判。  

***陈壶岚***  

壶岚旷周旋，十春谋一面。网户倾陈醁，扫径通幽彦。山色栖城头，长河净如练。丘壑满胸中，浮云岂能眩。  

***姬相周***  

姬公方下士，返驾更延宾。登山倚积墨，衣敝不重陈。春城羁旅客，迟暮但经旬。二子远来谒，翛然同避秦。  

***申葵衷***  

申子寒毡破，粗黡逼画屏。迎宾无杂座，赁屋半疏棂。始交若有契，坐久更忘形。独谓吾诗老，终当讬汗青。  

***武君十***  

君十爱栖迟，衔觞事林壑。俯视尘土腥，亡簪茹藜藿。关我匪繇天，板缠聊见薄。剩有素心人，同期驭鸾鹤。  

***陈吾青***  

吾青既藏辉，裘敝舌亦秃。独念王子房，经天望东哭。当时英雄人，潜闼何太速。不如饮美酒，逸光向幽独。  

***庞鸠六***  

鸠六屣履迎，投辖苦不早。下榻虽未成，所感在怀抱。竹箨时写书，开樽验文章。相契已忘言，鸿名永为宝。  

***石泰华***  

泰华恩感人，豁达吐怀素。累觞求一醉，情神与之赴。顾见日将昳，风尘漭回互。常恐促欢节，酒向西光妒。  

***武二酉***  

二酉富诗书，搴芳眇流辈。蜗舍取厨烟，随阶有余态。共友检农皇，晒药松阴背。卜筑本无尘，丹砂有时配。  

***刘友光***  

刘友光，字桂三，攸县人。明崇祯丙子举人。入国朝，官沙河知县，迁行人。有《憩岳堂诗略》、《香山草堂》正、续诸集。  

***寄旧令朱汉臣***  

莲勺秦时月，水色碧于玉。中有焚鱼人，临轩濯双足。兰芽宛中央，妙技能刻鹄。溯洄望蒹葭，凄怆乱心曲。我有一亩宫，三径殊局促。君昔抱琴来，亲见山水渌。桑麻蔼轮蹄，箫管转华烛。桑扈讬晨风，翱翔啄我粟。墉壑何萧条，蚕盆亦不浴。丁男鬻已尽，寡妻犹岸狱。安得旧雨来，击鼓洗桎梏。  

***秋阴寄王山长***  

一寸心中地，容忧竟万端。树凉蝉命促，虫苦蓼荫寒。蒿里观狐穴，桃花忤钓竿。梦中师竹在，落叶满长干。  

***寄方密之***  

家破贫非累，忧深寇未平。避人空下泪，绝口不谈兵。桐向秋辞碧，门临溪转清。月明思汝别，舞袖遍琴筝。  

***将入闽寄故人王而农***  

飘零吾久矣，离乱欲何之。愁绝遥天暮，哀余斫地悲。南音同在耳，西爽独支颐。相见情无限，何能尽所思。  

***丁景吕南游索书与梅村师闻师连举三子却寄***  

哀绪三眠柳渐酣，绿经江北更江南。门余三尺淹留雪，野坠同时痛哭簪。贫已无家依独树，春犹遣兴到双柑。门生老去诸儿稚，醉后何人可举篮。  

***挽画僧采石***  

黄金锁断薰风起，青草年年面上生。最是春来无限憾，牡丹深处哭王耕。  

***陈之遴***  

陈之遴，字彦升，号素庵，海宁人。明崇祯丁丑一甲二名进士。入国朝，授侍读学士，历官弘文院大学士。有《浮云集》。  

***高梁篇***  

高梁桥下春波绿，朱城叆叆衔朝旭。大道东连紫禁开，晴峦西映金隄曲。榆燧千家火乍收，柳丝万缕春初足。龙马银鞍车似水，貂蝉宝盖人如玉。玉人调笑倚余酲，红粉青娥拥出城。新声瑶瑟惟愁和，高揖金鞭不问名。俱攒翠幰红尘喑，共指芳园画阁明。芳园画阁春常羡，绣户璇窗人不见。经年花草任荣凋，一日笙歌恣游宴。桃李枝头日欲斜，云軿今夜宿谁家。十三学舞矜回雪，二八怜春叹落花。落花转眼飘芳甸，且喜芬菲舒未遍。宝带难输松下心，轻纨先送花前面。北地脂开笑靥娇，南都黛发修蛾倩。子夫未入合欢宫，昭仪犹给阳阿院。阳阿车骑日优游，锦障经过尽彻侯。此日莺花娇紫陌，此时弦管满皇州。皇州自昔多豪族，燕台争击荆高筑。任侠宵排紫闼通，冶游朝拥朱轮簇。刘生紫剑剑千金，石氏绿珠珠一斛。中涓骏马大隄头，玉勒雕弓翡翠裘。秦官旧领中车府，汉宫官新拜大长秋。乱抛金弹垂杨外，列坐琼筵绿水周。垂杨绿水淹留久，鸣珂倏忽雷霆吼。声势能移北斗杓，威灵欲喝西山走。张孔纷纷竞拜尘。谁人白眼惟呼酒。呼酒狂挥换赋金，蘋香花雾满高吟。君王已叹凌云气，乐府争传郢雪音。别有伤心春草碧，彩笔红颜两相惜。不见当时堕珥人，难逢前度援琴客。可怜今岁春光早，可惜明年春更好。几度歌钟丹凤城，千回裘马青楼道。歌钟裘马日逡巡，寒食东风万古尘。惟有溶溶桥下水，年年流送御沟春。  

***春雪篇***  

长安二月春初好，舒红袅绿青楼道。七成宝帐夜微温，五出霏霏点芳草。斜舞瑶空已半融，薄铺玉戺无须扫。绮树俄添浅素辉，罗衣渐觉轻寒恼。浅素轻寒剧可怜，迷离春望惜春天。低侵春院长兼雨，遥集春山半带烟。入梦每伤莺唤后，怀人多在燕来前。寻芳畏湿莲花步，对景慵联柳絮篇。柳絮浑如荡子情，紫骝当日踏花行。凤凰城里雕轮度，鹦鹉洲边晚棹横。此时见雪还相忆，此际看春转自惊。雪想玉容临宝镜，春随纤手入银筝。春雪春风几朝暮，春花自恋琼台树。妾恨宁如雪易销，君心愿共春常住。冷霰先欺玄菟城，阳和不到黄花戍。夜雪金炉共夕香，春游莫向天涯路。  

***僧持黄夫子书来盗投诸水***  

夫子淹梁狱，书邮藉老禅。字珍宜诲盗，言洁合投渊。肝胆蛟龙得，精神鲤雁先。不将持告密，犹叹胜时贤。  

***宁远***  

先子曾持节，贤王复建牙。安危身并系，兴替事空嗟。蔓草埋残堞，阴风卷乱沙。尚传余部曲，扶义赴京华。  

***燕京杂诗***  

幽燕都会历元明，九鼎迁来自旧京。天子待边常自将，通侯出塞几专征。南包百粤开荒服，东引三齐绕大瀛。谁使金瓯终缺陷，赤眉青犊满都城。  

未歌《玉树》已亡陈，不筑阿房亦覆秦。一旅卒然挥白梃，九州强半著黄巾。求为黔首悲龙种，别有蛾眉辱马尘。痛忆文皇南下日，大廷幽谷尽忠臣。  

尽剪诸边贼算深，一宵风雨忽南侵。翻城虎旅元牙爪，揖寇貂珰总腹心。黑眚蚤从三殿出，黄霾频障九天阴。卜年亦拟齐周历，洛鼎安危匪自今。  

中人戚里竞豪华，勋爵重封几世家。十万买春灯市酒，两行照夜玉楼花。忽惊流矢丛丹阙，尚有鸣珂导锦车。玄武冈头霜树色，年年寒食吊群鸦。  

神宗中叶久熙康，龙战玄黄在庙堂。从此群公轻国恤，终令剧贼乱天常。八鸾晚出金隄月，五凤秋芜粉堞霜。莫叹簪绅刀俎尽，鼎湖遗憾杳难偿。  

烈皇亦是英明后，辛苦兴邦反丧邦。南渡有臣曾死诤，西征无将不生降。鹃枝血洒春宫六，龙驭魂归夜阙双。差幸孝陵弓剑地，寇氛犹自限长江。  

片石才看勒汉铭，几番烽火照彤庭。腹心未见恢河套，肩背何缘割大宁。千帐美人歌夜月，四郊残鬼哭秋星。高皇颇有都秦意，遗恨当年失地灵。  

中书罢省启文渊，阁老仍专宰相权。非少萧曹扶汉日，终如牛李乱唐年。荒陵石马寒风里，废沼金凫落月前。行过黄扉长太息，虚将误国恨中涓。  

他时旄节总书生，军覆潼关国已倾。造膝主臣徒对泣，同心兵贼久输平。犹驰铁券封诸将，虚拟铜车指旧京。闻道榆林俱斗死，至今磷火遍荒城。  

安定门西旧教场，朱旗玄纛岁翱翱。风云尚想团营壮，狐鼠多从禁旅藏。没马乱蒿迷废垒，惊人斜雁起回冈。霜前北望松楸少，千里平芜落照黄。  

芳湖西绕夹城隈，翠辇龙舟昨日来。波黑夜腥秦苑血，风黄秋卷汉宫灰。朱楹系马肥瑶草，锦袖呼鹰下玉台。何处如云行十二，洗妆楼上镜重开。  

朱城绣岭接西山，缥缈花宫紫气间。塘上水嬉陈百戏，楼头春望出双鬟。干戈满地天方怒，台榭无人月不还。惟有金鱼池畔路，三春游马暂回环。  

***秋日偶成***  

幽燕东北古营州，乱碛惊沙起客愁。万里关山重出塞，一天风雨漫登楼。吟诗每共哀箫咽，伴老空怜短剑留。昨上荒原醉萸菊，萧森满目故园秋。  

度辽车骑几纵横，虎帐龙旂上将营。草木千年含杀气，鼓笳终夜作边声。猩红岭外要荒尽。鸭绿江边障戍平。闻道公孙曾据险，一时海外自威行。  

白露初零玉涂攵葭，商声萧飒动京华。纫兰佩冷三秋客，宴菊杯喧七贵家。深殿凤笙留素月，芳湖龙舸荡明霞。只今紫塞金风里，才熟东陵五色瓜。  

三山遥对凤凰台，台下寒江去不回。霜老白门秋寂寞，月明青盖夜归来。金莲曲院谁人见，玉树秾花异日开。犹忆乌衣诸贵客，艰难非乏济川才。  

人物江东故不群，剑花诗草日纷纷。浅深秋水扁舟月，远近寒山两屐云。《越绝书》探琼笈古，《吴趋歌》送玉杯醺。卧游此际看丘壑，似有松声静夜闻。  

扰攘东南战伐余，櫜弓归马竟何如。斗牛一夜缠兵气，吴楚同时急羽书。江黑怒鲸嘘浪立，月黄惊雁堕云疏。五湖钓艇今安否，犹自莼鲈兴未虚。  

白狼河上望京师，皎月清霜共此时。七萃旌旗长缭绕，三朝剑珮自委蛇。伏波铜柱成功易，横海戈船献捷疑。南国余黎供上切，输将争恨役车迟。  

巑岏古戍倚层丘，冰雪长凝万古愁。天接燕台劳北望，水趋辽海羡西流。三更梦破孤城笛，六月寒生久客裘。醉揽短衣随羽猎，呼鹰驰马一销忧。  

***胡尔恺***  

胡尔恺，字石江，长沙人。明崇祯丁丑进士，官太平推官。入国朝，荐举山林隐逸，授吏科给事中，官至礼部侍郎。有《且耕堂集》。  

***小孤山***  

香国浮人境，岿然绝众援。碧环千浪影，青立一峰痕。有径堪僧住，无萝许客扪。相看姑缓棹，望望人云根。  

***边大绶***  

边大绶，字素一，号长白，任丘人。明崇祯己卯举人，官米脂知县。入国朝，历官太原知府。  

***过方山***  

三十年来岁月虚，偶因烽火过禅庐。白云不断人行路，消受松风一夜余。  

***王岱***  

王岱，字山长，湘潭人。明崇祯己卯举人。入国朝，官澄海知县。康熙己未，荐举博学鸿词。有《了庵诗集》、《且园近诗》、《浮槎溪上草堂》诸集。  

***赠汪魏美徐兰生两隐者***  

西山有灵隐，松桂生岩扉。二老采薇久，十年来市稀。驻颜留黑发，饮憾著麻衣。一倍悲歌发，斜阳恸哭归。  

***夜坐***  

虫语惊寒梦，飒然山夜深。遥镫隔溪隐，残月过庭阴。野哭多新感，林秋识旧音。年来风物异，不但客伤心。  

***永州道中示易无画***  

松影碧摇摇，无风亦自涛。寒花随涧落，细路入峰高。云动低依客，烟深远唱樵。岳青九面外，此地足诛茅。  

***寓刘储升江楼***  

出山犹胜住山幽，为爱君家江上楼。风送岸花粘客袂，雨来烟嶂压行舟。遥峰入幕青无已，野水平天稳不流。独有海翁机事绝，朝看沙鸟暮浮鸥。  

***孙廷铨***  

孙廷铨，字道相，别字沚亭，益都人。明崇祯庚辰进士，官抚宁知县，改监纪推官。入国朝，官至秘书院大学士。谥文定。有《沚亭集》。  

***秋夜和王似鹤考功***  

清宵哀角静严更，睥睨高悬列宿明。几日风烟归梦阔，一城砧杵客心惊。黄金难信刘中垒，白眼堪嗤阮步兵。怅望紫宸朝散后，晚钟时度枕函声。  

***还山吟***  

守道在无为，吾自厌吾拙。解佩及兹晨，还山听鸟鴂。世态逐婵媛，进止心欲折。欣此素商集，缅想缁尘歇。逝将寻旧侣，茅屋阴崖结。暝色下巉岩，苍然立积铁。林深倦鸟集，谷静涓泉咽。夜凉四山空，云卧逼天阙，扪萝想幽人，弄箫迟山月。  

真气荡喧浊，仆仆为形役。一器而众操，安得不速敝。古有避俗翁，神释私其智。感此偃空山，息机良匪易。朝饭林下曙，夕宿岩中閟。暑气清林峦，洒然出新意。侧思声利途，惴惴魂犹悸。且逐采芝游，野服安薜荔。  

***高尔俨***  

高尔俨，字中孚，号岱舆，静海人。明崇祯庚辰一甲三名进士。入国朝，官至弘文院大学士。谥文端。  

***送倪相如先生之任营丘***  

难将好雨挽干旌，一片浓云似别情。叆叇几层遮望眼，廉纤祇自送春声。渊明禄薄原如寄，司马才优岂市名。百里可能烦卧治，琅琊从此播余清。  

***李森先***  

李森先，字琳枝，号滟石，平度人。明崇祯庚辰进士。入国朝，历官御史。有《椒雨园集》。  

***游大泽山***  

九年未上九青巅，清梦时时岩壑前。绝巘芙蓉终不改，幽岩松栝故依然。风驱磵底云归驶，雨洗峰头月到先。是处色声皆旧侣，狂歌宁禁酒如泉。  

***立春前一日漫兴***  

晓梦旅心惊，流莺乍试声。披衣寒尚在，揽镜白初生。游屐郊原满，行吟官舍清。始和应有令，惟念尔民耕。  

鸿雁江干集，鲸鲵海上稀。波光明宿雾，花气霭朝晖。济世心徒热，藏身愿已违。何时寻旧侣，携杖向岩扉。  

***云间余清亭***  

徙倚官衙月正明，尚余寒柝在高城。空庭积水松阴乱，小阁张镫夜气清。剩有黄花随地满，那堪白发向秋生。故乡海味何曾减，残笑鲈鱼浪得名。  

***登苏门山啸台***  

啸法如可学，嵇生病未能。从来君子狱，谁不愧孙登。  

***梁以樟***  

梁以樟，字公狄，号鹪林，清苑人。明崇祯庚辰进士，官商丘知县。有《卬否集》。  

***安东道中***  

小邑连沧海，耕桑有万家。鹿疃齐麦秀，龙尾护隄沙。要害分秦郡，神功控禹槎。览图思黑子，建革感星华。  

黄云横百里，落日大河隄。谣俗分南北，江山割楚齐。人家蚕月近，海徼卤烟低。膏雨劳田畯，侁侁服犊犁。  

***盱眙道中***  

都梁西下路，云草望中繁。积石甃山郭，孤城抱水村。江峰屋半赭，野火树同髡。汤沐余残邑，难从耆旧论。  

***清明日雨北奠感怀***  

飘零华表处，令节忍思家。万井龙蛇雨，三春杜宇花。禁烟犹冀北，宿草已边沙。椒醑南天土，乾坤泪眼遮。  

***送王于一移家秦邮***  

雨雪关河路，谁驱妻子行。百年犹念乱，吾道此孤鸣。草木荒中垒，江山老步兵。苍茫甓湖水，莫辨鼓楇声。  

***送祈永还山东***  

独蹇黄河路，风埃赋北征。龙沙团日气，雁阵度兵声。海坞耕烟远，山城哨火横。知君年正少，终有弃繻情。  

***西湖杂兴***  

尺幅西陵地，偏增旅话长。暮笳鸣戍火，晓角动星芒。马饮残湖水，萤飞故苑墙。只余图画里，孤笠吊斜阳。  

***登韬光庵***  

四山青欲下，众树密难名。时有竹光入，远闻泉水声。鼯抨石子落，猿挂翠微行。对境忘言说，玄情去复生。  

***白鹿泉***  

陟险寻源入，危桥石齿连。老梅犹碍日，野鹿不知年。壁绝山精隐，泉甘药草鲜。夕阳归路滑，人影乱枫前。  

***与马习仲话有赠***  

灭烛扪心语，风吹古大河。壮游薪胆尽，兵法鬓毛皤。匹蹇冲春雪，危楼坐绿萝。同裳人几在，愁听渐离歌。  

***岁暮望大兄不至***  

薄暮交游尽，残山老弟昆。漂摇羽尾急，跋涉胫毛存。落叶辞荆树，荒云守蕨根。暂归犹胜客，敢作故乡论。  

***于一避乱卢家堡来晤因得闻江上信***  

念乱忧方大，披荆尔忽来。乍询家室在，初谂甲兵回。海峤风秋劲，芜城门昼开。秣陵云气好，重上射陵台。  

***晚宿越城***  

停轺问土俗，踯躅越王越。古月移前垒，荒风宿鬼兵。燎衣残灶火，击柝远河声。午夜看星气，晨鸡或肯鸣。  

***秋日鉴湖留别万履安诸子***  

贺鉴祠前酒一杯，霜枫千里夕阳回。江山白发归人远，杵臼西风过雁哀。许剑几人同汐社，埋云无路哭荒台。时违重惜衣冠别，肯使秦庭片铁灰。  

***集汉阳王怀人亦世邸中***  

楚水云荒过雁声，檐花细雨落芜城。同裳昔日犹侨札，异国人间几弟兄。梦断衡阳天一握，话残梼杌烛三更。无端翠袖扶残醉，泪湿湘娥未忍倾。  

***马之瑛***  

马之瑛，字倩若，号正谊，桐城人。明崇祯庚辰进士，授阳江知县。入国朝，历官兵部主事。有《秫庄集》。  

***金陵怀古***  

建章宫树晚凄凄，木末亭前积甲齐。狎客诗成新绮阁，相公吏散旧沙隄。晋人遗事多江左，李氏家声坠陇西。冷落狭斜诸女伴，采莲不敢到青谿。  

***空阶***  

空阶何所有，露白草虫鸣。只种数竿竹，如兼万籁声。孤烟随鸟起，远树共城平。无限南楼兴，还愁月不明。  

***赴邓柬之饮***  

雪晴方欲出，之子適嘉招。寒烧回芳草，新流及断桥。好游穷楚畦，念乱述吴谣。身世纷多感，全凭一醉消。  

***濑水行***  

诏书重起东山卧，门下何人吊复贺。果然富贵履危机，未许春秋功覆过。侍直才回身忽收，谤言日至因杼投。试看械系同齐虏，漫道声名动右侯。当诛臣罪何辞死，巢破惟愁卵亦毁。鹤唳华亭忆故乡，犬牵上蔡悲公子。上前阴中亦何为，天道神明自有知。枉将削地诛晁错，正为求田杀魏其。请室呼冤犹肮脏，上书谁敢求归葬。愿将尸谏悟君王，桐棺三寸城南圹。  

***答无可***  

军府迎降先署状，仰视飞鸿剧惆怅。彦回名士寿偏多，子卿足下归无恙。故国千峰可寄家，兜鍪原不妒袈裟。金陵旧恨空沈锁，宰相新隄自筑沙。国成谁秉邦离析，党祸亦由君子激。林宗何必独仙舟，宾硕谁能共复壁。烽烟几载历江湖，万死全凭佛力扶。游子尚堪依母隐，仇人俱己伏天诛。素心自指井中水，任是波澜风不起。入社何妨有白衣，误人不信皆青史。我亦云林学驾车，风流翻令业因加。为语山灵休见拒，从君还一转莲花。  

***赠林道生***  

束帛频颁未敢违，江南客久亦依依。名山有愿还重起。故国无家只暂归。日下旧游多豹褎，夜中交儆失牛衣。秋风试陟高丘望，城郭犹存待令威。  
