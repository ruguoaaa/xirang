---
title: 第11部分
index: true
icon: editor
order: 11
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷七十九

***钱维城***  

钱维城，字宗磐，一字幼安，号稼轩，武进人。乾隆乙丑一甲一名进士，授修撰，官至刑部侍郎。赠尚书，谥文敏。有《茶山集》。  

***桃花岭***  

陟巘疲千盘，幽壑屡延伫。遥见前山人，招手可共语。层峰起趼下，琐碎不可数。白云滃其间，倏忽若吞吐。深秋无定风，容易作晴雨。石窄滑不支，磵深危敢俯。螺旋已无径，蚁附复可取。人生苦局促，撇捩羡鸟羽。未尽三十程，曦轮过停午。  

***观瀑***  

灵泉窦云根，飞洒自天半。初如匹练下，触石遂零乱。飘萧恍雨霰，隐约冒菭藓。雾气幂虚亭，霏微著几案。潭底无定珠，东西湿遥岸。客游凉素里，屡欲衣裳换。失口讶垂虹，惊风忽中断。雷霆乍砰击，琴筑复疏散。谁喷冰雪怀，高唱接云汉。太白今则遥，翘首再三叹。  

***定远山行见田间蓄水有法禾黍畅茂即事述怀***  

山田上下如划棋，十步五步沟通池。农家父子水为命，蓄积升斗同金资。节宣起闭重分寸，兼察地势分高卑。自然服习等卧起，非有智巧夸神奇。气疏每至风雨好，泽润并得疠札稀。扬州厥土惟涂泥，田实下下经所嗤。沟渠未失古遗意，东南财赋天下推。北方惰农亦锄犁，禾生满野无町畦。关门枕肘问晴雨，嗷嗷开口凭天时。禹勤畎浍首兖冀，谁其隳者不可稽。遐哉卫李安所责，荆吴亦岂当年基。屡烦明诏拯疮痍，亦有使者纷躯驰。奉行岂必尽不善，事等创造惊愚黎。中丞崔公纪昔分陕，下令凿井民犹咨。于今稍稍食旧德，乐成图始理则歧。况今屯种逾安西，轮台蒲海咸得治。遂人潴舍职不讲，奚取百万供军资。安得九扈官农师，赤坟白壤泽毕陂。游谈莫问是与非，滮池汩汩禾离离。男耕女馌不敢嬉，三钱斗米何足希。  

***属疾寄曹剑亭***  

微疴如小隐，闭户即山林。节序抛孤枕，生涯剩苦吟。霜中群木尽，雨后一镫深。持此萧闲味，应符静者心。  

***雨后过平阳县***  

雨过空翠滴，风转弱云低。一路杏花发，满山春鸟啼。人家斜崦口，城郭夕阳西。不信尘中得，行行惜马蹄。  

***梦麟***  

梦麟，字文子，号午塘，蒙古旗人。乾隆乙丑进士，官至户部侍郎。有《大谷山堂集》。  

***车遥遥篇***  

车遥遥，遥遥入烟雾。马不肯停，车不肯住。触石折轴，车轮无声。白日欲落，风吹马鸣。远忆送者，此时到家。君意已息，我劳如何。食瓜遇苦，食梅遇酸。采薇苦饥，负薪苦寒。陟彼岨峿，我心如荼。空林有声，恐非令涂。道逢游子，将别怱怱。出门入门，殊与我同。  

***短兵篇***  

长戈荡决，不如短兵。急呼亲戚，不如友生。弹我瑶瑟，拂彼绵丝。音声雝雝，我当好之。我心如环，忧不可绝。朝兴夜眠，转喉卷舌。狐狸拜月，却略似人。彼无其具，吾何以亲。财溺于渊，见者欢喜。我家固贫，尔亦不起。奴子盗金，行步战身。我原不知，虚心畏人。  

***晾甲石歌***  

褒公鄂公沙数恒，昭陵玉马嘶鱼镫。咸阳凿地古戈出，当年白气光如绳。虬髯公子历长剑，驱除六合归澄清。吐蕃突厥置亭障，受降远树轮台旌。卢龙螉蠮靖边塞，里甲东作玄菟征。营州都督尚矍铄，提师夜跨东溟鲸。峨舸大艑泛鸭绿，沧海鱼眼红千层。扶余昼拔躏松漠，乐浪图藉归咸京。鲛皮犀甲带蜃气，金鳞倒射渔阳赪。归休桃林放牛马，悬崖巨壁争飞腾。当风长啸脱重铠，刀芒箭镞生光晶。东甘绝磴亘积铁，熊罴百尺蹲崚嶒。绿沈金销渍苍黝，阴崖白昼蚩尤蒸。高王瞬息递沦丧，云烟过眼驱霜蝇。东丹崇楼亦煨烬，嗟汝头骨胡狞狰。砺角近资觳觫肉，敲光远趁龙钟僧。朔风大作海日动，血光疑带蛟涎腥。石坛丛沓舞松漠，百万甲卒啼飞矰。石门十月滦河冰，陵屯谷藉寒光增。西望潼关见落日，郁葱无复瞻舂陵。冢起祁连葬白骨，雕戈大羽缠枯藤。招魂不到岩下石，森阴似有愁云凝。缨縢缀组弗知处，松毛石发空鬅鬙。毋乃夔<鬼虙>奉神守，断趺不许穿金縆。我欲排天眺平壤，霜高大漠闻呼鹰。作歌摩崖泣山鬼，昏岩夜听雷挝轰。  

***瓮山***  

谷口白烟合，隔林闻打钟。樵踪不可拾，磴磴湿云浓。人立一山雪，鸟鸣千涧松。僧房好闲坐，不为学降龙。  

***冬日观象台***  

木落风高画角哀，霜浓野阔一登台。云旗天转桑乾出，日驭烟横碣石开。黑水遐封思禹迹，金方借箸失边才。汉家养士恩如海，谁伏青蒲请剑来。  

严飙吹雪满西山，原野苍茫积素间。钲鼓一军劳挽粟，风沙十月忆当关。重闉日落铜符出，大漠云驱塞马还。骠骑贰师俱寂寞，短衣拟缀羽林班。  

***晨赴香山道中作***  

入谷闻暗泉，秋塘苇花乱。露下石气寒，木落前山见。流烟忽明灭，稍没枫林半。驱马忆前期，温凉几回换。  

***西堂秋夕***  

云影度银浦，碧天横数星。幽人眷良夜，捉席暮山青。荷动触虚籁，竹深流暗萤。遥思潞西客，翠袖倚风棂。  

***宏农秋怀***  

澹烟荒草足吾庐，日隐孤城叹索居。紫阁夜深惊独雁，黄河秋冷梦双鱼。邴生薄宦终成箨，宋玉微辞欲著书。拥被行吟意惆怅，西风鶗鴂渺愁予。  

楼上秋光入望多，关山极目奈愁何。二年蓬迹余孤剑，一夜霜风走大河。古堞暮笳悲落日，乱山飞叶激颓波。故园杨柳应萧瑟，谁向章台跋马过。  

***白沟***  

客念颇不適，晚风生夕波。长天隔秋浦，劳者意如何。此夜戍楼月，虚堂应共多。徘徊怜远影，相忆一蹉跎。  

***中元旧县驿夜歌***  

长河在南斗在北，丛树无人月深黑。破栅残扉不满百，夜昏沥酒家家哭。独客闻之黯无色，欲见丘陇那可得。四年此节在异国，但见他人供酒食。孤儿何曾在亲侧，灵不见我应叹息。生不能欢祭远適，父母生我亦何益。  

去年南顿月之日，白六来闻我母卒。惊回泪断哭无声，仰睇皇天白日失。仓卒翻疑前月书，书上平安谁所笔。怜儿或恐儿心伤，儿归更绕何人膝。濒危知复欲云何，未亲含殓凭谁说。归来一恸儿今还，呼天不应心如割。朝来浆酒陈应同，楸梧肃肃生灵风。五子罗立独不见，灵魂应到东阿东。我妻嫁我十年半，十日嗁饥九无饭。苦忆严冬一破裳，嫁衣鬻尽供炊爨。年余饱暖抵几何，奄欻销沈魂已断。肝摧隐痛弥留时，肠牵儿女泪被面。流连知尔意无限，到头何日重泉见。月来数女知何如，凄飙淅沥吹裳裾。朝携祭榼缘青芜，秋坟呼母母则无，觅爷中夜声呜呜。  

***夜宿高桥***  

庭树响忽振，天涯知已秋。檐端数萤没，槛处一星流。雨气寒生枕，钟声远到楼。鸣蛙莫喧聒，征客未停驺。  

***吴淞泛舟遂抵云间***  

日上九峰道，风轻三泖间。流水澹无极，白云时出山。缘念浮家客，高风不可攀。支颐听渔唱，孤艇放歌还。  

***李友棠***  

李友棠，字西华，临川人。乾隆乙丑进士，官至工部侍郎。  

***辰阳关***  

叱驭入沅陵，高下罗众皱。幽探历荒林，烟霏阻遐覯。卓立山骨开，垣墉森杰构。湍激石齿齿，灵渊滴潜溜。荦确径愈微，仆痡愁马仆。舆丁引双縆，推挽翼左右。雄关势撑霄，巉绝信天就。自可丸泥封，那容方轨骤。吴濞昔披猖，伏莽余残寇。釜鱼喘尚延，槛兽困犹斗。开府九伐崇，间道千金购。沿溪出奇兵，遂使虏巢覆。介然成康庄，行旅来辐辏。层坡无旷土，原田纷错绣。隔林闻吠厖，饮谷见悬狖。遗闻故老传，承平百年后。履兹周道直，益叹战功懋。税驾日将逋，山前有孤堠。  

***由文德关过相见坡至华岩洞小憩***  

紞如街鼓犹频敲，荒鸡山郭鸣嘐嘐。俶装西出临远郊，烟岚冷雾霑征衤肖。线路渐逼鼪鼯巢，幽壑俯见杉篁梢。晨星磊落高旻抛，日出下界闻喧努。峰回径仄诚嵬庨，谁遣五丁开<石交>磝。石崖中断风<风高><风高>，当关一夫如虎虓。仰攻坐废千冲轈，何须百二夸函崤。遐观又怯冈峦{山巢}，三峰离立殊顤<翏面>。迁乔入谷登降交，向背起伏扬<方岑>旓。车骑历历无遁淆，仆夫竭蹶汗流骹。朝饔遥指前山坳，道人行脚僧打包。我亦瓶钵随身捎，斋厨野簌陈尊肴。洞门呀豁嘘笙匏，挥斥二酉凌三茅。华严法界非虚<言交>，岩牖枯藤罥<虫萧>蛸。雪色蝙蝠深壁抓，暗窥但觉寒生髾。试秉烈炬惊潜蛟，石髓凝滴形媌姣。天花纷缀优昙包，大千色相同影泡。羊须有珠充仙庖，云浆一吸超凡胞。悔不深入中心怓，此间结宇饶刍茭。乌犍百尾耕荒硗，草堂肯使狱陇嘲。漫歌长句资讙譊，小胥为记邮程钞。  

***荆门杂咏***  

惟悴江潭赋《九歌》，枫林叶下洞庭波。蛾眉自古伤谣诼，独采秋兰吊汨罗。  

苍茫云树隔昭丘，怅望秦川万里游。迁客依人怀抱恶，不堪回首仲宣楼。  

***张若澄***  

张若澄，字镜壑，号潇碧，桐城人。乾隆乙丑进士，改庶吉士，授编修，历官内阁学士，兼礼部侍郎衔。  

***恭和御制西湖绝句***  

高低芳草芊眠绿，罨画溪山未放晴。夹岸碧桃浓蘸水，十分春色雨妆成。  

胜地天因驻跸晴，湖光一抹镜中明。风烟淡沲龙颜喜，帆影高悬画桨轻。  

***章恺***  

章恺，字虞仲，号北亭，嘉善人。乾隆乙丑进士，改庶吉士，授编修。有《北亭集》。  

***闰七月十五日夜泊沧州看月***  

鳌背西风蓬岛客，扁舟来看长芦月。海霞销尽暮天高，万里秋光铺玉雪。静浪初惊琼塔浦，浑波亦作冰壶洁。樯镫岸火两微茫，烟笛风讴共清绝。我从抱病红梨馆，屈指清蟾几圆缺。三年江海未归心，今宵合共灵娥说。白蕉两袖太凄冷，绿蚁一樽相映热。夜深凉水浸般窗，梦绕仙人白银阙。  

***陈希冯居邓尉六年复归故里赋诗赠之***  

故人结庐青芝山，芝云千朵如商颜。杉萝深掩读书屋，洞门铁锁无人攀。我从君去亦远適，浩荡天风锵辔环。长谣空寄桂花崦，短棹远隔芙蓉湾。岂知离合固有数，我归故里君亦还。薰风解后忽一笑，人生良会元非艰。开编示我手注《易》薈萃众说精刊删。虞翻三爻常恨少，王勃一句终嫌慳。见君著述重吾愧，旧学日夕生榛菅。相从且喜结此夏，剩乞妙斫镌坚顽。  

***东塔寺***  

疏树平桥还小溪，秋容古意两凄迷。坏幢老寺梁天监，高垄荒碑汉会稽。塔屋镫寒青黯黯，径沙草软碧萋萋。前朝兴废无人语，独送残阳过水西。  

***双龙洞***  

赤松行雨归，手控苍虬双。叱令守洞门，腾攫气未降。蟠拏岁月久，老腹余空腔。但闻风雷声，日夕相舂撞。我来访灵迹，短策缘危矼。岩扉划窙豁，巨窟呀双谾。朗若百间屋，气象开鸿厖。静觉眼界旷，虚传足音跫。晴阳炯穿漏，照耀东南窗。环以万松杉，翠影交旗幢。涓涓雪色乳，出窦成飞淙。散乱走涧谷，清音玉琤瑽。我欲呼仙人，据石倾一缸。泠然发长啸，聚吠惊村厖。天风荡归轩。欲去犹跭双。殷勤洞中水，送我下桐江。  

***达麟图***  

宗室达麟图，字玉书，一字义文，满洲镇国勤敏公阿拜四世孙。乾隆乙丑进士，改庶吉士，授检讨，官至宗人府理事官。  

***恭祝圣母皇太后六旬万寿诗***  

玉殿和风溥，璇闱化日长。二仪呈瑞应，五岳兆嘉祥。慈范寰瀛仰，鸿庥福禄康。安贞膺庆豫，尊养荷荣昌。岁纪方周甲，南星正耀芒。九霄增淑景，元气肇初阳。珠树千葩丽，琼英六出飏。消寒萱吐艳，迎腊柳舒黄。霞护青琳宇，图函金镜囊。轮辉联宝婺，钟律叶灵章。醇德开轩昊，隆文越夏商。一人承色笑，百职效趋跄。彩炫斑龙驾，香浮黼绣裳。翠旄飘上苑，睿藻焕岩廊。致敬宸衷初，怡颜圣孝彰。欣看三秀草，咸进万年觞。宠锡逾瑶筍，陈诗胜柏梁。臣僚沾燕喜，品物共熙穰。用合敷天盛，爰为钜典光。歌衢称有道，望阙颂无疆。支弋来琛赆，梯航贡篚筐。嵩呼和凤吹，华祝动鹓行。昆阆何须陟，升恒自有常。抒词惭莫罄，翘首颂如冈。  

***汪宪***  

汪宪，字千波，号鱼亭，钱塘人。乾隆乙丑进士，历官刑部员外郎。有《振绮堂稿》。  

***伏日陪杭太史陈太仆诸公南华避暑分得山字***  

三十六鸥飞不还，绿杨依旧倚潺湲。名园避暑娱新节，《大雅》扶轮借小山。藉甚声名元白在，过从亲故纪群间。倚楼未觉前尘幻，乞得清凉羽扇闲。  

***宋弼***  

宋弼，字仲良。号蒙泉，德州人。乾隆乙丑进士，改庶吉士，授编修，历官甘肃按察使。  

***阴雨连朝李生景莲致酒因呈露园***  

秋雨濛濛数晨夕，门外泥深行不得。墙根草色上墙生，湿云不动炊烟直。村中农夫荷锄语，朝来雨足当宜麦。冥冥三日却为霖，太息我稼何由穑。我时蹋壁空斋里，卧闻雨声心凄恻。出门仰视絮成堆，低头但见水衣碧。愿挥长剑斩乖龙，更呼好风来西北。一扫浮空万里愁，坐使秋阳照阡陌。不知此意竟何如，彼苍茫茫谁识测。解愁送酒有侯芭，因醉题诗问李白。  

***窦元调前辈以张元礼撰游盘山诗属和***  

积石何齿齿，百折趋层巅，。径转樵踪断，峰危人语悬。沧波天外勺，泃水窦中泉。渺渺凭高意，苍茫谢客前。  

***乞假东归留别同人***  

天际微霜下雁声，红茱黄菊总关情。山形龙虎通云气，客子荆高有酒名。五亩敢言归卧稳，诸公努力答时清。西风莫漫愁萧瑟，尺五城南日正明。  

***扬州赠运使卢丈***  

海气江声望不分，维扬名胜古来闻。天教杜牧为游客，人说元龙似使君。三世论交又白首，千秋大业附青云。二分明月先春色，官阁梅花酒正醺。  

***何德新***  

何德新，字晖吉，开州人。乾隆乙丑进士，改庶吉士，授检讨，历官永州知府。有《云台山人诗选》。  

***秋日柳林湖感赋***  

四野烟岚合，荒村傍日斜。塞云无宿树，边地少秋花。柽柳低于膝，平湖但有沙。况当正摇落，客思起悲笳。  

***汉口烟波湾***  

楼下江光接蔚蓝，残阳衰柳昔毵毵。晴川一望烟波起，秋雨秋风满汉南。  

***武胜***  

嶂外烟如织，城头石作屏。水流原是雪，山老不成青。千里乘马，频年带客星。村墟太寥落，春草亦飘零。  

***舟泊赤<山鼻>矶游东坡雪堂***  

绝壁危矶拥雪堂，髯苏凭吊意苍茫。座中风月无今古，槛外山河阅霸王。汉事可能通宛洛，吴人终竟失荆襄。一时瑜亮归何处，江草江花送夕阳。  

***牛思凝***  

***牛思凝，字方岩，静海人。乾隆乙丑进士，历官大定知府。有《谦受堂诗草》***  

***者那山行***  

暮起炊烟一缕斜，万重深树有人家。崎岖拨草寻荒径，踏遍山山黄玉花。  

***昭通道中***  

三年踏遍夜郎溪，又向滇南听晓鸡。秋水乍漂红叶冷，寒山自绕白云低。人逢旷野初开眼，马到平沙欲放蹄。万里飘蓬燕市客，故乡风景动凄迷。  

***顾奎光***  

顾奎光，字星五，号双溪，无锡人。乾隆乙丑进士，官泸溪知县。有《双溪诗集》。  

***自山前步入草庵***  

山外多兰若，无从避俗喧。谁知翠微里，别有桃花源。细石丛峰径，长松隐寺垣。绿阴秋意好，吾欲卧云根。  

***凤滩***  

楚江多危滩，急涧束岩崿。水流本不竞，有激怒而作。风声增飕飗，雪点飞喷薄。篙工用力齐，勇进竟前却。当时五溪地，神禹遗疏瀹。胡然劳后人，小智事锤凿。吴侬便舟楫，习险无惊愕。须臾即安澜，徙倚拾蘅若。  

***雨中泊朱红溪***  

白雨冒千山，清泉散万壑。云岚互冥濛，雷电辄间作。祫衣生微寒，蓬窗坐萧邈。书卷陈古今，抗心良有讬。物役谁能辞，尘缨由自缚。绕林姑恶鸣，侧岸藤花落。  

***六月朔得谔斋弟书***  

闻道慈闱健，平安得汝书。别来儿女大，深忆弟兄孤。边徼犹羁宦，家山未定居。今宵归梦好，暂遣旅愁除。  

窃禄成濡滞，离家有岁年。每听连夜雨，更忆对床眠。任性难谐俗，谋身拙信天。宁知折腰后，种秫尚无田。  

***舟行杂咏***  

山中多赤杨，江上多丹枫。爱其摇落晚，秋尽犹青葱。岂系雨露偏，正恃坚贞功。处瘠苦外癯，閟塞乃内充。所以延年者，常栖岩壑中。  

勿言水懦弱，在险能用壮。盘回万重山，不制三尺浪。混混循崖行，约束戒奔放。屈曲必如意，性本无背向。触石石忽怒，爱怒不受障。一过波澜平，柔克贵善让。我行历诸滩，顺逆固殊状。曾读老氏书，观物知所尚。  

萧萧风气寒，冷冷露华白。清辉升东南，知是故园月。三年隔庭闱，远道消息阙。谁云求斗筲，足以慰明发。  

乾坤有旦气，得之在清晓。居家恒耽眠，行役起我早。水烟栖汀蘋，霞光散林鸟。寸心適澄然，凝思会尘表。  

孤帆水驿遥，荒村风景暮。中夜万感集，况乃听风雨。自顾樗散材，本阙经世务。劳劳营斗米，仆仆竞长路。未能立脩名，仍随俗所骛。怀抱向谁倾，古人鉴情愫。  

***丁时显***  

丁时显，字名扬，号鹏搏，天津人。乾隆乙丑进士。有《青蜺居士集》。  

***送长芦都转倪象恺先生归田***  

共沐恩波数载中，忍看此日去怱怱。铜鱼洲静萍花合，金凤山高栗叶红。应有素琴调夜月，时闻玄鹤下秋空。南山依旧东篱外，重对秋阴菊数丛。  

***马濂***  

马濂，字牧侪，桐城人。乾隆丁卯举人，官内阁中书。有《短檠斋诗钞》。  

***左一青仲孚姚姬传见过夜话用欧阳永叔与梅圣俞会饮诗韵***  

荒径扶疏夏木长，闭门寂寞思清谈。剥啄忽闻故人至，一室斗大容二三。篝镫促席无宾主，不觉夜雨飘廉纤。忆昨分张滞京国，尺书千里开云缄。笑我征人尘土堁，岂如高咏云霞酣。于今会合在乡县，豪俊况复数子兼。一青掉舌肆奇伟，谈天上欲穷钩钤。姬传嗜古不尼古，菁英榛莽从夷芟。仲孚深沈守元默，往往雄辩当之惭。惟余因循不树立，十年潦倒空青衫。诸君铿锵廊庙器，和声努力追韶咸。人生有志岂无用，扶摇弹指看图南。  

***姬传连日过访因赠***  

城北有姚子，英妙世无双。神龙与鸷鸟，见者心皆降。胸中磊落五车书，笔下驰骋千军阵。南宫两度风尘走，辇毂一朝名誉震。献策徒夸贾谊才，请缨未识终军隽。忆偕计吏触炎威，扁舟一叶来京畿。江南梅雨浣征袖，燕北秋风吹客衣。我缘瞑食冒寒暑，短榻茶烟羁逆旅。君素羸疾独不然，私衷为庆黄鹄举。岂知零落送将归，断蓬荒梗相因依。易水萧萧欲黄落，銮江漠漠嗟雪霏。载蹶霜蹄返故枥，竹屋纸窗灯火寂。子云治产空十金，相如授徒惟四壁。月夕花晨常杜门，牙签玉轴不窥园。平生落落交游寡，有时就我开芳尊。昨朝冒雨过茅舍，桐阴竹露含清夏。论诗笛簟纳凉飙，联咏疏帘忘暑夜。酒半自言未读书，何当屏迹十年居。循陔采兰洁羞膳，不需待从承明庐。我闻斯言当三箧，君真度越恒流百。风雨一编朝暮吟，犹惭学古无开益。富贵功名直等闲，箸书自昔藏名山。他年若共白云侣，秋桂春萝掩旧关。  

***王秉韬***  

王秉韬，字含谿，汉军旗人。乾隆丁卯举人，官至河东河道总督。有《含谿诗草》。  

***山居***  

果是山居好，横斜半向阳。小桥垂片石，新屋竞高墙。陇畔泉通水，耕余竹作仓。稻梁行处茂，终岁任相羊。  

***宿松岿***  

鸟雀栖烟树，牛羊下夕原。危峰疑阻路，曲径又通村。雨意连山暗，虫思彻夜喧。数程已不远，十度月黄昏。  

***王站柱***  

王站柱，字晓苍，号桂舟，汉军旗人。乾隆丁卯举人，历官四川布政使。有《桂舟游草》。  

***太白楼***  

白也骑鲸去，名存一酒楼。昔飞鹦鹉盏，今咏鹔鹴裘。洸水犹涵碧，空山又送秋。凭栏无限意，目极古神州。  

***无盐城***  

浪传东郭聘盈盈，好色君王亦矫情。宫女如花春殿杳，至今犹说宿瘤城。  

***读书台***  

水绕吾山山绕台，留舒羊茂共徘徊。应刘遮莫夸同调，终逊安乡八斗才。  

***寒亭问竹***  

春光荡漾马蹄骄，小住非缘地主招。我别此君才半月，岁余元旦又三朝。交柯恰似萧郎写，馋口还思玉板烧。片刻相亲聊免俗，留连无复问寒桥。  

***游灵岩***  

路穿诘屈马凌竞，白塔相招最上层。十里松风闻地籁，半崖花雨湿衣棱。初尝甘露泉边水，独对方山寺里僧。坐久浑忘身是客，孤烟落日促行。  

***韩锡胙***  

韩锡胙，字介圭，号湘岩，青田人。乾隆丁卯举人，历官松江知府。有《滑疑集》。  

***陶祠***  

层叠山难画，渊明却赋归。兴因新秫酒，家有旧柴扉。祠瓦藤穿漏，碑书斧砺稀。滔滔江水阔，谁觉折腰非。  

***归青田***  

故乡夜夜梦魂飞，今听乡音果是归。顺水轻桡行尚缓，当门小树看成围。田园芜废惭元亮，亲旧都来访令威。指点趋庭读书处，不堪翦烛对麻衣。  

***周昱***  

周昱，字青原，号依堂，钱塘人。乾隆丁卯举人，官铜梁知县。有《正彝堂集》。  

***登襄阳郡楼***  

莽莽荆襄割据州，夕阳西下独登楼。岘山晓翠当窗入，汉水寒潮抱郭流。放眼关河纷故垒，惊心风物逼新秋。杜康台在烟云里，一醉江头狎白鸥。  

***雨次乐乡关***  

万壑排云出，孤村抱郭幽。雨深斑竹岭，风急白菽洲。滩响夜方壮，萤光湿不流。乡关应最乐，无那旅中游。  

***廖景文***  

廖景文，字琴学，号檀园，青浦人。乾隆丁卯举人，官合肥知县。有《古檀》、《平梁归雁》、《倚杖听吟》诸集。  

***渡泖登塔***  

古塔凌波立，烟村万绿分。铎声寒似雨，帆影淡于云。景埒金山寺，仙怀玉笥君。秦城渺何在，渔唱倚阑闻。  

***登横云风满楼***  

飞泉曲磴树苍苍，何处平原旧草堂。独倚危栏望秋色，半岩黄叶下斜阳。  

***朱琦***  

朱琦，字景韩，历城人。乾隆丁卯举人，官彭县知县。有《倚华楼集》。  

***河津寺歌***  

盘陀高不极，碧水环其根。其上有古寺，其阳为寺门。松桧昼阴龙象閟，藤萝岁久浮图昏。老僧四五辈，见客如惊麏。孤烟出香积，破衲缝秋云。山长水远何寥廓，况复边秋木黄落。钟梵空余出世音，风尘谁展匡时略。宦海飘飘一叶身，东西南北久迷津。出门上马欲有问，寺里山僧应笑人。  

***途次口占***  

梦想烟霞计未成，尘中车马尚孤征。长堤渺渺迷风色，小市荒荒杂树声。鸡肋暂尝知世味，鹅笼善幻见人情。云山一望青无数，何日长镵采药行。  

***杨永芳***  

杨永芳，字慕如，号梦舫，昆明人。乾隆丁卯举人，官麻城知县。  

***送李翼兹进士出塞省亲***  

征骖北望气萧森，塞草茫茫此独寻。小骥养成初识路，慈乌啼处尚无林。玉关屡入孤臣梦，沙碛先驰孝子心。感得路人称叹日，黑河秋雨泪痕深。  

***虎渡口***  

开府南荆据上游，六朝如梦水空流。惟余一片龙山影，半入江楼半柁楼。  

***夕阳亭***  

衣涴缁尘鬓染霜，更无心事话兴亡。夕阳亭下一杯酒，洛水无声秋梦长。  

***戴纯***  

戴纯，字莼浦，丹徒人。乾隆丁卯举人，官鸣鹤场盐大使。有《春萍集》。  

***古短歌行***  

土牛不受鞭，木马抱空质。岁月忽我遒，凄然向落日。东南多逝水，终古入淮流。冯夷与河伯，浩荡赴春愁。春愁载远道，靡靡催客老。伤彼蕙兰花，不及原上草。饥乌半夜啼，春雨暮凄凄。迷离一梦醒，踯躅两眉低。镫花易零落，秋衫怯渐薄。寒鸟声啁啾，四顾成萧索。萧索益悲哀，展驾复迟回。孤蓬与断梗，飘泊委尘埃。孤斟酹霜月，回首成芒忽。眼底岁峥嵘，又复怀明发。煌煌东方星，阳气破杳冥。何当乘金虎，驾言翔紫庭。  

***香光寺姚广孝废园醉歌***  

西风吹山山不改，健鹘矫翮凌烟彩。古道苍茫踏叶行，晴沙漠漠田每每。道旁萧寺金碧辉，手执马箠叩僧扉。沙弥煎茶成小憩，秋阳昭灼牛羊归。回廊历尽散残步，后圃荒芜足云树。亭基苔满曲沼封，松耶石耶尚森布。大师学道辞室家，纵横才气满架裟。靖难功成衣赐紫，几曾性僻耽烟霞。此地园林几时创，此夜魂游有梵放。僧伽不住女媭嗔，英雄事业俱魔障。我来携酒挂马鞍，探囊肴核还盈盘。据石留连尽杯酌，亦既醉矣瓶罍乾。仰天大笑出门去，山外斜阳红几处。寒水流澌逝不回，从古几人羁日驭。回首层峦指上方，千秋龙象护云堂。山僧不解古今事，笑杀狂夫醉更狂。  

***太原览古***  

表里山河三晋疆，古今无恙控西方。衣冠竞说唐虞盛，争战从知赵魏强。石岭关横云叆叇，筹边楼迥夜苍凉，昇平人自忘形胜，披拂春风蔓草芳。  

莽莽遥天参井分，东来佳气自氤氲。堪怜昔日曾衷甲，却喜清时正右文。望里关山通巩洛，意中人物重河汾。五原四塞成都会，游览还期证所闻。  

***李蟠枢***  

李蟠枢，字蒨园，江南山阳人。乾隆丁卯举人，官泾县教谕。有《水西诗钞》。  

***赏溪秋望***  

水落滩逾险，秋风动远思。青山千里梦，红叶一林诗。刹古穿云没，帆轻出谷迟，赏溪归路迥，何以慰心期。  

***张熷***  

张熷，字曦亮，号南漪，仁和人。乾隆丁卯举人，庚午举经学。有《南漪遗集》。  

***夏日慈竹轩待雨***  

故人为我开三径，一日经过定几回。晚雨欲催斜照敛，好风时送片云来。阶前净绿连芳树，竹外微凉沁酒杯。晴罢不须愁溽暑，冷吟闲醉且徘徊。  

***挽郑筠谷先生***  

年来耆旧凋亡尽，邈若山河感昔游。早识先生曾奉手，还教贱子许同舟。风流宏长谁能继，文咏追陪自此休。廿载谢公门下客，独垂衰泪过西州。  

朵殿簪毫著作新，翩然归钓两湖滨。病余应识闲居乐，官罢惟留现在身。经业隐修堪自老，礼堂写定付何人。却思当日承音旨，检点遗书一怆神。  

***冯浩***  

冯浩，字养吾，号孟亭，桐乡人。乾隆戊辰进士，改庶吉士，授编修，历官御史。有《孟亭诗集》。  

***游青山庄***  

层层麦浪涌春田，小径萦纡谢墅前。夹岸通桥平似掌，沿堤累石亚于肩。林藏岩洞深逾秀，花带烟云澹倍嫣。最爱流波渺无际，遥汀微露钓鱼船。  

***秋草***  

风欺露压夕阳烘，极目平芜远道中。袍色旧来人白发，烧痕新处树丹枫。宾鸿影澹还辞北，天马蹄轻早向东。莫为登临动惆怅，每缘萧瑟蕴青葱。  

***杨方立***  

杨方立，字念中，一字中甫，号白存，瑞金人。乾隆戊辰进士，改庶吉士，授编修。有《默堂诗集》。  

***后东皋草堂歌为陈学山赋***  

蒹葭江水西风急，木叶翻红秋露白。十幅蒲帆挂断烟，元亭一叩扬雄宅。主人爱客启柴关，执手褰衣出笑颜。中馈为开春瓮酒，长筵遥展夕阳山。山前山后浮云渡，聚散微茫不知处。停杯忽与话当年，词未能终泪先注。昔日清明忆太丘，修文砥行先民俦。名山偃卧高讬迹，长松百尺风飕飕。点缀丘园发幽趣，太湖白石龙门树。书卷高闲柳谷居，烟霞罨画浯溪路。三秋明月三春花，窈窕笙歌出绛纱。高山大有携琴客，曲径时回问字车。诗瓢酒盏朝还暮，青山止爱高人住。浔阳江上檄书来，一官抵死催人去。去年苦调计相思，犹复丁宁话故枝。彭泽菊花怜尚在，辽阳白鹤竟何归。惊飙荡海洪涛起，丹山羽折琼华萎。蛇年鸡梦兆纷纭，悼痛人琴俱已矣。流风陈迹剩池台，蟠蟀寒吟四壁哀。旧种杏花余太息，当时燕子尚飞来。我昔髫年侍文宴，作歌得许窥坛坫。已羡登龙揖孔融，犹烦倒屣迎王粲。而今憔悴返江乡，千里红尘老剑霜。重到山阳寻旧梦，徒瞻画相拜中郎。主人收泪重翦烛，劝我长歌须再续。含毫摊纸望苍茫，一片秋声响空谷。东皋叶落雨霏微，蒿蔚风中孝子悲。长笺题向庭前树，伴尔慈乌夜夜啼。  

***雨夜感怀***  

霜林叶落夜阑珊，浊酒孤檠惨不欢。好友去如归雁急，客情慵比暮镫残。朔风吹马思前路，细雨欺人作小寒二十五弦余旧曲，伤心何处许悲弹。  

***渡吴城寄怀盛水宾昆季***  

萧萧落叶点孤舟，彭蠡风涛日夜秋。细雨欲催双桨去，孤云遥寄一江愁。虞翻憔悴余奇骨，苏季飘零有敝裘。传语剑山堂上客，海鸥吾已讬悠悠。  

***陈长镇***  

陈长镇，字宗五，号延溪，武陵人。雍正初荐举孝廉方正，乾隆丙辰举博学鸿词。戊辰进士，改庶吉士。有《白云山房集》。  

***英德峡***  

昨日监豪泷，今日浈阳峡。鲛宫一线开，象齿千行插。山根筋骨竖，水寨旗枪挟。河走昆仑脊，剑拔茱萸匣。撩倒云气惨，威迟林影狭。蛟螭锁寒井，虎兕闭幽柙。地肤赘悬疣，天车拥大翣。野猿啼长夜，飞隼碍高硖。险疑巨灵擘，阴畏山鬼掐。白乳鹈膏，碧藓蠀蛦甲。浮烟带海腥，微卵愁山压。蹉跎拟归休，凉风吹白祫。  

***归猿洞***  

夕阳绕山背，荒径明虹霓。入洞寒烟积，彷佛闻猿啼。幽谷若有人，峡雨暗已西。一体倏变化，人物理固齐。梧叶冷秋风，零落蕙草萋。馨香当岁暮，寻芳意已迷。防身铸吴钩，须时斩鲸鲵。不遇白袁公，寒光委尘泥。却思赋芧者，渺渺白云低。  

***燃犀亭***  

过江一无事，独上燃犀亭。野水意中绿，闲云人外青。山深游魍魉，木落见精灵。欲问升沈理，寒光照翠屏。  

***重过少孤山***  

凌波依约赤城标，一柱重过客思遥。天外狂澜如昔倒，镜中青黛为谁娇。关山扼险云阴度，殿阁盘空日影摇。记得文成征战地，夕阳孤岸草萧萧。  

***湘江***  

湘江南上水如烟，不尽离情薄暮天。岳色千重万重雨，随风吹落洞庭船。  

***平泰***  

宗室平泰，字朗轩，饶余敏亲王阿巴泰五世孙。乾隆戊辰进士，改庶吉士，宗人府理事官。  

***平定金川功成恭纪***  

骏业包三极，光灵被八垠。肤公成薄伐，圣主得贤臣。制敌无增垒，征顽不浃旬。元戎初锡命，小丑遂归身。聚处怜焦虱，深藏笑狡<夋兔>。猿娭矜搏箭，螳怒敢当轮。健翮资抨击，奔雷慑聩嚚。请行烦宰辅，报国矢忠纯。峒箐逾悬阻，貔貅乐拊循。分明军令肃，踊跃士心振。拔本方除恶，先声已夺人。捣巢乘势便，攻塞破坚频。有赫天威远，惟几睿算神。迎锋全解竹。畀火待然薪。于铄吾皇烈，真符大造仁。止戈文乃武，育物世如春。献捷期何速，酬庸赏递臻。去时冰载路，来日柳迷津。从此兵常偃，行看俗更淳。四隅怀震叠，万类荷陶甄。侔色瞻星纬，摅忱拱玉宸。验风咸受吏，占海尽徕宾。络绎丰穰庆，骈阗福祜申。颂扬须雅奏，折简愧敷陈。  

***寅保***  

寅保，字虎侯，号芝圃，汉军旗人。乾隆戊辰进士，改庶吉士，授编修。有《秀钟堂诗集》。  

***盘山漫兴***  

盘中到处六朝松，天矫离奇翠盖浓。只恐夜阑风雨疾，破空飞处尽成龙。  

***渡扬子江***  

望中浮玉势崔嵬，得对名山第七回。风伯多情解相送，峭帆一瞥翦江来。  

***半截塔***  

回冈丛棘里，指点旧浮图。初地昔巍焕，荒基今有无。危巢时噪雀，深穴定藏狐。周匝余何物，<虫连><*虫拳树几株。  

***立春日作***  

袅袅青幡拂画栏，条风有信散严寒。年华不合簪新胜，面目惟须整旧冠。凤阁记曾书帖子，虎林谁为荐辛盘。阳回两浙东西岸，满眼恩波海样宽。  

***靳荣藩***  

靳荣藩，字价人，号镇园，黎城人。乾隆戊辰进士，历官大名知府。有《绿溪诗》、《咏史偶稿》。  

***圣泉寺歌***  

圣泉古寺烟波里，规矩双亭凌空起。怪石<山含>岈吐幻云，游鱼拨剌跃清水。忆昔巴渝太守贤，佐以司马沧州李。公余飞盖时来游，指点亭台赋燕喜。太守迁擢感沧桑，司马青衫欲断肠。荷叶田田留败苇，雕栏曲曲賸方塘。矩亭零落规亭改，空余佛刹尚爽垲。载酒宾从旧已非，种桃道士竟谁在。我来信宿向寺中，蒹葭苍苍万事空。君不见池上生祠今非昔，已写汉前将军额。  

***金莲花歌***  

龙门边外缘陂陀，芙蓉菡萏交枝柯。妍如重台滴早露，洁如百子凌清波。脆如并头晓日映，正如千叶春风和。却看黄中通理吉，才知不是寻常荷。忆昔金源绍耶律，行宫帐殿俱嵯峨。肇锡嘉名曷里改，金枝玉叶原非讹。莲曲新翻白羽起，莲杯既醉朱颜酡。遂令此花得所遇，史臣载笔为编摩。五百年来岸谷异，祇随塞草缘山阿。退之无繇咏玉井，子安不复谣黄螺。夙闻五台此花盛，裕之游赏曾吟哦。曷为塞垣竟寂寞，春风秋雨长蹉跎。讵比为镫送子直，奚知作烛随东坡。名花如旧世代远，田父樵子相诋诃。我谓赏花纪史册，已留名字辉羲娥。汗青缃绿自可贵，纷纷赋颂何足多。愿以此诗为花慰，见者应复来游歌。名花闻之似解语，风前摇曳常娑娑。  

***池上一首呈愿东岩***  

雨后水苔生，与岸同一绿。柳丝覆其上，翠影繁以缛。池中水葓花，下有群凫浴。雅不与鱼争，各随性所欲。是时偕我友，共坐论心曲。濠梁岂在远，妙理斯亦足。天趣日日新，古谊以相勖。  

***咏史***  

大凌河水接雄关，啼笑相逢并马还。李广何庸重对簿，天留陷阱待清班。  

中原已见黍油油，尺土东南势莫留。君管烟花臣水火，枉教开府向扬州。  

南国烟花势已销，鼓声又杂浙江潮。孤臣不采西山蕨，肯负生徒待柳桥。  

熹庙臣工只两途，忤珰取祸附珰污。华亭避世朝班里，秋水闲鸥半有无。  

***赖晋***  

赖晋，字锡蕃，一字昼人，广昌人。乾隆戊辰进士，官太仓知州。有《昼亭初稿》。  

***游青原山***  

飞入中州海外山，青原横列翠微间。地灵疏瀹三溪水，天老钳锤七祖关。梦寐人家灰劫尽，菩提树种土花斑。几年夜雨残僧席，挫折秋风古佛颜。  

***落星桥***  

轻风直扫五开蛮，烈火嘶风独往还。笑听金鸡鸣战垒，年年水咽大幽山。  

***仙都观***  

是否麻姑迹，真仙未可逢。虚无传七夕，突兀老诸峰。尘网<虫萧>蛸密，苔痕玉轴封。岁寒孤映日，独倚大夫松。  

***朱仕琇***  

朱仕琇，字斐瞻，建宁人。乾隆戊辰进士，改庶吉士，官夏津知县。有《梅崖诗偶存》。  

***杂诗***  

采药采参苓，种花种桃李。参苓令人寿，桃李夏阴美。监门能解围，饿夫堪救死。古来慷慨人，往往出下土。厚貌仰姬公，绝交广刘子。二端孰为正，偏辞竟难恃。卓哉赵孟言，劝君锄棘枳。  

***宿瑞洪湖***  

潴水随天尽，扁舟入草迷。往来争此宿，鸥鹭似相知。故国辨江树，前游惜暮曦。昔人嗟老至，泽畔易成悲。  

***陶金谐***  

陶金谐，字挥五，号適斋，南城人。乾隆戊辰进士，官江华知县。有《適斋诗稿》。  

***寄伯兄***  

马磨文休已足悲，兼闻卧病叹仳离。愁多各值花开日，梦远平分月堕时。瘴地一官怜索莫，骥心千里暂栖迟。临淮壁垒须重振，莫道齐师鼓再衰。  

五架三间粗有庐，萧条城市似村墟。鹿卢空自装长剑，宛委何曾读异书。公事有程知网密，人心难料岂交疏。平生湖海元龙气，报道年来渐破除。  

***通道途中***  

曲折穿山翠，多从梦里经。新荷明宿露，疏柳带残星。野寺钟初散，渔家户尚扃。巘巘何敢惮，心折短长亭。  

***舒生鹦自溆浦来谒诗以赠之并示书院诸生***  

巉岩山色束清流，拄笏曾为十载游。老去心仍思赵将，别来时复忆并州。柳塘柳树成阴未，桃谷桃花得气不。把酒对君谈往事，关河千里结离愁。  

***游桃源***  

春水桃花色，秋山薜荔鲜。下与世人隔，偶为渔父传。借问司马家，何如祖龙年。柴桑清节在，高风孰可褰。寺外树丰碑，刻舟劳篆镌。安得挽溪流，尽洗徐凝篇。天风吹蘅芷，江日照潺湲。乘船各归去，回首心茫然。  

***再憩灵鹫庵***  

下界烟初暝，上方钟未歇。野寺无经声，月色在林樾。少住便有情，悲愉缘爱结。三宿记枯桑，扶筇待明发。  

***六月得顾立方书***  

已办休官计，如今真是归。惟怜敬姜泪，不见老莱衣。兰砦愁听雨，松门空掩扉。月明华表鹤，尚绕白云飞。  

***自长沙至辰州江行绝句***  

八月潮平大泽宽，扁舟横渡静波澜。江空人在烟中语，天远山从画本看。  

天横雕鹗秋风健，峡斗鼋鼍暮雨腥。却听邻舟吹铁笛，武陵哀怨此重经。  

***赵贤***  

赵贤，字端人，号浅山，钱塘人。乾隆戊辰进士，官永顺知县。有《浅山堂集》。  

***秋日寓居感怀***  

如练秋河欲二更，松床蒲荐一镫明。瓦沟得月添霜色，庭树留风作雨声。意马有程驰恨枕，酒兵无力破愁城。段家桥下西湖路，何日归寻鸥鹭盟。  

早岁梳翎慕碧霄，到今回首路迢迢。怪人好作仪同面，顾我偏羞彭泽腰。秋蟀春鹒人鬓改，芦帘土锉客魂消。可怜羽翼摧残后，一片伤心逐暮潮。  

***梅云程***  

***梅云程，字腾远，号怡园，南城人。乾隆戊辰进士，官知县。有《怡园诗集》***  

***九日***  

茱萸手把自殷勤，珍重遥缄奉老亲。薄禄虚惭三釜养，清风不厌一囊贫。梦随故国云山远，感逐天涯节序新。料得高堂酣宴后，也应扶杖望羁人。  

官舍萧萧似野村，又逢佳节倒清尊。芙蓉开谢秋心在，苜蓿凄凉宦味存。腕下难成风雨句，鬓边易染雪霜痕。逡巡懒著登高屐，对坐南山翠拥门。  

***王元常***  

王元常，字南圃，长安人。乾隆戊辰进士，官武清知县。有《西园瓣香集》。  

***武邑署中偶作舫屋诗以落之***  

屋也舟耶结此庐，得闲小憩在公余。志存作楫安天下，心拟乘槎入太虚。对雪欲移王子棹，焚香静玩米家书。亭轩小筑聊成趣，浮宅何妨且暂居。  

***陈道***  

陈道，字绍洙，号凝斋，江西新城人。乾隆戊辰进士，归班知县。有《凝斋遗集》。  

***出都***  

岁晏寒云重，驱车去金台。台畔多烈风，纷纷起尘埃。留滞亦云久，去住复徘徊。徘徊恋帝里，宫观何崇起。顾非大厦材。壮心能不已。载歌《南陔》曲，姱修望前轨。  

***过大关***  

连山如水涌，起伏皱波纹。窄径穿林薄，微光照夕曛。荒村茅店古，石涧细流分。风景故乡近，遥遥南岭云。  

***舟行阻风寄示大儿***  

归去无多日，胡为又远行。我生浑不解，尔辈自能明。夜雨添春涨，江风卜早晴。迢迢京国望，所宝是身名。  

## ●卷八十

***朱珪***  

朱珪，字石君，号南厓，晚号盘陀老人，大兴人。乾隆戊辰进士，官至体仁阁大学士，晋太子太傅。赠太傅，谥文正。有《知足斋集》。  

***沧洲铁师子歌次刘崇如韵***  

雀儿肉飞<孛殳>厥昏，天阶虬蛇斗两门。龙冈爇焰木叶髡，钃腕斮臂丧老鸳。封豕臡肉死且奔，虎盐饕腹招甝魂。睡王昼鼾尸高轩，帝柴化狻以口吞。之而<生毛><丽毛>不可扪。昆仑作尻恒象元，金人十二齐根源。炉炭铜象天为浑，劫灰黑飓逃幽冤。师子踞火雄匡藩，■螾炰鹑黄龙垣。白虓苍麟兽子孙，牵牛夺牛罪天鼋。彨艛龙舰横翔鶱，率然首尾巴蛇掀。铜头铁额腥风翻，益津关狭擘巨蹯。帝豝柩中作牛言，白驼血殷空旅贲。碧蟆啗月囚棘樊，马喑戟光利报反。髑髅大冢万鬼暄，欲盬醉颅当牺尊。岂知病龙恶识存，狞生铸铁厉不谖。吼声目裂磹伦，怒坼北极<白市>牝坤。铁鬽舌砥血口论，雌鸡孕石<卵叚>卵痕。牻父驾儿如犗犍，箭镞插地铩羽繁。池鱼之头千里燔，紫披袄毁扶桑暾。刲臂热饮<亡皿>血温，天如不闻烹天阍。叱九虎豹怖暝屯，帝赐翟犬饱厥飧。徐命之归但空村，夹于霸雄窟沧墩。魂欲上天不得援，天兵四罗蚩尤幡。龟蛇句陈蟺以蜿，金眸玉爪当道蹲。錾铮尾齿威铺敦，沐踆浴<需兔><土比>胧暄。  

***李唐园监丞文园学士花墅对床图***  

帝城春晚花始殷，鄂不枝叶交斓斒。四门清暇玉堂散，对花一笑初开颜。酒清歌缓月欲上，床移花亸园暂关。伯兮德尊爱更笃，弱弟名达心能闲。人生富贵亦何有，天公付与兹尤慳。忆予雁行当早岁，回翔禁树联清班。五年远游感衣带，三冬归处嗟绳菅。不知潇潇几听雨，坐愁望望劳登山。何如君家好兄弟，花前娱戏头已颁。无忘嘉树喻翩反，有梦春草生湾澴。更知君实性则友，承华退直常追攀。致身槐棘正不免，且祝异雀衔双环。  

晋王宫漆碗歌和齐进士翀。  

齐君示我古漆碗，百年遗器出晋宫。宝贤石断砌马枥，此物真赝谁能穷。黄金中涂已攫去，呺然外壳康瓠同。雕几蜂蝶萼跗韡，华质殷駮宜飧饛。当年赤龙起丰沛，镂金床碎江州东。欲以鉶簋教俭德，更分宝玉班宗功。髯王中道笞膳宰，诏书驰戒何<勹躬>々。一传燕啄劫匕鬯，世守虎节完圭桐。端王西河尤孝谨，芝生泉涌天鉴衷。横汾流觞珠履错，艳赵挟瑟酡颜红。酎金高庙拜膰脤，宥坐欹器铭谦冲。岂知九鼎忽折足，閧然大盗来关潼。孱王盬脑就桎梏，美人眢井愁芎藭。玉鱼金碗尚不保，驼山夜发亡羊童。微乎微者此何幸，流传好事催诗筒。君豪槃敦已在手，我更何有争雕虫。岁寒烛跋歌正放，浮白且润鸣肠空。  

***谒蔡忠襄公祠***  

天牢夜放晰蜴虫，化为无角垂天虹。阿谁射之瞽厥瞳，摩牙忽到觜觿宫。当年盗首十八子，鲸吞欲暍黄河水。蔡公讲学兼知兵，书生有胆坚于城。潼关破竹大事去，晋宫焚玉龙啼腥。从容一死报天子，神完不作睢阳鬼。烈士同心五大夫，馨天浩气长无馁。我今抠衣拜下风，想公濡缕丹心红。猿愁鹤唳满碧空，有酒浇我，烧劫不化磊落之心胸。  

***途次清风店寄竹君兄***  

五年别君如转毂，江南山北恩同沐。兄归校阁擅雕龙，我恋乘轩类刻骛。太行一握望云心，槎月三秋依斗目。肉食无墨讵属餍，邑中有黔空执扑。疲牛负重怯长途，驽马嘶风思旧牧。天膏肤寸蚁知润，朝阳咫尺葵先昱。衔泥若许认巢痕，饮河真欲扪便腹。听雨已闻西向笑，把萸窃恐登高哭。穿林泻玉即未能，烹鹤焚琴差免恧。知君拥书花满园，期我来看巾共漉。  

***珪蒙恩复入翰林竹君兄叠前韵儿贺辄叠奉答***  

方材宜轸圜宜毂，散樗亦受膏霖沐。车行平地稳栖鸡，巢近高天收野鹜。十年悔不熟读书，一枕何当净揩目。君如退之苦诘盘，我学方平甘鞭扑。布帆无恙到三山，肉芝可采轻九牧。羡君高曦开石渠，坐令玉堂生暖昱。子云口吃颂鸱夷，不能为舌联为腹。偶作刘誓妻孥瞋，深辨颉书神鬼哭。东坡有弟何敢望，太丘必世应知恧。漫夸屋上星蔚然，且听窗前雨渗漉。  

***移居鄂不草庐翁覃溪同年作诗见赠次韵奉答***  

远游焦反巢，重载牛出泞。十年悔已迟，二尺檠可秉。昔君抱一经，负郭无半顷。射艺纁襦单，崭角绿鬌立。鷇音捷昆叫，童咏争春■。磷坚厉方须，翻水成已省。枚赋子真皋，苏策我惭颍。心痗癸秋朏，思乐甲昼永。窥园苞天葩，听潇远人境。朱纟玄未成声，雪萼正开岭。合瑴两清越，联珠乍嘒耿。秕粟或飏前，金针实脱颖。国香发韘觿，天爱夷暾昺。麻衣寒不掩，浆歠日愁并。似甘决踵贫，不耻结驷骋。跫喜独逃虚，庚诺谁呼井。幽居阅燧火，奇文露晶炯。俄闻排云泪，忽制追风影。北空五花散，南徙八翮整。诗成鸡休购，语出粤佗警。拥轩气如虹，穿榻学更静。蕙转誉髦乐，箠折不率屏。高摩赤霄温，回翔玄阁泠。琅嬛启键闭，猎碣搜榛梗。宵稽下太乙，晷较攀大丙。竿吹不自量，肉食久窃鼎。圣恩鉴臣慵，史笔仗公等。具迩亶其然，如愿心所请。新知艳种桃，旧雨忆卖饼。忘筌岂无鱼，断榦尚有绠。卅载但俯仰，万籁何疆町。三秋感月破。一梦怜裳褧。学道守予雌，读书羡子猛。雕虫已袖手，集腋思挈领。节三阐潜光，尺五求中景。咬根可素饱，醉心漫狂醒。卜邻兄得同，纡辙子非迥。久要定忘形，薄酌差胜茗。  

***闰月廿五日张樊川虞锦亭陈绳菴汪持斋李郁斋李文园吴澹人小集鄂不草庐消寒有作呈诸公即求和章***  

卅年参尾各西东，今夕相看笑语同。苍鬓行羞蚁泛绿，酡颜还映蜡摇红。蓉城缥缈空悬月，阆苑森深不漏风。落落八仙拌一醉，漫将花影照卮中。  

***出都日竹君兄赠我长歌三十六韵缄行箧中过淮阴舟中发而读之乃得次韵***  

长勤翼倦乐暂休，便静倪动当远游。三万六千云衣狗，东西南北风马牛。我行闽粤别岂久，临歧赠我清歌修。此邦文献兄手寻，然犀照海珊网收。橘黄荔丹昔拱把，十年又见霄烟浮。延津交剑气隐斗，螺岭应石声锵球。山川阻深空谷秀，国香脉脉心香搜。著书尚欲抗马杜，讲学未肯卑峄邹。鳌峰顶上曾驾说，诸生为我神淹留。我时初壮今向老，芙蓉开落二十周。久抛菑畬就卤莽，差可臭味分醍酋。输君旷荡海鸥逸，愧我局缩辕驹緧。宦游将逮天下半，胜迹屡负山灵羞。兹来稍觉日月暇，计程坐啸江淮舟。丑兴午憩避炎暍，间复揽辔调刚柔。跋泥厉水不足道。喜见岱岳雄东陬。跻攀绝磴敬天阙，呼吸上縡俨褒。高斋夜宿吼风雨，齐汨拟作银潢泅。惜哉未践对床约，商歌不共初平俦。翻思大观荡云海，黄山衡山谁拔尤。即今渺瀰棹吴楚，湖波连天霭乃愁。甓社隄头蓼花紫，谢公堰上棠阴秋。金山窣堵最上级，俯瞰无蒂江天悠。西湖幽处一凝盼，故侯瓜蔓心如抽。衢严佳绝夙往复，夜渡七里风飕飕。江郎曾覯直顶踵，三生念尔情咿■。仙霞庾岭赓旧句，冰衔依旧心渝不。传家德薄书易蠹，报国力小恩难酬。注《雅》虫鱼欠识字，偷仓雀鼠解惄调。达天君自追玉局，养生我亦师子由。贯珠但保一黍得，如缕莫令千丝缪。亡羊讵辨书与博，笑誉奚足生喜忧。文章金石君不朽，寸田尺宅吾所求。别肠虽暂尚车转，拱璧坐进诚或优。奇词险语感深厚，舟中百读歌声遒。寒光映骊三十六，和罢仰看龙尾稠。  

***仙霞岭***  

凌晨发山馆，逶迤入岭麓。日及粲白丹，薈蔚交竹木。壁蜗延一线，蚁磨旋千辘。仰晞閟青苍，回瞩荡心目。山腰得精庐，呀喘息舆仆。再鼓升天险，重关搤地轴。唐巢力攻琴，宋浩事铲筑。七百六十磴，上下捷揉鹿。重来蹑飞霞，一俯众峰直。茶岭接小竿，突兀更腾伏。瀺瀺下濑水，闽浙两不蓄。西流达江西，百里走泷瀑。地脉所屈蟠，龙蛇断起陆。旷途暂顾眺，前行势方蔟。  

***枫岭***  

大竿与枫岭，名异实不殊。川原甫夷旷，再束尤嵚岖。攀登二百级，天半郁以舒。复上羾椽栾，历历摩星榆。岩疆划闽浙，居保从无诸。阴阳异凉燠，悬派分注趋。老僧涅槃竟，谁为装蜕躯。俛首兀不化，过客三叹吁。菩提本非树，何事标枯株。蜂涌岭头泉，逝者如斯夫。  

***梨岭***  

竿岭万竿竹，未若梨岭奇。丛篁拔地底，翠葆排天逵。苍虬百千亿，飞舞鳞之而。太古昆仑阴，绿凤蕃雄雌。轩伦久未截，天籁鸣参差。行者忘登顿，梦上青宫嬉。松杉直千尺，古桂花满枝。临风一攀折，载路香轩帷。夷犹下碧阶，綷纟蔡珣玗琪。我行亦已远，翘首龙<豕尨>移。斐然兴君子，瞻望歌猗猗。  

***将至浦城口占***  

轻轺小插桂婆娑，一路香闻使者过。几瓮黄齑怜臭味，卅宵青眼费摩挲。谁家梦笔才如绮，有客临渊鬓欲皤。为语皇华山上月，肯教清影负幽萝。  

***七月十五日望雨***  

四牛欲斗不肯合，空雷密云风飒飒。蔚蓝高高不敢扪，龙骨踏翻腰胫摺。斋蔬半月心如熏，垂杨左肘肤苦噆。乘轩无功鹤自愁，堰水将枯鱼可罨。渊珠谁掇骊睡酣，天壶不闻娥笑霅。乾忧何术暴尫巫，直欲飞精叩阊阖。岂惟秋炕惩稻蟹，安望冬饶通蜡腊。穹慈或怜虮虱焦，气缊暂教山泽沓。苍茫灵意不可知，一夜冰夷鼓镗鎝。相呼宾从歌渑陵，遍赛祇坛醉叠榼。  

***除夕检点诗草***  

作诗贵精不贵多，三百星宿光义娥。汉初俎豆十九首，三曹竞爽词骈罗。步兵《咏怀》八十一，渊明醉语尤醇和。六朝鲍谢事雕纂，杜李崛起鸣龙鼍。昌黎全诗三百八，已骇变怪雄山河。后来才大号苏海，万斛泉涌惟东坡。香山剑南极烂漫，谁挽下濑滔滔波。偏师仄径争擅巧，琐碎虫鸟奚足科。我幼学吟不自惜，信手撒掷轻螷蠃。六十年前惊一吷，宦游荒落行蹉跎。零篇假钞或乾没，断句火化神传哦。皖江四载偶擩笔，使仆写稿随差讹。转粤携来一书史，有作即录嗟缕覼。今年四百赢七十，虽多奚用孰切磋。劳劳案牍靡夙夜，余力得此亦自诃。飞鸿刻爪亥纪日，谁其作者翁盘陀。  

***除夕读笥河先兄七古诗钞本***  

笥河诗笔老更奇，天巧出险非人为。黄山万古松倒侧，玉华千筍神雕剞。我严金鼓程不识，何来飞将横绝域。四围解马卧正酣，一矢穿虓石已泐。后死于今十七年，遗编读罢心旌翩。当时赓唱火攻急，阅水隐见珠光联。今夕何夕岁将改，斯文得失斯心在。时人轻重那足云，一鸣双鸟三千载。  

***赠泾县包生***  

包生麟之角，乙贡天笃祥。清抱冰雪骨，焰发云火章。览子《祷雨篇》，濡墨舞商羊。遂令萍蠵号，不用诛巫尫。观察携以来，奇才夸洛阳。试以山海歌，跋浪摆雷硠。胸罗表饵策，武库森星芒。聚米辨形势，周阹把维纲。终军对奇木，邺侯赋圆方。贯弗腹经笥，缜栗括智囊。百炼大冶金，且勿跃干将。豫章拔地深，夏屋资栋梁。迟尔培风厚，不独火色扬。养成九苞翮，一鸣羾天阊。  

***户部银库观明渖藩南山主人造传古大元宝歌***  

百斤大宝谁所铸，有明嘉靖丁未冬。南山主人篆传古，龟璋镇世弓弨彤。明祖分藩渖廿一，简王横肇潞国封。六传允栘当世庙，诸郡争袭王独恭。张桂焰熄夏严閧，铸铁成错朝匈匈。淮南炼药跃大冶，河间好事殊三雍。非鼎非剑六丁煽，和钧关石王府庸。大盗移舟鱼已烂，辇载俘宝驼行■。铜人入洛斩蛇失，此物何以逃销镕。一门好学旌孝义，封殖底事攻金攻。琼林大盈足殷鉴，况此儿戏岂正供。作歌聊复论其世，变幻蜃市随云龙。  

  

***宋高宗瑞应图卷六绝***  

渡河冰合媪贻浆，龙衮中宵拜紫皇。半壁东南夸瑞应，苗刘折首又汪黄。  

射兔犹应忆射雕，将军湖上且逍遥。同心君相天如格，不见钱塘起怒潮。  

江左曾疑马易牛，何如罗局定箕裘。春光不耐秦头重，谁问黄龙愧相州。  

天光分照划江淮，争说临安石镜开。烛影漫摇归秀邸，杉青闸又浴香孩。  

几番航海幕纷纭，赢取西湖老白云。慎勿轻听张相国，如何容得背嵬军。  

画手流传辨李萧，晋园稽古析纤揱。玉堂休夏披《云笈》，聚景湖山缅六桥。  

***吾闻***  

吾闻廉不刿，于陵曷足贤。在彼成若性，效尤失自然。责人日以甚，恕己忘其偏。辞受与进退，鲁邹有中权。伯夷尚云隘，何况子莫坚。金刚无四相，从容道自全。夫子思狂狷，颜闵方比肩。愿以告贤哲，过犹不及焉。  

客有规我滥，泾渭了不分。清浊虽异派，支流有沱濆。我时濯缨足，我心如镜云。何尝汨其泥，不党胡不群。阴阳互消长，主一斯为君。君看元祐世，洛蜀何断断。涑水不能解，谁罢蛮触军。  

有客箴我亢，致悔吾自知。知进不知退，自反不至斯。本欲洞城府，表里毋自欺。吾怪酬酢交，匿怨言如饴。面谀背不湿，谓熟智巧机。有时对尊酒，醉语何淋漓。不如守质直，遇人皆等夷。小人尚可孚，君子胡可疑。居游七十载，与物谁乖违。捴谦与慎密，吾当佩弦韦。  

***对花作***  

花香与花色，神观清我心。和风送微雨，卉木皆怀歆。终日聊盘桓，独赏惬幽寻。有时来佳客，取酒亦共斟。吾老窘视履，百匝绕径深。此疑玩物癖，实鲜根结淫。博弈犹贤已，况兹生意临。  

***那尔苏台梁西山根纪事***  

山形陿而橢，峻极逾层梁。螺旋更上上，蚁折盘高冈。昨宵秋气肃，晨起白露凉。旸升照晃耀，红树烘青苍。傍午驻山根，飞捷制电将。竹溪大师克，秋望屠封狼。蒲卢投绝崖，倒挂贰负僵。大小馘两耳，左右不相当。穷殛信有徵，芟割董莠稂。七年芽蘖尽，余丑秋蜩螗。从此巴蜀秦，荡涤天河滂。送喜正恭默，一诚通上方。中外动听睹，于赫扬烈光。我皇恫黎赤，谦益遵虞唐。  

***巴颜布尔喝苏台大营***  

秋夜肃已长，微霜下百草。晨兴袭我裘，弥望亘颢颢。缺月尚在天，朝阳未出杲。俄顷煦温暾，山色围翠葆。移顿廿里近，遥瞻扈黄纛。大庖非不盈，狐兔迹已扫。以兹喻巴蜀，疾风振枯桥。功成不再发，强箭穿鲁缟。  

***度草帽梁***  

上梁山以阳，下梁山以阴。戴笠复覆笠，圆{穴登}何岖嵚。东南转西北，巴彦富有禽。{鹿开}麙麖麋麈，伎伎何骎骎。虎貙远遯逃，狐<需兔>迷櫹椮。雉子飞不高，决起还出林。四更月朦胧，佽飞入山林。当午日照耀，太乙王中心。诘朝将安止，后夜分秋金。帝车渐南指，平旦中觜参。  

***鄂尔楚克哈达大营***  

移营十里近，张围百里远。昨夜雨潇潇，五更月出坂。红云映四山，白雪集高巘。非夸射猎雄，意绍天行健。今朝狝东山，明晨阹西圈。地极夕阳陬，马首逾梁反。是时秋正中，平均適润烜。兴安亘大岭，按策匝骏踠。四奥本一家，岂域中外楗。  

***度桦皮岭***  

桑下不三宿，桦岭遵以南。岭阴风烈烈，岭南日暹暹。乃知地气隔，秋仲均燠严。此岭亘大岭，亦据兴安尖。乙巳初扈从，跨马联靳骖。红叶艳霜枫，豪气夸盍簪。粤游度梅峡，皖陟凌黟灊。峻极五岳外，绝磴峰排签。石骨间土肉，重艮山斯兼。朅来十八载，老矣扶筇惭。桑榆勉学道，游戏低丛蚕。  

***伊逊河***  

伊逊九曲出崖口，发源西拉淖尔南。盘肠诘屈山腹转，开张面势随风岚。架木为梁土茨覆，驱马争过防絓骖。厉深揭浅互跋涉，谁云咫尺剑可函。飞潦汤汤或灭顶，中流一壶那敢探。我今朅来快晴霁，轻轩稳度行。坡赉近与永安接，东西相望山之龛。红苍罨画引远眺，清澈漱石澄潭。翠华阴羽狝将竣，朏生钩月縆初三。捷邮火速慰宸廑，大武上告功全戡。  

***梁国治***  

梁国治，字阶平，号瑶峰，又号丰山，会稽人。乾隆戊辰一甲一名进士，授修撰，官至东阁大学士。谥文定。  

***过观音岩***  

石壁立水外，风涛浩汹汹。何年巨灵擘，幻此金莲涌。谽谺豁幽窦，液沥垂乳湩。飞空土危梯，万象罗森耸。澄潭空心颜，倒景群山拱。江帆日暮摇，回首苍烟重。一声清磬鸣，上界香云拥。  

***游七星岩***  

七星岩，石嵯峨，浮空一气青苍摩。上涵太古之风烟，下澄万顷之湖波。珠衡玉斗天心落，翠黛千寻照城郭。巨灵开凿始何年，朵朵芙蓉新秀削。昔闻群帝朝太清，天神娭笑玉女迎。来此宴集千觞行，前骑麒麟后长鲸。鸣钟交鼓吹竽笙，仙音缥缈隔天上，至今好鸟传其声。初向云关访灵笈，洞口惟容一人入。须臾庨豁圆庐高，石髓淋淋滴犹湿。灵景何窈冥，元精乍嘘吸。呀然窃穴潜阴风，金关玉籥嵌玲珑。山僧束炬照危壁，霅然电烛开双瞳。宛延翠气，逦迤青虹。飞梁跨接，风云交通。玉文石记镌岁月，谽谺坱圠迷西东。殊形诡状不可悉，僧言下有虬龙宫。虬龙含雾静■蜎，峥霄一线光明天。白云片片都轻举，石人如花琢龙女。颇黎宝树车渠叶，净界分明闻佛语。僧言此是璇玑台，火齐璎珞千玫瑰。清霄缟皓延素月，映空万里霜华皑。我听僧言意未足，直上天门散遥瞩。手招三辰引凤凰，银河开流溢户旁。乘凌清气临洋洋，仙风吹落天花香。三山五岭，郁何苍苍。游心冥漠，归云低昂。仙都佛国事难记，七星何乃传荒唐。人间莫辨支机石，天上回瞻白玉堂。  

***平定城楼天衢阁成诗以纪之***  

飞阁浮空接汉槎，冠山浓翠挹晨霞。关河榆柳连三月，烟火楼台出万家。几度严城筹保障，偶从贤守话桑麻。蓬瀛天际尘难到，指点人寰路未赊。  

***李中简***  

李中简，字廉衣，号子静，又号文园，任丘人。乾隆戊辰进士，改庶吉士，授编修，历官侍读学士。有《嘉树山房集》。  

***登中山寺中元洞***  

山程不当游，佳处聊目送。晚憩屏山根，长啸得崖洞。虚涧跨平桥，层岚耸高栋。嵚岑款石闺，{穴叫}窱转云巷。石髓流成坳，钟乳洞初冻。荒碑苔藓埋，古佛香花奉。前荣有平台，远目豁一纵。四山皆回抱，一水可俯控。人烟与飞鸟，远色咸自羾。天风吹危石，岌嶪皆飞动。兹山蕴灵异，非仅耳目弄。犹嫌近市廛，未与幽人共。石屏吐新月，夜景萦清梦。题诗付山僧，勿使俗客诵。  

***秀水道中***  

越水不生烟，吴云时作雨。纡余引孤兴，窈窕难具举。绿塍稻穗垂，芳溆菱花聚。桑拓蔼芊芊，庐舍各有主。晚莲尚含房，姽婳依静渚。岂无好句投，欲采惭莽卤。孤鸿天际来，万里伤毛羽。鸬鹚不同梦，中夜起沙浦。风露悄空江，含凄听柔橹。  

***天宁寺题壁示具如上人***  

残棋空六代，别墅见双林。花竹弄秋色，江山伤古心。香台初月影，禅板夜潮音。万劫回环地，真源试一寻。  

***舟兴***  

一枝柔橹破烟轻，卧听黄头报水程。柳岸近涵茅舍影，柁楼早带午鸡声。已判梁燕三年别，直访沙鸥万里盟。为报江花香早放，锦袍人作弄珠行。  

***送戴东原南归***  

惜别翻怜忽漫逢，尊前天末失云龙。鸿飞紫陌无多日，秋到黄山第几重。避地名高孙祭酒，传家学绝郑司农。汉京故事荣稽古，岁岁三朝考大镛。  

***重过圆津庵观芥舟题壁感赋***  

依旧清诗著粉墙，怀人泪洒赞公房。不须更奏山阳笛，斜日西风战白杨。  

***边继祖***  

边继祖，字佩文，号秋崖，任丘人。乾隆戊辰进士，改庶吉士，授编修，历官侍讲学士。有《澄怀园诗集》。  

***挽句山先生步李廉衣韵***  

肯为莼鲈便忆家，暂留耆宿领清华。讵知病似沾泥絮，转觉官同著袂花。风雅顿教前辈少，清贫还重士林嗟。茂陵遗稿名山富，早晚西湖走传车。  

***刘星炜***  

刘星炜，字映榆，号圃三，武进人。乾隆戊辰进士，官至刑部侍郎。有《思补堂集》。  

***送秦生廷堃由当涂改调全椒***  

鱼稻丰年瑞，文章大国风。涛声五里外，山色半城中。蹑屩多名士，传衣望自公。青毡君旧业，勿使叹途穷。  

咫尺横江路，因风盼好音。论文三岁字，许国十年心。姑孰传芳远，名公属望深。役车行部处，为汝憩棠阴。  

***赠廖古檀明府***  

金斗城高锁绿苔，公余携鹤任徘徊。知君怀古多情思，定上城东鲍照台。  

***图鞈布***  

图鞈布，字裕轩，满洲旗人。乾隆戊辰进士，改庶吉士，授检讨，历官侍讲学士。有《枝巢诗草》。  

***春耕***  

夜闻春雨声，农人侵晓起。开门望南亩，平畴净如绮。呼儿驱黄犊，径去苍烟里。秉耒冲含膏，泛泛土花紫。陇长枯荄深，扬鞭泥没趾。一犁复一耙，确荦成软美。东风吹蓑笠，布穀鸣不已。中田饭脱粟，馌饷妻孥喜。力田在及时，古训良有以。归来茅檐下，濯足前溪水。  

***锄麦戏作***  

暖风吹春春色浓，麦苗已茁东篱东。山前一夜雨初足，翦罗积翠纷芃芃。被陇压畦不见地，风来细浪摇葱笼。离离黄花与点缀，宛然诗思吟司空。侵晨汲井自抱瓮，不将穑事烦奚童。培根理叶去荒秽，力田岂敢言疏慵。释锄入屋仰面笑，须酌巨觥来劳农。  

***枝巢***  

茅屋三楹小，闲园半亩宽。苔痕缘径合，竹影入窗寒。剥枣充珍果，烹蔬荐野盘。客来迎送少，拂石坐团圞。  

架上堆书满，屏间抱膝安。田园三径僻，风雨一蓑寒。树色连墙合，山光入座看。江湖安肯去，聊此寄盘桓。  

***闻蝉***  

豆角花开篱落底，绕篱幽草绿萋萋。秋风满院无人语，坐听蝉鸣到日西。  

***远风亭***  

灌木崇冈共几重，太行遮断碧无踪。远风亭上横窗里，賸见西南一两峰。  

***寻李廉衣不遇***  

偶向南塍驻小车，叩门无犬护田家。主人日暮不知返，零落野棠无数花。  

***博卿额***  

博卿额，字虚宥，满洲旗人。乾隆戊辰进士，历官奉天府尹。  

***小相岭用周学使碑上韵***  

汉相经营地，孤城此日存。断碑横驿路，老树护关门。天末回峰影，山根极水痕。晚风闻社鼓，报赛遍江村。  

***汉中***  

周遭山翠列屏齐，草色平原望欲迷。云栈南来秦地尽，汉江东去楚天低。轰雷绝壑巴船响，落日荒祠杜宇啼。遥指岚光何处宿，西风笮马顿衔嘶。  

***良诚***  

宗室良诚，字瑶圃，饶余敏亲王阿巴泰四世孙。乾隆戊辰进士，改庶吉士，授检讨，历官祭酒。  

***恭和御制雨中至喀喇河屯元韵***  

滦阳仙馆驻霓旌，雨浥轻尘不记程。官树两行环左右，塞山半里判阴晴。樵声断续微风动，村舍参差夕照横。襟袖霏霏自流爽，皇仁泽物与时行。  

***朱景英***  

朱景英，字幼芝，一字梅冶，武陵人。乾隆庚午举人，历官台湾理番同知。有《畬经堂集》。  

***过耆阇寺***  

黄叶声中蜡屐双，来寻初地背秋江。穿蹊诘曲行香篆，隔树微茫见佛幢。西笑人回尘堁梦，南朝僧老雪霜降。六时钟磬三生路，趁听松关雨后淙。  

***虎牙关***  

郢中健儿猛于虎，樊城箭镞纷如雨。曹刘争战苦不休，云此荆襄之门户。桓桓中兴李与岳，议守议复了数著。吕家小儿乳未乾，坐受欺绐失金钥。书生莫漫嗤鹅湖，完局终归孟大夫。谁云在德不在险，建瓴之下何时无。盘盘磴道马蹄穴，旧垒萧条石凹凸。炮车矢砮冲突余，过客盐车困九折。亦知虎牙何敢然，耽耽余怒谁能前。鸺鹠助威啼空山，转愁蜀道凋朱颜。我来四顾双泪溢，下马踟蹰缠两膝。如此关山不可行，殷勤说与承平日。  

***登郑州夕阳楼***  

独上高楼思渺然，中原形胜夕阳边。九河带雪声趋海，二室盘云势到天。狂以成名为坚子。达能退步即神仙。须知楚汉寻常事，我欲吹笙鹤背眠。  

***送陈梅岑之任武冈学博***  

莫厌清贫甚，儒林幸有君。几人陈古义，吾道在斯文。珍重青毡席，淋漓白练裙。从来饶笔墨，况对乱峰云。君家髯太史，碧海制鲸鱼。已入先贤传，曾劳长者车。文章空白下，兄弟近黄初。赖有中郎在，风流未让渠。  

才话燕台别，何堪又送行。书徵秦博士，门迓鲁诸生。我已拌归卧，君还事远征。一官虽勉就，含意各分明。  

***题亡友王西厓所贻赵松雪书汲黯传拓本后***  

王君书宗虞永兴，亦复钩勒赵吴兴。吴兴手迹逞姿媚，细筋安得如秋鹰。或言上石尤不可，椎拓往往刓圭棱。曩持此论自东涧，与君往复词翻腾。石本忽出《汲黯传》，翠墨黮黕霉淫蒸。森张剑戟严且整，摸纸凸起惊崚嶒。承旨他本那见此，率更令后难为朋。益信书家各师派，服君鉴别言有徵。匹如半山论诗法，玉谿善学杜少陵。不然獭祭妄謷訾，苦从字句分淄渑。此本在箧近世载，夜窗覆审开黳瞢。更为感旧动枨触，暗风吹闪青荧灯。  

***雨行***  

寒气侵晨薄，征衣触雨凄。水喧千涧骤，云压四山低。客意难行路，人情畏在泥。郎当问前渡，一叶岸东西。  

***江郎山***  

是何斫削青琅姿，三葩坼堕纷葳蕤。一葩一具绀碧晕，神秀都出天工为。各各古色绣斑驳，颇如鼎趾连尻脽。器象奥衍不敢逼，矧敢摩抚生瘢胝。又如抗峙当闑右，右拱左辟中绅垂。天外瞻瞩气容肃，图写槐序周官仪。流俗品目罔出此，哂余乍见滋猜疑。云是江氏伯仲叔，云根立化肩相随。以此阅世播万口，余不更诘心自嗤。古昔名山率以状，后世往往人实之。望夫竞界各有肖，动称古老传闻词。郦元作注每摭拾，要为文字增环奇。江家兄弟昉何代，毋乃未辟鸿濛时。不然兹山万万古，安有族姓详宗支。此义匪待智者辨，丹青曷复烦吹疵。作歌聊用状形似，勿惊翻解常华诗。  

***后陇早发***  

彻夜严风撼树声，海壖北去早寒生。真成五月披裘客，那更殊方叱驭行。备矣岛夷烦力役，寂然里鼓阔征程。简书于我何相迫，无限衰迟远宦情。  

***水卫***  

水卫，字藩泉，号鹿城，保山人。乾隆庚午举人，官霍山知县。  

***桃源舟中***  

万山历尽一江平，天许乘风破浪行。沅水已过湘水近，滇云遥隔楚云生。沿溪渔父频回棹，夹岸桃花半落英。我欲泊舟寻大隐，仙源鸡犬莫相惊。  

***汪舟***  

汪舟，字揖之，号木堂，天津人。乾隆庚午举人，大挑陕西知县。有《桐阴山房稿》。  

***浦口题壁***  

西风飒飒暮云生，驴背长驱古北平。渡口桃花三十里，半林黄叶作秋声。  

***周衣亭先生斋中山茶花用刘后村集中韵***  

宝珠何忍弃山空，喜讬龙门艳一丛。十笏斋中培老幹，百花头上放殷红。还怜野卉经霜陨，生笑唐花待火烘。最喜寻芳春不远，锦囊端欲倩奚童。  

***黄文莲***  

黄文莲，字芳亭，号星槎，上海人。乾隆庚午举人，官泌阳知县。有《听雨楼集》。  

***沧浪亭***  

昔贤高咏地，杖策此重经。萧瑟闲亭外，风潭入杳冥。夕阳芳草碧，疏雨远山青。遥指南禅寺，钟声烟际听。  

***九日同吴企晋王琴德曹来殷游沧浪亭分韵得蓑字***  

石径精庐近，相携载酒过。白云山色远，黄叶雨声多。异地仍佳节，天涯足放歌。五湖秋望好，拟制钓鱼蓑。  

***邹儒***  

邹儒，字宗鲁，栖霞人。乾隆庚午举人，官高苑教谕。  

***寄牟畅圃***  

白发生青镜，闲居幽兴饶。春潮不满岸，夜雨忽平桥。偶醉辄中圣，长歌或近骚。故人成久别，花发拟相招。  

***那霖***  

那霖，字雨苍，满洲旗人。乾隆庚午举人。有《啸月堂集》。  

***山溪杂兴***  

秋雨落空山，青翠满岩麓。石磴漱飞泉，纡回叠细縠。孤岛出烟林，偶与归云逐。松杉藏古寺，隐隐明金粟。萋萋野卉腓，郁郁新萝绿。我欲问瑶芝，伊人在幽谷。  

***登西山玉皇阁天门***  

峭壁耸千寻，扪苏历翠岑。花侵樵径窄，雨积磵痕深。岩石随人转，潭云入树阴。天风何处落，吹下步虚音。  

***朱麟应***  

朱麟应，初名振鳞，字潜起，号梧巢，秀水人。乾隆庚午举人。有《<耒员>业斋诗稿》。  

***送王穀原之太平分韵得谢字***  

风鸣梧叶秋，夜静霜华泻。丛生小山桂，幽馥入帘乍。王郎发清兴，率尔携不借。姑溪千里近，一棹指江汊。青山月将满，采石帆应卸。狂饮缅谪仙，高咏追小谢。所惜故园侣，朋笺待君砑。归期计重九，黄菊压新醡。  

***锄菜***  

御冬谋旨蓄，老圃辟坱圠。杂蔬分畦栽，秋菘及时拔。溯厥下种初，草际尚鸣蚻。土松根自沃，露润叶争茁。霜天气凄紧，连陇刈稿秸。菜始塌地肥，茎净不待刷。其色既葱蒨，其味更甘滑。藏之齑可断，芼之羹可颉。淡泊配盐豉，芳辛屑椒榝。小槽新酿熟，邀宾走短札。黄鸡紫蟹间，野蔌置宁恝。何况士酸寒，登盘少特杀。藿食性所便，十馔遇七八。不闻穷塞生，画粥咽僧刹。  

***腊月望集水琴山画堂观梅***  

倦客惊时序，寒花破萼新。香浮疏牖月，暖借曲房春。索笑牵乡梦，联吟得酒人。一樽销寂寞，浅醉任吾真。  

***余庆长***  

余庆长，字元亭，安陆人。乾隆庚午举人，官成都同知。有《壬癸诗稿》、《大树山房稿》。  

***人日过莫浪坡***  

蛇盘青岭窟，猿落白云窠。人日常为客，天涯复此过。春烟生石磴，孤梦逐江沱。行息庵前水，清泉倚薜萝。  

***退思堂怀舆山太守***  

十笏颓椽薜荔墙，无端踯躅退思堂。子瞻诗和陶彭泽，漫叟歌招孟武昌。簿领闲时惟闭阁，宾僚散去自焚香。平生心迹真萧瑟，落落高风未可望。  

***汪仲鈖***  

汪仲鈖，字丰玉，号桐石，秀水人。乾隆庚午举人。有《桐石草堂集》。  

***刘松年苏蕙织锦图***  

绍熙画手仕女最神妙，宫蚕出塞流传多。娉婷更貌苏蕙子，画谱纵轶应非讹。中闰{穴叫}窱启凉月，有人无语纤裳拖。襄阳不入五更梦，鸳机轧轧无停梭。桐飘露井蛩绕砌，夜明帘外低秋河。张萱之三周昉一，御玩要不夸宣和。江南佳本题句满，记曾摘录烦东坡。暗门此卷偶尔得，剧于十五之女三摩娑。当时伊人抱孤影，阳台暮雨愁如何。流黄宛转织恨字，八百四十历历明星罗。文成自谓世莫解，巧压四角盘中歌。岂知桃村有美性痴绝，回环络绎工清哦。鱼笺亦似写新怨，墨痕黯淡如曹娥。我题此画重叹薄命妾，几人悔过逢连波。  

***幻居菴观明万历名人分写大方广佛华严经***  

暑风吹满娑罗径，《华严》墨海探佛乘。阅古奚惭肉眼肉，偷闲却爱净域净。前贤已往尘劫换，故纸初开墨香迸。译经人称晋法业，补经年记唐证圣。清凉师疏微可参，金轮帝序秽堪屏。世界真从檐卜藏，光明定有兜罗映。百年以前道琳出，万历之间宝阁盛。三吴文物借庄严，五载衣粮费千请。好事当时各擅名，传观我辈尤生敬。寒山弟子赵宦光，笠坞学人文震孟。松圆诗老钤记亲，雪峤禅师偈语证。余人半为祈功德，或者径欲逃名姓。闲心无著即为安，公案已添毋乃病。此去中峰去住曾，此经异代迁流更。十万文同龙树裒，七万字许宜官并。伊余白业久欲专，在家俗缘嗟未竟。笔聚须弥徒尔为，墨量大海何能称。且领清甘饭后茶，稍闻疏寂花前磬。重来牢记看经时，屡那白月当炎令。  

***马文毅公汇草辨疑歌***  

祖张父卫繁文兴，辨疑晦叔前明称。马公书出蒙难际，大节岂与时争能。逆藩烽火连西粤，公昔乘危实仓卒。任寄岩疆仅四年，兵围台署当三月。引刀绝食羁囚，降表誓不签名投。此人倔强贼语信，击笏大字题于楼。<黑知><黑主>点<黑南>源流讨，一寸毛锥泄忧抱。瘴雾迷漫土窖深，想同血流淋漓草。太息我生真有命，帙分十二毫锋劲。公书不见见公诗，整襟雒诵还生敬。天之所佑妖孽歼，敕祠予葬皇恩兼。盲风怪雨广福寺，迎归敝簏精灵潜。君不见鲁公忠烈垂不朽，笔如修椽字如斗。圣哲余能语岂诬，酹公敢用张颠酒。  

***题吴樵史就鸥阁***  

寥天漠漠风猎猎，我居硖中旬已浃。青衫白发笑逢君，芦苇夤缘意稠叠。三椽巧与市廛避，一榻凉多风露接。阁前看山山拥帘，阁里读书书满箧。游湍戏渚趣略同，泛宅浮家情敌惬。一线寒流且伴眠，四围翠影常闻唼。容颜五十未衰飒，景物东西恣收拾。索处自怜虽作赋，长贫乞米空书帖。周旋渔弟与樵兄，扶持山童并灶妾。定心纵断隔楼钟，照眼还开满林叶。瓢不空心酒细倾，屐无前齿苔争蹑。旅人地主两相忘，看君醉启丹砂颊。  

***续中草堂蜡梅同吴樵史陈秋坪赋***  

敝裘透尖风，畏寒寒已作。木石枯与居，僵立更偃卧。何来黄一枝，春光暗引破。栗玉色可玩，雕蕾圜不大。百卉久矣腓，天公闲岂奈。巧返玉梅魂，染酥未嫌涴。雏蜂缀点点，丛玲悬个个。鼻观香屡吹，更讶熏百和。饮非主人癖，清醥出亦颇。对花壶细倾，稍稍压清饿。因思坡谷眼，标题定弗过。萧然世外姿，宁屑落尘堁。纸帐掩不眠，铜炉拥还坐。句子效陆郎，冷淡完旧课。  

***夏夜小方壶同萚石豫堂先生厚石作***  

梅雨乍歇梅风微，桐花绕庭作雪飞。四三冷伴拥深夕，都是去年花下客。花开花谢曾几时，花应笑人忙未知。酒力诗怀两无奈，等闲负此分镫坐。簟纹扇影凉与亲，秋风弹指成前因。早蝉珍重催斜日，警我劳心声第一。镜光十里涵新荷，湖船并坐欹侧过。逋暑僧寮会应再，梦魂已越孤山背。  

***读穀原清隐菴感旧诗却寄温州***  

蛤吠蝉吟几夕阳，精庐小驻记槐黄。当时诗酒真成错，此地湖山故著狂。佛供尘龛浑面熟，朋联雨榻各形忘。前因似梦无端醒，茧纸题愁远寄将。  

春风桃李各言姿，台隶群芳又一时。棋局收来元息诟，琴弦绝后那求知。悠悠眼且横双白，踽踽袍宁染一缁。豹隐怀文吾纵愧，只今坚守浪翁规。  

冲寒去唤隔江<舟符>，眠食他州胜旧无。射圃将军陪缓带，经斋弟子对肥壶。灵丹或许陶公乞，丽句还从谢客摹。雁荡龙湫疲应接，梦魂何暇到南湖。  

寂寞为床摈影聊，药匙茶筅送昏朝。三楹老屋攻无蚁，百轴残书护有猫。摹古但蕲车合辙，违时安觊树同条。思君一语何由面，梅雨潺潺发短谣。  

***题东坡定惠院寓居月夜偶出及次韵前篇二诗草稿真迹即用其韵***  

碧梧翠柏庭锁凉，一雨丁耽晨达夜。遗迹坡翁昔所珍，囊开古锦明灯下。意忘工拙特秀劲，藤纸今犹墨光泻。《海棠》诗传凡几本，同时醉笔应差亚。改罢长吟忆少陵，赠翁一语吾能借。道山魂去竟无还，五百春秋相代谢。重函本是子京物，春日装池道南舍。幸不家如卢绛贫，韵书肯换街头蔗。坐中好事对钩摹，寒具多油涴还怕。出神入化岂偶然，墨猪世上空讥骂。  

清溪相送来黄州，侨寓城南恰春夜。惊魄乌台缧绁边，闲心狮座幡幢下。铁拄杖瘦信步携，药玉船深尽清泻。蔬饭六时分供养，竹梅一院联朋亚。枯形瘁色固世弃，美景良辰宝天借。梦里妻孥月缺圆，镜中须鬓花开谢。回头富贵总浮沤，放眼乾坤真传舍。苦则能全当道李，佳须渐入堆盘蔗。有田不去岂非顽，来日无多更堪怕。展公剩墨识公心，渔樵杂处何妨骂。  

***九月十二日集范湖草堂补作重九有赋***  

乌蟾过眼何骎骎，鸱夷祠外虚登临。萸囊菊枕已陈迹，一杯终要开烦襟。夙兴天色喜澄爽，三径忽送跫然音。酒人麇至意良惬，履綦乱印苔花深。一泓者池碧以浏，一拳者石奇而嵚。娑罗下覆藤上络，引吭飞出双青禽。斯园踞胜五百载，岳曹相继高风钦。烟云一旦落吾手，古倏成古今成今。陶庄黄雀马簖蟹，佐以新酿循环斟。及时行乐语非诞，{髟巩}鬆渐见霜毛侵。坡翁南迁寄儋耳，放翁老病居山阴。开樽类不拘节候，达人寓物无成心。去年万子客京国，黑窑广外高台寻。朋笺好事补佳会，惜余未获陪冠簪。天南天北等牢落，悲秋但效寒虫吟。凭阑旧雨入遐想，斜阳西堕鸦投林。  

***湘客见访留饮有作***  

岿然苕上翁，齿豁发且皤。晚境天所阢，迍邅理云那。辟纑室无人，孤绝成头陀。无棠复谁念，叩盆不能歌。食子久已亡，一恸如西河。收子仅髫龀，析薪斯负荷。莓莓东郊田，莨莠侵其禾。无以具饘粥，谋生策如何。余也厌嚣尘，城隈辟行窝。手把种树书，自比郭橐驼。消寒有成约，翁今刺船过。旧游复旧游，亭馆聊婆娑。人生信如寄，日月东逝波。非金亦非石，焉能保不磨。万事姑置之，勉尽金叵罗。心为忧患撄，所失良已多。我言翁曰然，渥赭颜徐酡。绳床澹无梦，西风撼庭柯。  

***奉酬息园从叔送别元韵同厚石作***  

易水今成两度游，临觞无语对朋俦。钝根每愧书撑腹，坦路宁嗟命压头。水竹一年赊半宅，风霜千里绽重裘。负暄梦里谈经地，踪迹浑如旋磨牛。  

***刘墉***  

刘墉，字崇如，号石庵，诸城人。乾隆辛未进士，改庶吉士，授编修，官至体仁阁大学士，加太子太保。谥文清。有《刘文清公集》。  

***玉波冷双连***  

红冰一片凝双魂，江婓夜吊秋烟痕。修顽雪挼弱无骨，对泣余膏咽孤月。娇怜负转如流弹，觅影不见空折盘。蚌珠拾得无处著，歌怨莫邪声更寒。江中碧化古时魅，裁佩偏宜素腰腻。唾壶已碎失胭脂，浓入吴波波亦醉。故宫云老东西迷，十二栏干锁玉肌。吴蚕作茧不裹肉，飞出双蛾向江哭。乌啼纱绿机声绝，余织青红两雌蜺。青锋祇欲饫蝤蛴，臂上守宫蔫未灭。  

***和王临川杭州修广师法喜堂韵***  

堂中了了见文殊，道人心似秋潭虚。不求五欲以自恣，以法为乐喜有余。青山白云远萦带，碧梧翠竹交扶疏。乞食一钵万事了，洗钵宴坐忘朝晡。门外红尘坌十丈，尘中有客常崎岖。清谈名理侔卫乐，高论康济追唐虞。偶来憩息意良惬，尚有客气论贤愚。教乘滋茂信有力，廊庙何必殊江湖。  

***读吴梅村集***  

六朝金粉擅风流，射策东堂片玉收。事去不无江总恨，宦成薄有杜陵愁。凄凉法曲秦淮夜，慷慨悲歌易水秋。宝玦飘零红袖泣，几多哀艳为君留。  

***武昌怀古***  

大别山前江水横，烟波江上古今情。王敦不忌温忠武，刘表翻嫌祢正平。城郭人归云未散，汀洲春绿草还生。秋风吹梦潇湘浦，回首南楼月正明。  

***谭尚忠***  

谭尚忠，字古愚，又字希夏，号苍亭，南丰人。乾隆辛未进士，官至吏部侍郎。有《纫芳斋诗集》。  

***早至盱城***  

秋风瀑布吼飞泉，高下归帆趁早天。望断浔阳飞不到，北风偏入下江船。  

***钟岭早行***  

旅馆夜凄清，村鸡唤晓行。山寒风有力，霜重叶闻声。仆仆山川意，悠悠天地情。今年余几日，犹自滞归程。  

***送张西曹南旋***  

解珮东归去，春江正绿波。祇因开菊径，兼要著渔蓑。居士陶元亮，神仙张志和。红尘十丈里，谁听濯缨歌。  

***何逢僖***  

何逢僖，字敬儒，号念修，侯官人。乾隆辛未进士，官至礼部侍郎。有《春明稿》、《西行小草》。  

***送林又眉令犍为***  

嘉陵风景画难成，羡尔飘然捧檄行。路入蚕丛千嶂合，江回巴字一帆轻。衙斋昼永花当座，官阁春深鸟唤名。还有故园佳绝味，绛囊鲜擘玉晶莹。  

***叶观国***  

叶观国，字毅菴，闽县人。乾隆辛未进士，改庶吉士，授编修，历官侍读学士。有《绿筠书屋诗钞》。  

***初至滇中***  

自到苴兰客意宽，鸡山岚翠卷帘看。雨来龙起滇波立，霜重茅稀瘴地乾。几树优昙添夜色，一杯咂鲁压朝寒。信知佛国相邻并，四序清凉枕簟安。  

***秋日杂诗***  

向夕长廊散步迟，碪声清切动凉飔。一绳宾雁初辞塞，三匝栖乌未定枝。秋意到门桐叶觉，客心中夜砌虫知。朝来买取黄华好，却忆东皋旧短篱。  

檐间余滴弄新晴，斗室闲观见物情。带露残蝉多羽调，阅人老树少商声。风寒卢水波痕减，霜落津门蜃气明。却喜书斋省缘扑，窗蝇就冻帐蚊清。  

***出郊***  

跋马东郊路，新晴雨气凉。高楼秦氏宅，翠竹赞公房。野阔云垂地，斋幽水上堂。小航来往闹，风景似江乡。  

***奉命典试滇南道中杂咏***  

十里八九折，一村三五家。山多易云雨，水迅乏鱼虾。羹煮鸡<土从>脆，花簪龙爪斜。时逢归峒客，恰及宿林鸦。  

何年五丁斧，关路辟巑岏。孤戍云头住，层城井底看。罗施门户邃。犵狫拊循难。天险须防护，承平庆乂安。  

忝是三年使，重为万里游。碧鸡仍照眼，白雪已生头。细雨苴兰暮，疏枫菜海秋。当时同辈尽，驽下愧辕辀。  

***春仲八日皇十一子召集撷秀山房同人吉通政渭厓茅庶子耕亭钱殿撰湘舲咸在座***  

春山扫翠春云浓，曲尘待飏催花风。明湖淰々舒卵色，时节恰在中和中。西园置酒值清暇，联辉花萼停红。高襟各自屏轩盖，接席特许陪章逢。山房奥旷身未到，洞壑{穴叫}窱莎丰茸。架标签轴杂缃缥，案登卣献兼瓷铜。须臾张镫奏新乐，乐句乃本香山翁。金钗钿合致缱绻，山海碧落追鸿濛。可信古诗皆入曲，《关雎》、《殷武》谐徵宫。人言是日佛出世，八关盛会喧儿童。流传小说谁复订，当歌且对氍毹红。泛杯醲醁色潋滟，挂栏初魄光朦胧。礼宽意优衔感重，辰良景美言欢同。曲终上马各归舍，明发听漏趋铜龙。  

***进哨***  

谽谺一径万峰围，六道河壖百草肥。争路驼装摩背过，嘶风番马跨山飞。帷城环匝依云阵，帐殿中央应紫微。腰箭臂鹰多猛士，自嗤簪笔曳褒衣。  

***邱芷房编修赠长生无极瓦砚***  

瓦当文字录者谁，百十二种形模奇。长生无极乃其一，云是阿房旧宫之所遗。自从铜雀香姜收作砚，鼍矶龙尾名空驰。埏埴况在汉魏上，笔法颇疑丞相斯。编修校士向关陇，轺车来往骊山陲。蕲年兰池访陈迹。但余瓦砾萦荆茨。偶然拾自清渭湄，制为墨沼苍璆姿。匣装毡裹远饷我，重之奚翅十朋龟。我闻羽阳之瓦出荒垄，流传艺苑如韩碑。甘泉一枚夸创获，当年群雅留歌诗。岂意神物兴有时，珠联璧合何累累。纷纶延寿益寿字，郑重亿年万岁辞。秘文吉语为国瑞，何异器车银瓮祥姚姬。我为墨磨双鬓丝，无多来日徒嗟噫。晴窗拂几看砚背，死籍可落应轩眉。冷金细拓侑石鼓，井华新汲研隃糜。老来懒事虫鱼注，持写《黄庭内景》师杨义。  

***周于礼***  

周于礼，字绥远，号立崖，<山習>峨人。乾隆辛未进士，历官大理寺少卿。有《听雨楼诗集》。  

***访竹坪给谏***  

得归曾未易，已事耐思寻。半亩余生计，十年空好音。敷原荒草色，阅世老松心。日暮回车去，霜枫醉远林。  

***罗典***  

罗典，字徽五，号慎斋，湘潭人。乾隆辛未进士，改庶吉士，授编修，历官鸿胪寺少卿。  

***送易南有之官南安***  

纯孝先生眉发青，长安络马向南溟。入云高盖迎征鞅，流水离琴送驿亭。满地春风人似柳，一塘芳草客如萍。独怜泼墨供持赠，竹叶梅花总性灵。  

***张曾敞***  

张曾敞，字恺似，号橿庭，桐城人。乾隆辛未进士，改庶吉士，授检讨，历官少詹事。  

***八月初六日拜分校之命入闱用王衷白先生韵***  

朝传丹綍五云深，销院重教荷橐临。不让采风分簜简，自矜修月入骞林。三厅星聚奎文丽，七载飙驰往迹沈。惟有素怀清白在，玉壶一片是冰心。  

障眼红纱误恐深，披文弥复廑如临。铭操恰侍皋比座，簪盍真成翰墨林。旧雨重偕情倍密，独弦无和响应沈，倾昆取玉寻常事，莫慰荆和献璞心。  

***陈鸿宝***  

陈鸿宝，字宝所，仁和人。乾隆辛未赐举人，由中书历官工科掌印给事中。  

***过可庄访汪玉岑***  

十年阻面惜心朋，归计菟裘叹未能。近水诛茅输尔早，款门看竹记吾曾。生涯漫指营巢燕，气味何如退院僧。乘兴自今来往熟，春波一棹入西泠。  

清游大好续前贤，手掬参寥一勺泉。长日斗茶松院雨，春山烧筍佛厨烟。无边乐事归吟笔，有分行窝著散仙。我亦忘机鸥鸟伴，段家桥外水如天。  

***戈涛***  

戈涛，字芥舟，号蘧园，献县人。乾隆辛未进士，改庶吉士，授编修，历官刑科给事中。有《坳堂诗集》。  

***访东涧僧不遇***  

***我闻东涧僧，能诗似齐已。策杖一幽寻，潺潺两涧水。深院闭无人，微闻松落子．***  

***自怀化驿山开路夷达罗旧***  

遮眼山万重，重重了无异。石磴缘乖崖，棱锷削膂臂。长绳挽崇攀，众力留俯坠。有泉半沮洳，有田尽芜秽。晚宿怀化亭，朝光引征骑。平畴乍轩谿，峻崿如引避。苍翠透林间，斜睇翻妩媚。稍舒纡郁怀，遂纵青冥辔。迢遥展流觌，浩荡生遐思。汩汩沅江来，棹讴杂清吹。惜景追前程，长谣慰劳勚。  

***古槎行为梁阶平前辈作***  

横阶十尺烟光青，枯槎溜雨欹中庭。奇质疑遭龙火劫，遗珠黯淡蟠雷霆。肤理庚庚绣石发，古斑似结丹砂英。蛇穿螬齧蝼蚁穴，时有光怪腾宵冥。当年移植西湖种，留烟宿月延风清。递经门阑换主客，谁记岁月分衰荣。断节半衔痴癭长，盘凹或寄华苕生。主人爱护不忍斫，环以翠篠森亭亭。时来旋绕据其腹，耸肩袖手吟吚嘤。摩挲几回增慨息，含毫渺虑悲兰成。古音琅琅响清绝，恍奏长笛开林垌。我生阅世本百感，况触孤调传商情。哦诗夜半虫语歇，空堂淅淅来秋声。  

***雨夜***  

凉气入庭竹，潇潇声作秋。应知今夜雨，顿长百泉流。淇水经前渡，苏门忆昔游。十年弹指事，伏枕梦悠悠。  

***别盘山***  

青沟住独久，珍重别髯髡。石订重来约，山留昨夜魂。东西分涧水，次第下烟村。回首从前路，天城近石门。  

***题张氏山居***  

会心岂在远，得意无能名。一径古松色，半崖秋水声。闲云将鸟意，呦鹿杂人行。最识幽居好，马蹄尘又生。  

***赠董清平燮庵***  

栖迟锁院论文日，弹指流光已十年。异地相逢嗟共老，故人虽在散如烟。华风久格蛮夷俗，灵雨新霑芋栗田。莫叹官贫公禄薄，与君畴昔酌清泉。  

***吴肇元***  

吴肇元，字会照，号百药，大兴人。乾隆辛未进士，改庶吉士，授编修，历官侍读。有《桐华书屋诗稿》。  

***雨中同申笏山寓直西苑***  

宫观郁相望，霏微花气香。风生高柳外，秋起暮云傍。岚翠冲帘湿，蝉声带雨凉。共来搔短鬓，应已愧长杨。  

***路谈***  

路谈，字晋清，一字微之，号梧斋，宁夏人。乾隆辛未进士，改庶吉士。  

***游韦曲牛头寺看桃花***  

珠帘翠幕晓曈昽，御宿栖台仿像中。只有穿花双燕子，舞衣还试旧东风。  

寺前鞍马若游龙，山下夭桃为客容。老衲不知春欲暮，倚楼自打晚来钟。  

***饶学曙***  

饶学曙，字霁南，广昌人。乾隆辛未一甲二名进士，授编修。  

***题汪辇云鱼亭远眺图***  

写生不在貌，微意讬楮端。披图穷窈窕，飒飒秋气寒。长松倚天际，白云浮漫漫。孤亭傍危石，仿佛闻幽兰。中有苦吟士，十年著一冠。宫商发天籁，丝竹鸣流湍。古调非不美，不为俗耳欢。改弦谐众虑，恻恻心悲酸。邯郸求故步，失路空蹒跚。行矣慎自爱，莫叹知音难。  

***王元启***  

王元启，字宋贤，号惺斋，嘉兴人。乾隆辛未进士，官将乐知县。有《祇平居士集》。  

***古林禅室***  

一径疏篱带落花，苔痕踏破野人家。甘蕉过雨分窗润，稚竹迎风入槛斜。玉砑溪藤摹旧帖，绿沈瓷碗品新茶。无端生计频为客，拌向青门学种瓜。  

***张绍***  

张绍。字闻衣，简州人。乾隆辛未进士，官永丰知县。  

***鞞江即事***  

孤舟岂遂与心违，每日江边上钓矶。山外虹连秋影挂，夜来暑逐雨声归。惊人悲翠狂飞健，点水蜻蜓羽力微。好趁月明拌一醉，渔翁恰卖鲤鱼肥。  

  

## ●卷八十一

***钱载***  

钱载，字坤一，号萚石，又号瓠尊，秀水人。乾隆壬申进士，改庶吉士，授编修，官至礼部侍郎。有《萚石斋集》。  

***入七里泷***  

雪滩雾初豁，风利已临泷。连山夹岸去，中有碧玉江。山根互开阖，江势随之撞。纤纤被岸草，安知非蓠茳。人行出鸟道，我饭依鱼矼。弱烟炊不起，响绝前村厖。  

岭松苍且深，滩石净以黑。喔喔一鸡高，人家负崖仄。地力尽岂余，活身随钓弋终宵听江声，终岁见江色。门前笭箵收，舍后罻罗即。晴雨出何之，东西翠成塞。客如掬水尝，劳生此应息。  

舵行逐峰转，屡转为逆风。峰峰当面起，隐隐疑水穷。来帆掠峰出，风力云气中。我船送柔橹，缓与江流东。浪花风斗激，绿散何迷濛。上瞻峰影仄，澹落阳光红。  

***行楚野见草花都不能名感赋***  

湘山日平远，碧涧时洄洑。有草生其闲，登降悦我目。初阳蔼然照，宿莽为之馥。岂非岩壑姿，谓亦忌扬暴。奈何值道周，颜色恐喧黩。物生性苟贞，相溷庶无恧。  

红者亦有萼，翠者亦有英。彼芳诚自好，愧不能以名。夫草焉用名，楚产则楚荣。始怜楚人词，喻草其乡情。目遇即抽思，手搴即发声。何必曲相假，外饰衰中诚。  

***宿湘山寺***  

黄华趋欲止，翠峦卓且崇。隔江峭壁面，定窟释子宫。天晴鸟唤侣，屋敞林环丛。仰焉石骨秀，百亿秋芙蓉。净土忆开院，岁晚回其踪。妙明知徙塔，色相火一红。我客谁则主，歌欤牧牛翁。西堂月初白，杵杵三更钟。上与山响答，下与江声通。  

***马文毅公汇草辨疑歌***  

圣庙忠节襄平公，公所譔书惜未见，公自作歌蒙难中。维时十有二年癸丑冬，三桂叛，延龄从。广西巡抚铁男子，御衣赐著何从容。遗之大帽发冲怒，沥血缒城达三疏。自经不得又复引佩刀，镇粤公能邀一顾。囚首排阊击笏楼，疾风授命乌金铺。阖门百口视如归，白日青磷莽回互。拘囚方四年，幽愤草圣传。钩摹十二帙，《草字杂礼》无斯全。斯非皇象《急就篇》，又岂浮屠永素能专前。正书况释顾姬笔，姬亦从公奋死归于天。呜呼瘗骨处，广福寺，黑塔村，碑御制，抚蛮灭寇，将军又死傅弘烈，巡远双忠祠八柱。宪皇恤先臣，庙入昭忠仍谕祭。本朝元气极盛诸公生。淋漓颈血为君父，亦既青史名其名。君不见以炭画壁范忠贞。  

***天柱峰出云歌***  

***昨朝望峰峰笔尖，一峰青出群峰纤。今朝岟崥道其左，桃花色云惊所瞻。笔尖不没千丈顶，肩腰覆抱浓如黏。其下全山骨纯紫，献疑谓照晨光暹。余峰自碧身自露，余云自白心自骛。兹独吉贝弹松松，轻茜染之久喷吐。明而相透层层兴，软不欲飞片片驻。五里十里缦缦华，赤霄绛霄亭亭嫭。藏精降神灊固然，汉武南岳根株连。含阳而起可无为，司命君住司玄天。为霖岂私皖伯国，欢喜自指书生鞭。花色蒸空又何湿，缤纷锦曳溟濛烟。我随云行云已后，踯躅马蹄回马首。三祖塔边月茫茫，七星池晴风々。势参吴楚云将孤，壑判阴晴云族偶。云中不入转山前，豁达秋原几培塿***  

***观大唐中兴颂刻石***  

天南唐后无如此，元公之文鲁公书。体逾骚人擅约洁，画若铁柱撑空虚。俯临大渊削崖壁，三百尺余秋翠滴。披草读之晓虫寂，天开灵境初何心。客蓄奇怀远相觌，面石久益钦两公。与唐家国诚哉忠，江深山荒风露湿。不语之语精犹充，盛极开元有天宝。一侈应欢功再造，乘舆归来自传老。收京设使监国为，何至迁宫泣难道。春秋始终必正之，后世功罪虞曲辞。职非南董借藓石，王新建遂庐山碑。  

***坐祝融峰顶石观云海歌***  

清晨斋心登岳颠，西麓转东螺迳旋。最高已立南天门，培塿下见衡州前。湘江南来一线白，五折北去明蜿蜒。旁窥灵药峰之腋，云归如水风飘然。仰企轸宿峰之凹，氛氲懒吐如炊烟。回身瞥骇气四合，一物无见消诸缘。敛襟更向碧落进，上封寺瞰浓相连。日光迥照明且净，三百里铺白玉田。轻风忽吹意宕漾，数峰尖露如摇莲。却指东隅正萦郁，岧岧未辨何峰延。身今据石岳尽此，千尺俯海欹右肩。有风不动平泱漭，无风而动深洄漩。少焉左顾复饙馏，如丝乱卷斜披绵。丹林半失上封背，峰东滃滃峰西翩。盘陀与我在云上，大虚之天惟倚天。老松岿立白榆并，奚取藓迹名纷镌。  

***小华阳歌***  

明代华亭高检讨，磬山之石为笔山。第八洞天睹彷佛，群仙门辟群峰闲。大茅最高屹南立，中茅小茅西北环。上馆洞西大茅对，中馆下馆寻松关。东西楚王涧相隔，合流洞水疑琤潺。积金峰小实磊砢，龙池晰蜴飞应还。上洞下洞极蚛蛀，七八洞透兼升攀。岂惟泉东崖若劈，深入几步穷源艰。横瓦三寸高及半，阳阴仅寸罗孱颜。最高之阴白玉片，晃朗叆叇心为闲。数传未落广济库，吴镇非我图犹慳。试摩长史左纽桧，采药便踏秋苔斑。  

***二砚歌***  

昨见文节桥亭砚，却思玉带生未见。悠悠人海人岂知，岂知信国砚在斯。二公英灵亘天壤，相友相于日来往。二砚相望五百年，嘉会之礼无因缘。得邀谢砚访文砚，是有鬼神非偶然。文山砚在叠山右，端州洵坚歙不后。此几此几逢今辰，此堂此堂记春昼。炷香敬为双忠悲，再拜恭惟两丈寿。丹心诗未题零丁，伯颜兵未趋皋亭。公方性豪厚奉己，砚亦务寡稀劳形。转茶坂头初旅食，建阳市上罕交识。公祇麻衣哭向东，砚应黧面愁古北。何荣何悴贞节同，见二砚不见二公。墨而拓铭即钟鼎，匣而分手仍萍蓬。堂闲几净意缱绻，一片清气留虚空。  

***戴仪部文镫斋饮沈存周锡斗作歌***  

蜡花摇摇客半醉，重为主人拈旧器。吾州薄技近已无，可怜流转还供士女娱。张铜炉，黄锡壶，匏尊王周银碗朱。后来沈老亦煎锡，粉合茶奁常接觌。只如此斗方口酌酒多，环镌杜甫《饮中八仙歌》。我今一斗三斗五斗过，欲放未放愁摩挲。款记康熙岁戊戍，是岁仆龄才十一。鬓丝回忆春波桥，沈老门前绿杨密。  

***颜氏所藏鲁公名印歌***  

唐印朱文观者信，铜花斑斑红沫润。两字左右方寸强，颜家世守此名印。二十四郡忠臣无，公名才得天子呼。杲卿其兄真卿弟，眨公出公名不诬。其时天下人望同。不以名称称鲁公。岂知此印到今好，手举公名精爽充。我欲昌黎名印得，可双颜印分芒色。公行死矣韩生归，君命之衔皆报国。  

***琉璃厂肆见小方玉印一刻巩固私印四字桥纽葫芦样玉印一刻帝甥二字虎纽明巩都尉物也辄为咏之***  

乌驳马入承天门，煤山山亭忍复云。巩府焚先刘府焚，乃独未毁玉篆文。帝姬去年悲已薨，家无藏甲犹守城。汇旁黄绳子女系，毋汙贼手此帝甥。两字岂知早刻印，甥兮甥兮国俱殉。藩封恨不二王曾，巷战嗟难二卿仅。巩固实惟巩永固，省文缪篆美无度。人之不亡帝左右，玉之不变神呵护。一双中有暗泪流，华池丰屋春暂留。主印乐安应并匣，几时南去在扬州。  

***集散木菴严侍读已买得巩忠烈公两玉印出观复为歌之***  

秦游橐金归岂多，急此巩误他人磨。昨为言之今已得，激昂使我成悲歌。我歌直为巩永固，我悲不独巩永固。茫茫天地忠义人，旧物流传孰如故？大江月照扬州城，中有乐安玉印明。明年君归携此行，两印百年犹在京。问何去去江南程，玉虽有字曾无声。愿君与购贵主印，后先漂转重合并。香檀作匣盖刻铭，志趣差同号与名。夫妇于人本不轻，况其家国关死生。  

***雪怀陈明经经业***  

乡人数南至，经岁问音书。对雪寒无藉，思君懒不如。秋堂新稻入，午枕浊醪余。生事双扉阖，从传与世疏。  

箧书长与借，手勘若相论。城拥湖风响，台明苑雪痕。饥鹰高不落，僵木湿犹翻。为报今朝事，微吟向寓园。  

故园当已雪，君定几篇诗。折竹声中得，煎茶味外思。吾人年岁遣，各自寂寥随。独有麻衣泪，都来两鬓丝。  

***紫柏山下留侯祠***  

祠屋近柴关，高峰西面环。犹传赤松子，相望定军山。事业兴衰际，英雄气数间。洞门七十二，惟有泄云还。  

***吴越武肃王祠***  

石镜山荒岁屡更，家王遗像肃朱甍。萧森锦树秋风色，帖妥涛江白日声。欧史世家难尽信，龙门年表有公评。顺天不独能存祀，犹仗临安作宋京。  

***三月五日先孺人生日痛成***  

笼翮思飞孰与哀，哺雏未反母先摧。茫茫纵使重霄彻，杳杳难将万古回。厨下米薪如手辨，堂前风雨莫花开。读书两字从头误，直悔男儿堕地来。  

***怀陈丈向中西安***  

来自芜城实后余，西江冲暑旋分袪。重骑代马坚冰滑，已出潼关落木初。世路逡巡泾渭水，古怀历录汉唐书。塞鸿信断秋还老，傥返乡园有定居。  

***宜亭新柳***  

宜春亭子面湖西，城上山光扫黛齐。飞翠恰霑东角柳，笼阴浑带北门堤。淡烟染杂浓浓露，双燕穿陪如梦难寻巷与坊，旧游半系故人肠。驱车欲去惊寒食，走马归来已夕阳。镜照未尝眉皱敛，泥沾曾不絮颠狂。净瓶只合皈无尽，洒作春空露水香。  

高拂楼台下蘸池，不论长短总成伊。如何密密疏疏影，绊惹千千万万丝。桃李蹊边愁独立，风流赏处倚天知。但令相送还相见，敢向人间恨别离。  

宝花仓口起东风，鸡唱星悬赋恼公。笛里关山今是泪，梢头明月本来空。一声玉折《凉州》怨，万里云阴杜宇红。归去伤心原有路，依然水驿绿烟中。  

二月月圆圆不能，千行雨湿湿难胜。终然衣袂飘何处，定有阑干拥上层。菀结微茫真可惜，朦胧隔断太无凭。比量摇落桓司马，如此春华百感增。  

亭名枨触悔今朝，目极伤春不自聊。岂意公家园里树，翻为贱子卷中骚。笺题惨绿关辛苦，门掩昏黄慰寂寥。半挂帘钩斜压影，一丸月上正吹箫。  

***长沙***  

天翠秋晖清复清，江山回合处开城。霸图实始周熊绎，骚怨空传汉贾生。岳麓寺头书拟读，湘潭驿口路催行。已闻早稻匙翻雪，只少银鳞鲙作羹。  

***清流关***  

广宁门外二千程，齐鲁河淮坦迤行。突据冈峦高垒险，全收吴楚大江横。南唐入宋沿州堞。西日回风度使旌。老我重题秣陵柳，不知犹似昔年情。  

***赵文敏公寄右之兄札墨迹***  

罗绮难胜俨惠临，疏行矮本尚传今。繇来玉马朝周客，未绝铜盘别汉心。燕市梦孤将尽夜，弁山春杳送回音。江南合遣人才访，不独王孙有故林。  

***渡浔阳江***  

抖擞衣襟马上尘，浔阳相见若为宾。江明楼堞无兵革，山落村墟少逸沦。晓日凉风青雀舫，郡曹小吏绿阳津。沙鸥欲下翩还起，惊怪相须似故人。  

***蒲州***  

缥缈薰风何处台，汾阴后土亦荒哉。维南太华三峰倚，自北黄河九曲来。鹳雀楼高春几劫，王官谷静瀑如雷。浦州合为潼关守，犄角方成用险才。  

***寇忠愍公祠***  

功业汾阳只等闲，嗟公忧国鬓双斑。君恩郁郁通天带，里社青青少华山。魏野有诗传北使，竹林遗庙向人间。靖康若主澶渊策，何至蒙尘遂不还。  

***检先孺人遗箧得载己亥康熙五十八年雪夜诗***  

识字识忠孝，疗贫难复难。儿时余橐叶，泪落忍重看。  

***宿黄坝***  

三更好梦难，万里新愁独。杜甫祠前江，薛涛井上竹。  

***赵佑***  

赵佑，字鹿泉，仁和人。乾隆壬申进士，官至左都御史。有《清献堂诗集》。  

***登石鼓山***  

廿四奇中第几峰，寻声远上翠芙蓉。谁能文字摹周籀，自有噌吰配石钟。晴日作雷闻隐隐，断厓过雨响淙淙。莫辞踏遍莓苔滑，残碣摩挲到下舂。  

***夜雨偶成***  

蚩尤声骄撼山动，压户黑云扃澒洞。布被忽生夜半寒，一雷惊破尘埃梦。如绳檐溜冲阶鸣，列缺过窗时一明。万条银竹喧未已，明日起看山涧平。  

***雨中下风门书所见***  

山居苦雨常怨咨，冒雨行山山转奇。始叹造物有真境，未从阅历那得知。朝辞雾窟下风门，高低冥迷白昼吞。曲崖通线近乍怖，飞涧争亹远已喧。积，千百奔洪相漰湱。耳駴目眩应接忙，尽若排帘或裂帛。逶迤渐及云路亭，一泉濆涌尤珑玲。牙排二拒束不得，卷作白点落空冥。有若灌顶散醍醐，又如千斛撒明珠。老龙喷雪张鳞甲，玉女翻盆碎唾壶。层层倒泻几寻丈，非瀑非槛无名状。不知其源在何许，磴危藓滑不可上。忆昨来时未经见，幻忽端因雨中见。此行颇觉快新获，崎岖历尽有余善。  

***谢墉***  

谢墉，字昆城，号金圃，又号东墅，嘉善人。乾隆壬申进士，改庶吉士，授编修，累官吏部侍郎，降编修。有《安雅堂诗钞》。  

***和覃溪池河驿***  

山县水不经，乃称池河驿。池河两邑界，通川湮前迹。日中市喧豗，负担度阡陌。蚩蚩聚圜阓，稍稍见居积。贸迁犹古风，菽粟及麻麦。交易无狙狯，司市平其直。居然唐魏风，我行所未历。饭罢陟冈岭，云气霁后赤。搜奇任卤莽，汲古成淫腋。明发珠龙桥，竟溯清流碧。索涂惭冥行，赖子得绳尺。欧苏不再生，与子数晨夕。  

***鲈鱼***  

岂为秋风乡思增，莼羹菰饭要同登。神仙便是逢元放，羁宦能无感季鹰。晓市波浮催膳鼎，秋江霜下贱渔罾。莫夸玉鲙金齑法，携酒苏公乐不胜。  

***卢文弨***  

卢文弨，字召弓，号檠斋，仁和人。乾隆壬申一甲三名进士，授编修，历官侍读学士，降六品京堂，有《矶渔诗稿》。  

***送莫又张栻之润州***  

新年初见黯离颜，杨柳才青未可攀。有客萍蓬还独泛，何人风雪最相关。寒冲凫雁春前水，梦到金焦望里山。我亦扁舟向东去，樯乌背发几时还。  

***赠卢苕园***  

寂寂扬雄宅，惟君数往还。交怜同臭味，贫有好容颜。疑义常从析，新诗更许删。闷来谁慰藉，真意最相关。  

***梁同书***  

梁同书，字元颜，号山舟，钱塘人。乾隆丁卯举人，壬申赐进士，改庶吉士，授编修，历官侍讲。重宴鹿鸣，加侍讲学士衔。有《频罗庵集》。  

***除夕***  

珍重长筵桦烛迟，闲情收拾付红丝。懒教夜半求如愿，笑看灯前拜阿宜。一辈晨昏莱子梦，两年兄弟杜陵诗。无多残腊堂堂去，又耐寒风著意吹。  

***人日同耦堂冲泉弟分韵得二萧***  

良辰何处撰逍遥，病后情怀特地饶。已觉轻寒催短腊，不愁微雨暗连朝。草堂赌饮聊三叶，梅信探春定几椒。取次閒街骑马出，试镫风里听饧箫。  

***题翟意圃听雪图***  

漠漠山四围，三径断行迹。中有拥褐者，默坐数龟息。寒风刮地来，洒窗声淅淅。林际老竹摧，檐端饥雀唧。万籁不起时，闻根逗微寂。此境静者知，吟怀冰雪涤。  

***题孙颐谷侍御柳阴勘书图遗照***  

乌府先生返涧阿，豸冠脱却头常科。柳阴一適在思误，风床卷轴如星罗。异哉短视江休复，著纸岩电光飞梭。经疾史恙辨豪发，笔针墨炙穷缺讹。政如养由射拟的，虮蚤大逾车轴轲。兰陵将军遭按剑，地下有口不敢诃。六书点画校尤细，单行夹注蚕头多。人间善本不易覯，插架手自编排过。曩者我友玉川子，永日兀兀丹铅磨。与君往复或辨难，一句一义纷缕覼。抱经仙去久宿草，君亦身世催义娥。独我不学愧视肉，炳烛无几头空皤。不堪重过勘书处，老柳飒拉吹庭柯。披图坐对三叹息，树犹如此人柰何。  

***鞠恺***  

鞠恺，字廷和，号梧圃，山东海阳人。乾隆壬申进士，改庶吉士，授编修。  

***酬纪心斋游平氏园林见怀之作***  

良朋胜地足句留，何事临风动远愁。池涨半篙初过雨，井飘一叶早惊秋。青山碧树多离索，白露苍葭旧溯游。千里乡关暮云隔，劝君休上仲宣楼。  

***张模***  

张模，字元礼，号晴溪，宛平人。乾隆壬申进士，改庶吉士，历官吏部郎中。有《贯经堂诗钞》。  

***临湘道中***  

凌晨登古驿，环抱万山中。竹影碎残月，松花落晓风。奇峰平地拔，碧涧小桥通。今日临湘道，云鬟迥不同。  

***博明***  

博明，字希哲，号晰斋，满洲旗人。乾隆壬申进士，改庶吉士，授编修，历官云南迤西道，降兵部员外郎。有《晰斋诗》。  

***和孙笠山秀才忆燕诗***  

采莲肠断木兰舟，寂寞乌衣细语留。水驿残阳何处梦，旧巢新垒总成愁。梁空故国三千里，帘卷西风十二楼。此日萧斋重惆怅，浴蚕天气话重游。  

***山谷祠***  

宜州谑谶竟非讹，墓道荒城宿草多。一代党人悲孟博，中天诗派并东坡。空堂岁晚陈鸡黍，古屋秋深挂薜萝。二十四家谁续订，南诹宗嗣近如何。  

***顾光旭***  

顾光旭，字华阳，号晴沙，无锡人。乾隆壬申进士，由户部主事历官甘肃甘凉道，署四川按察使。有《响泉集》。  

***夜发井陉***  

北斗错落南斗横，出门骑马鸡初鸣。残月倒衔太行尾，朔风忽作胡笳声。我行西出井陉口，气酣拔剑凌幽并。东方半明犹未明，仰见废垒高峥嵘。英雄成败讵足论，韩信去后休谈兵。上倚巉岩下深泽，背水之战非上策。左车奇计果见用，十万雄师竟谁惜。古今形势未必同，俯仰沧桑已陈迹。攒青叠翠一千尺，山鸟山花送行客。黄云黯黯寒压关，涧道阴阴水激石。水溅溅，石齿齿，颇牧何人思将士？挂刀夜起行朔方，功成竭帝明光里。  

***中卫道中口占***  

嶂叠峰攒未可攀，清时犹戍胜金关。唐宗宋代干戈里，此地何人饱看山。  

叱叱柴车黄犊轻，阴阴白屋爨烟生。谁知今日云中守，却听江南打麦声。  

***送伍尉***  

边城二月河冰开，千里万里春风来。春风吹面雪如掌，忽闻冻雨洒窗响。念君当上古输台，令我临风发遐想。昔人征战今人耕，剑河饮马雪海行。轮台城头汉月白，走马川边一川石。石应烂尽月常明，来照霜前夜行客。贺兰山树青未青，送行多向十里亭。男儿投笔封万户，莫言此去常辛苦。美人帐下昼弹筝，大将营中夜挝鼓。只道儒冠能误人，却将毛颖自随身。呼儿牵过大宛马，骑出阳关不见尘。  

***五原***  

霜落五原树，边城朔吹哀。乱泉随地出，孤鸟向人来。汉节萧关道，唐宗灵武台。山川自莽苍，立马一徘徊。  

***次韵王观察望雪山***  

祁连山上千年雪，兵气销时玉色新。落日单于收战马，西风汉使议和亲。试吹羌笛头应白，欲寄寒衣信未真。争羡边庭班定远，归来万里送车辚。  

***嘉州舟行至渝***  

纤月上青衣，迢迢春水肥。如何万里道，不借一帆归。夜静鱼龙卧，沙平雁惊飞。半江星斗外，疑是旧渔矶。  

***书生***  

书生岂必便鞍马，上将何妨解佩刀。汉高犒师忧灞上，屈瑕举趾狃蒲骚。千金裘敝吾将老，两石弓开客自豪。擒纵应须筹策定，莫烦西顾圣心劳。  

***夕次郫县和画壮***  

万马今归凯，前宵雨洗兵。花开石犀浦，月上杜鹃城。飞盖村笳动，疏林骑火明。艰难经五载，郫酒为君倾。  

***宿伏虎寺***  

山僧伏虎后，无虎亦无僧。古雪看人迹，明星是佛镫。乌呼千涧月，猿啸万年藤。一榻峨峰下，心知最上乘。  

***长老坪***  

我行绕山腰，不复睹山足。我行陟山脊，又不见山腹。故知天下奇，了不形起伏。古台倚轩辕，阴洞閟鬼谷。长老尔何人，青眉坐垂目。冥以化诸有，破冻满寒绿。灏灏鸣细泉，森森抽短竹。行客断糗粮，煮雪佐茶粥。上睇迷濛中，层岭蔽阳复。只恐芒鞋穿，将投长老宿。  

***华严中顶***  

五步一留连，十步一错愕。及来造兹顶，聊憩华严阁。下俯群岭趋，岭翠纷上薄。阑干凌万仞，石海波浪作。波远天四空，骋望极寥廓。水画嘉阳田，云抹成都郭。晴霞亘如练，千里气参错。顾兹本非顶，虚中无倚著。乃知大峨心，万象此开拓。  

***忠州禹庙***  

涂山万古郁苕峣，禹庙临江更系桡。殿上鼓钟三峡动，夜来风雨百灵朝。天开黑水澄秋霁，云起黄龙卷暮潮。自锡玄圭崇黻冕，空岩竹柏和《萧韶》。  

***高唐观***  

朝云暮雨自高唐，宋玉微辞讽楚襄。岂谓骚人真弟子，祇将词赋媚君王。千秋文藻归残梦，八月天河落晓霜。惆怅荒台寻不得，郢门烟树郁苍苍。  

***观严中允昇平嘉宴诗记恭赋***  

圣祖天纵神武姿，兴文偃武开康熙。六合清照中天曦，要荒侯甸绥蛮夷。秦蜀闽粤烟鞭箠，滇南万里飞红旗。二十年冬奏班师，明年上元放夜期。帝曰臣民共乐之，乃命张宴庆允釐。内廷臣英臣士奇，传旨预宴诸臣知。泰交有道式燕斯，君臣相悦古所宜。乾清宫启双蟠螭，诸臣就列月上时。此时上下万炬施，陛立双柱辉龙彨。历陛升阶自玉墀，文石栏楯光陆离。鳌山海市悬玻璃，山川人物相逶迤。云英错采罗神芝，诸臣上寿称介禧。虞廷乐作趋后夔，虎拜稽首凤来仪。天浆下赐金屈卮，酒行以次光风吹。《阳春》一曲声正迟，笑言无禁荷圣慈。内奏《云门》协《咸池》，须臾机转鳌山驰。风樯阵马旋相随，盘盘彩树何纷披。更起献酬啜醇醨，工歌既醉再拜辞。未须问夜如何其，月满太液流轻飔。鹓序鹄立莲漏移，雪残鳷鹊皆融怡。俄传天语出殿帷，纪此嘉宴须鸿词。汉家故事《柏梁》诗，诘朝珥笔看撚髭。赓飏无事刻烛为，此诗首出圣藻垂。诸臣分行笔下摛，臣荃楷书付劂剞。御制序文诏来兹，绳孙拜赐奉恩私。传家重宝杂鼐鼒，自记简末字若丝。文学侍从臣职司，圣敬日跻日孜孜。诚正而后修齐治，海宇乐业无疮痍。蚩尤不足劳轩羲，吾观此记重有思。拓本所赐恨未窥，鼎湖弓剑难攀追。古先哲王奚所持，惟与甿庶同安危。君者中心臣四肢，股肱以惰万事堕。崇阶厚禄深倚毗，笙簧酒醴非娱嬉。汉武侈大穷边陲，文武欲尽民凋疲。未调玉烛炫五枝，青史垂戒后世嗤。帝心借鉴神肃祇，和气翔洽福所绥。古云树德莫如滋，训典所载不吾欺。巍巍荡荡昇平基，上追《雅》《颂》夫何疑。  

***平圣台***  

平圣台，字瑶海，号确斋，浙江山阴人。乾隆甲戌进士，改庶吉士，历官广州同知。  

***枯槎***  

蝶茧蜂窠驳藓纹，几年珍重避樵斤。婆娑寒梦三分月，将护春阴一段云。喜得菌芝称瑞物，曾从牛女证遗闻。主人涤笔金茎露，不比东阳殷仲文。  

***周天度***  

周天度，字让谷，一字西隒，号心罗，钱塘人。乾隆壬申进士，历官许州知州。有《十诵斋集》。  

***题金闻石天山揽辔图***  

丈夫贵壮游，讬意务开济。闯门讵事宜，纡筹当远谛。与君同乡友，结交始燕蓟。片言金石固，情好逾兄弟。尤轸用世心，六合一平睇。余本凡庸质，因君日摩厉。困顿走塞垣，君远更数递。雄疆绥远城，皇舆职方系。是地汉瓯脱，元封首除薙。旋踵遗育蕃，乌桓错白题。石槐辟王庭，猗大飨帝。歠仇水深黑，盛乐宫崇丽。一从六镇设，怀朔屹屏蔽。人民乐清宴，毛物竞般裔。正光水德衰，沈沦入荒翳。倔强兜牟族，狂忍恣刲劙。穹苍厌昏德，五日照妖沴。豪椎铁山碎，力夺金人祭。单于设都护，受降奉盟誓。巨憝起幽陵，荒服咸反噬。自此外声教，隔绝终唐世。阻午部族昌，遥辇霸图继。鸣室韦逐，横戈属珊锐。稽古制郡县，南面华风莅。丰州及净州，表里山河势。金元代更易，沿革事无替。糺军隶招讨，群牧准前例。维昔胜国中，义轮霾雰曀。板升一以筑，宣云重颠癠。所幸杀运终，女戎生燕嬖。表饵縻金缯，墉言贮婉嫕。臲卼四十秋，疆场日睥睨。桓桓我文祖，西略六师逮。宏基恢漠南，毳服走徒隶。经今又百年，山高水清厉。书生挟策至，幕府富雄制。寒泉九十九，吊古足流滞。矾绢写作图，纪胜拟书契。别来三改岁，相逢河淮澨。维舟一夕共，去住两迢递。三亭慎迟留，行矣吾继逝。  

***立春日大雪有雷电雹次日大雪雷雹越十日又大雪尺余奇寒纪事***  

惟王首载春，岁行摄提格。青籥启蛰房，万物未甲坼。长衔竞腰鼓，临望纪元夕。土牛送滕六，忽与谢仙迫。同云幂四维，急羽飞六翮。乍如珠跳瓦，俄看迳曳帛。阳冰鼓阴火，殷动顿旁魄。苏苏或遂泥，索索更来虩。严风吹樛枝，照耀雀锡白。旅人叹龟手，重纩齿余齰。吾闻古洪都，方舆称水泽。其地濒江湖，其俗便絺绤。长虞炎精炽，无虑玄冥赫。何渠积淹旬，黍律骄不易。踆乌蹲寒号，顾菟伏猬磔。得无载籍诞。或者司历失。昨宵气加凛，飞惨又骚驿。夜漏咽层冰，晓色射窗隙。龙战警百万，鹤语动寻尺。上天岂无意，史氏慎取索。竹歌哀黄台，鹅池拉蔡栅。况今蓬婆外，壮士犹负戟。谁欤薛孤延，敢告庄青翟。纪异咄咄词，放管落枣核。  

***辛酉上元前二日同友人联骑登张家口讲市台盖故明王襄毅诸公款***  

***奄旦处也时朔雪被野人马衣裘满目寒色怅然兴感作怀古四篇***  

危谯猎猎戍旗风，川谷坡陀极望中。雁翅接天排粉堞，马蹄穿雪乱冰发。屯闲龙虎牙璋静，泺散鸳鸯玉帐空。朔气宵来凝厚地，同云直压大青东。  

榆木龙举罢远行，天教此地作长城。百年草草筹边策，烈戍荒荒按伏兵。北去黄云垂大漠，南来白日澹神京。平生不信东杨略，阳武谋成劝息征。  

蒲坂经营迹已陈，诏恩三锡见何频。四楼高下同瓯脱，六厩腾骧尽护真。纵使红颜驻青鬓，难将白水誓黄巾。定陵往事销沈久，誉毁无端一怆神。  

宁城川出旧兴和，冻合浑流水不波。禾黍被郊前代仅，旃裘入塞近来多。名王自醉留犁酒，大将休夸《敕勒歌》。独上高台重回首，兴亡无际奈愁何。  

***礼金地藏塔用王文成宿化城寺韵***  

翠微环列晓岚深，千丈浮埃迥不侵。南纪江山呈履舄，中天云日异晴阴。香台卓影疑无地，花雨飘空别有林。灵迹几经收拾到，抽毫虚费短长吟。  

帝网高悬法界中，万峰插笏尽来同。仙人自葬玲珑骨，龙女长依缥缈宫。金刹镫摇华藏月，石田香护贝多风。采真莫问来时路，回首从教百虑空。  

***胡德琳***  

***胡德琳，字书巢，临桂人。乾隆壬申进士，历官简州知州。有《碧腴斋诗存》***  

***泊瀑布塘***  

维舟向古塘，晚唱回柔橹。渔火一江星，瀑声终夜雨。  

***过豫让桥***  

知己由来异感恩，此心难与众人论。野桥呜咽闻流水，疑有当年国士魂。  

***七夕前一日商雨亭邀同友人游七星岩***  

朝游栖霞岩，午过栖霞寺。寺古风泠泠，松篁起清吹。拾级登空亭，凉雨随客至。老僧能敬客，椒荈相妩媚。久坐山雨歇，衣襟湿寒翠。听月期良宵，呼云与同睡。  

***卧佛岩***  

千尺高岩瀑布流，振衣五月讶深秋。莫言此子津梁倦，卧听沧江日夜流。  

***宦儒章***  

宦儒章，字含光，遵义人。乾隆壬申进士，历官桂阳知州。  

***客至***  

素心人忽来，开樽芳园坐。花开香自生，禽言意如贺。三春此佳日，驰如白驹过。消息君谅知，重觞勿嫌大。  

***萧榕年***  

萧榕年，字霞村，福山人。乾隆壬申进士，官连州知州。有《裕昆堂诗集》。  

***雨后宿德州***  

霁色明遥堞，停车欲暮天。虹收千树雨，月破一溪烟。帆影斜侵岸，笛声清在船。津亭寻旧馆，回首几经年。  

***万廷兰***  

万廷兰，字芝堂，号梅皋，南昌人。乾隆壬申进士，官知县。有《计树园诗存》。  

***望长城***  

雨过暮烟青，风劲白草折。山势插天高，墙垣争嵲。兹事始始皇，作计毋乃拙。延袤数千里，伤心民力竭。累累死边城，白骨耀晴雪。九载鼎遂迁，徒为后王设。有道四夷宾，胡为自阢隉。至今城下魂，哭向秦时月。  

***不寐***  

漫漫长夜寂，不寝听江流。独有三更月，能生万里愁。岸邻鸡报曙，霜冷雁飞秋。何处吹螺近，残更起戍楼。  

***王曰赓***  

王曰赓，字绍南，号槐亭，临淄人。乾隆壬申进士，官兴安知县。有《茂荆堂诗》。  

***信阳***  

信阳风物似南州，涧底清泉次第流。低处稻田高处麦，松篁阴里饭耕牛。  

***武胜关***  

鸟道迂回武胜关，篮舆欹仄马蹒跚。行来略似襃斜路，半面悬崖半面山。  

沈作霖，字雨苍，号榆村，归安人。乾隆壬申进士，官平南知县。  

***过百花洲***  

谁移岩壑入江城，石径参差水木清。荷背罥珠留雨意，松梢偃盖纳秋声。宾朋时复传觞咏，花鸟犹然解送迎。遁迹偏容高隐者，至今废圃忆云卿。  

***李蕴芳***  

李蕴芳，字湘洲，武威人。乾隆壬申进士，官石城知县。有《醉雪庵遗草》。  

***放漏舟滩入七里濑***  

岩溜蓄清响，樵风振林樾。挽棹沿洄溪，冈峦瓦错硉。白石激幽濑，苍崖露峭骨。天宇回生光，日华翻勃窣。漩洑曲埼通，周鉴穷检括。硖高秋气鲜，交疏锦绮缀。蔓藻澹芳流，粼粼漱玉活。澄渊理不违，得趣兴超忽。侧闻羊裘翁，高卧掔江月。  

***灵溪泛看月至广信***  

云净天高气肃清，青枫渔火光冥冥。放舟遥傍曲溪行，万里江空孤月明。一重一掩东陵树，凄凄正对开舲处。夜深浪静声不闻，独掔瑶华吸风露。  

***夜泊衢州***  

水木肃清夜，江空人独行。渔镫穿苇乱，山月落船明。角动严城闭，滩回宿鸟鸣。秋风琴鹤里，仿佛听遗声。  

***夜抵丹阳***  

天空迟暮色，烛小掩余辉。村杵犬虚吠，野田萤乱飞。孤光生水阁，残月上江扉。犹有风潭外，渔人守钓矶。  

***广陵寄兴***  

画阁珠帘隐暮霞，江南江北此繁华。心伤词客《芜城赋》，坐引清光浣女纱。楼外有谁歌《水调》，人间无种补琼花。薰风烟月家家醉，啼彻官桥万树鸦。  

***闻笛***  

玉笥洲边月影微，清音何处破烟霏。欲摧山石疑蛟语，忽落江风见鹤飞。叶响枫林兼断续，霜明渔火乍依稀。离思此日论飘泊，辛苦南征不得归。  

***董元度***  

董元度，字寄庐，号曲江，平原人。乾隆壬申进士，官东昌教授。有《旧雨草堂集》。  

***冬杪太史王丈西园先生暨之岩侍御绍衣翼子两同年邀同李云卜先生虞典孝廉游陶然亭***  

澹日冷平皋，寒林倚荒圃。招邀上孤亭，不记春前路。忆昨早春游，晞阳媚烟树。冰开新水融，芦长才如箸。隔林红杏花，啼莺不知处。日月曾几何，苍凉失其故。一年京雒中，十丈迷尘雾。何期心眼开，噩梦如初寤。高坐敞虚窗，廓然成野趣。庾公兴不浅，少长惬情愫。逝景不可追，兹游良不误。  

***夜雨读朱太史次筠李上舍蟠木联句见示诗慨然感赋***  

屋漏夜淙淙，新旧雨相续。短檠伴深更，嗒然同槁木。何来石鼎诗，忽忽动心目。掩卷几沈吟，车轮转肠毂。束发入名场，章句耻碌碌。希登作者堂，大雅继芳躅。麻中可直蓬，他山可攻玉。出谷鸟嘤鸣，友声应林麓。车笠订鸡盟，上下云龙逐。琴台有朱君，矫矫云中鹄。陇西佳公子，温温荆山璞。先后结同心，气味芝兰郁。吾乡名士多，山川倍清淑。佛慧数峰青，明湖半城绿。俯槛听鸣泉，蜡屐访修竹。互答以行歌，夜阑更秉烛。白云罢吟坛，慷慨思重筑。聚散十年间，萍飘不相属。强踏京华尘，抗颜还走俗。蒙头雪千丝，堆胸愁百斛。依然一故吾，天高渐跼促。繄我同袍友，华藻振新沐。或登瀛洲侣，然藜校天禄。或鼓成均箧，槐市扇芬馥。联床感离群，古道交相勖。示我索和章，百感互相触。回首忆同游，落落棋布局。云散而风流，胜会讵可复。况我本散人，底事自羁足。风雨搅中宵，旧梦萦心曲。渔洋曾有言，成句吾能读。冷落鹊山湖，几人为令仆。  

***送同年孔芷堂农部奉使秦中***  

闻道风清瀚海头，轺车直向古凉州。重臣分陕新开府，星使筹边独倚楼。日射华峰莲幕晓，月明沙碛玉门秋。知君奏捷长杨日，鲁国儒生万户侯。  

***假后寄故园兄弟***  

吾庐回首白云深，马颊河干有杜林。寸草频年霜露感，尺书远道弟兄心。对床夜雨怀坡颍，策杖名山负向禽。补被一肩书数卷，漫从车笠较升沈。  

***黄达***  

黄达，字上之，江南华亭人。乾隆壬申进士，官淮安教授。有《一楼集》。  

***秦山望海歌***  

祖龙雄心控八极，车辙欲穷神禹迹。驱山直到海东头，千载犹传驰道直。一卷矗立张溪滨，登临咤叱惊鬼神。阿房已烬陵隧毁，至今山姓犹称秦。我来正值秋风发，万里沧波坐超忽。扶桑若木望依稀，鳌掷鲸呿纷出没。古今何事无变迁，几回海水成桑田。高三过五竟安在，惟有寒潮去复还。  

***书文信国集后***  

泣闻哀诏度湖阴，空振军门战鼓音。王气已从南海没，累臣漫对北风吟。出师慷慨隆中略，击楫飞腾江上心。一同木终难支大厦，厓山遗恨至今深。  

***赵嘏宅***  

才名继起已千春，还说枚皋宅畔邻。我向秋风闻弄笛，不知谁是倚楼人。  

***王宸佶***  

王宸佶，字吉人，号端谷，山东新城人。乾隆壬申进士，官莱州教授。有《端谷诗草》。  

***乔村雨霁***  

夜雨新晴后，千山翠欲流。鸠呼深树里，潮落断桥头。风定鱼浮水，烟消人倚楼。耕夫各欢忭，四野发清讴。  

***于豹文***  

于豹文，字虹亭，天津人。乾隆壬申进士。有《南冈诗草》。  

***感怀***  

四十年来事，凄然暮雨中。飞腾惭去鸟，萧瑟近衰翁。敢谓诗书误，羞云篆刻工。寥寥千载上，此意竟谁同。  

***闭门***  

闭门不羡鹤书频，鱼鸟闲同万物春。小草曾嗤谢安石，《大招》无奈楚灵均。江湖廓庙谁高下，白发黄金有故新。却笑折腰彭泽宰，归来始号葛天民。  

***小园漫兴***  

赋忆兰成百感生，曩来踪迹总营营。晚菘早韭寻常味，椎髻蓬头自在行。素业河边惟半亩，故人天上有双旌。闭门幸谢尘中客，二仲频来犬不惊。  

***阮葵生***  

阮葵生，字安甫，又字宝诚，号山，江南山阳人。乾隆壬申举人，由内阁中书官至刑部侍郎，有《七录斋集》。  

***野寺***  

禅扉半掩夕阳中，林外香风动塔钟。行遍空阶人不见，一声清磬落孤松。  

***千尺雪***  

入门千竿万竿竹，森森萧萧戛寒玉。下有清流澄以深，坐令六月忘炎熇。粉兰一带绕溪边，翠草千丛绣山足。亭台四面无正向，高下总随山势曲。鸣泉万派落峰顶，波波折折漾文縠。接筒分引注满池，池前一片波光渌。我过曲径走禅房，拄杖山头穷远目。凉风飕飕吹我衫，秋林万树如新沐。遥闻天际落涛声，虬松万丈攒苍绿。有时天香云外飘，悠悠鼻观接芳馥。胜地岂独奔湍奇，移步皆堪作画读。溪山信美非吾乡，登临那得蘧庐宿。徒令游兴成句留，何日一茅来卜筑。  

***题齐息轩宗伯云起石谱用东坡石鼓歌韵***  

三月既望日在丑，入山独访杜陵叟。执经愿逐彭戴游，登门忽作籍湜走。贱子半生俗生骨，先生一见笑开口。相将促膝话后前，细数离悰自别后。手出珣玗累有千，目眯点画忘其九。或如支离五粒松，或如臃肿十围柳。宛委或如夏后碑，破碎或如亚父斗。自谓青山云荡胸，不羡黄金印系肘。抉拾如从沙拣金，搜剔如妨苗乱莠。苔花千载绣山灵，松岭三年契石友。小技宁夸虫蚀书，壮夫耻效虎初孛殳。几疑入水呈龙龟，不须破壁搜蝌蚪。天铲龂龂属巨灵，怪事咄咄惊耆耇。先生生本具慧眼，往往云砂随指嗾。每逢出岫垂车轮，便教蜡屐携尊卣。凝眸高瞩向烟霄，回睨旁观尽朦瞍。乍看千叶散芙蓉，倏飘一发悬岣嵝。寻踪直上峰顶高，凿险终镵石皮厚。金翘破处露累累，鸿宝携来读某某。兹事从来想绝无，闻言那不惊顿有。传观一似鱼得珠，狂喜争同囚脱杻。世上儿曹尽叶龙，近今书手同瓦狗。真儒居处亦精灵，天文隐现信非偶。新语传闻十二州，好诗裒集三千首。南宫之袖不胜藏，青田之根急须掊。会向严陵去趣书，莫教豪客来争取。才劣谁怜觅句难，诗成莫涤多生垢。摩挲空作三宿恋，惆怅难为期月守。稽留山阁知缘深，坐对春风惭学朽。何时负笈归天台，日餐云母杖灵寿。  

***吊于忠肃公墓***  

甲光鳞鳞白日惨，土木之变人丧胆。举朝缩颈占天星，力排众议公独敢。根本一动大势去，言南迁者吾当斩。此是乾坤何等时，安危乃以一身支。威行片纸出军府，千里万里风霆驰。摧残大敌定社稷，金瓯无缺天子归。天子归来群小昵，亨等意耳辨奚益。不惜身随天柱倾，自有奇勋贯金石。呜呼，先知其柱，朕心怜其忠，崇祠嶪嶪铭旌功。祇今穹碑蚀残龙凤字，犹来披榛剥藓寻幽宫帝。三台山下悲风起，翁仲无言石麟峙。回首栖霞一样冤，湖南湖北风烟昏。  

***淀河杂咏***  

摺叠蒲帆扇扇排，往来曾不踏青鞋。蛤田虾渚都相似，杨柳荷花误亦佳。  

栲栳园西夕照黄，菰蒲烟水望迷茫。草桥关口虹堤亘，赢得儿童拜六郎。  

水宿沙眠乐有余，渔郎生小习舟居。鸣榔跳版沿陂岸，走却琴高赤鲤鱼。  

***冯廷丞***  

冯廷丞，字均弼，号康斋，代州人。乾隆壬申举人，历官湖北按察使。有《敬学堂诗钞》。  

***秋日登陶然亭***  

葭菼荒荒水四围，阑干独倚对斜晖。塞云度雁遥天阔，老树吟风乱叶飞，几日故人同载酒，祇今时节屡更衣。菊花正好情怀懒，为怅登临旧侣稀。  

***万友正***  

万友正，字端友，号虚舫，阿迷人。乾隆壬申举人，官青神知县。有《汗漫集》。  

***夜泊吴江***  

棹倚水云外，秋生淡霭中。廉纤篷断雨，舶趠雁回风。鱼浦明村火，芦花隐钓翁。客怀愁不寐，江岸听吟虫。  

***周大枢***  

周大枢，字元林，号园牧，浙江山阴人。乾隆丙辰举博学鸿词。壬申举人，官平湖教谕。有《存吾春轩诗钞》。  

***汉宣帝行镫铜槃歌***  

周秦以前不易得，博古争求汉时物。行镫无檠制河东，上有啬夫名字勒。曾孙才类武帝雄，独以赏罚综群釭工。黄龙五凤作年纪，生平好尚将毋同。夜向甘泉祠太乙，羽盖芝旗拂云出。铜衔烛耀天衢，影落星河上白日。一自黄貂易黑貂，诸陵松柏风萧萧。此镫流落亦何惜，玉碗犹闻出市朝。土花分紫波分绿，更阅千年如电速。弃掷云泥两不知，高岸人间几成谷。翰林先生癖嗜古，入肆殷勤赎五羖。归来著手日摩挲，爱剧红肌十五女。一曲雕龙感慨生，转令旧事忆西京。铜槃只是无言语，何限千秋万古情。  

***海云歌***  

吾闻海上三神仙，曾城十二虚无间。巨鳌赑屃顽申秃，乘风徙去乘潮还。秦皇汉武无仙骨，不见金银耀宫阙。定识徐栾非浪言，真有蓬壶浮硉矹。东牟秋晚碧宇澄，阳乌浴翼投沧溟。浮云一朵起天际，绵邈千里连苍青。奇峰复岭倏腾掷，五岳真形变顷刻。赤城霞标建高紫，匡君瀑布垂修白。卧对真如宗少文，琴响泠冷动四壁。忽从浮槎弱水西，丹邱缥缈望丹梯。栖台百座林端出，鸾鹄千群烟际迷。拍肩把袂飞仙人，毵{沙毛}羽服青霞裙。呼之欲下不肯下，笑我裋褐身贱贫。我宁住世趋埃尘，略欲识字窥皇坟。但作顽仙何足珍，上界官府还纷纷。亦有赤砂与白鹄，行人牛马车轮囷。若烟非烟缦五色，窈窕锦绣开青旻。信知造化弄奇诡，不独珠宫幻蜃市。我作长歌歌海云，萧萧声卷秋风起。  

***雨夜***  

雨后江村路，新泥屐齿加。夕阳明晚稻，秋水倒疏花。碧岫披云出，红楼带树斜。渺然成独立，归咏后栖鸦。  

***春夜听雨***  

东风吹不断，疏响入潇潇。酒醒镫初晕，人来梦未遥。散春连远陌，润物到枯条。他日添新涨，留痕绿未消。  

***寄家让谷古北口***  

怅望长城万里强，地形人意两苍茫。新诗悲壮横孤角，古垒峥嵘吊夕阳。散牧千蹄边草白，射雕几片阵云黄。书生弱翰功名晚，不及军中有蹶张。  

***偕胡西垞稚威读书石林禅房张尔康赵韫山各以诗寄次韵奉寄***  

不妨丈室共谈禅，懒读《南华》第一篇。成佛未甘居谢后，论文那得在卢前。听钟野寺千山里，打桨寒塘万柳边。浮世积埃安可问，此生木榻会须穿。  

***周震荣***  

周震荣，字青在，号筤谷，嘉善人。乾隆壬申举人，历官直隶永定河南岸同知。有《筤谷诗稿》。  

***吴越王舍利塔***  

凤凰山前万松岭，碧波云鹤空遗亭。表忠观但存二石，金涂塔况余千龄。深宫五夜范金土，西域如来留影形。白莲迹古僧难问，白石斋头诗可听。家山梦远桐乡好，雅事人传翠墨灵。坐想临安千载上，笃生异人五季丁。弩却胥涛楼叠雪，衙排石筍山围青。万姓依王王佞佛，佛身千亿千穹冥。蜀汉同时纷割据，触蛮一角悲磷萤。丛丛谁衣山头锦，戚戚终怜牛角鼮。翠钿紫陌春花辇，私第黄金海物瓶。还乡唱罢王孙去，保叔崔峨月入棂。乌井荒祠遗老拜，北邙宿草东风醒。君去更寻握发殿，苍苔败瓦，或有功臣型。  

***题黄小松吴宝鼎砖拓本***  

宁饮建业水，不食武昌鱼。武昌材瓦以朽腐，太初宫畔昭明居。昭明楼阁高千丈，不作卑宫神禹想。尔时陶尽公卿，此日遗文搜{山康}崀。黄金斑斓车耳失，小篆犹存一十一。遥知鼛鼓偏荒村，木梯浮江非所恤。苍苔碧藓吹东风，烧砖比玉坚相同。紫盖黄旗俱寂寞，荒凉铜雀大河东。铜雀之研几春秋，此砖幸未经雕锼。江南春归花草稠，共醉田间聊以支吾头。  

***庄肇奎***  

庄肇奎，字星堂，号胥园，秀水人。乾隆癸酉举人，历官广东布政使。有《胥园诗钞》。  

***无题***  

更有何人不断魂，春风如梦了无痕。瘴云粉黛凋金齿，塞草琵琶度玉门。禁漏星移穷碧落，沙磷雨湿哭黄昏。舞衣歌板飘零尽，羞说明妃自有村。  

采葑下体忽遗捐，弃妇情同玉石坚。葵未死心终向日，鸿虽断影不离天。秋风纨扇浑闲事，人面桃花已往年。傥许为容理膏沐，犹能巧笑受君怜。  

***次韵陈莼涘同人招饮鉴远楼***  

一发中原夕照斜，青山何处是吾家。倚楼有客吹羌笛，杨柳边声怨落花。  

一水西流万仞山，乱鸿风急野凫闲。天应有尽愁无尽，故垒春寒燕未还。  

## ●卷八十二

***翁方刚***  

翁方刚，字正三，号覃溪，大兴人。乾隆壬申进士，改庶吉士，授编修，历官内阅学士，降鸿胪寺卿。重宴鹿鸣，赐三品衔，重宴琼林，赐二品衔。有《复初斋集》。  

***蕴山以近诗寄惠州舟中点定漫书纸尾***  

此事辟如作画然，得意乃在笔墨先。龙晴一点却飞去，金针欲渡何由缘。道子之笔项容墨，尚闻洪谷讥其专。象外虽云得摩诘，设色何必非龙眠。吾观营邱华原辈，胸中本有全山川。层峦叠嶂架楼阁，野桥细路分水泉。天然远近与向背，依约脉络相蝉联。然后淡浓视意到，变化开阖非言诠。此须多识多阅历，目存心鉴日复年。位置乃能一一合，孰为粉墨黄朱铅。洎乎神来气来候，但见一片成云烟。向来所取尽糟粕，或进于道通于禅。裹粮方能办远適，求鱼且莫思忘筌。不到解衣盘礴臝，敢希神妙秋毫巅。谢生新诗录寄我，正值惠州初放船。短篷晴日为点定，罗浮日日横几前。偶因即自悟妙理，再书纸尾词牵连。生如问我何处得，得自远麓空江边。  

***阅江楼歌***  

昆仑一脉来夜郎，东流直下万里长。包络滇黔汇交桂，中乃混一漓与湘。浔梧百折到南海，全入牂牁归大洋。端州城外石矶石，屹此四瞰为遮防。三面皆山一面水，水又襟带山之旁。初看七岩排北牖，金天逦迤腾光芒。诸峰渐西势渐阔，远如两扇枨闑张。一丝袅袅下天际，纡徐浩淼趋中央。忽然斗起跑空立，一门万马争奋骧。强弓迅矢发不及，白浪倒射苍崖苍。束以孤亭受以峡，峡三十里皆羚羊。建瓴屋下复有屋，崧台址本层层方。因台拓扉俯峡底，不知更几千丈强。大湘小湘出帆背，顶湖沥湖穿石梁。龙湫又吐诸瀑下，峡口急斗声礌硠。千岩树逼水关绿，万壑风溅山窗凉。自此南江北江合，滔滔浩浩仍悠扬。百里千里注海去，复接横浦浈含洭。斜阳极天逆远翠，顷刻四壁皆江光。云岚咫尺在几席，大书磨墨神苍茫。  

***铜马篇示冯生***  

我来岭西访铜柱，怀古一赋《铜马篇》。摩挲铜鼓况已屡，有若手量铜马然。忆昔伏波下交趾，骆越鼓正鸣阗阗。闻声岂独思将帅，揽辔万里秋风前。平生阅马千万匹，老眼默识形神全。想像骅骝立突兀，斑驳霞雪生云烟。空际嘶闻或风雨，意中蹄阔无山川。遂空万古凡马相，一借三尺铜精传。诏书特置宣德殿，太仆黄门几曾见。夜半房星忽下流，铜龙掠影如飞电。谁识来从鸢跕乡，却教作式龙楼院。武皇旧立金马门，渥洼天厩如云屯。当时枉费往西使，似尔才空冀北群。须信骊黄牝牡外，别有倜傥权奇存。买骨谁能悬揣度，按图更要勤求索。定视蹄高鬛尾垂，不烦锦辔黄金络。天机一片铸尔成，为尔暑寒燥湿无变更，就我模范腾光晶。世间岂少九方皋与东门京，漫说骐驎地上行。  

雷州道中读道园学古录忆甲申冬曾读于此用录中韵作诗寄萚石蕴山。  

***未窥其旨也爰为改作时丁亥七月二十四日***  

公撰南州仿中州，何啻宝书述左丘。惜哉仅传石问答，空此妙语临芳洲。南渡而后文渐敝，销金锅内米淅矛。程学盛南苏学北，各主一二难兼收。是时江表余前修，那无奇字扬付侯。百年文献天半壁，孰与索隐还阐幽。大都文儒富馆阁，亦有殷士将羊牛。内府图书谁复识，宰相世系或可求。在朝在野都一集，风雅可当元春秋。所以自负汉庭吏，不肯毫末铅粉留。惜墨几无一字著，岂碍万丈光芒流。曲折渟蓄皆有故，彼夸多者真浮游。杨范揭辈藻已弱，对此疑古彝鼎舟。温研一过又三载，轺边海月凉悬钩。  

***秋晚重游雷州西湖兼怀确斋***  

湖上稻已长，倒渌于湖中。飞舞百顷浪，抱郭成弯弓。谁云潦水减，更觉亭阁空。缅思昔来贤，大半嗟途穷。最著苏与寇，乃及梁谿翁。一笑坡翁言，杭颍谁雌雄。我昨初秋来，行绕菡萏风。野寺访遗碣，斜景余卧钟。尚此携旧侣，词赋怀严终。坚坐递传讽，僵立愁仆童。江海倏霜露，风雨吟蛟龙。秋光知君去，新霁为我容。澄澄菰芡外，虽画难为工。苍然起凉思，远磬生梵宫。  

***秋晚回试高州重题城月驿壁***  

秋在朝凉午燠閒，人归黄篾碧溪湾。数椽聚处成官驿，一鸟飞边得远山。院雨记听蕉叶响，庭苔似点菊花斑。应知路渐高凉近，许借层窗此豁颜。  

***洋画歌***  

阴晴远近同一川，桦皮屋子无市廛。七道三岛想接连，人牛羊兕丈尺前。人或坐立羊牛牵，青黄宛转高低田。蹋歌鐻耳争鲜妍，罽毛染衣光映渊。白脉始知寻瀑泉，渐引渐深微绿穿。一线淡入迢迢天，腾涌四起云绵绵。大洋万里规影圆，此皆笔踪细盘旋。有若发鬘丝丝缠，面势每在肤寸边。初非组织非丹铅，远方市易用物全。鹿毛之笔松花烟，技巧何止秋毫巅。屏风竞说端拱年，金银莳贡自奝然。拂菻女儿诧龙眠，亦不尽贵粉墨填。红罗褾轴援古编，蝙蝠扇子螺钿筵。海波不扬海估骈，晴风听泊黄埔船。  

***果亭运使所藏李龙眠五百应真图卷矛既为书淮海图记而缀以诗***  

髯秦记记法能笔，心游马事二十七。龙眠却马从秀师，一扫人物五百奇。以画三昧作佛事，龙虎貍豹兕象狮。蛮奴鬼使侍童女，献花输赆缘须弥。胥来绕一青莲座，白毫相光初放时。梵天重阁紫金色，万象摄入圆摩尼。疏眉面若晓日，欠伸趺坐行以嬉。庄严变幻各一义，问答赞叹谁知之。瀰茫香云鬘云起，倏忽半月满月为。却于水影出墨彩，瓶拂之閒天接海。空音空色烟浪中，万岫千峦状旋改。即离吞吐彼我观然否，五千五百诺俱那徒在。石桥挂锡传天台，曹勋记可雁宕该。玉局遗文荐诚院，空山水流花又开。此图不知奚取材，展之飒飒虚吹来。秋毫神妙笔笔铁丝似，一气纠结缥缈非楼台。群木群石势欲动，飞者走者生喜生悲哀。千镫一光彼即此，无文字处皆偈子。多事我为写秦记，以马喻马指喻指。嗟马与指我岂知，吮墨新阳上窗纸。  

***望罗浮***  

只有濛濛意，人家与钓矶。寺门钟乍起，樵客径犹非。四百层泉落，三千丈翠飞。与谁参画理，半面尽斜晖。  

***电白道中***  

露萤递开阖，风蝉自轩举。决决磵水鸣，咽咽草虫语。后冈岚滴翠，前岫云聚乳。莽苍大石閒，绿雾旷吞吐。田泽蓄未盈，昧爽气煦煦。理策上修坂，中途屡回伫。跂彼文蔚者，韬养侍濛雨。  

仲夏风露浅，未旦及气滋。地底沸如汤，驱过热水池。莫使人气杂，斯取夜养斯。南磵石草香，迎阳弄葳蕤。陵冈扌搴丹霞，俯汲以默思。鸦鹊籁未起，独听樵斧时。  

蛙蝈亦未鸣，稻区半黄青。时见三折水，断苇涵明星。荡荡野渡阔，岩口取微冥。沙户犁未停，村火窗犹荧。负戴者谁子，役车上远陉。岂知劳者思，折麻感微馨。缅彼丘中琴，惓此野际苹。孰云玩回转，得展耳目营。  

***重阳后五日同裕轩辛楣游城南万泉寺***  

活活蒸冬水，先迎冷客来。僧房扫黄叶，禅榻即苍苔。酝酿村阴意，商量野菊开。谁能未花日，闲步问丰台。  

十年食藕处，有寺已无亭。草径幽能熟，兰襟淡更馨。雨兼萑苇响，泉带辘轳听。意在寒林背，西山分外青。  

***买得苏诗施注宋椠残本即商丘宋氏藏者***  

国初海虞有二本，其一寅岁收六丁。维时湖南宝晋叟，把卷凭阁看飞荧。宋元旧本镂次第，独此未及传模型。可怜醴泉化度法，瑶台戍削留娉婷。也是园翁痛著录，不得再隃麋馨。一朝东吴故家得，四十二卷重汗青。黄州判官有旧梦，笠屐图子来丁宁。《由仪》篇忽上客谱，束广微滥吹竽听。衔姜黠鼠到潜采，众目特让查田醒。江南书手费影写，掇拾想像于奇零。施注实惟施顾注，施家苏学诒过庭。绍兴书蒇嘉泰岁，淮东板出仓曹厅。汉孺楷书作佳话，湖州诗狱此又经。《石鼓文》与《会稽志》，同时校椠新发硎。陵先生世莫识，要以土蚀成青萍。卷前惜阙谱及目，世间仅此凤与星。適者又得《顾禧集》，文字聚合凭精灵。重开此本傥异日，敢任嘉穀滋蝗螟。摹公书帖奉公象，笑彼亭长署杜亭。我当焚香日望拜，公乎弭节来云軿。  

***汉延熹西岳华山庙碑歌为朱竹君赋***  

汉安元嘉与永寿，东京碑字皆未磨。今人独于此碑惜，谓出中郎重摩挲。或云会稽考古误，太史郎那中郎过。元常元嘉卒史字，稚圭信否图经讹。箭筈门閒殿基砌，嘉靖年以粗沙劘。赵崡所以慨作跋，跋与洪赵非一科。谁知此跋宛在此，叶叶蝇楷如擘窠。椒花舫深尘不到，未展额篆先吟哦。上溯《周礼·职方氏》，下荐巡狩丰年歌。霸陵新丰地特纪，袁君孙君绩骈罗。昭卬瞻仰女汝合，鉴亨字更加切嗟。惟初分隶次仲作，王萧之志交相诃。建初熹平源测委，韩诗郑易谚则那。篆与隶分递相减，初但俯仰无撇波。华山华亭记樊毅，三碑皆系于光和。建宁之前建初后，篆隶斟酌无偏颇。镕金屈铁六百字，金精白帝高嵯峨。三峰万古一元气，想见于此旋义娥。精神融结到此本，二百年前已无多。云驹云雏二东子，墨庄楼中同手摩。郭髯题曰郭香察，小史递以冻笔呵。装池一艺成故实，方于鲁亦矜丸螺。松谈阁又翠微阁，山史笔力追隶蝌。孙顾二跋不可见，诸老白发来婆娑。百年又随江南客，星虹万丈藏烟萝。君今轻装南返北，一本匣抵千金驮。君精六书胜于郭，尉律不止言虞戈。宜讨本原证文字，昌黎所谓如悬河。亭林昔亦吉金拟，但稽职司不及他。一碑可以该汉隶，娄机字原较若何。  

***送姚姬传郎中假归桐城***  

纵观当代述人文，前辈诸公用意勤。清庙明堂庀梁栋，深山大泽蓄风云。开元大历非空貌，秀水新城莫漫云。君去重编《海峰集》。肯随北地乞余芬。  

几宵东观翻书手，忽拨残更岳顶云。示我天门詄荡语，如披玉策赤青文。飞扬逸气鞭鸾凤，窈渺清斋写典坟。江畔皖公山纵好，有何岩壑可留君。  

新蔬软脆带春冰，风味端宜筍蕨胜。淡意回甘无物喻，苦言近辣有人憎。纪侯秋夕缘诗瘦，严子冬心抱病能。又到唐花风启蛰，桂宦雪洒读书镫。  

***同萚石鱼门集丹叔侍读斋观所藏宋张择端清明上河图真迹卷***  

呜呼政宣翰林画，题字大定明昌閒。其时金已都汴，绿云红雪堆三山。却想花石运艘日，笙瓦百货笔莫述，竟借蔓草离黍看。梁园清明花几落，鹊山寒食酒又残。长沙百年追世泽，钤山千镪输权奸。文江才子簿作记，南濠题跋语可删。传闻内臣窃胠箧，御沟藏弆力所殚。或疑匿去入冯保，保也手跋今尚完。向来青父踵性父，不言李祁与吴宽。冯后流落讬谁手，瘦金签迹觅已难。主人具眼富搜择，此物自归天不慳。晴窗吾辈得目饫，一洗平日胸回环。可作《易图》玩消长，又作《无逸》《豳风》观。画家一技乃至此。呜呼此乃真择端。  

***同慕堂笥河鱼门伯思饭裕轩野圃兼呈南厓***  

遂乘晓霜气，菜如人意浓。我作《野圃记》，渺焉想前踪。结构改面势，平揖近远峰。独留山口光，纵此水际筇。枯荷仍小桥，插棘展长墉。四边菊花水，一于此榻供。所以山桃后，来必乘晚菘。  

不爱春夏绿，爱此秋叶黄。先生看山眼，炯炯浮秋光。黄叶亦何好，取及菘可尝。老韭细转青，新芥辣更香。蔬实饱风露，卉木阅炎凉。高树未摇落，邻畦已登场。柴门客不惊，乌雀自成行。了然验物理，后时独何伤。  

七人来者六，一岁至甫再。虽抱促膝怀，屡以溽雨碍。桥南官河濬，近渐柴门对。万泉之上游，诸峰受以黛。鳞鳞风漪来，动荡日光碎。空际飞鸟影，落我衣襟内。小坐沙石旁，忽听村犬吠。始知园庐近，复资蔬亩溉。半日问水源，不独观撷菜。  

***嵩山汉柏图歌***  

我为莫生歌此柏，此柏影忽落我窗。郁然合抱四十尺，六六峰势来崆。磊柯节目外臃肿，峻极元气中敦庞。雷火劈痕賸突怒，风雨时吼于空腔。三株一先神物化，万古对语洪涛撞。云自元封太初际，受爵曾驭云摐摐。三呼之声与应和，万灵环揖气为降。生年不知自何代，由周上溯于殷邦。于成于宣奠河洛，小共大共受骏厖。青龙苍光傥及见，其神夜或来幡幢。岳生还为岳藩卫，森然导从千矛鏦。我望伊川■泉水，石淙未得寻漎漎。二室遗闻访金石，万牛力那一笔扛。参摹混元叩天咫，滂澜浩浩吞涛江。目移神骇不敢睨，真到天阙凌石矼。嵩阳居士果何在，俄有青鸟飞来双。  

***栖霞道中示蕴山***  

从我负书非曰归，诗情先逐晓云飞。重阳细雨迟黄菊，六代精蓝冷翠微。远眺合教青眼共，深谈喜未素心违。洞天且莫题名姓，苔藓濛濛恐湿衣。  

***宣城北楼歌寄蕴山***  

谢公高斋登望处，千年远岫开秋曙。碧海青天纳一窗，镜里云光飞不去。锦袍仙人万古愁，对酒酣歌即此楼。尚有淋漓醉草在，化作古柏腾蛟虬。怀谢亭边郁奇思，对结枇杷轩晚翠。澄江谁写垒嶂图，北望犹传二楼志。蓉江小谢今代才，登楼纵目重徘徊。宛溪响答帘前合，柏枧岚阴槛外回。尔家故事留蓬莱，沈约范云安在哉。长风吹雨洗绿苔，坐呼窗月流金杯。精灵呼吸傥可接，为我招揖青莲来。  

***四库全书第一部缮录告成正月廿一日奉贮于文渊阁臣以校理与观陈设敬歌以纪***  

《四库》四部编摩新，十年秘帙承丝纶。特开高阁仿天一，文渊文源溯与津。仲春上日御经幄，赐茗阁下优儒臣。文华主敬相次北，方池汇鉴渊写神。岧岧阁影矗云汉，万椟栉比罗青旻。去冬缮书初报蒇，雪晴春仲前一旬。铜乌风定下照水，金戺日丽无纤尘。帘卷栏回静如镜，签排帛拭光流银。琅函镌目贮之椟，册以椟计参差匀。三万六千括象数，二十八舍环星辰。内以经部外子史，经纬表里齐衡钧。芸香宝气近帝座，四壁彝训敷言申。义文字画即河洛，范畴锡福于下民。线装黄袱珍重捧，字字伦叙纲纪陈。鱼鲁常教忆扫叶，典谟岂止思书绅。臣自去冬忝再入，屈指癸岁交庚辛。阁旁小松昔新植，已复茂绿承温仁。冉冉红云傍檐宿，  

***刘松年风雨归舟图***  

暗门风雨作团扇，淡色江山开半面。思翁一见认范宽，不敢评量同画院。院师突过张都尉，绍熙格比淳熙变。清波门外赐金来，妹子杨家字题遍。此帧依然团扇法，四山雨急攒飞箭。千帆叠鼓磵殷雷，一道金蛇江划电。高峰壁立湿空青，对影濛濛烟一片。舟人咫尺盼渔村，尽力篙撑潎波漩。昏黑之间竽籁听，精灵恍惚蛟鼍战。迷茫竹树家何处，蓑笠柴荆忆如见。得非寓意写湖山，未解归杭作归汴。秋山行旅题申戌，四秋前已归程羡。院中名噪四十年，粉侯弟子工能谏。小楷鳞纹墨晕閒，耿耿元精穿素练。补入杭入院画录，墨池半晌云涛眩。漫认蕉林小印章，试摸嘉定双丝绢。  

***铜鼓歌题曲阜颜氏拓本***  

桂君昔拓颜氏鼓，宋生今示秋谷诗。秋谷诗盖观鼓作，我赋拓本嗟已迟。手量面径一尺四，雕纹十匝缭绕之。{雨回}回络索乳交晕，庚庚细理砂画锥。一十二辰作阳识，俨如汉鉴神卫施。或云伏波或诸葛，前后皆说东京遗。传闻伏波定交趾，骆越声震西南夷。厥初盖以铜易革，调和燥湿均参差。缀以蛙形面八角，逮乎诸葛西蜀为。渡泸而后制滋广，三川百粤沿其规。诸獠诸峒以次铸，度以大小随高卑。张庭置酒集子女，金钗扣应都老期。宫商呼吸和子母，丹黄药淬分雄雌。含风吟啸出蜗篆，午阴风雨来渺瀰。昔我十登南海庙，殿庭縆索东西垂。东者最大西次小，郑絪献自春州驰。铜鼓滩边出者一，鹧鸪斑象义爻蓍。仲春之祀侑神乐，百灵秘怪环委蛇。声闻江口二十里，扶骨黄木天风吹。高凉神祠亦有此，溪水夜半云雷随。壶芦笙与竹笛和，节歌洗庙东坡词。往还经过屡稽考，手扪星宿森离离。竹垞朱老昔缩图，四金六鼓辨礼仪。又闻渔洋有手记，相传款识如鼎彝。文曰伏波将军铸，马援时字焉得窥。踟蹰廊下每忘去，何暇细绘虾蟆皮。假如腹镌果堪拓，吾定凹凸穷毫釐。以冠粤东金石籍，视此奚啻千倍蓰。异哉渔洋竟沿误，暑月累我汗濯澌。十夫揩视无一字，图经好事乃我欺。徒然寸尺志面腹，并未摹拓来装治。十年箧中审古器，磊磊大小千百奇。两汉之文考所释，洪娄欧赵皆吾师。独无鼓铭著于录，曲阜尺但摹虑虒。乐圃此鼓获何岁，想近孔壁锵金丝。诸老同时定详说，鲁薛弟子辞何疑。我题欲作科斗篆，配尔古绿苔花奇。茫然发我南岭梦，海潮声定推篷时。空窗月堕大圆镜，波文海藻穿涟漪。作诗以寄颜与桂，那敢秋谷相攀追。  

***赵北口***  

瀛鄚之间半烟水，村闾如画接渔船。记从鸂滱溪头望，诗思濛濛三十年。  

蟹簖湾湾罫布棋，霜空老柳照横漪。枯萍折苇萧寥意，转胜浓云蘸翠时。  

***出南康府城西门望庐山云气***  

门开星湾北，郡抱沙洲面。旬日风四霾，晨容豁一变。融融霁气中，野旷山葱蒨。我与匡庐君，始以真相见。兜罗罥半腰，玉帘垂一线。濛濛嘘淡白，吞吐青瑶片。大哉肤寸泽，端可六合遍。顾以晴翠光，洗我连宵倦。衡云祷无私，海市祈敢炫。半日竹舆上，泠风有余善。  

***青玉峡***  

青玉峡口双厓开，层青倒卷作怒雷。马尾东来势一掉，蹴起万壑声喧豗。我初观瀑十里外，银潢远泻高崔嵬。到寺亭午霁色出，珠帘正挂莲花台。云根却踏巨鳌背，日影磨荡神龙颏。仰望珠帘不可见，中盎一碧如平杯。高峰转东又转北，不知拗折从何来。到此万马跃一鼓，飞花喷雪成千堆。大石礌硠剨万古，淋漓元气非莓苔。手扪星辰不敢逼，庚庚眼眩杓衡魁。隔溪啸答响山籁，长风襟袖凌九垓。穿云剔篆不能去，粗沙细砾皆琼瑰。漱玉亭子大如斗，想像坡老真仙才。安得急雨看龙斗，狂呼潋滟于山僧送客忘言说，水自飞流石自横。借问药苗寻径者，定知何处午鸡鸣。  

***钤山堂***  

堂倚袁江麓势偏，青峰俯愧碧潺湲。大鸡韩孟联吟好，小吏庐江乐府传。莫认故巢思孔翠，试凭后学洒山川，世间岂少藏脩者，岑寂书窗二十年。  

***南昌学宫摹刻汉石经残字歌***  

石经未及洪家半，尚抵吴莱籀书换。龙图晋玉虽旧闻，魏公资州余几段。鸿都学开后三年，皇义篇章未点窜。正始那误邯郸淳，隶分先估张怀瓘。黄晁援据正宜审，蔡马姓名还可按。六经七经孰淆讹，一字三字精剖判。迩来邹平与北平，《商书》《鲁论》珍漫漶。如到讲堂筵几度，我昔丰碑丈尽算。表里隶书果征实，章句异同兼综贯，洪释篇行记聘礼，今我诸经俨陈灿。《春秋》严颜《诗》盍毛，只少义爻象与彖。书云孝于复友于，鼠食黍苗三岁宦。近人板本据娄机，追想饶州简初汗。鄱阳石泐五百年，中郎听远焦桐爨。岂惟西江补典故，龙光紫气卿云缦。方今圣人崇实学，六籍中天森炳焕。群言壹禀醇乎醇，如日方升旦复旦。诸生切磋函雅故，不独雕琢工文翰。宫墙斋庑探星宿，清庙明堂列圭瓒。凤皇一羽麟一角，琪树芝华非近玩。妍经奚必古本执，朴学幸勿承师畔。河海方将测原委，质厚先须植根幹。越州石氏证蓬莱，余论何人续《东观》。摩挲小阁一纪余，甫得南州映芹泮。偏傍或裨笺传诂，参检直到周秦汉。踟蹰凝立语学官，桂露秋香手勤盥。  

***清泉亭***  

小县临官道，江流曲抱城。亭依厓壁立，泉似长官清。乳雪岩花沫，松风石铫声。倦游三十载，为我濯尘缨。  

***登岱***  

兼旬洁蠲始夙兴，霁色润遍田渠塍。壶天阁路十五里，已有凉樾来杉藤。盘盘磴道左右折，舆夫交侧疑横肱。琅如联吟客语笑，颲々众谷相然应。摄心直造万物表，莽苍但以一气凭。对松山翠转面面，三天门壁穿层层。俄看突压大山影，不知尽是屯云升。云与全山浩呼噏，肤寸之绿皆云蒸。半日扌搴云出云上，一瞰万里山窗凭。榑桑若木出檐际，大海积气青光承。徂徕左翼作阶戺，万峰引带皆昆礽。咫尺天经界垣座，于惟真宰念庶徵。岁维大和雨旸若，更切育秀于黎烝。是日云光缦绝顶，瑞匝齐鲁环荚登。昔者周诗鲁詹颂，笺疏讵写高崚嶒。后来李白杜甫辈，但取神秀仙灵称。发育温仁体峻极，处处帝縡光华凝。纯乎生意塞天地，职司教养宜战兢。满山松籁奏金石，蔚蓝细写丹霞澂。大块文章视人领，游圣门者谁能胜。  

***同诸友小沧浪作***  

种菱占半郭，与人阅三庚。去年亦兹日，惓言镜槛凭。微我二三子，孰偕鸥鹭盟。襟摇半峰影，桨划疏蒲声。北来风云思，南话江湖并。中通莲气味，静喻山性情。岂必蹇处士，始题海右亭。尽得七桥势，以挈千厓青。  

二年四序周，风雪月晨夕。各有领要处，独未雨景得。一角犹斜阳，千峰变水墨。圆荷不受濡，此响乃真碧。一洗明镜空，谁算秋影积。千珠前梦悟，仍是明月滴。渊乎文字禅，收之坐趺息。归向石帆叩，相与观定力。  

***黄文节草书太白忆旧游诗卷***  

鱼子笺纸追零陵，墨禅输此有发僧。石郎戎州观落笔，张通何似李展能。歌罗驿舍一觉梦，《竹枝》三叠鹃啼应。摩围峰下寂无物，幻作怪石缠枯藤。平生独立万物表，岂有迹象侔超腾。电掣飙回摄以息，阴帅阳霅夫谁徵。咫尺神灵雷雨至，处处回向真源凭。钱穆父言久弥笃，丰人翁赋聒可憎。华阳楼入补庵鉴，彭泽园拟光禄丞。吾尝手披祝老记，精楷不比痴冻蝇。尔日来观目为眩，亦拟草势心兢兢。折钗屋漏岂二义，科斗籀篆原相承。不胶于心不名技，尚恐祝老非其朋。三年匡庐我梦想，太白吟处云锦层。谷园书屋索怳忽，夜夜挑尽东轩镫。瓣香私淑吾岂敢，一波一策皆矩绳。西江归来又四载，晤此真面寒崚嶒。石田可耕海可钓，虬螭骖驾云涛乘。始来吾斋寻宿诺，木犀香泛茶瓯蒸。黄龙山中三昧出，银河飞瀑禅窗凭。  

***礼烈亲王克勒马图歌***  

天东日出大海红，五色云挂扶桑弓。乐府谁歌迣万里，天马真见来从东。礼王昔阶大贝勒，屡以克捷宣肤公。叶赫乌拉万部众，群瞻威烈挚且雄。紫云夹日近翊卫，一家合德襄丹衷。恭闻所乘克勒马，摧坚陷锐皆当冲。萨尔浒山第一战，从古无此神奇功。明师一蹶遂弗振，二十万歼五日中。此马尔时倍趫捷，出入厓隒千万重。每闻鼓鼙迅喷鬛，嘶起涛濑回长松。至今轩皇教战处，磵谷啸舞犹呼风。时无画者今补画，枣骝色异尾与。腹间旋毛鳞甲动，耳夹肉角筋垂虹。山前人指洗创处，自跑圣水春融融。其高七尺修丈咫，想像精异还为龙。长洲汪琬为作传，传后系语如襃忠。方召周诗无异驷，徒咏修广联车攻。曹韩之画杜甫引，曾何伟迹来花。此马得遭此际会，是乃月驭星精从。纸上熊熊气起立，俄顷蹴踏凌千峰。国家得天厚元气，人物笃起天所钟。宗亲有王峙桢幹，王有神骏留奇踪。谱入奎章庆隆舞，陋彼六骏唐石砻。诗成敢试点笔响，恐近瘦骨敲青铜。  

***纪昀***  

纪昀，字晓岚，一字春帆，别号石云，献县人。乾隆甲戍进士，改庶吉士，授编修，官至礼部尚书，协办大学士，加太子少保。谥文达。有《纪文达公遗集》。  

***平定回部凯歌***  

喧喧箫鼓凯歌音，半卷红旗入凤林。曾是轩辕亲教战，霜天晓角尚龙吟。  

妖星堕地响如雷，风卷阴云万里开。边月高高天似水，捷书一夜过轮台。  

秋雁连天西海头，六军回马唱《凉州》。摛王破阵须臾事，谁赋金闺上翠楼。  

故垒茫茫大夏城，芦茄吹作入边声。回头博望浮槎地，曾是西来第一程。  

铙歌一路响寒云，猎猎风生万马群。行到来时曾战地，降蕃犹认上将军。  

满耳秋风入短箫，黄榆叶落草萧萧。西蕃已破无征战，只向高原试射雕。  

赤土山前雪打围，桃花叱拨绣弓衣。风云也禀天朝令，满碛平沙静不飞。  

雕鹗飞扬大将旗，提兵两度上崦嵫。回军却过龟兹垒，一笑当年李靖碑。  

勒石燕然莫更论，且看走马定坚昆。垂杨绿到其摩寺，宁止春光度玉门。  

多少降羌逐马蹄，芙蓉阙下贡文犀。萧关候吏如相问，家在条支更向西。  

鹫翎长箭虎纹靫，歌舞还朝拜玉阶。今日方知神武略，书生何用议殊厓。  

射尽鲸鲵海不波，洗兵真看挽银河。笛中一曲平西雅，谁数《摩诃》《兜勒》歌。  

***自题秋山独眺图***  

秋山高不极，盘磴入烟雾。仄径莓苔滑，猿猱不敢步，杖策陟巉岩，披榛寻微路。直上万峰巅，振衣独四顾。秋风天半来，奋迅号林树。俯见豺狼蹲，侧闻虎豹怒。立久心茫茫，悄然生巩惧。置身岂不高，时有蹉跌虑。徙倚将何依，凄切悲霜露。微言如可闻，冀与孙登遇。  

***和蒙泉秋感***  

一湾银浦淡云流，长笛箫条赵倚楼。往日情怀全似梦，频年飘泊始知愁。风寒大泽鱼龙夜，霜卷长天雕鹗秋。惆怅旧来红叶渡，不堪重棹木兰舟。  

***读小元和鹑衣子传戏题转韵***  

声声鶗鴂东风急，瞥眼飞红觅不及。蝶衣粉褪碎褵褷，香魂犹抱空枝泣。斜阳芳草谁长吟，别鹤一曲伤春心。手中尺半铁绰板，铸成曾费千黄金。可怜破衲重重补，不是寻常春线缕。柔情宛转引成丝，百折千回无处数。缠头十万酣春风，倾家买笑宁惟公。乞食落魄不自讳，嗟哉兀傲真英雄。闻有丹青传好事，吾虽未见知其意。绿惨红愁儿女情，天高地阔风云气。  

***韩桂舲秋曹出其先世洽隐园三友图属题***  

黄神符已合，玄女图先献。尚留榆罔潺，方遘蚩尤乱。秦陇突鸱鸣，中冀惊龙战。骇浪荡沃焦，妖星临震旦。数穷幽兰轩，系赘灵光殿。蟠井笑黄龙，渡江闻白雁。昰昺势已危，阎马权仍擅。运方值百六，险岂当十万。蚁穴侯王空，牛角山河换。嗟哉玉马朝，凄矣铜驼叹。谁知松桧林，别有渔樵伴。荐早谢元长，寿耻祝师宪。颍水不事尧，桃源刚识汉。诗筩自往还，酒国时游宴。四皓才少一，六逸適得半。自咏田家诗，寄怀《高士传》。迹偶讬仙佛，心原游汗漫。人往风已微，画图如觌面。天外冥冥鸿，落影瞥一见。何人挥五弦，目送烟霄畔。  

***十一月初一日渡黄河***  

冯夷排浪东南流，偃蹇不受神禹囚。雷车百万坼北走，平吞气欲无徐州。千里一泻只瞬息，盘涡十丈谁敢投。颠风横簸浪三尺，篙师欲渡时还休。清河渡口势颇敛，往来南北通咽喉。我来又值十月后，清霜已降洪涛收。官舫推篷望两岸，寒波犹拍长天浮。微风才觉掠旗脚，高浪已骇冲船头。龙骧万斛如一叶，欹侧掀舞不自由。众手捩舵呼邪许，樯乌一转回万牛。屈伸臂顷已十里，瞥然何止鹰离韝。桃花想见三月涨，澒洞万顷风烟浮。回帆脱手傥一失，咫尺便入鲛宫游。区区忠信宁敢仗，所凭王命轻阳侯。回头却顾真险绝，微茫淮济非其俦。九折东泻自太古，荡潏为患从商周。汉唐而下日聚讼，捍御至竟无良筹。书生每喜谈水利，尸祝欲代庖人谋。世间万事须阅历，百不一效空贻羞。我今鼓枻既得涉，且呼舟子趋邗沟。挑镫夜读河渠志，咄哉纸上谈戈矛。  

***夜泊吴江***  

已是银蟾挂柳梢，才收官舫泊塘拗。昏烟欲合孤城闭，远水微明小港交。寒鹭多情时近客，栖乌贪睡懒离巢。玲珑方塔犹相伴，一夜风铃尽意敲。  

***富春至严陵山水甚佳***  

沿山无数好山迎，才出杭州眼便明。两岸濛濛空翠合，琉璃镜里一帆行。  

浓似春云淡似烟，参差绿到大江边。斜阳流水推篷坐，翠色随人欲上船。  

烟水萧疏总画图，若非米老定倪迂。何须更说江山好，破屋荒林亦自殊。  

金碧湖山作队看，沙鸥却占子陵滩。武林旧事依稀记，待诏街头卖牡丹。  

***过岭***  

大雪幕荒榛，冻云压高树。冲寒上高岭，冈峦莽回互。苍然暝色合，四望疑无路。迂曲得人踪，一线微通步。仰睇郁嶒崚，俯窥杳烟雾。隔涧见行人，蠕蠕似蚁附。高者木杪悬，卑者草际露。前者偻而援，后者耸而赴。石磴滑屡颠，林风吹欲仆。徒侣递相呼，十步九回顾。慄然悸心魂，失足愁一误。侧闻定鼎初，狂童此负固。桓桓李文襄，转战实兹处。仰攻彼尚克，徐行今乃怖。人生才地悬，宁止恒沙数。丈夫志四方，感激酬知遇。仗钺良未能，叱驭吾其庶。黾勉趣役夫，去去无多虑。  

***朱筠***  

朱筠，字美叔，又字竹君，号笥河，大兴人。乾隆甲戌进士，改庶吉士，授编修，历官侍读学士，降编修。有《笥河集》。  

***徐公驿***  

青驼二十里，徐公岭过半。上岭复下岭，驿马中间换。肩舆不留行，仆夫面已汗。连坡尽荒草，石田草中乱。此间山脊乾，不雨常苦旱。我行咨暑雨，对此转生赞。幸兹梁菽收，水绝天与灌。古人称逢年，用力必无玩。更从悟强恕，人喜我勿叹。西北风何来，推送健双骭。下岭亦不滑，高高睇前岸。  

***半城***  

半城当岭尽，卓午转村窝。山势收东国，沙痕走大河。田铺新雨足，目迥卷云多。三日清江近，扁舟欲放歌。  

***天齐庙***  

天下喻吭背，齐曰天之脐。泰山坡腹中，出母儿初啼。长大作宗子，结蒂昆仑西。后来祠东岳，庙额天齐题。郯故比琅邪，兹祀神则栖。何时崇碧霞，上玄生群黎。又云古玄女，东救轩辕迷。灾厄叩头乞，乞子搏沙泥。此皆道士说，奔走痴耄倪。几令岱宗公，旧次难攀跻。燔柴则曰天，升中礼青圭。感生灵威仰，震帝出摄提。经纬甚分明，汉学人贰携。他家反横八，陋语真无稽。井谈不见天，谁为拨云翳。偶来窥庙门，碑颓半节低。扪碑不卒读，去去我马嘶。  

***骆马湖***  

数掠马陵尾，右顾骆马湖。马饮河腹满，有时吐其余。减水坝在下，出内河之梳。亦如梳马毛，其行自卷舒。六塘亦近之，通漕供仓储。赋艘来东南，水柜佐转输。侧闻庙堂上，刻石宏远谟。此诚关国计，制用耕畜初。粒粒岂易致，守穀夷吾书。古人防菜色，亦有非常虞。运之川则利，藏之仓勿疏。  

***郭璞墓***  

浪飞打船头，回溅射江破。我欲往金山，郭璞墓边过。景纯昔赋江，博丽恣顿挫。《尔雅》与《山经》，手注分余唾。或言鼍精化，人尝伺其卧。故老云入江，下撼金山座。出语山如莲，茎小承葩大。此论虽诞绝，形理妙虚课。葬经亦流传，青乌家倡和。何为埋水中，骨肉自投堕。当时树閒巢，赠衣刑卒荷。岂独死后骸，一任付泥涴。俗说戒其子，反语遭弄播。又云桴载■，旋转如水磨。直下千尺安，沙涌墓一个。到今成此山，世世仙可贺。异说当孰主，孤屿天偶作。《游仙诗》或信，兹亦疑冢佐。  

***大定桥圯舟泊其下***  

二日望塔尖，今朝竟过塔。其里四五耳，风湍惮磕磕。丹楼如霞书，高义天地沓。不暇一历扪，茫茫风鹤杂。二十里陵口，石牛双蹋。奔牛奔此来，几年角折拉。茇涉欲何往，问石石无答。石忙牛更劳，俗说浪噂。人事类此多，静想忍笑盍。前行吕城镇，桥倒大定闸。秉烛柁其下，夜岸唤声巿。似呼行不得，崩石落眼杂。人生进足难，寸步可许趿。即今平稳处，趑趄险频踏。桥外逆水船，万缆堆螺蛤。我舟石隙过，度齧愁声。天明试驶溜，夹送烦双龙。回头出自窞，无乃丧我嗒。  

***虎丘寺***  

阖闾葬后十余年，越人发之但空冢。至今虎丘寺法堂，大佛三尊俨然奉。生时役众人力耗，金精下藏虎上垄。祖龙贪凿更致虎，银池铜棺费太冗。金玉凫雁翔地中，虚上实下谤詾詾。忽化为寺又千载，法当枯瘦消臃肿。如何吴人风转侈，厥光如火艳锦拥。万贿毕致先广闽，百技争陈到偶俑。空令四民闲无职，秉烛来游织疑蛹。駴心荡魄夫为乐，六月不炎走怂恿。必有饥寒为受之，所好在尽吾其恐。古悃愊吏久不闻，眼中靡靡兹较重。九州懋迁总货宝，一郡输之无乃勇。谁其作者谁救之，纵使佛来足亦踊。迁延笑顾应真虎，惟尔不食故不竦。  

***涿州道中·凹字城***  

十丈飙掀黄土坡，一椽驿馆晷腾梭。会须颛顼城凹字，漫说轩辕战涿阿。平世驼罗早罢戍，细流挟活动成河。日寒柳脱驰官道，祇觉洪荒古意多。  

***涿州道中·华阳台***  

城隅西北华阳台，镇日犹吹燕国灰。名马骨存金饼掷，美人手好玉盘来。苦心竟就函头计，恨事空余生角哀。易水萧萧风莫渡，问谁置酒罚深杯。  

***涿州道中·卢植墓***  

扶风经学授康成，别有卢君得更精。弟子终能蜀国王，先生早与董公争。周身单帛仍埋骨，遣掾清醪漫辱名。后日纷纷祖勖偃，一官未觉北方荣。  

***涿州道中·郦道元宅***  

乡驿刚违一日零，楼桑村近指郦亭。故居尚可稽遒县，绝业偏能重《水经》。状景妙于谢客蛤，搜奇博比窦攸鼮。卧游几卷珍行箧，过此逾思地气灵。  

***瀛台和高东井韵***  

人言窟头穴地来，子囚厥父天击雷。谁参燕军冯老子，小喜肩比真舆台。何时册子亦解读，田夫牧竖教一隈。孔子同寿共夸说，吟诗台尚河间开。我行过此问往迹，不见茂树惟枯荄。绝响克死所事说，徒生见臣于人才。咄哉景城何其辱，一夫阅历九主回。想其进身由宦者，巡官文学初淹该。荐之河东掌书记，眇龙颔首低以徊。遂直学士卧刍束，戒体不毁美女胎。群帝崩崩我相独，宛然石戴土曰嵬。事晋事汉等闲事，痴顽绝倒天不菑。佛救不得皇帝救，羓喜而北斯言阶。世宗真龙压旻卵，不谏忽谏当浮杯。阶下作得山定否，其言不验鸣知哀。七十三死长乐叙，谓无廉耻欧阳咍。四姓及契丹所得，阶勋官爵嗟荣哉。子弟臣司长夫父，以国居贾何多财。閒出所有赒乡里，鬻此土阜千秋苔。独不堪赋君子寿，南山之苔北山莱。  

***三归台***  

半壁出东阿，三归瞻道右。管实食采斯，县更旧城有。台倾但余碑，代古莫问叟。眷彼仲父烈，不仅桓公友。从纠尝射钩，及堂始脱杻。初荐由鲍子，卒用类犯舅。沐进重再三，坐问召可否。生民四乡恒，国穀二分阜。制用三耕畜，经邦六职受。以礼乃得怀，示信在不苟。柯盟怒拔剑，葵会责缩酒。君虽赐一级，臣敢越二守。遂极九合盛，用佐五霸首。閒有遗书存，颇为史公取。山高义惟峻，地员文更糅。廉耻天维张，{敖力}土剖。博与郑侨竞，艺略姬公负。异物委蛇识，荒说云亭叩。余憾朱楹侈，微遭白水咎，此亦龙服鱼，非比石袭琇。惜死留寺刁，悔生纵朝妇。虽然补石画，终是相木偶。才大风表海，器小吉盈缶。乐生书燕国，葛公吟叹亩。遥遥名则齐，落落人不朽。天下如有意，古来几得手。三归传《论语》，群山此奔走。晏俭不如己，跖筑乌能久。偶过一台下，发论千秋后。  

***由定远上岱山铺宿滁之大柳树驿***  

大横山界县东南，兹山正南亦其尾。妄名以岱拟东岳，撼山之宗笑尔蚁。童童草荒顶积潦，蕨无一掬况复{艹岂}。今秋五阅月不雨，著足嚣尘扇长颹。环滁皆山南人矜，此居北方亦太菲。上上十里古禅林，舆屩磨沙夫自唏。禅林傍墩曰仙居，石不解触云叆叇。下哉聊舍大柳树，树忽飘零人去伟。五代用武艺祖来，擒将滁门摧巨虺。水何清清山徒高，欧阳之谈吁僾俙。于今平世客偶过，驿馆几陈滑书棐。寒风一之日觱发，深夜逼人赋山鬼。此间且苦旱无衣，岁何以卒腓百卉。去险即平境则殊，人孑我余得又几。馆虽不张幕与帷，吾能饮乎醉乐岂。  

***出太平上南门***  

溪南横渡采虹坊，三月南州春有光。孤鹜平飞鸭水绿，远林低衬菜花黄。瑞麻石响迟洪氏，怀衮楼虚对谢郎。小别城门略惆怅，诸生一揖总难忘。  

***柳山***  

隐士名全逸，兹峰以姓名。客从石壁出，滩到柳山平。草蝈叫阴切，厓花香晚清。今宵山水县，月望望分明。  

***山坑***  

山坑新垩亭，我从唐坞来。衣上湿犹雨，舆底声真雷。人家沿山边，青松屋上哉。转径岭成夹，大江中间开。江以雨始大，滥觞源斟杯。出三天子都，两崖浸崔巍。厓上短短松，绿满疑莓苔。雨刷沙入江，刻露松根荄。生气自黏壁，养以雾与霾。此松与此石，得雨结之胎。孤壁下落江，径乱行客猜。盘屈厓底树，浮草挂作堆。窃恐雨不休，无路缘石隈。  

***龙翻石***  

乱山偪孤霤，急吐吞九八。峰峰雨助瀑，洗石如刀刮。石皮皴剥骨，流刀犹自刷。万千百丈石，激落声裂。上石裂掷甓，下石秃剃鬝。石堆霞径绝，水喷风声杀。游屐百折到，欲上难戛戛。兴未尽反恨，膝以上厉滑。悬波信自誓，缘山力失拔。土人陈社子，矫过獾与豽。负我跃浪泅，度石犯齿齾。颔下鳞三尺，出自龙噢嗗。试身险婴物，翻石名记札。覆水矼屡扼，浮生穴自窡。今兹度恶风，神山眼察察。回头云外乘，携手娱婠娺。  

***老人峰***  

翻身龙翻石，招我立老人。辛苦馋涎过，飘若神仙身。老人昔扶杖。鬼窃摧为薪。须眉信甚伟，毋乃曾避秦。黄公与角里，化石或有因。不然穀城葬，生死子房亲。我行揖翁坐，欲就往古陈。白云滃起谷，忽失面目真。旁一老差小，徐甲从贫。索钱吐乙符，白骨支轮囷。颇闻七十庵，所在宅隐沦。斯翁存岿然，及见古初仁。黄山朝朝海，松长如桑匀。松乎海随灭，石寿逾灵椿。  

***舆自山左折行达碧云寺***  

不徒而舆舍小舸，人肩上上山之左。秋风吹草草益深，崔巍石戴土坎坷。坎坷之土没深草，茇草如割草行果。土高土低乱行脚，十余脚互草中跛。苦寻芳菲愁靃靡，强逐町疃耐堀堁。一峰才下一峰上，半趾刚平半趾颇。虽喜孤松作前导，每疑碎砾其中叵。我乎定志游在斯，塞翁冉阝知福与祸。三天都降九子陟，无路吾游无不可。今朝小试左股夷，何客肯为前足裹。忽焉土中出数石，张牙啮人跃不堕。僧来指之过此閒，高阁当空见灵璅。我远见阁近不见，喜若捕蛇得珠颗。大呼仆夫齐足力，转眼翠云亭著我。琳琅四壁照眼读，刻画端庄间妸娜。人来人去言空堂，水后水前送侧柁。即看河边山下路，一线蚰蜒平以妥。我入险来出必易，顷刻冰心息观火。眼中敬亭已落手，且乞蒲团此兀坐。  

***寻昭亭故址***  

卓午登山去欲曛，昭亭路外看孤云。遗民犹说蘖和尚，古庙莫寻梓府君。罗汉记亡贞石泐，绣球花见异僧闻。隐沦讬迹知何是，唳鹤饥鼯几百群。  

***当涂道中***  

冷风几夕野成秋，不觉生尘暑暗收。石马偶惊草陇鹊，水龙闲伴豆棚牛。人行江外程初稳，虫语田间岁已遒。早稻十分晚稻九，驿涂莫放酒杯休。  

***姚家门头舟行沙中作***  

方舟并鹜首飞鹢，深浪破行浅受敌。我发石幢二十强，不鸟翚翚虫趯趯。十月之朔水归壑，两路沙堆一道激。水激沙过沙激水，下者杯斟上杯幕。一折为水一折沙，越陌度阡舟所历。陆地行舟古曰奡，非陆非水今始觌。姚家门头沙横绝，土克水出齿历历。舟穷南岸改北岸，中央高沙铺瓴甓。绕之乃达小登陁，插柳何人示之的。舟舟衔尾弯环前，鲤上龙门额点慼。前舟得去后舟来，我舟近前舟舟逖。十人推舟一槔簎，簎沙舟登舟陷砾。六鳌戴舰那可夺，双鲸夹樯不自適。力大负而趋谁呼，一蚁盗之穿难觅。系绳曳木揠沙入，人试髁没豕涉蹢。舟前人短后人长，两人横槔舟伏擿。傍舟几人舟一动，舟底沙开珠玓瓅。大珠抛撒如沸泉，细者如烟吹幕。舟移步步入齐声，放转滩光列缺劈。我坐舟中亦太閒，百变喜艰观以寂。危滩亲记闽中奔，恶峡空闻巴上击。偶然此作沙中游，饱食安过心莫惄。凉飙吹人向北行，淠水舟流风惠迪。沙舟不险亦不易，聊判吟成漏三滴。  

***观僧伽师塔书其图记后***  

脱罪宁计满船资，韩诗不解吟嘎咿。嘻僧伽塔如人耆，披图读记我心惟。厥疑忽失饱丧饥，师初扫龙兴寺墀。正殿不支荒坛壝，乞五百千师曰唯。时二比丘笑而冁，师曰来汝覸江氵麋。楼橹压浪人挽推，捆帛抱贝陆辇馗。其人彪发马则骙，师呼若剽将安赍。若贿水中焚自悲，兵乎在颈贿贻伊。盗骇举施师靡遗，构殿数不遗一榱。已而盗败赦获夷，来膜拜师去伾伾。师活我豫且之龟，见如茵芰涂麻脂。昌黎诗之送澄师，师来西天竺隇。何国何姓师耶谁，贺跋元济乞邻比。此舍古佛栋与楣，普照王像为之尸。掘碑得像观者咨，十一面现真牟尼。塔初建泗覆梩蔂，金色宝相筑土筛。师指蛰龙懒傫々，神告列缺逐以■。■棂出指裂飞鬐，手瓶掷裴妻盱睢。卧者起趋自褰帷，齿痛丐饮巨石狮。子母不药咍咦咦，有疾曰癞师戚眉。维杨及柳洒之绥，沙锣靳予水汝尸。妇脰有绳口齿肌，索毕侯扇波犹砥。知悔恶鬼现善姿，行矣白衣人来迟。五百尊者铁胼胝，出井师代衣蚀菭。万回遭师恭且寅，曰观世音救疮痍。师心在泗喻日葵，化臭而香塔如锥。顶珠光斗龙躨跜，火师不坏众涕洟。毋令水作人鱁鮧，是匹禹锁亡支祁。镇此淮泗留民彝，以佛法度悔可追。前年风绝塔冠纟委，唐人写经飞若鸓。环泗儿啼惟师私，破柱兀立功何丕。兹闰我来雨涔，塔汩没水师持维。我何求师礼阪阺，目知见师心知恞。李邕碑沈孰诹谘，披裘水边凄绤絺，我思据壳食蛤蜊。  

***赠洪稚存归以寿其母***  

洪生才如矛，决刺快棘矜。从我我来南，得子色已欣。更有黄生奇，猿骨鹤之筋。二生于常士，两扛龙文斤。我偕犯天都，虬虎啗腭龈。试身争自夸，告我归殷殷。曰余有母在，登临省当勤。生母年六十，抱节鞠汝慬。汝父行我书，母之节断断。生行显彰之，有待曙欲昕。我就栋与栭，始见泮一芹。学之博孝备，理顺乐且。吾不为厄言，歌慰子请殷。  

***登莲花峰绝顶见云城之异歌以记之***  

江南山山曰莲华，坼裂菡萏名妄加。九华华开瓣乱放，余者一片或一丫。歙莲华峰得莲性，一茎通理抽天葩。黄海中央擢秀上，交合沆瀣仙杪芽。我摩天都右胁过，玉屏风上行些些。翻身莲华沟里入，坎窞一脱血肉痂。清风推我石楞寸，魂魄不堕喉歔亚欠*>。老子尔立我欲坐，上莲华岭聊趺跏。此閒来止丈万万，仰看峰自飞云遮。从奴健足一舁去，顾我瞪废如疯痳。我口语心心语足，上也不能莫欲罢。平生好奇灵境即，甘心岂顾身参差。崖月生霸石望，蹑其睫去临谽谺。二分侧屦倚巨石，野菊艳艳媚蘖茬。转股乱莽水溜走，一推三却崩浮沙。巨石打折不得，灵气勃勃腾飙车。我勇初鼓洞门得，肺腑示我相向夸。俯身狂喜折者再，妙香心沁不敢邪。三幽四旷里那记，每入而出躏萚苴。必有怪松虬守户，鳞苍鬛{髟卒}冲人拏。亦知莲质本空洞，耦丝断续缘穴斜。的的穿房石结薏，撑搘飞厂其叶蕸。行乎无怖闯灵所，洞穷壁立百丈赊。五内已灰壁见趾，导者跃上争猱犭哥。青布两疋结缒下，挽之亡命犯石牙。盘躃天海观叹止，并厓沟夹支机查。抠襟聚足风扫级，前踵见布以手抓。浮生竟上莲花坐，石尖围我中尊汙。盈盈香砂莲气一，天风荡目彤精佳。须臾上界青廓廓，四周亿万环闉阇。女墙一发壁浅碧，鹅黄鷩赤重重霞。色有五莫辨孰正，万雉立筑三足鵶。山灵借日示我影，失笑脱屣忘吾家，芙蓉之城此岂是，本来清绝宁忘耶。左顾天都平眺往，莲蕊采采莲船划。诸峰出没白云下，绕城色界天无涯。前人但说云海异，我独遇此叹且嗟。细书顶石诧好事，去去百步云梯遐。  

***覃溪前辈以诗附粤东金石十余通见赠且索余安徽所拓石本依韵奉答***  

归来何事从清话，酬酢陡增金石债。蒲牢难迹凫氏铿，窣堵易读陀罗呗。先生示我粤东略，开拓海滨出湫隘。我搜皖歙万山中，以取报与渺一介。百涉锦江厓漫灭，三观云海天荒怪。欲问唐铭泉独温，曾寻秦石松同拜。三天子视五大夫，一字不著游哉喟。所赖癖嗜无空过，盗窃灵山饱蠹坏。溜痕炙影辨文字，不畏秋霖趁午晒。府州十走拓三百，公然著录欧洪派。颇学郦碑生逐波，敢比扬书死争芥。先生欲之岂交易，人弓未用论疆界。窃疑鼎考太高高，《博古图》中图象虿。鄙人陋守小篆后，楚宋相遭嘻甚惫。请猎北邙扫狐兔，刮磨窆石虑驵狯。不然梦上汉金茎，刻画犹濡古沆瀣。姑妄言之妄听之，娱目当前取意快。己或暂得奇相欣，好之所聚远亦届。破空句不假海月，倒披文要符山。方将求益慁先生，切莫故人呵菜卖。  

***九月十三日约王怀祖史文量陈梅岑何数峰及侄玉川为西山之游***  

凉风吹萚萚，万片落何忍。天香在其中，落悲华又稹。独我闭门观，妙理阅无尽。西山翠峨峨，邀客发连轸。载者双玉人，蓬发泣云鬒。吾家亦有驹，骏足絓轴靷。日宜纵之游，相索气凄紧。山中客素衣，涕辍领远引。我更王生俱，先后出郊畛。此游信清绝，秋意刻肝肾。寒流经卢沟，日色淡■嶙。土囊一折去，翠嶂排腭慭。吾徒亦何嗜，尘想暂泯泯。入夜山月空，心旷无一窘。拥衾茅舍间，寒吷或闻龂。  

***五月十四日得石君自清风店寄诗明日逆之广宁门外和韵持示***  

闻声思尔迟榆毂，隔夕濂汘路如沐。得书子憩清风骑。呼群我趁卢沟鹜。江南去已五年忆，山右归仍千里目。固知誓已甘苋藜，未免看人苦箠朴。奉盈自料不丧七，竭诚人说能求牧。天教车马役休休，日向陔除光昱昱，握手今朝喜动眉，触绪中年痛入腹。殷勤须惜雨兼风，阅历都平笑与哭。官共还乡且复佳，老始读书不亦恧。庭中草木君当歌，郊迓先倾一斗漉。  

五六石浮滩如籝，舟触石过微作声。榜歌忽泊牛头下，牛头寺记唐天成。何年寺废判作墩，不敲钟磬惟敲钲。五六里前石址在，水口村近诗徵程。李花万株压舟落，包裹古戍墩中盛。此间老兵差不恶，中郎未似以阮呈。会须厨酒数斗饮，醉倒莫让前人名。径持壶醆上嶪峨，软沙试踏行跉丁。几十步折拗石齿，  

花丛身入甘尝锡。玉林果茁玉山上，翠壁当面纷开楹。敷茵班草众香拾，一茎折得馨奇赢。碧溪下浮花气润，仰看冰挂珞与璎。拟梅瓣小枝较媚，怪雪花似天逾晴。飘然片片落杯酒，花光吸口身为轻。长姬香御岂真侍，青峰黄蝶纷来侦。奇山胜水处处有，良游谁坐花为城。诸子名流竹林数，醉翁愧我好尔诚。颓然玉瓶尽转醒，兹游乐矣人人倾。起迟日斜山出水，一掬手洗波盈盈。松重竹复扶去躅，他年忆此百绕萦。古人有语恋魂魄，江月老我谁孩婴。逢花不饮信非达，难得花境如兹清。李花不言应许我，永与花致无涯情。  

***游玉华洞用四十四有一百韵***  

少癖购群书，玉华洞志有。诧入古洞天，飞走绝迹■。今兹过将乐，使者轩乘輶。主人候紫气，止我具糒糗。君姓自仙李，客主龃误龂。我乐从君游，杨祠谒北阜。入城更出城，三华硚水浏。舟拕其里十，藤岭一发。会仙真拍厓，漱玉或遗玺。两亭谁所作，接引佛我诱。禽舌译客来，古记谓之舄。土人■烛洞，一扇风飗。绣球踏蹴鞠，弋缴难收。霏霏伞假客，仙羊初平趣。旁有猫卑伏，敖者駴啷噢。应真十八躯，倒挂示蟉。巨象披毾，四足一鼻咎欠*>。侧身瞰螺旋，蟺，仙房在其间，床幄系纶绺。别有小仙房，婴绷却绊緧。畇畇古仙田，洁蠲勃与溲。叠畦墢陈根，莠茁亦不获。闽耕宛则之，重泉灌秬秠。五龙下水戏，。舍之抱琴腿，一写思郁懤。鹰隼立目愁，羊肚燖其饣臭。下垂就乳眴，心恻无子牜寿。虎瞪儿耽耽，琥猫小更丑。伏地狮，破石爪翻蹂。何人雪深醉，滴滴酿啜。我命笑嵇生，不乞石髓滫。鼠巧窃绥桃，仙遣狡犬守。雁门雪掌落，药箱冻乾。琼楼玉宇人，醑饮诸父舅。抚席或间丈，长夜酣相侑。天平柱与针，平直常地纽。《冰柱》刘叉死，嵋石弥明朽。眼前句敢道，荔支馋手挜。风吹蜡炬泪，生不化先{咎心}。雪立陈公背，陈死人久久。秋千孰翻身，雪窝几孰授。八人者胡集，斗魁匡隐{雨不}。千岩又万壑，障运刘侯肘。幡然宝盖悬，覆此篯铿柩。厥子拜展墓，茗酒次列{有皿}。美人姣珊珊，白晳不槁■。一柱天为支，昆仑铜揭搝。吹吹金虾蟆，灵龟饮气寿。儒释道三家，天垂象人佑。苍苍其视下，巇哉湫乎攸。达摩无文字，无江渡无咎。鼓子叩则鸣，承露盘莹琇。玄武立若神，蚕丛石背负。闯然仙人扇，刻石至元手。更扪宋墨书，铲洞声々。岁乾道丁亥。偕僧两劝首。入穴平崎岖，千载吾开间。爰睋普陀岩，莲花五纬晭。燕燕归其巢，白玉屏琼玖。钟离权吕岩，秘授魄针炙。鹦雕翵弯环，大小狮欲。犀何望而■，玉小竹。躃薛跛鳖睨，漾水鸳非负鸟*>。玉龙首偶出，仰面猱升翛。白玉蟾何娭，兜铳仙斗■，石龛上石钟，钧广乐成九。村稚小矶掷，铿响殊击缶。沈吟轩辕张，礼乐天地负。仙梆下土传，漫天幕幕{厂穸}。灶盎俨人宅，真灵此薪槱。白狸敦桥边，踱踱弥勒右。布袋向我咍，明月落江否。毫光闪金星，十二乳一卣。酌之拜观音，像胡恒作妇。世间男子子，不悟中黝黝。蒲桃与核桃，刚柔埽用帚。何处木鱼响，七层楼纠蓼。且拾紫芝去，葫芦门罩留。投壶与登塔，手足若我揉。隐隐夜欲曙，一瞥火灭煪。此时心螴蜳，莫问卯与酉。人生梦有觉，子午穴王鲔。適来春水辰，却看秋月丑。四更渐五更，半轮隙光受。忽悟诗云葩，月出歌舒忧。五色需与卿，侧趾无底湫。升天色非玄，入地情无愀。敞克夜何其，窌牛鸣恐庮。石像前小坐，锦段蒙牝服。福地我帷车，浅斟此可酒。我游名山夥，石怪幻夜囿。如何夜又月，媒我若人囮。神仙非可学，金丹徒自痞。鼎炉更迷涂，出洞原自牖。奇哉{穴叫}窱游，略抚壶中钮。何当常常斯，聊别谢吾友。  

***湖坑道中***  

冲泥三日仆夫僵，霂霡迟迟十里长。圆岭赪呈偶剥块，方池绿浸未分秧。雨深云在晴非碧，潦甚泉翻沸若浆。间惜棕身清几丈，不陵绝顶但依墙。  

***去汀州重过新桥***  

小住汀州山可观，致佳秀色亦平宽。稻秧未插风翻帛，松宰刚萌烟弄丸。雪岭石痕惊北壁，汀流水势认南湍。新桥人说兹分溜，直走潮阳向最端。  

***打钟岭***  

径过危亭直下冲，焦原侧足亦能容。鸺啼入夜知连树，虎迹侵晨候打钟。厓险强祈千磴稻，泉高易计十年松。客行百里斜曛薄，山色贪看不厌重。  

***出山***  

曾快重登黟顶客，又参末席幔亭孙。偶随九曲萍荄质，若记千围楠树根。游意凌云前后海，客躯换骨十三门。人生脱屣谈何易，归去收身且蛰存。  

***茶洋***  

略过危岭入茶洋，面面危滩缭短墙。柏乱梅花球未落，石惊龟壳蛤堪尝。奸穷怪变平知好，冲澹萧疏妙欲忘。一叶落红飞竹轿，拈来莫似静中香。  

***卓阬***  

缘溪忽折俨篷舟，鳞瓦通桥妙略收。几日砂枫辞峡里，一峦烟竹记宣州。卓阬楝子悬如镜，福院蕉阴碧过秋。萦绕何堪情绪乱，莫教好景又盈眸。  

***七星桥***  

迂道层云指石门，桥过七里七星存。隔年滩发青如滴，傍砢山桃红欲喷。更与试巇偿往度，似因跻胜认斯村。武夷小小亲来别，莫敝精神心自扪。  

***枫岭出福建界***  

颇怯南歊恋朔空，未知歧路即西东。蚴虬螭断滩中石，璀璨砂希岭上枫。晏岁何堪层嶂别，早餐略耐几竿风。故人踯躅炎云外，我自加裘忆尔同。  

***宿七里滩寄石君***  

客意清冷岁向阑，难忘过岭碧兼丹。曰嗟予秀三山署，可计年除七里滩。双鲤梦中各自媚，一宵江上若为寒。谢公行处吟都索，更作春来池上看。  

## ●卷八十三

***王鸣盛***  

王鸣盛，字凤喈，号礼堂，又号西庄，嘉定人。乾隆甲戍一甲二名进士，授编修，历官内阁学士，兼礼部侍郎，降光禄寺卿。有《西沚居士集》。  

***小孤山下作***  

解缆溯层波，夕宿逗沙岸。亭亭见孤峰，独秀中流半。阳崖倚巉岩，阴岫屡回换。半领微径分，参差更堪玩。离离青松阴，历历白石粲。楼台相蔽亏，金碧穷照烂。氤氲岚彩明，杳霭霞气乱。彷佛神灵雨，东风一飘散。湘妃出鼓舞，汉女时游衍。光景未易逢，解佩徒深愿。怅然迟暮心，重起越乡叹。  

***虎牙滩***  

前日过铜柱，今晨望虎牙。性命付孤舟，急滩纷若麻。江束湍淅怒，轰轰走鸣沙。乱石森牡齿，揭天虎口砑。悬流触石转，百折飞浪花。有时喷淖起，水石相谽谺。斗矗一间屋，盘作千寻洼。俯愁裂坤轴，仰见侧日车。偶与赍俱入，便闯龙伯家。柁师工撇捩，凝竦不敢哗。狎恰已出险，身手良可夸。桅镫步头舣，旅鬓悲鬖髿。饥寒真有力，迫我轻三巴。  

***金文学招同钱编修载韦含人谦忄互谢编修墉吴舍人钱赞善家舍人游万泉庄***  

九十春忽半，枯坐成书癖。金生来唤我，今日花朝期。城南足烟景，斗酒聊可携。芦塘可游钧，苔磴可攀跻。何苦掷心力，钻此故纸堆。抛书笑绝倒，此语良复佳。撩拨我狂兴，破费君酒赀。迢迢白纸坊，渐少尘侵衣。峨峨右安门，出城行长堤。山水我故人，数载会面稀。今晨喜相见，翠色浮须眉。双轮簸复停，残梦醒复迷。恰如撶子船，摇兀翻忘疲。行行三四里，道旁见残碑。感波柏下人，学仙冢累累。稍南又一冢，长生道院基。亦有仆地石，模糊剩铭词。曾闻神乐观，旧隶太常司。云何列卿衔，乃畀黄冠师。始知明中叶，秕政日以滋。回首陵谷迁，剥落螭与龟。惟余滥泉声，遥和松声哀。饮马投一钱，驱车向前陂。西山叠嶂绕，悬瀑跳珠玑，散成万千眼，处处波潆洄。此地林壑幽，洑流互逶迤。或圆偃如月，或方橢如珪。是万乃强名，其数敦细推。昔为鹅鸭所，游人不敢窥。今兹盛亭榭，纵横插笆篱。犹记祖家庄，妙绝渔洋诗。庄虽数易主，水木仍清晖。入门乍空旷，汪汪数顷池。略彴缭而曲，池水清且漪。春雪暖乍融，轻冰解流澌。东风吹绿皱，蹙作鳞差差。萧寥洲溆外，芦筍生未齐。白鸟来何心，翻飞雪樆。土山远多态，冈垅分垂义。乱篠戛琅玕，杂树纷间之。登登步高下，一步神一怡。邃馆与凉堂，{穴叫}窱连廊。亦有卵石径，亦有罫局畦。所惜来太早，髡柳尚少稊。何况紫丁香，朱藤黄荼蘼。我侪乐閒放，不在繁艳时。爱此荒寂景，转得一段奇。攀枝蹋阁遍，乘兴寻招提。像设妙庄严，刹竿矗崴巍。蒲牢吼如牛，也复明代遗。凿名字夭斜，大抵皆阉儿。奚奴颇解事，行厨咄嗟移。招要入林间，栲栳坐水湄。自诧酒肠宽，饮若灌漏卮。坐中六七公，同里数辛楣。若论相识久，老钱及瘦韦。我兄近逃禅，吴谢各不羁。独有贤主人，乃是新相知。乐哉今夕会，醉起争留题。试待红药坼，重来问丰宜。  

***乌石滩***  

滩声欲驱山，山势欲束滩。水石本无情，相触因成喧。悠扬止复作，决决还潺潺。静听恍有会，天籁非人间。梵呗流寒空，风松响层峦。有时急瀑来，一泻云涛翻。不知水何猛，磨得石尽圆。磊磊错鹅卵，其色黄朱殷。或作大篆文，或作古锦斑。篙师与水斗，船艚溯惊湍。石滑不受篙，尺寸进转难。平生敛退心，苇间每延缘。好语慰篙师，且让邻舟先。  

***仙霞岭***  

五里到岭脚，十里才岭腰。三百六十盘，盘盘上青霄。危峰插高空，细栈缘秋毫。前趾压后顶，首下尻乃高。崖倾碍飞鸟，石滑逢堕樵。登顿屡旋折，谓已穷山椒。峰回一仰睇，绝顶仍迢迢。振步攀其巅，目眩神为摇。一岭植如盖，众岭罗周遭。仄阴障义娥，绝径悲猿猱。不知路何从，但觉呀岩{山敖}。密箐丛修修，赪桐间红蕉。飞流挂木杪，晴日舞素蛟。茅庵嵌青壁，瞰临万丈坳。俯窥落深井，结构何由牢。独立望归云，天风飒飘飖。  

***游鸡笼山***  

白露净山气，袅袅风吹衣。忽已蹑空曲，岩下秋鸿飞。石缺响难聚，木长天下垂。入深不知外，履旷忘所归。冥濛过萝壁，见月还疑非。其下发钟磬，径转声依稀。无心境屡得，探奇情靡违。始悟澹泊趣，独倚山家扉。  

***村舍坐雨简邻翁***  

孤村气萧瑟，几日雨昏昏。野水乱侵岸，谿云欲到门。数家依柘影，一径积苔痕。赖有忘机客，翛然共酒尊。  

***三峰精舍***  

山径缘遥翠，微钟度远岑。寺门一水曲，殿角万松阴。花雨诸天近，昙云古洞深。好参黄蘗义，半偈净尘心。  

***重过崇寿观赠徐羽士***  

笼鹅忆往事，放鹤此重来。小别三千岁，碧桃花又开。丹还驻妙景，云冷卧香台。清浅蓬莱路，麻姑日几回。  

***芦沟桥***  

卧虹终古枕桑乾，泱漭浑河走急湍。马邑风烟通一线，大行紫翠压千盘。唤人喔喔荒鸡早。照影苍苍晓色寒。沙际閒鸥应笑我，又听铃铎送征鞍。  

***同沈侍郎暨三吴诸子集蒋君塔影园***  

江关萧瑟意何如，风雨招邀慰索居。自昔酒人多意气，论交名士半樵渔。洞庭落木清霜候，吴苑疏碪白露初。后夜河桥吟望远，含情好为问双鱼。  

***述感***  

渚清沙白偶登台，城阙秋生夕照催。醉里高歌双鬓在，愁边画角数声来。侧身天地长为客，抱病风尘孰爱才。却忆故园三径好，扁舟须趁早春回。  

***赠尤水部***  

回首冰霜绝塞行，谪居翰墨有余清。留连风月皆忠孝，挥洒才华本性情。讵止芙蓉映初日，直看碧海掣长鲸。一编细把镫前读，病眼摩挲分外明。  

***尤水部载酒招游邓尉探梅***  

谿云林霭望中移，晓起推篷面面奇。閒客正宜无事饮，幽花偏爱半开时。水边烟动浮空影，篱外香来露瘦枝。最喜谢公吟力健，芒鞋更拟续前期。  

***梦游岱岳歌***  

我志穷十岳，身佩真形图。汶阳道上纵远目，突兀岱顶青模糊。鲁酒若琥珀，丝绳提玉壶。解鞍即醉倒，偃卧胡姬垆。天风飘飘浮绝磴，导我忽转松萝径。萝径逼高寒，苍苍十八盘。汉策閟古字，秦松泻哀湍。振衣便觉凌紫极，倚剑真欲生飞翰。穹崖溅瀑多殊状，决眦已在层霄上。碧霞四气拱星辰，青帝五云开崿嶂。崿嶂叠叠烟青青，封中云气缕缕生。安期一笑相逢迎，如瓜之枣出啗我，骖驾白鹿空中行。天门詄荡，日观巃嵸。河流挂树，海色摇空。苍烟九点望不极，合沓下见扶桑红。银台倒影火轮出，惊回清梦仍相失。风马云车乍有无，丹梯翠壁看明灭。应劭记，李斯碑，平生怀抱空好奇。餐霞炼药不早，就坐待蓬莱清浅始悔朱颜衰。风尘回首驱征铎，惟听霜钟殷岩壑。万里终当汗漫游，十年肯负烟霞约。  

***任城李太白酒楼歌***  

任城酒楼高入云，游丝飞絮何纷纷。竹谿六逸今安往，断碣苍苔蔽榛莽。汶水东流去不回，徂徕秀色空森爽。红泥亭子赤阑干，当年豪饱来盘桓。沈香牡丹看不足，骑鲸径去埋青山。我向东门游，登楼纵高宴。鲁酒白玉壶，不用金龟换。醉眠衣上斑斑红，几点春风落花片。我无谪仙百首诗，兴酣一斗颇似之。鸬鹚之杯葡萄酦，何当唤起同醉楼头月。  

***雨泊江岸登天门绝顶***  

我从南楚浮归，中流浩荡乘长风。布帆高挂似飞鸟，飘翩直指天门东。插江翠壁相对出，遥见突兀青濛濛。削成疑是巨灵掌，移置定出夸娥功。须臾云起飞雨集，白头怒浪掀孤篷。舟师相呼入浦溆，系缆急傍菰芦丛。兴来便携九节杖，思纵远目开心胸。潺潺绝涧蹋乱石，层层仄磴攀枯松。振衣千仞发长啸，惊起雕鹘盘高空。崚嶒两崖势忽断，岷涛万里流当中。始知楚关此天险，屹立一锁洪波冲。是时阴霞散晚霁，江光隐见磨青铜。欲从牛渚呼谪仙，更向青山怀谢公。东望石头互亏蔽，迢迢天阙排巃嵸。兴亡六代付逝水，人寰刺促悲安穷。终当挹取玉浆饮，上吸倒影骑飞龙。  

***江郎山***  

江郎秀甲东南区，苍雄奇峻清而腴。藏深伏奥閟幽胜，地僻终古谁爬梳。有如世外隐君子，远离朝市潜蓬庐。天公好事欲洗刷，遣我拄策来追摹。太末城头斧柯烂，烟岚回首迷三衢。突星狮石并巉削，登登一径穿箯舆。俄瞻佛蠃帝青现，苍茫翠霭侵衣裾。翔鹍舞凤羽翮奋，渴鳌怒鲸鬐鬛俱。冈峦横侧各妍妙，金光黛色齐纷敷。就中一峰势更斗，积铁壁立愁猿狙。凌空拔起五千仞，旁无依倚孤云孤。须臾擘开两丫髻，云风对起双吹嘘。峰回路转态又变，分作铛脚交撑扶。诡怪恍惚不可状，看来面面形模殊。尖如剑铓出棱角，屹如笔架攒空虚。如翘瑶簪卓玉笏，如插碧筍抽犀株。如擎金盘露指掌，如排翠盖翻芙渠。罗浮风雨乍离合，荆巫十二相萦纡。池阳九华叠跗萼，匡庐五老轩眉须。域中异境数不尽，瑰玮变幻兹不输。山坳小憩灵石庙，断砌翳薈飞鼪鼯。端然像设多好相，云珰霞佩衣五铢。传闻江家三兄弟，于此链魄同跏趺。功成坚苦化三石，乘风御气三茅如。只今空濛烟雾窟，琼台璇馆仙所都。云中招手一回顾，似叟非叟姝非姝。参差伯仲肩背接，左提右挈山泽臞。古苔斜罥缀缨珞，寿藤乱结垂珊瑚。阳坡丛筠间秀木，清飙徐送吹笙竽。瀑泉幽磵泻盘石，溅落匹练跳千珠。蟆颐决决灌村疃，竹笕袅袅通香厨。人家寂历散高下，架岩构壑勤耕锄。日汲玉泓餐蛾绿，所恨生长不读书。我谓如许正不俗，免教凡语名山汙。把茅盖顶会有日，谷可以退谿可愚。仙坛閒把落花扫，不知仙翁许我无。  

***游白雀寺登弁山***  

吴兴清远富山水，昔游所到惟城南。平生赋命纵穷薄，尚爱秀嶂搜名蓝。清苕入手又苍弁，志在尽取夫何贫。凌晨出郭路诘曲，古松乔立泉成瀸。丹梯翠磴寺门内，入寺始得寻峰尖。圣师谈经雀绕座，千年大厦仍耽耽。香厨竹笕引远水，金函藤笈开圆龛。居僧栽田免话堕，久废椎拂无人拈。参禅未能且选胜，振衣步步凌崭岩。望湖亭子一放眼，具区万顷寒磨奁。兹山形模肖冠弁，峰少斗削多包含。竹光照地作绀碧，禽语唤客何詀諵。一峰突如乃弁顶，蹑峤径上攀云岚。泠泠御风洵可乐，尽洗芥带胸无嫌。侧闻黄龙洞奇绝，道远未得穷幽探。何当里粮住一月，还乞佳处留团庵。黄精有力扫白发，芒鞵便拟携长镵。  

***江湾舟宿***  

穷阴不觉暝，远岸系轻舟。雁影霜天月，芦花海气秋。镫残搔短鬓，酒尽揽征裘。欲问蕲王迹，寒潮咽暮流。  

***小市***  

小市黄茅店，孤村白板桥。停骖成一宿，客思最无聊。易酒偏难醉，燕歌漫独谣。故园梅蕊发，归梦入今宵。  

***天门***  

白浪天门断，千崖杳莫攀。登舻一长啸，遥见谢公山。我欲浮湘去，行吟楚泽间。今宵对明月，把酒慰离颜。  

***秋感***  

江近凉风早，楼高野色閒。秋声先在树，云气不归山。雄剑对尘匣，新霜点鬓斑。萧晨感凄紧，独坐忆乡关。  

***夷陵远望***  

古戍标荆塞，危城见蜀津。云移三峡暮，江接百蛮春。行役何时已，音书总未真。登楼欲有赋，感激独伤神。  

***春尽日送同年平太史归浙东***  

周南滞迹久同稽，把酒津亭忽唱骊。醉里人将春并去，望中天共水相齐。禹陵洞穴仙官守，越国山川谢客迷。鉴曲敢言烦特赐，乡园随处得攀跻。  

***秋风引***  

秋风一何怒，吹折江头树。寒衣犹未成，风莫向郎处。  

***清樾馆***  

竹色如我閒，松风与人语。山霭入空帘，流云自飞去。  

***西湖葛岭有嘲***  

忙里能閒号半闲，相公胸次本来宽。襄樊失守成何事，不抵秋虫胜负看。  

***王昶***  

王昶，字德甫，号兰泉，青浦人。乾隆甲戌进士，丁丑南巡召试，赐内阁中书，官至刑部侍郎。有《春融堂集》。  

***晚登昆山过泗州塔院访二陆读书台***  

抚序属萧森，缄情慕婉变。迢迢谷水阳，啸侣惬微眷。塔院迹未湮，书台胜堪玩。永怀南国纪，似愧东曹掾。成都误因依，壮武枉论荐。遂蒙酪奴讥，终轸鹤唳叹。朅来奠莼羹，兰植信幽赞。徘徊吊古余，毕景下丛灌。从知才患多，庶几性能缮。  

***雨后同斗初企晋来殷过支硎山寺***  

杳杳白云合，空山欲暮天。青松滴疏雨，碧涧响寒泉。风度竹房磬，镫明茅舍烟。爱看林际月，流影照溪田。  

***同门人杨星标吴廷韩游佛峪***  

斗柄在戌寒始威，荒郊草木萋以腓。腾腾晓日明晴晖，相于二子驰骖騑。镵天山色横翠微，鸟道诘屈人迹希。路旁栝柏莽十围，山鸟惊觉鸣且飞。閕然野寺开双扉，青红古佛长而颀。画壁荒怪无是非，山僧迎客病已痱，香积索寞缠蛜蝛，厥辞怪伟无刺讥。落叶飒沓飘秋衣，游兴颇极振策归。嗟哉胜地空依稀，安得卜筑来耕耭。  

***别赵上舍易叔***  

三年别鹤不胜情，又赋分襟百感生。花落湖桥同载酒，春阴官阁坐闻筝。烟波归棹吴淞远，梧竹残宵楚雨清。他日京华相见处，对床欹枕话芜城。  

***湖中晚归简齐侍郎次风杭编修大宗***  

杳杳昏钟隔浦清，夕阳欲下断霞明。鸟归疏柳禅镫上，人散回塘钓艇横。云树萧疏藏野寺，烟波迢递绕江城。习池不共山公赏，独对寒流待月生。  

***自大旉溪至清浪滩长四十里上有马伏波祠***  

天公欲游戏，骇此远行客。截彼浮云根，掷为揵水石。高者矗寻余，倭鬌亦数尺。大或径连亩，小乃展片席。摺叠类衣裾，剡锐等圭璧。行次别堂斧，合离成蜀峄。紞紞三门开，浩浩九逵辟。横磨十万剑，一一与水敌。水跌忽成洼，急起复相射。幻师作幻技，信手妙抟埴。持以恐诗魂，且洗见闻窄。毛发森欲寒，扣舷三叹息。  

叹息尚未终，入眼益奇变。汹汹清浪滩，滩阔势转悍。水急风旋生，廿里激雷遍。寸步须千篙，十夫助一牵。浪花并怒飞，直前抟人面。侧闻马伏波，于此下蛮甸。至今古祠留，时有行客荐。将军西川豪，气冠云台彦。中兴效驰驱，垂老历转战。如何薏苡谗，千古共悲叹。英灵傥未徂，乘此泄愤懑。我亦从军人，呜呼泪如霰。  

***驿旁梅花***  

蛮村腊尾东风早，雪后溪山未枯槁。石桥西畔见寒梅，数树扶疏向苍昊。岚深已觉暗香滋，石瘦远怜春蓓小。细雨如珠有泪垂，湿云似梦无人晓。未逢晴旭趁黄蜂，半带朝霏啼翠鸟。先生京国打包来，直溯湘沅撷芳草。举头苍翠乱楠槠，放脚青黄蔓萝茑。邂逅何缘对佼人，忽揩病眼开幽抱。吴趋春信想铜坑，斗转参横水云渺。画舫篮舆日日停，香林酒舍重重绕。都城九九尚销寒，唐花压担横枝袅。粉菂参差照碧瓷，银镫回合倾清醥。两地凄凉正忆君，移根岂意来蛮獠。仙衣零落枳篱间，丰格依然出尘表。肯依池馆斗秾花，自向溪泉甘窈窕。横籧谁知怨寂寥，簪巾我亦惭衰老。停舆欲去更咨嗟，漫兴新诗慰凄悄。  

***经高黎贡山***  

疾雷隐辚南山陲，猛雨晓霁收层霏。舍舆振策不惮疲，欲与僮仆同艰危。举头峦影高垂义，如蛇之路山腰欹。旁伏猩狒兼貒貍，夔魈来往行人稀。迩者吏卒初修治，稍辟榛莽删菑翳。天梯石栈通威夷，三尺一级侔累棋，骏马行此旋倭迟，十步五步鸣酸嘶。万千老树拥幢麾，腔枵腹裂攒秋菭。倒者卧地僵尻脽，其根络石萦绠丝。蜜香花发得葳蕤，贴雪一捻红胭脂。下丛密竹筀簩{思}，甘蕉叶大栟榈肥。苍藤翠茑缠柯枝，十里不见行天曦。但闻飒沓吹寒飔，蛮云泼墨春淋漓。猿公什伯相邀嬉，啸群连臂声嘎咿。呼烟山鹧兼子规，杂以忄巠鸟噫吁嘻。酸螀如雨喧回埼，听此忽觉哀缠脾。雪山天际横长眉，烂漫众皱儿童随。僰人三两同蒙倛，杉皮作屋围槿篱。兹山蒙段昔所私，封比吴岳金天仪。升柴瘗玉求蕃釐，灵祀芜没迷荒基。束鹿尚书熊虎姿，泽州于此偕驱驰。磨盘之岭千云逵，曾闻蚁贼鏖雄师。至今杀气横祲镌，层巅流水分两歧。南龙北潞殊派支，五十三参孰诹咨。艰难诘曲颇似之，南询我已穷坤维。德云慈氏真导师，河山久识皆心为。《大荒南经》奚以悲，独惜此区划怒夷。蒲蛮蒲卡自古遗，坐致玮丽无人知。九州之外良幽奇，愧无巨笔磨天麾。盘旋渐下龙江湄，又见雪浪翻蛟螭。  

***叠水河瀑布***  

玉龙奋迅空山裂，箭激长洪走凹凸。终古恒疑香海翻，悬空直恐银河竭。不雨频驰晴日雷，未寒先洒炎天雪。建瓴却藉坠形高，鼓橐无虞元气泄。龈腭崩崖豁百寻，冲瀜急瀑回三叠。大盈江派此其源，下注槟榔快剑吷。我居夷裔正萧寥，欲出闉阇溯奇谲。斜抱城根带玦环，初溅石齿鸣簥篞。从风荡漾散云烟，缘嶂奔腾挂虹蜺。偿逢画手吴生，持较嘉陵岂见劣。危亭小立听喧豗，独剜菭衣读残碣。余姚太守真好事，手辟榛芜斫槎蘖。丰城老将亦名流，更饰香茆敞栌楶。坐使潀湍傍屋行，响入棕楠尚萧屑。十年流水不闻声，安得趺跏证禅悦。深磵悬知蕴怪灵，蛮区应为湔歊热。浓阴如更沛长霖，走马重来看奔决。  

***过昭阳湖***  

长堤老柳作花飞，人在湖船试祫衣。夜雨平添三尺水，钓师正喜鳜鱼肥。  

湖山重叠淡于烟，斜掩篷窗自在眠。风外谁惊清梦断，数声渔唱夕阳天。  

薲丝芦叶绿茸茸，蟹簖鹅阑几曲通。未到故乡先一笑，分明清景似吴淞。  

***就庄为座主陈文勤公别业感赋***  

凭栏徙倚日将斜，蠹壁苔扉百感赊。疏柳千行空蘸水，残梅数树偶余花。湖山一路诗人境，竹树三朝宰相家。搔首长安车厩地，软红何处问堤沙。  

***潼关***  

鹑首星芒照九垓，规模百二自秦开。关山苍莽争天险，文武飞腾出将才。日暖旌旗横戌逻，云连城堞抱烽台。登高立马休凭吊，看取三峰翠色来。  

***建昭雁足镫***  

雁足镫一形模奇，槃径三寸高倍之。厥底暨侧镌文辞，曰汉建昭三年遗。省中考工工辅为，右丞宫令职所治。啬夫护建咸其司，博福光相名次垂。迄阳朔岁星十期，阳平继封菁土贻。后厨秘置严屏帏，长安好畤同遗规。三斤八两区毫釐，勒字毋乃镵金锥。年深世远罕缺亏，蜡茶之色兼瓜皮。名类食器实则违，大羹非可调芳兹。想当禁御鼍更迟，宦官谒者相提携。然以朱火沃以脂，金釭衔璧明彤闱。酣歌恒舞千蛾眉，拥髻讵照长门悲。渭陵多艺几文思，洞箫琴瑟工娱嬉。掖庭待诏归荒陲，新室文母本翠妫。绛缘诸子意稍怡，丙殿甲观森逶迤。画堂幸毓天人姿，外家恩泽数不赀。十侯五将雄宗支，将军司马尤崔魏。当时赐出群愕眙，黄雾四塞遮炎曦。岂顾星茀昭乾维，稽古冶氏精炉锤。攻金尚象侔工垂，取诸鸟兽靡弗宜。殿名凤皇绘参差，观号鳷鹊图垂义。虎圈鹿馆兼龙池，飞廉属玉萦罘罳。兹仿阳鸟凌秋飔，乃写一足如灵夔。雪爪宛作鳞之而，蹼属相著愁翻飞。独尠翁杂增光辉，当年雕刻诚何其。射鸿台烬芜余基，或留踪迹存依稀。或因属国老牧羝，端藉帛书詟蛮夷。抑时水患方渺瀰，取象中泽多疮痍。昔贤寓意深然疑，上林荣宫恐已隳。首山蒲阪渺莫追，甘泉林华见亦希。今幸获此珍珣琪，往客红桥岁指寅。玲珑仙馆花芬菲，宾从动色来揄搋。定窑一碗荧荧晖，樊榭杰句人交推。痛饮竟倒千留犁，廿年如梦欣重持。生平嗜古怀轩义，王子饮鼎高奴鼒。伯戋颒盘季姬匜，木父已卣单从彝。饕餮花甗蝉纹卮，法物沦落艰寻窥。西京古制良足私，书法矧复参高斯，六十一字陈珠玑，似篆似隶盘蛟螭。斑斑古质无邪欹，李菊丁缓何能几。望古遥集生嗟咨，九篇墨渖争淋漓。继声援笔成此词，一物差可觇兴衰。灶声紫色火德移，宁忆朱雁登歌时。  

***观魏大飨受禅二碑***  

貔貅十万扬旌旄，老狐乳贙争咆哮。诸袁已尽奉先灭，赤伏潜易当涂高。乌林一炬久逃窜，孝廉声势临江皋。许昌距吴数百里，江淮汝汉萦南条。阿瞒筑宫具深意，削梯便拟凌风涛。三台歌舞尚未竟，九首鬼伯潜相邀。子桓继起更狡鸷，竟能禅让依唐尧。分香卖履言未冷，灶声紫色心尤骄。相国将军官四十，剑佩跄济从喧呶。乃陈降祥珍瑞集，再记款塞呼韩朝。方当寝苫枕届日，衮冕黼黼山龙昭。围场千步坛九尺，拜奠玺册陈南郊。无君无父意自得，大书深刻垂琼瑶。仲谋奉表亦豚犬，龟象作贡供臣寮。公闾剚刀入南阙，黄初四世如风飙。蜀吴尚在魏垂灭，唯余碑碣犹岧峣。吾见此文亦已久，朅来亲读披蓬蒿。三十二行行款正，加以隶体无残凋。钟繇梁鹄字莫辩，华歆贾诩名难淆。比于《梼杌》可垂戒，何待后世相訾謷。废宫久作山阳庙，灵旗石马还萧骚。  

***大文殊寺***  

五岳泰华衡恒蒿，出云降雨参神功。此外灵区表绝胜，菩提娑树侔天宫。普陀独镇巨澥中，峨眉鸡足西南雄。妙吉祥居道场启，若非天眼焉能穷。萦青缭白千万叠，须弥鹫岭遥相通。风沙万里截紫塞，冰雪三伏浮苍穹。十方三界来听法，龙王鬼伯相随从。烟霄朝现应真像，刀仗夜伏修罗凶。鲸钟鼍鼓互震吼，狮林鹿苑殷虚空。窣堵波高飏铃铎，睺罗那厂开荒丛。望海峰峦更奇伟，归墟赴壑连鸿濛。洹沙净众得未有，梵呗响答千岩松。忆自摩腾入中夏，昙鸾灵辨追前踪。长者雨花撰合论，导师海墨分禅宗。弥天并尽未来际，一切摄授归圆融。生平梦游安得至，何幸万骑随飞龙。登山入寺首瞻仰，已觉壮丽非人工。狞狮狂象愁调御，华严楼阁森重重。严寒渐退春意足，慈云慧日交曈昽。南台中台次第到，水田万指咸趋风。黄衣红帽亦密教，大宝所授薰修同。山镫夜炬闻可见，愿乞加被昭颛蒙。  

***蒋绍初招集拙政园次赵云松韵***  

澹云微雨罨楼台，三迳琴樽傍水开。花木百年犹似旧，江湖二鸟恰同来。讨春尚有香车集，授简欣看玉树才。更喜嘉禾诗画客，北窗跂脚共徘徊。  

***早春***  

朔风初定雪初晴，遥见春晖上槛明。三尺游鱼冰下见，一行归雁柳梢横。香炉茶铫随宜置，茸帽筇枝称意行。已是上元镫节过，市楼犹听夜吹笙。  

***闻稚存谴伊犁***  

胸中五岳本难消，醉后狂言荷圣朝。对簿已蒙宽一死，投荒何恨窜三苗。老泉谏术终须读，湘浦羁魂不待招。取次金鸡竿下信，阳关风雪返征轺。  

***钱大昕***  

钱大昕，字晓徵，一字辛楣，号竹汀，嘉定人。乾隆甲戌进士，改庶吉士，授编修，历官少詹事。有《潜研堂集》。  

***读曲歌***  

红豆向春种，黄蘗向春生。薄雾隐三星，有心不分明。  

朝忆复暮忆，怜欢还念欢。夜雨没牛迹，蹄痕无日乾。  

***宜兴道中***  

连村姜庶足安居，罨画谿光画不如。两岸绿阴微雨后，半帘花韵试茶初。遥山叠髻晴铺絮，隔浦鸣榔夜打鱼。阳羡买田曾有约，沈吟此地十年余。  

***九日同潘璜谿凌叔子张策时王兰成作***  

木落雁南下，天涯各滞淫。百年多病客，九日故乡心。风度高楼笛，寒生别浦碪。西山爽气在，无计一登临。  

***正月二日夜雪用东坡聚星堂韵***  

茶炉半枪始展叶，夜窗手点浮绿雪。开门密霰已满庭，狂呼失喜冠缨绝。轩辕忍寒肩辄耸，柴桑习懒腰愁折。松枝插户压渐低，镫影摇空暗欲灭。生涯碌碌风轮转。岁月堂堂电光掣。频浮蓟北柏子樽，苦忆江南梅花缬。停云远道空滞留，归梦残更付骚屑。诘朝初旭雪半消，似有仍无只一瞥。空中色相定何著，文殊师利犹多说。便须参访不二门，顾我舌根钝于铁。  

***石湖***  

潋滟红亭射晓霞，波光百顷渺无涯，居民种芰分湖面，小艇叉鱼踏浪花。远浦风烟通震泽，上方钟磬出楞伽。田园杂事皆诗料，曾是当年参政家。  

***姚少师祠***  

氵虢氵虢泉流槛外分，披缁入定戒香熏。空登北郭诗人社，难上西山老佛坟。好杀共知和尚误，著书赖有故交焚。依然病虎形容在，曾否声名直半文。  

***得李南涧书知于广州相待却寄***  

不见李生今五年，南行万里一欣然。新诗想得江山助，名士仍兼政事传。忆旧多通烹鲤字，养廉半付刻画钱。药洲计日同吟啸，窥镜惭予巽发宣。  

***石梁***  

突兀虚空两翠屏，长虹接引入青冥。一条银汉杯中泻，九奏钧天槛外听。珠落玉盘皆照乘，龙归金洞挟奔霆。应真飞锡重来到，不见昙花旧日亭。  

***题王秋塍明府龙门揽古图卷***  

缑氏有仟令，家世出子乔。诗名鲍谢伍，政续邱何高。山水耽奇癖，金石敦素交。嵩岳两室峙，伊阙百仞标。北顾探王屋，西行穷二崤。昔贤登览地，往往回鞭梢。龙门况不远，紫翠如相招。嗜古黄叔度，千里来游翱。廿载车笠旧，合并倏今朝。折简迓儒衡，联骑崇山椒。秋高石骨露，叶脱风刁刁。深洞穿地肺，孤亭耸岩腰。奇绝丈八像，镌凿齐隋朝。字体杂隶楷，笔踪辨分豪。欧赵所未录，一一归毡包。石丈傥解语，邂逅庆所遭。兹图洵可传，泼墨装生绡。邮筒忽远寄，快若背痒搔。安得生六翮，相随陟岧峣。  

***归安道中***  

小艇低于屋，乘风任簸轩。波平知雨足，日出觉春暄。兑酒三家店，柔桑十亩园。一峰青似伞，无佛欲称尊。  

***和唐陶山明府修复唐伯虎墓***  

渊明神游桃花源，六如身住桃花坞。不是人间第一流，难与桃花论宾主。对花须把酒，对酒宜赋诗。诗画游戏耳，工拙我不知。大儿汉曼倩，小儿唐青莲。尸解非所好，怕作懵憧仙。前身桃花见花喜，故应埋骨桃花里。三春红雨落纷纷，唯有此桃花不死。前中丞，后明府，封值区区三尺土。异代堪联侨札交，当时耻与绛灌伍．明府来自桃花源，华胄遥遥本同祖。出处虽殊兴趣同，唱和埙篪吾与汝。歌新诗，酹清醑，仙不能言花应语。  

***王又曾***  

王又曾，字受铭，号穀原，秀水人。乾隆甲戌进士，官刑部主事。有《丁辛老屋集》。  

***重入剡感作***  

仲春风渐柔，吹绉半篙绿。窈窕剡口岚，新翠点腰腹，林樾互蔽亏，埼岸屡回复。饱拽数幅帆，婀娜摆风竹。塔明雉堞围，滩迥鹭涛蹙。墟烟升为云，皛皛荡晴麓。首延足所经，目玩心向熟。昔欢无今留，旧梦有新续。青山已几霜，我面何由玉。萧散缅鼓琴，惆怅戴公屋。  

***度盘山岭望雁宕诸峰雨止大荆旅店***  

此邦南戒尽，山势驱入海。崛强屹元气，雕劖出真宰。舄下岭刺天，接眼益{山絫}{山罪}。乳郭所色络，望若披重铠。攒攒百青莲，朵朵吐蓓蕾。春空媚云物，酝藉固有在。应知太古前，犹未混沌改。卒见无急惊，山灵讵相绐。诘朝果此游，须鼓脚力倍。姑去梦烟村，稍伺雨声怠。  

***微雨入雁山观老僧岩憩石梁洞***  

泄云蒙晨曦，瓦溜止犹滴。勇拖绿玉枝，邈与精灵觌。林转藏小天，谷幽露很壁。万叶竞春萌，带雨绿淅淅。闯然老苾刍，山骨几时剔。高萝缉袈裟，黝碧光鼎鬲。危梯耸高檐，阴洞发深幕。巨石势分，倚穹仰可惕。厂屋中堂隍，牢构底同甓。坐挹新乳花，坼裹自煎。模糊山下村，湿烟空幕。  

***逾谢公岭折入东内谷登罗汉洞下饭于灵峰寺***  

灵峰锐而富，我闻昔人云。峰峰会于寺，寺以灵峰闻。逾岭裁半里，眼耳青烟煴。盥漱石上渌，捧咽石上云。磴栈力千级，飞泉寒纷纷。双掌外无缝，旋踏掌上纹，道人昔高唱，阴壁霾灵文。空山谁狡狯，刻划双锦群。{穴叫}窱入琳宇，春蔬嚼奇芬。佛面有衰旺，坏瓦黏斜曛。空亭合要眇，意惬情弥欣。孤凤两翮，翛然振鸡群。芝花嫩可掇，双箰当我分。长啸发天籁，招手云中君。  

***晓度马鞍岭曲折行涧道中从翦刀峰下入观大龙湫还憩龙湫葊***  

一啜道场羹，锵佩披鹤{敝毛}。穿径云共飞，跻险鸟同上。东西并谷幽，高下一泉响。泉响方愈寂，谷幽渐生朗。湿烟信黏屦，穹翠欻盈掌。微聆鸾凤肃，远窥壶峤广。折入最深处，高挂五百丈。近远无定姿，变幻非一象。直下坡注马，散迸谿翻桨。匀圆鲛人珠，熨帖织女妨。蝉联俨垂旒，雀跃怵过颡。斜滚等抛球，横铺类撒网。或为风所遏，欲俯旋还仰。或为石所触，始直中乃枉。或疾若雷轰，或细若鸟吭。丝琯洞庭张，鼓钟太庙飨。头寒不敢逼，目晕难屡仿。兑说万派归，坎习一潭养。亏盈河汉准，消息混沌想。庐山亮斯逊，天台讵能两。凌流饵碧花，跂石揽宿莽。任运获贞观，洗心韫灵赏。联兹李白游，未可讵那往。怆彼留衣人，置身犹土壤。  

***游宝光寺城南最幽胜处也***  

冈路威迟万竹深，斜阳还信蹇驴寻。消磨老雪凭山气，护惜真芳见佛心。金磬不敲花不语，蒲团孤坐鸟孤吟。果林贝叶俱尘劫，借汝茶杯洗客襟。  

***五日独游道场山却简穀函***  

晓榜夹山瀁，蒲岸深吠蛤。未传林际磬，早涌船头塔。螺髻翳轻纱，云日递吐纳。泥巷耕牸卧，秧扉蚕妇阖。升麓苔磴纡，到寺风泉杂。山门尽胜概，曷用众峰踏。苦茗僧自供，清言竹为答。榴朵艳道场，萧然悦尘榻。意行惬静便，惜不吾友拉。惟吟坡老诗，罄我三升榼。  

***中秋夜半乘醉登华盖山弄月作歌戏效李五峰***  

太玉仙人骑白鹿，手扶天风上云麓。青瑠璃界白玉盘，贴在天心十分足。九点苍烟湿不收，一杯海水清堪掬。醉揩双眼视乾坤，冷伴姮娥写幽独。桂华泣露黄丛丛，香浓梦遥秋满空。踏翻片云躧天路，瞬息径到蓬来膏。蓬莱宫，沧海东，上有芝田年屡丰。仙家耕作鞭苍龙，食之不死颜常童，曷为复归麈纲中。三生石上含真子，凉影潇潇清在水。一片江山入梦深，谁来共喻无言旨。鞭变苔凤不可求，鸡栖鸐笼愁复愁，山高月明聊以祛繁忧。捣霜玄兔何时辍，横笛苍凉怨玉。  

***题查梧冈京口渡江图***  

通潞河头船未发，归梦先落江之东。采莼斫鲙百不省，惟念起居堂上翁。长安秋老逼重九，青女艳发篱边丛。两涯水落木叶脱，张帆对饮秋玲珑。京江去家十舍近，寸心直寄冥冥鸿。行缠布袜且姑去，肯变十丈东华红。丈夫立身有本末，不在出处分穷通。掇拾科第点郎署，盛年得此亦已丰。衔恩讵无驽马恋，反哺要是童乌工。喜闻耋老逾八十，健强我汝家翁同吊来家世出忠孝，岂有宦达方英雄。捧檄依然毛义屈，著书奚碍虞卿穷。君家旧业东海曲，流匙香稻烹园菘。官衣恰作莱子服，孺慕未轮江夏童。仙舟幸得附李郭，急装请假情怱怱。一官转令鸡黍缺，四载始果南归篷。大痴落墨迥天际，佳诗宠饯叨群公。金焦瞥眼请休矣，目极霜后南湖枫。长江之水空复空，津吏打鼓声隆隆。剪江一笑趋庭亟，与子破浪浪乘长风。  

***马嶰谷半查兄弟招同程风沂午桥闵玉井陈竹町金椶亭集行菴同题东坡海外石刻像用集中赠写真何充秀才韵***  

春梦无痕随露电，精城裂石同强箭。谪来东海殊萧然，冷若饥鹤投空山。邦人刻像纪公德，缅想风流元祐间。饱饭和诗妙齐物，雪泥指爪何形迹。秀才写貌太清寒，此老胸中仍大适。苍茫独立冰雪容，归心片月峨嵋中。瓣香径下涪翁拜，笠屐无烦更画公。  

***琴鹤楼***  

湖上青山太不情，年年冷笑行人行。寺门老柳争舒眼，看尽别离浑不管。琴鹤楼，何不移去荒谿之侧穷严幽，我不复见何怨尤。乃当湖山花木最佳处，葡萄深杯酾红油。一时朋友自漆，万古弟兄曾劝酬。黄垆黄垆非少壮，不须邻笛增恓怆。成佛生天本是虚，求官作达夫成妄。西冷依旧好风烟，回首经今十年。吟魂醉魄难呼取，独立西江三板船。  

***酬虽萚石***  

夜雨催征舻，梅花别故城。江山徒老大，衣食岂声名。碧海双萍阔，青天一雁横。愁心悬去住，之子独深情。  

几岁辞家数，春风上路偏。暂时还酒盏，明日即瀛壖。甘旨情难惬，江湖迹旧悬。男儿宁恋别，俯仰感中年。  

***朱镜堂招同诸君泛饮秦淮***  

燕拂帘前柳，人移镜里天。水痕高到槛，雨气散如烟。衫扇清残暑，笙歌贮别船。双鬟谁氏女，一曲想夫怜。  

***舷公旧隐题壁***  

说法满天下，届然公独吟。水流无住相，灰死得寒心。窗外老梅瘦，门前黄叶深。千秋诗两卷，政不要知音。  

***芜湖***  

白雁黄云落照横，江山无恙慰经行。潮头暗齧王敦墓，岚气晴飞谢尚城。画鹢宫袍虚古月，宝鞭骏马只残营。酒酣不尽兴亡感，忍听当年咏史声。  

***将归嘉禾留别宝意***  

英琼绣段叠还重，一月中江忽旧从。霜露空山须暂去，云龙万里会相从。论心合似乳投水，炼句精于金在镕。谁识燉煌杜法顺，华严字字畅禅宗。  

***酬桐石***  

寒影萧然簇一灯，两峰应怪客来仍。稍缘病退秋情健，不为凉多酒力胜。小技文章那制命，中年须鬓欲皈僧。与君且话通宵雨，如此湖山拾未能。  

***长至日度桃花隘***  

半担轻装路百盘，压裘云气括苍寒。洞桃牵梦曾无影，宫线添愁渐有端。东郭雪霜双屡健，康成湖海一萍宽。差赢剑阁经行惯，未欠天西蜀道难。  

***经天姥寺***  

天姥峰阴天姥寺，竹房涧户窈然通。老僧敲磬雨声外，危坐诵经云气中。禅榻茶烟成夙世，天鸡海日又春风。回头却意十年梦曾无影梦与山东李白同。  

***汉上逢诸新旧累邀泥饮***  

明灯高馆折声催，大阮招邀小陆陪。难得异乡逢密戚，可能良夜不深杯。江连清汉分还合，人过中年乐亦哀。珍重天涯老兄弟，淮南米贱好归来。  

***雨中集竹所赋春阴得烟字***  

雨丝漠漠散如烟，竹外轩窗绿可怜。花尽帘垂看燕乳，桑浓村暗想朁眠。闲居镇自消香篆，近局犹能判酒钱。莫道春随人老去，春归还复有明年。  

***题元遗山诗集后***  

庾信头颅雪满围，伤时伤事足歔欷。干戈扫荡才子，禾黍丛残窜布衣。灯灺歌阑麈劫换，天荒地老梦华非。可怜醉杀长安酒，不抵思乡一涕挥。  

萧萧走马傍长，一代声华剩楚囚。野史尽烦供乐府，劫灰飞不到中州。乱来花草铜驼泪，梦里家山渭水流。自渍模糊难卒读，打窗寒雨飒穷秋。  

***临平道中看白荷花同朱冰壑陈渔所***  

船窗六扇拓角纱，倚桨风前正落霞。依约前滩凉月晒，但闻花气不看花。  

皋亭来往省年时，香饮连筒醉不辞。莫怪花容浑似雪，看花人亦鬓成丝。  

***秦淮绝句***  

纨扇桃花细字明，黑头江令见须惊。琼枝玉树根长在，触著东风会却生。  

***江行杂诗***  

江上丈人空复期，芦花如雪覆芦漪。江波流尽千年事，明月白鸥都不知。  

***翟灏***  

翟灏，字大川，号晴江，仁和人。乾隆甲戌进士，官金华教授。有《无不宜斋稿》。  

***东郊晚行***  

***秋客爱夕佳，信步越畦***  

横空纵我眼，列岫展天末。青苍一幅披，秀色不可割。中有度世人，光景坐超忽。还欲招之游，山心话饥渴。白云来悠然，高鸿向空没。  

好景不肯常，况兹桑榆促。村厨爆湿薪，烟帛起纯束。一暝万形齐，何由著閒瞩。巢禽戢动羽，途人断归躅。清豪振凉蛩，健语共相勖。郊路熟可循，林黑误已数。赖有流萤飞，高下闪古绿。荒凉兴未摧，寂静意偏属。心镜终澄明，行吟多所触。  

银轮转无声，突自林端推。沓来清影众，我影亦同来。万象复我有，眼为今日开。落落秋势迥，纳纳天宇恢。溪光曳遥帛，岫色堆寒灰。诗肩耸千尺，与月相徘徊。  

寒浅未成霜，瀼瀼露如泻。芒鞋草间行，沾漉及两踝。到家近犹疑，乔木认里舍。邻机悄已停，吠犬蓦篱罅。茅丛何处光，破壁一镫射。妇功怀土风，寸晷惜无暇。向来安眠中，妙景虚夜夜。  

***开山庙***  

陂陀滑无辙，乱砾堆隆窊。仆夫整绥睨，未历先愁嗟。掀轰敝栈轸，荦确盘蜕蛇。向回路转隘，巉石如排衙。一线五丁力，皴纹被稠麻。催鞭度磕匝，挂轊忧来车。  

***崮山***  

北山例钳髡，兹谷极葱蒨。瘦幹突云房，交根络石面。陡空立怪峰，凿壁开飞殿。古像兀虚光，危阶直悬线。当门虎豹雄，灵状咄百变。凌竞阻复前，望望不知倦。  

***吴江***  

垂虹亭畔月，暂照木兰船。秋老莼鲈国，霜寒橘柚天。鹜飞烟路阔，人静水花鲜。缅想三高士，披吟《笠泽编》。  

***笕桥途中作***  

浅笠轻衫得自由，近郊閒趁晚晴游。翠阴夹路忽成巷，凉气袭衣先报秋。园朵欲攀摇未定，井华待汲去仍留。烟村暧暧遥相引，几处柴扉傍竹幽。  

***题阮生画芦雁***  

载雪低丛一丈深，圆沙拍拍赴幽寻。水乡风物江南景，纵极苍凉也系心。  

## ●卷八十四

***纪淑曾***  

纪淑曾，字衣孟，号秋槎，文安人。乾隆癸酉举人，历官湖南盐法长宝道。有《汉皋集》。  

***雨夜同牧原***  

急风催暝色，和雨到庭柯。寒近窗前蚤，愁如叶下多。田园催晚节，江水涨微波。相慰浑忘寐，孤灯耿薜萝。  

***庚子秋姚雪门学使将赴都门赠别***  

帆影破湘烟，春深古驿前。西窗话遥夜，南国喜凉天。交意淡如此，客心愁黯然。江头花月夕，强半是离筵。  

八月犹余热，清尊昨日开。江声兼雨至，岳色隔城来。虚馆穿花树，生香落酒杯。阿谁歌水调，惆怅鬓毛催。  

***再送牧原***  

大别山前春水长，伯牙台畔早梅香。君今买棹去沙渚，我亦回车思故乡。江上离筵惊草草，梦中白日过堂堂。鹿门烟树春明月，小立东风泪几行。  

***和顾牧原舟中见寄原韵***  

青山白浪晚峥嵘，愁指寒云是去程。天上星辰劳北望，舟中儿女倦西征。夕阳郧口帆初卸，野岸椒盘岁又更。独对庭梅思折赠，夜窗风雪暗孤檠。  

晴川西望渺春波，却喜移家野兴多。近市山亭开瓮酒，种花门巷绕梁歌。冻云回首江头别，芳岁惊心客里过。漫拟忘机去沙渚，竹烟深处鸟声和。  

***九日岳麓登高薄暮渡江即事***  

岭云汀树总宜秋，九日新晴作胜游。亭倚山腰低万壑，帆随洲影翦双流。澄江乱下渔人网，飞盖遥迎水驿楼。诗境苍凉残醉里，菊花天气木兰舟。  

***寄轩即事用王少林韵***  

江上人家柳罨汀，寒山绕郭暮烟青。兰前一片潇湘色，落日秋心满洞庭。  

***王时亮***  

王时亮，字寅苍，临淄人。乾隆癸酉举人。历官卫辉知府。有《紫泉吟诗稿》。  

***游山归途作***  

回首山中路，茫茫烟欲封。前村数点火，远寺一声钟。棹响冰生渡，林明雪压松。定知今夜梦，犹自绕诸峰。  

***邓献璋***  

邓献璋，字方侯，一字砚堂，祁阳人。乾隆丙辰举博学鸿词。癸酉举人，由教谕历官渠县知县。有《藕花书屋稿》。  

***秋日早发尉氏县***  

尉氏征鞍早，行行入画中。深烟连断岸，斜月澹疏桐。驴背霜华冷，鸡声梦境空。东偏村落晓，柿叶烂秋红。  

***都门送刘芳玖之官蜀中***  

青天不易上，蜀道古来难。十二巫峰里，飘然寄一官。雨云行处幻，琴鹤坐边寒。明岁北归雁，烦君寄羽翰。  

***周鼎枢***  

周鼎枢，字凝甫，号榆所，嘉善人。乾隆癸酉举人，官武功知县。有《清闻斋诗存》。  

***烂柯山***  

石梁横亘如长虹，青芝白石披蒙茸。不知何年策尔五丁力，天惊石破悬玲珑。我来山中秋已杪，山前木落秃如扫。不见当年伐木人，空余断碣横秋草。盘盘一径入空青，欲散不散烟冥冥。日月雷雨走其下，龙归时复闻膻腥。俯视鳞鳞见城郭，旷哉天地何寥廓。仙子樵人虽不存，已觉胸中去黏缚。吁嗟乎，神仙之说亦太奇，残星半局沧桑移。摩挲石枰三太息，松风浩浩云霏霏。  

***未归***  

杨柳陂头日问津，萧然犹是未归身。愁中诗句真佳友，客里青毡似故人。时务策成安命薄，绝交书至悟家贫。白沙翠竹秋江路，思得渔童捧钓纶。  

***朱休度***  

朱休度，字介裴，号梓庐，秀水人。乾隆癸酉举人，官广灵知县。有《壶山自吟稿》。  

***扶筇***  

老催花事减，春恼病怀深。小雨迟晨起，残红入暮阴。天涯芳草梦，身外野云心。俯仰茫茫里，扶筇一短吟。  

***冬夜偶成***  

何心出岫落穷边，枯尽形容白尽颠。野有流亡少长策，家无儋石况残年。愁并塞北风号夜，梦断江南水接天。却羡黄州员外置，閒居尚食酒囊钱。  

***登岳同黄刺史作***  

桑乾外抱东北奔，抱内山者水名浑。浑河一委承八源，逆西南流桑乾吞。八源所出棼难论，络岳之腋洒岳跟。跟有一峡水潺湲，架水作栈梁鼍鼋。悬壁之下厚阴昏，背入腰转攀天门。无数山壅囷廪屯，五脏六腑互为根。岳包如心脏腑君，厥心中空厥顶髡。势兜左右微轾轩，形家乃以钳为言。直言导脉从昆仑，万里入首临中原。泰山如坐嵩如蹲，如行如立衡华鶱。此山独卧自然尊，石不玲珑草不蕃。太朴一气禀混元，周三千里蟠外垣。锥指之地太极存，上应虚危擘中分。壁开如幛如缺盆，负阴抱阳向午暾。直午一峰如守阍，贪星变廉火焞焞。丙张丁柳无偏反，天造地设非强云。柰何立庙羞蘋蘩，昧厥宅中旁是援。当年议祀聚讼纷，曲阳飞石诬愚惛，只今怀柔百礼惇，明烟釐正神所欣。那更迁庙移钟鼖，宅幽都正如中军。如人坐车前式辕，还玄洞封灵宝文。会仙府集群真幡，仟之人兮渺白云。两伯之乐何处闻，仰瞻俯睇荡心魂。侧身怀古苍烟痕，黄君守上古治敦。神之听之民无冤，邀我登岳谒帝孙。题名岳壁联篪埙，劝我作歌辞复温。我无笔力扛鼎翻，敢绘日月摹乾坤。昌黎遗诫时乃谖，虽欲悔舌不可扪。  

***始游南山宝峰寺***  

一坞如兜向北东，中有如毳千万松。兜作佛坐坐衔月，毳作山衣衣满风。塞山诚比体顽劣，不蕃草木山山童。谁料碅磳磈硊里，居然小窟藏玲珑。从山左臂盘盘入，忽入大痴图画中。岚浮翠暖丽如许，银海光刮金篦功。若移宝地置通邑，早夸胜概题名公。乃今埋没久无问，非尔县官谁则从。吁嗟乎，县官之俗俗难医，县境之陋陋于夷。饿隶如鬼鞭之叫，逋粮如山责之疲。惟习虚文画尾诺，了无实政苏边黎。居如笼系城如斗，閒行寂坐愁容痴。今朝跨马得来此，无小无大生欢喜。相与俗吏湔厥肠，更教陋邦洒其耻。不闻坐上龙眠客，有言我今恍惚还家矣。  

***寄题龙谿黄氏璞园学舍园在黄石斋先生邺山书院之旁***  

有明熹庙壬戌科，先公典试人材多。漳浦黄公出门下，匣开虹见腾太阿。海南砚果读书种，凛凛气节坚不磨。传道邺山讲学处，堂三亭五流弦歌。百年旧基废复举，先型遗爱神人呵。乃有江夏令兄弟，闻风兴起勤规摩。增置园亭作学含，分岩绝壑依陂陀。兹山奇丽富景色，背负峰面横江波。朱明洞开返照入，赤城标建晴霞拖。翠叠红稠锦绣谷，武夷九曲无或过。呜呼黄公生逢百六运，不废礼乐因干戈。三易群经有述作，疏说贯串祛其讹。况今清晏尚儒术，礼门义路平不颇。后生游谈但束阁，谁溯后海穷先河。璞园之作志景仰，用意非独耽烟萝。学比登山互鞭策，工得居肆群切劘。连屋之书拂云树，讵让山林人姓何。我少失学老而悔，诵芬咏烈渐颜酡。万里题诗感离索。梦入幼塾还嘉禾。焉得双翅奋闽海，游焉息焉安乐窝。  

***忻州汪刺史重修元遗山墓于草间获断碑拓以见寄感赋长句***  

刺史行部春郊路，路前有冢冢无树。石人石兽知何代，萦烟结莽埋春雾。下马来寻断碑露，碑表七字擘窠书，乃是诗人元遗山之墓。魏初姜彧记碑阴，先生遗命弟子注。不书官爵不题名，中原布衣了半生。百年风雅《中州集》，一代典章野史亭。乾坤清气最难得，斯文自任诚非轻。呜呼龙蛇争斗山河颓，铜马纸鸢成烬灰。虚名误人生百谤，写到苏诗肝肺摧。肯作中书褚渊活，共谅江南庾信哀。刺史修举职所专，重扶墓碣树墓田。补以松柏年荫年，我读汴京乱后诸诗篇，其声幽咽情渺绵。梦中青山与黄叶，愁里残阳更乱蝉。杏园双燕巢何处，秋水鸣蛙命可怜。此身春草惟一醉，此夜寒灰宁复然。诗人心事杜鹃血，独恨无人作郑笺。  

***县诸生十数辈送余至蔚州之暖泉村越旦暖泉人复为余设饯堡门外迟回久之而别***  

塞晚秋日澹，边寒秋云冻。恻恻背风催，宛宛手条弄。天色黯将收，人情苦远送。送我到暖泉，揖让诸生众。周旋不能舍。翦烛连床共。杯盘既狼藉，笑语复喧閧。泉暖情益暖，终宵讵成梦。明日村之人，出饯道旁供。谓言侯声名，耳习邻邦重。侯惠波及我，爱我息我讼。感侯不能已，軷酒中诚贡。闻言惊下马，嗟劳久停鞚。回头别诸生，拭泪心余恫。去去午影斜，忽忽朝酲中。老眼醉生花，一派野烟霿。  

***文上杰***  

文上杰，字冠南，善化人。乾隆癸酉举人。官会同教谕。  

***过龙洞口占***  

古洞一村烟，风光瞥眼前。绿阴浓野树，春意动山泉。僧踏云边路，人耕雨后田。碧桃开两岸，谁棹武陵船。  

***贾虞龙***  

贾虞龙，字舜臣，号云城，汉军旗人。乾隆癸酉举人。有《谦益堂诗钞》。  

***秋雨怀朱竹君***  

晨兴步平野，天风澹容与。木叶随征鸿，哀蛩泣秋雨。骋目意所惬，返观默无语。怀哉生平人，亭亭独延伫。  

***同顾备九彭晋函姚姬传朱竹君陈伯思仲思游三藐庵看菊花归于伯思处小饮***  

天高寒云轻，日瘦秋气老。驱车出郭门，枯槐夹古道。细雨湿征鞍，风来飒然好。偃仰群牛羊，累累藉衰草。霜凌百物残，兹游苦不早。爽垲亦足乐，何用怨枯槁。  

古寺郁嵯峨，涂饿杂丹黼。伊谁实经营，庄严供千佛。老僧出迎门，导我入禅室。语以种植能，至理亦超轶。莳花何必多，往往有寄术。  

***琉球刀歌***  

天吴翻风立海水，老鲛跳波翦长尾。殷殷空山霹雳声，飞来海客炉中死。炉中冉冉浮炎烟，乃厉乃锻成三年。銛锋照川霜雪白，宝锷出匣芙蕖妍。黄云峥嵘天宇廓，阴森日暮精灵跃。奇气能教山魅愁，寒芒欲逼天星落。神物所属非人求，会合亦似针磁投。远从鳌背踏沧海，携来万里沙棠舟。出鞘苍茫对晴昊，百感无端入怀抱。十年磨刃赠何人，夷门古路生秋草。  

***秋日***  

凉风吹侧帽，独上最高楼。眼底谁知己，天涯又暮秋。平芜双落雁，野渡一孤舟。太息岁华晚，清光不少留。  

***王梦楼斋中夜话***  

举世包容久，诸公泛爱多。有怀宜对酒，无地敢悲歌。抗疏钦刘向，轻身耻卞和。凉飙听淅沥，猎猎打枯荷。  

黄叶愁风雨，青山感岁华。年来贫到骨，久住即成家。奇数真三黜，吟情尚八叉。多君车笠意，深夜笑言哗。  

***万柳堂怀古***  

廉公清兴酒颜酡，红豆抛残《白纻歌》。三叠笙簧云外散，六朝烟雨梦中过。尊前秋水开蟾镜，槛畔山光淡绿蛾。惆怅更无花解语，高楼凭遍晚风多。  

堂开绿野侑嘉宾，相国斋居列锦茵。文献有灵关气数，山川生色仗词人。百年钟鼎悲流水，万里风云隔去津。偶尔登临搜屐齿，年年花鸟不知春。  

***胡蔚***  

胡蔚，字少霞，一字羡门，无锡籍武陵人。乾隆癸酉拔贡，南河候补同知。有《吹万楼集》。  

***谒莱阳二姜先生祠***  

浩气神明在，孤忠史册存。墓田沧海远，云木敬亭昏。死亦全臣节，生犹哭主恩。还闻魏冰叔，直笔洗烦冤。  

末劫何多难，曾闻鲁两生。艰难豺虎日，生死弟兄情。故社悲荒蔓，遗民惜老成。青山留庙祀，凭吊涕交横。  

***郭同芳***  

郭同芳，字希仲，号翊清，濰县人。乾隆癸酉拔贡，官直隶赵州州判。  

***秋日杂咏***  

纵不思家也惘然，难禁萧索九秋天。花如故国黄无恙，发比来时白可怜。人得清閒宜命酒，官当寂寞似参禅。新诗题向开元寺，谁觅纱笼待客还。  

***杨瑞***  

杨端，字觐班，号香崖，龙阳人。乾隆癸酉拔贡，官安仁教谕。有《香崖诗集》。  

***惜桃花***  

城南斜日桃千树，细骑轻筇此中去。近桥一树红不同，立尽东风娇欲语。路回疑入武陵溪，寺近错认玄都非。明霞攒簇疑无路，胭脂小片沾人衣。风风雨雨势太恶，昨日花开今日落。花开花落花岂知，楚血湘魂共萧索。可怜豪华满眼新，明珠金雁成埃尘。晓露滴残金谷月，夜乌啼断玉楼春。玉楼金谷人几在，明岁花开颜不改。绿茵踏藉争肯来，华发凄凉不相待。当时游侣尽能诗，意气傲兀倾豪卮。一曲遥闻《折杨柳》，《黄》陌上谁家吹。月澹烟疏一搔首，浩歌且尽湘醽酒。  

***由湘潭入衡山***  

浮家非得已，幽事爱江乡。山郭明残黛，人家半夕阳。浪吹鱼子细，梦近蓼花凉。亦抱图经看，苍梧望渺茫。  

***晚过塘山口见河柳离披感赋***  

无复江干小泊期，记曾相见憾迟迟。十分宛转隋宫梦，一段萧骚灞上诗。落日残鸦流水外，断云微雨暮帆时。不知谁解《黄曲》，十月河梁又别离。  

***杨垕***  

杨垕，字子载，号耻夫，南昌人。乾隆癸酉拔贡。有《耻夫诗钞》。  

***同蒋心余彭芸楣游北兰寺***  

无数征帆向马当，龙沙北去树苍苍。去年君亦他乡客，此日谁倾地主觞。野渡春风归鸟雀，寒山返照下牛羊。赞公去后风流尽，依旧閒云销竹房。  

***栈道猿声歌***  

猿朝鸣，猿夜鸣，劝君乘舟毋陆行。顷刻葬鱼腹，肢体犹得全。悬崖一坠血稠叠，野狐生啖目睊睊，剑门插天青巑岏。行人但左担，转趾不易肩。穹岫置傀儡，来去导行人。去挟木人去，来挟木人还。木人不见人不前，不者对死踟蹰间。猿鸣苦，猿鸣酸。江南苦秋热，边气早凄寒。秦时烧栈至今在，八月积雪横云端。早扪貍迹争追攀，裂肤坠指心犹欢。今年坠崖不知处，明年下视枯骨荒草缠。君不见阴平天险不可当，魏人下令如驱羊。一落千丈血里疮，回看栈道我心伤。艾艾西来功可王，胡不锦衣归故乡。  

***题家藏仇十洲画马***  

官马满枥一匹无，手持尺绢走且呼。老奴旁捋白髭须，此马宁与凡马殊。可记当年全家迁播下成都，郎君初骑果下马，青丝络头老奴扶。就中主人汗血驹，垂鞭缓辔从者趋。指似此马百不如，何不出易斗米供朝餔。我忆仇英下笔时，全身学马无不为。身不著地头尾蹄，马仰视天鬃横披。叱之不起神犹夷，四围浅草官无奚。嗟我八千里外身孤羁，道逢驽马不能骑，无人知是边城儿。  

***泰西画人物田舍一幅自蜀携来十余年矣重加装潢以诗志之***  

横得二尺纵一尺，树里人家好风日。乔木拔地云苍茫，篱落两围中牛羊。草木辨色如篱长，牛羊隐见罗低昂。屋北似是打稻场，桑梯不取倚坏仓。谁其牧者三河羌，前顾后侣归不忙。此中虽乐非吾乡。卧龙山下春射猎，父手射鹿饮鹿血，父膝坐我指我尝。父今黄泉母白发，南迁得授灌乡田，力田孝弟身手閒。丈夫躬耕岂足耻，我有天子怜饥寒。  

***梅岭怀古***  

路入雄关鸟道斜，参天古木暮云遮。楼船是处思名将，逢掖当年走传车。气候何须异寒暖，山川今已入中华。云开百粤层城远，猎猎风回卷白沙。  

***雨中过郁孤台***  

雁声萧飒过江来，江雾沈沈雨不开。岭外梅花飞作雪，春风空锁郁孤台。  

***宣德赐印歌***  

蛮夷识印不识字，锡以牙章靖边事。红帽黄帽呼万岁，剌麻子孙印世世。贡表押印朱模糊，褊袒缨络来渡泸。入抱毡氍谒天子，出分金帛欢妻孥。大印小印不知数，鸱夷悬之碉房贮。石龛生受旃檀香，手炙肥犍唱经去。忽闻银官来货场，红帽黄帽刀交光。天兵直入法王死，碉房争取金银章。此印流传入中土，惊雷一声花一吐。尘埋古寺宝幢光，血渍车轮高纽古。我闻剌麻呼法王，青狮白象云相羊。前朝眩术感佛国，群僧杂出雄蛮方。举手加额日入部，左担崎岖栈飞渡。驷马谕蜀来相如，万里不毛皆贡赋。  

***康郎山怀古***  

白浪连天地，萧条战伐尘。驱除民有主，割据尔何人。百战艰穷寇，诸公解致身。由来开创业，草木亦能神。  

***题蒋苕生归舟酒醒图***  

桑乾霜叶打征衣，柳压秦淮白雁飞。烟月五更停欸乃，江山万里见庭帏。入秋天气多沈醉，送别乡人羡早归。此日仲文横锦瑟，不从帘外问湘妃。  

黄头慵起挂帆迟，酒渴镫残卷画帷。多病赀郎难谏猎，同舟小婢定能诗。何时富贵归须早，如此风波醉不辞。一样碧桐宫井意，重教舜举写乌丝。  

***孙起栋***  

孙起栋，字天擎，号白沙，新化人。乾隆癸酉拔贡。有《辽西》、《湘南》诸集。  

***寄颍上王晋斋令长***  

我有故人潞河涘，不见紫芝历三纪。俟河之清寿几何，川原浩浩沈双鲤。昨来倏遇城南杜，名父之子来古戍。为讯东床王会稽，覼缕粗得知其故。栖枳鸾凤亦不辞，身骑土牛又何迟。将毋誓墓如羲之，贪冒苟进非所期。祥符相握天下砥，东南民力叹竭矣。一命爱物必有济，矧乃郎官宰百里。六一翁与玉局翁，聚星禁体雪花中。廿年清颍落君手，知余赋笔声摩空。我来卅载坠苦海，桐根半死嗟犹在。埋愁无地鬓毛空，惟有恒河性未改。却忆玉堂金马客，回翔久绊王乔舄。念我虚吟绛蜡红，祇今未许乌头白。我有敝帚千金赏，欲付梓人劳怅望。有大力者负之趋，得不飞书去颍上。此生归路转茫然，狐豹丘山绝可怜。何日与君赋泛颍，相将轰醉西湖边。  

***和幼梅抵临榆见呈***  

相逢一笑两飘萍，絮语连宵到晓星。衰朽吾惭照夜白，俊才弟似海东青。危炊久淅矛头米，短剑今来老上庭。无限泪河流不尽，未乾蜡炬共荧荧。  

***庄培因***  

庄培因，字本淳，一字仲淳，阳湖人。乾隆甲戌一甲一名进士，授修撰，历官侍讲学士。有《虚一斋集》。  

***立秋日效陶徵士体***  

孟秋雨初霁，凉飔缘窗虚。溽暑渐欲阑，始觉夏葛疏。莎鸡吟砌间，水衣上庭除。感时意不昧，惜日情所纡。开轩挹新爽，散帙穷居诸。晤言一室中，游心太古初。俯仰浩无虑，密尔以自娱。  

间居屏人事，与世安所乖。图书盈我前，卓荦平生怀。寥寥天宇澄，高秋气弥佳。何以寄真想，远在山水厓。枯桐聊可挥，澹泊古与偕。谅非悦耳声，因之素心谐。  

***青石梁***  

石梁积空雾，策马穿宿障。一径迥入幽，两壁俨相向。攀援穷上跻，彳亍怯下望。才过登历艰，始觉宇宙旷。朝霞忽争飞，变幻非一状。独树缀高岭，残云带连嶂。即自信多奇，嗒焉效天放。  

***倪承宽***  

倪承宽，字余疆，号敬堂，仁和人。乾隆甲戌一甲三名进士，授编修，官至仓场侍郎。有《春及堂诗集》。  

***盱眙县怀古用杜工部九成宫韵***  

盱眙南山湄，泗城浸如臼。雉堞宛然围，流波荡缺口。城心矗浮屠，晃朗存户牖。想当水未潴，山城大于斗。洪涛倾天吴，巫支祁骇走。遂使妇子居，竟作蛟鼍薮。导川顺水性，神禹功不朽。水由地中行，妙用传希有。后乃违厥度，湮水水失守。宣防英喆能，法鉴千载后。长空松风回，凭轩惆怅久。掘地伊何人，注海重搔首。  

***汪永锡***  

汪永锡，字孝传，号晓园，钱塘人。乾隆甲戌进士，改庶吉士，授编修，历官内阁学士。  

***游飞来寺***  

禅宫何事此飞来，造物钟灵亦壮哉。水势总趋沧海下，山门长对翠屏开。二禺孰辨游仙路，初祖还留说法台。不觉登临动乡思，冷泉亭畔旧徘徊。  

***戈源***  

戈源，字仙舟，献县人。乾隆甲戌进士，历官太仆寺卿。  

***和李青墅培葛培初韵***  

忆曾叱驭访衡门，茗碗香烟笑语温。士气故从吾辈作，诗名原并使臣尊。相知敢诩传心法，晚遇翻愁惹泪痕。好记青霄蜚羽日，望云有客咏腾骞。  

***曹学闵***  

曹学闵，字孝如，号慕堂，汾阳人。乾隆甲戌进士，改庶吉士，授检讨，历官宗人府府丞。有《紫云山房诗钞》。  

***赠介对江吏部致仕归解州***  

无田不可归，有田不肯归。坐令二疏后，丹青无光辉。先生在郎署，恬澹世所稀。与我廿载交，尔汝心相知。前年向我道，欲赋归来辞。君今以礼去，触我平生思。此心如江水，此意犹依违。有田与无田，义不尽于斯。乃知各有志，昔人未易讹。我有无限情，此情当告谁。羡君条山下，松菊正芳菲。  

***春暮同钱待之孝廉王敦初上舍法源寺看牡丹次二君即事有作用昌黎山石韵***  

海棠开过花事微，春光婪尾如电飞。天公意恐春寂寞，故遣洛阳花态肥。昨日犹看苞未坼，入门差觉游人稀。老僧走告忽惊喜，今朝吐色堪疗饥。咄咄真有逼人意，霞光锦烂排窗扉。便有无穷蜂与蝶，齐声喧出香霏霏。深色一丛栽得地，属僧裁幔张重围。臭兰连璧偕胜友，午风暄软吹春衣。慈恩深红虽可爱，大畚舁之太不鞿。惟当日日过竹院，春光莫放怱怱归。  

***雨中看山***  

下直常扃关，轩窗四绕山。时时看青翠，长此对孱颜。山色朝朝见，未睹真山面。一朝风雨来，气象千万变。变态竟若何，缕缕起微波。须臾潮汐涌，又或露青螺。露处忽已没，有无皆恍惚。迷离山叠山，云与山俱活，却就连天浪，摹拟山形状。清风飒尔吹，依旧山容放。瞥见叹观止，徐徐思至理。君子蕴经纶，不测总如此。当其无事日，岂有异人术。遇合会风云，虎变应彷佛。  

***和陈绳皋前辈忆塞垣元韵***  

胜游转瞬往仍还，三月秋光一霎间。最不忘惟松下月，极萦情是雨中山。塞垣聚首惊陈迹，京国比邻忆旧颜。自觉壮心犹未已，那堪相对鬓毛斑。  

归来高卧北窗前，懒慢心如不系船。骥足几人看滚滚，羸车我亦自年年。敢言白传惟摊卷，非学坡公待有田。时与素心频聚首，清歌浊酒乐陶然。  

不寒不暖好秋光，重理斋头旧锦囊。园径未荒离下菊，伊人宛在水中央。好携樽酒邀明月，拟杖青筇踏晓霜。应忆滦阳风景好，堤边遥认柳丝长。  

***查善长***  

查善长，字树初，号铁云，天津籍宛平人。乾隆甲戌进士，历官工科给事中。有《铁云诗稿》。  

***雨晴登环水楼即景***  

夜雨酣如梦，愔愔到五更。晓来登水阁，凉意满秋城。茶叶同人瘦，苇花生远情。痴云飞不动，角角学山行。  

***青县道上***  

阅尽高低路，霜痕复草痕。寒烟平似水，丛树远疑村。野店无多席，荒庵总闭门。残阳衰柳外，指点戍楼存。  

***于宗瑛***  

于宗瑛，字英玉，号紫亭，汉军旗人。乾隆甲戌进士，改庶吉士，授检讨，历官御史。有《来鹤堂诗钞》。  

***己丑九月与金香沺山中话别有赠***  

秋姿澹平野，暮气起苍山。林表月既白，山中客欲还。高情慰愁夕，寒露下松关。挥手复尘迹，心长云水间。  

***胡绍鼎***  

胡绍鼎，字雨方，号牧亭，孝感人。乾隆甲戌进士，历官御史。有《所存集》。  

***辛巳夏登翼际山***  

过桥攀绝巘，冉冉到虚空。石仄下临水，云高微有风。万家分汉北，一郡出江东。此地何年别，人烟遂不同。  

***送夏需堂还太仓***  

明日江东路，怱怱又远行。家乡同一望，客舍已三更。木落山风急，湖来海月生。报书多盛事，可以慰离情。  

***和纪晓岚赠张白莼韵***  

客游耽海岳，嘉会此相寻。花下三春醉，人閒万古吟。风尘随捷足，山水寄同心。莽莽飞光阔，天涯共照临。  

万里艰虞后，凌风立古台。空山留片石，老树上新苔。百卷閒中得，孤云何处来。夜阑诗句好，吟罢独徘徊。  

西风吹薄暮，帷幕尽飘扬。择土宁为岳，随帆又转湘。场驹还信宿，海鹤自翱翔。话别归何处，东游向洛阳。  

***顾镇***  

顾镇，字备九，号虞东，常熟人。乾隆甲戌进士，官宗人府主事。  

***登盘山***  

嵯峨千仞蓟门山，谢屐当年迥未攀。百道泉光翻海窟，三盘地势接天关。寻云何处高人隐，扶仗曾看御辇还。指点卫公临眺处，剑台零落藓花斑。  

***叶佩荪***  

叶佩荪，字丹颖，号闻沚，又号辛麓，归安人。乾隆甲戌进士，历官湖南布政使。有《慎余斋诗钞》。  

***城子山怀古***  

赋诗台畔瞰江东，横槊依然竟气雄。只是临流叹天堑，也愁赤壁遇东风。  

铁锁何曾断上流，临江却使五官愁。阿童他日风偏利，容易楼船下石头。  

***有以西域骨种羊裘见贻者谢却之因缀长句***  

天公幻化纷奇谲，攫弄人心成虫惑。冰蚕作茧火鼠衣，鹖尾雉头恣绚饰。传闻万里流沙西，瀚海外环哈萨克。满山羖历异丁零落藓花斑达生自地非坼副。羊死以骨种之士，考牧依然勤力穑。细思西域兑所位，羊为兑象全阴德。至阴不生乃无死，感以阳精复滋息。断虺可联鳖可艺，理有固然非臆测。兹羊留骨兼重皮，其中纯黑尤难得。贵人争购逾狼荒，一裘价可半千直。有客持寄致珍重，开缄观者俱动色。旋珠细叠螺髻圆，黝光润夺鸦雏墨。我生长物本何有，蔽体聊取充要襋。忽看奇服映悬鹑，翻似杜陵惊翠织。人生百事斗新异，称此以求焉纪极。美好虽得时俗夸，暴殄恐有神明殛。亟挥还客心始恬，朗咏素丝安退食。  

***望岱***  

震出东维峙大钧，体元凝秀郁嶙峋。云烟一气迷齐鲁，松石千年厌汉秦。碧落上参无尽际，沧瀛俯掬有边垠。遥瞻九陛明堂位，配极升中秩百神。  

岩壑生平寝处逢，乾坤奇伟总罗胸。才辞仙掌云台址，来眺天门日观峰。晓霁吴阊明白马，春阴碣石起苍龙。神州此脉开洙泗，不信他山别有宗。  

***沈业富***  

沈业富，字方穀，号既堂，高邮人。乾隆甲戌进士，历官河东盐运使。有《味镫书屋诗集》。  

***渡河***  

霜鬓添来此日多，漫将心事讬烟萝。疏星曙色分崤岭，落日西风涌大河。春到傅岩应作雨，津开茅涧自横波。吴歈忽起乡关思，彷佛离筵一曲歌。  

***有感***  

荒深庭院藓苔斑，到处标题感旧颜。落叶半填穿砌井，夕阳斜倚对楼山。敦槃当日争雄长，樵牧于今话等闲。太息梁间飞燕子，年年春尽尚知还。  

***李夔班***  

李夔班，字栗斋，号足一，新会人。乾隆甲戌进士，官信阳知州。有《课庐堂诗钞》。  

***送施峄昭归山阴省觐***  

主宾淮右三年余，相送江南问起居。好共来调赵抃鹤，休思去钓子陵鱼。一帆风雪归程远，千里关河怅望虚。计日春深应把晤，愿从禹穴乞藏书。  

***黄惠***  

黄惠，字心庵，永阳人。乾隆甲戌进士，官高安知县。有《余事斋诗稿》。  

***度仙霞岭步周栎园壁间原韵***  

朱霞天半接高峰，怪石森罗拥翠蓉。竹外茶铛敲雪煮，溪边水碓带烟舂。危嵝尽入云林画，绝磴来寻康乐踪。四度出关缘底事，几人辛苦一僧慵。  

行李萧萧雪戒途，千寻岩壁一筇扶。泉流涓滴终归海，山势盘纡直到吴。衣上岚光行处散，藓深碑字望来无。使君自有宣城句，我亦喁于兴不孤。  

纡回石级接天长，北苑屏风面面张。十里鷇音随地转，一肩湖草过山香。卉衣推髻盘荒径，红橘青瓜贡尚方。半刻閒身同小隐，竹竿籊々立沧浪。呼吸真堪帝座通，上方初日照曈昽。饭僧烧筍空林下，供佛移花古刹中。老圃灌园擎瓮重，旱田编竹引泉工。半生辜负看山约，又向春风逐塞鸿。  

***陈伯丹李荷卿李天卿秋夜集雨香斋小饮***  

秋风常不改，悲怀直到今。相看俱作客，半醉便微吟。疏柳三更月，冥鸿万里心。知君能遣此，樽酒与鸣琴。  

***周春***  

周春，字松霭，号芚兮，海宁人。乾隆甲戌进士，官岑谿知县。有《松霭诗钞》。  

***茌平怀古***  

凌烟阁上尽公侯，奇遇谁能似马周。英主用才元不测，太平作相更何求。生前忠孝光青简，死后形容动紫旒。羊鼻鸢肩曾共事，昭陵断碣卧深秋。  

***张湘***  

张湘，字楚山，天津人。乾隆甲戌进士，官余干知县，改新城教谕。有《大雅堂诗集》。  

***题思源庄***  

重筑金吾旧日庄，红菱白芡护山堂。丁宁河上衔泥燕，还向乌衣觅画梁。  

暮卷珠帘暑气收，临河亭子坐来幽。照人一片空明水，风满垂杨月满楼。  

***陆燿***  

陆燿，字青来，一字朗夫，吴江人。乾隆甲戍明通榜，授内阁中书，官至湖南巡抚。有《切问斋集》。  

***宿瑶亭子***  

吉行有程期，驻驆日未午。前至瑶亭子，万帐息貔虎。离宫宿卫严，纩骑彀强弩。群马喑不骄，夜静听更鼓。扈从多文臣，轻装离队伍。一一覆穹庐，文翰集图谱。高竿挂旗帜，夜则悬镫火。公余每过从，望标辄知所。自愧佔毕儒，举十昧二五．勉哉尽职业，上以报明主。  

***青山梁晓晴***  

隔宿戒徒御，言度青山梁。此地易阴雨，往往沾人裳。宜令先事备，结束趁早凉。仆夫应且笑，向晓偏晴旸。旭日照征衣，曈曈来扶桑。翠华既前擢，万骑随腾骧。聊复策余马，超忽登高冈。下视晒树沟，木叶秋清黄。  

***大人命题临本西岳华山碑***  

汉隶十碑九皴剥，寻行可读存西岳。旧拓流传直万金，双钩摹勒违其朔。兹本独无秋毫爽，谁欤妙手尚书荦。我家借临规九势，一波一磔斟雕琢。岂无画沙与印泥，世人竞尚谷口学。不知斑駮非本真，当其脱手光濯濯。即如晚出有曹全，正于姿致见高卓。不然徐韩皆唐贤，何不率臆逞肥浊。蛇纡蚓绾递相师，唐人学汉无人觉。可惜神灵失呵护，竟同荐福毁雷雹。郭髯赵崡今俱死，遗文金石谁商榷。  

***送顾宗人古湫***  

虞东顾夫子，著书仰屋梁。日食太仓不满腹，归心忽逐南云翔。纵是无田计亦得，槎桠万卷撑空肠。化为文字异诡怪，吉云甘露呈殊祥。末流承学正歧鹜，卑者坠谷高排阊。四方上下奚所税，亟须导引归中央。要以六经为根柢，先就制义除秕糠。碑版论述贯子史，六书声韵兼稗仓。等身著作老无用，归与后学陈其方。吾乡辈出富才俊，近来本业多芜荒。争事组织为巧丽，依附哲匠成声光。愿返浮文出经术，兹行能不怀余望。呜呼，兹行能不怀余望。  

***晓发案斑鸠活络色钦***  

晨炊早熟敝裘轻，残月犹悬事晓征。雁背白云沙际立，人穿红叶岭头行。无多长物酬僮仆，只倚同官作弟兄。闻说关山今极北，向南明日是归程。  

***甯楷***  

甯楷，字端文，号栎山，江宁人。乾隆甲戌明通榜，官泾县教谕。有《修洁堂稿》。  

***过九江***  

琵琶亭外好风催，十幅蒲帆快溯洄。春水倒流三峡去，夕阳斜渡九江来。小孤翠黛波心出，彭泽烟光镜里开。眼底不知今古异，灌婴陶侃自多才。  

***黄陵庙***  

目断重华竟不回，鹧鸪声入远江哀。暮云祇傍苍梧宿，春水还疑沩汭来。泪竹岂愁秦帝火，巫歌曾借楚卿才。更堪鼓罢凄清瑟，风雨萧萧两岸苔。  

***梁肯堂***  

梁肯堂，字构亭，号春淙，钱塘人。乾隆丙子举人，由知县官至刑部尚书，出为漕运总督。有《石幢居士吟稿》。  

***秦淮泛舟***  

管细弦幺簇画船，河亭风幔斗芳鲜。消魂一曲秦淮水，才见垂杨便可怜。  

***癸酉小除夕***  

踪迹真如不系舟，堂堂光景速于邮。应酬门户磷黄口，料理齑盐累白头。送腊纵绡千日酒，挑镫那遣万重愁。祇余旧雨耽文雅，分榻论诗为我留。  

***刘秉恬***  

刘秉恬，字德引，洪洞人。乾隆丙子举人，官至兵部侍郎。有《公余集》。  

***明月店***  

玉镜当空照，流辉万里清。最关游子意，偏动远人情。夜伴琴书息，朝辞剑佩行。邮亭多少处，明月旧题名。  

***毕廷斌***  

毕廷斌，字宪章，号耻斋，昆明人。乾隆丙子举人，历官定南同知，署南安知府。  

***舟夜行过太和黎明抵庐陵***  

日落晚风轻，濛濛水气横。天河垂夜水，渔火傍星明。照渚温峤癖，闻歌谢尚情。今宵乘贯月，缥缈十洲行。  

***即事***  

山城木叶落萧萧，手爇松明夜漏迢。月色空庭看不尽，一瓢清酒读《离骚》。  

***蒋业晋***  

蒋业晋，字绍初，号立厓，长洲人。乾隆丙子举人，历官黄州同知。有《立厓诗钞》。  

***过太华山下***  

太华接天险，突兀起我面。驱马山下行，朝看暮犹见。崔嵬少昊宫，隐现列仙馆。峨冠压雍梁，芙蓉插霄汉。巨灵讶初劈，两戒忽中断。西方物所成，呼吸能吹万。紫气腾寒空，白雪凝匹练。何处酌天浆，仰止徒生羡。替我登岱宗，里粮劳不惮。挥手凌云端，耸身倚天半。崎岖十八盘，篮舆尚安便。讵似陟此峰，铁索悬一线。韩公好事徒，痛哭殊胆颤。远游我已非，登高岂所愿。白云袅晴峦，回望生依恋。  

***六盘山***  

横塞接青冥，天教作障屏。阴崖閟冰雪，绝壑走风霆。秦栈雄今古，行人恐晦暝。驱车最高顶，长啸起山灵。  

***龚开画瘦马行次沈归愚宗伯奉敕作原韵***  

古人命意多神奇，千金骏骨市不疑。杜陵野老慨瘦马，郁勃寄兴东郊诗。翠岩昔日称画隐，生逢末造悲其时。蹴踏四海满荆棘，跼蹐辕下伤尘羁。神骏岂存食肉相，兰筋豪骭标龙姿。铜驼石马当日尽禾黍，百世以下画本。珍重乃受天家知。不鸣不跃自矜宠，帝庸作歌谁赓词。惟公胸次同杜老，凌纸怪发抒襟期。而胡江村老詹事，无能为役祇录东郊瘦马诗。吾闻米芾奉敕作大字。泼墨染袖何淋漓。孰若公诗掞天藻，一吐终古寒士硉矹胸中奇。即今林下许问字，导夫先路犹孜孜。晋也后生厕末座，杖履无恙欣追随。蹭蹬久同槽枥困，感激还励风云思。安得长邀伯乐顾，养成毛骨供驱驰。  

***北庭都护行为武勇公奎将军作***  

南山有竹直不扶，括羽镞砺怀以须。渥洼之马龙为徒，星精下降天闲储。人物绝类禀自殊，济时英杰生非虚。惟公大将行则儒，忠信甲胄体用如。火不能爇水不濡，出险入险同坦途。往者滇海甲天诛，急枪怒马千人呼。譬若独鹗摧群乌，诗歌召虎平淮徐。一人知己无双誉，远移节钺天山隅。轮台四野黄云徂，长风卷沙雪片粗。蕃羌射生饮酪酥，每借游牧窥边虞。秋狝冬狩军政符，六钧弓注金仆姑。壮士一一勇贾余，围场霹雳声连珠。飞者走者歼且屠，群獠惊窜如鼪鼯。烽台绝焰鼓不桴，经营荒漠垂久图。耕屯悉力劳征输，南接高昌北伊吾。糗粮车乘随地需，远近徵调难牵拘。斟酌多寡善因除，公之叱咤风云驱。直入虎穴无趑趄，公之平易阳和舒。水清或恐无大鱼，一规定远筹边谟。期年化洽车民苏，玉门关外春来初。纤纤柳色云中铺，龙城清霁侔皇都。我来远戍同集枯，瞻望弗及空欷歔。长城之倚广厦居，先声已浃人肌肤。结绿青萍抱区区，有怀欲吐难陈书。星云垂象昭天衢，回鹘利见占岂诬。文武为宪词非谀，北庭都护如公无。吁嗟乎，北庭都护如公无。  

***从将军围猎南山口归纪其事***  

北庭之北南山长，山围左右皆降羌。其俗慓悍错杂处，非示杀伐多披猖。圣朝拓地二万里，酋长率服俱来王。控弦士马半耕凿，戊己校尉停边防。寓兵于畋作军政，春蒐秋狝威遐荒。将军昨岁除天狼，简命秉钺来堂堂。充国之谋定远略，揆文奋武昭龙骧。轮台九月气肃杀，乘时出猎山之冈。八旗军士共结束，帜分赤白青玄黄。步伐止齐听使令，或应翼布或箕张。雕弓入手鸣霹雳，骄马脱辔驰风樯。元戎腰横大羽箭，挽强作气吞黄獐。耳后生风鼻出火，穿林跳涧捕逃亡。翩翩公子锦衣郎，人马俊逸不可当。番回健儿铁裲裆，呼鹰放犬争趋啮。射麋丽龟取狐貉，恍同效须提壶浆。合围阴山山欲动，远近震慑军威扬。队中不整即鞭责，几经申令逾三章．国家习武本教战，尔辈何得干戎行。鲰生此日欣寓目，骖乘还许同翱翔。登俎登器有典制，选时选地宜周详。《长杨》赋猎夙昔志，空山驻马殊徬徨。将军罢围归虎帐，雄心对酒慨以慷。为言此地礼废久，须教有勇还知方。风霜敢惜边境苦，兵甲自耀天庭光。夜深寒气入帷幄，起视山月烟苍苍。  

***鞠懙***  

鞠懙，字彝恭，山东海阳人。乾隆丙子举人，官安庆同知。  

***赠高上林先生***  

海边辜负旧林丘，南北经年伴远游。买酒鹊湖同倚棹，听歌燕市共登楼。上书又下刘蕡泪，长笛偏生赵嘏愁。可惜年年芳草绿，春明还与约淹留。  

***盛百二***  

盛百二，字秦川，秀水人。乾隆丙子举人，官淄川知县。有《皆山楼吟稿》。  

***题画鳜鱼***  

何处春晴系客思，吴娘纤手脍银丝。忆从西塞山前过，正是斜风细雨时。  

***鲁城二石人歌***  

辞汉金人泪暗滴，何处摸挲叹铜狄。岿然不见鲁灵光，一例西风吹瓦砾。石人乃得全天年，偶立千秋古道边。乐安大守尔谁是，姓氏犹在名无传。古道离离遍禾黍，但向斜阳日延伫。千呼万唤不肯回，忍睹蓬莱变尘土。日暄雨洗换年光，碧藓红萝作绣裳。纸钱飞散白蝴蝶，寒食何人浇酒浆。斫冰词客好事者，独往驱车吊原野。古隶龙文拓寄来，翠墨寒涛我心写。宇文石鼓等儿孙，苦县光和是弟昆。遥知月冷清霜夜，石人相对语精魂。  

***萧霖***  

萧霖，字雨垓，号曙堂，江都人。乾隆丙子举人，官普洱知县。有《爨余》、《昆海》等集。  

***辟署后空地为菜畦***  

公仪昔相鲁，园中拔其葵。岂以士大夫，而学园夫为。此语所见大，吾敢忘情规。第念勤与俭，亦足箴官师。粳田五十亩，傲吏恒有之。食菹廿七品，廉士宁非宜。区区意如此，疑为有识嗤。寄语贤守令，吾志甘自卑。  

家无五亩园，迂拙愧老圃。四体不知勤，年年饱天庾。伏念闾阎中，岁时多作苦。抱瓮绠龟手，插棘刺伤股。烈日蒸笠养，严霜湿衣屦。我来课园丁，此景真目睹。一勺杯中羹，民间汗如雨。念此心怃然，聊订嘉蔬谱。  

治人自有术，种蔬亦有方。培之欲其厚，养之欲其长。毋为日炙乾，勿令虫啮伤。雨露所不逮，灌溉焉可忘。行之经半载，已见沃若光。瓜壶硕且大，葵藿清而香。如有非种者，锄莠安其良。物生既以遂，庶可佐盘觞。  

吾爱于陵子，习静逃世喧。吾爱汉阴叟，忘机乐邱樊。一行已作吏，兹事宁复论。退食幸多暇，荒畦且为园。薙草平藓径，编竹开篱门。春风坼嫩甲，秋雨滋陈根。非敢夸吏隐，聊以息尘烦。咄哉漆园吏，位卑道弥尊。  

***李天英***  

李天英，字药庵，永川人。乾隆丙子举人，官贵筑知县。有《居易堂集》。  

***洞庭***  

一声衡雁过，鸣橹洞庭游。帆饱轻风送，湖宽细浪收。欲骑仙子鹤，何处岳阳楼。不敢吹横笛，湘山正暮秋。  

***阻风燕子矶游永济寺口号***  

莫向江神问险夷，一江风浪过来知。人间仅有平安路，只在收帆转柁时。  

孤亭如翼浪如雷，划断东流向北回。欲问南朝旧时事，寒鸦啼过雨花台。  

***觉罗成桂***  

觉罗成桂，字雪田，乾隆丙子举人。有《读易山房诗》。  

***题傅凯亭画山水***  

半世撄尘网，襟怀总不羁。但看《高士传》，每与鹿门期。妙手写生处，幽人坐息时。上衣山翠好，林壑结相思。  

***野兴***  

川原望曷极，薄暮不知还。或有鸣琴者，深林早闭关。我来流水外，秋在夕阳间。此意谁同喻，归云态自閒。  

***周得寿***  

周得寿，字百龄，号菊畦，通海人。乾隆丙子举人。  

***自玉石庄达天成寺***  

树影沈沈合，山光簇簇浓。苍烟来绝壑，落日在高峰。晚饭抄云子，香泉芼鹿茸。耽吟殊不寂，卧听上方钟。  

***何在田***  

何在田，字鹤年，广昌人。乾隆丙子举人。有《玉耕堂诗集》。  

***送崔尚之归蜀***  

崔君趺坐厌局促，多在楚乡少在蜀。坦然啸歌真率人，不似吴儿肠九曲。西施嫫母各天然，弄粉调朱乃粗俗。君才本非幕下士，肯教明珠弹飞肉。脱粟布被我有之，何用故人富贵为。执炙焉能知炙味，丈夫立志羞朵颐。白衣步担不足惜，客兴无使秋燕悲。箧中虽贫亦何壮，犹有五万新蒲葵。此去湖湘烟雨隔，千山万水想行迹。树因无主号相思，鸟不多情亦头白。心中万事常棘口，握手怱怱忆不得。但属他时幸相见，不改今朝旧颜色。  

***放怀***  

三年羁病绝冠缨，此日家山眼力明。历遍世缘粗识道，耻从诗句得知名。溪留鸂鶒能消毒，庭植冬青却爱晴。石鼎竹炉无一事，雕胡如掌露华盈。  

***野望***  

屐危仍旧蜡，衣浣试新痕。小雨来何处，归云各有村。町畦聊自治，杞菊与谁论。烧尘何妨事，真知舌欲扪。  

***触目***  

隐隐杉皮屋，离离芋叶田。归人如断雁，远水胜浮烟。市晚低鱼价，村荒减社钱。投壶有新格，为致酒如泉。  

***自昆山归抵江阴***  

又见归帆处，延陵旧邑城。早霞随日上，败叶拥潮行。飙激翔云吹，鸥翻飐翠旌。客怀添幕府，新觉捣衣声。  

***春日江上小园即事***  

春泥小径湿柔荑，藓绿空园响竹鸡。斜日远山凹凸见，晚烟丛树短长齐。门庭整顿烦良仆，井臼荒凉感故妻。眼底十年无限事，江流亦改旧时堤。  

***津门晚眺***  

津门斜日下东流，无数艨艟伴海鸥。阴火欲燃天转晦，晚潮才过暑成秋。讬名久拟逢羊陟，作客谁当识马周。自许壮游差不负，蓬莱云气满之罘。  

## ●卷八十五

***明瑞***  

明瑞，字筠亭，满洲旗人。官至云贵总督，封一等诚嘉毅勇公。谥果烈。有《北窗吟稿》。  

***九日***  

何处登高郭隗台，望中楼阁更崔嵬。晴郊霜隼迎风疾，渤海长鲸拨浪回。骚客兴随秋水远，故人书报菊花开。莫评燕赵千年事，陵谷累累实可哀。  

***澄江***  

对面金焦好放眸，春江重渡蹇谁留。一天风色归帆饱，万顷烟波画桨柔。龙虎气衰堪饮马，鲸鲵浪息敢吞舟。太平功业超千古，天险何尝是帝州。  

***奎林***  

奎林，字瑶圃，满洲旗人。官至成都将军，封一等武勇公，兼一等男。谥武毅。有《幽栖堂吟稿》。  

***晚眺***  

绝塞居閒暂息机，晚云看尽揽征衣。夕阳下地群鸦集，风色横天一隼归。壮岁自伤尘鬓改，故人渐觉尺书稀。酒酣独立苍茫里，何处高鸿避缴飞。  

***闻蛩***  

殊方冷暖候难同，入夜虫吟初夏中。孤客莫悲秋意早，玉关原自阻春风。  

***自伊犁驰赴金川军营遥别素村***  

万里遥相别，天涯更远行。百年殊梦幻，一剑是平生。熟惯从军乐，浑忘儿女情。无劳念游子，身世久风旌。  

***李世杰***  

李世杰，字汉三，一字云岩，黔西人。官至兵部尚书，加太子太保。谥恭勤。有《家山纪事诗》、《南征草》。  

***过飞龙关***  

幂春阴酿晓寒，雨余岚翠扑征鞍。盘旋马踏层云上，淡沱峰如入画看。村舍炊烟浮碧穗，溪桥乱石激清湍。登临已觉行非易，负重边氓食力难。  

***清溪县***  

踏破层云下碧霄，沈黎烟景晚萧萧。山分僰道蛮天迥，路向乌斯异国遥。荒邑衙斋供馆舍，民居板屋耐飘摇。无眠一夜风声急，似听钱塘八月潮。  

***伏龙寺***  

狭栈缘溪曲折升，钟声遥度白云层。悬崖冻瀑喷如雨，雪磴阴风劲有棱。厨下细泉随竹远，岩前片月共窗凭。莫愁天险难飞越，有路应堪拾级登。  

***六月过山根站遇雨***  

雪磴阴风砭骨寒，千寻积素耸云端。写生拟倩传神手，画向炎方六月看。  

***讬庸***  

讬庸，字师健，号瞻园，满洲旗人。官至吏部尚书。谥诚悫。有《瞻园诗钞》。  

***以瞻园月下作***  

不堪一片月，仍傍晚花明。当此初秋夜，偏多吊古情。钟山余夜烧，铁瓮走江声。扪首见霜雪，皇然老大惊。  

***忆山庄旧居***  

一径深林古岸斜，疏离曲院足烟霞。竹根箨解黄冈筍，云液香烹顾渚茶。绕砌清泉流石髓，隔帘寒月照梅花。何时了却风尘事，短杖归閒野老家。  

***莽鹄立***  

莽鹄立，字树本，号卓然，满洲旗人。官至都统。谥勤敏。  

***大清闸诗为王司马赋***  

白塔山前水向东，唐渠疏凌总无功。王公学得苏公法，一道长堤筑浪中。  

巧夺天工一笕横，高低喜听叱牛声。亭台闸坝同唐汉，不愧标题号大清。  

***李宏***  

李宏，字济夫，号湛亭，汉军旗人。官至河东河道总督。有《戢思堂诗集》。  

***题素园图送王二镜岩归里***  

君自会稽来，挹此东南美。磊节竹之操，虚中竹之理。君本素心人，合与此君倚。今复洒然归，峭帆问烟水。如遇会稽竹，道我念无已。  

***鄂忻***  

鄂忻，字怡云，满洲旗人。官至工部侍郎。有《清虚斋集》。  

***登秘魔崖***  

山深寂人语，但闻野鹊喧。鸟道横虚空，孤云若可扪。断崖石室秘灵怪，潭中水落苍龙奔。长风浩浩吹我身，飘然直上临天门，下视城郭涨红尘。大呼仙人鬼谷子，相与结伴登昆仑。  

***和阗吟***  

却喜桑麻地，经年无客过。大都春雨少，惟有夏云多。秋日光偏洁，冬时气亦和。葫芦争取水，来往汲清波。  

***陈树蓍***  

陈树蓍，字学田，湘潭人。荫生，历官鸿胪寺卿。  

***燕中秋感***  

幽州秋意早，客望独登台。斜日连云去，凉风逐雁来。当归非郑重，久立亦迟回。已自逢萧瑟，碪声莫漫催。  

***金华题砌下小松***  

何年离涧底，傍砌亦成阴。未有栋梁具，空含霜雪心。墙花低欲压，檐溜暗相侵。不作虬龙隐，华嵩山自深。  

***李秉礼***  

李秉礼，字敬之，号松圃，临川人。官刑部郎中。有《韦庐诗》内集、外集。  

***湘江晓发***  

轧轧鸣柔橹，行行感暮秋。晓鸡催短梦，残月在孤舟。炎岳云中出，碧湖天外流。一声南去雁，惆怅故园愁。  

***夜雨***  

凉风吹落叶，秋气正萧森。一夜孤篷雨，怀人湘水深。遥天征雁断，野寺晓钟沈。料得重云外，苍苍入桂林。  

***早发襄阳***  

云树渺无际，江流日夜长。猿声初到枕，客梦未离乡。古戍吹残角，孤城接大荒。鹿门何处是，回首但茫茫。  

***夏夜池上纳凉***  

披襟坐池上，日夕澹忘归。明月忽在水，荷香生我衣。夜凉群动息，风定远钟微。因念尘中客，翛然似此稀。  

***送人还乡***  

送客归南浦，关山满别愁。愁心似春水，处处逐君舟。  

***南楼***  

南楼雨初歇，风溜响潺潺。一水到门静，两山终日閒。云连村树暝，鸟带夕阳还。顿觉烦襟涤，萧然濠濮间。  

***雪霁登楼***  

兹晨雪初霁，虚室有余閒。登楼一以眺，万象皆澄鲜。白日照荒野，豁然开远山。历历辨林麓，稍稍鸣幽泉。斟酌情弥殷，俯仰神屡迁。惊风自北来，孤鸟没寒烟。归云将暝色，消散惟空天。长歌伫明月，人境两萧然。  

***同子乔栖霞寺待月作***  

钟鱼寂无响，凉秋在高树。濛濛烟未收，稍稍月初吐。林峦互明晦，阶除已流素。既惬平生欢，复兹清景遇。幽赏殊未已，芒履霑微露。谁为后来者，还当识此趣。  

***玩珠洞燕集送别子乔之镇安***  

下瞰无底潭，上压千寻壁。石柱忽倒垂，一洞破青碧。山空人语响，径古苔痕积。既瞻米老像，还求范公迹。旷怀耿至今，风流缅似昔。浊醪共斟酌，杂坐云根石。回瞻隔浦帆，隐隐没沙碛。水风时吹衣，斜阳澹将夕。偶涉已浩浩，欲去仍恻恻。良会不可常，况值远行客。  

***晓行***  

鸡鸣呼仆起，征铎驿门前。宿露方霑草，数星犹在天。渐分山下路，时听寺旁泉。却羡经过处，村村掩户眠。  

***过吴木虚寓斋***  

怜君栖息处，地僻少人寻。野水带茅屋，远风生竹林。鸟声临磵响，花气隔帘深。好是关情甚，无时却废吟。  

***游铁佛寺华景洞***  

雨霁山色佳，延眺孤兴发。招提倚云根，境寂悟禅悦。不逢岩居僧，惟见铁铸佛。空翠扑衣衿，灵异秘石窟。乳窦极深黝，仄径盘曲折。苔滑不留趾，蹙蹜屡防蹶。一线漏天光，峭壁忽中裂。竦身出峰脊，下视何斗绝。恍疑魂梦醒，顿觉心目豁。摩挲苍石棱，中有唐宋碣。曾经几劫火，古字半磨灭。暝色苍然来，去鸟望中没。伫立更夷犹，长歌怀往哲。  

***季寿无咎复园连日游桂林诸胜复园作图季寿无咎各系以诗装成卷轴示余为作是诗***  

老眼揩摩眩青碧，湿翠浮岚生几席。闭门却扫已逾旬，忽对此图神奕奕。诸君夙有烟霞癖，策杖欲穷猿鸟迹。蹑云穿洞不知险，岭外奇峰恣探历。归来逸兴犹遄飞，千岩万壑填胸臆。槎牙奇诡郁不得，吐得云烟挂斋壁。我今读画兼读诗，疑有山灵暗中觌。卧游便可学宗生，不须更著谢公屐。  

***重游叠彩山风洞坐秀野亭眺望***  

好山如好友，怅焉风雨隔。朝来喜新晴，还复理轻策。苍翠森到眼，一笑获良觌。攀萝蹑危磴，扪壁搜古迹。有洞忽中穿，巨灵何代擘。凛然毛发竦，天风吹不息。虚亭纳万象，旷览浩无极。日堕林莽间。村墟明历历。閒云已归岫，倦鸟亦敛翼。延伫未能去，孤吟坐成夕。  

***白龙洞***  

白龙已飞去，千载洞长阴。题壁人何在，岩花开至今。我来访前迹，祇觉气萧森。泉响不知处，泠泠清到心。  

***月夜池上***  

商飙入梧桐，凉月侵虚幌。西斋掩书坐，落叶时一响。揽衣出前楹，信步成独往。圆水涵空净，孤烟逗丛莽。梵钟何处来，悠然淡尘想。  

***汪棣***  

汪棣，字韡怀，号对琴，歙县人。官刑部员外郎。有《持雅堂集》。  

***寄春槁***  

风露迎阶欲二更，翦镫独客总关情。西山爽气曾经眼，东国儒生偶识名。中夜忽思笺蝎赋，隔邻偏觉僻驴鸣。枣林桑泊多秋色，输与归程缓辔行。  

***汪启淑***  

汪启淑，字讱菴，号秀峰，歙县人。官兵部主事。有《漆园吟》、《瓯江游草》。  

***桐江晓发***  

篙师蓐食兴，捩舵天犹昧。横空白雨来，潇潇响篷背。遥指桐君庐，云深迷所在。石尤挟银涛，怒激孤舟退。起看山作围，坐爱鸥成队。江柳袅繁丝，岸草拖轻黛。眼餐困客途，林泉发胜概。朗诵谢客诗，清游傥能逮。  

***南亭***  

雨余景物幽，俯仰得清旷。南亭一登临，顿觉吟怀畅。澄江作带环，翠岫开屏障。于时届朱明，平畴翻碧浪。候鸟有佳音，流云幻奇状。好风递渔歌，落日闻樵唱。平生厌浮华，山林秉微尚。何当释尘累，高步追禽向。  

***金德舆***  

金德舆，字云庄，号鄂岩，桐乡人。官刑部主事。有《桐华馆吟稿》。  

***响铃坟***  

南渡诸陵草木空，一抔犹得瘗蒿蓬。荒丘白骨魂休怨，去国青衣恨未穷。泪尽铜仙非汉阙，歌残《玉树》恺陈宫。夜乌啼歇秋虫死，剩有铃声咽晓风。  

***卓奇图***  

卓奇图，字圣肇，号误菴，满洲旗人。诸生，官户部笔帖式。  

***大通桥即景***  

夹岸垂杨带雨青，踏歌人访濯缨亭。几行睡鸭随波注，流到桥边梦未醒。  

***八里桥赠别***  

旗亭重叙别，情逼古河梁。远水连秋色，孤帆背夕阳。含凄辞故侣，带醉入他乡。不尽浮云意，先教寄短章。  

***客过***  

客过山窗索煮茶，焚香坐石话桑麻。间云飞出岚光瘦，倦鹤归来树影斜。老我半生因楮叶，留君十日对桃花。量晴较雨饶佳兴，何事劳劳问酒家。  

***傅泽洪***  

傅泽洪，字育菴，满洲旗人。历官江南淮扬道副使。  

***水西烟雨亭***  

雨霁日复佳，乘兴出东郭。漫舣桃源舟，曲折上高阁。豁然俯苍茫，一叶任飘泊。山城烟霭中，远峰翠欲落。惊鼠窜古松，清言向修箨。缅彼诗中仙，九原其可作。返照挂丹枫，秋风入寥廓。远公期再来，不言心已诺。  

***张浤***  

张浤，字西潭，汉军旗人。监生，历官湖南驿传盐法道。有《买桐轩集》。  

***唐颓山雨后晚眺***  

倚眺唐颓阁，晴光四野生。残云留树湿，斜日射山明。江色连天色，歌声杂橹声。徘徊鱼磬里，新月向人清。  

***山居赠张石帆处士***  

数椽空谷里，地迥绝尘氛。采药迷归路，看山踏乱云。杯倾松上露，饭煮水中芹。不识人间事，悠游麋鹿群。  

***姑苏怀古***  

金阊系舫独探奇，虎阜登临落照时。天外有湖归范蠡，山中无客拜要离。杜鹃红染贞娘墓，杨柳愁深伍相祠。响屟廊中人化土，尚留新月认蛾眉。  

***泊表诚寺***  

茑萝寺外草萧萧，流水门前昼夜号。苔蚀残碑封瓦砾，烟埋古殿剩松涛。一杯麦饭同光武，三尺铜花类汉高。莫叹此间荆棘满，钟山陵上亦蓬蒿。  

***胡期颐***  

胡期颐，字永叔，武陵人。官江西临江知府。有《南湖居士集》。  

***蒋叔程过访余以病未面复见寄一律次韵答之***  

自信嵇康七不堪，残年决计返江南。屋梁落月添离思，天际飞鸿渺去函。羡子才如千里马，笑予身似再眠蚕。携来佳句浑忘病，更拟寻山看晓岚。  

***张符升***  

张符升，字子吉，萧县人。历官柳州知府。有《苏门山人诗》。  

***秋日蒹葭庄漫赋***  

九月霜初飞，清光下寒叶。天迥蠲俗氛，秋山青见骨。微风吹林端，蒲苇声猎猎。迢迢远水明，隐隐虚舟涉。自分尘缘疏，渺与外人接。  

***桐西***  

十年不记桐西路，瘦马间吟入莽苍。几叶破帆随短岸，数株残柳曳新霜。田园芜尽门犹设，骨肉情多语易长。尘坌劳人来又去，竹窗尊酒两茫茫。  

***潘尚仁***  

潘尚仁，字似山，号南林，乌程人。历官锦州知府。有《苏门山客诗钞》。  

***平山堂***  

栋梁虚敞丽高台，纵目秋光四望开。平楚冷烟依槛过，远山晴影入窗来。风流阅世成千古，景物兴怀更一回。佳句自应推往昔，含毫不觉愧非才。  

***怡云别业杂咏***  

榆柳团团接翠微，野人心事莫相违。白云从此间舒卷，不许澶漫出岫飞。  

茅屋萧疏八九间，双扉终日向溪间。何须更上清晖阁，自有高楼看好山。  

低筑垣墙小界邻，野蜂间蝶往来频。最怜山月当头起，比校城中早近人。  

密竹参差欲涨天，秋来洗得最堪怜。自家取足渔竿用，更与溪翁备织筌。  

一派潺湲梦寐余，百门泉水护幽居。耳中俗物应流尽，管取襟怀并太虚。  

***郑王臣***  

郑王臣，字慎人，号兰陔，莆田人。拔贡，历官兰州知府。有《兰社诗稿》。  

***秋雨***  

泽国多秋雨，湖岚结夕阴。湿萤黏坏壁，饥鸟落疏林。淅沥蕉声碎，空濛树影沈。移书防屋漏，萧索动微吟。  

***过江妃村***  

南国佳人住水村，春潮寒碧浸篱根。蘼芜犹作裙腰色，一道青青直到门。  

金枣银蚕葬故乡，梅花犹绕墓门香。马嵬原上生秋草，红粉成灰賸锦囊。  

***张邦柱***  

张邦柱，字蔚斋，号芷乡，醴陵人。贡生，历官思州知府。有《啸松楼诗集》。  

***谒柳公祠***  

窜迹湘滨十载逾，天将华藻辟灵区。从教后世更称圣，不及先生旧号愚。八记风流泉石润，四家文字鬼神扶。尘颜未敢修长跪，古座衣冠冷笑吾。  

白日悲歌荔子丹，愚溪桥下水漫漫。柳公岩古长留姓，司马塘今尚纪官。遗庙两州尸祝在，穹碑一片墨痕残。清时无复徵蛇乳，闾左恬熙赋役宽。  

***人日***  

残雪初消古市傍，一鞭款款去来忙。春交水上三分暖，风落梅边几瓣香。颠倒酒人欹皂帽，浅深油壁簇红妆。天公解为佳辰霁，不放微云碧宇藏。  

***邱中玉***  

邱中玉，字朗如，一字璞斋，黔阳人。官至浙江平阳镇总兵。  

***还家偶述***  

仆仆征途马上身，廿年乡梦系风尘。归来偶值登高节，喜极还为太古民。泉石留题多老辈，园林历劫忆先人。儿童父老团栾会，话到更深不厌贫。  

***白衣保***  

白衣保，字命之，号鹤亭，满洲旗人。官荆州参领。  

***山僧吟赠青眉道人***  

夕阳落幽涧，风泉鸣疏林。泉声泻涧影，不乱山僧心。山僧久面壁，坐处寒云深。哀猿与孤鹤，相伴山僧吟。  

***春愁***  

不解因何事，当春倍黯然。野棠孤冢月，芳草暮村烟。许国心犹壮，怀人梦可怜。无聊频唤酒，费尽买花钱。  

***渡黄河***  

击楫金堤下，中流望眼开。水从天上落，人自日边来。废垒寒烟白，荒墩画角哀。夷门知不远，吊古独徘徊。  

***秋日晚归***  

林外红霞拂女墙，征衫初换爱新凉。板桥柳色经残雨，山店鸦声报夕阳。久客不妨甘寂寞，微官何必卜行藏。萧萧鞍马秋风里，又见梧桐几叶黄。  

***汪松***  

汪松，字苍岩，汉军旗人。官佐领。有《早间堂诗集》。  

***山海关***  

关势横吞海，波光直接天。帆飞孤屿外，城锁乱山颠。俯瞰鱼龙戏，平临日月悬。高楼据形胜，千里控幽燕。  

***秋夜***  

牢落深秋候，匡床坐复眠。一声远归雁，万里欲寒天。隔院碪何急，虚窗月自圆。不堪思往事，欹枕夜如年。  

***观猎***  

鸟道盘盘入碧隈，羊肠河曲水潆洄。蕃王似雁随秋至，塞马如云压地来。万乘旌旗驱虎豹，六军戈戟拥风雷。微臣得睹天王狩，愧乏《长杨》献赋才。  

***高玥***  

高玥，字乘亭，汉军旗人。官湖州同知。有《苕谿宦游草》。  

***雨中望金山***  

钟梵彻云霄，南风度清响。客梦忽惊回，清兴共潮长。披裘犯晓寒，掀篷畅奇赏。烟雨洒空江，迷濛合霄壤。中有玉嶙峋，银涛正摇荡。金碧晃千层，浮图兀百丈。恍如三神峰，缥缈绝来往。酬酒祝冯夷，请放江天朗。风姨回鸾车，雨师撒云仗。碧波细于鳞，晴烟送乌榜。振衣北固楼，俾我襟怀爽。  

***题转菴上人小照***  

少小亲戎马，征衣血溅红。心灰百战后，身老万山中。诗思满幽壑，灵光彻晓钟。十年禅榻畔，前事悟真空。  

七尺枯藤杖，间身挂白云。自称老禅客，谁识故将军。世外渔樵侣，山中麋鹿群。劳生惭俗吏，展卷挹清芬。  

***陆锺辉***  

陆锺辉，字南圻，号渟川，江都人。官南阳同知。有《放鸭亭小稿》。  

***霍家桥道中***  

江村梅有信，趁暖喜追寻。沙软小车疾，草枯黄犊侵。断桥横野水，微日淡荒林。我是曾来客，廊腰记浅深。  

***佟钺***  

佟钺，字秉虔，号钝三，汉军旗人。官葭州知州。有《尔尔斋诗存》。  

***罗浮***  

十载罗浮梦，新秋问海门。云从双涧合，翠拥一峰尊。大药留丹灶，长生剩水源。妻梅林处士，归老定何村。  

***陈长钧***  

陈长钧，字殿元，号梅岑，武陵人。优贡，历官宣威知州。有《柱山诗存》。  

***寓夜***  

沅水三千路已赊，贾胡留滞漫兴嗟。半间瓜舍残书满，八尺筠床布被斜。月似伴人窥酒盏，虫如对客语窗纱。槛云已散斋钟寂，惆怅乡思未有涯。  

***程梦湘***  

程梦湘，字荆南，号衡帆，丹徒人。拔贡，官清泉知县。有《松寥山馆集》。  

***西氿夜行***  

日夕湖水清，苍茫月明里。水清不受月，月出见湖底。遥山隐鳞鳞，微波空瀰瀰。星星渔火生，杳杳拏音起。开帘向空绿，一碧见千里。空明溯流光，沿缘撷兰芷。盈盈杳难即，临风怀彼美。  

***西溪水宿***  

残月下柁楼，鸣禽破幽寐。露稀天益澄，水远星初坠。迟明启篷窗，峭寒袭布被。时有微风来，芦苇响清吹。水花不知名，轻盈送香气。渺矣孤客怀，于焉发遐思。  

***南楼对月***  

孤鸿声可数，黄叶落无多。复此南楼月，离思渺若何。烟开溧阳树，山接贡湖波。明发归帆远，乘风好放歌。  

***送王梦楼之扬州***  

金简纷披会百灵，鱼龙曾识使臣星。天回沧海千重碧，梦破齐州九点青。未许游仙求大药，依然浪迹等飘萍。孤篷小作芜城别，卧称江潮带月听。  

***王道***  

王道，字直夫，漳浦人。官金山知县。有《江湖间吟》。  

***解嘲***  

飘飘如漆转辉光，将老曾无却老方。执艺直须龟手药，保身莫倚麝脐香。强寻佳句吟常撚，每发狂言怒益张。谩说《太玄》原可拟，镌铭泼墨总师扬。  

***吴贻诚***  

吴贻诚，字荃石，一字竹心，桐城人。历官新河知县。有《静者居诗集》。  

***检书吟***  

日出检群书，幽窗送新翠。中怀偶不平，展卷风花坠。西汉尚文章，东汉尚节义。横议遭焚坑，激扬天所忌。出师前后心，侃侃追谟誓。典午快雄谈，南朝工藻缋。宣公奏疏陈，谏果余真味。诗史少陵翁，讴歌纪时事。韩起八代衰，造语开蒙翳。欧阳复曾王，雄豪美孰继。三苏思涌泉，落墨潮海至。道学尊紫阳，韦编尼父志。文山《正气歌》，一字千秋泪。厥后叶宫商，梨园矜纸贵。鸡林帖括佳，假借先民意。枉费子衿才，何殊优孟戏。劳劳读律家，繁赜久师吏。刀笔发奇葩，他年公辅器。吁嗟鲁一儒，可以封经笥。  

***秣陵灌花奴***  

灌花奴，老且秃，千里来依瀛海曲。巧作河阳烂漫春，羞为白下纪纲仆。学圃当年事已空，朝华夕秀感秋风。主人节钺何时谢，平泉策策鸣孤桐。草茅三径杂荃蕙，传舍间田榛莽封。我本秦淮旧花叟，花残木剩身安容。知君惜花兼感旧，愿守君家花数丛。予闻太息还深省，往事浮云催短景。忆昔书生出塞时，风霜朔漠圭棱凛。艰难磊落世谁知，貂敝砚穿巾笥冷。际遇军中祇白衣，历官清要声名迥。三十年来特达知，开府勋名重行省。种花能回天地春，要使奇温生万井。畿辅家刊堕泪碑，祇今父老犹悲哽。碌碌灌花奴，家藏十获书。愿取橐驼裁树意，甘棠遍植万千株。  

***重阳迁舍初成小饮有感***  

瀛海无山尚有楼，不登高亦快高秋。催租吏少空堂静，种菊人来小院幽。归鸟片云回屋角，落帆残雨下墙头。官间始识持螯乐，半载蹉跎一醉酬。  

***周彦曾***  

周彦曾，字文羽，号半轩，丹阳人。贡生，官太和教谕。有《文余小技》。  

***过友人山居即景***  

幽情与物远，小饮傍山村。几折入松径，短墙开竹门。吟将梅共瘦，人对鸟忘言。风飏余花落，茶烟绕榻昏。  

***沈山***  

小山石片望嵯峨，落日渔樵起啸歌。花覆层峦春气暖，松鸣幽涧夜声多。当年有客耽丘壑，此日何人卧薜萝。我亦梦中曾一到，他时可许结茅过。  

***孙起柟***  

孙起柟，字幼梅，一字蘅皋，新化人。诸生，官潜江教谕。有《经训堂诗集》。  

***石溪山房***  

岩石无名誉，栖迟谷口耕。鉏犁春雨暗，机杼夜镫明。礼典传家事，徵书畏友生。汾亭鼓琴意，垂钓岂关情。  

***姑苏览古***  

橐皋霸业怛威棱，《越绝书》成感废兴。万岭风烟趋笠泽，三吴春水下松陵。空余故苑眠垂柳，不见前溪唱《采菱》。惆怅绿芜槃郢墓，跋陀行雨正飞腾。  

***送濮荆南经历之粤西***  

篁竹丛中水石淙，应官听鼓踏逢逢。武昌行客今衰柳，蛮府参军此大江。陆贾旧通南粤使，祝良新受九真降。论功绝峤看铜柱，浪泊威名振岭泷。  

***彭云鸿***  

彭云鸿，字夷鹄，号仪菴，宁都人。优贡，官义宁训导。有《情话编》、《咄咄吟》、《远游草》、《缺壶吟》诸集。  

***过家兄牛城山岩遂陟冠石***  

爱汝无人境，搴裳涉浅波。云霞储广谷，日月侧槃阿。涧草参差绿，林莺窈窕歌。春山浓欲滴，烟树郁嵯峨。  

依险筑高垣，一冠古制存。山川藏栗里，风俗辨桃源。多难思经世，长歌竟闭门。寒崖茶树在，旧业忆王孙。  

***微生***  

微生率苟且，即事多谬误。青春去我早，脱帽白发露。带剑出门来，不识门前路。  

梦中立天地，不测高与深。帐中看日月，不辨晴与阴。帐中与梦中，疑尽今生心。  

***送郭醉吟归宣城***  

潞河酤酒趁斜曛，柳暗花明两岸分。万里人归燕市月，千峰杖入敬亭云。老谙世事都鸥迹，间启柴门到鹤群。不厌芜田还种豆，南山歌胜北山文。  

***寄万芝堂怀柔***  

竹屋萧疏簇短篱，解衣归卧碧山陲。人生那易骄贫贱，我辈何当远别离。关塞草深官路失，江湖天阔雁行迟。重阳风雨愁分手，落絮飞花又一时。  

***步溪上***  

滩回石侧不容槎，密篠连云夹岸斜。只恐渔人知隐处，沿溪不肯种桃花。  

***汪轫***  

汪轫，字辇云，一字迂行，武宁人。优贡，官吉水训导。有《鱼亭集》。  

***关山行***  

关山秋草风萧瑟，戍角悲笳听不得。月照征人望远心，霜吹暮马苍黄色。黄云黯黯没金微，万里无人一雁飞。故乡此夜寒碪泪，尽入沙场战士衣。  

***古意***  

朝阳入洞房，春气吹花暖。一心讬明镜，照人光不满。三岁刺双鸾，神态尽委婉。宁辞针线劳，而使华翎短。  

江南秋月多，江北秋风早。不悲秋夜寒，独悲客心老。昨夜梦魂中，见君颜色好。妾本薄命人，憔悴安足道。  

***斯园留别雷东甫正甫***  

鸡黍乐高会，行人多远思。策车当此别，前路复何之。磵水有归日，山云无尽时。板桥难竟度，心在绿杨枝。  

君歌《梁甫吟》，忽感别离心。客子雨中望，春山云外深。前村生野水，远树息飞禽。欲去还回首，相期是德音。  

***调琴引***  

玉虫光薄钗头冷，秋雨秋风弦上紧。十指踌躇凤不飞，蟪蛄声咽芙蓉醒。金徽无语歌未稳，相思满镜凋铅粉。暮云寒破出高庭，五更一树秋红陨。  

***湘灵曲和子载韵***  

湘娥一夕泪，化作千年雨。风吹洞庭秋，月照香兰语。渺渺白波生，神弦咽灵绪。玄鹤立青松，高唳刷癯羽。苍梧起素云，帝子游何许。夜夜鼓瑟声，愁杀江头女。  

***胡釴***  

胡釴，字静菴，秦安人。贡生，官高台训导。有《静菴诗钞》。  

***苏武故里***  

月如霜，天如洗，鸡鸣天晓行人起。长安古道何莽苍，道旁大书苏武里。苏武秃节单于营，垂老甫得归神京。麟阁诸俊何峥嵘，幸附骥尾犹称荣。千古咄嗟李少卿，送君河梁泪满缨。家室灰灭声名并，陇西故居横棘荆。纵复标识宁为旌，慎哉男子毋偷生。  

***送徐二拓之平番***  

健于天马瘦于鹤，淋漓翰墨时有作。徐君少日称才人，挥毫得句何清新。狂甚不作鲁儒态，七年浪迹来西秦。近者敛才归雅正，高格雅调学王孟。昔如春卉争妖妍，今如乔木郁苍然。又似秋空望远水，平沙断岸罗轻烟。嗟予短浅无所似，傲弄诙嘲为长技。君也谓可与谈诗，唱和奚啻吹埙篪。行吟坐啸与戏剧，棋局酒琖相追随。欢娱未极复惆怅，别予径行西塞上。西塞莽荡予曾游，黄河源连青海头。此去登高俯大漠，脱帻横槊真风流。到日傥能遣健足，急须寄示《凉州曲》。  

***怀远县***  

百仞悬崖上，危楼望杳冥。城连晚云黑，天近午烟青。设险通传箭，凭高胜建瓴。防边宁藉此，烽火已全停。  

***即事***  

晓烟无力趁东风，十里村原半欲空。春色不知人世事，柳丝新绿杏新红。  

***秋日雨后独步***  

远思如梦复如烟，独对秋空一惘然。处处芳尘迷定处，年年冷雨送华年。停云不解陶潜恨，枯树犹蒙庾信怜。若是三生曾有约，真从石畔问前缘。  

***张如炠***  

张如炠，字映璧，观城人。贡生，官蓬莱训导。有《松园集》。  

***夜过梦溪***  

南来夜夜还家梦，行到梦溪不见溪。漏尽更残眠未定，林间时有子规啼。  

***张开东***  

张开东，字宾旸，号白莼，蒲圻人。诸生，官蕲水训导。有《海岳集》、《白莼诗集》。  

***宿黄州见友人遗稿***  

野航横赤壁，斜日下乌林。天地风云静，关河草木深。故人千里梦，文字百年心。岑寂江皋夜，悲歌杂醉吟。  

***过潜沔***  

野花无数乱飘零，空屋都成水上萍。惟有隄边杨柳色，秋风犹向路人青。  

***金忠淳***  

金忠淳，字古还，号砚云，仁和人。候选布政司经历。  

***题胡菊圃蒹葭话旧图***  

西溪窈且深，乃在山之麓。伊人结同心，面流构茅屋。秋水助微吟，山月待宵读。一旦蹑云梯，双清剩梅竹。寥寥六十秋，胜事指樵牧。今披尺幅图，风流忽在目。不惜买山钱，相约缘俱宿。他时鼓棹来，芦渚倾醽醁。  

***曹焕***  

曹焕，字乃文，号瘦山，嘉善人。贡生，候选州同。  

***怀秋门乍浦***  

聚感鸥群散感萍，玉箫声咽不堪听。故人忽寄新题句，直补淮南《相鹤经》。  

## ●卷八十六

***冯柷***  

冯柷，字古浦，号榈堂，娄县人。有《一棕居诗稿》。  

***次和鄂制府红优昙花***  

宛对瞿昙座，拈来见夙因。蕴空仍有色，示现岂无神。品净心方洁，香凝妙绝尘。涂脂非庆喜，须识鬘华身。  

***独秀峰在桂林城内贡院后旁无培塿坡陀特起如浮屠登其颠俯瞰院中时假为制府行馆上元前后于峰之上下张镫设燕此粤西仅见之盛事也***  

独秀峰高压暮烟，六鳌齐驾绕诸天。长春国傍星轺起，不夜城瞻斗极悬。藻火争辉排绣闼，烛龙衔耀照华筵。已将圣泽开生面，百粤风光拱万年。  

***云塘晚步同湘皋巢云***  

联步寻幽处，云塘细路偏。空山无俗客，野水自涓然。原隰千家望，松杉几坞连。有亭堪眺赏，徙倚夕阳前。  

***张曾***  

张曾，字祖武，一字组五，丹徒人。有《石帆山人集》。  

***夜过平望同陈东峙作***  

冒雨理归楫，披衣坐晚寒。橹声两岸急，人语一镫残。此夜追欢好，重来把臂难。忽闻渔唱起，鸥鸟下沙滩。  

***雨宿焦山***  

岩光惊早起，江阁雨残时。烟鸟去无尽，风潮来不知。樱桃分饷客，芍药对题诗。四月山中好，幽禽莫负期。  

***五州山***  

萝磴上空际，禅房深翠微。崖阴春不到，松激雨常飞。落叶埋樵履，寒云恋衲衣。五州遥极目，几点散烟霏。  

***登凌云亭***  

水光秋变白，石骨冷逾青。天地能容我，江山著此亭。沙沈寻折戟，酒尽弃空瓶。日暮悲歌起，蛟龙不解听。  

***丁卯桥***  

诗名直到今，桥断迹难寻。落日人独立，春风鸟一吟。径幽苍霭积，石绝碧苔侵。惟有溪旁水，年年自赏音。  

***步江同紫芝焦山读书寄怀***  

九月焦岩已薄寒，海门高处落风湍。秋声一夜客同听，山色满江人独看。烧叶照书蜗舍好，剜苔读字鹤铭残。遥怜镫火三更雨，清磬泠泠度远滩。  

***顾于观***  

顾于观，字万峰，号澥陆，兴化人。诸生。有《澥陆诗钞》。  

***京口晓望***  

万户沈苍霭，鸣鸡出翠微。江声自流转，秋色静依稀。海日千峰出，吴船一棹飞。东南形胜地，萧爽有余晖。  

***北极阁***  

锺陵积秀邈霏微，北极台高山四围。树底人家苍翠合，云间楼阁乱红飞。湖烟北望迷春草，江势西来卷夕晖。下去玉阶承辇处，牧儿横笛打牛归。  

***婺州试院后有宋皇子魏王节度使碑院故节度使第***  

立傍残阳看古碑，双松殿角隐蛟螭。河山一去成千古，笙鹤重来是几时。复道云深迷客屐，丛篁春尽老孙枝。浮图空外闻铃语，琐院庭闲月上迟。  

***长桥***  

长桥跨通川，明星动川底。风吹桥上人，云随衣带起。  

***黄标***  

黄标，字纪堂，扬州人。诸生。有《纪堂诗集》。  

***重过长千里有感***  

两经霜露动深哀，况听秋声木末来。江上重寻鸥鹭侣，雨中复上凤凰台。千家古里连青陌，六代遗宫长碧苔。此日登临多感处，百年怀抱一时开。  

***金山乐闲上人山房即事***  

似泛蓬壶万顷平，凌虚画阁接层楹。双炉石乳壶中液，一榻江流枕上声。留座自惭无玉带，设飧多谢剥金橙。与公应有三生约，他日云山是主盟。  

***游西溪寺***  

帆落秋溪水，人登夕照山。古亭穿竹径，胜地入松湾。石润云犹湿，花深鸟自闲。老僧知好客，煮茗未容还。  

***过铁佛寺怀古***  

为探幽意过西郭，古寺曾闻此地偏。黄叶路深埋断碣，黑云兵尽散荒烟。当年淮右雄藩镇，今日吴宫拱墓田。凭眺不堪惆怅处，半林疏影石坛边。  

***雨中泛舟登尺五楼***  

密云低垂覆四天，平湖水满春放船。青帘白舫荡波出，千缕万缕杨柳烟。柳畔朱楼耸翠碧，飘渺直踞松云巅。主人欲住不可住，郭巾谢屐纷后先。我欲括衣寻箬笠，拍手笑杀苏子瞻。风淅淅，溜悬悬，绣栌绮栋凌飞仙。为君蹑足探雨窟，雨中花屿千枝然。云漠漠，水涟涟，我昔画舫听雨眠。猪红熊白泛春酿，此景不再几十年。会当更趁迎梅雨，解尽杖头沽酒钱。  

***送许巢余礼耕游摄山***  

闻道先生买桂舟，片帆风发水西洲。金绳世界千华晚，玉镜山川万叶秋。好句遍题王粲笔，清樽群奉谢公游。遥知烟月空濛夜，人在虬龙最上头。  

***张锡祚***  

张锡祚，字偕行，一字永夫，吴县人。有《啖蔗轩诗》、《锄茅遗稿》。  

***重九后溪南采杞菊***  

佳节倏复过，寒商激林杪。霜清杜若洲，花发蒹葭岛。空庭无嘉卉，何以慰幽抱。缘源路转迥，穿林人渐少。朱实披榛丛，黄花掇香草。寻异心无厌，適已物逾好。即此俗虑遗，逍遥可忘老。  

***访沈石田故居***  

抗心希古贤，闲情缅高士。孤舟渡平湖，日落遵枉渚。逶迤入荒村，徘徊觅遗址。人语散凫鹥，草长眠鹿豕。何处有衡门，田中问孙子。  

***谒韦刺史祠***  

平生轻吏舍，祠宇傍宫墙。谁载花林酒，来分画戟香。道心栖野寺，诗思冷秋塘。日暮瞻遗像，斜阳正满堂。  

***过卢老人鹤园***  

闲日穷幽赏，行行过水田。竹篱遮老屋，花气散晴川。旷野无车马，斯人得醉眠。何曾谋鹤食，四壁正萧然。  

***蒋业鼎***  

蒋业鼎，字升梅，长洲人。诸生。  

***寒夜***  

寒风发清响，木叶忽纷飞。微月澹樵径，疏烟生竹扉。隔林深犬吠，远寺夜僧归。闲步寻幽兴，相于拟息机。  

***送王兰泉先生归里***  

莼鲈归思满吴淞，渺渺江云隔几重。画舫柳垂春斗酒，香林梅发晓携筇。暮潮雨歇过三泖，明月烟深到五茸。何日更来寻旧约，寒山同听夕阳钟。  

***张大受***  

张大受，字若谷，一字可之，号蔚园，常熟人。诸生。有《蔚园诗钞》。  

***过钓台作***  

炎祚重开累故人，青山独往得闲身。帝方卧榻容酣睡，客自披裘爱隐沦。中古巢由非异事，东京风节播清尘。江流千载澄空碧，不负先生旧钓纶。  

***重过芦沟桥***  

群峰西连太行起，一水东注沧溟开。神京门户重襟带，长虹跨空势壮哉。千轮万蹄日来往，此中荣悴分霄壤。名利驱人不蹔停，消磨甃石平如掌。无端我亦到京国，重过应嗟题柱客。爱看形胜更徘徊，晓风残月他时忆。  

***桐庐***  

县小浑成市，山多半入云。空江烟雨里，何处问桐君。  

***江昱***  

江昱，字宾谷，号松泉，江都人。诸生。有《松泉诗集》。  

***大禹开山币歌***  

开山币自神禹遗，斑驳疑带衡华泥。幕文表役古仅见，随刊想见躬胼胝。此时司空初升石夷野，考代当属虞帝制。九鼎沦亡法物尽，寸铜足宝参敦彝。荆扬贡金错三品，八年帑给先不赀。或言太公始创九府法，得无好事矜赝私。不知泉贝之利肇已久，洪范食货畴衍箕。禹采历山著典籍，读书不到徒多疑。尧舛铸文缅在昔，况值帝终王始风会移。懋迁有无类粟帛，安能交易通毫釐。奏庶艰鲜暨益稷，肯凭威令奔穷黎灵异。或称黄龙应龙助烈焚，亦非一手一足支。将建平成地天绩，区区岂恃公句期。若论为民用民力，后何当逸前何疲。舟车橇急己溺，伟义非可绳蚩蚩。后世动众急鼛鼓，水衡钱亦专所司。本乎人情乃王道，漫云不距先祇台。摩挲镇日增絫欷，姒氏明德遥堪追。圣神所作定有赫，厌火应敌岣嵝碑。川泽山林佩以入，神奸不若纷远离。要之至宝不论用，所贵即物能见德。直为万世作表式，珍重勿替同玄圭。  

***正月五日集唐石士柳巷新宅以杨诚斋五日诗印我青鞋第一痕分韵得我字***  

居爱柳巷名，不见柳婀娜。应如青白杨，住萧昚何妥。主人频年出，传座喜招我。气和风日闲，生槃乐笑瑳。帘户争春新，瓶梅红欲哆。并州此故乡，家山榜檐左。门临小秦淮，水生促行舸。暂聚聊尽欢，苦吟讥饭颗。  

***买书限韵***  

积书俨足国，生聚富稻蟹。但得万轴藏，何惜千金解。红牙插纵横，青毡坐潇洒。查捡走小胥，编题付阿买。案蟫乾苦勤，漆碗搬笑騃。愿充肩经郎，免作观场矮。携瓻借异本。怀饼钞细楷。恐类春明坊，赁屋钱渐夥。  

***辛未腊月香溪先生为题拥书图次韵奉酬***  

拥书不读徒百城，蓄酒不醉以酒名。忍贫远愧古人守，闭门吟出饥鸢声。新诗似嘲困蹇束，是爱非嫉若治秃。囊钱既误书亦荒，尚要空弮入场屋。  

***过雁落山庄有感寄舍弟衡州***  

桐柳萧条门井倾，重来江令不胜情。一家骨肉分微禄，两世松楸讬友生。村塾年饥荒短学，疲农病起事冬耕。蓝田纵使他时共，白发应怜弟与兄。  

***陈深***  

陈深，字壑淙，丹徒人。  

***秋日过象山洞***  

秋来心迹恋江湖，山阁秋心病强扶。鲸背断云飞塔涌，鸟边斜日峭帆孤。可怜落木思公子，一任悲歌逐酒徒。谁复登高能赋者，参军才已擅冰壶。  

***初春英公梦堂招同张墨岑张晓村鲍海门张石帆焦岩雅集***  

海国披襟过雨初，尊开山阁晓钟余。潜蛟抱冻江涛静，老鹤盘云岛木虚。已分纵游忘吏隐，况论高迹讬樵渔。知公盛业沧洲在，好出龙门自著书。  

***顾成志***  

顾成志，字心勿，太仓人。诸生。有《治斋诗存》。  

***读李客山先生武平分水坳定界记***  

鄫人沤菅鲁人怒，筐筥争桑构吴楚。尚闻六里作鸿沟，彼粤此闽阚如虎。闽邑曰武平，连粤平远城。天子颇闻粤人横，负众侵疆狎县令。诏书特敕两铜章，判以沟涂毋力竞。武平许君气何豪，单轺来会分水坳。却闻隐隐鸣钲鼓，忽见青红旗乱舞。车中一笑此何为，回头从者色如土。野云黯黯日将落，脱辖呼人无一诺。独挥羽扇抗群咻，风驰云合围戈矛。桓桓许君神色定，亲把舆图作明证。健儿突入欲甘心，拉虎批熊只手胜。是时许君起大呼，幺麽鼠子敢犯吾。挥刀折齿前令胡，吾能杀汝如腐雏。广福桥头故吾士，赫赫鬼神可欺乎？朝廷威行九州外，尔等跳踉行尽屠。万夫垂头齿打舌，旗卷枪抛各求穴。鞠躬谢罪辞咿，彼何人哉平远侯。立石巍然峙坳头，我疆尔界标千秋。吾闻汾阳王，入卤惟单骑。昌黎书生耳，镇州强不避。为国焉能更爱身，浑身是胆发乎义。懦夫畏贼掩耳奔，不惜巾帼羞三军。天下英雄竟谁是，千载而下乃见今许君。许君老友曰李子，慨然奋笔识终始。发难能令壮士惊，折冲足雪鲰生耻。此事此辞炳日星，我欲大书千本与万本，张之凡百有位庭。  

***兰芽云吟山房作***  

***素心渺何许，不见一年矣。春风落阶前，陈根发泥底。有如思故人，忽得书一纸。感此芳讯难，欣然愿覯止。敷荣不求媚，迟迟若有俟。烦尔种花翁，晨夕候之子．***  

***叶舟***  

叶舟，字布颿，江都人。有《石林草堂诗存》。  

***归朱老匏先生墓碣***  

莽莽荒原生野烟，桥边识碣总前缘。披荆寻入乱坟里，把卷放歌斜照前。七字几枯残泪滴，一抔翻仗故人怜。招魂此地余诗骨，瑟缩寒风吹纸钱。  

***观禹庙壁间所塑山海经图像***  

淮海维扬古泽国，浮山作镇传非惑。禹庙恢张嘉靖间，殿陛峥嵘傍山侧。我家旧住郡之东，偶来瞻拜思神功。壁间山海设图像，雕泥凿木何搜穷。其间似兽非兽人非人，有羽有介有鬼神。首自招摇貌兽族，如禺耳白名狌狌。此类奇形共五十，满壁诧讶徒缤纷。次及羽禽始尚鸟*>付鸟*>，二十二种形状殊。六目六足三首翼，即此可以观其余。更及旋龟计鳞介，鸟头虺尾吁足怪。此类分形又三十，在水在山各殊界。神祇拉杂其中列，鸟兽鳞介无分别。若者险阻助功成，若者战斗遭锋钺。惊看异域更奇绝，少见多怪难为说。或长九寸十丈余，或为兽体或为鱼。或止半背或数首，胸生洞穴穿其躯。予齿去角不足据，付翼之说徒为拘。辗转徘徊两庑{广牙}，依经塑立原非假。当年洪水横流时，异类纷纭遍天下。万古生民仰禹功，请看四壁涂丹赭。  

***程之鵕***  

程之鵕，字羽宸，又字采山，歙县人。贡生。有《练江诗钞》。  

***黄山登光明顶***  

山心高望四无极，回合烟岚恣登陟。六六峰推一一奇，到此输灵咸效职。莲花如幕列侍臣，洞中待漏光常黑。老人天外进朱砂，多自轩辕台畔得。翔舞青鸾报喜音，歌为上寿丹书勒。西走狮子东飞龙，吼号天矫凭封敕。惟有天都稍与齐，九百仞余通气息。他如罗列实附庸，北把云门对南直。我欲长呼绝顶间，摩挲颈项天风拭。惆怅真仙招不来，容成陈迹浮丘匿。昂藏磊落丈夫身，何用吞霞饮瀣力。掉头返照迫苍黄，巑岏倏变金翠色。朝天万笏晚朝开，此即中天一海国。  

***泛东氿游张公洞***  

破曙凌苍烟，片帆东氿指。蒲苇散凫鹥，蓼蘋跳儵鲤。五云擅荆南，罨画茶烟起。行行日卓午，循麓蜀山抵。瓮牖丁山来，车载捣泥紫。湖汊取次到，舍舟岩壑里。孤杖众同行，披莽临山趾。先从后洞窥，小口磬同拟。延步几逡巡，冷风洞中起。鲫背闻滑油，窄不易容跬。前洞旋复登，敞深一门启。琪林树蔽亏，层叠石磈礌。雾气洞底横，一白浑疑水。瞪睇下层崖，玉柱排银齿。跫然石燕飞，扑漉翻不已。石床辨模糊，石灶火熄矣。石髓滴琤琤，天然乳结蕊。须臾迫日暮，亟欲回仙履。尚有后客来，相待同徙倚。从来神仙窟，往往足至理。豹变难窥全，管见讵测蠡。留取待芳春，恣游穷复始。  

***庚申七日***  

今夕何夕是巧夕，爱说人间七月七。瓜果筵陈事绮罗，飘香婍妮妆楼侧。对月临风针线多，五色缕穿九孔隙。天家会合正团圞，那许人间余巧乞。我愧无书腹曝庭，空负亭午当空日。千里乡心又隔年，女牛亦笑人离别。银河昨夜经雨余，鹊路尘清更如涤。还访君平卖卜人，灵槎重觅支机石。  

***李葂***  

李葂，字啸村，怀宁人。诸生。有《啸村近体诗选》。  

***焦山***  

别开生面水为邻，风鼓烟钟泽国春。海底勒铭犹有石，山中却聘更无人。浪攻彼岸千层雪，树辟浮图十丈尘。不共沧桑容易变，请看周鼎至今新。  

***早起***  

不待鸡鸣起，披衣正觉寒。佛通花智慧，人与竹平安。霜气扑帘重，钟声出槛残。伊蒲香积满，早已办朝餐。  

***程兆熊***  

程兆熊，字隐磻，丹徒人。有《澡雪吟卷》。  

***苦雨***  

隘巷春风少，蓬门细雨多。病增愁毋觉，酒尽愧朋过。短发输芳草，流光逐逝波。自惭生计拙，终岁任蹉跎。  

***早春送殷芷溪返吴门***  

柳色初黄花未飞，春光正好又言归。客囊羞涩惟诗卷，故里荒凉剩竹扉。庑下赁春身欲老，江边把钓事全非。可知去住皆无著，莫怪临歧泪共挥。  

***柳青桥访潘江如先生故居***  

高士沦亡久，书堂剩落晖。空怜芳草路，祇有白鸥飞。怅望春江晚，萧条过客稀。年年桥畔柳，犹自拂人衣。  

***陆炳***  

陆炳，字赤南，号藜轩，丹阳人。有《剑囊草》。  

***独酌***  

迢递云归山，徘徊日沈阁。鸟还月渐明，空庭何寂寞。客思苦无聊，衔杯成独酌。酒狂起欲舞，拔剑摇霜锷。意气如河山，平生重一诺。如何反覆情，大义同糟粕。弃置勿复言，贫当甘藜藿。  

***晴川***  

晴川书触目，亭午水波明。舟疾驱山走，云迟碍日行。石苔齐草色，岸竹聚风声。惟是寻幽处，由来世莫争。  

***寄茂州张左虚使君***  

离情何所极，满眼尽关山。芳草通千里，孤城绕百蛮。功名边地远，心事鬓毛斑。雨露春应足，无愁镜里颜。  

***金玉鸣***  

金玉鸣，字虚船，号曙岑，江南山阳人。诸生。有《尺崖片草》。  

***秋夜***  

金风夜起暑初收，吹散繁星大火流。河汉晴连三岛月，梧桐雨洗一天秋。楚坡冷落枚皋宅，长笛依稀赵嘏楼。独宿听残宵漏永，诗成枕上暂消愁。  

***曹相川***  

曹相川，字岱芝，号镕斋，金山人。诸生。  

***不寐***  

宵短难成梦，堂虚易受风。吟螀来远近，饥鼠过西东。百行修成道，三餐逼作翁。侧身天地阔，又见曙光红。  

***邹漪***  

邹漪，字棹烟，号啸轩，常熟人。  

***晚眺***  

木落洞庭晚，萧萧满地秋。冷云横古寺，寒月逼江楼。菊瘦还簪帽，鲈肥恰上钩。平沙飞雁下，莫作稻粱谋。  

***袁景辂***  

袁景辂，字质中，号朴村，震泽人。贡生。有《小桐庐诗钞》。  

***宿藏云阁***  

白云满空山，小阁不知处。我再入云中，阁上云来去。松柏绕山青，泉声隔林树。此时身与心，一一烟霞趣。欲去仍此宿，白云留我住。  

***登云岩寺浮图***  

平畴耸孤峰，古木影交翳。山巅塔玲珑，高涌出云际。兹山多楼台，陟高目无蔽。遥山数点青，秋色满天地。吴都百万家，一线围埤堄。千里顾盼间，胜概无与俪。游者自崖反，旷怀此独契。坐待明月来，风铃远摇曳。  

***登罗星洲文昌阁***  

春光无近远，往往在僧寺。地静心亦清，寓目皆生意。小阁水中央，四顾临无地。纤鳞戏萍末，初鸟鸣天际。波涛拥新色，云峦落空翠。一一阁中景，尽泄三春秘。登览旷心神，余怀此独契。  

***九日古愚丈易门蔚云芝房东岩家竹轩爱吟斋小饮并结竹溪吟社以菊花开日即重阳为韵得即字***  

雁过白云冷，木落遥山碧。游筇懒不携，良友近可即。平地当登高，少长集吟室。有酒期共饮，欢焉布瑶席。座无拘忌流，醉醒取各適。襟情未必同，臭味自不隔。古人师与友，所重均受益。后世务面交，毁誉乱曲直。攻玉藉他山，引针赖磁石。各勉百年身，磨礲互尽力。是时日欲暮，寒光动西壁。照见座中人，各有好颜色。聚首苦不常，欢饮忘主客。相期敦久要，觞咏继今夕。  

***梦与蔚云芝房东岩同游罗星洲赋诗题壁觉后忘后半因足成之呈三君***  

方蓬楼阁水中央，与客登临共野航。一镜空明涵远近，几村烟火入苍茫。梦中杯酒联新句，觉后云山各一方。遥忆残镫孤馆里，可能有梦到江乡。  

***泛舟至雷峰复度岭憩净慈寺***  

山灵久我待，既见不可缓。舍馆且莫定，呼舟任游衍。风便向南湖，断塔耸遥巘。渐近益崇高，顶树纷可辨。风送南屏钟，引我足逾健。出云复入云，上阪更下阪。古寺隐湖曲，路转忽到眼。殿角干青霄，丈六金光满。更披虞集碑，宣扬仗轩冕。憩坐息筇杖，松风泠然善。山顶暮樵归，背负斜阳晚。一径通四山，可近亦可远。我欲往从之，白云忽遮断。  

***紫云洞***  

洞天犹数武，清风逼人冷。既进谺然开，尘烦先自屏。巅隙透天光，仰望疑坐井。旁穴穿地底，窅然落深迥。平进可深达，曲折通后岭。同行戒后怯，有志鼓前猛。中路苦偪仄，蚁进步难并。辗转又宏敞，夷险判俄顷。更深趾不受，隐隐路脩永。空响幻波涛，白画半昏冥。坐久心骨寒，复出来时境。人生烦热胸，到此须一省。六月断炎暑，重来煮新茗。  

***丁家山***  

连冈如群龙，一气陡入水。饮湖湖不乾，忽又昂首起。远望既耸峭，近睇亦秀美。虽临一角湖，尘喧不谋耳。登高望平田，傍水成疆理。远林露茅屋，时来荷锄子．奇石森绿蕉，更列床与几。何当一曲琴，坐待月来此。  

***张冈***  

张冈，字昆南，号古樵，长洲人。有《鹤健庐集》。  

***晚至圣恩寺宿四宜堂***  

暮随白云至，山月尚未出。言寻石门幽，谷口烟萝密。欣逢采樵人，招我入禅室。昙花空外香，石溜岩下急。虚堂面五湖，碧动轩窗色。浮生疲津梁，兹焉偶栖息。闻钟寒不眠，风竹声萧瑟。  

***岁暮送友人之吴兴***  

复作苕溪别，依依歧路间。斜阳孤棹客，晴雪五湖山。逝水看东去，冥鸿听北还。天涯当岁暮，想像鬓毛斑。  

***登尧峰作***  

夙昔闻尧峰，游心岁已积。杪春群物秀，及兹事清適。路转峰西偏，萧条但松石。飞泉若风雨，淙淙下绝壁。向晚猿鸟啼，时还见樵客。缅彼五湖水，东逝自古昔。烟波碧如此，人事几更易。请从支遁流，空山共禅寂。  

***秋夜雨中集企晋园中即席感怀亡友亦瑜***  

秋暝松窗镫火虚，故人清宴子云庐。啼残林鸟空山静，落尽汀兰暮雨疏。对酒尚吟《思旧赋》，论怀休拟《绝交书》。相逢尽是江潭侣，重向秋风问索居。  

***程芳铭***  

程芳铭，字新三，一字涤轩，宝山人。诸生。有《一枝楼吟草》。  

***玉山草堂歌***  

杨柳萧疏拂绮窗，芙蓉烂漫开秋江。凉月娟娟露华白，渔歌欸乃歌轻艭。玉缸香泛流霞席，搊筝小伎来迎客。素手高擎鹦鹉杯，朱唇低按《霓裳》拍。此时月色明秋河，芗泽微闻酒更多。麻笺已度《花游曲》，苍玉重翻铁笛歌。纪昔流传玉山第，舞榭歌楼绵藻丽。更筑幽居号草堂，奇禽珍玩开清閟。桐帽棕鞋去不还，余钱买郭惟青山。鸳鸯弹尽《骊驹》曲，鸂涑鸟*>空栖流水湾。几年佳处题名改，旧址犹留玉峰在。赐第新开菉竹堂，忠贞并入青编载。三百年来忆胜游，渔庄台榭成墟丘。芙蓉落尽红颜色，杨柳飘残过客愁。马鞍山前十里路，禾黍秋风起烟雾。学士徒瞻顾相祠，行人但识归公墓。文庄旧宅已苍凉，郑氏园林亦久荒。茜泾西望界溪水，湘湖云树俱茫茫。  

***拟登泰山怀古***  

神房阿阁谺然开，玉策金函访道来。不是秦皇能羽化，岂知汉帝有仙才。燕齐怪士空闻语，辽海仙人候不回。自是鼎湖龙去杳，山形终古隔蓬莱。  

***少年行***  

玉勒金羁百万钱，五陵车骑日翩翩。乐游原畔争相问，一曲胡姬酒肆眠。  

***铜雀台***  

漳水东流去不回，繐纬寂寞鸟啼哀。夕阳一片西陵土，曾见宫人歌吹来。  

***刘梦熊***  

刘梦熊，字坦茵，号蕙圃，丹徒人。有《蕙圃寄吟》。  

***月夜南楼漫兴***  

月出江南好，山光浸碧流。平生多古意，第一在高楼。天远人何处，高怀我欲秋。不关情思迥，身世久浮鸥。  

***哭鲍海门***  

组绶翻嫌近钓名，羡君绮岁句从衡。玲珑玉镂窗前色，飘渺箫传海上声。逐鹿中原轻秀水，争袍内苑藐新城。少微星陨诗篇在，万古江河对月明。  

***王廷魁***  

王廷魁，字冈龄，号盘溪，吴县人。诸生。有《小停云馆吟稿》。  

***登天平山***  

何年巧斫龙门路，侧身石缝迷窘步。分明从此隔人间，梯空仄磴穿云雾。探奇仿佛达天都，松花飘落来虚无。银房石室隐崖谷，山茶活火然僧炉。白云冉冉自来去，半岭钟传泉落处。鲜葩错杂吐幽香，梵宇凌空接仙驭。披襟直上最高巅，下瞰万笏浮春烟。湖光浩渺望不极，琉璃倒映丹霞天。  

***题陆野塘高士松陵八景***  

昔贤觞咏地，展卷认幽栖。人领天随趣，家临震泽西。夕阳帆影乱，秋水雁行低。便拟鲈乡去，行吟续旧题。  

***薛龙光***  

薛龙光，字少文，上海人。有《酌雅堂诗》。  

***野泊***  

日落烟苍茫，停舟傍野渡。繁星湿春江，残镫隐孤戍。梦破柔橹声，寒宵自来去。  

***垂虹道中***  

夕阳紫霭浓，万顷浸秋容。帆出渚中渚，云归峰上峰。鲈乡老自好，橘社逝相从。几两人生屐，休辜六尺筇。  

***黄振***  

黄振，字舒安，号瘦石，如皋人。有《黄瘦石稿》。  

***古澹园***  

一径秋阴向晚天，小园缓步意萧然。水衣绿破崩崖底，霜果红欹落叶边。屋倒祠堂留古像，人亡台榭剩荒烟。亦知名胜终难久，太息何曾有百年。  

***送王春明十二归锡山***  

秋深黄叶里，人去断鸿边。落日低帆影，乡心隔水烟。山寒江上色，诗澹世间缘。好结临崖屋，观书种秫田。  

***罗两峰来寓雨香精舍同片石梅原赋诗用台字***  

雨香旧址有高台，自古登临到此来。千载文章秋鬼哭，一番钟鼓断鸿哀。无端落叶因风聚，何处寒云向夕开。我是悲秋老词客，斜阳衰柳自徘徊。  

***王玖***  

王玖，字次峰，号二痴，常熟人。诸生。  

***为王兰泉作三泖渔隐图并题绝句***  

打桨入空明，横桥出秋屿。人在钓鱼汀，如闻隔烟语。  

***施鸿勋***  

施鸿勋，字绍六，长洲人。贡生。有《功园诗钞》。  

***太白酒楼和顾星桥韵***  

太白不可作，犹存旧酒楼。凭阑斜日淡，放眼乱云流。乡国千山杳，登临万象秋。《桐花》题句后，一一写新愁。  

***梅花村访浦鹤天***  

梅开深处即孤山，高卧柴门昼亦关。踏破苍苔人不见，立残清影鹤初还。尊中酒满常拌醉，驴背诗多却费删。珍重东君留索笑，漫劳驿使一枝攀。  

***杨法***  

杨法，字孝父，又字已军，号石宬，江宁人。  

***饮邻家作***  

一雨八九日，未尝出门户。今日天气佳，乃向邻家去。主人能清静，养心借章句。落落寡所谐，喜我来相顾。既尽宾主欢，颇得酒中趣。物我迹俱泯，何思复何虑。却爱古之人，醉乡即长住。  

***题于野种山亭***  

曲巷深藏屋，空庭白昼间。书残老树下，心澹菊华间。闻说多幽事，秋来梦种山。信知丘壑僻，寤寐亦相关。  

咫尺幽奇境，青鞋不厌过。一庭堆落叶，双树静交柯。坐久疑空谷，看云覆女萝。侧身天地外，岁月任消磨。  

***张梦喈***  

张梦喈，字凤于，号玉垒，江南华亭人。诸生。有《塔射园诗钞》。  

***雨不止***  

四野人声静，惟闻檐瀑喧。窗捎花影重，径压竹枝繁。伏枕宵犹岁，摊书昼已昬。何时步丘壑，策杖倚朝暾。  

***顾甦***  

顾甦，字瞻麓，吴江人。  

***杂兴***  

睡味甜于蜜，诗情冷似冰。养疴先断酒，爱寂并疏僧。花落从风扫，窗虚见月升。吾庐谁共此，静对一枯藤。  

***高景光***  

高景光，字同春，元和人。诸生。有《桐村小草》。  

***怀曹剑亭***  

京华六载别，风度杳难攀。日下鱼书断，天边鸥梦间。春帆黄歇浦，秋色陆机山。何自携尊酒，相从一解颜。  

***访刘伴霞链师不值***  

拟亲古镜照心心，来访仙人紫府深。红栈青岑凹凸画，云衣月幌短长吟。叩门稳卧松间鹿，放艇空张花下琴。两到山中不相见，临风搔首忆刘沈。  

***赵晓荣***  

赵晓荣，字陟庭，嘉定人。诸生。有《罽古山房诗钞》。  

***沧浪亭***  

佳憩高秋得，孤亭曲径通。唤人空鸟语，照眼自霜丛。古寺寒烟里，遥山夕照中。缅怀苏长史，明月与清风。  

***顾鸿志***  

顾鸿志，字学逊，奉贤人。诸生。有《逊斋学古初编》。  

***寄凌叔子***  

岁宴山中桂树枯，思君渺渺海云孤。春生驿路花开未，雪涴征衫雁到无。才子京华愁旅食，散人笠屐隐江湖。谁怜水国三千里，烟水苍茫一钓徒。  

***鲍冈***  

鲍冈，字云策，常熟人。  

***忆棹烟***  

双屐久不来，花径莓苔长。薄雾暝前村，春泉落清响。好怀谁共言，枯坐静尘想。不知修竹间，朗然明月上。  

***王元文***  

王元文，字睪曾，号北溪，吴江人。诸生。有《北溪集》。  

***东岩别后有忆***  

相晤了忘情，相别还增虑。入暮独登楼，幽怀澹无豫。遥忆烟雨中，孤舟泊何处。  

***桂心堂***  

桂心堂，字苎眉，上海人。诸生。有《杏花书屋诗稿》。  

***棉田薙草行***  

东乡土高宜植棉，久雨草长青铺毡。田家妇女停织作，趁晴尽出芸中田。田在草间草没踝，赤日行天烈于火。手不停锄汗满襟，面目都化城中黔。暮归惊闻啼彻户，呱呱待哺儿饥苦。哺儿更虑奉姑迟，急入厨中煮粥麋。弥月劳劳心力计，棉高渐见花铃缀。悬耜惟思弄机杼，谁知及早完秋税。  

***采莲曲***  

风吹藕花满路香，中流荡桨谁家娘。隔岸爱寻双菡萏，回波惊起两鸳鸯。采得莲心无所寄，藕丝不断系人肠。  

***王鼎***  

王鼎，字祖锡，号香浦，一号条山，江南华亭人。诸生。有《兰绮堂诗钞》。  

***和张渔山忆秦淮春柳***  

多半春藏画槛边，酒醒人困絮飞天。生怜南国桃花涨，惯系东风鸭嘴船。绣箔吹香邀燕舞，钿筝弹怨恼莺眠。板桥斜日依稀是，小别婵娟又一年。  

***泛舟太湖***  

双帆翦破碧玻璃，秋色空濛望欲迷。七十二峰何处好，夕阳一角洞庭西。  

***张琦***  

张琦，字映山，吴县人。有《苍雪山房集》。  

***杂兴***  

本无轩冕志，来结松下庐。东皋微雨过，愿言事新畬。开我床头瓮，撷我园中蔬。鹪鹩巢深林，一枝不求余。但检草木疏，而无货殖书。心不为形役，此乐谁能如。  

***登摄山最高峰***  

初疑天际峰，鸟飞不可度。石磴几盘旋，忽到绝顶处。渐觉远村低，微茫隐烟树。长江拍云来，欲挟众山去。上方犹夕阳，干林黯将暮。立久薄寒生，客衣湿云雾。我生幸何如，得投灵境住。心静闻天香，超然发深悟。  

***陈毅***  

陈毅，字直方，号古渔，上元人。有《古渔诗概》。  

***晓过黄叶岭***  

岭头孤店小，一径与山分。晓日明高树，篮舆破白云。野花村妇髻，乱石古人坟。黄叶初飞处，秋声不可闻。  

***湖港阻风***  

刺骨寒风叹石尤，烟波东望迥生愁。早霜红树藏湖岸，残日青山满柁楼。已觉空囊归故里，何因歧路感深秋。思量蹇滞平生事，来去还应笑野鸥。  

***怀蒋愚谷归吴门***  

我闻蒋诩三年余，访之未遇城南居。昨叩松扉问童子，言向岣嵝求神书。苍烟满空暮色澹，红日下江天影虚。太湖七十二峰色，登高不见生踌躇。  

***周琳***  

周琳，字定生，吴县人。诸生。有《高山堂诗钞》。  

***暮春游贝氏园***  

一径穿林谷，垂条罥角巾。小亭浮树杪，古木卧溪滨。花气能留客，泉声解送人。怱怱理归棹，落日满城闉。  

***张自坤***  

张自坤，字此亭，丹徒人。监生。有《颐斋仅存草》。  

***秋夜凌江阁与年瘦生谈往事***  

征西往事不堪论，泪点深宵剑有痕。九夏冰霜真国士，卅年尘土旧公孙。绿车天上恩难再，裋褐扬州道自尊。一语请君重勘却，种瓜何必不青门。  

***残阳***  

残阳淡余影，缥缈烟钟声。偶尔竹林坐，不知溪月生。远峰望中隐，空水吟边明。抚弦不成弄，心神秋与清。  
