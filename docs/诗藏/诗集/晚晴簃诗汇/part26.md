---
title: 第26部分
index: true
icon: editor
order: 26
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷一百八十五

***周映清***  

周映清，字皖湄，归安人。同县乾隆甲戌进士、湖南布政使叶佩荪室。有《梅笑集》。  

***梅花***  

古梅生疏香，幽致邈难写。临风濯寒秀，相对足閒雅。琼姿妙天然，未许粉黛假。譬如歌阳春，曲高和者寡。开轩涵明月，顾影自潇洒。惟应翠袖人，亭亭伴林下。  

爱梅入骨随，思作梅花吟。横斜疏影句，谬许孤山林。拟议误唐突，粉蝶兼霜禽。竹外一枝好，坡老诚赏音。何如妙无言，淡然惬素心。不见江贯道，抚琴不弹琴。  

谓梅如宰相，调羹待异日。谓梅如高人，迥与枯槁别。谓梅如美女，不炫倾城色。谓梅如神仙，空羡罗浮蝶。鉴怀天地初，相像太始雪。此意明月知，可悟不可说。  

***登岘山***  

湖光山翠绕城来，白塔红亭罨画开。松竹径深僧院敞，菰蒲水浅酒船回。残碑谁访题襟集，断石难呼乐圣杯。亦有登临无限意，何如太傅远兴哀。  

***王石谷山水***  

清泉百丈飞幽壑，茅屋人家隔丛薄。白云在水树在空，漠漠晴烟下寥廓。断鸿几点去无迹，黄叶一林寒欲落。斜阳何处认前村，隐见危桥傍山郭。先生画笔冠当代，八尺生绡气磅礴。不须平远袭倪黄，能以清空见镵削。秋窗对此足清胜，瑟瑟轻寒生绣箔。掩图不敢挂虚堂，恐有红尘一分著。  

***琴诗***  

少小慕古韵，耽此丝桐清。经年事擽捋，指涩不成声。一朝得微悟，触手清风生。泠泠判雅俗，一一为分明。贺若不可学，益我思古情。  

审弦别其音，审调别其字。字清音益和，累累珠不坠。当其按节初，微芒辨同异。音字两不关，所贵得其意。贞静淡素心，心至声亦至。不然筝与琵，宫商岂殊器。  

宫亦有时激，羽亦有时沈。苟能识其意，变化皆从心。不见思归乐，商调可犯角。不见如意娘，角调可犯商。  

对月谱梅花，幽香发素腕。实声与散声，缓急可静按。缅思制谱初，猱绰不容乱。后人务新声，往往越其畔。新声日以靡，抚琴起三叹。古法多不传，何止《广陵散》。  

***秋暮南楼偶赋***  

商飙吹入万人家，窗外轻寒透碧纱。极浦每惊归雁落，高楼况复夕阳斜。破蕉淅沥风如雨，瘦菊离披叶胜花。极目晴云何处望，马蹄荒草隔天涯。  

***游望湖亭***  

危亭千尺俯溟濛，绝顶苍茫望不穷。山势远连林屋窦，湖声直撼洞庭风。香台草树依云外，笠泽烟波入镜中。七十二峰何处所，长天墨点落青空。  

***过前尚书潘公季驯宅***  

桑椹春熟乳鸠鸣，无复尚书旧履声。蛟断河壖遗迹在，鹤归华表故基倾。每嗟兴废逾三癸，空忆声名说二丁。惟有石麟未辞去，溪边卧看月初生。  

***古意***  

美玉产昆冈，千载埋幽壑。一朝出尘氛，光气耀重薄。剖璞得良匠，拂拭事砻错。晶莹无纤瑕，素质秉磅礴。急投非其意，韫椟甘淡泊。忽逢席上聘，观者尽错愕。璠玙遇有时，珍重葆坚确。  

东山有佳木，上栖白项乌。晨昏恋旧巢，岁暮犹将雏。雏成刷毛羽，振翮游上都。朝饮蓬池水，夕宿琼苑株。亟归思反哺，岂谓身已孤。绕树三百匝，空使尾毕逋。哀鸣白云端，苍昊不可呼。  

***将入都门别南楼感赋***  

飞花下浅渚，岸柳催行舟。再拜别高堂，雪涕辞南楼。兹楼廿年住，纵目娱清幽。一旦舍之去，揽裾事远游。青天见黄鹄，振羽翔高秋。岂不恋旧巢，恋亦不能留。  

高堂有阿母，日夕层楼间。抚我不离膝，慈训日以<女閒>。齐肩得予弟，嬉戏承欢颜。生女亦如儿，同此顾复艰。儿生能反哺，尚有莱衣斑。女生终辞家，去去何时还。  

辞家竟何之，驾言赴京国。道路阻且长，渺渺异南北。我家沿长溪，菰城近咫尺。朝往夕可还，尚虑烟水隔。何为远行迈，千里动尘迹。北斗挂层霄，望望不可即。  

深闺有令范，皎皎扬贞仪。授我四德箴，教我五字诗。深宵侍篝火，譬若形影随。一朝遽言别，相视涕涟洏。楼阴下白日，戚戚晨风吹。既去复回顾，离愁无尽时。  

***渡扬子江望金山***  

江天淡荡朝霞红，澄波万顷流瀜瀜。舟人解缆渡江去，渐觉帆脚生微风。苍茫远树失京口，举头忽现青芙蓉。奔流直下走东海，金山突兀当其中。楼台明灭晃金碧，有如蜃海浮琳宫。晴烟缥缈飞鸟绝，但见古塔撑青空。我闻此水贯楚蜀，北江下注连南东。天留片石作屏障，直与底柱争穹窿。坐揽奇景豁胸臆，敢燃犀角窥蛟龙。收帆瓜步一回首，江南千里青濛濛。  

***扬州***  

日暮江流呜咽声，停桡怅望近芜城。三千殿脚如云散，廿四桥头自月明。萤苑夜游犹有恨，鸡台晓梦太无情。惟馀渡口垂杨树，愁损眉峰画不成。  

***得家书有感***  

昨夜银镫喜缀花，平安两字到天涯。细看墨渖痕皆淡，祇恐彤闱鬓有华。北墅旧游芜径暗，南楼归梦月光斜。愁来羡尔中庭树，日暮霜风集子鸦。  

***独坐书感***  

明镜双眉皱不收，天涯旅思尚悠悠。帘垂清昼阴疑暮，雨送残春冷似秋。一别骆驼桥下水，三年鸿雁影边愁。羡他短棹江南路，缓缓花开唱陌头。  

***秋夜读东坡集***  

笠屐风流迈永和，瓣香只合拜东坡。文章远过漆园吏，富贵徒嗟春梦婆。万古峨嵋名不没，一身江海命如何。谈空莫更夸仙佛，心迹曾传水调歌。  

***令阿缃入学***  

从来娇绕膝，今已略知闻。恩义难相掩，贤愚自此分。枣梨余自具，经传汝宜勤。未暮休归舍，童心惧放纷。  

低鬟怜阿姊，与汝亦齐肩。且令抛金线，相随理旧编。双行知宛转，坐咏爱清圆。试看俱成诵，今朝若个先。  

***壬午七夕焚香静对心境清澈飘飘有凌云之想***  

云际神光果合离，仙家自古此佳期。试从跨鹤缑山日，历数骖鸾汉殿时。恍忆前身同缥缈，偶来下界暂栖迟。何时相逐三山去，重揽灵裙织藕丝。  

***娇女诗***  

我家娇女齐蕙芬，媚如春月回微光。终朝据案弄卷轴，清吟婉转调莺簧。今年十二解声韵，七字五字吟琅琅。亦知弱腕乏警策，颇有慧语馀清锵。闺门尚德不尚艺，四诫初不夸词章。岂知陶冶有妙用，能使冰炭消中肠。温柔敦厚本诗教，幽閒贞静传闺房。但令至性得濬发，勿务浮艳鸣荒唐。我昔南楼强解事，力穷汉魏兼齐梁。即今所得尚无几，颇觉辛苦难为偿。怜汝娇憨亦不恶，岂必刘鲍争低昂。作诗因汝感畴昔，祇恐明镜生秋霜。  

***李含章***  

李含章，字兰贞，晋宁人。侍郎因培女，叶佩荪继室。有《蘩香诗草》。  

***秋夜露坐***  

火云秋未收，商气夕乃至。凉飙动木末，梧叶萧萧坠。广庭延伫久，月影半在地。银河淡无波，疏林皎初霁。轩南最幽旷，竹露酒寒翠。清阴下藤萝，馀香冷荷芰。披襟爱晚凉，枯坐竟忘睡。夜久钟漏沈，流萤在衣袂。  

***即景***  

斜月映疏帘，夜色起寒暝。行过曲廓西，衣上梨花影。  

***万固寺***  

山寺不知路，忽闻流水声。溪随岩石转，塔与白云平。古木上无际，幽禽时一鸣。松根堪小憩，试汲碧泉清。  

***读王孟诗偶赋***  

中允文章健笔扛，出关无计敢从降。新愁应继庾开府，老泪曾悲张曲江。阙下新词谁第一，河中名士古无双。平生别有伤心处，几按岐王乐府腔。彭泽高风许独攀，清姿落落绝人寰。月中杨柳词人去，雪后梅花野客閒。归梦应栖桐柏观，羁魂终绕鹿门山。若教明主非相弃，床下何因复放还。  

***秦始皇***  

金虎宫邻事可怜，漫疑鹑首赐钧天。终令六国还三户，空使诸生笑九泉。车载韫辌山有鬼，舟行缥缈海无仙。伤心万里长城在，依旧扶苏伏剑年。  

***望岱***  

岧峣屼峍峙神州，万壑风云在下头。海外天光明野马，寰中人影动蜉蝣。金银气涌楼台壮，琴筑声寒草木秋。欲拂穹碑问秦汉，苔封恐自有熊留。  

***拟古***  

崇桂茂山椒，幽兰媚涧阿。扬华吐芬馨，寂寞无人过。时至亦零落，荣悴皆天和。灼灼桃李花，当春扬婀那。容华非不好，攀折常苦多。荣名以为宝，勿复辞轗轲。  

炎洲多珍禽，自呼孔与鸾。朝栖珊瑚枝，夕宿芙蓉田。文采颇自矜，矫矫振华翰。汉使重珍奇，罗网来重峦。饮以琼池水，翼以白玉栏。禁林任止宿，所食皆琅玕。饮啄岂不时，引吭常悲酸。遗雏在故山，欲往道里艰。君莫笑鹪鹩，一枝乃自安。  

芳葩熙春阳，零叶凛秋辰。商飙歘以来，绿叶成枯薪。芬华既云逝，淡泊全其真。直幹凌严霜，根荄肇先春。敷愉安足恃，葆璞完吾淳。孤生各有志，岂惟松柏贞。莫嗟风霜惨，中有大造仁。  

我有照乘珠，生长薄海曲。孕月含清辉，光照鲛人屋。一朝逢越贾，采摘出幽壑。献入明光宫，藉以文梓椟。金缸同不夜，符采烂华幄。实至名必归，何必虑鱼目。  

***秋夜读韦诗***  

山城足秋阴，凉意入深屋。黄昏疏雨过，檐溜断复续。霁色开遥岑，帘际映寒绿。微云淡落月，馀光入修竹。深更人未寝，青镫照幽独。爱此五字诗，静对黄花读。  

***三女令昭于归都门***  

在家为客莫言勤，此去方知是主人。百岁毁誉关阿母，一时贤否定诸亲。金萱昼永储甘旨，玉筍官清课米薪。傥辍馀閒吟谢絮，锦囊应寄济川滨。  

***霍山道中***  

莽莽晴沙野草枯，朔风汾水记征途。山头麦垄千层出，溪畔松阴一径纡。高阁残阳飞鹁鸽，乱峰积雪走於菟。千秋唐魏遗风在，认取平阳古帝都。  

***平定州道中***  

高岭鸟飞绝，崎岖路一湾。悲风生远树，晓雾失前山。麦气荒原下，车声乱石间。千秋燕赵地，兀兀见重关。  

***论诗***  

好诗如佳人，嫣然媚幽独。铅华屏不御，葆此无瑕玉。巧笑流瑳那，蛾眉腾曼绿。一顾失倾城，何必炫奇服。又如闻好鸟，应节喧百族。引吭扬天和，喁于叶弦乐。春花仓庚歌，夜月杜鹃哭。微物讵有知，听者感衷曲。始知心之声，不在斗繁缛。笑啼根至性，风萧任枨触。勿使天籁乖，要令老妪觉。神充貌自腴，至味乃蕴蓄。自从齐梁来，藻缋眩凡目。土木饰金貂，珷玞荐文椟。旁观岂不好，所苦真意斫。兰苕集翡翠，无由起遐瞩。嗟余少耽吟，月露困雕琢。牢笼及光景，镂刻到草木。迩来喜平淡，绮语久阁束。悲欢不自禁，涉笔或累辐。色黜翦彩艳，声异叩缶俗。妇人职中馈，岂事勤著录。讵知风人志，性灵藉陶淑。发情止礼义，本自三百牍。至音谐宫商，六义有正鹄。吾言或非迂，试取反覆读。  

***武昌舟次***  

樊山秋月旧登楼，又泊兰桡访昔游。南去山趋平麓断，北来水入大江流。三更画角鱼龙夜，十里平沙雁鹜洲。却望衡湘劳远忆，使星明处是潭州。  

***湘江道中***  

打桨湘南路，疏帆挂雨轻。青山如旧识，华发是新生。苦竹深藏寺，春潮半入城。行人正愁绝，怕听鹧鸪声。  

***中秋见月感赋***  

北渚水初落，天涯秋已分。那知今夜月，各照一方云。关塞渺无极，商声不可闻。蓟门风雪早，况瘁剧思君。  

***黄陵庙怀古***  

君不见湘山高高湘水碧，泪痕染遍琅玕色。雪浪朝连青草浮，愁云暮向苍梧合。当年帝女下璇宫，沩汭曾闻礼秩隆。已傍松云开贰室，旋看日月丽重瞳。鼓琴衣袗天家乐，星轩双曜明珠幄。阿阁都縆素女弦，钧天尽按皇姱曲。一从刻玉下南天，翠辇金舆不复还。漫比胶舟沈汉水，还同遗剑恸桥山。桥山一去成千古，九疑天远留灵琐。玉轪难乘悬圃风，明珰空望涔阳浦。涔阳江浦总魂销，更驾飞龙逐晚潮。帝子扬灵江上瑟，夫君愁思洞庭箫。瑟希箫歇人何在，里俗传芭犹不改。贝阙珠宫事渺茫，兰桡桂枻空烟霭。千秋哀怨起骚人，怀古同伤远别情。薜荔秋风山鬼泣，鹧鸪暮雨客船听。朅来倚棹寻遗躅，古木萧萧阶藓绿。庙火青荧鹿角矶，寒潮呜咽巴陵郭。屈赋成时书未焚，书生臆论总纷纭。愿将北渚江头水，一洒高唐峡里云。  

***重至都门***  

廿年旅梦系京华，此日重看北地花。每历旧游疑隔世，暂休征旆当还家。安心莫问门如水，容膝何嫌室似蜗。剧喜青藜光彻夜，八驺人漫说官衙。  

***外以校书过勤肺疾盛作***  

无官赢得一身轻，转为编摩病骨撑。寡过年方逾大衍，雠经人欲老更生。报恩心重忘疲马，招隐身留未烬檠。珍重年年说长健，好期相伴劚黄精。  

***七子山省先大人墓***  

空馀马鬛五湖隅，不见巫阳降紫都。万里云山栖大鸟，廿年风雨泣诸雏。及门尽望西州树，此地曾还合浦珠。回首音容竟何处，白杨萧瑟惨啼乌。  

***初归吴兴感赋***  

楚水燕山忆旧时，廿年踪迹总相随。今朝独返蘋洲棹，冷月寒镫照鬓丝。  

每话归田倍怆神，转头谁认旧巢痕。可怜八里桥边水，难返三生石上魂。  

乌上桥南卜一廛，辛勤留得大官钱。缘知清白能传后，负郭何须二顷田。  

弁岭青连笠泽湄，登楼旷望不胜悲。报君一语君知否，绕郭湖山似昔时。  

***白雀寺***  

杏花风细春晴早，暂作春游趁春晓。晓寒尚觉薄侵人，宿露遥看浓湿草。垂杨夹岸拂黄帽，官菜千塍映红袄。长松瘦柏认齐梁，坏塔残碑失寅卯。入山但觉花更妍，到寺始惊春正好。幽寻宛转见飞叶，久坐更番换啼鸟。佛镫青冷照千古，阅历朝昏定多少。灵雀飞来竟何在，昙花现处空如扫。剩有珠幡拜儿女，祇听金铙鸣可岛。前生慧业不敢问，后事苍茫欲何祷。归来但诵佛名经，篆烟一缕心香袅。  

***岘山***  

更无百尺俯层巅，扶杖来寻曲曲泉。台榭大都唐以后，觞诗最盛宋中年。云昏乔木遮僧院，风约飞花堕钓船。日暮洼樽亭畔望，眼前谁是酒中仙。  

***示驷儿应省试***  

辛苦鸡窗问字年，此行好著祖生鞭。化鲲正厉培风翼，射隼看鸣破的弦。良玉试烧三日火，元珠怕落九层渊。传经家世扶阳重，厚望须教慰夜泉。  

***叶令仪***  

叶令仪，字淑君，归安人。佩荪长女，钱慎室。有《花南吟榭遗草》。  

***舟夜***  

小艇低昂睡不成，夜深犹自促归程。满窗凉月白於雪，船底忽闻鱼簖声。  

***硖石旅次***  

石屋依危峰，三更坐清绝。人语悄不闻，开门四山月。  

***送琴柯弟之河中官署***  

不敢留行楫，高堂望尔回。全家蒲坂隔，一棹秣陵开。归梦云千里，离愁酒一杯。昨宵风雨夕，楼外雁声哀。  

***杏花***  

鶗鴂声中春事疏，红芳一树映吾庐。卖花深巷莺啼后，赊酒孤村燕到初。寒雨思归虞学士，春风得句宋尚书。琼林别有蓬莱种，秾李夭桃定不如。  

***汴梁旅次***  

多谢征途半月晴，雪消东汴马蹄轻。戍楼落日陈桥驿，野草寒沙博浪城。寥落故宫荒蔓合，凄凉战垒暮云平。禹王台畔频回首，渺渺长河万古情。  

***梁宫词***  

夜深甘露下空庭，斋素长祈佛有灵。舂罢不知宫漏尽，背人犹诵净名经。  

***叶令嘉***  

叶令嘉，字淡宜，归安人。佩荪次女，沈昌培室。  

***寄淑君姊***  

鸰原分手各天涯，风雨连床愿尚赊。两地空烦诗代简，三春祇有梦还家。病多渐识君臣药，别久愁看姊妹花。他日相思劳远望，五云深处是京华。  

***叶令昭***  

叶令昭，字蘋渚，归安人。佩荪三女，侍讲学士丘庭漋室。  

***寄淑君姊***  

绣阁当年共理妆，伤心此日各分行。寄书已过樱桃节，惜别休闻芍药香。晓月鸣鸡惊昔梦，夕阳归雁感殊方。平生舟楫偏无分，枉说江南是故乡。  

***陈长生***  

陈长生，字嫦笙，号秋穀，钱塘人。太仆寺卿兆仑女孙，巡抚叶绍楏室。有《绘声阁初稿》。  

***秋江晚行***  

落日下江浔，暝色在高树。渔镫生远岸，历乱不知处。微闻柔橹声，又绕芦洲去。  

***花朝曲***  

去岁花朝花已落，十丈残红飘绣幕。今岁花朝花未开，春风不到蛾原来。蛾原已作经年住，欲觅春花无觅处。空馀芳草绿萋萋，愁说王孙从此去。王孙欲归归得无，孤镫深夜听啼乌。此时却忆故园柳，绿到门前第几株。遥知柳绿无人折，都为年年不知别。今朝洒酒酬花神，定祝春花堆似雪。春花似雪不归家，却看他乡雪作花。莫怪花神无赖甚，不移春色到天涯。  

***初夏***  

虚堂瑟瑟度南薰，炷尽沈烟散午芬。沸鼎茶声疑作雨，隔帘花气欲生云。呕心句少吟逾苦，信手棋多败亦欣。小倦不须寻素簟，碧阑干外坐斜曛。  

***夹竹桃***  

秾华烂漫不胜描，却爱迎风翠影摇。地拟渭川生锦浪，人来湘浦泣红潮。尽教绰约贞常抱，为报平安恨始销。知有凌霄清节在，不须错认董娇娆。  

***观音门舟夜***  

落日金陵渡，轻帆此暂停。水流三楚碧，烟锁六朝青。渔火殊明灭，沧波入杳冥。夜长人未寐，篷底漏疏星。  

***春园偶赋***  

卖饧声里日初长，春满閒庭花事忙。楼外软风莺梦暖，篱边疏雨蝶衣凉。碧桃重似垂头睡，红药残如半面妆。看尽韶光应不倦，题诗长倚小回廊。  

***黄陵庙***  

苍凉古寺俯明湖，芷屋椒堂事有无。未辨芳魂来澧浦，空传清泪洒苍梧。花深绀殿飞蝴蝶，月冷青山呌鹧鸪。莫向汀洲寻翠珮，湘南到处长蘼芜。  

***长干曲***  

侬住长千里，离愁动隔年。生憎门外柳，不系九江船。  

***周星薇***  

周星薇，乌程人。同知叶绍棻室。  

***悼鹦鹉***  

羽毛才就惨青霜，敲断银环恨渺茫。连日诵经知有意，昨宵说梦已非祥。绿衣原拟藏金屋，丹诏何年下玉皇。应伴飞琼充鸟使，彩云深处任回翔。  

***何若琼***  

何若琼，字阆霞，浙江山阴人。布政使叶绍本室。  

***题王澹音环青阁稿***  

东南佳胜数娄江，门第乌衣画戟双。一片横云山色好，眉痕淡写月当窗。  

***蔡桓***  

蔡桓，字宣卿，朱源女，钱塘乾隆己卯举人、遂昌训导吴颢室。  

***忆父***  

小楼雨过灿虹霓，晓镜慵收晏启闺。愁倚窗棂苦吟望，白云遥在陕城西。  

***插瓶花有感***  

折枝皆可添瓶供，贵贱看来有小差。一夜繁英都落尽，紫薇不及马蓝花。  

***病中咏秋荷***  

出尘花品爱池荷，零落秋风可奈何。共羡莲房多结子，子多赢得苦心多。  

***胡慎仪***  

胡慎仪，字采齐，号石兰，又号鉴湖散人，大兴人。骆烜室。有《石兰诗钞》。  

***客途新柳***  

金缕毵毵舞态新，额黄初试正宜人。参差灞岸含朝露，掩映章台报早春。青眼慵舒还是梦，修眉未展画难真。风流绰约谁能似，张绪当年最得神。  

***侍蒋太夫人滕王阁小宴***  

章城何幸遇仙俦，会向江楼纪胜游。一片夕阳红蓼岸，数声渔笛白蘋秋。西山雨过烟光碧，南浦风翻雪浪浮。自愧暂依乔荫下，敢同兰桂占先筹。  

***自端溪入羚羊峡***  

西行过端溪，放棹入谷口。千峰叠回环，一水何深浏。沿津三五家，寥落依山阜。岩石凌空虚，相对如配偶。老坑生奇质，鬼神日夕守。鸲鹆眼难逢，蕉叶贵清厚。造琢付词人，文光直射斗。龙蛇惊毫端，烟云泼墨后。举目眺两崖，苔铺虎豹走。俯耳聆渚宫，风激冯夷吼。山川爽襟怀，笔砚吾良友。对此融心神，萧然出尘垢。孤鸿一声来，魆地乡心陡。  

***舟行遇暴风雨***  

逆水行舟嫌道远，旅人闷对难消遣。倏忽之间风暴来，遥望高山黑云卷。一霎船颠如簸扬，舟子篙乱如飞蝗。随流未辨泊河处，岚光云气芬茫茫。东西南北都不辨，空中但听走雷电。聒耳波涛夹雨声，杳冥变幻如流霰。此时客怀心胆寒，新愁往事集眉端。少年不解离乡苦，老大方知行路难。追思昔日深闺内，玉肌绰约飘香佩。小鬟扶我傍花阴，弓鞋怕溜苔痕翠。宁知中岁苦奔波，烈日狂飙任折磨。自怜憔悴风尘里，谁唱红颜无渡河。坐久云收风雨了，馀霞远带尖峰小。低徊鸥鹭泛清流，忘机只有无情鸟。  

***岭南道中***  

五榇十三人，艰危仗此身。经年泪洗面，百感痛伤神。塞北无茅屋，燕南有老亲。如何千树云，不是昔时春。  

***岁暮***  

岁暮崔寒景，凄然自掩扉。眼花看字小，身瘦觉衣服。异地人情薄，家乡鱼雁稀。一心无著处，空复忆庭闱。  

***胡慎容***  

胡慎容，字玉亭，号卧云，大兴人。慎仪妹，诸生冯烜室。有《红鹤山庄诗钞》。  

***望庐山***  

奇势环吴楚，崔嵬迥不群。峰从天上现，泉借日边曛。翠色浓堪摘，岚光秀可分。紫烟缥缈处，只许卧层云。  

***秋雨忆别***  

云暗重门掩，烟深锁画楼。故人千里梦，凉雨一天秋。别泪滩头水，离魂江渚流。闷来谁共语，独自下帘钩。  

***春残***  

堂前春已背人归，检点馀光付品题。曲径愁铺芳草路，小桥横断落花溪。无情夜月能相照，有恨流莺莫乱啼。赢得诗人多少意，碧桃空老雨凄凄。  

***秋夜***  

白露澄清夜，遥空月似盘。庭阶流素影，玉户不知寒。  

***芦雁***  

横江片影一声秋，楚岸湘波事事愁。同是水云乡里客，归心空怅荻花洲。  

***别景素四姊***  

姊妹相依久，情亲胜弟兄。忽惊南北别，不啻死生盟。春梦人千里，秋风雁一声。来宵楼上月，空似镜华明。  

***病中***  

惚惚魂无定，飘飘若梦中。扶行惊地软，倚卧觉头空。放眼皆疑雾，闻声似起风。那堪窗下雨，寂寞一镫红。  

***戴韫玉***  

戴韫玉，字西斋，归安人。思恩知府永椿女，仁和同知陈淞室。有《西斋遗稿》。  

***送外君赴江西金学使幕***  

目送洪都去，临分最怆神。夷犹江上棹，珍重客中身。汲古绠非短，量才尺自均。芙蓉虽入幕，只恐旅愁新。  

***旅魂入梦忽得雁翦分波月鱼惊晒网船二句为足成之***  

野花横略彴，片影自娟娟。雁翦分波月，鱼惊晒网船。好山当野岸，怪石遏流泉。眺望空濛里，时生薜荔烟。  

***送张氏表妹之京师***  

城南相送暮寒凝，苦爱风流咏絮能。璃匣关情随画舫，珠帘飞梦绕红镫。裁书不惜鱼频寄，拔宅谁将鼠共昇。此别京华多韵事，蓝田日暖泮春冰。  

***桃花残后慨然有作***  

转眼残红覆水浔，可怜结子未成阴。沿流不是轻阴薄，春雨春风力不禁。  

***家大人改官浔州恭赋送别***  

忽传恩诏出丹墀，出守浔江路险巘。十载劳民心似水，一身去国鬓如丝。浪花荡漾朱旗卷，帆影翩跹碧橹移。谪宦情深湓浦月，登楼梦逐岭头枝。俸钱散去谋生拙，乡井句留饮饯迟。达命不须嗟李广，望尘无复避元规。影形固是周旋久，寒燠难期童仆知。红泪纵横愁远道，白云缱绻忆当时。自怜识字原非福，为说投荒更足悲。翘首天涯转征旆，行厨洗手进琼枝。  

***陈琼茝***  

陈琼茝，字芬余，仁和人。同知淞女，周襄室。  

萤  

幽丛月不到，萤火逗新凉。著露沈芳草，因风度短墙。数来光不定，扑处焰难藏。小立香阶畔，时时点芰裳。  

***陈琼圃***  

陈琼圃，字阆真，号鉏月。琼茝妹，归安诸生费锡田室。有《红馀草》。  

***自题山水画册***  

路转千峰一径斜，烟霞深锁野人家。春来更有幽栖处，开遍东风枳壳花。  

家住江南杨柳湾，一蓑烟雨打鱼还。数声芦笛秋风暮，饱看青溪两岸山。  

蒹葭深护水云乡，门掩青山对夕阳。吟罢小楼閒眺望，晚风吹起白蘋香。  

峰含晓日树含烟，野水微茫接远天。如此溪山谁领取，风光输与钓鱼船。  

***沈芬***  

沈芬，字左娇，归安人。知县作霖女，太仆卿戴璐室。  

***暮春***  

数声鶗鴂过，门巷罢秋千。怕看荼蘼架，春光又一年。  

***戴佩蘅***  

戴佩衡，字蕴芳，归安人。璐从女，编修闵惇大室。  

***送菔塘叔父赴补***  

晏岁冲寒指帝京，菰芦思慰倚闾情。编排梨枣谋遗集，孝养陔华急远征。台阁大仪绵世德，风流水部继诗名。鞭丝帽影冲寒去，到及春明听早莺。  

***戴佩荃***  

戴佩荃，字蘋南，一字春渟，归安人。璐女，仁和赵日照室。有《蘋南遗草》。  

***读厉樊榭集有和闺秀陈坤维丁巳闰九手检顾秀野元诗选卖供饘粥诗有感次韵***  

中馈萧凉贫可知，只馀秀野百家诗。节逢闰九情多感，念到先人句更悲。乞米固应烦巧妇，封侯何日慰书痴。里居无复徵锺范，空叹秋宵握管时。  

***新燕***  

羽毛鲜润望依稀，睡足晴窗展翅微。唤母但能啾唧语，恋巢犹怯往来飞。楝花庭院春如许，梅雨池亭客未归。睇向画梁容卜宅，争如随分著乌衣。  

***戴咏繁***  

戴咏繁，字沚香，归安人。璐女，韩汝翼室。  

***永年官署思亲***  

千里思亲魂梦牵，长宵辗转未成眠。相怜惟有天边月，半照京华半永年。  

***方芳佩***  

方芳佩，字芷斋，号怀蓼，钱塘人。仁和湖北巡抚、谥勤僖汪新室。有《在璞堂稿》。  

***雨中看山***  

连朝掩扉卧，襟怀殊怏怏。重阴昼亦昏，远色润书幌。忽闻山雨飞，檐溜送清响。开帘得奇观，林木何苍莽。岂徒眼界新，足使神情爽。拥鼻一微吟，挥毫技复痒。横斜字半欹，聊以志幽赏。绝爱群鸦雏，冲烟自来往。  

***西湖打鱼歌***  

明湖浩渺万顷秋，荻花红蓼萦汀洲。朝霞散彩旭日上，鸣榔棹出千渔舟。招呼齐起布巨网，回旋水面风飕飗。锦鳞泼刺骇欲道，乱抛玉尺惊眠鸥。渔人生小江湖惯，拍天翠浪相沈浮。长笛一声烟际起，笑歌归去笭箵收。云峰不动卧寒碧，浴凫飞鹭还悠悠。  

***初夏书事***  

日永无尘事，山居境转幽。雨归云外树，人语竹间楼。春去寒仍浅，花残蝶解愁。晚窗茶未熟，一缕翠烟浮。  

***立秋前一日***  

转瞬流光速，临风易作愁。芙蕖还暎水，蟋蟀已鸣秋。爱静居山境，迎凉上小楼。井梧如解事，为我少迟留。  

***春兴***  

幽居恰喜近山城，乐意相关境转清。双蝶蹁跹林外去，一莺睍睆树间鸣。卢医不疗烟霞疾，高士还深丘壑情。精舍日长閒不得，苔钱数遍绕阶行。  

僻处城南一草堂，高情自爱水云乡。临池每困生花笔，得句旋投古锦囊。山送晴晖来画阁，树分浓翠覆吟房。凭阑莫讶韶光浅，春事迟回到海棠。  

***阅书有作***  

一年弹指又经秋，云物凄凉岁月遒。自昔佳人皆有恨，由来名士尽工愁。班姬失宠难成赋，赵嘏无聊但倚楼。莫向残编动惆怅，可知容易白人头。  

山居 了市远山深兴自馀，数椽聊得避尘嚣。閒分鸟迹寻花径，曲引泉流灌药苗。户外何知有鸡犬，闺中亦复乐簟瓢。幽窗喜与秋江近，欹枕长听上下潮。  

***○西湖雪***  

湖水莽无痕，云峰失故态。猗与苎萝女，遽尔施粉黛。  

***秋夜***  

绣枕垂云梦乍醒，侍儿憨睡触银屏。搴裳欲问更深浅，露湿红衫月半庭。  

***早春湖上遇雨***  

山色空濛雨更幽，落镫风里作春游。剧谈往事浑忘倦，每恋清吟为少留。云起忽遮岩畔寺，烟迷时下水边鸥。徘徊未识梅花面，可是归舟载得愁。  

***怀藻姊书来询近况赋此代柬***  

河桥分手惜匆匆，数载悲欢事不同。至戚已从生死隔，故交惟有梦魂通。噉名漫学屠龙技，处世今如失马翁。问讯兰闺无恙否，莫教惆怅对飞鸿。  

含毫每欲写相思，一纸离愁不自持。连月江山频入梦，经旬镫火罢谈诗。浮云世态无今古，流水韶光感岁时。一语寄君应绝倒，此生竟为读书痴。  

***哭翁霁堂先生***  

少微星忽陨寒芒，天丧斯文巨壑藏。四海长留知己感，一生祇有爱才忙。楷模自足垂当代，猿鹤空惊去草堂。闻说故交铭有道，定看金石耀琳琅。  

***咏纸鸢***  

翦纸为形骨相寒，常依稚子博悲欢。偶然得藉微风力，却要旁人仰面看。  

***张藻***  

张藻，字于湘。镇洋毕镛室，湖广总督沅母。有《培远堂集》。  

***近得沅儿出抚秦中之信因作诗以箴之***  

读书裕经纶，学古法政治。功业与文章，斯道非有二。汝宦久秦中，洊膺封圻寄。仰沐圣主慈，宠命九重贲。日夕为汝祈，冰渊慎惕励。譬诸欂栌材，斫小则恐敝。又如任载车，失诫则惧踬。扪门五夜惭，报答奚所自。我闻经纬才，持重戒轻易。勿以求烦苛，勿以察猥细，勿胶柱纠缠，勿模棱附丽。端己励清操，俭德风下位。大法而小廉，积诚以去伪。西土民气醇，质朴鲜糜费。丰镐有遗音，人文郁炳蔚。况逢郅治隆，钧陶综万类。闾阎守耕凿，馌亩士依媚。大田岁屡丰，多遗秉滞穗。鼓腹遍康衢，击缶乐酒饎。民力久普存，爱养在大吏。润泽因时宜，撙节善调剂。古人树声名，根柢性情地。一一践履真，实心贯实事。曩迹永不磨，昔贤庶可跂。千秋照汗青，今古合符契。不负生平学，不存温饱志。卓哉韩范贤，治绩前史备。事事规模之，其乃克有济。上酬高厚恩，下为家门庇，我家祖德诒，箕裘罔攸坠。痛汝早失怙，遗教幸勿弃。衰年逼桑榆，垂老筋力瘁。曳杖看飞云，目断秦山翠。睡起日高春，乾鹊噪新霁。披衣览镜奁，霜雪满鬟髻。惟馀望汝心，任大勤自毖。书此远寄汝，汝宜日诵记。勉旃矢弗渝，用作官箴肄。  

***就养秦中一路察访政声闻父老俱称中丞之贤抵署喜赋三章***  

骖騑乍解路三千，风物秦川慰眼前。到处听来人语好，频年丰乐使君贤。连朝话旧到更深，不尽娄江望远心。莫怪老人添白发，儿童几辈换乡音。周遭竹屿与花潭，槛外云光映翠岚。尽有琐窗诗料在，不须回首忆江南。  

***灵岩山馆夜坐***  

圆景下绝壁，山馆忽已暝。石磴静张琴，雪泉清瀹茗。不知夜已深，月上青松顶。  

***正月十二夜偶作***  

银釭暗画堂，坐数漏偏长。雁影半墙月，鸡声万瓦霜。夜吟多遣兴，春梦不离乡。庭下微风起，梅花入暮香。  

***小园即事***  

小园半亩寄西城，每到春深信有情。花里帘栊晴放燕，柳边楼阁晓闻莺。汉书旧 读文犹熟，晋帖初临手尚生。自笑争心忘未尽，閒招邻女对棋枰。  

***邓尉探海***  

光福寺前日欲曛，上阳村外望絪缊。千林万壑浩无际，不辨湖光与白云。  

***春残***  

棐几熏炉百衲琴，绿阴门巷昼沈沈。春来小苑无人扫，花落窗前一寸深。  

***雨夜***  

向晚花冥冥，独坐理琴谱。一缕茶烟生，疏帘散春雨。  

***夏日戏作六言截句***  

拨火炉香飏来，卷帘梁燕飞去。吴门六月犹寒，雨在江南何处？  

***静逸园秋日閒居***  

胜迹招城市，幽居得小园。吾生澹相寄，往事漫追论。人忆乌衣旧，名怜香草存。祇今耽静逸，秋景满丘樊。  

字摹王内史，诗爱郑都官。石色青书幌，花阴冷画阑。池鱼一二寸，庭竹两三竿。於此端居好，身閒梦亦安。  

地迥人稀到，风清暑不侵。竹帘香细细，桐阁绿愔愔。隐几时看画，安弦静谱琴。夜凉明月上，扫石坐深林。  

磴小花枝密，廊深书舍藏。有时翻秘帙，随意坐匡床。诗校前春稿，炉凝隔夜香。庭前蹲石丈，亲见历沧桑。  

***张绚霄***  

张绚霄，字霞城。毕沅侧室。有《四福堂稿》。  

***敬和灵岩山人惜春词***  

连日几无痛定时，撩人事事总堪思。胆瓶石竹花才放，犹忆生前手插枝。  

画廊小步又逡巡，蓦地伤心忆昨辰。鹦鹉不知人已逝，隔帘犹是唤迎春。  

朝开妆镜夜熏衣，除尔安排事总非。正是踌躇难料理，新词怕听惜分飞。  

***周月尊***  

周月尊，字漪香，长洲人。毕沅侧室。  

***忆梅和韵***  

迢递南枝怅水阴，每逢春到寄情深。月牵晼晚三更梦，玉斫玲珑一串心。雪海香留应作国，云街手植定成林。他年绣佛皈清梵，藉尔孤芳伴净音。  

***青门柳枝词***  

春来折尽更逢春，几见长条拂地新。灞岸年年绾离别，今年不见去年人。  

远峰涵碧水拖蓝，才放新青春已三。无那萦愁复萦恨，晓风残月忆江南。  

彳亍谁嗟行路难，红尘扫尽绿枝残。天涯半是伤春客，飘泊烦他青眼看。  

***毕慧***  

毕慧，字智珠，号莲汀，镇洋人。沅女，陈觐光室。有《远香阁诗草》。  

***忆梅和韵***  

记得孤山竹外阴，横斜水畔径深深。南枝梦断空明月，东阁诗成见素心。腊雪乍添新艳采，春风仍到故园林。冷香得句愁难和，合付金徽讬远音。  

***青门柳枝词***  

风际游丝澹荡春，画桥低亚柳条新。流莺百啭清阴里，唤起芳郊拾翠人。  

晴波倒映漾柔蓝，最好风光三月三。羌管一声萦别恨，漫教吹彻望江南。  

不同桃李驻颜难，一色长条春未残。帘外子规啼不住，纷纷红雨倚栏看。  

榆荚争春春暗归，绿阴满径染苔衣。嫩烟酥雨年年事，莫趁东风作雪飞。  

***李筠仙***  

李筠仙，崇善人。诸生刘可则室。  

***咏竹***  

亭外猗猗碧几竿，清姿劲节耐霜寒。舞风影作飞莺势，啸月音疑老凤翰。自是主人甘澹泊，不劳童子报平安。阶前那有孙枝秀，写出淇园独坐看。  

***钱孟钿***  

钱孟钿，字冠之，号浣青，武进人。尚书、谥文敏维城女，巡道崔龙见室。有《浣青诗草》、《鸣秋合籁集》。  

***始皇冢***  

骊山高复高，落日霾荒台。西风吹白道，下见幽宫开。秦政昔乱纪，刑杀如霆雷。鲸吞六国尽，声色非仙才。童女不复还，龙战飙轮摧。寄言镐池君，英武安在哉？千人竞讴唱，运石清渭隈。筑之崇三坟，下锢泉水来。黄金作天地，日月为樽罍。银海停不流，人膏灿无灰。飞蚕三十箔，一一红玫瑰。知埋几皓齿，何论万匠哀。可怜闭衰草，虎视敛寸坏。虽令地成市，难买青阳回。足使天下倾，何待长城摧。楚炬与牧火，雨赭无遗煨。宝玉不在土，死增骸骨灾。徒闻古丈夫，霞举登蓬莱。  

***古别离***  

呜咽清渭滨，纷披灞桥柳，今古伤别离，扬鞭各挥手。  

***汉通天台铜人歌***  

武皇岁起云阳宫，高台屹与云汉通。欲求真诀炼颜色，紫琼之露飞濛濛。青霄不下两皇子，十二仙人一夜死。文成五利不及一少翁，能使香魂望如水。凄凄茂陵月，玉碗埋苔碧。难闻舍人壶，空羡方朔戟。当涂代汉逾百年，铜人之泪流作铅。移经灞水亦伤别，回头立尽东关烟。君不见古今兴废皆陈迹，金石有情悲过客，化为铜驼卧荆棘。  

***中秋待月以平分秋色一轮满分韵得色字***  

重帘烛暗露华白，桂树凝寒掩瑶魄。为恐人间感别离，飙轮不转纤云织。几家弦管盼清辉，何来匹练澄空碧。影娥池冷镜奁尘，天外徒横秋一色。银汉无声不记年，琼楼有梦空成夕。回头容易参商隔，今日当筵须共惜。越鸟南飞未有期，秦山西去犹为客。愿留光景十分满，莫使深杯等閒掷。  

***蠹简***  

欲悟神仙理，何辞笔舌残。消磨因久庋，辛苦在忘餐。三绝编犹在，千回诵未完。便教成缺略，依旧误儒冠。  

***断碑***  

野火焚犹在，装池见宛然。数行铭瘗鹤，几叶拓轻蝉。完损神难合，摩挲癖可传。较他嗤没字，片纸亦前贤。  

***忆梅和韵***  

淡烟漠漠护重阴，思入罗浮梦已深。对月应怜清夜影，怀人空寄岁寒心。云横渭北家千里，春到江南雪一林。谁向天涯问消息，好从孤管写馀音。寒山无恙隔层阴，一缕相思为尔深。梦后何人同载酒，花时有客独关心。飞来晴雪春留影，相送前溪月在林。官阁吟成应寄兴，不教空谷误跫音。  

***残荷***  

一片秋心近水殊，空庭为惜雨声枯。曾含夕露衣同冷，及听清歌梦已孤。几幹纷披随败箨，半塘摇落并残蒲。薰风不与留颜色，翠佩江皋再见无。  

***青门柳枝词***  

渭城风物又经春，嫩绿初齐客思新。记向大隄和雨折，泥他青眼盼行人。花未飞绵叶翦蓝，风吹无力起眠三。旧游最有难忘处，一路依依近汉南。折赠谁家怅别难，藏鸦时节絮初残。何当系艇扬州郭，一种青青雨后看。花落江潭客未归，轻阴漠漠拂帘衣。那堪烟雨催春去，深巷人家燕子飞。  

***读史偶成***  

读史弗穷理，泥古辞易谬。炎汉四百年，尺土皆封堠。胡云当涂高，正统反相授。堂堂司马公，乃书亮入寇。朱三亦继唐，此弊孰为救。青史不足凭，挂一乃万漏。悲风蟂矶岸，空江泻寒溜。望帝魂不归，啼痕寄猿狖。嗟无两舟米，不得纪蜀后。  

***燕燕吟***  

燕燕复燕燕，将雏画梁畔。玉楼朱户灿如银，翩翩弄影梨花院。春去烟雨中，花落云巢空。螵蛸悬绣闼，蟪蛄悲秋风。暄凉一转烛，沧海森丛木。他时舞馆金缸凝，今日颓垣蔓草绿。谢公墩上牧儿畊，华表柱头野鸢啄。逝水不可回，春晖去难续。莫奏雍门琴，剩有唐衢哭。白杨风起乌夜啼，燕子还来问华屋。  

***感秋***  

日月不我待，秋风吹素颜。江云长带雨，海月自衔山。静夜千碪急，高空一雁还。独馀摇落意，终日倚柴关。  

***华清宫怀古***  

霓裳歌吹动华清，小辇曾催花底行。池上鸳鸯怜并宿，天边牛女笑长生。空悲此日金钗擘，何事当时白练轻。一曲淋铃传夜雨，寿王宫内月同明。  

***潼关***  

潼关天险郁嵯峨，天外三峰俯大河。六国笙歌明月在，五陵冠剑夕阳多。时来杰士能扪虱，事去将军竟倒戈。终古丸泥凭善守，英雄成败感如何。  

***张子房祠***  

狙击早销秦帝胆，借筹竟创汉家基。空疑状貌同雌伏，始信功名见猎迟。帷幄总分黄石略，云山不负赤松期。高踪迥出韩彭外，紫柏千秋护旧祠。  

***代书三十韵寄弟妇循之***  

燕台风日好，少小共婵娟。綦组初争侍，帘帏每互眠。安花矜学步，约翠喜齐肩。柳爱依人亸，桃看隔院妍。不知春事去，惟觉鬓华鲜。乍返长河棹，同歌入越篇。湖山欣把袂，月露各传笺。酒为藏钩覆，茶因赌钏煎。临风调玉琯，倚竹整湘弦。坐羡连枝树，行侔并蒂莲。学诗尊李杜，点笔动云烟。秋水芙蓉港，春风玳瑁筵。玫瑰团作饼，栀子刻为钿。窄袖鹦偕玩，低鬟蕙并搴。清宵无尔我，密意总缠绵。岁月不相待，分飞各一天。明珠徒有赠，宝镜惜空圆。已判差池影，真成断续缘。馀欢留客袂，新恨入征鞯。汝复为春草，吾几作夜鹃。随夫行蜀栈，携子渡秦川。宦思凉如水，归心静似禅。柳花空作絮，榆荚不成钱。松竹留荒径，莼鲈忆旧船。漫言童仆饱，还望故人怜。刀尺霜前女，笙璈海上仙。暂时容梦见，，异地各情牵。枫助思亲泪，蝉催去国年。天涯千嶂在，陇上一枝传。何日随归雁，南云滞影旋。  

***庄素磐***  

庄素磐，字少青，武进人。知府钧女，永济崔景俨室。有《蒙楚阁遗草》。  

***新月***  

帘卷西风小院门，玉阶凉动近黄昏。蛾眉一曲横天平，疑是嫦娥指爪痕。  

***王采薇***  

王采薇，初名薇玉，字玉珍，武进人。知县光燮四女，阳湖孙星衍室。有《长离阁集》。  

***晓起效徐陵体***  

春镜动春烟，春林绿半天。帘低压枝卷，窗迥对禽眠。书帐蝇弹纸，琴床风触弦。辞衾惜香在，扫径待花荐。研墨污罗袖，看鱼落翠钿。谁云厌长日，终是惜驰年。  

***望夫石***  

妾颜初如花，妾心已如石。定情双妍姿，不忍君归见衰色。妾颜将彫心不移，妾身亦化君始知。冰为肌，草为鬓，山头无人寄君信。妾意浅，君心深，恐君复化填海禽。海禽来衔石方动，不作巫云入君梦。  

***春眠曲***  

篁梢压户帘纹细，空色湖光著山腻。莺眠树杪弄垂丝，蝶上花须醉芳气。琉璃隔香香暗流，薇帐梦醒闻轻钩。空阑尽昼无人影，日炙落红荐不收。  

***梦起***  

梦醒空阶望翠微，幽苔染影上罗衣。寒天细竹人孤倚，斜日空檐燕对飞。碧岭叠来乡路断，玉梅枯尽旧颜非。夜堂疏磬疑禅寂，冷水閒云照合扉。  

***有感***  

名香一缕当帘出，故札千函向日开。入梦已迷前度草，返魂惟有去年梅。  

***梦天***  

碧阑十二花无数，桂叶低笼若青雾。蕊宫谁遣别魂游，只有青禽送来去。波离扉薄不上关，对语月姊琼楼间。银河珊珊泻声小，手弄白云天下晓。  

***舟过丹徒夜半与夫子登岸行三里许***  

幽行已三里，村落半摛扉。只鸟时依树，孤萤不上衣。月高人影小，潮定橹声稀。沿水星星火，归惊宿鹭飞。  

***寄季逑时客和州***  

空院题诗对碧莎，华年作别叹蹉跎。梦馀卷帐人疑在，书去寻愁语转多。晓岫入云飞断雁，夜镫照雨落残蛾。空江无复怜才客，此夕租船忆啸歌。  

***蒋墅舟次和季逑下第有作***  

一夕霜花湿鬓青，湍声出渚棹初停。病中龙具和衣泣，愁里鱼箫带梦听。隔浦叶多飞似鸟，入林镫小远於星。从君湖海幽寻志，何日浮家去杳冥。  

***春夕***  

已罢雠书怨夕遥，更闻疏竹度邻箫。灵珑鸟语惊帘押，寂寞香丝绕画绡。一院露光团作雨，四山花影下如潮。伤离不为何郎句，病久东阳自损腰。  

***何玉瑛***  

何玉瑛，字梅邻，侯官人。袁州知府郑鹏程母。有《疏影轩遗草》。  

***咏史***  

覆巢无完卵，肉味安赖知。此语达而痛，乃出七龄儿。闻变弈不动，临刑甘如饴。具此浩然气，巾帼胜须眉。假令得永年，岂数女中师。痛哉孔文举，身后无孑遗。裂眦数阿瞒，惨戮一何悲。此女甘荼毒，空赎蔡文姬。王霸厉清操，胡惭令狐友。儿女俗情牵，嗫嚅愧其妇。当其偃卧时，理欲交战久。室谪傥有词，北门恐失守。虽贵岂如高，一语醍灌首。古来孟光贤，梁鸿甘杵臼。似此灌园终，毋乃闺中诱。惜哉逸姓名，高风真不朽。  

***口占勖儿***  

殖学精於勤，取法贵乎上。功无一息宽，志欲千古抗。临渴而掘井，及泉乌可望。置身贤豪间，男儿何多让。  

***即景***  

树杪点霏霏，蹁跹燕子飞。数声啼鸟寂，一缕篆烟微。竹筍掀泥出，梨花带雨肥。眼前饶好景，得句愧珠玑。  

***盼竹友舅氏滇中信***  

一诺重千金，招魂瘴岭阴。老人虽健饭，闺梦总关心。义胆神灵护，征途雨雪侵。此时回棹未，旦晚盼鸿音。  

***松涛***  

轮囷老榦郁千寻，万籁销沈听远音。风雨五更惊鹤梦，波涛一院起龙吟。檐前水讶倾银汉，空外声还答暮碪。雨滴芭蕉风戛竹，一般幽韵谱瑶琴。  

***截竹为小洞箫吹之合律喜而赋此***  

琴书馀暇学吹筩，拣得良材制造工。羡汝瘦生偏直节，可人爽籁本虚中。松间滴沥萧疏雨，空外悠扬婀娜风。清响原来需小凤，镜台长伴当栖桐。  

***寄远***  

暂同蠖屈亦何悲，风雨终看破壁时。儒者治生原急务，古人随地有师资。关心眠食期加饭，得意溪山乞好诗。来往鲤鱼烦尺素，流光弹指数归期。  

***游小蓬莱山***  

满径白云冷，数株风树斜。此中有仙女，愿与乞胡麻。  

***扫梅***  

梅花片片白无瑕，吹落阶前雪点斜。未忍和苔黏履迹，月明携帚扫瑶华。  

***闺中读书***  

文采翩翩亦未宜，大家遗训恰须知。古来列女非无传，不在多闻在取资。  

***刘希班***  

刘希班，长治人。诸生希颜、希曾妹，李续庚聘室。  

***慰母***  

大义千年重，浮生一粒轻。留儿贞节在，儿死胜儿生。  

***方芬***  

方芬，字采芝，大兴人。维翰女。有《绮云阁诗草》。  

***晚行过昭山***  

长沙西去水驿长，季冬不觉江风凉。昭山对面挹秀色，龙口飞渡波茫茫。斜阳缥缈入林去，岸风吹送梅花香。山头古寺鸣钟起，噌吰镗鞳和鸣榔。松声摵摵复入耳，须臾明月浮清光。眼前景物动吟兴，千态万变非寻常。  

***阻风敬步伯父原韵***  

大风彻夜舞狂漪，正是扁舟系缆时。两岸霜枫萦远梦，一帆寒雨乱乡思。江间白浪青山动，天外黄云画角吹。寄语石尤须早息，扬舲稳渡莫教迟。  

***南行见竹***  

山前忽见千竿竹，高影猗猗最可人。自别此君双眼俗，相逢为我涤征尘。  

***思柏***  

思柏，满洲旗人。侍郎永寿室。有《合存诗钞》。  

***新秋***  

气爽凉初至，更阑暑渐清。秋窗闻雁早，梧叶随风轻。野静蛩相语，天高月自明。烦蒸从此涤，披卷惬幽情。  

***七夕***  

渺渺天河风浪多，一年一会尚蹉跎。人间更有黄泉别，鹊去桥空可奈何。  

***廖云锦***  

廖云锦，字织云，青浦人。知县景文女。有《仙霞阁诗草》。  

***画双松歌***  

画鳞难画龙，画树难画松。龙乃神物善变化，几人曾见破壁来虚空？松之视龙势不异，离奇蟠曲难形容。谁摹此图真妙手，双松矫矫如双龙。爪破白日拏云雨，咫尺庭阴青万重。祖枝孙榦相追逐，生怕茅屋摇秋风。朅来移挂傍几榻，猛然惊醒午梦浓。绕阶而走心胆落，满庭云气生窗栊。日暮萧斋兀愁坐，夜梦已到扶桑东。  

***喜高平表妹至***  

尔我襟期喜共知，笑言频到漏残时。开奁会看将完绣，翦烛閒敲未定诗。金鸭灰深香篆袖，晶帘风定落花迟。晚来又恐轻言别，月底镫前系梦思。  

***张芬***  

张芬，字紫蘩，号月楼，吴县人。举人曾汇女，州同夏清河室。有《两面楼偶存稿》。  

***端午村居***  

荒村无竞渡，极目野烟昏。欲奠盈樽酒，空悲绕膝恩。五丝难续命，一赋独招魂。何以酬佳节，菖蒲绿映门。  

***秋草***  

一片凄迷乱鬼磷，断肠休问昔如茵。王孙已破天涯梦，游女还伤陌上春。野岸带烟昏晓月，暗蛩和雨絮愁人。谁寻幽径寒林下，吊古空悲萧瑟辰。  

***挽燕***  

越海还山愿已违，隔帘娇语是耶非？好凭钗影传遗照，独伴花魂葬石矶。一垒香泥閒画楝，几宵春梦别乌衣。可怜吟客斜阳里，泪墨盈笺招不归。  

***七夕咏***  

晚凉无复旧时妆，欲罢金棱益自伤。莫笑离多偏易别，久时离别作寻常。  

***和皎如沈妹见怀元韵***  

香消红袖晚妆残，月下怀下倚曲栏。想得吟情幽绝处，满庭风露玉钗寒。  

***秋夜怀寂居禅友***  

楼空愁思迥，凭眺独萧森。月镜开灵觉，霜钟警道心。可怜黄叶落，无奈白云深。想得安禅处，天花正满林。  

***白杨花和碧云王妹作***  

柳絮飞来风片斜，牵人魂梦散梨花。淡烟明月迷隋苑，玉燕珠帘忆谢家。莺舌好翻新乐府，蛾眉消却旧韶华。绵绵欲断浑难断，万缕离情怨暮笳。  

***沈纕***  

沈纕，字蕙孙，号散花女史，吴县人。教授起凤女，诸生林衍潮室。有《绣馀集》、《翡翠楼诗文集》、《浣沙词》。  

***读骚***  

江水流不息，落日秋风劲。渔父诚知言，千载悲独醒。琼佩终不渝，芬芳自辉映。微词莫能显，感物讬其性。风诗固一变，声哀义弥正。愿鼓湘灵瑟，高歌发清听。  

***田家杂兴和林屋山人作***  

一夜响春泉，微雨湿茅屋。驱犊出门去，平畴霭如沐。禾黍自怀新，生意何彧彧。昨停桔槔声，无人雀争啄。阳和共歆羡，远风转湿燠。黾勉事芸锄，有年从此卜。  

向晚群动息，杖策来东菑。邻舍多好怀，往还无厌时。平生守直道，讵假智虑为。辞拙意弥真，礼疏情不移。古风转淳朴，徒为薄俗嗤。  

东风昨夜来，不知草木长。晓起荷锄出，眺此平原广。墙头桑叶白，屋后春泉响。节序时迭更，风光正骀荡。野老散鸡豚，相逢时倚杖。  

穹窒竞熏鼠，岁晚百务閒。踪迹远城市，陶然西畴间。新酒可介寿，园蔬供夕餐。不惜三时勤，获此终岁安。贫贱瘁筋力，貌苦心亦欢。衣食幸自周，苟免饥与寒。  

***杨太真华清宫上马图***  

野鹿衔花宫禁悄，沈香侍宴归来早。念奴报道宿醒消，果下名驹鞲初好。春风扶困上雕鞍，娉婷仙骨何珊珊。杏子裙遮金埒暖，鸳纹袖笼玉鞭寒。香尘暗逐飞花外，半响鸾铃摇月佩。邀得君王带笑看，生怜冠绝风流队。那知铁骑起渔阳，鼙鼓惊残歌舞场。无奈六军皆不发，马前宛转殉红妆。  

***方正学画竹赞心斋先生家藏***  

方先生，性正直。靖国难，躬戮力。族不辞，死何惜？剖吾心，割吾舌。身可烹，心难折。炳今古，耀史册。展画竹，泪痕湿。两三竿，五六尺。挺贞姿，效贞节，疏乔枝，翻密叶，岁寒松，同春柏，起英风，凌霜雪。顾此君，人悲切。  

***独夜闻笛怀清溪伯姊***  

秋色淡如斯，谁家玉笛吹。一声人静后，千里月明时。莫辨《关山》曲，空悲《杨柳枝》。秋风如可讬，为我寄相思。  

***阻风黄浦和孟韩韵***  

帆影落波光，迢迢水一方。潮声飞雨白，风色挟沙黄。海月生蓬岛，江蓠裛楚裳。骚人无限意，高咏独苍茫。  

***秋寺和碧岑姊韵***  

秋寺寒烟湿，支筇望不迷。石林残雨响，樵径乱云底。落叶埋人迹，疏钟送马蹄。我来参大乘，斜日下招提。  

***采莲曲同婉兮姊作***  

红蕖十里晓风凉，露滴侬家翠袖香。桥畔盈盈双髻女，隔溪相唤渡横塘。  

小立新凉掠鬓丝，画楼吹罢玉参差。红衣堕处无人见，月白风清子夜时。  

***题赵承旨画兰***  

可怜王者香零落，憔悴潇湘第一枝。空向新朝夸画笔，难为骚客写愁思。故宫落日悲荆棘，周道秋风怨《黍离》。何处讬根犹故土，淡烟细雨伴江蓠。  

***书中乾蝴蝶***  

此身未肯没蓬蒿，翰墨钻研志趣高。早并虫鱼登《尔雅》，自寻香草到《离骚》。怜他金粉耽缃帙，写尔芳魂讬彩毫。一卷《南华》凭梦醒，始知栩栩亦徒劳。  

***题二乔观兵书图***  

舳舻焚尽仗东风，应借奇谋闺阁中。曾把韬钤问夫婿，谁言儿女不英雄。阴符偷读妨描黛，绣帙双开见唾绒。一十三篇劳指授，蟂矶馀烈本吴宫。  

***张因***  

张因，字净因，江夏人。举人黄文旸室。有《扫垢山房唱随集》。  

***送秋平赴试***  

落叶满阶砌，西风鸣纸窗。晓起促行色，相对两茫茫。虽无久离别，中心自感伤。何如百里妇，扊扅炊高粮。朝餐浑未备，枵腹赴征航。细雨湿行袂，凉飙龡短装。饥鸿唳天表，寒鹜下林塘。行李太单薄，何以御严霜。执手斯须立，有泪已盈眶。丈夫富经术，忧患天所尝。行矣勿复顾，努力事明扬。秃笔吐异彩，古墨发新香。不挟兔园册，惟凭胸所藏。幸逢冰作鉴，慎勿轻文章。  

***夏夜***  

凉风送远钟，露湿桐阴薄。斜月影沈西，卧见榆花落。  

***题河鲤登龙门图***  

懵腾斗室摇长风，壁间锦鳞思成龙。扬波鼓鬛河当中，头角未具鳞甲雄。龙门万仞摩苍穹，纵生八翼层云封。欲跳不跳喧丰隆，我见为之心忡忡，鳞兮鳞兮开鸿濛，超然一跃如飞虹。雷火烧尾五云从，万里青霄路忽通。  

***春日湖上偶题***  

湖上春光丽，风微日正龢。蝶随芳草集，柳近画楼多。莺啭疑丝竹，花香散绮罗。谁能掳彩笔，写出好烟波。  

***衰柳***  

摇落无心问化工，秋山秋水怨何穷。黄眉惨淡愁逢雨，青眼飘零泣向风。剩得寒蝉鸣古岸，更无残月照离宫。断魂草趁羌人管，又逐清商入远空。  

***咏庭前绿梅***  

半放犹含意态殊，迷离香梦仗春扶。月明偶揭湘帘看，不是红儿是绿珠。  

疑花疑叶总难分，晴色梢头翦碧云。最是晚来易惆怅，数枝无语立斜曛。  

***题江碧岑女史龙女抱经图***  

珠帘不卷坐焚香，小字维摩病合当。要识多才天亦忌，莲台只合拜医王。  

已归净土结莲胎，更向尘寰见异才。读尽儒书千万卷，又从佛座授经来。  

***朱满娘***  

朱满娘，字月上，乌程人。厉鹗侧室。  

***题自画红梅***  

一枝红绽傍墙阴，疑是绛衣仙子临。莫说桃花偏命薄，多缘霜雪未能禁。  

***方婉仪***  

方婉仪，号白莲居士，歙县人。江都罗聘室。有《学陆集》、《白莲半格诗》。  

***记得***  

记得当时拢髻年，春宵坐月百花前。谢家小妹王家姊，手弄窥窗白玉钱。  

***题马守贞双钩兰花卷***  

楚畹幽兰冠众芳，双钩画法异寻常。国香流落空留赏，太息金陵马四娘。  

***期诸娣姒茶话***  

旧家门巷草新生，岁岁春风不世情。已办月团三百片，好为同听煮茶声。  

***生日偶吟***  

平簟疏帘小阁晴，朝来池畔最关情。清清不染淤泥水，我与荷花同日生。  

梅摹魏国夫人画，字仿杨家妹子书。一盏真茶消永昼，玉浆犀液较何如。  

***次韵题明妃图***  

冢畔青青草色稠，芳名史册著千秋。画师若把黄金嘱，老守长门到白头。  

***吴蕙***  

吴蕙，字兰质，吴江人。兆骞女孙，诸生费定烈室。有《庾楼吟》。  

***归来草堂有感***  

寂寞空庭冷，凄凉旧迹存。乾坤埋傲骨，风雨吊游魂。翠色滋阶草，苔痕封树根。秋风肃户牖，独立向谁论。  

***秋日寄怀蓼洲弟***  

一夜碪声枫树凋，离亭风雨欲魂消。便鸿南向应无数，好寄新诗慰寂寥。  

***屠■佩***  

屠■佩，字瑶芳，秀水人。孙渭璜室。有《咽露吟》、《钿奁遗咏》。  

***观沈氏诸姬演剧***  

梨园喜见属红妆，三五娉婷出洞房。檀口莺声歌细细，柳枝蝶态舞将将。冠簪雅步参军度，粉墨涂颜伧父行。底事酒阑人未散，月明照彻锦云裳。  

***佟素衡***  

佟素衡，渖阳人，国器女。  

***勉儿勤学***  

庭槐渐觉影婆娑，岁月催人老奈何。昼永尔宜勤课读，夜深余亦爱吟哦。从来自恃闻偏浅，到处心虑识愈多。美玉琢磨终作器，分阴须惜莫蹉跎。  

***施坤***  

施坤，字资生，仪封人。张钜卿室。有《遏云吟》。  

***咏古***  

仗剑出昭关，投吴秉节钺。一出败荆师，再起复全越。英风震五湖，霸图日突兀。奈何长寇雠，忠言不能入。君王赐属镂，臣罪当诛灭。鸱夷江水寒，天地泣壮烈。转眼问吴宫，繁华久歇绝。青青馆娃柳，泠泠苏台月。长啸海天空，凉飙振林樾。  

***咏残牡丹***  

东风吹老碧桃枝，偏尔能开倾国姿。垂首似含亭北恨，折腰如怨马嵬时。残香尚足惊丹卉，剩粉犹堪入品题。寄语东君好珍重，莫教风雨葬西施。  

***商可***  

商可，字长白，会稽人。盘长女，同县王氏聘室。有《昙花一现集》。  

***自课***  

龆龀初授经，传家惟四始。和平兼温厚，颇识风人旨。貌遗留乃神，理合变其体。方员无定形，勿学涂印玺。作为冰雪词，独赏无人喜。何用黄金鎞，与世刮眸子。  

***题高且园指画虢国夫人夜游图追次坡翁韵***  

阿瞒西幸乘青骢，渔阳鼙鼓来猪龙。当时酿祸由妃子，五家甲第连离宫。八姨姽婳如春柳，紫丝双鞚纤纤手。璧月多情照丽人，钿钗已化长安尘。画师解得娥眉意，不带南都粉黛痕。薰天贵戚原非古，西市门深芳草路。宝炬香车莫近前，丞相耽耽气如虎。  

***垂帘***  

柔绿阴无际，垂帘昼似年。莺声催午课，花气拥春眠。向母寻眉谱，随兄治砚田。潜心看内则，钞得两三篇。  

忆镜湖和大人韵 蝦笼蟹簖柳阴边，双桨凌波跳白船。著色画图忘不得，红霞一抹晚晴天。  

***○斗蟋蟀***  

谁教嚄唶两争雄，白帝馀威到草虫。可惜旌旗兼壁垒，指挥都是小儿童。  

***秋柳***  

多情大垂手，婀娜早春时。忽漫伤憔悴，还能管别离。画轮劳怅望，衰草共愁思。满目金城色，攀条始得知。  

***题画***  

云鬓斜分玉指尖，妆成小立影廉纤。痴情细嘱红襟燕，衔取春愁出绣帘。雾縠冰纨称体裁，春兰秋菊一时开。芝田馆外盈盈水，荡尽人间八斗才。  

***巩年***  

巩年，兆佳氏，满洲旗人。有《实情草》。  

***厌酒***  

愁入肝肠赖酒除，何如遣闷有诗书。圣贤无限安心法，酌尽醇醪恐不如。  

***题邵飞飞诗卷***  

多病惜花花黯然，才人幽恨到蛮笺。愁来毕竟憎诗卷，风雨青山叫杜鹃。  

***牟氏***  

牟氏，黄岩人。贤女，夏濬室。  

***立秋雷雨初晴与外共限韵***  

一叶惊秋雨，殷雷欲住时。寒蛩犹未觉，促织已先知。翦烛同清话，含毫各逞思。微风生夜月，雁影落芳池。  

***秋楼远眺***  

秋风迟我一登楼，槛外山枫锦色稠。一片白云归雁急，半林黄叶暮蝉收。  

***郑镜蓉***  

郑镜蓉，字玉台，建安人。雍正癸卯进士、衮州知府方坤长女，闽县陈道敷室。有《垂露斋联吟集》。  

***秋雨用苏岐亭韵***  

更漏响沈沈，铜壶滴金汁。遣兴与裁诗，含毫纸欲湿。似云石燕飞，哀祈幸一得。潭底起乖龙，如奉律令急。蛙鼓亦齐鸣，唼喋乱鹅鸭。阵阵势倾盆，缕缕烟垂幕。离披蜀葵黄，狼藉鸡冠赤。净洗六街尘，水碧复沙白。茅屋顿凉生，微香吹衣帻。一雨一犁金，贫民免啜泣。从此庆丰年，禾黍盈无缺。原野景色新，能遣悲秋客。且暂解焦劳，小榻呼觞集。  

***夏日钞书小窗如炙念家严远出捕蝗率彼旷野炎蒸百倍因用家严送有邻弟返里原韵示诸妹***  

烦暑正流金，长日当季夏。姊妹小窗閒，时作喃喃语。双丸去如梭，倏过端阳假。楸枰已懒弹，对食却杯斝。石鼎响如潮，茶烟看绕舍。榴火复薇花，景物递相迓。蛙鼓不停声，令人几惊咤。白汗如雨挥，黄沙将人射。虽罢火伞张，那得清凉夜。太守同民忧，讵有案牍暇。昔岁厄阳侯，泛滥吁可怕。今幸茁其苗，转眼纳禾稼。胡天不悔祸，鸠鹄未蒙赦。虫豸迭为灾，扑面火云下。大地真如炉，短后衣难卸。返署未浃旬，又促星言驾。虽灭旋复兴，吴越若争霸。宦海嗟茫茫，何时守桑柘。尔辈尚童心，嬉笑还怒骂。我心耿耿然，好怀那得借。因思官阁清，松萝高插架。更有《秋水篇》，千载人脍炙。早晚凉信来，烦忧暂可谢。能息数朝间，好把归鞍跨。蛩声荒砌吟，萤光腐草化。扫地更焚香，襟期古人亚。此事难预期，欲言先呕哑。八闸未云遥，远隔如浐灞。虫口有馀粮，谚语堪慰藉。薪米庆丰年，无忧珠桂价。  

***夏晓***  

绿树环庭外，荷含晨露深。轩窗不受暑，水竹自成阴。隙月窥残梦，疏星动晓禽。碧幮风远送，凉气逼衣衾。  

***新秋***  

凄凄砌里有虫吟，漏尽声声韵转沈。人入梦时初过雁，月当圆处正闻碪。风微菡萏浮平沼，雨霁梧桐落远林。此夜幽闺偏耿耿，悲秋为感楚骚心。  

***郑云荫***  

郑云荫，字绿苔。方坤次女，福清严应榘室。  

***夏夜乘凉限韵***  

乘凉凭画阑，萤飞频仰视。解渴何所需，冰盘浸瓜李。便敌曹公梅，差亚陈家紫。星斗挂疏林，柳枝拂棐几。忽然起惊风，乱飐芙蓉水。明月皎皎光，直照深潭底。何处碧荷香，沁入金尊里。  

***郑青蘋***  

郑青蘋，字花汀。方坤三女，闽县翁振纲室。  

***赋得绿树阴浓夏日长***  

学飞乳燕绕回廊，出水芙渠冉冉香。曲院花凝晨露润，小窗人耐晚风凉。莺梭乱织千条柳，蛙吹时喧半亩塘。欹枕横斜书数卷，了将清课日初长。  

***郑金銮***  

郑金銮，字殿仙。方坤四女，闽县林守良室。  

***蓬莱阁观海和韵***  

高阁层峦上，沧溟那有垠。射工迎落日，飓母类奔云。缥缈来三岛，高寒到十分。登临馀感慨，渔笛不堪闻。  

***梨花限韵***  

三月园林草径荒，一枝晴雪簇东墙。冰姿差后寒花发，缟素浑如贫女妆。艳惹夜蟾光处白，泪含春雨冷时香。空庭寂寞无人迹，引得游蜂阵阵忙。  

***蒋佩玉***  

蒋佩玉，字湘纹，长洲人。兵部侍郎元益女，镇洋诸生王洲室。有《湘纹吟草》。  

***秋夜***  

锡魄动秋光，淡淡云轻护。夜静独凭栏，徘徊时坦步。清露湿罗衣，商飙来远树。河汉碧迢迢，微茫星斗布。丛桂影婆娑，广寒疑有路。  

***篱菊呈家大人***  

秋光何澹荡，黄菊满篱东。瘦影安排静，幽香点缀工。霜华延令色，晚节傲清风。独有陶彭泽，吟诗逸兴同。  

***题画***  

几点青山杳霭中，柴门引水带烟笼。结庐谁在幽篁里，半贮朝霞半晚风。  

***查女***  

查女，海宁人。嗣庭女。  

***题驿壁***  

薄命飞花水上游，翠蛾双锁对沙鸥。塞垣草没三韩路，野戍风凄六月秋。渤海频流思母泪，连山不断背乡愁。伤心漫谱琵琶怨，罗袖香消土满头。  

***何桂枝***  

何桂枝，桂林人。  

***悲命诗***  

六月六夜雨声急，有女不眠悲思集。侧耳东方人睡酣，倚床低首罗巾湿。有恨无可伸，有语向谁陈？坐对中宵雨，长嗟薄命身。我本广西城里女，此处爷娘非我亲。暗想八九年前事，寸心耿耿独伤神。忆我六七岁，父母双抛弃。寄养向贫亲，贫亲无好意。浔梧将军门下客，一时假虎烈威势。与得金钱知几何，甘心鬻我作人婢。尔时幼小只从他，薄命飘零可若何。当年携到扬州地，山程水程万里多。扬州一入主翁宅，年复一年谁爱惜。朝捧茶饭暮捧汤，寒缺衣裳饥缺食。主翁有时稍见怜，主母鞭箠那禁得。忽然年来情意改，当作亲生女儿待。许我呼爷与呼娘，梳头裹足勤劳倍。不知奸计险於坑，漫道厚恩深似海。箫管琵琶学已终，牙牌双陆亦教通。才延李姐传歌曲，又向张姑习绣工。事事求全勤督责，朝谋夜议谁能测。春来春去时忽忽，道我长大好颜色。嫁得富翁贵公子，终身享用无尽极。昨朝客到敞华堂，逼我堂前见客忙。不识谁家轻薄子，周身上下细端相。但见爷娘喜满面，我正无颜归绣房。惊猜不敢问，自知徒自恨。耳闻堂上言，赢得心中闷。方知堂上宾，乃是浙中人。工科给事官名重，六十无儿娶妾新。岂是寻常行礼节，只闻次第讲金银。怪杀爷娘心惨绝，千金百金争未歇。我生时日我不知，朦胧造作与人说。初五聘定初七嫁，却道行程图快捷。可怜我貌空如花，可怜我命真如叶。今日人家呼作儿，来日人家呼作妾。以此伤心怨复嗟，夜深掩涕肝肠裂。早知粉面换黄金，悔不当年堕江月。已矣哉，且莫哀。不见扬州旧风俗，亲生儿女嫁天涯。天涯复海角，骨肉之间豺虎恶，我复何须泪零落。泪零落，情未休。长江之水无西流，风俗不改古人愁。寄语红颜绿发闺中女，来生誓莫生扬州。  

***董文***  

董文，字学舒，阆中人。焦士宏室。  

***书感***  

机杼声中络纬鸣，未亡人已久忘情。玉楼赴召今何在，不问三生问再生。  

***徐德音***  

徐德音，字淑则，钱塘人。漕运总督、谥清献旭龄女，中书许迎年室，同知佩璜母。有《渌净轩诗集》。  

***白纻歌***  

羲和六辔回苍龙，长红小白纷作丛。纤枝绰约随流风，翩翩冶态如惊鸿。一寸眉峰晕春碧，酒潮欲上莲腮赤。热心拟化百枝镫，长倚君王照瑶席。  

***题大痴老人山水图***  

昕夕画水兼画山，淋漓元气在笔端。此图神妙信杰作，谁欤抗手惟荆关。连云欲接富春岭，鼓棹直溯桐君滩。晚饭雕胡然楚竹，路转山腰见茅屋。日冠山衣尔何人，想见土风尚纯朴。自笑频年车历鹿，子舍栖迟就微禄。吾家旧在湖山澳，别来几度春山绿。曷不言归种杞菊，晴窗展画三摩挲，移情如奏成连曲。  

***题投笔图***  

岂薄雕虫技，翻思汗马功。生当封定远，梦合笑文通。圣代烽烟静，儒生意气雄。百年同一掷，感慨画图中。  

***养疴杂咏***  

尽日钩帘坐，风光亦复佳。鸟栖云护竹，人静月横阶。对酒忘羁旅，繙书遣老怀。时时学吴咏，自击隐居钗。  

***三月望日楼居火后示大儿佩璜***  

高楼一炬委荒芜，补屋何从更买珠。酿酒已无田种秫，打门犹有吏催租。昼操薪桂慵拈笔，夜对缸花学辟纑。尽付郁攸无长物，舟居陆处总艰虞。  

***答陈竹町***  

曾课嵇男住岁馀，简编勤诵发慵梳。偶缘红药为佳婿，更恋蘋花卻聘书。老去稻粱谋野鹤，才高沧海掣鲸鱼，华亭同愧霑尘土，愿借春风一扫除。  

***出都留别林亚清夫人***  

前身风格是林逋，筑室仍依西子湖。班左妍词才独妙，郝锺懿范世应无。扫除铅粉留真韵，点染溪山入画图。却忆当年同里闬，相寻翻似隔蓬壶。  

元冥飞霰岁将终，去住无端任转蓬。未易相逢轻作别，预思后会傥能同。惊飙眯目边沙白，衰草黏天猎火红。长路关山如见忆，诗篇莫惜寄邮筒。  

***出塞***  

六奇枉说汉谋臣，后此和戎是妇人。能使边庭无牧马，蛾眉也合画麒麟。  

***湖上行***  

芳隄载酒恣遨游，湖上涌作青螺浮。桃蹊李蹊花零落，奇艳惟留红芍药。暖风迟日倍宜人，夹衣初试纤罗薄。松风吹袂声泠然，白舫閒消半篆烟。紫筍钗头分建茗，青瓷蟹眼瀹山泉。酒酣日晏清吟歇，怀古无端意飘忽。凭高更指凤凰山，蔓草遥连宋宫阙。  

***试剑石***  

石上痕如切，纯钩性最刚。阳山饥渴日，何不试夷光。  

***韩氏***  

***韩氏，自署端静閒人，汉军旗人。锦女，蒙古乾隆庚子进士、国子监祭酒、***  

蒙乌吉法式善母。有《带绿草堂遗诗》。  

***雁字三十首次韵***  

木天怅望愧雕虫，那及天然点画工。小抹淡随寒露立，半横细入浅云笼。三千古碣文谁检，十二高台兴不穷。灏气长空真潄尽，笔端清味积来雄。  

昨夜丰山响石钟，霜前一字写秋容。蛮书细画来平楚，戍柬新封寄古邕。苔径输他蜗篆瘦，松林蘸得墨烟浓。鸳行若许同挥翰，舒翼趋阶貌本恭。  

健翮扶摇未肯降，连篇横拂洞庭艭。霞蒸玉箸棱棱直，风散银钩笔笔双。石室飞花迷暮霭，渔镫涵影入秋江。天涯多少伤心客，莫写啼痕近客窗。  

万象包罗一卷诗，破空描出水天思。谁云凤沼专归勖，可惜鹅群已赠羲。秋雨迷离人问渡，野云黯淡客临池。鹿鸣宴及来宾日，珊网精金著意披。  

石函百仞倚晴晖，拭眼丹霄妙入微。沙白新翻黄纸硬，山青全印墨痕肥。文心向晚通神速，旅梦随风认是非。一自苏卿书寄后，为人辛苦北南飞。  

一队纵横扫碧虚，乱峰遥隔数行疏。五湖到处常逢汝，八法何须强问渠。偶恶弦鸣因阁笔，讵忧粮乏便佣书。羡他空阔波澜老，妙称频年泽国居。  

淋漓界破碧天图，醉墨微茫抗酒徒，若使太元生瓦屑，谁将飞白裹金瓿。沙痕已印梅花瓣，声谱兼谐凤穴雏。野鹜家鸡随举似，不须仿本效村儒。  

辛苦鸰原顾影齐，天涯未怕道途迷。孤飞断港偏锋掠，倦宿寒汀一笔低。萧馆停云分旧榻，榆关落叶送新题。书空咄咄真何谓，往事凄凉雪后泥。  

挥毫到处素心偕，不羡梧冈韵独喈。谁解索书汀有鹤，欲劳题壁石如蜗。轩轩健格头初举，渺渺晴霄目试揩。秋水长天乡梦远，苦吟何地问津涯。  

足下风烟任翦裁，何人能识倚天才。久从碧落碑前过，直到青云梯上来。吴楚通流波并偃，关山列阵笔难摧。频将游雾萦空法，写向危峰第一隈。  

远眼模糊望不真，晓窗寂寞问归人。有形字更凭谁指，无谱书偕造物论。极浦生潮初润玉，晴沙如雪宛钩银。奇山宕外留题遍，北到幽燕西到秦。  

逸气沈酣映日曛，冥冥横洒五花云。秋潭倒卧龙蛇影，晴碛新增蝌蚪文。一画直同天地老，六书何待古今分。祇应上界留真本，不许传流鸟雀群。  

撇过云罗没点痕，自然成象悟乾坤。双飞合写新夫妇，同姓能书好弟昆。秋雨人家题画阁，晚潮空舍浣花村。传神一入林良手，模得苍碑缺画存。  

湘妃写恨满琅玕，共此秋心入塞翰。琴外送声传妙趣，江头落影漾文澜。渐高勒帛银河近，小注凌波锦韈乾。结想衡阳峰顶上，那教俗手揣毫端。  

妙墨虚无晓度关，题残楚泽与吴山。烟波以外分明见，风水之文宛转<女閒>。鸟迹居然淳古在，天书定自玉皇颁。稻粱讵息翀霄志，临罢黄庭半日閒。  

秋色清华断碣边，翠微千丈素罗笺。宵征静录天人策，尺幅横描山海篇。点水超超真入妙，飞空草草便成颠。苍苔识得岣嵝迹，驿使无烦召谪仙。  

结体峥嵘取势遥，长风捧出丽丹霄。蔚蓝中曳千行墨，远碧浓涂十幅绡。寒暑未停文苑笔，云霞好入太平谣。一从汉武歌成后，高驾飞虹蹑彩桥。  

结构虚灵宛象爻，低昂欹整翼相交。云书跋尾湖山卷，梵体当头鸑鷟巢。骨瘦似闻飞燕似，格高不付小胥钞。数声已作秋声赋，更掠纤波轶白茅。  

霜雪犹呵欲冻毫，湘江镇日注《离骚》。罡风汹涌心花怒，湿雾模糊笔渍高。云沜玲珑排小隶，烟丝珍重绕灵璈。衔芦更负藏身哲，始信书生富《六韬》。  

天门初辟榜银河，可有鸿裁众口哦。夜市千家卖竹扇，秋云一片印花罗。侧因惊吹疑神助，浴尽长波试醉魔。毛羽自丰标格好，肯将文字作身囮。  

莫嗤春蚓与秋蛇，不斗儒生梦里花。塞外文光天在下，江南书舍水无涯。枯藤倒影山溪瀑，新月横钩石径沙。玉柱飘零琴韵断，医愁何术学涂鸦。  

江北江南水气苍，共随今雨入渔庄。芙蓉垂露迎秋色，沙漠奔泉背夕阳。醉写何妨输草圣，暗摸终恐误中郎。真经要借空空手，漫把鹅群赠与王。  

小作欹斜一画轻，纵横成阵亦分明。秋光惨淡文章老，霜气沈酣天地清。濡笔尽随波浪阔，佣书可减稻粱争。教他董赵生惭愧，妙迹通神不近名。  

霜冷吴江夜抖翎，烧残野火当藜青。雨馀神鬼连宵哭，漏静蛟鼍隔水听。极浦航归因草草，远湾烟霁一星星。云龙山下空回首，点笔山人放鹤亭。  

天与云霞作剡藤，横空腕力得风增。潇湘清怨诗千首，罗刹晴潮墨一升。小住鸥波凭浩荡，几时凤阙许飞腾。迷离苔藓黄昏蚀，细辨碑阴月是镫。  

珍重寒衣万里投，乱碪声里断云流。发书有泪传青塞，罢织谁家倚翠楼。绣被易凉人易远，回文难学婢难偷。红绳足下仍牢系，妆阁归来句再酬。  

江湖兄弟并书淫，令节茱萸望远心。歧路分携成折股，顺风直下试悬针。偶鸣得意莺迁木，忽写离情鸟忆林。草满池塘归未遂，欲寻佳句梦中临。  

碧落高寒兴正酣，谁将拓本寄江潭。水澄文荇波三折，山拭晴岚石一函。妙手真从天半倚，愁心全向笔端含。浮图顶上曾题遍，千佛名经献彩昙。  

白云浅处认牙签，朗朗真宜众目瞻。波抉晴滩初纸拂，露研春草有花黏。萧萧竹借凌霄管，软软沙铺对岸缣。全力拓开周万里，精神更聚在毫尖。  

起草飞从弱水岩，春秋相值语呢喃。人家江浦花封字，使者燕关雪冻涵。天上图书无尺寸，世间笔札别仙凡。殷勤爱煞清虚符，好借轻云画素衫。  

***咏盆中松树***  

偃蹇依然水石清，贞心独结后凋盟。生来不受人攀折，雪共荒寒月共明。  

***彭玉嵌***  

彭玉嵌，海盐人。平湖诸生陆煊室。  

***春夜琴兴***  

杜鹃声里一镫昏，感旧思乡不可论。独取焦桐横膝上，夜寒弹月下花村。  

***杪春***  

又是新篁解箨时，东风二十四番吹。碧纱窗展看春雨，剩有残花一两枝。  

***秋夜怀梅谷客越***  

真向山阴道上游，曰归何日咏刀头。吴歌听彻烟江月，楚簟凉生水阁秋。嵊县东回难著屐，剡溪南下不通舟。尺书未寄寒衣薄，莫眺天边风露楼。  

***虹屏夜临欧书镫烬落成烧痕以诗志之***  

秋风瑟瑟夜悠悠，翠袖天寒尚写欧。忽听莺声呼可惜，镫花小烬落银钩。  

***和虹屏秋感绝句***  

秋气无端入骨苏，清愁自省亦模糊。丹青只有骚人手，画出伤心一片图。  

***沈彩***  

沈彩，字虹屏，平湖人。同县陆烜侧室。有《春雨楼集》。  

***题临献之帖***  

江梅几点漏春光，鹆眼新磨紫玉香。初试裌衣莺语里，小窗閒写《十三行》。  

***湖上次主君韵***  

偶然临眺处，花笑鸟能吟。曲水流青草，遥山映碧林。燕来双翦冷，云去半湖阴。徙倚风前柳，柔情共尔深。  

***避暑***  

避暑北窗下，凉风吹幽襟。蕉竹夹深翠，仲夏如秋阴。残花犹未尽，寒蝉已先吟。芳兰供一缶，石上陈清琴。欲按山水调，纤爪力不任。但取横膝上，一寄飞仙心。  

***夜读***  

被服纨与绮，流览圣与儒。岂为荣名计，简编自堪娱。栖乌中夜起，明月临前除。皓皓清露冷，萧萧竹影疏。我思英皇女，千载不得俱。复观曹大家，八志《续汉书》。伊余慕前淑，汲古期有馀。譬如月桂影，而欲穷根株。终当事蚕织，私好徒区区。  

***春日薄游***  

不须绣幕逐香车，小径春明玩物华。罨画溪添三尺水，催诗雨送一枝花。离离青草终无尽，的的红颜信有涯。准拟明朝钻活火，太湖石上试新茶。  

***秋夜怀梅谷主君客越同夫人韵***  

为访灵威烂漫游，潇潇暮雨越溪头。已凋蒲柳千螺翠，未老芙蓉一镜秋。明月双湾无到雁，浙江三折阻归舟。不堪南望增惆怅，凉笛声中独倚楼。  

***次主君戏赠韵***  

大海珊瑚折一枝，镂成彩笔寄吟诗。临池上拟岐阳鼓，敲句坚须博浪锤。苦爱蠹书成脉望，不知霞脸去春肢。外孙荠日终何用，欲叩天阍一问之。  

***晓起作书因题***  

晓起弄笔札，白露进窗几。虽嫌皓腕冷，滋润亦可喜。欲书青李帖，拂拭苔花纸。漏痕无成心，折钗有妙理。悠悠千载下，可能入米史。鬓丝帘影间，染翰聊记此。  

***初秋***  

佛桑花底坐凉飔，正是幽闺七月时。作画应知特健药，镌书须倩伏灵芝。甘回齿颊梨拳破，碧照衣襟竹个垂。欲寄美人摇落思，芭蕉和露写新诗。  

***清秋临眺***  

清秋如静女，窈窕不多妆。菱浦微弯月，枫林小著霜。山眉修入画，波縠滑生光。更拟褰裳去，三湘畹芷香。  

***与夫人论诗偶成***  

羚羊挂角处，无迹少人知。偶尔成佳句，泊然何所思。从来兰似草，莫认菌为芝。微雨空闺里，茶香细论诗。  

***秋夜书兴***  

绣床书轴斗精严，寂坐红闺夜已淹。山子数声如咒月，风姨一笑正褰帘。椒兰无气香将烬，巾舄生潮露暗沾。拟把簪花三寸管，尽收清景入毫尖。  

***初寒***  

残菊犹存一两桠，清霜淡驻画檐牙。蝶惊年冷难依草，蝇恋微温易入茶。呵镜白云初滴雨，卷帘红叶故如花。晓来不觉肌生粟，半臂妆成换縠纱。  

***答邻姝***  

长啸月当窗，微吟日卓午。邻姝谓余曰，读书徒自苦。多谢邻姝言，余心慕终古。譬如蜂酿蜜，性命藉为主。千函敌百城，万事轻一羽。但愿长如此，来生仍女姥。  

***春日閒適***  

閒铺翠毯拂云笺，血玉蛟螭镇一圈。春日花多栽句易，雨窗砚润作书便。将临大令鹅群帖，拟赋庄生蝶梦篇。不觉钟鸣时向午，隔溪修竹上厨烟。  

***晚兴***  

雕栏品亚倦馀凭，爱绘青春藻思仍。小苑杏花三月雨，高楼藜火十年镫。閒情已入无何有，好句常来得未曾。便拟下帘重展卷，乌丝淡墨写溪藤。  

***古诗二首寄采芝山人***  

山人烟霞心，笔墨师董巨。独立千仞冈，啸傲绝俦侣。貌山粉本收，得句锦囊贮。曾上娥眉峰，或泊鸳鸯渚。清川泛长薄，落日淡容与。依依陇首云，冥冥花间雨。江海空青苍，采芝在何处。  

我本青云侣，失足堕尘寰。飘飖鸾凤群，逸兴不可删。拾翠弄菀茝，采香佩兰{艹閒}。麻姑向我笑，手挽双髻鬟。白玉饰姣貌，丹砂驻酡颜。言写《黄庭经》，仍归青要山。从君采芝术，白云非人间。  

***述书***  

不知春蚓与秋蛇，嫡嗣山阴第一家。曾彷金钗为转折，谁云花骨有欹斜。焚书空复嗟秦始，炼石应须问女娲。淳古自难清劲易，十年辛苦悔涂鸦。  

***晚景独坐遣怀***  

钩帘暝色下松杉，独倚阑干絮语喃。薄醉懒添螺子黛，嫩寒初试杏花衫。法书大半从人弆，诗草无多且自芟。故事欲查镫未上，好教明月照开函。  

***题自写兰***  

入春十日雨兼风，兰叶香迟未破丛。差喜砚田初解冻，墨花争发翠毫中。  

***有日本人索余书戏作***  

簪花妙格几曾慳，万里鲸波到海山。不似唐宫一片叶，只随沟水向人间。  

***姚世鉴***  

姚世鉴，字金心，归安人。诸生王豫室。  

***卧病***  

卧病逾时岁又新，衡门两版绝嚣尘。垂帘怕放东风入，春到贫家不当春。  

***张粲***  

张粲，字疏影，江宁人。员外郎许承钦侧室。有《適燕吟》。  

***楼居偶成***  

一竿晴旭上帘钩，点点寒山翠入楼。多病懒裁鹦鹉赋，薄寒初御鹔鹴裘。香浮竹叶杯中影，声彻梅花笛里秋。平楚苍茫惊欲雪，澹烟如织迥生愁。  

***舟中立秋***  

金井梧桐坠，轻寒渐中人。妾心如落叶，回首惜青春。  

***信至***  

门前綦履迹，閤外笑谈声。怪得银釭里，镫花夜夜生。  

***七夕怀武林诸姊妹***  

乌鹊桥边夜渡秋，穿针记共上高楼。那知万里银河水，泻入南天尽是愁。  

***对镜忆冰绡姊***  

昔年<月誊>绣对青江，倚槛回看玉一双。今日镜中惟瘦影，含情不忍向寒窗。  

***闻邻家抚筝***  

谁家银甲弄春阴，弦上深情指下生。弹到断肠浑不住，应怜漂泊在京城。  

***晚春***  

春事阑珊镇日阴，客中消息断肠吟，妾心正似桥头柳，不遇东风恨不深。  

***弄箫***  

小栏閒品玉参差，偷眼娇花绽几枝。曲罢巡檐聊骋望，秦楼烟雨正迷离。  

***梦秦淮别业***  

曾登快阁看娇红，转眼春光入梦中。安得翩跹同燕子，随风吹过大江东。  

***王炜***  

王炜，字辰若，一字功史，太仓人。诸生陈光縡室。有《燕誉楼稿》。  

***西泠閒咏***  

澄江回抱古城斜，一片烟云接永嘉。为爱好山聊驻足，偶依高树便成家。湖光潋滟侵行笈，竹影参差带落花。闻道故人将卜隐，短衣双挽鹿门车。  

***吕坤德***  

吕坤德，字静斋，汉军旗人。有《襄平女子诗稿》。  

***杂诗***  

茫茫弱水隔丹丘，罗韈缁尘感去留。识字更添今日障，散花恐惹后人愁。静观冰雪心源澈，得卧烟霞世味休。一任山光来比并，撩人眉黛拂城头。  

***汪瑶***  

汪瑶，字云上，休宁人。朱昂室。  

***寒山***  

飞雨过群岭，篮舆陟翠微。幽径入松际，轻风吹人衣。高士有遗迹，想见疏凿时。老屋就深树，寒泉泻平池。墓梅双虬龙，屈铁盘高枝。缅怀硕人轴，偕隐赋乐饥。已辞梁栋材，自远太庙牺。一门擅文藻，渊雅良可师。予亦慕高隐，愿采商山芝。鹿门期可遂，怀古生遐思。  

***顾有容***  

顾有容，字香圃，吴县人。兵部侍郎吴玉纶侧室。诗附《玉纶香亭诗稿》。  

***赋得月如弓***  

新月盈盈挂晚晴，人从小院忆边情。长空射处旄头落，好卜滇池奏太平。  

***秋竹***  

凉露娟娟引晚风，幽篁筛影月明中。窗前一样萧萧响，添却秋声更不同。  

***王筠***  

王筠，字松坪，长安人。直隶知县元常女。诗附刻其父《西园瓣香集》后。  

***明妃怨***  

紫台风急雁声愁，去国离家不自由。独有穹庐深夜月，清光不异汉宫秋。  

***史筠***  

史筠，字湘霞，浙江石门人。镇海余耀室。有《萝月轩诗集》。  

***忆远吟***  

车马行时春之初，梧桐叶落秋何如。凄凉憔悴空闺里，珠箔垂垂独自居。忽逢云外秋归雁，一纸家书如觌面。感君念妾意缠绵，濯指开针肠欲断。问君毕竟几时还，妾已愁消红粉颜。几回梦绕关山道，相思不断如连环。相思相思无处说，卷帘诉与天边月。明月已圆人未圆，素辉偏照孤帷前。商飙萧瑟寒机动，蟋蟀声中愁不眠。小鬟梦呓呼不醒，起来自拨残镫影。窗前恨煞长鸣鸡，一声啼起霜天冷。  

***病中述怀***  

病为愁侵无计舒，那堪一卧两旬馀。自来自去窗前月，相近相亲架上书。奢望肯随梅冷淡，病躯却似竹空虚。倩人扶起临青镜，旧日形容竟不如。  

***中秋后春晖归家口占***  

游子还家乍解鞍，慈帏侍奉已承欢。归期虽负中秋约，兰桂庭前月未残。  

***周瑶***  

周瑶，字兰屿，号蕖卿，嘉善人。武功知县鼎枢女，归安礼部尚书、谥文僖姚文田室。有《红蕉阁诗集》。  

***答外子渡太湖寄诗***  

已闻黄叶下秋波，两地离愁谁较多。愿得曲湖归赐日，为君亲手织渔蓑。  

***王瑶湘***  

王瑶湘，南海人。诸生隼女，李孝先室。有《逍遥楼诗》。  

***秋琴***  

美人秋札至，贻我金徽琴。一鼓离鸾曲，谁人知此音。寒霜谱哀调，淡月洗孤心。何事王孙女，千秋遗恨深。  

***拟送别***  

孤舟暮归去，别路江南树。烟外有钟声，故人在何处。  

***许飞云***  

许飞云，字天衣，吴县人。王又溟室。有《浮家集》、《燕游草》。  

***谢别观察夫人***  

自怜生薄命，荆布一蛾眉。何意云天谊，深承礼数知。别时增缱绻，归日更支离。回首秦淮水，悠悠寄梦思。  

***瓶中丹桂***  

西风萧瑟透芸窗，金粟凝香吐嫩黄。祇恐秋光易凋绝，胆瓶深护一枝芳。  

***商采***  

商采，字云衣，浙江山阴人。诸生罗萼青室。有《花间草》、《绿窗草》。  

***落花***  

走马回塘细草齐，有情常自逐春蹄。且教天上看成雪，敢恨人间踏作泥。红板几条村径杳，青烟一片酒旗低。纷纷蜂蝶还无数，翠阁朱楼路已迷。  

淡抹斜阳欲暮时，看花犹是惜归迟。馀香不信全消日，瘦影重疑未放枝。草满长堤成远望，山围故国剩相思。清尊短拍年年事，肠断深闺祇自知。  

***塞上曲***  

万里长云暗节旄，天山秋尽雁飞高。风吹塞马霜蹄疾，雪扑征衣冻宝刀。  

角弓白羽挂雕鞍，醉卧河阳铁甲寒。烽火夜来知有敌，一时齐向月中看。  

***钱聚瀛***  

钱聚瀛，字斐仲，号餐霞女史，秀水人。布政使宝甫女，诸生戚士元室。  

***放言***  

白云出没山之巅，中有仙客如枯禅。眸子炯炯衣蹁跹，粲然启齿呼我前。我憎凡俗再稽首，仙人隔云更招手。呼尔来，勿尔咎，海边明月难常圆，仙子岂无尘中缘。今来適尔谪数满，携尔且住沧海边。充肠鱼肉应厌饫，药苗芝草常新鲜。人间浊酒那可饮，何如山中一勺飞来泉？荆山之鼎，紫金之丹，授尔宝诀能延年。丹成服食皆神仙，翻然驾鹤冲高天。不知天阙近，但觉天风寒。两行天乐遥相引，调笙握管乘青鸾。下窥尘世在何所，黄云白雾交漫漫。下臣有一语，愿得上帝然。不作朱门之贵客，愿作蓬莱之云烟。  

***怀陆费季斋表姊***  

重逢应有喜，何事转生悲。我已愁如许，君今鬓有丝。纵图良晤久，先恨别离时。拟卜墙东舍，终身共咏诗。  

忆昔联床夜，相携意最殷。更阑频翦烛，兴到总论文。落拓谁怜我，知心独有君。莫嫌书札杳，操纸思缤纷。  

***金孝维***  

金孝维，字仲芬，嘉兴人。礼部主事洁女，同县户部郎中钱豫章室。有《有此庐诗钞》。  

***集近水楼居分韵得鹊字***  

居閒客过稀，门巷喧晴鹊。幽人共相访，不负前期约。命婢煮新茗，呼童整清酌。论文输封胡，礼法饶锺郝。谈笑杂琴书，善戏不为虐。佳会忘夜阑，从教凉月落。  

***六旬初度书怀***  

日月不可驻，疾如驹过隙。我年甲已周，老境苦催迫。视听虽未衰，鬓发欲垂白。感慨对生辰，长歌忆畴昔。自我奉箕帚，家事多屯厄。绸缪御岁寒，屏当供宾客。午夜共{难灬}膏，吚吾閒刀尺。君时课两弟，辛苦朝复夕。诗律戒平庸，文章慎凡格。安贫少阋墙，乐道忘交谪。献赋走长安，春风徒点额。归来卧茅屋，遣闷惟琴弈。檐花几度红，庭草几回碧。壮志惜未施，年华欲虚掷。一朝运重开，昆季俱通籍。粉署与冰垣，声名夸奕奕。所居虽各巷，来往无閒隔。秋月和春花，赏心联绮席。知止遽怀归，更卜城西宅。优游岁月长，逸兴寄泉石。鸿案喜双清，鹿门愿初適。鸰原忽抱恸，悲感日增积。卧病动经年，参苓两无益。今春幸渐瘥，瘦比经霜柏。有酒且同斟，养生在夷怿。卅年忧与乐，回首皆陈迹。达观任所之，人寿讵能百。  

***读德风亭集***  

宏才茂学兼多艺，闺阁应传绝代名。若使斯人今尚在，不辞苍鬓拜先生。  

***陈尔士***  

陈尔士，字炜卿，馀杭人。员外郎绍翔女，嘉兴给事中钱仪吉室。有《听松楼稿》。  

***帐房***  

帷宫遗意裁量新，几间几舍布帛均。不宜谋邑宜谋野，却以缝人作梓人。轸耶盖耶随意指，家具纷纷逐迁徙。两方展叠是绳床，三足支撑为曲几。观风行殿巧者作，容数百人安足录。君不见属车九九行相属，马上鳞鳞万家屋。  

***夜坐怀故山***  

止戈吾旧隐，地僻少人行。高阁对山起，春云如草生。庭昏烟影直，石尽涧声平。此夜一轮满，相思空复情。  

***江楼晚眺***  

望江楼外曲江横，水气苍凉暑气清。坐觉烟云生几席，何来帆橹点空明。远山猿啸月初起，古寺钟鸣潮未平。犀弩雄风今歇绝，弄波时见狎童婴。  

***唐太宗***  

义旗十八定关中，五载旋成混一功。象启玉床争应命，卷繙金镜欲全终。高光大业何难及，臧札清风奈不同。更叹祸机潜倚伏，更衣竟日闭深宫。  

***辑历代后妃表成诗以落之***  

王政兰闺始，嫔风竹素贻。二千年往复，三五月盈亏。历历区贤佞，悠悠迭盛衰。帝皇权或假，纪传体分歧。虹电荒难问，蘋蘩鉴在兹。法宫明德冠，内则长孙垂。孝养崇长乐，訏谟下实慈。当熊树奇节，观象式清规。秋扇班姬感，春华左妹摛。是家名不朽，几辈宠忘危。傍辇多憨态，倾城诩艳姿。流珠教记曲，娥绿惯颦眉。缥缈芭蕉影，苍凉琥珀思。针神工刺绣，机绝妙牵丝。阅武堂杨柳，涪州驿荔支。簪留龙蕊贵，袖拂凤甖宜。续命琵琶奏，回波栲栳词。批章黄案侧，称制白纱帷。北第捐弦诵，东朝侈宴嬉。杜根空诤直，董养任嗟咨。银鹿畴能设，仓鹒讵可医。镜中希悟主，方底忍埋儿。色授应阶厉，才升亦受疵。由来通险谒，终见覆邦基。进退诚纷若，遭逢信有之。焚椒冤太甚，捣附狱谁治。莫慰含饴慕，徒怀削脯悲。宣仁滋谤牍，显肃误归期。破碎瑶光锦，凋残玉树枝。舆停过庙日，刃胁渡河时。红叶飞无定，琼花落已迟。偷生甘事虏，练行乞为尼。丧乱同漂梗，徵祥恰验蓍。铸金胡弗就，服赭类前知。射卜门屏雀，妖占产帐鸱。徽音犹示异，灵泽孰修祠。戚畹仍恩遇，侯封各指捴。园林摹禁囿，鼓角向边陲。沙麓潜成莽，天元竟启隋。婴蚡争赩奕，珧济等诛夷。隆替如棋置，愚蒙效管窥。景濂编未备，迁史法堪师。校写晨披翰，参详夜爇脂。张杨从辨族，宏本总传疑。谀颂删刘毅，簧言著郝随。迹寻梁采女，贞阐蜀昭仪。末学缣缃隘，旁行粉黑施。武韦真倚伏，邢尹漫妍媸。断代兴於汉，何人化自歧。寸心衡得失，还咏《二南》诗。  

## ●卷一百八十六

***潘素心***  

潘素心，字虚白，会稽人。知州汝炯女，少詹事汪润之室。有《不栉吟》。  

***咏古***  

一曲琴声两意投，当垆贳酒不知愁。相如空有《长门赋》，却使文君叹《白头》。  

***熊琏***  

熊琏，字商珍，号澹仙，又号茹雪山人，如皋人。有《澹仙诗钞》。  

***渔父词***  

垂钓本无心，得鱼亦不喜。随意换村醪，归来月满水。独酌听秋声，小艇芦花里。  

***感旧***  

叹我浮生不自由，娇痴未惯早知愁。弱龄已醒繁华梦，薄命先分骨肉忧。亲老偏逢多病日，家贫常值不登秋。眼前俱是伤心事，几度临风泪暗流。刺绣馀閒就塾时，也从花里谒名师。贪看夜月憎眠早，倦挽春云上学迟。琴案屡吟秋柳句，锦笺频写落花诗。而今回忆皆成梦，怅望当年旧董帷。  

***枕上***  

豆花蒙密掩蓬庐，人卧西风七月初。病似孤城频受困，愁如乱发不胜梳。澄心未了三生业，薄福难消一卷书。际此中年尽磨折，焉知颓老更何如。  

***萤火***  

水面光初乱，风前影更轻。背镫兼背月，原不向人明。  

***村女***  

柔桑枝上听鸣鸠，晓起提筐上翠畴。借问谁家春梦好，半窗红日未梳头。  

***菜花***  

尺土依然雨露匀，黄花灿灿蝶飞频。朝来不厌临窗看，也算贫家一段春。  

***许孟昭***  

许孟昭，字景班，元和人。知县廷鑅女，诸生沈之源室。  

***寒夜曲***  

金翦生寒夜漏长，玉人纤手懒缝裳。素娥偏耐秋光冷，来照鸳鸯瓦上霜。  

***越女词***  

一曲菱歌韵碧澜，耶溪归<木翟>日将残。情多自易含惆怅，不为秋深玉露寒。  

***姚益敬***  

姚益敬，字元吉，乌程人。世钰女，进士董暨室。有《芬陀利居小稿》。  

***力疾作书寄外因题纸尾***  

尺素初题罢，轻罗泪未乾。离愁不堪寄，聊复报平安。  

***夏日雨后对月坐池上呈母***  

幽斋一雨过，草木醒枯槁。新月竹间明，凉风池上好。閒吟忘溽暑，静话开怀抱。岂必白旃檀，始能除热恼。  

***冬日同三婶母夜绣***  

愁寂深闺岁向阑，绣床坐对一镫残。频添彩线知宵永，渐涩金针觉指寒。楚楚花枝香满袖，娟娟霜月正当栏。几回饮罢还相谓，昼短工夫促较难。  

***岁暮大雪书怀***  

富家无俭岁，贫年少丰年。何用徵先兆，吾心只泰然。  

***兀坐***  

兀坐觉宵沈，萧骚竹风发。雪意到残镫，虚窗半明灭。  

***题自绣琼林醉归图***  

上苑花开烂漫枝，醉欹乌帽飏鞭丝。马蹄疾处红将遍，写出春风得意时。  

***客中值夜***  

小窗雨过动吟情，乡思欺人睡未宁。翦烛拥衾閒坐久，冷风吹月堕围屏。  

***夏日戏作莲庄图***  

人家多在藕花中，枕水窗开面面风。日暮轻雷递前浦，冷香和雨入帘栊。  

***除夕***  

椒盘进罢夜犹赊，小琢诗词报物华。莫道寒多春未转，近窗双烛已生花。  

***春日病中对落花戏成***  

檐外东风春日斜，纷纷红紫堕窗纱。萧斋不是维摩室，天女何因为散花。  

***王璐卿***  

王璐卿，字绣君，号仙嵋，通州人。举人马振飞室。有《锦香堂集》。  

***答杏飙简稿***  

满囊文赋焕青雯，半欲珍藏半欲焚。宿有才名惊谢眺，岂非时数忌刘蕡。美人日暮怀香草，帝子中流倚碧云。翘首才知天自阔，沧浪歌罢酒初醺。  

***吴静***  

吴静，字定生，昭文人。诸生栋材女，同县项肇基室。有《饮冰集》。  

***读资治通鉴***  

雕虫小枝诚何用，屈子《离骚》尚未奇。若是杜陵无史笔，姓名亦恐少人知。  

***雨窗录先夫子遗诗凄然有作***  

共识生前吟好句，千秋知己有谁何。无非《秋水》《蒹葭》意，尽是《春江花月》歌。半载病痾吟咏少，三年夫妇唱酬多。小窗录罢频惆怅，暮雨潇潇助泪波。  

***题扇头画菜***  

去年蝗旱今年疫，江北江南并菜容。若果画师真好事，何妨持此赠司农。  

***同舍弟展拜先陇***  

远望松楸已泫然，行行到此泪如泉。牛眠未竟先人志，马鬛还须后嗣贤。且喜孤儿能绩学，可怜弱女不延年。《泷冈阡表》清门事，仗尔他年笔似椽。  

***葬事毕志哀***  

漫道佳城郁郁哉，经营二载手亲栽。当年未尽晨昏养，此日空馀窀穸哀。渺渺音容归碧落，凄凄松柏傍江隈。泉台有路嗟难赴，肠断西风泪满腮。  

***临殁口占***  

幼失瞻依长失天，舅亡姑殁嗣无传。一身孤苦弓惊雁，百事艰难浪扑船。此夕黄昏聊自咏，他年青史果谁怜。交亲莫洒别离泪，我是瑶池谪降仙。  

***汪畹玉***  

汪畹玉，字佩滋，吴县人。同县金学莲室。有《佩滋存草》。  

***古诗***  

春来桃李发，花开盈路旁。路旁多行人，及此风日长。斜河带山径，疏柳明夕阳。岁华岂不惜，天涯渺茫茫。恨无双羽翼，远逐晨风翔。  

中庭有一鸟，不飞亦不鸣。非不能飞鸣，但恐凡鸟惊。问鸟从何来，仙山杳冥冥。白云壮羽翼，三年养始成。有客知此意，见鸟两伤情。胸中起五岳，磊落何时平。  

八月下严霜，万物倏已改。四时良易终，兰菊与谁采。芳菲一朝尽，零落竟何待。  

***丙辰除夕***  

共迎新岁复何求，亦有人多卒岁忧。不信请从城市听，几家欢笑几家愁。  

***平湖曲***  

平湖湖水西复东，春光淡沲天朦胧。石桥寒浪涨新雨，晴鸠破晓呼东风。东风著柳全无力，新雨飘花可怜色。柳边多少断肠人，百尺红楼是花国。  

***南浦***  

南浦春深奈若何，楝花风里听吴歌。马头芳草含红雨，船尾寒涛拥翠螺。西子有情离恨少，东君无计暮愁多。玉琴瑶瑟都寥寂，犹忆浓香上绮罗。  

***七夕兰韵堂雅集和韵***  

良友真如胶漆投，相逢不叹路何修。频年乞巧应题壁，今夕穿针懒上楼。十姊妹花刚按月，一梧桐叶已先秋。同心遮莫伤迟暮，耿耿银河西北流。  

***雪夜***  

地白天易晓，冻云时未去。绿窗一夜寒，青山渺何处。  

***夜雨***  

春气上空林，夜声落寒井。了然斗室间，坐怯良宵永。落地杨柳风，入帘海棠影。烟薄上树消，月微露云冷。能令万籁空，方知一时静。  

***外子下第作此慰之***  

北地凉风已早吹，一声长笛怨羌儿。悲嘶瘦马休踸踔，亦有秋原草长时。  

***金兑***  

金兑，字湘芷，长洲人。诸生凤翔女。  

***秋日杂兴***  

秋来只有睡工夫，水槛风凉近石湖。却笑溪边老渔父，垂竿终日一鱼无。  

***袁机***  

袁机，字素文，钱塘人。枚三妹。有《素文女子稿》。  

镜  

我有秦宫镜，清光欲上天。近看花独立，远望月孤悬。菱角何时铸，盘龙不记年。无人来照影，抛掷井阑边。  

镫  

添尽兰膏惜寸阴，煎熬终不昧初心。孤檠柄曲吹痕淡，细雨更残背壁深。有焰尚能争皎月，无花只可耐孤吟。平生一点分明意，每为终风恨不禁。  

***春怀***  

二月清明柳最娇，春痕红到海棠梢。寄声梁上双飞燕，好啄香泥补旧巢。  

***送云扶妹归扬州***  

江城花落满溪烟，送汝于归二月天。一路暖风琴瑟好，春声都在木兰船。  

此去蘋蘩慎所司，西湖花鸟莫相思。同怀姊妹怜卿小，珍重初离膝下时。  

水榭风镫廿四桥，乘鸾月夜好吹箫。双鱼切记勤芳讯，莫负春江一夜潮。  

清风林下说才华，久有诗名重谢家。学罢杭州大梳裹，又弯新髻插琼花。  

***有凤***  

有凤荒山老，桐花不复春。死还怜弱女，生已作陈人。镫影三更梦，昙花顷刻身。何如蜩与鸴，鸣噪得天真。  

***闻雁***  

秋深霜气重，孤雁最先鸣。响入空闺静，心怜永夜清。自从成只影，同是感离情。谁许并高节，寒林有女贞。  

***得香亭步蟾两弟信作此寄之***  

细雨斜风冷画屏，西堂月落梦初醒。女儿言语输鹦鹉，兄弟情怀感鹡鸰。远信有时恁客报，书声何日隔花听。吴绵买就无人寄，肠断秋山日暮青。  

***挽兄子才侍者陶姬***  

修眉云髻态愔愔，欲返香魂路莫寻。针线频劳双手爪，悲欢同说十年心。无家叹我因缘恶，瘦影怜君春恨深。从此绿窗金翠冷，兰薰粉泽尽消沈。  

***偶作***  

归梦隔扬州，空庭雨不休。女娇频乞果，婢小懒梳头。  

难逢千日酒，且煮六班茶。怕引游蜂至，不栽香色花。  

***袁杼***  

袁杼，字绮文。枚四妹，诸生韩思永室。有《楼居小草》。  

***秋斋閒咏***  

閒庭扫落叶，秋月上林梢。竹老穿山径，槐稀露鹊巢。描花嫌纸窄，学字借书钞。拟制玫瑰酱，频呼小婢敲。  

***寄兄子才***  

长路迢迢江水寒，潇潇梅雨客衣单。无言但劝归期早，有泪多从别后弹。新暑乍来应保重，高堂虽老幸平安。青山寂寞烟云里，偶倚栏干忍独看。  

***不寐***  

晖晖明月转西廊，寂寂宣炉一炷香。替掩双扉风作主，代翻空柜鼠求粮。为寻古字书抽乱，多绣繁花线放长。欹枕不须人睡稳，恐教残梦觅家乡。  

***袁棠***  

袁棠，字秋卿。枚从妹，诸生汪孟翊室。有《绣馀吟》、《盈书阁遗稿》。  

***哭步蟾三兄***  

昔我于归辞故国，别母牵衣留不得。三兄送我向江南，锦浪桃花同一色。姑<女章>堂上爱兄贤，代作冰人赘陆宅。一家亲作两家亲，月夕花朝秋复春。同看琼圃花连蒂，醉踏平山月一轮。二兄春赴琼林宴，花砖日影摇金殿。铜章墨绶出都城，远别京华赴洛县。洛县有花花满署，正是板舆迎母处。临安雁字至维扬，整促行装从此去。辞侬归去奉高堂，薰风萦纡道路长。地接函关几千里，劳损精神从此始。一家花萼聚中州，金盏琴堂屡唱酬。彩衣正要娱亲侧，天上来催赴玉楼。前年五弟先摧折，今日兄为泉下客。连理人分次第亡，刀铓一夜生胸膈。从今怕见广陵春，回首天涯倍怆神。羡杀世间嬉戏者，荆花成队是何人。  

***幽居***  

欲识蓬门境，荒苔草色深。疏篱穿犬道，巧语杂春禽。慢效阮君泪，还怜锺子心。琴书今古意，流水岂知音。  

***秋夜怀兄***  

寂寞秋声思不禁，绣帘微动晚风侵。阑干影转千家月，碪杵声移两地心。手足情怀频怅望，诗书镫火费追寻。红笺欲寄何由达，千里江南少雁音。  

***赋得春风扇微和***  

春风能扇物，淑气媚晴和。荡漾迎春转，飘摇拂面过。暖吹桃蕊绽，轻递柳梢多。助蝶翻新翅，传莺弄巧歌。有声来竹径，无影动池波。玉律回芳节，清晖映远坡。  

***春兴回文***  

沈沈绿柳和风暖，艳艳红桃晓日晴。深苑春莺啼舌巧，林花乱蝶舞风轻。  

***秋夕***  

云锁秋光夜气浓，半窗花月影重重。不知谁弄桓伊笛，黄叶萧萧下晚风。  

***送春有感***  

留春不住奈春何，飞絮飘红委逝波。巧舌鸟如莺最小，无名花著子偏多。萍浮池馆鱼吹浪，香减酴醿燕出窠。正是绿肥红瘦日，可怜青鬓暗消磨。  

***七夕***  

遥见微云海上生，接来一带鹊桥横。几家帘卷针楼月，何处人吹玉管笙。传说女牛今夕会，果然风露此时清。嫦娥似亦怜深夜，影照银河分外明。  

***夜过姑苏***  

繁华初认阖闾城，隐隐亭台月色升。两岸吴歌平岸水，红楼高映满河镫。  

***袁杰***  

袁杰，字淑英。枚从妹。  

***奉和简斋大兄见贻元韵***  

地隔乡关梦解通，忽来诗讯自南中。宦游结宅邻江令，归隐名墩属谢公。旧约未忘联舍月，新吟频忆对床风。只应岁晚相依乐，剩许追陪玉局翁。  

***王李氏***  

王李氏，阳山人。驺室，嘉庆辛酉拔贡安福母。有《一桂轩诗钞》。  

***秋胡行***  

灼灼闺中妇，猗猗陌上桑。采桑攀柔条，殷勤纤手将。良人久不归，忧思潜断肠。倾筐置路侧，四顾方徬徨。朅来谁氏子，展睇希容光。挥金却不顾，凛凛惊豪强。洗耳向泉水，澄神归家堂。孰意佻达子，即是轻薄郎。郎行薄如水。妾心皎如霜。五年久契阔，婉娈含春芳。窃谓讬高义，白首偕我臧。如何乖中道，不念倚闾望。慷慨赴清波，决烈箴愚狂。慷慨固可嘉，决烈亦有妨。陷夫负隐慝，终身为不良。慈姑意斯时，创痛如撄芒。万一遭颠覆，岂非贻之殃。《终风》悼昏暴，先君思不忘。何不少隐忍，予以补救方。美人蹈勇士，意气何激昂。寄言闺中人，於此宜精详。  

***任浣花***  

任浣花，宜兴人。有《松筠阁集》。  

***口占示妹***  

痛别椿庭近六年，茕茕母女问谁怜。回思雪案牵衣处，教诵《毛诗》第一篇。  

***徐畹芝***  

徐畹芝，江阴人。宜兴任东阆室。  

***借书***  

玉翦堂前万卷储，一编许读乐何如。浮生愿向书丛老，不惜将身化蠹鱼。  

***月夜怀玉卮侄女***  

镫花欲灺篆烟微，坐久浑忘月上帏。忽忆昨宵微醉后，满身花影送君归。  

***寄浣花四姑***  

菜花桥畔是幽居，静掩双扉剥啄疏。为问新秋残暑后，调铅日著几行书。  

***任玉卮***  

任玉卮，宜兴人。诸生颂女，呈炘室。有《拨香斋诗词》。  

***送陈姨归新安***  

伤子远别离，辞亲日初晓。后会知何时，泪滴荆溪草。  

朝来理行棹，一别萦千思。难为雁行留，执手空嗟咨。  

絮语不能尽，归来未几时。双亲惜儿去，白发又丝丝。  

隄边古杨柳，暗拂行人衣。绾尽情多少，莫教音信稀。  

***敬题先严双栖图***  

图就严亲清健容，薇花夜月两溶溶。应怜母氏留长恨，故遣丹青觅旧踪。  

***杨琼华***  

杨琼华，字瑞芝，汉军旗人。大学士应琚女孙，重英女，明新室。有《绿窗吟草》。  

***偶作***  

千金买骏马，百金买宝刀。瘴云浓似墨，昨梦到哀牢。  

杀气缠旄头，寒光剑铁浮。请缨如有路，愿雪戴天雠。  

***秋云***  

乱山飞不断，皎月失光明。不解为霖雨，无端掩太清。边关游子泪，亲舍旅人情。愿藉西风力，依然万里晴。  

***八月八日闻舍弟长龄蒙恩释狱***  

闻道金鸡下赦竿，廿年今始脱南冠。泪凝狴犴伤公冶，血洒弓衣愧木兰。绝域丹诚生马角，九重雷雨洗忠肝。遥知多病垂衰母，应为娇儿进一餐。  

***夫子奉使入都诗以志别***  

白发高堂望，轻帆去莫迟。计来相别日，想到省亲时。同有乡园感，非关儿女私。庭闱知恋恋，不敢数归期。  

***惲珠***  

惲珠，字星联，一字珍浦，晚号蓉湖道人，阳湖人。肥乡典史毓秀女，满洲泰安知府颜廷璐室，嘉庆己巳进士、江南河道总督麟庆母。有《红香馆诗草》。  

***老松***  

万古郁葱茏，何人种此松。苍涛声一片，圆盖影千重。鹤骨擎丹壁，虬枝秀碧峰。只愁春今节，雷雨化为龙。  

***雨过***  

雨过中庭万象清，绿阴深处晚凉生。自移竹榻来幽院，坐听枝头好鸟鸣。  

***锦鸡***  

閒对清波照彩衣，遍身金锦世应稀。一朝脱却樊笼去，好向朝阳学凤飞。  

***春游***  

芳草芊芊没马蹄，春光最好帝城西。桃花浪暖鱼苗长，杨柳阴深燕子低。一片明湖如镜朗，几重远岫与云齐。雅游终日浑忘倦，缓促香轮月满溪。  

***接家书***  

书寄平安慰远人，那知对此倍思亲。高堂真否身康健，雁字分飞已四春。  

***暮春***  

不觉春将去，天涯人未还。可怜巾上泪，点点尽成斑。  

***种菊次外韵***  

主人幽兴学陶潜，植向东篱露未乾。花事一年从此尽，等閒莫作众芳看。  

***雨夜舟中***  

连宵春雨洒征篷，独拥罗衾漏欲终。千里怀人无远近，梦魂长在浙西东。  

***钱塘渡江***  

潮头不怕险，飞棹逐潮行。风力一帆饱，山光两岸明。南来出涧壑，东望达蓬瀛。直破怒涛去，壮怀无限情。  

***喜大儿麟庆连捷南宫诗以勖之***  

乍见泥金喜复惊，祖宗慈荫汝身荣。功名虽并春风发，心性须如秋水平。处世毋忘修德业，立身慎莫坠家声。言中告戒休轻忽，持此他年事圣明。  

***崮山驿晓发***  

旅馆柝声残，呼童整绣鞍。林遮山径黑，月浸戍楼寒。少小长随宦，驰驱竟自安。平生多游兴，到处望烟峦。  

***佛芸保***  

佛芸保，字华香。满洲旗人麟庆女，宗室延煦室。有《清韵轩诗草》。  

***雨后游极乐寺***  

连朝春雨喜初晴，为访珠林出禁城。古树遮门如有意，野花遍地不知名。竹依佛殿香弥远，鸟入禅■语亦清。笑我拈毫才觅句，几声晚鼓又催行。  

***寄怀智珠师***  

一纸书传万里心，何年仍复听琴音。平沙旧曲今谁授，多少离怀讬苦吟。兰闺梦不到天涯，南北云山道路赊。又是中天秋月朗，夜深应更忆京华。  

***张学雅***  

张学雅，字古什，太原人。诸生佚长女。有《绣馀遗草》。  

***闺中閒咏***  

竹院萧萧人语空，夜来风雨太怱怱。侵晨独倚阑干角，閒数池莲几朵红。  

***张学鲁***  

张学鲁，字古史，太原人。佚次女。有《倡和集》。  

***秋闺***  

窗前松露滴空阶，玉漏沈沈月影斜。忽听数声新雁唳，云山回首渺天涯。  

***张学仪***  

张学仪，字古容，太原人。佚三女，金坛给事中于沚室。有《滋兰集》。  

***晓起漫兴***  

帘开梁燕觅泥忙，冉冉薰风欲倦妆。苑柳垂绦笼绣户，风桃飞片点书床。修眉不整因伤别，碧槛慵歌怯晓凉。不耐城东吹画角，听来浑欲断人肠。  

***张学典***  

张学典，字古政，号羽仙，太原人。佚四女，诸生杨易亭室。有《花樵集》、《倡和吟》。  

***莲浦谣***  

谿水溶溶鱼唼唼，初上鸣桡木兰楫。雪羽衤离衤徙映倒光，晴光泛艳苍波阔。翦断春绡碧似烟，花垂两岸浓相连。澄明镜里红妆浅，菡萏新容出水鲜。风飘罗袖红丝蹙，山碧添愁眉半曲。悠悠玉浪浸春云，无穷柳色前隄绿。  

***江南曲***  

落日乘潮去，荆歌戏采莲。相逢娇不语，佯笑堕花钿。  

***宫词***  

内苑繁华柳放丝，御沟流水涨胭脂。欲将心事题红叶，未识随流付阿谁。  

***咏霞***  

冉冉长天散丽辉，韶姿染就媚春晖。光凝画阁铺文绮，彩映晴空曳舞衣。傍水更明添潋滟，因风欲碎转霏微。晚来至竟归何处，一片俄惊上锦机。  

***感亡姊旧居***  

绣网蛛丝镜满尘，閒花狼籍不知春。深愁怕见梁间燕，犹是呢喃觅主人。  

***张学象***  

张学象，字古图，号凌仙，太原人。佚五女，诸生沈载公室。有《砚隐集》。  

***岁暮感怀***  

缉柳编蒲志苦辛，半生多难已忘身。橘林乏实供饘粥，突舍无烟荐藻蘋。空羡田真兄弟乐，堪怜任昉子孙贫。一函遗草谁为达，检得徒令泪满巾。  

***杂咏***  

明镜如满月，朝朝弄妆靓。一自弃尘埃，不照孤莺影。  

夙昔爱琴鸣，流泉指下生。子期今已没，谁听断肠声。  

***张学圣***  

张学圣，字古诚，太原人。佚六女，金坛于廷机室。有《瑶草集》。  

***晓景***  

搔首见残月，幽然晓色嘉。迎风抽草带，挹露落琼葩。是物含春意，何方驻岁华。只宜倾绿醑，尤胜试香茶。海气腾寒旭，江烟作早霞。数声听渐远，争起噪群鸦。  

***春暮***  

萋迷春晚心，日暮鸟归林。一点花才落，空庭草已深。  

***张学贤***  

张学贤，字古明，太原人。佚七女，金坛于星暐室。有《华林集》。  

***閒望***  

开窗看落日，还似晓迟迟。波动风来后，花残雨过时。几回闻乳燕，懒去折芳枝。惟对初生月，清辉共映池。  

***春暮***  

阶前草渐碧，独坐惜残花。蛱蝶双飞去，疑春在别家。  

***陈慧珠***  

陈慧珠，字湘箬，海宁人。同知亿女，遂宁举人张问安室。有《香远斋诗稿》。  

***冬初即日***  

吴绵初熨帖，弹指已秋残。人月平分瘦，江天一色寒。窗虚风力峭，树老叶声乾。枨触西堂里，濡毫兴未阑。  

***送柳门弟之沔阳***  

念子乍为客，扁舟下武昌。几朝风日好，一棹荇花香。去路江涛阔，山城落日黄。莫缘暂离别，俯首对斜阳。  

***林颀***  

林颀，字韵徵。遂宁张问陶继室。  

***戏题外子写照***  

爱君笔底有烟霞，自拔金钗付酒家。修到人间才子妇，不辞清瘦似梅花。  

***胡缘***  

胡缘，字香轮，平湖人。星禄女，许景钟室。有《琴韵楼诗钞》。  

***湖上晚归***  

买棹寻春背夕晖，一双蝴蜨上人衣。明湖十里春无迹，带得花香满袖归。  

***留春***  

留春无计送春回，泥饮何须婪尾杯。长日暗移新节序，绿阴深护旧楼台。几番风信吹桐乳，一夜雷声迸竹胎。睡起关心无别事，卷帘好待燕归来。  

***秋夜吟***  

秋风淅沥秋月明，秋云澹澹秋露清。高楼夜坐百端集，银河耿耿西南横。秋声一片<立寿>衣杵，彻夜凄凉不得住。铜炉香烬更漏残，一夜閒愁添几许。  

***题明小泉居士戈止赏鞠吟后***  

秋气入林樾，寒花开晚艳。达人羡高节，藉此俗骨砭。至今荣寿堂，往事如电闪。犹想开樽时，各各张坛坫。诗追杜陵豪，酒倾桑落酽。七贤韵互酬，一老翰独染。留传砑粉笺，墨澹光芒敛。弆藏赖云衤乃，携赠戒仆傔。扁舟氵斥空明，归途犹永念。微闻担稻歌，凉月出野店。  

***秋夜***  

脱叶何曾上故茎，乱虫苦作不平鸣。已教楚客愁难遣，况听高楼擪笛声。  

***西谿***  

残云逐归禽，落日前村暮。荒林木叶多，风吹如急雨。镫火出柴荆，隐隐闻人语。一声古寺钟，月挂西谿树。  

***野花***  

谁遣名葩在野塘，嫣红姹紫斗春光。一般雨露无私被，到处郊原有异香。逸客孤芳惟自赏，村姑薄媚不成妆。夕阳影里归来晚，为惜韶华醉一觞。  

***送春词***  

绿阴如幕草如烟，九十韶光弹指还。几处莺啼听不得，高楼烂醉夕阳天。水晶帘卷独吟诗，尚有残红恋故枝。风送榆钱时满地，阿谁教作买春资。  

***琴韵楼春尽遣怀***  

搓烟垂柳一丝丝，帘押无风放故迟。正是养花天气好，又缘小病负芳时。  

草痕得雨绿参差，初日烘窗燕语迟。满地落红閒不扫，自拈象管画乌丝。  

***午梦***  

午梦初残后，纱窗独坐时。卷帘归燕疾，堕地落花迟。  

***归宁后寄外***  

社雨连朝洒麦田，辞家又值月初弦。菜花黄后桑芽白，好向东湖放酒船。  

***舟次魏塘***  

北下丘为里，乘流到魏塘。薄阴催稻秀，断岸叱牛忙。抟士多窑户，叉鱼习水乡。閒愁若为遣，恐少养生方。  

***登东塔***  

绝顶风扶上，何从著点愁。菰蒲初出水，鸿雁渐惊秋。黄叶林中寺，夕阳谿上楼。登临还极目，得句又句留。  

***送大兄之广陵***  

明月扬州廿四桥，送君此去路迢迢。纵饶词句飞《金屑》，更有何人按玉箫。  

***落花***  

花事浑如梦，韶光日暗驰。残霞烘远树，香雾匝新枝。小院莺啼后，高楼帘卷时。将飞犹恋恋，欲落故迟迟。新涨碧於染，浓阴绿渐滋。风吹依细草，雨急点芳池。春色三分尽，秾华一夕衰。江南有孤客，绕树独吟诗。  

***舟中望马厩庙山***  

雅山之北案山南，翠阜隆起瞰澄潭。虽无洞壑深窈窕，平田遥望堆晴岚。图经地志均失载，马厩名因野庙在。当年遵海岂至此，或因女吴通行李。簟茀南来骑似云，高冈亦散紫骝群。后来秦皇鞭石时，指挥列嶂如市儿。尔独倔强遯荒野，不随九峰环卫海东陲。作诗吊古增惆怅，芥子须弥无定相。苦忆牛山陨涕人，齐女思归长北望。  

***晚过弄珠楼***  

高楼面湖水，水光澹容裔。扁舟一叶归，碧云起天际。  

***琴韵楼夜坐***  

凉风吹井梧，淅沥飘残叶。开轩乘晚凉，庭院澹将夕。月出两头纤，清影入帘额。喓喓阶下螀，啼破一痕白。  

***月夜***  

小院夜沈沈，幽人弄素琴。诗因多病减，愁到暮天深。离恨谁家笛，捣衣何处碪。怕他双鬓影，一夜被霜侵。  

***梁德绳***  

梁德绳，字楚生，钱塘人。大学士、谥文庄诗正女孙，侍郎敦书女，德清嘉庆己未进士、兵部主事许宗彦室。有《古春轩诗钞》。  

***游海幢寺***  

春波潋滟漾轻桡，共访禅门到竹寮。人语不闻香界静，花光时引鸟声嚣。参差古殿依山树，早晚疏钟应海潮。归去日斜馀兴永，吟情相与挽长条。  

***镫下写玉篇***  

百和馀香袅篆烟，镫笼蜡纸照残篇。一章急就窗前课，往事沈思十载前。  

***寄外***  

商风落木秋萧瑟，庭橘团霜绽金实。时序推迁感念深，众芳消歇闻啼鴂。屏山徒倚夕阳斜，目送浮云气纡郁。君子于役路悠悠。女子善怀心惙惙。五年三度伤离别，一度柔情一断绝。才当夏尽喜君来，那料秋初君又出。君期岁暮当复还，无奈征期太仓卒。梅关西去接章江，岧嵽吴山青入越。如梭小艇泛奫沦，如叶轻装度崒嵂。滕王阁外落霞飞，钱塘江上重潮汨。壮游足以散幽滞，远揽山川富奇崛。<虫向>蛉毫管秃千枝，豪情恣向诗篇泄。迢迢江汉限无梁，思欲从君遑有术。兰闺终日但凝愁，忧从中来不可掇。悄然泪下沾衣裳，出户徘徊仍入室。庭空寂寂昼阴深，窗虚肃肃清飙拂。荷衣已褪菊屏残，海棠半萎蕉心折。苔阶败叶扫还生，似我回肠宽更结。香兔烟微夜长极，帘栊凉影筛秋月。铜铺露气冷於冰，玉砌天光明似雪。盘桓不寐到更残，渐渐星河淡将没。无边景色为谁佳，得句仍忘懒拈笔。人生不有远离悲，焉知聚处足欢悦。行人今夕宿何方，天寒苟得无饥渴。想见亭亭太瘦生，苦吟百计搜心血。听风听水闭筠篷，篷外滩高浪突兀。戍鼓渔榔厉响清，风雅芦雁悲声咽。回望云山千万重，客怀那不增骚屑。纵教内典豁尘根，安心未必能如佛。料应革带日移孔，卯酒壮頄清见骨。寄书不敢道相思，苦劝加餐并慎疾。残镫勿恋看书久，半臂勤添御寒烈。万事加心身在远，僮仆无能徒蹇呐。高堂频自说行人，雁信不来垂忆切。强宽时日数征程，惆怅私心转恍惚。小儿岂止不解意，跳荡终朝尽顽黠。侍姬正复可怜人，似慧如痴复似谲。偏将琐语溷遥思，乱折秋花供簪栉。众中谈笑总无聊，幽衷脉脉何由揭。明知少别非为苦，也识归期近可必。宛转牵愁不自知，春蚕茧缚兰膏爇。仰看众鸟定双翔，俯盼庭枝不单茁。嗟我与君同一身，一身形影如何别。寻常相隔尚相忆，何况三秋千里阔。长路无情漫浩浩，芳时不觉去忽忽。安能奋翅起高飞，到处相随勿相失。  

***飞来寺***  

曾侍廉车过此山，十年还又到禅关。苍藤石磴依然在，忆泪弹成苦竹斑。高敞经堂傍水漘，萧梁旧迹几更新。山前一片槃陀石，曾坐西来面壁人。  

危亭百尺架山根，瀑布当窗划翠痕。洞口白云迷远近，一环何处访归猿。  

净碧屏风面面虚，松杉饱阅岁寒馀。澄江一曲清无底，倒影晴岚画不如。  

***即景呈夫子***  

袅袅疏林几抹烟，青阳湾转小村前。薄云漏日明孤塔，新水涵秋淡远天。静坐可无清课遣，举头便结看山缘。凭君妙悟能拈出，画意诗情在者边。  

***山村***  

学鸣翠鸟贴枝飞，无主红花乱碧围。溪女贪看岩瀑落，不知细雨湿罗衣。  

***久雨即景***  

半月溟濛雨未晴，閒阶如绣绿苔生。亚枝花蕊寒犹禁，出谷莺簧啭尚轻。压树黑云飞不起，栖檐冻雀喑无声。屏山徙倚春游寂，拨尽炉烟梦亦清。  

***小韫甥女于归吴门以其爱诗为吟五百八十字送之即书明湖饮饯图后***  

珍禽翔云霄，山林一回顾。池鲂送江河，愿渠得所去。严妆既已竟，旭旦戒兰驭。施衿申丁宁，未语泪先堕。诗人悲《葛{艹畾}》，甥独丁此苦。有姊嫁远方，归安限礼数。有兄守衡门，尺水困濡呴。岂无强近亲，相视等陌路。外家谊独真，寒暑无异遇。惟我与汝母，同怀意深固。汝母失养年，遗汝在婴孺。虽非握手讬，默默相委付。汝随严亲游，飘摇亦云屡。桓山悲剧别离，哀音向谁诉。我闻迎汝来，相依一年住。团圞小姊妹，提挈共朝暮。庭有满栏花，襟汝染香雾。室有盈架书，腹汝饱竹素。秀眉日连娟，丰容逾修嫭。湖水泮轻澌，东风绿芳树。婿家宦姑苏，诹吉告迎娶。慰我十年心，肇汝百年务。临当加景行，且复须臾驻。念甥少小日，颖出抱神悟。七岁裁小诗，往往有佳句。所惜女子身，讲授乏师傅。但从意匠营，颇合风雅趣。拟古揽荃桂，体物妙风絮。夫子论诗苛，瘢垢好磨鑢。纷纶辨真伪，许汝得参预。郎君诗礼门，况闻美无度。渊源有舅<女章>，别集久传布。相攸善所归，岂在盛签具。芳辰爱景光，帷房乐恬豫。唱酬陶性情，琴瑟宛在御。梁孟暨鲍桓，庶几古贤慕。尚须勤妇职，才名非所据。结帨示成人，著代行降阼。寒湿奉席衽，甘滑调七箸。纫缀夜镫迟，盥栉晨鸡曙。使令宜敬承，意指勿轻忤。所贵睦上下，但莫惑婢妪。柔顺汝性成，迂懦我所虑。行己苟不愆，发言亦何怖。佩汝白玉珩，愿汝节行步，衣汝红罗襦，愿汝保和煦。外祖舅父母，各各汝告语。一一识诸心，久久勿遗误。述昏傥有诗，申情傥有赋。江鳞既东来，云鸿亦南翥。毋以女萝茑，而忘宛童寓。虽无毛里恩，亦复关肺腑。墨车已授绥，画舫待津渡。伫立望去轮，辗转不知处。感念何时平，释此心神注。  

***秋日湖上***  

玉带桥边野望时，明流秀嶂碧参差。香馀水面残荷叶，梦冷隄阴睡鹭莺。往日销金留落照，於今铸铁剩荒祠。数株衰柳西风里，过客攀条有所思。  

***至天竺***  

为礼金仙去，山容出郭清。野花时五色，水鸟爱孤行。一径入寒翠，回溪作雨声。无边萧爽意，暂此豁尘情。  

***述怀***  

一住西湖二十年，早看青鬓换华颠。閒来输与眠沙鹭，冷处甘同抱叶蝉。绝少馀资供大药，幸无离梦到遥天。当年本有溪山约，应逐维摩老辋川。  

***甲午仲春赴邵武舆中口占***  

衰年决意竟山行，十日浓阴渐放晴。万叠青山围竹径，千条雪涧作潮声。异乡喜见莱衣迓，夹道遥来彩仗迎。此去樵川应不远，早将慰语寄邮程。  

***曹贞秀***  

曹贞秀，字墨琴，长洲人。教谕王芑孙室。有《写韵轩集》。  

***澹香楼题词***  

青元宫里悟前因，六甲灵飞拜玉真。跨虎不来同写韵，去随南岳魏夫人。  

姊妹花间买一鬟，明妃生长问乡关。镜中眉翠浓如许，月子弯弯句曲山。  

曼殊小宛盛题词，淮海新编又一时。何日九龙封墓版，我当书志葬西施。  

***从妹琼娟未婚守志励节甚高寄示言志并见怀之作答之***  

几年消息渺天涯，不道秦箫换鲁髽。黄鹄浩歌传白雪，紫鸾孤舞烂红霞。湘筠有泪多成节，古柏留春不在花。千里裁诗寄珍重，相思聊当折疏麻。  

***秋日偶成***  

报秋梧叶卷窗前，岁月他乡不计年。冰簟寒生新雨后，玉碪声急晚凉天。蝉嘶疏柳轻烟外，雁度西风落照边。几度望归归未得，还将归信卜金钱。  

***兆佳氏***  

兆佳氏，满州旗人。有《西园诗钞》。  

***短歌行***  

嗟房之空兮，空且可居。门阑幽寂兮，孟氏之庐。清镫荧荧兮，有子读书。昏夜勤勤兮，吾志硕图。皇天垂鉴兮，儿能成儒。终归泉下兮，无愧吾夫。  

***秋日***  

露滴红兰泫，风吹碧叶纷。赋才惭宋玉，病骨似休文。镜箧收残黛，衣囊冷旧薰。不须惊噩梦，过眼总浮云。  

***高梅阁***  

高梅阁，晚号荆布老人，项城人。诸生玉麟女，张安雅母。有《形短集》。  

***三弟归自云南其去也过舍辞行赋此送之***  

今宵方一晤，明日复长驱。弟妹中年少，风尘万里孤。青霜盈谷壑，白浪满江湖。珍重平安字，何时到敝庐。  

***晓望***  

晨钟惊独起，豁眼上高楼。海日披云幔，青天解月钩。露浓花欲睡，树晓鸟慵留。静躁皆由性，多殊莫共谋。  

***老境***  

事事求全称意难，安贫知足有馀欢。旨甘未缺常时饱，轻暖虽无可御寒。閒共儿孙讲书画，任从子妇备杯盘。老来蔗境真天幸，但愧衰迟日素餐。  

***写字***  

老人尽日身閒极，巨案长毡设近门。古刻爱临凭手颤，细书不作为瞳昏。春来杨柳风三径，秋到梧桐月一园。漓墨飞毫聊卒岁，珍藏弃掷任儿孙。  

***钱蕙纕***  

钱蕙纕，嘉定人。江宁府教授塘女，平阳陈振孟室。有《女书痴存稿》。  

***秋感***  

凉飙日夜至，落叶满平原。敷荣艳春节，萎脱馀秋根。客心易感物，岂不思故园。别离经万里，愁苦难具言。昔为掌中珍，锦幄施华轩。今作路旁草，稀逢雨露恩。飘零每自惜，患害仍朝昏。内养学玄豹，外术惭白猿。湘江有馀恨，纨扇多愁怨。黾勉修令德，迁延弭众冤。归云拥昃日，昏鸟向林翻。独立久延伫，忧伤谁与论。  

***夜坐***  

遥夜不成寐，披襟坐前扉。凉月下庭砌，北风吹罗帏。花阴纷倚薄，潭影相含辉。人幽境逾寂，心定无是非。有衣聊自著，有笔聊自挥。顾影即为伴，閒吟亦疗饥。疏慵存我拙，傲慢任人诽。失足良可悯，坚志谁能违。盈满易倾覆，荣枯同所归。迟明园径熟，浥露摘芳薇。  

***江村***  

江村时纵目，情景似瀼西。地让群山曲，天临旷野低。浮云连远树，飞瀑接前溪。安得襄阳笔，摊笺一品题。  

***送外之广陵***  

往事休重省，时来且自强。男儿能作健，蓬筚亦辉光。旅食风霜苦，离居岁月长。傥成苏季志，惟望早还乡。  

***寒夜吟***  

江干诸姊妹，此夕正相思。那信寒闺内，孤镫独赋诗。  

天涯沦落久，能免怨离群。赋尽伤心句，何由寄汝闻。  

***江行杂咏***  

归舟顺流轻疾，白鸟眠沙正安。惊起却飞何处，随风飘落前滩。  

远岸连天莫辨，青山似有若无。隐隐牧童何许，牛羊閒嚼平芜。  

***闺友戏呼余为女书痴偶成一绝聊以见志***  

几回惆怅叹蛾眉，寂处深闺未有师。但使一朝通妙义，不妨人唤女书痴。  

***或问翁归有所积否作诗答之***  

半生作宦世相违，隐退怱怱返旧扉。一路云山都不带，满船惟载月明归。西粤曾经宦辙驰，金陵住久岁频移。归来自检行囊里，赢得锺山数首诗。  

***段驯***  

段驯，字淑斋，金坛人。知县玉裁女，仁和苏松太道龚丽正室，自珍母。有《绿华吟榭诗草》。  

***晚行***  

几点雁横秋，新寒倦客游。碧峰云外隐，纤月水中流。衰草连荒道，残碑卧古丘。停车凝望处，枫叶绕层楼。  

***晓起渡钱塘***  

晓出钱塘口，江天月尚浮。晴初山色淡，风定早潮收。离雁随人远，樯乌解客愁。富春名胜地，欣得一帆游。  

***金礼嬴***  

金礼嬴，字云门，浙江山阴人。秀水举人王昙室。有《秋红丈室遗诗》。  

***舟泊莫泾拓东坡三过堂诗***  

一琖禅镫四壁红，桑城荒影踏冥濛。为寻马券迟僧寺，谁捏鸿泥塑长公。石版漫镌三过字，布帆轻趁两番风。越来溪上年年住，我亦家山在梦中。  

***韩鸾仪***  

韩鸾仪，字隐霄，钱塘人。有《绿窗同怀稿》。  

***姚米山太守翀以卢观察望吴山八峰诗属和家君因率弟妹限韵分咏玉筍峰***  

<山含>岈卓立自然渐，不逐龙孙冒雨添。解箨无心完太璞，笑他玉版断新尖。  

***棋盘峰***  

坦如方罫自然平，未许人将黑白争。惟有紫阳招野鹤，沧桑一局寄閒情。  

***韩凤仪***  

韩凤仪，字隐雯，鸾仪妹。  

***玉筍峰***  

云牙交迸出巉岩，秀挺依稀玉筍尖。朔雪春雷经几许，未曾减亦未曾添。  

***剑泉峰***  

棱棱峭立异群峰，疑淬吴钩光上冲。虎阜石顽徒试剑，生公见亦让机锋。  

***王玉燕***  

王玉燕，字玳梁，丹徒人。文治女孙。  

***鲍茝香大家赠诗次韵奉酬***  

兰香方许脱尘埃，德曜惟堪隐草莱。每对牙签惭失学，乍拈斑管敢言才。琼瑶过尺原难报，锦绣盈机岂易裁。安得化身成脉望，常餐奇字侍妆台。  

***题自画兰为某夫人寿***  

砌草原从谢氏栽，清芬和露泛霜杯。人间春蕊开千遍，侍宴兰香夜甫回。  

***孔璐华***  

孔璐华，字经楼，曲阜人。衍圣公庆镕女兄，仪徵大学士、谥文达阮元继室。有《唐宋旧经楼稿》。  

***阙里随祖母程太公夫人恭迎宫辇***  

《箫韶》风暖净尘沙，缥缈炉烟吐绛霞。凤辇曾停携半袖，玉音重问赐名花。千章宝炬春光晓，十里旌旗泗水斜。何幸随亲同被泽，皇恩优待圣人家。  

***题石室藏书图***  

敬题藏书图，盥手展卷轴。开图心更伤，先姑倚书屋。端严坐幽居，风景满清目。诗书藏石室，庭前荫桐竹。夫子尚幼年，侍亲捧书读。我舅因远游，慈训严且肃。夫子本好学，显亲与宗族。哀哉孝思纯，每忆慈亲哭。命吾当勤俭，往迹说心曲。诗书亲口传，典衣买薪粟。常自忆昔时，抱恨意未足。我闻惟泪下，哽咽对清烛。未得侍慈颜，百身何所赎。衔哀拜遗容，濡毫更奠祝。  

***题养蚕图***  

静思吴越中，民妇实可怜。每到春夏交，育吞胜力田。采桑不辞劳，陌上破晓天。江北蚕独少，求茧尚艰难。我取越蚕子，育之楼榭间。北郊多柔桑，买此不费钱。越中旧仆妇，养蚕已多年。率彼怀其种，如蚁生蠉蠉。每日亲视之，桑叶何攒攒。将成色明洁，分箔上簇山。如雨食叶声，三起还三眠。吐丝皆成缕，作茧皆成圆。缫丝可为帛，剥茧可为绵。我思淮南人，耕稼业已专。何不教村妇，采桑满陌阡。民风既可厚，民力亦少宽。为语儿女辈，物力当知艰。几树桑青青，千个茧团团。贫女一月工，织成绮与纨。绮纨在尔身，忍令污且穿。所以莱公妾，讽谏咏诗篇。  

***冬日雷塘墓庐有感***  

十载归陈留，每每思故园。未识我姑面，含悲惟自吞。常见吾夫子，逢节慕亲恩。伤心不敢语，幸有椿堂存。视媳如弱女，义训谆谆言。凡为妇道者，德谦礼义纯。优然而待下，仆婢亦和温。克勤亦克俭，所闻敢不尊。谁料今夏时，变幻更莫论。山颓天忽倾，伤心复断魂。耿耿肺腑碎，泪痕变血痕。几度悲往事，无语望黄昏。衰草被长阡，松柏围古墩。罪重复何说，哀哀守墓门。  

***借居冶山弟公邸补种花树偶成***  

虚庭自幽敞，依依百笏宽。我家汤沐宅，借居聊盘桓。堂前有古槐，绿阴影团圞。我亦爱花木，橐驼种此间。新槐出檐际，垂柳拂栏杆。紫藤杂丁香，还倚竹数竿。海棠最嫣姹，桃李何攒攒。虽未成老圃，因之忆杏坛。春深雨渐多，日日对花看。待得三五载，群卉皆可观。出游已十载，复来住长安。开轩惟把卷，恬然心共閒。  

***广东节署新建学海堂***  

主人羊城节钺久，案牍终朝不释手。馀暇偶登越秀峰，择得一峰辟数亩。略加修筑有堂台，海阔天空眼乍开。夏木千章梅百树，登临遥望兴悠哉。紫澜翠岛摇清目，雨过风生凉满竹。四面窗纱日影微，云树相连满天绿。非为閒游设此堂，为传学业课文章。从今佳士多新作，万卷收来翰墨香。主人素爱研经史，欲美民风莫如此。更助香膏催读书，岭南他日留遗址。吾家尼山虽最高，无此海天好山水。  

***忆外书寄滇南***  

拟入京华共旧林，不期滇海久分襟。锦囊但觉新诗少，白发还愁旧病深。万里江湖难放棹，一楼风雨独停琴。致君珍重无多语，惟把丹心答帝心。  

***汉金釭歌***  

一锊金釭忆汉年，汉宫遗制至今传。赵家姊妹来何处，燕燕飞来绝可怜。双双燕入昭阳殿，班姬辞辇甘秋扇。黄金作屋贮温柔，《西京杂记》分明见。专宠承恩望久长，玉阶铜沓斗新妆。碧栊朱户参差起，歌舞声中夜未央。此釭嵌璧钅巢深阁，象床熊席明珠蛤。白璧蓝田似列钱，釭中翠羽涂金合。汉宫劫后久成灰，春风惟有野棠开。美人黄土归何处，此时犹见燕飞来。当年威斗尽颠倒，鼎在陶陵亦难保。千年未损古金纹，农夫犹得耕芳草。可怜涎涎啄王孙，釭上泥巢旧有痕。一镮人手寒金重，不打仓琅古木门。  

***刘文如***  

刘文如，字书之，阮文达公侧室。  

***题石室藏书图***  

开匣拜遗容，凄然心暗伤。未及见慈亲，惟见图卷长。夫子秉遗教，显亲早名扬。当年课夜读，教以古文章。治家似锺郝，半典嫁时裳。聚得千卷书，训以石室藏。夫子成德器，终天忆北堂。四祭陈五鼎，举爵每徬徨。哀哉寸草心，难报春晖光。於今选楼上，即是古墨庄。圣恩酬母德，更图一品妆。  

***题养蚕图***  

昔年蚕事传馀杭，以纸裹种来维扬。一冬霜雪不甚冷，几番任向书楼藏。时光又到二三月，焚香试拜马头娘。蜷蜷细种活如蚁，手持鹅羽亲分将。此时食叶须细叶，买叶却向城北乡。一篮嫩绿不沾雨，青青颜色含轻香。头眠刚到声寂寂，无风无雨调温凉。越中仆妇最谙此，命伊率事居西堂。二眠二起渐多食，分箔满室还满床。夜来添叶直到晓，声如笔落纸奔忙。三眠已老不食叶，腹中嫩丝含清光。素丝吐尽结成茧，可怜自裹如入囊。草山簇簇摘不尽，珠丸玉果盈倾筐。缲车向风取凉意，轻轻抽得冰丝长。从此织成罗与绮，从此染成玄与黄。传与江城田舍妇，曷不努力兴蚕桑。  

***咏汉金釭***  

赵家姊弟能音乐，大燕轻盈小燕啄。一朝选入汉宫来，君王宠爱生谣诼。昭仪绝幸住昭阳，彤朱髹漆百宝光。涎涎尾摇金屋里，玉阶铜沓木仓琅。壁带列钱在春殿，明珠翠羽如亲见。繁华铸出黄金釭，屈曲夔纹锁双燕。繁华千载尽成空，甘为绨封自绝宗。太息曹宫赫蹄药，椒香别殿怨东风。此釭小劫天所弃，千载沈埋在何地。拾得圆镮归我家，为检《汉书》证古器。团圞想见飞燕时，开匣摩挲手自持。温柔乡冷今何处，不若寒金可咏诗。女师我爱班家淑，辞辇归来守幽独。万载传流赋一篇，莫共伶元外传读。  

***谢雪***  

谢雪，字月庄，长洲人。阮文达公侧室。  

***题石室藏书图***  

盥手披图看遗迹，图中石室神仙宅。卷轴参差叠六经，都是慈亲手所积。当日严亲游历时，慈亲彝训在书帷。自课四声通韵语，膝前把卷胜名师。敬睹遗容开泪目，依稀小榻依花木。秋庭新爽扇凉生，石室书随意读。幼学初资慈教成，壮学还因严训行。一品紫泥封诰后，圣人许说显亲名。  

***真子飞霜镜歌***  

斋中金石雅堪咏，宝匣初开窥古镜。谁人铸出碧菱花，一片清光月同净。真子作镜名飞霜，背铸梧桐栖凤凰。真子一去不复返，造象依然镜里藏。琳琅修竹戛清影，几上剑光明耿耿。破土龙孙解箨时，残春正暖何尝冷。更有莲花出小池，珠盘翠盖走灵龟。灵龟腹下成虚纽，好让丝绦系更垂。镜背下方有池水，上方云气飘飘起。顾兔天光照水光，千年不改常如此。真子披衣坐竹林，却当初夏弄瑶琴。七弦一拂动风雨，晴来忽激清商音。倏尔长空变凉节，破晓霜华霏玉屑。翡翠楼前片片明，鸳鸯瓦上丝丝结。此时寒逼衣袂轻，月残霜落更虚明。青铜内有古人在，琴上无声如有声。此镜千年圆不缺，真子为谁疑未决。若是山阴道上人，一舟相访霜如雪。  

***唐庆云***  

唐庆云，字古霞，吴县人。阮文达公侧室。有《女萝亭稿》。  

***题石室藏书图***  

选楼启匣爇香烟，共仰慈颜意黯然。今日华封真一品，当时庭训比三迁。半园花木归图内，万卷诗书在膝前。石室洞天皆福地，好将仙馆说琅阝嬛。  

***咏汉金釭***  

玩此黄金釭，我怀感古昔。飞燕来赵家，姊妹并殊色。联翩入昭阳，同侍君王侧。昭仪宠更深，宫舍竞华饰。铜沓白玉阶，翠羽绿熊席。壁带为列钱，二等圜一尺。团圞似月明，中嵌蓝田璧。汉宫既为烬，耕夫破荆棘。得此一规铜，尚是西京迹。莫问仓琅门，春燕不相识。  

***真子飞霜镜歌***  

我家金石罗文房，案头拂拭开缃囊。晓来启匣见古镜，青铜一片铭飞霜。略似菱花分八角，千年不蚀凝清光。背有古画老桐树，双枝并立栖凤凰。莲花绰约出小沼，神龟游上莲叶香。新筍破泥欲解箨，参差四面皆筼筜。山云轻聚衔半月，下有小几横干将。真子何人在竹下，膝前更见清琴张。仰观星月共皎洁，七弦乍弄神洋洋。仙人春夏坐晴暖，忽将雅操翻清商。一弹閒院有寒气，再弹更觉天苍凉。五更碧瓦一痕破，惊起青女窥鸳鸯。此时凉气满庭树，拂叶惨淡将成黄。阶前明月冷如水，霏霏玉屑沾衣裳。霜华拂拂看不定，冰蚕丝紧鸣指旁。我揽古鉴照双鬓，神清意静吟且长。云净遥天变春夏，每见夜色寒苍茫。真仙千载不知老，我且磨镜同诗藏。  

***刘蘩荣***  

刘蘩荣，字涧芳，宝应人。阮文达公子妇，清河道常生室。  

***题石室藏书图***  

闻昔我祖姑，贞静本淑质。相夫兼教子，治家敦朴实。卓识明大谊，忠厚积隐德。克笃生吾亲，年已近三十。吾亲总角时，聪明即起特。作诗见清新，读书深有得。所以吾祖姑，爱亲尚柔克。严法孟母迁，勤效敬姜织。教亲穷经史，必当求绝识。教亲务圣学，不可听异术。教亲明世务，通达贵正直。教亲习礼仪，谦约尚谨饬。每当塾课归，亲即侍几侧。夙夜奉慈颜，动必循典则。书声四处闻，闇然居石室。嗟乎吾祖姑，乡闾本共式。披图神往之，能不忆当日。  

***阮恩滦***  

阮恩滦，字湄川，仪徵人。文达公女孙，清河道常生女，钱塘沈霖元室。有《慈晖馆诗词》。  

***和宋白玉蟾弹琴诗韵***  

湛然抱琴癖，閒弹送夕阳。云和不可作，一曲一回肠。  

黯黯秋云里，森森修竹间。化机人不识，飞雁落空山。  

山月瞰长空，泠泠十指中。成连沧海上，千古叹高风。  

***长芦庵***  

大江茫茫江水白，隄畔筑庵护深碧。绯桃绿柳锁双眉，日浸波光荡云液。新芦簇簇满长洲，深厚由来畜土脉。彼苍眷注优且渥，四十年中地频辟。千村黛色接云容，百顷岚光被郊陌。江流浩浩汇奔注，两山■闼如相揖。昔年曾付丹青手，妙画难得云林笔。忽检巾箱旧图卷，痴翁豪素留名迹。烟江叠嶂渺千里，尺幅不嫌鹅绢窄。借作此图亦快事，风涛飒飒生虚壁。我今恍惚身入画，万壑千岩赴襟舄。弹琴一曲江月寒，苍翠空濛入帘隙。  

***选楼四时词***  

六幅蝉纱晓槛开，丝丝烟柳拂池台。佳辰又是清明近，罗幕低垂细雨来。  

金镜平开水一方，曲屏如幔石如床。月明风送荷香远，销得诗魂耐晚凉。  

草凝寒露竹凝烟，水浅池塘堕白莲。雨过小林凉意足，满庭秋思雁来天。  

几日繁霜浅草枯，十三弦柱雁行孤。平林萧瑟栖残照，金背寒鸦接翅呼。  

***夏夜***  

薰风夜透池荷飐，拂拂幽香来竹院。起视明星独倚阑，凉云密织鱼鳞片。冰绡雾縠却袢暑，披襟懒挈黄罗扇。镫疏月落不见人，隔花时有流萤现。  

***立秋日作***  

水槛凉生雨脚微，青篱络角豆花肥。前宵已听新蛩语，不待梧桐一叶飞。  

***寒月***  

霜月照松磵，清辉特地寒。萝阴翠袖薄，心怯倚阑干。  

***咏琴墅梅***  

茅屋藏花里，梅开满屋香。七弦鸣绿绮，千树绕红妆。古调凭谁契，冰姿为尔芳。泠泠惊宿鸟，月冻半林霜。  

***春望***  

高楼眺平楚，江树何沈沈。茅屋互鳞比，烟霭一以深。青骢识归路，黄鹂弄好音。朅来写怀抱，举目悲登临。蘅芜渺天末，桃李乱云浔。韶华易逝羽，奄忽不可寻。俯仰感今昔，悠悠千古心。回首妆台畔，花落罥瑶琴。  

***始闻蝉声***  

日午风暄次第鸣，翛然一碧树无情。好音为报黄梅出，雅奏疑翻白苎轻。弄舌我怜才语涩，上头人爱鬓丝青。莫矜倚讬清高甚，应悔秋来玉露零。  

***湖上***  

柳阴深处觅新凉，百顷玻璃澹夕阳。閒把渔竿自垂钓，白莲花底起鸳鸯。  

***玉玲珑阁暴雨***  

云压长空势欲摧，天教澄墨画图开。翻风乱飐竹阴碎，卷地忽闻荷气来。定有蛟龙迁窟宅，暗惊镫火暝楼台。秋声已在芭蕉树，不觉纱屏梦屡催。  

***早凉***  

鹊渚西风大火流，青虫扑簌夜釭幽。不知庭外凉多少，一树梧桐一叶秋。  

***新秋感怀***  

雨馀人意爽，秋气足庭除。水曲闻蝉后，霜关警雁初。风欺袖罗薄，月瞰屋梁虚。渺渺沧江路，谁传双鲤书。  

***秋夜梦归邗江并得句云花奴载菊自江乡忆先文达公抚浙时每至秋晚必命花***  

***奴自维扬载菊一舟藉传家乡风景绘有秋江载菊图故梦中云云因足成之***  

家园回首费思量，城郭依依认绿杨。琴客弦诗宜水调，花奴载菊自江乡。柴桑粉本秋容澹，瓜步钟声驿路长。梦醒不知窗月皎，白云何处倍神伤。  

***兵乱未息乡问久疏南望白云形神交瘁人言愁始欲愁矣率赋长歌用摅忧抱***  

羽檄半天下，江南复江北。千里望白云，可望不可即。忆昔在室时，帟帏侍晨夕。胜衣授文史，章句勤记述。馀事及绘画，丹青恣涂泽。如何一挥手，鹒蟀顿代易。巾车愿言迈，旋归那可得。岂伊冈阜高，伏莽多蝥贼。岂伊风涛阻，旌旗蔽江黑。端忧从中来，寤寐空反侧。深渊有蛟虬，丛薄饶豺貘。音书亦已渺，何况见颜色。日月如转毂，烽火何时熄。欲取瑶琴弹，思归操谁识。欲引浊醪饮，愁病输酒力。区区寸草心，胡以酬爱日。安得扫欃枪，尘氛清四极。上贺风云通，下庆乱离息。载咏《河广》诗，长风送归楫。  

***暮春晚晴***  

西湖暮春天，连绵雨不歇。草色浓如烟，柳丝重欲折。今兹睹新晴，寻芳闹蜂蝶。归云意迟迟，斜阳半明灭。倚槛澹忘言，悠然自怡悦。晚花散馀香，帘卷一钩月。  

***春柳***  

倦柳依依舞细腰，风丝轻拂鸟声娇。千门社鼓斜阳陌，一路酒旗红板桥。客梦远随流水去，春痕閒逐落花飘。是谁借与并州翦，翦出离愁万万条。  

***和白香山月夜调琴忆崔少卿诗***  

琴韵幽閒寄性情，香山月夜忆崔卿。可怜古调无知己，等作寻常箫管声。  

***寄家书***  

拈毫欲写几迟回，万种新愁顷刻来。书尽兰笺心未尽，却教缄罢又重开。  

***奉吾母来札喜志***  

画楼寂寞正徘徊，惊报家书一纸来。半是欢欣半还惧，先看函面莫轻开。  

***偶作***  

片月衔山远，归云傍树横。江城吹玉笛，日夜故园情。  

***冬日偶成***  

平安两字讬鱼笺，回首萱闱倍黯然。怕向高楼卷帘望，青山遮断白云天。  

***接家书有感***  

东风又到短长亭，惆怅珠湖柳色青。安得蒲帆悬十幅，随潮直下广陵城。  

红桥回首路茫茫，雁足书来每断肠。惟愿烽烟渐平息，归篷影里白蘋香。  

***和竹斋主人***  

娇莺啼上绿杨枝，閒傍妆台瘦不支。半榻诗书常乱叠，一楼风雨最相思。瑶琴空抚思归操，黄绢慵赓绝妙词。鸿雁在云鱼在水，更谁传讯到天涯。  

***初春游云楼***  

筍舆破晓到云栖，万个琅玕夹道齐。笕路曲盘山磴窄，松阴深锁寺楼低。疏钟顿令尘心远，古壁应无俗客题。却喜寻春来较早，杏花微雨故凄迷。  

***云栖题壁和先文达公韵***  

四山滴寒翠，长松夹修篁。江潮齧岸急，天风吹衣凉。谘禅参举叶，礼佛来焚香。定禽寂无语，云间钟梵长。  

***由云栖纡道至湖上名园古寺游赏竟日泚笔赋之***  

两载湖山住，题襟愿未酬。说曾闻约略，地始足句留。棠树垂先泽，花城饱艳游。翦镫劳梦忆，烟柳六桥头。  

***春日感怀***  

独有思亲泪，逢春洒更多。两年经别久，千里奈愁何。画阁迟迟日，珠湖渺渺波。归期休复问，一岁一蹉跎。  

***王照圆***  

王照圆，字瑞玉，一字婉佺，福山人。栖霞郝懿行室。有《婉佺诗草》。  

***梅花***  

何处清香远，遥瞻岭上梅。不随群卉茂，独占一阳开。  

***迎春花***  

顿觉阳和至，迎春早吐花。风来舒绿叶，律转斗黄葩。冻蝶惊新梦，寒蜂出旧衙。预知天地意，逐暖露光华。  

***簪迎春花***  

灰飞新节至，小苑发春花。迎暖分金蕊，横钗映鬓斜。  

***春柳***  

时回春日暖，晴看柳垂金。绿叶和风放，新枝拂晓禽。  

***过西海子看新荷***  

凉亭水榭映朝霞，碧沼初开菡萏花。海子西头杨柳岸，绿烟深处是仙家。  

***题阮太师母石室藏书小照***  

《籑诂》研经万卷收，嫏嬛仙馆翠烟浮。斋名积古从公定，室有藏书是母留。俭素时妆无一点，丹青小照足千秋。应知淡月疏桐夜，缅想音容在选楼。  

***方寿***  

方寿，字蓬客，号芝仙，历城人。青县诸生潘可宗室。有《芝仙小草》。  

***寄三弟妇杨恭人都中***  

米贵长安居大难，相思愁见月团团。贫无锥地眉常展，旦戒仙郎漏正阑。井臼操持钦德曜，文章声价属都官。谁知粉署含香侣，依旧盐荠十载寒。  

***思亲***  

秋窗点滴两连绵，也似思亲泪未乾。一夜蕉梧声断续，教人辗转不成眠。  

***海棠花***  

含烟泫露小楼东，脉脉无言媚晚风。好似沈香亭畔醉，阑干十二倚娇红。  

***雪霁***  

快雪初晴月乍明，碧天无际透疏棂。香生薝蔔心如水，閒展《黄庭》一卷经。  

***尤澹仙***  

尤澹仙，字素兰，号寄湘，长洲人。有《晓春阁诗集》。  

***田家杂兴同蕙孙沈姊作***  

微雨溪上来，斜阳澹茅屋。平原一以眺，良苗霭如沐。鸠鸣杏花红，村暗榆阴绿。野老善识时，相勉还相祝。膏润贵及时，秋稔已可卜。  

***春夜喜山人送梅***  

寒林漠漠春无影，款扉有客来铜井。折得梅花远寄将，一枝犹带溪云冷。我亦罗浮谪下仙，相逢此夕岂徒然。狂呼明月伴我饮，世人那识三婵娟。  

***夏夜***  

玩月憩池塘，独把瑶琴弄。清风漾荷珠，打破鸳鸯梦。  

***梦母***  

肠断慈亲却早违，伶仃弱质痛何依。那堪梦里相逢处，犹道儿寒合著衣。  

***王绮***  

王绮，大理人。同知胡蔚继室。  

***悼夫子***  

挑镫独写奠夫文，绣阁沈沈闇闭门。一字一珠一点泪，九原君定有知闻。  

***卢碧筠***  

卢碧筠，德州人。大学士，谥文肃荫溥女，故城贾汝愈聘室。有《璧云轩剩稿》。  

***铜雀台***  

城头落日鸟声哀，漳水无情滚滚来。昔日繁华成幻梦，至今词赋想清才。空馀片瓦埋秋草，无复歌声吊夜台。遗冢纷纷竟何用，荒陵寒雨长蒿莱。  

***陈勤***  

陈勤，字辛农，一字拙存，甘泉人。符大受室。有《茹蘗閒房诗存》。  

***夜绩课儿作***  

丝丝缫不断，似我泪珠长。松静传虚籁，镫孤作细光。衔环非望报，画荻自堪伤。络纬闻深夜，同兹苦织忙。  

***秋日幽居***  

叶尽秋深候，西风扫屋尘。鸟饥空啄树，蛩冷渐依人。梦早消江汉，贫常算米薪。敝裙聊自补，累岁御冬频。  

***腊日书怀***  

门户频年强自支，孤儿长大忆当时。敢言母教能如父，肯为家贫废就师。事业已空馀手泽，诗书不误有人知。天寒欲雪乌犹噪，唤子宵归共一枝。  

***孙云凤***  

孙云凤，字碧梧，钱塘人。按察使嘉乐女。  

***媚香楼歌***  

秦淮烟月板桥春，宿粉残脂腻水滨。翠黛红裙竞妆裹，垂杨句惹看花人。香君生长貌无双，新筑红楼唤媚香。春影乱时花弄月，风帘开处燕归梁。盈盈十五春无主，阿母偏怜小儿女。弄玉虽居引凤台，萧郎未遇吹箫侣。公子侯生求燕好，输金欲买红儿笑。桃花春水引渔人，门前系住游仙棹。奄党纤儿相纳交，缠头故遣狡童招。那知西子含颦拒，更比东林结社高。楼中刚耀双星色，无奈风波生顷刻。易服悲离阿软行，重房难把台卿匿。天涯从此别情浓，锦字书凭若个通。桐树已曾栖彩凤，绣帏争肯放游蜂。因愁久已抛歌扇，教坊忽报君王选。啼眉拥髻下妆楼，从今风月凭谁管。柘枝旧谱唱当筵，部曲新翻《燕子笺》。总为圣情怜靦觍，桃花宫扇赐帘前。天子不知征战苦，风前且击催花鼓。阿监潜传铁锁开，美人犹在琼台舞。银箭声残火尚温，君王匹马出宫门。西陵空自宫人泣，南内谁招帝子魂。最是秦淮古渡头，伤心无复媚香楼。可怜一片清溪水，犹向门前呜唈流。  

***和简斋夫子自挽诗***  

今春湖碧山萦绿，问字车来傍林麓。丁令才欣化鹤归，剡溪又怅回舟速。小病先徵挽句看，先生怀抱海天宽。渊明歌与司空墓，旷达千秋鼎足观。玉堂宴罢归山早，著书万卷传梨枣。我是门墙听讲人，残膏剩馥沾多少。几番鱼素逐江潮，知往莺花廿四桥。春酒不曾辞酩酊，玄言方且赋逍遥。才人物外多游戏，自云化蝶遥传示。欲为今日眼前欢，预借他年身后事。自有人间不朽文，下为河岳上卿云。即今绛帐攀辕者，笔当戈挥返夕曛。  

***和袁明府枚留别杭州***  

扑帘飞絮一春终，太史归来去又怱。抱菊昔为三径客，盟鸥今作五湖翁。囊中有句皆成锦，闺里闻名未识公。遥忆花间挥手别，片帆天外挂长风。未曾折柳倍留连，纵得重来又隔年。远水夕阳青雀舫，新蒲春雨白鸥天。三千歌管归花县，十二因缘属散仙。安得讲筵为弟子，名山随处执吟鞭。  

***再游飞云洞***  

倦客欲休息，驱车问灵境。谷口采樵人，指是飞云岭。古洞响寒泉，高峰明返景。松涛从空来，感此动清警。昔我登此山，垂发始覆颈。杯底吸霞光，溪边捉云影。当时虽无知，脉脉心已领。抚树发长叹，岁月直俄顷。俯仰心豁然，天风磬声冷。  

***山行***  

晚从春山行，残月挂高树。钟声出烟林，人语隔溪雾。幽壑多奇花，绝壁飞瀑布。今来秋已深，木叶杂风雨。鸡啼似有村，云深不辨路。风景回不同，阴晴亦有数。去去路正遥，悠悠岁云暮。  

***登高示诸弟妹***  

九日同登百尺台，茱萸遍插菊花开。渚清沙白孤帆远，露冷江空一雁来。人事独悲秋渐老，少年须惜水难回。山川信美非吾土，欲赋《登楼》愧浅才。  

***晚溪***  

日落烟霏霏，渡头行客少。山月出林迟，幽禽归树早。水面清风来，微波动荇藻。余欲弄扁舟，悠然学垂钓。  

***登韬光寺***  

灵鹫峰头寺，清幽少俗氛。竹深人不见，木落鸟成群。海气蒸红日，山泉泻白云。我来游未足，莫遣暮钟闻。  

***巫峡道中***  

秋江木叶下，客子独徘徊。瘴起浓云合，滩鸣骤雨来。凄凉庾信赋，寂寞楚王台。俯仰乾坤里，悲歌亦壮哉。  

***征程***  

春来江上雁知还，我尚驱车道路间。芳草极天迷客思，白云何处是乡关。地卑城郭多临水，县小人家半住山。闻说西行皆石径，喜无尘土扑征颜。  

***孙云鹤***  

孙云鹤，字兰友。嘉乐女，县丞金玮室。  

***湖楼送别***  

才向西湖来，又别西湖去。置酒湖上楼，搜索闺中句。遂令负笈人，也逐吹竽数。极目渺绿波，持杯对春树。冥冥暮雨时，青青芳草路。掉首归仓山，扁舟入烟雾。  

***挽高氏女***  

由来情种是情痴，匪石坚心两不移。傥使化鱼应比目，就令成树也连枝。红绡已结千秋恨，青史难教后代知。赖有神君解怜惜，为营鸳冢播风诗。  

***宝剑篇***  

宝剑遗编在，挑镫击节吟。恩雠千古事，湖海一生心。气逼秋霜冷，光腾夜月沈。从军应有愿，慷慨答知音。  

***旅楼***  

旅楼高不极，过客足徘徊。暮色随烟起，春寒逼雨来。壮心樽酒在，乡思岭猿哀。目断巴陵路，衡阳雁独回。  

***壬寅九日重庆关送伯兄东归***  

登高兼送远，客泪一沾裳。归棹随流水，乡心带夕阳。秋高山落木，风急雁分行。丛菊何情绪，篱边依旧黄。  

***席佩兰***  

席佩兰，字道华，号浣云，昭文人，同县孙原湘室。有《长真阁稿》。  

***夫子报罢归诗以慰之***  

君不见，杜陵野老诗中豪，谪仙才子声价高。能为骚坛千古推巨手，不得制科一代名为标。夫子学诗杜与李，不雄即超无绮靡。高唱时时破碧云，深情渺渺如春水。有时放笔悲愤生，腕下疑有工部鬼。或逞挥毫逸兴飞，太白至今犹未死。丰兹啬彼理或然，不合天才有如此。今春束装上长安，自言如芥拾青紫。飘然几阵鲤鱼风，归来依旧青衫耳。囊中行卷锦绣堆，呼镫展读纱窗底。燕晋山河赴眼前，春秋风月藏诗里。人间试官不敢收，让与李杜为弟子，有唐重诗遗二公，况今不以诗取士。作君之诗守君学，有才如此足传矣。闺中虽无卓识存，颇知乞怜为可耻。功名最足累学业，当时则荣殁则已。君不见，古来圣贤贫贱起。  

***闻碪***  

今夕是何夕，凉风动远碪。敲残天外梦，捣碎客边心。韵杂秋霜冷，声催晓月沈。深闺高卧稳，犹自怨孤衾。  

***蝉声***  

凉飔送孤响，不定是何枝。断续成三弄，缠绵引一丝。小楼清梦觉，老树夕阳迟。莫更看明镜，先防鬓影衰。  

***上袁简斋先生***  

慕公名字读公诗，海内人人望见迟。青眼独来幽阁里，缟衣无奈浣妆时。蓬门昨夜文星照，嘉客先期喜鹊知。愿买杭州丝五色，丝丝亲自绣袁丝。深闺柔翰学涂鸦，重荷先生借齿牙。漫拟刘惔知道蕴，直推徐淑胜秦嘉。解围敢设青绫障，执贽遥褰绛帐纱。声价自经椽笔定，扫眉笔上也生花。南极文昌应一身，幸瞻藜杖拜星辰。十年早定千秋业，片语能生四海春。诗格要烦论伪体，画图何敢秘丰神。愿公参透拈花旨，可是空王座下人。  

***织女叹***  

秋月已如雪，秋风已如铁。孤镫取寒光，有女当窗织。废我一宵瞑，看丝乍盈尺。废我两宵瞑，看丝不成匹。岂不畏龟手，此心凛无逸。昨日入城提蟹筐，东邻嫁女耀丰妆。彩币千百束，绮罗十二箱。龙章象服何煌煌，平生不识蚕与桑。归来泣对机中锦，知与谁人作嫁裳。抽刀断机不如寝，又听络纬啼金井。  

***古镜***  

一片秦时月，清光万古新。对君原是我，知尔阅多人。难使年华驻，翻嫌面目真。深藏如不露，何处著纤尘。  

***喜外归***  

晓窗幽梦忽然惊，破例今朝雀噪晴。指上正轮归路日，耳边已听入门声。纵怜面目风尘瘦，犹睹襟怀水月清。好向堂前勤慰问，敢先儿女说离情。  

***十四夜月***  

最高楼阁最珑玲，齐出玻璃面面屏。十里青山波浸透，一城秋梦鹤呼醒。天无表里皆澄彻，月在中间是性灵。万事将圆未圆好，此情说与素娥听。  

***十五夜月***  

吹彻碧云何处箫，一轮捧出九层霄。影如秋水无渣滓，光闪明星欲动摇。万古不磨惟此镜，百年几度是今宵。愿天月与人俱好，暗把心香岁岁烧。  

***柳絮***  

白似轻霜软似绵，东风飘泊最堪怜。不如点入桃花水，化作浮萍转得圆。  

***寄衣曲***  

欲制寒衣下翦难，几回冰泪洒霜纨。去时宽窄难凭准，梦里寻君作样看。  

***刺绣***  

手擘香绒一缕轻，殷勤拣取众芳名。红颜大半霜前落，不绣芙蓉绣女贞。  

***南归日题上党郡署壁***  

雨后梨花片片残，飞来如露湿阑干。一花一木寻常见，到得离时却耐看。一回首处一凄然，弱质曾经住两年。呼婢留心检妆盒，莫教人拾旧花钿。  

***沧海云帆图为云伯大令赋***  

挂席拾明月，飘然若木乡。楼船下杨仆，桥柱问秦皇。蜒雨连秋暗，鲸波浴日凉。天风海涛里，一曲《水仙王》。  

海外奇文字，苍茫一笔书。仙才苏玉局，赋手木元虚。龙女遗珠佩，鲛人织翠裾。鸥波双笑日，荑玉供钞胥。  

***归懋仪***  

归懋仪，字佩珊，常熟人。巡道朝煦女，上海李学璜室。有《绣馀小草》。  

***鹤飞来***  

维海汤汤，三山居其中。鼎足以立，贝阙而珠宫。仙人翱且游，其乐不可穷。谁其从之，二八白鹤往来西复东。山之高矣，有石斯嵸。鹤之洁矣，有羽斯丰。引吭乎皎月，而振翼乎清风。醴泉芝草供饮啄，倏不知春夏与秋冬。鹤之鸣矣，彻於九重。鹤之止矣，间世一逢。衔来丹枣之实大，与安期同得而食之，寿偕天地无时终。  

***五人墓***  

千古人心终不死，吴中义激五男子。貂氛肆焰朝野昏，翻手势欲倾乾坤。印累绶若不知数，鞠躬俯首声复吞。平居持议徒雄壮，袖手委蛇孰奋往。翻将文墨饰奸贪，扪门内愧曾无状。五人生不读诗书，位不列簪裾，但以善恶为毁誉。当其攘臂共赴难，义勇直欲凌鱄诸。呜呼！名败身殃馀贿赂，穹碑峻宇等朝露。松柏青青耐岁寒，冶游人奠山塘路。  

***夜起***  

不效刘琨舞，闻鸡乍起时。月移花外影，句续梦中诗。香烬金猊冷，风清玉漏迟。宵深怜袖薄，兰露湿阶墀。  

***白菊***  

烟霞笑傲几重阳，逸态偏宜浅淡妆。不藉铅华标晚节，肯将颜色媚秋光。月明老圃枝逾瘦，霜厌疏篱叶未黄。恰称素心人送酒，陶家三径好倾觞。  

***春院***  

閒庭昼暖日偏长，小立东风撇绣床。空际游丝兼絮舞，阶前瑶草竞兰芳。流莺隐树窥疏槛，粉蝶随人绕曲廊。信步不嫌花径滑，一篙新绿涨池塘。  

柳  

密叶笼隄暗，长条著水轻。春风一披拂，无限玉关情。  

纤月破轻烟，枝头鸟语妍。灞桥归路晚，别思总堪怜。  

***暮秋忆弟妹***  

城角秋笳起暮愁，一天凉月照南楼。西风雁影人千里，黄菊清尊又晚秋。  

***拟古***  

晦明递循环，倏忽春复秋。万古同旦暮，群类犹浮沤。缅维古圣贤，精诚千载留。其人不可作，其名无时休。风檐展遗书，慨焉企前修。  

灼灼园中桃，苍苍岭上松。春风固自得，冬日亦为容。造化岂有殊，物性自各锺。繁华逞目前，安能保其终。所以古哲人，励志寻高踪。  

论古耿中怀，商周非黄虞。独有吾性存，犹能混沌初。时运有升降，大道无盈虚。守己保其真，勿为文质拘。斤斤同异间，祇成章句儒。  

文章亦一艺，功因载道起。天籁发自然，名言醖至理。謦欬寄一时，违应占千里。我读上古书，其文浑浑尔。吁嗟三代还，日夸雕绘美。  

***钱塘弩***  

怒涛滚滚排山至，此是英雄不平气。英雄灵爽岂易降，人中乃有吴越王。钱王意气迈当世，所贵存心在利济。裂石穿波强弩开，潮头转向西陵逝。势如轰雷震山岳，水底蛟龙尽惊避。宝剑光横十四州，得意难忘根本地。父老欢呼草木荣，丈夫至此岂无情。龙飞凤舞应前谶，他年遂作长安城。陌上花开春复春，钿车零落埋香尘。至今江口寒潮急，犹似当年射弩声。  

***丽竖烛***  

玉堂高，良夜静，两行绿鬓珠帘影。双眸光射简编青，蜡花红过枝头杏。墨光如漆颜如玉，如此豪奢差不俗。十载听鸡萧寺中，名成合享风流福。夺得鳌头付阿兄，钜笔如椽专史局。按来新乐五音调，小宋名高宫禁熟。翦烬清宵素手劳，焚膏彩袖扬清馥。月初高，风弄竹，丹铅已看盈篇幅。应与金莲一例传，千秋照耀双枝独。  

***鹰犬***  

秋高云净天宇辟，金眸闪闪睨空碧。侧身下掠捷如风，矫向空中复盘翮。鸱鸮异类何纷纷，霜爪迅击毛血分。慎尔驱除勿逞暴，廓清要佐凤凰仁。细身田犬五尺长，四足趫捷不可当。首昂喙利两眼赤，众犬视之皆辟易。饲粮常少患肥痴，僵卧廊间甘伏雌。秋清山高风夜吼，一朝踪迹狐兔走。  

***感怀***  

欹枕梦频惊，残釭暗复明。愁多天地窄，情重死生轻。浮世原知幻，诸魔未易平。秋虫尔何苦，断续和悲鸣。  

***即事述怀***  

万种伤心蝟集时，况兼贫病费支持。典残钗股空存箧，减尽腰围瘦到诗。温语聊将娇女慰，泪容生恐侍儿窥。镜台晓日分明甚，照见星星鬓上丝。  

***闻唐陶山明府重修桃花庵感赋用原韵***  

遗祠重为拂埃尘，补种夭桃几树新。红粉也知怜国士，青衫偏是困才人。不逢良木宁求荫，肯为黄金便屈身。纵酒佯狂聊玩世，笙歌队里老青春。  

悔占江南第一名，遭他谗口玷冰清。狂依花月为生计，閒藉云山写不平。斗酒每为知己罄，双眸还对美人明。英雄末路真无奈，甘就蒲团证此生。  

***题女史叶小鸾眉子砚***  

螺子轻研玉样温，摩挲中有古吟魂。一泓暖泻桃花水，洗出当年旧黛痕。  

***金逸***  

金逸，字纤纤，长洲人。诸生陈基室。有《瘦吟楼草》。  

***拟柳柳州雨后晓行独至愚溪北池***  

云去楚天凉，晓行惬幽独。日气澹荷风，烟光散乔木。偶然池上来，溪流为谁绿。  

***和竹士晓游邓尉作***  

一声笛破晴空烟，欲明不明五更天。树头残月白堕水，湖上晓山青入船。风梵飘香落云外，波光拥棹来门前。四围皆雪失大地，徜徉绝顶疑游仙。  

***初夏***  

绣帘风影警花铃，庄蝶才分梦亦醒。一缕茶烟人不到，绿阴如水漾空庭。  

***雪后伫竹士归***  

空响不成梦，起来思依依。卷帘映晴雪，风急时霏霏。晓色不离树，嫩寒犹上衣。伫子一樽酒，当看梅花飞。  

***随园先生来吴门招集女弟子於绣阁余因病未曾赴会率呈二律***  

西湖续会许相从，闺阁咸钦大雅宗。我岂能诗惭画虎，人言此老好真龙。竹声当牖凉三径，云气深潭幻一峰。未得追随女都讲，春愁偏欲恼吴侬。  

柳条不肯系春光，返棹天台饯别觞。青眼早深知己感，白头犹是爱才忙。湖隄草色催新夏，驿路蝉声到夕阳。愿得年年芳讯至，许教桃李附班行。  

***病起***  

碧梧移影上林扉，西院无人晓日微。病起名香焚不得，花阴小立当薰衣。  

***晓起即事***  

忍将小病累亲忧，为问亲安强下楼。渐觉晓寒禁不得，急将帘放再梳头。  

***采莲曲***  

蒲葵扇冷不知秋，花外清歌何处楼。十二雏鬟娇小甚，鸳鸯飞过也回头。  

***一梧斋与竹士夜谈去后作***  

一帘细雨不成丝，挽婿镫前与论诗。家近不归如梦远，花寒未放识秋迟。心灰久病拈针懒，眉讳新愁只镜知。约略听他双燕语，腰肢减瘦比来时。  

***秋词***  

瑶阶浸月华，心怯花铃警。鸳鸯知未眠，不定枯荷影。池塘明水烟，幽梦閒来去。隔墙刀尺声，冷答秋虫语。  

***岁暮张子白进士过访竹士***  

岁云暮矣走天涯，旧雨相逢便是家。拜墓殷勤移桂棹，探春消息问梅花。催诗林吐蛾眉月，醒酒香浮雀舌茶。佳会难逢愁遽别，怪侬夫婿绪如麻。  

***与姊别后颇无意绪感旧述怀得七律十六韵***  

少小依依似雁行，可怜往事不堪详。画楼人去埋尘冷，孤艇潮来载梦忙。记得承欢工雅谑，有时拨闷斗迷藏。读书红翦三更烛，礼佛清烧一瓣香。赌绣当窗随卧起，种花隔夜费商量。娇痴扑蝶携诸弟，好胜敲棋背阿娘。茗碗笑看双影瘦，诗筒拚负十分狂。偶缠薄病亲调药，骤觉新寒教换裳。纨扇并裁聊拟月，锦笺私劈独开箱。听钟湖上秋停棹，踏雪垆头晓举觞。荆树方期终绕膝，蓝桥忽漫赋催妆。羹汤洗手惭为妇，鸿案齐眉各倚郎。暂喜归宁姜被暖，旋惊握别暮山苍。如侬真被浮名误，怪姊甘将旧业荒。昨日庭帏成把晤，今宵镫火暗凄凉。一封寄与相思泪，折向兰闺定断肠。  

***吴素云女士写秋芳图寄其仲兄兰雪法时帆学士见而爱之以曹墨琴夫人手书洛神赋册易去甲寅春日兰雪过吴门属咏其事***  

将书易画未嫌憨，好事他年著美谈。我意不如仍付与，两瑶函供一诗龛。  

清狂窃笑应无加，读画居然愿望奢。乞写一枝持赠我，病维摩瘦侣秋花。  

***记梦***  

膏残镫烬夜凄凄，梦淡如烟去住迷。斜月半溪人不见，忍寒小立板桥西。  

***次韵李石桐山人夜坐闻远水声***  

何处发空响，迢迢远水声。窗虚来断续，风定去分明。过石藓花冷，到溪鸥梦清。夜阑浑不寐，倾听道心生。  

***柘塘春步***  

花卧东风柳拂烟，晚晴随步过村前。柘塘一夜催花雨，新水如云绿上天。  

***秋日有怀王碧云***  

落尽芙蓉景物非，妆台晏起思依依。雨深别馆虫声急，月冷吴江雁到稀。病畏新寒张晓幔，瘦拈旧线改秋衣。生涯近日君知否，一缕炉香息众机。  

***舟中即目***  

绣帘双卷水窗开，一叶风帆镜里回。天意似怜人寂寞，青山移近画船来。  

***书怀呈竹士***  

拾扇烦躬曲，招凉共息机。窗坳云细入，帘启燕争飞。久病谙诸药，安贫守故衣。百年何所愿，生死只同归。  

***暮春偕竹士游塔影园***  

依然溪水隔林扉，舣棹来寻旧钓矶。幽赏恰宜三月尽，清狂得似两人稀。竹烟浮翠晴生坞，花雨吹红湿溅衣。极阁危栏閒倚望，半天清语塔铃微。  

***次韵和吴兰雪石溪观桃花***  

红云飞隔水，应是雨催开。游屐缘溪入，春禽约客来。湿烟低隐屋，老树卧延苔。几度寻诗到，无人立一回。  

***次韵酬兰雪再赠诗并简蕙风素云两女士***  

万绪无端理乱丝，避风镇日卷帘迟。二分春教鹦哥惜，一缕寒先燕子知。兰露沁香清幻梦，药烟销碧澹愁眉。《楞严经》说堪疗疾，几净窗明相对宜。  

***骆绮兰***  

骆绮兰，字佩香，号秋亭，句容人。龚世治室。有《听秋轩诗集》。  

***登木末楼***  

载酒独登楼，凭阑四望收。江光初过雨，山意欲成秋。霸业随流水，孤城起暮愁。微茫烟树外，帆影落瓜洲。  

***登天平山憩中白云***  

身在云中不见云，登临忘却日将曛。回头欲辨来时路，只有泉声隔树闻。  

***玉晨观***  

地肺开金阙，天文应玉晨。灵风宵步斗，旭日晓朝真。阶净松能扫，门閒鹤自巡。碑应镌碧落，路已隔红尘。紫诰云边下，《黄庭》案上陈。山中陶宰相，世外魏夫人。果熟猿知采，丹成虎亦驯。华阳仙洞里，好领四时春。  

***寄怀鲍茝香夫人***  

羡君福慧有谁如，镇日金闺乐事馀。花院养姑春奉酒，篝镫课子夜钞书。旧传词翰留名久，新起楼台揽胜初。独我他乡飘泊甚，镜中愁见鬓萧疏。  

***重过扬州旧宅***  

维舟重到绿杨城，门巷萧条转眼更。邻妪相逢应识我，隔墙曾听读书声。  

曾将妆阁作诗坛，每日联吟到夜阑。十二年前题壁句，一时和泪拂尘看。  

***钱惠尊***  

钱惠尊，字诜宜，阳湖人，同县贵溪知县陆继辂室。有《五真阁吟稿》。  

***平原君传书后***  

公等碌碌皆因人，平原枉有三千宾。囊大曾无一锥贮，见遂不识来何许。邯郸城门昼不开，此时局促真驽骀。不闻公子画奇策，乃至以姊要人哉。吁嗟乎！美人一笑何大罪，特借卿头为士贿。矫情待士士不取，有客飘然向东海。  

***于洁***  

于洁，汉军旗人。尚书、谥襄勤成龙女孙，按察使鳌图女弟，宗室魁明室。  

***寄兄沧来***  

织尽人间寡女丝，三更涕泪一镫知。近来焚却从前稿，不为怀兄不作诗。儿女乾啼湿哭馀，偷閒才得寄家书。望兄好继襄勤业，莫使官声竟不如。  

***张敬庵***  

张敬庵，汉军旗人。知府肇祥女。  

***寄母***  

去家三百里，回首一千朝。无限白云恨，秋风长短桥。  

***吕福***  

吕福，字清嵓，武进人。河间知县星垣女，同县江川知县陶善昌室。有《绿云山房诗存》。  

***西楼听雨偕二弟作***  

梧叶萧萧响未停，最难翦烛语丁宁。追随方幸从经幄，温凊尤欣侍寝庭。深院滴残三径绿，寒窗冷透一镫青。联床且与吟春草，读杜论苏说典型。  

***閒坐***  

晴光来满院，树影入层墀。洗砚磨新墨，拈毫改旧诗。一花才隐约，双蝶正差池。坐到斜阳晚，林梢月上时。  

***雨窗閒坐***  

久雨窗明暗，秋云去复还。风泉堪倚槛，尽日听潺湲。  

***溪上松声***  

一水依秋碧，孤松夹岸疏。涛声来雨后，远籁在风初。  

***秋夜***  

月明觉秋冷，人定觉秋清。帘透疏梅影，无花亦有情。  

***舟行至湖口作***  

谁向风前吹竹箫，箫声呜咽还飘摇。我从南武过湖口，肖我离思为写描。晚来湖畔行人少，惟有湖边双白鸟。箫声渐远风篁来，篁杂水声鸣未了。湖边隐者谁家宅，门对澄湖映寒碧。水竹之间客卜居，征人愿此开荆栅。  

***暮春月家严自青浦寄截句言所寓凄凉***  

尊师传经以造士，不承权舆乃至此。此邦大夫复何俟，勿亟筑宫请杖履。荒祠一椽避风雨，居陋何足病君子。  

***己巳五月将之青溪追忆玉山学舍***  

忆昔玉山与诚堂，群木耸秀四季芳。窗前古梅弄疏影，帘外丛竹生幽凉。编篱一桁遮几曲，林花草卉纷丹绿。重慈忽殒北堂萱，惊心岁月风驰促。羁人转瞬十六年，别归时忆草堂前。值今五月筍争发，低筿透楹高出檐。谁期咫尺成今古，远闻芳径为荒圃。兰陵三载忆初地，枉逢佳节思南武。水阁黄梅接雨风，潺湲声杂橹声中。恰才侨寓谋安席，那更移家再挂篷。我生孩小捐乡宅，早随亲任劳行役。故园归后仅三秋，如何又去家为客。  

***汪嫈***  

汪嫈，字雅安，歙县人，同县程鼎调继室。有《雅安书屋诗集》。  

***舟中晚眺***  

四围烟景接苍溟，山外高楼寺外亭。远岸影迷千树绿，深林光闪一镫青。舟因送客难长系，云解留人故暂停。几辈天涯怨摇落，邻船夜话静中听。  

***哭亡侄孙士铨***  

三岁抚汝大，十八弃我去。经年泪眼枯，魂魄归何处。汝母讬我日，跪床泣告语。侄妇死如归，伤心惟稚孺。侄身当中年，妇死必再娶。悯子饥且寒，莫免芦花絮。成立岂易言，不肖尤堪惧。怆绝辞未终，双手亲交付。■我忍泪听，抱汝曲劝谕。一痛忽翦决，生死判急遽。抚汝从兹始，性命相依附。到今十五年，苦心向谁诉。冻馁固可虞，温饱益增虑。疴痒最关怀，焦劳夜复曙。曾记一医来，目我为乳妪。四岁教识字，解诵唐人句。送汝入塾中，督责不汝恕。恐汝德不修，恐汝学不裕。历择名师从，璞质勤磨鑢。喜汝尚好学，光阴弗自误。学业渐可观，长者咸称誉。勉然品行修，立身得依据。爱敬根性天，事叔如事父。谓叔性豪侠，轻财略无度。负累日益深，积重病成痼。胡不归里闾，资斧从容措。侄善事大母，叔无忧内顾。门内百事宜，未可倚厕庶。万一值艰难，吾师堪借箸。汝叔闻汝言，意决任驰骛。去去倏两年，家书盈尺素。师教汝秉承，读书明世务。家事无钜纤，若马能驾驭。一一体我心，假手挥仆御。叔母爱汝挚，恩慈多昫昫。叔父寄书来，称汝有才具。云儿年卅六，得子望虚屡。侄辈幸得人，吾家本根固。我阅汝叔信，悚然增觉寤。慎重加汝餐，汝好希光祚。胡天不右汝，一病即物故。悲哉我何堪，惊怆瞥僵仆。祸及太无端，痛哭将天吁。我自究我心，何事干天怒。即论汝为人，亦应得天助。年少笃天伦，醇悫本畀赋。处事虽精明，浑厚随■寓。往往律己严，待人气和煦。古谊交朋侪，肝胆每倾吐。岂无富家子，膏梁与纨袴。媮薄无性情，汝心最深恶。天真汝未漓，见义力争赴。先达与乡贤，见汝翻忻慕。依依我膝前，相离未寸步。祷我寿而康，晨昏香一炷。偶逢我疾作，汝心辄惊怖。汤药汝亲尝，悉心为调护。侍奉竭欢娱，片言莫我忤。诣力进竿头，经史渐镕铸。指顾青云宵，毛丰卜腾翥。意此鑫席才，应到玉堂署。祖德扬清风，君恩承湛露。而我衰迈年，绵弱难吹呴。得见汝成名，我志聊堪足。今乃大不然，逆境来错愕。匪云天作孽，于事何抵捂。明知冥漠中，修短关定数。奈我心枯寂，兀坐若泥塑。往事一回首，默然神瞿瞿。汝父久赋閒，守株空待兔。更抱西河痛，岂复有生趣。汝叔犹远游，飘零悲客路。望汝心殷殷，那堪闻此讣。痛汝盼叔归，病中神远注。叔归汝长逝，一散遂难聚。日夕恸不忘，涕泪无所住。六洲三岛间，闻有返魂树。汝魂招不来，我目已如瞀。古寺风潇潇，灵輀且安厝。期汝送我死，今反展汝墓。问天天无言，此理终不悟。  

***金墀***  

金墀，完颜氏，字韵湘，满洲旗人。侍卫费莫英志室，知府文禧母，甘肃巩昌知府斌越祖母。有《绿芸轩诗集》。  

***秋夜***  

西风吹老一天秋，露自无心草自愁。碪韵谁家敲断续，声声随月上南楼。  

***秋夜***  

客散门深闭，空阶月色凉。露轻虫语碎，风静雁声长。不寝频移枕，閒吟懒爇香。遥闻何处笛，深夜尚悠扬。  

***秋日閒吟***  

独坐幽斋意自怡，窗明几净枕斜欹。棋如可胜何求速，诗果能工不患迟。移竹须移新脱筍，折花休折未开枝。晚来閒步东篱下，最好西风过雁时。  

***夜坐***  

一自西风起，愁看落叶黄。学诗嫌韵窄，拟句爱更长。树影全归月，苔痕半入墙。夜深人语寂，罗袂暗生凉。  

***春晓***  

群鸟啼芳树，朝烟散小塘。露轻莺羽润，寒嫩蝶衣凉。残梦随云断，春愁逐柳长。卖花深巷里，窗下正临汝。  

***春晚***  

凭阑深院里，楼外晚风微。蝶倦寻花宿，莺慵觅柳归。远山凝暮霭，高树恋馀晖。极目丛林处，昏鸦逐队飞。  

***夏日村居***  

长夏村居景最幽，溪声清似雨声稠。柴门未许閒人到，竹榻能容好梦留。得意鸟啼临水树，忘机蝶入有花楼。晚来一片斜阳影，都在遥山顶上浮。  

***对雨***  

坐对帘开处，长空散细烟。树头风势乱，池面水纹圆。入竹声偏静，滋花色更鲜。芭蕉深院里，今夜正堪眠。  

***閒吟***  

树影重重竹影疏，曲栏深处小窗虚。梦回庭院人声寂，卧看风翻案上书。  

雨馀烟重柳丝低，不断蝉声竹院西。绿乳浮香书案净，閒拈小笔拟新题。  

***秋日漫兴***  

微微云影淡如罗，瑟瑟金风雨乍过。量浅酒宜閒处饮，情痴花爱晚来多。梦惊蟋蟀声偏静，秋到梧桐信不讹。满地苔痕无客至，绿窗深处自吟哦。  

***秋夕***  

竹梢新月上，凉露一天清。人静花轻睡，香消酒半酲。虫吟多叠韵，蝉歇带馀声。遥忆南飞雁，冲云第几程。  

***野望***  

近晚郊原好，云山处处幽。苍烟凝远树，残日恋高楼。引犊牛行缓，教雏燕语柔。恰逢时雨霁，野水乱奔流。  

***古寺***  

一派荒凉景，相看意黯然。垣颓犹有迹，松老不知年。花落惟风扫，庭空任燕穿。远山斜对处，隐隐上苍烟。  

***初晴***  

笔砚精良短榻横，珠帘高卷雨将晴。花因晚放香尤静，诗到閒吟句易成。馀滴树间轻作响，残流阶下寂无声。凭栏坐久罗衣薄，槛外凉风细细生。  

***晚晴***  

断云将雨过，飞鸟去仍还。霞影晕高树，烟光合远山。诗临秋易淡，心近晚偏閒。花径无人到，苔痕遍紫斑。  

***秋夜病中忆大儿时在滦阳***  

月影侵罗幕，虫声近曲栏。眼慵偏爱夜，身瘦早知寒。霜虑山中重，衣愁马上单。一镫相对卧，听彻五更残。  

***秋日病中作***  

最爱清秋景，烟寒草色离。绿苔苍雨径，黄叶落风枝。绕砌栽新菊，临窗改旧诗。但能无病痛，何患鬓添丝。  

***雨中漫兴***  

雨久苔生砌，庭閒鸟入廊。书残重订线，琴润暂开囊。临水妨钗坠，描花厌袖长。秋来何处觉，窗下簟先凉。  

***春日偶成兼示大儿***  

催花雨歇晓风轻，閒坐欣看笔墨精。装点繁华春作主，辨论好丑镜无情。不妨诗自聪明得，莫使名从侥幸成。为怯嫩寒帘半卷，隔窗时听鸟声声。  

***二女自库伦来京喜成***  

怱怱一别几经年，闻有归期喜欲颠。命仆早安看月榻，嘱儿多办买花钱。酒开新瓮香初冽，菜煮春畦味正鲜。人力岂能成此会，天怜远胜自家怜。  

***兰轩***  

宗室兰轩，庄亲王女孙，嵩山室，都统能泰母。有《兰轩遗集》。  

***呈夫子***  

思量尘事万端轻，今昔回头阅世情。爱月随时同坐坐，看花无事且行行。熟经颠险捐声色，久任衰危薄死生。随分而安何所望，笑双蓬鬓镜华明。  

***同夫子游城南王氏园***  

雅吹轻歌绕路斜，韶光草草叹年华。一尊欲劝东君醉，不许春风管落花。  

***百保***  

百保，萨古达氏，字友兰，满洲旗人。瓜尔佳延祚室，金衢严道、谥壮介麟趾母。有《冷红轩诗集》。  

***秋雨***  

庭梧初落叶，鸿雁已南征。竹径含云气，蕉窗带雨声。沈沈迷画阁，黯黯满秋城。极目疏烟里，苍茫远岫横。  

***月夜偶成***  

飒飒金风木叶飞，银河皎洁漏声微。一窗凉月明如水，乡梦因何不肯归。  

***留别荆南女子吴秀英***  

携手同游几度春，《骊歌》一曲暗伤神。濒行相嘱还相慰，始识将离意倍亲。  

十载晴窗共绣针，挑镫每话至更深。殷勤此后如相忆，秋月春风两地心。  

***舟次巴东见山居者***  

谁家岩畔结蜗庐，门对江流画不如。茅屋数椽丛树绕，芋田人背夕阳锄。  

***万县晓起***  

惊回晓梦不成眠，起看江行欲曙天。水气岚光分不出，鸟声啼破万峰烟。  

***章江晚泊***  

一幅云林景，天公设色匀。树鸦团暮霭，村犬趁归人。残照平山外，馀霞远水滨。欲成图画出，粉本妙无伦。  

间倚篷窗望，人烟夹岸繁。晴波摇日脚，暝色起山根。几点明渔火，三篙涨水痕。蒲帆看乍落，停泊即前村。  

***秋日书感***  

风色肃庭院，萧疏生客愁。故园千里梦，新雁一声秋。官阁仍连雨，天涯数倚楼。空怀季鹰意，何日愿方酬。  

***寄中峰诸弟***  

依然多病心情懒，远盼鳞鸿问讯勤。千里关山愁入梦，三更镫火叹离群。终年独玩梁园月，何日同看冀北云。官漏沈沈春夜永，无眠意绪总纷纭。  

小立花间草似茵，天涯极目可怜身。家园又是三年隔，物候仍看几度新。聊藉诗书消永昼，直将得失等浮尘。举头红雨纷纷坠，强染霜毫赋送春。  

***小松***  

道旁松尚小，翠色一何新。应有干霄日，浓阴荫路人。  

***春暮感怀***  

又见枝头红雨飞，近来事事与心违。椿萱老去悲何极，手足离多信亦稀。异地情怀人怅怅，故园花柳梦依依。那堪回忆当年境，一觉黄粱是也非。  

***天竺寺***  

修竹带朝烟，声喧石底泉。湖山环法界，梵呗落诸天。扑面岚光湿，当空塔影圆。筍舆归路远，回首白云连。  

初地今方至，层峦树杪看。修篁三竺路，清磬百花坛。妙境开生面，慈云入大观。风微松韵静，夕照暮烟闭。  

***葛岭***  

修竹不见天，隐约有茅屋。息足磬石间，春风吹浓绿。  

***沂州道中***  

平畴雨润晓烟笼，漠漠轻阴护玉骢。驿柳尚依孤艇绿，霜枫初染半林红。临川饮马波纹细，破屋炊薪暖意融。指点前溪通略彴，此间风景似南中。  

***泊孟河口***  

数丛竹树好探幽，新筍锄来酒共酬。瓜步军声惊去雁，芦湾秋影剩眠鸥。閒看前史消长夜，每忆时艰动隐愁。官舫暂停潮未上，一帆此夕且句留。  

***孙荪意***  

孙荪意，字秀芬，一字苕玉，仁和人。诸生高第室，编修杖母。有《贻砚斋稿》。  

***仙岩洞遇雨而归***  

日轮忽倒行，惊雷殷山底。云从洞里生，顷刻迷尺咫。心愁万青松，一一化龙起。坐令攫此峰，飞入苍冥里。火急催登舟，篷背雨声驶。回头不见山，模糊但云水。  

***所爱猫为颖楼逐去作诗戏之***  

猫奴虽小畜，首载自《三礼》。祭与八蜡迎，圣人所不废。而况爱者多，难以屈指计。立冢标霜眉，哦诗称粉鼻。黄荃工写生，昌黎曾作记。五德谑见嘲，十玩图斯绘。黄金铸像偿，沈香斫棺瘗。乃知爱猫心，无贵贱钜细。余亦坐此癖，张搏绝相似。贮之绿纱帷，呼以乌圆字。箬裹红盐聘，柳穿白小饲。时时绕膝鸣，夜夜压衾睡。著书盈简编，颇自矜奇秘。神骏支公怜，笼鹅右军嗜。所爱虽不同，玩物宁丧志。檀郎独胡为，似疾义府媚。一旦触其怒，束缚遽捐弃。据座噉牛心，虽然名士气。当门锄兰草，颇伤美人意。知君味禅悦，此举非无谓。吞却死猫头，悟彻无上义。  

***钱塘怀古***  

古杭形势称雄界，左右江湖作襟带。我来吊古发长嗟，舞榭歌楼陈迹在。缅昔钱王乘王气，八州保障民生倚。西湖之水不肯填，愿作开门节度使。一朝点检腾风云，四方纳贡皆称臣。是时钱塘归附早，底须振旅烦曹彬。如何瞬息红羊换，绝域兵戈穷庙算。苍黄泥马渡江来，故国山河弃天畔。再延国祚百馀年，占得临安半壁天。《黍离》莫洒孤臣泪，回首樊楼只黯然。偏安遂尔成南渡，此事由来亦天数。居民争望小朝廷，汴水苍茫渺何处。北地悲笳夜月哀，西湖歌管春风来。但得和戎长计在，君臣行乐莫相催。即今故殿埋蓬葆，凤凰山上无人到。荆榛寂寞铜驼悲，萝薜荒凉山鬼吊。惟有梳妆台畔池，春来长遍胭脂草。  

***孝烈将军歌***  

挟弓刀，跨鞍马，宛宛去边城，妾是从征者。昨夜可汗来徵兵，户有三丁抽一丁。阿爷年衰小弟弱，妾替爷征死亦乐。戎装结束慷慨行，万里驰驱入沙漠。黄河东去黑水西，愁云惨惨阴山低。故乡一片深闺月，夜夜沙场照铁衣。狡兔雌雄那可怜，火伴同行空习见。不画蛾眉十三年，归来依旧芙蓉面。吁嗟乎！英雄何必皆男儿，须眉纷纷徒尔为。君不见，孝烈双兼古莫比，乃在区区一女子。  

***夕阳***  

闪闪翻鸦背，遥天一线留。钟声孤寺暝，帆影半江秋。流水杳然去，乱山相向愁。虽怜无限好，行客莫夷犹。  

***飞来峰***  

终古不飞去，苍然卧冷云。秋高山露骨。石瘦树盘筋。宝佛留真相，清泉漾縠纹。胜游怀白傅，千载賸遗文。  

***冷泉亭***  

孤亭接翠微，徙倚澹忘归。触石水如怒，破空山欲飞。僧閒钟梵寂，日薄树阴肥。不觉轻云过，清寒入祫衣。  

***秋夜***  

雨过虚堂睡未成，挑镫閒坐夜凄清。草间蛩语林间叶，底事秋来尽不平。  

***听莺***  

空庭过雨晓烟新，恰恰莺啼杨柳春。好语如簧须自惜，世间识曲已无人。  

***蒋徽***  

蒋徽，字琴香。号石溪渔妇，江西人。吴嵩梁继室。  

***题潘伴霞漱芳阁诗稿***  

小谪三湘亦俊游，彩鸾写韵有高楼。怪来诗思清於水，玉女盆曾借洗头。  

***王贞仪***  

王贞仪，字德卿，江宁人。诸生詹枚室。有《德风亭诗钞》。  

***登焦山***  

峰势长江矗，涛飞天外声。潜虬能护法，徵士独留名。塔宇金山寺，人家铁瓮城。凭高一耸目，东望海云平。  

***题素心兰画幅***  

谢庭幽种讬根殊，似此孤标绝世无。素质宜陈青玉案，东风初启碧纱幮。萧骚帝子三闾赋，零落王孙九畹图。一自江皋遗佩后，年年烟雨怨啼鸪。看花作画亦精神，传得双钩楚泽春。燕尾鱼魫差后乘，光风霁月认前身。交从至淡方称契，品到无瑕始见真。裁我瑶笺惭报语，不教青眼误埃尘。  

***下邳夜泊***  

黄石城头雨未乾，晚风吹送角声寒。扁舟莫道小如叶，载得春愁分外宽。  

***许燕珍***  

许燕珍，字俪琼，号静含，合肥人。武田知县齐卓女，无为诸生汪镇室。有《黹馀小草》。  

***古镜***  

斑斑绿绣土花蚀，首山之铜鬼工凿。背铸篆籀人不识，持向九天问苍颉。云是汉时波祗国中物，森森寒气侵两眸。石破云缺天雨秋，莫悬高台最上头。肝胆照见秦女愁，又惊山鬼魑魅啼啾啾。  

***题浔阳送客图***  

月冷风清两岸秋，琵琶一曲感江州。天涯不少无情客，岂独商人重利游。  

***任崧珠***  

任崧珠，字端卿，震泽人。张起鹍继室。有《瑶清仙馆草》。  

***七夕***  

银河明明影欲泻，微凉飒飒初秋夜。共道天孙会佳期，金盆玉斝陈花下。东家少妇乞智慧，西家儿郎乞富贵。隔院微闻喧笑声，此时侬亦临阶砌。阶前再拜谆谆祷，不乞荣华不乞巧。神仙若问意何求，但愿朱颜长久好。  

***寄怀***  

辛苦赋从征，秋风细柳营。媿侬闺阁里，剩有梦魂惊。  

明月照幽幌，新凉袭素襟。怀君无限意，静院更闻碪。  

***夜坐***  

风颤花枝月满庭，逼人凉气冷银屏。清心欲取瑶琴弄，怕有云间鹤驻听。  

揽衣起坐听残更，竹影摇窗夜气清。悄对一瓶红菡萏，挑镫检韵到天明。  

***有示***  

疏疏烟柳集昏鸦，曲曲雕栏映月斜。莫向楼头吹玉笛，有人清思在梅花。  

***悼鹦鹉***  

一卷《金经》忏不成，再生惟愿莫聪明。可怜寂寞秋槐院，无复帘前唤茗声。  

聪明文采定非宜，幻质迷离我亦痴。愁对花阴坟一撮，海棠如梦雨如丝。  

***渔翁***  

露满清江月满天，得鱼换酒乐陶然。孤篷惯向芦花泊，一任飞霜点鬓边。  

***雨窗即事***  

镇日绵绵雨，閒愁脉脉生。痴云浓有影，野水静无声。筍老穿篱瘦，梅肥落地轻。翻怜蛙两部，著意向人鸣。  

一径林花落，柴门昼掩关。窗深慵点笔，楼窅好看山。得句夸娇妹，拈诗课小鬟。不嫌连日雨，赢得数朝閒。  

***送王氏侄妇归里***  

深闺欣聚首，宛作竹林看。此日孤舟别，关河路渺漫。提携儿女小，郑重雪霜寒。不信相逢易，翻怜判袂难。  

***龙溪署中登准提阁次韵***  

强邀女伴上层楼，万叠云山望里幽。共喜岚光添粉本，肯因柳色感云浮。垂纶我羡姜诗鲤，扣角谁歌甯戚牛。傍晚钟声听隔院，吟成馀兴尚难休。  

一声清磬又登楼，倚遍栏杆客思幽。望远却嫌云树蔽，看山最爱夕阳浮。渔歌隐约溪边艇，牧笛横欹陇上牛。同是平生好吟癖，新诗酬唱不能休。  

***春日偶作***  

底事年来百不宜，一春常是病支离。身如中酒频投枕，事尽无聊并废诗。白日多从閒里度，朱颜暗向镜中移。幽怀无奈偏相触，满箔春蚕正吐丝。  

***登楼***  

看山不用出层城，几度登临爱薄晴。云带晚霞无定色，蝉吟夕照有馀声。疏篱木槿娟娟艳，极浦沙鸥点点明。笑我题诗无健笔，倚栏敲句愧难成。  

***谢香塘***  

谢香塘，平阳人。诸生青阳姊。有《红馀诗稿》。  

***暮春偶成***  

踏青有约未应违，懒慢心情昼掩扉。燕子不来花又落，恼他杜宇唤春归。  

***木兰***  

换得戎装事远征，别亲原自不胜情。销魂最是黄河水，隔断爷娘唤女声。  

倾城直欲作干城，忠孝由来出至情。异代有人还继武，桃花马上请长缨。  

***小轩山茶一株春过半矣尚未盛开口占一绝***  

春光久已到山城，底事含葩态未呈。绝色由来难便嫁，催妆应是待诗成。  

***李媺***  

李媺，字婉兮，吴县人。诸生陆昶室。有《琴好楼集》。  

***怀清溪任夫人***  

杨柳澹春阴，池塘过疏雨。所思人不来，怅怅徒延伫。洞庭看落花，花落已如许。好鸟自嘤鸣，不解离情苦。  

***春闺***  

春寒料峭病恹恹，愁到眉峰两碧尖。妒煞呢喃双燕子，寻巢依旧入风帘。  

***题梁溪孙旭英峡猿集***  

花落江城水乱流，绣馀一卷独悲秋。分明风雨嘉陵夜，肠断三声在岭头。  

***秋夕***  

十二层楼夜月明，美人帘底坐吹笙。芙蓉露冷秋衣薄，翻到霓裳第几声。  

***陈淑英***  

陈淑英，字德卿，莆田人，同县诸生翁焕室，兆兰、兆熊母。有《竹素园诗集》。  

***月夜***  

夜静倚阑干，声声柝未歇。举头忆远人，怕见团圞月。  

***春日归宁途中即景***  

流水出山远近，落花辞树东西。人从孤艇垂钓，鸟向斜枝乱啼。  

***附家书后***  

欲凭家信劝加餐，愁里题诗下笔难。为报课儿辛苦处，夜深镫火雨声寒。  

***马绣吟***  

马绣吟，铜山人。灵璧举人、训导陆大俽室。有《倦绣阁诗草》。  

***春晴***  

既雨饶春色，游丝空际飏。莺簧调柳陌，蝶粉腻花房。日度迟迟影，炉焚细细香。为防风雨至，静坐惜韶光。  

***李如蕙***  

李如蕙，字桂泉，香山人。三水梁元室。有《茗香室诗略》。  

***舟发梓潼镇***  

万里回乡道路难，秋江买棹水漫漫。征帆未挂心先怯，数向舟人问险滩。  

***拟远离曲***  

送君欲别情难别，望君不望君归早。富贵能如古宋宏，敢惜君归妾颜老。  

***王淑***  

王淑，字畹兰，吴江人。乾隆丁未进士、御史祖武女。有《竹韵楼诗词》。  

***寄怀筠心姊妹***  

迢递关河隔，天涯各一方。相思愁万斛，忆别泪千行。迹已空兰若，春还到海棠。病中消岁月，客里惜韶光。北雁传书远，南云引领望。关心新节物，回首旧词场。月落知情重，江流与梦长。卷帘人寂寂，极目倚回廊。  

***壬戌仲秋出都留别李纫兰杨蕊渊陈衡芳诸姊***  

听残《薤露》又《骊歌》，折柳临歧唤奈何。白社而今吟兴减，缟衣此去泪痕多。他年或有抟沙聚，往日空教逝水过。郑重一声各分手，秋风落叶满关河。  

***过三叉河***  

落木满天涯，孤帆逐暮霞。凄凉舟一叶，曲折路三叉。树影随波动，山光隔岸遮。篷窗凝望处，寒雁落平沙。  

日暮柁楼望，怆然百感生。愁心如水长，病骨与秋争。瘦蝶栖难稳，寒鱼夜有声。邮亭镫火暗，数遍短长更。  

***七夕***  

银河耿耿夜悠悠，怅望双星独倚楼。莫更修成仙眷属，须知一会一年愁。  

***风雨连日花事凋残为赋短歌寄慨***  

尖风荡漾帘波冷，游丝百尺飘香径。湿翠愁红入卧屏，梁间双燕参差影。金钗堕发春眠重，可怜春去愁难送。花开花落费商量，凭谁唤醒流莺梦。柳棉榆荚正悠扬，悄倚桃笙空断肠。芳菲莫怪春光老，人世年年损靓妆。  

***江城喜晤李纫兰姊即送其还杭***  

今夕复何夕，相逢天一陬。关河千里梦，风雨十年愁。我昔辞知己，君频赋《远游》。看花曾洛下，鼓枻又西州。几载怜征雁，同盟忆冷鸥。垂虹期信宿，话雨益绸缪。旧事空谈笑，新词互勘雠。别离诗更苦，儿女语还柔。共惜须臾景，难邀顷刻留。风尘聊洗涤，笔砚与归休。西子湖为镜，南屏翠入楼。怀人应有作，寄我许相酬。怕听回帆鼓，愁添报晓筹。愿言各珍重，清泪已盈眸。  

***寄怀宛怀伯母***  

别后长相思，五见月圆夕。莲衣堕冷红，梧叶飘凄碧。黯然离愁生，苍茫秋水隔。昨枉锦字书，言言胜药石。自惭经爨材，重荷知音惜。欲寄万种情，情长嫌纸窄。花影倚阑横，凉月穿帘白。不寐独徘徊，天涯渺咫尺。  

***夏夜偶成***  

窣地湘帘夜气清，映阶碧草雨初晴。裁成白纻翻新曲，思与红莲订旧盟。明月入怀摇绮扇，露华如雨湿桃笙。曲阑倚遍浑无语，照见幽情只短檠。  

***题宛怀伯母诗钞即次卷中和东坡定惠院海棠韵***  

今秋水潦湮草木，松柏青青受命独。园林两地绝可怜，并少桃顽与杏俗。黯黯愁生感索居。跫跫音喜来空谷。一函珠玉慰葵情，百幅琳琅照茅屋。安心无复九回肠，慧业兼空五净肉。泠然入齿松风清，韵语禅机两忘足。咏絮才真越众昆，簪花格自追前淑。嗟余昏顽昧性根，自笑空虚负痴腹。插架徒思万卷书，绕楼那有千竿竹。聊欲忘忧倚紫萱，谁知中苦同湖目。同心谬许臭如兰，知足奚容妄思蜀。飞蝇何幸得附骥，画虎终差期刻鹄。破闷翻成惆怅词，赏心惟有《懊侬曲》。会须扫地焚清香，影事前尘那忍触。  

***夜坐***  

落霞深院静，暝色又黄昏。约梦镫留影，浇愁酒有痕。秋风侵病骨，冷月吊诗魂。为惜清宵景，呼鬟莫掩门。  

***帅翰阶***  

帅翰阶，字兰娟，奉新人。家相女孙。  

***梦得首二句续成***  

长立小楼前，吟魂荡晓烟。水流还极浦，草色又今年。历雪经春后，轻寒欲暖天。几时杨柳意，青到酒旗边。  

***暮春***  

堂堂春不住，片片逐花飞。惟有红襟燕，雕梁尚语归。  

***管筠***  

管筠，字湘玉，钱塘人，同县陈文述侧室。  

***题绣君女史百花卷子***  

云裳月珮各清华，斑管凝香绚彩霞。知我性耽禅悦惯，毫端多写妙莲花。  

***小鸥波馆豢华蚕饲以百花茧破化蜨飞去赋诗纪之***  

折花和露贮荆篮，数到眠三起亦三。不望络丝学天女，双蛾珍重赧华蚕。梦绕巫山十二峰，朝云如画楚台封。何如但作双飞蜨，花海春深处处逢。  

***写碧城摘句图竟题诗***  

奇句如飞仙，长啸弄云碧。天门扫落花，春山横一尺。月华飘羽衣，鹤背夜吹笛。  

惊句如侠客，使笔如使剑。星斗寂无声，青天碧云敛。夜中红线来，冰雪芙蓉艳。  

俊句如名士，鹤立山鸡群。六朝旧明月，清谈生古春。吐咳弄珠玉，齿颊含风云。  

丽句如佳人，天然出名靓。发艳梨涡娇，吹芳兰气静。玉镜一泓春，照见桃花影。  

***闻颐道夫子议行海运寄诗规之***  

空劳辛苦说飞刍，几使楸枰一局输。自昔人材混萧艾，未容高议出菰芦。无多斟酌花前酒，随分杯盘竹里厨。月桂风荷好烟景，不如閒写晚凉图。  

***文静玉***  

文静玉，字湘霞，吴县人。钱塘陈文述侧室。有《小停云馆诗钞》。  

***碧城曲***  

碧城十二阑干曲，梵字回文亚蛾绿。阑前多少晓妆人，雪艳花明都似玉。绕砌三花玉树肥，翠鹂閒共彩鸾飞。池边清响锵瑶佩，花下灵香拂羽衣。羽衣瑶佩纷妍妙，观香弄玉都年少。奏罢《霓裳》奏《绿腰》，上元回首嫣然笑。琴会何如墨会佳，扶风绛帐有金钗。偶拈翠羽吟罗袜，閒谱金荃赋锦鞋。群仙高会群芳宴，紫凤香毫铜雀砚。何人解赋晓仙谣，赋成亲写桃花片。太白星精笔有神，芙蓉城主谪仙人。我来同倚阑干曲，不证兰因证蕙因。  

***蘼芜香影曲***  

蘼芜香满蘼芜冢，虞山晓翠春云拥。香名一代柳河东，落花吹遍红箫陇。月地花天几度游，琴河初起绛云楼。桑沧花月人天劫，争及卢家有莫愁。月隄烟柳春痕薄，吾谷閒登秋水阁。东山无复耦耕人，红豆花蘩自开落。碧城仙吏最多情，惜玉怜香过一生。重访蛾眉埋玉地，胜他箫鼓葬倾城。黄绢词工碑石冷，鸥波解写婵娟影。踏青遮莫踏蘼芜，恐惊地下春魂醒。  

***隐仙菴六朝古梅***  

湘女窥烟翠袖单，色香味已入旃檀。宋齐霜雪梁陈月，玉蕊冰花尽耐寒。  

***秦沟粉黛砖砚诗***  

邹峄野火焚，会稽残字假。不见秦代碑，犹见秦宫瓦。萯阳云树暗，兰池烟草萋。不见秦宫瓦，乃见秦沟泥。沟泥亦非泥，洗妆渍粉泽。脂红与黛翠，残香敛魂魄。祖龙平六国，后宫罗婵娟。永巷等阴隧，不见卅六年。清渭涨腻流，远绕骊山路。此砖何自得，应近骊山树。建业印模糊，铁厓书妩媚。何如青陵台，驳落苔花翠。秦云不可见，秦月犹在空。寂寂澄心堂，郁郁阿房宫。  

***香雪海歌***  

黄山云海真奇绝，极目波涛任明灭。参横月落翠羽啼，还向湖阴踏香雪。是香是雪留春痕，非香非雪招春魂。六浮阁外万横玉，暝烟疑入罗浮村。斜阳海气澄，微风海波动。珊瑚冷挂月轮寒，玉蕊冰花一齐冻。香耶雪耶两不知，蛟背湘妃寒入梦。忘机最好伴閒鸥，鹤渚芦田几度游。一棹渔庄倚秋雪，愿从花海泛扁舟。  

***西湖泛月***  

西子湖边月，流纹荡画桡。露花青雀舫，烟柳赤阑桥。旧谱《霓裳》忆，新词翠袖娇。谁家珠箔里，凉影一枝箫。  

***由灵隐至韬光***  

几重精舍掩荆扉，一径苍苔上翠微。饥鼠惯从松上窜，幽禽时向竹间飞。雪翻小瀑潜通笕，云共残花半拂衣。清绝不知人世事，夕阳如水澹忘归。  

***凤凰山吊南宋故宫***  

凤凰山下凤凰门，南宋宫庭辇道存。八桂玉堂秋有迹，万松金阙翠无痕。披香阁圮春云散，洗粉池空暮雨昏。何处残山留一角，夕阳凝望最销魂。  

***月夜放鹤亭听鹤唳***  

放鹤亭中鹤，霜寒夜不眠。仙心出云表，清响答琴弦。我访巢居阁，因停罨画船。梅花三百树，素月正横烟。  

***东园访南宋画院遗址***  

富景园西古路斜，疏林黄叶冷啼鸦。空馀金碧昭仪寺，无复丹青待诏家。夜月残山留马远，桃花团扇咏杨娃。宣和遗事分明在，德寿宫庭又奉华。  

***六幕山访南宋宫入斜***  

从古蛾眉怨入宫，长门老死后庭空。几堆浅土秋阴里，无数残碑暮雨中。晋代玉弓惊谢奂，汉家金碗失卢充。江山半壁朝廷小，一样怜香葬落红。  

花明雪艳谢飙轮，玉瘗香埋委路尘。霞帔自怜萤照晚，《霓裳》渐化蝶衣新。空江白雁凄才鬼，冷月红鹃哭丽人。二十四堆春草绿，可怜三十六宫春。  

中官麦饭酹斜曛，萧寺残钟入暮云。颈饰丹青留钿轴，腕阑金翠涴苔纹。花香吴寺还刘寺，草暗阎坟又贾坟。同是春山一抔土，胜他青冢葬明君。  

赋罢游仙赋梦华，青山曲处玉钩斜。空馀禾黍迷春燕，无复棠梨散暮鸦。鹦鹉楼台非故国，凤凰宫阙又谁家。更怜竺国双经匣，开落冬青一树花。  

***修明怨***  

修明与夷光，二女同入宫。宫中各妍妙，并蒂双芙蓉。如何姑苏台，惟说西施好。但见西施娇，不觉西施老。舞亦西施舞，歌亦西施歌。蛾眉不见赏，寂寞归山阿。红颜难保恩，玉颜难免妒。后来江采蘋，亦有《楼东赋》。  

***银河篇寄颐道主人汉皋***  

六月银河云影碧，八月银河露华白。金风微动晚凉生，最觉分明秋七夕。七夕银河分外明，青天不许片云行。璇宫夜静支机石，微觉珊珊静有声。画屏光冷销银烛，案户横斜还络角。花阴深处倚阑干，罗衣单薄人如玉。红墙宛转鹊桥秋，知有天涯望远愁。天际归舟何日到，莫教织女望牵牛。  

***姚氏***  

姚氏，临桂人。嘉庆辛酉进士、同知朱凤森室，琦母。  

***三元诗***  

桂林山水甲天下，历朝鼎甲冠诸夏。榕门相国五世孙，翰苑文章齐董贾。伏波玉柱一枝连，可知状元生自天。粤西乡党为之羡，小试三元已在先。三元古今虽叠有，三千年桃十丈藕。张又新，崔元翰，彤廷对策文章焕。孙何王曾暨宋庠，郁乎一代文明昌。复有杨寘王岩叟，英风勃勃登名场。愿为金室孟宗献，勿为元室王宗哲。黄甲由来劝忠孝，此衷何以励臣节。有明商辂真贤臣，加以黄观为两人。又见何涣陈尧叟，谈薈轶事君知否？《南部新书》武翊皇，亘古文名传不朽。我朝醲化庆覃敷，五星连珠光海隅。辛丑湘舲钱学士，后先辉映枫宸趋。统计三元十有七，兹喜哲臣名第一。遥望榕门培远堂，廉吏有后信今日。  

## ●卷一百八十七

***汪端***  

汪端，字允庄，钱塘人。同知陈裴之室。有《自然好学斋诗集》。  

***孙节妇诗***  

节母程，嫔于孙，阅六载，琴瑟敦。夫夭亡，妾无子，死从夫，生何恃。堕楼不死神扶持，投缳复被旁人知。舅姑来，向妇泣，两叔未娶亲发白，汝夫不幸归黄泉，汝宜代夫尽子职。舅姑言终妇泪流，妇敢先死贻亲忧。良人地下姑少待，此身暂为双亲留。下抚两叔，上持舅姑。数年月照罗帏孤，夫已墓木拱，妾亦泪眼枯。嗟哉！两叔相继殁，舅姑心摧妇泣血。所遭竟如此，天心讵可测。鬻我嫁时钗，开我镂金箱，为翁置妾延烝尝。叔生未几翁姑亡，孤嫠吊影增凄凉。族中鬼<巾惑>凭陵久，茕茕衰门妾独守。叔长娶妇妇举男，妾抱字之夫有后。画荻丸熊心力瘁，儿年十八游伴水。儿游泮水母心喜，可见舅姑夫子矣。六十八年完节身，生固非生死非死。呜呼，立孤难，死节易，婴与杵，当年事。处易不得乃处难，请看桐乡节母茹荼志，巾帼须眉固无异。  

***秦沟粉黛砖砚歌***  

南唐砚山不可见，人间犹賸南唐砚。香姜铜雀久销沈，幻出秦宫云一片。六国蛾眉竞晓妆，歌台舞殿起阿房。星荧明镜骊山远，涨腻凝脂渭水香。四围错落珠玑细，粉晕斑斑黛痕翠。临波想见卷衣人，玉姜艳逸文馨丽。深锁长门卅六年，鱼膏银海閟重泉。御沟空照秦时月，春水流花冷暮烟。楚人一炬悲焦土，留得残砖碧苔古。建业文房好护持，锺山小隐风流主。金镂应填绝妙词，新声曾谱恨来迟。红罗亭榭瑶光殿，知付娥皇付保仪。一行题跋忠宣笔，昆刀细划龙山雪。早春独殿赋梅花，不碍广平心似铁。何处香花识旧墩，百年流转到清门。松烟寒滴蟾蜍泪，兰篆红销晰蜥蜴魂。秦台未到吹箫处，秦山尚有宫人墓。澄心堂纸玉管毫，夜镫还写《阿房赋》。  

***翁大人得隙地於孤山为菊香小青两女士修墓并建兰因馆其上为夕阳花影楼***  

楼左为绿阴西阁以祀小青右为秋芳阁以祀菊香先是为明女士杨云友修墓於智果寺因以祔祀遍徵海内题咏裒为兰因集端亦赋四律郑家娇婢解吟诗，和靖风流想见之。遗址误寻高菊磵，前身应是谢芳姿。踏青春访琼姬墓，飞白宵题玉女牌。更乞茂漪书一过，簪花楷法妙临池。焚馀诗草返生香，遗集真应号《断肠》。齐国淑妃原著姓，蒋家小妹是同乡。镜湖桃叶鸥盟远，画阁梅花鹤梦凉。最忆横波摹小影，眉楼一角写斜阳。又见杨娃小印红，容华才笔丽惊鸿。丛残著录留湖上，轻薄姻缘说意中。谢逸画图寒翠晚，汪伦潭水夜星空。依照智果西头路，绝胜仙霞万点枫。碧城坛坫久名家，多少蛾眉礼绛纱。仙子玉垆玉涧雪，美人湘管一枝花。隔湖香冢秋飞蝶，映水红楼晚噪鸦。更访吴宫双玉墓，牡丹厅畔竹阴斜。  

***画兰曲题梁溪女冠韵香画兰长卷***  

清梵鱼山夜月寒，松花如雨落仙坛。绮窗初试金壶墨，写罢灵飞更画兰。瑶笙吹彻羽衣凉，瑟瑟微波梦碧湘。解为幽花写秋影，玉人原是杜兰香。  

***张秀端***  

张秀端，字兰士，番禺人。维屏次女，钱邦彦室。有《碧梧楼诗词钞》。  

***银汉***  

耿耿淡横秋，银云影欲流。至今传渡鹊，终古隔牵牛。离思经年阔，波光入夜浮。仙槎如可汎，天路接瀛洲。  

***白燕***  

画栋朱门计总非，玉楼寒尽见初归。衔将絮雪营新垒，翦得梨云补旧衣。月黑有时留素影，春红多处爱双飞。前身恰是瑶台谪，王谢重来识亦稀。  

***白雁***  

芦汀飞雪岸生苔，浪迹风尘亦可哀。秋入岭云乡信滞，月明湘水橹声来。长门梦断银缸灺，绝塞愁多白发催。欲把羁怀传尺素，冰弦挥罢意徘徊。  

***何佩芬***  

何佩芬，字吟香，歙县人。盐知事秉棠次女，范志全室。有《绿筠阁诗钞》。  

***奉怀家大人时转饷入蜀***  

每忆长途苦，谁怜蜀道难。山头孤月朗，马首片云寒。雁影传书至，钟声响梦残。不如琴与剑，犹得伴征鞍。  

***冬日书怀***  

瘦尽年来影，愁魔与病魔。霜飞鸦背冷，风急雁声多。红树明残照，青山淡远波。无穷惆怅事，搔首发长歌。  

虚窗纳云影，清气满书帷。败叶无空响，孤花有静姿。冻凝苍藓径，寒到白鸥湄。尝尽酸辛味，惟应晓镜知。  

***红情***  

芳心一片总难知，白白朱朱更系思。杨柳浓添今日恨，桃花瘦减去年姿。蜂酣繁艳迷香国，蝶恋馀妍绕玉墀。底事夕阳倍惆怅，韶光又到送春时。  

***绿意***  

惜花心事肯相捐，绣幕低垂罥碧烟。柳眼慵开愁脉脉，蕉心自结恨绵绵。千丝织翠遮三面，万树连云荫一天。最是重来难遣处，枝头梅子十分圆。  

***秋海棠用渔洋山人秋柳四首韵***  

销尽幽闺怨女魂，和烟和雨映重门。枝分翠黛秋无影，泪化红冰镜有痕。漫道轻盈桃叶渡，剧怜惆怅浣花村。风姿本是神仙品，菊婢何堪共比论。  

娇枝红破一分霜，不共芙蕖值野塘。叶卧岂黏游客屐，花飞时扑美人箱。丰神细写题词李，艳丽翻怜出塞王。知否放翁颠未改，寻秋重到碧鸡坊。  

桃花双颊映珠衣，梦醒华清事已非。三径凉生莺燕少，一庭香蕴蜨蜂稀。夕阳屋角红疑滴，细雨墙根翠欲飞。斜倚画阑娇不语，幽情应与世相违。  

绿肥红瘦总堪怜，泪洒胭脂欲化烟。不占春光仍烂漫，纵无秋思也缠绵。静含清露刚三日，艳绝西风又一年。翻羡紫薇高格好，株株占得凤池边。  

***何佩玉***  

何佩玉，字琬碧，歙县人。秉堂三女，祝麒室。有《藕香馆诗钞》。  

***春暮遣怀***  

多病惜慈亲，春寒费调护。卅载菲盐劳，怡然甘守素。两鬓早如霜，双眸半遮雾。感此伤寸心，无言倚庭树。  

***题常熟张孝女传后***  

孝女心，天上月，万古清光长不没。孝女颜，雪中花，千秋香艳明於霞。十龄失怙心如剖，宛转相依惟阿母。屏除粉盝与脂签，日侍茶铛兼药臼。窈窕窗前守一经，天然玉立秀亭亭。螺丸肯画双弯碧，閒煞虞峰入镜青。传家雅有支机石，笑语承欢自朝夕。不绣鸳鸯并凤凰，簪花小仿曹娥格。温清辛勤二十年，一朝母病痛难痊。人间那有长生乐，苦乞参苓晓夜煎。背人偷卷香罗袖，欲倩肌肤延母寿。空庭悄立月无光，虬箭沈沈催玉漏。瓠犀深啮臂脂殷，眼波迸裂攒眉山。一线金刀飞白炼，血痕尽变桃花斑。烹作羹汤进母食，绕床忍著凄凉色。岂知母病太沈绵，百转千回医不得。生身恩重此身轻，代死吁天天亦惊。一瓣心香虔默祷，椎心欲泣不成声。悲鸣鵩鸟号风木，户外清霜折慈竹。白云痛绝影迢迢，愁对寝帏镫晕绿。香桃骨瘦不胜衣，麦粥微餐药饵稀。含笑随亲归碧落，雁行肠断惜分飞。芳名真合标青史，彤管传来凭阿姊。南国徒夸彼美人，北宫不数婴儿子。焚香读处首先低，今古何人可与齐。惆怅琴河寒食节，女贞花发孝乌啼。  

***听外话皋亭桃花之胜***  

春波浩荡风泠泠，扁舟结伴来皋亭。閒鸥静鹭解迎客，兰桡直到花边停。一株秀而整，穿云蟠过青山顶。一株艳而娇，欹斜暗束青山腰。日丽霞衣翻片片，何处东外识人面。漫天匝地卷红潮，花郁峰郁都不辨。一重花护一重山，珊瑚倒插翡翠环。但愁封姨扫作胭脂雪，胜游肯放金樽閒。望中红白疏密向背不可数，仿佛身入流水天台间。千枝万枝迷处所，山欲出云花不许。华鬘世界净红尘，惟听仙禽空际语。感君话旧向晴窗，茶嫩香清蝶影双。游女如云花似海，便思打桨泛春江。  

***送外侍翁大人并子虔兄公入粤***  

当头明月淡遥空，折柳歌骊曲未终。惜别本无儿女态，联吟喜有父兄同。装轻半载诗书画，道远还愁雨雪风。十里花田烟树里，洋桃水碧佛桑红。休嗟凤泊与鸾飘，一叶帆飞廿四桥。旧梦已怜池草冷，离魂拚共蜡花消。乡关日远鸳鸯水，海国烟寒玳瑁潮。料得情深非久别，莫教再瘦到吟腰。晨昏须博老亲欢，岭表风光任饱看。丹荔绿榕堪入画，珠蚶花蛤好加餐。屈伸未免依人苦，冷暖应知作客难。珍重临歧无别语，早将尺素报平安。不尽离愁宛转思，到时应在早春时。满篮香露花含笑，一路青山鸟画眉。得意何妨归缓缓，关心惟愿去迟迟。素馨抹丽珠娘舫，好谱风华绝妙词。  

***何佩珠***  

何佩珠，字芷香，歙县人。秉棠四女。有《环花阁诗钞》。  

***问春***  

底事年年费送迎，回黄转绿判枯荣。于人岂有炎凉意，入世何多旖旎情。未必易圆双燕语，竟能催得百花生。漫天匝地红无数，可是君才长养成。  

***辛丝***  

辛丝，字瑟婵，太原人。有《瘦云馆诗》。  

***华顶茅蓬遇女真静如自言百二十岁矣***  

华顶访茅蓬，铢衣飏晚风。烟霞浮磬外，日月贮壶中。药采村姬碧，花簪酒姥红。玉颜忘甲子，应是李腾空。  

***病后登小楼有感***  

小楼屈戌锁孤烟，雁病虫凄又几年。秋冷蟏蛸行砚匣，夜深蝙蝠拂琴弦。水纹自漾书帷上，山翠仍横镜槛前。恐有茂陵遗稿在，残篇重检一凄然。  

***半野堂怀古***  

虞山苍翠暮云中，一代声华惜此翁。家国沧桑奈何帝，文章细碎可怜虫。功名庾信空多感，《诗品》锺嵘亦未公。儿女英雄要遭际，蛾眉可惜柳河东。  

***题鸥波夫人碧城摘句图***  

明珠作佩玉为台，锦字回文妙翦裁。春到牡丹才国色，人言太白是仙才。定知燕寝焚香坐，如见鸾冈写韵来。我是碧城诗弟子，焚香一读一徘徊。  

***桃花岭遇雨***  

缓缓香车渡岭行，四山红雨下无声。夕阳影上春衫薄，身在桃花岭上行。  

溪边茅屋两三家，双髻村娃解煮茶。几片湿云松树顶，吹来雨点半桃花。  

***吴藻***  

吴藻，字蘋香，钱塘人。有《花帘书屋诗词》。  

***青黛湖上吊吴宫双玉祠墓双玉者阖闾女胜玉夫差女紫玉也墓久失陈颐道先生为营抔土鹤磵之西并建词塑像勒文於石青黛湖虎丘后山湖名当即女坟湖也***  

湖中水暖鱼吹絮，湖边花发莺啼树。吴宫花草久成尘，瞥见吴宫双玉墓。双玉复双玉，玉貌皆婵嫣。白鹤解舞影化烟，各有冤愤沈黄泉。才人解惜婵娟子，瘗玉埋香访遗阯。绣襦甲帐写真形，如向黄泉重唤起。君不见玉波荡漾双莲冷，当年队长无留影。又不见施夷光、郑修明，馆娃宫圮屣廊尽，苏台空有苔花生。玉人如玉年娇小，争似婷婷双玉好。《离骚》哀怨为招魂，应有碧云来缥缈。雀扇铢衣好画图，千秋金粉重三吴。回首兰因吊花影，黛湖何似美人湖。  

***秋雪渔庄***  

芦絮明寒渚，松阴暗草堂。西溪好烟水，中有此渔庄。筑簖营鸥宅，分田种鹤粮。梅花三百树，晴雪又浮香。  

***龙井道中***  

一径风篁路，幽泉响石矶。竹林秋筍瘦，苔磵晚花肥。掠雨红晴下，冲烟翠羽飞。松花香冉冉，还复点罗衣。  

***翠渌园***  

云满楼台水满津，阑干十二碧城春。隆中风月真名士，林下烟霞彼美人。卧砌苔碑昏柳是，隔湖花树暝兰因。辋川傥问王摩诘，金粟如来是后身。  

***李心慧***  

李心慧，桐乡人。休宁阳江知县金孝继室。  

***挽冯枯堂中丞簉室俞孺人***  

侍节湘南又皖公，髡髦截耳《柏舟》风。百年漆室针神课，四世朱门保母功。侧叶惯经霜雪劲，铅华还屏珥瑜充。而今皓首归泉壤，留得芳名宇宙中。  

***刘寿萱***  

刘寿萱，武进人。江阴缪徵甲室。有《梦蟾楼遗稿》。  

***白头吟***  

新花开故枝，旧花落多时。郎今勿娱嬉，听妾前致辞。妾为郎后妇，恃爱忘妾丑。郎心置妾怀，妾心印郎口。东市买明珠，南市买罗襦，西市买美酒，北市买银鲈。膏泽面肤悦，衣食信无缺。长跪问前妻，请郎一一说。前妻来归日，值郎贫贱时。无薪炊扊扅，无粟朝忍饥。畜妾今日富，忘郎昔日贫。岂惟忘昔贫，并忘旧时人。旧人为郎死，死后幸有子。劝郎续弦胶，家事须料理。濒危执郎手，惜此呱呱儿。弃置在后人，生死从郎为。妾身赴泉壤，妾魂守家门。孤儿眼中血，新人掌中痕。郎言听未终，新妇声暗吞。结发尚寡恩，新婚何足论。愿移爱妾意，先慰泉下魂。  

***昭君叹***  

明妃生长荆门时，布裙照耀倾城姿。心高不肯厮养嫁，年少常期天子知。汉家天子勤宵旰，后宫佳丽无心玩。单于岁入雁门关，羽檄纷驰常待旦。待旦何人侍至尊，三千宫女竞承恩。深宫一入如长夜，镜里朱颜祇泪痕。泪痕终日对东风，月落乌啼朝暮中。春光不管垂杨碧，秋雨谁题落叶红。千金耻买相如赋，况肯低眉暗行赂。画工能窃太阿权，颠倒妍媸君勿顾。赢得乌孙下嫁名，君王惨淡在临行。早知我见犹怜妆，却恨图穷已误卿。卿辞汉殿向黄沙，回首长安不见家。凄绝城头吹筚篥，愁来马上拨琵琶。琵琶幽怨分明语，碧眼胡儿泪如雨。八月边风愁杀人，雪花如掌当风舞。薄命红颜敢自伤，死留青冢土还香。上林验取南飞雁，一纸还凭报汉皇。  

***望行人***  

登楼望山山不断，山外有天不许看。何当五丁力开山，青天尽置眉妩閒。眉妩閒无复旧朱颜，朱颜容易老，行人何日到。  

***征马嘶***  

边塞草枯处，将军乍列营。驽骀甘恋栈，骐骥愿从征。战死骨难朽，生还功已成。超腾千里志，不作别离声。  

***古藤书屋吊东坡先生***  

端明曾小住，宅在水云湄。儋耳频年谪，峨眉故国思。乾坤穷此老，乌鹊吊空枝。月下重相访，藤萝似古时。  

***过青山庄故址***  

荒庄变墓田，人指旧平泉。即此流萤径，曾开射鸭筵。花神无片土，园户绝多年。兴废非天意，方知疏傅贤。  

***苦寒***  

欲雪不得雪，寒风彻骨侵。拥衾成泼水，惜火胜兼金。瓶胆无端裂，蕉心何处寻。鸳鸯馀半幅，冻指畏拈针。  

***哭从妹佩荃***  

幼作出巢雏，中途凤又孤。早知生薄命，决计死从夫。堂上孀姑在，衰年两泪枯。旌门他日事，泉下也知无。  

***病中***  

几番伏枕思茫茫，此病空将药饵尝。哭子怕看雏燕垒，思亲啼断乳鸦肠。蚕僵苦被千丝缚，鹤瘦惟馀一颈长。听尽阶前秋夜雨，五更镫火亦无光。  

***寄外***  

劳能生善古人思，夙奉曹家作女师。绩纺夜深频顾影，窗棂天曙早搴帷。苍苔未扫三三径，绿萼能开九九时。荆布自甘恬淡意，敢因柳色感春迟。  

***偶成***  

有书意难尽，无梦心转安。悟彻维摩理，初生月似残。  

***春去***  

游丝和絮乱，啼鸟恋花稀。长昼原如昨，春从何处归。  

***古意***  

苏武雪中毡，李陵台上月。河梁送别时，知心未知骨。  

***袁绶***  

袁绶，字紫卿，钱塘人。枚女孙，河内知县通女，江宁诸生南平知县吴国俊室，怀安知县师郊、道光甲辰举人榆次知县师祁、福建县丞师曾母。有《瑶华阁诗词集》。  

***游鸡笼山怀古***  

琼树歌残璧月遥，閒寻故碣认南朝。草埋眢井胭脂冷，萝绕荒亭雉兔骄。湖镜几窥红粉倩，山眉犹学黛蛾娇。临春结绮知何处，潮落空江恨未消。依旧秦淮绕郭流，珍珠河转接荒丘。千村万户环云脚，叠幛层峦拥石头。复道记曾回玉辇，台城可更护金瓯。我来凭吊斜阳里，烟霭苍茫起暮愁。  

***咏史***  

亡虏归来思报复，卧薪尝胆是英雄。五湖一棹烟波阔，如此功卧竟善终。  

四皓安刘非助吕，戚姬空自泪纵横。若教如意为天子，未必能如孝惠明。  

壮发初离宫女腹，绿绨收去使人疑。当时庸主昏难及，自杀娇儿媚宠姬。  

馀荫成功何足羡，汾阳七子有谁贤。一军尽甲存何意，骄语还争贵主前。  

***明乐安公主玉印图***  

乐安公主光宗女，身出天潢贵无比。剌书下降选才人，都尉翩翩似萧史。箫合秦楼琴瑟欢，金莲烟下任人看。天钱撒帐春如海，玉女乘鸾佳遇难。金枝生小耽文翰，异书赐出凭珍玩。锦轴牙签万卷横，簪花格妙词章绚。小印玲珑玉色融，云雷纹细篆来工。画眉窗下摊书坐，素手亲钤一颗红。百年佳偶人争羡，双修福慧神仙眷。不识人间儿女愁，那知世上沧桑变。罡风忽起委琼花，一夕瑶清返钿车。彩云易向秋空散，都尉神伤鬓欲华。繐帏虚掩人何处，长簟空床愁日暮。想像音容入梦难，禅心已逐空花悟。一朝流寇犯神京，九庙烟尘帝主惊。鼎湖龙去乾坤破，独木难支大厦倾。精忠都尉肝肠裂，娲皇难补金瓯缺。儿女亲看缚柱焚，冠裳书画从灰灭。揭天鼙鼓震京师，国破家亡恨莫支。身留一剑酬君德，名播千秋答主知。九原相见应含笑，报国捐躯臣节耀。不愧天姻有几人，成佛生天还逆料。此印流传二百年，闺房雅尚想从前。可怜玉石无物，情不管兴亡色皎然。  

***养蚕曲***  

鸡鸣喔喔女儿起，起视蚕桑镫影里。一重绿叶万蚕眠，蜿蜒而吐丝缠绵。今春喜说蚕成熟，不向三姑夜深卜。结成芳茧忘辛劳，银铛煮出手自缫。月中皎若冰丝白，千丝万丝机中织。织成鸳鸯锦，匹匹加颜色。为君裁作襦，君无寒冷妾心娱。为君裁作被，覆君温暖妾心慰。妾思君，君不知，请君但看襦上丝。妾望君，君未晓，请君但看襦上鸟。他生不愿作神仙，愿化鹣鹣西海老。  

***秋兴***  

离怀何处放，吟眺晚风前。凉月淡无色，秋花瘦可怜。碧云千里合，锦字几人传。漫挹浮丘袖，閒身不羡仙。  

***薄暮登仓山***  

好山谁蜡屐，烟景望中佳。岚翠欲眩目，白云常入怀。幽泉漱危石，冷月挂悬厓。归路松林暝，藤萝罥凤钗。  

***夜读示两儿***  

男儿立志初，所贵乃孝弟。读书启其蒙，岂为博金紫。事君如事亲，忠臣必孝子。治国如治家，循吏必悌弟。尔曹中人姿，习俗易移徙。日读圣贤书，自然识大体。尔祖少食贫，笔耕贳薪米。拔萃举明经，一毡为贫仕。贤良擢令尹，循声著遐迩。五十归道山，宦囊清若水。汝父少失怙，孤立鲜依倚。独木支大厦，恐坠箕裘美。好学寡交游，一编惜寸晷。平生重然诺，所为慎终始。家贫食指繁，菽水无可恃。饥来驱其行，负米长安市。近迹依我翁，幕游恒自耻。来岁试北闱，但愿鱼烧尾。扬名即显亲，文章有知己。嗟我出名阀，颇亦习诗礼。结衤离归汝父，井臼躬料理。大母发垂白，所乐在甘旨。羹汤洗手调，终岁惧毁訾。尔父昨来书，问尔近何似。青镫旧有味，慎无惜稚齿。嬉戏徒自弃，岁月去若驶。何时方成人，慰我顾复喜。未寒衣先裁，未饥食先俟。典钗供脩脯，和丸偕卧起。枣梨莫攘夺，手目共指视。新诗当座铭，高山试仰止。  

***偶见***  

绿筠深护小池台，一树红梨倚槛开。帘影漾花浮荇藻，误他双燕掠波来。  

***闻香雪海中梅花尚无消息诗以催之***  

竹外栏前万树梅，尚无一朵向南开。难邀玉戏酬吟笔，想对明妆劝酒杯。獭髓乍敷红晕浅，虬枝渐耸绿房堆。冲寒未放春消息，拟倩东君羯鼓催。  

***仓山牡丹盛开家婶母招饮即席感赋***  

阳春百花发，鼠姑擅盛名。今春雨水迟，三月方含英。嫣然倚东风，解语真倾城。主人开琼筵，邀客吹金笙。行乐贵及时，相与各尽觥。长歌发慷慨，所愁节序更。年时携手伴，落落如晨星。骨肉多远别，踽踽难为情。身遥心自近，梦想通精诚。岂无鱼与雁，奈此千里程。温凉叙片纸，离怀难尽倾。岁月日以去，忧思日以盈。愿附飞鸿翮，乘风以北征。  

***孟夏饮芍药花下***  

丈夫贵树立，其志在功名。女子不出户，长年无所营。中馈事粗了，针线须调停。薄暮得暂息，閒吟豁幽情。是时四月天，山深闻晚莺。芍药开较迟，红芳殿春英。花下具杯杓，独酌还独倾。三杯乐陶然，气爽心亦清。凭高豁远目，叠嶂青冥冥。地偏绝市嚣，寺近闻钟声。中怀自萧旷，淡泊无牵萦。  

***送又村仲弟赴试北闱***  

去年此日君甫归，木叶落尽霜雪飞。风尘未敢瘁颜色，比貌略较年时肥。手足由来有天性，谗巧翻笑苍蝇非。家庭巨细同会计，心迹如一无相违。名园茅舍距咫尺，三日不见忘朝饥。有时归宁具尊俎，捧觞上寿娱慈闱。镫窗茗话聚同志，漏尽不觉星河稀。销寒雅集记客岁，矜奇斗巧分新题。人生此乐岂易得，况复努力功名时。骊驹在门酒在盏，行李复发心先驰。愿君科第如拾芥，青云直上符心期。风霜载途善自卫，道远莫使音书迟。十年有约慎无忘，锦衣莱服同光辉。  

***出山留别***  

别母牵衣感，随郎远宦情。白云千里隔，华发一时生。愿祝萱常茂，还期草并荣。蓬窗今夜梦，定绕石头城。  

弱弟心如一，相依又十年。长贫惯弹铗，小别亦传笺。菽水同商略，芸编莫弃捐。家声惧中落，盼尔继前贤。  

束发尤相契，同根姊妹花。卅年荣瘁判，几辈世情嗟。白水盟心迹，青云感岁华。春来宴桃李，应念落天涯。  

娇女初离膝，邗江白下分。温凉调乳褓，镫火伴辛勤。妇德宜相勖，夫怜想更殷。他时《遂初赋》，馌饷助耕耘。  

***庚子冬赴闽途中与伯锳夫子同作兼忆仓山梅花***  

我本餐霞人，冲襟爱山水。时平恨不栉，碌碌守乡梓。君沾微禄適闽越，我始同来酹江月。高挂蒲帆趁顺风，回头倏过千芙蓉。望夫石远疑人立，目断归舟龙骨出。万古难销是经情，江声日夜疑呜唈。金焦两点风利不得到，只恐烟萝暗腾笑。古杭五日留，西湖慳一游。毋乃爱惜费，雨雪风飕飕。钱塘复上江山船，船头少女呼同年。江湖也作廊庙想，不用文光射斗象。明眸皓齿竟虚名，水佩风裳空想像。浙西山水天下奇，朅来可惜穷冬时。层峦叠嶂睡未醒，不斗明妆懒画眉。滩河水清石子多，篙师涉险相喧呼。水船轻捷大船笨，瞥眼已过疑飞凫。冰凘雪净天地肃，拨棹空江皱寒绿。篷窗煮酒妥吟魂，手写新诗属君续。忽忆仓山万树花，寒香冷艳纷横斜。罗浮梦好不归去，鹤守南枝应怨嗟。  

***桐江舟次忆仓山同人***  

故园何处是，云树思依依。岁晚鸥盟冷，潮寒鲤信稀。滩声喧水碓，帆影掠鱼矶。系缆荒村近，含情倚夕晖。  

***钓台***  

北风忽卷山雨来，系缆不果登高台。先生高尚隐不出，垂竿独钓空江碧。诏书物色聘书徵，五月披裘人易识。故人转忘天子尊，足加腹上惊星辰。先生高卧帝不悦，子竟不肯为我屈。当时求贤如此诚，先生钓鱼兼钓名。先生不出台不圮，万古千秋名著矣。  

***秋日与大儿话旧***  

有生忧患始，何况困长贫。讵短英雄气，偏疏骨肉亲。谁贻千日酒，醉过百年春。莫叹朱颜改，愁多白发新。  

***南平舟次***  

西风吹雨满天飞，雾幂遥山碧四围。买得扁舟仍作客，可堪佳节未成归。月宫旧梦沈清角，水国新凉换袷衣。只恐姮娥暗相笑，有人四牡正騑騑。  

***抚州舟次***  

曲曲溪山俨画屏，秋高气爽好扬舲。几家茅屋依青嶂，一簇蒲帆出绿汀。云碓响舂流水急，风鸳低罥落霞停。柳阴阴里推篷坐，幽鸟相呼隔树听。  

***时事***  

两载夷氛扰，连营海上难。铁衣霜月冷，金柝晓风酸。不战军民遁，无功将相惭。妖星犹闪烁，露布几时看。  

***寄梅竹卿表妹***  

涉世如虚舟，飘飘随长风。朅来聚闽海，境遇将毋同。同为出岫云，同作随阳鸟。既忝葭莩亲，复结苔岑好。昔人重交谊，高义仰雷陈。生世恨不栉，苦乐恒由人。多君薄时趋，慷慨制侵辱。岂徒愧须眉，兼可振薄俗。凶顽苟能化，田氏荣紫荆。但愁下愚质，久渐故志萌。治家不贵宽，恩多生妄想。所以先圣言，小人最难养。孤琴海上弹，谬蒙知音赏。何日结比邻，晨夕数来往。朱弦静愔愔，落叶鸣摵摵。霜警夜乌啼，鱼跳池水活。此时一尊酒，斟酌谁与同。举头望天末，烟霭相溟濛。美人期不来，寒月何皑皑。下阶倚修竹，顾影空徘徊。夜深还入阁，镫烬和烟落。月亦如慰情，流光照罗幕。  

***京江晚泊***  

系缆江干正长潮，荻芦风起晚萧萧。人才有数传千古，山水无情送六朝。铁瓮城荒斜照冷，金陵气王阵云销。霸图凭吊空陈迹，乌鹊寒声答丽谯。  

***南山***  

南山有古柏，高出青云端。根固叶自茂，何惧霜雪寒。幸无大匠知，免被斧斤残。华屋有时倾，栋梁难独完。不如守本性，凌寒寿千年。  

***东城***  

东城桃李花，灼灼矜芳姿。会蒙春阳煦，烂缦开及时。东皇欲返驾，风雨旋相欺。蜂蝶倏已散，月明嗟空枝。小草任天倪，翻得常华滋。  

***接少兰弟蜀中书感赋***  

一纸家书百感生，宦游人负杜鹃声。廿年未遂慈帏养，万里轻分手足情。栗里有田堪守拙，桃源无地可归耕。流光坐惜堂堂去，何日乡园昼锦行。  

***得又村仲弟上海殉难讣音诗以哭之***  

半载家书滞锦鳞，惨闻凶耗走惊魂。竟殉职守完臣节，敢弃城亡负国恩。皓首慈亲逃白刃，青年少妇哭黄昏。天涯有姊空肠断，北望停云积泪痕。  

五树荆花賸四枝，宦游常恨会难期。讵知昔岁分飞日，便是今生永诀时。泡影隙光真梦幻，生离死别更凄其。干戈满地家何在，化鹤还山定益悲。  

痛亟还思未别前，小仓山下好林泉。坐来花月供吟醉，行处楼台听管弦。离绪忽萦千万缕，乡心已折十三年。故园惨被黄巾陷，何日招魂葬墓田。  

***张凤***  

张凤，字含珍，号蒹葭女史，平湖人。诚女，高兰曾室。  

***和夫子行天竺山中次韵***  

筍舆游天竺，一径入深曲。初日淡高林，苔色萋以绿。山鸟向人鸣，梵音旋相续。我来尘俗中，物情互起伏。殊观得未有，身心增谨肃。寒涛卷长松，微风响幽竹。徘徊坐石根，流泉咽虚谷。言归兴未阑，回首云迷麓。遥指半山中，人行傍古木。  

***拟孟浩然夏日南亭怀辛大***  

日夕雨初过，閒亭敞幽景。结庐远人村，松月共清冷。竹风生夜凉，池荷泻疏影。仰观天宇澄，云路一何永。怅然念古人，此心徒耿耿。  

***陈山观海歌***  

冈峦一带明残阳，林花掩映春风香。筍舆得得忘路长，九峰遥障波汪洋。陈山屼峍临中央，振衣直上登高冈。海天渺渺云水黄，陡然突起涛头狂。海风吹水势莫当，凭空壁立千丈强。冯夷击鼓角龙翔，银楼十二随飞扬。仰观俯瞩何茫茫，须臾捧出玻璃光。白波万顷摇扶桑，蜃楼鲛室争辉煌。潮平忽见遥山苍，数峰若与船低昂。吁嗟乎！潮汐往来那可测，安得假我凌风翼，飞向瀛洲问消息。  

***寒郊***  

岁晚百端集，寒郊生远心。晴烟明野寺，旭日冷松林。云树极空净，川原入望深。关荆善图画，会向此中寻。  

***自玉换山房步从渺沧湫春望婴山之作***  

春到山光媚，嫣然笑靥留。莺啼空谷暖，泉挟落花流。石径松杉茂，书堂竹木幽。东风不解事，吹破绿烟浮。  

***閒坐***  

西风料峭暮云高，松荫苍茫起翠涛。凉月一庭谁共语，纸窗閒坐读《离骚》。  

***张襄***  

张襄，字云裳，一字蔚卿，蒙城人。游击殿华女。有《支机石室诗》、《锦槎轩集》。  

***登灵岩山***  

胜地甲三吴，风云想霸图。绮罗西子径，烟雨范公湖。故苑悲糜鹿，空林响鹧鸪。登临无限意，落日下平芜。  

***题看山读画楼***  

一路风光引，登楼喜欲仙。青山人读画，翠竹客参禅。雨气奔颓壁，雷声吼怒泉。故乡何处是，遥指白云边。  

***丙戌春日侍太夫人邓尉探梅遍历铜坑香雪海诸胜太夫人命赋梅花用高青邱韵呈九首***  

探奇何必万峰台，茅屋疏篱处处栽。林外乱鸦冲雪去，山中孤鹤破烟来。新枝烂缦攒红蕊，古榦杈丫点绿苔。竹处一枝看更好，横斜多傍夕阳开。  

千树琪花绕梵宫，罗浮原与碧天通。多生福慧双修得，六代铅华一洗空。诗在灞桥驴背上，曲留关塞角声中。笑他无限痴儿女，但识人间锦绣丛。  

***王允执***  

王允执，字舜华，号散女花史，嘉善人。焉飞女，曹锡祺室。  

***白隄步月***  

琉璃世界许盘桓，一曲琼箫露影团。行转长隄回首望，楼台高浸水云寒。  

***高篃***  

高篃，元和人。举人朱绶室。有《绣箧小集》。  

***春日吟***  

去年春风花满墀，抱病孤负花前卮。一年惆怅掉头过，今年又值花开时。庭花对我有怜意，烂缦似发含春姿。春来兮何处，春去兮何之？去何速兮来何迟，飞花一夜飏春梦，杜鹃嗟尔啼空枝。  

***春来***  

春来何处最关情，一半垂杨一半莺。不定晓烟空锁恨，易阑残梦惯闻声。草飞蝴蝶愁千里，风冷棠梨月二更。欲把相思寄流水，小楼深夜坐调笙。  

***许学卫***  

许学卫，字兰漪，钱塘人。吴县诸生周以丰室。有《鬟花小草》。  

***咏梅和外***  

园林半树冲寒早，桃李三春斗格难。雪后添肥月前瘦，山中相忆水边看。仙标出世应称绝，风味如君未去酸。最爱黄昏暗香动，好携尊酒佐清欢。  

***沈善宝***  

沈善宝，字湘珮，钱塘人。吏部郎中武凌雪继室。有《鸿雪楼诗集》。  

***寿光除夕***  

行尽山程与水程，故乡风景已全更。一年又向今宵尽，万感都从此夕生。怅望白云迟雁字，烧残红烛听鸡声。游秦季子裘空敝，倍觉文通赋有情。  

***夜过塘栖***  

挂席塘栖路，离乡第一程。凉风吹袂薄，孤月向人明。镫火高堂梦，烟波旅客情。吟成谁与和，村析正三更。  

***项絸章***  

项絸章，一名紃，字屏山，号絸卿，钱塘人。吏部尚书、谥文恪许乃普继室。有《翰墨和鸣馆集》。  

***题梧桐落叶便面***  

容易秋风感客心，萧萧木叶下疏林。从今一任泥涂辱，忘却炎天借绿阴。  

***题画竹***  

年时避暑忆江乡，为爱萧萧竹一墙。今日移栽纨扇上，无风无雨自生凉。  

***雁来红***  

已著西风又著霜，耐寒犹作女儿妆。潇湘云水人何处，草草题红字一行。  

***张友书***  

张友书，字静宜，丹徒人。拔贡、候选训导陈宗起室。有《倚云阁诗存》。  

***新秋微雨入夜月光皎然有怀兰仙母女***  

远树蝉响寂，一雨生微凉。美人隔秋水，共此明月光。月光空复明，相思苦难已。听尽漏声长，悄然立花底。  

***长男秋闱获隽感赋***  

屡雪刘蕡涕，今朝暂展眉。未堪酬汝志，差可慰吾衰。兵燹馀生在，风云后日期。莫忘忠孝意，努力壮门楣。  

***张纟習英***  

张纟習英，字孟缇，阳湖人。知县琦长女，主事吴廷■室。有《澹鞠轩集》。  

***留别弟妹***  

聚首既云乐，每忧分手时。分手忽在即，离思何可支。堂上白发亲，容颜日以衰。大人虽强饭，辛苦独自持。慈母况抱病，常藉药饵资。荏苒卅八年，骨肉长相随。一旦欲暌隔，恋恋不忍辞。视彼投林鸟，回翔绕故枝。嗟余独远行，何日重牵衣。举头见明月，哑哑慈乌啼。溪流为呜咽，花影亦离披。弟妹设酒筵，殷勤劝一卮。举醆属弟妹，挥泪重致词。游子日以远，亲心日以悲。承欢慎朝夕，步履谨持维。亲身日以康，子心日以夷。千里虽去远，魂梦常相依。丁宁再三属，不必问归期。努力事高堂，慎莫说相思。  

***古剑***  

百战雄心在，千秋宝气扬。风霜凝惨色，神鬼泣寒芒。电掣青锋冷，虹横碧落长。良才未沦没，光彩识干将。  

***夜梦还家***  

梦里关山近，休歌《行路难》。五更频涉远，千里独冲寒。绕膝仍相聚，牵衣不尽欢。钟声忽惊断，欹枕泪阑干。  

***婉紃妹将有山右之行作此赠之***  

绝壁几千尺，名山忆太行。嗟予当远道，赖汝慰高堂。那更重分手，相看欲断肠。谁怜双鬓影，一半点秋霜。  

***自馆陶入都舟行杂咏***  

薄暮消残暑，扁舟路渐赊。河声催落日，野色点明霞。岸曲林容黯，风回楫影斜。沈忧销未得，凭眺独咨嗟。  

一片长河水，苍茫接远天。我来经几度，系缆绿杨边。野鸟烟中没，孤帆树杪悬。星光杂渔火，迢递满前川。  

客行时已久，离思入斜曛。木落乌啼树，风高雁入云。人家依岸仄，鸡犬隔篱闻。指点西山近，浮峦净翠雯。  

***偶成***  

堕溷飘茵遇各殊，难凭巧拙判荣枯。可怜绝艳天孙锦，尽作障泥不作襦。倾城何必尽名姝，月范花模总过谀。此意深知惟宋玉，《高唐》赋后赋《登徒》。  

***寄若绮妹即寿四十初度兼示婉紃妹仲远弟***  

吾家弱妹已四十，怪底吾衰鬓萧瑟。半生旧事付云烟，岁月骎骎去何急。忆昔垂髫侍亲侧，四女娟娟最珍惜。名花入槛尽骈枝，娇鸟能言皆比翼。我年十四好读书，一编相与时吚唔。读书常苦识字少，索解不得心烦纡。是时家贫乏衣食，穷巷萧条鲜行迹。严君挟策事壮游，慈母持门瘁心力。午炊晓汲未觉劳，得暇便欲拈柔毫。就中三妹最精锐，昼日苦短常终宵。我长频年苦多病，经月连旬废妆镜。书卷纵横列枕衾，病里耽吟觉心净。妹年最稚性尤敏，漱玉含珠出灵性。五龄解辩《黄花》诗，十岁能工《海棠咏》。深闺窈窕春日长，软尘不到瑶琴旁。诗怀杳杳入霄汉，幽梦瑟瑟飞潇湘。身世浑忘溷尘俗，罗绮何荣脂粉辱。班、宋长怀绝代才，施、嫱空陋千秋目。转眼亻空傯人事劳，告归最苦鸟辞巢。六年秦馆犹联袂，一去燕台慨系匏。哀乐中年苦相逼，雁断乌啼剧凄恻。恶劫偏多儿女魔，终天莫报劬劳德。虞渊堕日不可探，我处塞北君江南。消沈心志各已久，我困米盐君井臼。郎署委蛇守一官，故乡迢递无千亩。牵萝补屋愿已迟，羡尔偕隐犹联枝。清贫绝称孟光志，比屋好咏灵均辞。矫矫谭公振时器，骨性清醇似吾弟。身外升沈未足论，尘中契合嗟何易。即今燕婉和且平，参昴肃肃瑶光明。佳儿娇女各争秀，相对便足怡吾情。人生行乐苦不足，况乃襟期厌庸福。得失寻常付一人，荣华变幻纷千族。兰陵三月东风香，樱筍味美琼筵张。弟归千里姊同舍，长歌短倡倾壶觞。我望江乡欲飞至，梦里云山寄遐思。万绪俄生九折肠，卅年最忆童时事。愿祝西池锡大年，相将订我玉台编。汉家十志长生箓，刘氏全书不老丹。太息吾衰事难竟，简策丛残多未定。考俗思陈列国风，无邪欲正中闺行。阃内非凭文字传，少时艰苦亦堪怜。百龄扰扰终何补，一世悠悠未足信。我倡新诗为子寿，夙志应须早成就。他日编书集一门，白头重与绳衍谬。  

***张纟册英***  

张纟册英，字纬青，阳湖人。琦次女，江阴章政平室。有《纬青遗稿》。  

***志梦***  

乡关望不极，离别日已久。不尽倚闾情，空馀泪盈袖。东风滞归鸿，离思苦相逗。飒飒北窗风，迢迢水添漏。辗转不成眠，遥夜长如昼。霜天鸣杜宇，淡月下窗牖。虹桥在何许，缥缈不能渡。嫦娥怜寂寞，指点虚无路。朦胧云雾起，倏忽百馀里。不闻风涛声，归心静如水。扶桑标旭日，浮霞散罗绮。回看半掩扉，依旧苍筤里。绣闼尚依稀，屏开篆缕微。帘栊鹦鹉报，阿弟笑牵衣。连袂趍瑶砌，承欢出锦帏。刍尼晨报喜，镫蕊夜悬辉。寒梅香乍坼，话雨西窗夕。新茗瀹龙团，琼芝泛苍柏。日暖画堂前，飞觞醉绮筵。椿萱同介寿，姊妹各披笺。酒酣携紫佩，飞花点衣袂。散步下阶墀，风细鸟声碎。草色漾新痕，松风拂深翠。流连心神怡，此乐不可再。云烟倏渺渺，惊雷堕天表。肃然动魂魄，曙色横窗晓。乡国杳何之，帐冷残镫小。似闻慈母语，絮絮犹未了。  

***纳凉***  

一白月光满，苍筤疏影横。花欹香鬓薄，露裛葛衣轻。蛩语迎风急，萤飘点水明。小窗帘半卷，银汉望盈盈。  

***张纶英***  

张纶英，字婉紃，阳湖人。琦三女，同县诸生孙劼室。有《绿槐书屋集》。  

***题云峰山郑道昭石刻***  

巍巍云峰山，千仞不可极。猿猱愁攀援，飞鸟苦难越。壮哉郑将军，振衣造云阙。峭壁恣濡翰，云崖留真迹。怒涛腕底生，迅雷笔端出。飒飒龙蛇飞，矫矫鸾凤活。字蕴天地精，墨洒山川泽。妍姿悦仙灵，刚锋惊鬼物。深淳李程规，坚劲锺张骨。烟霞常呵护，风雨不敢蚀。千载仰遗型，神采犹奕奕。斯山藉公灵，海内凭研习。愧我性庸愚，临摹空仿佛。展卷每流连，抗怀长叹息。  

***送孟缇妹之京师***  

凉风动高梧，哀蛩响幽咽。欹枕不成眠，揽衣长叹息。瞻彼连枝树，茏葱经岁月。视彼林间鸟，众雏长比翼。嗟我雁行违，迢遥望冀北。再拜送君行，欲语心戚戚。惜昔别姊时，回肠几碎裂。驰驱二三载，神魂日飞越。幸得重聚会，承欢两无极。倏忽数年间，又当远离别。离别复何言，泣涕沾胸臆。君今六翮振，翱翔自安適。而我若梁燕，秋至催归急。焉能避风尘，稳住雕檐侧。身世等浮云，劳逸讵能测。自今一挥手，何时见颜色。努力慰亲心，此躯保金石。  

***杂诗***  

寒暄倏代序，日月递盈缺。黄鸟鸣北林，芳华恣欣悦。暄飙荡愁心，轻霜变华发。南园桃李树，累累多结实。嗟我兰蕙花，芳馨坐销歇。涉江复何慕，揽佩不忍结。百草非不芳，庭树日萧瑟。感物增惋伤，沈忧转凄咽。  

***贫交行***  

贫交无厚薄，穷壤无岁时。阴阳倏迁变，观化若等夷。夏日炎何早，黄尘压空苦热恼，冬日暖何迟，霜威懔慄侵单袿。凉暄如流去飘忽，转眼芳华已销歇。咨寒怨暑亦何为，松柏森森挺高节。颜枯手皴未遑惜，维愿年年不离别。绮纨被体奚足欢，丘壑藏身宁守拙。君不见，后有梁鸿前冀缺。  

***江行杂感***  

挂帆忽千里，小艇放中流。碧月吴天梦，青山楚客愁。烟波摇暝色，佳节入孤舟。无限沧桑感，飘飘羡白鸥。  

***寄怀孟缇姊京师***  

朝瞻出岫云，日暮不归山。昔我送君行，一去会面难。道路既阻修，人事日益艰。悠悠楚江远，渺渺燕云寒。抚兹五中裂，念往恻肺肝。昔别十六载，契阔意回环。相逢未经岁，握手不尽欢。骊歌促遵道，泣涕如汍澜。感姊视我厚，霜鬓孩提看。勖我抚孤儿，辛勤答重泉。如何舍我去，寤寐无时安。寒燠莫我顾，疴痒孰与言。尺书千里来，谆谆教愚顽。洗心涤烦虑，铭此金石篇。君如青松枝，劲质含清妍。我如拔心草，摇落愁霜天。安得凌长风，送我至君前。相依共辰夕，庶慰迟暮年。  

***署斋卉物诗***  

治乱有常理，患气百年结。跳梁起群凶，蔓衍来百粤。战斗经五载，行省三得失。锋镝幸已远，黎庶思家室。荒城辟蒿莱，炊烟渐稠密。官衙竞修缮，土木兴不日。此署亦告成，朴素屏丹漆。中庭不盈亩，草木纷罗列。我来播迁馀，及此芳春节。三叹感废兴，殷忧有时毕。  

堂西馀隙地，白骨掩榛荆。开池贮流水，画地通沟塍。闭门学农圃，寄意怀躬耕。惜哉泉石志，羁绁伤簪缨。名山无静境，波涛方沸腾。一村得巢柯，聊慰达士情。不见中泽鸿，铩羽徒哀鸣。  

五岳起方寸，烟霞积胸襟。高怀多佳覯，奚必求山林。积石写青山，磊落亦崎嵚。割削擅化工，幽灵生妙心。以兹育群才，巨细咸足任。以兹参物理，取舍成升沈。渊衷宁可量，小叩识元音。愿贞构缔怀，良图古所钦。  

寒沼拓庭宇，开轩缅清旷。桃梅三两珠，花开俨相向。移根自山中，迁地气能畅。傥有故土怀，临风或惆怅。疏篱缀杂花，错彩如绣幛。閒阶生细草，摇碧若新涨。昼长静相对，衿抱偶一放。回首忆江南，风光正骀荡。  

日涉眷春光，春去忽已半。青桐引新绿，垂柳萦金钱。好鸟巢深林，百啭互相唤。蔷薇竞作花，欣欣意已满。物情贵得时，暄妍争系恋。焉知风日外，节序潜已判。独有冬青枝，霜露色无间。  

幽兰有高致，质弱苦易零。芳香不可留，滋树徒劳形。小草时作花，嫣红间葱青。閒阶濯新雨，绰态何娉娉。悦目非不怡，所嗟乏奇馨。采之聊把玩，慨彼服媚情。一笑谢东皇，荣枯无定形。  

我昔侍宦游，高槐荫书屋。临池日挥毫，简册润新绿。朅来武昌城，绿槐有遗筑。千年迹相合，栖讬亦云乐。频年遘兵燹，廨舍成平陆。未知陶丘畔，何人护乔木。浮踪此焉寄，佳景欣可瞩。惜无十丈阴，深檐蔽炎旭。会当求嘉树，植向阑干曲。  

种蕉甫逾年，蕉心已作花。浓苞擢菡萏，亭亭迎日华。瓣开如巨莲，细果密相排。攒簇苦难展，芳绪纷如麻。中含仙露浆，甘寒沁齿牙。浥之润诗心，崖蜜美莫加。奈何果方熟，枯樵及根荄。清阴与大叶，渺若飘烟霞。悟彼造物心，浮生信有涯。  

水仙最高洁，泉石雅相称。亭亭绝尘滓，迥迥见情性。惜哉柔脆姿，欲与岁寒竞。安能如老梅，风骨冰雪劲。赋形各殊类，锺毓有定命。飘飘列仙人，萎形亦奚病。真意讬瑶琴，挥弦孰同听。  

老树何轮囷，虬枝偃欲僵。柯叶虽不改，寒暄已备尝。自矜后凋性，了不畏雪霜。严寒苦相逼，凛冽亦可伤。春来发新枝，花开点轻黄。紫芝灿三五，擢秀含英光。晚节聊足怡，及时愿能偿。颓龄资服饵，相与酬青阳。  

***张纨英***  

张纨英，字若绮，阳湖人。琦四女，诸生王曦室。有《邻云友月之居集》。  

***寒月***  

天迥月初上，沈烟一径深。峭寒凝远岫，冷彩浸空林。篱竹无清影，江梅共素心。莫嫌风景异，好为洗尘襟。  

***读纬青姊遗稿***  

浮生若流水，死别忽经年。泪眼惊秋早，离魂有梦牵。鹤飞华表月，花落夕阳天。此日西窗下，空馀咏絮篇。  

***张凤慧***  

张凤慧，字筠香，永嘉人。有《留香阁诗存》。  

***枕流岩***  

拳石玲珑薪作瘢，只宜高枕处轻澜。白云数尺笼残梦，明月一床听急湍。侧耳清流声愈大，满身斜照夜将阑。鸳鸯文景饶君侈，急及东山卧谢安。  

***石门访刘文成读书处***  

巉岩削立石门敞，两扇洞开高千丈。停舟沿径穷清幽，坐看飞瀑激波响。恍疑仙境非人间。不朽名山在天壤。当年披卷面流泉，洗涤尘心恣清赏。山水锺灵岂偶然，雷雨风云真气象。荒碑林立蔓草敷，一代元勋风泱泱。前度刘郎今已往，年年月照读书幌。夕阳欲暝归扁舟，梵磬一声荡兰桨。  

***重登池上楼有感***  

谢客耽游地，彳亍步林麓。古树倚云根，飞泉出岩腹。隔岸旧山青，崔巍耸积穀。峰色青似染，岚光净於沐。月影沈寒潭，清光若可掬。披榛寿古碣，剥藓暗摹读。忆昔题诗处，回步认绿竹。当年诸女伴，搜奇相追逐。陈迹须臾间，踽踽剩我独。俯仰足伤怀，流光幸毋倏。林鸟解留人，一声啼幽谷。残花堆断涧，飞霞落孤鹜。归作《卧游图》，生绡裁半幅。  

***乌石舟中夜坐***  

一路奇峰迥，空明石不顽。殷勤溪畔水，流梦到东山。  

***金兰贞***  

金兰贞，字纫芳，嘉善人。平湖王丙丰室。有《绣佛楼诗钞》。  

***吉芝楼杏花盛放***  

小园一夜放春花，姣态妍姿斗彩霞。正值晓妆帘幕卷，万重红雪拥窗纱。  

***自金华登陆过桃花岭***  

渺渺关河路，承欢此一行。水明奁镜净，山远黛眉横。度岭松涛送，归舆客雁迎。风霜缘未历，日日计征程。  

***桃花岭投旅店***  

遥望沿山麓，旗飘卖酒垆。小桥双磴滑，野店一镫孤。峭阁临崖下，篮舆挂涧隅。移时歌笑起，云是郢中姝。  

***丁酉秋归自括苍道经武林遂游西湖***  

吹来细软晚风柔，到处秋光招我游。江上青峰湖上月，替侬扫尽别离愁。  

***夜过南渡桥***  

指点申江路，轻舟乘夜过。一镫一语静，两岸月明多。到处皆烽火，潜行避网罗。风声疑草木，数问夜如何。  

***劳蓉君***  

劳蓉君，字镜香，浙江山阴人。同县陈锦室。有《绿云山房诗草》。  

***初至唐昌作柳絮吟呈越中老母***  

君不见，灞桥之上杨柳枝，荡摇飞絮含丰姿。可怜三月化萍梗，正是垂杨头白时。临流相送悄无语，忍使萍花自飞舞。白门倚望空惘然，泪洒千丝万丝雨。此花本是杨枝生，高飞低舞何轻盈。夕阳芳树东流水，无奈春风欲送行。青眼依依识行路，犹逐西风向东顾。天生弱质有所归，未许本根久依附。祇宜归处便为家，徒羡园中千树花。花落犹在花开处，飞絮茫茫天一涯。看他漂泊今何在，近是比邻远绝塞。回思去国梦魂中，相思未了三生债。但得杨枝老未衰，春风安稳护楼台。明年海燕双飞日，衔取萍花枝上来。  

***闻南屏钟天大雨霰***  

冻云叠叠隐禅林，霰堕空山漏欲沈。万点诗魂飞玉屑，一声仙籁破尘心。重添狸幕镫光瘦，小试螺杯酒味深。莫道三更寒入梦，有人呵笔尚联吟。  

***数拟归省不果睹夕阳有感***  

夕阳红到柳梢头，何处歌传故国愁。归计於今凭尺素，相思劳我辄三秋。环城空有桃花水，唤渡难登竹叶舟。刚拟回樯逢海警，梦魂常绕面山楼。  

***忆龙山故居***  

傍小琅瑯塔影斜，山楼空剩旧烟霞。可怜晓起催妆鸟，犹认窗西铁树花。  

***述梦***  

寂寂复寂寂，梦境去来疾。顷涉三千里，不觉关山黑。飘飘入庭闱，怡怡语相接。门外藤萝红，窗前柳条碧。诸阮犹垂髻，二老发增白。七载依恋思，一诉絫时日。天鸡喔喔鸣，瞿然秋镫侧。郑人埋野鹿，庄生化胡蝶。此境本人间，急追杳无迹。悔我向梦中，多费一回别。揽衣起徘徊，梅花印残月。  

***感怀***  

英雄何必皆逢时，陡然遇合犹嫌迟。凡鸟纷纷占芳树，凤凰安得梧桐枝。自撇茅庐近红日，曩时花草休回忆。君不见，春雷一声天地惊，幺{麻骨}瑟缩莫敢出。  

***忆舅家小园幼时所游***  

惆怅驹光一瞬中，芜园卅载记游踪。池边鱼影惊新月，竹外鸡声唱午风。绕砌苔枯霜点白，盖檐枫老叶翻红。而今王、谢堂前燕，那识当年总角童。  

***书感***  

客心与秋气，憔悴古今同。天地朝昏候，人生聚散中。白云亲舍梦，黄叶寺楼钟。极目寒烟里，飞鸣三两鸿。  

***中秋雨***  

痴心咒雨未曾收，辜负天香一院浮。云幻波涛翻玉宇，风吹箫鼓隔琼楼。候虫寒咽迟迟夜，落叶轻传瑟瑟秋。欲向九霄看月色，祇应欹枕梦皇州。  

***登隆山书院西楼***  

半空云雾拥层楼，中有仙人驻远眸。千古图书藏石室，万家烟树绕谿流。新诗取压吴山会，健笔能扛浙海秋。此地清高远尘世，好从他日证瀛洲。  

***秋日即事***  

西风萧琴薄窗纱，半角斜阳散绮霞。瓦鼎煎茶拾红叶，瓷瓶添水插黄花。一楼乡梦惊新雁，九月寒碪起暮鸦。问我秋心向何处，乍归於越又京华。碧天晶皛欲霜时，香驻帘栊卷更迟。日薄江村收笭箵，风摧木叶战燕支。悲秋懒挹芙蓉粉，遣酒新题橘柚词。最是诗粮今岁熟，重阳开过菊千枝。  

***紫云山途中***  

重寻归径紫峰西，回首禅关路已迷。出岫云都随足起，衔山日正及肩低。谿桥断处撑双塔，烟树丛中卧一犁。不有阮孚千两屐，那能摩壁尽留题。  

最爱林皋路几叉，贪看景色屡停车。绕谿屋似鱼鳞细，截道桥如雁齿斜。山远云根疏著树，秋深霜叶艳成花。凌空极目增乡思，千里归来羡暮鸦。  

***小除夕作***  

云珠洒地东风香，梅花送客归故乡。今年忽忆去年事，梅花与我同苍茫。岁阑检点锦囊里，得诗三百聊自喜。更有一束长安书，书中有语可慰予。上言京华二老健餐饭，下言中山诸女多文誉。窗槅新糊设棐几，针线馀工置勿理。清閒官舍贫不忙，家在桃源万峰里。门前馀雪冷未消，对我犹作花痕娇。寒山苍翠睡欲起，早禽得日鸣连朝。弱柳舒青古苔绿，将弃熏笼就春服。君不见，万户新桃换旧符，黄童白叟争欢呼。元宵预约观镫侣，买取春光满玉壶。  

***春寒***  

春光寂寂思依依，深院无人昼掩扉。病质吟花红亦瘦，疏帘引草绿争肥。缘慳骨肉辜乡梦，愁老年华傍翠微。酥雨连朝寒不耐，晚来催我更添衣。  

***山窗即景***  

山窗宜向百花开，好鸟催诗日日来。谁为含情删不得，垂杨分绿护妆台。  

春朝常破绣工夫，笔砚安排兴不孤。怪底花枝慵过我，一帘香影倩风扶。  

***春暮***  

湿烟漠漠绣帘低，寒怯酴醾梦欲迷。风雨渐多春渐老，满城浓翠乳莺啼。  

***夏日偶成***  

临谿卜得三间屋，水光风影来廊北。四围红藕掉扁舟，一阶芳草眠驯鹿。地少尘缘与世偏，乐有神仙岂我独。夜凉更扫松阴石，明月为茵和霜宿。  

***长夏幽居戏效元人体得二律***  

长夏幽居兴正赊，石泉新汲自烹茶。戏编小令书蕉叶，乍换轻衫袭藕花。千里书来镫欲语，半山风堕竹先斜。清凉如此何愁暑，吟到松阴健有加。动摇风影爱帘波，石磴花阶露气多。几叠云罗蒙澹月，一丸星火度明河。饱听竹籁兼泉籁，遥答樵歌与棹歌。莫信天边牛女事，披衣争问夜如何。  

***范薇***  

范薇，字沅仙，武昌人，同县梓潼知县陈鲤女，诸生黄孚敬室，光绪己丑进士、浙江知县大华母。有《浣仙诗草》。  

***息妫***  

儿女成行泪暗弹，故宫回首夕阳残。楚王任有千金赏，祇买桃花笑曲阑。  

***宫中夜景***  

博得君王宠，羊车去又来。金炉香篆袅，玉阙漏声催。春色桃腮妒，秋波柳眼开。《霓裳》歌一曲，明月上宫槐。  

***睡燕***  

日午花关倦欲回，红楼望去费疑猜。便从径外衔香返，稳憩梁间待梦来。春暖画堂人正静，风过雕槛锦成堆。帘钩斜挂眠方熟，不管芹泥落翠苔。  

***睡蝶***  

乱红深处恋芬芳，枝上蘧蘧梦正长。讵畏流莺啼远树，祇惊午漏滴花房。云环锦帐眠方稳，风促金铃响不妨。一任南园春似海，香魂飞绕黑甜乡。  

***严昙云***  

严昙云，常熟人。有《拂水草堂诗钞》。  

***山居杂咏***  

春风次第到空山，云本无心任往还。路转峰回浑入画，绿杨影里有柴关。经卷生涯耐寂寥，湘帘风动篆烟飘。侍儿未解《华严》意，闲立松阴学弄箫。  

***齐祥棣***  

齐祥棣，闽县人。河南知府鲲女，陈兆熊聘室。有《玉尺山楼遗稿》。  

***簪花***  

间拈金翦出朱栏，要拣名花髻上安。桃萼太红梨太白，选香选色称心难。  

***望月***  

今夕是何夕，当头月皎然。应知千里隔，共此十分圆。树暖鸟初觉，楼深人未眠。前身谁与证，清净悟因缘。  

***赵景淑***  

赵景淑，字筠湄，合肥人。都司鹊棠女。有《延秋阁剩稿》。  

***随家大人乞归留别东瓯官舍***  

春光黯淡别离天，海燕依依剧可怜。临发缣缃重检点，莫教鸿爪落人前。为爱梅花手自锄，十年妆阁当诗庐。不知今夜寒窗月，又照何人夜读书。  

***瓯江***  

瓯江烟定浪初回，饮趁西风一棹开。十尺布帆悬未稳，青山斜压短篷来。  

***西湖泛月***  

临湖一带澹斜晖，向晚寒鸦倦不飞。明月一轮秋水碧，藕花香里放船归。  

***偶成***  

落叶声中梦不成，卷帘依旧晓寒轻。不知近日秋如许，只觉遥山太瘦生。  

***新霁***  

晨兴启碧窗，仰面得新霁。云敛半天青，远山沐如髻。宿鸟梳湿翎，飞鸣向天际。花垂浥露痕，池湿归泉细。忽闻清音来，歌声互迢递。  

***早春***  

细雨微风漾柳丝，不知春到几多时。窥帘燕子殷勤甚，衔得花泥入砚池。  

***雨后山行***  

雨霁碧空净，林深透夕曛。天开销湿雾，山断束归云。晚气清人骨，奇峰隐雁群。待看明月上，花影漾波纹。  

***晚泊平望***  

落帆野渡小桥横，古戍虫声夹岸清。残月半斜秋色远，鸳湖微雨滆湖晴。  

***舟过露筋祠***  

白芡红蕖出水香，一枝柔舻送轻航。船头鸂鶒忽飞起，冲破浪花入野塘。  

一叶扁舟趁好风，水天空阔乍飞鸿。篷窗閒坐恰无事，细数秋花两岸红。  

秋波始阔蓼花稀，枫树初丹粳稻肥。舟过露筋祠欲暮，水烟深处正蚊飞。  

***沈溎***  

沈溎，字少琴，临桂人。宣化河南按察使唐咸仰室。有《清馥斋诗草》。  

***中秋玩月寄適唐氏姑母沈太夫人***  

慈颜暌隔几经秋，秋月重圆万象幽。银汉冲霄横玉宇，金波炫彩射琼楼。迟来雁信频遥盼，怕对蟾光照别愁。翘羡膝前兰桂绕，承欢犹忆比儿不。  

***中秋玩月感怀寄夫子***  

閒庭月朗正当头，对景徘徊忆旧游。菡萏也愁蟾独照，稻粱犹羡雁双谋。冰轮有耀临疏牖，银汉无声转画楼。天上若怜离别憾，团圞常似此宵留。  

***老犍坡***  

山径崔嵬不易行，扶摇直上午风轻。巩关西望河千里，一抹烟云绝顶生。  

***留别河东道署庭前新竹***  

绿竹猗猗手自栽，频行不禁数徘徊。殷勤惟向此君祝，留待儿孙日后来。  

***度佛耳严***  

高峰层级似天梯，万竹回环好鸟啼。一气扶摇临绝顶，举头犹觉白云低。悬岩绝壁树丫杈，林隙遥窥日已斜。隔著重峦闻犬吠，酒帘飘处有人家。  

***张恩泳***  

张恩泳，字仙蘧，善化人，同县陈戊室。有《定香阁诗稿》。  

***游岳麓***  

破晓涉秋江，秋江静无澜。濛濛白云冷，泛泛浮鸥间。隐约螺峰高，侧影清波间。轻舟荡双桨，飞渡芦荻湾。薄雾散前林，行将叩岩关。  

盘旋石路曲，{穴叫}青岩高。远闻清梵音，古寺依岧峣。攀藤涉奇境，木落风萧萧。苍藓留鹤迹，石泉泻寒涛。上有百尺松，巃嵸凌云霄。松花香不扫，冷翠摇枝梢。缥缈羽衣仙，飞空架长桥。  

晴霞蔽虚壁，玉殿何穹隆。层梯高百级，飘摇亘长虹。飞楼接云汉，一望天地空。秋清远峰秀，叶落疏林红。湘帆片影没，湘水一线通。江城渺不见，隔岸浮岚重。孤原隐落日，大壑生凉风。悠然与襟期，愿寻物外踪。  

天低暮霭薄，返照明村西。芳洲采杜若，枉渚搴留夷。秋花黄未开，叶落灵均祠。湘波流浩浩，遗恨空凄凄。白云自往还，帝子降何时。风裳与水珮，缥缈不可期。轻舟泛明月，归客苍烟迷。江鹜如解意，争随帆影飞。  

***石梧舅氏别墅初成诗以志之***  

平泉今再见，市隐避尘哗。小艇招明月，危楼枕落霞。园蔬欹露摘，谿水夹隄斜。寒意来朝减，山桃已作花。落霞明夕照，倒影定王台。清磬隔花远，霜钟渡水来。涧松寒滴翠，石筍润生苔。生计谁相问，疏狂毕卓杯。  

***芋园即席赠幼梅童子***  

江城对面青崔嵬，群峰一一随城来。名园花柳竞夺秀，池光映日波潆洄。豪竹哀丝最激越，主人爱客清樽开。公子翩翩乃雏凤，新诗示我何累累。却看华藻集毫素，有如肺腑藏琼瑰。即今世故多丧乱，俯仰古今萦襟怀。红羊浩劫经十载，馀生获免亦幸哉。汝当努力惜佳日，譬之种树宜灌培。春华秋实成大器，庙堂待取梁栋材。  

***李丽攵媖***  

李丽攵媖，字陶吟，河间人。武安霍州知州白昶继室。有《剑芝阁诗钞》、《剑芝阁诗钞续选》。  

***步虚词***  

夜静长吟《金蕊篇》，已通妙悟未通玄。谁知犹结飞霞佩，閒向云中响玉鞭。瑶台宴罢碧云寒，笔向长风跨紫鸾。醉后不须吹玉笛，且登蓬岛听飞湍。  

***戊寅九月记异***  

重阳将近湿云遮，朔雪凄风战齿牙。半夜画檐敲玉柱，五更庭树散琼花。高才咏絮知何处，败兴催租定几家。瘦菊萧疏芳景寂，清香一瓣读《南华》。  

***读史***  

孏向明光折桂柯，肯随小隐入岩阿。狂奴故态犹难改，烈士雄心自不磨。玉具拄颐聊痛饮，锦囊负背漫吟哦。海山要是移情者，图史其如励志何。  

***梦中作***  

从来志士易悲秋，驾鹤真为汗漫游。醉上昆仑山顶望，苍烟九点是齐州。  

***去鄂行***  

宦游屡迁徒，别意坐超急。三载此安居，一旦成分隔。草木有殊芳，楼阁多清绝。飞梯接望中，崎岖如九折。爱山心未至，竟未探云穴。拍遍画阑干，此心以何热。但去勿复辞，徒使离思切。奋袂登轻舆，揽辔慕古杰。出城日已暮，月色忽爽澈。金铎振喧阗，流澌响清咽。千岩如拱揖，似惜怱怱别。我行信悠悠，多情愧岑嶭。他日傥再来，清晖为娱悦。  

我行亦云劳，况值岁将阑。北风何猎猎，慷慨歌路难。山高林木黑，野阔星斗寒。重裘亦不暖，游子憎衣单。火明至旅店，解装治晚餐。豆粥咄嗟办，幸博慈颜欢。茅柴亦难得，莫作新丰看。明发遵前途，晓气清漫漫。霜威在何许，但见枫林丹。岚光画遥碧，人影晃冰湍。岩深虎豹嗥，天迥云气团。阴晴及朝暮，所见非一端。关山信修阻，引领起长叹。  

***述怀***  

胸中峥嵘千仞山，眼前寥廓百道泉。光芒直彻万古上，兴酣携卷叫紫烟。箕倨嫚骂吾不取，苏子亦说刘伶颠。名士但当痛饮耳，此语便已亏天全。望之不鄙士行正，诗豪酒圣空称贤。迩来慷慨动君子，愿谒兰陵无秋水。平生意气今几何，玉具拄颐聊尔尔。达人清节贵磨礲，精金讵受纤尘滓。后者瓦砾前秕糠，文士相轻尽如此。愤极冲天欲一鸣，畏人嗔怒还须已。  

***中秋阴雨用东坡先生韵***  

琼楼岑崟接天高，中有仙人濡吟毫。烟云落纸杂风雨，方塘潋滟生波涛。闻说天台落桂子，故应缥缈随流水。天香云外竟谁传，空阶夜滴凉音起。世事犹来似走丸，珠宫几见瑞光蟠。好凭玉笛吹深处，试掷虹桥入广寒。漳水悠悠近清汴，古风逸事今多变。隽句空留碧玉笺，雅词谁唱红牙板。金飙肃肃合空山，云影虽沈那得坚。自卷湘帘拜蟾魄，更留弦管夜深看。每惜阴晴不长好，掩却秋光太草草。窈窕佳月难屡逢，此语吾闻自坡老。锦绣罗胸未是贫，筵前棣萼亦诗人。松花酒熟莫轻出，举盏惟邀修月客。  

***雪后登邻霄台***  

北台纵眺意茫然，尝怪冰泥沁锦斑。万瓦寒生晴雪里，一峰独秀乱云间。迟留岁暮衙斋冷，洒落生平笑语閒。试倚危栏望天际，神游沕穆胜骖鸾。  

***交横寺遇雨***  

山中一雨葛衣凉，斜插莲花倦晚妆。地俭不知康岁乐，民贫惟识野蔬香。著书玩世真何益，采药怡情计亦良。遥望前村半扉水，数家烟火入微茫。  

***望太行山***  

太行天下脊，形胜孰能齐。一线盘空上，三霄入望低。杂花薰巘崿，怪石碎轮啼。千古孙阳顾，何人解骏嘶。  

***纪梦***  

澹泊夙所安，《齐物》得宗旨。既长习勤劳，昼作夜乃止。颓然適天放，杳不知所以。叩门谁氏园，灵镜殊栗里。野舍牵薜萝，林木森可喜。云开淡淡山，日漾溶溶水。褰裳涉涧滨，延芳采兰芷。响泉横绝巘，斑斑土花紫。挥手一再行，天籁萦吾指。《广陵》不世传，叔夜信非美。弃置勿重弹，恐使音盈耳。次律悟前生，那须閒故纸。人生亦有涯，世事何穷已。早知蝶是周，不待蘧然矣。  

***残杏花***  

一枝瘦影不胜簪，谁见繁英落玉樽。寂寂香阶红不扫，澹烟斜月恐黄昏。  

***夜坐***  

豪气消除百虑空，静闻虫语度帘栊。太虚不碍织云滓，笑煞秋花媚晚风。  

***励志***  

弱龄授诗书，钻研忘早晏。既长读文史，篇帙苦浩瀚。傍搜及百家，茫乎若河汉。迩来二十年，奥义时一见。欣然欲起舞，得失已过半。圣人垂著述，游、夏终莫赞。岂余庸陋姿，所得望津岸。偃鼠走饮河，未动腹已满。蚍蜉不自量，乃欲抱树撼。掩卷发深思，浩然起长叹。  

***感遇***  

昔有交让树，蒙茏荫千章。蟠根日郁结，绿叶何芬芳。下有麋鹿游，上有鸾鹤翔。贞石生其隈，廉泉出其傍。高风迈千古，令誉安可望。谁知逢匠石，一旦遭斧斨。零枝作器玩，大本充栋梁。镂金复错彩，奉君白玉堂。自谓尽材任，岂识非其常。修名仍遇梅，掩抑徒自伤。  

***暮春独行后园遥见垣外白海棠盛开***  

山城春晚风雨恶，沈沈宝篆萦珠箔。纱窗独坐苦无聊，悄下香阶望遥崿。举头恰见一树花，亭亭玉立临风斜。珠苞翠叶互掩映，苔垣芜院深深遮。却恨土人不知贵，忍令暮雨朝烟渍。安得移归绣闼傍，日日花前为一醉。乍睹应同拱壁珍，丝丝柔萼绝纤尘。沈香浓艳知难并，定惠清超恐未真。化月笼光转林麓，滟滟寒波侵明玉。天然素体淡丰容，千古幽兰秀空谷。珍重名芳好自将，冰肌玉骨秘幽香。荒园尽日安荆棘，肯学嫣红薄媚妆。犹忆长平旧时见，药栏东畔开清宴。猩红带露晓霞明，酒醒梦回人已倦。桃李无言杏已霏，绿阴青子送春归。可怜满树玲珑雪，独抱清芬隐翠微。徘徊曲径情何已，繁枝折得芗盈几。胸中华靡久不纷，岂借烟波濯纨绮。刻意惜花我亦痴，每逢佳卉便题诗。留连一物真成过，不及黄州梦醒时。  

***夏夜雨霁***  

珊钩荡漾织帘纹，陡觉罗纨腻麝芬。冻雨乍晴庭翠活，浮烟散尽月华分。护屏蕙炷通宵馥，喧枕涛声彻晓闻。谁向空山赏寥廓，翩翩仙袂思凌云。  

***纵笔书怀***  

忆从总角事篇章，坐拥书城乐未央。磨盾才雄空激烈，雕虫技小爱论量。侧身便欲无前古，披发真思下大荒。俯视万殊同一芥，迢迢天路恣翱翔。  

廿年辛苦竟何成，几见含毫气吐虹。出水芙蕖方焕若，凌霄云鹤得无同。逞才枉诩屠龙技，锻句真如刻楮功。却悔安心犹未竟，泠然我欲御长风。  

***静坐***  

闲来惟静坐，未觉战纷华。纨绮习俱尽，云山志未赊。名心淡秋水，清梦到梅花。处处皆佳境，吾生亦有涯。  

***山居听雨***  

向晚关门卧，纱幮听雨眠。秋声起林薄，凉意答山泉。静许诗情得，清教俗虑捐。至人何处梦，吾思本超然。  

***阅旧作***  

总角耽文翰，篇章每自娱。只疑多碔玉，岂望得骊珠。杨子悲歧路，庄生戒畏途。廿年尘土梦，展卷一长吁。  

***晓行南磵***  

水暖沙平浪不生，远山一抹画难成。黏天芳树青如荠，时有幽禽自在鸣。  

***不寐***  

暝色入闺闼，小窗幽更清。凉风渐以厉，落叶交纵横。揽衣下庭除，仰视霜月明。孤光耿云表，山骨瘦峥嵘。浓翠遽如此，节物令我惊。归来倚案立，嗒然忘其生。中心无適莫，勿勿非所营。蓬壶远莫致，浊骨终难轻。兜率在何处，吾欲从之行。二者无一得，翻然辞瑶京。亮维朝市隐，岂顾俗虑萦。推迁有至理，气象能移情。秋光虽足悲，春色行自荣。谁怜不寐者，竟夕和蛩鸣。  

***咫园赏雨***  

雾雨暗朝日，霏空绮不如。林花秾欲滴，池藻聚还舒。拔地怜新竹，腾波羡大鱼。为霖应自此，聊复惜三馀。  

***春日登{山军}山***  

兹晨心志怡，言瞩芳华景。绣甸扇微风，春岩凌倒影。欣欣灌木荣，澹澹晴川静。水暖白蘋香，露浥红蕖靓。鹭鸶甚閒暇，迥立沙隄永。幽人自往来，赏遍尘凡境。暮色下林端，云霞满遥岭。  

***孟夏即景同佩青妹作***  

罗衫新试水沈薰，閒凭雕栏对此君。晓日乱明莲叶露，和风轻飏柳花云。鱼游宛转涵生趣，鸟啭清圆入静闻。自笑年来忙底事，惟将辞采策殊勋。  

***午窗苦热偶与三妹话及昨宵梦境诗以记之***  

溽暑烦襟困郁蒸，挥毫落纸赋憎蝇。窗中列岫清如洗，便拟移居最上层。富贵逼人何日了，飘茵落溷徒纷扰。况我身居华屋中，雕栏紫阁如蓬岛。一望云霞一慨然，平生山水有深缘。却思昨夜清凉梦，直到匡庐看瀑泉。仙音泠泠供洗耳，浣尘正要聪明水。一条白练玉龙飞，千古常新谁得拟。长风浩浩袭衣轻，遥指天边桂月明。万顷玻璃身一叶，人间何事更关情。青云冉冉随风漾，蘧然一觉惊绡帐。罗衾展转不成眠，恍忽犹疑行雾上。烟消日出霁霞生，鸟语花间报早晴。梦寐閒思何足忆，会当鼓翼指霄程。  

***梦登华山书所见***  

天风袭衣袂，高坐华山顶。皓月坠林峦，涵空水荇影。  

山开成独往，霞峤莹心目。投书别家人，不作昌黎哭。  

***阅邸报偶成***  

不肯因人热，其如爱晚凉。魂清无梦寐，齿冷到岩廊。破浪心情懒，看云意兴长。此邦真乐土，何暇计炎荒。  

***闻某相罢归***  

十年春梦醒黄扉，高蹈东山愿不违。万里清光新送爽，一庭秋影澹相依。閒支石鼎评茶品，净扫松阴待鹤归。名遂身閒有如此，肯将簪黻易荷衣。  

***立春后三日试笔***  

帘垂昼永觉春融，砚释轻冰晕碧泓。晴旭半窗香篆烬，水仙花底写《兰亭》。  

***花朝早书毕以馀渖作墨花一枝***  

风风雨雨到花朝，沈水香清闭绮寮。仿得《兰亭》墨华润，更将芳意写生绡。  

***黄崖晓发***  

辨色严妆竟，登舆破晓行。麦苗才覆雉，柳叶未藏莺。小雨沾衣润，柔风拂面轻。山灵应笑我，何事日长征。  

***午至芹泉驿见黄菊盛开有感***  

辞亲远行迈，所適天一方。脂车戒前途，陟彼千仞冈。清风来禾黍，蕉葛生微凉。忆昔别君初，桃李繁秾芳。如何三月后，遂见黄花香。采采不盈掬，怅然中心藏。手把珊瑚枝，身袭芙蓉裳。清节亮可贵，不佩庸何伤。人生有臧否，此心任低昂。仰视碧天末，矫矫鸿鹄翔。  

***秋夕望月和张曲江韵***  

暑退才三日，蟾光迥不同。炎威散林薄，秋意满庭中。园藿滋凉露，池莲堕晓风。澄清徒有愿，常恐壮图空。  

***予性耽文翰坐是致疾者屡矣书以自解***  

重裘坐拥尚憎寒，羸弱真堪仿土安。不为读书耽雅趣，那能与病结清欢。妄心已逐风云散，素志终期宇宙宽。香畹夙因何日觉，庭前柏子任君看。  

***立春日试笔***  

绮岁何遒驶，光景如奔轮。回思三十载，所见无一真。绿鬓渐以华，朱颜日以陈。尘务未能遣，愧彼贤达人。东风吹户牖，万象皆呈新。繁花吐芳树，玉沼游锦鳞。欣欣物向荣，我生益自珍。冰炭勿相战，为乐须及晨。何当屏百虑，一赏郊原春。  

***古意***  

艺兰那计畹，一一春风前。芳枝抱贞素，翠叶何鲜妍。幽芬不及远，空谷谁能传。乃知璠玙质，不遇终相捐。馨香虽自好，薋菉世方贤。对此坐叹息，中心为悁悁。  

***翁端恩***  

翁端恩，字璇华，常熟人。文端公女，文恭公女兄，归安国子监祭酒钱振伦继室。有《簪花阁诗钞》。  

***金鳌玉蝀观荷***  

澄波曲绕凤池通，万顷夫渠映日红。绣幰尘催花外路，珠栏香浸水边风。鱼游细浪纹初活，莺啭深林语渐融。太华峰头莲十丈，霞标云锦总相同。  

***夜渡鄱阳湖***  

黄芦瑟瑟送扁舟，千里江天一叶浮。山影忽随云气涌，浪花寒迸月光流。宫亭接食传神鸟，沙渚随波浴野鸥。此际篷窗舒远眺，匡庐真面已全收。  

***送玉甫兄叔平弟偕绂卿侄应试金陵***  

雁影涵秋趁晓风，壮游难得一门同。已欣佳句如灵运，更喜清谈有阿戎。万里江涛归赋笔，六朝山色入诗筒。攀香蟾窟家声旧，会看三株灿月中。  

***长至日书怀***  

又见葭灰飞玉琯，深宵拥被对孤镫。青春渐逐尊前改，白发多从镜里增。苦盼音书怜女远，欣看家学有儿承。平生愧乏《螽斯》化，挥尽黄金尚未能。  

***仲渊侄胪唱第一悲喜交集诗以却寄***  

一纸泥金乍到门，开颜翻使泪添痕。更无凭藉通天路，却道滋荣并宿根。哀乐杂乘真梦幻，升沈不次总君恩。却看雏凤高飞处，苦向樊笼忆哲昆。  
