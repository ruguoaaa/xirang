---
title: 第21部分
index: true
icon: editor
order: 21
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷一百五十三

***陈宝箴***  

陈宝箴，字右铭，江西义宁人。咸丰辛亥举人，官至湖南巡抚。  

***谢易实甫赠庐山泉***  

廿年不践匡庐径，读画因君系梦思。饷我新泉分瀑布，瀹将春茗助敲诗。清流合让支筇客，辟地须寻面壁师。安得草堂容设榻，一瓯睡足日高时。  

***实甫有和诗叠韵酬之***  

远载山泉千里外，胜流高致使人思。罂瓶泻口冲寒色，垒块浇胸洗恶诗。三峡游踪如昨梦，一瓢陋巷本吾师。芒鞋素便青峰下，始是波澜不起时。  

***游智开***  

游智开，字子代，新化人。咸丰辛亥举人。历官广西布政使。有《藏园诗钞》。  

***双刀歌赠仲芸***  

长沙城头夜吹角，军书频报妖氛恶。立散黄金募健儿，誓除乱贼安耕凿。酒酣奋臂登高台，挥刀起抉浮云开。绕身倏忽曳雌蜺，已觉狡兔无蒿莱。宝物惊看买难得，炎天冷透冰霜色。铿然齐插短鞘中，余怒犹闻吼未息。自言采铁南山冈，锻炼昼夜摩阴阳。深镌咸丰某年月，几肯轻试韬锋铓。只今群盗被原野，雄心已逐嘶风马。若云佩此位三公，世间笑杀屠沽者。把君袖，为君歌，唾壸击碎当奈何。区区金紫安足多，请君斫断生鼋鼍。  

***六安遇周八即送之临淮***  

故人今日来，沈疴今日起。秋风满庭阶，握手各相视。子容较昔丰，我病瘦何似。欢会叙离忧，乱绪纷难理。忆从去年春，同舟泛江水。翩若南翔鸿，双飞复双止。中忽隔一隅，盗贼惊突豕。逾年患未消，信息殊生死。觌面良可欣，征车嗟复驶。檐端亘明河，絮絮犹未已。  

往离日苦长，来别日虞久。相依晨夕间，属子一樽酒。志趣各有存，大节期不苟。讵以恃爱深，而负厥身咎。世事方艰虞，勋名惧衰朽。金飙卷淮流，花骢嘶岸柳。努力舒远猷，金印行系肘。当路急需才，况有平生厚。短策余顾惭，清操誓终守。临河濯长缨，愿言告良友。  

***别王荷夫墓***  

辛苦尔生前，聊凭一枕眠。千秋孤竹国，三月落花天。旧宅依邻井，青山俯墓田。移官吾在迩，来别益凄然。  

***叵罗词***  

折尽杨柳枝，绾尽杨柳丝。与郎作叵罗，绾郎无别离。  

离家长苦思，在家长苦饥。与郎作叵罗，杨柳郎生涯。  

街前卖叵罗，个个圆复圆。门前种杨柳，相见时相怜。  

***力子来***  

公堂录囚罢，猝然见行李。佥称力子来，芒鞋踏阶戺。长跪报平安，未启书先喜。有篚广且深，有箧方尺咫。次第列长筵，乡味多且旨。所嗟路迢迢，辛苦三千里。  

冢妇奉我枣，介妇奉我姜。黄柑双复双，摩挲双手香。书言儿种柑，在耶出门后。摘柑寄西川，耶苦居官久。告儿及明春，斗酒听鸣莺。闻儿又生孙，归哉怡我情。  

***李鸿裔***  

李鸿裔，字眉生，中江人。咸丰辛亥举人，历官江苏按察使。有《苏邻遗诗》。  

***题吴桐云同年出山海关图***  

一笑囊书出汉关，医闾北镇海东环。雄边鼓吹腾三辅，奇句弓衣绣百蛮。夜雪毡庐玄菟郡，夕阳驼背老鸦山。时危地险思周历，仗剑输君独往还。  

李陵台北晾鹰台，秋到居庸万壑哀。九月出关驴背冷，十年回首雁声来。中原戈马犹前日，边塞风云岂异才。掷画还君三叹息，陪都天仗泣龙媒。  

***和黎伯庸夜雨书怀之作***  

春明门内郘亭诗，短簿风流梦想之。霜菊上肩螯在手，去年十月见君时。  

居然春饼上秋筵，况有霜花照晚天。唤起黄州三月梦，孤城斜日断炊烟。  

***高碧湄同年春间谒选入都取道阊门流连旬日盛称铜柈吴叟之为人心向往之道远莫致乃不浃月而余已与吴叟见于金陵碧湄邮书坚余引退之约亦適由济南递至赋此答之并呈铜柈即用湘乡相侯赠吴叟诗原韵***  

重帘漏月光如■，风檐椽烛高花摧。故人贻我济城牍，夜窗忽卷明湖来。流光一别两晦朔，计程已踏天街槐。朝骖夕秣无恙否，九畿铁骑方排豗。十年不听东华钥，觚棱回首云山乖。主恩未报涓与埃，壮心俱化尘与灰。夜眠仰屋见星斗，常惧鬼瞰天为灾。拂衣去闭江上宅，空庭卧病生荒莱。愿子早除吏部选，摩搔鳏寡如婴孩。疵疠不生民气乐，河无渡虎山无豺。匡山昔日读书处，政成盍日还归哉。洞庭黏天四无壁，荡荡鸥鸟忘惊猜。美人独处轩辕台，老而不嫁青春隤。子昔见之君山隈，暮天鼓瑟猿啼哀。我欲从之不得往，四方上下弥云霾。翩然一舸冶城下，浪花如雪春江皑。青谿白石忽相遇，拍肩劝我流霞杯。作书报子寄京国，瑶光正对钩陈开。美人若佐商周业，方驾有娀追有邰。  

***孙福清***  

孙福清，字补璇，号稼亭，嘉善人。咸丰辛亥举人，历官大理寺评事。有《望云仙馆诗钞》、《海南纪游草》。  

***即事***  

红尘一堕总茫茫，物我年来付两忘。漫向塞翁论得失，偶从詹尹问行藏。抟沙易幻人间世，点石难寻海上方。恩怨销除忧乐在，焚香夜夜礼空王。  

***题瑞邸所藏宋文丞相蕉雨琴拓本***  

竹如意，击已碎。玉带生，交偏耐。《正气歌》成天地晦，半壁江山竟陆沈。千秋留得孤琴在，庐陵大节照青史，手抚冰弦泪如水。金瓯堕地缺不完，何况区区桐与梓。岂知忠愤所郁金石开，一弦一柱铿风雷。冬青树老天水黯，丰城宝气难终埋。移宫换羽惊弹指，流水高山有知己。遗响销沈六百年，一朝物色归藩邸。我观丞相琴，如见丞相心。西台恸哭故人远，东山丝竹君恩深。柴市风酸悲绝调，蕉窗雨急凄余音。七条飒飒森寒玉，古篆苍凉土花绿。谱出天风与海涛，哀音怨乱难终曲。祇今声价重球琳，三尺焦桐抵万金。澹墨数行留粉壁，夜深仿佛听龙吟。  

***读夏子仪刺史爱日山房诗稿***  

忆昔君家全盛日，琴歌酒赋剧豪雄。一从乡里惊风鹤，几度关山感雪鸿。生死交情觞咏外，炎凉世态笑谈中。西湖久别应惆怅，我亦归心逐转篷。  

***褚维垲***  

褚维垲，字爽斋，余杭人。咸丰辛亥举人，历官安徽候补直隶州知州。有《人境结庐诗稿》。  

***过邳州***  

邳州城外远征骖，遍眼风尘世路谙。屈指离家将一月，行程还未出江南。  

***书感***  

荒村寥落树无边，齐鲁征尘接蓟燕。马蹋寒沙风四起，雕盘大漠日孤悬。登车敢负澄清志，抚髀惭逾少壮年。笑问此来欲何事，朝朝犯晓走霜天。  

***湖口山行***  

春来驱马出燕京，本拟西江取道行。时局休谈王景略，乡园愁赋庾兰成。但逢险阻心宜壮，得免流亡愿已平。三月舟车遍游历，筍舆前去又山程。  

***晓行即事***  

登车残梦续沈沈，寒逐轮蹄料峭侵。枯树著霜疑是雪，远山迎日半犹阴。江南消息愁兵事，蓟北风沙倦客心。只有荒村人最乐，晓驱黄犊出平林。  

***如许***  

如许头颅两鬓斑，移文应亦汗尘颜。一春花柳江边尽，三面风涛郭外环。借箸更休谈击贼，读书何待乞还山。旅窗岑寂终朝坐，已是身居吏隐间。  

***过定远***  

十年前事在，驱马此重游。荒草迷残垒，斜阳下戍楼。赤眉余党尽，碧血故人留。判虎台边路，萧条满目秋。  

***冯誉驹***  

冯誉驹，字景千，高要人。咸丰辛亥举人，官武进知县。有《眠琴阁诗钞》。  

***和陈鹗秋表弟冬日晚眺原韵***  

葭管飞灰岁又更，天涯游客动离情。云山叠嶂乡关远，水阁凭栏花日明。翠压疏林藏古寺，寒流断涧抱孤城。雁飞不到衡阳道，驿路风霜第几程。  

***方昌翰***  

方昌翰，字宗屏，桐城人。咸丰辛亥举人，官新野知县。有《虚白室诗钞》。  

***避地***  

避地危如巢幕燕，挈家情类触藩羊。一杯未饮心先醉，五夜含愁鬓欲霜。吾辈几人思蹈海，中原时事拟探汤。隆中圮上今何有，俯仰千秋意激昂。  

***大观亭***  

上凌霄汉下坡陀，眼底风帆日夜过。山色二龙开户牖，江声五月走鼋鼍。天连吴楚烟波阔，地接东南战伐多。四十年前吟啸处，那堪荆棘问铜驼。  

***王成升***  

王成升，字仲允，号吉阶，武陵人。咸丰辛亥举人，官山西知县。有《吉阶诗草》。  

***永昼***  

永昼茶烟袅，清和记谢吟。花香苏病骨，苔绿上诗襟。风软絮痕重，云低窗影深。读书声未已，鶗鴂唤青林。  

***程之桢***  

程之桢，字维周，江夏人。咸丰辛亥举人，官黄冈教谕。有《维周诗钞》。  

***赵州***  

浊酒浇黄土，悲歌问昔年。戍荒人荷梃，沙阔马耕田。奇士谁廉蔺，雄关莽晋燕。书生如献策，行矣著先鞭。  

***喜门人萧连删易梅生同日至黄州***  

十载幽怀讬素弦，江云如梦水如烟。荆台风雨传经夜，汉渚干戈问字年。冷宦惟添新白发，高吟还恋旧青毡。短檠破砚分明在，话到离群各黯然。  

***邹汉勋***  

邹汉勋，字叔绩，新化人。咸丰辛亥举人。殉难。有《邹叔子遗书》。  

***古意***  

欲穷千仞冈，请从今日起。千仞多风寒，况复无仰止。便息行游驾，盘桓在斯里。斯里狭且隘，似难容足阯。不容举世诮，即容致衰鄙。甘负举世诮，愿抱湛然理。  

黎绿委涂泥，瓦砾积其上。轩于遭溉植，生意日张王。但当挟衡纩，宁复具节亮。改驾故靡艰，勇去亦何望。惟恐百年至，荣寂同归丧。  

心绪如乱丝，纠结不可解。一日空复过，谁能念千载。便守瓶瓴声，穷村恣击揩。顾念咸<音也>备，宁复无人采。  

榑桑望落棠，迢迢九万里。钳且谢辔衔，倏忽已过此。手爪能为巧，弗驭乃驭理。下士欲相效，而已失步跬。得失两无论，造父世所美。  

***浩叹***  

后夔不复起，希声委涂泥。中间有作者，抱独无由知。靡靡世所好，师延乃出奇。子野琴何在，何不撞头为。清商与浊徵，正声犹曰宜。沐猴而冠佩，流传亦至斯。始知玉石故杂糅，不可矫矫求异时。作诗但令老妪识，典诰大语勿相师。  

***闻<虫甯>母***  

却与黄鹂相唱和，小餐花露在前枝。微之不读医家语，春日闻蝉再赋诗。  

***寻梅用东坡松风亭下梅花盛开原韵***  

冰肌玉骨江上村，暗香馥馥引吟魂。卻怪寒乡风信晚，二月如伴参横昏。清姿皎皎雪辉壁，素质亭亭月满园。但欲尘埃难比并，那知冷冽非春温。等间桃李作妖艳，游蜂舞蝶弄朝暾。崇晨不语工摇曳，何异息女愁荆门。羡尔孤<车从>真绝世，师雄毕竟是浮言。岂有天上玉妃子，肯泛人间潋滟尊。  

***次韵李子木见赠***  

力学瘉废学，蓁芜廿年外。尔来始识字，渐欲穷綮会。丹铅勤记录，所乐斯为最。傥或称述作，无乃夜郎大。古经义多微，钩沈意非汰。裒然成两书，沽贱等苫盖。乃劳频借读，赠言缛文贝。愚材果何当，讵关时显晦。知是滑稽语，但了篇章债。夫子论文章，故自绝流辈。指顾掩群雅，逸翮鸣翙翙。顾我已类狗，画虎惭黠狯。  

***黎庶焘***  

黎庶焘，字鲁新，号篠庭，遵义人。咸丰辛亥举人，有《慕耕草堂诗钞》。  

***早上茶山关***  

野云随肩舆，折上九盘岭。霏微拨晨雾，咫尺历参井。天陷群峭中，日射孤烟顶。冻雀聚叶鸣，寒猿挂枝饮。厓摧石珂珂，滩迅光炯炯。树杪一樵苏，山根数渔艇。羁怀郁相抱，对此百虑静。小坐息劳筋，逝将去危境。  

***马渡河***  

幽谿蜿蜒来，稍旷泻一碧。崖悬癭脐树，岸带裂根石。静看温阳转，顿使寒意释。沙嘴两枯梅，已粲数点白。回回烟水际，潋潋冻波適。忽惊昏影生，抹上横舟碛。老渔入村去，鸥鹭踏沙集。遥闻烟里舂，知是谿上宅。溯洄任吾意，风景剩凄切。  

***溪上闻竹鸡声***  

明月在东光在西，春山滑滑啼竹鸡。一声两声天渐晚，水上水下烟都迷。幽人踏月归何处，清辉一片竹谿路。沙禽相唤若忘机，背人飞入菰蒋去。  

***书巢经巢壁***  

羡君高卧处，面壑复尻岑。云影半岩宿，林扉终日阴。路缘螺壳转，湖养鸭头深。安得频携酒，时从问字斟。  

***晚归丛堰山庄***  

暝蛙喧涧潦，清月上林扉。竹径无人候，萝风送我归。吟声低入户，昏影淡生衣。坐觉山庐好，澄怀验道机。  

***台上晚眺***  

黄叶乱飘飒，青山争送迎。西风一回首，林壑满秋声。野客浮云思，归鸦落日情。乡园正兵革，何地足偷生。  

***石头山晚归***  

云根磬初落，暮色就须眉。明月抱孤塔，寒禽栖满枝。途纡缓归兴，涧曲多回飔。笠屐青山晚，吟怀淡不支。  

***骤雨***  

骤雨随龙去，高云带鸟旋。白喧孤涧水，青放一隅天。稚篠明初霁，孤花媚晚烟。野怀何所適，遥寄暮谿边。  

***伯庸从兄自楚北归里赋呈***  

别后经戎马，家山草不春。弃原空战骨，隐舍祇烽尘。左计躬耕负，余生患难亲。一镫看聚首，应胜滞江滨。  

薄宦三年别，穷途百感侵。飘零余老泪，飞动失雄心。暂共烽边隐，曾劳泽畔吟。新诗留石镜，激烈总哀音。  

***病愈遣怀***  

山妻竟日工营圃，野客穷年癖著书。贫里光阴聊藉遣，病余人事总教疏。间阶芳草通行迹，曲径幽花笑索居。自分已无匡世略，祇宜林下带经锄。  

***春日郊行***  

山翠明边桃李花，春阴幂处三两家。行逢牯牛或让路，坐对渴龙轻响车。韶光欲老犹未老，冷日将斜还不斜。莫便怱怱过前去，此间风物尽堪夸。  

***影山草堂人日***  

濛濛细雨湿年华，冷落山城鼓不挝。传座几犹缘旧俗，馈春无复见贫家。人因乱后难言节，草趁寒疏渐吐芽。为忆故园谿水上，香镫谁照墓门斜。  

***乱后还家***  

乱后遄归百感生，那堪回首旧柴荆。田园荡尽成今昔，戚里飘零半死生。燕掠荒墟寻故主，牛依残垒事春耕。空余一掬松楸泪，洒向东风荠麦青。  

***送刘构臣学博返贵阳时乌江道梗将取道黔西***  

故国沧桑感逝波，黔阳西去更如何。惊心襥被烽尘满，到眼关山战骨多。驿路有家皆结堡，堠兵无食懒横戈。知君历遍苍凉景，应有羌村同谷歌。  

***潘诚贵***  

潘诚贵，字时轩，吴县人。咸丰辛亥举人。有《听香室遗稿》。  

***晚泊京口***  

流水寒烟送六朝，西津渡口一停桡。白鸥渚冷薲花老，黄鹄山空槲叶彫。残笛秋生江馆月，落帆风急海门潮。今宵且醉兰陵酒，赖有明镫慰寂寥。  

***新秋水芝池上***  

池馆清秋里，房栊尽日阴。露香寒瀹茗，雨气润支琴。久病添诗债，澄观养道心。晚凉眠易熟，过客莫来寻。  

霜叶纷红锦，秋花媚绿萝。石坳穿稚竹，水槛卧残荷。笛引邻家近，香留隔宿多。新寒上屏背，雁已渡银河。  

***邓辅纶***  

邓辅纶，字弥之，武冈人。咸丰辛亥副贡，浙江补用道。有《白香亭集》。  

***湘江晚行作***  

气苍霭余润，昏凝暧已晦。明景匿霞曜，孤光得萤熊。练色远如界，秋影倒将坠。月黑四山隐，江平一舟駾。语寂觉浪喧，墙欹知风汇。乘流妙低昂，瞻衡失向背。行泊苟任天，去来复何碍。  

***登衡山南天门***  

出没苍烟根，端倪太古脉。枢维洞穴牖，虚无削高壁。繁采垂五光，远影带一碧。芝菌蔚霞气，土石为天色。玄雾共昏晓，幽苔无今昔。鸣壑响易秋，绝巘气先夕。险通崩剥痕，冥会神鬼迹。宁知下界雨，但睹上方黑。盘涡绕一线，澒洞塞四极。寥虚冥我心，玄化培我翼。二气岌相缠，万象陡然立。倒觉鸿濛合，俛愁象纬侧。骖驾九神君，龙虎来迎接。  

***清水北岩***  

璇折疏方源，石立敞虚殿。奇构各户牖，殊怪或雷电。萝薜外纠纷，蛟螭中隐见。洞阴太始雪，气凛炎天霰。绕窎势逾逼，突兀状屡变。秋花垂蜂窝，古苔绣螺旋。曲窦碍折腰，巨璞竦磨面。风霆划双峡，日月破一线。眢窥眩欲坠，险尽心余羡。锺乳制颓龄，谷籁警禅倦。叩齿潄寒玉，驰景逐奔箭。请扫十丈崖，擘窠涴榛蔓。  

***过岳阳追酬王壬秋巴陵城楼题壁***  

江山暮凄凝，西晖亦未灭。登楼余何思，天末下微叶。怀人阻轻驾，芳翰悚惊瞥。弄珠凄汉游，搴兰感湘别。即事惜睽携，举目异徂辙。情随沅澧深，形滞江山隔。洞庭信周险，南服资控扼。涘渚自靡涯，升涸恒依节。流止貌涵鉴，盈虚几时哲。群鸥浴和风，<木翟>女溯归月。寸心澹元竞，千里平不竭。岁晚淹桂舟，蘅芜犹可掇。  

***出城西门游隐山诸洞***  

我有太古室，弃在城西隅。其下清泠渊，浸漾为陂湖。谁欤亭其间，疏凿辟榛途。年年荷花时，拏舟侣鸥凫。下饮空明光，倒摘青珣玕。北陟峰<山截>嶪，南窥洞盘纡。乳藻发自然，状态难为摹。南华与道德，玄化归空无。谁云古仙逝，蜕此真人趺。悠然濯尘缨，恍若弄元珠。侧凌百尺潭，欲纵千石<舟符>。神膏溢盆盎，寒磴罗笙竽。贤哉李给事，胜赏诚独殊。如何千载下，清源日淹芜。自哂昂藏躯，掊弃同康瓠。不置江海间，焉能出樊笯。敢希隐山隐，聊入壶公壶。高枕北牖风，宁非羲皇徒。  

***刘希陶丈放舟水月洞饯别梁君少亭临流惘然若在歧路赋此自广亦以叙离***  

此月无弦望，此水无渑淄。云根绝中川，城关望见之。桂轮何团团，金波何漪漪。飘然回灵槎，将挂若木枝。号风来无端，仰面飞雨垂。林光散洲屿，窈蔼含烟滋。人生若断飙，濛氵已潜朝曦。游目亦缱绻，岂惟河梁悲。舟壑適相值，风月无尽时。白石垂两足，浩歌《渔父》词。千秋放志意，清辉长若斯。  

***飞仙引***  

我闻轩辕铸鼎于此山，鼎成腾身凌紫烟。三十六亭委秋草，遗台萧瑟愁飞仙。至人无心亦无象，长风空中自来往。由来瀛岛在人寰，何须更作三山想。紫荆台边一声笛，龙女鲛人皆喑咽。水中缥缈出两丸，还向丹丘弄明月。榑桑弱水随东流，秦皇汉武俱蜉蝣。古来求仙尚如此，何况我辈长悠悠。惟有吕翁解度世，飘飘颇得游仙意。蓬莱一醉三千秋，始信壶中有天地。沈吟远望不能归，秋风淅淅入征衣。徘徊且送玉清鹤，携手卢敖更不违。  

***石筍行***  

箨龙拔地几千尺，遥看成筍近成石。可怜君家得胜觌，与可欲画愁崭崱。闻君几年资上客，寻源懒著谢公屐。官舍何人扫粉墨，为君移家倚青壁。石霜烟钟荡暮色，眼中孤亭明落日。松杉欲青枫欲赤，从君读记眩奇获。青根槎丫影射席，天风昨夜吹汝宅。双角觺々破雷蛰，居然龙变世莫测。迸出撑空秀可食，老坡馋眼咒不得，请君卧游遣岑寂。  

***浴佛日偕刘丈希陶陈观察游麓山宿万寿寺诘朝晴霁登云麓宫小饮而作***  

连峰沈远阴，空江渡寒碧。佛日感胜因，涉流共攀历。众绿翳柯阴，微径履苔迹。影息虎岑禅，心清鹤泉滴。已公践前期，为余留片席。瓯茗瀹灵源，盂粥饷香积。夜来疏雨过。逾觉清梵寂。曾是闻性圆，岂伊妙音隔。良会若有怅。团趺面虚壁。浮岚接树杪。明漪漏林隙。感此蹇独留，聊用淹晨夕。  

夕景淹以徂，朝光破我阒。兴来不暇盥，失喜翻折屐。露盛磴草深，云纡石道折。旷怀物自澄，委步意俱適。元气无端倪，冥化时翕辟。白日一低垂，幽埏忽昭晰。缥缈烟中衡，逶迆湖外泽。真有儵皆空，缭青复萦白。居高瞻视殊，讵为前尘汩。扬袂谢山灵，挥杯慰奇觌。  

***飞山吟***  

三峰岌相争，造物纵狡狯。为高因丘陵，飞势落天外。岩穴多白云，石气泻涓霈。奇观劳梦想，腰脚苦狼狈。篮舆得儿扶，复幸嘉宾会。唱导实助予，雁行侣屐盖。未登惮险艰，既践坦而泰。一瓯据奥区，当窗蔚松桧。云雷俯在下，冈阜历历绘。天放风日佳，胡为翳烟霭。岂为城郭喧，泱莽割尘壒。咫尺尚如此，况乃瀛海大。尼父忧萧墙，修内塞其兑。回首叫帝阍，柔远道足赖。鳞介非冠裳，珠崖弃何害。兹山盘瓠遗，时清卷旌旆。砦垣尽倾圮，削壁空嶒<山兑>。摩挲将军碑，镇此等球贝。其巅覆窟室，阴幽白日昧。迅霆有时下，拏攫扫榛薈。还憩毗卢庐，欣言缓襟带。胜地倒壶觞，僧蔬愈珍脍。举酒招鹤山，临风一遥酹。高台可洗心，瓣香爇馣馤。嗟哉二三子，乐莫斯游最。点瑟有希音，泠泠振硠礚。玄黄何纷矫，澄对寂万籁。一笑渠江横，翛然六尘蜕。  

***望庐山***  

峨峨庐山高，岩岩太虚中。延邪积巘崿，蒙茸隐杉松。香炉蕴烟气，石镜悬秋空。畴昔悦攀跻，眷言憩云峰。虽弭向平策，未穷康乐踪。卅年复理棹，旷望聊开胸。寒涨限岖嵚，玄雾秘凄忡。精诚亮不极，真形杳难逢。将无晦冥意，悋窥岩壑重。忽聆石门唱，恍闻东林钟。灵山犹未散，元气青濛濛。冥契固弗隔，神景定我同。遗形八表外，安事升华嵩。  

***九华山***  

一乌将九子，飞集皖江边。精诚忽化石，散作峰头莲。问莲方含萼，何时扬芳鲜。葩舒小十丈，艳发迟千年。将期王子晋，乘莲证金仙。果有新罗僧，来结净土缘。自言彼王子，万里投禅关。爱兹菡萏荣，辞彼蕣华妍。汙泥讵难处，烈火焉能然。安养莲胎中，一朝生梵天。朵朵凌朱霞，翩翩翔紫烟。嘉名谪仙锡，异事神僧传。伊余缅元栖，况乃资丹诠。坐惜秋水駚，逾眷云峰攒。峰遥不可即，道阻何由攀。愿接灵凤翼，高飞入云间。  

***毗卢踏雪歌为小寄禅本师笠公作***  

笠公笠公，胡不飞锡后湖同结夏，莲土千花净相亚。又胡不浮海一苇朝普陀，皈仰白衣辞婆娑。胡为洞庭霜高朔风烈，打包来踏毗卢雪。毗卢庄严极大壮，香界氤氲豁尘障。借问经始檀越谁，忠襄布金重新之。公虽蜕去神护持，不然此寺亦几废。寺得寄师寺无替，福田龙象赖汝辈。吁嗟乎！忠襄亦是英雄人，髑髅台高镆鎁新。忽然放刀立成佛，施经饭僧日不足。王侯富贵草头露，鸟尽弓藏悲末路。二曾功成身亦全，一学黄花一逃禅。君不见袈娑覆处开殿宇，祇洹比邱千百聚。长廊斋僧鸣粥鼓，寄师乃不忘衣传。迎取本师千里来江南，愿留面壁至十年。说偈如诗舌生莲，贯休齐己何足言。呜呼天龙围绕夜叉走，请公试作狮子吼。  

***章鋆***  

章鋆，字酡芝，号采南，鄞县人。咸丰壬子一甲一名进士，授修撰，历官祭酒。有《望云馆诗稿》。  

***风陵渡入潼关***  

波光荡日耀旌旐，稳泛中流息怒涛。百二关临秦地险，五千仞峙华峰高。画疆势并丸泥固，共济人思击枻劳。南国烽烟犹未靖，临风眺望首频搔。  

***吕锦文***  

吕锦文，字寿棠，旌德人。咸丰壬子进士，改庶吉士，授编修，历官侍读。有《怀研斋吟草》。  

***贵溪舟中晚眺***  

水色天光接，苍茫望不分。沙平波似镜，山远树如云。鱼网闲前渡，鹰潭淡夕曛。商声秋瑟瑟，何忍异乡闻。  

***即日用义山韵***  

一官瓠落几时休，即日舟行不少留。红叶白云游子意，溟鱼塞雁故人愁。钟声催曙思蓬岛，山色衔波上竹楼。楚尾吴头天浩渺，临流悬忆钓璜钩。  

***章永康***  

章永康，字子和，号瑟庐，大定人。咸丰癸丑进士，改庶吉士，历官内阁侍读。有《瑟庐遗诗》。  

***怀赵藏愚***  

照我双眸炯炯光，无端落拓少年场。难纾忧愤嵇中散，独念平生盛孝章。贫后梦魂真似水，愁来烟月不能狂。思牵隔岁逢君日，一树梅花放晚香。  

***感怀***  

百斛秋光压两眉，河声岳色写嵚崎。举杯击筑雄心郁，度索寻橦世路危。蘅杜飘零南国怨，关山孤愤《北征》诗。缁衣日逐风尘热，寥落行藏亦自疑。  

***秋感***  

灏灏银河露气盈，霜飙一夕满重城。梦回北塞蠮螉远，人在西堂蟋蟀鸣。红豆江干搴暮雨，白榆天上变秋声。何因落照金台上，枨触苍茫宋玉情。  

经年鼙鼓动江湄，又报湖湘羽檄驰。冠盖抗怀全盛日，文章回首中兴时。秋风泽畔灵均泪，落日江头杜老诗。从古建瓴形胜地，弄兵漫说是潢池。  

风物凄迷百思攒，凭高望远忽无端。蓟门秋树萋萋碧，水国江蓠故故残。月黑重云飞雁迥，日黄阴碛射雕寒。天涯兄弟三年别，几次乡书取独看。  

残蝉嘶月迥离心，络角明河夜气沈。丹凤城遥迟梦度，青鸾镜薄鉴愁深。谁怜南国悲纨扇，早识西楼怨锦衾。潮鲤不来秋又老，梧桐阴里听清碪。  

***许宗衡***  

许宗衡，字海秋，上元人。咸丰壬子进士，改庶吉士，历官起居注主事。有《玉井山馆诗集》。  

***雨中过兖州***  

风旂拂帽过荒台，断戍春阴黯不开。一片孤城千树雨，桃花红向马头来。  

***扬州送叔起***  

深交结行路，欲别心横飞。迢迢扬子江，梦与闲鸥依。君子惜良时，浮踪无定期。烟树一以合，倏觉形神违。自我出京邑，与子多歌诗。千载未遑计，但伤今时非。横览天下才，跅也谁中规。风骚冠百代，忆旨参几微。读书无高勋，文字徒喜悲。与世惧无益，肯以空名垂。抗怀同心侣，誓念惩诡随。庶几真性情，崛发山川辉。艺苑不丈夫，况复苦弄姿。矫首望云鹤，蔚为丹霄仪。今兹一挥手，去去毋然疑。篇章翊世运，得句山岳齐。因之崇亮节，欲使东流西。本根共树立，相思夫何为。  

***晓发***  

秋苇飐明瑟，动与晨光摇。乍见林表山，未及前帆高。荒滩望无垠，静待风来潮。日气射云隙，闪忽烟将消。倚篷拓吾目，江近天愈遥。凉鸥没浩荡，无梦牵尘嚣。橹声倏已歇，漭瀁看惊涛。  

***书润臣诗集后***  

江汉家何在，燕山落日悬。诗情憎老大，归梦阻林泉。吏隐中书省，愁心上水船。年来共酬唱，掩卷各凄然。  

***雪后独游江亭***  

江亭景物南皮会，上客衣冠北海樽。耆旧凋零空有叹，风流文采杳无存。花时骑马谁燕市，雪后归鸿又蓟门。独倚阑干问芳序，甲兵何日洗乾坤。  

***赵廷恺***  

赵廷恺，字存之，江西安福人。咸丰壬子进士，官刑部主事。有《十三翎阁诗草》。  

***山阳城下吊淮阴侯***  

漂母哀而生，吕后诬以死。英雄自有命，何关两女子。  

***江亭晚眺***  

愁云向晚绕荒台，历历斜阳倒影开。红叶似花沿岸发，青山如郭抱江来。谁怜野客狂兼醉，自向秋风去复回。世路几多穷达感，但登临处且衔杯。  

***舟中望衡岳***  

峰起祝融高，群山汇水朝。天垣归北极，地脉走南条。叶落湘帆转，云开楚焰消。钟声惊过雁，秋影上层霄。  

***彭瑞毓***  

彭瑞毓，字子嘉，江夏人。咸丰壬子进士，改庶吉士，授编修，历官云南盐法道。有《赐龙堂诗稿》。  

***迎江寺题壁***  

皖东佳寺倚崔嵬，千里征愁到此开。绕塔云烟平地起，隔江风雨送秋来。百年战垒歌三叠，万古河山酒一杯。欲向西城拜祠宇，鱼龙寂寞晚潮哀。  

***巫峡雨望***  

白云与我分青山，冰纨半掩香螺鬟。藐姑相望不相见，仙风吹泪空斓斑。林昏谷暗波浪起，猿鸟悲啼鱼鳖喜。天道阴晴那可知，会见朝暾照窗几。  

***书余旬甫诗册后***  

冬寿沈沦江湖里，孝长黄楼皆早死。山川黯淡风流歇，吾楚才人今已矣。旬甫读书破万卷，旬甫游踪涉万里。两袖清风一卷诗，泰华之云东海水。当是造物不欲坠斯文，故发英奇特生子。又不令子乘雕鹗，冠獬豸，穷途偃蹇老其身，侘傺悲歌谁实使。昨日乘兴来长安，今朝掩面归桑梓。吁嗟乎！先生遭际只如此，我辈立朝纡青紫。  

***吴仰贤***  

吴仰贤，字牧驺，嘉兴人。咸丰壬子进士，改庶吉士，历官云南迤东道。有《小匏庵诗存》。  

***过孟县渡黄河***  

城外黄河河上山，山山回抱作重关。津船逆渡经三折，星海分流见一湾。掉臂嵩门行在望，吟诗洛社几时闲。滔滔南北从兹判，那不临歧泪暗潸。  

***过鸿门坂***  

军门开，鼓如雷，两雄高宴谋臣陪。手提佩玦睨不语，鹈对舞锋交摧。居巢老翁不解事，真龙出入无死地。但劝项王杀刘季，不谏项王杀义帝。九鼎终归大度人，亚父何曾有奇计。  

***杨忠愍公谏马市劾严嵩两疏稿石刻本***  

咸宁拥帅纛，职方不敢争。分宜据政府，台省噤无声。壮哉椒山自有胆，霜简上诉天为惊。一疏堂堂谏马市，闭关欲绝天骄子。一疏谔谔诛奸谋，上方请斩张禹头。逐臣报国一腔血，姜桂之性老逾烈。风吹枷锁香满城，百炼此身都似铁。公死已与逢龙游，公书可代常山舌。百年手稿藏文孙，蠹鱼潜逃不敢齧。笔力瘦硬中藏棱，想见挥毫眦尽裂。磨礲贞石相雕镌，吾友张也审波折。刻成上嵌银泥墙，咫尺不异大道碣。噫嘻吁！鲁公争坐位，鄂王谢讲和，流传谏草同不磨。持此愿作直臣气，数纸岂仅博白鹅。  

***金殿***  

言寻鹦鹉庵，乃在凤山侧。石磴引途长，筠舆穿箐密。初地峙山门，重关辟香域。佛亦专城居，崇垣势崱屴。眼明见花宫，照耀黄金色。谁凿铜山穴，来构梵王室。参差万瓦明，磨砻两楹植。藻井与疏寮，玲珑胜雕刻。中奉武当神，玉座颇莹拭。庭前五丈竿，大旗飏落日。居然范金为，非是通帛质。穹碑屹两旁，大书夸撰述。经始万历中，甲辰首载笔。伟哉陈中丞，持节抚南国。勇略伏猓獠，余威詟爨僰。三宣设八关，屯兵备缅贼。雄才足筹边，韦李乃其匹。惜哉侈心生，未免留口实。铜柱马援置，铜鼓武侯勒。克敌扬天威，岂恃象教力。况当神庙年，中外困掊克。殿工筹度支，矿使遍南北。滇中增贡金，数比旧额溢。辇石充山庄，购象备扈跸。要荒肆徵求，帑缗糜千亿。以兹六诏民，愁叹废力穑。中丞亦慈祥，宝井役请息。乞哀一纸疏，读者尚心恻。奈何侈兴筑，物力不遑恤。竭此三品金，空为十地饰。即今厄红羊，战场浩荆棘。昆池灰再飞，阿房火未熄。兹殿类灵光，巍然可登陟。窗轩稍零落，父老为哽恧。醵金累锱铢，鸠工庀堂阈。毋使大厦倾，谓是明神式。我意独不然，狂论众所嫉。不见民苦饥，老稚葬沟洫。厂废鼓铸穷，那能振万镒。佛开甘露门，断臂且舍得。何惜方丈地，借为救荒术。巨炭炽红炉，新模就赤仄。弹指千万缗，散以助耕织。鸿嗸得栖迟，鹑衣救凛慄。徐议销兵气，农器铸亦亟。斯事实便民，余岂贪货殖。神鬼如有灵，罪谪誓不怵。  

***题文休承画山水***  

石壁千仞不可梯，悬崖老树鹘倒栖。背岩架壑戍楼出，霜林日射金紫迷。尺幅峥嵘得远势，画时气欲吞井西。文水道人游霅谿，道场山对官舍低。青林红树富秋色，双屐时踏樵径泥。老去坐窗发幽兴，犹能拈笔代杖藜。尘土扰扰驰轮蹄，高人云卧闻鸟啼。画中之山傥买得，巾车会当呼小奚。  

***萧培元***  

萧培元，字质斋，昆明人。咸丰壬子进士，历官山东济东泰武临道。有《思过斋杂体诗存》。  

***王家营***  

危岸高千尺，人家岸下多。楼头平赤堰，屋脊走黄河。露冷菘盈圃，霜高豆满坡。晓来车马骤，去去听骊歌。  

***晚泊***  

泊船依断岸，入夜怯衣单。水落滩声壮，山高月影寒。更长嫌烛短，心静觉舟宽。尽有囊书在，消怀几度看。  

***登千佛岩远望***  

翠嶂摩天雨气收，登高下视古齐州。一城树影青铺地，九点烟痕绿上楼。鸠荝版图栏外画，鹊华山色座中秋。林边遥望黄云走，东去长河挟雾流。  

***赵新***  

赵新，字又铭，侯官人。咸丰壬子进士，改庶吉士，授检讨，历官陕西督粮道。有《还砚斋集》。  

***乙丑秋七月奉命册封琉球旋擢右赞善纪恩***  

龙节欣逢八度颁，仰邀华选到清班。波涛极目瞻三岛，风物从头数百蛮。先世陇阡荣墓表，故人文宴话乡关。澄澜东望都如镜，旧志荒唐总可删。  

头衔竟许冠群仙，一品还叨赐服鲜。恋阙仍依天尺五，乘槎直指水三千。贻来珠玉多新咏，梦到蓬莱亦夙缘。犹有支机堪乞否，君平早已识张骞。  

***冯晟***  

冯晟，字少山，武进人。咸丰壬子进士，改庶吉士，官宜章知县。有《铭苍轩诗选》。  

***扁舟***  

扁舟泊深渚，暝色动微茫。一水荡孤月，乱山迎夕阳。江空见飞鸟，人静觉花香。何处棹歌发，荻芦秋已苍。  

***平定州***  

终古雄图剩劫灰，晋阳锁钥耸崔嵬。五更鼓角横秋色，四塞河山属霸才。路险直随奔马下，城高都傍乱峰开。从今袖有风云气，曾到天门顶上来。  

长途回首望春明，班马萧萧第几程。山雨忽来微作冷，磵花争放不知名。镫昏月黑人谈虎，酒醉诗狂客掣鲸。尽日奇峰看不足，恍疑身在岭南行。  

***丈亭***  

西风吹病叶，送入晚来潮。坠影随鸥没，新凉与笛招。白鱼江上馔，黄菊雨中苗。今岁秋偏早，如何慰寂寥。  

## ●卷一百五十四

***潘祖荫***  

潘祖荫，字伯寅，号郑盦，吴县人。咸丰壬子一甲三名进士，授编修，官至工部尚书。谥文勤。  

***盂鼎歌***  

盂鼎出岐阳，刘吴皆著录。字画独环奇，文从悉可读。盂名古无徵，王命寔严肃。辞多戒酗醵，恉与酒诰续。盖是周大夫，掌酒食畿禄。殷以沈湎亡，周鉴凛坠谷。立监又佐史，申诫遍臣仆。文王与武王，字左皆从玉。边侯边伯先，受田作汤沐。南公南仲祖，世卿著氏族。成周事弗具，坠简久沈陆。幸赖彝器存，十可证五六。勿详宁阙疑，信耳且凭目。苟其迹可搜，奚惮指画腹。伟兹宗周物，郑重等球箓。何取轻诋諆，鲁赝同垢黩。况夫通借例，多足证故牍。■建字殊形，废法音同属。佞古吾岂敢，聊破众疑蓄。  

***齐子中姜镈歌***  

大钟为镛亦为鑮，我今试作齐鑮歌。吉金辟炼古所贵，销沈无奈陵谷何。深开历劫坠大鼎，荒原有时出断戈。况复钟县应乐律，往往易代遭刊磨。宣和天子犹嗜古，遐陬花石同蒐罗。一朝法物得齐鑮，几欲刻石铭巍峨。厥后王薛并著录，刻画严正无唯阿。何期历世几千载，尚有彝器神护呵。同治初年出晋土，十分鼓一度不讹。雕镂精绝仍朴素，字画籀古非斗科。篆间垂乳及鼓隧，舞上旋榦盘龙鼍。铭文百七十有二，铣钲左右如交柯。神鲲击海弄金翅，天孙织锦穿云梭。惟王五月日丁亥，首述父祖辞委蛇。为子仲姜作宝镈，公族之女同英娥。上祝侯氏次及母，长愿寿考无滂沱。下■兄弟与子姓，尔弥尔性称雍和。锡邑畴民侈厥绩，凡兹旌赏皆殊科。大工大徒更大仆。遍历三事庸汝多。定非龌龊等仗马，岂或臃肿笑疥驼。我思名卿齐最众，晋楚虽大无能过。二守以外迭柄政，宗臣庶姓资■瑳。兹也三世娶公姓，高资贵戚承恩波。才能自是乌苑亚，司空营地平无颇。人臣判县止钟磬，魏绛赐半遑论他。娱亲北堂奏全乐，益昭畏誋羞姝娿。所惜姓氏有阙泐，为辟为■徒摩挲。其名■旁作命字，六书无此滋呓哦。古壁残涎蹜<虫俞>蠃，高空断字飞鴚鹅。画腹穿被闷逾此，推求百一奚夸冉阝。昔贤盖阙义窃取，毋舍康衢寻坎轲。寠人得宝重什袭，恐有光气穿银河。吁嗟博古此其偶，倾家购易非蹉跎。  

***{无心}伯庭中新植海棠闰六月重作花赋柬***  

一树垂垂瘦可怜，似闻手植曲阑边。已随艳日争宫体，更借余霞补绮天。汉苑梦回深雨后，蜀屏露挹早秋先。何妨美酝倾千斛，共醉花前笑作颠。  

***咏行帐***  

北极星明拱帝居，树丛隐隐见穹庐。风帆大海无边阔，云锦诸天一片舒。就岸牵船形却似。临渊结网意何如。碍眉妨帽从人说，顾问深惭第七车。  

***初三夜听雨作***  

秋声撼枕不成眠，忽听潇潇到耳边。已自无尘何待洗，偶因有漏欲参禅。露华净拭銮坡道，云树遥生帐殿烟。陡忆横塘篷底话，廾年无梦上吴船。  

***南苑绝句***  

新衙门接旧衙门，二广前车属内阍。此事自怜殷鉴在，唐家神策汉西园。  

双双古柳几番栽，蚂蚁坟高土一堆。只有元朝铁狮子，曾看延祐晾鹰台。  

旧院仁虞说定诬，三千海户旧衣租。似闻铁骑从天下，廾四离宫已尽芜。  

红墙百廾里纵横，处处长桥流水平。谁志河渠徵守敬，更谈潞水续贞明。  

御楼天上敞云房，松盖童童倚夕阳。畅好六飞来驻跸，满园林木尽秋光。  

问安中使朝驰骑，进膳园官夕贡鲜。舜日万年真大孝，至尊心在两宫前。  

射熊馆古昼阴森，霹雳弓鸣已殪禽。骑射共知家法在，网开三面圣人心。  

撰拟词臣日进笺，大书龙爪细蚕眠。凤河浩渺兰舟稳，丹札亲题一洞天。  

扈从羽葆尽仙官，衣染鹅黄羽翠鸾。五彩云霞朝日捧，十行诏下万人欢。  

彩旌结陈龙蛇动，银烛成城星月繁。神武圣谟周万里，玉关金甲尚云屯。  

琳宫古鼎焕天章，惜未西清两鉴详。好古小臣生苦晚，簪毫不及继梁王。  

宫门咫尺隔红桥，一片苍烟夜未消。处处冈峦如画里，飞泉万点逐风飘。  

狐啼乌叫隔山愁，月色朦胧万树秋。斗帐醉眠浑不觉，醒来珠斗正当头。  

雪笠烟蓑忆钓矶，此间七十二泉飞。溪山大好萦乡思，不为莼鲈也合归。  

***查勘福陵工程出都柬长寿峰吴硕卿两水部***  

桥山石马汗犹新，千里关山百战尘。自是舂陵锺王气，从知辽水出真人。两家群纪风犹古，几辈倕般技入神。熟读《考工》知有法，漫将鞅掌说劳薪。  

***山海关***  

草色连云古战场，漫从胜国论边防。北来地势横玄菟，西去河声走白狼。皂帽辽东空一榻，青山华表几斜阳。阑风伏雨无聊甚，行客先秋鬓已霜。  

***张洵***  

张洵，字啸梅，钱塘人。咸丰壬子进士，改庶吉士，授编修。殉难，谥文节。有《张文节公遗集》。  

***宿西溪蒋氏山庄***  

绕屋新栽万树梅，纸窗竹阁尽徘徊。山中一雨溪流急，夜半泉声入梦来。  

***过秋雪庵***  

言辞交芦庵，泛泛寻秋雪。僧房半已圮，荒野梗游辙。缅怀樊榭老，曾此寄禅悦。长短发幽吟，响激秋云裂。斯人不可作，名蓝亦销歇。溪流荡回风，凄韵松篁咽。渡口久延伫，余怀郁如结。独有谿边山，万古青<山截>嶭。  

***京口晚眺***  

铁瓮城高倚夕曛，南徐钟鼓远相闻。沙边归雁落如雨，天际片帆来似云。镫火楼台延客眺，江湖踪迹感离群。今宵拚醉篷窗酒，卧看扬州月二月。  

***宿迁道中苦寒***  

才过桃源又宿迁，北风吹上大河边。鸦盘秃树栖难定，马踏坚冰噤不前。怪石有声飞旷野，远山如梦积寒烟。大裘空负当年愿，十丈征尘正扑天。  

***江涨桥步月***  

北郭月初上，江桥策杖还。天空秋影澹，风定市声闲。隐隐渔家火，遥遥湖上山。沿缘独归去，门巷未曾关。  

***岁暮遣怀***  

急箭光阴逼岁除，大江消息近何如。四方多难频忧国，百事难为且读书。种柳未成元亮宅，入山曾挽鲍宣车。阳和欲转梅花放，怅望春风到草庐。  

***寻水乐洞***  

空山无丝竹，天籁何处寻。清响激巉石，奏此太古音。觅洞犯秋晓，幽哢惟山禽。扪萝尽孤往，石窦深复深。泉乳喷岩腹，声发不可喑。谷虚若相应，风戛时成吟。多事笑秋壑，爬剔劳苦心。达者会其理，请看无弦琴。  

***游理安寺***  

群山抱一寺，深窈绝尘迹。秋桂初著花，引入游山屐。妙香散诸天，凉飙响林樾。迆逦度前岭，谷邃径逾窄。一亭当寺门，四顾但松柏。日色冷不光，万树并一碧。小憩籁俱静，前行境尤寂。缅怀伏虎师，于此昔栖宅。法雨清泉飞，松巅高阁辟。试登古刹顶，已据群峰脊。山深秋气肃，地蓊云阴积。凭阑一以眺，苍然澹心魄。潺潺谿自流，黯黯日将夕。扶藜独下山，又作尘中客。  

***蒋庆第***  

蒋庆第，字秀萼，又字箸生，号杏坡，玉田人。咸丰壬子进士，官章丘知县，改内阁中书。有《友竹草堂集》。  

***负儿林檎下***  

负儿林檎下，儿啼索果尝。辞树十五年，儿身如父长。林檎蠹不实，我身安得强。悠然寒日晖，迫暮趋平冈。此木傥未薪，戒儿长毋忘。  

***和赵菁衫九日留别之作***  

瑟居万绪春茧抽，冷蛩夜促黄花秋。朝来幅幅塞云黑，使我意在北山北。天边一雁扬音来，明湖作酒三千杯。败荷点霜碎于缬，忽如绿沼朱华开。三年人事苦颠蹶，视我星星酒中发。枯枝自抱真寒蝉，满腹秋心瘖不发。绣袍才子工挽强，蜀江鸳锦仙机张。袖底江山出新藁，汗流湜籍未足道。济南名士开敦槃，飞霞结佩芙蓉冠。大者兵车细屝屦，约束仗尔为齐桓。揽袪断辔争遮挽，卻愁十日不尽欢。彩笺炫眼一篇玉，别情万叠秋波绿。灌夫意气班超侯，四十男儿那刺促。短鞭脱壁风生衣，一夕言归即日归。身骑土牛且东鲁，乡心叶叶离亭飞。  

***放衙***  

隔坐青山劝放衙，小胥敛牍趁归鸦。城颓古堞斜通路，菊瘦荒畦晚见花。乡思涉秋浓胜酒，名心退老薄于纱。药囊抛掷书签冷，太息吾生拙画蛇。  

***雪意***  

已度清霜有夙期，冻云徐展峭风迟。一枝作态梅痕活，半晌惊寒鹤梦疑。客舍长安愁酒价，吟情灞岸动鞭丝。生绡淡墨何人会，绝胜纷纷舞絮时。  

疏树无声雀不哗，深深云叶暗含花。气沈野水画先瘦，暝入寒村烟半遮。结束槿墉除废蔓，安排茗具点新芽。有人纸帐清宵卧，误唤溶溶梦里家。  

***刘秉琳***  

刘秉琳，字昆圃，黄安人。咸丰壬子进士，历官直隶天津河间道。有《朔风吟略》。  

***阜城门外畏吾村明李文正墓***  

明代茶陵汉太丘，当年妙用此刚柔。默为元气争消长，不与群贤竞去留。蜀道典兵防八党，福清知己共千秋。大臣纳约非无牖，岂必都门逐谢刘。  

***冯秀莹***  

冯秀莹，字子哲，一字蕙襟，大兴籍慈谿人。咸丰壬子举人，历官员外郎。有《蕙襟集》。  

***题孙铁珊横云书屋集***  

穷冬客潞河，风顽石亦冻。愁如虎狼秦，欲避苦无洞。走寻吾好友，狂谈快始纵。归携《横云集》，秉烛饮且诵。满室烟冥冥，翛然廓尘霿。君才信奇绝，啾鸟一威凤。潘陆并廊庑，班傅参伯仲。诗篇尤巨擘，郁乎作文栋。歌行勇可贾，律绝姿善弄。想当墨濡豪，有若鞭就鞚。百家效驰驱，万象随磬控。伐材歌章辨，槃柢风雅颂。神瀵轩其波，天衣灭尽缝。匪独工设色，兼亦妙讬讽。音激中散哀，时感太傅恸。麾彼詅痴符，饷之益智粽。睥睨在三唐，不知世有宋。于戏如斯人，乃困苜蓿俸。射策失甲乙，徇铎劳倥偬。令我块难平，欲叩九阍讼。忆昔定交因，新声卖花送。款关夜相访，嘤鸣和簧哢。见即超故知，盖倾忱已贡。淄渑证味合，城府谢甲衷。从兹数晨夕，书史互磨砻。寒解淮阴衣，眠欹鮦阳瓮。属意各千秋，语不顾惊众。刚肠取舍同，胜游追逐共。秀莹落拓者，散木谁赏赣。先生加咳唾，腐草得露种。握兰齿以序，攻茅痼必中。养性无嫉情，譬诸饮乳湩。手词更招邀，角酒闲陪从。敢狎齐晋盟，窃效邹鲁閧。屈指今十年，转瞬春过梦。衰毛星半皤，窘状月屡空。回首光景非，怦怦此心恫。赁改梁鸿舂，机断苏蕙综。南宫三点额，望杏尚余痛。幽忧日抱疾，恒铸岛佛供。章句何足臧，君言岂我哄。缅怀古人志，生才定有用。先生人中杰，余事继文统。眼小四沧溟，胸吞九云梦。终当曳绣裳，与世覆锦幪。大鼓掀天风，直扫挂树凇。露布下吴越，持节复秦雍。吐气壮吾侪，诗仍以人重。  

***四遐***  

求友五十年，所获仅四遐。雪缘首仙蜕，遗札皆天葩。鉴物神于音，冥析谁筝琶。老穷浭阳铁，诗胆悬刘叉。齿莫稚朱青，竹马黄金车。后来状头魔，健羡鸠槃茶。慧业虽终存，炉火殊未加。同年笑山子，晚遇冠触邪。隽句与名章，骆驿奔鲜霞。余贤被罡风，尽堕罗刹家。才难知尤难，三复增叹嗟。  

***凉波***  

凉波昨夜起，蹙我池上树。萧萧行可惜，耿耿岁将暮。故乡日云远，谁当共情素。惝恍追昔游，黯然隔重雾。幽忧回难释，中庭思且步。人生如浮云，流宕不得住。胡为自跼蹐，三叹复四顾。广野多悲风，大道有歧路。氵不俗未能识，急趋虑妄附。愿与金石交，委心任所遇。  

***渔父行***  

湖平宛似秦宫镜，渔父恒渔不言姓。童笑山中宰相诗，婢羞洛下书生咏。岸巾自棹细腰船，尘扇长悬黄竹柄。曲直随钩手信投，密疏任网心无竞。鹤发殊非吕氏翁，羊裘卻似梅家倩。间寻兰若劣通禅，酷嗜烟霞深入病。笠侧蓑披倦即眠，云乡遥指翠微边。一辞帝阙三千里，两见天弓六百弦。春雨春烟晨荡桨，秋树秋花夕扣舷。采若青穿点额鲤，屑桂红湔缩项鳊。会稽尚轻公子饵，邯郸岂顾女儿钱。颇闻日唱渔家乐，君是渔家第几仙。  

***开关***  

镇日不开关，于书癖好班。贫犹嫌鹤佞，病始觉松间。答简慵经岁，寻诗梦入山。晨醒身在簟，颇悔又飞还。  

***两弟***  

两弟平安否，无书渡剑门。家居端我念，生计与谁论。珠桂饥寒色，池塘涕泪痕。愁来谁慰藉，自抱小孤孙。  

***谢氏池亭***  

环碧写山屏，秋光上小亭。露摇鱼缀尾，风定鸟梳翎。金橘悬衣桁，银荷汎酒舲。双鬟筝一曲，明婳亦堪听。  

***遥夜***  

遥夜恒宾馆，芳辰半马蹄。归稀光禄沐，眠甚太常泥。婴疾徐家女，伤年管氏妻。追怀双泪激，直上与星齐。  

***沪州试院不寐偶成次韵***  

广寒一锁判仙凡，幽绪如菭未易芟。续命迢遥烦鸟使，当归稠叠负鱼缄。秋霜槲叶愁侵被，春雨桃花泪上衫。为问河阳千载恨，可容精卫不生衔。  

***开旧笥作***  

虫网蛛尘罩赤油，泪花一锁几春秋。锦鱼惨淡云双叠，绣凤阑珊月半钩。挂镜芙蓉残粉退，折钗芍药宿香留。九泉若不逢卿面，再世还从牧犊游。  

***漫笑***  

漫笑台郎是散仙，爱花谪堕正千年。染新块疾添词癖，改旧衔名署酒颠。逸气洞冥珠客泣，哀音激汉玉人怜。功圆不许空归去，令拓齐州万点烟。  

***清波***  

清波宛宛汉沈沈，玉海无风渡碧浔。龙藏展绡多绮思，凤台戛磬有笙音。徘徊未藉霞笼佩，谪降仍闻月抱襟。织女星三媭女四，不知谁动爱才心。  

***夜归曲***  

扶下七香车，钗头玉燕斜。明知郎秉烛，故看胆瓶花。  

***春晖***  

昨夜一花飞，今朝一骑归。归飞如有约，辛苦是春晖。  

***杨浚***  

杨浚，字雪沧，侯官人。咸丰壬子举人，官内阁中书。有《冠悔堂诗钞》。  

***雨后观月***  

独于残漏一登楼，似水银河宿雨收。得月最难如此夜，多愁终古不宜秋。仍望云气思人海，自向星辰问斗牛。寂寂千山烽火后，不逢南雁话离忧。  

***七月五日郑高密生日和稷坰韵***  

先生能发公羊学，畏友重开此日筵。后至莫辜宾客会，清时那有党人篇。石犀取悦终为病，木雁论材或自全。奈此洛阳风雨感，且拚一斛醉来眠。  

***许观身***  

许观身，字子宾，号宾伯，仁和人。咸丰壬子举人，官兵部主事。  

***采茶歌***  

采茶早，冰芽小。采茶晚，绿云满。顾渚蒙顶春风多，女儿连袂来山阿。惊雷之莱吉祥蕊，社前细雨连番过。抽芽纤纤嫩于玉，绿痕瘦比蛾眉绿。山厨欲焙逢禁烟，限期只恐头纲促。茶纲作贡自年年，寒食清明断雪天。制得密云龙小样，君谟搜取入茶笺。公家榷茶问茶户，上品缄斟奉官府。此时但解嗜茶甘，此际谁知采茶苦。今年叶卷芽枯焦，恰值三春少雷雨。荈园早晚亻赏茶租，田间菜麦还乾枯。  

***庆康***  

庆康，字建侯，满洲旗人。咸丰壬子举人，历官直隶候补道。有《墨花香馆诗存》。  

***晚途***  

古道映斜晖，风寒夕照微。人随暮山暝，鸟带片云归。倦犊眠沙稳，栖鸦绕树飞。两三颁白叟，闲对话柴扉。  

***郝植恭***  

郝植恭，字梦尧，三河人。咸丰壬子举人，山东补用道。有《漱六山房诗集》。  

***哭李实堂***  

性情豪迈绝凡伦，怅望天涯有泪痕。生是四方无定客，死为万里未归魂。探囊牢落留诗句，荷锸佯狂对酒樽。移徒庭阶思旧况，不知明月已当门。  

***与吴述之夜话***  

银烛烧残短几支，周旋我亦爱吾痴。论交每在忘形后，知士当于未遇时。客为看花能脱俗，诗如还债不嫌迟。书寮寂寂通宵话，强发高歌对酒卮。  

***陈羲***  

陈羲，字庄甫，又字萝庄，号西渔，萧山人。咸丰壬子举人，候选知县。有《如是住斋遗集》。  

***读汉武帝纪***  

蜚廉桂观郁崔嵬，四面珠悬甲帐开。青鸟不来仙露冷，秋风独上望思台。  

***韩二桥太常见访***  

锁断柴关避世喧，花前忽喜枉高轩。肯来杖履知身健，但看衣冠识道存。游为兴多随处好，诗因律细少人论。寻幽不厌停车辙，拥帚无时扫席门。  

***汪曰桢***  

汪曰桢，字仲维，一字刚木，号谢城，又号薪甫，乌程人。咸丰壬子举人，官会稽教谕。有《玉鉴堂诗存》、《栎寄诗存》。  

***酬宋樗里次韵***  

庞眉屏迹海东濆，翕集声香溢齿芬。有豹深藏方隐雾，与龙追逐愿为云。书仓珍秘灵兰室，诗律精严细柳军。他日幅巾来问字，忘年应许结同群。  

***冬日学舍病中作***  

忍饥甘作纥千雀，腰缠莫羡扬州鹤。冷官破屋风骚骚，颂酒弦诗亦云乐。奈何小极忽见侵，一热一寒相间作。困眠无复纵谈豪，可惜知交尽离索。区区微禄岂救贫，敛版低心不知作。名争利夺纷勃谿，安得天游袪六凿。姑吟苦语遣病魔，或者病魔能退卻。君不见古来文章胜良药，檄愈头风诗愈疟。  

***得上海李梯云书中述吾友南汇张啸山语感而有作***  

未习脂韦媚世资，闲官冷署且栖迟。《四愁》平子兼多病，五短文通祇自知。尺素偶然贻友讯，寸长何敢作人师。青云冠盖多如许，齿及衰翁恐未宜。  

***沈宝森***  

沈宝森，字晓湖，浙江山阴人。咸丰壬子举人。官龙泉教谕。有《因树书屋诗稿》。  

***喜屠虞田至京***  

不信君犹在，音书隔五年。贼中杜陵泪，海外管甯船。谒帝中兴日，思亲万里天。今生复相见，秋鬓各苍然。  

***有怀鉴湖春事***  

五里人家十里塘，画帘人影对湖光。桃花水满分秧早，楝子风来煮茧忙。临水小门通酒市，转桥深树出茶樯。当年只道寻常事，客里相思为断肠。  

***二月廿五日白莲岙拜先忠愍墓***  

为国锄奸不顾身，姚江绝学有传薪。百年碑版沦荒土，一代封章属小臣。山抱松声寒作雨，船穿石影绿皴人。清门子弟多沦落，留得家风旧日贫。  

***五月二十六日莼客枉顾山中获读其楚游诸诗感成长句***  

江村十日黄梅雨，波涛入户不得晴。扁舟忽报故人至，满衣檐雨一笑迎。袖中示我楚游草，知己相逢转潦倒。家徒四壁为壮游，他乡岁暮伤怀抱。随园以后诗格卑，街谭里语相摩追。先生只手障东海，春霆一发苏聋痴。从古天心浩难测，谁实生才转相厄。安定教士丛讥谗，相如为郎困资格。上书十载长安市，东阁相延号知己．读书坐老中兴年，闭门著书岂得已。山中五月新竹成，绿阴罩地黄鹂声。杨家果红吴盐白，风雨高歌浮百觥。饥寒那得久乡里，良夜清谈复余几。新诗录尽月五更，山钟摇雨曙鸦起。  

***侠客行***  

裘马五陵客，相逢入酒肆。匣中龙剑连夜吼，人间定有不平事。千金散易尽，潜身入蒿莱。感激在意气，荆高俱粗材。手掷人头笑归坐，锦筵红烛乾百杯。酡颜色转青，停杯默不语。荒鸡鸣四野，长揖出门去。主人追送尘茫茫，残月在门不知处。  

***书剑南诗后***  

形胜中原弃不收，年年家祭拜松楸。荆襄未及留雄镇，关洛谁能扼上游。天水至今无片土，临安终古有高楼。衰年勿为南园诮，北伐原来为复仇。  

剑南崛起东坡后，杨范尤萧合就删。史笔居然追杜曲，诗情漫说衍茶山。人归红树晴川外，家在杏花春雨间。听说沈园频易主，惊鸿影里水潺潺。  

***黎庶蕃***  

黎庶蕃，字晋甫，号椒园，遵义人。咸丰壬子举人，官两淮盐大使。有《椒园诗钞》。  

***岁晏行***  

北风萧萧吹我衣，岁行暮矣归无期。强对空樽慰牢落，欲沽正苦囊无资。谁人使我不得已，江湖风雪舟屡移。妻孥相看瘦到骨，破裘不暖仍啼饥。平生怕别别更苦，晚岁忌穷穷益奇。明知天意渺难测，苦投世网长相羁。诗书成淫况非福，但有嗜好皆支离。中年学道悔不早。避人乞食宁非痴。镜中朱颜已殊昨，政恐白发来相欺。更阑掩卷三叹息，短檠何喜花葳蕤。  

***春菜诗***  

前胡落釜甘胜肉，野藠登盘贱于蔌。一春烟雨大巢生，十日燠晴香菌簇。马驹骈齿苋初翦，幼稚擎拳蕨犹秃。棕鱼<角戢>々子满苞，野鹊毵毵花聚粟。意中诸葛远难致，箸下元脩娇足录。小加姜豉发微鲜，旋点椒盐元不俗。庾鲑顿顿勉加餐，范甑朝朝供画粥。贫家得此已夸富，晚岁佐庖奚不足。一从薄禄误撄心，自笑先生真负腹。驼峰熊掌梦不见，葑甲蒌丁空寓目。何时归种蜀包芦，尚及西村蚕豆熟。  

***故园***  

故园不可望，望极转苍凉。落木三湘暗，归云万里长。羽书初罢战，遗老尚耕桑。闻说今年稔，家家只盖藏。  

斤竹溪边宅，棕榈四面环。有人间把钓，无事懒开关。野鹿眠芳草，春禽响暮山。年年此时节，风雨箨龙斑。  

***晚泊酆陵***  

一角孤城撼怒涛，逆风蓬背响萧骚。全家作客良非易，万里思亲敢怨劳。峡气晓连江水白，滩声夜转铁门高。孤舟此地成愁绝，何况哀猿带雨号。  

***归州***  

峡束湍鸣猿夜愁，万峰延暝上孤舟。停杯月出烟外寺，对语风生江上楼。云根翻倒地底裂，石色窈冥天半秋。东南况是昭君宅，破帽题诗还独游。  

***怀宁舟中忆子偲先生***  

十年不作游山梦，每叹忙人自不闲。卻复一辞彭泽宰，暂来相对皖公山。小晴残雪数峰见，落日远烟孤鸟还。负此林峦不高卧，故人西望有愁颜。  

***遣次子尹袆还黔***  

又将骨肉轻离别，坐遣回肠寸寸刓。昨梦已惊安节去，此行端为阿通难。青镫老屋贫家瘦，落木西风远道寒。知汝明朝在何处，山青云白水漫漫。  

***为介亭兄补作六诏趋庭即系以诗***  

槟榔花落鹧鸪愁，苦竹黄茅尽打头。记得五更骑马去，瘴花香入古云州。  

***绥阳道中***  

白楮溪流弯复弯，黄鱼桥下波潺潺。西山一半画不得，为在白云青霭间。  

***后怀人***  

长淮绕郭碧于油，二月桃花已满楼。间话江南君忆否，雪芹芽筍脍春鸠。  

***杨光仪***  

杨光仪，字香吟，天津人。咸丰壬子举人。有《碧琅玕馆诗钞》。  

***读史杂感***  

生才大造果何因，变相登场总绝伦。谁道分香非韵事，须知钻李亦传人。山河不幸虚名世，钟鼎无灵汙劫尘。担粪著棋都弗解，还从物外寄间身。  

勒石浯溪际中兴，深宵不复感鸡鸣。分符典郡皆能吏，束带谈兵负盛名。绝学宁无秦博士，空交谁致鲁诸生。有人更作生还望，老去班超尚远征。  

***黄金台歌***  

士为知己用，岂为黄金来。隗也自荐吾不取，嗣王况复多疑猜。黄金台，高崔嵬，毕竟豁达非庸才。隗也一言动人主，七十二城烟尘开。吁嗟昭王安在哉，驽马骄鸣骏马哀。渥洼之产不复至，天闲仗马称良材。细刍凿粟供饱食，金羁玉勒生光辉。伏枥老骥瘦且死，骨朽不识黄金台。黄金台，高崔嵬，夕阳凭吊迷蒿莱。  

***小隐***  

清溪回抱乱峰斜，白板双扉处士家。别馆轻阴迷柳絮，小楼明月梦梨花。村尨不吠看云客，林鸟还惊问字车。偶为探奇忘近远，石梁尽处饭胡麻。  

***题画***  

一篱秋色印寒沙，风味柴桑处士家。不耐骑驴城里去，屋南山下踏槐花。  

***吴怀珍***  

吴怀珍，字子珍，一字聘士，号潄岩，仁和人。咸丰壬子举人。有《待堂诗》、《柳西吟馆诗草》。  

***冯唐墓***  

汉代名臣墓，风前立马看。残碑荒藓合，古木野云寒。流滞年华促，明良际遇难。挥鞭行不得，回首望长安。  

***送蒋恭亮之东台***  

白日欲落风在林，前啸狐貍后悲禽。问子行役向何所，大江自北黄河南。江水东入海，河流日澎湃。河伯何不仁，屡作人民害。君不见今年六月黄河决，生灵百万皆鱼鳖。况复干戈海内多，江淮浩浩常流血。我已轻出子复尔，掺执子袪不可说。吁嗟岁阑风雪寒，长途愁子衣裳单。樽前强起互相酌，为子高歌《行路难》。歌成予亦从此去，回首江南渺烟树。  

***湖上同蔡子鼎谭仲修***  

轻舟一<木翟>入湖西，和尔行吟过白隄。宿雨画桥烟水碧，空山乔木鹧鸪啼。吾曹啸傲仍诗酒，大地兵争日鼓鼙。凄绝长河控南北，登高雪涕为群黎。  

***周士清***  

周士清，字次轩，海宁人。咸丰壬子举人。有《享金斋诗集》。  

***江晚***  

白日忽西匿，一江风色寒。篷声轰战雨，篙力健争滩。魂梦蛟龙怯，稻粱鸿雁难。遥怜思妇泪，何似水漫漫。  

***范元亨***  

范元亨，初名大濡，字直侯，江西德化人。咸丰壬子举人。有《问园遗集》。  

***春日饮酒***  

春芳不畏落，年年开满枝。蜂蝶死霜雪，微暖行复飞。大化有递嬗，去来无足悲。齿发本同体，脱落不复知。顾此现在身，良可深长思。山中多白云，庭中陈酒卮。白云有聚散，酒卮无尽时。  

***观钱南园侍御画马***  

萧萧榻上天风起，真龙远涉流沙水。谁能放笔为此图，二百年来钱御史。何年房驷堕人间，羞立彤阶仗马班。嚼残金勒神郁怒，朔气纸上森清寒。千金祇愿酬恩遇，飞电无端从鞚驭。顾盼分明獬豸心，回身自惜麒麟步。鬛毛上指晴光擞，万里尘开蹋风走。歕玉长嘶彻九霄，天门虎豹应低首。我闻御马好头赤，青骢凋丧无颜色。可怜画骨今何人，令人空忆曹将军。  

***吴凤藻***  

吴凤藻，字蓉圃，钱塘人。咸丰癸丑一甲二名进士，授编修，历官礼科给事中。  

***看云歌***  

小楼四面春山多，弄晴风月何婆娑。登楼望远兴无极，白云忽起青山阿。初如轻丝忽如缕，或如匹练或湿褚。已看苍翠失前峰，旋见冥濛沈远渚。楼前古木参差平，鹧鸪啼彻烟冥冥。碧桃树上莺欲语，水晶帘外花微馨。莺语花馨正未已，山中微觉轻风起。濛濛云气忽吹开，朝阳依旧横山紫。君不见千秋万岁一沧桑，人事升沈亦如此。  

***陈亮畴***  

陈亮畴，字德生，武进人。咸丰癸丑进士，改庶吉士，授编修。有《心潜书屋诗存》。  

***送倪豹岑前辈诣京师***  

立马苍茫问所之，最难言别送君时。天涯杯酒同歌哭，霄汉觚棱讬梦思。十丈尘沙吹不散，万条烟柳赋将离。桑乾欲渡须舟楫，莫向商山茹玉芝。  

***欧阳云***  

欧阳云，字陟五，号石甫，彭泽人。咸丰癸丑进士，授户部主事，历官河南道监察御史。有《亦吾庐诗草》。  

***晓发***  

客路警残梦，离情赴早行。镫光欺晓色，人语壮鸡声。云气日初动，麦苗风更清。劳筋不知倦，渐近是归程。  

***新安县***  

四山围一坞，高阁出危城。人语奔雷閧，溪声骤雨惊。炊烟笼古穴，寒色黯春晴。为问新安吏，何年罢点兵？  

***羊角山***  

群山倒锁秦关钥，百折黄河天上落。州城横扼怒流冲，悬崖高挂羚羊角。危桥百丈腾长虹，凭虚直上如乘风。兀然四顾绝依傍，高楼屹立天当中。轩槛可凭不可望，欲堕不堕心跌宕。奔涛万里入胸怀，径思濯足河之上。窗櫺闪闪天风鸣，万籁助作龙吟声。中条熊耳肃相向，何处仙翁空复情。君不见神工偶尔三门启，从兹故道频迁徙。世事沧桑谁与论，安得扶摇九万里。  

***吴荣***  

吴荣，字又桓，黄冈人。咸丰癸丑进士，官刑部主事。有《诵芬堂诗集》。  

***对雨***  

竟欲忧天坠，苍茫百虑侵。登楼王粲泪，蹈海鲁连心。事过惟耽酒，悲来转废吟。诛茅向何处，愁对碧山深。  

***答叶润臣同年***  

清切蓬莱隔上方，汉阳云树总苍茫。不辞簪笔趋薇省，何处题诗寄草堂。远道思亲愁似海，世臣忧国鬓如霜。北来我亦无家别，先垄松楸足断肠。  

***丁宝桢***  

丁宝桢，字穉璜，贵州平远人。咸丰癸丑进士，改庶吉士，授编修，官至四川总督，太子少保。赠太子太保，谥文诚。有《十五弗斋诗存》。  

***自灌县勘都江堰还成都道中书所见***  

去日穀栖田，来时草履屋。岁功已告成，农事应休沐。侵晨度陌阡，翻犁听叱犊。偶问田间人，胡为日驰逐。答言霜降逾，播穀兼种菽。天时不可留，人工应求速。逸居虽足思，妻子安所畜。吾侪终岁劳，有秋便云福。我闻语未终，私心如转轴。力穑如此勤，犹恐缺饘粥。念彼城市民，坐饱太仓粟。彼虽前生缘，酖毒已暗伏。试看转瞬间，饥饿满沟渎。  

***傅寿彤***  

傅寿彤，字青宇，贵筑人。咸丰癸丑进士，改庶吉士，授检讨，历官河南布政使。有《澹勤室诗录》。  

***侍何子贞师登黔灵山绝顶***  

西南天畔万山秋，壑秘岩扃太古幽。绝境至今谁载酒，先生到此我从游。俯看云气来齐鲁，坐拥星轺拜斗牛。乡郡料应添近事，许君门有尹荆州。  

***叶县道中***  

昨上方城道，今来昆水边。河山留战迹，风雨话当年。地辟民常乐，时平吏欲仙。王乔犹在否，祠树望依然。  

***丙午冬再偕杨剑昙北上留别同学诸子***  

匹马频年盼卸鞍，催人风雪又长安。青回野岸边笳冷，白走荒沙乱叶乾。各有诗情随梦转，平分剑影入愁看。天涯难寄相思绪，记取燕山路几盘。  

***邢台旅次题壁***  

北斗横空夜正高，朔风吹月上征袍。年来更入中原路，醉倚青天绰宝刀。  

***沅陵驿舍有怀剑昙梦庐***  

十年风雨鬓丝凋，眼底春深路几条。为问相思何处是，乱云孤树五溪桥。  

***五月十一日梦中得首联十字次日剑昙至自京师因续成以赠即送其通判岭西***  

当筵星斗直，俯瞰大河秋。何处青枫馆，相思红叶楼。人天两携手，杯酒话从头。万里严关路，因君怀旧游。  

***菩提寺***  

见说菩提寺，峰多不易寻。其间饶水石，我辈好登临。绕树绿云满，到门黄叶深。徘徊不忍去，空翠落庭阴。  

***段广瀛***  

段广瀛，字紫沧，号雁洲，萧县人。咸丰癸丑进士，改庶吉士，授编修，历官河南粮储盐法道。  

***残梦***  

不劳马上续，一觉更无踪。人迹渺何处，风波失几重。孤镫千里客，寒月五更钟。多少浮生幻，寻诗仗短筇。  

***遣闷***  

门静昼长闭，夜吟春欲阑。孤镫乡梦短，小雨柝声寒。怀抱向人尽，风尘且自宽。乾坤满群盗，日日寄平安。  

***登天雄城楼***  

荒荒落日戍楼西，风卷平沙鸟乱啼。陇麦趁晴将作饵，林花过雨半成泥。苦无仙句留鸿爪，欲逐豪家试马蹄。今日不须劳锁钥，北门城外草萋萋。  

***薛时雨***  

薛时雨，字慰农，一字澍生，全椒人。咸丰癸丑进士，历官杭州知府候选道。有《藤香馆诗删存》。  

***绉云石为大力将军遗迹嗣由海昌马氏园移至石门福缘寺丁少芗司马绘图徵诗为赋长歌***  

男儿第一快心事，手挈黄金报知己。黄金容易掷东流，未若此石常千秋。大力将军熊虎俦，生成骨相当封侯。不逢知己老且休，亦如此石偃蹇卧山丘。蛟龙一旦得云雨，功名从此探囊取。富贵豪华不值钱，算来何物将天补。此时此石早显露，铃辕屹立风云护。倔强能增叱咤威，崚嶒不改坚贞素。传呼忽报贵宾来，将军倒屣营门开。酬恩未计千万镒，痛饮先尽三百杯。哀丝豪竹鸣如雷，后堂莺燕争追陪。陡见此石叫奇绝，激赏欲易千琼瑰。将军慷慨告石友，我受此君知遇厚。尔今亦受此君知，尔我酬知同不朽。故人家在青海旁，轩楹潇洒花木芳。丘壑位置颇称胜，结构不亚平泉庄。绉云一朵忽飞下，故人相见增惊诧。袍笏真应拜米颠，奇章甲乙都无价。天上白衣变苍狗，浮云一瞬空回首。梓泽经年易主人，监军何处藏醒酒。尘踪飘忽灵根坚，繁华饱阅传真铨。名园别馆转眼皆云烟，惟有佛门香火千千年。御儿溪水鸳湖连，我未见石心萦牵。多情司马遗云笺，索我泼墨题诗篇。披图快见石兄面，真相如佛神如仙。昔从野史悉颠末，今从尺幅徵因缘。寄声司马且珍重，归装留镇郁林船。  

***湖州舟中***  

水乡何黯淡，逆旅半无家。露气沈菰叶，秋心入苇花。戍荒饥卒噪，野旷阵云遮。倚棹眠难稳，山楼急暮笳。  

菱湖称巨镇，乱后景凄清。华屋将军帐，荒村壮士营。稻香肥战马，潮涌遏奔鲸。困兽嵎犹负，天河望洗兵。  

***题弢叔龙湫观瀑图***  

书生慕山水，局促居户庭。达官多胜游，冠盖愁山灵。亦有高隐人，守此泉石贞。诛茅穿径苦湫隘，拳山勺水名难成。江生旷世才，逸兴凌青溟。东游齐鲁揽泰岱，南涉闽峤窥沧瀛。轺车所至橐笔至，目穷云海胸罗星。筮仕近隶浙中籍，湖山佳处停吟旌。六桥三竺眼烂熟，奉檄更作雁宕行。雁宕之峰七十七，离合向背无定形。天惊石破龙湫出，东西两派流纵横。老龙昼伏众籁息，忽闻千岩万壑铿锵鸣。缥缈湘灵瑟，凄清子晋笙。玉声璆然杂环珮，又疑双双董许朝瑶京。仰观乃在绝顶上，飞泉百道流琮琤。悬崖倒挂据势要，一气歕薄无留渟。拟以悬布翦不断，比之曳练色倍明。搏跃岂仅水过颡，泻注不异屋建瓴。黄河九曲众流混，银涛一线万驽勍。未若此瀑极峻洁，在山出山无异情。香炉遥隔灵脉共，石磴层折玉花倾。静观欲探源所发，但觉山空树古天容青江生。是时大快意，眼界开拓心神清。山泉何落落，山溜何泠泠。班赋不足拟，陆诗不足赓。划然长啸向幽谷，湖雁答响湫龙醒。寿之图画藏箧笥，要我秃笔相品评。我生已被尘海溺，故山猿鹤寒旧盟。怀嵩楼，醉翁亭，欧阳六一李庶子，千秋名胜留公卿。奈何弃之追尘缨，坐令云壑关柴荆。脚鞾手版争送迎，名缰利锁相牵萦。清浊不辨渭与泾，轻重不计淄与渑。朝朝听鼓撑公厅，转喉触讳心怦怦。安得山中飞瀑百千道，一洗眼前虚桥之浮名。  

***十一月既望独游韬光得诗二十二韵***  

孟夏风物美，命俦访净域。咫尺邻韬光，微雨泥游屐。荏苒至仲冬，梦绕北山北。幸兹气候暖地鲜，冰雪积乘兴续前。游踽踽，行踪僻。落叶踏有声，衰草践无迹。舆夫各贾勇，上上径益仄。猱升达峰腰，螺旋入林隙。遂登最高头，灵境金仙辟。山门毁劫火，佛像委路侧。庄严易变迁，流峙何终极。凭虚恣胜赏，萧然尘虑涤。近眺西子湖，波光漾空碧。远瞰钱塘江，潮痕净如帛。空山作睡态，老木含霜色。藤枯缀果红，竹密翳云黑。驯禽暗窥人，癯僧出伺客。汲泉烹苦茗，独酌意良得。但知天地宽，不觉身世窄。掀髯动清兴，拈毫思疥壁。胜地富诗材，奇景绌笔力。下山近黄昏，鹤唳诸天寂。  

***中秋夕循清凉山步月***  

薄醉御凉飔，缓步入山麓。月出山蔽之，疏影动林木。须臾升中天，一色净如沐。清气通乾坤，好景豁心目。世人喜美满，香花荐芬馥。儿女喜团圞，醴酒陈醲郁。嫦娥意自闲，广寒终古独。始作作仙人，所得惟清福。虫吟夜转静，草丰径弥曲。下山息吾庐，幽兴自然足。回头望翠微，似有孤云宿。  

***新晴散步***  

雨中度残秋，阴霾倏弥月。新晴偶散步，芳草久衰歇。途遇郭外农，羸瘦见筋骨。家垦五亩田，无牛自开掘。晚禾将上口，淫霖悉漂没。又愆树麦期，春花难望发。租赋县官催，羞徭里正讦。终岁无一饱，反受不毛罚。防秋大徵兵，不如去为卒。我心本清闲，闻之呼咄咄。旧为牧民吏，有触辄臲卼。不忧边氛狂，但恐民力竭。今无采风使，诗成搔白发。  

***孟夏五日独游醉翁亭得诗四律留赠慧参和尚***  

环滁山色锁重重，破晓遥闻古寺钟。新筍怒穿城脚出，野花香扑马头浓。悬崖飞瀑僧承笕，幽谷留春鹿养茸。行到亭西怀太守，扪碑亲扫绿苔封。  

一代文章道德高，源开苏海接韩潮。大名岂藉亭为重，遗爱应如社不祧。薄采蘋繁供野祭，补栽松竹护疏寮。我来合许陪舆从，六一泉邻薛老桥。  

四十年前汗漫游，一门裙屐尽风流。狂磨石壁题诗草，醉唤山僧搉酒筹。盛会无如同气乐，名区只是劫灰愁。当时末座追陪者，只影重来雪满头。  

江湖随处募金缯，笑我真成在舍僧。投刺于人如讬钵，结庐付尔好传镫。名山半作招提院，法界宜参最上乘。文字禅兼香火社，打包行脚漫相矜。  

***颜宗仪***  

颜宗仪，字挹甫，号雪庐，海盐人。咸丰癸丑进士，改庶吉士，授编修，广东候补道。有《梦笠山房诗存》。  

***德化道中***  

朝曦乍逼又成阴，凉入篮舆石气侵。岸被江冲危欲断，村缘云拥近难寻。南飞已堕蓬山翮，北望仍悬魏阙心。晚宿莫辞茅店陋，风泉绕屋作鸣琴。  

***敖册贤***  

敖册贤，字金甫，荣昌人。咸丰癸丑进士，改庶吉士，授编修，截取知府。有《椿荫轩诗钞》。  

***铜雀台***  

英雄割据定三分，怅望漳南賸暮云。一角河山输晋武，千秋心事讬周文。荒台故伎犹思主，治世能臣转惜君。谁上西陵诵遗碣，可曾官署汉将军。  

***吴大廷***  

吴大廷，字桐云，沅陵人。咸丰乙卯举人，历官福建台湾道。赠太仆寺卿。有《小酉腴山馆诗钞》。  

***送陈右铭出都***  

君今复此别，吾党更何人。渺渺千秋业，茫茫百感身。微言艰独讨，高义向谁陈。余亦欲归去，湖西愿结邻。  

***常州***  

四百年前旧里门，扁舟经过惨离魂。道旁瓦砾余荒市，劫后荆榛蔽废村。游宦已抛三径去，先畴曾有几人存。伤心谱牒无寻处，空见前途战垒屯。  

***天津***  

万古渔阳郡，东流枕九河。地形雄碣石，水势接滹沱。瀛草依京近，寒潮入夜多。庚申今几载，薄海尚悲歌。  

***题顾亭林先生诗集后***  

胜朝吴下一诸生，毕世栖栖旅客情。高蹈自希庞隐士，传经未让郑康成。昂藏大志期追古，忧患余年尚论兵。即诵诗歌亦奇健，犹能吐气截长鲸。  

***方濬师***  

方濬师，字子严，安徽定远人。咸丰乙卯举人，由内阁中书历官广东肇罗道。有《退一步斋诗集》。  

***直庐夜宿感怀***  

飒飒西风夜正阑，独依禁篽畏清寒。聊将闲散容吾拙，敢诩文章副此官。一枕渐催乡梦近，九秋谁念客衣单。南来鸿雁应相识，期尔成行振羽翰。  

莫漫愁肠借酒浇，平生意气未全消。官如赵壹惟长揖，人是陶潜肯折腰。身世已轻蝉抱叶，名心早息鹿藏蕉。何当催起羲和辔，十丈朝暾望眼遥。  

***示子艾十弟***  

刘家好兄弟，并世琨与舆。奕奕隽朗才，列在西晋书。美玉生蓝田，斯语洵不虚。为学务精一，筑堂题童初。汝当少小日，避乱辞乡闾。一作入赘婿，东望常怆如。忽忽四五载，问讯凭双鱼。田园日以荒，骨肉日以疏。叔母依岭表，思儿少轩渠。虱官我尤恧，扰扰等鸭猪。幸与笔墨亲，砚池含玉蜍。去年喜弟来，开樽倾浮蛆。深恐学久废，离群而索居。但得文史足，岂徒衣食欤。宜兴老鹭洲，家世夸六储。经师兼人师，词章皆绪余。咿唔值静夜，听之乐只且。本根贵培植，枝叶胥芟鉏。莫贻博士议，持券空买驴。祖训更勿坠，宝田勤耕畬。阿兄负狂癖，豪气难蠲除。甘处颜巷陋，羞曳侯门裾。笑煞公孙宏，诡服沽清誉。海水自浩瀚，井鼃胡拘墟。两眼镜澄澈，一心云卷舒。所愿既如此，所业敢忽诸。始勤忌终怠。半途慎踟躇。  

***示从侄臻荫***  

吾家盛甲第，河库为权舆。厥后二十科，榜上姓名书。祖德培植远，岁月几盈虚。记汝赴京国，岁在丁巳初。淮北纷干戈，烽火遍里闾。田园尽荒芜，尔我蚁虱如。我抱风木痛，衔血哀皋鱼，长途尔为伴，谋失系我疏。说饼杂豆麦，充肠多芋渠。马氏蓬门中，嚄嚄声无猪。室罄如悬磬，镜暗空藏蜍。何以驱忧患，<木审>酒浮春蛆。南北苦流离，六载三移居。赋性赖坚忍，讵谓豁达欤。艰难奉慈母，家无儋石储。劳劳齑盐问，可怜灰烬余。天恩亦云厚，槃带匪思且。期汝嘉禾植，恶彼莠草锄。望汝奋骐骥，驽材嗤蹇驴。善米与性禾，丰稔验经畬。篝镫照缥缃，明月来庭除。而翁咏子衿，风尘羁客裾。五十尚勤学，乡曲流名誉。丰城跃剑气，光射牛斗墟。行见甲坼萌，春雷惊发舒。高曾贸矩矱，箕裘宜勉诸。雕鹗出秋尘，直上毋踌躇。  

***游七星岩归漫赋***  

自从官京师，趋车畏尘坌。今兹簿领间，偶发游山愿。良朋约三五，各诩腰脚健。甫出城北门，田畴绿草蔓。分秧劳农夫，荷蓑立水面。南方节候早，于此乃益见。云重头似压，径仄踵欲穿。七朵奇峰悬，相看目惊眩。高者天可倚，低者地能旋。猛如狮象卧，雄如兵甲顿。排如玉筍班，焕如霞锦缘。峥嵘纷起伏，崱屴争后先。左得右已失，此舍彼复恋。巍巍天门开，露出摩尼殿。了无斧凿痕，五丁力恐逊。放胆步石室，披襟豁烦闷。长桥中央驾，绵亘拖匹练。初愁阴冷甚，继觉情景变。半空一滴水，声若碎玉片。涓涓不停住，遂尔成回漩。可是骊龙醒，含珠时喷潠。再进境愈佳，晓天明一线。持梃击石鼓，噌吰音自远。惜哉钟久哑，常抱不鸣恨。我行足渐软，颇悔游未遍。禅房且栖息，蔬筍具晨膳。老僧前致词，使君得毋倦。汲泉瀹新茗，清腴胜阳羡。归来整匡床，酣睡抛书卷。好山复入梦，岚翠增妍蒨。忽然大雨倾，满身珍珠溅。阿香持北斗，霹雳闪紫电。斯时两腋轻，凌风任推转。飞上最高峰，寒气逼衫袨。众星落我手，抱之金光缠。一笑开双眸，摩挲端石砚。  

***闻子箴兄入觐北上用子由中秋见月寄子瞻诗韵奉怀***  

凉秋夜静天宇高，朝天使者拈吟毫。吟成对月发遐想，银河耿耿疑飞涛。我从岭南别天子，七载光阴若流水。炎荒迢遰望京华，烹茗怀君中夕起。起开砚箧磨墨丸，墨池黑讶痴蛟蟠。手挥笺牍倩谁寄，冬冬衙鼓声清寒。燕蓟风尘异淮汴，十丈软红素衣变。重携旧曲谱《霓裳》，当筵年少停歌板。请君更话三神山，巨鳌首戴千钧坚。蓬莱瀛洲近咫尺，拄笏笑向东溟看。豸冠巍峨容色好，献书尚记台中草。圣主端知蔡挺悫，淮阳讵使汲黯老。年来金穴不改贫，宦游我亦同心人。彩云环绕冰轮出，锁闱却忆长安客。  

***至韶州忆途中所见山水甚奇漫赋一诗***  

葡萄绿酿春江潮，烟波浩渺山周遭。峰峦无数列篷底，卧看船与山争高。长河太华在何许，足所未蹈心空劳。眼前好景莫虚过，不吟毋乃山灵嘲。千变万化各有致，丹青妙手终难描。鹰起鹘落连复断，虚蹲狮伏雄而豪。天门詄荡悬日月，石友拱揖陈冠袍。自从入峡至中宿，置身福地真逍遥。琵琶形势实险要，芙蓉颜色疑镌雕。归猿尚留古洞邃，杀鸡殊觉荒坑遥。洭斟涟湟界南北，九疑直上偏岧峣。参天竹树碧阴合，沁人心目红尘消。嵌空玲珑台槛巧，观音岩下滩声骄。龙头猪婆间鳖背，旺水册里还高桥。曹溪法乳贯白土，孟洲筑坝通黄茅。呼童且觅蒙里李，得仙那乞绥山桃。天遣吾侪富游迹，十年不调奚牢骚。兹行真足夸同僚，买鱼沽酒停双桡。微醺倚枕梦鹿蕉，塔铃惊醒来南皋。  

***杨岘***  

杨岘，字见山，号庸斋，归安人。咸丰乙卯举人，江苏候补知府。有《迟鸿轩诗集》。  

***题沈公周诗稿后***  

虞阳逢瘦沈，今之杜浣花。交余诗是介，输尔古为家。爽气洗山绿，奇怀猎天葩。箧中富新制，读罢痒同爬。  

***寓斋外野冢***  

贫余归葬少，乱后上坟稀。烽火惊魂窜，川原战血肥。暮云闻鬼哭，落日见乌飞。作客楼头者，频番泪湿衣。  

***为潘麐生题刘泖生遗墨***  

前年才哭刘宾客，去年又丁高达夫。奇事浪传伏剑死，忧心生怕窃钩诛。世间不少歧尾蝎，盆底苦无三足乌。书札斩新忍重读，起听檐雨声声粗。  

***柏景伟***  

柏景伟，字子俊，晚号忍庵，长安人。咸丰乙卯举人。分省补用知县。有《澧西草堂集》。  

***东归***  

溅溅汧水流，郁郁陇山色。从军人归来，倚马行得得。偶贳一壶酒，斜挂锦鞍侧。故乡风物好，客心一何怿。却念时事艰，西顾空太息。  

***田家杂兴***  

木以不材寿，王以在璞完。君子贵俭德，荣禄胡可干。涧松何郁郁，岩柏何盘盘。岂不雪霜侵，而能保岁寒。华靡众所趋，寂枯性所安。厉此千秋节，俯仰天地宽。  

***李士棻***  

李士棻，字芋仙，忠州人。咸丰乙卯副贡，官临川知县。有《天瘦阁诗草》。  

***寄酬朝鲜李锦农徵君***  

李杜与苏黄，名震天壤内。惟苏官较高，亦屡遭迁劾。今读四家文，俨与经史配。穷困备一身，华声及千载。君生古人后，心在古人队。昨从海外来，揖我申謦欬。异域定石交，同姓结深爱。捉笔书生平，字字见肝肺。挚性俱缠绵，豪情各慷慨。屡临天补楼，把酒终日对。妙誉溢坛坫，英词耀槃敦。辇下诸耆宿，咸喜识风裁。分手何怱怱，一聚便难再。天疆实限之，积怀渐成痗。梦魂飞傍君，河山不能碍。连岁遗我书，吟身知健在。远物纷见投，如获珠百琲。嗟我少壮时，志尝慕鼎鼐。谓宜蹑青云，树立追前辈。即今年四十，竟与初心背。辛苦博一官，未敢傲丞倅。风尘厌奔走，奇穷久益耐。还蜀无稳期，室人定交谇。琐琐陈旅状，君应悉梗概。闻君入幕府，仗剑历边塞。徐卿雅重君，青眼优盼睐。君抱惊世才，畏进而嗜退。蓄念在名山，学道迹宜晦。所愿勤著书，光洁绝疵颣。吾侪犯世忌，无日无尤悔。百为难一成，此事未可废。勖君兼自勖，藉作韦弦佩。勿忘畴昔盟，埙篪鸣异代。夜就短镫檠，苦吟酒频酹。迸泪缄寄君，东向发长慨。  

***奉赠廉昉先生***  

先生非石隐，束志卧蒿莱。乡觅无何有，辞拈《归去来》。文章能立命，仙佛迸为才。得不低头拜，追陪襟抱开。  

与世本无竞，闭门宜病身。细思开口处，难得会心人。公独收迂腐，吾将谥懒真。为儒丁此日，出处一酸辛。  

***青衫***  

青衫落落首重搔，检点奚囊剩宝刀。霜叶打窗风力紧，冰花团屋月轮高。诗含正味分清茗，衣怯严寒靠浊醪。香草美人渺何许，一镫相伴读《离骚》。  

***赠莫子偲***  

卅年流誉满词场，湖海交游尽老苍。学海世推黔帜志，荐章今许古循良。篆书突过当涂李，诗格兼摹双井黄。一事笑君憨胜我，陈编敝簏侈收藏。  

***沈棠溪至赠所撰古文刻本别逾十年君今年七十有七犹以著述自课情话移时皆切磋语也***  

打门声急入门亲，与说频年去住因。肯念故交探近状，错援古事料今人。士如画饼名无用，树易成阴德有邻。莫怪上书干宰相，昌黎多病愧长贫。  

***易佩绅***  

易佩绅，字子笏，一字笏山，龙阳人。咸丰乙卯优贡，历官江苏布政使。有《函楼诗钞》。  

***青神舟中望峨眉***  

自从坠马艰脚力，密迩灵山阻登陟。青衣江上雨初晴，遥见云端苍翠积。舟人谓是峨眉峰，相距百里了可识。我目顿挟心神往，八十四盘以亲历。奇标独出五岳外，睥睨中原亘西极。上拄九重真宰座，中罗亿万神鬼宅。蚕丛能自立区宇，精爽先造此岩壁。江湍如驽舟如箭，俄顷南下几曲折。忽失遥峰不可寻，但见平峦障空碧。由来贤杰在高远，反为卑近宵小隔。我初感之三叹息，继思显晦理亦得。至人可望不可亵，有余不尽终莫逆。君看天际片云飞，悠悠舒卷谁能测。  

***池州江中望青阳九华山***  

去年华岳停鞭处，饱看莲花第一峰。白下今来几萍梗，青阳又见九芙蓉。愁心江上云千叠，残梦天涯路万重。赖有名山作奇状，经过时为破尘容。  

***游平山堂***  

曾履蚕丛若坦途，平山合作蜀冈呼。三千世界孰夷险，六一先生今有无。兵火频经陈迹在，江淮中立此堂孤。山僧好客期重至，万本荷花寿老夫。  

***华阴风雨***  

二十年前匹马行，三峰向我最分明。而今隐约风云里，只听群仙笑语声。  

我有奇珍玉井莲，携来旧地证前缘。洗头盆水一弹指，散作甘霖洒大千。  

***朱承栻***  

朱承栻，字秀珊，号保甫，海盐人。咸丰乙卯优贡，官遂昌训导。有《听秋馆吟镐》。  

***村居***  

四月村居好，欣欣景物妍。柳塘风影软，荷浦雨声圆。听妇谈蚕事，呼儿插鹤田。柴门多绿树，幽鸟晚啼烟。  

## ●卷一百五十五

***翁同龢***  

翁同龢，字声甫，号叔平，晚号瓶庐，又号松禅，常熟人。咸丰丙辰一甲一名进士，授修撰，官至户部尚书、协办大学士。谥文恭。有《瓶庐诗稿》。  

***赠吴儒卿时余将入都***  

故人惜远别，索我一幅书。我书虽不工，点画颇有余。重是故人意，抽毫复踌躇。墨池忽放光，照我眉与须。天地久衰飒，傫容亦瞿瞿。嗟我四十五，发白已萧疏。卻更三数年，岂不委壑渠。恐伤故人心，对书长欷歔。还君白雪笺，郑重当何如。  

我衰不足陈，子老亦可唁。颓然一聋翁，颜色为我变。劝我及秋行，要得数相见。呜呼游子心，一日几回旋。装我箧中书，书断不成卷。检我箧中衣，衣绽谁与线。日月固有时，哀哉亦既练。平生轻别离，有泪常默咽。惟有告墓辞，百灵共凄恋。  

***游秦氏林塘次汴生子禾韵***  

居然青雀系蓬门，旋觉轻桡雪浪喷。暗水过湖偏作态，好云罥树太无根。入秋花似将归客，和韵诗难不著痕。便拟放舟东海去，胸中云梦已全吞。  

***题陈司业诗册***  

知止斋中听讲时，儿能执笔父哦诗。白头侍直今何用，惭负寒机千丈丝。  

***己丑二月偶见文文水龙舟图发兴摹之既录原诗于上并和一诗***  

具区三万六千顷，容我山椒著一村。小拓轩窗临绝壁，更栽桑竹满平原。琼靡讵起湘累魄，玉磬难寻学博孙。从此入林甘寂寞，尚嫌箫鼓隔江喧。  

***题补篱种菊图***  

上堂别阿姊，阿姊泪如雨。问弟尔何为，行役苦不已。久留固无名，简书况有程。姊看随阳雁，汲汲南北征。商声满天地，如羹亦如沸。阿弟襟袂间，斑斑家国泪。我泪岂妄挥，人生重乖违。敬告世上人，弟兄莫分飞。示朴吾姊夫，古之狂猖徒。开编见题字，令我长嗟吁。种菊复种菊，今年高过屋。更待三五年，金英绚秋谷。  

***次韵赵次侯送行之作***  

吾生辞墓不辞家，未敢忘情且避哗。畏此简书行有日，溷人笔札浩无涯。君亲担荷微躯弱，身世艰难去路赊。正合迟迟偏汲汲，辛峰凄断白云遮。  

三百年来第一家，修篁古木静无哗。先生东郭兼南郭，处士山涯又水涯。好事每愁花易落，留宾不厌酒频赊。梅颠绰有元龙气，尚恨窗棂面面遮。  

先公昔主隐君家，镫火秋堂弦诵哗。三万七千到今日，东西南北总天涯。孤儿白发音容渺，老树孙枝岁月赊。此榻若因徐孺设，莫教去后网尘遮。  

偶游汗漫即浮家，来听尘中市语哗。小阁滞人天又雨，片帆迟尔水之涯。鲥鱼香稻常年足，破铁枯铜到处赊。昨日八龙来鼓瑟，应知高会是无遮。  

***矩门丈招饮西城圆通观出示先德禹民公临怀仁圣教序敬赋***  

城西小庵小似螺，破壁乃见万古歌。岂惟诗句发深省，腕力山岳争嵯峨。矩门书律本家学，一编手泽勤摩挲。焚香捧示临古帖，中锋努趯森虞戈。敬从八十二载后，上溯嘉庆己巳科。朝堂穆穆气纯一，人物寿考民风和。公于其时登上第，出入芸馆翔銮坡。十年橐笔事纂述，一麾竟落庐山阿。手除巨憝若振槁，平反冤狱惩媕娿。其间育士功最钜，培植薪槱烝菁莪。鹅湖鹿洞久销歇，独以正学相磋劘。先公昔持校士节，余干太末频经过。一杯亭下品茶罢，亦有赠答诗吟哦。归来七十鬓未皤，长安城中有槃薖。参禅讲学静有得，余事研究篆与蝌。寒鸡三号更五点，明星耿耿侵银河。斯时清气入泓颖，一点一拂无偏颇。流传此幅已奇绝，后冶全帖当如何。矩门先生门可罗，残年觞我安乐窝。微阴酿雪花萼活，对坐已觉春风多。睦亲收族我所敬，尽养芃独兼癃痾。扫除异说尊鲁叟，如抉毒雾瞻羲娥。直从忠孝发根柢，匪止艺事恢余波。我诗述德兼志感，毋以韵语相谯诃。  

***以素箑乞得南斋诸公诗画因题短句***  

一山一水苔岑气，他日澄怀十友看。我作湖田垂钓客，可能曝背话金銮。  

***为孙驾航题昆仑关题壁图即送其之湘臬任***  

邕州山水天下灵，桂胜所纪我熟聆。眼光射过古林邑，嗟五铜柱谁为铭。横山西来压郡庭，势如奔马鞚不停。昆仑突起屹相向，栈木削铁天门扃。彼侬者氏蟠隩陉，狄宣徽始通车軨。蛮花自红月自白，峒谿常碧山常青。绣衣使君饱六经，廿年懒泛珠江舲。登高望远斐有作，欲令文字湔余腥。节华翩翩朝帝廷，画图入箧留真形。徵诗到我谓我健，岂知词笔今彫零。我欲贻君双玉瓶，夜凉共话囊底厅。平生气谊竹林彦，万里纵迹秋江萍。沅湘无波杜若馨，神女鼓瑟鱼龙听。三关回首在何许，斗南早释天弧星。  

***迟盦见和题昆仑关图韵述先世旧德循览泫然次韵奉酬***  

君诗宛转骨节灵，我诗朴直君其聆。头白每说少年事，况有师训常镌铭。我昔分曹莅讼庭，澜翻诵律口不停。师言此事非汝急，勉旃归试秋闱扃。澄怀池馆隔一径，杂花芳草通軨。叶亭虽小最幽胜，二老同看西山青。君时下帷研众经，我亦未暇扬吴舲。玉泉山前殿门下，泥首微带蜗涎腥。丙科联翩对大廷，我车西迈嗟劳形。临分唁君悯君病，麻衣血泪吞声零。泲州访君乞一瓶，杀鸡炊黍山庄厅。潦深桥窄马又蹶，淋漓衫袖黏浮萍。两家先芬播德馨，宜蒙天鉴邀神听。艰难会合不复道，吾侪努力今晨星。  

***青来为我作琐闱玩月图磢秋题诗渺然有湖山之思时方校阅未暇奉答放榜前一日次韵以发一笑***  

鹿床文孙擅家学，为我写出江南山。汝南高贤古诗伯，间出妙语深渊渊。嗟余老懒厕其列，一堂二妙难追攀。风帘官烛坐兀兀，臂枯不复亲柔翰。明珠沙砾溷不辨，自憾目力今先殚。璅厅韵事差可纪，意在晁李苏黄间。沧江连天碧玉环，仿佛梦睹金仙颜。牟尼一串亲授记，信我此语非欺谩。夜堂萧然镫火閒，明日放榜开重关。卻嫌官事太迫促，诗情画意纷难圆。清和节过尚薄寒，瞻天日日愁占年。海棠花落榆叶堕，并恐摧我青琅玕。昨宵一雨苏地脉，嘉穀奋起删茅菅。市声喧阗乌鹊喜，西山想见明烟峦。继今布濩更优渥，至尊方宿郊宫坛。吾侪此日足可乐，且放衣带欹巾冠。谈诗读画了无事，一樽相属同加餐。明朝鹓鹭各分列，旌旗拂拂青云端。  

***杨村道中***  

一里得一曲，流沙浅复深。风帆对湾亚，岸柳过河阴。若使建瓴势，将毋高屋沈。津沽蓄众水，虑此一沈吟。  

***将之江右视筱珊侄***  

海程行过复江城，无限苍凉北望情。传语蛟龙莫作剧，老夫惯听怒涛声。  

***次韵刘香石寄怀***  

平生六凿溷天游，文囿名场亦暂留。江上偶然余一秃，世人犹自说三刘。薄寒正蜡寻山屐，夜雨偏回泛剡舟。万众天涯同怅望，岂容宋玉独悲秋。  

一沤一发一如来，处处圆明性地开。难得甘黄挛下泽，莫因寒拾钝天台。尖风冷月无边相，瘦竹孤花未易才。山鸟不知吟啸事，看人开卷辄疑猜。  

***吾友吴儒卿竹桥先生之曾孙也一日得范公东叔赠先生叙装卷命题敬赋***  

一叙寻常耳，流传百卅年。魂归大江水，梦断小湖田。款款真交谊，怱怱况别筵。从知性情厚，自不落言诠。  

三世楹书在，曾孙九十翁。携筇来市上，挟筴过墙东。属我题诗句，因之识古风。碑阴先友记，敢说柳州穷。  

***题何子贞篆册为赵生仲举***  

蝯叟篆势天下奇，如藤如铁如蛟螭。直将古意变斯凝，仄结绳而上追皇羲。非昔先生振奇士，图书碑版兼鼎彝。收藏此册来诧我，意我俗眼骇且蚩欠*>。岂知我亦有奇癖，先得一本无参差。呼樽并几发幽赏，相视莫逆穷谐嬉。吁嗟非昔今何在，旧山楼下绝履綦。有时篮舆过君舍，路人怪我垂涕洟。寻常草木尚敬止，何况秘簏长留贻。遗孤抱册忽致赠，谓于日记中得之。苦言恻恻不忍听，展视惘惘若有思。平生交游遍天下，名流韵士如风驰。叶景沈潘凋谢尽，我箧不受一物遗。森然此例在朋友，九原可鉴千夫知。西风吹雨水洊至，遑恤已病愁民饥。锦鲸卷还坐悲啸，空堂且咏东洲诗。  

***病榻不寐***  

中虚暴下气先颓，幽阙昆仑安在哉。骨肉至情垂老尽，江山奇想破空来。寒温迭嬗天无意，生死能回世有才。独拨残釭坐长啸，隔墙僮仆漫惊猜。  

***用俞甥调卿韵纪在朝时除夕元旦故事亦西京岁华之例也***  

赐貂温厚服章身，挏酒甘芳饮几巡。祀灶黄羊肥似马，堆盘白面细如尘。荷囊预卜丰年穀，鹓序先推帝室姻。手捧御书春帖子，凤城留钥待归人。  

万户千门总是春，银花火树殿前陈。七重凤罽温如玉，五色鸾笺福满身。布泽先从畿辅始，献箴每及履端新。是谁补撰《金銮记》，应问钧天梦里人。  

***孙毓汶***  

孙毓汶，字莱山，济宁人。咸丰丙辰一甲二名进士，授编修，官至兵部尚书。谥文恪。  

***归田述感***  

江海三年客，萍蓬无定居。此生遭圣代，高枕乃吾庐。慈竹春阴覆，荒城鲁殿余。开襟驱瘴疠，跋涉体何如。  

游子久不至，菁华岁月迁。柴扉临野碓，土锉冷疏烟。自愧无虾莱，人来坐马鞯。四邻何所有，把酒意茫然。  

扶病垂朱绂，低头愧野人。本无轩冕意，直取性情真。忧我营茅栋，呼儿正葛巾。礼宽心有適，对酒满壶频。  

啅雀争枝坠，春鸥洗翅呼。微生霑忌刻，朗咏划昭苏。失学从儿懒，吟诗信杖扶。百年双白鬓，随意数花须。  

凉月白纷纷，晴天养片云。诗应有神助，喧已去人群。乱后嗟吾在，愁多任酒醺。晚酣留客舞，重与细论文。  

秋水通沟洫，亭深到芰荷。霏红洲蕊乱，隐映野云多。花动朱楼雪，风含广岸波。玉尊移晚兴，君子意如何。  

***夏同善***  

夏同善，字子松，仁和人。咸丰丙辰进士，改庶吉士，授编修，官至吏部侍郎。谥文敬。  

***邵汴生师招游南淀观荷***  

小霁天光四野青，芃芃禾黍地含灵。偶陪康乐游山屐，如到坡仙喜雨亭。入座烟云俱改目，亲入鱼鸟亦忘形。还期薄海和甘洽，社鼓冬冬报赛听。  

***赵佑宸***  

赵佑宸，字粹甫，号蕊史，鄞县人。咸丰丙辰进士，改庶吉士，授编修，历官大理寺卿。有《平安如意室诗钞》。  

***焦山古鼎歌***  

昔我视学圣人邦，获观礼器心则降。丁卣已爵灿成列，奇文斑驳声琤瑽。今我出守来京口，又见周鼎神为忄双。形奇制古非近玩，云雷周匝光黯<黑尨>。史游皇象不复作，后儒窥测皆莛撞。世惠无专文互异，辨论啧啧徒纷哤。抉剔根本赖博雅，新城诗笔健能扛。惟王召史册南仲，颇侧弗作为骏厖。用锡彤矢戈雕戟，銮旂鋚勒干矛鏦。篆铭在腹永宝用，想见人厚工亦庞。有明青词恣饕餮，负之而去西渡江。云烟过眼覆公餗，巧取豪夺何愚蠢。神物岂为权贵用，言归净土伴经幢。钤山已同冰山倒，焦山终古长崆<山凶>。我来管领行自愧，会当与汝居空谾。摩挲吾亦爱吾鼎，赖汝永永镇惊泷。  

***洪昌燕***  

洪昌燕，字敬传，号张伯，钱塘人。咸丰丙辰一甲三名进士，授编修，历官工科给事中。有《务时敏斋存稿》。  

***阴平晓发***  

又上长途去，行行趁马蹄。人将残梦远，天入大荒低。皓月澹将堕，黄尘浓欲迷。缅怀袁太傅，旧治觅碑题。  

***发芦沟桥***  

咫尺皇畿近，关门势壮哉。河流从北绕，山色自西来。寰宇遵涂共，轺车发轫才。良乡今夕宿，星斗望中台。  

***潘祖同***  

潘祖同，字谱琴，吴县人。咸丰丙辰赐进士，改庶吉士。有《竹山堂集》。  

***范蠡***  

听罢文台一曲琴，功成宜退急投簪。当年乌喙能尝胆，绝世蛾眉尚捧心。旧友纵缘三术误，新恩还共五湖深。扁舟无复觚棱梦，虚牝君王座右金。  

***宫怨***  

前殿承恩者，而今宠亦衰。妾颜犹未改，惟有镜台知。  

***郭长清***  

郭长清，字怿琴，号廉夫，临榆人。咸丰丙辰进士，历官刑部郎中。有《种树轩诗草》。  

***山村晚归***  

夕烟低罥绿杨丝，路畔酴醿落几枝。廿四番风春到尾，初三夜月细如眉。依稀人语樵还舍，轣辘车声犬吠篱。城郭归途犹十里，吟诗不觉马行迟。  

***登孤竹城楼***  

槛外波光静不流，夕阳城郭万家秋。青莎断岸人呼渡，黄叶西风客倚楼。辽右山河千古壮，燕南烽火几时休。戎机无与书生事，惟愿群公借箸筹。  

***陈寿祺***  

陈寿祺，原名源，字珊士，浙江山阴人。咸丰丙辰进士，改庶吉士，授刑部主事。有《纂喜堂诗稿》。  

***书寄陈昼卿书尾***  

欲归还小住，杯酒许重斟。信宿分离后，相思直到今。大江流远梦，小雅讬哀音。记否中山夜，绳床听雨心。  

***喜得家书口占长句***  

又是山城半载过，客中是处寄吟窝。人如明月圆时少，友似东风散处多。一第艰难负镫火，十年贫贱讬诗歌。家书乍报高堂健，今日春晖喜若何。  

***春晚即景用中表李越缦太常韵***  

睡起静无事，茶香分外清。雨余飞燕重，风定落花轻。草木有新意，轩窗爱晚晴。欣欣无可说，相对一忘情。  

***上潘伯寅光勋师***  

不分琼瑶盈手赠，开缄涕泪欲霑襟。天涯有母同高饿，岁暮无人念苦吟。四海仓黄为客惯，十年贫贱受知深。感恩不敢师门说，风雪天寒一寸心。  

***韩钦***  

韩钦，字螺山，萧山人。咸丰丙辰进士，官内阁中书。有《闲味斋诗钞》。  

***君臣冢***  

荒朝遗迹剩残茔，片土垒然未许耕。死后孤魂臣恋主，生前大号弟承兄。兴亡转眼成优戏，逆顺平心听史评。一例宗盟余块肉，厓山犹咽怒涛声。  

***沈秉成***  

沈秉成，字仲复，归安人。咸丰丙辰进士，改庶吉士，授编修，官至安徽巡抚，署两江总督。  

***自竹溪返硖石舟中***  

鸡虫得失不须问，我与沙鸥意共闲。此去邮程无百里，近来诗思在双山。峭帆几幅水云外，老屋数椽烟树间。欲借樵风一相送，有人觞咏迟余还。  

***耦园落成纪事***  

不隐山林隐朝市，草堂开傍阖闾城。支窗独树春光锁，环砌微波晚涨生。疏傅辞官非避世，阆仙学佛敢忘情。卜邻恰喜平泉近，问字车常载酒迎。  

***锡缜***  

锡缜，初名锡淳，字厚安，一字后讠弇，号渌矼，满洲旗人。咸丰丙辰进士，历官驻藏大臣。有《退复轩集》。  

***金贞祐铜印歌***  

铜章省差六字文，铸自金宣贞祐年。缜也得之澧镐间，土花黝绿蚀血斑。小印今尺寸六分，犹存六百载上之金源。金源兴亡三甲午，印虖末造乃生汝。汝事宣宗自中主，肯弃中都资人取。迩时建策谁，崇义完颜宇。迫胁更有聂希古，乌陵用章不敢语，况复承旨之宗鲁。遂令蓬莱阁，二狐登树舞。三千骆驼三万车，几月驾留大名府。入贡纤珠城，赐死苗先武。尚勤远略黄牛堡，胥鼎先已失关辅。归德蔡州路几许，迁汴之后奔命苦。印虖汝生不遇时，省差携汝将何之？黄金瓮酒银槽马，回首故宫悲黍离。花帽军蹴杏花垒，阴风昼卷蚩尤旗。吾考丰王出，允恭迎立为宣宗。道人献玉印，东海侯降封。既不能禁高允杀执中，又不能邀元师击居庸，而自召归镇国之李雄。复不能纳谏伸与琮，无端告辞显圣宫。忍使哀痛尘再蒙，尽弃关陕与山东，亦安用此六字差印之青铜。吁嗟乎！安用此六字差印之青铜。  

***介休***  

介休侧看未成峰，揽古难舒磊块胸。不见异人文彦博，岂无名士郭林宗。近邻雍绛频输粟，往岁燕云尚举烽。衰草夕阳残雪路，原田每每说尧封。  

***显应寺***  

今之显应寺，仍在黄村西。此寺所原始，在明天顺时。夺门酬功自亨軏，先是北征谏者谁。上有邝野王直职事之百司，下有陕西吕氏之一尼。其余公侯私属五十万，同为土木之溃师。乾坤旋转辟复正，御妹有言君思之。爰构梵宇跨林麓，嗣述尼功书之碑。雨帝归来城隍窜，手敕三通褒女冠。天地阴霾少保魂，山川金碧皇姑殿。官家此举太无名，乃将梵嫂为邦媛。若忆当年谏北征，何为追念王振刻木形。自是裕陵辟亲爱，不以阻谏关重轻。云窗雾阁华山女，青鸟傥自通丁宁，不者六军所驻妇孺惊。尼也走匿且弗暇，敢为叩马之鲰生。洎乎承宠七十载，檀施千万颁掖庭。可怜一炬昆冈火，香界茫茫无限情。  

***后园***  

退处多余地，闲中尽乐时。石呼兄弟辈，树有子孙枝。尚可三年学，当吟五贶诗。仲宣无事事，何必覆人棋。  

虚籁风三面，清阴木十寻。偶书亦退笔，自拊断纹琴。为爱随时景，能安现在心。方塘春草绿，休养一何深。  

经训儿能授，疆场弟未还。一身居燕燕，两目夜鳏鳏。此境真如水，何缘更出山。萧然无去住，遮莫是禅关。  

***竹珊以滇南方伯抗疏为伊犁参赞壮哉行也歌以送之***  

壮志纵横九万里，葱岭滇池咫尺耳。抗疏千言达帝阍，不为方伯为将军。将军投笔据鞍笑，班生未老贾生少。整顿乾坤济时手，会涤九川宅四隩。讲求兵法常山蛇，变幻名场君子豹。宁从绝域凿凶门，肯傍贪泉开饭窖。我朝有造西陲西，为城康居国车师。不消冰雪成道路，无边沙碛相驱驰。穷荒大漠版图共，蠉蝡喘喙言笑譆。六合如人及其壮，气之所贯神与随。将军将军气如虹，武功可救文治穷。不者何为投袂起，欲以将洗吏之耻。只今圭瓒锡旬宣，虎拜祝天千万年。九重夜半虚前席，西顾何如聚米山。  

***漫兴***  

三复葩经及考槃，几曾古井起波澜。仰邀明月同心少，凝恨斜阳独语难。暮唶朝唏浑负负，云愁海思阔漫漫。愿将殷浩书空字，寄与苍冥一笑看。  

***董文涣***  

董文涣，初名文焕，字砚樵，洪洞人。咸丰丙辰进士，改庶吉士，授检讨，历官甘肃甘凉道。有《岘嶕山房集》。  

***游龙子祠***  

清溪路尽只桃花，茅舍无多逐岸斜。偶趁樵风忘路远，眼随飞絮过邻家。  

***鼷鼠篇***  

鼷鼠食牛，维口实甘。角之觩々。爰饱爰馋。岂不觳觫，乃饵以餂。匪惟忘苦，反嬉而恬。一恬一齧，用售其贪。牛身如叶，鼠口如蚕茧。栗有尽，果腹未厌。剥肤孔亟，以痛厥心。牟焉长号，命随以斩。嗟尔利口，君子何堪。履霜有始，由来者渐。夫焉处之，不恶而严。  

***盆松篇***  

郁郁盆中松，矫矫当风舞。叶叶相承接，枝枝相拄，青阳发群萌，葱蒨自媚妩。以彼干霄姿，甘此玩好伍。灌溉岂不勤，涓滴泽已溥。焉知生性漓，憔悴气莫吐。深山有孤根，夜夜<口后>雷雨。上枝巢鸾凰，下枝卧虬虎。神物遇有时，那许问斤斧。岿然七庙尊，丹雘作梁柱。陋彼盆中质，终年依浅土。斩伐虽无忧，尺寸安足补。讬根良独难，弃置等灌莽。躁进与晚成，岂不在自取。  

***次韵鲁川读史柬王定甫农部丈作***  

信有文诅楚，空闻书绝秦。受金还举袖，料敌失望尘。危等沈舟羽，安忘厝火薪。伊川叹被发，谁是百年人。  

***秋来***  

落日悲羌笛，西风怨汉歌。心难填海尽，力奈负山何。魑魅高明避，英雄草泽多。秋来晴霁美，未改是天和。  

***何事***  

未失神亭戟，俄空旅舍烟。经纶书卷外，涕泪酒樽前。碧草谁埋血，黄图忆拓边。赍粮方待寇，何事问燕然。  

***姑从***  

书城坐拥夜镫勤，百感苍茫付暮云。湫隘一廛犹负郭，郁陶三月倍思君。近招元亮倾新酿，远吊灵均续旧文。不为苦吟吟更苦，姑从嘲笑日纷纭。  

***纪事一百韵***  

维嗣皇践阼，辛酉十月朔。贤圣作继七，乾坤辨御六。联珠集星躔，合璧光辰旭。天与百神享，人归九族睦。亶聪明作后，念终始典学。端拱抚华夷，辟门咨牧岳。举善无遗贤，省刑不留狱。穷奇欻授首，朝廷一澄肃。霜霆互震涤，日月新栉沐。文母佐十乱，家相咸二叔。再光中兴业，一洗旧染俗。宽大诏频颁，忠厚基更筑。洸洸继述美，翼翼夙夜勖。皇道弥正直，皇风益清淑。忆昨庚申秋，国步初反覆。祸首晋郑依，王风变中谷。朋家作攩恶，颠趾负优渥。太阿一倒持，傅翼擅威福。清流务尽歼，宵小屡升擢。贵贱剧赵孟，彼苍易寒燠。泽竭网日密，民劳土日蹙。岂徒冠楚猴，忽欲指秦鹿。郊垒谁之耻，忍进《钧天乐》。致令歌《板荡》，不得同忧辱。惊波沧溟来，澒洞昏地轴。豺虎走封畿，蛟鼍起平陆。太白再经天，荧惑不肯伏。威弧罢张弮，枉矢忧集屋。乌上延秋门，仓皇夜避啄。月黑凭城歗，六师中野宿。连营散秋叶，狼藉兵革粟。眼见不得收，儿戏寄帷幄。百年备不用，藉寇无疑卜。古有飞一箭，今宁折一镞。岂闻骸可爨，无复指可匊。遂使太平民，展转脱万辐。飞火通甘泉，阴风动艮岳。抢攘终夜声，竭蹶三面祝。猿鹤一怛化，沙虫万出缩。惜哉云西北，怅矣月朓朒。问谁致此繇，人百身莫赎。泣欲排云叫，天远万重曲。平生怀忠信，敢谓莫予毒。九回一日肠，千里双寸目。忧来成内奰，颠倒怪童仆。性命宁关人，排遣藉篇牍。时从冯与王，日夕醉酃醁。人事尚纷纭，予醒安忍浊。岂效径窦由，而希岩穴躅。余情固未伤，余分亦云足。乱离一朝定，关市罢酤榷。输金高邱山，赐醼纷烹剥。畴资和戎绛，终赖退秦烛。一言同兰臭，连券比筍束。列圣赫在天，兆亿遍亭育。钟虡俨崇树，闤闾仍肩毂。国命灵长新，群公容珞琭。存者幸迁延，亡者惜颠仆。奈何枭鸱辈，睅目犹皤腹。百计冀言售，致祸恐不速。诱衷莫假手，何以餍尔欲。自有师尹肠，谁食伍参肉。塞粟犹勤挽，边衣尚寄裻。悠悠天门远，惨惨雪霜酷。招摇未回星，榆柳忽改木。地僻离鬽群，宠深怨詈笃。连垣树桃李，比户具贝玉。捋须谁敢问，坐榻莫为逐。况闻郿坞营，丹楹而刻桷。金紫燿舆台，风雷生掌握。欻出夜半纸，真伪谁能觉。崩坼逖髯驾，飞腾阻日輂。恶流岂尽海，奸诛欲罄竹。似厌王侯尊，急登酆岳录。寇木争自贵，燎原方未扑。屯余端养蒙，剥极肇敦复。羲驭俄再中，星占验三渎。迅耳不及掩，晡食岂待蓐。肩舆下槛车，手笏生桎梏。面靦市朝涶，魄惊鈇櫍触。佞血污霜刃，臭骨点素幅。罄甸恩鸩孟，肆衢快{难灬}卓。始悔外生成，不及早天椓。生为华堂贵，死为天下戮。丕劳羞乃祖，圮族愧世禄。昔闻诛国忠，唐祚兴巴蜀。又闻排六奸，宋运延郓濮。当时义士奋，听荧断未独。黾勉迫群愤，牵挛逼他族。岂若陨自天，声色无急促。女中既尧舜，禁中更颇牧。深谋翦凶憝，坐镇净墋黩。流辉一下照，四罪咸率服。反思初阶戾，内讧异瘰{疒族}。省括苟未审，何能发中鹄。尝剧句践胆，生难燕国角。明明宗社神，烈烈桢符箓。行当落旄头，再与安鼎餗。元和韩公诵，治安贾生哭。小臣职载笔，赓歌古人续。  

***秋夜柬顾斋***  

秋声无深浅，深浅在一心。秋听无远近，远近同一音。月落树影合，磔磔惊栖禽。长宵畏短梦，醒坐还披襟。时过意自悔，迹往情弥深。焉知来日事，追念不及今。寸肠积万感，并入秋风吟。秋风亦何为，空使年鬓侵。  

***会经堂海棠用坡公定惠院韵寄怀林颖叔京兆王廷尉定甫丈***  

会经堂前饶众木，不与凡花溷幽独。旬日文书苦困人，眼前何物能医俗。朝来绕树得休暇，忽惊身在锦绣谷。露萼回看红映窗，风枝卬见高过屋。不嫌帘烛隔霄汉，但恨楼台少竹肉。添酒从招月下魂，宵深清梦犹难足。闻道京兆手亲植，新年正及春景淑。当时廷尉聊戏言，雅话居然属餍腹。讵知胜事偏我值，蔚蔚充庭如立竹。秋风两度牵诗怀，闭户蓬蒿森满目。今来赏心已天幸，未免联吟更望蜀。花开安得二公同，传语西飞寄两鹄。赏者不栽栽不赏，世间万事总回曲。后来桃李应更多，好爱棠阴勿轻触。  

***西山纪游***  

晨光结晴霞，林旭遥相著。荒桥阻车辙，谷转每前卻。中峰忽屹立，攒空利如削。稍登乍眩旋，回睇更辉。岩留太古树，磵蓄长生药。卻穿阴磴苔，楼阁倚天豁。木末辨觚棱，云端识赭垩。欻临清净宇，万想皆摆落。  

万松争到门，千年不可计。九枝苍龙蟠，动卧非一势。山气午方合，谷鸣万窍闭。泠泠青飙来，僧梵远相替。花雨散香界，风涛隔人世。璇楹既<女便>娟，绀宇亦澄霁。庭翠秋更殷，岩红日初丽。回视来途穷，千盘石级细。  

九峰势回合，灵境依此选。竹藏溪路深，松覆山殿满。仙坛富芝菌，师塔饱菭藓。鼎气丹雘混，香烟龙虎篆。曲沼觞流羽，蔬厨水通笕。风清鸟声悦，日霁天容善。双趺迹犹存，二青蜕未远。卢师几时去，枯柘经年断。访古足流连，探奇愈纷衍。黄金布初地，大树斜阳晚。  

古殿耿佛镫，更深还独往。一气失楼台，观空远无象。经梵出云中，寻声不知向。四山合混茫，迥立霄汉上。万缘此时静，下界闻鸡唱。夜气方返初，机怀倏萌曩。豫惜遄晨驾，暂许谢尘鞅。曙色收孤烟，东峰一星朗。  

***经院署有感***  

十年方补外，补外亦蹉跎。科第惭先达，飞腾让后多。葡萄宁许换，苜蓿自能歌。回首金门路，何时定再过。  

***检旧书有感***  

书丛半世如枯蟫，结习生小性所耽。博学常思追任昉，聚书每欲希桓谭。当时未行万里路，梱载那计随征骖。连墙架屋恨难足，此乐不易吾心甘。春明一陊事奔走，卷束往往封尘函。犹幸枝官饱闲放，海王村畔时幽探。更从邻好乞佳本，夜阑烛尽犹勤勘。岂知离合到简册，锋车关塞趋じ{走覃}。频年搜罗终何益，行箧无十之二三。自顾四壁曾不保，检书未竟中怀惭。百不如人赖此耳，并斯不畀夫岂贪。旧墨过眼欻隔世，春梦回首成优昙。仕宦不进学亦退，局促似我真何堪。且呼长恩酹酒拜，投劾终当同一庵。  

***留别伯寅丈***  

干戈扰扰行焉往，身世茫茫愿总违。海内终关儒者事，尊前已觉故人稀。才疏蒋琬归田好，亲老王阳叱驭非。霄汉从今相忆处，穷愁莫惜卧岩扉。  

***李应莘***  

李应莘，字稼门，长安人。咸丰丙辰进士，河南候补知府。有《双桐书屋诗剩》。  

***暮登望江楼***  

古木带斜晖，空城锁翠微。遥帆际天没，孤鹜破云飞。寒色一江远，轻装何日归。关山尘土泪，俏尽老莱衣。  

***寄远曲***  

桃花开，春风来。杨柳暮，春风去。春风来去年复年，杨柳桃花总如故。与君离别三千里，鸿雁不来锦鳞死，思君祇似东流水。  

***观音峡晓发***  

春水万千程，孤篷更远征。峡云高欲落，江雨细无声。酒逼寒威薄，香盘晓篆轻。由来看异境，不算负生平。  

***杂咏***  

墙头森森万竿竹，许借浓阴傍华屋。故宅荒凉扃复开，百年几见人歌哭。春衾梦断闻晓鸦，湘帘不卷波纹斜。夜来风雨解人意，小红开遍林檎花。  

锦波瀰瀰锦鳞美，尺书中有相思子。柳枝枯尽江上青，兔走乌飞速如水。去雁声遥不复回，烟江几日风帆开。酒香百瓮泼春泪，惆怅故人殊未来。  

***广汉早发有寄***  

荒鸡喈喈晓鸦语，红烛无光日华曙。平桥十里烟火青，是我当年送君处。别馆荒凉锁碧烟，闲门长遍青苔钱。马前惜别忽如梦，飞絮落花皆怅然。怅然卻下金牛道，古恨如云寄烟草。翠柳千条折更生，只愁折尽行人老。  

***李长吉古锦囊歌***  

冰蚕吐丝丝不绝，轩妃碎织西陵雪。裁成金彩错明灭，紫凤天吴绳百结。陇西年少长爪郎，天街走马神徜徉。凿空造化泣真宰，啾啾鬼语盈空囊。囊中惊人诗句好，召赴玉楼何太早。劫火烧残金凤皇，荒烟冷绣秋坟草。  

***华筵引***  

桂枝吐秀兰芽芳，鸾章凤綍何煇煌。黄金作壁玉作堂，满堂丝竹弹清商。侍女如花粲成行，珠环玉佩声锵锵。八珍五鲭遥相望，蟠桃冷咽昆仑霜。玉缺酒泻真珠香，势回北斗倾天浆。庭中白鹤相翱翔，雪眉霜鬓垂明珰。灵寿杖扶康且强，羲和叱驭回扶桑，壶中日月如年长。  

***喜晤谢麐伯同年却赠***  

寒蟾泣天云色愁，潺潺雨滴空堂秋。故人一别渺千里，梦魂远寄湘江头。宵镫结花朝鹊噪，扣门如雷君忽到。青袍白马旧少年，握手相看同一笑。闻君慷慨从西征，男儿意气何纵横。中兴诸将半茅土，十年事业雄书生。雨窗翦烛饮君酒，一读新诗一搔首。燕然万仞高嶙峋，看尔磨崖字如斗。  

***贫儒叹***  

有儒有儒拙且迂，十年手写巾箱书。长安同学半卿相，箪瓢陋巷今何如。东家富儿好鞍马，终日驰猎城南隅。左臂仓鹰逞雄骏，仰笑右手牵韩卢。西邻大贾餍粱肉，百万一掷轻摴蒱。烹羊宰牛召宾客，暮闻丝管朝笙竽。青毡困卧叹何益，绕床妻子空饥呼。高歌枉用泣神鬼，坐令霜雪欺头颅。山中故人偶相访，抗论往往希黄虞。捉襟见肘岂云病，天靳智巧安吾愚。盘中粗粝愿同饱，蕨况可采芝可茹。吁嗟乎！有蕨可采芝可茹，慎勿浪曳侯门裾。  

***春日游可园感赋***  

古刹寻春乘逸兴，名园访胜逐清游。烟云莽苍千章木，风日荒寒百尺楼。此地芳樽尚裠屐，当年华屋已山丘。故乡亦有闲池馆，满目归鸦集暮愁。  

***庚午嘉平由都返济途中作***  

繁星灿满天，村犬吠不已。千家鼾睡时，老人方夜起。升车坐假寐，轮蹄声在耳。不意冥冥行，已逾三十里。公车从南来，联翩去如水。计彼登程时，鸡鸣亦方始。劳劳各未休，征尘几时洗。  

初日出杲杲，人影长丈余。落日照马首，影长与之如。历历数亭堠，切切望室庐。岂惟念饥渴，意亦厌征车。授餐不求饱，適馆不择居。颓然引枕卧，梦境翻蘧蘧。劳生守田亩，此愿终恐虚。  

数里一更棚，上书护行旅。视之阒无人，即有亦奚补。官事成具文，弊端不堪数。平心究所由，亦有难言苦。廉俸岂有盈，凡百皆责取。岂第奉旨甘，兼须活男女。岂第延宾朋，兼须饱仆圉。往来盛供张，交游竭资斧。事事期振兴，其费出何所。既乏点金术，多事或招侮。计较成废弛，江河此终古。寒鸦已归林，行人殊未息。迟发多戒心，投店反昏黑。幸有贤主人，殷勤拂尘席。盘盂进清水，一洗憔悴色。微风扇纸窗，短檠摇寸碧。疲马卧不喧，冷月照虚白。故乡好园亭，觞咏集畴昔。松菊手自栽，梦魂三载隔。羁愁遣已难，寒柝况永夕。  

***阌乡道中***  

长隄新柳绿婆娑，山鸟惊啼客又过。远水平铺帆影少，春沙细叠縠纹多。乱蛙向夕鸣深涧，病马嘶风立断坡。见说潼关乡树近，今宵旅梦复如何。  

***王闿运***  

王闿运，字壬秋，湘潭人。咸丰丁巳补行壬子举人，光绪戊申，赐翰林院检讨。有《湘绮楼诗文集》。  

***城上月夜***  

浮烟暗一城，孤月四边明。渔火动多影，湘流静有声。风高寒望眼，漏永逼秋情。危磴荒池外，清时草渐生。  

***雄剑篇赠别李伯元***  

雄剑不希世，光气腾紫霄。登城敌头白，挥手明星摇。千秋神怪有离合，满堂华烛风飒飒，此时起舞翻离觞，六月寒云欲飞雪。弹铗辞君归故山，白波九道流潺潺。请君直斩长鲸背，洗剑秋河明月寒。  

***龙生行送皞臣往南昌兼送李篁先***  

龙生别我当为客，青波平挂章江席。同时李子好远游，书剑苍茫无所適。良夜迢迢接深语，此时愁坐扬云宅。两君三十同不官，大壑楩柟天所惜。东南民气复萧瑟，惨淡空怀济时策。高名落拓难弃置，犹与诸侯掌书记。洞庭有客方归来，憔悴青衫不如意。槭槭芳洲吊祢衡，长江浪急空山平。夏口萧条讬黄祖，庸才敢与孙郎争。书生傲睨当时事，塞默无言有深意。祇将词赋掩奇才，肯向荆州出奇计。文章得祸非所料，孔公叹息曹公笑。蹭蹬于今又一时，掉头誓拟终屠钓。彭蠡湖外鼓声死，江风夜起黄州水。坚壁同时走督师，旌节相望二千里。君今投分向人间，挟策何曾敢一言。衣冠南渡荆扬远，鼓角西来江汉翻。黄昏尘满别云暗，送子归来方闭门。  

***寄怀辛眉***  

空山霜气深，落月千里阴。之子未高卧，相思共此心。一夜梧桐老，闻君江上琴。  

***春社日往邵阳道中杂诗***  

作客真成计，逢春定别家。故园风过柳，残月夜依花。岐路马犹顾，轻波鸥自斜。离心共芳草，著处便天涯。  

细路引沙圻，墟人趁夕晖。烟深镫影大，舟泊水声微。晚渡争操楫，春寒懒换衣。垂杨最关客，迎送总依依。  

***送蔡与循***  

晓色初明白马嘶，北岩雨霁秋鸦啼。相逢十日正堪别，门前枯柳几人折。西风吹水浮马蹄，东阡南陌无端倪。樵人自问下山路，归客今过青岭西。五年相识干戈后，往往空村共杯酒。近闻下诏徵贤良，与子才名在人口。田舍老翁莫论事，洛阳狂生长太息。拂衣徒步且归来，看剑纵横泪霑臆。城头画角萧疏鸣，舍傍秋草昼夜生。驱车莫作远游赋，悲歌聊拟少年行。昨夜微霜入罗幕，美人独梦锦衾薄。陵上桂枝风下零，月里松子衣前落。仙女山中红树深，相思咫尺碧山阴。斜阳寂寂石林气，云冷烟空何处寻。  

***与循行日同送陈希唐令弟泛舟下湘别于明冈渡口余骑送与循至石弯归行涓岸复遇陈舟遥语而别***  

清秋风日宜别离，石弯双折垂杨枝。醉把金鞭入红树，坐看孤棹出青谿。谿回路转秋烟烧，咫尺千重隔芳峤。马上相逢舟上人，遥遥语笑风吹到。道旁回首各东西，客子经过意不迷。芦洲碧水随秋雁，茅屋炊烟闻午鸡。云山十日同游衍，云林几曲仍相见。别后谁言即歧路，归来孤坐怀清晏。高楼寂寞向黄昏，独想行舟拂月痕。空江夜泊亲渔火，微路潜行度石门。秋山远近寻烟树，迢迢自作怀人句。晚津骄马渡频嘶，长记停鞍送君处。  

***喜闻官军收复九江寄胡巡抚***  

喉舌通三省，脂膏尽五年。分忧群帅苦，闻喜万人传。破竹成今日，栽瓜满废田。便应乘夏水，浩荡起戈船。  

日月光麟阁，风烟望鹤楼。转粮关内相，筹笔武乡侯。夹道弓刀肃，横空江汉流。书生能料事，虚作杞人忧。  

力战诚孤注，兵机有万端。遗民翻涕泪，百胜转艰难。日落江潮白，城空夏木寒。向来论进取，不独守凋残。  

倾国论军赏，酬功恨爵稀。竟闻收大郡，不愧总戎机。翠羽貂边玉，鹅黄马上衣。看君邀异数，感激在骞飞。  

倦客看城郭，他年厌鼓鼙。转蓬随马足，移柳旧乌啼。子弟元从楚，风云势壮西。夜深看北斗，长剑自提携。  

***重游南昌东湖水亭***  

湖亭衰柳对金隄，石桥霜色晓凄凄。青谿往事随云影，细路孤行信马蹄。孤行影照澄波碧，荒草覆烟寒寂寂。酒客乱离今半死，僧童长大犹相识。水阁阴连花岛弯，还从碧槛望红栏。月明古树无鸦宿，雪外西山见鹤还。半房初日门空锁，深殿微风明佛火。愁里难吟访旧诗，客中暂得焚香坐。阑干寸寸是前游，去时凄恻到时愁。红颜对镜初嫌老，碧藕无花早过秋。懒性从来甘寂寞，物论逍遥无住著。解道波澜起寸心，始信人间有哀乐。当时豪竹并哀弦，一罢清尊便五年。后夜相思梦渺渺，祇余孤月照湖烟。  

***富阳***  

玉瓦映朱楼，雪照千家县。深林翼孤峰，烟拥三重观。青澜既潭沱，寒树犹明蒨。悠悠扣楫讴，渺渺惊凫乱。赏心不假言，余秀殊可玩。  

***酒集法源寺送龙知县汝霖试用山西兼赠郭编修嵩焘尹御史耕云郭新从大沽防营入奏兵状与尹言夷务故有是赠***  

朝作白头吟，夕代东武讴。西风一夜起秋色，满堂宾客增离忧。送君西行太行道，滹沱连云没秋草。人生富贵须少年，倏忽穷愁至将老。京华来往十四春，布衣疏食家仍贫。只言白璧报知己，惟见黄金赐近臣。一旦繁华人事改，百道鲸波喷沧海。匣中宝剑三四鸣，万户侯封不相待。坐中有客奏兵机，绝国萧条无是非。空开西域蒲桃酒，且尽墙东鹦鹉杯。持杯卻问霜台客，祇恐中兴有遗失。致君尧舜公等知，七疏书成万人惜。卑官落拓更可怜，嗟君欲去知君贤。莫辞便作折腰吏，何时得种公家田。从来形势称三辅，太原雄关任腰膂。借问年年汾水秋，即今谁作并州虎。此别东西各自悲，古寺钟鸣来客稀。惟有鸣蝉聒人意，夜来啁哳在高枝。  

***自京赴济南途中秋兴***  

南苑依依柳，犹能送客骖。微生天意惜，孤影别愁堪。晓月供憔悴，征鸿度两三。浅黄深碧外，只是忆湘潭。  

十二桥边树，枯薪尚有根。西风乱芦叶，孤月出关门。跸道悲龙过，寒塘独鸟喧。先皇全盛日，生晚共谁论。  

马色渡河秋，萧萧向德州。江淮今罢运，冯李昔潜谋。久重平原守，闲看鬲水流。羁愁不成梦，那更听齐讴。  

驻马官桥侧，邮程数再经。河流荡日白，山色背天青。晚麦疲民种，荒田积水腥。应怜风土变，休喜似湘酃。  

***入西山从潭柘寺东涧至山亭***  

幽柏涧并青，芳草径初碧。参差重阁外，峭蒨山四壁。入门松风起，偶坐溪亭夕。灵泉度烟响，归人共鸦息。暂闻清梵落，始觉心未寂。暝色春濛濛，孤此云外石。  

***潇碧房听阶上流泉***  

潇碧延清窗，掩映三竹林。坐对白云暮，安知溪水心。微风又如何，历历一钟音。春心夜始寒，想像空山深。幽梦断复续，吾其观古今。  

***从戒坛下至可罗村***  

坛空松阴阴，山色春更静。风移龙蜿蜿，云散日靓靓。飞襟一里翠，度石双屐冷。娟花不出谷，独对山露醒。芳香路之半，远近自春影。日暮逢归樵，相看在人境。  

***赠翰林周学士寿昌***  

长沙学士才名羡，澄湘台下初相见。当时鼓角翻江波，取别怱怱若飞电。七年卧病黄鹄矶，即君留滞周南时。汉口霜凫冻冲网，有酒相呼斛酌之。我年未壮君已艾，众中许我倾流辈。鹦鹉洲前狂笑来，祢衡惊起仍相怪。古来盛名多零丁，看君早入承明庭。浮云富贵长过眼，三台跂足如蓬瀛。嗟余抱玉求高价，白须趋走都堂下。人生得失苦相欺，与君同被时人嗤。一回相逢一回老，惟有诗思如婴儿。郭侯知君复知我，酒边论君每移坐。为言年少妒风流，高堂挟瑟双倭鬌。即今老去看文君，丝竹余音不忍闻。颇忆东山谢安石，远愁西第沈休文。南洼明月清光绝，古往今来圆又缺。且应击缶对高吟，莫遣当窗照华发。彰门晓树映宫楼，冠盖憧憧车马流。持戟同僚揖王董，登车新雨论黄周。元亭寂寞秋苔绿，季主逡巡不能卜。西风落叶闭重门，悄然坐梦深岩屋。余亦长歌归故关，白云幽涧水潺潺。他年乘兴一相见，分作淮南大小山。  

***潇湘秋夜雨曲***  

九疑云破天难补，年年迸作潇湘雨。水驿无更秋被寒，木兰船背如繁鼓。二妃老去双蛾绿，月过璇宫冷阶玉。祇将清泪报深恩，分付三竿两竿竹。秋长雨细无人听，流落蛮荒幽咽声。瑽瑽摵摵止还作，鸳瓦明镫俱有情。关河何处无秋雨，泪粉啼花不劳数。省识潇湘万古愁，独眠独梦看看曙。  

***马将军歌***  

曾侯昔起田间师，将用拙速胜巧迟。腰镰执梃五千众，大捷湘上名天知。当时提督一马竿，突阵横贼风电驰。南人好船不好马，水师万舸横江湄。三河一败兵如灰，虽有舟楫无由施。陆军气夺贼马蹄，都统扬扬建两旗。始知骑步定天下，曹公不敌董卓儿。驱勒农夫学腾跨，项强胫直百不宜。我年二十骋身手，超阬堕堑抛金羁。驽骀多肉骥多骨，炎方刍稻难调治。马侯将马识马性，如造父孙汧牧时。是时王师苦不利，曾侯避地黄山陲。骅骝蹇驴尽无用，相与蚁垤为娱嬉。据鞍一笑何生痴，壮士恨不革裹尸。清秋一桨下鄱水，归来但觅果下骑。春风秋日偶盘骤，骨脉和协心颜怡。马侯牧方聊小用，千金擗纩越女蚩。尔来廿年不问事，死生贵贱和天倪。偶从蠹牍见名姓，使我心热神亻甯疑。松阴长簟恍未冷，苦战身死真何为。忆尔伊凉骋千里，郁气一吐月晕亏。战马长嘶饮河水，谁甘老死皂隶笞。余亦放马衡山阳，梦中不听晓角吹。马侯马侯身死莫论功成败，君不见湘乡石马青苔滋。  

***蒙山清茶歌***  

酌泉试茗平生好，惟有蒙茶远难到。名高地僻少愈珍，梦想灵芽但西笑。春动岷嶓花药香，故山新茗渴未尝。石花露叶今始见，开缄已觉炎风凉。闻道仙根汉时活，七株常应鸣雷发。王襃遣僮不敢担，长卿识字名空撮。贡登天府二千年，龙衮亲擎飨帝筵。从此人间不曾识，苔阑十里围云烟。年年叶共周天转，银泥小合盛三片。至尊晨御偶一煎，王公那得分余羡。吴越湘湖名品多，祇供嫔女泼云涡。含霜焙火争春早，散雪流芳付驿驮。一闻蜀使当秋进，始觉后时天所吝。闻名乍见已足夸，川纲长价开中引。达赖熬茶静远荒，红茶航海动西洋。从来盐铁一时利，谁言此物关兴亡。肸蚃馨香元有自，百草纤微岂堪比。对此沈吟不忍煎，如观法物郊坛里。山人掉首百不知，松风一榻轻烟迟。园茶采采共葵菽，迎凉且咏豳公诗。世间远物徒为累，宁知跂石眠云味。一啜余甘复几时，支颐坐看西山翠。忽忆君山北渚濒，乱余枯枿杂樵薪。五峰深处寻真隐，傥遇披霞旧种人。  

***忆江淮旧游送薛福保还无锡***  

锦水绿未波，摩诃柳初碧。东风昨更寒，为送将归客。兰陵归客感年新，不待莺啼早惜春。二月云山三峡树，五湖烟水一家人。枫树青青洞庭路，桂楫夷犹复容与。一片江南江北春，君行远到花开处。戍鼓楼船且未休，石城淮浦忆前游。谢公棋罢东山冷，陆弟诗成洛水秋。旧苑垂杨不堪折，海边芳草催鶗鴂。览古空怜瓜步潮，相思吟向苏台月。莫道崎岖入蜀非，君平避世久忘机。借问南阳一龙卧，何似临邛驷马归。  

***青石洞望巫山作***  

神山夙所经，未至已超夷。况兹澄波棹，翼被祥风吹。真灵无定形，九面异圆亏。晴云穴内蒸，积石露嵌奇。江湖汩无声，浩荡复逶迤。呼风凌紫烟，潄玉吸琼脂。赏心不期游，谁识道曾累。若有人世情，暂来祓尘羁。  

***赠于晦若自南海还蜀旋赴天津幕府***  

蜀国春寒连夏月，江波未泛峨眉雪。越中高士去复来，万里奇游何撇扌烈。当年揽秀采琼英，暂入金门听凤鸣。忽然蹭蹬粉墙里，卻作赀郎同舍生。南归观海海如雾，正见彭张竞笳鼓。宿望高名一代无，苦欲相留掉头去。狄山抗请诛相臣，今君肯向合肥门。浊河清济竟谁是，仰天一笑看浮云。廿年和战忧危大，只与世人生富贵。贾胡反覆那足言，案甲论兵误群帅。伊犁交趾争蜗蛮，谁识真人但闭关。偶从谭笑挥八极，陆贾张骞相往还。井鼃自古嗟梁益，今日西陲盛宾客。已见终军出散关，更看马援还京国。东西南北尽销兵，书剑苍茫海上行。何日东朝求实用，请君多谢汉公卿。  

***泰山诗孟冬朔日登山作***  

崇高极富贵，岩壑见朝廷。盘道屯千乘，列柏栖万灵。伊来圣皇游，非余德敢升。良月蠲吉朔，攀天叩明庭。时雨应泠风，开烟出丘陵。仙华润春丹，交树盖秋青。肃肃洗神志，坦坦跻元扃。既知中天峻，不待超八纮。翼如两嶂趋，纬彼四岳亭。将睹三光正，端居心载宁。  

***答赠袁章京昶袁语及西藏旧计谬以刘向陈汤相比因伤丁文诚怃然有作***  

东里乐吴缟，南工论楚剑。真知世所希，外赏谁能鉴。余本支离士，人形偶然犯。寝迹恣闲游，適来访朝坫。彼美在彤闼，特达光圭剡。瞻言弥六合，计画符深念。昔参断臂谋，意绝英俄瞰。人亡远图止，语合雄襟憾。谬许愧刘陈，千时异郦范。风寒燕市静，烛暖清觞汎。将回已灰心，訏谟待君验。  

***上海客舍晓坐听雨***  

久别江南雨，春声似故山。市喧贪晓静，舶散待潮还。楚俗余珠履，禽言效越蛮。晨门莫相访，即此闭柴关。  

***洞庭归舟酬叶损轩大庄吴中赠别诗因及陈芸敏***  

卅年不见林屋山，东南竹箭青琅玕。江山才俊相映发，使我万里开心颜。石林才子文章伯，暂学陶潜出彭泽。故人假节选宾僚，拄笏清秋看山色。郑公子，陈翰林，外台三妙成知音。山塘黄花五湖蟹，一醉可抵千黄金。怪君来迟惜秋暮，放我扁舟踏霜去。郑君写作红树图，青山一发南徐路。图背题诗别思深，梦中吟想见君心。折腰便作尘中吏，挥手还思海上琴。祇今海内风流歇，世业传家只闽越。林陈郑沈多故人，春兰秋菊长无绝。君家传经比贺刘，岂但诗句陵沧洲。山中旧宅松竹好，眼底浮云风月秋。新篇旧制落吾手，应胜与君三日留。长江浩荡日鸥冷，南州冬树青青影。归舟乘月过君山，犹似吴船酒初醒。  

***生日湘东公宴夜还行雪阻风待缆鸡鸣始至***  

积雪初晴冰不坼，湘干车马踏瑶璚。冰弦玉笛寒更清，群公张宴敷重席。良辰见招余降辰，饮宾恭命从介僎。垂髫黄口愿观乐，华镫细罽香氤氲。玳筵管长未终曲，三更紞鼓回明烛。席间歌韵犹绕梁，船头桨声如轧玉。中流风急湘波高，颓云四合寒雁号。渔镫尽黑城郭暗，孤舟篙折乌篷摇。二雏敛翼不唧唧，忽如荒江失樯楫。芦中夜雪呼不闻，冰天万里炊烟绝。舟轻火灭风更颠，呼僮一笑且藏船。穷途岁暮有羁旅，老幼关河常屡年。此时端坐百虑静，万事从心不由境。坐中阶下一翻覆，乐极悲来在俄倾。列炬来迎凫雁惊，层楼列榭眼中明。归来只话宴游乐，冰雪萧条非世情。  

***暮云篇追伤郭兵左嵩焘***  

暮云忽失双飞鹤，古戍荒林愁日落。湘川枫树晚犹青，千里烟横洞庭白。独寐长宵霜入帏，鸡鸣庭树曙光微。枕上分明见君去，樽前始惜故人稀。忆昔征车梁郑陌，酒炉对饮狂歌窄。天子临轩问左生，中丞置驿迎归客。中原急难须奇才，自觉嵚崎怀抱开。鼙鼓连天箭满眼，与君醉上羊公台。即今空洲卧寒月，两贤电火余光绝。九洲耕织江海清，野梅官荻花如雪。自古豪雄全盛时，也知功德百年衰。意气宁甘邓禹笑，琴歌不为雍门悲。身逐骠姚肯驰骛，看人胜负还相误。行向西州痛哭回，坐吟南郭灰心句。云散风流不复论，游谈犹羡李膺门。庞公不爱入州府，五噫寥寥非隐人。  

***齐河道中雪行偶作***  

六月炎州火作山，冬来河朔雪盈鞍。冰天热海闲经过，未觉人间万事难。  

六花偏傍锦裘飞，湿尽重襟火力微。湘绮楼中他夜雪，好将鸳瓦当油衣。  

## ●卷一百五十六

***崧骏***  

崧骏，字镇青，满洲旗人。咸丰戊午举人，官至浙江巡抚。  

***题潘绎{广今}学使同年西园涉趣图***  

缉雅堂开宴，公余偶咏觞。吟君珠玉集，笑我簿书忙。径竹朝烟润，池莲晓露香。文星尝驻节，咫尺近宫墙。  

竹树昼沈沈，名园静绿阴。两番勤露冕，独树涤尘襟。化雨涵濡意，家山去住心。他年图画里，鸿雪迹重寻。  

***陈銛***  

陈銛，字子弢，钱塘人。咸丰戊午举人，官内阁中书。有《碧萝庵诗钞》。  

***南归宿王村***  

长安居不易，匹马出南圻。远水兼云度，孤禽背日飞。江乡森战垒，村舍霭林霏。向夕暂投辔，魂销游子衣。  

***汪熙***  

汪熙，字慧生，吴县人。咸丰戊午赐举人，官内阁中书。有《絸诗草》。  

***重游无隐赠鹿苑***  

为访远公去，筇支石径斜。林风战枯叶，岩日曝寒花。石古重摹字，泉甘试瀹茶。寻春虽有约，我欲泛银槎。  

***汪承庆***  

汪承庆，字穉泉，镇洋人。咸丰戊午副贡，官国子监博士。有《墨寿阁诗集》。  

***铁佛寺看竹***  

颠厓望{厂垂}{厂义}，曲碕历{穴叫}窱。晖晖金碧光，古刹嵌林表。入门心宇清，四面琅玕绕。新粉渍幽篁，芳苞坼丛篠。十万青鸾尾，排空势夭矫。凉翠滃作云，压此一亭小。年深花<鼠卯>多，境静尘马少。拂檐声飒飒，白蝠大如鸟。灵幡闪墙阴，夕磬飞木杪。山鬼来窥窗，虚籁天风袅。  

***喜雨***  

殷雷向晚忽喧阗，顷刻沟塍似涌泉。风势挟潮知有海，云容翻墨欲无天。芋田叶润蜻蜒立，稻陇花香牸牯眠。拟约村翁餐脱粟，湿薪几处滃炊烟。  

***访师白丈于帆山寓舍剧谈竟夕感而有作***  

相逢讶消瘦，执手泪先倾。即此通宵话，难穷隔岁情。孤镫摇旅梦，落叶走秋声。明发又言别，帆山翠色横。  

***潘观保***  

潘观保，字辛芝，吴县人。咸丰戊午举人，历官河南彰卫怀道。有《鹊泉山馆诗》。  

***山居述怀***  

招呼樵侣白云坳，岩坞林深翠欲交。一径桑阴蚕上簇，几家梅雨燕成巢。边城烽燧惊飞檄，身世江湖叹系匏。小隐林泉终有愿，要留佳处待编茅。  

***检校草堂花事***  

石壁藤萝引蔓斜，茅堂终日对烟霞。翦裁入格疏疏柳，幽静宜人澹澹花。圃有余闲添竹石，诗成杂咏半田家。山厨供馔多风味，更喜邻翁饷筍芽。  

***袁江道阻南归感成***  

倚<木翟>归来欲暮天，未秋帘幕已成烟。桃花泣露无情艳，柳絮团风不肯圆。极目关河疑昨梦，断肠情绪最今年。平生愧说刘司户，一样飘零绝可怜。  

***石中玉***  

石中玉，字莲舫，嘉兴人。咸丰戊午举人，官富阳教谕。有《蕴真堂诗集》。  

***题赵桐孙鸿爪集***  

一字一行泪，奇诗乱逼成。刀边逃黑劫，灰里吊苍生。抑塞忧时志，悲凉变徵声。长歌为击节，罢酒涕交横。  

《悼亡》潘岳赋，《忆弟》杜陵诗。百感逢秋集，孤吟有梦知。寓公嗟落寞，病骨枕支离。余亦同枯寂，萧萧换鬓丝。  

掩卷忽不怿，为君拂素琴。荒村风雪夜，何处得知音。烽火迁延久，家园感慨深。壁间一长剑，遥和作龙吟。  

***富阳春兴***  

晓郭桑阴翠软铺，丹青别补大痴图。阶前蝴蝶春深浅，江上鲥鱼信有无。兰箭晨抽香露湿，茗旗晴展嫩云扶。昼长吟罢浑无事，祇合垂纶侣钓徒。  

***徐锦***  

徐绵，字瀛臣，号兰史，嘉兴人。咸丰戊午举人。有《灵素堂遗稿》。  

***嶅阳道中***  

山光不宜近，刻露愁太泄。护以烟树苍，窈窕态奇绝。衰云堆鸟外，穉日吐林缺。客车屡沿转，樵路通屹<山齧>。疏钟断易沈，远村明复灭。迥峰似螺旋，下有筑泉冽。人面沐晨霏，马蹄蹴冰裂。始知入山深，山外固未雪。牵萝怀美人，琼想互萦结。耸肩时一吟，唳雁共凄切。  

***章夏***  

前山凤回翔，后山龙腾踊。偪仄盘线路，俯视神一悚。路转峦西回，林霏隔溪滃。振策朔风劲，泼面寒雾重。吞日岭中裂，扶崖云四拥。欲落不落势，石骨与秋耸。匹马踏之上，全山绿俱动。轮辕走诘屈，出险可贾勇。驻辔定惊魂，罡飚吹傱傱。夕阳迫崦嵫，炊烟起遥陇。  

***沂州望蒙阴诸山***  

好山半不名，背郭互起伏。停鞭一回望，始知山色绿。高树摇残霏，幽筠媚新沐。阳岫窜惊雉，阴崖走跂鹿。崇睇渺兰坂，陂转碍旷瞩。烟霞缭其外，不辨岩与谷。微闻溪涧声，急溜奏琴筑。安得郭熙笔，皴碧入绡幅。  

***送杨利叔孝廉之楚中***  

跃马冲寒复此晨，鹧鸪啼罢雨如尘。关山险处难行路，痛哭书中老此人。身在未孤三尺剑，檄成曾泣两河民。知君借箸征西幕，寄语嫖姚勉拊循。  

***严咸***  

严咸，字受安，溆浦人。咸丰戊午举人。有《受庵诗钞》。  

***清浪滩***  

晨瘴郁林表，山川澹如滋。湍迥石欲动，流惊舟已飞。桂棹鼓清波，荷衣飘曾飔。翩翻瞻神乌，萋菲玩春荑。搴芷将有赠，濯缨此其时。遐想《孺子歌》，屡动王孙思。索幽神有会，履险心反夷。始悟涉川者，忠信洵堪持。  

***怀伯常向十八***  

空翠清秋色，苍茫万里心。遥知湘水广，不及客思深。贾谊将陈策，昭文独鼓琴。石亭一挥手，风雨到而今。  

***秦臻***  

秦臻，字茝风，金匮人。咸丰戊午举人。有《冷红馆剩稿》。  

***虞山记游***  

空香来微茫，鸟语不知处。偶随磬韵寻，梅花落无数。薄薄花生烟，滴滴花含露。道心相与淡，无言独自悟。快意登层楼，遥看海山暮。云烟法席开，日月禅龛护。山僧颇不俗，与花同寒素。一心忏佛缘，勿令风号怒。留此峰头雪，好索幽人句。  

***约茗龙缝泉用山谷谢黄司业寄惠山泉韵***  

偶持矞云小苍璧，相约试泉不用书。山骨清裂暗脉动，乳水决窦生露珠。我心久枯舌不腴，活火乍发蟹眼如。煎成一瓯竞先饮，撑肠五岳浇为湖。  

***梁溪秋泛***  

疏疏水柳蘸轻波，新霁江村晒短蓑。红蓼花稀蘋叶老，寒塘犹唱《采菱歌》。  

家家小艇系柴扉，秋水生时没钓矶。日暮渔人未归去，树头一对竹鸡飞。  

***曹寿铭***  

曹寿铭，字文孺，初名炳言，字烺斋，会稽人。咸丰戊午优贡，候选知县。有《曼志堂遗稿》。  

***东武山***  

宝林初地接蓬莱，于越何年异境开。孤屿烟云浮海出，诸天风雨挟山来。城阴屈曲衔镫塔，树色清凉护讲台。莫问前朝朱相国，断垣遗碣锁苍苔。  

***丹夜舟中即景同眉叔***  

晚理东皋楫，言寻北郭庐。林昏霜气聚，江静月轮孤。山势临流险，村容带树枯。衡门知不远，隔水市镫疏。  

***赠日本使者仓松敖***  

晓日扶桑壮节旄，使臣修贡出词曹。殿班柳拂银菂■佩，海泊霜明赤冶刀。重译文章通上国，八荒珠玉会神皋。汉家月色春申浦，万里沧波去梦劳。  

***任秋田明经读书祇园菴柯岩之游拟枉道过访骤雨不果诗以寄怀***  

绝磴苍茫俯碧浔，烟萝寂寞此登临。已餐石气清诗骨，欲就禅花证佛心。隔岸云山无鹤导，满湖风雨作龙吟。归舟怅望江头路，杳杳疏钟度水深。  

***偕眉叔访李{无心}伯民部四鼓出北郭宿缦雅堂***  

遥峰递烟林，颓阳带江郭。暝扈依晴沙，归禽堕霜箨。命楫东皋村，款关种山麓。户外云冥冥，卧龙失寒绿。幽栖遗尘喧，孤花自开落。  

解榻剧情话，殚襟开朋尊。村篘及新熟，味酽寒不棱。霜气压疏屋，菊影凉初镫。诗论抉纤谬，至诣穷元根。吾道外荣落，所契在苔岑。清风泠然来，竹外鸣茶笙。  

促坐忘深宵，言归理孤榜。戌鼓水西门，簖火烟中港。夹舷瑟沙芦，风柯答寒响。回睇所来径，缺月堕林莽。归卧北郭庐，清梦谢尘鞅。邻钟时一鸣，旋促初暾上。  

***送{无心}伯之楚应学使张公之聘***  

荆门九派水如烟，此去关河落木天。春苑莺花京国梦，秋风鸦点洞庭船。酒边供奉怀人句，客里冯唐未老年。大好青山无计住，办餐知少画叉钱。  

北固金陵指掌看，吴山遥接楚云端。大江潮落孤帆急，幕府秋深万马寒。南国文章收杞梓，美人《骚》怨问椒兰。何当重献《明光赋》，回首觚棱夜倚阑。  

***题幼眉鸥水草堂诗即用留别***  

我初读君诗，与君未识面。谓是古人作，舌咋目先眩。昔昔思见之，未由觌青盼。邂逅忽相遇，愕眙疑梦幻。貌疏神愈亲，象忘意无间。西陵树若荠，镜湖水如靛。东西遥相忘，伯劳与飞燕。会余来东皋，假馆比群彦。风骚嗣前轨，东中盛坛坫。君尤横无敌，跳荡恣白战。赤手搏修蛇，耿天倚长剑。意行无危途，遁状慑物变。老榦芟繁条，古藻谢今艳。俗儒喜缘饰，往往肆讥讪。介然一是争，卓尔千春券。与余独神契，两载结欢忭。诗论穷毫芒，危言苦针砭。学殖愧荒落，芜秽资锄铲。礲玉攻纤瑕，锻金砺微欠。道义古所敦，方兹信不忝。所冀无乖离，昕夕共樽宴。苒苒惊流光，二曜迅飞电。揽镜搔短鬓，发容羡童丱。壮志非畴曩，頫首事薄宦。别袖发耶谿，征车指畿甸。出门愁惘惘，风雪冻两骭。飞沙欺天光，层冰滑磴栈。落日羸马嘶，荒驿敝裘绽。岂不乐朋簪，驱驰坐贫贱。何当脱尘缚，联襼遂初愿。掩卷一长嗟，遥天唳征雁。  

***长歌别同社诸子***  

男儿三十须通侯，三公王俭犹黑头。车中乃可无七尺，车前岂可乏八驺。误人最是毛锥子，坐令郁郁久居此。行年四十未成名，邓禹睨人笑不止。昔年乳虎文中豪，衙官屈宋奴命骚。对酒起舞拓金戟，意气往往陵其曹。迩来百事居人下，破帽笼头遭鬼骂。五陵同学几鸣珂，毷氉西风仍故我。三年结社东皋东，弹棋格五呼群雄。赫蹄手擘十万纸，墨痕乱洒林花红。花落花开自昕夕，那识人生有离别。前年莘老客蛮中，瘴雨桄榔听鶗鴂。蔡侯行逐计吏车，孙郎会献金门书。余亦饥驱留不得，风笛一声愁日色。长安二月春风寒，河冰百丈排群山。马首雪花大如席，萧萧客底衣裳单。丈夫结发志书策，一朝頫首事末秩。元龙湖海气不豪，次公意态狂非昔。仰天击缶歌呜呜，我才岂合沦菰芦。百里虽局非泥涂，仕宦何必执金吾。拳跼牖下胡为乎？酒酣一吐平生语，明日云帆沧海去。  

***李文田***  

李文田，字仲约，号芍农，顺德人。咸丰己未一甲三名进士，授编修，官至礼部侍郎。谥文诚。  

***和林金石诗***  

遗址荆榛默棘连，大唐祠像旧香烟。李融文字分明在，拟共冰潮较极妍。  

安史邪氛鼎未移，晚唐回鹘费操持。嗢昆河外真珠水，此语还应醉隐知。  

惠民良局有官方，羲后黄神庙貌彰。不读天台《辍耕录》，元医谁悟祖三皇。  

***万安宫遗址***  

回合山川势不虚，格坚叉罕定都余。图苏河畔凉楼地，当日双溪此著书。  

断瓦残当岁月深，沿河翁仲草萧森。残碑遍地无人拾，叹息圭塘许翰林。  

***永平郡楼作***  

渔阳东郡古藩屏，城阙岧峣锁渤溟。岚气宵深连海白，烧痕春暖入关青。天临碣石星分尾，地接巫闾屋建瓴。且喜兴中烽火静，麦畴残雪润郊坰。  

***宣化道中***  

左临虎北右飞狐，旧国千年忆霸图。绝塞关山秦上谷，极天岚采汉军都。明昌废苑生禾黍，统漠荒台长桦榆。樵牧不知兵燹事，沙陀斜日觅湛卢。  

***滦阳试院题画***  

热河秋景总如春，绿意红情色色新。衙署上头行殿近，消闲谁似画中人。  

虎北严关斗可摩，难逢皴法小坡陀。滦平县侧滦河畔，一幅横屏似此多。  

***黄锡彤***  

黄锡彤，字子受，号晓岱，善化人。咸丰己未进士，改庶吉士，授编修，历官御史。有《芝霞庄诗存》。  

***舟泊樊口登西山***  

樊口西山路，春风送客程。烧痕侵断垒，荒草入孤城。江汉东流大，兵戈满地生。家园回首望，日暮不胜情。  

***银河***  

玉宇涵秋景，银河彻晓明。旁罗星焕烂，徐转气澄清。终古不改色，浮云空自行。谁能测深浅，脉脉总无声。  

***杂感***  

工卩蜀阴崖中，中有太始雪。结冰层峦巅，万古人迹灭。炎旸偶一照，溶溶作幽咽。涓涓成江河，防崩石溃裂。杀人发屋庐，骨肉伤断决。乾坤大包容，重阴性激烈。愿布阳和春，无使严寒结。  

深山有古柏，蔚然抱奇秀。斤斧不得施，经冬比松茂。特立出云表，幽姿壮岩岫。凉飙入乔柯，千亩共芳潄。葆此梁栋材，愿讬南山寿。绳尺工料量，毋为造物囿。  

微云新雨后，华山照窗前。虚堂寂无人，清辉为谁圆。千里共明月，同心各一天。愿持一尊酒，因风到君边。风来故徐徐，徬徨祇自怜。取琴为君弹，孤怀讬七弦。  

***陈倬***  

陈倬，字培之，元和人。咸丰己未进士，历官户部郎中。有《隐蛛盦诗存》。  

***马陵道中***  

运河水浅碍舟行，辘辘征车走一程。人语冲寒过小市，马蹄和雪踏新晴。沙飞旷野天无色，风撼危崖树有声。遥指帆樯出京口，金焦山色隔江迎。  

***武清道中***  

河水望南流，我舟向北征。湍急不得前，如蚁磨上行。长绳系桅顶，曳纟牵邪许声。篙师船头立，浅濑努力撑。天意复中阻，石尤忽怒鸣。且前亦且却，水风激砰訇。同舟客烦恼，心摇如悬旌。迟迟行若此，何时达帝京。余意独不然，虑怛心自平。拂衣辞故国，携家泛大瀛。瞬息数百里，高浪驱鲲鲸。顿者受以渐，大造有权衡。但求尺寸进，莫与天公争。譬诸九仞山，覆篑功终成。回顾沙渚畔，清梦鸥不惊。  

***乞假归里留别都门诸同人***  

回头通籍廿年多，揽镜惊看鬓渐皤。寥落晨星同辈少，团圞明月好时过。功名蹭蹬鲇缘竹，富贵虚无蚁梦柯。坐对茶烟轻飏处，萧然禅榻病维摩。  

收拾朝衫锦已荐，芒鞋竹杖养疴便。破除尘网蛛真隐，老困盐车马不前。落叶离根伤旅舍，焚巢瘁羽感中年。新词且唱江南好，笠泽风帆邓尉箯。  

***蔡琳***  

蔡琳，字子韩，一字紫函，上元人。咸丰己未进士，历官刑部员外郎。有《荻华堂诗存》。  

***出太平门***  

倦眼看秋色，乡关息鼓鼙。人烟出村远，雁语下湖低。黄叶喧流水，青山欲断霓。浮生几两屐，吟遍夕阳西。  

***丁巳初春泊胥江***  

客里新年思不禁，篷窗拥被自孤吟。烧镫门巷烟花滥，湿雪楼台爆竹瘖。骥伏渐消豪士气，鸿嗷难遣故园心。梅开邓尉无多路，梦里冲寒试一寻。  

***严辰***  

严辰，字淄生，桐乡人。咸丰己未进士，改庶吉士，官邢部主事。有《墨花吟馆诗钞》。  

***杭州遇朱蓉生侍御***  

直谏闻天下，朝阳有凤鸣。履霜防厥渐，见晛绝其萌。此举堪千古，其名震八瀛。休嫌难补牍，祇恐轸皇情。  

终是圣明事，依然雨露多。左迁仍列宿，小谪谢銮坡。臣节休消沮，名途偶折磨。龙场与狄道，视此又如何。  

***周光祖***  

周光祖，字锡侯，号雪瓯，浙江山阴人。咸丰己未进士，官刑部主事。有《耻白集》。  

***寄丁韵琴***  

百里相望感索居，夏侯丝竹近何如？绿杨画舫春携酒，红烛风帘夜校书。结客谊高贫贱日，苦吟身老战争余。何家自是耽通隐，不效兴公赋《遂初》。  

***送莼客养疴柯山萝庵***  

初月藤萝夜，空山草莽臣。新诗多是泪，病骨不胜春。野鹤无俦匹，闲鸥结比邻。斯才应大用，珍重苦吟身。  

***于荫霖***  

于荫霖，字次棠，伯都讷人。咸丰己未进士，改庶吉士，官至湖北巡抚。有《悚斋诗存》。  

***和叔平病中见忆***  

驱车城东隅，访我幽人居。忆昔共君话，胜读十年书。别来未两月，相见讶清癯。君病身未健，我学愧多疏。仰视日移晷，清谈良足娱。  

徐徐清风襟，皎皎明月烛。羡君修晨昏，萱堂延百福。我登高贤庭，滫氵随闻香馥。无官孰羁身，有书足饱腹。此乐傲三公，可以怡幽独。时来听足音，开径延修竹。  

***龚易图***  

龚易图，字少文，号蔼人，一号含晶，闽县人。咸丰己未进士，历官湖南布政使。有《乌石山房诗稿》。  

***看之罘山云***  

东风海上来，吹作三日雨。之罘起微云，蜿蜒拖一缕。茫茫海气生，与之互吞吐。阖辟变阴阳，瀰漫连四宇。老龙蛰深渊，出与冯夷舞。我欲狎天吴，赤手施网罟。波涛轻性命，与汝快一睹。皎皎晓日开，云归龙亦俯。凌波立飞仙，绰约挥白羽。群灵驱匝沓，制伏不在武。海天湛青蓝。容光相媚妩。欲竟从之游，忝作之罘主。  

***祈昆嵛山得雨樵野廉访以诗见赠步韵和之***  

仙书不识王次仲，石室曾见蔡少霞。羁身尘网苦束缚，何从袖里藏青蛇。麻姑遗蜕独缥缈，沧桑那复看扬沙。尘氛蕴隆日色恶，尺霖艰涩停龙车。登山有祷宵气静，但闻百鸟喧春哗。仙人咫尺若可见，尘凡间隔空咨嗟。龙池澒洞深不测，神泉倏忽腾山涯。雷驰电掣三日雨，相期千里生禾麻。使君投诗独诏我，缤纷秀语疑餐花。天公仁爱到草木，贪功何敢萌心芽。仙山忽远不许住，无缘投劾依龙华。  

***登姑余山游烟霞洞***  

若有人兮山之巅，餐风饵露凌云烟。肌肤冰雪双眉妍，手弄白日旋青天。七真历历列我前，叩之不语惟笑嫣。罡风吹堕我自怜，前身曾识鸟爪仙。石间螺蚌嵌珠璇，沧海几度为桑田。愚顽须警蔡经鞭，欲归不忍留无缘。道人肃客须鬓鬈，七十八岁腰脚便。得无不死修真诠，两端空竭称难宣。嗟余生世四十年，心为形役神非全。黄金虚牝空弃捐，欲求鱼兔忘蹄筌。每游仙境思自悛，岂惟山水共流连。仙乎仙乎不可以言传，逆视而笑知其然。松风谡谡我欲眠，弈棋无局琴无弦。灌丛曲折鸣飞泉，月静山空闻杜鹃，云鬟婀娜峰连娟，冈陀回复犹蜿蜒。乞龙喷雨为洗湔，归家静读《黄庭》篇。  

***书怀柬西耘***  

休将人力骋舟车，大海从来泄尾闾。猛兽出林思服不，妖蟆蚀月感詹诸。天山几见三传箭，北阙谁能十上书。但遣钓鳌有龙伯，何愁碧澥掣鲸鱼。  

衣裳会后说兵车，府海官山到女闾。自古羞称谁解此，何人善割尚藏诸。澄清空抱忧时策，平准谁传计利书。开市开边徒扰攘，师中最忌漏多鱼。  

谁知载鬼竟盈车，名剑何从请辟闾。会遣遐荒通博望，相传穷岛产夫诸。见闻已辟方言馆，盟誓常凭约法书。好凿昆明勤习武，衔珠或有报恩鱼。  

闻说奇肱善制车，火轮巨舰锐飞闾。岛人琛贝偏时至，楚贡苞茅孰问诸。空忆武侯擒获计，微闻文帝报佗书。汉家制度依然在，龙变原难服白鱼。  

***东道***  

扰扰营营又一回，折冲海上备尊罍。已闻魏绛和戎乐，谁是张骞出使才。博陆负扆当日事，单于款塞有时来。之罘东道供行李，临事从容亦自咍。  

欲向扶桑早持弓，滔滔海水日仍东。每登广武怜余子，莫遣高阳溷乃公。大海岂容隤蚁穴，荒天真见凿鸿濛。局中惨淡经营日，不信旁观有异同。  

***游天宁寺集塔射山房***  

十三塔级最初乘，老去风怀试一凭。百万虫沙销浩劫，九天鸾鹤拥高层。蓬莱东海思员峤，松柏西山感孝陵。可有高岑诗句在，逢场作剧我犹能。  

宣南朋旧近相闻，祇剩荷华尚识君。诗里麒麟原有阁，台中麋鹿久为群。禅心坐到茶烟直，花气浓于艾纳薰。举扇不知尘集此，西山拄笏便论文。  

***挽高碧湄同年***  

金石图书轶等伦，如何宦海去翻身。千将补履锋先折，荆棘钩衣气不伸。绝代才华惊逝水，一生门户悔依人。年来我已甘龙尾，海外犹疑信未真。  

***英启***  

英启，字续村，满洲旗人。咸丰己未进士，历官广东盐运使。有《保愚轩诗文集》。  

***晓发泰安***  

登车才息雨纷纷，鲁郭齐城望里分。风意不寒尘气净，袖中携得泰山云。  

***半壁山***  

半壁横江渚，东来第一关。戈船齐奋武，铁锁枉连环。地险波涛怒，时平草木闲。神鸦栖绝顶，疑是古苔斑。  

***高心夔***  

高心夔，字伯足，号碧湄，湖口人。咸丰己未进士，官吴县知县。有《陶堂志微录》。  

***东湖月伤亡友范七***  

曲碕萦渌波，荇丝缀云素。娟娟云际月，浅映湖上树。城西戍火微，面水一萤度。峭风吹萝带，飞翻桂华露。香定四无声，碧影溃烟去。欲寻徐孺亭，凄断回桡处。  

***望鹅湖山***  

弭节信阳渚，回望鹅湖岑。连延暮霭色，合沓重岩阴。藐生缀贤绪，孤策憬幽寻。静悦数峰秀，窈与环谿深。古鳞聚寒藻，新簜引幺禽。坐久歗而作，石泉铿壁琴。忧气暂我平，情高绵道心。履綦付藓氎，危标间天浔。翘圣无仿佛，驶见流光沈。匡山杳白鹿，贲兹空谷音。  

***登吴山***  

孤云触壁垒，翩来堕东荒。沧海试临眺，势压万丈强。积水澹悠悠，亹断中无梁。户限割要会，龙蜃渊委藏。日月蹋潮至，涵育青冥光。规险置雄都，江汉久沸汤。所备偶弗缮，千里同一创。禹航郁惊涛，弱宋县帝乡。在昔锋镝窟，寒墟散牛羊。湖风恋箫管，觥船乐未央。君知杞客忧，几倍钱江长。清浅衣带渡，浙西近剥床。吴越相吞灭，况邻貙与狼。深人计堂奥，远能制河湟。安得恭俭臣，内息百祸殃。  

***将之建昌县***  

养疴白云下，安卧足几时。谷口青扈语，蹶予赴佳期。农父惜春半，晨出耧东菑。荡子步广陌，居人揜空闺。冥心学流水，屈折沟与谿。郑缓有墨弟，于陵有织妻。饥寒不相守，黾勉意何为。  

中岁颇依人，园居昧真趣。及兹谙畏涂，咨且不忍去。众情恶寡谐，相適宁非遇。犊车知我门，凿坏亦何遽。王生云居下，一榻新成故。梧棘各有栖，鸾枭岂争鹜。流亡布近郊，眼暗惊尘暮。群木郁苍苍，烟光卷归路。  

***谷帘泉***  

丽楼匿神峰，古黛缦天障。霅然开阳隩，水步盘鹘上。锢阴芦灰始，囊土遗巨防。纤葛寒濛青，雪沫四飞飏。盈孚万窦迸，渫利两渠壮。交陿{差车}奔霆，百控争一放。去波赴虚无，来湍激凄亮。落落钧璈鸣，竹肉敛余唱。不揽县灇势，宁规灌输量。重湫证宏秘，东驾期雁荡。  

***黄厓***  

谲龙息形生，夭矫萦水脉。一壑滂千曲，浅之万余尺。<车急>辚十道车，声此怒淙赫。荛童指岩背，旷有丹师宅。梁起绳度空，心堕风掤石。凝苔荐轻履，引藤眩飘帻。险过寒光平，屋树通皓白。戮立坐无阶，垂足当户席。鲛绡摄潭底，綷縩曳天脊。仰头逝仙群，铃佩吟雾帟。朗悟源上源，鸳浆梦今夕。  

***齿齿游宦子示仲弟***  

齿齿游宦子，舟流宁当檥。徒大貌不肖，乃复患乡鄙。四年恼吴侬，七年梦楚水。请急归小休，推枕夕三起。砢峨岛夷舶，招我京江尾。江逆海上潮，御气陵远迩。朝拂蒋山青，午弄九华紫。天门距东西，彭孤来角犄。曛黄石钟色，了了城隅俟。咄嗟过我闾，税我湓口市。乘涨更尽日，望望明伦里。衢人虽云集，与故不相似。家儿候翁伯，愕贻罗阶戺。仲也一握笑，各各迎送喜。语仲毋强喜，骨悲酸在髓。阿谁奉觐省，左右何依倚。咳提此帏闼，洽醉彼筵几。惕息希声闻，哀哉忍竱视。狼狈孤露儿，弟乙兄四癸。废教怀宴安，季也言疢美。祸福同域居，人人瞰高氏。可奈面夸谩，品秩羔雁雉。仲秋蠲初吉，寝成饬五祀。六亲旅庭来，献祝再拜跪。馈馔中丰俭，山肤间水臎。主人迫无醻，热炰罄牢豕。纷纭谢粗定，维日月之朏。远郊展墤坛，氾扫数常弛。曾王宅殊壤，水曲同瀰瀰。薪木岁摧伤，蒙茏曳弱藟。呼号横山路，罪谪身在是。表阙虚篆铭，班卫问羊兕。椎牛校礿祭，亏养其与几。礼经所亟诛，蒲伏首挝箠。誓辞久远心，触处守艰否。裁能腹秔稻，手不萦寸耒。内度攘訽生，盍胡槁项死。死生一懵然，黄垆痛焉已。两凤侧南翔，鹅公郁中峙。来时山威夷，去见山峛崺。山下拜村祠，荒忽象无似。昭穆漫离次，食案驰蛜蜲。拱鼠衷墙屋，旁踞非族鬼。上醊纵百壸，灵其享贰簋。寓木{疒鬼}本枝，而敢渎天纪。颁白前相劳，诺诺重唯唯。纾我暍行苦，烹荈连黏酏。愿且餔斯堂，进退喧可欠*>哆。观者骑邻树，履错当户趾。矶<麦并>竞召尝，星舂急霜■。缩朒念施报，丝铢赋筐篚。疏戚谊有偏，述诰私亹亹。元风归田野，亲侧贤远仕。倾颜仰嬉怒，我则附膻蚁。明发趋县门，怱忙戒行李。公期割爱恋，未别潜霑洒。仲能旷我心，要我观彭蠡。江汉东朝宗，石锺正西企。石锺好灵杰，匡岳临叆叆。表里双洪川，波霞会明绮。淮扬下广澙，盥饮无净泚。弗味石底泉，恶知河中泲。匡樵度江岸，饷我黄精饵。谓可仙登天，勿妄忧发齿。我忧世非身，我说子惊诡。少需发刈平，还山友兰茝。  

***鄱阳翁***  

今我刺舟康郎曲，舟前老翁走且哭。蒙袂赤跣剑小男，问之与我涕相续。饶州城南旧姓子，出入辇人被华服。岂知醉饱有时尽，晚遭乱离日枵腹。往年县官沈与李，仓卒教民执弓槊。长男二十视贼轻，两官俱死死亦足。去年始见防东军，三月筑城废耕牧。军中夜嚣书又哗，往往潜占山村宿。后来将军毕金科，能奔虏卒如豕鹿。饶人亡归再团练，中男白晳时十六。将军马号连钱总，授儿揃剔刍苜蓿。此马迎陈健如虎，将军雷吼马电逐。昨怒追风景德镇，但膊千人去不复。将军无身有血食，马后吾儿鸟啄肉。命当战死那望生，如此雄师惜摧衄。不然拒璧城东头，棘手谁能拔五岳？蜀黔骑士绝猛激，守戍胡令简书促。郡人已无好肌肤，莫再相惊堕鸡谷。此时老翁仰吞声，舌卷入喉眼血瞠。衣敝踵穿不自救，原客且念怀中婴。呜呼谁知此翁痛，羸老无力操州兵。山云莽莽燐四出，湖上黑波明素旌。大帅一肩系百城，一将柱折东南倾。我入无家出忧国，对翁兀兀伤难平。筐饭劳翁勿涕零，穷途吾属皆偷生。  

***骠骑行赠王建昌***  

城南苍苍江涌日，烟芜一点飞黄出。西来气与月窟高，欲揜临湘八千匹。昂藏甫络金缦胡，沫赭得非泑泽驹。盘筋当臆走四腕，悬瞳夹镜寒星珠。竽梢磊荦腾青渠，猛士执靶怒有余。塞门横空见猎火，斗起嚼齿思先驱。待御柔心还自惜，看人错莫伤精魄。天下骅骝嘶朔风，万里浮云蔽何益。拔地回山歌对君，歌声詄荡排双戟。  

***客子吟***  

客子对客凄无语，有身还乡状羁旅。颇供赋役颂泰平，却退消摇避宫府。县门填填伐大鼓，扬旗市卒号似怒。不能菁茅荫寒谷，夜常佳眠书拒户，飘飒枯桑湿风雨。  

古人弃我如坠叶，摇荡秋光不相接。石堂藟木浏青烟，短锉疏檠映开箧。反复千行愁尤叠，西笑欲观辕邱猎。羽林子侯车府儿，宏罗顿揜翚鸟忄習，矜色嫣红潋双颊。  

射蛟浦前天暮云，元封采仗过纷纷。轮台一诏侈心死，与今高揖英雄君。运殊事极江蒲新，氵夬河不塞海拥尘。前朝涕唾未霑处，此日戈戟生秋榛，却令蝼蚁东南人。  

火轮何来骇我目，翻倒龙堂歙原陆。宛马徘徊天堑东，秦人只备榆关北。铜斗无声浪潮浊，霜月芦笳咽相续。咸池老乌宿何处，鬼车旋户貍登屋，独抱空弧仰树哭。  

长星出地光丈余，睒睒似值三垣居。宫中尧舜方宵衣，袄象何意干衡枢。百年不修王会图，大秦空产径寸珠。原祝治如康熙时，卷环之君来拂庐，稽首承御臣前驱。  

湘衡猛士何桓桓，将有江罗军如山。吴头楚尾陈云黑，远见群真朝帝冠。皖公青青青复殷，轰沙爆石奔虫猿。但闻虎伥啸天柱，李侯昨出今不远，泪溢灊水何能乾。  

奋飞不到华盖傍，解渴亟思琼蕊浆。喁喁赤子尽菜色，司命覯此应烦伤。青蛉引骖龙上骧，径欲因之叫紫皇。小臣劳瘁无所求，甘澍一尺生春阳，安得发声为汝长。  

山中亲情未宜薄，斗酒扌奇裳劝斟酌。焉知被褐天地间，忽漫英风起岩壑。瑶圃玉多徒抵鹊，仙居苦閒戏六博。吾人瓠落理则同，不尔贩缯走京索，不尔三山自行乐。  

羲轩岂爱悲歌士，百倒雷尊醉欲死。韶箾御化武总干，绵蕝朝仪鲁儒耻。搜贤令下沛流水，嗟君心惮悬金市。苎萝有薪渭有璜，匡床无梦态不喜，佻佻谁家报恩子。  

***中兴篇***  

氵中皇受贺朝明堂，国有元老平南疆。钟山九隧迅雷捷，扫穴万马真龙骧。五年荆襄画地势，一旦扬越通天光。遂连长围举京观，转策飞将穷飘飏。假息周星不更贷，长鲸短狐从灭亡。景风协律开庆典，亚相金印题紫囊。介弟<虫乚>服最辉映，次列圭璧铭钟<巾荒>。采薇采薇咏未已，汰遣部曲耕资湘。别留艨艟置十镇，率然首尾江防峻。侍郎威略湖海知，霆军转战兵无顿。七闽督师匡复才，西征夙将宏农儁。寻常蹑履牙帐閒，开府连圻对昌运。肥淮壮士起中原，一旅平吴竹当刃。文致太平武定乱，王民执虏同虎奋。北塘要盟我所衔，八城白帽犹犯顺。■阢应归黄发翁，艰难念自先朝进。文宗诒谋深且奇，默祷申甫当倾危。翰林潘卿谏台赵，荐疏但入皆颔颐。侍臣故有造膝请，首赞大计承畴咨。口衔两江授楚帅，所为社稷他何知。呜呼受遗左军杰，倏忽谋逆丞相斯。君亲无将与众弃，不济则死忠成欺。国家队恶方务尽，功轻罪重谁敢疑？谬哉区区掷腰领，不睹告庙分封时。况论成败虽人力，亦喜神明扶正直。当时曲突岂与宾，此日登坛动高职。垂疡将士勋业雄，尝胆君臣忧辱极。范燮陈诫戎马前，葛亮抗表禽蛮役。吾皇治统茂康宣，紫光剑佩新颜色。台辅宜宏退让风，法官日养恭俭德。凤鸣河清莫虚致，普天率土还耕强。人生有命佐中兴，明哲兼垂后贤则。  

***河口雨泊寄弟***  

雨气合天地，江村何处边。孤樯心共拄，五柳路如悬。穅覈终相倚，风波历自怜。平生望云泪，为尔续长川。  

马影桥头路，惊傅又乱兵。咙胡群盗语，哽噎万家声。阃帅原持法，乡农屡失耕。那无辽海棹，丘墓不胜情。  

***蚤行***  

春塘敛曙霞，风岸散林鸦。细浪舒苔发，轻冰蹙蒋芽。泉生樵磴没，路转钓矼斜。战垒依前陇，炊烟拥几家。青畴緟绣罽，白骨荐蓬麻。断续荒村犬，声声送客车。  

***汉家***  

汉家新乐舞云翘，酒醒丁沽万里潮。尺二嫚书鸣狗彘，五千栖甲卷蝉貂。当关已哭归元将，抗疏犹争辨色朝。几宿贤良门下直，落槐如雨送吟飙。  

水断卢龙八月冰，寒沈毳帐夜生棱。郊人聚柝田无烛，候吏迎銮马不腾。璧月琼枝空邸第，铜牙弩矢在园陵。六宫休惜蒙霜露，羁旅乾坤数中兴。  

何处郎官碧血封，金犀池上火云彤。遥闻斩使非军志，岂忆修防有国容。北鄙秦师骄郑贾，南征申伯痛周宗。怀柔事事千宽政，恩泽千秋溢赐锺。  

跸路芜深四十年，翠华光动旧山川。铸成精铁笼车毂，割与流苏饰马鞯。迅鼓犪皮驱涿野，还罗豹尾侍甘泉。馆豳营雒非常计，七誓雄规日丽天。  

***登吴城望湖亭***  

晓涨浮空左蠡青，号风四荡旅魂醒。中流石尽沈精卫，狂渚林隤断脊令。盛宪忧伤年易蹙，韩娥漂泊曲难听。面尘臆血谁湔拭，心堕苍茫况此亭。  

***城西***  

连云列戟羽林郎，苑树依然夕照苍。一狩北园盛车马，再寻东阁杳冠裳。滫兰苦汙生前佩，炷麝能升死后香。赫赫爰书铸惇史，天门折翼梦荒唐。  

宠冠亲贤料遽衰，致身胡取亟登危。将军清静归醇酒，公子声华误绣丝。坊乐入筵天庆节，殿材营第水衡司。十年风谊亏忠告，江海堙流此泪垂。  

***哭刘泖生***  

滞调闲官称墨狂，衰年一命走循墙。忽增逐臭喧濒海，何待焚香诉上苍。疑狱廉囚凭急救，免官徒跣得徐商。曾无戕贼为仁义，竟尔屠身厌不祥。  

江淮转疾名奇虐，厄我良朋涕泗淫。齿剑不回司马节，靡笄虽烈女郎心。之推抱树疑谁怼，正则怀沙遽自沈。欲起冤魂从辨难，那堪啼血属鹃音。  

《酒德》《文心》《人物志》，转轮还证梦刘图。殷勤台省收遗稿，惨澹铭旌付鄙儒。毁誉一空阿即墨，聪明多谢旷离朱。惊尘不犯归真驾，山到江郎水到须。  

## ●卷一百五十七

***徐用仪***  

徐用仪，字筱云，海盐人。咸丰己未举人，官至兵部尚书。谥忠愍。有《竹隐庐诗存》。  

***涞水道中***  

晓色微茫渡水滨，湿云乍敛静无尘。平畴雨足秋风爽，荞麦花开白似银。  

***十一月二十日出京晚宿窦店***  

西出郊原又一年，年年风景总依然。峰回路转如屏列，野旷天低似笠圆。白发渐添难却病，青镫相伴且题笺。消寒不厌村醪薄，一醉瞢腾便是仙。  

***张宪和***  

张宪和，字闻惺，平湖人。咸丰己未举人，历官武冈知州。有《受月轩诗草》。  

***九江吊李忠武公***  

决机有胜算，攻坚良独难。龙骧昔扬旆，赤羽映江干。戎帐互包络，鳞屋在中蟠。洗甲易朝爨，兵民两相安。移营阨山崄，窟穴幽厓寒。地雷迸烈火，函谷开泥丸。貙孽无留种，遗黎共摧残。累累京观间，功成转汍澜。成功不易居，兵法非一端。进取迫朝旨，何暇计复单。慷慨鞾中刀，喋血犹未乾。斫地痛彭亡，智勇曾未殚。翳昔舣征<木翟>，秋江白露漙。火攒如飞星，静夜成壮观。至今空垒下，石蕝没惊湍。事往若干载，悲来激肺肝。新祠霭松柏，留作甘棠看。  

***绿阴***  

长隄一碧望中新，画手终输造化真。蝉意本来耽密荫，马蹄曾未踏红尘。客涂烟景浑忘夏，南国莺花久失春。仁政似闻传种树，孝宽今日是何人？  

***婴山读书***  

松阴敞青冥，岚翠滴庭宇。小池添绿波，知有夜来雨。涧曲通石杠，膏泉泻玉乳。泠泠非笙竽，锵锵韵自古。吟声与酬答，有如听搏拊。卷轴累世遗，琅玕积琼圃。勖哉焠掌勤，黾勉启聋瞽。高高直上峰，壁立谁能伍。持身贵挺特，先民有芳矩。  

***赵之谦***  

赵之谦，字益甫，号捴叔，晚号悲庵，会稽人。咸丰己未举人，历署鄱阳奉新南城知县。有《悲庵诗剩》。  

***再去温州蔡枳篱同年以诗赠行依韵答之已巳十一月初一日也***  

贪夫宜徇财，烈士悔徇名。求财与市名，谿壑瘉不盈。身存则蠖屈，言大为鲵鲸。先难后无获，岂为求非诚。通辞既款款，卜兆见庚庚。自古有穷途，偏续阮步兵。吞声求海曲，忍发惊人鸣。既来悔不去，将去悔此行。我足不自裹，何当怨榛荆。乞米得握粟，施者等坻京。非敢谢嗟来，幸不系死生。蔡子我同岁，长我为我兄。喜我远方来，怜我侬且伧。赠我五百字，囊以诗为倾。纂组审周密，揩击动噌訇。离人感吹笛，隅坐逢弹筝。我今别子去，石田尚可耕。但恐荒所业，中夜犹怦怦。饱暖失长策，咿唔留短檠。死豹终爱皮，过雁自有声。戴天见北极，御风及东瀛。所苦不能饮，独醒非解酲。偏同醉梦中，出话违世情。媚骨天靳我，嗫嚅事屏当。虫鸟记翰螒，草{草草}识蓱苹。无能谈性道，操术难变更。皂白何愦愦，眯色非使盲。轻重焉可欺，执权折厥衡。生曾历灾难，分不当公卿。命蹇畴与造，人老成非精。矜此七品官，远过万里程。为郎坐无资，废弃事易明。方枘入圆凿，一纵交数横。为庸不受直，谓我心难平。朔风扰客眠，触物徒鏦铮。焦卷忽得雨，岂有桑羊烹。愆期负良媒，长愧蚩蚩氓。不尖逊古弼，所短殊晏婴。俯仰道已拙，兀奡身终轻。临歧重太息，此愿将无成。负气绝俗累，述穷学官清。一游误雁荡，三过别鹿城。问子大荆道，惶恐与丁令。新潮浃水长，自与人送迎。厌作海上沤，愿为幽谷莺，感子赠我言，我歌与子赓。各有文字累，往复劳仆伻。未信五恨彭，且受三乐荣。为贫固非病，筮困德在亨。明年傥相见，同餐秋菊英。  

***舟泊石门忆事有作***  

黄叶村庄路莫知，当时坏壁剩题诗。阶前片石曾无主，偏有人争吴六奇。  

盦无风木墓空存，百轴观音一夕燔。辨利藏真闻尚在，归舟恰入艮山门。  

洛闽正学伪殷顽，讲习堂余水一湾。空腹高谈焉取信，敬观禹鼎识神奸。  

一拳紫石力能扛，异事何来瓦塔双。此日可能惊伯有，我曾深夜辨经幢。  

***贾勋***  

贾勋，字跂云，上海人。咸丰己未举人，官大通知县。有《望云草堂诗集》。  

***黄鹤楼***  

江雨迷离江水浮，隔江遥指五层楼。望中不敢携吟管，吹笛仙人在上头。  

***夜村阻雨***  

皇天久不雨，一雨别成阴。云黑频翻墨，泉清似弄琴。茅龙凉卷影，林鸟湿藏音。万里荒邮路，羁栖怆客心。  

***王景彝***  

王景彝，字琳斋，江夏人。咸丰己未举人，官永康知县。有《宝善书屋诗稿》。  

***由楚复至杭州旧居***  

自笑还乡又去乡，此生端合老钱塘。岂真田好如阳羡，未必鱼肥胜武昌。梁燕去来非有意，海鸥游戏本无方。少陵晚岁心弥达，随处能安一草堂。  

***孟夏夜坐风雨猝过枨触往事感而作此次东坡定惠院月夜韵***  

芳草未歇犹余春，羁人无聊最愁夜。晚年少梦嫌漏中，老眼看书怯镫下。闇云初起墨屏张，骤雨忽来瓶水泻。蚁影刚停鼓翼飞，花枝已作垂头亚。块垒填胸尚可浇，酒杯自有何须借。世情虽薄不吾欺，官事正繁喜先谢。诸公正好博鼎钟，此翁久已同田舍。华膴都如过眼花，安闲即是老头蔗。文欲欺人老忘丑，诗贪斗韵险不怕。所欣衰老入和平，祇有嬉笑无怒骂。  

***褚荣槐***  

褚荣槐，字二梅，嘉兴人。咸丰己未举人，官龙游训导。有《田砚斋集》。  

***除夕与诸弟饮即席***  

腊鼓声中饯岁忙，屠苏递饮缓传觞。贫家行乐仍寒俭，老母加餐便吉祥。酒气暖融帘外雪，禅心深炷佛前香。寺钟未动晴云晓，已有春风到草堂。  

***九月忆舍弟***  

九日登高会，羁人感物华。他乡时断酒，独客罢看花。病叶秋先坠，寒林日易斜。雁行吹不断，回首渺天涯。  

***穆清***  

穆清，字竹村，满洲旗人。咸丰己未举人。  

***送友人之官***  

行藏为我屡沈思，一笑尊前月影移。小草何关天下计，不才空过圣明时。牛衣未必惭中妇，燕颔从教误相师。他日鸣琴思旧雨，白云深处问荆篱。  

***杨象济***  

杨象济，字利叔，秀水人。咸丰己未举人。有《汲庵诗存》。  

***答李子远道悠***  

作者不可见，群儿自扬扬。李生吾畏友，老笔撑秋霜。里妇见西子，使我走且僵。敢以邢尹例，涂粉矜红妆。感君为导师，示我如周行。痴蝇触窗纸，得出亦伥伥。驽骀自矜宠，终逊骐骥良。生材信有殊，此器宁久藏。勖哉楩楠质，方当构明堂。  

***顾福仁***  

顾福仁，字静崖，号紫珊，嘉善人。咸丰己未举人。有《养心光室诗稿》。  

***过阜城南伪齐御庄***  

八年黄屋自崔巍，相倚亭台转眼非。驷马右骖曾被宠，潜龙戴角竟横飞。出师空陨中原泪，假馆依然古驿围。留与金廷添掌故，中州史笔漫相讥。  

***九月八日游大云寺***  

秋风香市集南滩，此去原非礼法坛。一缚蟹螯乡味俊，两行鸭阵水天宽。童心不碍泥婴攫，墨额休侪画史看。屈指明朝重九会，那堪泪眼对萸盘。  

***刘璋寿***  

刘璋寿，字倬卿，仙谿人。咸丰己未举人。有《慕凤岩诗集》。  

***舟泊上海***  

怅无斗酒与双柑，客里莺声二月三。带得春潮随我去，杏花一色看江南。  

***宋谦***  

宋谦，字己舟，侯官人。咸丰己未举人。有《剑怀堂诗草》。  

***春阴***  

海棠庭院昼愔愔，帘卷东风晓梦沈。三日瞢腾中酒意，一春珍重惜花心。烟光澹入青油幕，石气寒生绿绮琴。说与牢愁天亦醉，无聊莺燕伴孤吟。  

***宛在堂礼十四先生***  

坛坫飞扬孰霸才，百年闽派未蒿莱。何人风雨携诗卷，两代江山付酒杯。品汇至今摹典籍，瓣香几辈有吟台。剧怜宛在堂前月，夜夜吟魂自往来。  

***郭式昌***  

郭式昌，字穀斋，侯官人。咸丰己未补行，戊午举人，历官浙江金衢严道署按察使。有《说云楼诗草》。  

***石鼓山半山亭小憩***  

数里闻溪濑，入山惟乱松。空香薰日气，积翠冷云容。夕磬烟中寺，风泉涧底舂。岩扉随意叩，欢喜一僧逢。  

***白云洞***  

一洞悬危磴，数峰深翠微。山涵春气静，泉养石根肥。幽草自颜色，白云无是非。高僧忘对客，坐补水田衣。  

***杨花***  

迢递关河春欲归，行人相望隔斜晖。一天薄暝寒将尽，几日东风力渐微。但见烟村都黯黯，不堪枝叶尚依依。禅心未便沾泥去，还向长亭惹客衣。  

***随蒹秋叔访非衣子山斋***  

问君何事碧山深，独酌寒泉万古心。解带松风言亹亹，闭门花石坐阴阴。半生积梦醒华发，随意春芳伴苦吟。祇有竹林双屐好，相将壶酒日来寻。  

***荷亭拜李忠定公祠***  

手掬寒泉拜绿苔，满湖残照庙门开。池蒸暑雨红蕖发，旂卷秋风白雁来。半壁空持恢复策，七旬谁展老臣才。三闽四广终成误，和议难凭自古哀。  

***延平军营书所见***  

阵云阴阴作愁绝，东溪一夜溪流赤。滩头石碎挂死人，死人多于滩头石。我来维舟延福门，路旁纷纷走避贼。中有一老哭且行，鲜血新疮在右额。自言家近幔亭峰，庐井年年习兵革。红巾三度入闽关，九曲溪山遍荆棘。今年无贼有戍兵，妻子流亡归暂息。谁知将军率虎狼，葛伯先夺耕夫食。乱军纵火焚山庄，牛羊鸡犬皆烹磔。君看溪边流死人，尽死官军非死贼。  

***吴江舟次***  

三年十渡吴江水，花草山川渐有神。故垒削平皆沃壤，荒村成聚见归人。晨餐细脍烹红鲤，夜舫清歌飐白蘋。还是六朝金粉地，残秋烟景似芳春。  

***五坑收抚客民事毕回广州旬日又赴漕涌军营赋示内子***  

叹息劳生百感侵，征袍才脱又分襟。鼓鼙江上催人去，笑语镫前惜夜深。敢信封侯有奇骨，未应偕隐负初心。同来瘴雨蛮烟地，祇盼刀环是好音。  

***辛未春月由温州至处州道上杂咏***  

双塔江心孤屿留，昔贤觞咏此风流。绿蘋香送清风远，疑有吟声出孟楼。  

画桨乘潮打浪花，溪湾转过几人家。雨丝风片孤篷底，卧看青山出永嘉。  

石门洞口白云封，飞瀑千寻挂碧峰。空羡诗人谢康乐，浣纱二女几时逢。  

连日山程马足忙，今宵借宿爱禅堂。林鸦飞尽松门掩，万谷笙钟入梦凉。  

云深石室白生虚，夜冷枯僧入定初。水月盈盈人不睡，但分清影与寒鱼。  

回环丹嶂千层出，屈曲清溪百道斜。一抹林光朝旭上，括苍残雪在桃花。  

***丁亥除夕书怀***  

人言方朔是神仙，风雪穷冬在客边。忧国一镫看白发，思乡几辈念青毡。寒消竹火残更里，酒忆梅花老屋前。践得东坡江水约，读书犹愿假余年。  

***郭世嵚***  

郭世嵚，字兰荪，湖南桃源人。咸丰己未补行戊午举人，同治壬戌举孝廉方正。有《鸿旅山庄集》。  

***宜城谒黄叔度墓***  

朝发丽阳驿，暮抵宜城县。风沙浩浩来，下马目犹眩。荒冢何累累，藤萝延以蔓。县令知好古，墓道表黄宪。巍巍道傍碑，洵为多士劝。顾厨与俊及，纷纷皆蒙难。林宗亦幸免，张俭恃逃窜。叔度独汪汪，不登党人传。行藏语颜回，气节振颓汉。大雅今不作，对此殊留恋。向夕道路长，愧无谿毛荐。  

***闻蛩作***  

已觉寒声咽，凄然复诉谁？一年秋尽后，四壁夜凉时。街柝当门急，霜钟出寺迟。吾曹摇落意，微物亦先知。  

***王星諴***  

王星諴，本名于迈，又名章，字平子，一字孟调，浙江山阴人。咸丰己未副贡。有《西凫残草》。  

***伤都督向公***  

夜帐星辰陨，东南哭素旃。出身经百战，授钺感衰年。闻道楼船返，翻愁铁瓮坚。壶头师未捷，怊怅马文渊。  

***晓晴走马河阳道中***  

卅里郊原结队行，眼中风物媚新晴。平峦过雨青归树，寒草拖烟绿上城。隔水稻香禽语妥，当风人影马蹄轻。天涯但得长如此，便倚鞭丝过一生。  

***陈珊士庶常登第假归间道出大梁过访席上送别***  

读书廿年争此日，射策金门未三十。西风千里锦袍秋，献寿高堂健犹昔。悲君少孤奉母居，穅镫萝屋传遗书。春官数谒良苦别，赖有燕婉能娱姑。三日芙蓉镜中晓，看君亲制泥金报。上有百拜加餐饭，下言儿贵归来早。蓝子花落槐花黄，《摩诃》一曲冰丝凉。衫巾连臂踏春月，球仗扶头过夕阳。花光上酒春心热，烂醉直须三万日。平生一试丈夫豪，乱世可怜名士拙。长年冷粥山厨寒，一朝意气教人看。文章有用宁独是，富贵逼人如此难。我从别君向西走，已分云泥终古剖。不道天涯落叶堆，尚有今宵一尊酒。老母倚户妻停机，行矣马蹄无再迟。卧龙山北早梅发，堂上康强报我知。  

***萧山寄怀李大越缦***  

忽忽已成三月别，故人道尔苦吟诗。伤时涕泪狂犹昔，倚树光阴病傥支。下潠有田供著述，上春多雨足相思。商量载酒湖南路，擘脯弹筝定几时。  

***孙诒经***  

孙诒经，字子授，钱塘人。咸丰庚申进士，改庶吉士，授检讨，官至户部侍郎。追谥文悫。有《扌戹欹堂稿》。  

***寄和张肖眉师黄河隄上作***  

旅况知何似，征途忆远行。河流千里曲，风饱一帆轻。落落曾吾素，劳劳感客程。天涯怀旧侣，今夜月同明。  

***题恭亲王歌唐集句图和原韵***  

漫将得失论鸡虫，心醉三唐妙咏中。百衲琴弦清韵古，七襄云锦巧机同。雄才直欲兼群美，奇句谁携问太空。我亦梁园旧宾客，披图仿佛坐春风。  

***吊定海死事诸君子***  

漠漠沙场百战尘，独留正气在乾坤。长埋碧血流余怨，剩有丹心报主恩。烽火孤城伤往事，江湖杯酒酹忠魂。问谁替作睢阳传，事迹分明待讨论。  

***黄孝侯少寇招饮***  

漫向军前讲六韬，流连诗酒属吾曹。馔间风味天厨贵，座右吟情大将豪。十载金銮惭素食，九秋飙馆壮挥毫。消闲赖有囊中句，回首秋峦月已高。  

***咏行帐和伯寅***  

橐笔行庐九月秋，依然香案近瀛洲。军声易搅梅花梦，诗兴还凭竹叶酬。幸许郗超同入幕，不须张彖叹低头。枕戈尚忆闻鸡舞，今傍和门听晓筹。  

***听雨***  

玉漏频催客未眠，联床翦烛兴无边。推敲细律偿诗债，斟酌新图证画禅。古木寒声惊夜雨，平原秋色盼晴烟。何时同泛西溪<木翟>，浅水芦花不系船。  

***南苑绝句***  

瑟瑟西风肃柳营，翠华南驻阅神兵，六军鼓舞天恩厚，共庆秋阳十日晴。  

校猎围场竞夺标，腾骧七萃马蹄遥。笑他因兽虽思斗，应慑天威不敢骄。  

离宫风景数团河，金碧楼台点缀多。绝似西湖形胜好，蓬莱仙境在烟波。  

望衡对宇喜盈眸，容膝浑如陆地舟。最是绿阴低亚处，十分秋色在营头。  

***锺骏声***  

锺骏声，字亦谿，号雨辰，仁和人。咸丰庚申一甲一名进士，授修撰，历官侍读学士。有《养自然斋诗钞》。  

***北河***  

好风如缕月如圭，破晓乘轺西复西。野涨忽迷三里渡，村讴犹唱六郎隄。一鞭古驿寻沙远，几树垂杨映水低。稍喜红曦犹未透，趁凉且自过前溪。  

***广武驿***  

断镞埋枪何处寻，我来广武一沈吟。英雄竖子皆尘土，落日长河自古今。且喜清时无列燧，欲消溽暑指疏林。怱怱驱马荒原下，那有闲情叹不禁。  

***谒胡文忠祠***  

粤水惊波接石头，狼烽四逼楚乌愁。心忧天下筹全局，力挽狂澜扼上游。壮志早从黔守立，奇勋先向皖江收。馨香食报公何忝，独恨身歼不少留。  

***渡涪江***  

盈盈带水绕谿塍，两岸峰峦叠几层。一幅丹青摹道子，涪陵何必逊嘉陵。  

***花林驿***  

古驿无人出，空江拨棹行。崖喷双瀑健，云放一峰晴。秋思真如水，邮签不计程。问谁于此住，羡尔乐躬耕。  

***正月十六日发阆州出郭门有作***  

一出郊原便有情，春风如客喜相迎。好山示我荆关画，流水清于鼓吹声。豆麦盈坡新雨足，松杉交翠古香生。篮舆镇日无些事，聊且支颐看晚晴。  

***黄道让***  

黄道让，字岐农，湖南安福人。咸丰庚申进士，官工部主事。有《雪竹楼诗稿》。  

***北道题壁***  

未免他乡似故乡，万家云树总苍茫。风前客试新调马，雨后人耕旧战场。村学书声停卓午，社翁醉影散斜阳。湖山满眼虽然好，不及关门一炷香。  

***重登岳麓***  

万壑风来雨乍晴，登高一览最忪惺。西南云气来衡岳，日夜江声下洞庭。我发实从近年白，此山犹似旧时青。读书老友今何在，古木秋深爱晚亭。  

***春日再游岳麓***  

麓山泉水在山清，海岳归来许濯缨。古寺重寻留墨处，老僧犹识诵诗声。青云过眼如春梦，旧雨联床望再生。除却凌烟诸叟外，登科一一是闲名。  

***刘秉璋***  

刘秉璋，字仲良，庐江人。咸丰庚申进士，改庶吉士，授编修，官至四川总督。谥文庄。  

***阅兵松潘道中作***  

铃辕小队拥旌旗，嘉命恭承远视师。马齿六旬吾老矣，羊肠九折命驱之。层峦细入龙眠画，秀岭雄于太白诗。匹练悬流三百里，匡庐瀑布未云奇。  

***习静园用顾幼耕韵***  

旧院习已荒，榛芜翳众绿。命匠稍经营，累石间疏竹。习静亦偶然，为迓高贤躅。诙诡语惊人，啸歌声满屋。宾朋亦既醉，主人请继烛。官样与儒风，一齐高阁束。欢笑忽欷歔，惊心羲驭速。皓首百无成，终须同草木。蓬荜多穷黎，众乐惭于独。宠命忝缨组，幽怀寄泉谷。《道德》五千言，止足义已熟。欲乞衰朽身，乡关驰梦毂。一壑犹能专，生平愿已足。此如传舍然，徒尔劳板筑。新诗惠衮褒，盥手百回读。  

***归田自述***  

元龙意气昔何如，荏苒光阴付子虚。政绩不登循吏传，文章岂有茂陵书。死犹腐草萤光点，生比寒花蝶梦苏。壮不如人今老矣，片帆东去啖鲥鱼。  

望见蓬庐喜欲颠，弟兄慰问笑喧阗。豪赀富拥书千卷，醉态狂歌诗一篇。清白差堪贻子姓，烧丹何必学神仙。兴来沽酒招朋好，斫脍烹雌足俸钱。  

***黎培敬***  

黎培敬，字开周，号简堂，湘潭人。咸丰庚申进士，改庶吉士，授编修，官至漕运总督江苏巡抚。谥文肃。有《求补拙斋诗略》。  

***登祝融峰***  

万丈云深处，人从鸟道行。天高疑有路，谷暗不知晴。怪石悬崖立，飞泉夹岸鸣。懒残如可访，携手问前程。  

***秦焕***  

秦焕，字文伯，江苏山阳人。咸丰庚申进士，授户部主事，历官广西按察使。有《剑虹居诗集》。  

***过郯城***  

车轮喧轣辘，驱马过荒城。野阔树无影，风寒沙有声。健儿行带剑，牧竖坐谈兵。岂少匡时策，行行望帝京。  

***刘溎年***  

刘溎年，字树君，大城人。咸丰庚申进士，改庶吉士，授编修，历官惠州知府。有《三十二兰亭室诗存》。  

***都门道中偶得诗从奇险归平澹人到穷愁见性情二语杨镜知茂才嘱为书之楹帖因足成长句奉赠***  

年来吓鼠得虚名，零落青衫误此生。入世几能开口笑，辞家偏觉一身轻。诗从奇险归平澹，人到穷愁见性情。为报春华须爱惜，春残无复管弦声。  

***周冠***  

周冠，字鼎卿，晚号拙叟，灵川人。咸丰庚申进士，改庶吉士，授检讨，历官汝宁知府。有《宝拙斋集》。  

***临洺关即事***  

临洺关下来时路，再策归鞭夕照迷。南国不闻驰露布，北畿新见驻云旗。地居荒漠难言守，战有先声愿出奇。安得健儿三百辈，欃枪直扫肃潢池。  

***赠长寿寺住持成果上人***  

昔登鹫峰寺，隐公谈元旨。蒲褐屈双足，梵音宣一指。道佛不在经，得者如穿蚁。道经亦有佛，悟者如牧豕。灵山本无地，掬之在尺咫。出世非忘世，佛亦求诸己。聆此颇称善，妙论欲予起。茫茫众生劫，忽忽十余纪。朅来珠江游，两载滞行李。丛林每探胜，问道寻释子。缁流亦有徒，钟磬惟食耳。谁能阐宗风，一畅禅家理。成师本慧异，少即达生死。壮年历四方，大刹皆投止。内典得师授，旷然无涯涘。归来主名山，知识为上士。登坛一棒喝，闻者俱粲齿。忽焉若猛省，鞭辟更入里。经佛两融液，若冰之在水。余艺擅岐黄，利济心所喜。能事复通儒，间亦涉书史。小诗格律奇，岛瘦差可拟。纵笔扫尺素，寒梅香满纸。赠予两三幅，墨渖留霜蕊。此品自超卓，亲炙非俗鄙。俨从隐公游，不觉颠厥趾。我闻六祖时，一偈悟佛氏。欲证菩提身，夙根原有以。传法得南宗，愿言从此始。  

***吴唐林***  

吴唐林，字晋壬，阳湖人。咸丰辛酉举人，浙江候补知府。有《横山草堂诗集》。  

***雪夜自横山归***  

杨枝摇漾飞轻絮，避居曾向山中住。梅花绰约临波开，泛舟仍自山中回。青山顾我忽无色，此来知与青山别。彤云脉脉愁不开，化作漫空满山雪。琪花飞冻老树梢，寒深已没前溪桥。空林飒沓夜风紧，峰岚极目皆琼瑶。怱怱短棹催行客，轻舟径出三山侧。回看晓色射村墟，玉山犹倚寒空立。  

***蒙阴感事***  

征车摇摇入齐甸，七日已抵蒙阴县。东蒙山下居民稀，附郭村墟少烟爨。土人见客前致辞，坐语沙中溯离乱。连年寇盗满东都，河北官军苦征战。兖曹颍毫逋逃多，连骑呼群日东窜。纷然贼骑翻山来，去岁穷乡尽遭难。仓储劫掠庐舍焚，十室丁男九分散。即今贼退事少平，比县干戈苦传箭。四方襁负犹未归，为恐原燎更重煽。原田每每无人耕，茂草荒凉野花蒨。往来孔道无人行，今日单车喜重见。感此弥怀陵谷悲，再来已值沧桑变。我亦乡关付劫灰，回望南云泪如霰。  

***自泺源门至黄山店***  

群山如过客，相见不知名。但觉峰岚熟，时闻岩瀑清。涧花沿路发，野鸟感秋鸣。何处钟声动，云中古寺晴。  

***蛟门放洋***  

神楼缥渺引云车，东望沧波接太虚。日影危樯闻语燕，浪花孤屿落飞鱼。纵横荒谷多逋寇，鞅掌劳臣畏简书。从此涓涘期报答，怀归无复念门闾。  

***俞崧龄***  

俞崧龄，字寿民，丹徒人。咸丰辛酉举人，官沛县训导。有《种梧吟馆诗存》。  

***漫兴***  

劳人空自惜流年，又见园林春色妍。乍暖乍寒芳草地，欲晴欲雨杏花天。酒当浓后偏贪睡，诗到清时总类禅。荣瘁升沈都不管，焚香聊且诵残篇。  

***严鈖***  

严鈖，字迪周，号笛舟，桐乡人。咸丰辛酉拔贡，历官左州知州。有《香雪斋诗钞》。  

***十月十五日为先君讳日舟中志哀***  

回首家园魂暗销，白杨衰草冷萧萧。篷窗一把孤儿泪，流到坟头当酒浇。  

***赠仙海***  

惨绿年华著白身，王孙宝玦黯风尘。多情天地偏生劫，无定文章最误人。作达但谋千日醉，佣书难救一家贫。不求仙佛求逃世，何处桃源许问津。  

***张鸣珂***  

张鸣珂，字玉珊，一字公束，晚号窊翁，嘉兴人。咸丰辛酉拔贡，历官义宁知州。有《寒松阁集》。  

***游理安寺憩松颠阁***  

蹴霞上层峦，屈曲缘萝磴。径转得名蓝，杰阁敞虚敻。万象入周眄，群籁息清听。茶臼石廊鸣，鹤梦闲房醒。历境不在高，要由立根定。郁郁青松姿，岂与孤花竞。天风响泬寥，上界笙箫应。何当携素琴，来和花间磬。  

***泛舟秦溪游兴善寺***  

叩舷恣幽讨，性僻耽林泉。晴旭丽朝采，暖破梅花妍。低篷何所诣，谿路相洄沿。云木乱无次，隐有疏钟传。来依妙香窟，冷赏谘秋烟。颇爱胜公书，腕力追平原。仿佛仙坛记，留证金石缘。苍松起幽籁，风动鸣孤弦。亭亭影交翳，浩气流眉间。  

***蕉阴秋梦图***  

银河迢迢露华冷，残缸焰短漏声永。单衾瑟缩枕红蕤，月白珧窗澹无影。绿天未晓宵沈沈，井梧叶落秋风深。疏碪万户动遥响，梦魂遍绕蕉花阴。星稀雾暗悄难待，美人何处泪痕在。鸳鸯卅六隔圆波，环珮惺忪鬓丝改。何如选帐梅花根，云鬟泥笑倾瑶樽。双栖翠羽咽春韵，肠断罗浮挂月村。  

***疏树***  

疏树漏残滴，晓凉人独行。草深寻废寺，云断见高城。静得山林意，空闻鸟雀声。徜徉足幽兴，卜宅慰余情。  

***冷水岭***  

驰驱役尘劳，终朝因簿领。商略看山行，好梦蘧然醒。出郭渡谿流，清旷远人境。天晴秋气肃，雨过山容靓。空翠滴苍崖，浓染松杉影。层层路盘曲，不觉上高岭。俯视犹深渊，石级颇修整。山麓有人家，延客荐新茗。点以岩桂花，色香味俱永。多少在山泉，何如此间冷。  

***张思宪***  

张思宪，字慎斋，甘肃西宁人。咸丰辛酉拔贡，官永宁知县。有《鸿雪草堂诗集》。  

***蟋蟀鸣***  

蟋蟀晚秋鸣，风声搅雨声。蕉窗镫一点，莲漏夜三更。远道思何著，惊人梦不成。苦吟空四壁，赖尔助凄清。  

***梨头溪***  

晓发过山庄，春耕处处忙。千畦秧水绿，一路菜花黄。社散人皆醉，村深酒半香。爱兹好风味，借宿小茅堂。  

***孙海***  

孙海，字吟帆，秦安人。咸丰辛酉拔贡，官遂宁知县。有《欲未能斋诗存》。  

***题巨子馥慕砚图***  

寒碧一拳光四澈，鸲眼晶莹滤秋月。纸上墨痕黯黯湿，疑是幽人心上血。手泽蹉跎五十年，此砚能穿心不穿。收入画图寓深意，晴雪落水生玉烟。我昔曾题《梦砚图》，旧游一梦春模糊。严寒呵冻碾冰花，为君重赋玉蟾蜍。  

***梓潼道中***  

老柏参天倚翠微，讬根典午是耶非。虬枝雅似铁如意，亲见姚苌策马归。  

***沈景脩***  

沈景脩，字汲民，号蒙叔，秀水人。咸丰辛酉拔贡，官寿昌教谕。有《蒙庐诗存》。  

***出钱唐门寻旧日酒楼蔓草荒烟绝无人迹怆然有感***  

新愁白发三千丈，旧梦黄垆二十年。今日凄凉重过此，湖云如絮柳如烟。  

***雨中过七里泷***  

苍崖云卧碧漪寒，千古江山讬钓竿。十里画眉声寂寂，一帆春雨过严滩。  

***夕阳***  

山色涂金返照微，泥人凝望是斜晖。桑榆尚有余光恋，风雨能全晚景稀。白板半欹渔网挂，青帘齐卷酒船归。痴心欲乞羲和手，系住阳乌不使飞。  

***傅肇修***  

傅肇修，字砥人，仙谿人。咸丰辛酉拔贡。有《醉竹园诗集》。  

***樵径***  

朝穿半岭云，暮踏斜阳路。不觉负薪劳，歌声破烟树。  

***钓矶***  

蓑笠大乾坤，生涯一石存。雨余人独立，家在隔溪村。  

***吴国贤***  

吴国贤，字玖芸，嘉兴人。咸丰辛酉拔贡，官泰顺教谕。有《莲鹭双谿舍诗钞》。  

***读晋书后妃传***  

诬罔铜镮负史才，马牛易姓至今猜。若从太岁推图谶，丁丑分明五马来。  

***何燮***  

何燮，衡山人。咸丰辛酉拔贡。  

***中秋夜游双清亭***  

年年载酒滕王阁，今夕登临迹乍停。吴楚千里共明月，江山四面此孤亭。云开绝徼通蛮郡，波拥秋声下洞庭。夜静高楼凭眺久，半天风语塔尖铃。  

***贵成***  

贵成，字镜泉，杭州驻防蒙古旗人。举人，官兵部郎中。有《灵石山房诗草》。  

***感怀***  

柴门镇掩剑频磨，岁月惊心电影过。拟结名流今日少，欲吟好句古人多。疗贫无计空愁绝，作事常乖奈命何。不信读书偏误我，几回搔首发悲歌。  

***湖楼望雨***  

忽失来时景，留人雨沛然。山高云截树，风卷水摇天。双塔烟中锁，孤帆镜里悬。湖楼吟好句，千古属坡仙。  

***姚学程***  

姚学程，字景伊，天津人。举人，官辽阳学正。有《菊坪诗钞》。  

***丙午除夕偶成***  

行踪历碌倦情加，客里迟旋北上车。腊雪一番调节气，春风十日换年华。辞将旧岁迎新岁，游遍山涯又水涯。已有归期传竹报，闺中无待卜镫花。  

***王晋之***  

王晋之，字竹舫，蓟州人。举人。有《问青园诗草》。  

***登天台山***  

无穷奇境出，直欲上天看。到顶嫌山小，回头觉路难。危厓仙洞辟，怪石野花攒。纵目峰南北，河山势郁蟠。  

***盘山***  

无心逢妙境，翻喜路行差。林外远闻水，溪边犹有花。断云微露塔，朽石渐成沙。触起游人兴，登临力倍加。  

荒寺少人迹，客来情倍浓。楼高危跨石，僧老健于松。鸟语醒晨梦，山音续断钟。崎岖崖下路，常有白云封。  

***鲍瑞骏***  

鲍瑞骏，字桐舟，歙县人。举人，官山东知县。有《桐华舸诗钞》。  

***造墨歌***  

昔人造墨烧古松，今之焚膏毋乃同。板屋松阴跨幽涧，下有流水鸣淙淙。壁如蜂窠纸如幔，参差镫影纱笼中。承镫以碗碗注水，水与火济凝烟浓。液融鹿角香喷麝，阴房疑捣红守宫。涂脂从印燥不滓，枪金细字蟠虬龙。程方遗制效奚李，厥贡后数曹家工。家传古井清且冽，云与易水灵源通。烟轻胶旧井华孕，紫玉一笏隃麋空。荒唐谁说十万杵，杵以万杵坚于铜。尤其伪者渗以漆，光则黝然不可礲。罗家银墨广陵散，色如碧叶秋来红。紫雪之精郁灵气，西陂小景橅吴淞。再和之法亦一瞬，几人犹弆吴绫封。龙宾十二落谁手，磨人磨墨俱怱怱。  

***和子年八兄读唐书感事***  

吹角城头变徵声，艨艟海上剧纵横。天留往岁吞吴恨，势迫贤王许越成。请地欲营三窟狡，登坛畴令一军惊。仓皇自趣潼关战，遂使豺狼到两京。  

叩马何人亦急装，延秋门外晚苍凉。漏师遮莫憎回纥，召衅无端罢李纲。此日西风寒翠盖，当时明月按《霓裳》。可怜火照骊山夜，白发宫嫔殉上皇。  

行在传闻赋《子虚》，游河巡洛此爻闾。庙谋未定迁都议，天使犹劳谕蜀书。七校星霜辽海卫，九衢花柳岛人居。谁知荐寝樱桃熟，空盼清尘豹尾车。  

灵武旌旗剑阁回，都人流涕旧蓬莱。藏金不分输骄卤，贡荔居然酿祸胎。陌上铜驼丛棘满，市中玉匣劫灰来。韶州一祭情应悔，其奈零铃夜雨哀。  

***笈甫藏有袁候台瓦研属作长歌纪之***  

铜雀台瓦良研田，此瓦乃在铜雀先。色青而紫厚以寸，池窊半月潴松烟。磨墨如暗欲雨润，瑟瑟缀若明珠悬。诸花香处呼璧友，沈檀之匣铭词镌。竹垞目以宴友瓦，得毋考据讹相沿。文曰建安三年造，斯时河北方炎炎。袁曹两雄不相下，土木何得兴戈鋋。吾闻南皮有台二，或者袁候之遗埏。当其虎视冀州日，官渡未战犹瓦全。穹窿百尺用侦敌，吸尽兵气归陶甄。相传夜深发光怪，异香腾作龙蜿蜒。野火烧残败苔渍，争墩一例言詹詹。否则陈因太仓粟，鸠工適值浮瓜年。区区胡椒且八百，况乃瓴甋崇观瞻。五官中郎敬爱客，想见射雉同游畋。哀来乐往感丝竹，金碧鳞鳞辉画檐。不知何时琢为砚，残膏一滴江湖霑。宜城驿入昌黎记，景山赠赖欧公传。世间古物等飘瓦，获之奚翅真珠船。呜呼！人生安得如汝坚，背有汉隶神宛然。缁布纹深尾则断，亦犹割据留山川。袁家父子固豚犬，曹家兄弟终猜嫌。流连香履有深意，木妖早兆漳河堧。知君好古自一癖，岂以人废相针砭。魏三祖集君所弆，曩者汉上遭师熸。呜呼！一得一失皆前缘，非此那伴君家毡。会看涤笔记神砚，压到寿贵公侯砖。  

***陈展云***  

陈展云，字砚皋，广东镇平人。举人，官那马知县。有《抗古堂诗集》。  

***樟山凹看云作歌***  

我与流云向上峰，足所踏处云皆封。登临绝顶一矫首，万山脚底青冥濛。拏云树老怒裂壁，十丈苍根络奇石。冒天冠斗纷蔽亏，云缝坼开天一隙。我从树杪穿云行，天风梵呗争泉声。云光白上满襟袖，时闻虎气漫空腥。初疑高唐山，神女方驾鹤，巫山十二正朝行，絪缊一气随风落。又疑庐山中，匡君骖虬螭，瀑布万丈倒空泻之而化作苍龙飞。不然云中君，洞天正沈醉，并刀乱翦琼瑶英，散作霞光恣游戏。不然葛稚川，罗浮初炼丹，九转炉烟吹不灭，至今下界如飞绵。万峰合气成一色，放眼每愁天地窄。同人咫尺但闻声，细看一笑头俱白。忽讶身跳雪海中，遍大地如金在镕。忽惊身置盘古世，误入混沌吸元气。一云才缩一云神，一云如主一云宾。一云闲如丈人尊，一云忙如万马奔。小云随侍如儿孙，数云骈立如弟昆。妍云诡谲锦绣纹，丑云礌磊狻猊蹲。千百万状云无定，云云一气相合并。为狮为象为凤麟，为鼓为旗为戈刃。人出云相触，人来云相迎。松桧罅中云渗漏，峰峦缺处云补平。是皆神龙出没互变化，掉尾腾掷纷纵横。我行十里日已暮，风吹散作四山雾。归来大笑谢山灵，此行几被云吞去。  

***怀仁里夜集同宋筱珩***  

说佛谭仙总渺茫，萍蓬何地话行藏。秋心半为诗人瘦，夜漏偏于独客长。无用文如前岁历，大难身似逆风航。年来侘傺应同感，谋隐何时薄禄偿。  

***舟夜***  

旷野风千里，荒村月四更。寒镫孤夜气，市语冷江声。吹笛神鱼舞，翻波宿鹭惊。山城何处是，烟草不胜情。  

***王伯潜水东寺院斋居***  

一水划山入，万树围如屏。树杪露佛屋，倒影临波清。栖霞山畔草，直到门前青。不信岩花发，六月犹啼莺。山深无夏春，日夕凉风生。野花烟外飘，随风落檐楹。闲鸟学书声，遥答流泉鸣。天香何处来，寻之了无形。时有樵夫至，带雨叩柴荆。坐久客亦返，携得秋光行。  

***尘海***  

尘海劳劳百虑并，贫求升斗亦人情。便成仙佛何裨世，欲语文章厌近名。风月有情聊对酒，江山如梦独长征。为怜镫火凉秋夜，照到离人鬓影清。  

***送顾紫峰山宰富川***  

此邦苦兵燹，凋攰元气荒。抚循易为力，民也非无良。如人久羸饥，一饭恩不忘。士方高卧日，自命何慨慷。一朝得藉手，得丧萦中肠。妻孥待温饱，戚友希宠光。一念系苍赤，万念相低昂。平昔书生志，十九曾几偿。我闻亲民官，如医起瘠尫。痛痒不关切，何以救膏肓。世病方日深，子其为卓黄。  

## ●卷一百五十八

***曾国荃***  

曾国荃，字沅浦，湘乡人。咸丰壬子优贡，官至两江总督，加太子太保，封一等威毅伯。谥忠襄。有《曾忠襄公遗集》。  

***题管敬伯读雪山房图***  

悬车方息影，朅来游洛下。俊才接翩翾，故交盖云寡。管君绳祖武，无忝名世者。哲弟陆士龙，契我同一冶。芝兰堪竞爽，相期迈高雅。踔跞文翰场，嗜古搜片瓦。每蓄匡时略，驰驱逐戎马。披览读雪图，韵事尤挥洒。述旧潘安仁，寻幽孟东野。夙哦《韫山集》，元音鸣九夏。遗宅剩京华，往迹留骚社。画册毁兵燹，枨触谈镫灺。迁流数十年，硬黄幸重写。深云翳树根，清湍激春泻。蘧庐念民物，抗怀追董贾。蕴真惬所遇，自得何外假。敲诗翦银烛，看剑引琼斝。狂澜际砥平，共祝承大嘏。  

***自鄂还湘次韵答申夫方伯***  

未步金銮上谏坡，曾看哭楚起沈疴。言归此日江之永，但愿来年海不波。鱼美武昌春意薄，雁回衡岳别情多。枣梨姜芥谁相赠，且向涟溪问钓蓑。  

***杨岳斌***  

杨岳斌，原名载福，字厚庵，善化籍乾州人。官至陕甘总督，太子少保衔、一等轻车都尉世职。赠太子太保，谥勇悫。有《杨勇悫公遗集》。  

***登岳麓和焦听堂原韵***  

偶从樵访道乡台，千树桃花万点苔。幽径已无尘客到，深山惟有白云来。松间联句僧煎茗，石上陈肴鸟劝杯。醉里不须嗟世乱，座中都是济时才。  

***偕彭雪琴洞庭泛月***  

良宵同泛浩无边，八百平湖浪接天。兰桨划开湘浦月，蒲帆冲破楚江烟。枕戈南望心弥壮，击楫中流志更坚。迅扫妖氛清海宇，征袍抛却好归田。  

***除夕***  

驰驱成底事，望望白云飞。今夕年将尽，他乡客未归。苦寒侵病榻，积雪锁柴扉。把酒不成醉，停杯泪湿衣。  

***枫桥夜泊***  

日暮微风起，菰蒲叶有声。晚烟横古渡，皓月满荒城。渔火前村暗，疏钟远寺鸣。篷窗镫独伴，孤客不胜情。  

***山斋雪夜***  

君恩未报愧无颜，深谷容偷岁月闲。墓道依依云不散，柴门寂寂夜长关。何来夜半如簁雪，流尽天涯似髻山。劝汝始终休改色，要留清白在人间。  

***战罢晚归***  

归咏夕阳天，矶边泊战船。云开千嶂月，风敛一江烟。列阵朝擒贼，谈兵夜扣舷。誓将身许国，何止著鞭先。  

***杨昌濬***  

杨昌濬，字石泉，湘乡人。官至陕甘总督，加太子少保衔。  

***龙游大营重九和许雪门***  

频年马上作重阳，幕府秋风老战场。白水初回汉家厄，青山仍对楚人狂。隔溪红树殷千嶂，故国黄花阻十霜。却喜生辰逢令节，题糕聊减簿书忙。  

***魏光焘***  

魏光焘，字午庄，邵阳人。诸生，官至两江总督。谥威肃。  

***移官新疆和陆渔笙学使送别韵***  

嘉峪山头古关上，六年两度记同游。天然万里中西界，独立三边缥缈楼。莽莽河山春入画，悠悠秦汉岁如流。重来驻马登高望，一带长城系远愁。  

***刘蓉***  

刘蓉，字孟容，号霞仙，湘乡人。诸生，官至陕西巡抚。有《养晦堂集》。  

***赠罗仲岳***  

木鸡修道无人问，裘马论交几辈贤。贱子胸中足丘壑，与君分内得林泉。同堂论道窥真宰，埋首穷经各少年。努力名山接薪火，豫章家学要人传。  

***赠李次青司马用吴子序编修韵***  

文坛纵笔子能豪，又拥貔貅护节旄。倚马万言看滚滚，征鞍千里叹劳劳。谋探虎穴心偏壮，身讬龙门价便高。军律尚师程不识，休凭家法试戎韬。  

当年台榭总邱墟，今古茫茫一慨予。吴楚山河残照外，英贤姓字断碑余。故乡戎马无消息，大壑云龙待展舒。赢得须眉画麟阁，书生择术未全疏。  

***刘铭传***  

刘铭传，字省三，合肥人。官至台湾巡抚，一等男爵，太子少保，兵部尚书衔。赠太子太保，谥壮肃。有《大潜山房诗钞》。  

***久雨中秋晚晴***  

不期久雨晚来晴，扫尽烟云见太清。秋色莫如今夜好，月光总是故乡明。一镫诗酒增怀感，几日萧疏洗甲兵。举目山河无掩蔽，皖南风景客中情。  

***闻曲***  

琵琶音最好，解说别离难。多少伤情事，曲中和泪弹。  

***三十初度***  

年当半甲子，壮志渐消磨。忙里身长健，闲时病转多。登坛无伟略，对酒且高歌。岁月来殊速，人生奈老何。  

***郊行***  

郊行二三里，四望皆村庄。秋收禾黍尽，露冷林叶黄。马前一老叟，独在田间忙。举头见行骑，走避殊仓皇。我行少仆从，我佩无刀枪。何以农父避，呼前问其详。农父荷锄语，战慄立道旁。今夏贼去后，大兵过此乡。贼至俱先备，兵来未及防。村内掳衣物，村外牵牛羊。人多不敢阻，势凶如虎狼。老妻受惊死，一子复斫伤。骨断不能起，至今犹在床。暮年寡生计，空室无斗粮。所幸此身健，勉力事农桑。近凡见兵马，畏怯故走藏。我闻殊太息，揽辔思徬徨。问彼统兵者，曾否有肝肠。灭贼自为贼，何颜答上苍。  

***送子美归湖南***  

南雁孤飞入楚天，北风吹送洞庭船。相离相隔三千里，同死同生六七年。回首战场都是泪，知心朋辈几人全。客中言别难为别，挥手依依各黯然。  

***张曜***  

张曜，字朗斋，钱塘人。由知县官至山东巡抚，一等轻车都尉兼云骑尉世职，加尚书衔。谥勤果。  

***伊吾庐军次***  

酒阑乘兴独登台，万幕无声画角哀。塞上羁留频岁月，不堪犹见雁归来。  

烽火边城羽檄催，旌旗十万下龙堆。年来无复封侯志，一夜湖山梦几回。  

***张联桂***  

张联桂，字丹叔，江都人。官至广西巡抚。有《延秋吟馆诗钞》。  

***登胜棋楼***  

蚁聚蜂屯十二秋，谁知重上胜棋楼。已随浮世沧桑换，惟见长江日夜流。一局楸枰空得失，六朝烟景足句留。英雄不及卢家妇，依旧湖名唤莫愁。  

***过虎牙滩***  

连山如门忽对峙，一滩前横石齿齿。声振林木惊春雷，势杂风雨奔江水。洪涛吸呿吞孤舟，虎牙森锯毋乃似。巉岩穿凿铁练垂，篙师攒挽争上驶。东风比虎更颠狂，布帆高张疾于矢。我启篷窗窥峭壁，摩天苍翠尺有咫。回头左顾仙人桥，十二峰背环江涘。乘风破浪须臾间，张牙舞爪胡为尔。苛政之猛殊未闻，危滩之险已如此。嗟尔西行入蜀船，黄牛白狗从兹始。  

***晚眺***  

极目群峰列画图，落花风里立平芜。鸭头春水迷高下，鸦背斜阳倏有无。乡思已随云影远，客情犹共月轮孤。万家镫火关忧乐，兴尽归来马识途。  

***吴坤修***  

吴坤修，字子厚，号竹庄，新建人。监生，历官安徽布政使，署巡抚，赠内阁学士衔。有《三耻斋初稿》。  

***依韵酬高大伯敦兼简许六仙屏***  

百战惨何极，藐躬当劫余。苍黄事戎马，寂寞置琴书。泪为群黎洒，家无担石储。自知狂足哂，举世可容予。  

风义真高古，逢君笑口开。俗尘随地是，清气扑人来。白社同携酒，黄金更筑台。斯文仗维系，珍重出群才。  

吾爱许夫子，传家守一经。虚心师绿竹，健翮振苍冥。车笠盟如水，干戈鬓欲星。故乡尚烽火，何忍向南溟。  

***再过马当***  

南州久矣无高阁，江上诗人今又还。借一帆风无用处，掀髯空对马当山。  

***答王戎部孝凤见寄***  

别去惟余两鬓皤，离怀可奈故人何。不堪万里飘零甚，况值中年感慨多。夜雨几时同把酒，朔风今日尚横戈。千秋独羡鸱夷子，一舸偏能访苎萝。  

***长善***  

长善，字乐初，满洲旗人。官至广州将军。有《芝隐室诗存》。  

***巡边***  

一年一度按巡边，蓟北渔阳九月天。叠叠乱云迷战垒，荒荒古道入溪烟。貔貅列戍资专阃，台障经营仰昔贤。好趁高秋勤肄武，关河快著祖生鞭。  

大漠穷秋草正肥，健儿队队马如飞。千旌耀日争前导，羽扇临风效一挥。极塞黄尘消客鬓，满山红叶扑征衣。建昌东望挑林口，落照长河且驻騑。  

去年枹鼓报仓黄，驿骑喧腾羽檄忙。稍喜从天下飞将，更闻清野到穷乡。数声晓角高峰月，万帐平沙午夜霜。自古筹边须善策，令严刁斗重周防。  

柳营迤逦过三屯，见说登坛上将尊。绝代勋名埋断碣，多时峰火黯荒村。军门已献辽河捷，野戍犹惊旅梦魂。三十一关东去远，掌中形胜有谁论。  

短衣匹马忆东征，早岁曾经古北平。此日扬扬持使节，重来屑屑笑儒生。车铃替戾卢龙塞，烟水空濛孤竹城。且喜风尘洽亲故，金樽银烛共相迎。  

草窃狐鸣剽市闤，团民杀贼诏频颁。朝歌设策求才少，魏国忧时刺勇艰。岂有萑苻终梗化，尽闻刀笔擅容奸。苍茫不尽关山感，又逐燕鸿自往还。  

***魁玉***  

魁玉，字时若，满洲旗人。荆州驻防，由<广阴>生官至成都将军。谥果肃。有《翠筠馆诗存》。  

***雨止***  

积雨檐前歇，风情惬素襟。楼头疏柳重，槛外湿云深。翠色拥丘壑，泉声通竹林。今宵知有月，坐待且横琴。  

***舟次高邮***  

才入秦邮浦，征途去正悠。人家随岸转，淮水抱城流。古塔凌烟耸，轻帆带雨收。乡关云树杳，目极使人愁。  

***李桓***  

李桓，字叔虎，号黼堂，湘阴人。历官江西布政使，署巡抚。有《宝韦斋类稿》。  

***快雨得李冰叔大令复书补示客秋赠行旧句次韵却寄***  

西园飞盖渺难扳，失喜鱼书快往还。慰我停云思霭霭，宜人凉雨况潸潸。三秋别绪萦潭水，万里诗情到海山。为报烦忧都解脱，一心空洞一身闲。  

***送王壬秋孝廉入蜀***  

言指齐东路，幡然入蜀行。招邀皆旧好，慷慨见平生。古道谁堪讬，奇才不可名。慎旃天下险，幕府正论兵。  

小聚忽为别，游踪何日还。颓唐吾欲老，气谊晚弥坚。指数真知己，心仪属大贤。相期各努力，旷世几人传。  

***唐树森***  

唐树森，字穀九，号艺农，善化人。诸生，历官贵州按察使。有《澹吾室诗钞》。  

***答何青耜咏赠鲈鱼***  

鲈羹风味赖翁知，况值加餐待客时。料得濠梁多逸趣，半江红叶换新诗。  

***金安清***  

金安清，字眉生，嘉善人。历官湖北督粮道。有《偶园诗钞》。  

***无题***  

天际轻阴懒放晴，隔江笳吹动严城。乡心对酒愁难醉，倦眼看书老尚明。客里交游同骨肉，梦中欢笑又升平。吴兴可记山居日，一样前溪折竹声。  

***寄严缁生昆季***  

峨峨巨舰驾空行，万壑千岩络绎迎。赤壁自关天下险，黄楼不负古来名。遭时将吏功终就，失路英雄世尚争。搔首临风漫惆怅，《南华》鹏鷃等浮生。  

***崇祐***  

崇祐，字辅心，汉军旗人。由笔帖式历官内务府郎中。有《养志书屋诗存》。  

***泛舟遇雨***  

满天风雨促舟回，万顷波涛雪浪堆。半幅蒲帆两枝桨，诗人已自画中来。  

***夜临湖上***  

凉宵一雨快新晴，洗出江容万里清。天际帆樯秋自远，水边楼阁月初明。深溪风闪渔镫影，野寺云流佛磬声。俯仰无言人寂寂，小舟闲在藕塘横。  

***斌椿***  

斌椿，字友松，满洲旗人。官郎中。有《海国胜游草》、《天外归帆草》。  

***过之罘岛至烟台观海楼登眺***  

山势郁崔嵬，之罘入海来。鲛人货珠贝，蜃气幻楼台。岛峙千屏列，波平一镜开。登高思琢句，恨乏谪仙才。  

***寄杨简侯表弟***  

五年林下纵清谈，策马西陲我未堪。今日定教君艳羡，杏花时节在江南。  

***宗韶***  

宗韶，字子美，满洲旗人。官兵部员外郎。有《四松草堂诗集》。  

***早行***  

曙色来天外，征衫怯晓风。马行残月下，人在乱山中。石侧蚕丛险，烟开鸟道通。思乡心更切，前路尚飘蓬。  

***怀李骁骑伊犁***  

故人天末去，秋至未言归。不见锦笺到，又看黄叶飞。寒风侵板屋，明月满征衣。为问从戎客，何时始合围。  

***病中作***  

孤负黄花九月天，病多渐与酒无缘。妻贫犹问饔飧来，仆猾偏侵药饵钱。愁极妄思千日醉，夜长静对一镫眠。登临妒杀西山客，碧嶂丹枫锦样鲜。  

***废宅行***  

瞻云坊北大市南，其间道路我所谙。路傍废宅怆心目，试问故老犹能谈。老人今年八十余，自言犹记创造初。达官归来富囊橐，锄茅平地营新居。移山种树穷人力，千夫昼夜无休息。沈檀为户柟作梁，金碧楼台华丽极。重楼十楹藏美人，美人分占名园春。笙歌昼酣乱细语，罗绮夜舞生香尘。春来秋去光阴速，过眼豪华如转毂。歌声未已哭声哀，隙地犹余未完屋。比来居者复三迁，草满平池卧白莲。旧日夕阳穿绣户，经年积雨塌花塼。贫者难居富者弃，修葺不成拆毁易。美人不见画楼平，兴衰见惯浑闲事。桑田沧海有变更，世间万事浮云轻。达官墓道荒草满，不复宰树遮天青。君不见昨日牛车载大木，又向谁家筑华屋。  

***梓潼道上***  

山色依天尽，开眸意豁然。风高云薄命，道古树延年。冬水碧无底，夕阳红可怜。回头谢奇险，一为驻吟鞭。  

***李江***  

李江，字观澜，蓟州人。官兵部主事。有《龙泉园诗草》。  

***九日过龙泉寺***  

百岁几今日，循溪来上方。水流山影活，风过叶声凉。晚果经霜赤，秋瓜卧地黄。道人知爱菊，篱畔未全荒。  

***徐志源***  

徐志源，字伯英，武进人。官国子监监丞。有《吟香草堂遗诗》。  

***闻雁***  

已是萧萧落叶声，更闻孤雁客心惊。关山到处多矰缴，冷月凄风况独征。  

***浭阳早发***  

鸡声啼不住，催客上征车。瘦马踏残月，荒城起戍笳。稀疏星数点，隐约路三叉。地白天将晓，寒风散早鸦。  

***王庆勋***  

王庆勋，字叔彝，一字菽畦，上海人。浙江候补道。有《诒安堂集》。  

***夜泊***  

远树团烟密，孤帆带露收。江潮三港入，渔火一星浮。乡梦围新月，风声逼晚秋。清笳何处起，哀挟暮云流。  

***浒墅关夜雨***  

篷背潇潇雨，更深洒未停。湿云围岸黑，残梦逼镫青。夜永沈街柝，风尖飐塔铃。邻舟歌水调，倚枕不堪听。  

***同棣庵泉孙游豫园***  

石气连湖气，斜阳并入秋。潮声争港出，云影抱城流。客访花三径，入薰酒一楼。溪山真不俗，最好是清游。  

***红桥舟中即景***  

芳树丛丛合，春光簇眼前。潮争桥路狭，船护柳阴圆。云划天边雨，村拦草际烟。篷窗无个事，兄弟对床眠。  

***{夭明}子桥舟夜***  

林黑疑无路，扁舟触浪回。泪多怜短烛，酒劣畏深杯。新月排云出，残钟渡水来。今宵诗梦健，飞过钓鱼台。  

***同东野夜话***  

春来最易触愁根，往事从头仔细论。劫外莺花伤杜牧，眼中人物笑桓温。江湖难许寻诗梦，风雨犹堪数酒痕。随意杯盘知未俗，为邀明月不关门。  

***秋夕舟中书怀***  

肯负江边月，篷窗灭烛看。风筛虫语细，云裹雁声寒。吮笔诗初就，倾杯酒已残。今宵归梦阻，都被乱峰拦。  

***文汉光***  

文汉光，初名聚奎，字锺甫，桐城人。咸丰元年举孝廉方正，官光禄寺署正。有《文徵君遗诗》。  

***癸丑除夕时寄居双忠庵***  

萧条破寺寄寒毡，收拾闲堂肃祭筵。尚著黑貂存汉腊，愁听白鹤语尧年。拈花偶契佛三昧，缚草拚装鬼一船。剩有遗书藏复壁，来朝开帙理新篇。  

***怀存庄***  

秋风动淮泗，万叶已纷飞。昨夜闻征雁，寒霜照铁衣。兵戈官道梗，患难故交稀。共有思亲泪，何当并辔归。  

***姚庆恩***  

姚庆恩，字春蘧，江宁人。候选道，赠光禄寺卿。有《红藕花馆》、《小忽雷室》、《西征铙唱》等集。  

***许州题壁***  

敝车破笠抟风沙，襄许历历情如麻。树云四面绿压地，黄莺一声春无涯。忽见人家在坡底，闲向青山傲朱邸。俗尘常垢奔波人，那得洒然山雨洗。  

***抵丹徒***  

何人重此辟蒿莱，北固南徐想霸才。万顷江光天外落，六朝山色枕边来。波恬八表鱼龙静，云满阡冈草木哀。客里马周谁更识，只同乌帽溷尘埃。  

***次邢台***  

一望旌旗杂戍谯，寒沙莽莽路迢迢。长虹贯日荆轲水，满马悲风豫让桥。台上黄金能买士，樽前红粉可怜宵。感今抚昔苍凉甚，惟有诗情未寂寥。  

***新柳***  

千章犹滞绿相招，前度秋风客意萧。吹笛桥边将进酒，凝妆楼上可怜宵。白门词曲黄金缕，红板烟花碧玉条。十五纤腰新宛转，不逢京兆也魂销。  

***杜村早发磁州***  

邯郸何事梦纷纭，醒眼真空冀北群。杨柳绿沈临水雾，蘼芜青拥出山云。一枝殷浩铁如意，十幅羊欣白练裙。不爱美人偏爱酒，陶潜还逊信陵君。  

***沔阳州***  

景唐杰阁汉州舟，佳气葱茏据上游。一叶蒲帆三尺水，东风吹过沔阳州。  

***赠丁翘山***  

仰止丁南羽，穷边始识君。清才葱岭雪，归梦岳州云。不俗官难达，多愁酒易醺。疏留辞主帅，春水绿沄沄。  

***为毛煦初冢宰题毕秋帆宫保遗照***  

麟阁须眉回不侔，丹青迟我识君侯。人皆白发归田老，士已黄金泻水酬。千里觚棱湘楚节，十年风月灞陵秋。买丝欲向灵岩绣，翠嶂藏书字字愁。  

***与张朗帅同作***  

孤鸿啼月不堪闻，葱岭榆关障宿氛。漏网尚稽铜马贼，射潮遥忆水犀军。才如白傅犹沦落，手缚乌孙告大勋。烟水五湖原有约，让人凭吊望诸君。  

***文星瑞***  

文星瑞，字树臣，萍乡人。官廉州知府。有《啸剑山房诗草》。  

***率舟师出虎门捕盗***  

此地咸称百谷王，虎门东下接重洋。地穷炎徼千峰赭，天混诸蛮一气苍。夜静鱼龙惊鼓角，风高凫雁送帆樯。微躯敢惜垂堂戒，要翦萑苻靖一方。  

***喜眷属至自广州兼怀咏轩弟高州***  

才别已三月，今来又一方。风霜惊岁晚，弱小虑途长。未见情偏切，相逢话转忘。翻思前夕梦，江路月茫茫。  

婢仆登堂喜，儿童绕屋哗。待温家酿酒，留赏岁寒花。得失无穷事，羁栖到处家。独怜姜被冷，咫尺似天涯。  

***珠江春泛***  

冶游风景似江南，佳节欣逢三月三。千队红妆万枝桨，桃花春水白鹅潭。  

***自藤县至容县道中书所见***  

峰峦塞虚空，去天仅盈掌。江流百千折，势束不得放。两崖蔽深丛，烟云色莽苍。日光忽相射，空绿互回荡。轻舠入其中，狭隘若瓮盎。岩隙悬修縆，一发青梯上。十里九回却，颠倒作非想。稍稍露汀洲，豁然境开朗。篷窗澹无事，爱此秋气爽。回睇所来处，转觉袖惝恍。缚茅三两屋，隔树午舂响。忘机沙上禽，无鱼独来往。  

***到廉州始闻秋风用刘随州韵***  

海角萍踪千里至，天涯霜信一时回。连山夜火金蛇走，动地秋声铁骑来。羌笛吹残杨柳变，寒碪催报菊花开。呼鹰跃马平生意，落日苍茫上古台。  

***徐孺子亭***  

东汉党人盛，翛然能独醒。青天何皎皎，一鹤在空冥。高士已长往，南州余此亭。白蘋满湖上，我欲荐芳馨。  

***耿苍龄***  

耿苍龄，字思泉，江苏华亭人。历官德安知府。  

***癸亥仲秋游狼山饭于白衣庵***  

观海难为水，登山半是仙。未从赤松隐，来证白衣禅。净土疑无地，层楼别有天。消愁一杯酒，归路夕阳边。  

***和白香亭留别原韵***  

春水绿波春日迟，频年相隔更相思。清泉明月王维画，渭树江云杜甫诗。父老犹传悬晓镜，故人空说涤吟卮。迁乔此去长如愿，惭愧吴侬两鬓丝。  

***罗萱***  

罗萱，字伯宜，湘潭人。诸生，江西候补知府。殉难，赠太常寺卿，予骑都尉世职。有《蓼花斋诗存》。  

***晚步***  

凉风起孤馆，池水动微波。野径夕阳没，远山秋色多。归禽寻故木，积暝入烟萝。芒屦归来晚，镫前生浩歌。  

***彭泽怀靖节先生***  

扁舟一叶泛江天，坐忆先生旷代贤。乞食不妨轻五斗，高情何止邈千年。自搔短鬓秋风里，谁种幽花细雨边。归就东篱作重九，南山相对亦悠然。  

***孙文川***  

孙文川，字徵之，上元人。诸生，累保知府。有《读雪斋遗诗》。  

***张烈士行***  

不破一甲折一矢，数十贼魁同日死。贼自杀贼谁所使，死不忘君一烈士。烈士少孤气峥嵘，弱冠<月翏>庠已有声。往年长沙贼攻急，曾参筹笔撄危城。功成身退名不居，先人金陵有敝庐。冒雪冲风返故里，转身贼来如捣虚。城陷人思脱虎口，烈士摇头独否否。公等行矣了一身，我愚欲展回天手。诡作书吏冀贼容，密封细字达军中。元戎读罢手加额，谓此上策吾当从。长发毵毵小袖衣，出城入城贼不知。军门立谈定大计，约期内应迎王师。大事垂成谋竟泄，可怜壮士空相结。毒刑备受命如丝，且竭吾忠用吾舌。纵不能斫妖鸟头，盍翦羽翼无使留。纵不能制猛虎命，盍断爪牙无使横。瞋目大呼认不讳，同谋尚有老兄弟。指引某某皆其尤，贼怒切齿惊夺气。果然同类自相戕，烈士亦死神扬扬。传闻慷慨捐躯处，云惨风凄小教场。吁嗟乎！金陵节烈俱捐生，烈士铁中之铮铮。一息仅存尚报国，临危不乱尤难能。他日褒忠恤典大书烈士名，江宁府学廪生张继庚。  

***铁驘歌***  

骊龙昼见锺山坳，似乘雷雨来东郊。浑身黝漆不见毫，昂头修尾四足高。有客告予此铁驘，元戎乘之功最多。去年九江被贼逼，此驘一跃飞渡河。而今元戎不出战，驘亦精神渐凋丧。譬如英雄不见用，往往临风动惆怅。我劝铁驘心勿悲，汝诚倜傥空所向。元戎官贵统全师，不在将兵在将将。一朝下令麾虎貔，金陵攻克无逾期。捷书飞骑驰京师，舍汝不用吁其谁，汝且伏枥需良时。  

***读谢介鹤明府汉西生稿三十二韵***  

定交已八载，道义互劘切。金陵昔从军，图贼力共竭。奉檄谋内应，奇士广连结。君时闯鬼门，我亦蹈黥穴。微服走间道，窟室莅歃血。欲夺万夫关，先凭三寸舌。果然忠义士，闻言眦自裂。齐愤越甲鸣，各抱鲁连节。定期迎王师，誓将枭獍灭。吾党有田生。临时有勇决。夜黑潜登城，杀贼持劲铁。其奈事不成，自此谋亦泄。同志百余人，就义膝不屈。铮铮张茂才，濒死计用谲。诬贼为同谋，所指皆雄杰。坐使骈首戮，爪牙自翦截。当贼闭门索，四面罗网列。田生挈数客，神龙去飘瞥。未几君亦逸，虎口不遭齧。出险每惊喜，感旧增呜咽。长揖辞军门，与我遂相别。何期申江游，聚首复欢悦。君已登仕版，济时异我拙。今年督舟师，防秋励士卒。寇退叙劳勚，擢职拜丹阙。示我旧诗篇，往事如重阅。回忆石城门，君逃甚孤孑。感此命名意，令我森毛发。诗中危险境，一一我能说。《小雅》多哀音，忠爱心如揭。却念贼势张，时事更杌隉。沧海悲横流，揜掩卷倍愁绝。  

***送亚匏之粤东***  

仅从虎口剩余生，又被饥驱万里行。故国河山方百战，残年风雪竟孤征。轻肥岂是无同学，鸡黍何时践耦耕。强欲留君留不得，一帆天际若为情。  

嗟君行矣慎风波，住尚销魂奈别何。时事休谈宜痛饮，知音更少莫悲歌。天将过海传苏轼，地有高台吊尉佗。闻道岭南频报捷，战尘不似故乡多。  

***嗟哉华尔行***  

亚墨利加洲，有爱育士迭国，去中华三万余里。其国之人皆泰西诸邦所迁徒。背英吉利苛政自立，日富以强。有华盛顿创为传贤之法法最良。行之数传，民和世康。其国左右皆大洋，旁峙落机大山万里长。我皇咸丰十年，其国之人华尔慕化而至。值乱贼被猖，杀人肝脑涂地。华尔曰嘻，我夷兵官也，今见官军乃儿戏。彼乱贼人人得诛之。吾虽外臣，愿为朝廷敌忾。嗟哉华尔！愤不顾身，大吏言于朝，授以兵五百人。华尔教以泰西阵法，坐作进退无逡巡。飞炮中敌无一生，遂克松江守其城。克宁波，留其军，又克周浦金山，无不以一当百，海上处处闻威声。皇帝嘉之，拜官副总兵。华尔感激，愿属籍受廛，世为中国民。彼金日磾契苾何力往矣，今有华尔，乃能继汉唐蕃将成功名。嗟哉华尔！今年八月，宁波告急，华尔方守松江，以兵授其佐，自往奋击。时贼众数万在慈溪邑，华尔率健儿冲锋镝。不知贼中乃有奸夷助死力，一枪击中华尔额，遂以是日死于敌。嗟哉华尔，谁将与俦。时之人，将军不武，士卒不同仇。食君之禄，遭时之难，而沓沓无忧。彼外国人食毛践土岁余耳，乃能为国授命，我国将士闻之胡不羞。嗟哉华尔，谁堪与俦。  

***赵忠毅铁如意歌***  

黑云一朵白虹气，凛凛寒风鬼愁避。铭文廾六署姓字，乃是高邑赵公铁如意。公之烈性百炼刚，指挥亦见铁石肠。公之定力千钧强，谈笑亦飞铁面霜。我观公物识公志，弗若是折秉道义。珊瑚碎，亦无赖，何似公掌选司，志在屏四害。唾壶缺，安足雄，何似公坐都堂，志在除四凶。将使汝为朱云上方剑，斩佞臣头进直谏。将使汝为司农袖中笏，击逆竖首舒愤郁。奈何钩党纷纭君听谗，元凶争指群耽耽。不如意事真八九，为同心人仅二三。锻炼深文竟被逐，西厂权弄东林覆。太阿倒持事日非，逆案迟成公已没。如意兮如意，我不知击阉之疏草罢时，可曾携汝起舞扬双眉。又不知雁门关外荷戈日，可曾持汝悲歌望京邑。问汝汝无言，但见土花惨澹面冷无颜色，似有无限烦冤诉不得。呜呼茄花委鬼魁柄干，聚六州铁铸错难。饮刃终成白马驿，赐环遑望金鸡竿。朝局既坏社亦屋，历劫乌金犹在握。当时公盼东方明，祇今人效西台哭。君不见见泉儿奉圣母，附九千岁同掣肘。神鼎如在难铸形，话柄虽传耻污口。惟公奇觚矢赤衷，无愧铮铮在铁中。遗物犹为人爱惜，不惟瑰宝惟孤忠。昔年得公书，什袭珍手泽。今又得如意，峥嵘森毅魄。我欲快磨铁砚，椎拓墨本作画图。更将豪挥铁笔，大书铭词张座侧。见者惊心读挢舌，何物犹矜炙手热，请看区区一片铁。  

***张恩准***  

张恩准，字绳生，号剑堂，善化人。诸生，候选知府，赠太仆寺卿衔。有《剑堂诗集》。  

***送李辅堂入都***  

非有幽栖志，干戈莽自愁。携家思乐土，学稼服先畴。黄卷孤镫夕，青松古屋秋。风尘虽未解，何敢竟淹留。  

遗憾留藤峡，精诚动至尊。感时材略少，录旧诏书温。今日犹兵甲，如君本将门。傥承前席问，何以副天恩。  

***晚归独酌有怀熊镜蓉***  

归路不觉晚，鸦啼烟雨昏。疏镫隐城堞，落叶聚柴门。寇盗犹未已，文章何足论。怀人竟寒夜，独酌倒空樽。  

***五年前读许仙屏诗过吴城魏柳南招饮相晤席间喜而有赠***  

我畏风波去较迟，君因避地欲何之。湖天乍见成高会，姓字惊呼似故知。镫火送归微醉后，莺花留住晚春时。维舟更饮吴城酒，漫与骚坛共赋诗。  

***邓绎***  

邓绎，字保之，武冈人。诸生，候选知府。有《藻川堂诗集》。  

***衡阳道中***  

碧天无际映潇潇，水驿萦纡长暮潮。帆影向人飞欲近，歌声随牧去还遥。清江竹翠疑相忆，衡岳云开岂见招。柔翰尚堪挥洒在，未应身世讬渔樵。  

***洛城***  

大隄河水向东流，杨柳芙蓉映画楼。几度洛城回首望，最怜山色似扬州。  

***登河北城楼***  

巨浸排天府，金城倚大隄。太行斜入赵，河水折吞齐。云送蛟龙北，山驱虎豹西。崧高维岳秀，留得镇华夷。  

***胡恩燮***  

胡恩燮，字煦斋，江宁人。候选知府。有《愚园偶忆诗草》。  

***秋夜***  

蟋蟀啼不止，虚斋秋夜长。隔帘见河汉，云影淡微茫。竹树弄疏响，罗衣生嫩凉。流萤解人意，来照读书床。  

***于卿保***  

于卿保，字邘仙，汉军旗人。官河南下南河同知。有《是吾斋诗集》。  

***和许赤城立秋感怀***  

主宾风雅似陈徐，共向苏门乐隐居。闲径苔痕新雨后，小栏桐影早秋初。读书志欲同君实，献赋心还鄙《子虚》。更有述怀新句好，赠予郑重比琼琚。  

***徐同善***  

徐同善，字公可，汉军旗人。广州驻防四川试用通判。有《小南海诗集》。  

***病中口占***  

帘底秋花著蕊迟，帘前香篆袅残丝。偶然疏雨随风过，一种新凉与病宜。于世无求高枕足，还乡有梦夜镫知。荒山足茧成何事，耗尽雄心转自疑。  

***荔枝湾***  

历历桐庐江上景，问名却是荔枝湾。唐园载酒知何日，客思乡愁两不间。  

***刘藻***  

刘藻，初名蘅，字湘耜，贵筑人。诸生，四川候补通判。有《蜀游草》。  

***甲子除夕江北书怀***  

七载蜀江客，怱怱岁又残。东风吹鬓老，短烛照杯寒。文字招尤易，生涯听命难。稻粱嗟计拙，枉累使君肝。  

***果山***  

绿阴深锁梵王宫，清磬一声天地空。落叶漫山行不得，始知秋在乱山中。  

***王济***  

王济，字莲舟，湘潭人。诸生，官广东通判。有《扶荔生覆瓿集》。  

***金口渡江***  

两峰遥对峙，十里大江横。锁钥分南北，河山几战争。晴云汉川树，初日武昌城。为访桓公柳，攀条别绪萦。  

***杨村至天津道中***  

居然景物似江东，帽影鞭丝立马中。两岸蒹葭鶗鴂雨，万株杨柳鲤鱼风。山楼俯瞰平沙白，野寺欹斜落照红。到此漫为鲈鲙计，停车沽酒莫怱怱。  

***张应庚***  

张应庚，字孟仙，号梦渔，永嘉人。诸生，历官嘉应知州。有《寄鸥诗稿》。  

***梅州寄黄鹤楼***  

经旬尘市作句留，偷得闲身汗漫游。凉意渐添桐叶雨，山光浓压木兰舟。猪肝闵贡原多累，龙性嵇康未易酬。料得乡怀千里共，连朝风信报新秋。  

***晚至忠信墟***  

山晚月初上，霜林起暮寒。炊烟破归鸟，溪水落渔滩。墟散人声寂，农闲岁事阑。夕阳无限好，不厌几回看。  

***陈嗣良***  

陈嗣良，字颂萱，秀水人。诸生，历官德州知州。有《学稼草堂诗草》。  

***明湖小集***  

湖上试徘徊，清泉一鉴开。湿云含暮雨，远岫送春雷。倦蝶随花堕，飞鸢带雾来。酒阑游客散，归舫尚迟回。  

***湖上观钓***  

日夕绿阴斜，波明衬晚霞。歌声清荻浦，人影杂莲花。茶社桥边市，柴门水上家。羡他湖畔侣，垂钓作生涯。  

***王彬***  

王彬，字秩云，震泽人。诸生，历官平远知州。有《白云草》。  

***避兵吴门经氵殿山湖即事***  

晓发钱家桥，午过氵殿山湖。湖围三百里，凝望空模糊。见天不见地，白浪千顷铺。阴风砭肌骨，五月思棉襦。仰视讶日小，平眺疑山孤。水阔四无阻，风来八面俱。舟人不解事，强挂十幅蒲。横行蟹爬沙，直上龟曳涂。舟则簸箕若，尔欲穅秕吾。头眩眼迸金，身起足蹈虚。风浪小争竞，性命抵须臾。兵燹警昨日，波涛阻前途。出险复入险，毋乃命矣夫。无奈聊作达，篷窗静结趺。颇闻僮仆欢，前路临姑苏。出舱审所见，盈耳皆吴趋。却顾所来处，残霞横巨区。  

***天妃闸***  

清晨登闸望，插流如箭激。未至目已眩，少近舌频咋。下流如镜平，上流如立壁。以指遥度之，相去岂咫尺。跳珠溅沫不暂停，五里以内闻其声。以闸束水水愈怒，狂呼大吼相争衡。我身在闸意已惊，一船早向闸口撑。船腰牢系百条缆，辘轳四面皆纵横。一声爆火船头鸣，千夫著力牵长绳。欲上未上船直立，船前船后传呼急。摇旗鸣鼓何{鼓隆}々，宛共蛟龙争窟宅。官趋吏走齐倥偬，一船努力如升空。后船衔尾复继进，安能预定吉与凶。我船亦须从此入，目眩心摇神恍惚。敢夸忠信涉风涛，此中不少生人骨。  

***邢世铭***  

邢世铭，字子膺，号柳汀，兴国人。官知州。有《南湖草堂诗存》。  

***送徐卉庵入都***  

独携琴剑向长安，水驿星程去路宽。篷底河声流夜月，马头岱色拥春寒。才名自合传京洛，典则由来重汉官。我欲临风赠杨柳，青袍染出与人看。  

***怀兄子贞盐城官舍***  

草堂如水夜将阑，晓雁声中梦未安。忆得孤篷残醉客，秋风卧听海潮寒。  

***汪荣棠***  

汪荣棠，字芾庭，一字余翁，无锡人。官海盐知县。有《曼陀罗华馆诗稿》。  

***狂歌***  

鸡鸣声胶胶，拔剑起独舞。斫地歌慷慨，肝胆郁难吐。人寿祇百年，何庸徒自苦。两丸互西东，颠倒由元父。昼行而夜伏，块与群尸伍。我欲赴赤城，散发骑猛虎。咳唾昆仑巅，化作洗兵雨。  

***秋暮郊外***  

西风飒飒吹老晴，夕阳欲下寒鸦鸣。荒村烟瞑蟙<虫墨>舞，牧竖倒跨牛背行。飞鸟随云瞥眼过，卧石蹲虎拦脚横。隔林忽送梵钟响，独立苍茫无限情。  

***龙亢幕斋初成***  

小筑茅斋芟绿芜，莳花垒石足清娱。当窗杨柳为屏障，绕屋溪山即画图。旧设药阑添鸭脚，新栽湘竹隐虾须。幽闲地僻无余事，一卷《南华》对茗炉。  

***酬遯翁***  

烈风荡白日，大野晶以苍。豺狼塞路隅，旌旆都仓皇。湖干有一士，冥若云鸿翔。大音声自希，短褐气自昌。朅来共尊酒，言简心弥长。赠我新诗篇，险语惊雷硠。久企郑公里，幸登元伯堂。数楹閟泉壑，四壁堆琳琅。杯酒话乾坤，檐花映深觞。君如泉在山，我如马脱缰。静躁虽各殊，共此肝与肠。愿为丰城剑，双飞入混茫。  

***黄仲畬***  

黄仲畬，字东耘，新会人。官天津知县。有《心字香馆诗钞》。  

***山塘晓泛***  

晴雪遥峰耸黛鬟，横桥冰泮碧流湾。桃花春水鱼苗茁，柳叶东风燕子闲。野竹斜通村郭路，云萝长恋故乡山。向平久抱归来愿，十笏茅堂待掩关。  

***东昌光岳楼感怀***  

重来廾载客登楼，身到浮云最上头。一览直穷千里目，百年能得几回游。眼中人物垂垂老，槛外烟岚色色秋。齐鲁青苍如指掌，吟成笑傲倚沧洲。  

***李希邺***  

李希邺，字仙根，江宁人。监生，官东湖知县。有《梅花小隐庐诗集》。  

***吟诗楼***  

锦江柳色碧依依，一片乡愁黯夕晖。燕去楼空花乱发，莺啼草长客思归。石头戎马窥江急，峡口风涛挟梦飞。不见龙骧东渡日，登临赢得一沾衣。  

***胡传钊***  

胡传钊，字麓樵，善化人。历官新淦、新昌知县。有《鹿蕉山馆诗钞》。  

***寒食日***  

杨柳楼台尚管弦，几回听曲倍凄然。最怜紫玉沈香阁，曾把黄金结绮筵。芳草夕阳蝴蝶梦，板桥微雨鹧鸪天。明朝又是清明节，落日空山咽杜鹃。  

***闲行***  

闲行村落遣无聊，一水斜通白石桥。秋草绿平官渡口，野花黄过女墙腰。虫声络绎人何在，客感萧条马不骄。归趁斜阳犹未晚，已看烽火隔林烧。  

***有感***  

正气伊谁炳日星，眼前忧乐系生灵。尚无青草愁荒野，尽有闲花落讼庭。恶莠未能留弊政，治蒲原可示宽刑。晨钟暮鼓敲难悟，一梦黄粱竟不醒。  

***言南金***  

言南金，字卓林，昭文人。诸生，官安徽知县。有《可亭诗稿》。  

***朱伯韩观察过荆州以诗文见示***  

白傅歌传新乐府，望溪家数旧文宗。匡时经济谁为用，奖士风流世罕逢。十驾不辞期策驽，三年枉学悔屠龙。似闻柏枧还山去，京国何人载酒从。  

***读冯鲁川廉访微尚斋诗集书后***  

大雅久不作，旷世还相求。古人志风教，落落殊难酬。皇荂说里耳，与时俱迁流。正变代相乘，去古日以悠。鲁川冯公诗，温厚清且遒。讽劝意言外，微显赅春秋。柏枧山木长，高风不可留。缅怀金石契，斯诣今谁俦。  

***刘本杰***  

刘本杰，字霞隐，湘潭人。候选知县。殉难。有《霞隐诗钞》。  

***舟过西湖***  

天涯地角客星孤，身是高阳旧酒徒。一叶扁舟双画桨，载将归梦过西湖。  

***蒋春霖***  

蒋春霖，字鹿潭，江阴人。官两淮富安场大使。有《水云楼剩稿》。  

***东台杂诗***  

道路犹荒梗，乾坤此寓居。余生依药饵，左计误樵渔。色动论兵会，忧来讲易初。凄凉茂陵住，有赋愧相如。  

海近秋先至，城空客少过。沧桑新涕泪，云物小槃阿。乐土聊高枕，王师未止戈。鸡声催揽镜，双鬓已微皤。  

渐懒折腰步，犹能抱膝吟。艰虞尝傲骨，齑米损文心。野鹤恣孤翮，飞鸮是好音。西溪满溪水，重为浣尘襟。  

***九日登岳阜***  

空城风肃雁声来，故垒霜清曙色开。备敌尚余全胜地，经时原仗出群才。百端枯菀观生事，一树婆娑去不回。待摘茱萸寄乡国，隔江云树正堪哀。  

***冬柳***  

营门风劲冷悲笳，临水隄空尽白沙。淡日荒村犹系马，冻云小苑欲栖鸦。游山轩盖秋仍集，横海楼船感岁华。昔日青青今在否，江南回首已无家。  

***杂咏***  

寒星摇白波，旌旗动江水。北风中夜来，鼓鼙声未已。前年议选徒，战船集如蚁。岁时耀兵仗，逍遥竞罗绮。矜言备捍御，盗贼赖簪珥。无功非所安，不危差可喜。宁辞从军久，县官多禄米。  

射工利杀人，猛虎不择肉。鹰隼快一击，岂问覆巢酷。衰俗鲜务本，舍田干薄禄。茧丝岂非任，尸饔虑亦足。岩岩山盖高，湜湜泾以浊。张弓多激弦，去莠及嘉穀。路穷黄金尽，罪轻不得赎。荣华安足论，曰归耻邦族。旷哉志士怀，独醒继高躅。委心任去留，知止信无辱。  

海陵地卑湿，无山水色浑。城西有高阜，云驻鄂王军。鸿名重千禩，遂令培塿尊。仰瞩极云汉，俯视尽川原。天风聚万籁，时闻茄鼓喧。东南久用武，豺虎今尚存。千里接斥卤，被野禾黍繁。馈饷恃仓积，防御非空论。登临望烽燧，眷言思故人。  

***杨白元***  

杨白元，字听秋，长沙人。贡生，官永州教授。有《亦啸山房诗存》。  

***叠韵柬待石园主人***  

闲来岁月似壶中，春到园林杂翠红。万树排檐朝过雨，一镫摇影夜吟风。眼前花柳添诗料，腕底云烟夺画工。会有徵车停户外，逃名老去注鱼虫。  

***欧景辰***  

欧景辰，字星北，象山人。官浦江教谕。有《楞嵒草堂诗存》。  

***苏小小墓***  

西泠桥下只鹭飞，西泠桥上双燕归。当年油碧车何在，惟有闲花弄夕晖。  

***吴山晚眺***  

雨后吴山已夕阳，徐驮款段到禅房。云归大壑诸峰出，水落寒江暮霭苍。雪椀句留容我懒，风樯来往笑人忙。及时觞咏堪行乐，洒脱胸怀学鲁狂。  

***张九思***  

张九思，字聿修，号竹轩，善化人。贡生，官宁远训导。有《枿芝诗集》。  

***编罗洋诗目录因题其后***  

南国有佳人，幼乃好奇服。明月缀古冠，耿如媚幽独。清冷沁雪香，充润肥雨福。咳唾落九天，锦云新万族。欢吹寒谷温，惨澹杲日伏。群儿撼蚍蜉，大音回敔柷。喧啾榆枋鷃，刺戾长沙鹏。古欢遂已驰，此意予杼柚。茫茫向千载，草阜兴歌哭。何当驹影还，寿之岳与渎。  

***古辞***  

郁郁空山苍，霭霭远村树。濯濯明月辉，汩汩寒波注。松风韵素琴，菱塘飞白鹭。中有太古人，散发振遥步。俗书吾不解，长镵吾不恶。一饱乃弃余，一饮尽仙露。世士无与言，吐纳骈新故。寒天变暄暖，古老还童孺。鼾卧十丈岩，流云相驻护。有时独啸声，垠谷莽回互。  

***舟入茅夹子***  

暮色苍然至，明星落小山。篙声残石齿，人影入烟鬟。泛梗沙鸥似，冲寒旅雁艰。吾生惭羽化，何计出尘寰。  

***周葆濂***  

周葆濂，字还之，江宁人。贡生，官桃源训导。有《且巢诗存》。  

***中秋日吾园访桂柬程文伯***  

肝胆向谁说，须眉比众殊。还乡翻似客，经世愧为儒。东去涛声壮，南来雁影孤。扬州今夜月，还是二分无。  

***赠章雅堂***  

少时意气渺何许，今日相看涕泪流。乱后朋侪多末路，愁边风雨有孤舟。飘蓬异地龙蛇厄，落木荒城鸿雁秋。三十六湖烟水阔，商量无自著羊裘。  

***寄罗心鱼***  

回头十事九咨嗟，数米量盐度岁华。今日饥寒犹有地，少时朋好半无家。浮沈玩世从人老，剥啄敲门任客哗。七尺男儿千古志，未应诗酒即生涯。  

***向文奎***  

向文奎，字研秋，湖南桃源人。诸生，候选训导。有《大谷山人集》。  

***泊枉渚怀月樵上人***  

枉渚斜阳泊，安禅忆隐峦。野烟团树暝，渔火带星寒。古井乾明寺，孤峰善卷坛。旧游才咫尺，傥许共盘桓。  

***舟望云麓峰***  

湘西云麓寺，苍翠郁嵯峨。灵迹怀终古，骚情薄《九歌》。钟声穿树远，帆影隔江多。拜岳何年石，飞来自不磨。  

***徐崇文***  

徐崇文，字郁甫，蕲水人。贡生，官训导。  

***舟中偶成***  

汉江西望水浮空，到处垂杨系钓篷。两岸山光云影里，一春花事雨声中。清波荡漾拖新绿，芬草迷离衬落红。此去迢迢千里路，扁舟借得满帆风。  

***徐光发***  

徐光发，字润斋，南汇人。候选布政司理问。殉难。有《梅花山馆诗钞》。  

***吴山晚眺***  

木落远峰瘦，北风吹面凉。钟声圆古寺，帆影乱斜阳。湖海新愁集，江山旧恨长。是谁曾立马，令我感兴亡。  

***登金山***  

直上金鳌背，凭栏试大观。山连吴地壮，江接楚天宽。下界钟声杳，中流塔影寒。高僧能接引，许我借蒲团。  

***甘露寺晚眺***  

夕阳零乱处，吟眺倚禅关。吴楚青苍际，江天浩渺间。花残三月寺，人醉六朝山。好句求难得，低徊未肯还。  

***陈蔚昌***  

陈蔚昌，字子文，号霞樵，西平人。候选布政司理问。有《亦园诗存》。  

***闻刘八丈过访戏书一纸迎之***  

为君破例敞紫荆，涤罢茶甖又酒甖。满径落花忙未扫，郊迎聊借楮先生。  

***金居敬***  

金居敬，字简庵，大兴人。官永嘉县丞。有《仙居》、《西溪》诸集。  

***剡溪晓发***  

破晓冲寒放越舲，鸣榔惊我醉初醒。拥将布被萦诗思，陡启篷窗列画屏。平野冻云低远树，乱山残雪出孤亭。应知此去山城近，无数炊烟到眼青。  

***游平湖报本废塔院***  

劫余废寺两三椽，佛像僧龛并渺然。湖石似山幽径立，土花如毯古碑眠。空梁有燕营新垒，坏塔无人落断砖。鼓勇登临最高顶，振衣红日白云边。  

***月夜泊石牛***  

人静黄昏后，扁舟泊石牛。乱虫喧入夜，孤月自明秋。酒送乡心远，诗分客路忧。姮娥流素影，伴我住滩头。  

***朱宝善***  

朱宝善，字樱船，泰州人。官福建县丞。有《红粟山庄诗》。  

***浮山谒大禹庙***  

古扬州域洼如池，百川趋海群归之。厥包厥篚无所资，四野蜿蜿蛟与螭。虞帝曰禹汝往治，禹历徐兖开其基。三江既入合名枝，土惟涂泥载輴樏。手锁巨妖无支祁，庚辰效命罔敢嬉。从此南条咸平夷，江淮一隅功尤奇。有山出地争高嶉，喝之倒缩如伏龟。不使平壤惊险巇，划开万井余成畸。迄今浮山邗水湄，坦然片石居乎卑。方洞有如帝台棋，其下顽铁少炉锤。岂是精卫衔来疲，欲戾东海口忽遗。抑或浮磬随涟漪，夸娥戏向此间移。不然无草无夫移，万年地底胡久羁。荒邈难溯疑传疑，忆我六年前来兹。百尺虹蜺绕华榱，黻冕仰瞻姒氏姿。云华玉貌相扶持，黄龙壁上撑之而。来耘翻舞群鸟翍，形天舞与负贰尸。一一图形讵或差，若有人兮鞭蒙魌。尔时举火扪残碑，想见手胼兼足胝。呵壁欲问口嗫唲，睹诸奇相笑脱颐。倏尔飞光无停曦，重摩窆石草弗枱。无人肯奠元酒卮，造二梵福贤者嗤。何如以报黄屋慈，得仗神威袪冯蠵。铁牛河畔工允釐，安澜告庆无愆期。何古则安今则危，濬决谁将金简披。荒阶猎猎悲风吹，归来但作山经诗，平成之绩乌能追。  

***杭州访谭仲修学博赋赠***  

乱后重逢大是难，莫将襟上泪痕看。鹤归华表湖山在，雁度空城雨雪残。雨姓弟兄连短榻，十年师友忆长安。那堪相见俄相别，孤<木翟>寒波阅岁阑。  

***金东***  

金东，字韵初，平阳人。福建候补县丞。有《行幐存草》。  

***宿芦市***  

万峰环绕水潺湲，墟里人归唤渡喧。野店偶难沽白堕，客程偏易向黄昏。雨余山色苍连屋，夜静滩声响到门。旅枕无聊乡梦远，天涯又此宿孤村。  

***福安溪行***  

短棹孤帆水急流，数声风笛碧溪头。无多行李萧条甚，两岸青山一叶舟。  

***彭湘***  

彭湘，字心梅，溧阳人。官当涂县大信司巡检。有《適龛诗集》。  

***活龙坪刘孝子歌***  

咸丰县地古夜郎，我朝四叶登版章。活龙坪界西北乡，御龙遗裔母早孀。佣力受值供稻粱，星出星入依母傍。佥曰孝哉宜吉昌，一朝沴气阴薄阳。活龙地震龙腾骧，乾户坤轴争低昂。雷雨迸入声礚硠，风黑电紫天昏黄。孝子眩惑神惊惶，夺门负母行踉跄。目眯上下旁四方，失势一落千丈强。性命蝼蚁争毫芒，那得坚撑如螳螂。但觉捷转犹蛣蜣，心胆堕地同一僵。维时蛟鳄方披猖，卌里地陷波汪洋。西邻蜀壤南黔疆，更无处著一堵墙。俾育遗种支筅筐，异哉造化难测量。一椽鳌掷高高冈，压檐树尚当风飏。母若子无纤芥妨，如酒醒乍梦觉刚。儿双手持阿母裳，骇绝忽脱此奇殃。频频叩额向上苍，不识世已经沧桑。独知有母身其康，县官勘灾行伥伥。炊烟断绝心惨伤，猝露人影榛莽场。见人反走将匿藏，急前问讯审厥详。上之大吏敢或遑，旌表绰楔生辉光。吁嗟庸行本寻常，感通高厚膺福祥。入坎出坎险阻尝，鬼神默默相扶将。有子如此谁颉颃，徒万万口抛龙荒。不然赤子无辜皆驯良，鱼头戢戢天肯戕。我作歌非能表彰，粗纪时日存巾箱。事在丙辰永弗忘，先皇六年月敦牂。  

***沈金藻***  

沈金藻，字石生，号兰卿，平湖人。诸生，官嘉定巡检。有《紫茜山房诗钞》。  

***登高***  

秋色西来雁路长，千秋落木晚苍苍。乾坤山势盘元气，日夜江流折大荒。万里风烟躔海右，六师神武出炎方。平蛮努力诸公事，早晚铙歌下佛狼。  

***秋夜吟***  

牵牛花放秋风寒，梧桐叶落金井阑。美人如花隔千里，红蕤历乱无人理。沈沈明月照梅梁，香销宝匣鼍更长。梦魂不识关山路，妒煞银河鹊桥渡。镜台寂寞泪如丝，玉钗敲断君未知。龙城迢递断消息，摇落芙蓉好颜色。  

## ●卷一百五十九

***姚濬昌***  

姚濬昌，字孟成，号慕庭，桐城人。官竹山知县。有《五瑞斋诗钞》。  

***军中杂感***  

上卿承诏转双旌，独立东南万里清。千嶂青山环大幕，五更白雪压孤城。弓刀近徙良家子，刁斗遥传汉将营。为语孙恩莫轻敌，如公忠赤在平生。  

霍灊南去万峰低，独立津头听鼓鼙。江月自明湓浦北，海潮犹上宛陵西。汉家百六消铜马，楚泽三千下水犀。好借豫章作根本，坐收兵甲与山齐。  

兵谋庙算两难谙，欲问青天意更含。卜相朝中惊郑五，总戎阃外说朱三。借头说敌谋终坏，抉眼悬门事岂甘。太息豪奸须驾驭，坐看篝火又淮南。  

八面风云护马轝，将军开幕礼贤初。朝投征虏壶中箭，夜试睢阳架上书。江左衣冠思五巂，并州名誉正双居。燕台自贵真骐骥，骏骨翻劳月俸储。  

***辍<木翟>***  

辍<木翟>维春岸，前村落照横。乱鸦争独树，残角闭孤城。山远含烟重，湖澄竞月明。长淮行渐近，何处问韩生。  

***宿范水即事是去年经乱处***  

信宿邗江路，孤舟又客亭。远天时有电，微月不藏星。问地惊新毁，披图按旧经。他年曾泊处，燐火满荒汀。  

***早发***  

月地光欲微，云影凝不变。促驾即泥涂，履滑惊偶援。吾生久行役，甘苦倍经炼。追昔马争途，感今鸟知倦。宵舆残梦续，屡呵不能欠。野棠絓幰过，飞雨时著面。老树合重阴，天光让一线。情来兴送将，境往悲同饯。行行眩朝暾，撄世感安宴。  

***八月十五夜与同人西郭泛舟至一览亭迟任菴庸菴不至***  

依辰秋魄浑无事，怪底人间竞游戏。老子清兴亦不浅，绝江一<木翟>琉璃碎。朦胧树色隐微峰，云波片片青芙蓉。夜深不作小海唱，恐便惊起龙宫龙。  

桥栏束人如半晕，千头万手相摩进。长年亦解爱萧瑟，投篙疾过秋鹰迅。石寒水落鱼阻梁，轻舸忽泻谿流觞。息肩息足两何利，愧此满船明月光。  

大树交柯如斗虬，小树列岸人对愁。清空无绳系孤镜，湛湛欲堕鳊鱼舟。苍山数转坐超忽，谿光沙色望不歇。但添葭苇缀菰蒲，便抵吾乡练潭月。  

微风织波纤鳞轻，吹船著岸沙头横。良朋隔船望不到，镫火徐散苍烟生。回船陈迹已如梦，酒香未绝茶香送。十二万年同刹那，请君行乐莫教空。  

***庐陵行***  

庐陵城西山陂陁，村舍落落人不多。老翁扬肘语邻媪，今年官吏追呼早。豚子在圈鸡在埘，诘朝坐看迹如扫。我闻驻足问老翁，老翁欲语双睫红。前年县尹逢李公，催科虽急民情通。岂知命薄事难料，昔日狐狸今虎豹。东邻翁媪哭呼天，豪家昨日夺民田。欲将一纸公门去，先费寒机数日钱。数日钱，诚辛苦。天意亦有厚薄时，南村苗枯北村雨。公家有程敢怨嗟，但令无触班头怒。我闻未毕不忍听，穿林避日还入城。城中衙鼓声彭彭，堂前敲朴后吹笙。匡庐仙人黄白侣，夜来不报当关竖。大者千金小铢黍，要津有路通尔汝。日暮传呼新乐舞，明日令君寿小女。  

***春色将还无端兴感风前花下率意口号汇而录之***  

雷惊露断燕飞还，意兴无端似转环。三月春阴山阁暝，一庭花气荜门闲。片云孤出难成雨，野鹤闲飞易返山。底事流莺相唤急，故园归到又江关。  

袄祠高与白云齐，谋国诸贤尽种蠡。海市已通辽水北，烟艘又过皖城西。山开灊霍连三楚，江挟巴渝出五谿。终是圣朝无外日，治兵不恤法羌氐。  

旧日梁园诸友散，鸡豚后会倍关情。维摩道足偏多病，梁倚才高解外生。脉脉花光春色薄，濛濛雨脚暮江鸣。何当卜宅南村去，烟舍云塘事耦耕。  

自别龙眠长薜萝，天风吹绿下槃阿。徐陵文字东游少，殷浩声名北去多。鸠欲依人难择木，燕知得食便营窠。晓来闻道村沽美，且上江楼倒叵罗。  

诸芳拥绿上闺帏，花意阑珊春意非。无限愁心莺独语，有痕春梦燕双飞。蘼芜香冷输金鸭，杨柳风生忆锦騑。谁信妆台断消息，壁镫犹照彩云衣。  

***送敬甫***  

皖江秋浪洗血箭，商芝秦桃满下县。不缘郑驿广招贤，世有萧郎何由见。卣彝出土鼎传周，元珠媚川璞不锼。胸辨淄渑口唯诺，品藻时出日悬秋。江城一别三千里，流星掣电十年矣。忽然名字落吾手，狂叫不及复倒屣。颖士风流未逐贫，布帆春水度江津。西州华屋仍花鸟，回首龙门更几人。  

***偕吴挚甫方伦叔家子椿侄携楷朴概三儿子寻披雪瀑即送吴方二君北行***  

堆案簿书麻缕缚，偷闲不肯望丘壑。劝农催赋亦有情，走马看山欣出郭。而今身闲得婆娑，青鞋踏遍苍山阿。名山咫尺藏奇瀑，有约不到理则那。朝来好友发清兴，贾勇同寻披雪径。丹青神鬼举国狂，幽谿独向樵夫问。谁梦钧天在帝乡，携壶逃醉人间藏。至今山鬼不敢取，侧立破瓮流天浆。深州故守腰脚好，方子奇情满怀抱。相携绝顶谢时人，飒飒天风动襟缟。源深境绝亦何穷，岂必前规胜从踪。君看厓上题名字，水穿石泐难为功。由来適意莫放手，那得更计百年后。藉莎据石茶烟中，走马撑船亦何有。须臾暮色起遥山，云木相望各渺然。归鸿正北君方出，官里良时莫教失。  

***秋日偕寒人携楷朴概三儿山中散步***  

含秋散晨衿，遵涧缭修岭。林稀山气疏，水落石梁整。远迹人易亲，寡用昼知永。既联渤涉兴，亦遂宣舒请。悬梯掇晚果，瀹茗汲秋井。翠巘当户深，云窦触村冷。平生惬幽期，静缘觊天幸。浮游苟不迷，弥祀同俄倾。旷览日谢暄，发瞆烛思秉。畴偕采药人，长此毕形影。  

***海门杂感***  

吹尽淮南落木风，角声千里满长空。更教明月来天际，无限寒光碧海中。  

铁瓮城东接浦江，偻船旧部本无双。沿边不是无胡马，未筑三城已受降。  

江南花鸟久彫残，谁向桑田拾玉丹。闻道重楼起天末，海风吹尽不知寒。  

身出淮阴旧将家，腰弓臂箭听胡笳。无端独上狼山顶，射得孤鸿落远沙。  

***季峰寺观瀑布龙潭作歌***  

山忽飞行水忽止，谁为大块主张弛。神斤鬼斧削不成，走石流砂皆可喜。破舟侧卧藏大壑，古盂偃仰沈潭底。银汉年年仰面看，只今知在深山里。白龙喷沫怒幽阻，触断崩厓拔地起。若教变酒浇磊块，想注腹中亦如此。妙境从来不可求，扁舟十过今游始。忽里瞿唐三百里，五月悬涛瀑相似。坐疑天公压浊世，倒翻海水洗尘滓。飞雪奔雷又入眼，一瞥惊魂卅年矣。头颅与水争洁白，世路崔嵬生尺咫。何似仙人绿云中，俯视五岳丘垤尔。大巧无心奚足怪，奇处纷拏如黍絫。归来寻磴望瀑源，佛阁僧堂半荆杞。增减谁知千劫过，古今聚貉一丘比。请看石上满题名，十九询之骨同死。相期信手掬神泉，共向人间伐毛髓。  

***暮行东郊***  

日黄犹未落，众山生夕霏。不知城郭远，渐觉烟树微。老牸时一鸣，渔樵三五归。即事感枯槔，慨焉思息机。  

***夜发黄村***  

城头戍鼓近残更，月黑天高玉斗横。暗径野驼鸣铎过，远村深树见镫明。中原何日东方旦，世路难期蜀道平。见说燕南秋潦盛，正伤荍菽没官程。  

***山斋***  

人语四绝窗含光，夜起开户山苍凉。星河卷尽碧无际，祇有孤月悬中央。兴来独往坐潭石，过清之境宜仙藏。树影在地如刻画，微风不起谿烟长。细泉转石响琴筑，定水浮鱼唼落香。谁言过眼但俄顷，鲲鬐蚊睫齐彭殇。只虞邂逅不知惜，交臂一失无由偿。砉然一啸风琅琅，半斜楼影月在梁。是归是寄澹相忘，金翅劈海白东方。  

***秋兴***  

碧鸡金马自天开，吴舶黔賨万里来。铁索有桥通佛国，金沙无水洗滇灰。艰难表疏思雄略，险峻江山养异才。回首昔年觞咏地，卧龙跃马不胜哀。  

闽江山直惠安桥，海气天风万里遥。漳岛南窥珠浦月，仙霞东瞰浙江潮。烟含碧叶槟榔碎，雨过黄梅荔子娇。寂寞钓龙台畔路，吟魂廿载倩谁招。  

三吴云物冠南垂，麋鹿台空旧俗移。灵药不辞师子远，角钗争炫日林奇。玉箫金管荒盐市，锦缆牙樯罢漕司。太息海陵诸父老，翠华十见到江涯。  

我朝绝漠三千里，恰克乌梁大帐开。霜黑寒门通虎节，日黄碎叶进龙媒。繻传东海连西海，星拱中台接上台。谁料北庭南牧马，只今宵旰望边才。  

黑水南回若木东，煌煌大业忆高宗。獒通西旅书频却，雉贡成周译不重。碧海浮槎丹诏去，黄金铸册紫泥封。岂知此日争蛮触，一例羁縻大度容。  

忆上狼山百尺楼，醉凭危槛望神州。宫中弋绨悲精卫，阁下丝纶狎海鸥。壮士不青俗客眼，书生空白少年头。洛阳岂少徐文远，碧水丹枫独送秋。  

***寄挚甫***  

独坐怀人远，三年尺素迟。春镫微雨夜，贫酒落花时。政好怜岑沐，官闲课衮师。向来文事秘，深浅与谁知。  

***晓发蓼塘***  

一月东风晓尚寒，闹禽深处过禅关。微茫澹霭村前树，断续残云雨后山。麦秀已匀农事起，水波才绿钓人闲。官舆又是江南梦，愧煞春犁畎亩间。  

***午鸡***  

九衢车马簇云烟，清响因风得偶传。四海烟尘谁起舞，一窗晴色忆谈玄。碧幢幸少祠神使，绛帻深愁作埭年。旅馆下帘浑漫想，重明日月正尧天。  

***晓鸦***  

铜龙鱼钥正攒更，宫树眠鸦警梦清。彩仗千官穿队影，画楼双镜晓寒声。传头封事虚西府，逋尾闲歌听上城。牢落一翁杨柳畔，含情阵阵看纵横。  

***质言一篇送无错***  

高树不藏暑，火云蒸午晖。游子戒巾装，何以避炎威。迢迢望经岁，始来雪霏霏。<尸鸟>鸠啄桑椹，驾言千里违。贫赘难久留，此情吾已知。挥手在数日，举室同<目咢>眙。汝归堂上乐，汝去吾亲悲。悲乐境良殊，那复能挽回。嫁女不远行，如何慰尊慈。报刘苦日短，且复聊相依。滔滔大江水，日夕无停机。南风发庾岭，著意更相催。海门何沆漭，狼山何崔嵬。大泽万怪多，出门慎所之。常言六合表，壮游岂非宜。但恐明发怀，一日肠九回。读书爱玉体，勿逐轻薄儿。天衢轶荡荡，虎豹无蹲睢。木落江上寒，秋高鹰隼飞。望汝时登阁，念予或开扉。予怀江湖深，汝器海山奇。荆州有豚犬，亦逐龙象驰。耸身入阊阖，联步思杜韦。逝将从汝翁，一笑沧海湄。  

***长宵***  

虚堂吏散歇弦歌，小立苍苔意若何。独树当空来月早，残蕉入夜受风多。近闻美诏哀鸿雁，准拟诸军罢鹳鹅。直北高寒天路远，长宵无睡对星河。  

***江湜***  

江湜，字弢叔，长洲人。诸生，浙江候补，从九品。有《伏敔堂诗录》。  

***秋感***  

枫叶本非花，质殊桃李杏。风霜为假合，渲染缀春景。随荣亦随落，策策堕荒梗。可怜几叶红，犹弄夕阳影。譬若老逢掖，忽啖红绫饼。晚景诚独佳，岁月亦垂尽。何如松柏姿，苍翠自冬岭。  

物生大化中，伸屈天所与。草木不怨凋，黄落应节序。阴虫尔何感，戚戚如私语。天寒入苦吟，物性有迎距。徒使孤孽魂，感激愁羁旅。蛰藏理固然，幽恨谁怜汝。  

***春尽***  

天本无涯若有涯，邮签计日水程赊。敦敦只堠迎船过，漠漠征帆向晚斜。野外风来寒欲雨，舟中春尽客思家。别离心绪清淮路，一任瞢腾送岁华。  

***旅情***  

忆昨芳菲节，辞亲来帝畿。及今摇落后，念我旷庭闱。枕上家千里，镫前梦一归。世宽儿自拙，老泪莫轻挥。  

***兰山道中***  

石路无尘一径斜，春风茅店野人家。山田绿尽耕初起，闲著一村红杏花。  

***旅夜用孟郊体***  

百愁如百矢，无弦以心控。一发还射心，愁矢妙百中。噫嘻孤畸人，将镫与影共。有轮转离肠，无胶续断梦。饥鼠动承尘，讵能答短讽。  

治生无鎡錤，谐世失要领。宦学费五年，凡百啗画饼。苦劳阿{弥女}慈，凋发念谿岭。绩镫浪自光，面壁无儿影。焉能摘船去，不日叩厅屏。  

马瘦陇坻回，轮摧工卩坂曲。未信盈尺地，捩眼看牾触。巡檐瓦碎头，倚柱磶踠足。德人履大方，末涂苦偪促。谁能叱良御，争道向棋局。  

檐雨滴空廊，一滴惟一音。羁人坐修夜，一坐非一心。一心亡故怀，剩有愁相寻。且披折绵衣，自奏明徽琴。咄哉子野死，虞韶成卫淫。  

***龙岩州除夕醉后赋长句三首时将赴漳泉诸郡***  

乱山环合龙岩州，锁门十日不出游。今朝独上城南楼，一望兮万峰起立入胸次，化为突兀磊磈之羁愁。归来对烛更凄绝，苦念明朝是元日。城头鼓角雄且哀，更闻一片春声来。千家爆竹如惊雷，火树焰焰烧成灰。此时主人醉我酒百杯，苍头行炙纷相催。羊腔鱼尾满案堆，众宾开口欢追陪。座前兰蕙庭前梅，镫烛照耀花争开。不知此中乐事为谁有，客泪多于主人酒。  

昨夜家书来自驿，母氏之言父手迹。镫前一读百叹息，泪与空檐雨同滴。男儿不能忍穷守家，乃使风霜雨雪饥渴冻，劳惫忧愁疾病痛，一一尽入老亲梦。家有榆树藏乌鸦，乌鸦之鸣声呀呀。音书此时不到家，老亲听之思天涯，掷珓问卜愁转加。又况今日除夕，明日元辰，四时佳节更番新。天机自动诸弟妹，膝前颇解思行人。牵衣挽问兄在闽，屈指六年南北他乡春。吁嗟我生七尺身，不如牛医之儿能奉亲。  

吾悲夫闽山之竹，何不大者为屋椽，细者为篙为钓竿。而乃编排架结成竹轿，载客兀兀攀岩峦。使我身如鹰与鹯，摩云一日千回盘。盘盘岭路走不尽，龙岩南去沧瀛近。火维地荒土俗恶，飓风蜑雨早晚作。山有魈魅水鲛鳄，土人以岛屿为安居，格斗为笑乐。嗟我何为去栖讬，况闻蛊虫群飞金蚕长。瘴风吹作兰花香，使人中此愁肝肠。吁嗟乎！人间岂无吾故乡，曷不遄归盘与阊。  

***彦冲长江月夜图***  

十年京口几经行，记泊金山问水程。浩浩夜江流月色，萧萧风荻乱秋声。扁舟载梦醒何处，独雁叫霜天未明。当境有诗常错过，今看图画见诗情。  

***晚步至普照寺同金朴夫***  

市声塞耳不能听，转入禅林取意行。寺破剩看残佛在，塔高留得夕阳明。与君短腊同为客，即日新交倍有情。更一徜徉可归去，寓斋分对两镫檠。  

***深夜***  

思乡深夜正愁生，六扇西窗忽半明。独有天衢无梗塞，又看一月在空行。  

***冬夜***  

冬斋伏案偶凝思，適忆童年励学时。贫觉镫边书有味，寒生夜半足先知。是时老母坐相课，端为缝衣睡更迟。已矣余生无报答，又将呜咽写为诗。  

我翁客授不家食，岁晚归来课艺勤。未必誉儿真有癖，尝因对客命为文。科名原不关吾道，著述何当慰府君。此日镫前惟有泣，传家一集并遭焚。  

负手苍茫绕室行，也知两大最无情。百千万变青镫在，四十五年白发生。怨有呵天若云气，泪如到海作潮声。福安书至伤心极，尚望江南一日平。  

***蒋敦复***  

蒋敦复，字纯甫，号剑人，宝山人。诸生，有《啸古堂诗集》。  

***古意一首柬范雍亭刺史王四篁二尹***  

消息无因问短琴，天风环佩讬知音。谁怜骏马黄金骨，难悔姮娥碧海心。日暮孤兰愁道远，天寒倦羽入林深。窗前一夜听檐铎，江上还为处女吟。  

***独行海上作歌告哀言之无罪惜当事者终竟不闻也***  

读书必读尚父韬，结交须结扶风豪。崎岖天地不得意，冷落人间一宝刀。我行出门数千里，落落阴相天下士。开口谈兵笑我狂，塞默胸中负深耻。拔剑四顾心茫茫，斗血海风吹不凉。军门长揖献奇策，竟受谣诼蛾眉伤。呜呼男儿生死本度外，何人报国心肝在？君父如天忍面欺，廉耻扫地甘身败。债帅威轻令不行，前车辙覆今能再。客将连营意太骄，乡兵入市市人号。亚夫军中但坚卧，高克河上徒逍遥。老成孤立办一死，未顾国体轻鸿毛。居民一日屡骇窜，连天妖火惊飞涛。惜哉吾谋竟不用，坐视安用藏蓬蒿。忧以思，歌且谣，但见大海之水东南日夜流滔滔。  

***秋怀***  

闲寻芳草白蘋洲，人世何堪我独愁。小雅文章真痛哭，美人颜色不宜秋。似闻北海沈青羽，遥指琼楼掩玉钩。片石殷勤置怀里，迢迢西北暮云浮。  

旧日风尘骏马图，不成依样画胡卢。愁来名士呼鹦鹉，行到空山听鹧鸪。把酒天高何处问，谈兵人笑此才粗。怱怱一掷成孤注，悔煞黄金赚博徒。  

***咏古三首和陶·二疏***  

王事云靡盬，贞臣敢求去。愧彼尸位流，庶几践高趣。车马盈东门，鸿鹄已骞举。吾思二疏心，岂厌太子傅。华毂而朱轮，赭衣满道路。公卿若小吏，要领那得顾。国体贵善全，没齿获令誉。权势相倾轧，旁观代深虑。牵犬入上蔡，惜未识时务。白帢以临刑，悲哉负儒素。钟鸣漏尽时，下士竟弗悟。知几其如神，危事岂在著。  

***咏古三首和陶·三良***  

丈夫意感激，身命轻如遗。一朝蝼蚁食，百辈蠮螉微。三良既以殉，黄鸟鸣哀私。壮士临隧穴，英风动灵帷。君命虽云乱，臣节敢自亏。傥使赴敌忾，视死尤如归。全躯保妻子，饰说多依违。成仁在取义，今古亮所希。我诵三良诗，怛焉中心悲。春风固烈烈，同仇赋《无衣》。  

***咏古三首和陶·荆轲***  

车驱不复顾，入此虎狼嬴。衣冠白如雪，千里送荆卿。酒杯浇热血，努力在兹行。头颅为公掷，仰天笑绝缨。平生重意气，不尔胡豪英。击筑动天地，志已无秦声。田先生既死，樊将军何在。肝胆舞阳裂，魂魄祖龙惊。剑术虽未讲，烈士固狥名。美人惜菹醢，骏马空前庭。时危任刺客，才岂当千城。咸阳楚人火，西风汉家营。天意固有在，人事奚由成。故交屠狗辈，痛饮难为情。  

***古藤花馆访东坡僦居故址***  

老去君恩赐草莱，买田阳羡尚徘徊。三春破梦神仙骨，万里投荒宰相才。明月琼楼何处问，朝云瘴海未归来。高原酹酒呼千载，大树西风满劫灰。  

***护国寺吊宋万安和尚***  

英雄学儒必学佛，天人战胜持定力。英雄为将即为僧，大义了了明心镫。常州城东护国寺，毅魄英风照青史。正气先留不二门，忠臣合祀禅和子。是时南渡势已危，北来万马江中驰。阿师起义誓城守，白日不照天王旗。敌氛不灭师不生，刀头热血金光明。睢阳常山亦人耳，安与君父称无情。藏春散人号佐命，杨琏真伽肆枭獍。法门破坏阿修罗，若辈贪利丧佛性。亦有腰金横玉人，画船歌舞西湖滨。发肤尚爱况性命，高位坐使中原沦。呜呼万安区区一头陀，忠义能与姚公俱。风尘物色苦不到，天下英雄无处无。  

***高邮道中***  

来往蒲帆一幅轻，江湖谁结岁寒盟。依人客共鱼虾贱，阅世心同鸥鹭清。茭竹每看隄役苦，水天闲话夕阳明。风流不见秦淮海，衰草微云空复情。  

***张啸山题诗拙集颇喻鄙人甘苦之旨次韵寄答***  

江湖悠悠行路人，乾坤落落一士贫。怀中久灭祢生刺，世上但垫林宗巾。身宫磨蝎屡坎坷，文字相知尚较可。空山玄鹤又逢君，前辈前莲应识我。高谭扪虱四座惊，白发不许头上生。看君著书盈几尺，使酒我自歌花卿。鸢肩火色风尘面，铸铁心肝终不变。东南日出长相思，西北楼高独不见。渐离击筑荆卿歌，相乐相泣当奈何。眼中万古泪常有，天下一石才无多。英雄入道须学问，抑塞岂抱寻常恨。洛阳年少尔何人，放胆文章《过秦论》。  

***蒋曰豫***  

蒋曰豫，字侑石，阳湖人。历署元氏知县、蔚州知州。有《问奇室集》。  

***游仙曲寄外舅吴宾岑先生***  

天风吹海珊瑚湿，琼楼隐约排云出。曙色微茫晓露浓，霓裳一队凌波立。同蹑青鸾拜玉皇，五铢衣暖缀明珰。白榆历历莺声滑，碧水迢迢蜃气凉。双成憨坐蓬莱岛，花落嵰山红不扫。笑掷明珠戏凤凰，星眸下觑尘寰好。才动尘心上界知，一篇真诰降彤墀。广寒齐奏钧天曲，折赠芙蓉当柳枝。璇宫人去苍苔锁，世味深尝无一可。回首红墙粉汉遥，青天碧月情无那。桃开桃落岁华赊，重叩瑶池阿母家。乞返玉真清冷地，不司符箓只司花。  

***题顾横波桃花画卷***  

贫随江令赋闲情，曾把胭支画晚晴。赚得一瓶桑落酒，白门风雨做清明。  

便讬微波梦已迟，断肠春色寄横枝。分明绝代蛾眉影，认取题名护玉池。  

有人山上怨蘼芜，同是青溪最小姑。误煞怜才心一片，不堪重问过江图。  

***抱遗老人空江吹笛小像***  

一声两声秋自语，搀来朴树湾头雨。乌欠*>々咽咽背镫成，黯黯茫茫水乍生。锦{穴委}聊落《梅花弄》，几叠如传《黍离》痛。乐府嬉春宛转情，玉山品月承平梦。我欲理此曲，曲短愁复那。铁龙铁龙可奈何，人生哀乐由来多。不见平章秘密歌天魔，何况垂杨垂柳千里催明驼。当筵捉换琵琶抱，头白天涯泪更沱。  

***墨宦歌***  

红壁沙版神所苏，琳宫贝堂尤清都。不亦傲岸游五湖，溪山抗手吴船租。秋萝延拂先人庐，作计亦胜长安居。胡为奇气惨不舒，腰间瘦弄青珊瑚。掉头不肯顾人事，局面偃卧城东隅。城东问字鲜携酒，矮茅数椽打头走。经厨茶磨可一肩，家具居然素风妥。爱书尤癖癖独尊，蒐罗漆简沿皇坟。坛碑猎碣汉瓦文，黄初而下皆儿孙。贮之录曲仓，饷以频伽瓶。偏旁点画制作精，甚欲返古存其真。赏音只数许叔重，著论犹薄颜黄门。浮提石汁壶中催，油拳百轴琳琅排。明月代烛，春风动帷。微闻古香，心神荡开。金刚杵落音如雷，阳驱阴欱波澜回。商灵振粟雨夜来，元精脱走真珠胎。书成掷笔忽长啸，万古蒙昧如飞埃。吁嗟乎！识字不耕田，牵舟惯僦屋。蠹鱼囊中笑声作，尔嗜宜难媚今俗。人有计然书，人有朝元录。衣披九霞府群玉，安得从君蹙眉读。士固勿相强，畴能竞尺曛。墨磨世诚病，宦养雅可徵。优哉游哉岁辛勤，作诗一散苍蝇声。  

***除夕祭诗侑以三百六十字***  

昔人创祭诗，岁暮例一作。我诗虽不工，颇亦出心腹。闲庭少尘事，清供役童仆。微闻古梅香，发此春筍束。悲欢纪踪迹，聊可岁华读。请更抒写之，登堂代巫祝。鄙生实愚贱，凡好皆不欲。十三趋庭闻，十五媚奇服。十九始出游，篇章渐恢拓。浮沈入朝籍，咏叹杂饘粥。朝登饭颗山，暮辄督邮辱。饥驱及三十，辕下屡局促。谓诗实穷人，孔也赏端木。谓诗折官职，一品会昌录。古今异丰啬，何以敦勉勖。得毋昭事疏，或愧程才笃。无以牖灵明，忏申则宜夙。维时日穷纪，漏鼓过参宿。春风拂广筵，明月秉巨烛。真形起方寸，奔走及五岳。黄河泻天来，手酌一杯绿。众星妥从坐，灿烂万金粟。载熏班马香，载侑迎年曲。精神萃酧劳，感召理不速。大雅小雅材，天仙鬼仙族。白曾称教主，黄亦号词伯。或史而或王，妖囚总难薄。灵氛飒风雨，坛坫各争属。尽此一夕欢，庶联万秋躅。神曰大富贵，惜尔不宜俗。有金铸浪仙，忽贮阿娇屋。有国开陈芳，勿效杜陵哭。世诚苦愦愦，尔嗜殊落落。见异幸勿迁，清贫即真福。有花行可醉，有石眠可啄。寿考庶不忘，名山以为鹄。  

***哀龙城***  

龙城城中大纛走，数十万人泣以口。口请击贼乃击民，民击还能代公守。四月之庚力不踵，外援亡归贼来猛。城竭守力守以心，心尽填城作孤冢。有生必死死重生，一时义胆张如云。贼所不尽付水火，仅者冻馁他乡存。呜呼龙城不足惜，所惜坏君东南之半壁。蔽障可完力可扼，一柱中流水轻掷。君不见破吴入越曾几时，大纛今犹海边立。  

***书己未稿后***  

仅抱虚生感，翻嫌造物优。护持才落漠，强作计句留。觚踞坚论古，诗胎瘦炼秋。平时飞动意，牵抑向名流。  

***奉檄赴古北口军次祀軷有期书示同志***  

偶向中原赋采薇，羽书连夕促征騑。袪风自赏参军檄，绣雪来题老将衣。如叶琴装侪客燕，落梅笳拍竞妃豨。平生自厌儒冠腐，不为封侯相也飞。  

唾手燕云路几千，真同一障去乘边。林盘苍鹘横残照，花扑黄艳少年。盾笔烟高金戟拓，文鳞波隔玉兜眠。征西车骑驰如雨，费煞啼乌送锦鞯。  

看山早已隘方州，放眼关河屐齿收。万灶貔貅前出塞，一篇鹦鹉独登楼。笑搀吴语供宾戏，浇醒秦灰饷鬼愁。莫更辽阳春色误，乱红高柳拍天浮。  

绝塞风云接大荒，谁敲铜斗韵伊凉。鸡声夜醒千门月，虎迹秋盘万岭霜。客惯渐忘尘梦换，官卑也要国恩偿。镫前独抱龙渊啸，影烂芙蓉忍善藏。  

***二公诗·江南提督张忠武公国樑***  

万流注沧溟，健者必先涌。松柏长群材，精进自然耸。桓桓张将军，秉气最完巩。初为草泽游，混俗意畴懂。束身归明堂，秉志效日奉。富贵若固有，嫌疑不戁悚。突剑三百战，每战必先董。江淮十数年，不独小儿恐。庚申夏四月，雷雨阵酣拢。偶未困兽防，溃军剩孤拥。作书上告变，字迹血糊潼。督师心徬徨，公遂裹创踊。重臣辱敌手，此事关国宠。呜呼八牌塘，竟作王罴冢。苏常继沦陷，城洫半倾壅。公生民宴如，公去死藉踵。平时一蕢障，到此始知重。赫然留毅魄，还足愧迂冗。作歌示百寮，谁得如公勇。  

***二公诗·湖北巡抚胡文忠公林翼***  

晏靡足殄身，窳惰足陨名。日处积顺中，黯然蹙天心。荆襄二百年，习俗酣嬉成。朅频示大罚，原野皆荆蓁。堂堂中丞公，振起湘川滨。出守一再还，利病洞若神。及来作镇抚，彫攰丛汙陈。慨然作教条，钜细规员程。手开农货源，俾民奠其生。杜塞衣食流，俾民完其真。吏皆知首公，政乃臻大醇。时艰不敢康，武备娴修明。寇慑皆远飏，红筹急旁邻。龙山传大捷，国愤沈年伸。至今破竹功，累复数大城。黔黎幸渐苏，皆出公精诚。匑々蹇臣节，奄忽归千春。同时诵遗章，朝野哭失声。作歌示百寮，谁得如公勤。  

***上夕集鹤柴分咏所得元醮坛铜匜***  

檀波已歇菭纹蹙，冷晕香班剔丛绿。发匣回镫四座看，传闻曾列延春阁。径围尺六广閷三，有侈其腹口不函。雷回云薄走螭虬，宝贵不异尊敦盘。当时九府停圜法，可惜难资水衡乏。演揲书传梵供兴，尚方奇巧乘时剧。画革旁行字数行，勒名还记郑元康。冶青濯绛鼓精气，作手何数工堂狼。纪年至正岁丁酉，弥勒香军渐颐夥。秘密犹酣影窟身，咒词亲授天魔口。一朝冷落亦可哀，组铃扇鼓皆成灰。阅人羡尔坚能寿，不例铜驼棘底埋。圣奴老去河山缺，熨手脂痕不能热。照遍人间今古愁，窥檐只有团栾月。取次摩挲冷兴饶，银花火树避烦嚣。床头试拨藏春瓮，击琖声还借影浇。  

***金斗坊宅六十韵***  

大道将军宅，工徒不计年。粉先生本拓，村向主章迁。辇石和云缩，丸泥比雪妍。垣防龙折篆，沙路骑萦弦。晓色山题表，浓香水态嫣。花移铜甃日，树老石房烟。响屟披廊篠，承珰络井莲。鹅屏文曲录，雀梠绮连绵。金碧渲空立，莹丹入望鲜。南园务观记，西第季长笺。忆昔安韦布，谘今肄简编。常怀忧世愤，远慕济时贤。镜笑承蓉冷，经从缉柳诠。抡材台选骏，升讲席衔鳣。风转神仙到，霄清仕路便。右曹登贾爽，早贵比任延。晋令三台望，思公十渐篇。吟葩娴衮补，抽筴傚绳愆。疏下同朝读，{逢火}俄右海传。分符资卫瓘，推毂出镡坚。古有长缨请，兹真秉钺虔。高冠乌集阙，威节马连钱。岳色浮青幕，霜声泻白鋋。奉辞声有赫，转战气无前。殇有汪踦慕，鸣争郭绰先。嘉占六日捷，猛气万雷颠。即破东山斧，旋驰朔野鞯。两河资控带，千里动崇旃。国偶混夷駾，墉坚宋翟鸢。钩梯初罢卫，笳鼓又临汧。挟宠怀忘畏，论功赏渐专。价争谐北寺，师只莅中田。苍鹘参军帽，黄骢从史轩。拔茅宁果汇，伏莽尽蒙全。竟失鹯驱恉，须防兽困痊。城焚池亦及，邻苦壑难填。枭格新持禁，蒲萄尽醉眠。告缗疲粟帛，计簿悉桑研。府内财同乏，房中乐乍宣。风云增肮脏，烟月斗婵娟。管氏三归使，楞严十种仙。高装金拥越，暖老玉售燕。卖醉新林夜，嬉春细柳边。投壶闻齿粲。贴锦趁腰圆。信有从军乐，畴挠大将权。蛊生甘蕰穀，鱼得遽遗筌。作福无余地，群飞欲刺天。势将成炙手，色并傲齐肩。得志甘忘国，矜情昧涉川。冠羊烦讠蹇谔，缇骑遂蹁跹。籍籍株徒送，<员云>々棘吏牵。澡槃加剑请，哼槛大车阗。光未旄头落，词难牍背湔。华亭思听鹤，蓬块泣啼鹃。帝怒镌根蘖，人思助菅楄。膏腴充少内，须发肆通廛。水月生疑梦，山丘感足咽。尘封门有莠，廷判笔如椽。功罪诚难掩，骄淫极可怜。夕阳留古巷，犹记照歌弦。  

***柯蘅***  

柯蘅，字佩韦，胶州人。有《春雨堂诗选》。  

***同许秋史登临江关***  

凭高览形胜，闽越此名邦。岚气不成雨，钟声遥坠江。暗潮生极浦，远翠到疏窗。更订登临约，莫闲游屐双。  

***送张琴溪***  

江气雨冥冥，龙吹秋水腥。西风下黄叶，有客正扬舲。为我一横笛，离愁满洞庭。橹声烟际去，遥见数峰青。  

***与箊谷兄停云携琴至临江关待秋史不至***  

客有抱琴至，泠泠风入弦。沧江淡无际，落日欲生烟。余响忽中断，秋怀殊渺然。美人不相见，怅望隔遥天。  

***晓起出城游净慈寺***  

城上毕逋乌夜啼，城头晓角风凄凄。梵唱度云寺隔水，橹声破烟人过溪。闲门花掩石萝老，孤塔影随山月低。为语庞眉老尊宿，松阴深处卜幽栖。  

***临江关送秋史***  

枫叶下纷纷，扬舲独送君。天低星在树，江远水生云。乡思因秋起，客愁怜袂分。西风折杨柳，忍向笛中闻。  

***送饶子珍归安徽***  

春草绿汀洲，长卿正倦游。落花二三月，归客一孤舟。别路梅仙岭，乡心谢眺楼。石凫山下月，夜夜照离愁。  

***五显岭至峡口***  

前岭与后岭，势若排空来。谷深自成涧，石坼各为崖。林腥虎气伏，雾暗猿声哀。登高收昔遁，探秘娱今怀。心领众妙赴，目引群峙回。霞关在咫尺，云路不可阶。  

***仙霞关***  

直上乱云间，云开见众山。风烟连太末，海色动诸蛮。俗俭荒田少，时清徼卒闲。建州亲舍在，怅望隔重关。  

***重过邹平城下作***  

野绿与城齐，秋云渡岭低。几家烟树外，行客夕阳西。旧迹怜鸿爪，劳生慨马蹄。范公祠外路，细草碧萋萋。  

***归燕***  

乱后知谁在，花时见汝归。转怜经岁别，如与故人违。道路曾风雨，楼台半是非。深闺春寂寂，帘卷又斜晖。  

***与李吉侯郭荔岩游程符山***  

良辰偕胜侣，振策纡游行。缅兹丘中赏，遂我物外情。层台一眺望，风物萧以清。石莲花共色，潭镜影孤明。野赤日气炯，岩翠秋烟生。高岩阻羲驾，古洞閟元灵。绿叠嶂如摺，风余泉尚声。读书怀韩子，令我仰遗型。往规感昔泯，余胜与今并。安能释尘鞅，相与乐岩耕。  

***题郭子嘉听漪草堂***  

义山旧傍玉溪居，子美瀼西更结庐。名士由来爱泉石，先生于此乐琴书。侧身天地青山老，短褐风尘白发疏。海内烽烟今未熄，岂容高致狎樵渔。  

***将去濰与吉侯外弟话别***  

将别共樽酒，长贫怜客途。屈平惟有姊，士会未归孥。往矣依依柳，维之皎皎驹。明朝回首望，烟树隔程符。  

***董兆熊***  

董兆熊，字敦临，一字梦兰，吴江人。诸生，咸丰元年举孝廉方正。有《味无味斋诗钞》。  

***野步***  

偶赴城南谿友招，萧疏气象见林郊。鱼乘水暖细遗子，鹊畏风多低结巢。留客田家烹芋菽，迎神村社奏弦匏。海壖俗尚犹存古，要筑三椽盖把茅。  

***相逢行赠江弢叔秀才***  

<山截>嶪吴城高几许，登登声断皋桥杵。张眼看天不见人，闭户飘萧还独语。曈曈日出阊门开，十街九陌飞红埃。诸于绣镼撇裾过，咄哉一閧如蚊雷。市上酒香新酿熟，死拌一醉炉头宿。顾影翻为陆云笑，发声欲效唐衢哭。少年何处有江郎，跋扈飞扬太白狂。置酒碎琴踪拓落，睨柱斫剑声雷硠。逢君下马与君揖，此客风尘诚独立。软玉蔫香十万家，要君一洗绮罗习。方今平津正求士，杜陵萧育真男子．人生苦要致身早，投笔从戎今日是。血战前年东海头，鬼号白昼声啾啾。杀气连天陈云黑，阳春三月寒于秋，江郎何不输边筹。读书十年奋已见，世人那敢谓儒贱。时危正赖出群才，妖气扫却仍清晏。我歌商声杂徵多，江郎听之当如何。且为《朱鹭》铙歌曲，勿作人间《五噫歌》。  

***村居***  

匿影空村里，招邀绝辈朋。秋风生野稻，夜雨长湖蓤。水阁清无热，山厨澹似僧。静中喧聒耳，门外落鱼罾。  

兵动半天下，渐行江以南。羌村归杜甫，精舍辟罗含。鹤唳惊寒早，蛩吟吊梦酣。洞庭秋色老，犒敌趁黄柑。  

东冈有田舍，云是隐君门。障日借邻树，避人居远村。用慳囊讳涩，汲少井难浑。吾欲从之往，相依长子孙。  

垂杨维短艇，旁郡避兵来。晚饭拾山果，行衣上水苔。孙孤为儿死，屋彻想田莱。笑谓诸邻曲，生存且一杯。  

***听杨元洁弹琴歌***  

霜飞刺天木叶落，北风卷地雁声作。满堂色动寒凌兢，知是山人弄弦索。我生泛梗多忧患，无端入此雍门弹。悲从中来不能遏，衣裾清泪流潺潺。方今筝琶聒人耳，靡曼空侯闻者喜。揽君手腕请君止，帘外月华寒泼水。  

***夜宿法云庵***  

前山岚翠沈，暝色檐间合。禽声浴鼓乱，人语塔铃答。归依古佛龛，始知此心杂。岩扉全未扃，随风自开阖。松寒生夜涛，漫空沸鞺鞳。境幽喧亦减，闻根了无纳。役役尘网中，坐使秋鬓飒。终当净域居，翻经补残衲。  

***万斛泉***  

万斛泉，字清轩，兴国人。赐七品顶戴，加国子博士衔，再加五品卿衔。有《尉山堂稿》。  

***送友人还瑞昌***  

君反湓水侧，我归雉水头。两水虽异源，共入大江流。江流亦何永，川流殊不息。汪洋指东海，各努奔赴力。  

***高峰书舍中秋有感***  

泠泠山上月，今夜分外明。我心非木石，对此能无情。粤匪寇吴楚，于兹已四秋。生灵被屠戮，白骨堆荒洲。王师未恢复，骼髊谁敢收。寒镜悬中天，相照令人愁。  

***方宗诚***  

方宗诚，字存之，号柏堂，桐城人。官枣强知县。有《柏堂集》。  

***得彭宫保书见示六旬有作赋呈***  

衡岳高巍峨，气象千年新。蜿蟺而磅礴，郁极斯降神。贤豪不世出，天命康时屯。翊赞中兴业，度越甫与申。忆昔文皇初，治极乱萌辰。中原咸震慑，束手嗟朝绅。南山豹隐雾，洞庭龙潜鳞。忠义倏奋发，伊吕起渭莘。脱却方山冠，改服振振袀。纵横江海上，飞驶万千<舟仑>。救民殷拯溺，逐贼如驱磷。刚大塞天地，奇气一朝伸。荩劳十六载，日月净无尘。尘净谢时去，浩浩心如奫。当其济物时，高情故绝人。万锺禄不受，在官类隐沦。先忧忘后乐，仲淹犹非伦。东山欣再起，位列要路津。辞荣受艰钜，义进利则逡。长江万里险，终岁勤周巡。思枯夜不寐，虑远眉常颦。人谓已治安，忧患独切身。竹柏耐冬寒，桂老性愈辛。贱子侍公久，见灼知尤真。疾恶如秋肃，嗜善温若春。世皆颂公义，而未悉公仁。与公十年别，迹疏情胥亲。爱我忘分位，书来何频频。贻我以诗句，语语肝膈陈。盛德若无有，休休一个臣。我愧非令器，苦窳空陶甄。谬膺贤相举，无术隆斯民。何当罢官去，随公山水濒。名篇歌反复，腹中如车轮。  

***戴望***  

戴望，字子高，德清人。诸生。有《谪麐堂集》。  

***立夏日雪***  

天意吁可怪，无端夏雪飞。纷纷断江路，片片送春归。愁说临安事，忧闻溧水围。无憀还对此，默坐念庭闱。  

***避兵东林山赋赠程大***  

急难重逢日，相怜似弟兄。家山仍梦寐，烽火又清明。叹息鱼虾市，频惊草木兵。荷鉏知计拙，应悔作书生。  

***一昔***  

一昔繁霜四海秋，端居终日抱离忧。徒怀阮籍登临叹，长作卢敖汗漫游。乱世谁能谋禄隐，全生终愧客诸侯。越王台上思乡处，一片笳声动地愁。  

***度云磜关***  

高枕闽江势转东，当关一敌万夫雄。倒悬瀑布青天上，乱激危涛怒石中。当日北门亡筦钥，至今南国怨沙虫。谁怜匹马秋风客，望里苍茫似断篷。  

***李善兰***  

李善兰，字壬叔，号秋纫，海宁人。诸生，官户部郎中，加三品卿衔。  

***短至前四日自鸳湖旋里蒋杉亭仁荣招同崔莲舫舅氏德华许萸坪增曹篁坡钟暨令兄索梅熙鸿蔼人士燮集东野别墅分韵得欲字***  

终岁客邻郡，梦绕东山麓。言扫先人墓，归我山下屋。故人喜余至，执手笑可掬。咄嗟具盘餐，香蒸新醅熟。同社四五人，麏至不待速。略略酬寒暄，突栾坐幽筑。是时雨新霁，六峰削寒玉。老树如枯僧，窥牖顶方秃。杯行事真率，觞政删繁酷。双螯虽过时，鱼亦我所欲。乡味况复佳，新齑配粳粥。纵谈杂谐庄，忽惊街鼓促。欲去且复留，尽此几上烛。明日又他乡，回首烟波绿。  

***张道***  

张道，原名炳杰，字伯几，又字少南，钱塘人。诸生。有《渔浦草堂诗集》。  

***旅夕病榻作***  

疏帘微雨减吟词，鹤背风多瘦不支。客里怀人偏善病，最难酒醒梦回时。  

***坐艇子渡江***  

浅浅瓜皮狎小舟，不将风浪怕横流。空明恰称鸥凫性，饱看云山两岸秋。  

***寒食道中忆诸亡友***  

眼中一掬亲朋泪，弹入春风宿草多。绿发年催书客老，黄垆春断酒人过。邻家笛怨生官柳，山郭诗魂带女萝。杜宇莫啼寒食雨，纸灰如雪柰渠何。  

***题端木叔总诗后***  

青田莽莽高云秋，中有鹤气清且遒。石门瀑流泼天大，山空地冷真龙卧。君取元精总入诗，萧森澹荡蟠孤姿。太古明月混元雪，姑射天身自然洁。我诗倔强风沙粗，摩荡清景知能无。对此徘徊愧邢尹，口噤其妙心已领。会当努力秃万豪，与君并世追风骚。书成藏汝洞天府，鹤咮龙心夜能语。  

***初秋晓入龙井***  

露气收不起，山气袭衣凉。背日松杉韵，含风草蕨香。溪田抽早稻，路蜨觅秋粮。岭曲逢樵女，疏花满髻旁。  

***越城晚发***  

山城敛夕晖，挂屐共春归。桥晕圆吞桨，篙声猛入矶。迎人高树黑，窥水远星肥。吟得诗成画，贫游未悔非。  

***别叔总***  

春风吹绿越岘烟，中有鹤爪留其颠。共寻游赏十七日，能洗别愁三数年。流水青琴思归引，名都白马从军篇。与君出处两难主，安得并耕盘谷田。  

***何其超***  

何其超，字古心，青浦人。有《藏斋诗钞》。  

***闻觉阿上人拄锡支硎用前寄焦山韵柬之***  

黄叶无人径，支床卧冷烟。诗寒收石气，云活养松年。铜井一林雪，寒山千尺泉。此间傥相见，除是不谈禅。  

***秋窗无事读贾长江集因效其体***  

繁华尽销歇，独鸟下秋雯。残柳隋隄雪，荒榛艮岳云。城寒清角起，寺夕远钟闻。乡思凭谁寄，苍茫烟树分。  

心有子云好，时名真可嗤。买书饶破锦，甃井得残碑。食古从蟫化，藏山问鹤知。故人隔江水，空复鹿门期。  

***寄顾荃士太史***  

见日值君病，别来弥复思。闭门晚花落，曳杖青山期。世味归田录，秋怀愈疟诗。故人如问讯，心事岳云知。  

***密县***  

山深过雨鸹鸡啼，身在丹崖碧树西。盘马入云浑不远，回头惟觉万峰低。  

峰峦城郭势参差，古地还来问具茨。烟火万家斜日晚，乱山乔木卓君祠。  

***访唐隐士田游岩故宅***  

高人遗世情，抗志谢圭组。几闻田隐君，出山见人主。韬迹依林泉，阒寂如太古。夷然万乘前，仍作烟霞语。敝庐寄嵩阳，一廛蔽风雨。晚结由东邻，高踪追负黍。束帛遍幽岩，斯人独冲举。山空猿鹤愁，白云莽残<石楚>。  

***诸翟访梅花源遗址***  

何处春风千万枝，仙源曾许外人知。著书元翰心多苦，爱客天庸志更奇。流水澹成高隐迹，好花开到盛明时。荒榛日暮闻啼鸟，曳杖重来感鬓丝。  

***天寒雨雪有感时事***  

相对茫茫感百端，侧身天地未为宽。风来江上波涛阔，雪满山中草木寒。侧席方知儒术重，登坛总觉将才难。洛阳年少休长叹，好及良时策治安。  

***周音***  

周音，字谐伯，江苏山阳人。有《谐伯诗存》。  

***敬题通甫师诗集后时师新自都归***  

昔我策马南山陲，天阴月黑惊奔雷。前临大溪阻绝壁，巉岩一木相撑持。电光下扫五千丈，仙人王母翻云旗。我行不语叹荒怪，喟然却悟先生诗。先生之才真屈宋，下笔羞论周鼎重。寒如西岳倚高秋，快如天马绝尘鞚。隆庆以来数作家，宫声嘈杂纷筝琶。袁赵横流六十载，啾啾儿女歌淫哇。先生知其困必反，矫以清奇极深稳。扶桑捧日海云开，鲸鱼挟浪江流转。是岂有笔如秋虹，化为剑锷藏霜锋。杜诗韩集分明在，千秋正气凌寒空。音也雕虫学小技，鸴鸠讵识鲲鹏意。前月闻自上京来，归鞍定带幽燕气。荆卿寒水去萧萧，郭隗荒台久寂寥。会从市上寻屠狗，便向山中逐射雕。  

***读清河吴明府檄书感赋***  

登坛顾盼浮云清，遥指天日告列城。心长语重三丁宁，使我悲愤交纵横。古称文章侔元气，武夫悍卒能挥涕。读公此书不堕泪，马牛衣裾神所弃。酒酣倚剑发冲冠，道旁筑室古所患。何当众志化磐石，莫令咫尺生波澜。  

袁江百尺明人影，有兵可用水可饮。欲往从之百忧煎，高堂素发已垂领。男儿堕地终儒冠，虫吟草间虱处裈。北门管籥荷君重，幕府殷繁须士用。操戈逐贼良未能，借箸前筹睎一中。长歌寄谢诸少年，幸床下伏毋匈匈。  

***昔游***  

昔游朐山阳，东海看出日。空中金鸡鸣，红霞黯愁色。火轮忽飞耀，苍岩炫丹阙。半顶聆清风，波涛万里阔。水天霁景明，帆樯植如发。蓬莱露气深，浩荡潮头没。穷秋惜日短，万象助凄冽。归来倏三载，道路隔榛棘。官场万井灶，化为豺虎窟。巨鱼吼若雷，齿牙利金铁。青山虽在眼，难具浮海筏。药囊今已空，惆怅两鬓雪。  

去年游京都，往来岱宗侧。仲夏山气盛，残阳半天赤。朱栏互微径，跼步凌石壁。浩浩万松湍，隐若风霆激。灵宫映窈窕，幽泉鸣滴沥。暮霞澹余彩，仙路渺凄恻。六龙驾不回，天门没行迹。秦皇与汉武，莓苔隐深刻。晚入东岳祠，苍槐冷气逼。闳壮隔人天，神鬼森动魄。入世厌尘土，干戈尤偪仄。终焉置吾家，长年饱山色。  

***别墅杂诗***  

多学身何得，躬耕亦未迟。世情劳者善，物态静中知。草露披晨耨，樵歌聚晚炊。连朝有营葺，眼底富茅茨。  

穷乡寡人事，偃仰寄吾真。世路方吹沸，人情几积薪。风帆怅东海，山色住西邻。万国亲戎马，吾终老钓缗。  

***程畹***  

程畹，字兰畦，仪徵人。诸生。有《啸云轩诗文集》。  

***述怀***  

螳勇晋文避，蛙怒越王式。军麾满天下，壮士亦间出。巧迟非所钦，拙速安可得。垂成厄虎将，观衅动蚁贼。当东忽赴西，欲南乃更北。艰难赖忠贞，枝梧竭心力。苍天何不仁，斩刈未有极。远虑迥万里，近祸在顷刻。淮南大布衣，慷慨善忧国。迂谋適不用，长剑黯无色。偷生恋父母，千金买一息。大地结罗网，先后理莫测。生年无几时，颠沛忽我逼。澄清长河水，何人乱使黑。作歌以告哀，恸哭五情塞。  

***题李小湖廷尉师好云楼诗集***  

叔世大有患，忧国惟书生。达官习忌讳，拱手颂升平。朝无白香山，野无杜少陵。巍巍天门开，隆隆期同升。诗篇及时事，黑白终分明。于己有弗便，于人多见憎。所以顷刻间，出处异性情。夫子早归田，傲骨余棱棱。江湖志廊庙，发语皆血诚。至言使人服，罪言使人惊。谁言蠡测小，大海深可凭。贱子喜吟哦，寒瘦愧郊岛。俗学能累人，读书苦不早。春花一过时，往往不如草。兵戈四方动，玉石无丑好。作诗为消忧，反用增懊恼。知音良独难，敝帚以自宝。低头伏海隅，谁复资探讨。大雅忽间作，示我以先道。经史发光怪，义理掩文藻。不顾右手胝，万本为倾倒。微名傥附骥，何用忧心扌寿。  

***延陵十字碑歌***  

凡事传信休传疑，请各试观十字碑。有吴君子延陵垂，人虽往矣墓在斯。篆法敦古书者谁，天遗一老何能辞。翱翔鸾凤蟠蛟螭，夕阳丰草蹲熊罴。想见大笔濡淋漓，游夏袖手从旁窥。南游不到非支离，铭幽刻石远致之。帖小碑大临摩歧，君子季子无殊规。阳冰变化碑所基，欧阳集古湖游移。圣贤合沦肝脾，泰伯至德人不知。幽光阐发惟宣尼，季札一脉非旁枝。让乃家法孙能为，祸福得失天维持。一毫计较公变私，论人成败圣所嗤。呜呼两字潜含悲，赞叹欲绝猜缁帷。蔡邕文学乡里儿，石经且许金门施。石鼓剥落斜复欹，昌黎尚惜空弃遗。先圣手泽何瑰奇，书以人重观忘疲。安得颁为天下师，羹墙如见当临池。我欲言之分渐卑，天风飒飒碑前吹。  

***口占***  

于世真无补，飘零赘此身。自然消意气，何处著经纶。有梦翻愁夜，无花懒过春。对人常默默，龙性亦能驯。  

***书愤***  

花飞草长太无情，百感多于静处生。未死岂甘忘骨肉，有生何苦负聪明。处囊壮志应无用，跃冶文心不肯平。蜗角祇今余一笑，向来容易说功名。  

***避寇由甘泉公道桥至东台***  

镫火湖干别有天，风声鹤唳总茫然。国殇顷刻犹交臂，襁负何人敢息肩。每到穷途思致命，绝无长策且愁眠。欢呼忽听来飞将，一战功成万口传。  

***李光炘***  

李光炘，字晴峰，号平山，仪徵人。有《龙川诗钞》。  

***丁巳夏日送石琴北上感赋***  

兵气连凶岁，惊心六月寒。天戈频挫衅，国步太艰难。东鲁儒宗大，南天雁影单。铜驼荆棘泪，忍与尔同看。  

名世徒虚耳，休言王者师。清樽辞旧雨，梁木坏多时。尔我中年后，兵戈未了期。相逢问军旅，俎豆亦何为。  

永夜不成寐，匡山旧梦长。白莲三伏雨，红叶九秋霜。此别一挥手，天涯孤棹行。临风吾有咏，仿佛话沧浪。  

***感怀***  

海上成连去不回，人间都道伯牙非。知音纵有锺期在，一半琴心已化灰。  

回首蓬山路几千，人天消息竟茫然。子规声里杨花落，肠断江南李谪仙。  

## ●卷一百六十

***刘澂***  

刘澂，字磵芗，吴县人。诸生，咸丰元年举孝廉方正。有《归砚山房遗诗》。  

***忆秦淮***  

秣陵秋色自年年，碧水红阑映宛然。隄上柳丝隄下舫，纵无烟雨亦堪怜。  

清尊檀板劝殷勤，水榭风来笑语闻。残醉有人帘半倚，酒痕新上藕丝裙。  

***吴廷香***  

吴廷香，字兰轩，庐江人。优贡，咸丰元年举孝廉方正。殉难。有《吴徵士集》。  

***棒檄桥观打鱼用杜公观打鱼韵***  

庐江近水非通津，山梁涨雪堆如银。冶父瀑下黄陂满，泼刺时复来游鳞。居民大罾船户网，圜桥观者争凝神。老饕得鱼且佐酒，雨余几研无纤尘。王家铁枪哥舒刀，江南烽火连在高。武昌松江尽肥美，乱流一网无遁逃。须知鱼亦我所欲，玉箸金盘总萧瑟。长鲸鼓浪何时休，底事吞舟坐相失。  

***题张氏山居***  

烽火惊春老，劳生此避喧。那知乱山谷，中有小桃源。新筍迸出土，清泉流到门。杯盘真率处，犹有古风存。  

鸾凤窜荆棘，豺狼当路衢。干戈余涕泪，霜雪此头颅。把酒不成醉，请缨谁与俱。劳生负兵壑，我亦许驰驱。  

***黄文达***  

黄文达，字笠雨，江宁人。诸生，有《石菖蒲馆诗钞》。  

***出门***  

清晨出门去，路上人行稀。山深寺钟隐，日杲秋露微。流水澄见底，霜叶红未飞。行行若有得，所得是无机。  

***秋日村居***  

鸡犬安眠世事忘，避嚣恰称此村庄。青山红树团茅屋，秋草荒烟冷夕阳。不事繁华人自古，绝佳风味稻生香。溪南好友相邻近，日往烟萝话昼长。  

***冬柳***  

江干老树自成村，无复婆娑旧日痕。碧玉歌残愁白下，黄金抛尽冷朱门。数湾流水寒无色，一抹斜阳瘦不温。小别青溪经十载，凄凉知否几株存。  

呜呜寒吹撼旗亭，荣落随时亦惯经。晚岁几人伤老大，飞花前度感飘零。鬓因点雪俄惊白，眼不逢春未肯青。回首长隄芜没尽，六朝烟月梦初醒。  

***顾复初***  

顾复初，字幼耕，号道穆，元和人。有《乐余静廉斋集》。  

***嘉定***  

群山绿绕舟，云树乱春愁。石势窥人落，江声抱佛流。古传海棠国，今上读书楼。缥缈三峨影，飞仙不可求。  

***峡中杂诗***  

东风一万里，吹我挂帆西。楚地缘江尽，蛮天到蜀低。春云归雁远，山木乱猿啼。夜夜高堂梦，乡关怨鼓鼙。  

画鼓阗阗咽，舟从井底牵。汰崖行白日，凿石出青天。云气学山立，滩声如雨悬。羡他下峡者，惊电让归船。  

物候西南异，爰知富媪材。药苗松乳雪，虫穴竹根雷。泥暖藏龙骨，山寒孕虎胎。蜀都谁续赋，好借太冲才。  

***犍为涂次***  

乍见秋云拥竹关，俄惊凉气到芦湾。一江带雨全吞岸，万树摇风欲下山。苍鹘健蹲僧阁住，白鸥乱趁钓舟还。从知随处皆堪適，祇在从容系缆间。  

***汶川***  

绵虒西去导江东，土俗华夷控御同。山色秾堆牛背上，溪声乱入马蹄中。绳桥官路通区脱，板屋人家似小戎。今日车书皆混一，无人更说赞皇功。  

***岳池晓发***  

起逐群乌出近关，岳池杨柳尚堪攀。晓烟晴日濛濛树，远水平田澹澹山。岁稔每闻人语好，途长翻觉客心闲。不须更说辞官去，尽有桃源在世间。  

***秦中***  

陈仓北去别烟萝，漠漠神皋电转过。天外三峰朝白帝，关中八水走黄河。秦灰劫尽龙蛇远，汉殿春空雉雀多。王气伯图俱灭没，终南晴翠郁嵯峨。  

***严恒***  

严恒，字立方，号笠舫，慈谿人。有《听月楼诗钞》。  

***舟中***  

空阔俯沧洲，乘风溯上游。断云千岭树，斜日一孤舟。吟兴入秋远，归心逐水流。何当邀鲁望，把钓狎闲鸥。  

***同友人夜泛月湖***  

水仙祠外西湖西，凉风吹浪湖外湄。垂杨掩映白沙里，云是偃月钱公隄。片时月上画楼东，双桥影落霜镜中。天涯塔火半明灭，数声敲断僧寺钟。渔舟唱晚未归去，轻歌渐入芦花丛。舒王唱和诗中侠，月夜花晨时泛楫。一樽醉到十洲红，红潮色晕梨花颊。柔橹轻摇碧沚边，香风暗度荷衣落。落花入座色纷纷，荡漾罗衫欲舞人。采莲高唱十洲曲，至今遗韵犹清新。红莲阁下香不改，赏花玩月人何在？嗟君行乐须及时，曦光未必终留待。洗盏更酌莫言归，空令皓月流清辉。  

***觉罗廷奭***  

觉罗廷奭，字棠门，号紫然。有《未弱冠集》。  

***登千佛山***  

几日重阳过，来登近郭山。人行秋色里，峰倚乱云间。鲁树千重出，齐烟九点闲。新诗聊可写，收付锦囊还。  

***于士祜***  

于士祜，字筠菴，天津人。诸生。有《南有吟亭诗草》。  

***偶忆苏家桥***  

苏家桥下路，一棹入空濛。远树黏天绿，新荷出水红。云山前度梦，诗酒几人同。记得菰蒲里，推篷挹晚风。  

***于光褒***  

于光褒，字阿璞，沧州人。诸生。有《翠芝山房诗草》。  

***海上谣***  

秋色沈沈海水碧，长鲸尾碎珊瑚赤。五铢衣薄不胜秋，嫦娥惊落银蟾魄。香索牵铃护琼蕊，玉梅褭褭寒烟里。瑶浆谁肯贮晶盘，雏凤衤离褷飞不起。麟脯红洒桃花盐。兰堂桂烛跋重添。贝阙珠宫宴龙女，修竹寒倚钩湘帘。五岳神图送阿母，海若前驱蛟螭走。好凭青鸟寄相思，绛河迢递空回首。冷云漠漠独自眠，芙蓉花落仙城烟。宝带牵情入幽梦，摇空水绿天风连。  

***魏燮钧***  

魏燮钧，字公阴，铁岭人。贡生。有《九梅村诗集》。  

***塞上客夕***  

近塞春风大，寒吹阴复晴。沙尘霾日色，草木聚边声。野坠荒云黑，山烧夜火明。萧条复谁慰，竟夕独凄清。  

***还乡***  

一年惊又腊，风雪送归程。海上岁将尽，天涯人独征。依官成拙计，负米困劳生。更有高堂望，迢迢念子情。  

***岫岩秋望感兴***  

乾坤万里接风烟，独立苍茫兴浩然。秋色西来通渤海，晓云东望极朝鲜。侧身人世如迁客，过眼光阴感暮年。牢落吾生终寂寞，何须搔首问青天。  

***于云升***  

于云升，字山来，临淄人。有《绿墅诗草》。  

***石桥望月***  

舍南舍北水争流，人静桥空夜色幽。漫倚阑干成小立，仰看明月恰当头。疏疏风散红莲渚，淡淡烟横白荻洲。隔浦邻舟归欲尽，渔歌声断一天秋。  

***凌志珪***  

凌志珪，字桐叔，江宁人。有《惜分阴馆诗草》、《琐尾庐诗草》。  

***兰陵舟中口号***  

拥裘枯坐静如僧，断岸危桥树几层。怪底岁除偏作客，一颿风雪下毗陵。  

***吊都督汤贞愍公和杨西华作***  

又是重阳近，登高感昔年。将军真死难，我辈愧生全。风雨灵旗壮，星辰碧落悬。故园何日返，重访旧林泉。  

一门留劲节，三世效孤忠。书画乃余事，风流孰与同。开樽君兴雅，乞食我途穷。嘉会难重遇，因之感二公。  

***吴恩熙***  

吴恩熙，字菡青，吴县人。诸生。有《羊攵寿庐诗集》。  

***过紫金庵***  

人迹不到处，杳然别有天。山深猿献果，僧老鹤齐年。塔影分奇树，钟声钅巢暮烟。扶筇觅归路，遥隔翠微巅。  

***江汝式***  

江汝式，字子经，江宁人。贡生。有《信芳阁诗存》。  

***泰陵词***  

汾水秋风起雁尘，无端歌舞泪痕新。玉环谁镂琵琶字，已兆江山属美人。  

望京楼上按伊凉，秋雨霖铃恨转长。一局残棋悲往事，老臣犹说幞头香。  

***奉圣山阁***  

有水有山处，高秋一倚阑。树声村店晚，草色野桥寒。破艇游鳞聚，危峰独鸟盘。人家渐镫火，归路更漫漫。  

***古意***  

裁取吴绫被，褚绵复褚丝。厚薄郎不言，冷暖侬自知。  

***雨花台***  

同泰金钱赎帝子，江南好佛生欢喜。云光说法天雨花，缤纷四面飞红紫。吁嗟雨花不雨粟，空使台城鬼夜哭。登台不见讲经人，西风吹澹秋山绿。  

***吴颐吉***  

吴颐吉，字少溪，武进人。诸生。有《仙蝶楼诗存》。  

***过郑村吊觉华菴***  

觉华古禅院，代谢成千秋。忆昔少年日，来登云外楼。诗人忽已往，法相安可求。叹息不能去，徘徊上废丘。  

***邵竹屿过访***  

种瓜东陵下，瓜美甘如饴。迢迢碧溪水，乔木影参差。中有读书处，梦寐常见之。楼前花木茂，百本多离奇。阶下秀兰草，春夏何葳蕤。结构念先泽，载培勤灌滋。流连动过客，况忝座中师。世运有代谢，人生感别离。纷纷树间鸟，巢覆无栖枝。展转雉皋下，季女常苦饥。徘徊虞山道，旅人丧斧资。好古犯天忌，飞电逐蛟螭。龙眠写生手，破壁骑金狮。囊空竟羞涩，矫首犹伸眉。欲从季主卜，前路曷可推。江南兵未罢，旋归定何时。  

***钱家吉***  

钱家吉，字辛生，吴县籍金匮人。诸生。有《寄生吟草》。  

***南钱杂赋***  

养拙何妨懒，幽居不厌贫。小桥低压水，乱柳密迷津。风月宜佳客，江南有散人。阳山岚翠合，闲眺一怡神。  

***焦光俊***  

焦光俊，字章民，江宁人。诸生。有《耐菴诗钞》。  

***二月晦日夜坐***  

繁云幂幂雨丝丝，寂寞荒城夜柝迟。惆怅江南消息断，春阴又过杏花时。  

***有感***  

北狩天王出，东征介弟才。烽烟三辅急，宫殿九成灾。鸟室飘摇感，鸰原急难怀。朝廷终不改，谁促六龙回。  

***吴安谦***  

吴安谦，字益夫，号秋谿，江苏清河人。诸生。有《听雨草堂诗存》。  

***杂兴***  

松柏入尘市，价不及桃李。生无媚世姿，安与众竞美。达人守其真，赏心空谷里。静极虚妙生，万事不到耳。行乐根性命，性命寄山水。悠悠天地间，几人悟至理。  

凤凰游海滨，寥寥寡俦侣。系岂无羽族，仙凡难杂处。翱翱千仞上，不见鸾鹤举。俯视蓬蒿中，燕雀集几许。同鸣鲜好音，志在得其所。物各以类聚，达哉先民语。  

读书辨真伪，岂以论屈伸。小儒矜片长，盛气压群伦。沟浍小沧海，丘垤卑昆岷。昧者不自量，谁与指迷津。宣尼称至圣，不敢居智仁。尧舜独千古，渊衷逊臣邻。胡为蚩蚩辈，辄欲多上人。  

***王殿森***  

王殿森，字月巢，宝应人。贡生。有《补梅诗钞》。  

***秋兰***  

闲庭习幽静，清香透书帷。起视盆中兰，娟娟开一枝。秋光倏已晚，尔开何独迟。风声撼林薄，霜痕沾鬓丝。孤芳孰延赏，知音安可期。我亦素心人，何时慰幽思。  

***石渠***  

石渠，字梅孙，吴县人。诸生。有《葵青居诗录》。  

***八月初十夜坐月***  

庭窄不容月，开窗偶见之。怜余久飘泊，似尔亦分离。今夕重相对，何人慰所思。从知盈则蚀，惜此未圆时。  

***谢庭兰***  

谢庭兰，字湘谷，丹徒人。诸生。有《湘谷吟稿》。  

***晚眺***  

落照没前岭，紫翠千重深。清风松下来，微凉入我襟。归羊散村墟，宿鸟趋空林。垂钓者谁子，暝坐烟中浔。  

***暨阳上元***  

乡国渺何许，天涯春色归。无家悲令节，有泪湿征衣。宿麦连云秀，残梅作雪飞。烽烟烛江表，远梦绕渔矶。  

***射陵谒陆丞相祠***  

海气昏昏落照边，厓山风雨尚依然。涛头白马坐前侣，水底苍龙死后天。虚阁松声疑敌骑，寝堂竹韵宿寒鸢。可怜襟上斑斑泪，留得千秋碧血鲜。  

***鲁蕡***  

鲁蕡，字仲实，江苏山阳人。诸生。有《仲实诗存》。  

***独坐***  

独坐愁无赖，苍天不肯晴。邻鸡都一哭，尊酒且三更。太息庭芳烂，生憎檐溜倾。蹉跎兵甲外，伏枕泪交横。  

***古曾赠今人***  

长绳系落日，潜从根九渊。如何将微丝，至意深缠绵。忆君不相识，见君情转戚。十年抱夙悃，涕泗横君膝。谁谓南山鸟，枉就北山罗。梦眼凄心魂，蝴蝶相经过。殷勤讬芳素，赠君合欢褥。合欢那所量，团扇洁如玉。岂期浮萍草，转作杨花飞。嫦娥窃无药，三五愁云欺。宛转复宛转，春风吹发短。忍复摧烧之，留此明人眼。金刀莫翦爪，翦爪爪痕枯。出门莫振衣，振衣绝衣裾。衣带日以宽，离怀日以永。当户疑有人，愁见庭树影。肃肃西征鸿，洋洋东逝鱼。为君前致词，努力筹良图。良图诚所愿，长夜何时旦。愿将身化石，从此填银汉。  

***岁晏行***  

岁晏朔风百忧集，步出东门西门入。桁上无衣囊无钱，妻孥何用苦煎急。自从师兴官帑虚，公私坐困枯鱼泣。水衡少府仰屋愁，变通改铸聊取给。法权轻重递减半，重者当百轻当十。一当百十官与民，民转输官官怒嗔。通风哑板目色新，官局沙汰何其频。且如南河币用楮，吏俸兵粮皆赐予。龙文宝印空镂错，一纸千钱谁给汝。乌乎四海愁风尘，朝法暮制徒纷纷。长沙谏铸流千载，谁是当今痛哭人？  

***林熙***  

林熙，字绍眉，侯官人。有《井窗蛩吟》。  

***过道山小石室感旧***  

眼底蛮花匝地斑，仙关今昔异跻攀。几行墨迹犹留壁，一片泉流不在山。惆怅重来黄叶下，苍茫独立夕阳间。多情最是岩岩石，依旧逢人不解颜。  

***孙瀜***  

孙瀜，字次公，秀水人。有《始有庐诗稿》。  

***登汤山晚眺***  

茫茫百感此胸中，极目天涯劫烧空。危堞远迷春树碧，夕阳乱逐晚潮红。江山凛冽余兵气，壁垒荒残吊鬼雄。万户疮痍犹未复，时和扇暖藉春风。  

***钱江***  

钱江，字东平，长兴人。诸生。有《六朝杂咏》。  

***邗江杂感***  

草野犹怀救国忠，而今往事哭秋风。桓刘有意争雄长，韩岳终难立战功。沧海风涛沈草檄，关山霜雪转飞蓬。怱怱过眼皆陈迹，往日雄心付水中。  

***吴萃恩***  

吴萃恩，字聚泉，嘉兴人。有《南湖百咏》。  

***沈珪墨***  

二李而还数秀州，乌金十笏豹囊收。对胶莫道坚于石，容易磨人到白头。  

***曹用笔***  

君家誉重建安文，余技中书又策勋。留画丹青引中马，风流长忆故将军。  

***王德馨***  

王德馨，字仲兰，永嘉人。诸生。有《雪蕉斋诗钞》。  

***夏夜***  

衡门客散静无哗，唧唧虫声透碧纱。消得夜凉清似水，雨余残月在荷花。  

***雨后小斋独坐***  

檐溜初停日已斜，坐看树影上窗纱。悠扬琴韵风敲竹，滴沥脂痕雨洗花。老去世情如嚼蜡，春来诗思又萌芽。小斋莫更嫌岑寂，鼓吹新添两部蛙。  

***王寿***  

王寿，字补楼，嘉兴人。有《玉树堂诗稿》。  

***苦雨***  

世事逼杜门，抽身谢尘俗。枯坐一室中，天寒肌生粟。苦雨声萧萧，昼夜无断续。年荒百物贵，催租吏犹酷。四野闻捉人，贫穷遭挞辱。可怜旁观者，敢怒不敢哭。  

市上少行人，泪洒家家雨。屈指已数旬，千里无乾土。重云蔽青天，日光黯不吐。安得制大裘，手自盖万户。海大尚可填。天漏讵弗补。吁嗟庸碌碌，徒云恩难普。  

我家有恒产，八口饱未能。我家有恒业，利薄贾益腾。我爱读我书，使我心有恒。澹泊足养性，营求徒取憎。矧此利所在，反覆不足冯。我心祇危惧，省身惕履冰。  

苔痕绿满庭，客踪绝已久。有约复不来，独酌杯中酒。日暮发狂歌，儿童齐拍手。笑我醉且颠，张胆竟如斗。拔剑怒冲冠，大声忽鲸吼。飞身欲上天，拨开云雾走。  

***朱嘉金***  

朱嘉金，字少谿，号曼翁。嘉兴人。诸生。有《臞仙吟馆遗稿》。  

***花田***  

水苗初秀雨余天，极目苍茫起暮烟。一水绿环孤塔外，数峰青到夕阳边。风尘未厌弹长铗，行李何妨笑半肩。谁识苦吟江上客，<木翟>歌声里过花田。  

***朱炳清***  

朱炳清，字小泉，海盐人。诸生。有《碧琅玕馆诗钞》、《晚翠楼诗钞》。  

***独桑鼓歌***  

奇渥温氏国祚销，赤眉铜马如猬毛。寿辉文俊相继没，士诚友谅争咆哮。陈氏沔阳渔人子，比似张氏尤虎视。太平城陷攻南昌，连舟纵战纷弓矢。刘项不知谁得鹿，此鼓逢逢声未死。日月并行明主来，俊杰搜罗文武材。龙蟠虎踞形胜定，帝业乃自金陵开。筑墙必高储粟广，渡江叱咤生风雷。维方与胡皆归附，至诚相与谁疑猜。陈氏战舰犹敢拒，蚁聚蜂屯血漂杵。采石矶边鹅鹳军，鄱阳湖上熊罴旅。螟蝗既死留蝮蜪，一叶扁舟匿烟渚。沙虫猿鹤军不归，独留此鼓归真主。沧桑转瞬年代更，饥鼪窜迹尘纵横。莲界深藏留旧物，以桴击之犹哀鸣。月落空山发凄啸，烟寒古寺埋精英。鬼物捴呵烦守护，祇恐仍引刀兵声。镂金制床水晶漏，豪华召祸天不宥。衅血斓斑此鼓存，阅尽兴亡谁共寿。陈仓石鼓太庙前，诸葛铜鼓栈道边。彼则遵法此垂戒，常伴沙衲年复年。或谓此鼓本属东吴物，赤壁大战声阗阗。岂知代远年湮不可考，莫若明初所得传无愆。败皮敝网皆有用，此鼓精蓝共清供。茫茫古物人推尊，荒榛铜狄知谁重。夜深风雨来灵魂，啾啾疑是啼黄昏。围一丈余高三丈，金粟古刹藏山门。摩挲片刻游山顶，松声又作凉涛喧。  

***高炳麟***  

高炳麟，字昭伯，仁和人。诸生。有《我盦遗稿》。  

***禹陵诗***  

维年癸丑春二月，我来会稽探禹穴。乍看庙貌极巍峨，松柏森然动魂魄。阴崖疑有鬼神护，深泽或恐龙蛇出。八年自昔集輴樏，万国于兹朝玉帛。生前宫室制不崇，葬后山林无改列。鸟耘后世不可知，三寸桐棺此遗迹。俗儒小生好傅会，往往神奇骋其说。金简绿字竞侈陈，童律庚辰矜创获。不感明德夸异闻，罔识当年疏瀹策。遂令四载随刊功，徒为神仙饰鸿烈。岂知禹贡纪方略，不用山经纷诡谲。往者洪流遍中国，下民昏垫何由释。帝咨岳牧惊怀襄，天顾蒸氓生圣哲。北安冀兖载壶口，南治荆扬过震泽。九河其濬九州同，四海分流四隩宅。迺因土地定征赋，竟奠山川免巢窟。贡金铸鼎罔两避，班师舞羽苗民格。身成绩用蛊终幹，民尽讴歌世难绝。东巡会稽事如昨，祀典煌煌重于越。遐思终古此区宇，经岁圣神为计画。盘皇辟地娲补天，载笔荒唐贤者斥。羲农轩学递相嬗，礼乐兵刑渐增设。佃用耒耨渔网罟，陆居栋宇水舟楫。唐虞考绩先五臣，百姓昭明万邦协。当时禹亦共赓飏，独锡元圭登北阙。后来汤武及周孔，征诛笔削严斧钺。是皆功与姒王并，天壤纷纷留墓碣。我生好古先此览，不觉涕零霑窆石。井渫山阿永自深，碑存亭畔犹无缺。荒祠拜手独归去，夕阳西下波声咽。  

***曾谐***  

曾谐，字小石，永嘉人。诸生。有《小石诗钞》。  

***雨后***  

秋在芭蕉上，凉生枕簟间。虫声繁似雨，树影黑疑山。夜尽镫先灺，蚊稀扇亦闲。安身惟睡好，及早掩松关。  

***过白莲塘作***  

老树萧疏咽暮蝉，西郊无复旧人烟。风清月晓横塘路，秋梦依稀堕白莲。  

***高鼎***  

高鼎，字象一，又字拙吾，仁和人。有《拙吾诗稿》。  

***怀李啸云***  

吴苑文章客，余溪落拓身。一生惟爱酒，万语不言贫。依隐常安拙，相交只率真。记从分短袂，又度两重春。  

***虚堂***  

虚堂独自掩疏棂，久客天涯醉亦醒。廾载江湖双眼白，五更风雨一镫青。艰危已觉尘心淡，魂梦犹惊战血腥。祇为深恩酬未得，琴书何暇叹飘零。  

***早行***  

一叶西风里，催程曙色微。水流残梦急，帆带落星飞。宿鸟未离树，寒潮欲上矶。江湖无远近，莫问几时归。  

***偶书***  

高楼人去碧天长，点点帆迎落日黄。敢冀舟中逢谢尚，漫劳市上识韩康。丧家毕竟非秦赘，悯世何曾是楚狂。二十年来尤守拙，白云沧海总茫茫。  

***秋宵怀湖上***  

萧疏树影过西墙，残月溶溶到草堂。秋景最清尤在夜，客居虽好总怀乡。延青水榭吟诗舫，饮渌山庄斗酒场。一自孙卢蹂躏后，悲风燐火<肃欠>枯杨。  

***姚阳元***  

姚阳元，字舒堂，归安人。有《春草堂遗稿》。  

***游永乐寺***  

白云围野墅，万木抱珠宫。泉激林端雨，楼吞天外风。梵余清磬远，啸彻暮山空。别有真禅味，冥心月正中。  

***袁振业***  

袁振业，字润甫，桐庐人。有《榆园杂兴诗》。  

***和赵友农四丈独钓***  

朝穿雾树出，晚度石桥回。柳影鱼方唼，萍皴鹭忽开。危蹲或有石，标寄不名台。兼分药苗种，时随樵采来。沽得村醪酽，欢迎稚子咍。  

***赛开来***  

赛开来，字竹楼，和州人。有《种竹轩诗草》。  

***镇淮楼***  

鼓角重关地，干戈百战场。风云挟淮泗，兵火半齐梁。塔影摩空尽，江流绕郭长。疏林看木落，秋思入苍茫。  

***读四溟山人集怀计甫草先生***  

眇目山翁谢四溟，邺城风雨太飘零。黄金肯筑诗人墓，见说吴江计改亭。  

***春日病起送陈皋甫张小山之皖***  

丝雨霏霏日望庚，小窗吟苦句难成。人于久病偏愁冷，天为衰龄特放晴。百岁光阴如过客，一年时节又清明。故人喜说皆强健，肯为贫官到皖城。  

***赵继馨***  

赵继馨，字花农，太湖人。有《小有花竹轩诗钞》。  

***和李海初殿撰田家小饮韵***  

曲曲池连屋，中藏太古民。尘原无处著，俗是本来淳。秋色无今古，深情孰主宾。家贫具樽酒，还胜旧醅醇。  

卅年为一世，人往水流西。旧是登临地，新添菜麦畦。老翁闲倚杖，往事说无稽。何限存亡感，沧桑事不齐。  

***陈云章***  

陈云章，字亦昭，合肥人。有《卧云山馆诗存》。  

***送王敬亭摄六安校官并监茶税***  

孝廉船舶不惊波，闲爱衙斋长绿莎。郭外军机铙吹曲，山中诗兴采茶歌。泮林花发官何冷，亲舍云瞻路未多。犹望王曾酬大志，文章有价重巍科。  

***闻童晋侯痁作诗已之***  

东床风雨病羲之，欲写《黄庭》力不支。祝尔从今须健饭，龙宾十二待临池。  

***赠赵若琴***  

君有连城璧，磨礲伟器成。襟怀观物达，肝胆照人明。秘籍金楼子，良田玉带生。简书猿鸟畏，风雨几经营。  

***王尚辰***  

王尚辰，字伯垣，合肥人。诸生。有《谦斋诗集》。  

***戊申春日游逍遥津***  

芳草满汀洲，繁花散远畴。野桥支曲径，急雨乱春流。树暗闻啼鸟，波平看浴鸥。柴门临水近，罢钓系渔舟。  

***龙江待风***  

才别青谿第一程，扁舟泊处晚潮生。乌啼老木霜无迹，雁渡寒江月有声。振触乡愁倾薄酒，商量画稿翦孤檠。朝来顺水扬舲去，两岸青山递送迎。  

***七里河待渡***  

趁墟小聚岸沙边，渡口无人待放船。附郭鱼鲜争入市，傍山水足早耕田。岚光破日沈花坞，霜气侵晨养麦天。欲向七门寻庙记，囊中尚有拓碑钱。  

***徐士怡***  

徐士怡，字棣友，石埭人。有《寄生山馆诗賸》。  

***三多镇对月感怀***  

迢迢数百里，渺与故乡隔。已作江北人，仍看江南月。彼美居一方，乱后无消息。共此婵娟明，恨少双飞翼。愁随落叶添，心共孤鸿灭。相思复相思，徘徊泪盈臆。  

***晚发京口***  

大江流不断，愁共暮潮生。水激山皆走，波翻月有声。乱离朋辈少，旅夜客心惊。乐士知何处，扬帆且北征。  

***屠之连***  

屠之连，字云洲，孝感人。有《雪轩诗草》。  

***村居晚照***  

清溪村路绕，落日入林斜。暝色敛微树，春愁结晚花。蔚深藏鸟道，幽僻隐人家。更有闲居乐，开樽醉月华。  

***田维翰***  

田维翰，字西园，号半翁，汉阳人。有《子固斋诗存》。  

***十月十四日夜泊荷叶洲对月有怀***  

谯鼓声初动，清光已满天。遥怜千里共，尚欠一分圆。隔岸谁家笛，长江客夜船。羁人当此夕，触绪未成眠。  

***由七濠口至瓜步***  

片帆孤影出邗沟，飒飒东风送客舟。云气连山浮铁瓮，芦花绕岸过瓜洲。江声不尽当年恨，霜信初传此日秋。况是妖氛犹未靖，暮笳幽咽不胜愁。  

***新居落成赋此自贺兼柬镜仁***  

几载江头把钓竿，烟波坐老石矶寒。敢云狡兔营三窟，且学闲鸥占一滩。出入有车弹铗易，栖迟无地立锥难。鸠居未合夸元九，不近蓬莱亦自安。  

***江昶***  

江昶，字韵和，汉阳人。有《柏井集》。  

***送杨利叔东归***  

自慨无交事事非，故人又报动征騑。黄花香后三秋老，红叶声中一棹归。鼙鼓东南民力竭，风尘书剑壮心违。可能借我凌云笔，化作阳戈挽落晖。  

***王家仕***  

王家仕，字信甫，监利人。有《彤云阁遗诗》。  

***柬黄记室***  

刀环龙雀醉频看，辛苦长征出塞弹。上将军中随李牧，贵人门下作任安。三春战血凭鹃洒，五夜乡心逐雁寒。阳羡买田归未得，十年鸿爪遍江干。  

***题画***  

乐游原上醉呼鹰，云拥将军猎骑腾。凭吊不堪还驻马，西风残照汉家陵。  

***兵书峡***  

谁将韬略锁崎岖，风后轩皇籍有无。但喜岚光容蜡屐，下求兵法悟《阴符》。鱼龙阵掩三巴路，风雨灵飞六甲图。何似玉皇香案吏，更探琼笈上清都。  

***郑先朴***  

郑先朴，字尺古，号久惺，长沙人。诸生。殉难。有《求是斋集》。  

***雨后游岳麓山***  

微雨如膏沐，妆成岳麓春。碧霑枫叶嫩，红湿野花新。帆影辞家客，书声闭户人。自卑亭畔路，游眺几逡巡。  

***读韩诗***  

酒力如春风，入眼能生花。好书如故人，相对宜擎茶。醉读昌黎诗，万象莽无涯。宝鼎留古字，逼视惊聱牙。清镜写物形，酷肖无舛差。有时恣恢奇，月黑鬼盈车。有时出清新，日升天卷霞。大巧反若拙，夸目时尚奢。傥有弦外音，千古惟一家。  

***新晴出游***  

杜门不出惟看雨，天地模糊水气浓。忽卷烟云生霁色，起寻山水散愁客。春回千嶂铜生绿，日晃一溪金在镕。笞笠满原秧满野，果然久雨不妨农。  

***黄仲骐***  

黄仲骐，字正夫，郴州人。诸生。有《醉山草堂诗集》。  

***水寨岭***  

上山复下山，逾险还入险。潜踏巨鳌背，跼步形神敛。四围岚岭合，一线走崖广。不识经过处，炊烟几万点。明明见高峰，飘忽云际掩。一曲复一重，密蒙乱风飐。最下光明界，乃见桃花<山弇>。净扫旧衣襟，烟痕淡如染。  

***暮归***  

微雨湿凉烟，暮色霭然至。钟声出白云，知有云中寺。草根乱虫鸣，列星森就位。远火照江村，流萤忽如坠。浩歌下烟萝，一静了万类。  

***黄维申***  

黄维申，字笏堂，善化人。诸生。有《报晖草堂诗集》。  

***寄别家莘夫兄***  

君昔豫章去，今吾皖道游。共成千里别，各抱百年忧。落落江湖感，飘飘身世浮。赏音何处是，楚水自东流。  

***次韵孙寿朋感怀之作***  

青衫寥落十年身，始信穷通本夙因。诗兴每从愁里发，人情惟有醉时真。事当失意才知命，话到无言更怆神。毕竟诗书非误我，歧途偏得赏心人。  

***偕丁味斋二尹登太平城内荒亭***  

落日闭重关，荒亭此共攀。一城余白骨，四面见青山。破屋无人到，深林有鸟还。家乡何处是，搔首暮云间。  

***刘秉堃***  

刘秉堃，字敦山，万县人。  

***答杜唐伥讯蒋吉亭所赠铁笛次韵***  

六州之铁不铸错，铮铮蒋生人中豪。治铁凿孔作横吹，鸣之呜呜山月高。粉黕野丹黮易此笛，从兹当废蕲州竹。小杜作诗问诡谲，凉吹汉部将安属。觱{发}筝琶皆凡响，羌管修长此独缩。律中黄钟糅漭瀁，朅来为君歌一曲。水龙吟罢海天青，湘灵一奏蘅芜绿。那无劳叨答山鬼，只合赏音索木客。不然独洗耳尘清，一声吹裂山头石。  

雨  

十日愁霖不出村，溪烟山雾昼长昏。木绵积雨多辞树，水气如云欲到门。无复故人话朝夕，偶从田父牧鸡豚。舍南賸有群鸥至，极目荒塍满稻孙。  

***罗廷琛***  

罗廷琛，字莲谿，南海人。有《诵芬堂诗草》。  

***野眺***  

春水参差涨野塘，低田三月始分秧。疏疏看过酴醿雨，曲曲行随薜荔墙。深树鸣鸠桑葚紫，午风团蝶菜花黄。石桥逦迆村西路，时有人家煮茧香。  

***黎兆熙***  

黎兆熙，字仲咸，遵义人。监生。有《野茶冈人吟稿》。  

***巴东夜泊***  

腊日辞家长作客，高歌独对寒天碧。猎猎江风吹破裘，愁共波高一千尺。牛口滩头霜月明，秋风亭下暮涛生。危樯夜泊巴东县，听尽哀猿冷雁声。  

***金陵别方仲坚***  

秣陵三月路如何，料峭东风卷白波。早趁寒潮别君去，过江烟柳雨丝多。  

***王汝霖***  

王汝霖，字泽民，瓮安人。诸生。有《鹿仙吟草》。  

***河池州***  

绕郭平池十里长，人家倒映水中央。黔山只在层山外，望望秋云木叶黄。  
