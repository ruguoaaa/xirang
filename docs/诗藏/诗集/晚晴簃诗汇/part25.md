---
title: 第25部分
index: true
icon: editor
order: 25
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷一百八十三

***李氏***  

李氏，孝感人。同县熊祚廷室，大学士、谥文端赐履母。  

***寒月夜作***  

宵分蟾影印虚庭，为爱清光倚小亭。惭对青山头已白，闷看黄菊眼还青。烟拖暮霭笼寒柳，风漾幽池蹴细萍。不叹空闺多寂寞，教儿犹喜有遗经。  

***张氏***  

张氏，德州人。祯女，顺治壬辰进士、丽水知县田绪宗室，户部侍郎雯母。有《茹荼吟》。  

***句容署中***  

一带青山雪径封，白云片片树重重。葛洪井与鲍姑宅，住在华阳第几峰。  

***自句容归里***  

流水青山在眼前，归途恰值早春天。官贫一路无车马，觅得江南鸭觜船。  

***渡黄河有感***  

一曲中流《瓠子歌》，淮南落日渡黄河。不知底绩司空日，销尽金钱尔许多。  

***戊申京邸示儿***  

金马门前玉漏残，经年索米向长安。悲歌莫逐荆高侣，且耐官同易水寒。  

***示儿***  

一部《楞严》户昼扃，木鱼竹杖倚围屏。老人自觉修斋好，不为儿曹讲佛经。  

***送长儿之楚***  

黄鹤楼前白浪生，江流滚滚鄂王城。傥从鹦鹉洲边过，一吊才人祢正平。  

***朱中楣***  

朱中楣，字远山，庐陵人。明宗室议汶女，吉水兵部侍郎李元鼎室，礼部尚书振裕母。有《石园随草》。  

***雨馀登避暑台***  

晚妆才罢试齐纨，夏木阴阴落照残。欲向层台窥远堞，偶飞疏雨染重峦。湿云缓度莺声老，凉月还生燕语欢。共挹荷香思茗饮，轻风有意送梅酸。  

***客秋偶憩西子湖皆令携幼女过访发方覆额遂能诵诗写法帖楚楚可人今依然梦想间并裁小诗似之***  

瑟瑟轻罗澹澹妆，柳梢莺语乍调簧。乌云应拂春山小，红蕊初含夜雨香。鸳水毓灵多鲍谢，蝇头妙楷逼钟王。梦回犹记殷勤别，几欲笺诗燕子忙。  

***穀雨前一日小室閒吟***  

小苑焚香逗绿纱，摊书随意注南华。春衫未翦寒仍怯，午梦初回日又斜。湖外祇堪眠弱柳，雨前谁复饷新茶。中怀脉脉閒无那，看取游丝缀落花。  

***秋雨吟***  

漫斗摴蒱金钏冷，暝烟犹缀秋千绠。一声新雁动离思，叫彻云根透纤影。翠钿寒生秋已仲，檐敲碎玉惊残梦。急雨初收问落花，清商暗度栖梧凤。素娥青女意飏飏，何事深闺恨夜长。燕去燕还还复去，閒鸥依旧点横塘。  

***上巳同外携儿子振裕登滕王阁***  

水落沙犹曲，风恬浪不漩。繁樯依断渚，孤鹜没遥天。醉柳开新火，啼鹃破晓烟。登高欣有赋，索价问榆钱。  

***春晚***  

瑟瑟湘帘袅袅垂，娇莺初啭最高枝。枕棱画得金钗响，为记深宵梦里诗。  

***赠涂年侄女南归***  

每话家园泪雨潸，蓟门秋老雁初还。惊魂自逐潇湘水，忍见湓城山外山。  

时慰愁容强作欢，漫伤亲串半凋残。珠帘暮雨西江月，尽付离人马上弹。  

齧雪餐毡苦自持，谁怜弱息委燕支。青青柳色仍如旧，寄与韩郎知不知。  

共羡山公古道稀，黄金解尽出重围。丰城剑合珠还浦，故国文姬此日归。  

***和外五日自潞河归津门***  

地接蓬瀛任所探，扁舟何日泛元潭。椿萱岁越今逾九，兄弟时怜但有三。采药盈筐怀益母，书符结缕佩宜男。移樽共向花前醉，擘藕还因雨后甘。几度幽香深院袅，半湾斜月远林含。层云掩映迷芳树，落照依微度翠岚。鹤草不须烦媚蝶，鸾笙每欲动归骖。千头种橘宁无念，万里浮家未可堪。却羡数雏还茹哺，偶来双鹆助清谈。轻风淡宕消残暑，閒署萧条忆寸柑。戏和新诗君勿笑，为联险韵我何憨。鸳鸯并浴翻荷盖，鹦鹉频餐啄玉函。茗战晚烟炊细沸，蟁征宵鼓劫雄酣。寒冰滴沥声催句，暝鸟回翔语觉喃。刻艾悬庭惊燕户，伊蒲绣佛对禅龛。盐梅空负调羹美，蒲酒聊斟供馈惭。飘泊漫欣曾解带，逍遥惟喜早抽簪。忽雷才拨乡思集，方响慵敲旅梦耽。偕隐宜从翰墨圃，同游直到买山庵。稚儿听说家园好，解望关河问指南。  

***拟古游仙诗***  

洪井尚留丹，餐霞堪绮席。盈盈若轻举，揽之不可得。宛拟至琼宫，互立仙班侧。倏起江海游，鲛人捧珠出。烁烂起层霄，煇煌炯遥壁。或理凤凰琴，或窥麟虎迹。或诵步虚吟，或促清谈膝。杳霭度韶音，旖旎停云泽。恍惚在天涯，徘徊閒咫尺。忽睹避秦人，忽睹偷桃客。劈藕大如船，分脯还煮石。控鹤欲凌空，悬厓深莫测。窈窕复冥冥，苍苍何郁郁。团露染新红，方壶漂绀碧。月脑晦还圆，星眸炫犹逸。珍重广成言，飞凫酣数息。胜境可能寻，山河咸历历。六著恍然明，乾坤任所適。  

***春日熊雪堂少宰以和黄山谷梅花韵见投同梅君作***  

几年偕隐同归洛，纷纷世态春冰薄。今古长安似弈棋，惟有投閒是先著。每思登眺帝子楼，风雨靡靡滞城郭。荒园颓倚杏花村，社鼓频传慰恬漠。时吟佳句响琳琅，满纸烟霞真骇愕。续貂髡颖韵难成，欲附青云为寄讬。绿波隐隐泛兰舟，红蓼森森羡华萼。隋隄旧院冷秋千，谯国新旗缀珠珞。海棠无力怯春寒，梦破春愁愁满橐。融和天气正芳菲，芸窗课子差足乐。无燕翻飞堕碧空，流莺宛转惊铃索。屈指韶光又一年，閒看花开渐花落。不关春色苦相催，但恨封姨还肆虐。澹宕轻阴润杂弦，良宵煮茗奴称酪。却为听诗减夜眠，举案呼尊共微酌。寄语猿鹤莫漫猜，而今始践山林约。  

***旅兴***  

身世苍茫里，烽烟已数千。旅愁春候觉，归梦草堂前。花径迷蝴蝶，家山映杜鹃。枝头闻鸟语，犹自说燕然。  

***春日感怀***  

青春作伴已还乡，赢得新诗富草堂。苏圃漫添湖水绿，柴桑难问径花黄。荒城处处伤离黍，旧燕飞飞觅画梁。家国可堪寥落甚，怡情何地足沧浪。  

***舟行晚眺***  

远望清流曲曲通，孤帆幸逐芰荷风。黑云片片归前浦，紫燕纷纷掠短篷。岸柳乍摇新水绿，山花遥带夕阳红。频闻箫鼓知村近，雨过潮平月正中。  

***岁杪答梅君维扬***  

久阅关乡未忍离，霏霏应值到家时。梅开芳信书凭早，梦绕江干月上迟。彭泽喜裁归去赋，芜城愁和寄来诗。新篘正熟思君赏，独坐深宵且课儿。  

***舟次清源和梅公韵***  

南归欲觅旧柴门，何意弹冠赴特恩。三径未成重理楫，千山遥忆隔啼猿。香侵蓼国飘红粉，露滴荷房泻绿尊。远岸菁葱连雨足，閒鸥飞泛点秋痕。朝廷有道思良弼，彤管承家愧昔媛。新月含辉云外吐，斜峰倒影浪中翻。偶来坠叶惊诗思，厌听严更搅梦烦。晚泊村宵难喔喔，平原戌猎鹿奔奔。天涯篷转随征雁，泽畔桑深卧野豚。银汉乍回青鹊羽，金风渐返木樨魂。知君自为苍生出，从古惟闻绮皓存。把酒漫同儿女醉，频年忧患不须论。  

***晚秋怀里***  

落叶惊残梦，秋归人未归。水明天一色，鸦带晚霜飞。  

***舟泊鸠兹***  

水阔春回接楚湘，学啼娇鸟未调簧。起来卷幔窥红色，一抹青山带夕阳。  

***闻子规***  

忽听啼鹃柳外飞，声声相唤不如归。人归何似春归易，芳草萋萋送落晖。  

***宗伯年嫂招集沧浪亭观女郎演秣陵春***  

越调吴歈可并论，梅村翻入莫愁村。兴亡瞬息成今古，谁吊荒陵过白门。  

***商景徽***  

商景徽，字嗣音，会稽人。明吏部尚书周祚次女，上虞徐咸清室。有《咏鵻堂诗草》。  

***邯郸才人嫁为厮养卒妇***  

妾自承恩初，同心绾双结。灿烂若明霞，流霞不能涅。晨眺漳河流，夜卧丛台月。岂知中道乖，蛾眉坐沦没。春风伴赭衣，秋霞改玄发。镜台宝髻疏，罗裳暗香歇。愿作巫山云，朝朝反宫阙。  

***美女篇***  

美女东城隅，红颜华灼灼。垂垂十二鬟，一一飞金雀。初日照楼台，春游出宛洛。采桑攀远杨，搴芳捋丛薄。行路何踟蹰，中心谅有讬。不知谁家子，白马黄金络。强言立道傍，翩然互酬酢。本非淇上姝，宁践桑中约。家无薄幸儿，白头负前诺。赠妾双明珠，还君抵飞鹊。日暮行归来，空闺守寂寞。  

***子夜四时歌***  

蜡烛照空帷，春宵难达曙。袷衣不著绵，预识中无絮。  

弄水恐湔裙，采莲畏伤手。花欹半面妆，愿得花间藕。  

栖鸟夜不眠，肃肃翻金井。五更霜月昏，不见双桐影。  

五彩织薰笼，炉灰皎如雪。不弃炙残香，为爱心中热。  

***读毛西河濑中集作***  

芙蓉露下小池秋，金鸭烟消宿雨收。为读西河新句好，都梁艾蒳满妆楼。  

彩笔翩翩映玉台，频将绣帙向风开。可怜杜甫惊人句，不数陈留旷世才。  

***吊张曼殊***  

觅得温柔在帝乡，娇花容易萎严霜。丰台自此游人绝，芍药将开尽断肠。  

云髻峨峨似洛神，都人争学百环新。凭他学尽新妆巧，不是才郎收泪人。  

***祁德渊***  

祁德渊，字弢英，浙江山阴人。明苏松巡抚、谥忠惠、彪佳女，姜廷梧室。有《静好集》。  

***送黄皆令***  

西风江上雁初鸣，水落寒塘一棹轻。绕径黄花归故里，满隄红叶送秋声。片帆南浦离愁结，古道河梁别思生。此去长涂霜露肃，何时双鲤报柴荆。  

***祁德琼***  

祁德琼，字修嫣。忠惠公女，诸生王鳄叔室。  

***送别黄皆令***  

万山寒秋月，一苇寒秋波。美人理远棹，秋色低星河。送君青雀舫，赠君金叵罗。别路不辞远，别酒不辞多。良辰惜分袂，分袂当奈何。虽有千金装，何如《五噫歌》。  

***和黄皆令游密园***  

朔气晴开万户烟，寒林落日点红泉。十年往事悲星散，千里交情共月圆。松径犹能邀令客，桃源应信有群仙。搴芳踏尽池塘路，泥印莲花步步妍。  

***明月***  

明月当空照，长河万里秋。井梧千叶尽，篱菊一樽幽。雁度云间影，猿啼岭上愁。萧萧玉珮冷，对景怯登楼。  

***寓山看梅***  

楼敞云阴薄，伤心花外来。风和新柳出，云尽老梅开。香气迎妆粉，春光照径苔。贪看千片玉，日暮尚徘徊。  

***夜坐***  

坐久明镫乱，寒风入彩帏。阑干七十二，何处笛声飞。  

***采菱和黄皆令***  

采菱歌逐绿云飞，画舫轻随暮色归。枫叶两隄摇碧水，湖光一带入罗衣。  

***祁德茝***  

祁德茝，字湘君。忠惠公女，诸生沈萃祉室，有《寄云草》。  

***古意***  

惜昔与君别，杨柳丝堪结。芳草积如烟，飞花乱成雪。数载客京华，念君远别家。欲知遥塞雪，但看故园花。芳时处幽独，蜘蛛网金屋。细雨昨夜零，春苔上阶绿。对镜厌孤鸾，凌云怨黄鹄。憔悴玉台人，肠断珠帘曲。为欢须忆故，为衣莫道新。愿持江国月，流照苏门春。  

***题钱舜举鸳鸯***  

柳丝织烟金缕细，绿波宛转通春意。锦塘一曲静沈沈，下有鸳鸯七十二。交颈双栖睡起迟，烟轻沙暖艳阳时。谁教钱选生香笔，画出多情崔玨诗。  

***送别黄皆令***  

画阁联吟恰一年，此时分袂两凄然。云间归雁路何处，林里飞花香可怜。远客青山皆别思，仙舟明月已无缘。怀君日后添离梦，寂寞荒村渡晚烟。  

***忆益姊***  

拈来阁上黄金线，倚遍亭前白玉栏。徒忆空园悬画板，春风一夜杏花残。  

***惜花***  

花事阑珊又一年，当门岩壑总依然。落红满地休轻扫，也算留春在目前。  

***张德蕙***  

张德蕙，字楚纕，浙江山阴人。祁理孙室。  

***中秋***  

秋气中天净，愁人独夜看。停桡江愈阔，却扇月初寒。霜入桐阴薄，风飘桂影残。扣舷情未已，露湿绮罗单。  

***赠湘君***  

兰房独起迟，无语对罗帏。此意无人解，深闺未嫁时。  

***朱德蓉***  

朱德蓉，字赵璧，会稽人。诸生祁班孙室。  

***游山***  

寂寞佳山水，楼台薜荔间。野桥分竹路，高树绕溪湾。径曲留琴语，杯宽破客颜。夕阳钟磬外，犹有暮云閒。  

***送别黄皆令***  

青青杨柳枝，飘摇大道傍。大道多悲风，游子瞻故乡。执杯送行客，泪下沾衣裳。忆昔弭远棹，明月浮景光。杯觞极良宴，歌舞开华堂。好鸟得其侣，举翼双翱翔。胶漆两不解，金石安可方。分袂起仓猝，永夜生悲伤。吴山何渺渺，越水何茫茫。芙蓉凭秋波，熠燿吐幽香。采以奉所思，所思难可忘。  

***上巳***  

桃花秋水湔春衣，旧日兰亭到亦稀。断岸羽觞晴日暖，远山横笛暮云飞。沙棠舟落江鸥起，玳瑁梁空澥燕归。尚有采蘩思未足，不堪月色上罗帏。  

***采莲曲***  

绿叶罗裙一色裁，芙蓉映水两边开。欲将新曲频频唱，恐有鸳鸯飞入来。  

***咏虞姬***  

歌罢伤心泪几行，江山旋逐楚声亡。贞心甘向秋霜剑，不欲含情学汉妆。  

***愁雨***  

烟雨重重宿鸟惊，惜花愁听落花声。只今闺阁应寥寂，还忆亭台芳草生。  

***寄修嫣***  

莫卷珠帘对碧山，山边孤鸟日飞还。如何百里相思路，惟有随人月影閒。  

***方维仪***  

方维仪，字仲贤，桐城人。明大理卿大镇次女，诸生姚孙棨室。有《楚江吟》、《归来叹》、《清芬阁集》。  

***伯姊之粤有赠***  

昨岁长溪来，今岁粤中去。此别又数年，离情复何语。明发皖江城，山川隔烟雾。皓月临苍波，春风满江树。  

***秋雨吟***  

高楼秋雨时，事事异往昔。骨肉东南居，田畴稻不获。树叶色将变，寒虫语幽石。孤愁多苦心，四顾成萧索。云暗远山峰，独坐苔阶夕。  

***读苏武传***  

从军老大还，白发生已久。但有汉忠臣，谁怜苏氏妇。  

***楚江怀节妇吴妹茂松阁***  

空林陨叶暮乌啼，云水迢迢隔皖溪。夜发苍梧寒梦远，楚天朗月照楼西。  

薄命同罹骨肉哀，天涯书信远难来。愁心不似归鸿影，能逐湘江夜月回。  

***北窗***  

绿萝结石壁，垂暎清芬堂。孤心在遥夜，当窗皎月光。悲风何处来，吹我薄衣裳。  

***拟古***  

八月天高雁南翔，日暮萧条草木黄。与君别后独徬徨，万事寥落悲断肠。依稀河汉星无光，徘徊白露沾衣裳。人生寿考安得常，何为结束怀忧伤。中夜当轩理清商，援琴慷慨不能忘，一心耿耿向空房。  

***死别离***  

昔闻生别离，不言死别离。无论生与死，我独身当之。北风吹枯桑，日夜为我悲。上视沧浪天，下无黄口儿。人生不如死，父母泣相持。黄鸟各东西，秋草亦参差。予生何所为，死亦何所辞。白日有如此，我心徒自知。  

***伤怀***  

长年依父母，中怀多感伤。奄忽发将变，空室独彷徨。此生何蹇劣，事事安可详。十七丧其夫，十八孤女殇。旧居在东郭，新柳暗河梁。萧条下霜雪，台阁起荒凉。人世何不齐，天命何不常。孤身当自慰，且免摧肝肠。鹪鹩栖一枝，故巢安可忘。  

***出塞***  

辞家万里戍，关路隔风烟。赋重无馀饷，边荒不种田。小兵知有死，贪吏尚求钱，倚赖君王福，何时唱凯旋。  

***独归故阁思母太恭人***  

故里何须问，干戈扰不休。家贫空作计，赋重转添愁。远树苍山古，荒田白水秋。萧条离膝下，欲望泪先流。  

***旅夜闻寇***  

蟋蟀吟秋户，凉风起暮山。衰年逢世乱，故国几时还。盗贼侵南甸，军书下北关。生民涂炭尽，积血染刀镮。  

***病起***  

空斋无事晚风前，雨过苔阶草色鲜。远岫云开舒翠髻，新荷池畔叠青钱。衰年转觉多愁日，薄命何须更问天。閒坐小窗初病起，西林皓月几回圆。  

***方维则***  

方维则，字季准。大铉女，诸生吴绍忠室。有《抚松阁集》。  

***题竹***  

小院何空寂，相依独此君。雪深愁易折，风急不堪闻。白石移花影，青苔拥籀文。楼头残月上，空翠落纷纷。  

***叶宝林***  

叶宝林，馀姚人。明按察使宪祖女，同县黄宗羲室。  

***采花蜂***  

遍采名园万树芳，春风鼓铸满篝粮。徒劳巧酝三冬计，讵料难留百叠房。甘苦不须重借问，难辛回忆倍堪伤。若还解得为谁语，随分安身是道场。  

***许氏***  

许氏，汉军旗人。镇平将军、湖广提督、谥襄毅徐治都室。  

***马上歌***  

快马轻刀夜斫营，健儿疾走夜无声。归来金镫齐敲响，不让须眉是此行。  

***徐璨***  

徐璨，字湘蘋，吴县人。海宁大学士陈之遴室。  

***秋日漫兴***  

帝苑芳春凤吹谐，看花曾遍洛阳街。行吟缓控青丝辔，击节频抽白玉钗。共挽鹿车归旧隐，几浮鱼艇散秋怀。霜风扫尽烟霞况，愁见龙城叶满阶。  

***陇头水***  

西去穷荒恨，东看故国愁。一心悬两地，双泪落风流。羽檄秋偏急，戎车夜不休。壮夫轻出塞，未到陇山头。  

***徐文琳***  

徐文琳，吴县人。海宁副贡陈堪永室。  

***过莲池庵访圆明女师***  

精庐屈曲倚云根，松竹周遮不二门。顿使尘缘都洗涤，懒将世网一评论。山花径绕名难辨，斋磬声沈日又昏。小衲坛前閒指点，赐幡曾沐大君恩。  

***纪映淮***  

纪映淮，字冒绿，小字阿男，上元人。映锺女弟，莒州杜李室。有《真冷堂词》。  

***秦淮竹枝词***  

栖鸦流水点秋光，爱此萧疏树几行。不与行人绾离别，赋成谢女雪飞香。  

***即景***  

李花一孤村，流水数间屋。夕阳不见人，牯牛麦中宿。  

***桃叶歌***  

清谿有桃叶，流水载佳人。名以王郎久，花犹古渡新。楫摇秦代月，枝带晋时春。莫谓供凭览，因之可结邻。  

***春日幽居***  

细竹深阴覆碧纱，石床书帙昼抛斜。半帘细润侵寒雨，一衲孤馨染落花。流水穿林寻野鹤，夕阳归树护栖鸦。春山淡漠无人共，遥倩诗囊贮乱霞。  

***毕著***  

毕著，字韬文，歙县人。王圣开室。  

***纪事***  

吾父矢报国，战死於蓟丘。父马为贼乘，父尸为贼收。父雠不能报，有愧秦女休。乘贼不及防，夜进千貔貅。杀贼血漉漉，手握雠人头。贼众自相杀，尸横满阬沟。父尸舆榇归，薄葬荒山陬。相期智勇士，慨然赋同仇。蛾贼一扫净，国家固金瓯。  

***村居***  

席门閒傍水之涯，夫婿安贫不作家，明日断炊何暇问，且携鸦嘴种梅花。  

***宫婉兰***  

宫婉兰，泰州人。检讨伟镠女，如皋冒褒室。有《梅花楼诗集》。  

***元宵喜晤十六侄如冈***  

汝来恰值传柑节，我老惊看两鬓银。回首弟兄多隔别，相逢子侄独情亲。梅残正好迎新月，柳放何堪又暮春。带水家乡原不远，衰年惟有泪沾巾。  

***海陵留别二嫂卞夫人***  

数月相依情更深，殷勤棋局记知音。黄花绿酒难为别，万斛愁堆一寸心。  

***冒德娟***  

冒德娟，字嬿婉，如皋人。褒女，同县石巨开室。有《自怡轩诗集》。  

***暮春***  

閒步空阶有所思，无端新绿又盈枝。暮春天气人如醉，喜听莺声未老时。  

***晓起***  

晓来初起对窗纱，日上珠帘弄影斜。风动高枝黄鸟啭，声声啼向碧桃花。  

***秋夜***  

飘来红叶忽成秋，又见双星两地愁。阶下细虫喧不歇，檐前紫燕语难留。空庭碪杵催长夜，远寺钟鱼逼戌楼。薄醉欲眠犹未得，绮窗遥望月如钩。  

***夏日***  

芭蕉深绿映疏窗，高柳蝉鸣昼景长。闷卷珠帘看日影，鸳鸯相并立池塘。  

***春闺***  

风动帘栊春昼长，莺声催起整残妆。独行亭畔拈花朵，不觉罗衣怯晚凉。  

***钱敬淑***  

钱敬淑，字师令，江宁人。诸生谈允谦室。  

***泊浦子口***  

残年泊征棹，载酒数归程。雪圃芹芽白，江醪竹叶青。夕阳新别路，衰草古离情。隔岸寒山色，凝眸望旧京。  

***顾若璞***  

顾若璞，字和知，仁和人。明上林苑丞友白女，同县黄茂梧室，炜母。有《卧月轩稿》。  

***秋日为两儿修读书船泊断桥作***  

闻道和熊阿母贤，翻来选胜断桥边。亭亭古树流疏月，漾漾轻袅泛碧烟。且自独居扬子宅，任他遥指米家船。高风还忆浮梅槛，短烛长吟理旧毡。  

***暮雨***  

涧草依依浮玉，隄杨拂拂迷烟。江上蒲帆欲没，村中桑女争还。  

***和夫子西溪落梅***  

逦迤入西溪，溪深深几曲。断岸挂鱼罾，茅檐覆修竹。翠羽何啁啾，满林香扑簌。晴雪飞残英，坐爱倾蚁绿。鹿门迹未湮，与子同归宿。  

***捣衣篇***  

自惜盈盈十五馀，不施粉黛叹幽居。忽惊流浪双头鲤，带得交河一纸书。读书宛转愁不息，征人正在天山北。天山高插碍星流，漫驾红鸾过十洲。君挂雕弓控轻骑，妾闻胡雁怨高楼。满眼风光转眼歇，昨夜红颜换白发。捣衣声断咽霜风，掩袖啼多惨秋月。秋月孤帏漏正长，香奁宝箧耀华堂。鸣珰四面鸳鸯结，罗帐团回锦绣香。鸣珰罗帐芙蓉锦，华烛兰膏明未寝。解将珠镜光如刀，留待君来照鸳枕。饮尽金罍不见君，湘帘怨卧烟氤氲。羽书犹欲征边塞，愿逐巫山一片云。  

***江上缫丝曲***  

桃花花繁杨柳垂，纤腰嫩脸香风吹。莺儿调声声正滑，堂上丝车鸣轧轧。少年骑马挟金弹，青幂朱舷纷夹岸。缫丝终日不忍看，寒螀早晚啼秋幔。  

***自君之出矣***  

自君之出矣，不理钗头玉。思君湘水深，啼痕犹在竹。  

自君之出矣，鸾镜不曾开。思君如璧月，皎皎照妆台。  

自君之出矣，罗幔月娟娟。思君如络纬，辗转一丝牵。  

***湖中***  

湖光渺渺冷烟微，江鹜沙凫伫不飞。恰欲抱琴轻别去，芰荷分绿上罗衣。  

***感怀***  

不堪愁病强搔头，二十三年感百忧。却也不知方寸内，如何容得许多愁。  

***阚玉***  

阚玉，钱塘人。  

***感吟***  

西湖春色两隄花，阵阵莺声串柳芽。我本无心植杨柳，阴成都能夜栖鸦。  

***李美仪***  

李美仪，鄞县人。邺嗣女。  

***奉和家大人草堂课耕韵***  

高畴新雨足，布穀唤春耕。千亩回村绿，三家结舍平。犊肥田竖喜，鸟起草人醒。惟有田翁乐，悠然候岁成。  

东舍幽栖处，柴门接野田。一春滋草径，三月酿花天。林雀喧晨霁，邻鸡报午烟。频年收获好，膝下得欢然。  

***吴山***  

吴山，字嵒子，当涂人。县丞卞琳室。有《青山集》。  

***新霁***  

新霁健草木，林塘肆芬芳。拂石竹阴晚，地幽人亦凉。远天自空静，蝉风吹夕阳。  

***法海寺***  

闻说隋家帝，於此建宫阙。种色玉钩斜，年年芳草发。代往存形胜，古刹依林樾。轻风吹锦帆，今昔一明月。  

***望钟山***  

天气清无霞，远山益幽霭。凭楼纵观眺，目与群物会。清风自南来，竹树生微籁。歌禽唱金缕，翠筿飘罗带。时佳景复丽，赏心亦高迈。延伫望锺陵，眷然怅松桧。似觉古今短，徒谓乾坤大。念昔爽鸠氏，川原鲜常在。  

***集不系园***  

两峰不出云，十里春阴谱。水上快凫鸥，帘前怨鹦鹉。花寒不放香，月瘦未见补。莫谓近山晴，远烟还是雨。  

***越城歌***  

越王城边春鸟吟，忽思美人歌舞心。一朝歌舞向吴国，水犀军散剑池深。姑苏台下草连天，鸱夷一艇何茫然。  

***泊舟香口***  

薄暮到香口，风回即泊舟。一溪分竹进，两岸断江流。落日明残牖，荒烟袭废楼。篱边鸡犬静，寥落使人愁。  

***秦淮舟集同刘李诸夫人分韵***  

一棹轻随岸柳斜，晚霞落日集名家。六朝风物秦淮水，三月春情穀雨茶。隔树岚光青照眼，护桥烟色白侵沙。万重楼阁阑干绕，处处篱边著好花。  

***中秋***  

最爱寒光好处圆，今宵何事转凄然。两宫昔日繁华地，百代清秋水月天。凫雁不关离黍恨，湖山宁受后人怜。聊乘一叶中流放，风露依稀咽管弦。  

***幽居***  

独寻幽处结孤茅，泉石膏肓疾未消。放鹤启扉欹醉竹，通泉凿石跨飞桥。露香秋老收莲种，花雨春深课药苗。食罢行吟循泽畔，棹歌声引夕阳潮。  

***徙倚***  

自伤蓬迹远，常羡旅鸿归。昨得家人信，青山满蕨薇。  

***题画***  

雪意满前山，苍云落寒树。扁舟人不归，想在谿中住。  

***清明***  

而今何处觅桃源，风雨清明且闭门。春草萋萋归不得，江南多少未招魂。  

***姑苏棹歌***  

水色连山青欲流，渔人终日掉轻舟。一条古路分吴越，直到钱塘江岸头。  

水转枫桥径转幽，人家绿树映高楼。水犀秋满山塘上，一路清香到虎丘。  

***寒食忆逝***  

去年此日买兰桡，薄暮轻阴转石桥。未到平山明月上，水香深处共闻箫。  

三月清明风雨斜，江城花柳带人家。春花落尽悲春去，尚有来春发旧花。  

***广陵杂咏***  

检点游装问有无，欲呼双鹿驾柴车。一椽傍水留新句，几担移家只旧书。  

一榻残书兼旅思，半窗镫火与疏钟。静看六代江南志，坐尽维扬夜雨浓。  

新雨足时芳草绿，野棠开处鹁鸠鸣。只今曾阅人多少，感尽江山万古情。  

怅望遥天羡鸟归，落云深处暑光微。荒阶渐有虫声出，秋欲来时细雨飞。  

***卞梦玨***  

卞梦玨，字元文，号篆生，江宁人。刘师峻室。有《绣阁遗稿》。  

***湖楼***  

一湖幽况送诗篇，画阁初晴暮卷帘。两岸烟岚飞鹤点，数声钟磬醒鸥眠。山从虚镜遗真影，塔向空天立自然。多少白云分片段，悠悠竟与远峰连。  

***去半塘***  

半塘容膝半年多，一别浑如一梦过。记得山光青似黛，肯忘水色碧於螺。邯郸卢子留萍迹，蝴蝶庄生笑网罗。不是橹声鸡唱候，此身犹自滞南柯。  

***落梅***  

静夜新雷雨欲滋，无端愁为落梅支。因追灞上初春日，转念孤山二月时。香雪易飘风细细，飞琼难挽柳丝丝。问梅那得情如我，祇恐桃花笑也痴。  

***咏六月小庭落叶***  

深篁蔚卉未知秋，几叶稜稜似探幽。月槛风窗聊寄傲，石屏萝磴谩稽留。迟归恐值吴江冷，先遯奚惭御水流。依约晓阶迎曙色，古槐高柳鸟声稠。  

***陆观莲***  

陆观莲，字少君，号雨鬘道人，嘉善人。殳丹生室。有《蒋湖寓园草》。  

***蒋湖寓园对月***  

青天挂明镜，辉光照我床。展转不能寐，起坐空徬徨。徬徨亦何为，日思我故乡。瓶斋旧隐处，乃在茜水阳。廿年几播迁，渺渺天一方。回思手栽树，橘柚徒含芳。安得生羽翼，摩天一翱翔。  

***宝剑篇赠外***  

吁咄哉，荆卿剑术既不成，虽有宝剑徒空名。千年黯黯闭秋水，双匣渺渺埋龙精。狐狸夜鸣风雨恶，蛟螭昼舞波涛惊。我持此剑若明月，众星朗朗随其行。又持此剑若白日，群妖退走欃枪平。欃枪平，众星没，送君赠君君莫惑。古来遇合自有时，神物出处当知之。  

***辰山步虚词***  

郁萧宴罢列仙归，彩凤青鸾各自飞。敕赐珍珠三百斛，满身璎珞绕天衣。  

***念沈氏老姊***  

昔闻桓山鸟，四海各分飞。念我同生子，四女相因依。辛苦效反哺，力尽心亦微。仲姊久长逝，泪落不可挥。所遗我三人，恋母愿空违。伯也失所天，忍死鞠孤儿。儿年近四十，与妇同分离。■■一孩女，遣嫁时来归。上堂问祖母，终朝无苦饥。嗟予季与叔，相见时亦稀。抚琴弹此曲，此曲声殊悲。  

***殳默***  

殳默，字斋季，小字墨姑，嘉善人。丹生女。有《闺隐集》。  

***和母宝剑篇赠兄***  

床头夜半双龙吼，光摄群妖暗星斗。风雨霹雳一瞬间，木拔沙飞石乱走。古来神物本平常，遭时遇主生晶光。拂拭霜花将解赠，时无烈士空徬徨。空徬徨，莫太息，木兰唧唧当户织。阿兄年少射白额，归来摩挲看太白。  

***忆震泽西村***  

忽忽难忘处，西村明月中。荷花低拂露，菱叶静含风。烟火经旬断，音书隔岁通。茅堂知在否，应有白云封。  

***和母寄父***  

白发亲闱百里遥，那堪风雨更萧萧。山中对酒愁应减，客里看花冻未消。觅句小时追谢韫，著书他日拟班昭。夜窗弹出思归引，阿母相依慰寂寥。  

***侯蓁宜***  

侯蓁宜，字俪南，嘉定人。岐曾女，龚元侃室。有《宜春阁草》。  

***病中述还***  

秋风策策雁来迟，病况缠绵强自支。有药难医贫到骨，无钱可买命如丝。燕台梦隔三千里，槐枕肠回十二时。儿女关情谁判遣，聊凭一纸寄君知。  

***记原大兄邀看桂***  

红衣半褪忆莲塘，又报秋香一树黄。不待折来心已醉，年年花下为开觞。  

***侯怀风***  

侯怀风，字若英，嘉定人。峒曾女，蓁宜从妹。  

***秋闺***  

桂华香雾锁回廊，水阁沈沈秋夜长。月转梧桐翻瘦影，风摇菱行蔽清光。子卿自得归乡国，定远何当老朔方。望断衡阳飞骑杳，侧身怀古一沾裳。  

***感昔***  

黄河流水响潺潺，当日腥风战血殷。大地尽抛金锁甲，长星乱落玉门关。居延蔓草萦枯骨，太液芙蓉失旧颜。成败百年流电疾，苍梧遗恨不堪攀。  

***秋怀***  

秋气憀憀不自持，幽兰小槛暗香披。千原烟雨迷禾黍，一水蒹葭隐鹭莺。开袠不知金烬冷，挥弦更杂远鸿悲。班姬纨扇清商发，苏蕙璇玑白昼迟。风翦梧桐黄鹄舞，月窥杨柳绿绦垂。魂惊筚篥萧关道，泪尽琵琶凝碧池。征妇裁衣凭玉尺，美人汲露下冰墀。辘轳不断千家井，何似闺中梦里思。  

***少年行***  

章台蹀躞紫骅骝，绣毂雕鞍翡翠裘。歌舞不知银箭急，日高酣卧在青楼。  

***侯承恩***  

侯成恩，字孝仪，号思谷。旭女。有《松筠小草》、《盆山诗》。  

***漫兴***  

立身重意气，黄金何须有。富贵非本愿，山林宿所耦。清肃峻门墙，箴规日谨守。閒或理琴书，健还操井臼。衣须裁称意，食惟期適口。栽菊取晚香，种松因耐久。煎茶委小婢，浇花必自手。乐在可忘忧，事简无取咎。翻覆任世情，是非休深究。  

***记梦***  

理罢丝桐月色莹，小窗无语黄昏静。银镫挑尽梦初成，飘然似入蓬莱境。苍松古柏若龙盘，瑶草琪花满三径。玉洞玲珑路渐深，青鸾白鹤声相应。娉婷仙子笑来迎，谓予到此游何胜。俄而引至玉楼中，笙歌齐奏方开饮。麟脯琼浆取次供，冰桃雪藕还贻赠。须臾筵散步层峦，举头四望如明镜。峰回路转近林泉，丹桂香清风露冷。尘寰回首隔千重，山水苍茫不可竟。方拟蹑云天上游，邻鸡喔喔旋惊醒。窗前月色尚微微，四壁寒光浸孤影。  

***秋夜***  

露白银河淡，庭虚皓月融。寒蛩吟破壁，哀雁叫长空。凤阁箫还咽，湘灵曲未终。缘知肠断处，不待五更风。  

***春闺***  

迩来多病起常迟，懒对青菱理鬓丝。檐铁乍惊幽梦觉，心情惟恐落花知。江天雁断书千里，庭树春深绿满枝。风景恼人禁不得，倚栏聊复试题诗。  

***梅花***  

冷艳原无异，孤高自不同。罗浮明月夜，香彻梦魂中。  

林下谁为伴，冰霜只自知。生成贞洁性，红紫不同时。  

***晓起***  

淡淡炉烟薄薄霜，晓寒梦断竹匡床。生憎杜宇花间语，唤起新愁上海棠。  

***倪仁吉***  

倪仁吉，字心惠，义乌人。诸生吴之葵室。有《凝香阁稿》。  

***题宫忆图***  

调入苍梧斑竹枝，潇湘渺渺水云思。听来记得华清夜，疏雨梧桐独坐时。  

***山居杂咏***  

照影双飞燕，新来补旧居。芹塘泥最淤，慎莫堕琴书。  

红叶恰翻阶，露气晓如沐。山雨忽欲来，新香时断续。  

***倪宜子***  

倪宜子，义乌人。  

***归宁得家姑诗步韵***  

征鸿过处得瑶笺，不见鸾軿意倍煎。涧畔寻花思旧日，林边听鸟俟他年。烟云变幻山仍在，人事凄凉世已迁，拟诉暌违千万恨，几回捉笔泪潸然。  

***立秋有感***  

一叶梧桐大火流，如何令我早知秋。裴姬怀远思裁练，苏子羞归欲敝裘。短篴穟吹来皆别恨，瑶琴弄罢尽离愁。凭兰空盼新鸿至，那有音书付与收。  

***夏沚***  

夏沚，字湘友，无锡人。薛既央室。  

***怀吴蕊仙***  

癖耽翰墨费吟哦，欲寄愁心到薜萝。江外故人青眼在，山中女伴素书多。天涯镫火谁同调，岁暮冰霜独抱疴。弹指流光容易掷，家园归梦近如何。  

***吴朏***  

***吴朏，字方恒，一字华生，又字凝真，号冰蟾子，江南华亭人。明承天府通***  

判吴丕显女孙，同县诸生曹焜室。有《忘忧草》、《风兰集》、《独啸集》、《采石篇》。  

***远眺***  

秋光潇洒散平湖，水白沙清浴野凫。近渚风多残叶落，远山雨过野云孤。閒将静阁供凭眺，淡取疏烟入画图。夕阳渐低村树隐，银蟾一点漏疏梧。  

***艳曲***  

金屋暖长春，兰阶人似月。但愿如月圆，不愿如月缺。  

赠妾紫金环，遗郎白玉玦。郎恩环不解，妾心玉比洁。  

***采莲曲***  

弱柳系游<马怱>，丛花映娇面。郎珮紫纹囊，侬从扇底见。  

***曹鉴冰***  

曹鉴冰，字月娥，号苇坚，金山人。重女，娄县张曰瑚室。有《清闺吟》、《绣馀》、《试砚草》。与祖母吴朏、母李玉燕合编诗稿，曰《三秀集》。  

***莲花***  

红藕花开夏日长，薰风吹动满湖香。清标自合称君子，却把姿容比六郎。  

***送春***  

莺歌凄惋燕飞忙，似送东风过柳塘。翠叶有情眉黯淡，粉花无力意悠扬。茫茫塞北关山远，漠漠江南道路长。犹幸暌离非隔岁，相逢拟待腊梅黄。  

***秋日漫兴***  

柳经秋老不藏鸦，景物因时莫浪嗟。一卷《楚骚》忘午倦，数声齐女咽残霞。荣华心已沾泥絮，冷淡情犹湿雨花。倚遍曲阑难自遣，瓦瓶汲水独煎茶。  

摇落何辞两鬓蓬，自开竹牖引凉风。仓皇蚁阵秋苔里，扰攘蜂衙晓雾中。世事久知同梦鹿，人生须信易沙虫。分明静处真仙境，休忆蓬山问路通。  

***柳烟***  

浓抹千条绿，春残未肯收。杨花轻扑处，漠漠使人愁。  

***花露***  

春露落花房，花如向晓妆。红珠千万粒，无粒不生光。  

***竹雨***  

欲折亭亭节，斜侵苦莫饶。不曾留一点，惟觉韵潇潇。  

***松风***  

飘入岩松里，纷纷分外清。纵非陶宰相，听去亦怡情。  

***送愁次秋山韵***  

乘人閒处即相缠，紧压双眉太可怜。不是无情送君别，再留惟恐损春妍。  

柳  

撩烟拂雨画桥边，日送行人剧可怜。更恨西风斜照里，摧残犹带一声蝉。  

***彭琬***  

彭琬，字玉映，海盐人。总兵马孟骅室。有《萝月轩集》。  

***怀王辰若夫人***  

湖上烟生碧树枝，柴扉昼掩落花时。何当得睹双星貌，空羡擎来道韫诗。曲径茶香留夜月，朱栏鸟下看围棋。三春风雨愁深浅，病骨支离无限思。  

***彭琰***  

彭琰，字幼玉。琬妹，朱化鹏室。  

***怀王辰若夫人***  

碧草萋迷接柳枝，怱怱良晤夕阳时。纤眉画就春山色，素纸裁成白雪诗。风送花香沾去袂，鸟啼竹径冷残棋。归来静掩閒庭月，欲向清光寄所思。  

***病春***  

半帘垂柳夕阳斜，香冷閒窗日便赊。莫道朝来不憔悴，撩人偏恨牡丹花。  

***九日***  

鸣蝉无语恋寒枝，正是登高病起时。忙里不知秋色老，青山红树夕阳垂。  

佳节徒增寥落心，秋空无雨昼阴阴。年华不似愁依旧，寂寂幽庭听远碪。  

***彭孙倩***  

彭孙倩，字娈如，海盐人。侍郎孙遹女兄，知县陈龙孙室。有《盘城游草》。  

***夜闻弦索***  

寒釭挑尽已三更，何处歌声恼客情。残月纸窗眠不稳，照人离恨太分明。  

***王慧***  

王慧，字韫兰，太仓人。学道长源女，诸生朱方来室。有《凝翠楼集》。  

***山阴道中***  

出郊忘远近，十里清阴中。川陆互回没，延缘遂无穷。冈峦去殊势，竹树交成丛。安知蒙密处，下有溪流通。石桥路可寻，一转迷西东。烟空人不见，寂寂山花红。  

行行转深迥，所得益幽奇。万壑与千岩，今来始见之。纷纷红复碧，相引呈异姿。心目所应接，人各领其私。烟缕出丛薄，山家住茅茨。人世杳然隔，何殊太古时。  

***夜寐闻鵩有感***  

微风动帘帏，明月穿窗纸。凄其夜三更，万象寂於水。墙头有栖鵩，长啸惨人耳。闻之心凛冽，百虑纷然起。痛死肠暗摧，念雠发怒指。因忆泉下人，卧病当秋始。血枯夜不眠，神虚听无主。忽闻此鸟鸣，失惊向余语。恐是不祥音，悲哀念儿女。执手魂已消，相看泪如雨。回视壁间镫，青荧如豆许。哀哉念此境，又易两寒暑。其间翻覆多，变幻难枚举。鬼蜮肆欺凌，孤■濒九死。伶仃诸雏弱，何以御狐鼠。愁攻与恨积，胸膈渐成痞。恐复蹈覆车，谁可讬遗累。勉力事刀圭，葠苓贵无比。糗粝尚艰辛，何力能致此。微生任浮沈，得失凭天矣。  

***冷泉亭***  

泉声檐槛外，林壑杳然深。人世热何处，我来清到心。松林藏日色，潭底卧峰阴。一自乐天记，山光寒至今。  

***秋夜梦同先慈赋诗得天上桃花之句觉后因足之***  

太华峰头见上真，霞衣绰约是前身。海中若木何尝夜，天上桃花不计春。瞬息去来原是幻，片时欢笑亦相亲。钟声已碎昆明劫，好向毗伽问后因。  

***邻女因婿无籍沦於塞下闻而有感***  

曾向邻女共绛纱，裁云咏絮斗芳华。香沾绣帙同分线，春暖妆台互送花。漫说罗敷原有婿，可怜蔡女竟无家。於今辫发垂双耳，紫塞斜阳泣暮笳。  

***移居茜里旧宅***  

新塘一水绕街东，旧是桑麻五亩宫。松菊尚存思祖德，蓬蒿不翦见家风。花深鸡犬疏篱外，潮落鱼鰕小市中。却爱堂前双燕子，还寻故垒入帘栊。  

***禹陵***  

明德弥苍昊，神功迈大庭。怀襄方尽力，輴樏极劳形。草木开蒙昧，龙蛇涤秽腥。铸金九土贡，志怪八方经。苍水先呈简，防风后至刑。相传弓剑弃，此地隧泉扃。三古遗祠庙，千秋共荐馨。璧牲前代典，碑版列朝铭。深殿从群后，空山走百灵。旧闻云罕驻，今见翠华停。心法传河洛，天章焕日星。殊恩沾后裔，异数出明廷。肃穆瞻新像，登临泊小舲。墄垣辞镂琢，户牖炯丹青。莫觅藏书穴，徒看窆石亭。萝长鼯窜迹，松老鹤修翎。众水环襟带，诸峰列嶂屏。桥山同故事，寂寞对秋坰。  

***宗室县君***  

宗室县君，安郡王岳乐女孙，固山贝子蕴端女，总督、谥悫勤那苏图子妇。  

***题自画牡丹***  

风风雨雨惜春残，为爱名花倚画栏。淡著胭脂浓著墨，一枝图向画中看。  

***希光***  

希光，钮祜禄氏，满洲旗人。协办大学士、谥文勤永贵子妇，员外郎伊嵩阿室。  

***述志***  

茑萝松柏为婚姻，峥嵘夫婿超凡伦。盈门不须夸百两，入座却喜惊千人。三周御后谐红烛，华屋金堂伴珠玉。春风秋月见情怀，得事秦嘉愿已足。一从清馆理瑶琴，恩礼殷勤契合深。白璧寒冰知妾志，高山流水识君心。如宾如友意方遂，谁知运阨龙蛇岁。得疾三旬尚未痊，驰驱千里随朝贵。病中作客病弥增，书报平安那足凭。去后妾惟心戚戚，归来夫已骨稜稜。倚枕缠绵势愈重，膏肓二竖谁能送。一时和缓总虚声，百剂参苓皆浪用。眼看一局欲全输，百计维图拯我夫。闻说通灵惟割股，此时那惜肌肤苦。白刃如霜忍痛剜，一脔偷持和羹煮。愚孝愚忠一寸忱，皇天后土鉴应真。今日瘢痕在弱体，当时血迹满罗巾。人定胜天竟虚语，精神耿耿浑无补。瑶琴锦瑟叹凄凉，可怜一旦成千古。伤心万事尽彫零，弟妹多人尚弱龄。伯道无儿悲似续，中郎有女痛零丁。妾亦何心立人世，泉壤同归早决计。馀生尚在非贪生，强持妾意从夫意。临危执手语谆谆，嫁娶经营委妾身。泣言身了事未了，惟恃卿存即我存。我夫讬我深知我，我不报君乌乎可。一死从夫妾不难，前言不践死何安。九原会有相逢日，迟速须知事一般。向平嫁事今已竟，十载要盟此日应。夜台衔命报夫君，嚼蘗肝肠差可证。  

***新年拜墓***  

东风惊冷梦，啼鸟暗催人。强起伤新节，驱车感夕尘。泉台应有泪，人世已无春。不尽伤心事，凄凉独怆神。  

***陈书***  

陈书，号上元弟子，晚号南楼老人，秀水人。尧勋女，同县钱纶元室，太傅、谥文端陈群母。有《复庵诗稿》。  

***题自画秋葵赠邹太夫人***  

叶出裁青玉，花舒染淡金。不存脂粉态，自有向阳心。  

***盆中小松***  

数尺来何所，风霜郁断枝。虽非老丘壑，且喜傍书帷。偃蹇逃斤斧，青葱耐岁时。天公如有意，留雪伴寒姿。  

***团扇咏***  

团扇复团扇，皎兮若满月。明月有盈亏，赤日岂长烈。鹑火倏西流，金风减炎热。弃置莫怨嗟，暂作经年别。  

***题人画水仙***  

伊人不见渺湘波，一夕寒窗梦涧阿。琴语漫随流水去，仙情只觉在山多。招来春讯生冰雪，抱得冬心谢绮罗。独坐南楼研画学，赵家笔法较如何。  

***吴宗爱***  

吴宗爱，字绛雪，永康人。教谕骥良女，同县徐明英室。有《六宜楼稿》、《绿华草》。  

***春日怀素闻***  

别来愁绪起无端，窄袖轻衫怯晓寒。原上草薰春盎盎，心中人隔路漫漫。疏风小圃宜莺粟，细雨新蔬采马兰。想忆无缘教缩地，芳华不共倚阑看。  

***舟泊兰江***  

久客归心急远旌，黄昏喜见故乡城。帆樯绕郭人音杂，镫火临江夜市明。斜月女墙寒击柝，秋风官渡远鸣钲。归家刚值黄花节，促换轻舟趁水程。  

***斋居杂咏***  

春雨何缠绵，幽闺听不足。昨夜吐明蟾，清光如可掬。晨起览窗纱，灼灼明朝旭。苔色自苍凉，庭柯净如沐。顿复起浓阴，峭寒风断续。乍雨乍晴天，云霞无定局。关心数残红，循阑行屈曲。一鸟忽飞来，啼破晚烟绿。  

***王驸马园林***  

画戟凄凉对落晖，园林有愿竟心违。残花带雨依荒砌，老柏参天守故扉。凤去秦楼池苑在，鹤鸣华表市朝非。春来剩有堂前燕，犹向妆台故址飞。  

***秋日园林即景***  

数日无人到，秋风一味凉。虫声疑雨落，蝶翅学花黄。树老依残砌，藤高出坏墙。危阑聊倦倚，竹外又斜阳。  

***元宵***  

佳节金吾全不禁，鳌山处处斗鲜妍。笙歌地觉春如海，镫火人忘月在天。醉酒欢声闻比户，抛<毛求>雅戏乐韶年。归家姊妹馀喧笑，猜谜传来五色笺。  

***楼眺***  

几天梅雨后，新水正盈隄。閒爱登楼眺，时闻好鸟啼。雄风吹野阔，雌蜺跨山低。只惜光阴速，晴莎入望齐。  

***闻琵琶忆九岁时从先君之秀水於江上闻此曲今十二年矣***  

低唱清尊无限情，四弦何处韵凄清。分明暮雨春江上，十二年前倚舫听。  

***翠香二姊将以次子为余嗣志感***  

汤饼清欢会九秋，试啼早欲卜英遒。人言似舅夸无忌，我觉生儿羡莫愁。不是悲愉关骨肉，谁能户牖代绸缪。添丁欲向先夫告，好慰苍凉土一抔。  

***黄媛贞***  

黄媛贞，字皆德，秀水人。知府朱茂时继室。有《云卧斋诗集》。  

***秋窗阅史***  

幽怀阅古今，叹息因何设。君心昧虚灵，孤臣恨难彻。负却精诚言，向彼炎曲舌。咸若尧舜仁，如何有兴灭。林下秋来风，夙夜吹不竭。  

***春日行***  

蝶粉蜂黄春习习，无言立在栏干侧。情怀不胜风日香，离别那堪杨柳色。花飞花飞飞若何，美人红泪沾香罗。天路苍茫不可涉，水潗潗兮山峨峨。  

***春闺咏***  

云飞月落天将明，新莺娇啭前窗声。琴书相向两无赖，无端独自愁盈盈。娥娥红粉帘栊里，閒花满瓶插香水。流苏轻揭晓光寒，强自添衣情已矣。春风吹人人更愁，红日未满栏干头。如何如何梦不在，鹧鸪啼上花间楼。  

***秋夜歌***  

寒萧萧兮清夜中，栏干十二留西风。西风愁人愁如此，冷蛩声彻罗帏空。閒心更惜秋光老，总是深深结怀抱。翠被香馀绣枕单，复起镫前翻旧稿。  

***立秋日梦分得成字***  

***窗前修竹洗来清，且理琴书讬此生。凉到半庭分夏去，梦将一字许秋成。凌***  

虚久接梧桐影，孤坐新惊碪杵声。我意正悲时节易，更教重论月中情。  

***晚望***  

秋空木叶寒，日落湖云冷。微雨滴梧桐，安知别离恨。  

***黄媛介***  

黄媛介，字皆令。媛贞妹，杨世功室。有《湖上草》、《如石阁漫草》。  

***湖中秋日***  

忧危只有客心微，赢得湖光蔽竹扉。囊有千诗聊寄赏，家无四壁亦怀归。青山断处饶红叶，黄菊开时少白衣。近水阴晴容易变，忽惊风雨打窗飞。  

***湖上***  

西子湖头千顷春，风光不属去来人。朝岚夕霭谁收得，半在凭阑半钓纶。  

***李因***  

李因，字是菴，号龛山女史，晚号今生，会稽人。海宁葛徵奇侧室。有《竹笑轩吟稿》。  

***鹫岭山庄寻秋***  

十丈悬崖挂薜萝，参云峰顶见嵯峨。閒搜怪石秋林晚，独听残钟晓月过。黄叶山前人迹少，白云天际鸟声多。冷泉亭下潺潺水，不许渔舟唱棹歌。  

***长安秋日***  

高树秋声入梦迟，夜来风雨簟凉时。季鹰自解归来好，纵乏莼鲈也动思。  

***湖上镜阁***  

髻压双螺春事赊，钓纶来往自浮家。小桥柳色朱阑近，槛外溪光送落花。  

***舟发漷县同家禄勋赋***  

拂衣去去急，白发半愁中。过客天涯少，行厨榾柮空。禅关山月黑，鱼栅夜镫红。松菊闻无恙，锄书可耐穷。  

***秋江晚泊和豫章李夫人韵***  

石尤风急泊沙湾，日落寒江鸥鹭閒。秋水空明千里月，荒烟暝锁万重山。樵歌野唱犹行路，僧寺残钟独掩关。潦倒篷窗愁客梦，漫披诗史手重删。  

***春日家禄勋闻命南归感怀作***  

欲赋《高轩过》，门前到者稀。杨花冲幕入，犹落故人衣。  

***京口道中即事***  

云暗篷窗昼启迟，绿阴新覆树枝枝。明珠买得浔阳女，一曲琵琶古别离。  

***哭介龛禄勋公***  

秋声风急闭重关，泪寄潇湘疏竹斑。莫问苍梧多少怨，至今石化望夫山。  

***葛宜***  

葛宜，字南有，海宁人。诸生朱尔迈室。有《玉窗遗草》。  

***拟古呈家日观***  

回车驾言远，迢迢適长道。四望郁苍苍，秋风吹百草。上山山高高，涉江江浩浩。万物各有时，应须置身早。  

***古诗***  

初日当窗牖，盈盈楼上妇。朱颜若桃李，宝钗耀螓首。自言十五馀，同心备箕帚。山川一何辽，别离日以久。春风陌上来，吹我檐前柳。  

***寄日观读书灵鹫***  

明月夜何皎，独照离人思。忆别若为情，悲歌空自知。春风吹客帐，山馆鸟声迟。百里烽烟隔，何时共赋诗。  

***明月照高楼***  

明月照高楼，皎皎多光辉。上有荡子妇，凭高独徘徊。徘徊复何如，洒泪沾裳衣。思君不能语，忽忽如调饥。朔风吹庭树，贱妾将何依。愿作高山鸟，飞向君怀栖。君怀不我顾，鸣声悲以凄。四海抑何旷，分飞东复西。  

***凛凛岁云暮***  

凛凛岁云暮，雪花吹不住。念子去不归，徘徊顿中路。梦里见君还，恍惚携君手。哀乐难具陈，但言别离久。喔喔晨鸡鸣，日出当窗牖。  

***游禺园***  

驾言禺园游，流水一何长。芙蓉花烂漫，吹气溢金塘。林高残暑退，宿雨动微凉。浮鱼跃曲渚，新燕来雕梁。物理固有讬，人胡独忧伤。  

***长相思***  

长相思，泪潸潸，芙蓉落尽凋秋兰。深深水，高高山。鸿雁那能度，鲤鱼空复还。对镜不敢照，横琴欲罢弹。  

长相思，怅别离。月上梧桐夜色迟。秋风起，白云飞。有客长作客，曰归竟不归。音书久断绝，羽翼长差池。  

***燕歌行***  

别日苦促会日稀，云山阻隔雁飞飞。怀君永夜漫凄其，憔悴兰房怅别离。妾只含情独掩扉，君留他乡胡不归。欲语不语还低眉，抚琴一弹心伤悲。再弹不觉泪连丝，明月烂烂无光辉。牛女咫尺河间之，斗转参横夜半时。  

***别母***  

莫听寒鸟叫，夜雨岂堪闻。不尽离堂泪，无端此地分。楼高长寂寂，叶落故纷纷。掩涕非无语，依帏恋白云。  

不尽城南路，凄然说送行。深闺一夜别，小女十年情。露下兼秋迥，天高闻雁鸣。离愁空黯黯，寒月为谁明。  

***和日观止溪杂咏***  

十亩成高志，三春足胜游。篱深容鹿卧，墙圮任云留。岸柳藏书屋，溪花失钓舟。不须嫌寂寞，吾道合沧洲。  

谷口逃名处，何如郑子真。种松曾买地，养竹为投纶。岁月杯中尽，琴书枕上亲。鹿车应共挽，持此谢风尘。  

***同查氏姊张氏妹游弃家园园一名野鹤林***  

小筑成高隐，幽寻一叩关。水亭涵白日，草阁卧青山。家弃尊仍在，林深鹤未还。谁言武陵隔，今已出人间。  

***九日还远***  

此日金陵客，登高何处台。江寒鸿雁下，霜老菊花开。书札人千里，风尘酒一杯。莫因青草歇，不遣马蹄回。  

***送日观蜀游***  

蚕丛天地险，剑阁古今愁。挥手从兹别，难为芳草秋。啼猿三峡树，月挂九江流。不尽凭高目，西风独倚楼。  

***有怀***  

别馆人高卧，终朝独自愁。大都征鸟下，只是白云留。夜静寒花落，庭空芳草秋。此心尝百折，日夜水东流。  

***怀日观留蜀***  

北风吹万里，岁晚客衣单。可惜吴云隔，长歌蜀道难。鸟啼知阁近，雁影寄书寒。只有天边月，清光两地看。  

***西山同日观游包氏废园***  

山深地僻少经过，宛宛柴荆出涧阿。不尽泉声流日月，无端雨色挂藤萝。亭开藂桂留人住，径入苍松舞鹤多。即此投閒应胜绝，鹿门偕隐定如何。  

***送日观游越***  

江花江草映江明，孤客孤舟江上行。不断乡心吴苑隔，无边妾梦越潮平。拂衣几卧千岩月，把酒还寻万树莺。傥到镜湖凭远望，绿蘋处处是归程。  

***湖上***  

秋晚芙蓉好，人归古渡头。相看不相识，多少钓鱼舟。  

***九日***  

黄菊萧疏放，重阳风雨哀。登高何处是，白雁故飞来。  

***送日观之金陵***  

送客金陵极望中，江流无恙片帆风。应知歌舞秦淮月，不与高楼梦里同。  

***芳树***  

庭前芳树影参差，春暖莺啼争上枝。开落不堪人事改，青松独与岁寒期。  

***哀江南妇***  

五月新蒲叶正齐，清江极目远萋萋。何堪多难伤心切，一曲箜篌扬子西。  

***春感***  

二月梅花落似雪，三春杨柳乱如丝。那堪花柳添愁思，寄与东风总不知。  

寂寞村居水一涯，半间茅屋傍溪斜。亦知昨日复今日，閒数开花与落花。  

***午日自题***  

吾年三十复添五，终日卧病当端午。只今且种忘忧草，富贵浮云何足数。  

***蔡琬***  

蔡琬，字季玉，汉军旗人。绥远将军毓荣女，尚书、谥文良高其倬室。有《蕴真轩诗草》。  

***冬夜***  

耿耿兰缸暗，沈沈夜气清。梦回残漏永，月在半窗明。乡思兼愁思，碪声复雁声。故园归路杳，何日慰离情。  

***关锁岭***  

山从绝域势遥分，天限西南自昔闻。烽静戍楼狐上屋，风喧古本鹤惊群。横盘石磴危通马，深锁雄关冷护云。叱驭昇平犹觉险，挥戈谁忆旧将军。  

***九峰寺有感家大人***  

萝壁松门一径深，题名犹记旧铺金。苔生尘鼎无香火，经蚀僧厨有蠹蟫。赤手屠鲸千载事，白头归佛一生心。征南部曲今谁是，剩有枯禅守故林。  

***江西坡***  

西岭千重簇剑铓，曾麾万骑蓦羊肠。鬼镫明灭团青血，野冢荒凉啸白杨。梦断层霄空漠漠，事随流水去茫茫。只今剩有残兵卒，指点空山说战场。  

***辰龙关***  

一径登危独惘然，重关寂寂锁寒烟。遗民老剩头閒雪，战地秋閒郭外田。闻道万人随匹马，曾经六月堕飞鸢。残碑洒尽诸军泪，苔蚀尘封四十年。  

***重过燕子矶***  

又系兰桡驻水滨，小亭重上独逡巡。恰看白下还斜照，剩对青山似故人。几杵疏钟江寺晚，半篱寒艳菊花新。凭栏更诵登临句，望里山川尚有神。  

***江雨晚晴***  

晚烟漠漠破馀晖，红叶纷纷下翠微。几点断云将雨去，一行寒雁贴江飞。霜明半落新愁鬓，风劲先侵远客衣。翻羡田家无个事，小舟閒泊钓鱼矶。  

***秋原踏月***  

露冷烟消碧落空，远山如黛月如弓。蛩吟缓缓隄边路，蝉韵微微树杪风。几点雪花天际白，一痕萤火草间红。中郎不起吾谁与，莫问良材爨下桐。  

***柴贞仪***  

柴贞仪，字如光，钱塘人。举人世尧女，诸生黄介眉室。  

***题烟江叠嶂图***  

谁将素练染霜毫，幻作空濛万里涛。一片孤帆何处落，千峰雨色暗红皋。  

***柴静仪***  

柴静仪，字季<女閒>，钱塘人。贞仪妹，沈汉嘉室。有《凝香室诗钞》。  

***与冢妇朱柔则***  

深闺白日静，熏香垂罗帱。病起罢膏沐，澹若明河秋。自汝入家门，操作苦不休。蘋藻既鲜洁，户牖还绸缪。丈夫志四方，钱刀非所求。惜哉时未遇，林下聊优游。相对理琴瑟，逸响随风流。潜龙慎勿用，牝鸡乃贻羞。寄言闺中子，柔顺其无忧。  

***冯又令命子中皞见过***  

贤子传君意，过门慰藉深。长贫无乐岁，多难有禅心。琴酒怜知己，诗歌愧赏音。他年能忆我，相访就云林。  

***送顾启姬北上***  

一片桃花水，盈盈送客舟。春来万杨柳，叶叶是谁愁。顾我穷途者，逢君意气投。烟虹时染翰，风月几登楼。只合薰香坐，谁堪鼓枻游。燕台一回首，云白古杭州。  

***怀子江右***  

彭蠡风涛怒不休，日斜何处泊行舟。朝来定有思亲泪，流到钱塘古渡头。  

***朱柔则***  

朱柔则，字顺成，号道珠，钱塘人。诸生沈用济室。有《嗣音轩诗钞》。  

***举第五子***  

四男二女如相引，复举斯儿真可哂。辗转常怀离里亲，欲与邻人仍不忍。读书还拟大吾门，未许痴顽类犬豚。自怜乳哺多辛苦，转忆吾亲罔极恩。  

***寄远曲***  

恨少垂杨柳，殷勤系玉鞍。夕阳鸦背暖，春雪马蹄寒。入世逢迎拙，依人去住难。痴儿啼向我，昨夜梦长安。  

猎猎风初劲，沈沈雨未阑。因怜儿被薄，转忆客衣单。栖燕将雏苦，征鸿失侣寒。居家与行路，同是一艰难。  

辛苦长安客，栖栖叹此行。故乡空自阻，逆旅亦何营。取友防轻薄，持躬问老成。寄言百君子，努力事身名。  

闻说燕台路，生涯亦可怜。耻弹门下铗，谁乞广文钱。久客非长策，归耕有薄田。一棺痛慈母，急为卜新阡。  

***别曲***  

三载饥驱走路歧，一春风雨倍凄其。黄金最是无情物，长使深闺怨别离。  

***河渚观梅约顾女春山***  

相期河渚玩春华，一棹迎风路未赊。楼外有梅三百树，美人不到不开花。  

***马士琪***  

马士琪，字韫雪，祥符人。晋城张应垣室。有《烬馀草》。  

***天竺寺***  

三竺深始佳，妙香静空谷。无量人天供，至此心神肃。在昔闻兵火，兹山未沈陆。若非龙象力，何以感群族。出门望层峦，回向古道场。云日递隐见，岩壑易阴阳。别院通危桥，涧曲声琅琅。万木拥寒阁，千镫照回廊。澄怀此晏坐，摄受言可忘。  

***将进酒***  

文犀光射琥珀微，客为主寿云懒归。此时举觥胜千日，噀酒使我花枝肥。天桃未落春已老，驱车疾走扬州道。  

***苦雨***  

阶前时复见游鱼，不断愁霖密复疏。触处墙倾兼屋漏，有人夜起护残书。  

***叶枌***  

叶枌，昆山人。许心扆室。有《拥翠轩唱和诗集》。  

***孤雁***  

一声凄切度河梁，不诉离群也断肠。寂历寒沙眠铩羽，空明霜月照分行。无心避患衔芦荻，肯恋馀生逐稻梁。闻道边庭尚征戍，孤鸣幸勿到辽阳。  

***陆莘行***  

陆莘行，字缵任，钱塘人。圻女，海宁祝翼斐室。  

***送伯姊之姑苏***  

自怜娇小不知诗，执手临行强致词。盼杀天涯传锦字，吴江枫落雁归时。  

***陈何***  

陈何，萧山人。同县毛奇龄室。  

***子夜歌***  

一去已十载，九夏隔千山。双珥依然在，如何不得环。  

白露收荷叶，清明种藕枝。君行方岁暮，那有见莲时。  

***张曼殊***  

张曼殊，宛平人。萧山毛奇龄侧室。  

***病中吟***  

罗帐挂金钩，薰炉香雾收。起来红袖冷，独坐怕梳头。  

日色满窗红，鸳鸯睡枕同。披衣将欲起，又怕隔帘风。  

***无子自叹***  

春到园林草尽芽，天桃何事不开花。晓来对镜临妆坐，羞见朝阳上碧纱。  

***题留视图***  

为送还家去，双螺绾百环。且将妆镜影，留视在人间。  

## ●卷一百八十四

***王静淑***  

王静淑，字玉隐，号隐禅子，浙江山阴人。思任长安，陈树勷室。有《清凉集》、《青藤书屋集》。  

***初夏偕玉映妹游山***  

欲觅清幽处，山高恐不深。閒云飞别岫，野鸟定花阴。筍嫩留饥采，茶香待渴吟。深闺无限意，触景破愁心。  

***秋日庵居***  

空斋渡深夜，高卧一床秋。苔老浑无色，溪清浅欲流。尘随红叶扫，心付懒云收。萧瑟闻征雁，空归万籁休。  

***赠邻姬***  

梅影疏窗瘦，衾裯薄又寒。侍儿不解意，指月上阑干。  

***九日迟玉映妹不至***  

细雨凄风阻雁行，竹篱茅舍薄罗裳。登楼懒看黄花瘦，山老林红一夜霜。  

柳  

乳燕黄莺三月时，春风拂地柳垂垂。长条不系行人住，犹向江南送别离。  

***王端淑***  

王端淑，字玉映，别号映然子，浙江山阴人。思任女，诸生丁肇圣室。有《玉映堂集》、《吟红集》。  

***蓬门***  

骨傲岂随俗，宁攀山鬼邻。舒云聊作帐，集叶戏为茵。凤岭知难效，鹿门且耐贫。残篇任意读，不羡骑辚辚。  

***明妃梦回汉宫次浮翠轩吴夫人韵***  

一自明妆出未央，空留遗恨在昭阳。琵琶曲尽关山泪，环珮声归塞上霜。宿雁残更移晓幕，依人落月下空床。旧时纵有三秋怨，不及穹窿此夜长。  

***为龚汝黄题黄皆令画***  

孤亭秋树色，即是云深处。写此数峰青，倒逐扁舟去。  

***宫怨***  

长门春锁月溶溶，绣柱金铺翠自封。忽听马啼惊欲曙，多年不候景阳钟。  

***代外赠别毛大可***  

西泠月落板桥霜，衰柳长隄祇自伤。几日穷愁兼别怨，一帆秋色带斜阳。浮云影逐离亭路，归雁声凄碧草塘。学采芙蓉江上去，黯然回首恨茫茫。  

***病中喜新月***  

促织频催懒，寒衣犹未成。起床忘骨瘦，著履觉身轻，青帝飘飘散，姮娥冉冉情。秋怀无所处，共月结新盟。  

***贫病有感***  

才已行贫运，偏增新病魔。镫花虚拟结，鹊语几番讹。针指能生睡，诗篇强自哦。寒风吹瘦骨，酌茗亦阳和。  

***代睿子怀玉尺弟***  

凋残花萼失芳丛，嗟尔天涯我孰同。鸿雁序离悲夜月，鹡鸰诗就泣东风。萦牵梦隔西江杳，沦落音难越水通。景物触怀思切切，何时携手叹飘蓬。  

***邻妇***  

鸟声初啭堕花春，静女幽妆采落蘋。脸映芙蕖娇且艳，眉修清月淡无尘。一泓秋水留西子，半幅轻绡写洛神。秀色共餐饥可乐，不才忝已在东邻。  

***雨中桃花***  

寒风微透入凄清，过雨夭桃色易倾。莺湿羽衣怜艳冶，苔伤花影谱心旌。飞烟乍掩炉峰失，新草萎残曲径茕。拾得落云天已暮，远林遥听堕春声。  

***吴岩子徵和起句原韵***  

榻占西湖第一楼，垂帘落影咽云流。含香燕入歌声里，避月花飞点案头。鹫岭青来描锦字，蒹葭碧处系春舟。阮公清啸江生笔，赢得轻烟纸上幽。  

长隄梅格渐生香，叠入奚童旧锦囊。离绪征帆寒雁远，移文秀笔淡山光。花含碧玉裁清珮，云映芝眉翦绿裳。解得苑莺调柳色，束红凝目望华章。  

***徐安吉***  

徐安吉，字子贞，上虞人。王鼎室。  

***杂诗***  

浮生宁有涯，性灵不可夭。適自理晨妆，遥见东方晓。初风半吹竹，寂寂闻啼鸟。地僻我亦閒，日对南山小。  

***山中咏***  

老枫俯大谿，数枝浮水面。清风与之俱，吹落秋红片。落日危孤峰，柴门雀喧转。短草动夕阳，寒塘石清浅。  

***古意***  

柳色欲轻黄，朱楼人自伤。愁来无洛浦，梦去有高唐。宝镜空悬架，榴裙验取箱。谁书桐叶字，坟草变鸳鸯。  

***春词***  

西楼残月子规情，几树梨花照水横。自抱琵琶廊下坐，含愁拨得两三声。  

***马氏***  

马氏，字静音，会稽人。  

***生烜儿志喜***  

良辰屈指及秋元，喜见明珠耀小轩。今日人皆称似祖，他年汝莫愧为孙。秋风丹桂非无种，福地仙桃信有源。伫看彩衣娱白发，祯祥重与细评论。  

***徐昭华***  

徐昭华，字伊璧，上虞人。咸清女，诸生骆加采室。有《徐都讲诗集》。  

***桃叶渡歌***  

可怜桃叶渡，落日行人暮。双桨打清波，春风缓送桃叶过。祇今桃叶渡头稀，艇子江头归不归。  

***因探亲吴门同虞夫人游虎丘***  

阊门日出晴鸦噪，两桨閒寻虎丘道。宿雾犹含隄上花，流云已渡波间藻。红栏上下傍水行，画船歌吹来倾城。回帆不尽掺挝意，转幔时闻过曲声。斜峙山桥甫能住，香车早趁山塘去。满街栀子未开花，几树垂杨自飞絮。到门知是梵王宫，台榭连云曲径通。棕棚覆叶沽茶碧，漆柱遮油卖杏红。我寻生公旧法席，蹇裳一上生公石。龙剸绝壁尚留池，虎去中林杳无迹。登山四望更无山，但见山藏古寺间。绕地松楸看去密，空庭塔影落来圆。修廊诘曲几回度，又听归鸦噪前路。夕阳一片寺门边，不识真娘在何处。  

***塞上曲***  

朔风吹雪满刀镮，万里从戎何日还。谁念沙场征战苦，将军今又度阴山。长云衰草雁行平，砂碛征人向月明。思妇不知秋夜冷，寒衣还未寄边城。  

***顾姒***  

顾姒，字启姬，钱塘人。诸生鄂曾室。有《静御堂集》、《翠园集》。  

***毛安芳挽歌***  

忆昔当春时，寿君惭不文。未几闻君丧，奄忽如流云。流云过眼空悲怨，大火西流时倏变。玉楼金屋网蟏蛸，西风叶落空深院。凄凉宝瑟掩馀音，惨淡菱花冷钗钿。尚忆当年对镜人，镜中鸾死悲娇面。织锦诗成那得闻，墨池寒浸琉璃片。不知何处吊君魂，草白磷青望中见。  

***题林亚清画***  

梅花竹叶互交加，濡墨淋漓整复斜。忆得昨宵明月下。横拖疏影上窗纱。  

***林以宁***  

林以宁，字亚清，钱塘人。御史钱肇修室。有《墨庄诗钞》、《凤箫楼集》。  

***忆父禹都***  

晓登百尺楼，遥望中条山。天际有白云，日夕自往还。去来何寥邈，引领难追攀。谁云生女好，少长违亲颜。岂不眷庭闱，安能事閒关。问寝久疏阔，视膳良以艰。回步循南陔，踯躅泪汍澜。  

***画竹***  

新竹出短篱，亭亭如织翠。明月升东轩，竹影宛在地。铜砚磨松煤，濡毫写其意。清幽固可嘉，爱此坚贞志。  

***柴季<女閒>索诗赋答***  

春风吹暖杏花香，试拂鸾笺写断肠。每见远山思黛色，时从落月想容光。别来几度梅如雪，愁绪萦怀鬓欲霜。为报故人休索句，砚田惭我已全荒。  

***梦游桃花源***  

理棹石濑口，洞壑极深窅。白日翳层壁，倏然露林杪。初行不见人，仄径碍飞鸟。忽逢林木尽，水竹四环绕。茅屋三两间，鸡声出林表。主人闻客来，揽衣起相劳。筍蕨为我设，粳粱供我饱。白鹤翔天风，游鱼戏清沼。宛若素所历，朅来胡不早。怅惘尘世事，朗彻惬怀抱。高丘谁沈沦，阿阁孰倾倒。魏晋不复知，以下更何道。叹息武陵人，悠悠竟终老。  

***赠宛琼女史***  

月中仙人结璘子，银海回风漾空翠。广寒青桂生紫芽，水蟾蚀作鸳鸯字。清光独夜照三吴，采香泾畔多名姝。日射帘旌金鹊尾，春窗睡足红氍毹。蜀纸新裁鸾凤帖，同心重绾菖蒲叶。玉寒手擘荔枝浆，镫红酒晕芙蓉颊。风翦春英碎粉霞，幻作衣间双蛱蝶。绿云{髟妥}鬌黄金珰，方空半臂凝脂香。瑶岛承恩夕宴罢，寒星乱落参差光。  

***独夜吟***  

蕉心未展桐花老，春社才临燕声小。屋角阴云冻天色，雨脚斜侵砌草织。暮寒压梦梦不成，耳边哀角呜呜鸣。幽房鬼逼兰釭凝，床头玉盏敲红冰。斫桂烧云老不死，夜乌啼杀晓乌起。独茧抽丝结绣襦，侬心未卜郎心似。开帘蜡树烟依微，海燕宾鸿相背飞。孤吟起坐各无赖，昨夜邻家夫婿归。  

***钱塘观潮***  

气以三秋肃，江因九折名。海门环凤阙，半曜拱神京。舟楫三都会，鱼盐百货盈。凉飙随舵发，新月傍船行。共指潮生候，争看雾气横。篙师屏息待，渔子放舟迎。海外千山合，江边万谷鸣。蜃楼惊变幻，鲛室忽晶莹。鱼沫翻珠珮，腥涎喷水精。玉山高作垒，雪浪俨如城。似有冯夷鼓，长驱掉尾鲸。前茅从赤鲤，后队亦青旌。自可吞溟渤，何烦洗甲兵。蛟宫图广袤，蚁垤敢争衡。久欲寻天汉，频思访玉清。乘槎常不达，浮海竟无成。近睹三江险，方知六宇平。奇观书短韵，尺幅海涛生。  

***秋蝉***  

昨夜凉风届节初，园亭景物渐萧疏。高枝坠露堪承饮，深树微云可卜居。秦女支碪秋半急，卫娘小鬓夜来梳。遐情自足传霄汉，不逐金梧下玉除。  

***秋暮宴集愿圃分韵***  

早起登临玉露瀼，画楼高处碧云凉。池边野鸟啼寒雨，篱外黄花媚晓妆。斜倚红阑同照影，閒挥绿绮坐焚香。溯洄他日重相访，一片蒹葭秋水长。  

***寄启姬云閒***  

泖上浮家小结庐，水轩竹槛称幽居。问人新借簪花帖，教婢閒钞相鹤书。蚁子避潮缘砚席，<虫解>奴沿月上阶除。清闺事事堪题咏，刻玉镂冰恐不如。  

***渡伊洛合流***  

历尽山川险，方知行路难。寒风鸣大谷，怪石激流湍。歧路心常怯，穷途泪未乾。波光应笑我，独自上河干。  

***哭柴季<女閒>***  

婆娑壁间画，手泽犹芳鲜。清夜发光芒，睨视不敢前。想见落笔时，气足而神全。非徒貌幽花，自写翠袖翩。每思弃尘务，从君事丹铅。岂期不我顾，倏忽长相捐。一恸云为愁，梁月藏婵娟。  

***穀雨***  

镜台流影射窗纱，风到檐前柳脚斜。竹架整书除脉望，春池洗砚乱蘋花。桑浓蚕子犹悬箔，日暖蜂干早放衙。童子佩壶寻涧水，涤瓯明日试新茶。  

草草深闺度岁华，生平不解问桑麻。沿篱野豆初牵蔓，绕砌山桃半欲花。细雨渍成杨柳色，暖风催放牡丹芽。村姬结束新螺髻，傍晓比邻唤采茶。  

***得夫子书***  

经年别思多，得书才尺幅。为爱意缠绵，挑镫百回读。  

***初春***  

百合名香手自焚，雪晴天际尚停云。寒梅才被东风坼，酿得春愁已十分。  

***毛媞***  

毛媞，字安芳，钱塘人。先舒女，徐邺室。有《静好集》。  

***小春***  

小春人更倦，坐觉微寒侵。衰草已失绿，红梅缀疏林。沈水焚欲尽，薄酒还自斟。筒内韬细笔，壁间静瑶琴。古人於此时，凝神以正襟。谁知深闺里，亦惕坚冰心。  

雪  

天涯一望茫茫白，积玉堆琼互长陌。兴来何处子猷船，高卧谁家袁安宅。山中千树噪饥鸦，自扫冰鳞自煮茶。不怪满身寒起粟，只愁压折老梅花。  

***西湖***  

十锦长塘十里开，遥看春草绿於苔。金鞍狭路争驰骤，画舫晴波自溯洄。日映柳梢莺百啭，风吹花气蝶双来。西湖西子曾相唤，拟酬芳魂酒一杯。  

***秋夜***  

漏永银河影渐低，楼头明月又沈西。五更展转不成寐，四壁虫声几样啼。  

***钱凤纶***  

钱凤纶，字云仪，钱塘人。进士安侯女，诸生黄式序室。有《古香楼集》。  

***美人梳头歌***  

新林一声啼绿鸟，三十六宫春欲晓。床上辘轳牵素绠，秋水溶溶镜光冷。渐看红日卷珠帘，双弯却有眉纤纤。玉凤斜飞亸金蝉，珮环摇摇曳湘烟。下阶独自摘芳蕊，樱桃笑侬不结子。  

***哭伯兄***  

在昔黄天倾，覆卵无完理。兄不即殉身，感奋良有以。摩挲双匕首，一夕再三起。千钧重一发，恐复忧天只。荏苒岁月閒，隐痛入骨髓。未揕雠人胸，抱疾忽焉死。尸床目不瞑，不继非人子。尚有娥亲在，李寿汝莫喜。  

***冯<女閒>***  

冯<女閒>，字又令，钱塘人。诸生钱廷枚室。有《和鸣集》、《湖灵集》。  

***关山月***  

关山月，月如弦，离人对此愁不眠。关山月，月色清，此时相望倍含情。月黯黯兮心亦苦，月溶溶兮泪如雨。明月不关人，幽怀自难抚。君不见故园月影高，衔杯宴赏醉清宵。新歌妙舞兴偏豪，每虞风雨来相挠。云何对月情转切，终夜徘徊心似结。蟾光远近应相同，不忍边城看圆缺。  

***玉阶怨***  

夕殿沈沈夜，偏悬明月光。君恩何处空惆怅，隐隐星河漏正长。清露凝兮玉阶静，秋风吹遍罗衣冷。寂寞长门思悄然，含情独对冰帘影。  

***和夫子九日拟登吴山因雨不果原韵***  

重九宜晴雨声密，相望窗前秋瑟瑟。未过小圃访黄花，恐负花期被花责。芳辰寂寂遣情难，倦插茱萸感百端。身世浮萍空碌碌，何如秦女早乘鸾。怜予夙怀林下志，幼对溪山愿差遂。年来四壁聊可栖，悠然三径有馀致。潇潇风雨静中听，竹影松枝帘外青。兴到岂知尘内事，烟云间泼墨无停。  

***和落叶诗原韵***  

秋林萧瑟近寒塘，树树飘残叶上霜。几阵因风惊蛱蝶，数声和雨醒鸳鸯。閒阶竞落依蛩响，远渚轻飞杂雁行。最爱深宫流锦字，不教红粉怨昭阳。  

***吴绡***  

吴绡，字素公，一字片霞，号冰仙，长洲人。常熟许瑶室。有《啸雪庵诗钞》。  

***啸台***  

魏晋已如梦，荒台今尚存。龙蛇正交斗，鸾凤已高鶱。避俗惟长啸，逢人常不言。始知真隐意，何必入桃源。  

***咏古***  

公子翩翩信绝伦，拟将豪举却狂秦。不知宾客成何事，枉煞楼头斩美人。  

***杨柳枝词***  

官柳初开一抹眉，武昌城下乍逢时。春来树树烟条绿，欲认何枝是旧枝。  

***春游百泉***  

仲月春始和，远郊阡陌静。数里闻水声，豁然入灵境。桃李犹含萼，森肃长楸劲。沦涟映红玉，蘋藻浮青镜。太行亘天末，遥瞻似云靓。溯流寻神源，圆折纷珠迸。喁喁见鱼乐，鳞鬛自適性。善病久罢欢，暂使心目莹。至哉苏门人，今古谁与并。  

***秋意***  

相如绿绮秋弦急，霜侵树影寒蛟立。塘水泠泠湘佩清，遥山翠澹巫娥泣。啧啧虫吟四壁空，千金赋得长门宫。含毫思苦朝来渴，病骨生春蜀酒浓。  

***春晚曲***  

楝花风起春如醉，海燕劳劳云碎碎。湖头两桨白昼閒，莫愁深下珠帘睡。筍生斑玉柳生绵，陌上人归草似烟。辘轳声促银床冷，玉井飞红堕碧泉。  

***铜雀伎***  

霸业山河在，三台不复春。当时望陵处，松柏亦成尘。舞袖閒云薄，红颜野草新。曾闻王子敬，道此最关人。  

***柳是***  

柳是，初名隐斐，字如是，小字影怜。常熟钱谦益侧室。  

***西泠***  

西泠月照紫兰丛，杨柳丝多待好风。小苑有香皆冉冉，新花无梦不濛濛。金吹油壁朝来见，玉作灵长夜半逢。一树红梨更惆怅，分明遮向画楼中。  

***和泛舟诗韵***  

秋水春衫憺暮愁，船窗笑语近红楼。多情落日依兰棹，无藉轻云傍绿舟。月幌歌阑寻麈尾，风床书乱觅搔头。五湖烟水长如此，愿逐鸱夷泛急流。素瑟清尊迥不愁，柂楼云物似妆楼。夫君本自期安桨，贱妾宁辞学泛舟。烛下乌龙看拂枕，风前鹦鹉唤梳头。可怜明月将三五，度曲吹箫向碧流。  

***题祁幼文寓山草堂***  

悬圃凉风物外姿，石楼丹栋总相宜。家通洛浦招云接，人倚湘君放鹤迟。花满晓临珠盖拂，莺啼春入玉衣吹。伊余亦有怀园引，笛里青霞湘桂旗。  

***春日我闻室作呈外***  

裁红晕碧泪漫漫，南国春来正薄寒。此去柳花如梦里，向来烟月是愁端。画堂消息何人晓，翠帐容颜独自看。珍重君家兰桂室，东风取次一凭阑。  

***刘夫人移居金陵赋此奉寄***  

钓鱼溪畔赁茅茨，负戴风流近可追。雒涘潘安居旧筑，荆州宋玉宅新移。门前一水如临镜，天外云山与画眉。桃叶渡头双桨在，清溪莫过小姑祠。  

***寒食雨后***  

红绡蛱雾事茫茫，不信今宵凤吹长。留得春风自憔悴，伤心人起异垂杨。  

***顾横波***  

顾横波，原名媚，后以字行，一字眉生，又字智珠，又字眉庄，上元人。合肥龚鼎孳侧室。  

***咏醉杨妃菊***  

一枝篱下晚含香，不肯随时作淡妆。自是太真酣宴罢，半偏云髻学轻狂。舞衣初著紫罗裳，别擅风流作艳妆。长夜傲霜悬槛畔，恍疑沈醉倚三郎。  

***海月楼坐雨***  

香生帘幕雨丝霏，黄叶为邻暮卷衣。粉院藤萝秋响合，朱栏杨柳月痕稀。寒花晚瘦人相似，石磴凉深雁不飞。自爱中林成小隐，松风一榻闭高扉。  

***董白***  

董白，字小宛，号青莲，江宁人。如皋冒襄侧室。  

***书闷***  

独坐红窗闷检书，双眉终日未能舒。芳容销减何人觉，空费朝朝油壁车。  

***绿窗偶成***  

病眼看花愁思深，幽窗独坐弄瑶琴。黄鹂亦似知人意，柳外时时送好音。  

***周炤***  

周炤，字宝镫，江夏人。汉阳李以笃侧室。  

***拟古***  

鸳鸯固友禽，鹦鹉亦珍鸟。屏栏与池塘，哀乐各昏晓。鹦鹉语鸳鸯，飞鸣何缭绕。情多恐不祥，怨重将毋扰。我闻太息之，衾裯正微渺。凄然欲向谁，彼姝矜窈窕。  

***次林文贞韵寄王玉映***  

夫子南归后，永夜述名媛。生小贮金屋，弱龄弄玉砚。海桑失庐亩，竹素易钗钿。感尔瑶华赠，时时动纨扇。芰荷缀鸳翠，天真写素绚。咏絮谢女匹，织锦苏娘彦。侬是小家女，畏令仙人见。注目倚镜阁，因风寄方便。所恃一片心，的的讬澄练。  

***闻外将归***  

茶花梅蕊自纷飞，小圃身如坐翠微。不定阴晴天欲倦，何方燕雀晚知归。王孙岁岁怀芳草，侍女朝朝倚绣帏。见说画眉人且近，湘山如黛未应稀。  

***吴芳华***  

吴芳华，钱塘人。康氏室。  

***逆旅题壁***  

胭粉香残可胜愁，淡黄衫子谢风流。但期死看江南月，不愿生归塞北秋。掩袂自怜鸳梦冷，登鞍谁惜楚腰柔。曹公纵有千金志，红叶何年出御沟。  

***叶子眉***  

叶子眉，扬州人。  

***宜沟店题壁***  

马足飞尘到鬓边，伤心羞整旧花钿。回头难忆宫中事，衰柳空垂起暮烟。  

***王素音***  

王素音，长沙人。  

***琉璃河馆题壁***  

愁中得梦失长途，女伴相携听鹧鸪。却是数声吹去角，醒来依旧酒家胡。朝来马上泪沾巾，薄命轻如一缕尘。青冢莫生殊域恨，明妃犹是为和亲。多慧多魔欲问天，此身已判入黄泉。可怜魂魄无归处，应向枝头化杜鹃。  

***呼祖***  

呼祖，字文如，江夏人。邱齐云室。有《遥集编》。  

***闻邱生罢官有寄***  

有官亦何喜，罢官亦何悲。一官生罢去，是妾嫁君时。  

***题亭中安石榴***  

安石根孤讬谢庭，合欢枝上日青青。悬知雨露深如许，结子来朝是小星。  

***林瑛佩***  

林瑛佩，字悬藜，莆田人。云铭女，拔贡郑郯室。有《林大家诗钞》。  

***冬至夜***  

愁多已不堪，况复逢改序。伤心忆旧年，镫下欢相聚。今夕亦如兹，痛母归何处。凄凄不敢啼，恐触严君故。堂前暗断肠，入房泪如雨。  

***登楼寄夫子***  

凭栏试一望，山色入楼苍。野寺藏深树，閒云度远冈。雨馀花故落，春尽燕还忙。无限登临思，翻成离别伤。  

***九日寄父***  

强对茱萸只自悲，云天万叠望中疑。闺人不识登高路，肠断当年屺岵诗。  

***乙丑人日感咏桃花***  

瑶池仙子隐真香，爱向春风浅淡妆。一种天姿人不识，浪传流水引渔郎。  

***郝湘娥***  

郝湘娥，保定人。同县窦鸿侧室。  

***江南采莲曲***  

采莲乳妇小花香，罗袖新裁半臂长。为羡滩头交颈睡，戏将荷叶罩鸳鸯。  

十五吴娃惯弄潮，隔花回首向郎招。来时不用撑船访，门对垂杨靠水桥。  

***绝命词***  

一妇何曾事二天，今朝遄死赴黄泉。愿为厉鬼将冤报，岂向人间化杜鹃。  

***李氏***  

李氏，长山人，青浦知县滨女，同县赵伯麟室。有《梅月楼草》。  

***春闺***  

重门深锁寂无尘，满树花开不见人。独有画梁双燕子，年年相伴过残春。  

***清明***  

又是清明雨后天，绿杨深处见秋千。无边芳草王孙路，榆荚飞钱柳堕绵。  

***寄外***  

思君客路冒风霜，独上妆楼望帝乡。最是离人肠断处，长隄衰柳挂斜阳。  

***春望***  

鸟语绵蛮度短墙，朝霞催起早梳妆。自从不上楼头望，春色飘零到海棠。  

***胡瑗***  

胡瑗，海阳人。郑於雅室。  

***和送别原韵***  

一别情无限，愁心寄晚风。羡君佳句好，白云和难工。  

***红梅***  

几回错认杏花村，染得猩红浅复深。不道山香盈小院，林家当日是知音。  

玉骨冰肌染嫩红，依依低映粉墙东。莫教狼藉春泥里，常伴妆台斗晓风。  

***周淑履***  

周淑履，莱阳人。侍卫世祐女，胶州高荫栐室。有《峡猿草》、《绿窗小咏》。  

***述怀***  

轧轧机杼声，漠漠空天雪。操作入中宵，十指皆皴裂。积丝匹难成，不忍中道绝。著此缟素裳，怡然矢同穴。  

孤儿髫龀年，欲令就外傅。大者陶性情，次亦理章句。宁云致通显，不敢陨故步。尔父有残书，慰母在寒素。  

***秋怀***  

残暑方销歇，西风已渐凉。高柯怜坠叶，疏雨咽寒螀。入梦新愁积，思家旧恨长。百年应几许，端的为谁忙。  

***冬日送别表妹***  

萧萧风雪逼人寒，欲整行装忍泪看。珍重送君无别语，高堂代我问平安。  

***独坐思诸弟***  

含愁寂寂掩柴扉，疏柳横窗映绣帏。鸿雁几行声呖呖，可能一夜向西飞。  

***毛秀惠***  

毛秀惠，字山辉，太仓人。诸生王愫室。有《女红馀艺》。  

***戽水谣***  

绿杨深沈塘水浅，轣辘车声满疆畎。倒挽河流上陇飞，渴乌衔尾回环转。今夏旱久农心劳，西风刮地黄尘高。原田迸裂龟兆坼，引水灌之如沃焦。男妇足茧更流血，鞭牛日夜牛蹄脱。田中黄秧料难活，村村尽呼力已竭。  

***钱塘怀古***  

京洛烟尘弃不收，西湖台阁作金瓯。流连秋色还春色，歌咏杭州胜汴州。自愿苟安增币帛，谁摅孤愤报仇雠。栖霞岭畔将军墓，只有南枝记旧丘。  

***乙卯秋外赴金陵省试不售诗以慰之***  

新妆竞扫学轻盈，俗艳由来易目成。谁识天寒倚修竹，亭亭日暮最孤清。重阳风雨滞幽斋，失意人难作遣怀。篱菊已花还觅醉，便须沽酒拔金钗。  

***胡蒨桃***  

胡蒨桃，蒙自人。履和女。  

***题画***  

四围山色翠交加，竹树蒙茸一径斜。此去仙源知不远，前溪流出野桃花。  

***窦氏***  

窦氏，大名人。曰岩三女，陈元城室。有《贞奁阁集》。  

***赋得爱月夜眠迟***  

银蟾喜对宵如昼，夜凉寂静三更后。素魄将移花影斜，清光已射窗纱透。斗转银河碧汉流，牡丹带露弄轻柔。薰炉香烬浑忘寐，倚遍栏杆几曲楼。  

***秋晚***  

西风吹木叶，万户动寒碪。静院凭栏久，愁心无限深。  

***立秋***  

梧飘一叶送秋声，风动凉生暑气清。万户寒碪催木叶，草根深处乱虫鸣。  

***色他哈***  

色他哈，满洲旗人。  

***和白晓月题半山庵壁诗***  

帐冷衾寒怨阿谁，柳烟花雨总成悲。怕看春草当窗绿，别后珠帘尽日垂。塞外马嘶青海月，闺中人动白头悲。可怜别后庭前柳，一样黄昏带月垂。  

***孙淑***  

孙淑，字静谷，常熟人。诸生许灏室，举人进益母。  

***五日吊古***  

田文五日生，屈原五日亡。吉凶同此日，理固难推详。原与国休戚，一死分所当。渔父枻自鼓，詹尹龟宜藏。抱石投湘流，心与日月光。文从狡兔计，高枕乐未央。后合魏秦赵，伐齐何披猖。身死薛遂灭，高户仍不祥。文生鸡狗雄，原死蘅荃芳。世人何梦梦，悲屈羡孟尝。我心独不然，临风慨以慷。抚时怀往事，聊进菖蒲觞。  

***周巽***  

周巽，字顺吉，浙江山阴人。诸生沈心室。有《须曼阁小草》。  

***秋夜闻笛***  

今夕是何夕，忽听苍龙吟。高楼谁独倚，凉夜有清音。窥牖月如水，隔墙风满林。漏长吹乍断，不尽故乡心。  

***周氏***  

周氏，宜兴人。同县华亭教谕任登朝室。  

***过堂伯祖挹斋相国翡翠园***  

金谷荒凉墓尚存，午桥风月剩琴尊。低徊五十年前事，一树梨花欲断魂。  

***何氏***  

何氏，德州人。故城秘象益、诸生象山、乾隆己卯举人训导象贤、庚寅举人象英母。有《历亭吟稿》。  

***春霖***  

万井风烟接茂林，春云欲坠掠清涔。萧萧韵响窗前竹，点点声沈石上琴。芳草泛池添绿满，落花浮岸带红深。村田遍处沾时润，喜称农家望岁心。  

***聂含玉***  

聂含玉，开原人。  

***绝命词***  

菽水宜将日，高堂暮景长。劬劳羞未报，留取待兄行。  

闺阁耽书史，其如大义催。见危应受命，含笑入泉台。  

***韩氏***  

韩氏，宁武人。  

***偶兴***  

数日阑珊懒作妆，为乘清兴弄篇章。吟成只用画眉笔，信手书题字也香。  

***王飞琼***  

王飞琼，苍梧人。孟希增室。  

***默坐***  

默坐閒吟自笑予，行年六九乐贫居。锦机漫织新花样，墨海尝游小蠹鱼。室有儿孙惟课读，家无儋石亦藏书。人生適意为佳耳，过眼繁华总是虚。  

***王氏***  

王氏，绥阳人。张睿室。  

***绝句***  

自尤妾命薄如笺，初赋桃夭失所天。未老姑<女章>还有讬，纲常不让古人先。  

***姚履敬***  

姚履敬，徐州人。江宁诸生余其模室，平越知县璜母。  

***寄子璜***  

僰雨蛮烟寄一官，休图温饱自求安。独居无愧时加慎，持法宜平略尚宽。封鲊史传千古美，悬鱼人重一身端。宦囊莫计轻如叶，清白吾家素本寒。  

***拟唐人边庭四时怨***  

草满龙沙绿满山，故园夜夜望刀镮。汉家雨露无中外，春色遥应度玉关。  

日午中天暑气多，三军一似火山过。纵教汗透重重甲，犹唱南薰解愠歌。  

边寒画角咽秋霜，辛苦经年戍朔方。回想闺中临别语，只教努力事戎行。  

黄云围幕雪如拳，敢望生还渡酒泉。闻道九重怜将帅，貂裘昨日赐军前。  

***孔丽贞***  

孔丽贞，字蕴光，曲阜人。博士毓埏女，济南戴文谌室。有《藉兰阁草》。  

***哭亡夫***  

亲老妾心悲，哭君无尽期。月圆分镜日，雨滴断肠时。生死魂难聚，幽明路已歧。纵为华表鹤，留语复谁知。  

***中秋对月***  

玉宇无尘万籁幽，卷帘一派暮烟浮。飞飞归燕方辞社，寂寂寒蛩已报秋。桂蕊迎风香满袖，桐阴绕座月当楼。世情争似清虚好，不染人间半点愁。  

***读玉峰书城叶夫人诗因步其韵***  

卜宅临江志自伸，柴门常闭不知春。汲泉瀹茗全抛俗，绕舍栽蔬未是贫。曲径花铺鹤梦稳，茅斋雨过燕泥新。只怜落落无俦侣，同调难逢我辈人。  

***孔淑成***  

孔淑成，字叔凝，曲阜人。博士广鼐女。有《学静轩草》。  

***侍母点消寒图***  

堂上传呼停绣襦，慈萱看此掌中珠。鹤眠积雪三三径，猩点消寒九九图。月影清如今夜好，梅花香似去年无。眼前索笑随晜妹，博得欢颜韵不孤。  

***孔昭蕙***  

孔昭蕙，字树香，桐乡人。贡生广南女，嘉兴朱万均室，其镇母。有《桐华书屋诗钞》。  

***中秋玩月***  

今夜团圞月，清光万里同。恐添慈母思，不敢说山东。  

***孔传莲***  

孔传莲，桐乡人。奉化训导毓瓒女，宜川县丞冯锦继室，御史浩母。  

***幻梦杂记***  

忽惊呼啸出堂皇，昏黑中腾引炬光。柱国阎罗原一体，前朝甲第大功坊。  

依依奴婢路歧逢，涕泣推扶劝返踪。此处绝无娘姓氏，休教迟及五更钟。  

***孔继坤***  

孔继坤，字芳洲，桐乡人。嘉兴高士敦室，有《听竹楼偶吟》。  

***送复哉北上***  

珍重复珍重，别绪何茫茫。临风理素箧，游子整行装。八茧乏吴绵，五紽愧羔羊。春风吹客衣，雨雪霏道傍。出门几回首，一顾一徬徨。男儿多意气，安用恋故乡。黾勉事行役，弗萦儿女肠。何以解我忧，诗酒恣徜徉。何以慰我心，德音频寄将。白头有老母，黄口多儿郎。君职我当代，我言君莫忘。穷冬气萧索，万象寒无光。岂无三春时，灿灿桃李芳。愿君知此意，奋志期飞扬。不见黄鹄举，千里任翱翔。  

***海棠***  

真妃梦破晓妆新，倦倚东风斗好春。燕子不来天又雨，几回愁绝卷帘人。  

几枝点染竹篱新，一笑风前独殿春。秉烛岂愁花睡去，微吟还有未眠人。  

***孔继孟***  

孔继孟，字德隐，桐乡人。康熙己丑进士、解州知州传忠次女，乌程夏祖勤室。有《桂窗小草》。  

***伤逝***  

肠断思君子，悲哉逝水流。温文娴礼乐，慷慨熟春秋。长啸刘琨壮，深心贾谊忧。玉楼天帝召，寡鹄恨难休。  

***送春***  

落花无迹怨春归，寂寂空枝舞蝶稀。惟有呢喃双燕子，殷勤依旧傍檐飞。  

***孔素瑛***  

孔素瑛，字玉田，桐乡人。诸生毓楷女，知县金尚柬室。有《飞霞阁诗集》。  

***杨九娘庙***  

杨溪九曲水波平，古庙常留孝女名。今日桔槔声不断，花蚊无迹柳风清。  

***自题画落花蝴蜨便面***  

春去春来花自惜，花开花落蝶应知。年年绿到王孙草，正是花残蝶老时。  

***孔继瑛***  

孔继瑛，字瑶圃，桐乡人。传志女，诸生沈廷光室，河道启震母。  

***震儿设教永平移家就养途中即事有作***  

有子悲风木，饥驱到北平。移家聊远道，就食怅馀生。载主亲封箧，栖神宛倚衡。同车频险阻，共命判幽明。渡水潜相唤，登山恐或惊。崎岖轮易折，觳速马难行。揽袖看孙哭，烹茶有妇迎。为言官道近，齐说郡侯清。地绕冈峦势，人多弦诵声。疏花开小院，斜日下高城。聚似萍波泛，来当麦浪晴。黄泉谁问路，白发独添茎。每忆黔娄被，徒怜考叔羹。萧条愁官馆，何日送归旌。  

***游大明湖***  

大明湖景似苏隄，也向熏风策杖藜。历下亭环流水曲，会波楼绕远山齐。香飘花浦莲初放，歌入芦洲舫又迷。一抹烟云催夕照，回看月挂柳梢西。  

***孔兰英***  

孔兰英，桐乡人。世球女，汪圣清聘室。  

***自题燕姬出猎图***  

霜气冷征衣，秋原雉兔肥。燕姬年十五，挟弹势如飞。  

***秋怀***  

纷纷木叶舞回廊，自酌香醪破闷尝。远道短书劳怅望，此邻长笛助悲凉。閒愁易乱如衰草，女伴难留似夕阳。独有寒蟾非世态，照人薄醉坐兰房。  

***颜氏***  

颜氏，号恤纬老人，曲阜人。光敏女，同县孔兴<火阜>室。有《恤纬斋诗》。  

***哭母***  

我母辞人世，淹忽八阅月。卜时清和初，归窀礼罔阙。雪涕挽灵车，肠断轮不发。寡女啼血尽，麻衣惨白发。但恨地下土，不使肉生骨。皎日入西海，荒林人影没。  

***遣病***  

梦回芍药香相续，暖风吹雨梅子熟。阶下石榴驻晚霞，绕池竹映湘帘绿。家贫无力种茯苓，病久应知疏骨肉。草堂泥新绝纤尘，道书携就窗中读。  

***丁氏***  

丁氏，诸城人。锺大文室。  

***别父母绝句***  

夫死难独生，儿将归黄土。父母鞠育恩，请俟来生补。  

***许权***  

许权，字宜媖，德化人。进士崔谟室。有《问花楼集》。  

***赠外***  

君子安厥命，真人息其机。举世笑君贫，君贫不自知。天地两大境，温饱与寒饥。人不寒饥死，定有温饱时。阴阳相倚伏，此理天不亏。痛饮刘伶酒，狂吟李白诗。终日无尘事，春风任所之。  

***七夕***  

七月七之夕，家家望女牛。神仙不可见，凉风何飙飙。我疑天孙之巧转近拙，东西断隔难飞越。一年一度一分离，千古银河响幽咽。不须乞巧向天孙，若赐巧多愁欲绝。君不见东家力田妇，耕耘常相随。旦暮共苦乐，白首不分离。又不见西邻有才女，夫婿上玉堂。终年不相见，怅望悲河梁。玉露无声夜清悄，盒中盼断蛛丝绕。不知巧思落谁家，只恐巧多人易老。寄语人间痴儿女，宁为其拙毋为巧。  

***玩月***  

一种月团圞，照愁复照欢。欢愁两不著，清影上阑干。  

***寄外***  

柳风梅雨路漫漫，身不成飞著翅难。除是今宵同入梦，梦时权作醒时看。  

***章有湘***  

章有湘，字玉筐，一字令仪，号橘隐，华亭人。明罗源知县简次女，孙中麟继室。有《澄心堂集》、《望云草》、《再生集》。  

***晚眺***  

岭峻隐青猿，松高飞白鹤。山云挂树梢，风卷残英落。新蒲已抽芽，细草媚嵓壑。景物最伤心，桃李还如昨。谁家少女郎，背立秋千索。貌态衣不胜，欢笑风前乐。春来无所为，斗草争花萼。何事深闺人，终朝常寂寞。  

***秋日寄家姊俞夫人***  

八月秋风振山谷，黄花初放银塘菊。一枝手折欲赠君，远道茫茫愁极目。间将玉纸写新诗，新诗赋就动远思。萧萧鸿雁随云度，寂寂虬镫拥漏迟。忆昔同在翠微阁，飞文联句夸奇作。那知江海各天涯，青鸟无情双寂寞。苏合房中愁索居，尺素遥传锦鲤鱼。为问江淹五色笔，拟成团扇近何如。  

***晓思***  

窗外鸡初唱，花间露未乾。欲临明镜照，犹怯翠眉寒。宿鸟翻林树，归鸿振羽翰。不知乡国信，何日报平安。  

***九日雨中有感***  

每到茱萸节，思亲泪满衣。难禁心耿耿，况对雨霏霏。故国秋莼老，他乡客梦稀。登临怜弟妹，竟作彩云飞。  

***秋怀***  

露华寒夜滴柴扉，留滞天涯未拟归。吴下云深鸿雁杳，楚江秋老鹧鸪飞。穿针结缕人谁共，咏絮吟风事已违。闻道故园莼菜熟，他乡回首泪霑衣。  

***次玉璜妹来韵***  

记得西窗翦烛时，鸰原回首忽天涯。梦魂不觉吴山远，愁绪惟应夜月知。画阁焚香春泛泛，绣帘飞燕昼迟迟。相期泖水归宁日，重与殷勤话别离。  

***哭夫子***  

一自公车去不还，从今信有望夫山。赤绳虚系三生约，红泪惟馀两袖斑。诀绝未亲真恨事，梦魂时傍见欢颜。也知修短原无定，岂料荣枯顷刻间。  

千里良缘合倡随，于归不满十年期。最伤薄命分鸳侣，犹幸高名占凤池。故国泥封闻信日，长安春色看花时。无端遽赴修文召，不管空闺怨别离。  

日日伤心静掩门，每因春草忆王孙。空闺形影那堪问，满架图书今尚存。十六年前灵谷梦，三千里外杜鹃魂。孤镫厌听梧桐雨，偏送愁声渍泪痕。  

父子夫妻总幻因，夜台相见可相亲。无端生死偏摧我，不定功名却误人。遗得文章惊四海，寄来锦字恰三旬。待乘双凤君先去，寂寞兰闺未死身。  

几度悲秋秋已阑，回纹裁就向谁看。锦衾人去鸳鸯冷，银蒜帘空翡翠寒。无复音容还故国，空馀旅榇返长安。昨宵梦里分明见，依旧看花倚画栏。  

遥忆牛衣相对悲，那堪富贵便分离。姓名始入黄金殿，丽藻终传白雪词。泪洒在原当此日，魂归华表竟何时。孀闺寂寂肠应断，玉镜台空忍画眉。。  

银汉霜华下井梧，愁心曾耐夜啼乌。月移妆阁侵书幌，风动形容出画图。咫尺相看言笑隔，依稀偏怪梦魂无。含情独对芙蓉帐，一任香销金鹊炉。  

挑尽残镫泪满衣，空阶细雨正霏微。愁凝长夜难成寐，梦到相逢不忍归。人去依然同色笑，觉来何处觅庭帏。悲凉此际还家日，枫冷吴江一雁飞。  

瘦影临风忆所思，冰心裂碎更谁知。分栖怕睹连枝树，续命空传五色丝。阁下招魂怜有弟，墓前执绋痛无儿。閒来到处搜遗稿，开箧篇篇黄绢辞。  

蜀魄啼鹃道路长，鹡鸰无复雨连床。中郎事业书千卷，子敬人琴泪几行。不死丹心终化石，馀生青鬓总成霜。与君不共齐眉案，纸阁芦帘瘗孟光。  

***闺情***  

坐对鸳鸯草，行看蛱蝶花。那知春复夏，游子未还家。  

***至日泊舟江上大风有怀***  

今节初逢起问程，停桡还喜片帆轻。旅魂欲到亲帏侧，一夜江声梦不成。  

***家园白牡丹***  

天风昨夜曳仙裙，缥缈高台一段云。好共海棠春睡足，不将浓艳嫁东君。  

***章有渭***  

章有渭，字玉璜。简三女，嘉定侯泓室。有《淑清遗草》。  

***行园***  

烂漫花如绣，閒行碧沼边。浴凫还泛泛，无蝶自跹跹。罗袂香风袭，纱窗翠筿连。徘徊看落日，彩雾绚青天。  

***春感***  

舞蝶庄生梦，啼鹃蜀帝魂。紫芝逢胜友，芳草想王孙。小阁闻鸡唱，閒庭听鸟喧。晓烟迷麦陇，香雾锁柴门。鱼戏青萍动，风吹碧叶翻。彩毫题玉柱，绿蚁引金尊。乍摘葳蕤草，长依翡翠轩。避秦无绝境，何必问桃源。  

***舟行即事***  

晓雾迷离彩鹢轻，掉歌徐动见秋晴。临湍鹭子亭亭立，夹岸蒲花漫漫生。遥指小山遮塔影，忽经深树出钟声。晚凉不觉罗衣薄，自爱澄河片月明。  

***怀瑞麟姊***  

一声啼鴂觉春阑，怀旧离魂不自宽。犹忆绣床人病起，殷勤频为嘱加餐。  

***再怀玉筐***  

临别殷勤置酒杯，西风挥手画船开。春来苦雨音书滞，几度闻箫忆凤台。  

***范姝***  

范姝，字洛仙，如皋人。有《贯月舫集》。  

***闻蟋蟀有感***  

秋声听不得，况尔发哀吟。游子他乡泪，深闺此夜心。已怜妆阁静，还虑塞垣深。萧瑟西风紧，行看霜雪侵。  

***惲冰***  

惲冰，字清於，阳湖人。诸生锺隆次女，毛鸿调室。  

***题自画菊***  

秋花绕砌锦斓斑，为写秋花独闭关。天欲老时君正少，不妨霜雨铸红颜。  

小楼昨夜又西风，篱外霜花绽几丛。閒取丹青为点染，倚阑清兴有谁同。  

***龚静照***  

龚静照，字冰轮，号鹃红，无锡人。廷详女，同县陈氏室。有《永愁人集》。  

***落花和韵***  

已觉烟消暮雨残，洛阳三月倩谁看。红香暖日流云散，青冢黄昏泣露寒。竞逐钿钗春未减，暗窥妆镜泪初乾。怱怱何似休归去，回首连天红雨漫。  

***赠周宝镫***  

药房新咏气如芬，柳絮名高自不群。握管独吟诗博士，画眉争识女参军。娇藏金屋音犹远，步出香尘意转殷。祇为天涯消息杳，几番愁摺石榴裙。  

***七夕大雨***  

天也怜人负此辰，雨沈河影浸云茵。双星两地分南北，乌鹊填桥恐未真。  

匝岁离多泪已盈，化为甘雨溢花茵。纵生天上犹天忌，始信人间事有因。  

***浦映绿***  

浦映绿，字湘青，无锡人。武进黄永室。  

***谴鹊***  

片片花飞点绣帏，强拈裙带试腰围，欺人最是檐前鹊，说道当归又不归。  

***呼婢***  

银瓶斜插海棠花，春色朦胧护绛纱。烟袅兽炉香欲烬，隔帘鹦鹉唤琵琶。  

***牡丹亭***  

情生情死亦寻常，最是无端杜丽娘。亏杀临川点缀好，阿翁古怪婿荒唐。  

***谢瑛***  

谢瑛，字玉英，无锡人。徐可先室。有《寿藤轩集》。  

***送外北上***  

握手临行话别时，叮咛肠断泪如丝。从今凭仗三更梦，飞绕君前不暂离。  

***徐氏***  

徐氏，长山人。继志女，新城耿鸣世室，庭柏母。  

***寄子诗***  

家内平安报尔知，田园岁入有馀资。丝毫不用南中物，好作清官答圣时。  

***彭氏***  

彭氏，邓州人。而述女，李鸿儒室。有《长林》、《蝶龛》诸稿。  

***课农人种桑示诸妇***  

种桑令欲稀，晨夕风露透。抽条叶以繁，筠笼日相就。茧成得收丝，织纴不敢后。辛苦分所甘，寄语诸少妇。  

***拜姑墓***  

携有诸孙在，嬉声想共闻。未能承妇道，徒尔拜姑坟。俎豆心先洁，蘋蘩手自薰。凄然松柏下，洒泪满寒云。  

***谢张夫人寄兰花香***  

博山晴结穗云黄，一榻春风入蕙乡。蝶翅初回幽谷梦，只闻花气不闻香。  

***课儿辈夜读***  

午过凉生暑气回，半擎镫火竹帘开。窗前莫厌参丸苦，日后甘从此处来。  

***谢张夫人寄芽茶***  

半炉松火汲清泉，净洗砂铛手自煎。度得银瓶香欲透，一瓯先供绣幢前。  

***徐元象***  

徐元象，字奇孺，广济人。张楚伟室。  

***送外***  

送君入楚江，悠悠归路长。一去隔千里，魂梦伴潇湘。  

***姜桂***  

姜桂，字芳垂，一字士霜，号古研道人，莱阳人。明行人垓曾女孙，本渭季女，张氏聘室。  

***题画***  

暖风晴日值良辰，窗外梅花数点新。更想林泉清淑致，山光树色写初春。  

***梁颀***  

梁颀，字秀中，号袖石道人，安丘人。同县韩朋桓室。  

***山村夜坐***  

俯仰空庭四宇清，浮云扫尽晚烟轻。梨花皓月原同色，风竹流泉不辨声。深谷人閒春亦寂，短墙水近冷先生。却思城市喧阗处，箫鼓楼头听二更。  

***答何徵室***  

晚羞明月晓羞花，弱质萍飘泛海涯。万叠云中千里树，不知何处是吾家。  

***张柔嘉***  

张柔嘉，侯官人。惠来知县应良女，中书林佶室。  

***雨夜***  

支离病榻苦无眠，夜雨镫昏倍惨然。虽有遗书生计薄，泪痕湿尽枕函边。  

远漏风回报四更，寒秋闷拥对孤檠。思量家事方愁绝，檐溜何堪递楚声。  

***程琼***  

程琼，字飞仙，号转华，一号无涯居士，休宁人。歙县吴祚荣室。  

***题彭祖张苍像***  

苦惜年光恋幻身，白头私擅梦边春。儿家酬酒凄然问，可有齐眉耦齿人。  

***集古今宫闺德容兼备者若干人题其上***  

艳淑如斯例作尘，相逢可即昔时人。愿将彼骨吹成土，持葬儿今屡转身。  

***释牡丹亭传奇色情难坏意***  

何自有情因色有，何缘造色为情生。如环情色成千古，艳艳荧荧画不成。  

***有疾豫别玉勾词客***  

风流嘉庆古难均，共命同心异别亲。应恨块泥将打破，谁能再塑管夫人。  

***卧病坐乐轩***  

日日薰香礼觉王，不任操作不缝裳。谁知鹿苑无生诀，未及龙宫不死方。  

***疾作梦母氏孙淑人挈儿来兹不复梦矣***  

为痛宁馨转自伤，相随却恨我无娘。更谁看等千金重，只我佳人断绣肠。  

***属玉勾生椁外题小眠斋三字***  

千春万载此沈埋，坐乐轩中只暂挨。岂可便无题额处，相烦亲署小眠斋。  

***李文慧***  

李文慧，字亦士，一字端之，永城人。举人乔大元室。有《畹思小寄吟》。  

***夜泊曲江不寐鼓琴***  

舟泊曲江口，孤屿澹欲失。遥岸渔火明，烟中棹歌息。当此万籁静，心境两幽寂。焚香拭焦尾，调轸横陈膝。琳琅太古音，旨趣复谁识。欲写我心期，聊以寄所適。一弹江水清，再鼓秋月白。月白与风清，惊起鱼龙出。曲终独徘徊，篷窗风露湿。  

***即景***  

昼长帘乍卷，飞絮满妆楼。燕垒红轻缀，莺梭绿半浮。烟云千里梦，风雨一春愁。独倚阑干曲，时时忆旧游。  

***陈静渊***  

陈静渊，凤台人。大学士、谥文贞廷敬女孙，郎中豫朋女，贡生卫封沛室。有《悟因楼存草》。  

***秋兴***  

近日閒心少，都缘愁病多。案头疏笔砚，窗下废吟哦。露滴阶苔润，风吹塞雁过。悠然清兴远，散步向庭阿。  

***张贞***  

张贞，太原人。华士弢室。  

***远游曲***  

远游那可了，坐惜红颜老。花开隔岸林，目断江南草。  

***刘若蕙***  

刘若蕙，诸城人。诸生许瑶室。有《捧翠集》。  

***秋夜寄外***  

一片长安月，清光两地盈。悬知千里客，不尽故乡情。窗竹写秋影，村碪捣夜声。空闺愁不寐，自语对镫檠。  

***李氏***  

李氏，字淑莹，洛阳人。  

***柬外***  

凭几修书寄便鸿，词笺恨短意无穷。离怀正值深秋月，红叶青镫烟雨中。  

***霍双***  

霍双，字贞秋，东光人。  

***暮春***  

东山下林影，西阁日光残。脉脉春风里，幽花生暮寒。  

***寒食***  

人倚雕阑竹倚衣，女桑遥听子规啼。陌头杨柳休攀折，系住春光不许归。  

***范贞仪***  

范贞仪，字一柏，如皋人。同县贡生高纕室。  

***兰塘曲***  

放棹向兰塘，共爱芳心浅。折断藕中丝，虽长不及茧。  

***春日经理绿雪山房***  

荒馆经时未启扉，眼前烟景与心违。频逢风雨花应瘦，久废删锄草渐肥。小阁香泥巢乳燕，短墙蛛网挂春晖。伯劳底事东飞去，春昼年年未见归。  

***对镜***  

匣里青铜久闭藏，暂时相对转心伤。飞蓬欲化三秋草，瘦骨真成百炼钢。香阁梦回山月冷，玉台人去鹤书荒。薛媛欲写丹青寄，天上人间恨渺茫。  

***谢秀孙***  

谢秀孙，字秀兰，宁都人。魏禧室。  

***自翠微山望金精***  

薄暮秋初风，木叶下庭圃。夫君招我游，盘姗出坡树。山菊垂好花，阴影随行步。几折临高厓，敛足不敢顾。夫君指金精，谓此汝所慕。吴王洞口来，仙女云中举。至今千百年，烟霞生其处。自怜长闺房，荏苒秋草暮。结庐十五载，不识金精路。夜月明空山，时闻钟声度。忆我七八岁，曾一随诸妇。巾车到洞门，嘿然生疑惧。洞中忽有光，云殿凌丹雘。翠竹摇空寒，白日蒙雨雾。仿佛记曲水，海棠缘石户。草色映罗裙，逐伴踏花去。磵水湿弓鞋，逡巡避母怒。忽忽三十年，仍向峰头住。世事几兴衰，家门亦多故。徵兰不可期，弄瓦杳无与。出户泪如丝，入户泪如雨。人生能几何，年光如驰骛。安得辞人间，洒扫侍仙驭。  

***池上秋海棠***  

芳草依碧池，佳花点秋石。绿叶与紫茎，何数秋兰色。主人策仗行，三径偶相值。采之置瓶中，颜色照几席。有如浣纱女，斜立石潭侧。幽芳独自怜，忽遇五湖客。沼吴果何人，撚花长太息。  

***林氏***  

林氏，新会人。林奇凤季女，襄阳申有功室。有《画荻草》。  

***霜竹***  

孤挺三冬日，枝枝映楚湘。萧疏持健节，苍翠带寒霜。月色笼阴薄，风声引韵长。林中还有实，留得凤毛香。  

***菩提树***  

智药曾培植，携来西域船。高枝成宝盖，清影散诸天。虞苑流阴远，唐朝得法先。自从卢祖悟，色相总非禅。  

***大通寺***  

海暖风和放小舟，满天烟景好追游。青山叠叠浑无影，绿水漫漫静不流。佛祖昔年留妙偈，头陀今日继灵修。菩提自是西来种，今古禅参尚未休。  

***秋夜独坐***  

日来秋气满林塘，独坐閒庭过夕阳。飒飒西风鸣晚树，萧萧残叶落东墙。闭门自喜红尘远，顾影偏宜白发长。谁有凌霜真节操，岁寒不使后凋伤。  

***陈瑞麟***  

陈瑞麟，字若兰，海盐人。有《绿窗閒咏》。  

***闺辞***  

春闺三月养吴蚕，南陌柔桑满竹篮。为避行人回步急，不知髻上堕牙簪。一自檀郎赴玉京，残镫挑尽泪盈盈。黄昏又值芭蕉雨，不管人愁滴到明。  

***黄幼藻***  

黄幼藻，字汉荐，莆田人。议女，举人林仰垣室。有《柳絮编》。  

***孤雁***  

渺渺高秋外，长空一雁迟。哀鸣关底事，澹远写相思。瘦马征夫泪，回文少妇诗。明年楼上过，莫向夕阳时。  

***雨中看紫芍药***  

晨妆乍点自倾城，冉冉香生绣户清。厌说广陵春色暮，胭脂和泪雨中倾。  

***恨白芍药不开***  

万种花开斗晓红，含羞无语倚东风。素妆不理因谁倦，一段春藏粉黛中。  

***登楼望海***  

遥山层叠海云开，浴鹭飞鸥自去回。春水茫茫天不尽，片帆浮动碧空来。  

***黄幼蘩***  

黄幼蘩，字汉宫。幼藻妹。  

***咏月***  

清切空阶月，相依欲二更。寂喧非一致，千秋同此明。萧萧庭中女，俯仰触中情。对此令人远，况乃兼秋声。浅深各有感，今昔宁无惊。秋在孤吟外，愁从何处生。人生有代谢，万物有衰荣。茫茫乾坤里，相积为愁城。欲挽西江水，一洗万古情。虚窗来素影，清泪落寒檠。  

***李氏***  

李氏，安阳人。高唐州判黄次女，诸生黄履平室。  

***季冬淇邑感怀***  

寥寥书馆客中居，况值穷冬百事疏。薄枕忆家千里外，寒窗兀坐五更初。飘零木叶侵幽径，落寞霜华满敝庐。时系寸心归未得，残镫挑尽独踌躇。  

***夜闻二子读书***  

节届清和夜气凉，蟾光皎皎映书堂。吾儿颇奋萤窗志，惜少熊丸教子方。  

***思亲***  

秋风拂槛气萧森，兀坐红窗思转深。乌鸟尚然知反哺，吾生却愧不如禽。  

***杨淑贞***  

杨淑贞，字端一，金堂人。浔州知府正辅女，六安诸生阎燧室。  

***闻鸦喧忆亲述怀***  

一乌树头集，群乌共喧呼。老者似爱怜，雏者如持扶。老雏同依依，孝哉至性俱。物情尚如此，嗟我何其殊。忆我将字日，亲悲泪欲枯。一旦远分离，千里阻程途。荒城鱼雁杳，生我却如无。恨我不为男，背亲来事姑。十五年瞬耳，亲容今何如。亲容日益衰，亲年日加诸。亲容与亲年，追思忽嗟吁。感此物争鸣，诚哉不如乌。三复《蓼莪》诗，叹息欲废书。  

***病起柬井桐汪大姊***  

翠冷黄添逐病容，修眉怯扫黛螺封。簟痕轻拭流波腻，幔影閒垂曲槛重。五夜烧镫挑豆蔻，三秋览镜减芙蓉。披衣小展裁桐叶，撩乱吟情四壁蛩。  

***秋夜***  

纱窗月透影朦胧，丹桂香飘曲院风。满耳蛩声秋唧唧，玉阶寒露冷梧桐。  

***春日***  

轻寒款款逼窗纱，日影穿帘燕子斜。底事小园春未减，一枝晴放碧桃花。  

***曹炯***  

曹炯，字重光，天津人。有《非非集》。  

***题爱莲亭***  

面水一亭在，临风绕芰荷。香消长日暑，色借醉颜酡。隔浦栖文鸟，方桥引素波。徘徊何限意，伫听采莲歌。  

***游仙***  

九天天路路迢迢，阆苑奇葩尽吐苞。忆得看时忘日暮，归来新月挂松梢。朝来洞口饭青精，晚侍金仙宴玉京。忆得昨宵松下坐，月明星朗听吹笙。  

***龙氏***  

龙氏，昆明人。刘恬聘室。  

***暮春***  

却凭何物饯春归，泪洒风前送夕晖。莺舌唤将芳草暮，蜂须撩引落花飞。池塘梦浅随风绕，庭院愁加带雨霏。已觉困人肠欲断，不堪还封柳依依。  

***韩韫玉***  

韩韫玉，长洲人。尚书、谥文懿菼季女，知县顾渭熊室。  

***咏鹤***  

丹顶元裳白羽轻，芝田旧日得仙名。生来云水原天性，望里蓬壶是去程。代远每过千载寿，露寒常向九皋鸣。不随卫国乘轩队，稳卧松巅梦太清。  

***钱纫蕙***  

钱纫蕙，字秋芳，号清荫居士，吴县人。中谐女，许廷鑅室。有《清荫阁集》。  

***度梨关***  

迢递逾梨岭，肩舆胜两骖。雄关限闽越，幽境极东南。地暖常多雨，云开忽作岚。乡闾望不极，聊复上尘龛。  

***野望***  

偶向东郊望，萧条物候非。云连山一色，木落雁同飞。岁月愁中促，音书天末稀。感时情不极，惆怅返柴扉。  

***新安江行***  

乘潮渡渔浦，沓嶂夹江濆。下瞰绿波影，能令纤芥分。筏移疑入镜，碓落自舂云。听尽潺湲水，滩高易夕曛。  

***征怨***  

万里胡天断鸟飞，年年策马未言归。西风吹急笳声咽，历乱黄沙满铁衣。  

***秋柳***  

江潭憔悴几枝横，秋雨秋风怆别情。犹拟攀条贻远道，可怜玉笛不成声。  

***陈秀贞***  

陈秀贞，临桂人。大学士、谥文恭宏谋女，钱塘陆灿室。  

***菊影***  

分身老圃绘秋容，真相依稀色是空。落日移从霜径里，疏镫送入锦屏中。终将不老随宵月，直以无香傲晚风。悟却浮生归去也，白云挥手谢陶公。  

***雪集即事***  

小鬟轻曳锦帏偏，报说平明雪满天。起掷绣鞋床下卜，远人身上合添绵。  

香奁移傍碧窗纱，小鼎焚香自煮茶。高卷疏帘看不足，犯寒亲手掬梨花。  

红炉高宴列中堂，子侄传阄共举觞。无奈阿姑教强饮，清樽微试郁金香。  

万花飞舞锦成团，晚上红楼作大观。直被天公迷望眼，不知何处是长安。  

***杨素书***  

杨素书，字韵芬，秀水人。钱塘夏之盛侧室，凤翔、鸾翔母。有《静宜阁诗钞》。  

***论诗法***  

人生学渊源，各各有所自。沆瀣非一气，成功总难企。我幼本憃愚，况无明师启。义母爱拳拳，略举诗书旨。及长学讴今，里言抑何鄙。两汉与三唐，梦亦不到此。我后归会稽，主人风雅士。亲炙获师承，渐解参奥理。吟红主爱女，夕秀翩翩起。五载共切磋，我当畏友亲。昙华萎一朝，慧业竟中止。闺阁嗟睘睘，独吟殊无俚。幸荷主恩深，诱掖频予跂。例将爱女心，教我亦如是。且我受薰陶，较女尤倍蓰。小阁上镫初，寒衾梦回里。有意无意间，剖析微难纪。真乐两融融，函丈胡能拟。许我诗学成，为我任劂剞。我纵钝根钝，识此还遗彼。辱承训委宛，顽铁亦柔靡。才知传不传， 即定学诗始。才媛不乏人，著作存有几。方其侍膝下，尘情澹於水。红闺趁清閒，倡和偕姊弟。迨至赋宜家，琑屑筹盐米。师范日渐疏，旧学日益弛。即使能自立，初终志永矢。夫子或拘挛，家门或颠否。何暇计千秋，飘风扫萚似。庋阁冷絮吟，湮没伤比比。谁似我主人，终身遂依倚。拙著曷足论，附骥靦颜耳。邈想同心人，情根总不死。人合固天定，天合亦人俟。缘生因即生，寸心坚由尔。我愿广陶镕，问字各欢喜。安得有情眷，团栾联砚几。  

***潘孟齐***  

潘孟齐，番禺人。广州教授梅元女，王隼室。  

***书怀寄夫子***  

惭愧兰芝女，还家恨解携。如何伯鸾妇，翻作仲卿妻。星月原同影，鸳鸯不独栖。烛花随泪尽，愁听夜乌啼。  

***陈克毅***  

陈克毅，字盈素，海宁人。邦彦女孙，嘉善曹相龙室。有《馀生集》。  

***偶吟***  

衰年光景若为欢，划尽烦忧强自宽。鬓已渐凋飘作雪，心经九转炼成丹。原无妄想参风雅，剩有高怀寄岁寒。领略绣窗清净味，课经礼佛且加餐。  

***徐珠渊***  

徐珠渊，字善怀，江都人。宣城施闰章侧室。  

***寄北***  

风紧牵离别，镫残人未眠。此身无羽翼，安得到君边。  

***北寄小镜***  

六月扁舟别故山，劳劳旅况几时閒。伤心不启匣中镜，千里依依伴客颜。  

***怀北却寄***  

雨滴梧桐秋不堪，忆君唯共接清谈。老天如识妾心苦，北地风霜尽入南。  

***春日望北信***  

九十春归感叹生，黄梅时节乍阴晴。香闺有泪无人见，且倚阑干听鸟声。  

***张昊***  

张昊，字玉琴，号槎云，钱塘人。举人义坛女，诸生胡大潆室。有《趋庭咏》、《琴楼合稿》。  

***秋晚***  

极目危楼上，天涯晚望中。云凭荒野阔，日落大江空。露冷蛩初响，风寒叶正红。兴来无俗虑，明月在疏桐。  

***观潮***  

风急秋江晚，潮声落照前。远疑千练白，高并一山悬。孝感曹娥志，忠留伍相贤。千秋遗恨在，故令怒涛传。  

***张昂***  

张昂，字玉霄，钱塘人。昊妹，洪文蔚室。有《承启堂吟稿》。  

***悼姊槎云***  

憔悴与心伤，无言祇断肠。泪从今夜尽，别是此番长。沧海浑难问，泉台不可将。芳魂心杳杳，何日更同行。  

***邵笠***  

邵笠，字淡庵，泰州人。诸生黄杜若室。  

***和夫子贷米诗***  

莫以贫为病，吾侪本寂寥。瓶罍虽久罄，意气不全消。张子仍存舌，陶公肯折腰。有邻难贷米，相对慰清宵。  

***邓繁祯***  

邓繁祯，字墨<女閒>，如皋人。蓝田知县士英女，同县冒禹书室。有《思亲吟》、《静漪阁诗草》。  

***秋日***  

隐几人愁坐，夜分暑气消。乍凉霜有信，久旱海无潮。蕉老心空卷，蒲荒鬓共凋。岁时闰后早，秋事已萧条。  

***吴彩霞***  

吴彩霞，无锡人。  

***赠周宝镫***  

多生定拟蕊珠仙，此日风流更宛然。几见名姬为紫玉，欣逢佳偶即青莲。香心似雪姿尤丽，秀句惊人骨亦妍。最喜麟儿抛枣栗，书声共映绿窗前。  

***张蘩***  

张蘩，字采于，吴县人。诸生吴诏室。有《衡栖集》。  

***拟古三十韵呈大兄***  

忆昔承欢年最小，无彩堂前竞梨枣。春花秋月尽嬉游，缃帙牙签学搜讨。彩线閒临绮阁前，阿兄素志留青毡。针传薛指人争羡，笔吐江花名占先。马氏眉峰推共白，左家才藻叨同述。璞碎终怀玉石疑，伯乐未逢甘伏枥。潦落俄惊几度秋，相看霜发忽盈头。敢憎世上炎凉态，莫问人间青白眸。造化茫茫真莫叩，积德始知能裕后。玉树森森绕谢庭，一枝已夺天工秀。杏苑堪夸早著鞭，洛阳年少方翩翩。荣封姓字题黄绢，清要声华著木天。锦堂风月真无及，曲谱新翻奏瑶瑟。翠袖看娇画里人，斑衣笑舞阶前色。我本悲歌感慨流，相逢喜语偏绸缪。欢极每怀怙恃泪，情深须念鹡鸰愁。数奇昔共嗟难遇，此日云泥境殊异。但能教子习书香，岂惮丸熊与削柱。早誉咸称似舅贤，操觚稍解攻芸篇。化鹏弱翅惭无力，愿藉吹嘘送上天。  

***早春寄女***  

梅向南枝发，堪思寄陇头。春风吹绣帙，晓日荡帘钩。惜别犹馀泪，谈禅未解愁。何时一尊酒，翦烛话西楼。  

***舟行不寐有怀两从子舍***  

遥忆相招日，欣逢鹊驾临。银河犹耿耿，玉漏莫沈沈。暑气潜消簟，凉风渐透林。愧无文乞巧，笑指月穿针。甚矣吾衰老，贤哉尔意深。幽閒修女则，贞静熟闺箴。涤器烹新茗，添香理素琴。卷帘分树荫，移榻就花荫。嗜好皆投璧，论交可断金。含愁佯整袂，嘱别更沾襟。握手当年约，相思此夜心。敲诗镫屡翦，拨闷酒频斟。兀坐閒欹枕，忘眠倦展衾。村荒多吠犬，山远少栖禽。暮景偏萧索，孤舟倍寂岑。何时双鲤寄，为我达知音。  

***初夏喜大人到舍***  

屏迹多年与世违，偶贪花信到柴扉。典衣不惜沽春酿，扫石何妨待月辉。芍药敛妆红欲瘦，芰荷出水碧初肥。相看莫使花枝笑，沈醉休辞酒力微。  

***戏为外子拨闷***  

失意休教苦自煎，为君把卷论前贤。儿顽自笑同王霸，婢钝何须学郑玄。涤器当垆情更洽，操舂举案志犹坚。久藏赖有床头醖，莫负梧桐月正圆。  

***依绿轩新霁***  

积雨初晴景色宜，绿波新涨小庭池。砌花带露含红泪，径柳笼烟敛翠眉。稚子折荷擎碧盖，老农翦竹插疏篱。萧然长昼凭书枕，一榻茶香午梦迟。  

柳  

御苑千行远接天，碧如轻浪细如烟。只愁春去花如雪，几度临风倍黯然。  

***汉宫***  

西风寂寂冷长门，纨扇秋来有泪痕。但得君心同月色，清光何处不沾恩。  

***顾英***  

顾英，字若宪，长洲人。印江知县张之顼室。  

***初夏送夫子北上***  

杜鹃唤春归，和风吹芳芷。何堪对斯景，把酒送吾子。分手即天涯，惜此须臾晷。别绪如茧丝，柔情似潭水。离怀寄孤鸿，相思讬双鲤。征途勉加餐，努力拾青紫。上慰高堂亲，下酬贤伯氏。君行既雅醇，君才复俊美。但保金石心，豪门勿投趾。桃李易凋残，松柏岂朝萎。行矣勿悲嗟，风云自此始。  

***张令仪***  

张令仪，字柔嘉，桐城人。文端公英三女，同县姚士封室。有《蠹窗诗集》。  

***蠹窗对月***  

徘徊爱良夜，吾庐有佳趣。星稀月转明，冷侵阶前树。疏影自纵横，正对钩帘处。藻荇散庭除，水光还四布。曲槛好寻诗，修廊宜缓步。寒花浮酒盏，落叶添茶具。鹳巢松树颠，静夜如人<口敕>。高天鸿雁鸣，唳入秋云去。坐久欲忘眠，烦襟感凉露。欲写此时情，谁能展毫素。  

***乌栖曲***  

金谷园中百尺桐，慈乌将子巢其中。霜华坠地月如水，艳舞娇歌画烛红。石崇沈醉绿珠醒，银河半倾金翠冷。后夜高楼月自莹，不见珊瑚美人影。  

***秋夜长***  

严霜倒浸帘栊冷，半壁孤镫寒耿耿。秋老啼残络纬声，月明瘦尽梧桐影。啼乌有意隔纱窗，窗里愁人泪一双。两两饥儿啼下国，迢迢赪尾滞寒江。机中锦字休裁怨，且织征衣还寄远。天涯若问此时愁，一江春水犹嫌浅。  

***采莲曲***  

消夏湾头露华晓，风动芙渠香袅袅。吴娃红袖映花明，中流争羡鸳鸯好。西施一笑回双眸，芳香满载木兰舟。酒酣玉簟凉如水，西风莫遣吴宫秋。  

***斗草***  

绿窗晓梦莺啼醒，粉薄螺轻妆不整。瑶琴罢轸玉笙寒，花慵柳困春闺永。东邻女伴偶过从，相邀莫负芳菲景。共向南园斗草嬉，搴芳拾翠搜求尽。称奇觅巧自挑泥，玉尖宁怯苍苔冷。袖中别出谢公须，神采如生光炯炯。低回暗自卜心期，小立花前垂素颈。榆钱输尽拔金钗，人醉东风依露井。乳燕鸣鸠白日长，笑声远隔秋千影。  

***读霍小玉传***  

兽镮锁阖青苔院，豆蔻梢头春一线。柳烟笼日翠颦轻，花雾著人红玉艳。芙蓉绣带宝奁开，风袅钗梁双玉燕。芍药裁成绝妙词，簪花小试琉璃砚。侯门白壁自无瑕，谁教青鸟偷娇面。杨花飞入惹春愁，门外王孙嘶紫骝。错认牧之非薄倖，同心缕带绾风流。画眉窗下调螺子，翡翠兰苕夙愿酬。地老天荒情不变，乌丝素盟足千秋。银筝锦瑟欢初洽，别鹤离鸾沟水头。密誓俄成乌鲗墨，新欢又占凤凰楼。萧娘骨瘦心如铁，宛转缠绵难决绝。羸卧空闺若个怜，鹦鹉窗前频叹息。访求消耗掷金钱，宝钗零落无颜色。长安三月牡丹时，契友相邀数陈说。眦裂髯张忿不平，多情感动黄衫客。鞭马羞过胜业坊，胡雏强控黄金勒。支离病骨倩人扶，晓衾鞋梦芳心接。含情凝睇薄情人，声声诉出啼鹃血。稚齿韶颜饮恨终，一恸重泉沈怨魄。精灵苦妒后来欢，数教所爱生离拆。曷不追取负心郎，贞魂化作紫鸳鸯。红珠露冷莲房老，双宿双飞向野塘。  

***晚春坐春晖亭***  

结构无多地，邻园藉绿荫。烟霞无俗态，花鸟得同心。雨足閒锄药，茶香静理琴。此中尘事少，颇似住山深。  

***北郭寻秋***  

野阔风吹袖，茫茫平楚间。秋随人意冷，云共客心閒。鸟坠将残夜，烟生欲暮山。怪他乌桕树，著意染衰颜。  

***小院残春***  

几树残红瘦不支，绿阴满地燕参差。春归细雨斜风里，客病轻寒薄暖时。斗草帘栊人寂寂，秋千庭院日迟迟。柳花飘荡东西陌，閒杀青青百尺丝。  

***焚香***  

空阶冷雨夜廉纤，宝鸭香消手自添。细霭几丝萦断简，閒云一片护疏帘。人同臭味原离俗，诗沁馀芳觉转恬。茗椀吟笺聊自適，幽窗韵事许谁兼。  

***早秋夜坐***  

冰簟凉生暑渐收，雨痕洗出一天秋。微风小院花香合，淡月空阶竹影浮。绕砌乱虫搀客话，谁家孤笛唤人愁。萧萧夜色清如水，坐看星河渐欲流。  

***秋夜作***  

云外惊心旅雁，草根和我寒虫。落叶打窗似雨，啼乌绕树惊风。  

***咏十姊妹花***  

东风万物荷生成，队队红香照眼明。衰病天涯憔悴客，自怜同气各枯荣。  

***蠹窗***  

沈水香中夜漏馀，月痕冷浸一床书。百城未敢夸南面，且乞閒身作壁鱼。  

***元冥***  

北户乃墐，凝阴沍寒。两仪混一，雨雪漫漫。何以御穷，修其旨蓄。草木既胎，蛰虫咸伏。无视无听，以还纯朴。百尔君子，宜谨嗜欲。  

***五亩园旧畜二鹤忽陨其一孤侣哀鸣都忘饮啄诗以吊之***  

西风一夜返芝田，仙蜕仪形尚宛然。旧过苍苔犹有迹，重来华表是何年。舞临池畔悲孤影，唳入秋空泣暮烟。何处惹人情最切，严霜落叶五更天。  

***岁暮有感***  

空斋尘土锁书签，兀坐无心掩镜奁。酿雪冷云低碍屋，斗风乾叶乱敲帘。人从百虑堆中老，寒向单衫破处严。短景萧条催岁暮，可堪愁病更相兼。  

***张若<女閒>***  

张若<女閒>，字清婉。文端女孙，工部侍郎廷瑑女。有《缃素阁遗草》。  

***随三姑母游王相国恬园***  

何意人间有洞天，雕栏花木锁平泉。莺喉乍啭调新曲，柳眼初舒过禁烟。绿野佳辰容共访，兰亭雅集快随肩。相期不负春明景，红药翻阶续旧缘。  

***张似谊***  

张似谊，字鸾宾，桐城人。文和女孙，刑部尚书、谥勤恪若渟女，主事姚文燕室。有《保艾阁诗钞》。  

***初夏晓窗***  

啼莺惊晓梦，强起未成妆。览镜惊容瘦，看书喜日长。帘疏风燕舞，径静露花香。不觉流光易，枝头杏子黄。  

***春日移居有怀夫子十韵***  

斗室堪容膝，翛然借一枝。安居聊避俗，闭户好吟诗。荆布频年惯，芦帘此日宜。静中延弱体，江上动遥思。薄宦愁谁谅，穷途恨独知。危疆需保障，冷署重栖迟。远道乡心切，深闺别泪垂。离情无寄处，归梦有醒时。岁暮忧怀抱，风霜入鬓丝。小园春色近，花发是归期。  

***宋素梅***  

宋素梅，德州人。  

***迎銮***  

海晏河清代，尧天舜日时。不辞川路远，肯慰士民思。紫气钦皇辇，黄云护圣骑。迎銮来献颂，万寿浩无涯。  

***应召作***  

山左群情切，江南望幸频。九重深保大，五载举时巡。浩荡韶光丽，葱茏物色新。彩云晴有象，瑞霭静无尘。淑气迎仙仗，祥风绕御轮。衢歌击壤遍，共祝万年春。  

***庄德芬***  

庄德芬，字端人，吴县人。河南提学道朝生女孙，州同定嘉女，武进董亻蜀室，乾隆己酉进士、浔州知府思駉母。有《晚翠轩遗稿》。  

***乙酉夏日言怀示儿***  

我志在立孤，十载勤怵惕。凌兢雪夜镫，黾勉灰中荻。穷年抱遗编，孜孜累微勣。何为运海鹏，忽作退风鶂。霜蹄惊一蹶，悲鸣仍伏枥。一蹶奚足忧，养锐期克敌。先哲有高衢，驰驱任凌轹。朝华与夕秀，芬芳供采摘。纫兰带江蓠，琼枝光的皪。性行既修饬，文章丽翚翟。何难九千仞，翱翔俯云霓。  

***初夏东轩读书***  

朱明已莅节，昼刻日以舒。骄阳耀廷桂，绿阴正扶疏。披卷当午凉，豁达开交疏。清风来徐徐，飘然动轻裾。丹黄陈我前，聊以供畋渔。咀华撷芳秀，此乐真蘧蘧。妇人休蚕织，获戾当何如。所嗜已成癖，良医难易诸。  

***夏日读书示儿***  

朱夏景物幽，閒居颇萧散。南风扇清凉，北陆辔舒缓。蝉嘶绿树深，蝶化青芜短。疏帘隔朱曦，晴波荡虚馆。烧兰烟结篆，泼茗香浮碗，稠叠红牙签，参差青镂管。经义浩如海，说者穷论纂。且喜左氏夸，并取南华诞。文体逮六朝，音韵昭华琯。坚思铁砚穿，勤欲韦编断。毋使心旌摇，终期腹笥满。圣谟何洋洋，四子梯六经。至道有卷放，妙理无声形。放之乂寰宇，卷之治家庭。所贵笃信者，终日常惺惺。渐渍<口敕>其膏，有若蚁聚腥。十目示明畏，九思戒堕冥。惟苦日车速，驰光不暂停。谁挥鲁阳戈，三舍回曜灵。贤哉车武子，夜深犹聚萤。  

***杂诗示儿***  

春风降和气，佳树生庭中。天意亦已厚，所赖尤人工。清泉灌根柢，香露滋芳丛。英华乘时发，枝叶何青葱。美人爱馨香，采撷归房栊。秋兰共纫缀，贵与良玉同。  

吾闻燕国公，爨火照书策。范相未遇时，帐中盈烟迹。贵盛相门儿，贫贱无家客。青云与泥涂，勤苦同一辙。志学抱坚心，宁为境所易。诵读知其人，尚友若咫尺。流光驹过隙，分阴抵拱璧。毋令寡母心，戚戚忧乾没。  

***庚寅秋沅儿下第书寄***  

去年手中线，为汝缝征衣。江南四千里，孤帆如鸟飞。悠悠寡母心，清梦常怀归。怀归兰陵道，春风复秋草。不辞啮指迟，惟期立身早。裁书附雁鸿，言与药石同。六翮苟不齐，何以凌长风。今年棘闱战，沦落丰城剑。空有气如虹，悬知泪如霰。归来季子颜，羞见山妻面。人事在苦学，天心惟与善。场圃且勿视，良图在三献。  

***感遇***  

势位不可忽，人生贵自强。虽非君子言，所见亦已长。困龙蟠浊泥，蚖肆何其猖。飘风从西来，雁字离其行。炎凉一转变，畴能保初肠。当时意气佳，直拟田与姜。失路相依讬，栖栖徒自伤。  

***梦亡儿巡***  

冰镜映回廊，逶迤属洞房。凉波衣欲湿，四壁含清光。碧纱开六扇，不记谁家院。侍者卷缃帏，爱子生相见。惊喜前抱持，容颜似旧时，相呼频不语，婉转惜娇痴。悲怀三四载，不分相逢再。合浦珠重来，平生愿堪慰。蝴蝶逐晓风，苍茫西复东。罗巾近角枕，一片杜鹃红。  

***感旧***  

辞亲驾言迈，泣别临关口。远道效唱随，齐眉镫下酒。友义僣金兰，言激恒得咎。谋身靡所安，归途忽先后。丹心白日昭，青松岁寒茂。人生知尽分，岂敢希不朽。  

江陵千树橘，成都八百桑。我来值凋丧，南山田已荒。慷慨进言激，导君君未遑。白日忽已中，夏绿殒其黄。泉台不相随，大义凛若霜。古言立孤难，赤手肩纲常。  

***早起***  

春庭一夜雨，瑟瑟鸣丛筿。觉来知新晴，枕上闻啼鸟。振衣启疏寮，晓日射林杪。馀霞天际垂，一抹红未了。星星泫露花，毵毵茁芽草。清气爱平旦，百虑未相扰。携书对崇兰，幽香萦缬褾。  

***梦亡儿昌***  

死别已经时，寝兴怀惨凄。感深召魂梦，恍惚无端倪。伟然盛礼服，垂髫还佩觿。摩挲问旧疾，何处逢良医。欣喜命俦侣，徘徊安枣梨。噌吰风外钟，胶角墙下鸡。启目失处所，肝肠如刃卑刂。  

***墙外老树一株枝叶有熊彪顾盼之势***  

河边老椐树，巑岏古墙外。时当五六月，密叶张青盖。蒙丛罩晚烟，苍翠分朝霭。蘋末青风生，悠然发天籁。时鸟藏其间，群飞羽翙翙。圆吭哢晴阳，绵蛮出翳薈。最喜纳凉时，长空净埃壒。新蟾瞪纤目，馀霞抹红带。屋角望熊彪，此意堪入绘。  

***咏庭中树示儿***  

昔看芽茁土，枝幹忽轮囷。春鸟安巢稳，秋儿化羽新。扶疏深得地，盘结岂因人。坐见风烟长，清阴盖四邻。  

***过从女妆楼题赠***  

日映朱楼迥，风来碧户深。丛兰散幽馥，时鸟度清音。奁畔簪花格，屏间刺绣针。坐来香篆结，莲漏正沈沈。  

雅服应希谢，幽怀亦慕班。奇花归绣谱，香草上云鬟。意静琴中水，心閒画里山。自今来往熟，日暮不知还。  

***己丑十月甘二日书寄沅儿***  

孟冬之月天未寒，故乡喜气盈门阑。吾见今日作秦赘，朱丝却藉麟胶完。六礼殊愧阮修薄，且喜门第皆衣冠。蘋蘩付讬重贤淑，故事须知追孟桓。鸡鸣昧旦相警戒，令汝九万扶摇抟。含香簪笔排鹓鸾，儿乎早致青云端。  

***田家词***  

江南五月杨梅熟，高田下田梅雨足。割尽黄云麦陇虚，参差出水秧针绿。长养风来稻叶肥，家家乳燕拍帘飞。沿村日暮缲车歇，少妇梳头换葛衣。  

***听雨曲***  

屏山掩尽琼窗闭，博山生润凝龙气。谢娥嚬坐怯单绡，梅风吹送悲秋意。树叶声微雨脚稀，栏边淅沥沾苔衣。碧泉引满铛欲沸，青叶下筐蚕正饥。倏忽奔腾一千里，琤璁铁马云中起。曲次檀槽十部催，四弦历乱挥纤指。急溜前檐复后檐，镫花湿影摇重帘。南潮呜咽流水尽，一夜绿萍新涨添。  

***交城作***  

碧嶂崚嶒势插天，弹丸城郭簇人烟。刘家冠剑遗丘陇，狐氏英灵肃豆笾。风起尘沙迷去路，雨馀琴筑听飞泉。爻峰佳气常葱郁，古柏苍苍不记年。  

桐圭帝子旧封都，参宿光中治一隅。地有古风歌蟋蟀，村当落日啸於菟。高齐旧事渔樵熟，智伯遗踪榛莽芜。南去晋祠流碧水，拟将桂酒荐芳菰。  

***月夜渡江***  

布帆风正递行舻，江阔潮平一练铺。秀色苍苍迷北固，安流渺渺下东吴。坐思谢朓新诗句，行看王蒙好画图。回首瓜州烟树远，广陵关上玉轮孤。  

***山雪晓行怀吕氏妹***  

乱峰稠叠玉为尖，残烛光寒照撒盐。千里暗云屯石径，五更疲马怯金衔。危陂冻合行频滑，绝壑风生气倍严。遥忆碧纱扃四扇，鹊炉香灺梦方甜。  

***毗陵驿晓发***  

古驿霜风飐去旌，此行非是赋东征。官河北上一千里，客路西驰十五城。浦外寒烟迷雁影，云头野刹递钟声。凭舷满眼皆冰雪，自喜襟怀似此清。  

***暮春过吕氏妹宅***  

曲院重来旧药栏，单衫时候楝花残。芳樽劝醉尝凫臛，碧碗浮香破凤团。自爱琴书成雅集，不劳歌板佐清欢。与君得尽论诗兴，一任红珠泻烛盘。  

***生日***  

犹是尘中荆布身，徒增马齿说生辰。义方教尚惭三徙，罔极恩难报二人。落笔诗篇当清吹，到窗风月算佳宾。浊醪引罢还游目，桂正秋风竹正春。  

***志恸***  

拟千寸禄奉慈帏，太息庐江志每违。寂寞黄垆终抱恨，凄凉白发更何依。镫昏孤幌人何在，花落空庭燕独归。抚景心伤眼前事，时时雪涕为君挥。  

***丁丑春日述怀***  

黄鹄孤飞第四年，谁将愤泪达重泉。莺花岁月供多病，冰雪襟怀只自怜。丹穴未逢悲屡空，青毡犹在慕三迁。清斋半偈消磨障，心在莲花绣佛前。  

***秋夜怀儿女***  

玉宇无云夜气清，乍凉庭院坐三更。紫兰墙脚虫相语，皓魄枝头鸟自惊。千里音书频北望，一生词赋慕东征。遥知汾水逢南雁，远目应伤陟屺情。  

***辛卯十月感怀***  

迢遥关塞雁飞迟，闻道青萍又见疑。相马未能逢伯乐，弹琴何处遇锺期。白头织屦怜衰病，紫禁含香恐后时。仰首青云数行泪，从来天道佑孤儿。  

怨  

团扇新词出汉宫，珍珠一斛赋楼东。鹃啼蜀国花枝冷，鹤唳锺山蕙帐空。塞北将军归不得，湘南骚客思无穷。人间更有穷途困，对泣牛衣叹鬓蓬。  

***奉寄家大人***  

老父高情爱闭关，逍遥诗酒卧南山。烟霞久住红尘外，鸥鸟相寻绿水间。佳卉庭前关锦幔，远峰屏上簇螺鬟。天涯弱息归难得，问寝频劳梦往还。  

***有感***  

樽前风味忆苏州，橘酿初成泻玉舟。细滑钗茎烹雉尾，匀圆珠颗剥鸡头。一窗疏影梅花月，两鬓生香桂子秋。三十年来乡国梦，每随江水向东流。  

***乙酉仲春家大人来视别后奉寄长句***  

喜拜严亲鸠杖前，东风菖叶杏花天。苍颜白发观兹世，酒量诗怀似昔年。远道暂来看弱息，空囊无计奉初筵。漉巾村醴权称寿，出网江鱼算剸鲜。驻景愿求千岁药，负暄还御八蚕绵。归梁落燕飞仍急，出谷雏鹂啭乍圆，服训久谙兰可制，酬恩真信海难填。桃溪篷艇朝冲雨，萝径奚囊晓醉烟。彩服追随乐真隐，吾庐遥望白云边。  

***人静***  

人静空庭月似钩，凄凉怀抱怕清秋。泉门一闭无开日，独任人间万斛愁。  

***梦归***  

螺樽香冽泛新醅，小阁开帘对早梅。二十年前幽绝处，谢家庭院梦中来。  

***甲戌归毗陵***  

丙舍荒凉闭野烟，碧苔青草自年年。送君此地君知否，松柏萧萧认旧阡。  

***过青墩将游青山庄为雨所阻***  

城隅曲水放兰舟，乘兴名园作胜游。咫尺楼台云雾满，一天风雨隔丹丘。  

泥滑沟塍水自喧，筍舆扶上渡头船。今朝多少游山兴，都付松烟染画笺。  

长天暝色近黄昏，远树低迷认水村。欸乃声中吟未稳，轻桡如箭过青墩。  

***宿金坛怀沅儿***  

卧听严城报五更，酒醒时节旅人情。水寒风急云阳道，念尔扁舟棹雪行。  

***忆沅儿渡江***  

江梅江柳弄晴烟，燕子矶头霁色鲜。愿得蒲帆悬十尺，樵风稳送渡江船。  

***晚寒***  

小雨初晴草未乾，残花如霰落檐端。春衣典尽风还起，四月窗前耐薄寒。  

***送海门弟归里***  

送尔还登桂楫舟，淡云如水月当头。归心一逐南飞鸟，欲望兰陵是旧游。  

尽日论诗人复散，讲堂寥落酒瓢閒。遥知骨肉赓吟处，桂树初花满故山。  

***蒋季锡***  

蒋季锡，常熟人。大学士、谥文肃廷锡女弟，华亭王图炜室，侍郎兴吾母。有《挹清阁集》。  

***车遥遥***  

车遥遥，挥驽马。红尘扑面金铃迟，鞭呼恃有驱车者。路旁杨柳藏驿楼，十里五里行不留。蒙山之阳泗水北，石路险涩程途忧。仆夫告瘁往复来，行人多向黄金台。晚月晨星竞驰逐，三万六千双转毂。车遥遥，驽马骄。侬家家近白蘋浦，几时归去乘吴舠。  

***春日书怀寄呈家慈曹太夫人***  

经春风雨兴阑珊，瞥见庭花暂解颜。十载未归虞仲里，终朝长对陆机山。裁云有句凭他巧，赋雪无才信我顽。最喜板舆无恙在，何当芳径一追攀。  

***侍袁太夫人夜弈***  

小院梧桐月满时，夜凉无事试敲棋。妇姑原有相传谱，莫怪今宵下子迟。  

***家园新茶寄大儿兴吾***  

才交穀雨摘旗枪，焙得春茗寄远尝。画省烹时须细品，可能比并婺源香。  

***锺令嘉***  

锺令嘉，字守箴，晚号甘荼老人，馀干人。铅山蒋坚室，士铨母。有《柴车倦游草》。  

***登太行山***  

绝磴马萧萧，群峰气力骄。苍云横上党，寒色满中条。返辙河如带，扪车迹未遥。龙门划诸水，禹力万年昭。  

***腊日寄铨儿***  

北地寒威重，怜伊客里身。音书差慰我，贫贱莫骄人。失路皆由命，安时即报亲。师言当服习，莫负诲谆谆。  

汝妇能承顺，无时离膝前。居然兼子职，久已得姑怜。生育宜佳气，平安似昔年。传声语夫婿，孤馆减忧煎。  

汝妹依丘嫂，幽窗共食眠。穿针才学绣，识字不成篇。闺训粗知听，童心未尽蠲。归期宁解卜，时刻掷金钱。  

频年思子泪，前月抱孙才。忆汝孩提似，原他祖德该。啼声劳客试，秀骨或天来。归日应过膝，闻当笑口开。  

心情怜下第，约略似前番。官道应攀柳，家庭已树萱。恃才防暗忌，交友戒多言。结习还当扫，新诗莫诉冤。  

力学看驹隙，从游汝得师。遥分五秉粟，足供十人炊。汝友皆相念，肥甘数见贻。呼吾如若母，问慰过时时。  

仆婢爱菘韭，同锄半亩园。门关饶岁月，居僻远尘喧。夜火机伊轧，家人乐笑言。眼昏今益甚，书帙懒重翻。  

梦尔天涯路，肩舆往复频。师方为讲学，客岂是依人。驷马题桥志，双亲属望身。而翁坟上草，今已四回春。  

***送铨儿赴礼闱***  

半生常在别离间，又整行衣厚著绵。双眼渐昏针线乱，寸心无著梦魂牵。关河此去风霜远，骨肉何因聚散偏。不用登高望亲舍，泥金须早慰堂前。  

***题自绣梅花诗图***  

屈铁孤梅葬古苔，巡檐寒萼冻难开。分明一幅鹅溪绢，绣出诗人小像来。  

泪珠成串上残绒，十指寒香敌朔风。蓦地停针魂欲语，梅花如雪照房栊。  

身后君无封禅书，回文老去底须摹。他时留与儿孙看，此是安人绣字图。  

***陆凤池***  

陆凤池，字秀林，青浦人。知县祖彬女，上海曹一士继室。有《梯仙阁集》。  

***梯仙阁閒眺***  

风团花气沿溪暖，暗雨明霞红不断。燕掠汀洲人语稀，画桥烟薄芦芽短。日景曈昽殿阁攒，箫声缥缈水云宽。游船散去鸟飞绝，向晚山光扑鬓寒。  

***冬日寄外***  

烟水迢迢泛木兰，寒风残雪怯衣单。客裘自著江边雨，莫作临行泪点看。  

***陈氏***  

陈氏，贵筑人。兵备道法季女，诸生周承元室。  

***思乡***  

阆苑蓬山道路长，海天愁思正茫茫。回肠一似桑乾水，万转千盘绕故乡。  

***曹锡珪***  

曹锡珪，字采蘩，上海人。给事中一士女，知县叶承室。有《拂珠楼集》。  

***咏愁***  

曲阑干外小楼头，芳草青青逝水流。明月黄昏人乍别，落花帘幕雨初收。张衡诗就金刀暗，潘岳吟成玉镜秋。最是好风吹不到，五侯亭馆野人舟。  

***寒食***  

禁烟时节正东风，蝶舞莺啼恋落红。一寸回肠十年事，都来夜半雨声中。  

***曹锡淑***  

曹锡淑，字采荇，上海人。一士女，陆秉笏室，锡熊母。有《晚晴楼诗稿》。  

***哭表妹赵茀芸***  

流水高山记昔年，不堪重结听琴缘。与君同蹋西楼月，今夜冰轮依旧圆。  

***镫下课大儿锡熊古诗拈示一绝***  

夜长镫火莫贫眠，喜汝繙诗绕膝前。汉魏遗风还近古，休教堕入野狐禅。  

***曹蔚文***  

曹蔚文，嘉善人。相龙女，钱塘徐绍堂聘室。  

***舟中***  

帆挂清江迥，连天秋水长。烟波千万里，何处是潇湘。  

***小园晚眺***  

小园何处堪閒眺，薄暮云峰锁断虹。几点鸦沈残柳日，数声蝉噪晚梧风。  

***宋景卫***  

宋景卫，长洲人。诸生程树聘室。  

***正俗歌为陈媛作***  

礼义廉耻四维立，纲常名教万古植。无愧於口无愧身，无愧於身尤汲汲。妇人再醮知身污，若乃未婚心每惑。一身那可容二心，心失谁云身不失。卓哉陈媛毓名闺，五经先生兰芽茁。习礼明诗幼字林，桃夭未赋所天卒。烈女不肯更二夫，相从地下寻灵匹。见者哀号闻者悲，大吏上言采访实。旌门表墓伫恩荣，文人诗歌盛缃帙。嗟予抱璞称未亡，传闻益觉心凄恻。閒尝读书考《五经》，管窥《易》象参彖翼。男女暌而其志通，已字未娶可推测。坤道含章利永贞，从一而终恒其德。苦节悔亡不节嗟，安节之亨甘节吉。人心道心辨《尚书》，精一微危中允执。动罔不凶德二三，终始惟一臻厥极。忠贞世笃缅家声，无忝尔祖躬自饬。《诗经》三复《柏舟》篇，髧彼两髦我仪特。斯人去也矢靡它，勿匿初心矢靡慝。在室自誓首共姜，圣人取为后世则。郝邹诸儒阐说殷，死同穴而穀异室。柏舟齐女中垒编，乍至城门卫赴急。保母请还置罔闻，竟入持丧袠卫国。凡未適人许嫁矣，《春秋》经传标特笔。僖公九年书伯姬，何休《公羊》洞经术。字而笄之待成人，系属於人养贞一。明与未字之女殊，《原贞》援引曝书集。女而不妇贞为行，盲《左》、《穀梁》弗沿袭。共姬比例圣所襃，尧峰南畇说堪忆。许嫁缨为《礼记》文，名以行媒遂相识。两家斋戒告鬼神，台与终身不改革。娶有吉日未成婚，夫死亦如婿吊泣。女服斩衰往夫门，未嫁服同已娶式。妇人不二斩谓何，天不二耳《仪礼》悉。可服可往明可从，爱人以德休姑息。举世昧经谓过中，此旨不明道几熄。人求尽伦安能过，五伦祇恐常不及。由来夫妇比君臣，策名亦有未受职。清风孤竹师夷齐，商朝未禄周耻食。推观子弟事父兄，岂必一一亲颜色。父子继绝或背生，兄弟前后或南北。追思孝友自性成，非缘见面乃尽力。朋从尚友及神交，宁须把臂投胶漆。揆此可知妇与夫，性真相感当循率。殷情何必同衾帱，问名已定羞差忒。当知勉义非溺情，身洁心安理亦得。幼从父母最初言，初命是遵戒私昵。不悖於理曰无违，许嫁之语由亲出。弗亏其体弗辱亲，立志不渝贵在必。夺则随亡不夺存，志不可夺命则毕。愧存不若无愧亡，几希人禽谨出入。守贞殉烈易地同，一心不二绝矫饰。卓哉陈媛大节章，浩然正气两间塞。伤悲自署望门寡，门在望矣未许即。既云寡矣难再双，兹言至正非偏刻。鹄甘独宿歌三年，鸩告双飞媒一逼。遂将性命付轻绡，仅留心事传遗墨。视死如归岂博名，舍生取义宁图逸。惟媛家学《五经》明，察於伦理昭作述。天经地义古今垂，永永幽光争皎日。  

***修身尽伦歌示诸娣侄***  

立天之道阴与阳，立地之道柔与刚。立人之道仁与义，人参天地维纲常。曰人自是兼男女，女岂非人甘自阻。宁惟男子希圣贤，贤媛圣女有徒侣。五官同具官则思，五常同秉常独知。三从应亦惇三物，四德由来张四维。从父从夫及从子，谓从大道莫背此。从兹不辱理无违，步趋德行艺而已。功在宜家德润身，言关名教谨笑颦。容貌端庄非艳丽，礼义廉耻当遵循。正用其情是率性，善养其气是立命。恶欲更有甚死生，偷强祇因殊肆敬。人心道心辨危微，克念罔念分是非。精思弗夺立其大，良知用致审其几。守身慎独惟求是，彼君子女釐女士。无愧於影无愧衾，庶免小人同受誓。太上立德次言功，不朽当共男子同。莫云女子无所事，德功言在人伦中。夫主如君原不异，男忠女节曷有二。系缨结帨心齐坚，处变安常身等致。爱媳爱女等爱儿，义方尤赖母兼师。前遗旁出并抱嗣，一视同仁方尽慈。母邪父邪孝姑舅，嫂妇诸姑信朋友。同堂娣姒女弟兄，妾婢视臣如足手。为女为媳为母妻，平生阅历涂毋迷。自欺自画皆暴弃，徽音在昔宜思齐。穷通寿夭任彼遇，特立毋随流俗误。内则中馈事女红，不愿乎外行我素。虽然苦乐由它人，乐可自寻苦勿瞋。天爵良贵何曾贱，日新富有何忧贫。人生百年那能久，外物奉身竟何有。自来列女至今存，德立名垂真不朽。具备功言洵美才，才华根本德生来。有节无才便是德，有才无德诚堪哀。德为主也才为辅，允矣能文亦能武。貌非所重随赋形，崇德践形须法古。以书相证克俭勤，何妨识字能诗文。《国风》半属妇人作，传经续史章令闻。诗文阐理鄙雕琢，作字甚敬即是学。德发为才著德容，超出庸凡回卓荦。世羡女佛与女仙，姑尼孰个知真诠。空障净尘惟遏欲，入道岂必谈元禅。圣人不过人伦至，察於人伦大贤示。五官尽职备五常，三才参赞体易始。巽为风兮长女乎，兑为泽兮少女呼。离明中女乾坤照，女亦宜为君子儒。是人岂肯居人后，出见纷华遂尔谬。奉盈一覆水难收，尚其无愧於屋漏。无形之刑每在怀，斯人斯可谓之佳。善信充实乃为美，西方美人庶得侪。慎终保始起迄止，制外养中表符里。防微处处铭盘盂，避嫌刻刻严瓜李。嗟予未嫁称未亡，靡它靡慝师共姜。节大饿小伊川训，广平铁石为心肠。若夫所处无不幸，端宜中正而主静。蒙以养之自幼婴，少成习惯时加省。女子须教本考亭，明白《论语》及《孝经》。推之《女戒》并《家范》，定性好学先人型。夜气凛凛旦昼梏，几希人禽恒勉勖。诸艰历试久炼金，纤尘难染无瑕玉。贞以得一清宁侔，闲邪敬直女德修。仁可成而义可守，天合刚而地合柔。主一无適圣贤志，天地之道物不贰。日月有光崇效天，山川有恒卑法地。  

***方京***  

方京，字彩林，番禺人。殿元女，金綎室，祖静母。  

***薤上露***  

薤上露，日出晞。朝槿花，日暮萎。微物转瞬间，人生谅如斯。彭祖帝尧民，亦复同所归。服食求神仙，仙成竟何时。守道以待终，令名庶可垂。  

***送孟调大侄南还***  

相对疑梦寐，言别百愁生。孤飞易为感，使我心魂惊。聚散人生常，此别难为情。尔我本一树，相期共枯荣。尔今折枝条，芽肄何时萌。沾润我本怀，老髦愿难行。尔今返吴中，闭门守硁硁。勉哉崇令德，努力以扬名。取法不在远，祖父有遗型。周亲我老矣，垂涕重丁宁。  

***示长媳杨珊珊***  

十年为妇蓼莪馀，疏水家风乐自如。宛似举场勤苦士，妆成惟对古人书。  

***杨珊珊***  

杨珊珊，字珮声，浙江山阴人。宾女，按察使金祖静室。  

***乡思楼***  

旅寓金阊春复秋，亲年多病老依刘。嗟予未识乡关路，廿载空登乡思楼。  

***吴受竹***  

吴受竹，长兴人，有《万卷楼诗草》。  

***胡明宫词***  

琼楼十二浸凉波，枕上秋风敛翠蛾。隔院忽闻天乐近，玉箫吹处月明多。  

云鬟不整玉容愁，再拜重华却蹇修。销尽蛾眉无限妒，世间复有女巢由。  

云在瑶阶月在池，藕花香里写乌丝。深宫只奏南薰曲，不似骊山避暑时。  

水晶帘卷月黄昏，蟋蟀秋声彻禁垣。斗罢每邀天一笑，朝来分赐小雕盆。  

西风瘦影锢长门，一片寒碪欲断魂。闻道贵人曾赐死，始知憔悴是君恩。  

朔风猎猎响寒空，衰草黄云入梦中。料得君王眠毳帐，系腰犹忆玉玲珑。  

幸车深夜出重门，怊怅微吟达至尊。三十六宫寒月白，一篇《红药》独承恩。  

深闭尧门独影哀，玉阶春尽长青苔。无情鹦鹉双栖处，天语香浮潋滟杯。  

重重鱼钥锁黄昏，旧枕珊瑚总泪痕。寄语江南红粉女，莫将玉貌匄君恩。  

碧槛红栏十二重，罗衣绣带尽当风。由来天上无人地，何事隄防问守宫。  

***杭澄***  

杭澄，字清之，号筠圃，仁和人。世骏女弟，赵万暻室。有《卧雪轩吟草》。  

***独坐***  

久坐不觉暝，罗衣怯晚风。远星随月后，孤屿入云中。归鸟争栖树，浮烟欲蔽空。天涯一长望，怀思正无穷。  

***辛未五十悲吟***  

十载伤心泪，何曾一日乾。老深无后痛，贫觉立孤难。寂寂墓门草，深深眢井栏。此身原已死，休作未亡看。  

***春日寄怀湛堂***  

晴烟漠漠柳丝丝，肠断春江是别时。千里相思两行泪，三年光景几篇诗。生涯似兔初营窟，踪迹如蝉不定枝。却怪天遥久留滞，何年得遂鹿门期。  

***高氏***  

高氏，华阳人。大将军威信公、谥襄勤岳锺琪室。  

***雨中看芙蓉作***  

芙蓉花发靓妆新，细雨微风洗瘐尘。有泪却同湘女恨，无言岂作息妫嗔。遥思洛水凌波袜，想见华清出浴人。相对莫愁秋寂寞，一生颜色不伤春。  

***张佛绣***  

张佛绣，字抱珠，青浦人。进士梁女，诸生姚惟迈室。有《职思居诗钞》。  

***秋日杂诗***  

秋气入我楼，西风报初寒。郊原过微雨，景物肃以閒。澄泓泛遥波，苍翠浮重峦。草荒露华白，林媚枫叶丹。海燕去不息，落木纷江干。荣瘁有代谢，节往独无还。自非达观人，谁能弭忧端。  

***夏日池上***  

小亭凉气多，一榻扫烦燠。四面环清流，閒坐豁心目。曲径转危桥，古藤蟠老木。山光当昼寒，竹色上衣绿。时有薰风来，荷气自芬馥。幽鸟啼深林，疏花落棋局。终日远尘氛，萧然似空谷。  

***拟谢玄晖郡内高斋间望答吕法曹***  

郡斋亦清旷，俯仰穷幽深。澄川映疏牖，孤峰秀前林。风清独鹤唳，日隐饥鼯吟。不醉樽中酒，空对窗閒琴。思君安可极，朝夕劳中心。幸藉精神通，惠我良书音。何时慰延颈，啸傲凌高岑。  

***寄怀爱庭四兄***  

端居寡物役，遥夜屏纷虑。罢琴坐西轩，朗月出高树。念我同生亲，迢遥隔云路。谁禁慕远怀，偏与清景遇。关山无穷极，沧波安可渡。喜接良书音，春风三月暮。离思落花前，纷纷已无数。瞥眼又残秋，芳草委繁露。寒蛩床下鸣，鸿雁云端度。良会岂无期，岁月不肯驻。俯仰何所言，怳然伤幽素。  

***游横云山庄***  

一径穿林入，双扉面水开。有山都抱屋，无砌不封苔。云气萦衫袖，岚光落酒杯。到来尘境隔，何必问蓬莱。  

地僻松杉古，寥寥人迹稀。寒花含宿露，红叶舞斜晖。山鸟閒催句，溪风冷透衣。笑言深树底，相对憺忘归。  

倚槛徘徊久，遥峦起夕阴。桂香传道气，梵呗印禅心。远寺寒镫小，虚窗皓月深。一篙秋水阔，何日重相寻。  

***秋霁偶成次小姑韵***  

野塘波冷落红蕖，茅屋萧然凉雨馀。一桁山光围几席，半帘松翠湿图书。遣怀诗句乘閒写，爱月心情为病除。负却满前秋意好，素琴三弄乐清虚。  

***春霁***  

檐声向晓初断，一半春过梦中。花笑林梢旭日，鸠鸣屋角东风。溪光暖漾清浅，草色晴连远空。昼永烟消宝鸭，閒情聊寄焦桐。  

***晓起***  

卷箔延轻凉，槿花娇欲吐。一鸟忽惊飞，蹴落花梢露。  

***暮春***  

鸠妇催晴三月天，东风无力雨廉纤。翻书啜茗消长日，满院飞花不卷帘。  

***小二月九日雪用东坡聚星堂韵***  

小楼香气销云叶，日暮江村正飞雪。穿林入隙自悠扬，衣袖轻沾亦幽绝。卷帘閒坐不知寒，得句欲书兔毫折。黯霭山尖翠影流，模糊径曲人踪灭。岸旁渔舍烟不起，风际青帘冻难掣。爽如秋气涤襟怀，光若朝暾眩眼缬。试煮床头新漉酒，炉炭红馀一寸屑。忆得前年呵冻吟，堪惜韶华成一瞥。此时欢乐比屋同，来岁丰穰互相说。夜深清响落风篁，梦破重衾冷於铁。  

***姚允迪***  

姚允迪，字蕴生，金山人。巡道培和女，知县戴鸣球室。有《秋琴阁诗钞》。  

***元日同诸兄分韵得洁字***  

朝阳破云翳，朔气变华节，帘栊鸟语新，石鼎香初爇。堂前拜嘉庆，长幼咸欣悦。柏酒次第斟，盘蔬随意设。风暖景物佳，檐梅拆晴雪。过午山斋静，琴书自閒洁。相将茶一瓯，拈韵擘彩缬。诸兄富文藻，顾我惭薄劣。兴到亦长吟，遑计工与拙。且遂今日欢，岁月任更迭。  

***苦热***  

碧空高高火云厚，溽暑著人如中酒。斗室浑同深甑蒸，当檐恨不栽榆柳。竹床莞簟卧不得，长箑何曾暂离手。况逢久旱禾苗乾，桔槔戽水鸣前滩。农家妇子汗流血，足茧皮焦力已殚。我庐正与田畴接，默坐思之心恻恻。安居尚畏炎威逼，天生烝民皆食力，勤者辛劳惰者逸。愿得飙风驱雨来，比屋俱变清凉域。  

***楼中即目次大侄女韵***  

断虹收宿雨，野色卷帘浮。风起孤村暮，烟深远树秋。山光明日脚，帆影破潮头。想得凭阑处，吟情一倍幽。  

***春雨***  

织烟凝雾一丝丝，洒遍东风绿野滋。弱柳萦愁低翠黛，落花无力湿燕支。凉生深院燕归早，润逼熏笼香散迟。苔色满阶帘不卷，午馀销倦独吟诗。  

***纳凉***  

流憩竹林中，翠影浓於幛。幽禽不见人，飞过低枝上。  

***雨后***  

飞雨飒然至，一峰天外青。荷花香不已，凉透水心亭。  

***夜来香***  

一架延缘引蔓长，淡烟微霭弄新凉。夜深欲摘浑难辨，叶底风来忽有香。  

***徐夫人以西湖图见赠走笔谢之***  

狂沙入户春风颠，他乡度日如度年。囊琴束书了不御，羁愁忽忽心茫然。谢君惠我图一帧，西湖万里来穷边。不知两眼困尘土，斗觉满座生云烟。前年我亦曾游此，正值柳嫩花初妍。舣舟处处寻古胜，孤山山下重流连。逋翁已没梅鹤老，野桃蹊杏空<女便>娟。夜登湖楼更幽绝，明月恰挂山之巅。枯桐一奏万籁息，平湖十顷波纹圆。临风举酒吸清影，乃知人世别有天。分无仙骨难久住，惟有清梦时相牵。朅来西游真谬算，痴蚕自缚亦可怜。春光九十过已尽，一花一草俱无缘。得归茅屋愿亦足，此身敢望栖林泉。羡君家居山水窟，百年相对真神仙。何时暂脱尘俗累，许我来赋重游篇。  

***定边杂感***  

久知边地冷，仲夏似秋深。水绝平和味，天迟长养心。塞长疲骏马，云拥失归禽。唐汉先贤碣，茫茫何处寻。  

***郭步韫***  

郭步韫，湘潭人。邵士怀母。有《独吟楼诗钞》。  

冰  

寒冰虽皎洁，那及人心血。春风有解时，寸心终不裂。  

***老松***  

得气孤生碧涧外，耸枝欲入层云端。贞心不识风霜厉，一任朝朝是岁寒。  

***梅花***  

藐姑仙人谪几时，垂垂自发两三枝。频邀静赏送新句，那许纤尘蒙素姿。霁雪长亭鸦去远，寒天小院鹤归迟。春风二月多桃李，冷蕊疏香知未知。  

***除夕***  

骨肉圞圆不可期，每逢佳节倍生悲。年华荏苒成今古，人事迁流多盛衰。尘甑常无馀宿粒，空囊惟有苦心诗。声声曙角催残腊，贺岁来朝强自支。  

***斗室***  

斗室宜安拙，幽怀颇自閒。溪肥前夜雨，帘卷夕阳山。吹角江城暮，巢梁乳燕还。无穷清意味，写入竹屏间。  

***病起***  

病起惊秋至，新凉转自嫌。西风吹短鬓，黄叶扑疏帘。久饫冰霜苦，何妨岁月淹。驱愁愁不去，依旧上眉尖。  

***萧萧***  

萧萧木叶下园林，摇落偏惊抱恨心。老去不嫌青鬓改，愁多翻爱素帏深。菊当九日凌霜健，虫避西风隐壁吟。正是夜来愁伏枕，谁家月下击清碪。  

***贫居***  

春风亭榭四徘徊，满目萧条院半颓。门掩苍松寒白日，雨馀幽径长青苔。岁华老我头将雪，时事消人心已灰。燕子不嫌今冷落，年年此日自飞来。  

***送莲儿往岳***  

老来倍觉别离难，瘦骨龙锺血泪乾。今夜洞庭霜月下，扁舟回首白云寒。  

疏林几点乳鸦还，帆影飞飞夕照间。湖上云峰一十二，不知何处是君山。  

***秋风***  

漫道秋风好，秋风易白头。空庭黄叶落，叶叶是离愁。  

***忆莲儿***  

思儿频倚小楼西，极目云山一望迷。记得去年离别处，满天风雨暮猿啼。  

***秋霁***  

秋霁黯将暝，萧条江上村。蝉声催落木，松色老蓬门。聚散复何定，荣枯安足论。年年离别泪，怕见旧衣痕。  

***元旦***  

钗荆裙布老深居，帘卷机窗试笔初。吟罢频斟新岁酒，日长细看古人书。年华有信春来去，时事无凭云卷舒。可笑龙锺还不了，只缘诗债未全除。  

***鲍之兰***  

鲍之兰，字畹芳，丹徒人。皋长女，何澧室。  

***登木末楼有作***  

狠石千年指旧名，孙刘霸业若何成。平原牧马秋游猎，古木惊风夜整兵。天际帆樯沙屿迥，云中台殿暮烟轻。微生有幸恣游览，木末楼高坐晚晴。  

***久不得都中书***  

帘帷风暖暮春初，与古相亲与俗疏。几帙残篇尘短榻，半峰晴翠落衡庐。愁同溪水流难定，心似窗蕉卷未舒。沙鸟群飞空惹恨，何时钓得锦鳞鱼。  

***鲍之蕙***  

鲍之蕙，字仲姒，号茝香，丹徒人。皋次女，运判张翊室。有《清娱阁合稿》。  

***扬州湖上迟月***  

试镫风细夜潮平，曲岸维舟待月生。垂柳和烟欹水影，乱鸦如雨入林声。山桥客散车尘定，画舫镫红鼓吹清。却忆板舆花里过，湖光应识旧时情。  

***清娱阁晚眺怀佩芳妹***  

空阶微雨过，高阁销烦暑。虹影驾长桥，崩云乱烟屿。畦蛙阁阁喧，归鸟喈喈语。徘徊动远情，尺素经年阻。忆昔垂髫时，深闺日为侣。欣看案上书，倦织窗间杼。细字写红蕉，新词题白苎。星霜催鬓发，聚散消时序。怅望竟何如，落霞际沙渚。  

***晚烟***  

夕阳才下远峰颠，漠漠平芜起暮烟。度水一痕疏复密，随风千缕断还连。花间杂雾迷归鸟，柳外和云锁客船。最是沧江收钓处，溟濛无际晚晴天。  

***鲍之芬***  

鲍之芬，字佩芳，一字浣云，丹徒人。皋三女，知县徐彬室。  

***秋夜闻笛***  

风薄湘帘露气侵，碧云满地散桐阴。高楼倚月谁家笛，客馆惊秋此夜心。塞雁清音应共听，江梅旧韵不堪寻。中宵引领浑无寐，况有萧萧万井碪。  

***帘钩***  

眉痕掩映雾绡空，曳影抛烟近绮丛。一角斜牵犀划水，半规疑堕月留弓。莫惊鱼钥伤春后，镇锁蝦须病酒中。谁见杏花栏槛里，徘徊欲上怯东风。分明擘破玉连环，钗股还敲玳瑁弯。有意参差邀半面，无心舒卷任双鬟。空闺似掷流黄速，隔院频窥屈戌閒。不锁芳春偏锁恨，一声惊恐隔蓬山。  

***雷氏***  

雷氏，郃阳人。诸生史继鲁室。有《弥清阁集》。  

***雁字***  

薰风无奈祝融火，寒雁一声天地清。不羡上林传汉信，羡他笔笔写孤贞。  

***元宵哭夫***  

去年镫火共元宵，为我窗前拂翠翘。佳节依然人不见，一轮明月冷迢迢。  

***李学温***  

李学温，字兰贞，小名绀珠，任丘人。中简长女，同县拔贡香河教谕舒其绂继室。有《丽景楼诗》。  

***济南学署秋日归宁夫子字问归期敬答十二韵***  

高城秋色深，瑟瑟寒飙至。侵晓倚南楼，青天来雁字。节序过授衣，黄菊惊离思。展矣怀君子，卓荦才未易。昨日拆缄封，宛转深情致。上言秋雨多，窗兰向憔悴。下问归来期，循讽潜制泪。人事多乖舛，关山隔迢遰。虽无帷车来，空愧宝钗寄。欲行还踯躅，暮野忧魑魅。长吟感萧飒，浩叹悲阴曀。眺望连日夕，反侧不能寐。转蓬离本根，飞扬满天地。冈松与涧石，岁晚同心契。  

***春水***  

春光何处好，溪水绿烟生。蘸柳偏多态，浮花最有情。泥融知燕喜，风静觉鸥轻。为问桃源路，渔舟小渚横。  

***落叶***  

西风方劲叶黄时，寒影萧萧作意吹。晓月不遮碪响院，晚烟犹恋鹊巢枝。忽惊似雨敲窗急，惟爱如花扫径迟。剩有幽窗小横幅，春林无恙碧参差。  

***春景***  

竹亭春草绿，小雨引花香。燕子来何处，衔泥镇日忙。  

***秋蛩***  

晚风淅沥雁流初，促织微吟在壁隅。碎翦秋声无觅处，淡烟横草露如珠。  

***李学慎***  

李学慎，字以漪，任丘人。中简次女，沧州左善洵室。  

***题十美图***  

雕弓金羽学男儿，十载从戎百战归。错认昭阳陪幸者，辇前一笑堕双飞。  

蕉簟清凉珊枕明，凉侵玉骨醉初醒。绿云一朵西风里，低衬仙裙上画屏。  

绝世天姿出自然，碧苔阶畔晓风前。相看似欲盈盈下，石上三生证夙缘。  

将飞未举态婵娟，谁识瑶台自在仙。见说汉皋虚解佩，流风回首怅长川。  

金屋群推绝代名，淡妆临镜转亭亭。化身却入丹青里，莫讶蛾眉斗尹邢。  

自从辞辇掩长门，旧事凄凉不可论。团扇曾牵怀袖影，几回相对忆君恩。  

汉宫明月照边关，马上啼红去不还。非是琵琶解愁思，玉颜容易到天山。  

东观书成帝用嘉，能将事业洗铅华。闺中韵事从头数，几个名姝号大家。  

轻盈无迹踏青尘，十二金钗一可人。玉笛声中金谷晚，谁将小幅为传神。  

霓裳妙舞对花丛，一曲山香扇底风。可是羊家张静婉，小垂手态似惊鸿。  

***刘氏***  

刘氏，鹿邑人。州同张坦室。有《拾烬集》。  

***西楼野望***  

一片清秋色，西村八九家。渔人归去晚，沽酒入芦花。  

***金顺***  

金顺，字德人，乌程人。汪曾裕室。有《传书楼稿》。  

***秋夜有怀姊氏***  

空闺闻落叶，天地入秋深。况乃中宵雨，因之远别心。漏长孤梦杳，江阔短书沈。忽听南征雁，离群感自今。  

***送南州姑氏回清溪***  

亦知非远别，转觉送君难。把盏心先醉，留题墨未乾。梦应劳寤寐，书望报平安。直为怜多病，临歧苦劝餐。  

***题管夫人画竹***  

墨妙由来数仲姬，闺房静对写风枝。王孙若解凌霜节，合署鸥波老画师。  

***杭温如***  

杭温如，字玉辉，长安人。典史崇德女，徐枚室。有《息存室吟稿》。  

***缴奁***  

纨绮营身物，簪珥饬容具。儿身无所讬，纨绮安所附。儿容不复修，簪珥何所顾。空馀此妆奁，衣笥间藏注。饮泣奉高堂，留充嫁与娶。姑闻亦心伤，涕泣零如雨。含泪劝姑前，儿命安所遇。从今不出闼，钗荆与裙布。  

***自伤***  

木凋花易谢，凋谢各有时。胡为凋与谢，非时独当之。十三学刺纫，十五学吟诗。十七长成身，深闺人未知。忽闻父母命，许字他家儿。十九出绣阁，掩泣父母辞。登堂拜姑舅，妇道始从兹。妾本无所能，妾又何所奇。姑舅同欢悦，明珠掌上持。殷情劝阿郎，读书勿自欺。怀安名实败，奋志凤凰池。那知天夺算，一蹶不可医。十九廿一二，劳燕各分离。舅亦寻年殁，赖姑岁月迟。妾无奉姑孝，姑常为妾慈。一朝姑不顾，乘此惸独姿。吁嗟乎，妾死姑可在，姑死妾何资。不然相继死，姑妇常相随。窃比木与花，凋谢此其期。一何留妾身，受此无穷悲。  

***陈结璘***  

陈结璘，字宝月，号修兰，常熟人。同县举人瞿元锡室。有《畯喜堂集》、《藕花庄集》。  

***田家秋兴***  

秋日郊墟喜渐凉，稻花阡陌散晴香。争梨鸟雀喧斜日，踏藕儿童闹晚塘。老树傍门常扫叶，好山当户故低墙。悠然独坐南窗下，早挂清芬白苎裳。  
