---
title: 第8部分
index: true
icon: editor
order: 8
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷五十七

***嵇曾筠***  

嵇曾筠，字松友，号礼斋，无锡人。康熙丙戌进士，官至文华殿大学士，加太子太传。谥文敏。有《师善堂诗集》。  

***寄天津范自牧观察***  

怅望津门雁不归，尺书迢递雪霏微。每怀甘旨尘生釜，岂为行吟带减围。天地有情人落寞，云霄无路梦依稀。山公应念遗孤幼，寄与愁心问绣衣。  

有母常看独倚闾，显扬无计愧何如。南溟鹤唳归华表，吴地冰霜逼岁除。傥忆通门重启事，定教伏阙上遗书。忠魂已化苌弘碧，雪涕君恩浩荡初。  

***○五台山***  

昔人一搅五台胜，谓可不须五岳游。把诗令我辄神往，春装欲发仍句留。那知山灵有深眷，衔命太原偿此愿。见山已自开心颜，况复驱车到天半。摩霄跨汉何嵸巃，呼吸直与精灵通。疑是娲皇此炼石，化作五朵青芙蓉。闻说东台特奇妙，拾级先登纵遐眺。夜半涌出朱砂丸，海外天鸡犹未叫。山僧复导过西台，举头正喜鸿濛开。阴晴凉燠变俄顷，飒然万里边风来。遥指南台高几许，蹈虚蹑险如霞举。上方历历见星辰，下界冥冥自风雨。欲往北台更飘瞥，分明引入水晶窟。阴厓高叠万古冰，幽涧长流千岁雪。中台宛在山中央，云是文殊旧道场。驯虎何曾避行客，伏龙犹自依空王。飞泉宛转当檐落，注入清池长不涸。镜中大可印惮心，惟见一泓开澹漠。小憩刚逢梵课余，妙香冉冉飘衣裾。到此能令众缘息，祇有夙好犹难除。因之余勇更一鼓，直上莲花岭头坐。两丸日月足底生，百道烟霞腰下里。一峰万状难具论，诸山环侍犹儿孙。置身合在最高顶，俯瞰一气浑无垠。假令犹往心不猛，奇胜何由得全领。乃知万事须造巅，赖得兹游发深省。朅来幸值公务间，间情暂寄水石间。幽吟颇得清净理，遐赏適在清凉山。却为王程难久住，摇鞭又入红尘去。回看一片出山云，不识为霖向何处。  

***题任城太白酒楼***  

子仪起汾阳，先生可以退。季真归鉴曲，先生可以醉。只有先生是独醒，故向长安酒家睡。纵饮斯楼亦偶然，从之好事争流传。我来何处呼谪仙，山空水冷月在天。  

***昭阳湖***  

夜分摧捩柁，遂达昭阳湖。如行菱镜中，澹荡涵菰蒲。跳波月一丸，散作千明珠。天水浩相接，湛然纤翳无。五千五百顷，一色琉璃铺。空际下渔舟，点点疑飞凫。倚舷独凝眺，心旷神为舒。我尝考图志，信美惟此区。滕薛既合流，黄运仍分趋。讵徒资蓄泄，兼可济挽输。所嗟水乡洼，民力思其苏。幸逢清晏日，濊泽长涵濡。九重殷轸念，衽席霑宸谟。  

***韩苏祠***  

有唐文章雄，独推韩退之。深得六经蕴，能起八代衰。才名满天下，宰执犹未知。乃依徐州牧，幕下常栖迟。建封虽荐达，参佐何能为。奋笔三上书，鸣号固不辞。于君则敢谏，于友亦善规。平生凛名义，实为百世师。  

继起得髯苏，早岁亦不偶。晚乃持一麾，幡然重出守。是时黄流溢，诸吏咸掣肘。公独能制之，狂澜障以手。欲弭鲸鲵灾，甘为牛马走。水患乃立平，前此实未有。天子嘉其功，上表特称寿。至今被遗泽，民物庆康阜。迹与昌黎殊，文行均不朽。我来丛祠下，再拜酹杯酒。俯仰千载间，二贤堪尚友。  

***镇海塔***  

海色微茫金碧浮，矻如砥柱镇洪流。佛光炳耀驯龙藏，仙观高寒俯堞楼。新堰万寻平野障，远山一发暮潮秋。诸天赖倚崇墉久，绝胜东坡玉带留。（塔峙海滨，屡被潮齧，欲圮。今筑石堤拱护，遂得永镇东溟。）  

***赭山***  

沧江括地维，瀛海包天根。赭山驾长虹，校与他山尊。秦王昔驱石，一一皆东奔。鞭此不为动，骨立余殷痕。祇今数千年，独喜岿然存。潮汐靡不由，终古相吐吞。伊余董蔬导，出入宜穷源。拏舟涉洪波，周历惊心魂。幸使井里安，夷险非所论。努力凌绝顶，列宿高可扪。大江自西来，潮势互飞翻。坡陀触潆洄，水石声相喧。于兹悟治理，扼要先蛟门。登顿跨龙脊，不觉烟岚昏。  

***龛山***  

龛山亦秀拔，遥与赭山对。两山束一水，江海为之汇。是曰南大亹，众流贯乎内。不知自何年，沧桑迭相代。莽莽连平沙，扬尘应已再。陆陵蔽桑麻，水道几茫昧。我来一延览，早已得其概。山径虽不深，绵延足塘埭。浩浩日夕流，谁复患壅溃。龙飞凤舞交，峰峰无向背。溜乃趋中泓，四野都霑溉。曩时庆安流，是处歌康乂。何当挽天吴，包举凭坤载。  

***重阳***  

秋老西风滞雨声，今朝重九报新晴。晓霞海色明吴甸，飞翠岚光入越城。百尺凭楼堪送雁，数竿戛玉胜吹笙。紫萸黄菊何心觅，香稻连畴足晚成。  

***吴士玉***  

吴士玉，字荆山，吴县人。康熙丙戌进士，改庶吉士，授编修，官至礼部尚书。谥文恪。有《吹剑集》、《兰藻堂集》。  

玉带生歌奉和漫堂先生（先生原序云：“杨铁崖有七客者之寮，以贮所藏笛、琴、管、胡琴、古瓮与砚并已为七。六客各锡以嘉名，而砚旧宝于文丞相，紫质玉纹，所谓玉带生也。丞相殉国，砚归谢皋羽，转归铁崖。铁崖作志，命门生张宪作《玉带生歌》。余幸覯奇宝，亦赠以歌。”）  

中丞好古摅幽情，示我宝砚光晶莹。紫衣通身腰横白，云是景炎故物玉带生。曾游铁门翻白雪，向陪皋羽号冬青。结契最是文山早，挥洒神笔凌霄峥。铭锡贯珠四十四，至今的皪炳日星。棐几摩挲追往事，感概郁律何能平。或言信国当年初射策，生也即随顾盼趋承明。万言一扫尽龟鉴，铁肝石胆生风棱。转瞬烟尘昏澒洞，生同颠隮哀零丁。丹心磨砺句不灭，正气磅礴歌吞声。天崩地塌壮士死，但闻西台击竹风悲鸣。可怜宋社沦海水，片石乃有神灵凭。鼎迁者三载五百，贞质不毁堪嗟矜。英英紫玉晕痕透，有如白虹贯日昭精诚。仰止孔石（孔子遗砚。）陋桑铁，笛管之族岂其朋。焦氏秋况出奸相，（琴为贾似道故物。）苏粪那混申椒馨。彼哉客寮并数七，嘈杂非偶徒虚名。岂如我公位置肃，左图右史笺遗经。濡翰端可斡元化，作歌雅欲亲典型。公歌突过玉笥作，为生写真垂千龄。  

***石屏歌为商丘先生作***  

群峰奔云涌座隅，下有烟艇浮江湖。是何淋漓足元气，得非米家海岳图。细看乃是浑成一片石，天然妙迹非人摹。昔闻巧匠斫山骨，未闻山水粉绘生石肤。若云造物作狡狯，却愁混沌凿死将何如。万里烟云藏咫尺，壁开天地超寰区。渔舟个个齐荡桨，烟波云岫聊相娱。我思米颠工画兼嗜石，整冠再拜以丈呼。石之嶙峋足以壮笔势，画之奔峭与石争盘纡。石癖画巧两不灭，画留石上永永成形模。君不见欧公当年石月屏，子美放歌穷虚无。又不见孤松溟濛石屏上，子瞻长句搜根株。今公兹屏亦奇绝，愧无大手如两苏。  

***上韬光望钱唐江***  

拔云缘危磴，邈若陵风飞。回首失绀宇，耸身但翠微。连天起古烟，万竹相因依。碧色望不尽，步步娱清晖。绝境天可扪，訇然开岩扉。遂登缥缈楼，浩歌纵遐睎。江光摇空阔，潮势吹裳衣。精神忽飞扬，八极从指挥。  

***彭维新***  

彭维新，字石原，茶陵人。康熙丙戌进士，改庶吉士，授检讨，累官协办大学士，管理户部。坐事免，起授左都御史。有《墨香阁集》。  

***次韵郑鱼门秋夕书感***  

午夜凉飙生，秋声惊坐寐。月色盈中庭，桐阴减半砌。志士感时节，繁忧浩无际。碧宇河汉横，寥廓绝纤翳。太虚本澄明，尘劳徒敝敝。人心有天游，胡为自胶戾。  

贳酒不尽饮，旅颜成半酡。世味间愈淡，夜吟秋更多。蟋蟀无意绪，苦效商声歌。我听犹丝管，翻赖蠲宿疴。篆烟静不散，井水寒无波。烛光荧棐几，圣籍纷骈罗。  

***碧泉岩***  

兹崖韫高德，不欲矜有余。盈腹贮乳水，纤罅鸣珮琚。夏润冬不缩，点滴均数疏。一线下云窦，汇入芙蓉渠。（灵岩前沼。）镜澄天在水，中无惊饵鱼。曾洗仙药鼎，时溅游人裾。绿苔有新意，丹壁无宿于。窄厂足容膝，可以读吾书。稚松匝戢戢，好风来徐徐。茶铛近挹取，小啜尘虑袪。流润历千劫，应有神物居。何当作霖雨，及时起焦枯。（时苦旱。）  

***春游杂吟次赵秋谷前辈韵***  

沍寒蕴元化，酿此无边春。光风洗黯黭，老物呈鲜新。遥山突入户，半壁青嶙峋。晴空云霭霭，碧沼波鳞鳞。乐意到鱼鸟，飞泳群相亲。农事以时举，钱镈亦已陈。林间鸣社鼓，陌上扶醉人。升平太和遍，何处容郁堙。  

洗眼待春归，一疗诗才馁。翻醉看花觞，宿醒连不解。红紫纷迷离，到处空眙骇。何限轮蹄尘，误逐繁缛彩。冲漠司化机，畴其觅真宰。  

岁晚冰雪攒，众卉泯无迹。一自春风来，是处草痕碧。桃杏矜艳阳，倚笑东郊陌。习经寒与暄，独有旧松柏。甘避踏花尘，云烟共朝夕。  

繁枝簇蓓蕾，东风为吹开。烂漫曾几时，片片飞绿苔。开落皆东风，昧者纷疑猜。芳时异摇落，胡为有隳摧。君看苍岩树，荣悴何预哉。  

三月春浩浩，杨柳披清池。依依缀柔叶，袅袅垂长丝。游人就帷幄，词客吟葳蕤。不愿蒙顾盼，愿勿攀折之。攀折亦易尽，来岁无好枝。  

繁英已缤纷，花风未吹楝。今岁桐叶增，化工不肯倦。密树百啭莺，画梁双归燕。富儿罗荤膻，闭户开广宴。独有静观人，早识东风面。筇枝收将归，阳春在吟卷。  

***游峡山飞来寺***  

涧草霑泥涩，频疑过尘群。中峰时一雨，初地更层云。磴仄藤根护，崖开树影分。香台行渐近，疏磬隔林闻。  

***晋水源次汪文升前辈题难老泉韵***  

石根微漾散轻漪，蓦涧奔泷势绝奇。万斛豗訇工吐纳，（亦有激势如趵突泉者。）一泓清浅受须眉。机舂处处飙轮激，水耨村村地脉移。流入汾河便泥滓，殷勤看取出山时。  

***题青墩卷（秦世瑛，山东人，世为农。其祖佣耕塞上，为豪家所害而匿其尸。瑛父寻访，豪家又欲甘心。遁归，愤惋以殁。遗言“父骸不归，己终不葬”。世瑛感泣赴塞，百计赚祖骸，数千里负归，与父共葬青墩。距祖殁时已六十年矣。一时士大夫义之，为诗歌纪其事曰《青墩纯孝卷》。衍圣公孔毓圻为作传，属余***  

题之。）  

一束枯骸尽泪痕，崎岖招得未归魂。北邙高冢麒麟卧，输尔农家有子孙。  

泉下团圞宿恨蠲，墓门夜月罢啼鹃。即今寒食青墩路，水木迷濛六十年。  

赠姜渔台（渔台名璜，自云蜀人，嗜酒放旷。诗效李昌谷，善自矜贵。曾客京师，某金吾方赫奕，致币求画，久不兴。使人索之，值醉，麾币骂使，还其绢。金吾怒，欲中以事。渔台遁走浙东，入雁宕山，籍贯姓名更易无定。其画或经年不作，酒后挥洒辄十数纸。著墨不多，皆活泼有奇气。）  

累月经年慳一画，画成著墨却无多。由来能事参玄化，山吐云岚水涌波。  

欹檐短壁欻风雷，摄得龙湫雁荡来。顾虎头厨防赚取，题诗自诡赠渔台。作《龙雁图》甚奇，恐人攫取，题诗其上，诡署姜璜赠渔台。  

曾闻还绢恼金吾，亡命东瓯几载逋。毕竟恕先难免俗，富人犹得放鸢图。  

***俞兆晟***  

俞兆晟，字叔颍，海盐人。康熙丙戌进士，改庶吉士，官至户部侍郎。  

***吴宫曲***  

馆娃春深昼寂寂，美人列坐弹瑶瑟。自裁白纻六铢衣，回雪流风侍君侧。清歌珠串杳入云，梁尘不动花缤纷。繁弦急管停复作，长筵催进泥金裙。军声殷殷来槜李，犀甲晶莹照秋水。破楚门东铁骑围，君王夜醉扶不起。白纻歌残事已非，洞庭渔唱雨霏霏。至今城上乌啼急，犹听吴娘夜捣衣。  

***方苞***  

方苞，字灵皋，一字凤九，号望溪，桐城人。康熙丙戌进士，历官内阁学士兼礼部侍郎衔。  

***陶渊明***  

陶潜经世人，志不关沮溺。观其咏春蚕，自视侪禹稷。东皋日荷锄，忧勤同运甓。春风沂水情，孔颜宜命席。  

***余甸***  

余甸，初名祖训，字仲敏，号田生，南平籍福清人。康熙丙戌进士，历官顺天府丞。有《千卷楼集》。  

***冒雨过连云栈***  

辛苦蚕丛道，夷犹作短歌。雨从山半落，云趁脚根过。出地三千丈，违天尺五多。携来谢眺句，搔首问如何。  

***蜀宫瓦***  

绝代繁华地，深秋细雨天。宫门余片瓦，不忍忆当年。  

***李锺峨***  

李锺峨，字雪原，通江人。康熙丙戌进士，改庶吉士，授检讨，历官太常寺少卿。  

***巫峡***  

巫峡天下险，崖阴水气昏。猿啼云外树，客断雨中魂。神女灵旗动，骚人艳赋存。无穷怀古意，独自向江村。  

***王思训***  

王思训，字畴五，号永斋，昆明人。康熙丙戌进士，改庶吉士，授编修，历官侍读。有《见山楼集》。  

***山居***  

本非逃世者，胡以碧山藏。居爱愚为谷，行殊智作囊。野花春涧落，流水石桥香。勿笑躬耕拙，人情澹泊长。  

***易隆别故人***  

别泪多于酒，尊前莫易弹。恐伤游子意，不尽故人欢。塞雁呼秋旅，江枫倚暮寒。来朝远凝望，云树雨漫漫。  

***七月七日登盘龙山莲峰阁***  

铁骑金戈失翠丘，谁家笑语在针楼。浮云身世三年泪，落日关河百战秋。天外不来青鸟使，沼边空忆赤龙游。欲消旅恨凭香阁，一水盈盈隔女牛。  

***怀化驿晚行***  

阴逼千山暝，林深觅路遥。疏镫疑野戍，残雪辨危桥。驿僻卒多悍，途长仆易骄。夜中搔短发，愧杀霍嫖姚。  

***陈厚耀***  

陈厚耀，字泗源，泰州人。康熙丙戌进士，由中书历官左谕德兼修撰。  

***热河趵突泉***  

由来凿饮颂《康衢》，谁道《甘泉》汇胜区。万派寒潮飞匹练，半天花雨洒明珠。膏流海外寻源处，清在人间发轫初。此地风云开北极，灵根玉窟拥皇图。  

***王澍***  

王澍，字箬林，号虚舟，又号竹云，金坛人。康熙壬辰进士，改庶吉士，授编修，历官吏部员外郎。  

***题陆卷阿濠梁秋水图***  

蝴蝶春风梦，《濠梁秋水图》。谛观非外物，阿堵是真吾。诗境通三昧，渔家共五湖。芦花已头白，林际鸟相呼。  

***庄令舆***  

庄令舆，字荪服，号阮尊，武进人。康熙丙戌进士，改庶吉士，授编修。有《双松晚翠楼诗》。  

***晓晴示同寓诸子***  

碧空片片雨云轻，日射疏棂曙色明。三径晓晴飞蝶影，六街春暖卖花声。经营兰圃兼蔬圃，料理茶铛及酒铛。赖有素心晨夕共，天涯风景倍关情。  

***次韵寄题友人别业***  

背郭轩窗面碧波，琴台书幌几经过。能文事业穷司马，种树生涯老橐驼。画舫风高帆影疾，绿阴春暖鸟声多。软红尘里羁栖客，空记临流听棹歌。  

***游废园***  

层层石磴古楼台，台外双扉面水开。池柳晚风翻碧浪，画墙秋雨点苍苔。蛛丝细网萦花径，燕垒残泥堕酒杯。剩有繁华旧时梦，疏松仍奏管弦来。  

***宫鸿历***  

宫鸿历，字友鹿，泰州人。康熙丙戌进士，改庶吉士，授编修。有《恕堂诗》。  

***小忽雷歌***  

文梓巧琢张鹍弦，凤皇曲项宫锦缠。紫绦葳蕤搭左肩，大音函胡小折廉。发响倏忽雷阗阗，韩公进自兴元年。玉钗红袖人五千，忽雷入队乐部全。兴元天子方播迁，琼林大盈流布泉。有司随例进羡钱，长蛇封豕横八埏。犹敕大官开玳筵，文孙累叶更葸然。巨珰次第司天权，太和岁终何颠连。紫宸班定臣约前，奏曰左仗丹榴然。甘露凝结如珠圆，臣训鞠<月卺>拜舞虔。幕兵未出户已穿，软舆六尺诸珰牵。臣行余璠节钺专，将士喘缩尻脊卷。宫门飞埃横紫烟，女官执乐清泪涟。忽雷寂莫归市廛，一千年后谁留传。秘器真赝空覃研，无乃燕石夸瑶璿。我时力耕研北田，癖古炙毂谈夷坚，泚笔聊赋忽雷篇。  

***秀野堂宴集时侠君止酒以诗先之***  

手持秀野一帙诗，读之我犹屡解颐。而况握手共君语，绝口不饮安以为。君心玉节贯霜立，君诗铁骑空壁驰。长安与君隔巷住，横行阔视谁能羁。纵不车前戴畚锸，亦要车后悬鸱夷。手挥群豕举大杓，上顿入务尤恢奇。朅来相戒欲止酒，云此作病非所宜。美疢岂因浊醪剧，长身或恐书淫羸。君钩物情亦太尽，更缘绮语雕肝脾。好辞工书子厚癖，易去二病真良规。脱君不辍洛不咏，亦勿遽怒杯中螭。明朝酒星聚南国，待君手搴弧蝥旗。我观酒人百态出，意行投足无津涯。笑视座中不饮客，反用醉语相嘲诋。正如狂泉饮狂国，都不自觉形支离。其君不饮得无恙，转被炙灼求瘢胝，座中主客尽龙虎，千锺百榼宁忍辞。我今兴阑若脱发，满梳不复能收持。久判酒徒嘲小户，聊用壮语前致师。  

***过德州作***  

清河三日暂淹留，又曳柴车向贝州。一路黍禾迷泽雉，半林桑枯翳山鸠。马头北走邯郸道，鹢首南通汉沔舟。厌次祠堂千古在，当年金马只俳优。  

***削平魏珰墓为张蘧若侍御赋***  

龟鼎龙蛇岁，貂珰虺蜮俦。奸能迷鹿马，心肯混铃驺。稂莠真非类，沟涔止下流。初为中谒者，旋典大长秋。保母黄罗服，监奴绿臂鞲。高明侯览宅，臲卼李膺舟。遂丧澄清志，谁怜草莽忧。艰危逢夏馥，仓卒问朱游。北寺关三木，西园拜五侯。刊章收月旦，投匦犯星邮。钩党秋茶似，爰书夏日侔。瞰人韩凤惯，阶乱竖刁优。左仗无甘露，南牙有败莸。刀锤凭颊舌，搒楚代虔刘。桎梏甘陵学，锒铛楚国囚。摧残登鬼录，殄瘁尽人谋。笑看三台坼，心甘万姓仇。不知百年后，何意一抔留。马鬛西山麓，龟趺大道周。胡为乱胜国，竟得首高丘。白日张星耀，青春御史游。乃心存义愤，抗志见风猷。伐恶追千劫，诛奸到九幽。丰碑立掊击，狐冢旋鉏耰。骨朽犹堪戮，魂飘不敢啾。当年六君子，一笑掷吴钩。  

***龙游徐偃王庙***  

拘儒谈往事，百鸟同一咮。尽信则无书，故牒何足究。穆满方耄荒，四海茕在疚。累囚盈犴狴，飞龙跃天厩。当时徐偃王，坎阱引手救。诸侯尽东来，玉帛已辐辏。德化亦既阐，大业偶不就。后儒肆刻论，竟遗万年臭。昔人更有说，要足订差谬。殷扈以义亡，徐偃以仁覆。此论吾所凭，名实正相副。周宣詟淮夷，自将耀戈胄。当时岂乏材，不敢任指嗾。可知徐方民，历久不忘旧。功罪三古前，是非千衤冀后。聃、董异见闻，竹册有遗漏。子长生未晚，文献有所授。世家编田齐，犹有宰我陋。何况今之人，毁誉迭相构。  

***乔崇烈***  

乔崇烈，字无功，宝应人。康熙丙戌进士，改庶吉士。有《学斋诗集》。  

（阮芸台曰：“无功居父丧，每泣则庭乌为下。禹鸿胪之鼎为画《饲乌图》，朱检诗彝尊题诗三章。”）  

***北河***  

北河之水来何方，四顾白浪纷茫茫。山崖摆石怒雷吼，波臣肆毒民生戕。可怜草木环巨浸，汙者既没隆者黄。老农道边袖手泣，滞穗那得希除芒。村村黔首筑堤集，锹锄各致羊头钢。喧填往来不得息，略如巢燕衔泥忙。秋成傥可得一饱，此日敢惜胝胼疮。我来自京归南井，绿蒲十幅安吴樯。涛翻岸断不可辨，竹索或曳人垣墙。版扉土屋半在水，居人僦食空橐囊。我家苦忆淮黄侧，西兼白马东广洋。年年稻田长荇藻，以鱼作蔬菱作粮。比闻五旬雨不歇，对此能勿心烦伤。侧闻圣人重人事，疏沦有道谁其商。  

***水带子歌和竹垞先生***  

淮阴市门头白翁，壁挂一物环无终。象则鞶厉芤肖空，枵然而游欢市蒙。试叩是何器，翁言厥用壸樽同，御之不虑投惊潀。我昔浮大河，畏作恶剧跋扈风。一舟掀簸奡力不得施，（去）砉尔崩涛灭顶瞀若瞽与聋。颠倒下上间，方寸余惺忪。恍惚一掷再掷落贝阙，临绡宫亲闻<豸虚>京。号令龟使驱羊工。凉波一勺入我口，泠泠直下黄庭中。覆舟如覆盂，摸索忽得逢。攀援而出幸不死，距今十有七载更得称。凫公当时自恨致此晚，令我水底从噞喁。可知岩壑平生属吴越，扬子茫茫戒朝发。钱江潮汐尤怖人，往往临之羡翩鹘。况是我里门，岁岁并受黄淮吞。饥驱散者日已众，燕雀何以筹生存。老翁索钱才几贯，我幸得之肯以三公换。几回沧海叹横流，南北东西镇相伴。公无渡河公渡河，曩来覆溺何其多。从此致用应无讹，吾师长水先生新作歌。  

***秀野草堂观镫歌***  

秀野池阁阊丘东，千跗万萼春烟笼。主人弄笔追清雄，好客不道陈元龙。邓尉花发山山秾，好事千里千人从。包家费家河尽塞，四方并迹舣多<舟卬>。主人辨物邀群入，山堂日吉谋清悰。是时新正且未破，上元虽过镫犹红。周遮何止树万丛，枝枝缀蜡缘春虫。碧天沈沈未上月，青梢濯濯初弥风。池塘冰泮新水瀜，远近影落无边中。林亏竹蔽各窈窕，疏者得密密者重。不夜亭边听填咽，银花火树何摇溶。拔地一塔并两峰，黑云半截垂天虹。光焰或窃合利颗，雷峰不待南屏钟。葡萄一架制最工，百千苹实缠栊枞。长安担头笑琐细，令我远忆浮槎翁。楚鞭戛击声磨空，动地鼓愕渔阳坟。旃幢旌节遍山出，三里雾合昏穹窿。哀丝豪竹乐未终，化人城与仙山通。飙车电毂如有逢，妙严仿佛来香踪。（妙严，梁武帝女。遗墓在秀野园内。）紫霞之衣金绡<巾空>，并桃冠子偏髾浓。白咽红颊青青瞳，临水隔花小队恭。五花寂寞嫌幽宫，青虬跃跃白凤雍。采珠拾羽共游衍，笃蓐一发云已封。厌厌夜半星横纵，主人与客欢无穷。百瓶卧地拇折冲，接罗倒著扶奚童。明朝更约探梅去，万山寒玉含珑松。  

***移居留别长椿主人***  

春风生院草，木叶冷霜天。一一去来迹，依依二十年。与君同季世，分手惜流川。更下何时榻，重寻未了缘。  

***移居***  

移居从近市，差觉与官宜。漏水听毋误，砖花蹋免迟。邻喧沽酒肆，梦隔护巢枝。微禄惭迎母，秋风冷鬓丝。  

奉赠林非闻前辈（明癸未进士。）  

墙东有何好，委身其间者。往往有人在，岁月定潇洒。我闻万物若刍狗，何物一官真敝帚。乾坤清气本生人，横目二足宁相负。四明山，雪窦水，芒鞋竹杖追黄绮。冬一裘，夏一葛，芝房松鬛无饥渴。当时海水变桑田，今见文思帝则天。手抛柏子高千尺，回首优游六十年。  

***刘青藜***  

刘青藜，字太乙，襄城人。康熙丙戌进士，改庶吉士。有《高阳山人集》。  

***茶至从友人索仙翁观乳泉因忆旧游***  

环襄山者八，槎牙罗羽卫。高阳尤挺拔，鹏褰丁戊位。传闻葛孝先，修真此焉憩。丹灶冷松崖，双井留石碣。忆昔踏青鞋，赤壁苏游岁。霜飞旷野清，云断长空霁。同行八九人，其六余兄弟。盘回陟层峦，紫翠侵衣袂。黄冠导客行，指点话遗事。前临古殿脚，瞥眼泉溶潏。垂垂滴复凝，脉缕殊微细。稍下汇为池，盈盈侵阶砌。其色如牛乳，其纹乃蝉翅。甘露唇未沾，掬来知仿佛。旋呼活火煎，山风吹兰蕙。叹息谓同人，此物信灵异。陆羽刘伯刍，品目胡遗弃。茫茫天壤间，何处无珍秘。物必待人传，不然终幽翳。举盏贺山灵，发潜快吾辈。誓将谢尘鞿，把茅向此地。回头已十年，屐齿谁为泥。林壑梦旧游，猿鹤空怨唳。有客顾渚来，紫笋蒻笼遗。枯肠久未搜，蟹眼急欲试。虽无调水符，犹识玉洞味。君家傍山根，挹注颇容易。愿言烦樵青，军持为我寄。  

***送伯章南归***  

帝城春雨日霏霏，孤雁离群独自飞。最是客中肠断处，车轮声尽掩禅扉。  

汲县赠同年杨木天（杨，洛人。）  

不上天津旧酒楼，五年常忆董糟丘。竹书冢畔重携手，暮雨啼鹃无限愁。  

***郑任钥***  

郑任钥，字维启，号鱼门，侯官人。康熙丙戌进士，改庶吉士，授编修，官至湖北巡抚。有《非颦轩稿》。  

***春蚕词***  

蚕月人家爱晴旭，纸筐分叶声满屋。三眠过后桑树稀，称来银茧缫为丝。山村日午纬车响，榆柳阴阴烟火迟。忆昔民间累苛派，新丝二月长先卖。近年儿女有完襦，急公更足偿私债。艰难衣食在农桑，年年拜祭马头娘。不辞小妇闺中苦，愿作山龙藻火裳。  

***丁士一***  

丁士一，字鹗荐，号河峰，日照人。康熙丙戌进士，历官江西布政使。  

***立春后泛舟山堂寻陈肖坡学博故居***  

旧隐今何处，幽寻荡桨行。人家多近水，春树已藏莺。石净尘无迹，溪洄瀑有声。桃源深不见，遥望白云生。  

***下水船次壁间韵***  

船驶随流水，篙师镇日间。滩回疑缩地，帆转欲移山。过眼迷村舍，乘风壮客颜。计程淮北近，次第翦江还。  

***魏<山原>***  

魏<山原>，字云岑，号念泉，南乐人。康熙丙戌进士，官钱塘知县。有《锄经山房稿》、《且斋草》。  

***答吉敬先***  

尺素劳相问，悠悠感别离。关河为客日，风雨落花时。儒术谋生拙，禅机与性宜。买山常有志，谁寄草堂赀。  

***周郝元鹤信江二丈访孙山人***  

愧此尘中人，来访山中客。相见了无言，笑指春山色。  

***陈观永***  

陈观永，字安次，阳城人。康熙丙戌进士，官濬县知县。有《恤纬集》。  

***立秋日同渔沁若水麓亭升岩池上小饮彻夜***  

开樽呼酒伴，为爱此亭幽。风雨驱残暑，乾坤动早秋。乡心分近远，雁影信沈浮。更漏山城罢，清商引棹讴。  

***白露日归途即目***  

零露瀼瀼白，空囊草草归。野花能自笑，秋叶未全稀。云敛千山出，风高一雁飞。且舒萧散意，觅酒叩村扉。  

***方楘如***  

方楘如，字文辀，号朴山，淳安人。康熙丙戌进士，官丰润知县。有《集虚斋集》。  

***得蒋三湘帆札***  

直似家书到，欢持抵万金。七年生别梦，千里故人心。绛帐思畴昔，（曲阜颜师。）青袍叹陆沈。头颅如我辈，惭负寝门深。  

***书家信后***  

解弢堕袠几温凉，俎豆深惭畏垒乡。投笔便如书已达，寄邮翻觉事多忘。贫家苦趣多男子，乐府伤心病妇行。何事最牵魂梦在，劬劳母氏倩扶将。  

***壬子元日***  

炉烧榾柮榜桃符，奈有穷愁岁不除。坐守庚申怜影只，重来甲子当生初。瓮余骨醉轮囷蟹，盘荐鳞鲜泼刺鱼，随例一杯婪尾酒，案头抛卷读残书。  

***段巘生***  

段巘生，字相山，号柱湖，常宁人。康熙丙戌进士，官广东新安知县。有《柱湖诗草》。  

***九日泊舟朱亭***  

绿净湘江水，归帆客况消。重阳谁送酒，九月不登高。季子金将尽，阿咸兴颇豪。遥知音信绝，老父念波涛。  

***和沧洲韵***  

不须大药驻朱颜，膂力方刚鬓未斑。塞外草肥谁牧马，燕然天远欲铭山。应思我辈分阴惜，岂觅人生半日间。壮士功成身始退，河清海宴待君还。  

***何深***  

何深，字顷波，连平人。康熙丙戌进士，官长沙知县。有《晴窗偶钞》。  

***秋日游千佛山***  

晚烟城郭合，僧磬彻虚空。落日寒蝉径，秋山古木枫。沙明知远火，云暗听归鸿。游赏诸天阔，拈花一笑中。  

***王苹***  

王苹，字秋史，号蓼谷，历城人。康熙丙戌进士，官成山教授。有《二十四泉草堂集》。  

（王贻上曰：“秋史诗肮脏有奇气，不屑一语雷同，而趣味澄敻如清沇之贯逵，与其人绝相似。虽忌者不能不心折其工也。”）  

***深冬坐雨***  

一年行且尽，双足暂相尊。芋熟零星火，门关冷落村。寒随风势阔，泉赴雨声繁。知识都无益，茅堂■屐痕。  

***南园***  

何处箖箊有敝庐，空存老树与清渠。乱泉声里谁通屐，黄叶林间自著书。草色又新秋去后，菊花争放雁来初。菘畦舍北余多少，取次呼童一荷锄。  

***乙酉春日***  

山无岁暮庚辰雪，柳少湖边癸亥春。自笑空堂双屐在，不知著出向何人。  

***西河沿酒家题壁***  

松浆初压自清浑，泥饮谁家老树根。野水不知深几许，半陂秋涨到柴门。  

扰扰京尘已白头，眼中难遣是句留。日来何处无拘束，不在僧窗在酒楼。  

***西山田家产一卫田主夺归不適于乘有邻之旁邑姑借乘须臾往还五百里秘不言主鬻诸屠邻闻同往赎刃矣始言卫状感赋***  

有卫骎骎技千里，羁绁不受高双耳。识其技者欲得之，千里之技死于是。呜呼无用全天年，士信知己诎知己。浩荡九衢十丈埃，庞然黑白行且止。  

***沂水山行即景***  

驴背寒销破帽温，鞭丝渐远雪泥痕。乱山一路青驼寺，多少东风到店门。  

***海镜庵与文悦上人茶话***  

佛火鱼龙里，寒潮钟磬边。数椽空所有，一水息诸缘。茶色浮鲛市，帆痕落水田。为言花事后，时见蜃楼悬。  

***九月十八日与杭客游千佛山余不至是山者十四年矣***  

孤嶂孤花漫寂寥，山灵应笑鬓萧萧。僧残老树余双寺，佛冷空泉自六朝。（山崖像设凿于北魏。）杖倚秋烟刚半起，袖携海气未全销。（时归自海上者半月。）苍然华鹊斜阳外，可似西冷第几桥。  

***张谦宜***  

张谦宜，字稚公，号山农，胶州人。康熙丙戌进士。有《絸斋诗》、《沈郁集》。  

***拟赠程穆倩***  

谁能诗思入风云，屈指南都老隐君。脉望仙鱼含斗气，禹陵秘笈走龙纹。山封乳洞还招隐，砚带霜皴未可焚。北地崆峒称劲敌，也应心折水犀军。  

***早发废丘关***  

阁道苦淋雨，秋阴不肯晴。晓渡废丘水，雨脚四塞横。策马上半山，亲见白云生。竹木陡昏黑，虫语空秋声。朝暾闪高顶，丹砂霜叶明。白云倏舒卷，上与苍天平。劳劳问前路，深愧山水清。  

***万里桥上望浣花溪***  

逢人先问浣花溪，万里桥头路向西。锦水细浮红叶下，雪山高压白云低。炊烟绕屋斜分竹，落雁将雏晚傍堤。景物曾经离乱后，悬知当日是幽栖。  

***中卫***  

山势东南尽，河流西北斜。旋风高折树，烈日下蒸沙。斥土无萤火，炎天有柳花。田淤香稻叶，水冷细芹芽。虎迹连荒车，驼鸣急暮笳。孤城开四术，板屋列千家。烽接临洮塞，星冲北望槎。青酥三接酒，（中酒名三接。）紫雪九烝茶。（边茶皆烝。）马市雕题译，浮屠驯象车。佛曾分舍利，龙亦载袈裟。礼视和亲重，装如报聘奢。降王收部曲，堠骑射亭鸦。四姓归都护，三边付押衙。秦兵方嚄唶，齐客正咨嗟。倚剑崆峒外，垂纶瀚海涯。壮心愁岁晚，秋色上蒹葭。  

***游兰州五泉寺登鬘云阁***  

曲槛排山骨，藤萝四壁悬。苔青莲叶下，树老佛镫前。石透云烝窟，泉深月在天。半空闻妙梵，孤磬隔溪烟。  

***偶成***  

一月村中住，心清学息机。竹香人独坐，花落燕双飞。客莫来投谒，书常引下帷。今朝晴更好，自晒旧蓑衣。  

***鞍子岭***  

前岭下陂陀，驿路疑中断。峡转地轴开，山形又一变。遵路复前驱，平芜睇远岸。驭者正扬鞭，冈阜重相见。覆甑各低昂，菁葱而峭蒨。一笑下长辕，徐行将过半。回首望复岚，烟横如匹练。借问跨石鞍，何如马道栈。（自马道驿至阎王碥，山如鞍者二十四处。蜀道畏途，予壬戌年所经。）  

***张璨***  

张璨，字岂石，号湘门，湘潭人。康熙戊子举人，历官大理寺少卿。有《石渔诗钞》。  

***七日送梁大质人往肃州***  

七载分携楚水滨，白头吟苦见交亲。重逢人日题诗地，犹是天涯远客身。老去残骸还作健，生来傲骨不忧贫。行行盾鼻书还著，每把高文辄有神。  

一卷光芒怀葛堂，读书搔首望苍苍。此生有愿事千古，明日思君天一方。金碗荒丘悲蔓草，铁函良史凛秋霜。岐阳此去应回首，记听歌声是楚狂。  

***汪继燝***  

汪继燝，字倬云，号恬村，秀水人。康熙戊子举人，历官吏科给事中。有《恬村吟稿》、《燕台小草》、《视台草》、《双椿草堂集》。  

***抵台阳***  

奉命梯航赋远征，无多傔从旅囊轻。乘风有愿追宗悫，击楫无劳羡祖生。万里恬波通贡道，九天使节重专城。水程亦有邮签报，历遍重瀛十一更。  

***吴麟***  

吴麟，字子瑞，号晚亭，满洲旗人。康熙戊子举人，官内阁中书。乾隆丙辰举博学鸿词。有《黍谷山房集》。  

雨  

海气东南来，初望若积雾。浙近色转白，濛濛势散布。次第失峰峦，微茫认林树。村南万顷田，不辨沟塍处。廉纤方浥尘，已听檐溜注。隐几坐空窗，澄怀拟禅悟。静课趁清宵，一卷《水经注》。  

***戊申除夕***  

守岁京华夜，惊心历十年。一镫青似昔，双鬓白于前。涂抹负佳日，飞腾谢旧缘。修名叹迟暮，前路复茫然。  

***入都喜晤诸同人小集絮影轩分赋***  

芳草残阳百里程，到来顿觉岁时更。敢言陶令还归社，笑说庞公又入城。小阁风花新意致。故人旗鼓旧纵横。酒阑惆怅瞻明月，落絮窗前雨乍晴。  

***送夏锺归闽中***  

重来京国几经春，仍是翛然云水滨。卞氏璞完无用泣，嵇生龙老更难驯。潮声到耳惊乡梦，海味登盘忆故人。衰旧共怜今日会，将离对酒泪沾巾。  

***戴寅***  

戴寅，字统人，号东溟，沧州人。康熙戊子举人，官定南知县。有《小戴诗草》。  

***鹰澶道中***  

荒难催客梦，侵晓踏征尘。岭路余千折，山车祇一输。帽檐低碍树，潭影倒句人。莫向东山去，山灵笑此身。  

***旅夜***  

孤馆残镫尽，矬窗落月斜。河声犹在枕，客梦已还家。身世悲蓬转，风霜感鬓华。六千归路远，强半尚天涯。  

***多景楼感怀***  

无端风雨满山楼，楼外长江忽倒流。海气乍沉瓜步树，潮声暗送秣陵秋。六朝割据僧粗记，一发中原我欲愁。往事伤心还极目，侧身天地叹浮沤。  

***许湜***  

许湜，字澹园，石屏人。康熙戊子举人，官新兴知县。有《澹园集》。  

***滇南胜境***  

振顿心神碎，林峦忽霁颜。天开松岭小，家近马蹄间。落日低平楚，飞鸦度远山。昨宵风雨客，黯淡宿黔关。  

***山村***  

一径松阴转，人家半岭分。溪声常带雨，鸟梦不离云。野兴吟秋色，间情醉夕曛。羡他田舍乐，鸡犬亦欣欣。  

***觉罗固兴额***  

觉罗固兴额，字怡亭，号漫翁。康熙戊子副贡，袭云骑尉。有《漫翁诗草》。  

***净业湖***  

水长疑无岸，蒲深自有风。鸳鸯间浦外，笭箵漾波中。旧识渔家子，轻舟莲港东。何时此相见，蓑笠出花丛。  

***赵熊诏***  

赵熊诏，字侯赤，一字裘萼，武进人。康熙己丑一甲一名进士，授修撰，历官侍读。有《赵裘萼剩稿》。  

***月下观惠山泉***  

此夜清辉好，来寻第二泉。影分扬子月，光近太湖天。古砌涵秋色，空亭带晚烟。半轮愁滴碎，斜照石栏边。  

为爱团栾景，重来翠壁间。有心常对月，无意复看山。亭浸寒光阔，泉流素影间。徘徊九龙下，疑是戏珠还。  

***飞花***  

枉教辛苦费天工，此别何由返故丛。落水霑泥判未得，为君珍重舞回风。  

惺忪无奈晓风催，抵死空阶去复回。伤别有人慵未起，又随蝴蝶梦中来。  

色香销尽剩清凉，羞逐东风度短墙。断送一春空爱好，有何心绪嫁王昌。  

地老天荒梦里身，东西未卜去来因。不如一片随流水，犹有渔郎解问津。  

***缪沅***  

缪沅，字澧南，号湘芷，泰州人。康熙己丑一甲三名进士，授编修，官至刑部侍郎。有《余园诗钞》。  

黄昆圃曰：（“湘芷古诗上凌鲍、谢，七言则元、白、钱、刘抗行无让。”）  

***吴山山后观乱石***  

披月访名山，雅具林壑癖。欢携崟崎人，茫鞋穿乱棘。造化苦雕锼，皴皰诡裁织。穿凿已殊轨，卷然罕定式。性坚理以曲，肤皱体难直。厥初谁磨砻，崔嵬巧借力。当时补天余，散令绝壑殖。神瀵流瀁瀁，钟乳悬湜湜。象脰纷可宝，猿尻沓莫识。幻作眠狮形，狰狞险难陟。杂糅如古篆，蝌蚪猵屴崱。蟹眼光磨云，幽洞草生荝。伸爪作之而，权奇杳无极。远坼巨灵蹠，神鳌齿畟畟。赩若胭脂钱，斑缬有万亿。黝如丑妇癭，见之不再忆。黄若新鹅拳，翡翠穿胸臆。我叹磈磊多，填膺悲莫抑。青精谁作饭，令我好颜色。掷杖归空林，厓柴闻翕息。  

***山雨乍霁由桃花涧历天开岩睹禹碑望最高峰慨然有出世之想***  

掬水浣山泥，藤床睡初觉。空山一夜雨，飞爆千峰落。起来天宇清，晓云露斑驳。涧水东西流，喷珠满大壑。宛转如游龙，天矫不受缚。首尾一鼓荡，鳞爪恣拏攫。森森叠浪岩，皱<夋包>瘦如削。起伏生波澜，圆穹大包络。破碎琼瑶瑛，跳掷狙猱玃。趺坐作水观，清响聆竽籥。喧极静意俱，冥心契寥廓。曳杖行前冈，適与山僧约。将穷最高峰，搜奇出龈齶。径路共猿争，上下似凫跃。厓花罥葛衣，{艹冈}露湿芒屩。枯藤立伶俜，倦蝶穿略彴。摇摇凤折膝，戢戢牛砺角。攀跻高送眼，崎岖危著脚。山果团青红，酸甜渐可剥。朋牵寄生草，蔓引摄生药。幽岩徒天开，化工巧才凿。阴磴窜{鼠生}鼯，阳窦卷乱箨。石轩久倾颓，空壁就扪摸。禹碑古篆奇，鸾飘还凤泊。如从岣嵝过，探奇自南岳。松风回杖底，人语出林薄。绝顶望茅茨，天风隔蓬弱。梵呗音琅琅，木鱼间金铎。振衣拟往从，十步三四却。开山思法度，团瓢此栖讬。我生实钝根，踪迹判尘浊。僧寮一月住，饮啄类孤鹤。何当将家来，凿坏饱葵藿。  

***构与东坡言芙蓉城事甚悉坡公曰余前诗挂漏甚多醒时追忆其语补之仍用原韵***  

芙蓉花开香青冥，城中环珮声东丁。美人影入琉璃屏，衣衫飘缈光娉婷。红绡万缕花烟青，花枝历碌铺繁星。浪言服食能链形，云露千层谁所经。荒唐此地栖真灵，苍虬导入骖云軿。或云主此石曼卿，四天玉映花芳馨。观文几曾归紫廷，恐是浪语朝士听。流传遂曰帝所令，城中设置何轩棂。临霞帐望不可凭，丹楼漠漠风清泠。丹楼失钥夜不扃，瑶英偷入骑鸾翎。丹砂链就驱雷霆，欢携子高坐中亭。元猿白鹿可结盟，美人三十欹竛竮。丁公吐语风触铃，延年倒卧醉未醒。梦中絮语方啽咛，床头倒系双玉瓶。百日易过泪欲零，尘埃一堕罡风腥。素骡恍惚嘶空溟，道逢东坡诉飘萍。恨不长年守《黄庭》，下士瑟缩如焦螟。且饮美酒为延龄，莫恨孤凹与绝邢。  

***惠山第二泉试武彝茶歌用商丘先生韵***  

寒泉九曲梦未到，瑞草一束丛生岩。气苍味厚色转朴，雪烦驱滞心为忺。庙山萝芥苦柔媚，配此风格方相兼。闽僧前时裹寄我，日夕蒸焙夸茅檐。行缠南溯不忍弃，驱屐白硾标红签。朅来试茶山水窟，獠奴蒻叶劳包缄。松响飕飗风鼓浪，泉音琤琮水拂帘。云垂绿脚渗遥碧，香浮翠乳凝空岚。泉清石白正映发，夫岂尤物横碱砭。从来万事尚标格，咀啜至味无人探。斯水煮茶合第一，虚评浪语空议谗。是时山空岩骨露，一尘不动含晶盐。余甘漱齿喉吻润，恍在武曲搊吟髯。胸中腥腐涤欲尽，茗柯妙理搜丛谈。  

***鲍山***  

鲍山山色如眉绿，螺黛挽烟青簇簇。洞中闻有丫髻童，手把铜盂挹银瀑。金仙真诰落荒厓，猛虎道旁时慑伏。五色肉芝供客啖，驻景无劳更辟穀。朅来山下悄无人，间凭一杖桃枝竹。不逢羽客佩方符，但见归农驾短犊。山中居人留我住，地垆火暖新篘熟。我懒寻仙思采隐，径来就汝山斋宿。  

***游万泉寺***  

果下じ{走覃}晓来猛，导我看山趣独领。东坡自是飞仙人，{尔}云已过招提境。支筇殿角神倍王，握手山房冠不整。高低禾陇闻稻香，曲折水田送秋影。老柳衰荷水面亭，大瓢小杓松间癭。披榛辟莽寻万泉，山路崎岖乐清迥。既无尘土三丈扑，况有水云一千顷。高人讵肯受羁馽，野鹤尤能伸脰颈。就中何可少禅悦，此地端须摇舴艋。藕香一瓣心骨清，味似醍醐风趣永。已见泉流白石根，还看月出孤松顶。升高望远腰脚健，朵朵芙蓉临倒景。香林解带复句留，随意村醪杂山<麦并>。辋川后约和裴王，窥园不待莺三请。  

***次韵和王令诒给谏移居***  

傍檐才妥玉丫叉，叠架图书得几车。亟遣长须新扫径，旋教阿段手栽花。较量酒户寻张老，（白诗“酒熟寻张老”。）斟酌诗邻近孟家。问讯一枝安稳未，百年何事不浮查。  

纱巾欹落夜堂边，自在能参法喜禅。熟睡乍回翻有味，生衣初试亦堪怜。惊栖三面巢枝鹊，长啸一声高柳蝉。竹坞斗茶人散尽，博山香炉半垆烟。  

***重过封氏园饮矮松下偕查夏重钱絅庵顾侠君作***  

婆娑偃盖一抔前，阅尽沧桑五百年。谡谡涛声凉欲雨，茸茸针刺密无天。金仙换劫长如此，铜狄看人亦可怜。贞白先生竟归去，得间长挂杖头钱。  

***熊务先自滇中来相聚东湖今归涿鹿赋此奉赠兼怀六观章之两前辈***  

碧山学士久焚鱼，爱子声华冰玉如。章贡烟波迟笠屐，点苍云气接衣裾。空江落木将回棹，白发青镫正倚闾。高適陈登风谊古，沙头执手野踟蹰。  

***谢敷宅***  

遥天笙鹤万峰青，石厂周遭雾雨溟。今日吴中高士少，不愁月犯少微星。  

***戴名世***  

戴名世，字田有，一字褐夫，号忧庵，桐城人。康熙己丑一甲二名进士，授编修。  

***题烂柯山石壁***  

采樵偶向洞天行，一局中间世已更。不看仙人贪采药，模糊何复觅前生。  

谪向尘寰病未瘥，同班仙侣近如何。语君弈罢朝天去，为谢狂生罚已多。  

***赵国麟***  

赵国麟，字仁圃，号拙庵，泰安人。康熙己丑进士，由知县官至文渊阁大学士。有《云月砚轩诗稿》、《近游草》。  

***初晴再同健庵游紫阳登瑞石过大道观至锺翠亭而归***  

登山如读书，深造始得旨。草草一登临，卤奔涉猎耳。昨日紫阳游，风雨促归止。归卧怨夜长，推窗测朝晷。曈昽日初升，快意成狂喜。策杖到山椒，缓步穷其美。石色映晴旭，苍翠遍肌理。峰峰透嵌空，寸寸簇罗绮。旧境获新遇，石壁勒图纪。按图搜名胜，七八得所以。江水净如练，湖光明如纸。左顾列万瓦，鳞鳞集眼底。乘兴西北游，桑枯径迤逦。大道存古观，峦岫叠伏起。吴山此一隅，约略窥原委。兹游不草率，可免昨日耻。  

***古风***  

亭亭雪里松，拂拂风中柳。皎月未沈楼，红日已盈牖。闺中感岁华，纨素不离手。不能嫁衣女，愿为织机妇。岂不苦力作，贱妾意所守。  

岱阳有古柏，柯榦坚如石。众乌巢其巅，凤凰来作客。翙翙羽仪辉，翱翔云汉薄。饥飧玉山禾，渴饮伊与洛。圣世待来仪，网罗谁能索。亭亭梧桐枝，郁郁高冈宅。长鸣不顾返，九州若咫尺。君看迎阳雁，常为稻粱迫。  

***水帘洞***  

银河西泻散珠房，东涧镌经满石梁。遥忆匡庐千尺瀑，何人为筑读书堂。  

***阿克敦***  

阿克敦，字冲和，一字立恒，又字恒岩，满洲旗人。康熙己丑进士，官至刑部尚书、协办大学士，加太子太保。谥文勤。有《德荫堂集》。  

***读汉留侯唐邺侯传***  

大道有消长，哲人在乘时。身心役于物，出处失其宜。缅彼子房贤，悠然使我思。博浪报韩仇，英声震八陲。密谋参帷幄，摧项如婴儿。成功以告退，愿与赤松随。从容儒者风，高踪谁可追。长源旷代合，白衣帝者师。二京恢复策，千秋竹帛垂。谠议寤人主，骨肉无猜疑。遐情寄放达，山巅与水湄。汉唐两先生，令闻善保之。讬言养生术，罗网安所施。神仙亦杳渺，功名不可羁。遗编览夏日，绿叶亚槐枝。  

***吴义民寻弟诗***  

兄弟他乡遇，关河故国非。几年悲远别，此日更相依。暮雪迷山径，边风冻日晖。人归宁古塔，和气满庭闱。  

***即事***  

宏济院边催晓发，慕华馆外驻征镳。鸳班排立虔瞻拜，五色天书下绛霄。（慕华馆距城十里，国王出城至此行迎敕礼。）  

丽人武事自称雄，短剑宽衣衬小弓。驰骤凭他执鞭者，空传果下是朱蒙。朝鲜称三尺马为朱蒙。所乘果下种，驰骤一随步从，弓剑最小，武事下矣。  

结彩高悬崇礼门，肩舆云拥一城喧。避人清道迎天使，引入藩宫礼更尊。  

早设重茵便殿中，升阶就位列西东。向臣频问天颜喜，心感皇恩异数隆。  

准噶尔歌（噶尔丹策凌之部落名淮噶尔。）  

缅惟有元主中夏，版图日拓朝外夷。西塞四种厄鲁特，驼马牛羊分牧之。种类之中准噶尔，善于牧马日蕃滋。部落酋长课勤最，屡降丹书晋太师。元祚浸衰帝北狩，一传再传不自持。额参强盛收蒙古，土木之变是所为。额参太师者，噶尔丹策凌之先祖。明正统之蒙尘，乃额参收蒙古以后事，今蒙古纪载甚详。《明史》曰“也先”，盖汉译番言“额参”之误也。元帝子孙号戴荫，翦伐厥后威更施。嗟彼喀尔喀，实乃有元之本支。叛虏不臣肆侵扰，涣散奔走何惨凄。圣祖纳降诛有罪，噶尔丹灭无孑遗。兄子策旺遯西域，策旺阿拉布坦者，噶尔丹之侄。噶尔丹娶其母而杀其弟，故遯走西域，收败亡之余卒，取回地以成国。苟安于世饰诈欺。子济父恶惟恃远，噶尔丹策凌者，策旺阿拉布坦之子。跳梁小丑亦太迷。我武维扬歼逆寇，年来胆落望风磨。将士鼓勇思奋击，直捣其巢及此时。帝曰普天之下皆赤子，虽在殊俗忍视歧。按兵不杀俟悔悟，予以自新一介驰。好生之德洽苍昊，蠢尔悦服中心移。表上谢过遣贡使，臣得遭逢千载奇。天时人事详审度，臣敢拜手以献升平诗。  

***吕谦恒***  

吕谦恒，字天益，号涧樵，河南新安人。康熙己丑进士，改庶吉士，历官光禄寺卿。有《青要集》。  

***宿陇州龙门洞***  

出郭沿青流，登高陟旷坦。远峰翳轻阴，奔峭若在眼。望烟指衡茅，缘冈上修阪。入峡未卓午，云昏昼疑晚。冰泉石齿冽，阴飙林鬛卷。移时闻奔雷，循崖见曲栈。石色混空碧，青苍互瀰满。飞梦赴岩欹，浮杠凭索转。渡涧更奇绝，危削愁步蹇。疑有避秦入，或藏兹洞馆。楼卧听崩渹，欲寐还屡辗。松窗片月明，扪星信非远。  

***怀浦大云旷***  

旷然念江海，所思何由见。人生各有营，况复隔乡县。汉水一为别，畿南再识面。悠悠二十年，星霜嗟流电。京华厌旅食，归卧沧海甸。念君无旧业，躬耕亦虚愿。清宵梦悄悄，何以明缱绻。蛟龙踞波涛，魂来不敢盼。垂老阻良觌，生死遥难辨。为儒寡世用，五字名空擅。天地何寥阔，吾子竟贫贱。  

***游石淙***  

乱山硉矹疑无路，披尽蒙茸向烟雾。涧水淙淙忽有声，崩崖石罅相回互。其下深潭一千尺，俯视苍黑不敢立。夜半常闻雷雨鸣，潜虬跋浪时出入。激湍喷薄结轮风，虚洞盘回若履空。灵怪应从天地辟，嵚崎不与斧凿同。扪壁穿云叹奇绝，古碑剥落苔藓色。妖后当年驻翠华，词臣扈从争珥笔。嗟乎石淙多此名，箕山颍水空相惜。十年真负海岳志，徒倚高天生远思。归来月照松窗明，梦魂犹绕双峰翠。  

***汉南送张二庆余归吴门***  

黄山骊岭起嵯峨，万里征车此再过。愁里关河劳远望，客中风物易悲歌。烟残古戍行人少，日落边城战马多。归去吴门秋雁候，音书应寄到岷嶓。  

***送杜樊川之石门主簿任***  

十载诗名满甸畿，高才不厌一官微。《骊驹》声里难为别，黄叶樽前不定飞。到日江城间簿领，初冬驿路冷征衣。浣花格律何清健，此调于今和者希。  

***送内弟王拟山归里***  

触暑驱车亦太动，十年同气地常分。人当老至难为别，雁到秋深不可闻。芦水风高吹远岸，房山云霁见斜曛。归涂览胜题诗处，白露丹枫倍忆君。  

***吕耀曾***  

吕耀曾，字宗华，号朴岩，河南新安人。康熙丙辰进士，由中书官至总督仓场户部侍郎。有《横山集》、《使黔草》。  

***宿圣感寺***  

太行蜿蜒千余里，重气磅礴锺林泉。京城之西尤佳绝，万里绵互环幽燕。我闻圣感名已久，欲一登临愁攀缘。重阳雨霁后三日，桑乾水浅流溅溅。公余策蹇访般若，鼓舞直上如登天。松风谡谡时入耳，红树青岑相新鲜。石径法海培塿小，西望惟见山联翩。上方更忻逢惠远，谈禅坐久望言诠。知我性喜弄文墨，开箧示我诗千篇。方袍有人善知识，二十八纪从兹传。散步西轩窥深雪，水涌乃在山之巅。烹茶细品味甘冽，习习风生超云烟。东上平台临皓魄，山高星动冰轮圆。元规去此几千里，寒气侵人身欲仙。下宿方丈闻钟磬，梦魂仿佛逢偓佺。  

***吕宪曾***  

吕宪曾，字章范，河南新安人。康熙戊子举人，官溆浦知县。有《舒亭诗草》。  

***送十二弟宗则之祥符教谕任***  

西风吹鸿雁，飞鸣过园林。嘹唳入我耳，凄凄动我心。我心胡为动，为言别弟昆。弟昆共一堂，吹篪和以埙。岁时联宴会，伏腊共明禋。礼貌无雕饰，性至情自真。中年纷仕宦，南北叹离群。忆昔同就传，受业有先民。戒我端趋向，教我以成人。悠悠四十年，玩愒负师恩。贤书虽滥厕，诗书气未深。子今为人师，德成必有邻。黉宫育才地，梁台多嘉宾。行矣敦教化，努力振斯文。以此勤职业，应知吾道尊。我行悲迟暮，宦迹等浮云。垂老仍墨绶，勇退是夙因。白头期聚首，天涯各爱身。  

***方式济***  

方式济，字沃园，桐城人。康熙己丑进士，官内阁中书。有《陆塘初稿》、《出关诗》。  

***城上乌***  

扬州城上乌，傍晚城楼歇。蔽日飞哑哑，天光乍明灭。扬州城中百万户，香尘细碾平山路。侑酒墙东倡，击马街南树。前朝胜事称红桥，珠帘画桨闻吹箫。一夜神兵渡淮水，炮声震动无坚垒。血溅孤臣旧战衣，降旗不见城头起。雨湿沙黄鬼昼哭，至今丰草埋遗镞。饥乌不识太平年，犹想城头啄人肉。  

***玉笛引***  

遗钗断发填宫井，擫笛魂归春苑影。墙外无人三两声，碧墀铺月梨花冷。记得西园侍宴时，君王爱度《凉州词》。长调穿风无气力，铜盘露赐传催急。白杨瑟瑟迷金碗，纤尘光掩昭华琯。歌台小妓惯偷吹，误渍残脂口香满。蜀山破梦漏丁丁，不敢床前自报名。回廊弓印惊鹦鹉，夜夜亲来续箫谱。  

***五叶词***  

碧山瑶草骄兰荃，鬖髿五叶光芊绵。厓欹谷转箭牙密，土膏放暖龙耕烟。灵根不死千年在，留与丹台助岚彩。金骨仙人石鼎浆，一呷能令寿山海。耆峰渺渺轩辕丘，地脉沃盛徵天休。上党新苗云液薄，深林谁复穷冥搜。兔臼已收紫芝满，玉桃树下严司管。青毛使鸟罢衔符，儿戏东方欲揎腕。法星奏补三章约，轻死空求延命药。斫桂虽无绣斧加，蹒跚已折元乌脚。天外九衢春瑟瑟，六丁直日关梁塞。溪畔胡麻夜起尘，落魄愁来赤松客。  

***望见卜魁城***  

一片沙昏数尺墙，断埤烟景亦苍苍。怪来战马防秋地，说是书生送老乡。五十三亭燕树隔，六千余里楚天长。劳肩息后寻诗料，雁月笳风拾满囊。  

***何世璂***  

何世璂，字澹庵，一字坦园，号铁山，山东新城人。康熙己丑进士，改庶吉士，授检讨，官至直隶总督。赠礼部尚书。  

***渔洋先生招同门诸子雅集以五月卖松风人间本无价为韵得价字***  

乌起星欲沈，尘飞月当下。凉飔挽不留，炎气纷相射。比来奉清言，卜昼仍继夜。仿佛长松里，万壑秋涛泻。风生两腋间，萧然不知夏。吹物岂无心，报琼讵论价。以此讬心期，登仙比羽化。又如顾长康，佳境得食蔗。粲然谓热客，腐鼠何足吓。  

***东阿道中***  

雉麦剡剡翠欲齐，四围山色傍人低。花明柳暗前村路，布穀春鸣日正西。  

***芮复传***  

芮复传，字宗一，号衣亭，宝坻人。康熙己丑进士，历官浙江温处道。有《衣亭诗草》。  

***感怀***  

回翔浙水遍西东，三十年来梦觉中。拄笏看山真落落，抽帆到岸太怱怱。灵龟以甲难辞灼，慧鸟能言枉入笼。纵有才华宜自惜，当春试看擘花风。  

***朱陵洞***  

朱陵洞口下飞流，百尺珠帘挂未收。仙女晏归深夜卷，碧萝为带月为钩。  

***闻雁***  

平沙浅渚耐寒霜，叫破燕云忆断行。莫怪芦汀眠不稳，衡湘虽好是他乡。  

***周人龙***  

周人龙，字云上，号跃沧，天津人。康熙己丑进士，历官江西督粮道。有《居易堂诗稿》。  

***舟中寄衣亭五弟***  

宦海分飞各一方，西江离绪更茫茫。南看桂岭云千叠，北望燕台树几行。独雁天涯春信杳，孤舟江上晚风凉。年来漂泊同鸥鹭，翘首鹍鹏万里翔。  

## ●卷五十八

***张照***  

张照，字得天，娄县人。康熙己丑进士，改庶吉士，授检讨，官至刑部尚书，加太子太保、吏部尚书。谥文敏。  

***沈归愚曰：“文敏性地高明，通释氏教。所作诗左磕右触，皆禅语也。”***  

***寿云上人七十***  

云松老画师，现身为德士。兰松怪石竹，小小六通戏。京师大隐区，丈室蒲团地。江山百代秀，尽落师圈。笔尖一指出，咫尺万里势。身轻腊逾高，雀喜瓶间寄。相忘居井蛇，那有上天刺。于今七十年，应身常如意。知无性七十，但有门不二。我家宦京国，识师已三世。师来道故旧，多余不知事。笑指长须奴，见其双丫髻。一叹岁月深，廿年屈伸臂。后佛十二日，早余廿三岁。高坐天花来，面目难为秘。人天与佛祖，一样毫端绘。在天为虚空，在地为物类。当其下笔时，何者可思议。未妨再七十，珍重眉毛翠。  

***奉敕题画菊***  

花品畴同古逸民，此花有骨不开春。空山之中八九月，千载而上两三人。行傍岩崖思采采，如闻潭水尚粼粼。洁兹筐筥斋心访，日月精英冀得真。  

***观海***  

境界真无两，聊为物外观。乾坤浮一气，今古浸双丸。野鸟飞难过，真仙望亦寒。人间白少传，高咏海漫漫。  

梦  

故故新新暮更朝，是因是想任参寥。乍离还道明明在，欲说翻成渐渐消。佳处何妨留一世，昔人难得话连宵。九天十地皆如此，君仆犹当爝火嘲。  

***论董书绝句***  

茧纸昭陵閟古香，一端云锦属香光。曾经八景舆前拜，亲见天衣下凤凰。  

始信神仙自有真，珊瑚骨节玉精神。不教三斗尘销尽，碧落宁容著此身。  

消残智胜如来墨，实札香光永不渝。莫怪三千人拂席，只缘未睹髻中珠。  

冢中秃管已盈千，画被栽蕉廿七年。到此依然书不进，始知王质少仙缘。  

衣带过江宣示表，漆镫夜照属王修。今宵偶记遗他日，可得千年伴我不。  

妍花在镜香无著，俊鹘干宵力透空。未到此中真实位，争知施女有西东。  

涌出华严自在云，秀华叶叶漾秋旻。了知不作烟豪相，八法如来属此君。  

***题蒋南沙画杂花诗***  

百花各有时，迟早不相贸。代谢鳞次之，適性随所受。胡不并敷荣，一侈富媪富。大化本无心，在物理则囿。眷兹弱植蔓，月月一披秀。初生益部中，谓无霜雪茂。移根植他方，开花宛如旧。乃知小草心，能与四时副。才全古所难，撚花无言<鼻臭>。（月季花）  

岸上鲤鱼风，芙蓉别秋水。满江两脚来，波面蜻蜒起。揖雨还拜风，蓼花红逦逦。莫讶爱江湖，前身是鱼子。（红蓼）  

汀洲秋易深，木叶萧萧下。弹琴送湘君，风车催雨马。遗珠堕翠翘，满岸丁星者。露乾翠已消，闲客凌晨写。（马兰）  

塞山暑雨过，烂斑满翠锦。花叶良似菊，色香乃稍寝。落英未可餐，流泉未足饮。红霜益灿然，傥与菊同禀。善善及其类，忍使沦寒品。收之芳草谱，姱修可勤恁。（蓝菊）  

篱落有牵牛，花如碧玉簪。秋雨一霑，延蔓随低阴。甫开即揪敛，不耐烈日临。上有蟪蛄鸣，下为萧茵林。对之怀履霜，弹我峄阳琴。大易系苋陆，绘图意良深。（牵牛花）  

***蔡世远***  

蔡世远，字闻之，号梁村，漳浦人。康熙己丑进士，改庶吉士，授编修，官至礼部侍郎。赠尚书，谥文勤。有《二希堂集》。  

***蕨寄蓝玉霖***  

结宇南山下，蕨生不费钱。脆当春菜美，青入野盘鲜。小雨迟舒叶，东风欲放拳。莫云滋味薄，一熟动经年。  

***李绂***  

李绂，字巨来，号穆堂，临川人。康熙己丑进士，历官内阁学士。有《穆堂类稿》、《续稿》、《别稿》。  

***读危太仆云林集***  

唐宋为古文，大家才七人。南渡遂萎苶，得貌遗厥神。有元运隆盛，大文兴崇仁。吴虞启先鞭，斯文绝复新。后劲得云林，如《国风》有《豳》。宋王拜下风，国史功不湮。偶然履橐橐，上嫌称老臣。御史乃希旨，元故臣宜摈。和州看余庙，于事犹轻尘。论者不复察，集矢何龂龂。岂知公出处，大节光霄旻。言事既激烈，邪闭善则陈。仓卒起田间，辞禄已五春。投井义不屈，存史情亦真。兴朝访故老，四国响然臻。聊因国史出，夙志将一伸。区区圭组荣，浮云谢天民。青田亦仕元，佐命持衡钧。松雪亦承旨，实宋天潢亲。不知持论者，比此何等伦。掩卷三叹息，流俗多顽嚚。  

***新城邸舍和壁间感柳韵***  

十年依约玉堂春，宫柳和烟不惹尘。今日飘零向歧路，灵和殿里更何人。  

***黎志远***  

黎志远，字宁先，长汀人。康熙己丑进士，历官顺天府尹。  

***礼执客鄂城用和巨来韵见贻事牵未报汉阳舟次次韵寄答***  

离群剧调饥，晤言暂濡沫。方快鄂城游，倏有潇湘别。论文期摘瑕，求友惟攻阙。古风不可回，时颇笑迂阔。长江撼坤浮，舲窗敞天豁。晚月升虚无，夕霞烂披列。低昂渔子舟，参差波人筏。顾我自夷犹，啸歌为谁发。征夫出王城，九玩团团月。人事俄是非，宦途遽得失。夙怀经世心，谁可违前辙。飞鸿向长沙，沙渚何当歇。吾爱武昌出，迟君理布袜。载收玉与珉，慧珠照澄澈。  

***泊陈家湾睹山石奇秀迟客舟同登不至日暝独游未穷其胜***  

殷殷红树村，漫漫白沙堰。深丛切秋禽，修竹翳长坂。奇境在幽遐，神工启关楗。泛滟鲸波摇，跳跃龙游宛。玲珑变绳墨，叠皱若违反。兰舟不即来，临渊奚缱绻。薄暮迟客心，篷窗归息偃。侵宵杖策行，焉得穷其阃。云寒月色深，渔静江光远。嗟予事行役，徒尔登眺晚。  

***徐用锡***  

徐用锡，字坛长，宿迁人。康熙己丑进士，改庶吉士，授编修，历官侍讲。有《圭美堂集》。  

***关峡早行***  

柝响知关峡，东方尚未明。蛇纡危壁路，雷走大河声。星落寒镫见，沙崩疲马惊。一夫须设险，塞下尚连营。  

***陶成***  

陶成，字企大，号存轩，南城人。康熙己丑进士，改庶吉士，授检讨。  

***游灵谷山***  

心旷能教胜境开，亭亭天半倚楼台。每怜幽草人间少，惯逐间云谷口来。康乐凿山难免癖，子期钓水岂无才。断碑读罢添诗思，漫泼仙泉洗俗埃。  

***黄越***  

黄越，字际飞，号退谷，上元人。康熙己丑进士，改庶吉士，授检讨。有《退谷集》。  

***读留侯邺侯传***  

汉唐有国士，遇主亦何奇。深谋在密勿，外廷那得知。系惟张留侯，楚汉视安危。韩、彭方苦战，状貌自委蛇。技经肯綮间，披豁定危疑。更下商山皓，不茹商山芝。所关良大计，智勇安足为。邺侯故隐沦，踪迹若相追。藩镇方跋扈，未亲提一师。白衣侍黄衣，从容帷幄时。僣乱以次平，发纵者为谁。君臣方燕笑，徘徊若有思。乘间进微言，遂乃定丕基。此事故不小，人亦无从窥。嗟此二侯者，鸿名宇宙垂。一从赤松游，一愿返西陲。功成拂衣去，千载共心期。  

***赛尔登***  

赛尔登，字紫峰，满洲旗人。康熙辛卯举人，由光禄寺丞历官侍讲学士，降工部郎中。有《绿云堂集》。  

***游烟霞窟退翁亭***  

入径凝眸望，清流绕树飞。草深遮马足，花老扑人衣。莺啭尘心净，亭幽俗客稀。退翁如可作，同采碧山薇。  

***幽壑***  

幽壑无人迹，危峦有石台。峰环疑路转，云破想天开。急隼搏风起，惊{鹿儿}见客回。临流时一啸，山鬼莫相猜。  

***十三日蓟州早发***  

边城晓色耐人看，六月岚光著体寒。舞鹤楼中好风景，十年前此驻征鞍。  

***冯光裕***  

冯光裕，字叔益，号损庵，代州人。康熙辛卯举人，官至湖南巡抚。有《柴门老树村稿》。  

***题李氏双节卷***  

管涔高<山截>嶪，淑气何蜿蟺。郁积既云久，笃生闺中贤。李氏有二母，中道失所天。一母诞两雏，一母影独怜。文葆母互负，厕牏母共湔。及长戏母侧，不知所出焉。午夜课儿读，刀尺音琅然。皎皎双琼枝，焜燿二母前。菁莪化雨洽，循卓蜚声宣。文孙复竞奋，鹗荐秋风便。伟哉二母节，堂构岂不延。龙缣贲幽壤，丰碑表新阡。以兹酬母德，讵足垂千年。姓氏列贞珉，声诗形管弦。庶几畀高风，永峙管涔巅。愧非刘更生，列女将谁传。  

***岳礼***  

岳礼，字蕉园，满洲旗人。康熙辛卯举人，历官陕西汉兴道。有《兰雪堂诗集》。  

***不寐***  

不寐愁兼病，夜长如小年。雨声寒到枕，乡思乱如烟。孤影河西地，三秋塞上天。自知心力改，惆怅旧青毡。  

***病起***  

天涯花欲暮，病起小堂清。地远秋先至，山多雨易成。青枫间钓舸，白发又边城。门外河湟水，东流日夜声。  

***心红峡口号***  

凤岭才过一半程，篮舆载满白云轻。荆关妙笔都看尽，不及心红峡里行。  

***秋日招曹广文最未至***  

魏武家声缥缈才，一江秋水思悠哉。桂香酒熟雁初去，黄叶斜阳人未来。蜀岭晴霞飞汉沔，梁州古月满楼台。与君十日期酣饮，莫误登高泛菊杯。  

***古意***  

红粉蛾眉号善才，未央宫宴百花开。琵琶弟子皆承宠，月落香销独自回。  

墙内李花门内桃，春风吹动竞妖娆。谁知月下江妃树，别殿无人慰寂寥。  

***瓮子峡***  

两山叠青莲，一水折碧玉。落日西风寒，猿声堕高木。  

***望江南词***  

玉箫婉转黄鹂鸣，海棠枝颤垂丝轻。龙脑调水染退红，烟罗雾縠亲裁缝。大江南岸阖闾城，微风吹过香气浓。青鸟去时春在柳，奄忽榴花劝蒲酒。横塘底事梦纷纷，桂桨兰舟得渡否。举首望云云茫茫，江南万里心徬徨。  

***送客归太原***  

当日故人尽，君来今又归。燕门一杯酒，晋国几斜晖。马上吟黄叶，溪前掩竹扉。抛书东望道，皓首钓鱼矶。  

***道过洋县宿开明寺感怀***  

太守风流不可寻，筼筜谷口碧烟沈。白云秋水山城晚，落叶残阳古寺深。潇洒已无千亩竹，清贫犹忆昔人吟。荧荧镫火僧房榻，独对文殊此夜心。  

***田榕***  

田榕，字端云，号南村，玉屏人。康熙辛卯举人，官内阁中书，改安陆知县。有《碧山堂集》。  

（陈松山曰：“黔中诗人，渔璜而后，端云、南垞差堪步武。端云趋响渔洋，为注《精华录》。南垞赠诗云：‘一卷《精华》王孟兼，每从法界想《华严》。功臣何处求毛郑，独有平溪田孝廉。’所注惜未传。诗名藉甚，为钱箨石、吴白华、张匠门所称。”）  

***云安坡***  

拔地起层峦，黏天耸叠嶂。路从迤逦来，山复回环向。跋马一再登，举手云霄抗。飞雨洒其下，高鸟不在上。屹然五岳中，势欲争雄长。云气倏往来，八荒通一望。部落杂诸罗，一气空亭障。滇黔楚蜀粤，于此扼其吭。我生如醯鸡，闭置在瓮盎。及兹纵跬步，始觉天宇旷。若士与云将，云中傥相访。高歌升天行，辗然一神王。  

***日铸茶歌呈杨大尹芄若***  

越中茶品尚日铸，稽山采摘穀雨前。土人揉焙出新意，喷薄兰雪尘埃蠲。品题不负六一语，诗句亦人龟堂传。封题白泥印赤印，包里青箬驰江船。风炉石铫趣煎，口未得到心先怜。鼓浪圆或疑蟹眼，翻匙大可如榆钱。姜盐未敢如琐屑，疱湢况不邻腥膻。色香兼胜味亦绝，如{绝力}比拟嗟何偏。定州花磁琢红玉，一啜意气凌飞仙。垂杨宛地绿于染，桃花照眼红欲然。凭君莫谩杀风景，更持清醑开琼筵。（黄鲁直论茶日铸如{绝力}。）  

***老鸦关***  

匹马重嘶尾洒驿，漏天不漏见初日。夹衣当暑昼生寒，榾柮炉头不敢出。栈道凌空石磴悬，画图到处有攀缘。老鸦关上鸦飞绝，两角孤云一握天。  

***蕉溪雨泊***  

楚江逆溯尽，进艇铁溪东。不断迎梅雨，还飘罨岸风。山连鸡塞险，滩入虎牙雄。百里乡关路，依依叹转蓬。  

***送蒋绣谷由余庆之朔州***  

十载南荒吏，诗歌兴未衰。钓藤酣野酿，乐府唱新词。犵鸟翻山鹧，蛮花缀刺梨。播州居亦得，刘柳不曾知。  

夜郎五尺道，云树渺相望。关塞九边险，风烟万里长。晋祠遥驻马，阴馆早飞霜。凭仗南来雁，殷勤慰断肠。  

***乙卯苗变纪事***  

疆理仍戎索，招摇自汉旌。如何妖气炽，又见阵云横。姎女雄徵侧，精夫诩单程。不知夜郎道，已用伏波兵。  

***琴溪***  

隐雨岩初霁，琴溪渡几深。仙人何处所，遗迹此招寻。明月有来去，白云无古今。殷勤探洞口，沆瀣与谁斟。  

***丁未京邸感念旧游有作***  

廿载京华聚会身，苍茫影事记前尘。青苔满榻无今雨，明月窥筵似故人。醉舞莺花怜上日，徘徊风露感萧长。重来尺五城南地，红药依然作好春。  

***望青草湖吊郭仲炳***  

昆池旧擅湖山胜，舟屋滨湖复倚山。不见林逋飞鹤出，空思魏野跨驴还。平居同调人芜没，黔国怜才事等闲。传得高峣绝唱在，近华深处几开颜。（仲炳居青草湖，自号舟屋居士。平居，皆滇诗人，与仲炳齐名。黔国沐公尝屏驺从访仲炳，称方外交。近华，浦名，在青草湖。）  

***渡澜沧江***  

长虹一跨并槎浮，博望真夸万里游。要隘地矜三齿险，承平人散八关愁。江于上下疑无底，天到西南欲尽头。黑水穷源何处是，哀牢郡县古梁州。  

***高邮晚兴***  

稻凉吠蛤柳嘶蝉，最是江淮八月天。三十六湖吟未尽，西风吹上打鱼船。  

***漫兴***  

平生自负扶犁手，欲学躬耕耦犵丁。点检锨犹未办，雨窗先课相牛经。  

***新正雪行宛陵道中***  

山转劳劳且莫论，双羊风雪正销魂。一杯小贳茅柴酒，身在梅花溪上村。（宛陵有大、小劳山，梅圣俞诗：“双羊风雪里，梅花溪上村。”）  

***查为仁***  

查为仁，字心穀，一名成甦，号莲坡，宛平人。康熙辛卯举人。有《蔗塘未定稿》。  

***和杜鹃老人寒食后重过花影庵韵***  

飘然榔栗横肩去，梦入邪溪旧来处。一笠应辞燕市尘，孤篷好听江南雨。怊怅庞眉问信稀，樵风泾口鹤重归。几时也泛山阴棹，乞敢天花糁衲衣。  

***草桥道中***  

草桥南去是吾家，十里青青官柳斜。旧曲何人歌骤雨，荒亭无地问匏瓜。听来野树多啼鴂，望里居民半艺花。笑我淹留似胡贾，每逢佳处即停车。  

***大悲院题壁***  

秋气先林薄，郊行得自娱。官河斜抱寺，野舍近通衢。粥鼓迎人出，畦蔬当砌敷。到来尘虑涤，留客有僧雏。  

眷此东林社，来寻惠远师。坐深凉意满，吟苦树阴移。白鸟冲残照，青芦响暮飔。一层楼上望，浩荡自伸眉。  

***送宋廷俞还长洲***  

昔我梦江南，如垢思栉沐。幽怀萦千缕，胜鉴觊一蹴。沿缘涉吴会，欢喜到童仆。天霁朗以澂，河转缭而曲。依依接林塘，历历惬心目。言寻鹤涧流，遂憩虎阜麓。远水畛平畴，长松荫低屋。丹枫欹岸明，黄菊绕篱簇。登寺日未斜，陟山风颇肃。遥堞蜿蜒盘，旁塔岋嶪矗。侧睇云唳鸿，俯瞰坂驱犊。林影散参差，盘石互磅礴。绀殿翳龛镫，香厨具茗粥。坐深钟梵沈，吟余木叶秃。积愿起夙疴，清游屏繁缛。送君感前尘，蜡屐定当续。  

***病起郊游用东坡安国寺寻春韵***  

一月不出愁东风，金卮翠杓无人同。鬓丝禅榻成独卧，水边孤负夭桃红。今晨一笑上蓝举，出郭前导双凫翁。清明寒食次第逼，春声吹入饧箫中。画船尾尾移堤外，中有吴儿歌小海。侬亦心如木石枯，不用倾城贻杂佩。锦瑟年华剧可怜，掉头吹落沈郎钱。花前且为留旬日，莫待花残忆花发。  

***原勋***  

原勋，林县人。康熙辛卯举人。  

***净居院秋夜***  

晚寺钟声罢，轻风送塔铃。月庭霜树白，禅室一镫青。夜静花香细，枝摇鸟梦醒。萧然尘世外，倚榻坐听经。  

***李予望***  

李予望，字岵瞻，号怡村，蔚州人。康熙辛卯举人。有《宫岩诗集》。  

***秋晚道中***  

马足经秋踏雁沙，酒旗高处荫黄花。孤村古渡行人远，老木寒烟落日斜。失意风尘欺客袂，穷途诗句负年华。关河自昔增惆怅，回首西风噪暮鸦。  

***步月忆友人***  

乘月步虚阶，宿酲犹未醒。清光照幽怀，皎色争冏冏。偶尔远俗缘，时复得佳境。更忆会心人，踏乱梅花影。  

***秋后从北涧遥望南山***  

浅浅溪流叠叠沙，颓垣断岸著人家。分明身入营丘画，四壁寒山度乱鸦。  

芒履经秋不暂间，溪南遥望翠微间。晚峰偏自宜斜日，青紫横分一面山。  

***慕仙***  

双丸跳昼夜，四序判春秋。屈指百年内，寄迹同蜉蝣。胡为撄世网，役役多所谋。白日凋朱颜，衰老归一丘。形器委寒灰，芜秽不可收。伤哉醯鸡人，谁识梅生俦。中山卫叔卿，期我于瀛洲。云车白羽驾，蓬壸恣遨游。金膏为我餐，玉液为我馐。愿言出锦囊，开笈十二楼。息心入冥默，毋为害马蹂。道深虽难几，精微庶可求。脱屣谢时辈，世事空悠悠。  

***望台山***  

台峰艮东南，崒嵂如藩屏。当此一窗间，日日烦引领。山气肃清秋，贶我佳绝境。众壑极遥秀，烟岚互斜整。层云荡太虚，绿霭浮深靓。奇玩弥昕夕，澹然得渊永。长谣招隐诗，欲访丹砂井。缅彼山阿人，何必殊箕颍。会当蜡緉屐，杖策陟幽岭。且复拭乌皮，空翠落山影。  

***中秋日忆大兄督运巴里坤***  

久出居延塞，秋高绝域边。一轮仍汉月，万里入胡天。弥觉丹心苦，应愁皓魄圆。同怀当此夕，相望益缠绵。  

***北归漫兴***  

知命无为更讳穷，顺时那得复求通。病余骏骨诚难市，老去蛾眉不易工。牺象已看殊断木，琴材何事待焦桐。此身并付荣枯外，抛掷枭卢一笑空。  

文章得失古难言，被褐怀珠孰共论。溟海风涛终偃息，榆枋毛羽自飞翻。青春漠漠醒如醉，积雨阴阴画易昏。十丈尘中京辇路，骑驴还欲傍谁门。  

靡迤群山翠作屏，绳床纸阁草痕青。梦中真幻亡蕉鹿，镜里妍媸失尹邢。豪气久疏屠狗业，异书新得相牛经。掩关祇可通樵牧，簪笏无从一扣扃。  

归来何处不徜徉，隐几长消半篆香。深喜山阿无怨鹤，却悲歧路有亡羊。百年真觉生为寄，三窟为营醉作乡。高卧北窗风暂至，犹能一枕到羲皇。  

***步云路***  

登山如登天，便作云霄想。决眦入青汉，顾步失尘坱。时闻谷鸟鸣，何来人语响。畅游济胜情，遐瞩恣幽赏。素心于焉惬，平生屐几緉。  

***虎风口***  

山阴无坦途，扪萝转孤峭。一峰俯众壑，谽谺极幽眇。草木亦森肃，雄风鸣万窍。岂有负嵎形，空怀履尾教。机括应已忘，凌虚发长啸。  

***夕阳岩***  

涧水流年月，奔曦换今古。如何虞渊日，独向巉岩贮。晚烟生阴壑，暝色暗平楚。应与幽人期，先后山月吐。恨乏鲁阳戈，岩前自延伫。  

***白虎峰***  

山深非一状，云烟互吐吞。孤峰插霄汉，宛若猛虎蹲。不信酷吏威，化此冰雪魂。凿凿看形盐，难为腐儒飧。  

***出南山口有感***  

车尘扰扰送骊歌，廿载关山几度过。易水风高霜气早，蓟门秋老雁声多。尚书旧隐寻荒谷，卢尚书植旧隐军都山。司户遗坟感逝波。（刘司户贳墓在昌平。）却望长安频泣玉，不堪岁月已蹉跎。  

***河间道中有怀献王***  

嬴氏乱天纪，酷虐难具陈。苦欲愚黔首，《诗》《书》遭坑焚。群籍付烈焰，六艺已灰尘。孤危念吾道，一发引千钧。汉祖起丰沛，马上除暴秦。未暇求遗书，绛、灌祇武人。迁延及六、景，此事遂因循。虽除挟书律，大义惜未伸。卓哉河间王，所好匪世珍。日华启高馆，文采照河滨。雅乐献天子，儒术被厥身。茫茫寻坠绪，独悲古籍湮。千金购善本，传写留其真。因之得书多，在汉无等伦。《周官》《毛公诗》，响绝忽复闻。《春秋》《左氏传》，一一皆古文。聚残补其缺，说记本先民。煌煌前圣典，呵护信有神。譬犹长夜暗，杲日出大昕。祖龙虽已戹，于今辉千春。朅来历旧邦，遗躅尚未沦。停骖访耆老，经完道亦振。陋彼《淮南子》，八公徒纷纭。箧中《鸿宝》书，荒唐何足论。  

***杨维元***  

杨维元，字周臣，号雪园，陕西甘泉人。康熙辛卯举人。有《清白堂小草》。  

***春柳***  

金钱垂垂挂绿云，晴蒸瑞霭更氤氲。一般桃李争春色，独尔风流最出群。  

***郭远***  

郭远，字来倩，一字青来，桂阳人。康熙辛卯举人。  

***孤舟***  

孤舟明月转相亲，瘦影欺风强自珍。自古悲秋惟作客，况今年少不如人。飞鸿肃肃身将隐，落叶萧萧夜向晨。几度渔歌连晓角，不堪旅思欲沾巾。  

***月夜***  

步屟花间未欲眠，草堂月上正新妍。十分幽寂难为夜，一味孤清自在圆。入幕风微香冉冉，簁林光透影翩翩。直须斗酒酬今夕，莫问貂裘值几钱。  

***王世琛***  

王世琛，字宝传，号艮甫，长洲人。康熙壬辰一甲一名进士，授修撰，历官少詹事。有《橘巢小稿》。  

***沈归愚曰：“吾乡王文恪公以名德著，成、弘间，子姓以能文世其家。三百年来，三百年来，吴中言文献者，必首洞庭王氏。艮甫先生最后出，一出而大魁天下，领袖玉堂二十载。视学山左，以家法化导，青齐文风丕变。先生少负隽才，所为词赋俪于古人，而於诗尤工。欧阳永叔评梅圣诗谓：‘清丽闲肆，涵演深远，使得见於朝廷，宣作为《雅》、《颂》，以歌诗功德，荐之清庙，而追《商周鲁颂》之作者。’先生庶几无愧。惜余人翰林晚，弗克追隋禁近，相与鼓吹休闲。子思子曰：‘昔吾有先生，其言明且清。’不禁穆然三叹云。”***  

***题中兴碑后有感鲁公故事***  

白发萧萧走贼营，丹心原不恋余生。谁将旧德投豺虎，翻道君王用老成。  

***过耒阳吊少陵墓***  

欲奠孤坟撷涧蔬，西风荒草遍寒墟。行吟终傍灵均泽，痛哭空陈贾传书。三赋辉光东观后，万方兵革北征初。故人太慰真知己，歌罢陈陶恨有余。  

***英州道中寄大兄***  

江岸草萋萋，愁悬落日低。天涯两兄弟，客路各东西。眼食知何似，音书莫懒题。遥怜端水上，惟听子规啼。  

十年惭负土，万里客炎荒。洒竹无枯泪，听猿有寸肠。故乡秋水阔，归路岭云黄。何处牛眠好，愁心日又长。  

***题洞庭东西两山图寄赣州观察兄五十韵***  

少小嬉游地，今来入画禅。东西两拳石，上下一青天。冉冉分朝翠，霏霏合暮烟。晴光摇海澨，寒影落鸥边。月上胥毋顶，霞横缥缈巅。盘根侵浪出，叠嶂荡云穿。几席规吴市，阶庭甃越川。十洲疑在眼，九点渺无埏。一辆登山屐，三更载酒船。幽寻随处好，清景逐时迁。岳渎经函秘，荆巴地道连。春坛留药灶，夜宴驻鸾軿。挂席吴娃去，歌芝汉皓旋。故宫销暑殿，荒井蛰龙渊。风起银涛立，岚开玉镜圆。三江流似带，群岛贴如钿。平远图倪叟，嵚{山欹}拜米颠。经冬云树暗，不夜露华然。松亚高低杀，鸡鸣远近阡。结茅依洞府，嵌石莳湖田。晓暮听鼍鼓，阴晴验藓钱。篱疏张雉网，沙暖曝鱼筌。野径皆亭榭，村歌倚管弦。招邀来近局，欢洽竞烹鲜。生事惟耕作，间时只醉眠。沧桑几更历，风俗独淳全。乔木清阴远，先公遗泽绵。嘉谟藏典册，真適辟林泉。真適，园名。石铲尚书篆，吴文定。诗题待诏篇。文衡山。烟峦唐子画，唐六如。蝌蚪祝生笺。祝枝山。庭绕兰芽茁，吟成棣萼联。携尊坐招隐，招隐，宅旁小园名。访友过来贤。来贤，高士施东岗亭名。地占烟霞胜，门无车马阗。直寻颜巷乐，高卧谢山坚。颜乐，斋名。缅想风流邈，空怀堂构传。卅年驹过隙，中岁客游燕。险阻惊如压，穷通转若圜。君方登粉署，余亦侍花砖。薄禄悲违养，佳城卜屡愆。出门常负棘，入仕愧磨铅。巷拟乌衣旧，池怜凤羽孱。孤踪仍落落，去雁更翩翩。芳讯逾时至，离愁两地牵。几看形影只，应悔绁羁缠。野性湖山惯，柴门烟月偏。钓游追往迹，吟赏忆随肩。宦海原无际，流光剧可怜。归期何岁月，生世本神仙。寄语南洲客，时披震泽编。请观图画里，双岫故依然。  

***沈树本***  

沈树本，字厚余，号操堂。晚号<舟仑>翁，归安人。康熙壬辰一甲二名进士，授编修。有《竹溪诗略》。  

***磨盘山***  

回头不见入山处，此身已似盘中住。百千旋折眼生花，三五回环神失据。才思左往复右行，正欲仰登先俯注。坡平幸获寻丈宽，径仄只留分寸度。鞭丝帽影蚁缘窗，马足车轮蛇绕树。尚嫌蜗壳更盘结，比似羊肠增恐怖。道如缚转辘轳形，人被线牵傀儡具。乍阴乍阳日向背，在前在后风来去。山远不逾二十里，山高不越三千步。从卯到酉历未穷，自壮至老陟犹误。燕齐大贾有深愁，并代健儿成却顾。人间不省行路难，请过磨盘山上路。  

***徐葆光***  

徐葆光，字亮直，吴江人。康熙壬辰一甲三名进士，授编修。有《二友斋诗集》、《奉使琉球诗》。  

***自口外回至密云道中车折轴遇雨***  

出山复入山，颠顿不知几。瘦马怯孱颜，两毂斗石齿。脱崄就夷旷，泥行钝亦喜。中轴忽摧折，轮转不逾咫。劳薪不能言，事败悔方始。解轭就牛车，落日照行李。驶雨截山来，坏云翻墨起。桥阻断虹边，路辨掣电里。风吹祇裯单，沾湿行未已。将经沧海身，平地已如此。  

***磳田***  

山田不亩平，高下复纵横。人惯缘厓种，牛知避石耕。科秧分岭色，叠溜学滩声。农事春前足，田蛙正月鸣。  

***种榕敷命堂前左右各二株示通贡诸大夫***  

使馆邀纶世一开，圣皇册命已三来。天无稽泽随时降，树有余阴为手栽。门合海隅迎日月，根蟠龙爪压风雷。诸卿好与勤封殖，若木光中拱上台。  

***上滩行***  

祗命走闽服，崎岖敢求安。纸船讬微命，上滩复下滩。上滩逆水怒，求进尺寸难。片石扼我崄，日费千篙攒。下滩得水利，双楫如轻翰。穿针与走马，一泻百里宽。顺流虽云乐，触激无坚完。滩师头易白，斗捷摧心肝。上水既失利，小心事惊湍。救坠愁脱手，引汲危上幹。釜悬船挂壁，溜急鱼升竿。步步自牵挽，力疲神转间。于此互乘除，得失如循环。上滩与下滩，请君择其间。  

***胡煦***  

胡煦，字苍晓，号紫弦，光山人。康熙壬辰进士，改庶吉士，授检讨，官至礼部侍郎。谥文良。有《葆朴堂诗集》。  

***洹河柳枝词***  

衰柳烟消旧日台，尚留青眼向人开。晋阳万骑凭陵日，应借春阴系马来。  

***抵家后口占***  

五十登途别旧邻，广文寒署涉通津。归来七十还加七，多见人间五辈人。  

日日亲知少送迎，不堪回首问平生。儿童老大髭须白，强半登堂说小名。  

***王图炳***  

王图炳，字麟照，号澄川，江南华亭人。康熙壬辰进士，改庶吉士，授编修，历官礼部侍郎，降侍读，加詹事衔。有《棕香书屋集》。  

***三高祠***  

樯乌语天风，吹过松陵路。松陵何所见，落霞与孤鹜。湖峰七十二，鬟鬓出烟雾。此地可浮家，便欲牵船住。昔贤非无谓，先我办钓具。一感莼鲈秋，再感杞菊赋。步兵困冷曹，州辟失欢趣。归去固其宜，丘壑履我素。煌煌范大夫，定霸辄自许。时非季鹰时，遇异鲁望遇。如何百战雄，翻作五湖慕。英雄踪迹奇，处女幻脱兔。至今怀高义，层霄不可溯。张陆幸成名，譬彼蝇骥附。我来拜荒祠，日落垂虹渡。不独荐溪蘋，思把黄金铸。  

***平原村***  

年少惊传入洛名，云津龙跃是平生。八王兵甲无臣主，两晋文章有弟兄。晚节不堪愁鹤唳，旧交闻已赋莼羹。春蒲细柳平原路，长使行人泪满缨。  

***顾林亭***  

平林落日野王台，太息斯人一草莱。白马青袍愁事去，绿蓑皂帽好归来。虞卿穷老书千卷，陶令高间酒百杯。回首风尘沦落客，江南词赋子山哀。  

***徐杞***  

徐杞，字集功，号静谷，钱塘人。康熙壬辰进士，改庶吉士，授编修，历官宗人府府丞。  

***汪孝子诗***  

习隐辞尘俗，端居葆性真。心惟甘淡泊，质更抱清淳。盛德孚行路，遗风表搢绅。慈帏期不老，子舍讫终身。寝膳朝昏切，扶持左右频。疾无烦上药，诚可格明神。寸草情逾苦，三春景欲沦。瞻容余涕泪，营葬剧艰辛。不间生存日，宁忘永感辰。双鸠庐上乳，缟兔陇边驯。自昔传灵异，于君孰比伦。一朝成大暮，千载失完人。幸际明良会，欣看纶綍新。芳声长不没，图篆勒贞珉。  

***程梦星***  

程梦星，字伍乔，一字午桥，号洴江，江都人。康熙壬辰进士，改庶吉士，授编修。有《今有堂集》。  

***老人峰歌***  

山烟作雾朝濛濛，模糊烟外疑远峰。风开日出始破笑，一峰背俯兼头童。何年南极下霄汉，无事僵立空山中。诸峰儿孙并胪列，形体虽具难相同。平生侪辈恐无几，匡庐五老齐高风。世人少壮几时好，等闲倏作鸡皮翁。何如此峰既老常不老，前古后今无始终。浮丘容成每来往，俯视尘世扰扰如鸡虫。  

***云楼***  

灵山结想十年前，一路穿云许问禅。人绿须眉全是竹，晴喧风雨总因泉。地高偏觉江声近，峰远犹将梵呗传。吟尽夕阳归较晚，清池应爱远公莲。  

***南坡***  

杖策过危桥，拾级上空翠。曲塍急春流，前林出高寺。遥见耦耕人，携鉏话农事。  

***饭松庵***  

山客了无营，提筐拾松子。食之润毛发，清芬味如水。愿与素心友，共此烟霞髓。  

***红药栏***  

不见广陵花，一别岁云五。丰台擅奇艳，所惜涴尘土。归吟红药词，移种及春雨。  

***秦休***  

秦休，字又休，号匪义，郃阳人。康熙壬辰进士，改庶吉士，授编修。  

***古田夜泊***  

溪头黄蘖树，飒飒海风吹。日落归心定，秋深病叶知。虫声无断续，客梦有惊疑。两桨榕城路，看山未展眉。  

***郑之侨***  

郑之侨，字东里，仁怀人。康熙壬辰进士，改庶吉士，授编修。  

题壮义勒（《壮义勒》者，汇集明袁{鼎金}死奢氏之难题叙襃恤诸文及其子蕙芳《雪仇纪事》。）  

竹瓦天昏鼓声死，衔须喷贼贼魄褫。生不食尔鬼食尔，呜呼明威真壮士。郎君缟衣拔刀起，大呼杀贼发植指。先斩蚁祖后及蚁，何物蛮种乃生此。一骨鞭尔一万箠，归告其父酹贼髓。去扫红土变赤水，呜呼佥事真孝子。我观《壮义勒》，掩卷三叹息。当年渝播失复得，论功大半袁氏力。岂独夷鼎照乡国，况闻入道平阳时，明威伯子勋已奇。水牛塘边大酣战，至今名著学语儿。忠孝之气锺一氏，此勒与天同不毁。呜呼国家多得袁氏父若子，安有四海金瓯破张李。  

***杜诏***  

杜诏，字紫纶，号云川，又号蓉湖词隐，学者称半楼先生，无锡人。康熙壬辰进士，改庶吉士。有《云川阁集》。  

（沈归愚曰：“云川受知圣祖，以养亲归，不复出。中灭尝选《唐诗<口卩>弹集》行世，皆中、晚名作，故平生得力亦在大历以后云。”）  

***隋堤曲***  

隋堤一带官河口，不种桑麻种杨柳。锦帆帝子数巡游，厌住东京乐奔走。将兵西域再征辽，呼韩稽颡诸蕃朝。江都宫监伺颜色，翡翠玻璃恣雕饰。水晶殿揭珠帘开，香风吹送飞仙来。凭肩笑语能几回，梦游怳惚吴公台。吴公台下雷塘路，野土茫茫乱烟树。伤心为吊玉钩斜，柳色黄昏不知处。  

***虎丘同侯粲辰华子山访山阴戴隐君南枝***  

共理登山屐，兼停访戴船。诛茅容大隐，宿草泣高贤。（南枝卖字葬徐俊斋。）往事空禾黍，伤心只杜鹃。尘襟聊一洗，清挹第三泉。  

***周处读书台***  

台废尚遗址，荒荒宿草中。在朝能独立，致命见孤忠。始信读书效，因高力战功。斩蛟与射虎，未足号英雄。  

***雨泊吴阊送春同顾梁汾先生作***  

吴宫花老泪胭脂，点点残红堕晚枝。自是东风无著处，本来西子有归时。锦帆冷落青帘舫，玉管阑珊白苎词。双桨绿波留不住，半塘烟雨柳如丝。  

***次泰和韵送同年于元士入都因简刘喻旃杨若游诸同馆***  

春明分手两经春，吴舫忻同夜语亲。欹枕却怜听雨细，入山还喜试泉新。饱尝世味初归客，寒到征衣又送人。为语玉皇香案吏，秋风且莫忆鲈莼。  

***三月三日自銮江晚次邗江有怀程午桥同年***  

久厌驱驰客路遥，征衫脱去又吴舠。茱萸湾见初三月，杨柳风移廿四桥。为忆篠园人淡荡，可宜花雨梦飘萧。蓬门好共关春住，莫放春心怅寂寥。  

***胡安***  

胡安，字静庵，襄城人。康熙癸巳进士，改庶吉士。有《独翁诗集》。  

***秋虫***  

萧条寒夜里，唧唧草根声。咽露悲相吊，临风苦自鸣。远人肠欲断，骚客气难平。摇落无穷意，苍茫一夕生。  

***林佶***  

林佶，字吉人，又号鹿原，侯官人。康熙壬辰进士，官中书舍人。有《朴学斋诗》。  

***甘泉宫瓦歌***  

甘泉汉宫遗古瓦，何年弃掷荒陇下。泥沙埋没风雨剥，谁人物色求诸野。阿兄游宦入西秦，嗜奇好古搜沈沦。西京文字传绝少，何意长生四字完形神。周围一尺有二寸，水清翡翠光鲜新。非篆非隶含古意，不雕不琢归元淳。欧阳集古见未到，刘分攵博雅谁探真。二千余年复宝重，转忆飞廉太乙俱成尘。当涂铜雀非侪偶，历十四朝真可久。宝器逾晦逾光明，肯让漳河片瓦传不朽。  

***游武夷登一鉴亭***  

吾闻武夷山，乃是升真元化之洞天。中间溪流有九曲，三十六峰峭折相排联。我家去山七百里，逌然神往已十年。虽未扶藜临涧谷，早有清梦来腾骞。今冬適经双溪口，舟子西指思回船。兴高踊跃决探胜，四日迳到仙宫前。凌晨登筏溯霜濑，山容面面堪沿缘。幔亭巍峨耸云际，玉女秀出清而妍。虹桥千载驾陡削，接筍一线梯钩连。嫣然花竹藏别坞，小九曲内宜女禅。隐屏精舍昔讲学，窅且奥处罗群贤。雍雍弦诵倡棹曲，会心微妙超言诠。盘游六曲望不极，有亭天半凭空悬。虚无缥缈径欲断，猿乌绝迹惟云烟。舍舟轻身陟危磴，听彻水乐泻溅溅。仙船天路落不落，谁弄狡狯疑彭篯。险艰历尽到奇绝，天游古观山之颠。亭称一览小闽越，抉眦远睇无涯边。此时不知此身在何处，便思脱遗人世同飞仙。丹山碧水如此胜，恨不早拍洪厓肩。会当买山傍云壑，尽载群籍来摩编。山灵爱山亦爱我，定应招我弃官赋就归来篇。  

***陈德荣***  

陈德荣，字延彦，号密山，安州人。康熙壬辰进士，历官安徽布政使。有《葵园集》。  

***清江***  

清江天上来，缥缈历云汉。云根养深渊，毛发明可鉴。发源施州卫，千里横匹练。或为石所激，吼雷势奔电。涧底纤鳞游，表里皆洞见。当其清浅时，手掬足可践。汇作无底潭，空明光一片。方春雷雨动，天矫蛟龙现。宜都入川江，无复此颜面。浑灏成其大，岂云不善变。愿助东海深，旧山何必恋。  

***杨花***  

一天雪片乱春晴，风里杨花自在行。萍叶纵横成后劫，麹尘恍惚悟前生。黏帘坠溷知何处，流水行云共此情。希逸朝衣寿阳额，也教点点著人轻。  

***卸甲沟***  

山形如醉翁，佝偻欲颠仆。云林意蒙密，水石气局蹙。严霜飞不到，青翠豁人目。硕果缀余柑，小红亚天竹。涧底数枝梅，横斜过石屋。冻蕊参差开，含春媚幽独。到此坐忘疲，欲往意还复。乃知草木心，舒荣在岩谷。我欲结茅庵，餐霞友麋鹿。  

***飞鱼滩***  

山灵厌寂寞，推石堆山坳。河伯怒驱之，奋作风雷号。水头落云中，势与帆樯高。舵工挟长技，一叶随惊涛。撇捩转石罅，生死争秋毫。瞬息数百里，东逝不可招。我舟逆流上，飞泉洒林梢。仆夫引竹缆，舟子刺松篙。进尺还退寸，目瞪心摇摇。势平流忽散，巨舰轻如毛。暝色赴林壑，停泊傍渔舠。吹火煮夜粥，共慰推挽劳。重唇白甲鱼，出网鲜可疱。掩篷读我书，斟酌樽中醪。前滩名虎啸，西上更岧峣。且复永今夕，何暇问明朝。  

***弃妇行为友人作***  

桃花何灼灼，烂漫迎风开。春归红已歇，鶗鴂莫相催。忆昔蓬门同食力，萧萧络纬霜中织。佐君夜读买兰膏。典尽钗钿无怨色。君今已贵妾已老，红颜那比新人好。避贤不敢妒蛾眉，何须定刈当门草。野径云低树色微，树头鸠妇已分飞。也知性拙应遭逐，风雨飘摇何处归。  

***焦山瘗鹤铭沦入江汜七百年矣家沧洲公捐赀募力士挽出之得五石凡七十一字复还旧观建亭山院因作长歌以纪其事***  

人归地底鹤冲天，穹碑屃赑焦山巅。上皇山樵弄神笔，银钩铁画常蜿蜒。果然奇物天亦忌，丰隆肆虐山无权。雄雷雌电声震震，珠飞玉碎沈深渊。珊瑚明月耀水底，老鱼拨刺蛟垂涎。欧公苏公称好古，临江酹酒心留连。严冬水落断碣出，苔衣荇带相纠缠。眠沙藉草拓数字，十指欲裂身拘挛。晨星落落见者少，赝文伪本争流传。苏州太守天下士，孤操直比松筠坚。拾残碑奠山麓，鸠工首倡寅僚先。巨灵开山龙徒水，山魈水怪纷相牵。移来位置维摩院，覆以茅亭护以栏。鼎沈泗水剑出狱，神物隐见岂偶然。我闻当年瘗鹤日，依稀犹纪壬辰年。迄今一千三百载，质虽金石何能全。罡风劫火几燔烧，洪波巨浪长洄沺。炳然七十有余字，直与天地同绵绵。龟文剥裂龙蛇隐，锋铓秃尽精神完。周宣纪猎有石鼓，年年秋草埋寒烟。一从认出蝌蚪字，升诸清庙陈宫悬。千秋会应有真赏，璧沈终出珠终还。人物果能成不朽，何论沧海为桑田。  

***枝江杂咏***  

山势纡回江水湾，孤城形胜占江山。鲸涛驱石倾三峡，鸟道盘云入八蛮。百里金汤凭地险，两朝兵燹忆时艰。幸逢海内升平日，桑土绸缪莫等闲。  

三亩荒园净扫锄，萧然官舍似幽居。峰头耸翠延朝旭，浦口鸣榔响夜渔。检历细寻移竹日，呼童闲写种葱书。临风把酒舒长啸，如此溪山不负余。  

***李慎修***  

李慎修，字思永，号雪山，章丘人。康熙壬辰进士，历官湖南衡永道。有《雪山诗草》。  

***改授御史***  

风纪清班世所荣，君恩晚岁许题名。老成岂敢当天奖，孤直由来自性生。晨漏勉随鸳鹭序，朝阳虚说凤凰鸣。祇今衮职无遗阙，愚陋何缘补圣明。  

***谢济世***  

谢济世，字石霖，号梅庄，全州人。康熙壬辰进士，改庶吉士，授检讨，历官湖南盐驿道。有《梅庄遗集》。  

***丙午十二月初七日下狱次日得旨发军前效力赎罪感恩述事次东坡狱中寄子由韵寄从弟佩苍实夫***  

严霜初陨陡回春，留得冲锋冒镝身。纶綍乍传浑似梦，亲朋相庆更为人。敢愁弓剑趋戎幕，已免锒铛礼狱神。早晚扶归君莫恸，媻姗勃窣亦前因。  

尚方借剑心何壮，牌背书辞气渐低。已分黄泉埋碧血，忽闻丹阙放金鸡。花看上苑期吾弟，萱树高堂仗老妻。且脱南冠北庭去，大宛东畔驾兰西。  

***西征别儿子梦连***  

九门何皇皇，家家度岁忙。我亦侵星起，辞家赴沙场。大儿甫八龄，失母依我旁。见我荷戈戟，长跪牵我裳。儿愿随爷去，辛苦共爷尝。拭泪摩儿顶，我儿何不量。迢迢征戍地，道里六千强。地远天亦别，夏月飞秋霜。并死有何益，不如返故乡。故乡先垄在，种柏已成行。汝归山有主，庶免樵斤戕。故乡祖母在，闻信知断肠。见汝如见我，稍慰门闾望。故乡遗经在，牙签贮青箱。趋庭谁课汝，汝自延书香。故乡先业在，草宅成荒庄。学书恐误汝，汝好事农桑。上以供正赋，下以奉高堂。酒酿三吴白，鸡畜九江黄。圣主哲且仁，暂戍非久长。东归傥有信，为我洁壸觞。  

***己酉十一月廿七日复蒙圣恩免死释放却寄家书***  

清湘紫塞路茫茫，两地不知谁在亡。紫塞长征人又在，为传好语到清湘。  

***乙卯十月十七日蒙恩赐环口号***  

已分埋沙碛，宁知刷羽翰。丘山臣罪重，天地主恩宽。蹀躞新骢马，巍峨旧铁冠。喜深悲转剧，望阙涕汍澜。  

***王箴舆***  

王箴舆，字敬倚，号孟亭，宝应人。康熙壬辰进士，历官卫辉知府。有《孟亭编年诗》。  

***得归结庐先寄舍弟季亭***  

鸾凰遗好音，众鸟鸣且悦。海鹏负青冥，塞鸿踏春日。延颈远罻罗，疾翮脱一发。露行早然犀，夜寐屡惊蝎。劳薪吹烬灰，膏雨濯余枿。勒恩返旧山，焚香拜明佛。我本蓬蒿人，初心悔未决。念亲似秋草，应添头上雪。有弟如晨星，同系天边月。  

天南海水东，结庐白田北。疏凿泉平沼，艺植花连陌。绿塍阁始构，逐径户已辟。瞻望若堂封，隐念松楸侧。禄养就升斗，黾勉事行役。袖云嵩洛间，截竹淇源曲。牵羁竟一纪，婆娑大梁客。岂云隐已招，聊取肩可息。岂如彭泽田，亦有子云宅。民社任难仔，张弛事多忒。成贷蒙天慈，冥报垂先泽。余生幸在兹，抚膺怍畴昔。同父日余长，埙篪季与叔。萱草树之背，荆华粲在目。不见已三年，孟也鬓初白。叱驭敢希尊，学《易》冀景绩。于今誓墓人，苦心季应识。  

***奉酬鲁庶常启人***  

前梦耶俞可若何，飓风吹起射工多。牴牾终为青苗社，谈笑犹存赤壁歌。堪许同心论寂寞，会揩善眼度婆娑。袖鞭一揖先归去，翻有离肠系汴河。  

***立秋后一日雨***  

乍可秋情隔夜生，风初拂拂雨初清。似将几点芭蕉上，绘出虚堂一种声。  

***夜课***  

至老不相放，床头烂卷书。呼童乞火后，共妇翦衣初。夜气通灵府，清声入碧虚。陶家懒惰子，责让复何如。  

***晓渡黄河***  

是日出河口，超然益耳目。久不见东流，寒光夺晨旭。其声烂不收，澒洞若犄角。我心际无外，幻想九丁凿。自天而下之，中凡几万曲。一气所簸扬，何须辨清浊。古来大圣人，疏排绝梱束。孔德斯为容，控搏乃相触。海上有神仙，周天无可欲。无欲斯无为，无为化自足。  

***青州道中见诸山***  

遥见城南山，瞳曚日方陟。山气喷山烟，山烟幂山色。譬如好画手，间有无意墨。有意无意间，能著空中力。昭融散若整，蕴蓄出犹入。盎然已在前，揽之不可即。若叩诸山名，山名无一识。  

***王瀛***  

王瀛，字文洲，号愚谷，又号东村，临淄人。康熙壬辰进士，官郾城知县。有《东海集》、《东莱草》、《石落山房草》。  

***寄怀宁海学博宿复公***  

旧雨东牟迹未疏，往来冰署五年余。徉狂阮籍频中圣，寂寞扬雄喜著书。两地相思云散后，半窗明月梦回初。挥毫敏捷应如昨，莫惜瑶华数寄予。  

***王钧***  

王钧，字尔陶，高阳人。康熙壬辰进士，官青田知县。有《松露堂稿》。  

***砧声***  

何事惊残梦，寒砧处处悲。孤村霜落后，深院月明时。响细疑无力，声停若有思。可怜凄楚调，不遣玉关知。  

***三间房***  

万仞才过岭，三间又见村。林峦藏板屋，鸡犬散柴门。山势迎人立，溪声战石喧。仆夫嗟况瘁，日暮且停辕。  

***春柳***  

含烟摇曳水西头，青眼才开惯惹愁。别恨丝丝消不得，断肠人倚夕阳楼。  

***朱伦瀚***  

朱伦瀚，字涵斋，一字亦轩，号一三，汉军旗人。康熙壬辰武进士。由侍卫改郎中，擢湖北驿盐道，复改御史，历官正黄旗汉军副都统。有《间青堂诗集》。  

***病起即事***  

料峭余寒薄晓暾，东风连日未开门。渐添篆雾芸香细，小沸垆涛药火温。破梦邻鸡交午唱，絮怀归雁过云喧。如何二竖浑无赖，顿使休文兴莫论。  

***贺幸诚亲王山庄应制***  

彩仗凌晨出，鸾旂拂曙开。过山闻鼓吹，隔水见楼台。花里传天膳，云中度寿杯。晚凉时雨霈，归路拥风雷。  

***忆信***  

西风边日黯山光，渐觉交秋气侯凉。塞北身当风雨际，城南家在水云乡。音书又是经旬隔，魂梦新知入夜长。遥忆捣衣砧上月，应怜边客见如霜。  

***桐柏山夜抵寒岩***  

日日看山看不足，又寻幽胜下琼台。肩舆破晓穿云出，拄杖冲烟踏月来。松火漫劳溪外照，禅关却喜夜深开。老僧不用相惊讶，觅取寒山旧句回。  

***九日登元明宫***  

扪萝几度到峰头，九日登临续旧游。意外仙缘诗尽幻，眼前风景画难收。白云跨水分双涧，红叶埋村露半楼。归云玉箫新月下，一声吹澈海天秋。  

***方吉人副帅扈从木兰有怀却寄***  

忆昔叨陪扈从时，青山曾画亦曾诗。云中帐殿烟为幕，雪里松林玉作枝。围合尘黄传射虎，山回日黑看收旗。遥知走马冈峦下，笑我狂吟旧路歧。  

纷纷猎骑带禽归，应识诗囊与众违。马上吟怀随嶂远，月中笔阵逐鸿飞。寒生红叶霜千树，梦绕青镫火一围。拟借床头云满瓮，为酬佳句款荆扉。  

***戊寅上元后三日喜翼庭自天开赴京***  

雪里征裘探早春，冲寒匹马入京尘。当年识面非因贵，到老论心更乐贫。阅世谁知松节操，住山独抱鹤精神。拌将华发三千丈，几度相逢几度新。  

***中秋夜独坐***  

见惯他乡月，宁知此夜长。家书经半载，客梦近三湘。露气寒于水，蟾光皎若霜。山窗接黄鹤，莫送笛声凉。  

***早发固关***  

路入雄关草木秋，幽州迢递度并州。三秦城郭仍天表，两晋云山到马头。寒瀑遥随残月下，空林斜带断烟浮。经年旅舍闻鸡舞，绝塞崎岖几度游。  

***武昌秋兴***  

黄鹤高楼耸碧空，晴川杰阁汉阳东。云吞夏口三秋雨，帆挂天门半夜风。城郭夹江悬一镜，山川分势走长虹。遥怜赤壁烟波外，落日寒沙照眼红。  

## ●卷五十九

***任兰枝***  

任兰枝，字香谷，溧阳人。康熙癸巳一甲二名进士，授编修，官至礼部尚书。有《见南诗集》。  

***大相岭***  

肩舆历峻坂，力尽得跻攀。冰雪明孤岭，风云暗百蛮。地应雄剑阁，天已进阳关。旧说南征相，兵戈驻此间。  

***古意***  

江上露华湿，楚山青桂寒。洞庭宿云里，瑶瑟闻哀弹。木兰湘娥棹，芙蓉羽人冠。南行饲朱鸟，折尽金琅玕。  

***旧井***  

新井开露桃，旧井土花湿。新井繘银瓶，旧井瓶不入。新井苦水甘，旧井甘水涩。君看旧时井，亦似新来汲。  

***复移旧寓呈蘅皋叔***  

万间已作三年庇，再徒还从旧日居。回首正如身作客，入门真讶是吾庐。携来鸡犬浑知路，载后图书不满车。惭愧主人迎问讯，玉堂清兴近何如。  

***关外***  

路出南关外，真成万里行。野花明绣节，山鬼辟龙旌。原隰通周索，风烟接汉营。欢呼听彝目，天意为销兵。  

***潼关***  

昔年冲雪出潼关，归路重。看势险艰。岳色迥临青嶂外，黄河直下白云间。曾闻司马婴城哭，谁救中原战血殷。揽辔时当烽燧息，村烟社鼓破愁颜。  

***魏廷珍***  

魏廷珍，字君璧，一字董村，景州人。康熙癸巳一甲三名进士，授编修，官至工部尚书。坐事免，还原衔。谥文简。有《课忠堂诗钞》。  

***赠潜山张节孝***  

骨肉本天属，不以忧患间。张公至性人，高节光寓县。献逆乱天常，残伤及枯幹。守死获父灵，竟以血同溅。弱孙初髫龄，詈贼气冲汉。兰玉甘摧折，行路尽悲怨。有仆枕尸股，泣诉肠欲断。精诚格豚鱼，渠凶为感叹。三世归楄柎，匡勷成馈奠。人生岂无死，天网明如电。至今潜山族，华簪享余善。  

***赠文安王孝子***  

天性惟一本，孺慕无尽时。晨昏犹省问，况乃生别离。所以至孝心，感通若神奇。文安王孝子，派出太原支。父避徭役苦，飘然天之维。岂不桑梓念，政猛过于虒。生子襁褓中，乳哺仰母慈。命名纵有意，焉知后会期。子长未识父，向母穷端倪。一闻五内裂，旭日绕寒飔。雏乌尚反哺，孤云且暮归。痛父无所依，徒生复何为。拜母出门去，新妇初结缡。尸饔已有讬，四海往追驰。逾赵凌燕塞，跨齐越海湄。朝餐荒烟里，暮宿孤魂祠。吁天血泣雨，逢人泪陈辞。影响两无音，茫茫去何之。艰阻穷且困，志益坚不疲。寤寐鬼神启，精诚天地知。梦绕田横岛，卜协带山崥。识貌究难辨，讯名豁不疑。旁观惊且叹，父子痛把持。漂零二十载，会合翻成悲。弃缁归故里，旧案得齐眉。郡邑上其事，朝廷旌门楣。兰桂联翩起，科名世第推。至今华缨结，孝乃万事基。吾闻古之人，寿昌良可师。孰知三百年，前后同一规。固由秉彝性，真切自天机。尤喜教化兴，培植世风移。名教赖以振，惭无华黍词。所望采风人，于此日孳孳。  

***甘汝来***  

甘汝来，字耕道，号逊斋，奉新人。康熙癸巳进士，由知县官至吏部尚书。谥庄恪。有《甘庄恪公集》。  

***竹窗***  

夙心赏此君，久别觉眼俗。老僧有清意，数竿植槛曲。客来坐禅床，开轩凝眸绿。疏影挹清风，为余解烦溽。  

***古杉诗***  

南昌古豫章，以树名郡治。梓生松阳门，荣悴关隆替。南康吾支郡，巘山在其地。上有陈蕃墓，两杉入云际。谁其十年树，乔木匪偶寄。下锺地之灵，上秉天之气。象山我家茔，马鬛封先世。土角流金星，形家兹可志。婆娑一古杉，孤幹亭亭植。春夏敷荣华，秋冬弥苍翠。太传坟前杉，上下论年岁。吁嗟此古木，且似植其类。惟我大父母，矫矫同风味。盘错系纲常，磨砻成节义。会合待千年，造物有深意。雨露日滋荣，永言受荫庇。  

***铜柱***  

丽江炎荒之锁钥，南控安南壤相错。距关一舍分茅岭，汉家铜柱高岝崿。伏波峻业何峥嵘，英风万古震寥廓。当日楼船下交址，疾扫狂童等残箨。二徵授首传京师，九真革面复疆索。郡县其地中土同，螳背安敢复张攫。五季陵迟世多故，部领邪行乃横作。宋元师征屡无功，包荒无乃太孱弱。蛮夷犷悍本性习，朝廷驾驭藉方略。将帅岂乏英雄姿，推毂无能专委讬。有明英公亦人杰，功与伏波庶相若。中官继镇求珠犀，纨袴握兵拥帷幕。遂令封豕肆狂噬，内地旁州恣侵掠。惜哉用武功不究，议祖捐之满台阁。爵予世及用羁縻，国威如斯亦稍削。今代圣神御区寓，六合以内并包络。况乃近地非辽绝，岁修贡职尤谨恪。我来行部视边徼，义取诸豫严关柝。顾瞻前烈迹未湮，来者树立当奋跃。肯念平生马少游，畏此毒气熏蒸瘴乡恶。  

***杂诗***  

偶寓西山侧，日夕看不足，遥爱峰峦秀，清扬好眉目。白云出其巅，玉泉流其麓。花木发清香，鸟鸣无断续。我生蒙尘垢，劳形日碌碌。欲往恣游眺，冠盖苦结束。念我荜门友，晶莹双璞玉。不贵安得贱，不荣安得辱。逝将黄鹄举，灭迹栖岩曲。幽人有同心，相期在空谷。  

青蝇何营营，呼群污我衣。我衣新且洁，蠢尔无是非。驱之薨薨起，穴隙更乘机。蹙蹙靡所避，终日掩荆扉。叹息尔微物，终安所凭依。西风动地来，秋霜下严威。看尔翩翩者，能再几时飞。  

***徐士林***  

徐士林，字式儒，号雨峰，文登人。康熙癸巳进士，官至江苏巡抚。有《蟫余集》。  

***雪罗汉***  

色色空空幻复真，楞迦豪杰共惊神。谁知伏虎降龙手，原是冰清雪淡人。  

***万承苍***  

万承苍，字宇光，号孺庐，南昌人。康熙癸巳进士，历官侍讲学士。有《孺庐集》。  

***拟剥啄行***  

剥剥啄啄，有客停车。童子惊告，我迎而趋。长揖就坐，问无恙乎？自我不见，日月其徂。客漫应我，足降及除。亟挽其衣，谓客徐徐。仆有所怀，愿得少摅。时方溽暑，天地为炉。黄埃翳空，君马何驱？公卿贵人，夏屋渠渠。冰簟石床，梦寐华胥。君往而谒，门者趑趄。亦有豪客，群聚上都。无事日长，博弈呼卢。君往而入，悄焉向隅。幽幽陋室，帘影萧疏。又无他宾，沓至交呼。曷不少留，待日既哺。言有尊酒，与君欢娱。近述邹鲁，远谈唐虞。醉即倚几，而歌鸣鸣。昔与君好，朱颜玉肤。年不我稽，素发盈颅。今者不乐，逝者其逾。何为栖栖，困于道途。客嚬蹙语，子宁知余。鸟则有林，鱼则有蒲。弗止弗依，心靡宁居。孰能与子，偕集于枯。去去勿顾，轮音窅如。呼童掩关，仰天长吁。起视吾盎，余三日储。风清月明，聊读我书。  

***九江道上黄菊盛开经数百里不绝传是东篱遗种***  

江州古时路，黄花翳连冈。举世无人识，飘零随哓霜。陶公感萧晨，采之助飞觞。遂令千载后，华屋延秋光。亭亭金石姿，不随世炎凉。清泉濯宿根，空山抱孤芳。一承君子顾，纫结古锦囊。岂惟制颓龄，令德滋日章。所以浮湘者，亦欲餐其英。柴桑今为墟，此意谁与明。  

***晓入直庐即目***  

候晓入承明，风传漏刻清。九衢分曙色，万户动秋声。微雨不霑地，乱云犹出城。常时车马道，未有一尘生。  

***一日复一日***  

一日复一日，一岁复一岁。朝饔而夕飧，开眼阅斯世。食之饱嘻嘻，食不饱怡怡。寿命长短不可知，读书乐道无废时。一日复一日，一年复一年。开眼阅斯世，朝饔而夕飧。食不饱吾悲，食饱吾犹思。寿命长短不可知，悯人疾苦无已时。  

***向日贞***  

向日贞，字一存，成都人。康熙癸巳进士，改庶吉士，授检讨，历官御史。  

***古意***  

不见黄莺啼，但愿莺啼早。莫使梦辽西，省得侬烦恼。  

***李元直***  

李元直，字象先，号愚村，高密人。康熙癸巳进士，改庶吉士，授编修，历官御史。  

***奉使台湾过仙霞岭***  

闽山冬亦佳，山容犹黛色。仙霞尤葱郁。万竿翠欲滴。涧杉戟列门，岩花姬窥客。弯环入叠嶂，忽复明窍隙。翻嫌径坦平，转乐步盘辟。使车动旅亭，弓刀严邮驿。对此桑麻原，想见狐兔宅。岩疆守者谁，未雨思良画。  

***台湾闻蝉***  

生是餐霞客，谁能饮浊流。高标虽自许，清操本无求。螳臂寻声至，童竿逐响投。因风还送籁，缄口愧忠谋。  

***登北固山木末楼寻高南阜题壁***  

危磴攀萝上，来登木末楼。帆随孤鸟去，云共大江流。霸业余残碣，高踪感旧游。摩挲题壁字，慷慨为谁留。  

***李茹旻***  

李茹旻，字覆如，号鹭洲，临川人。康熙癸巳进士，官内阁中书。雍正甲寅举博学鸿词，未试，卒。有《二水楼集》。  

***章江晚泊效梅圣俞五侧体***  

薄暮系小艇，水际纵远目。落照夕掩映，潋滟散绮縠。素练界浦树，雾杪一线绿。顷刻月已上，夜色浸瓦屋。画阁掠笑语，捍拨杂竹肉。重露湿裋褐，凛凛朔气肃。  

***匡庐云海歌***  

匡庐高峙南斗旁，盘根纠结连荆扬。云气万顷中伏藏，顷刻状态千诪张。夜半天鸡引圆吭，春风吹我来上方。下看云族嘘蜂房，蓬勃争吐香炉香。乱如泉涌堆陂塘，散漫星海罗昆冈。河源江派初滥觞，纵横喷薄相撞搪。赤岸水阔通银潢，上朝紫极排天阊。呵叱云雷雨八荒，坐令下界寿而康。不然四极任徜徉，西攀若木东博桑。呜呼噫嘻观止矣，将视齐州九点如稊糠。君不见金轮才出东溟底，鲸波倏忽敛奇诡。海中行复扬尘起，沧海桑田类如此。  

***汉元砚歌（康熙二十九年庚午春，余得此砚，石色深黑，长尺许，广五寸，厚可三寸，坚润无两，光可鉴物，著手即汗。上一池，一龙蟠之，足皆三爪。中受墨处稍洼，环晕，微有墨渍，小孔，四隅觚棱渐没，两墙款识皆小楷。右偏序云：“武德四年，上开弘文馆，臣在陪从，上命写《列女传》于屏。上嘉赏，旋***  

赐汉元砚，受以归，遂铭焉。”铭曰：“不磨者神，可传者形。形神并妙，天地长贞。君恩申锡，有永其珍。虞世南识。”下有私印。砚阴中虚，四围轮郭肉好，上镵“汉元”二字，体系小篆。下雕一象凸出，制亦浑朴。按谷永《讼陈汤疏》有“汉元以来，征伐方外之将未尝有”之语，则此汉元当系制作年代。盖汉初无年号，《史记》：“高祖入关，立为汉王，称汉元年。”意即此时所造。萧何经纪周到，百物具备，悉极精良，故能有此。又小篆始于李斯，汉初六书尚仍秦旧，亦其证也。至虞永兴楷书，历取数帖较之，笔法略同，觉此丰神更胜，当非赝质。又其石最重，体段无多，重至十有二斤，亦所稀覯。因珍藏之，为作此歌。或疑大内之物，何以龙非五爪？客有曰：“龙五爪，大内通用物也。上所亲御者特用三爪，取通三才之义，亦以少为贵者耳。”又曰：“上用五爪，太上用三爪。”二说未知孰是，并附记之。）  

巨璞胚胎饱精液，光怪迸起昆仑坼。元气淋漓沧溟窄，岳祇骇走神工擘。阳九方回祖龙厄，谁其获者帝子赤。西京制诏多乃绩，真宰上诉天应惜。未央烟焰将炎赫，雷电晦冥失踪迹。太原公子握天策，流转依然在宫掖。中垒遗编亡故册，诏行秘书书屏帟。书罢只字无差忒，帝嘉五绝声啧啧。稽首拜赐归第宅，纪恩镌铭深镂刻。六十三字钗股划，一字可抵南金百。至今桑海几变易，神物捴呵无缺隙。中磨研处稍洼澙，千年墨蚀龙香碧。顾我涂鸦涩如棘，书法懒学由夙昔。远愧前贤妙钩画，安用联坳各尽墨。徒尔嗜古有奇癖，钦此宝物世希得。为置左右图书侧，玉润金坚照颜色。吁嗟万物会有役，精爽一片肯虚掷。方今上有圣明辟，补天何当助微砾。  

***涞水行为同年甘耕道赋***  

涞水涓涓绕仙县，百里山川接畿甸。秋晚冬初雉兔肥，邑人相诫出矰罥。御坊锦衣韝臂来，恶如哮虎怒雷电。竞栖大厦架赝隼，四逐居民如雀燕。鸡豚刍豆供给空，仓囷瓶罍搜括遍。拏攫鞭箠任牙爪，人命何如草菅贱。牧奔令走趋下风，谁能奋臂三相援。强项令君来何迟，百链之刚今始见。受辞执法急追捕，豪奴走匿心胆战。东方千骑疾驰归，期门四姓呼亲串。交通朝右肆巧诋，切肤上愬滋摇煽。诏下文武尚书省，廷慰诸曹参决谳。供奉岂有五坊儿，逢迎类多三语掾。佥云此令宜罢斥，文致其辜工锻链。令君直气不稍贬，逝将解组吾何恋。独赖天子真圣明，烛照万里谁能眩。况乃宵旰忧黎元，守令皆由亲拣选。岂令若辈恣狂逞，反将良牧加严谴。近习交谤徒尔为，爰书奏报空盈卷。亲为平反斥其私，更于令君有深眷。涞水民争祝万年，叩阍声达蓬莱殿。夹道欢迎父母归，家家买酒出钗钏。从此安堵更无虞，有巢我居田我佃。呜呼令君有如此，一时旁州皆尔羡。安得公辈十数人，参错天下为方面。  

***上方山次南辉禅师韵***  

磴道攀缘到上方，岧峣鹫岭气昂藏。红楼拔地千寻起，绀壁悬梯百丈长。望海盘陀先见日，凌云竹树饱经霜。诸峰罗列儿孙似，信有天龙绕道场。  

***游叠彩岩风洞示从游诸生***  

天孙纤就七襄锦，天风吹落堆漓江。湘妃汉女拾不得，化为巨石舂涛泷。縠纹皴绉耀初日，扬辉烂若烧华釭。里底况是<王灵>珑玉，外文中通美可双。谁磨利斧凿心脊，剔抉灵窍开顽蠢。造化小儿好游戏，狡狯无乃伤鸿庞。前敞南荣辟堂奥，岩溜一缕飞流淙。溅珠跳沫无昏晓，仿佛金石鸣琤鏦。僧言煮茶甚甘冽，游者往往携罂缸。急令引瓢试铛鼎，数啜果媚枯喉噇。旋螺{穴叫}窱出山背，划然龈腭含崆<山凶>。拱辰亭矗碍星宿，支撑华盖排天杠。壁立千仞俯空阔，连延野绿来轩窗。历落村庄争入眼，原田绣错纷耕<耒>。海燕沙鸥掠洲渚，青蘋渺渺吹兰茳。还邀天籁穿地肺，风挟雨液声<音夅>々。石气冷兼凉飔入，冰人肌骨神为忄双。祝融之墟乃有此，恍疑身世超炎邦。笑谓同人可归咏，为舞雩曲翻新腔。待携七尺桃笙来，结夏枕此六月飞雪之石矼。  

***陈法***  

陈法，字世垂，又字圣泉，号定斋，贵州安平人。康熙癸巳进士，改庶吉士，授检讨，旋改刑部郎中，历官直隶大名道。有《内心斋诗稿》。  

***游清凉寺***  

策杖及山麓，已觉心清凉。登顿出高阁，凭栏俯江光。天风左右来，飘摇吹我裳。竹树散清影，茗碗有余香。何当执热时，披襟此翱翔。  

天风吹浮云，千古亦不息。奈何扫叶僧，朝夕尽微力。至今画中人，箕帚在其侧。（寺有龚半千画扫叶僧象。）造化日代谢，人事递迁革。剩水与残山，几历兴亡迹。前度有刘郎，搔首空叹息。  

***军台土屋落成***  

客至休嫌屋打头，拮据夏屋等绸缪。材从雪窖枯余得，土是龙堆劫后留。岂有板升遗属国，何来蜗角峙蛮陬。穷荒野处由来惯，瀚海应惊见蜃楼。  

***清浪滩拜马伏波庙***  

欲扫蛮烟愿未酬，南征一曲怨壸头。丈夫裹革寻常事，休念平生马少游。  

***陈暻雯***  

陈暻雯，字杲亭，富顺人。康熙癸巳进士，官乐昌知县。有《殿余集》。  

***舟行***  

晴川曲曲抱沙隄，岸柳依依远近齐。山色欲开疏雨外，夕阳多在乱峰西。舟前波浪河流驶，望里烟岚鲁树低。作客乘春何处往，故乡曾否息征鼙。  

***张梁***  

张梁，字大木，一字奕山，号幻花，江南华亭人。康熙癸巳进士。有《澹吟楼诗钞》。  

***琴意诗（琴曲失传久矣。然大略有二：有有辞者，有有声而无辞者。窃意伯牙之《山水》，师襄之《文王》，假若有辞，知之奚难？又叔夜之《广陵散》，不应并其辞而无之，大抵皆无辞也。其近而可考者，如沈遵博士为欧阳公制《醉翁操》而亡其辞，公自为作歌而与声不合。又依《楚辞》作《醉翁引》，好事者***  

亦倚其辞以制曲，虽粗合均度而声为辞所绳约，非天成也，则琴曲之不必有辞明矣。所谓言之不尽，声能尽，声之妙，固有妙于辞者也。故作五七杂言十章，名之曰：《琴意诗》者，非操、非畅、非引、非弄，与前人听琴诗相似。学者因其意以求其声，庶几得之，既得其声，则知其妙固非语言之所能尽也。）  

***梅花三弄***  

《梅花》本笛曲，淡淡入我弦。冻云残雪春乍破，一枝两枝篱边落。喧啾野雀噪深竹，溪水无波照空渌。阳和暗觉指下来，遥峰泼翠岚阴开，五色凤子双徘徊。小弦急，大弦缓，冷香拂袖东风软。袅袅冰魂吹不断，忽然鹤叫三四声。罗浮美人梦里惊，霜天欲晓寒更清。平生茅屋心，珠玉空自惜。山家闭户悄无人，绿缛青苔落英积，瑶琴愔愔醉横膝。一片月，当窗白。  

***白雪***  

抚冰弦之皎洁，扣玉<弓勺>之玲珑。叹曲高而和寡，溯遗音于郢中。恍飞霙之来下兮，忽烟霭之溟濛。乍回旋兮，舞鸾鹤于仙岛。俄散漫兮，屑琼瑶于帝宫。沾璧槛，洒珠栊，皎兮若梨花之带月，翩兮似柳絮之因风。萧萧兮疏竹，谡谡兮劲松。喜清光兮照眼，快颢气兮蟠胸。乃知声音之微妙兮，移造化之功。顾兹曲之冷淡兮，琴每罢而座空。独余情其爱悦，抱幽素兮忡忡。  

***谿山秋月***  

谿山四时好，秋夜气更清。月色终岁佳，秋天光愈明。此意孰能写，惟有丝桐声。一弹山在眼，再弹谿在目。谿静水粼粼，山遥峰矗矗。慢声生旷怀，幽韵蕴高躅。或如临大壑，松风卷波涛。或如坐深岩，石泉鸣琼瑶。或如邻古寺，云外吼蒲牢。阴崖转长林，仄径凌绝巘。天风缥缈回，泛声三数点。夜深露叶光，水天交飐闪。如观荆浩图，如读谢庄赋。年衰倦登临，体弱愁风露。间窗时一挥，悠然惬心素。  

***良宵引***  

丁东莲漏隔花滴，花影离离月波白。水精帘卷碧窗幽，座上清风拂瑶席。素琴徐拨玉玲玲，远寺疏钟相间鸣。夜深错认天仙下，空里微摇环佩声。  

***樵歌***  

出门尽青山，担头缚斧柯。顾盻生得色，高林郁嵯峨。轩轩举趾健，倏忽重峦过。山词连步起，与至口则哦。闻声不见人，杳霭隔烟萝。有时惊鹳鹤，磔磔离其窠。呕哑字莫辨，余响飘林多。松风与涧瀑，天籁遥戛摩。运斤以为节，逸调殊凡科。丁丁复许许，拉杂声相和。四体无乃疲，而非劳者歌。自歌还自罢，兀傲焉知他。  

***汉宫秋怨***  

掖垣天清夜沈沈，三十六宫宫漏深。凤辇鸾舆不知处，凉飔微动锒铛音。卷帘徘徊鱼钥静，几片梧桐落金井。昭阳殿里月正明，长信门前风自冷。玉轸金徽聊寄情，声声弹出是秋声。酸嘶银汉哀鸿唳，幽咽瑶阶怨蛩鸣。雾湿云鬟花影移，哝哝絮语夜何其。马卿作赋音尤楚，班女裁诗韵更悲。掩抑似闻长太息，千回百转柔肠强。罢琴惆怅不成眠，蜡檠飘红泪珠滴。  

***鹤舞洞天***  

高山峨峨，流水涓涓。长松之阴，有鹤蹁跹。立苍苔，啄白石，而饮清泉。顾风日之和美，忽长鸣兮戛然。修翎矫雪，逸翩翔烟。雌雄迭代，俯仰迁延。始凤跄兮焕烂，终龙跃兮蜿蜒。往来络绎，交错回旋。节若应鼓，机如转圜。拂琪树兮晃朗，落玉花兮联翩。若有人兮，幅巾道服，安坐调弦。想琴心兮，三叠致妙，舞乎胎仙。  

***平沙落雁***  

秋水渺无际，天空扬远音。芦花一片月，寂寂寒江深。嘹唳止还作，回翔升复沈。凉飔听又起，萧飒满疏林。  

***潇湘水云***  

潇湘之水清且深，上下一碧涵古今。白云在天亦在水，瀰漫滉瀁连江浔。九疑之山相萦带，虞帝于此曾登临。松杉榕栝百围大，望之不见愁人心。昔日筑台赋八景，此景未闻入歌吟。风排浪涌散还聚，月射波翻晴复阴。涓涓细籁漱幽壑，浩浩洪涛扬远岑。水鸟风帆互出没，玉沙锦石空浮沈。岂无澄明好天气，倏忽变换不可寻。张衡《四愁》愁未已，刘向《九叹》叹难禁。我目未睹耳则闻，三尺六寸徽黄金。永嘉郭君制此曲，遥和骚人千载音。（《琴谱》载：郭君名沔，号楚望，浙之永嘉人。）  

***挟仙游***  

登三清，眺八极，仙人待我白榆侧。气鸿濛，光翕欻，五城十二楼，逍遥在咫尺。乘罡风，谒帝宫，博桑鸡鸣海日红。三青鸟，云外绕，王母锡宴会琼岛。嘤如吹玉笙，莫是董双成。铿若拨琅璈，得非王子登。江上鼓瑟逢湘灵，二十五弦凄以清。踏歌踏歌蓝采和，一脚徒跣一脚靴，长板拍罢归大罗。日为魂，月为魄，皓然方寸中，天地原不隔。周游六合任胸臆。跨龙腰，骑凤翼，迈千龄，才一息。  

***何毓秀***  

何毓秀，字锺岳，号岱樵，东湖人。康熙癸巳武进士，官江西都司。有《岱樵诗集》。  

***简郭梅豁乞竹***  

为爱浮筠覆药栏，肯烧玉版佐朝餐。南湖杜若香同瘦，西郭茶蘼月共寒。问字客来阴作席，抱琴人至箨为冠。奚童草就平安报，日日柴门一探看。  

***李宗渭***  

李宗渭，字秦川，号稔乡，嘉兴人。康熙癸巳举人，官永昌知府。有《瓦缶集》。  

***晚过临平山***  

朝从西湖来，衣上柳花碧。举棹百里中，两头见山色。山光近复远，不觉日将夕。水际上渔人，烟中语山客。明发下滩行，遥遥径微白。  

***淮阴侯***  

饭信谁？淮阴母。杀信谁？汉宫后。饭惜英雄杀忌才，千古具眼此两妇。有贤不用斯亡身，重瞳区区真妇人。  

***樊川***  

司勋去已久，零落野人家。一夜杜陵雨，满村山杏花。鬓丝天共老，归思客长嗟。蹋草行吟遍，樊川春日斜。  

***郭雍***  

郭雍，字仲穆，号约园，福清人。康熙癸巳举人。有《约园诗集》。  

***送季潜芳先辈***  

郢客回孤棹，秋亭怅别筵。江涵残雨气，风起夕阳天。白发寒蝉外，青袍旅雁边。莫言不称意，梦泽有微田。  

***濑溪夜渡***  

月明行十里，寂静濑溪船。远火时过树，幽禽早宿烟。村斜穿径入，石碎断桥悬。对此羁怀满，临风独扣舷。  

***明鼐***  

明鼐，字子初，号远村，满洲旗人。康熙癸巳副贡。  

***述怀***  

去年食不足，远投皇甫店。白沙蒙青泥，数数骡车陷。大女警以啼，小女热而喘。我妇汗霑衣，暑炙桃花软。路旁田舍翁，佣人正磨面。意气何扬扬，视侬不欲见。念此摧肝肠，读书得贫贱。  

九月到安庆，十月抵安福。长江二千里，波涛相起伏。雷电风雨交，客如牛觳觫。长眠鱼腹中，思之已烂熟。谁贳不祥身，端然返乡族。朱提余一封，入门愧松竹。  

***戏作呈用拙道人***  

士龙笑疾未全瘥，搦管其如捧腹何。东浦出鱼西浦网，南山有鸟北山罗。能言久欲师鹦鹉，下气今将拜骆驼。谁劝吾兄买官去，隐君巧宦不争多。  

***纪迈宜***  

纪迈宜，字偲亭，文安人。康熙甲午举人，官泰安知州。有《俭重堂集》。  

（纪晓岚曰：“吾宗文安一派，衣冠科第甲畿辅。文章淹雅，承其家学，与当代作者颉颃。偲亭伯父，平生性笃至，寄托遥深。其诗上薄《风》、《骚》，下躏宋、元，无不一一闯其奥。而空肠得酒，芒角横生，嘻笑怒骂，皆成文章，于东坡居士为最近。”）  

***初至泰郡望岱作***  

白云萦山腰，城郭附山足。出城一回眺，云散峰可瞩。磴道何盘纡，迢迢上空曲。阴晴景则殊，峰峰互相续。阴崖积铁黑，晴峦淡蛾绿。中敞玉女居，金碧炫人目。我闻古玉检，俯拾犹可读。安得陟其巅，林间踏白鹿。  

***游普照寺***  

振策呼芒履，言访石堂躅。石堂渺何许，沿回山之麓。谡谡两株松，微风洒茅屋。磴转披积藓，镵刻尚可读。山峰巧回抱，白云峰下宿。豁然一迳开，芳林两行缛。妙香闻池莲，清响戛丛竹。想见晏坐人，斜月伴幽独。  

***三阳庵***  

神龙掉尾归，震眩犹用壮。幸哉救苦台，观门扼其吭。连甍飞天都，阶墀袤仅丈。郁然数株松，干霄气崛强。旁阿缭以周，迤折将焉放。岝崿势乃奇，开拓议恐妄。纡步陟高阁，已据云霄上。丹梯复百尺，<山截>嶪玉京傍。两腋挟雄风，鼓勇神自王。绝顶一趺坐，耳目得清旷。登顿虽稍倦，筇杖喜无恙。  

***古风***  

寒近寒自早，山空月方迥。爱此簿书稀，对月啜枯茗。推卷起就枕，夜阑清梦醒。四境胜地多，云壑洞幽暝。野鹤唳一声，孤峰秀逾挺。安得踏苍烟，直上盘崖顶。（盘崖洞在邑东南，峭壁万仞，一木为桥，经久不朽。）自我出关来，无日不见山。萦回数百里，往返疲且艰。佳处固幽旷，道旁多粗顽。树木望如赪，但觉山风寒。今朝扫阴霾，夕阳忽来还。龙门觌面迎，黛色若可餐。乃知千蛾眉，惟在心所忺。美恶固无常，志士发长叹。  

***登独石口边城远望作***  

两山如龙翔，蜿蟺百余里。长城互其上，乱石相角犄。巍巍帝王都，有成斯有毁。何论穷荒地，千年泣残垒。筑城声犹悲，垣堞已倾圮。所嗟秦人愚，贾怨徒劳尔。新城屹金汤，盛代车同轨。筑不假民力，工费皆官庀。宽仁高百王，汪泽唐虞比。内外方一家，岂藉防奸宄。庶以壮观瞻，威灵震远迩。我登城上望，惊砂蔽天起。云黯孤日黄，霜严百卉死。一视但茫茫，峰峦势未已。百夷争效顺，驼马纷填委。河流荡山来，激迅齧城址。入塞折复出，汇作白河水。望洋趋巨壑，朝宗正如此。关吏招我饮，潼乳亦甘美。其长八十余，矍铄矜动履。自诉征战劳，回首逾三纪。曾逐八千卒，歼虏数倍蓰。裹粮常不继，酸风射眸子。疮痏犹在体，筋力嗟痺痿。幸蒙浩荡恩，月支太仓米。感此再三叹，上马仍徒倚。时平壮士老，临风徒抚髀。  

***入关***  

关外多峻岭，岭上矗重关。往返经嵚崟，龙门复长安。土木渐平衍，怀来颇宽闲。山势若却避，逡巡青冥间。西南接太行，其东互西山。层层护神京，隐隐若龙蟠。居庸最雄长，两壁高巑岏。峡束四十里，危堞欹云端。咽喉扼要区，儿孙俯群峦。忆我初来时，乱石撞奔湍。石瘦伤马足，湍清惊旅颜。十步九倾仄，百里千萦盘。夜宿魂尚悸，晨征气犹啴。今过成坦途，顿忘登陟艰。但觉山色佳，松石增苍寒。磵水循轨流，徐响鸣潺湲。野屋插山嘴，屋角山花殷。丛祠结构牢，缘崖峻阑干。欣览未及毕，南口憩晨餐。问此何时修，两月倏改观。皇仁轸商旅，职贡通戎蛮。况兹来庭者，昆邪暨呼韩。岂忍令远人，兴嗟行路难。除道与成梁，令典载《周官》。帝曰其血阝哉，勿惜公帑颁。至治洽唐虞，德泽岂易殚。小臣林泉侣，滥窃膺簪冠。斯游实快意，藤杖穷跻攀。宇宙富名岳，石室藏金丹。百未探一二，所惭双鬓斑。人生几緉屐，浩然发长叹。  

***登岳***  

他山入犹坦，迤逦峰峦起。西岳独雄绝，登陟未半里。奇峰堕我前，峭壁青冥倚。其态乃万变，屡折愈俶诡。或红如砂莹，或绿如绮靡。或如鼎彝斑，或如樗蒲齿。或如兽欲搏，或如翼斯企。或矗如危榭，或截如平垒。或陷如刳凿，或突如角犄。或如海图坼，或如雁行比。槎桠张巨吻，苍蔚秀悬藟。环抱迷向背，窅映漏曦晷。侧身仅得过，飞湍怒啮趾。二十八潭悬，乱舞琼膏委。镕银挂疋练，长虹饮磵底。神龙掉其尾，震撼势未止。轰若车百辆，雷吼何时已。以兹蕴灵异，神瀵化为髓。苍翠洞肌肤，融冶滴崖址。千仞青芙蓉，一气混茫里。层巅虽未到，壮观斯为美。憩坐久惝恍，筇枝且徐理。  

***咏史***  

三代不可作，唐虞去已遥。考古自焚余，帝业首汉高。白水兴真人，泰华争岧峣。昭烈绍两京，鼎足亦堪豪。伟哉大度主，刀笔任萧曹。寇邓老侯封，吏术岂非饶。功臣免菹醢，用意孰淳浇。偏安虽一隅，君臣漆投胶。二表丕谟训，用酬三顾劳。讬孤凛数语，大义千古昭。肝肠沃冰雪，神龙横绛霄。岂惟奔操辈，烈火自煎熬。祚永开四百，亦觉轻鸿毛。  

兴废数之常，智愚性相反。乃萃一人身，古今覯亦罕。其始虽足快，其终弥觉惨。要为物欲昏，岂云识虑短。我爱萧雍州，英年筹略展。三十冠诸侯，一朝梁台建。潞州别驾豪，雷目箭横撚。净扫宫壸秽，告成岱宗检。享祚逾四纪，职贡逮荒远。范徐与姚宋，化钧美互斡。虽复溺释乘，亦颇称慈俭。开元继贞观，如乐谐箫管。胡为踬末路，迷途入坎窞。遂令地轴翻，苍生但余喘。朱、李特鄙夫，惟知工媚谄。宠任既有加，更复恣忌褊。谁召逆景来，竟纵禄儿返。白马鞚何骄，金鸡帐犹暖。化龙首未成，上天足笑蹇。终当就屠灭，痛已彻幽显。金瓯误撞触，霓裳妙婉转。蒲香幻影销，淋铃泪痕泫。呵呵殒台城，郎当疲剑栈。食子无下意，书次罪其缓。鹦鹉问上皇，凄凉空满眼。得失皆自我，此语宁无歉。回首跃龙池，风流徒怀缅。女宠及王夫，相倚如毂绾。兵役事戎狄，阴类每相感。一之或有蔽，沓来斯不免。弗戢终见焚，自垢安可浣。浮山众百万，尽付鲸波卷。哀哉南诏师，遗骼谁与掩。二君颇相似，佚事悲青简。更念苻秦氏，取败由自满。欲恃鞭断流，将谓山压卵。鱼羊忽食人，风鹤犹破胆。一溃心争离，重振力告殚。黩武戒良深，噬脐悔已晚。  

晋宋皆南渡，葸苶气不振。持盖与行酒，千载有遗恨。仇耻何能雪，纪纲嗟已紊。太阳同万物，臣节殊未顺。遂令敦温徒，跋扈踞方镇。玉、谢盛江东，中原日凋困。羯胡虐焰长，正始风流尽。徒都逮钱塘，宋又不如晋。仇应不戴天，枕戈还剚刃。胡至遂称臣，包羞毋乃甚。哀哉小朝廷，九宇沦左衽。岳、韩真名将，摧陷无坚阵。忠义贯金石，智勇出悲愤。长城嗟自坏，湖山甘栖遁。关闽溯濂洛，尼山布余荫。若欲复两河，斯人亦可任。仁者必有勇，圣言宁不信。少进辄迁谪，遯世得无闷。孝皇殊<车献>々，抚髀思英隽。前后两相左，偾辕愧张浚。生贤欲何为，天意不可问。  

靖康日乞和，徽钦反不归。景泰但主战，空质计知非。上皇闭南内，夺门启危机。乃知贼桧黠，以此中其微。恢复迎二帝，事与君心违。所以三字狱，冤愤古来稀。忠肃功最大，社稷有所依。故君由此返，不待请与祈。奈何指为罪，碧血污朝衣。忠臣拙自谋，千古涕交挥。  

周鼎七雄烹，晋辕戎狄驾。六朝困南服，五代沸中夏。久聚必泮散，纷争互輘藉。宋季局忽变，一统肩相卸。秦隋尚逊大，辽金岂能亚。旋乾而转坤，搏戏侈钧化。梦觉失千劫，俯仰空悲诧。  

***四阳庵松歌***  

昨日樱桃园里竹，千竿簌簌黏衣绿。今朝四阳庵里松，数株盘礴来天风。一株根蟠巨石上，郁律绾结龙蛇状。忽伸一爪掀岩峦，石破天惊泣相向。七株离立寺门前，乱飘翠雨霏苍烟。当门兀坐啜苦茗，但觉云烟幂历相钩连。于中两株尤诡异，槎桠撑突夜叉臂。如擎剑戟拥麾幢，偶卫仙官下游戏。又如空中悬丹梯，从此步步直上排云霓。可望不可到，不如醉倒童子争扶携。四阳之松真奇绝，往来常听游人说。此际徘徊意未厌，重过偃卧松阴月。  

***柏林寺殿壁吴道子画水***  

赵州画水天下闻，波涛汹汹如崩云。起伏有势壁欲动，世上摹本徒纷纷。反覆斜正看逾活，胸中万顷倾溟渤。艨艟挂席不敢前，蛟龙夜半争出没。想当苍茫落笔时，星精旸睒来相窥。奋臂一扫风雨疾，至今元气犹淋漓。殿宇屡易壁不易，屹然怒浪如山立。微损谁能补化工，常完呵护知神力。柏林古寺振宗风，金碧巍峨矗半空。画旨通禅方入圣，照耀千古无终穷。僧繇之龙久飞去，虎头金粟今何处。风尘鞅掌得奇观，如过瞿唐惊滟灏。  

***冬晚东平道中***  

莽莽长林接，山河古郓州。城空经战伐，事往几春秋。蚕尾浮云没，尧陵夕照愁。客途知欲倦，驻马问寒流。  

***响水铺道中***  

百万军储此地供，云中接壤重提封。时平斥堠开千里，天险关门矗几重。河水漫流横浅渡，山冈叠起隐遥峰。行人指点前朝事，惟剩寒鸦落照浓。  

***燕然台怀古***  

幕府犹余画角哀，军屯争拥紫峰开。蓬蓬风自群山下，黯黯云从大漠来。万里专征谁奏续，千年遗址此登台。书生别有封侯骨，铭勒燕然枉上才。  

***渡黄河用渔洋先生韵***  

淼淼洪涛络地长，迢迢帆影挂斜阳。堤回曲岸虹千仞，雁起圆沙字几行。久矣鸿沟迷楚汉，漫从碣石问沧桑。平芜莽苍（去声）浮云合，知是当年百战场。  

天汉浮槎讵可登，双丸跳荡此中腾。千帆疾下真如鸟，十月初寒未试冰。（杜诗：“黄河十月冰。”）觅渡声传樵迳月，鸣镳目断猎围鹰。明朝更访夷门道，独向荒烟酹信陵。  

***阌乡书怀是日拟宿盘豆不果***  

丛芦盘豆隔风烟，关外心情夏景天。漫向稠桑呼妙子，可堪《锦瑟》忆华年。贫携旧玩询胡贾，老乞金丹礼洞仙。明日雁行欣握手，却愁霜鬓两皤然。  

***田家绝句***  

溅溅流水板桥通，林外斜阳作意红。最是田家好风景，柴门开向乱蝉中。  

***重过大明湖***  

明湖载酒昔年游，乱苇荒汀惹暮愁。凭向烟波添浩皛，曲栏深入藕花秋。  

***长城驿***  

山河十二罢纵横，松柏空余哀怨声。莫向穷荒吊秦垒，田家先已筑长城。  

***题寒江钓雪图***  

雪压千山照眼明，茫茫浦溆叶舟横。鸟飞欲绝人踪灭，惟听枯芦折有声。  

尽日炊烟冷钓矶，暂移短棹未言归。忽惊白鹭冲舡起，恰映江天一色飞。  

***钱家塈***  

钱家塈，字第五，嘉善人。康熙甲午举人，官随州知州，重宴鹿鸣。有《<舟及>居吟稿》。  

***寄东墅主人***  

共是悲秋客，停云滞异乡。雁书来杳杳，花信去堂堂。小筑幽栖地，高斋爽气凉。何时重把酒，离绪诉偏长。  

***辛卯重阳游焦山次韵***  

游山慕谢公，此愿矢自昔。荏苒阅三载，始著登临屐。秋爽最宜人，寥廓豁心迹。枯僧不谈禅，历历指古迹。山形变态多，丹厓间白石。仰视飞鸟翔，去天不盈尺。俯瞰大江流，洪涛迅潮汐。月明一线白，树黯双峰碧。胜游续登高，信宿穷幽僻。相约待重来，攀萝蹑仙宅。  

***刘掞***  

刘掞，字廷九，浙江山阴人。康熙甲午举人，官秀水教谕。  

***寄友***  

我有潇湘竹，中含太古音。所思人不见，孤月影沈沈。何日临风奏，遥传此夜心。独宜桓叔夏，来听老龙吟。  

***王为垣***  

王为垣，字东注，武陵人。康熙甲午举人。有《六澜堂集》。  

***乾明寺***  

已识南能域，犹传善卷村。石依云作髓，山结水为根。一径重华路，双株古佛门。欲寻禅寂处，虫语近黄昏。  

***郎大乾***  

郎大乾，字容岩，昌平人。康熙甲午举人。  

***序乐堂与家兄夜话***  

露坐空阶夜漏迟，白头兄弟话当时。宾朋似雪春垂尽，邻里如星晚更移。粉壁月添新种树，曲廊苔没旧题诗。回头默默频看影，狂喜霜髯变黑髭。  

***江曾圻***  

江曾圻，字树霞，锺祥人。康熙甲午举人。  

***冬夜枕上***  

宿酲犹未醒，城漏已将残。月色临窗澹，钟声到枕寒。家乡千里道，归去一时难。展转不成寐，披衣问夜阑。  

***高启元***  

高启元，字辛仲，号鹿岩，莱阳人。康熙甲午举人，官户部郎中。有《遗安堂诗集》。  

***过永平府***  

谁料卢龙塞，今番任意过。山城休市早，路柳阅人多。郭外残碑影，河干发棹歌。那堪怀古意，老去未消磨。  

***康忱***  

康忱，字子丹，兴县人。康熙甲午举人，历官梧州知府。有《友霞诗钞》。  

***昨日***  

昨日有所闻，入耳心弗喜。辗转自思维，此见无乃鄙。同寄大块中，浑浑忘人已。安能入太仓，颗粒数稂秕。一笑掀帘出，庭色凉如水。  

***蒙额图***  

蒙额图，字又上，满洲旗人。康熙甲午副贡。  

***偶见***  

唐家宫锦汉家环，上有冰纹古色寒。道是韩王孙子物，前年卖此度朝餐。  

***傅王露***  

傅王露，字良木，号玉笥，又号阆林，会稽人。康熙乙未一甲三名进士，授编修，历官左中允。有《玉笥山房集》。  

***登昊天阁***  

高阁凌千尺，横栏绕百寻。跻攀通帝座，呼吸正天心。月出湄河晚，云横魏郡阴。风飚窥幕近，牛斗宿窗深。度远钟声漫，凌空磬响沈。彤云环玉戺，白露澹珠林。徒倚瞻无极，迟徊望所钦。尘埃三舍退，时序二毛侵。万类俱帡覆，孤怀或鉴临。九阍知易达，虎豹莫森森。  

***杨超曾***  

杨超曾，字孟班，武陵人。康熙乙未进士，改庶吉士，授编修，官至吏部尚书。谥文敏。有《杨文敏公集》。  

***褒斜道中***  

千尺连云磴，雄奇自古传。石开微有地，峰合更无天。车马迷襄野，楼台俯汉川。重关天险在，烧绝自何年。  

***环珠庙江阁酬周穆门***  

危楼凌汉涘，复此暂居停。月忆来时白，山从去后青。人烟凝晚霭，船火散疏星。绿水过清绝，还令郢客听。  

***德龄***  

德龄，字松如，满洲旗人。康熙乙未进士，改庶吉士，授检讨，官至吏部侍郎。  

***春夜禁中闻雁***  

又到东风送雁时，凤楼弦月挂罘罳。直庐人静闻长唳，白发红镫坐咏诗。  

早鸿声里忆岩楼，曲涧春流满稻畦。倦翼过时堪小憩，水清沙白草堂西。  

***陈仪***  

陈仪，字子翙，号一吾，文安人。康熙乙未进士，历官侍读学士。有《陈学士集》。  

***宿迁道中望骆马湖***  

照眼湖光一片明，遥岑隐约黛眉横。云低雁阵垂垂下，风趁渔帆叶叶轻。极浦孤村无限好，淡烟疏柳不胜情。客愁连日忽销豁，始觉江南道上行。  

***萨纶锡***  

萨纶锡，字言如，楚雄人。康熙乙未进士，改庶吉士，授检讨。  

***秋晚遇故人***  

秋景清无际，天风荡绿鬟。卧云连水静，栖鸟对人间。磬响岩前寺，月明江上山。偶然逢素友，独自抱琴还。  

***潘淳***  

潘淳，字元亮，号南垞，贵州平远人。康熙乙未进士，改庶吉士，授检讨。有《春明草》、《橡林诗集》。  

***赠元允修观察***  

君才十时流，名场累侘傺。夜光暗投人，鲜不按剑视。夙具礌砢节，怀中甘灭刺。放棹游山阴，新诗秋鹤唳。千岩与万壑，笔底纷然会。（君有《越游草》。）归来举似我，此宁毕君事。时乎难再来，幸睹雍熙世。  

***寄答田端云***  

天边一雁过，仿佛入沅湘。霜雪榆关满，风烟楚塞长。故人经岁别，远道数行将。酒泠花寒日，离忧不暂忘。  

纬萧河上客，于世本无争。晒药惟烦妇，题诗不爱名。艰难悲万里，飞动悔平生。空具扶犁手，何年遂耦耕。  

***送董雨若西征***  

笔砚宜焚久，虬髯铁裲裆。几年空作客，一醉即为乡。攀折官桥柳，悲歌古战场。回头尘滚滚，谁剧爱清狂。  

***入关呈党二依草***  

往事浑如梦，浮生亦有涯。不堪频记忆，且自惜年华。梁燕分明语，山桃次第花。春光无限好，都付阿谁家。  

***赠杨朗溪***  

廿载神相接，方壸步后尘。人间云物变，我辈性情真。渌酒频烧烛，青山许卜邻。明年重问渡，不复叹迷津。  

***遗兴***  

万事束高阁，关心现在身。何人光汗简，几辈没风尘。晚食无须肉，高歌信有神。乾坤容啸傲，谁道老夫贫。  

***商丘访宋五西珝***  

荻花如雪雁来天，重过西州泪尽然。把袂乍惊千里外，题襟却忆十年前。场登秫稻新篘酒，地近陂塘旋击鲜。相对莫愁人渐老，嵇康懒慢合高眼。  

***书碧山堂稿后***  

性癖耽寻老古锥，岩中宴坐已多时。忽惊片片花霑袂，又读田郎一卷诗。  

***山途***  

一峰回处小桥崎，风磴松枝亚竹枝。溪水拖蓝山扑翠，大痴图画右丞诗。  

***裘琏***  

裘琏，字殷玉，慈谿人。康熙乙未进士，改庶吉士。有《横山集》。  

***秋夜***  

徒倚立庭隅，树杪送明月。流辉盈衣袂，清影寒肌骨。静闻众籁生，徐观万虑歇。溪声入城来，蛩语临阶发。仰见彩云飞，幽怀同飘忽。  

***过饭佛庵***  

兰若东皋外，投间此地过。斜阳深院少，落叶暮秋多。清磬寒残菊，金绳带女萝。那堪挥麈罢，回望白云阿。  

***登延青阁***  

高阁信延青，千峰削翠屏。溪光匹练下，鸟道一樵经。祠庙何年辟，禅门尽日扃。烟霞随地出，驻屐问山灵。  

***偶成***  

辞家寒食正萧萧，芳草王孙归路遥。海雨山云盈卧阁，愁思苦酒压春宵。频年客计惟弹铗，近日乡心只问潮。不少尘门妻子在，谁将词赋换渔樵。  

***春怀***  

孤城薄暮散晴烟，孤客逢春眺远天。山耐长看添树好，花因易谢得人怜。非关病肺新疏酒，多为牢愁爱早眠。三楚欲留王粲老，登楼莫遣听啼鹃。  

***春怀***  

墙外落花红，流莺啼树中。客心原断绝，不敢怨春风。  

***送刘仁规***  

明月照残孤客梦，寒砧捣尽万山秋。欲知别后相思处，落叶飞鸿送远舟。  

***过筠州怀苏子由***  

熙宁有苏子，曾此监酒税。直言忤新法，炎方御魑魅。独醒不辍醴，白眼看天醉。东轩一啸歌，山水日苍翠。锦城与蜀江，嘉名良所赐。谁知陈州客，千古有余喟。  

***湖口县***  

一县当湖口，孤城跨碧山。山云抱树在，江鸟狎人还。井邑炊烟断，郊扉雨雪关。楼船哀暮角，客泪裛潸潸。  

***富春***  

绿水逐舟行，青山夹岸生。布帆斜日乱，枫树远烟平。大汉严光宅，东安刺史城。有怀频览眺，作赋拟《西征》。  

***舟次兰溪***  

傍晓过兰溪，莺声历乱啼。目穷于越外，梦断豫章西。雾重天疑尽，烟衔树渐齐。王孙归未得，芳草又凄凄。  

***梦谢对越赋寄***  

梦回愁不去，烧烛看君诗。吟到怀人句，依然载酒时。山城黄叶蚤，海岸白云迟。翘首关山路，含凄未有期。  

***闻冯太仆至***  

风流冯太仆，棹雪过盐川。老健轻行役，羁愁入旧年。占星能重县，计日却迟船。闻道徵君柳，萧条不似前。  

***途中喜晴***  

路近五盐城，山云散晓晴。野花如爱客，歌鸟欲通名。鱼笱当梁设，春田带水耕。风光随览眺，渐觉马蹄轻。  

***登一杯亭***  

轻风细雨拂船回，太守祠堂傍水开。何处梅花飞槛畔，隔江柳色出城隈。春光极目人千里，遗迹当年酒一杯。自爱云山频眺望，流莺唤出客思来。  

***严禹沛***  

严禹沛，字武迁，常熟人。康熙乙未进士，官中卫知县。有《西圃草堂诗集》。  

***客夜***  

一身镫共影，相对亦何为。世故天涯见，乡心岁暮知。虚窗落残月，宿鸟动寒枝。容易明朝看，萧萧生鬓丝。  

***宿虞山逍遥游是先文靖公读书馆***  

萧然一丘壑，明哲此幽栖。墙借悬崖匝，轩因荫桂低。月明松鼠啸，林暗草虫啼。烦抱清风涤，中宵梦不迷。  

题鸣沙城（在中卫城东南一百五十里，人马行沙有声，故名。隋置环州，立鸣沙县，元初为鸣沙州。）  

蹀躞霜蹄沙自鸣，环州形胜旧隋城。云楼壮压河流激，时听蛟龙怒吼声。  

青铜峡（在宁夏城西南一百四十里。两山相夹，黄河经其中。一名峡口。上有古塔一百八座。）  

青铜峡口过轻舟，百八亭亭塔影浮。奇绝两山中擘处，黄河千古自东流。  

***胡虞继***  

胡虞继，字祈绪，号芝庐，湘潭人。康熙乙未进士，官宜黄知县。有《芝庐集》。  

***岳麓怀古***  

堂构低开万仞峰，我来选胜一扶筇。荒台寂寞悲邹浩，断碣徘徊认李邕。巨麓深阴寒白石，寺门斜照乱青松。苍茫欲共山灵语，湖海何年起卧龙。  

***赛都***  

赛都，字蓉洲，号石田，汉军旗人。康熙乙未一甲一名武进士，至云南开化镇总兵。有《滇南游草》。  

***常山别同年王莪园太守***  

兰谱同心共几年，琴尊今日对离筵。梦回春草池边路，人隔桃花洞口天。六诏风烟新紫绶，三朝人物旧青毡。门前一道滹沱水，锦字时凭赤鲤传。  

***龚炳***  

龚炳，字虎臣，号啸岩，新建人。康熙乙未武进士，官浙江游击。有《啸岩诗钞》。  

***落花***  

梁园学舞不胜春，力怯东风罥草茵。日暮飘零作红雨，过墙犹是坠楼人。  

***西宫秋怨***  

叶落空庭渐有声，长门深锁月斜明。玉阶寂寞无人迹，秋草年年傍我生。  

***顾成天***  

顾成天，字良哉，号小崖，上海人。康熙丁酉举人，特赐进士，历官侍讲。有《金管集》、《花语山房诗文钞》。  

***都门留别***  

八载郎官清禁从，承恩亲忝大夫封。乞身不羡陶贞白，受禄犹惭邴曼容。笔珥延英详议礼，编开崇政广明农。衰庸只合归田去，九点还余未到峰。  

***圣祖仁皇帝挽辞***  

血气尊亲颈尽延，容真如地盖如天。已增虞舜巡方岁，竟少唐尧在位年。  

何人不解君臣义，罕喻君臣一线情。深浅岂真关贵贱，冷窗摇笔泪纵横。  

銮舆六度接穷檐，日角天颜惕仰瞻。此日鼎湖龙已去，空教昂首望龙髯。  

京国游踪出塞垣，九重犹想对临轩。悲魂恍惚惊魂定，闻道新皇已改元。  

***程世绳***  

程世绳，字准存，自号晴湖，休宁人。康熙丁酉举人，官京山知县。有《尺木楼诗》。  

***渡彭蠡***  

湖水东西接，昌江与赣江。眼中无寸岸，天际只轻艭。浩渺终何极，尘氛到此降。康山不可见，长啸倚孤窗。  

***去住***  

去住皆无策，诗书强自亲。埋愁偏少地，希世不如人。旅鬓霜凝镜，山城雨送春。茫茫天宇内，直道在斯民。  

***零陵舟中***  

九疑山接零陵近，深峒人家顶版猺。无日炎蒸长似夏，有时岚瘴望如潮。溪沿旧号愚犹昔，竹染残痕泪未销。怪得白蘋洲畔客，几番回首自无聊。  

***和顾玉洲九日登高原韵***  

潇湘古是悲秋地，旅兴懵腾强自加。千里乡心随白雁，三年客梦厌黄花。茝兰香草归词赋，荆楚雄风换物华。更欲从君重揽胜，却惭玉树倚蒹葭。  

***叶正夏***  

叶正夏，字仲长，号桐村，德州籍余姚人。康熙丁酉举人，官鱼台教谕。有《桐村诗集》、《出关诗》。  

***出居庸北口***  

驱车歌出塞，天险是居庸。但觉峰回转，不知山几重。风沙迷猎骑，堠堞隐边烽。落日荒烟合，愁听岭外钟。  

***董子读书台***  

登眺徒深吊古情，汉庭未解重儒生。大才止作胶西相，遗址今邻厌次城。衰柳数行湖水碧，乱帆几点夕阳明。须知不是投间地，台畔应闻诵读声。  

***杨士凝***  

杨士凝，字笠乘，武进人。康熙丁酉举人。有《芙航诗襭》。  

***春江行***  

江流迢迢接天影，云脚轻帆织烟景。江头自古送远行，一片春潮水光冷。妾身嫁得江南客，远道相思了无策。去年江上别良人，万线杨柳摇青春。今年江楼望长路，两暗莺声啼不住。忆初妾泪滴江潭，从君舟渡江之南。泪余酸苦江水甘，搅和入口君心谙。君不见春江渔妇随渔子，一生苦乐江舟里。打鱼沽酒醉复醒，那识春愁满江水。  

***溪上踏月调方容***  

明月出树间，良夜气以静。溪水鸣潺潺，柔浪撼倒景。吾徒乃无事，投足避闾井。故人送柴门，有烛未须秉。穿汀互歌答，花径曲于绠。碧海流清光，搜奇刻妆靓。造化无停机，变态在俄顷。林深杂渔唱，不异太古永。名浮何足竞，蹙蹙究靡骋。神役中动摇，就儒耻进幸。诗书散左右，字字尽斫郢。微言立根株，内固则外屏。惟我二三子，相对心耿耿。交病还交攻，自励诚自幸。悔尤何穷斯，掩德讵一眚。波澜触尘网，谐笑蹈语阱。林杪落梵钟，流响发深省。爽气涤酒肠，野色洗诗境。感愤机两忘，风露戛衣冷。一啸溪光溶，归路散人影。  

***张揆方***  

张揆方，字道营，号同夫，嘉定人。康熙丁酉举人。有《米堆山人诗钞》。（陈沧洲曰：“同夫天姿骏发，学有渊源。《百花》一帙，惊才绝艳，亦复别有寄托，不独以赋物为工。”）  

***蒙山***  

东蒙何嵯峨，禋祀自上古。山空响寒林，神灵啸洞府。白云流其间，出岫作风雨。日暮樵担稀，寒鸦自来去。  

***恭寿杖歌为虚舟丈赋***  

吾闻桃竹产自铜梁山，滇池赤藤光斑斓。岂如黄山白岳千岁连理木，枝柯交错文采珊瑚殷。斫成拄杖不佻复不笨，形模两两文螭蟠。实中密节中尺度。铭词刀剑兼盂槃。恭寿先生廿年前，征车使节无时间。桐溪荆溪互游历，南走楚越西秦关。挂冠归来越一纪，买田筑室蓉湖湾。葛陂老龙手中握，踏遍江北江南山。而我百事欲屏弃，日奉谈笑开容颜。读书之台望湖阁，（台与阁皆在锡山。）烟消日出悬铜钚。杖头百钱亦易办，青鞋布袜相追攀。  

***沈元沧***  

沈元沧，字麟洲，仁和人。康熙丁酉副贡，官文昌知县。有《滋兰堂集》。  

***杂咏***  

避世金门不厌深，华颠短褐岁侵寻。相逢北阙青云客，谁和南山《白石吟》。数箸能谈天下事，千秋须识古人心。贾生已去王通逝，独立苍茫感不禁。  

***翟铸***  

翟铸，字晞颜，泾县人。康熙丁酉副贡，官邳州学正。  

***山居***  

松石斗嶙峋，奇山逢故人。往来天际路，吟啸梦中身。三月雪犹冻，一岩花不春。泉声云外落，洗尽十年尘。  

***宫尔劝***  

宫尔劝，字九叙，号怡云，高密人。举人，历官云南布政使。有《南溟集》。  

***乌蒙马***  

滇马推乌蒙，以缺耳为记。牧养草海中，往往有上驷。昔者我从征，持筹东乌行。选骏得紫骝，矫健神彩生。骑之历岩壑，所向无陂平。两载共锋镝，真堪讬死生。逸足固难别，天机遗琐屑。追风{尔}浮云，未必无蹄齧。区区辨骊黄，转多困盐辙。世无九方皋，骐骥空呜咽。  

***戊午腊之中旬大雪盈尺方臬使实村来留饮用聚星堂体赋诗***  

一冬不雨花焦萼，<土杲>风日日吹丛薄。农夫对此心如焚，田皆龟坼忧春作。遥看赤日下崦嵫，忽有片云起寥廓。夜来仰视审阴晴，倏明倏昧光闪烁。漏尽衾裯寒气生，纸窗屑屑有声落。旋闻童仆相欢呼，今朝雪天需狐貉。老夫喜剧轩前立，回风旋转势纷攫。广庭积素须臾间，竹树倾侧翻乌雀。蛮奴持帚扫宾径，便有乘兴人蹑屩。滇南此雪由来希，况当久旱尤足乐。陇头宿麦定抽尖，人物之气一疏沦。更收远景登高楼，同云低压天漠漠。宽杯急酌那辞醉，醉起狂歌舞大槊。利用真不殊粟襦，喜雨喜雪同一噱。  

***过翠海***  

春波如镜平，浩淼带芳树。缅想繁华时，原是歌舞处。不见歌舞人，飞起双白鹭。  

***泛近华浦舟次白马湖***  

缚竹苦茅三两家，一湾流水绕门斜。老渔补网林中坐，祇有间鸥管落花。  

***老马***  

东郊老骕骦，瘦骨自昂藏。谁惜成功大，翻怜识路长。空群思冀北，临阵怯沙场。伏枥年年事，堪回烈士肠。  

***金沙江歌***  

金沙江水出乳牛，来自番域入梁州。斜穿六诏经八郡，奔腾下汇岷江流。在昔议开辄中止，付之天险非人谋。圣主宵旰求民隐，凡厥利赖罔不周。千古巨功随运会，一劳将为滇蜀休。惊涛一千三百里，险滩一百二十余。（叶由）卧者威如伏狮虎，立者森若攒戈矛。削壁参天类排障，悬岩覆地同垂旒。激湍喷雾隐日月，狂澜轰雷撼山丘。萼稽龙门辟天险，乾坤旋转神功收。通塞岂尽关气数，抑以人力邀天麻。上公（佟雅庆制军。）经始少保继，（广宁张制军。）余以筹笔襄盛猷。任贤使能谘诹广，散财发粟招徕优。工师齐集良法出，锤錾穷处焚膏油。冈陵川泽终变易，底绩七度更春秋。苴兰远阻夜郎外，贸迁人苦鸟道修。近又滇铜供京铸，牛马脊断车折軥。积岨一朝成利涉，帆樯上下无夷犹。驱石之人有谁见，开山五丁今与俦。桑经郦注缺谁补，金沙永奠西南陬。  

***破裘***  

破羊裘带酒痕瘢，补缀差堪御岁寒。记自长安风雪里，卅年争教不摧残。  

***邱嘉穗***  

邱嘉穗，字秀瑞，号实亭，上杭人。举人，官归善知县。有《东山草堂集》。  

***自龙川还同七弟球读书舟中***  

簿领颇劳人，行役时徵逐。虽有枕中书，经年未寓目。今朝去复还，公事句当速。放舟下槎江，岁晏少案牍。吾弟最聪警，问字陈卷轴。聊为诵所闻，高吟且熟复。不知有归程，那复怀微禄。始叹书生乐，宦途空碌碌。开帆望水云，寄想同濠濮。  

## ●卷六十

***徐本***  

徐本，字立人，一字是斋，钱塘人。康熙戊戌进士，改庶吉士，授编修，官至东阁大学士。赠少传，谥文穆。  

***恭和御制落叶诗***  

曾为春归怅落红，那堪绿荫又飘空。飞来远嶂随寒雁，散入清谿逐断蓬。茗沦林间吹活火，贝书坛畔带秋风。遥从碧宇丹霄望，片片余霞掩映中。  

策策商飚气候殊，凋零万木亦斯须。句留不住群芳歇，系恋浑忘一物无。芒径夕阳闻踏马，空山残月静啼乌。李将军书传烘染，傍屋依檐列数株。  

***恭和御制柳絮诗***  

轻似吴绵薄似霜，相依静院与间堂。添将挂衲僧衣软，引得穿花蝶翅狂。无力只缘清露重，有情还逐野云忙。但空结习无留滞，任点春衣总未妨。  

***张廷璐***  

张廷璐，字宝臣，号药斋，桐城人。康熙戊戌一甲二名进士，授编修，官至礼部侍郎。有《咏花轩诗集》。  

***晓过玉蝀桥***  

沙路初乾宿雨晴，软红不动气尤清。水风吹绿双桥接，疏柳阴中款段行。  

水气空濛曙色开，觚棱金碧望成堆。仙山楼阁云光里，曾见营丘画本来。  

烟柳风蒲水一涯，红妆临镜艳明霞。露华犹白晨光动，开遍瀛州万朵花。  

***先公有浮山诗因忆旧游敬步原韵·金谷岩西种茶处***  

岩空一线天，烟云自回翔。穹碑屹千仞，奇幻不可量。金石更轩豁，万木环苍苍。天风发清籁，倾耳聆瑶簧。秋深霜树丹，纵目云锦张。金佛丈六身，青鸟栖其傍。山僧未脱俗，法海空津梁。苦忆种茶处，徘徊闻古香。  

***先公有浮山诗因忆旧游敬步原韵·陆子岩前竹下***  

会圣多胜迹，幽窅景益奇。霜皮挺老树，女萝相蔽亏。萧萧青琅玕，古澹绝世姿。疏影荡微风，湘波泛涟漪。徒存高衲偈，剩有名贤诗。九带寻遗踪，峭壁空{厂垂}{厂义}。长松落子声，如闻仙人棋。空明浩啸廊，想像跏趺时。蜕骨体自轻，世人那得知。  

***先公有浮山诗因忆旧游敬步原韵·指月石***  

绕云百级梯，指月一片石。乾坤怪未了，（雷半窗句。）往往见奇迹。莲华宛朱青，天池湛虚白。了无斧凿痕。斯理耐寻绎。旷览林莽间，窅然入深碧。俯仰天地宽，变幻烟云积。瑶草近可寻，谁是餐霞客。  

***先公有浮山诗因忆旧游敬步原韵·石龙峰松下***  

何年巨灵掌，鞭石作苍龙。鳞鬛自起伏，夭矫成横峰。环以澄碧泉，荫以偃盖松。仙人自来去，谁能蹑其踪。寒涛响清籁，排荡千芙蓉。何当成独往，九节扶孤筇。  

***先公有浮山诗因忆旧游敬步原韵·响雪廊***  

修廊云锦丽，涧水桃花香。张公留遗踪，丹井依平冈。寒泉激危石，响雪奔飞梁。谿喧心愈静，炎蒸有余凉。杳霭散云影，澄碧涵天光。烟林互苍奔，幽邃安可量。别来岁月遒，结想徒茫茫。  

***先公有浮山诗因忆旧游敬步原韵·沧浪亭***  

沧浪亭畔柳如丝，小板红桥枕碧漪。千载风流成歇绝，居人惟说漫堂祠。  

雨馀凉气入生衣，夏木阴阴罨翠微。欲觅石棋枰在否，夕阳惟见鹭莺飞。  

***黄鸿中***  

黄鸿中，字仲宣，号容堂，即墨人。康熙戊戌进士，改庶吉士，授编修，历官侍读学士。有《容堂集》。  

***题尧年叔水交山庄***  

路随流水入，门对最高峰。叶落千山雨，泉鸣五夜钟。欲眠时枕石，间坐为听松。也有喧阗处，秋蝉与壁蛩。  

***曹源郊***  

曹源郊，字尹东，一字石麟，号东牧，嘉善人。康熙戊戌进士，改庶吉士，授编修。有《古香阁集》。  

***东园产芝秋暑未能往观先成一律柬二兄***  

步屟山岩日夕宣，精神相感产神芝。种分仙圃三枝秀，气合灵机五色奇。石上盘根云作护，溪边映彩玉为姿。明朝拟约来相访，可许琼浆啜一匙。  

***王懋竑***  

王懋竑，字予中，号白田，宝应人。康熙戊戌进士，官安庆教授，特擢编修，直上书房。有《白田诗文集》。  

***书座右***  

长堤溃蚁穴，君子慎其微。生平操持力，不敌一念非。波浪浮天阔，漭漭决四围。内省增叹息，已往安可追。  

奔马不可驭，盘石不可斡。是非反掌间，铅刀贵一割。我心似寒灰，百念俱刊剟。愿更塞其端，绝之在由枿。  

***校礼记注***  

圣王遗迹付飞烟，收拾流传几历年。后戴别分曲台传，皇熊初为郑公笺。欲将宋椠填遗字，更拟唐碑校昔贤。却怪后人轻正义，卫陈俗说竞纷然。  

***李根云***  

李根云，字仙蟠，号亦人，云南赵州人。康熙戊戌进士，改庶吉士，授检讨，历官江西驿盐道。  

***与郑乐山刘子定同年暨家弟西园给谏游丰台***  

谁家亭馆接城阴，药屿花园次第深。十里马蹄千叠翠，一时草色五湖心。斜阳欲暮迟高树，薄酒微醺费短吟。谁是三生唐杜牧，春来常有客愁侵。  

***金以成***  

金以成，字素存，号补山，会稽人。康熙戊戌进士，改庶吉士，授编修，历官衮州知府。有《补山诗存》。  

***出都作***  

四库横陈足老饕，南鱼岂比北徐高。座中客笑羊公鹤，帐底人窥魏武刀。到处啖名如画饼，几番检韵失题糕。翠光零落炎州冷，重为山鸡惜羽毛。  

***长江和友人韵***  

岷峨一注湿天根，禹力疏排信有神。水气升腾朝日月，滩痕明灭认冬春。蟂矶北望山如绣，牛渚东来泻作银。多少帆樯争利涉，凭君指点斗间频。  

***厉鹗***  

厉鹗，字太鸿，号樊榭，钱塘人。康熙庚子举人，乾隆丙辰举博学鸿词。有《攀榭山房集》。  

***（杭大宗曰：“太鸿诗精深华妙，裁断众流，自新城、长水盛行一时，海内操觚者莫不乞灵於两家，太鸿独矫之以孤澹。用意既超，徵材尤博，吾乡称诗，於宋、元之后未之或过也。”***  

***沈归愚曰：“樊树徵士学问淹洽，尤熟精两宋典实，人无敢难者。诗亦清高，五言在刘窅虚、常建之间。今浙西谈艺家专以饤饾扫撦为樊榭流派，失樊榭之真矣。”***  

***王兰泉曰：“徵君诗幽新隽妙，刻琢研炼，五言尤胜，大抵取法陶、谢及王、孟、韦、柳，而别有自得之趣。莹然而清，窅然而邃，撷宋诗之精诣而去其疏芜。时沈文悫方以汉、魏、盛唐倡吴下，莫能相掩也。”***  

翁覃谿曰：“樊榭以精细之思得韵得味，正亦从书卷中酝酿得来。”）  

***晓登韬光绝顶***  

入山已三日，登顿遂真赏。霜磴滑难践，阳崖曦乍晃。穿漏深竹光，冷翠引孤往。冥搜灭众闻，百泉同一响。蔽谷境尽幽，跻颠瞩始爽。小阁俯江湖，目极但莽苍。坐深香山院，青霭落池上。永怀白侍郎，愿言脱尘鞅。  

***过宋通问副使朱公少章墓***  

突兀残碑立古阡，行人犹记绍兴年。青衣已见君王辱，白发何期使节旋。老泪冰天他日恨，遗闻曲洧至今传。一抔筑并花宫地，夕呗晨钟更惘然。  

***虎阜即事***  

塔迥廊迥燕燕飞，送春人去恋斜晖。似嫌荦确侵罗袜，却要残红作地衣。  

***宿永兴寺德公山楼***  

昏黑山雨歇，一径松烟蒙。微闻梅花气，吹落疏磬中。讵惜夜履湿，宿处投支公。凭楼答人语，迥与云际同。少选沈霭敛，俯听幽林风。明星忽三五，挂在殿角东。短烛照春绿，夜静山逾空。观河悟众象，拂石期冥鸿。神清了无梦，乱壑流何穷。焚香以达曙，兹焉悦微躬。  

***永兴寺二雪堂晓起看绿萼梅是冯具区先生手种***  

幽人先鸟起，林磵正寂然。是时春空霁，山翠争便娟。的的花间雨，澹澹花上烟。烟雨为合离，花态亦变迁。祭酒昔游此，手种犹生前。傲兀根倚石，欹倒叶映泉。微馨委陈迹，高格同枯禅。儒官罢亦得，不废《招隐》篇。攀花久延伫，世已无其贤。  

***溪上巢泉上作***  

玩溪遂穷源，东峰屡向背。朝日上我衣，春泉净可爱。不知泉落处，潺潺竹离内。喧闻两叠泻，静见一潭汇。松风飏纤碧，花影蓄深黛。名言犹有相，幻照乃无悔。悠然巢居心，颇欲终年对。  

***晚入石人坞还永兴寺***  

拨萝寻微径，山意黯将暮。幽讨忘体疲，窈窕入深坞。激籁不通人，踏石凡屡渡。返景忽难留，苍苍目争赴。万竹皆为风，千花并成雾。去鸟有遗音，归樵讵同趣。夕梵怀信宿，春溪延缓步。入门不生月，仍倚檐际树。  

***春寒***  

漫脱春衣浣酒红，江南三月最多风。梨花雪后酴醿雪，人在重帘浅梦中。  

***重游洞霄宫探大涤洞天***  

振衣浴罢体更轻，竹枝投石声彭觥。空山昨夜龙洗窟，雨过万壑泉纵横。山灵知我有默祷，故遣松风作前导。一峰阴见一峰晴，天柱中央翠于扫。元同先生昔隐居，洞天长锁琅函书。前游日夕未曾到，恨身不得乘飚车。穿尽幽篁履苔石，惊见谽谺洞门坼。童子曾为捣药禽，桃花解笑题诗客。此中日月停两丸，想像九夏尤清寒。微明秉炬触暗壁，古灵题字来寻看。玲珑乳窦隔凡处，路接华阳不归去。有人问我洞中来，为说浮云如柳絮。  

***沈大匡先生华山草堂***  

心迹竟沈沦，空山閟古春。亭留唐野史，名在宋逋臣。破壁全题字，双松一作薪。惟应千载上，愧煞瘦腰人。  

***和余葭白题唐子畏画韩熙载夜宴图***  

韩郎自是江北人，避地去作江南臣。更从江南到江北，便道江南有人忆。归来笑拥名花丛，疏眉小面居当中。千枝银烛照舞影，满堂宾客看惊鸿。门生解事执乐句，燕支拍碎声穿空。酣嬉跌宕君莫笑，一半桃李无春风。宫中唱念家山破，烧槽哀怨传何穷。聊将群婢汙名检，此意未必闻重瞳。六如居士不并时，何由户外三更窥。笔底故有嫱与施，我不见画但见诗。诗工直疑画逊之，眼饱铅黛嘲贫儿。从来裴休说法为人愿，不妨衲衣乞食随歌姬。  

***赵筠谷买得乐安长公主小玉印出以相示予定其为明光宗女熹宗时所称皇八妹者因赋长歌***  

扬州尘土日纷纷，玉气市中为白云。前朝贵主风流远，认得蓝田小篆文。瑶华栽向瑶阶底，母姓便娟本秾李。泪洒龙髯一月余，移宫仓卒惊罗绮。忠臣岂肯为身图，帝姬入井知群诬。亟封康妃讬遗训，谁令国柄归阉奴。云鬟扒角年犹小，亲见乾清尊赵娆。须臾委鬼共销亡，信王握玺瞻天表。初下银河织女机，盈盈十五已胜衣。粉侯才习胶宫礼，便许吹箫出禁闱。贤声戚畹流传寡，江斅无劳让婚者。赐花更得日兄怜，投琼特敕行杯斝。爱学江南浅淡妆，脂田水碓厌豪强。刻成小印柔荑抚，钤记居然宝绘堂。钟漏相催岁华掷，一枝红坠悲秦客。朱缲冷落桥纽昏，不共金箱殉梅额。万年诔德未足哀，贼骑蹴踏都城摧。壮哉都尉又死国，碧血滴到珠襦灰。青奁玩物今犹在，无用摩挲博人爱。为君试续学古编，惆怅虫镂非千年。  

***二月十九日同耕民间步东郊晚眺沙河***  

雨多常禁足，及此出郊看。风力暄犹劲，天容霁始宽。波神青栎庙，田祖白茅坛。讵学怀砖俗，班春话好官。  

村舍留人眼，鱼梁枕水低。林长共澄映，云细得端倪。山影鸣榔远，芦根下栫齐。闲心分物色，坐待日平西。  

***西湖春雨***  

遥峰隐见黛眉攒，怪底春来无此寒。朋比熏炉风味浅，有人楼上倚阑干。  

***同丁敬身金质甫陈江皋登宝石山天然图画阁***  

塔下楼开蹑级登，东风聊忆昔游曾。春深城郭浑如画，定里莺花不属僧。人影渐移湖上柳，烟光又绿壁间藤。留题为纪间踪迹，只有看山诧最能。  

***西溪晓起***  

首春溪中寒，偃卧如屈铁。宵分天柱梦，觉来转清切。开门残月在，下见数峰雪。雪际生白云，窅映不可说。登桥水市静，寻径冰泉裂。田翁尚无事，初阳候林缺。怀新意似欣，理旧抱已结。何如岩栖人，燃竹饭松屑。  

***行田至荆山岭下作***  

大小何连延，细岑若回顾。中有微径通，两村隔松雾。平畴开朝日，宿麦半凝沍。云根脉未泄，涓流但微注。野人篱落小，鸣鸡隐杂树。虽无氾胜书，农话眷幽素。稍营下潠业，更羡上洄住。竹桥滑春霜，往来定非误。  

***晚秋夜雨有怀故园***  

落叶卷风雨，客愁仍去年。背镫三峡水，欹枕九江船。预想他时话，须妨此夕眠。南湖烟翠色，应湿草堂前。  

题冒辟疆姬人金圆玉水墨秋葵图（辟疆自题云：“余不能饮，日看此花，亦饮醇酒意也。”）  

金琖横欹醉不胜，墨痕秋晖一奁冰。西园老尽佳公子，看画花枝学信陵。  

***西湖柳枝词***  

花草春来断客魂，杨枝只合伴桃根。满湖碧水游船散，西月东风在寺门。  

斗尽纤腰一两枝，水仙王庙日斜时。青青不许游人折，细叶如颦更泥谁。  

***同吴西林泛舟西溪看梅***  

缓棹纵遥目，心与春流平。邀侣以事解，得朋因寡营。峰色烟上霁，竹风沙外清。一夜丛梅发，几处山窗明。香中林鸟语，引我沿溪行。积翠点残雪，阴淡寒自生。西崦未云夕，东畬方可耕。稚子肯迎客，花间启柴荆。  

***晓过福清竹院***  

探幽勇晨兴，静院钟未歇。晴烟映竹澄，残月转花没。地僻养灵姿，氛润蒙玉骨。有如列仙儒，初日晞藓发。深山留古春，凡艳想易竭。老僧空色相，折取供白佛。护此无尽镫，常依妙香窟。坐听篱落间，绵羽啭清越。  

***同吴西林城东看花遇大风戏为长歌***  

城南看花谁作群，好事竞造丁隐君。城东看花寂寥耳，相待独有吴居士。新花破萼初满丛，沙河浩浩扬天风。已看野渚动平碧，更觉连林摇乱红。提携町疃羡骥子，出没葭薍多渔翁。过桥人似六鹢退，沽酒樽传三雅空。风光如此肯虚掷，闭户先生真可惜。浇花拟向卞公坟，弹丝亦就周家柏。渊明子晰两达人，天地宁非百年客。有足爱踏三家村，有裾不撇七贵门。模糊落日望未已，遥山渲出胭脂痕。今朝风起花鞴扇，莫使迟来花似霰。好将健句当青幡，日日花前一相见。  

***湖楼题壁***  

水落山寒处，盈盈记踏春。朱阑今已朽，何况倚阑人。  

***汉铜雁足镫歌为半槎赋***  

蒲阪首山青逶迤，黄帝鼎成龙胡垂。战且学仙事绝奇，茂陵刘郎始祝釐。流传奕叶敦书诗，犹崇祀典敞云楣。妍娥无姅夕侍祠，金釭如虹掺手携。望灵之来月出时，神光下属风帔帷。翩然而逝不可期，劳心悄兮煎蚖脂。阴精沙麓祚始衰，效祥安得斋房芝。后代蛤彩莹琼肌，不照绿绨方底儿。此镫行第人见之，细数瑶琴弹冰丝。铭字俨如沙画锥，内者啬夫椽丞令。年是竟宁嗟已竟，制器尚象古示儆。随阳有序亦天性，铜花涵碧秋水净。雅胜羊头与凤柄，夜凉可亲宜放郑。千年瓠史寄间评，君家自发短檠咏。  

***夕次石门***  

望望石门县，秋烟路欲迷。村深忘远近，月出辨东西。桑影过桥密，虫声傍水低。吾衰怯风露，敢后暝雅栖。  

***洪熙古刺水歌同全谢山作***  

哀牢九隆汉所开，唐代六诏争喧豗。玉斧画河段氏立，阿衤盖殉节梁王摧。濠梁真人设郡县，炎徼西南俱革面。分司古刺始羁縻，贡琛莽怕旋来见。取宝船回恤远夷，万方辐辏仁宗时。此香不减芬陀味，此水应超苏合池。甲煎百和花盈缶，六一泥封篝火后。班衣染麝锯耳酋，珠络挈瓶马郎妇。熬成细字镌青铜，进入春风生六宫。一洒罗衣长不灭，氤氲愿与君恩终。可怜债帅如香尉，购得朱门媚权贵。分宜遗臭塞两仪，当时直压龙涎气。枕顶余芳世庙修，御衣小炷纯皇留。南都谱记春桥顾，勋戚方传恭顺侯。华胥旧事无人识，流落江南并江北。金仙铅泪一函中，梦破香销弹不得。  

***浮山禹庙观山海经塑像三十韵***  

淮海皆平壤，隆然片石支。中央居混沌，明德镇阽危。不共罗山合，还同息壤遗。媪神唐日观，江水汉家祠。永永尊文命，汤汤罢怨咨。霉形犹带瘦，高栋反如卑。柏翳承虚寝，狂章待玉墀。风云生怳惚，土木出恢奇。忆昔鸿荒远，宁安妇子熙。神奸浑不辨，人兽互相欺。枯步穷乾粤，方祇骇地维。蛇操何蚴蟉，鳌抃更躨跜。林出刑天舞，岩藏贰负尸。应龙飞有翼，精卫溺堪悲。博物推中垒，传芭望少姨。儿坪终古诧，母石至今垂。经可百虫证，功堪四载追。解裳嗤適裸，铸鼎讶逢魑。定括河图象，徒闻太史疑。规摹非近事，指点立多时。六月当初降，千村走祷祈。笙镛应间作，巫觋尚讴思。瓜蔓前年决，鱼头万室为。空纡谒者策，屡费大农资。呵壁吾将问，搴茭且补痍。牙须雄此辈，秘怪孰攸司。落照明低塔，寒飚响女陴。惠之前有塑，靖节后无诗。沃野居难卜，丹丘到未迟。如听赤绦使，历历话幽姿。  

***次韵堇蒲春日书怀***  

里社追游每拍肩，投簪又是入新年。移家幸有琴书共，卜筑欣看树石连。不守庚申缘道在，偶占甲子得春偏。始知上界多官府，今向人间见斥仙。  

六街堀堁梦才醒，草色何妨满户庭。洛下忆曾修禊事，淹中怅未了遗经。当帘山月钩帘见，傍枕春潮转枕听。此是城南招隐处，新诗暇日上重屏。  

独坐杉亭簇绛趺，看花折简不烦呼。从无长物称名士，雅有间情属固姑。酒畔俳谐编作集，墓堂文字积成逋。与君共喜慈颜奉，未敢人前号老夫。  

端居风物际升平，不觉吴霜点鬓生。上冢年光潜委巷，趁潮清梦入严城。啖齑元是儒林味，焚草无劳后世名。有约出郊真兴剧，柳花如雪爱初晴。  

***钱舜举摹周昉内人双陆图为梁蔎林作***  

深宫宴起花阴午，尚觉春寒入眉妩。只将握槊当嬉游，不乱窗前白鹦鹉。两人对局如有思，宝钗半堕云鬓欹。旁观一人凭小婢，骰子欲下春葱迟。蛮靴踏地红鹄觜，金瓶力挽蔷薇水。女官朱敢促朝妆，宿粉残黄忆浓睡。睡浓曾梦双陆输，唐家社禝须人扶。柘袍又出点筹手，乐事可怜同妇姑。画师著眼非穷相，曲眉丰颊当时尚。钱郎摹古能逼真，写出徒令意惆怅。岂知绝代佳人住茅屋，寒机轧轧无膏沐。  

***晚由金家堰步至崇先寺***  

一峰抱花回，不知凡几里。迟日落未落，散策从此始。石梁跨涧空，苔枝皆倒倚。入寺罢晚参，僧堂寂如水。诘曲取微径，返景照花里。瀰漫遍岩壑，春透无剩蕊。乍疑吐佛光，白毫映霞紫。复讶妙香生，馝馞得禅髓。盘桓憩松根，结茅拟来此。何必问通波，远寻光福市。  

***西溪山庄有感***  

阑压垣衣户网尘，嫩寒恻恻那禁春。一池好染罗裙水，只照梅花不照人。  

***魏景初帐构铜歌***  

霸城月照仙人泪，不逐魏宫翁仲二铜驼。久作劫灰飞帐构，犹存景初字洛灵。儿爱芳林好，夺得蛾眉供洒扫。弸彋想像薄罗风，传与千年尚方造。流苏翠羽光零乱，土上出金妖识换。文成石马大讨曹，水吐玉蜍才效汉。碧筩平坐朱竿密，八分应认仲将笔。摩挲仿佛陵云台，小缩波痕劲无匹。更闻昭烈能自贬，御用都归销鋊焰。一枝古色出重缄，留向人间鉴奢俭。  

***开平王孙种菜歌***  

高皇初定江南日，采石矶头功第一。横行十万常将军，带砺河山永无失。沧桑抱节有贤孙，钟阜秋青入泪痕。飘零大树不复见，憔悴故侯安足论。中山同志深闺妇，曲折天吴移旧绣。谁知偕隐灌园人，俱为异姓分茅后。几棱荒畦非赐田，晚菘早韭资寒泉。可怜一纸锄奸疏，却裹长街卖菜钱。归来偃仰栖衡宇，犹胜貂蝉舆皂伍。凤台园里鬼迷化，鸡鸣庙前狐啸雨。漫向金陵吊夕曛，百年寂寂但孤坟。篱边尚发东风菜，一任空原野火焚。  

***寒柳***  

酸风无复一枝新，憔悴翻疑故态真。叶落纷如汴堤雨，雅栖瘦似灞桥人。不将浓影遮游胜，犹记斜飘拂舞尘。留得庆奴罗扇子，烟痕挽住旧时春。  

***午日淮阴城北观竞渡***  

此日家家唤艇行，一湾野水是新城。无人更说防淮事，烟柳风蒲到处生。  

惊飞沙鸟两相呼，铙鼓缘流引客娱。不分午风凉似水，为他儿女飐钗符。  

谁家林际小园亭，过尽豪华物态零。几折虚廊通浅渚，坏桥无柱上浮萍。  

吟朋应是忆天涯，旧曲樽前小字斜。犹有浴兰遗俗在，晚来间过卖浆家。  

***晚次陵口***  

绿遍千村叫杜鹃，余寒犹未脱吴绵。暮云青草夹冈埭，春水小风陵口船。旧事六朝残梦外，客程十载夜镫前。白头不奈间愁搅，拟向空门问老禅。  

***万邦荣***  

万邦荣，字仁伯，号西田，襄城人。康熙庚子举人，乾隆丙辰举博学鸿词，官莘县知县。有《红崖诗集》。  

***偶感***  

葛藟长南山，菰蒲生深陂。讬处既异地，彼此焉得知。衣裘偏苦寒，菇甘偏苦饥。谁念农家老，露肘复断炊。人心沧海深，水注无满时。大化原浩浩，何事亦参差。  

世无名与宦，人心皆太古。世无轮与蹄，人皆守乡土。造物害生成，分明设网罟。谁能翔天外，远随黄鹄举。  

***清江曲***  

霜清露白秋水浅，几点寒山翠黛远。斜阳两岸悄无人，芦荻萧萧芙蓉晚。款乃中流摇桨去，烟波渺渺知何处。沽酒江楼醉初醒，新月已生乌桕树。  

***东轩***  

乱编堆竹榻，独树守柴关。屋破红留日，垣低碧见山。秋深园菊老，雨后野云间。无复人来往，苔痕满地斑。  

***商酒务谒程子祠***  

酒务留遗迹，祠堂对远峰。官卑聊自效，道大竟谁容。遗像春风在，间庭花雨浓。游杨真有幸，函丈日相从。  

***自尉氏至许州道中***  

路近高阳里，家山见一痕。行人争落日，疲马恋孤村。堡上风掀屋，人家叶拥门。西湖寻故友，聊自慰羁魂。  

***西山杂兴***  

无奈中峰未可攀，新泥阻我倚柴关。春深芳草绿千里，云断斜阳红半山。燕舞蹁跹陂水上，蝶飞出没菜花间。年年风物堪人赏，不道潜消镜里颜。  

远扣禅扉暮始还，痕留芒履露斑斑。云随野客同归岫，花逐流泉乱出山。寂历烟村孤犬吠，萧条祠宇老僧间。开缸独酌庭梧下，明月无言过碧湾。  

***田同之***  

田同之，字砚思，别字西圃，号小山姜，德州人。康熙庚子举人，官国子监学正。有《砚思集》。  

***徐趣园北上过访***  

巷僻寡车辙，秋风静掩门。狂奴毷氉余，散发卧竹根。故人走上国，过我寒雨轩。投我五字诗，破我三径痕。相见一相笑，把臂与细论。不惜功名薄，惟期风雅存。殷勤各欣赏，茗熟香炉温。  

***将抵绣江望城西一带***  

朝从济上来，夕入阳丘路。面面翠峰迎，脉脉春泉注。斜阳一派红，半是桃花树。  

***会仙山***  

东郭一极目，望见会仙山。仙人在何处，霞外空斒斓。上有青芝圃，下有白云湾。樵牧无踪迹，飞鸟时往还。  

***题吴天章莲洋集***  

卅载名闻未相识，而今方读莲洋诗。惟论意表熟梅候，尽得风流登岸时。石气青苍自如是，茧丝黄白将何为。渔洋别有参同契，千点桃花非尽词。（《渔洋诗话》曾载天章“门前万里昆仑水，千点桃花尺半鱼”之句。）  

***题海右陈人集***  

水部风流忆昔闻，还山春事许谁分。平原岭下遗芳佩，十卦斋头剩夕曛。曾是虞山高品第，却教德水让清芬。一编今日耽吟赏，想像当时孤岳云。  

***春暮***  

眼底莺花节序迁，闭门聊自耸吟肩。草深三径绿无赖，屋老一镫青可怜。心事消磨尘砚冷，泪痕料理敝衣穿。年来踪迹浑如此，睥昵东风益惘然。  

***先祖山姜诗集有句云客来须倩小山姜扶我抠迎似杖长自注云呼长孙为小山姜时同之方六龄也今老矣百不如人每一展读不胜惭痛因敬追原韵***  

佳名锡得小山姜，七尺曾无一寸长。惭愧古欢承砚雨，凄凉寒绿袭书香。人穷未是缘诗致，才薄难言与命妨。屈指垂髫今白发，不禁回首泪沾裳。  

***鲁之裕***  

鲁之裕，字亮侪，麻城人。康熙庚子举人，历官直隶清河道。有《式馨堂诗集》。  

***咏锦鸡***  

彩羽争鸾凤，雕笼饫稻粱。见珍翻见困，语语怨文章。  

***赐金园感赋***  

赐金园里百花深，独客支筇可意寻。露竹半含春晓泪，雪蕉孤卷岁寒心。双溪印月思持鉴，一径飞泉想沛霖。尤惜老梅生远谷，未随桃李艳芳林。  

***五溪吟***  

朝餐洪港开林笋，午酌黔阳出土芹。一部宫商泉灌石，千层图画岫栖云。酒帘晚带江烟动，渔火遥将夜色分。屈宋不逢山水寂，教人空自挹灵芬。  

***武当篇***  

洪濛惨竭青黄力，削凿嵚岩簇鳌极。芙渠攒矗厚坤心，王子磨针开道域。明皇奉教靡黄金，范像镕宫冠绝岑。斗垣峻级仞十万，磴道钩绳凌井参。足底云缨互辟阖，岳渎畿圻纷纟巤飒。太和元气郁氤氲，拱揖飞仙承问答。振衣一啸雷崩轰，冉冉梯霞达玉京。八宫二观遍游历，三十六庵群送迎。胜朝金碧贱于土，陬澨琳宫不胜数。武当美丽甲寰中，如林丰碣丛荒宇。从来不朽唯曰三，德功今属琪园龛。块间名业露晞日，布金匹士隆高谈。巘原陟降别有以，不向曹溪掬香水。质成虞芮尊片言，乃亩乃宣乃疆理。瞪目沧桑指一弹，銛锋待截情渊澜。松下鼋蛇轻绿骨，真人那在层霄巅。  

***许廷鑅***  

许廷鑅，字子逊，号竹素，长洲人。康熙庚子举人，官武平知县。有《竹素园诗存》。  

（王兰泉曰：“竹素先生诗才绮丽，始学杜牧之、王仲 初，继而规模何大复、徐昌谷，志和而节雅，七言绝句尤为人所传诵。”）  

***晚过池上草堂示允武***  

向晚寻幽人，一踏池上路。斜阳敛山色，波光半含吐。群动渐已息，鸟鸣自相聚。归云淡无心，冥冥集遥树。静里悟物情，间中见天趣。相对寂无言，轻烟卷如雾。清磬隔溪来，微月照归步。  

***送杨大渭符之官离石***  

雨中柳销蓟门烟，相送河桥重黯然。会见雄文召宣室，未妨才子令盈川。秋风雁度明斜日，汾水云飞自汉年。应忆京华旧游侣，酒徒还在酒炉边。  

***徐州***  

彭城霸业已荒凉，一塔凌空出女墙。白草尽从霜后短，青山斜傍马头长。东来云气归芒砀，南下河流接凤阳。回首英雄几丘陇，大风还起戍楼旁。  

***广州***  

朝请通蕃国，提封扼重关。岚回庾岭合，水入虎门环。虞苑今何有，仙人去不还。独余羁客思，长对白云山。  

曩忆谈南海，今成滞粤乡。楼台长作雨，风月不知霜。荷气生香浦，苔衣上蛎墙。双鬟荡舟女，犹是唤珠娘。  

***建陵***  

万里开南徼，风烟入百蛮。日西闻杜宇，天外见青山。急浪层阴里，韶音积翠间。一丸封鸟道，左顾有严关。  

双江分别后，一水尚名滩。流向孤城曲，声含落叶悲。采风无故老，剔藓有残碑。箫鼓喧巫女，时过铜柱祠。  

***春日泛舟<山昔>山湖遂登历下亭***  

古亭展春目，惬我褰裳期。废兴亦已屡，风流良在兹。回回一水抱，宛宛诸洲披。鱼鸟识昏旦，荇藻浮涟漪。独标海右胜，几伫湖阴嬉。地忆旧台观，亭留北林诗。修竹渺难问，白云来何迟。含情流易盈，揽物境乍移。微波摇西日，绪风散芳蕤。奄忽人代易，来者知为谁。  

***移居别池上桃花***  

幽栖聊复避嚣尘，池上孤吟过蚤春。惆怅夭斜临水别，不须重忆倚阑人。  

萧萧竹树绕亭斜，镇日关门但看花。苦为小红添别思，不知身尚在天涯。  

***金虞***  

金虞，字长孺，号小树，钱塘人。康熙庚子举人，官孝感知县。乾隆丙辰举博学鸿词。有《小树轩集》。  

***乘小舟渡江登黄鹤楼***  

汉上层阴初作雪，目送寒空鸟飞绝。扁舟一叶横江来，水烟漠漠江天开。玉笛仙人渺何处，黄鹄矶头仙枣树。枣花吹落满城香，仙梦依稀武昌住。武昌城下江水流，武昌城上三重楼。游入到此不忍去，芳草白云生远愁。我今亦是江湖客，望远登高头欲白。不须更访白云楼，击檝中流楚山碧。  

***罗池柳侯祠***  

李花十叶迎风僵，棋师索饭中书堂。八关十六子谁氏，奔走朝士如驱羊。河东才地本天赋，锐意功名偶涂附。醉客未醒东方明，独惜清流非党锢。罗池跌宕从粗官，蜑风瘴雨天漫漫。衡湘南畔解文学，厥功不让潮州韩。生不逢辰死威福，鹅山青青江水绿。年年鸡卜舞山氓，听彻迎神送神曲。  

***浯溪读中兴碑***  

文于天地不两天，我昔闻自浯溪歌。浯溪深处漫郎宅，后有作者何其多。中兴一颂岿然在，手剔苍藓三摩挲。当时翰墨鲜高手，谁与八代回狂波。鸾台凤阁数燕许，东封石刻徒媕娿。斯文独任起衰责，采薇六月相肩摩。平原颜公忠烈士，肝胆契合心手和。大书特书照岩户，如日始出星交罗。想当握笔几透爪，一一劲挺无纤颇。因思往迹发长喟，乱由入召非由他。妖妃孽臣早不断，乃出下策驰青骡。艰难百战两京复，实赖灵武挥天戈。儒官扬厉职应尔，讵忍腹诽含谯诃。余子纷纷若镌凿，强作解事理则那。三吾亭子高嵯峨，下有石镜冷不磨。飞泉氵虢氵虢生盘涡。惜哉无人洗山骨，奈此玉佩琼琚何。  

***刘文炳***  

刘文炳，字闇斋，云南太和人。康熙庚子举人，官宁州学正。有《藜照堂草》。  

***游紫溪山***  

冒雨探灵窟，峰高未易跻。人声烟外接，鸟道树中迷。钟动方知寺，泉飞不见溪。何当开霁景，一览万山低。  

岭峻林尤茂，幽奇此独锺。逃禅为帝子，听法有神龙。花散千崖雨，涛翻万壑松。旷怀追谢屐，何处觅芳踪。  

***于始瞻***  

于始瞻，字君惠，号左村，昌邑人。康熙庚子举人。有《蟭螟吟》。  

***感怀***  

命俦鸟啅林，戏侣鱼漾藻。吾亦求吾侪，研悦事幽讨。航川有先正，发难快朋好。所得未分铢，岁月已电扫。峡东痛宰木，濰上悲宿草。独走燕蓟尘，壮怀驴背老。回首孰问津，四顾少倾倒。存者曙后星，落落同枯槁。山舟俄又逝，老泪伤怀抱。填填肺病滋，谁慰我心捣。  

***朱续京***  

朱续京，字子析，号梦霖，聊城人。康熙庚子举人。有《六箴堂诗存》。  

***期友不至***  

夕阳在西山，素月上东岭。丛篁凝露光，澄波下天影。清籁时淅淅，幽怀复耿耿。无人话夜凉，流萤度三径。  

***下第慰友***  

屡恨端明遗李廌，下闻祠部识昌黎。且从荣子歌三乐，莫效伯鸾叹《五噫》。  

***于东昶***  

于东昶，字汤谷，号兹山，平湖人。康熙庚子副贡。有《锦璇阁诗稿》。  

***花除夕重举洛如吟社***  

欣逢明日是花朝，胜赏依然属我曹。检点旧人成悼叹，琢磨新句易萧骚。未妨桥畔时行药，何处山中好种桃。邂逅浮生怜此会，莫辞坚坐醉金舠。  

***初夏梅垞即席***  

籍溪小筑似花溪，出郭移舟路不迷。红药阑干双蝶下，绿榆门巷一鸠啼。诗情忽向花间得，物论真于醉后齐。邂逅浮生怜此日，莫教归去不如泥。  

***醉时歌***  

请君不用嗟身贱，东市朝衣君不见。请君不用悲家贫，奴辈利财杀季伦。请君不用忧年老，颜子贾生俱早夭。我生兀傲天地间，二豪侍侧蜾螟然。清风入我室，明月对我影，外此惟有酒徒诗客可与相周旋。今夕何夕秋花鲜，蟹胥鸡跖罗长筵。上客季长及元叹，贤主竹林籍与咸。胡刘二叶俱壮士，鲍子沈生方少年。诸君且勿喧，听我歌一言，有酒不醉非豪贤。吁嗟乎男儿生世剧可怜，生受五欲相熬煎。既不能挥鲁阳之戈驻白日，又不能跨王乔之鹤升青天。人生百年百无一，身后之名纵辉赫，何与冢中之枯骨。万事不如杯在手，急宜醵钱日沽酒，此外区区复何有。  

***杂感***  

世路羊肠九折盘，可堪身复误儒冠。落花因果悲离溷，冻雀生涯怨纥干。彭泽儿痴疏纸笔，巨源妻老忍饥寒。愁来自拥牛衣卧，满眼莺花不耐看。  

岂是人间行路难，可怜天遣作儒酸。蹉跎学士葫芦样，潦倒先生苜蓿盘。检历乍惊佳节过，披图聊觅好山看。汉阳穷鸟吾真是，何日翻飞纵羽翰。  

***郑相如***  

郑相如，字汉林，号愿廷，泾县人。康熙庚子副贡。  

***舟行***  

迢递长河路，解维日暮间。云横城北树，花落水西山。出浦呼风疾，停篙放溜间。星宵何处宿，前去是江关。  

***李国梁***  

李国梁，字巩基，号梅墅，上虞人。康熙庚子副贡。  

***华屋叹***  

卧龙山下谁家宅，楼阁连云高百尺。阴阴乔木掩双扉，翠竹斜欹粉墙白。墙边老人向我语，此宅曾经三易主。当年结构费千金，文杏为梁柟作柱。其中池馆最幽闲，割取真山当假山。风牵弱柳侵窗碧，鸟蹴飞花缀砌斑。朝朝暮暮欢不已，谁知衰盛旋相倚。产籍家亡可奈何，一朝更作尚书里。珠帘翠幕复辉煌，慢舞凝歌乐未央。玉箫吹彻层台月，金鼎烧残绣闼香。据门豪仆猛于虎，手把雕笼教鹦鹉。公子公孙尽慷慨，黄金挥掷如泥土。尚书死后二十年，沧海渐渐成桑田。冠裳凋落繁华歇，朱履宾朋散似烟。从此萧条日复日，子孙无力重修葺。鸳瓦飘零画栋颓，鸺鹠夜作人声泣。花落花开空好春，苔痕满壁总伤神。参差乱石堆荒沼，十二阑干毁作薪。不堪冻饿双眉皱，有人更把千金购。回首从前总惘然，风光今日还依旧。我闻此言长太息，世事纷纭安可测。君不见蓬莱宫阙对南山，数传亦为他人得。  

***山行***  

片云如断山，半掩林下宅。前路荷锄归，时逢采芝客。  

踏叶鸣双屐，攀萝仗一筇。猿投霜后果，鸟答午时钟。  

## ●卷六十一

***钱陈群***  

钱陈群，字主敬，一字集斋，号香树，又号柘南居士，嘉兴人。康熙辛丑进士，官至刑部侍郎，加刑部尚书衔，太子太傅。卒赠太傅，谥文端。有《香树斋集》。  

***抱疾出都潞河登舟用谢惠连秋怀韵***  

初觉烦虑清，便忘疢疾患。抚序秋正深，惊时岁将晏。俄看雷霆过，（登舟后雷雨大作。）仰瞻云霞烂。无心警晨鸡，有意侣寒雁。凉飙轻袭裾，新月忽窥幔。启涂信云首，言旋直如半。未问季主卜，岂邀隶首算。平生感瞿瞿，虽休毋敢慢。恐辜眷旧恩，忍怠垂成宦。观往起遐思，知来自深玩。忧至时读书，兴发一遣翰。近窗罾网施，傍楫葭菼乱。戋戋念未申，耿耿坐待旦。抱迹义取韬，执德理终焕。谁无依恋情，岂兴迟暮叹。生还傥可期，厄酒召亲串。  

***庄愈庐舍人斋中双盆梅歌次陆根堂编修韵***  

尊前玉色东风面，嫩晴天气华堂晏。主人爱梅有梅癖，邓尉山塘踏来遍。人间国色无双姿，无双有双得两枝。我生不识邢与尹，神光旖旎今见之。须臾裙屐联翩至，对此那能辞一醉。当歌忆昔发余思，竹炉山馆茶初试。（辛未仲春，法驾南巡，邓尉西溪梅事特盛，上取竹炉烹泉赏之。从臣皆有恭和元韵诗数种。）年时扈从今退翁，梅花应笑同非同。归来忍负梅花约，坐觉日月成虚空。常怪此花遗《骚》仅存《雅》，（《离骚》经以嘉卉喻君子，独遗梅花，《小雅》则仅存其名。）逃名遂性全山野。纵令牙笙檀板为君容，终许破毡纸帐为君写。  

***暮春访汪玉山太守求是斋出欧阳圭斋送王都转长律横卷適朱上舍携春桥草堂图册索题即用圭斋韵应之***  

杖藜来试踏春泥，夹岸垂杨压帽低。水曲便通朱邑里，桥平俨似白公堤。疏篱麂眼翠初泼，细草群腰绿已齐。竹坞渔庄最深处，一层石路一层梯。  

舞蛟石（元·赵孟頫所题，今在徐太仆祠堂后。）  

女娲链石补天缺，巨灵五丁运怳欻。云根万丈随手捩，指画变化自融结。功成散材各飞去，正如工师斫髡留。剩枿兹石不中选，突兀跃冶逃洪炉。侧身一落三万里，乃在槜李城内东南隅。瘦如枯槁立昙瞿，飘如璎珞垂静姝。沐日浴月几千载，亭馆空闻阅兴废。老藤蟠护如茑萝，经春花发珠百琲。有时月下来美人，拔剑纵击沈将军。砉然声裂断右臂，血渍犹作紫绣纹。有时化作扶筇叟，霜眉雪鬓多精神。谁其赏之赵王孙，手镌三字斯籀文。或云遗自花石纲，或云好事范长康，千夫携至清宛堂。最后考古小邾子，强更其名非信史。（朱竹垞检讨集中改名曰蛇蟠。）至今狂风骤雨夜，空中时见寒蛟起。  

***秋夜步月至弥伽居士强恕斋话旧得十六韵限夜字***  

不寝忽抛枕，月色况投罅。呼儿手筇枝，召厮导镫杷。仰见河鼓明，云光净如砑。虫语方欲稀，市声犹未罢。踏月思访幽，过桥仍命驾。打门应苍头，主人出相迓。由来意外逢，熟识翻成乍。婢醒点茶来，妇起从楼下。数钱问邻酤，陈果当厨炙。忆子未二十，同业逻水舍。往复讨陈编，无冬亦无夏。谈谐每竟夕，似儿嗥不嗄。转瞬五十年，迅逝同一跨。古人云秉烛，此义不予诈。诗成且归去，病老正多暇。傥许数过从，街静何曾夜。  

***集嘉树轩分赋得花字***  

春波桥外碧流斜，扶杖来寻道韫家。石罅细通海眼水，墙阴初放米囊花。解围时听屏间语，题句留封壁上纱。傥得余生成小隐，太平风日约桑麻。  

***钱秋***  

秋士翻嫌秋去迟，感予白发一题诗。声依孤雁斜阳外，泪洒哀蝉落叶时。把酒放怀惟尽致，登楼远望复何疑。尚留难老秋容在，独向霜前吐异姿。  

***峻庵大中丞以会谳来禾公余过访喜赠***  

东巡扈从忆当年，马上相逢揖大贤。喜共谈谐随豹尾，早占位望识鸢肩。论交郑重金声比，载道勋名竹帛传。岁晏公余来话旧，真如雪夜子猷船。  

江南开府发如漆，砚北尚书鬓似霜。（用渔洋赠绵津山人诗意。）昔赠双鱼劳远使，今移专节近吾乡。与论治道扶根本，更挹名言见老苍。他日采梅乘兴去，好携赐杖访沧浪。  

***南村***  

几家茅屋曲通村，即事还同野老论。风过林端喧鸟雀，日高原上散鸡豚。波光潋滟初平岸，黛色参差却对门。最是闾阎淳朴处，羲皇景物自常存。  

***渡江次昌黎山石诗韵***  

寒江潋滟波纹微，樯乌瑟缩冻不飞。舟中小奚见未见，以手笑指江豚肥。行年十八初渡此，欲纪往躅皆依稀。南人北去走燕市，大抵多坐寒与饥。我今已耄复问渡，焦裴揖我开丹扉。渔舟竞挽自高下，导我出入浮晴霏。须臾亲知下瓜步，欢然款洽谭成围。殷勤相视各一笑，笑我白发犹行衣。堤防津吏有慧眼，要识紫气来相鞿。家儿携孙昨送我，期我十日行东归。（予挈幼子汝器至维扬就婚，于故大中丞莪村唐公第宅，大儿汝诚、次儿汝恭携孙辈来送，期予长至左右，当迟我于落帆亭畔也。）  

***邓锺岳***  

邓锺岳，字东长，号悔庐，聊城人。康熙辛丑一甲一名进士，授修撰，官至礼部侍郎。有《寒香阁集》。  

***南轩即事***  

松阴庭院午风凉，压架青萝绕画廊。欹枕不知清梦破，一帘微雨枣花香。  

***东园柳枝词***  

林影参差远障空，云廊画阁有无中。清明十日春光好，绿染垂杨第几重。  

树头新月细如钩，树底新烟翠欲流。堪笑踏青人草草，和烟和月上渔舟。  

***程元章***  

程元章，字冠文，上蔡人。康熙辛丑一甲三名进士，授编修，官至刑部侍郎。有《师洛堂诗集》。  

***榕城晚霁***  

海日朝逢霁，江云远度城。垂藤含雨重，斜燕逐风轻。飞阁凌云影，清泉落沼声。容怀随地好，把酒听啼莺。  

***游韬光寺***  

层峦烟火外，别自有乾坤。山静鸟迎客，云深僧闭门。登峰低碧落，开眼见中原。待月添幽兴，题诗记爪痕。  

***留保***  

留保，字松裔，满洲旗人。康熙辛丑进士，改庶吉士，授编修，官至吏部侍郎。  

***闽中道上***  

无诸故国越疆分，罨画图中作使君。野竹夹成山涧路，芒鞋踏破岭头云。爽来空谷连朝雨，香起幽兰尽日熏。遐想欧阳詹去后，祇今南土有人文。  

***王兰生***  

王兰生，字振声，一字信芳，号垣斋，交河人。由诸生召直南书房，康熙癸巳赐举人，辛丑赐进士，官至刑部侍郎。有《交河集》。  

***送安溪先生给假归里***  

夫子命世儒，千载明良遇。德位两相符，君臣一心固。自昔履诸艰，屯亭望弥著。婉转达恪诚，精明行平恕。众美萃厥躬，欲言难指数。余生十室邑，幼乏师友助。应试始童子，抠衣谒公署。拔之儒丱中，诏以贤关处。手授揲著法，口传太极注。及擢镇封疆，九郡才英聚。得厕精舍旁，与闻名理趣。如宝盈市廛，取携恣所慕。愿奢力不充，驽马踬长路。佳药赠葠苓，名医寻扁跗。成我同再生，奚止陶冶铸。朅来游帝都，校仇得参与。朱子八十篇，从头味章句。遴才广辟门，匪俊亦获吁。顽璞缀琮璜，短翮随鸳鸯。理数聆精微，大乐闻韶濩。分薄荣宠多，夙夜抱忧惧。孚愧未盈缶，井起徒射鲋。凛凛师傅言，昭昭圣哲谕。事上在立身，曰惟尊矩度。重任不易胜，至道难遽悟。所期一艺明，敢辞千辛赴。有阶始可升，迷津焉得渡。转盼两春秋，再启余心锢。  

***乔世臣***  

乔世臣，字丹葵，滋阳人。康熙辛丑进士，改庶吉士，授检讨，官至工部侍郎。  

***月夜步鲁王宫遗址***  

荒城一片月，何处汉与秦。珠玑余瓦石，台榭留荆榛。鲁宫今不见，况乃宫中人。阿房三月火，姑苏千载尘。徘徊意无限，闻钟警迷津。  

***励宗万***  

励宗万，字衣园，静海人。康熙辛丑进士，改庶吉士，授编修，官至刑部侍郎。  

***秋日屯留道中***  

迤逦平沙一径通，驱将溽暑仗金风。人行翠陌青畴里，秋在绵云絮雨中。砧杵隔村时送响，旌旗临水偶摆红。两年三过铜鞮路，吟到丹枫兴不穷。  

***谢道承***  

谢道承，字又绍，号古梅，闽县人。康熙辛丑进士，改庶吉士，授编修，历官内阁学士。  

***释褐谒文庙***  

六经原不为科名，爵判天人在此行。今日瓣香分献后，驱车归去自分明。  

***秋宵不寐重读莘田题砚诸制怆然有怀***  

遍踏蛮溪琬琰空，诗人笔墨尚熊熊。文昌乐府三千首，谁为修书李浙东。  

牂牁一叶下闽江，十砚萧然锁夜窗。起剔秋釭拜东野，寒风袭袭影幢幢。  

***沈起元***  

沈起元，字子大，太仓人。康熙辛丑进士，改庶吉士，授吏部主事，历官直隶布政使，内擢光禄寺卿。有《敬亭诗文集》。  

***丹阳道中***  

杰阁临城迥，斜阳挂塔曛。清波寒鹭影，白草乱羊群。市火酒帘动，邻船醉语闻。此生初作客，天末认吴云。  

***寄酬顾大嗣宗见怀之作兼简陶柱中缪昭曦***  

青禽下罡风，笼致湘江濆。岂不慕俦侣，空望湘山云。湘云若情人，可望不可亲。孤怀凭吊影，含意谁为申。炎方苦毒热，深甑坐蒸爇。清风忽然至，乃得故人札。缄封一斛珠，客子泪所结。回环万古心，惆怅经年别。离别庸何伤，嗟为餬口忙。风尘与霜露，盛年鬓已苍。饥鹰傍人飞，有翅讵得翔。君母八十余，我父七十强。有子各贱贫，长倚门闾望。此恨不可道，又见秋风早。团团白露零，幽兰冷衰草。朝接孤飞鸿，暮偶独语蛩。飞鸿将我心，缥缈凌长空。乱蛩织我愁，烟月俱朦胧。牢落天地间，何由讬微躬。屈指故友朋，十人九浮萍。稍喜痴虎头，共此潇湘清。我为磐石止，君作车轮行。握手良不远，一水徒盈盈。羡君知己多，一室聚兰臭。陶子何岳岳，青虹落眼后。缪子复耿耿，诗与骨俱瘦。异乡得同心，新交每逾旧。未知文酒伴，时说狂生不。待报一函书，难凭双鲤鱼。夫容空采采，江水正愁予。  

平山堂雅集用昌黎会合联句韵成都费滋衡、景陵唐赤子、山阴徐笠山、维阳程午桥、郭秋浦、谢凤岗、黄伊人、程君奏、淮南周白民、边颐公、程风衣同赋。  

朋交邂逅新，敦槃风雅重。秉烛兴腾骞，访旧情贾勇。沟荒樵月乾，楼圮冈云耸。城芜今古春，江递歌哭涌。独有平山孤，危厂豁滞壅。庐陵树文帜，峨嵋接芳踵。词苑得江山，隋宫失丘垄。沈吟不朽迹，倍切同腐恐。堂势尽千里，气象收万种。乌驭闪阴晴，鱼龙混杂冗。孤撑夏修竿，绵延叠疑冢。鸾音半岭啸，敝屣南面宠。大游鹏负息，齐物菌蒸拱。瞩遐胸为宽，坐旷神绝恟。芒忽受虚来，沆瀣饱清奉。峦光涤肺腑，翰墨振庳肿。昔贤吐高焰，兹境宽厚拥。吾侪及嬉娱，清尊徒迭捧。微争战蜗蛮，细响吊榛蛩。窥{宀夭}张籍盲，跂前支离尰。景迅过{亡虫}飞，矢名。形固匪阙巩。甲名。三立鲜峥嵘，七尺亦劣<冗辱>。瞻礼俎豆肃，俯仰神骨悚。端赖干莫利，心蓬薙蒙茸。敢讬砆<石民>质，言玷礲珪珙。吟思卷绮霞，夕姿曳绣陇。棹舲香荷蒲，襟袖鉴清溶。尘缰乍脱羁，天械亦解蛩。情比叶埙篪，盟长宗介冢。谈味快沃焦，离绪旋抽蛹。竹林几闲逸，云逵或踔踊。孤怀驻景方，早计御寒氄。神龟宁曳涂，蒲牢讵栖甬。崦嵫薄日外，惊涛正呼汹。  

***效白体寄儿子大抱一百韵代家信***  

四民有恒业，士子恒为士。我世诗礼家，不士即不子。汝生母腹中，母梦指出雉。雉飞指即枯，汝生母遽死。苦孝恭顺姿，遗体独有尔。大父名汝抱，珍爱同卧起。怜汝失乳孩，望汝续祖妣。而翁苦饥驱，奔走动千里。继乃通仕版，内外历转徒。趋过迹亦疏，言立罕提耳。常惧宦游早，听汝废书史。又惧纨绔习，误汝于侈靡。我乃失教愆，长贻九泉耻。往往缙绅后，非愚即痴騃。往往寒素家，子孙踵前趾。故我罢官归，无愠实有喜。且得课而曹，冀免豚犬訾。籝金既无累，一经聊可理。归来汝已长，衣裳与我比。叩汝腹中书，荒芜杂荆杞。试汝手中笔，艰涩丛糠秕。长叹幼学年，蹉跎象勺齿。俄然成弱冠，努力尚及此。圣贤与豪杰，皆从立志始。能具什伯功，愚柔岂终止。苟能惜寸阴，不争钝与驶。五经四子书，人生命之祇。昔圣垂此书，一一教践履。一言得终身，即分圣一体。一语苟违背，抚躬面为泚。傥胥蔑弃之，貌人而心豕。须念制科义，岂仅命题纸。汝读当熟读，咀嚼味乃旨。汝读当精思，贯穿到神髓。以之治汝心，如镜刮尘滓。以之治汝身，如杖得仗倚。一读一返念，应自得臧否。汝今为弟子，孝弟乃切己。后母非曾母，均爱无二视。家贫复善病，定省繄尔恃。自古称长督，督义良有以。汝有两幼弟，童牛系金柅。须勤课记诵，勿任觅栗李。敬事诸父行，愆莫乾糇启。善择朋友交，亲仁戒比匪。威仪慎尔容，虔肃将祭祀。况汝既娶妇，便作成人儗。百行将汝责，有败不及悔。苟能学为人，为文道即是。天地间至文，只在性情里。气机妙阖辟，脉络溯原委。结构师工匠，运思欲奇诡。上资《左》《国》华，俯取秦、汉绮。佐以韩苏笔，力劲如弩矢。扩充到蒙庄，变化掉龙尾。读史先看鉴，今古如列轨。且放眼孔宽，庶拓识力伟。制艺法庆历，步武森律纪。务绝陈俗语，剿袭尤足鄙。古来君子人，文章五岳峙。我兹谆复诲，岂必贵朱紫。不见蜾蠃负，频呼式穀似。而父不足学，祖德可无跂。大父纯孝资，白首孺慕在。抚字诸弟妹，存没罔不逮。内行重乡邦，文名动四海。汝今若不学，如橘化为枳。昔年爱汝心，何以对筵几。汝母梦亦虚，汝母竟已矣。念此应恸哭，忍不加砺砥。去年携汝出，高馆锺山趾。青镫理旧业，勤苦穷膏晷。复恤汝羸瘠，未免老牛砥，驽骀兼病骥，惧不任鞭箠。我出今汝留，又恐或废弛。洗桐乃名师，居宇况密迩。朝夕就请业，进学贵愤悱。善疑复善问，辨难当彻底。领悟及谈谐，效法到步跬。庶渐去其疾，冀以臻厥美。保身如执玉，毋令或损毁。力学如力田，及时务耘耔。未知出门后，所业复有几。未知眠食间，精力尚亹亹。我行及淮壖，肠轮差足拟。讵愿舍子出，佣书岂得已。是时三月暮，翦烛醉春蚁。醉余时梦归，委巷城南觜。旧林筍如簪，新梧叶如洗。畦菜正吐花，蔷薇亦放蕊。仿佛读书声，明明尔兄弟。醒来日高舂，乾鹊噪桐梓。披衣鉴明镜，须发日夕改。回首功业虚，万事赴流水。惟余念子心，郁结未能摆。书此远寄汝，汝宜朝夕视。宜书数十篇，闺闼门庭戺。处处拈一幅，在在得顾諟。如在我膝前，如闻我斥指。汝有不解处，可问顾夫子。  

***黄之隽***  

黄之隽，初名兆森，字若木，一字石牧，号{广吾}堂，休宁籍江南华亭人。康熙辛丑进士，改庶吉士，授编修，迁中允，乾隆丙辰举博学鸿词。有《{广吾}堂集》。  

***种王瓜篱豆诸蔬***  

昔逮亲养日，灌园佐击鲜。亲亡事奔走，忽忽二十年。倦游返衡门，老圃聊息肩。修我灌园业，情事恍如前。汲水凉非水，清泪同涓涓。此蔬亲不逮，此圃亲所传。终作抱瓮身，五鼎未列筵。爪瓠如有知，为我根蔓牵。蔓则蔽苍野，根则入黄泉。以告我父母，贫贱子可怜。爪瓠莫结子，有子亦徒然。  

***水碓***  

转轮在水稻在屋，糠秕如尘米如玉。谁其为之机与轴，坎臼在地杵在水。横贯轮心轮运瀑，以溪之水代人足。列杵五六杵齿齿，一杵入臼一杵起。圜轮迫杵水迫轮，急急晨昏舂不止，溪女鬓插山花红，列坐臼旁如课功。从容揎袖簸扬毕，劳逸不与吾乡同。我来如听一部之水乐，轮音为商杵音角。  

***登报恩寺塔绝顶***  

到眼无埃壒，苍茫入素秋。万家斜照外，千古大江流。金碧翔霄表，虬龙压石头。长安称雁塔，此亦旧皇州。  

***漂母祠***  

少年欺带剑，老母念垂竿。恩怨一时有，波涛千古寒。封侯金自易，乞食饭应难。最是穷途感，英雄泪不乾。  

***武昌怀古***  

碧眼孙郎此建都，凭陵中国控全吴。危矶冒堞犹黄鹄，长锁连江岂赤乌。霸业久随流水去，客愁惟对楚山孤。太平城郭周遭在，战垒荒荒隐绿芜。  

鄂渚樊山几度秋，大江日夜向东流。战船浪卷陶公庙，宾幕风回庾亮楼。烟雨六朝迷夏口，帆樯千里接荆州。英雄名士俱陈迹，输与沙汀数片鸥。  

***夏力恕***  

夏力恕，字观川，晚号澴农，孝感人。康熙辛丑进士，改庶吉士，授编修，有《菜根精舍诗集》。  

***出庐山作用十二儿韵***  

旧游庐山南，今过庐山北。山光两腋间，忽忽生羽翼。初行尚晴明，青苍无气力。云重倏黯然，遥天卷虚白。雨脚穿云根，四围不可划。石级水生波，溟濛入泽国。燎衣茅店中，粗粝供晚食。黄昏到古寺，寂寂帘影黑。佛火犹未然，碑碣杳难识。踏石寻归路，张镫望素壁。中有绝妙辞，粉落字半蚀。酬唱坐欷歔，一例天涯客。拳手暂支头，万窍号枕侧。窗外有星芒，起行望山色。山尽雨亦休，回首浩无极。  

***王荆公故址***  

巍巍公辅地，乃在城东隅。春风为惨淡，野鸟相招呼。宋朝享祀配尼父，数百年来委残土。此心致主岂有他，学古无权空灭古。遗蘖重生叹末流，党人名姓石工羞。皋夔稷契亦已矣，读书执拗乃如此。  

***读昌黎诗***  

韩子戛戛去陈言，文章既得万口喧。我爱韩子好诗句，戛戛更觉陈言去。金钟大镛声九天，罢考弛击仍鍧然。赤手捉蛇足履虎，缓带轻裘文不武。才大踏翻骚客坛，蹑空走漠相盘桓。李唐一代诗如猬，机同锦绣鼎同味。其先厥有陈子昂，后来韦柳继孟王。仙风太白绝尘表，少陵之诗诗独老。自余支派非不多，众流焉许肩江河。下视元白艳且忄耎，驱驰籍湜骖郊贺。公不步人人步公，纵肖其形神弗充。学者莫作雕镂想，言以气浮须善养。  

***程季静斋中同诸子即事***  

屐齿累累索酒杯，君家兄弟叠相陪。一株花底残更坐，百舌声中晓梦来。老眼湖山归澹泊，旧墙风雨上莓苔。澜翻那记通宵语，正欲题诗墨沈催。  

***陆奎勋***  

陆奎勋，字聚缑，号坡星，又号陆堂，平湖人。康熙辛丑进士，改庶吉士，授检讨。有《陆堂集》。  

***寄鸿轩诸子***  

酒旗歌板忆同群，臂缕春来月减分。弟子心疑《进学解》，先生腹草《送穷文》。短檠多泪何堪翦，小砚无年却要耘。果有洛阳田二顷，不劳封作武安君。  

***挽沈南疑***  

曼卿不乐主芙蓉，少霞不解铭新宫。王书下徵莲<土斗>子，云旗双护白耳龙。我侪与天争不得，烛花迸落情泪红。思君复读茜村诗，夷光郑旦无冶容。集裘照眼万翠鸟，酿花可口千壸蜂。人妒此才天不妒，前身果否白鹤童。天姥峰尖续残梦，绿鹦一笑烟濛濛。蛾眉未信能伐性，风骚何必例坐穷。单豹养内虎食外，张毅养外病攻中。男儿堕地命在天，生死贵贱贫富同。死者自宁生者哭，半杯松叶饮不空。有文有子堪送老，浅语抹杀欧阳翁。悲哉文冢化朽壤，悲哉骥子号酸风。  

***答艾庐弟***  

落笔加弯射兕弓，抹他坡老与涪翁。贫家几处添诗料，红雨吹残一桁风。  

北楼虽冷膝堪容，种柳无心且种松。王氏古欢毡一片，苏家清玩木三峰。  

***万寿寺铜钟歌***  

广源闸西水竹业，梵刹金碧摩苍穹。就中一殿制宏敞，梁施铁绠悬华钟。厥重万钧径丈二，何年冶尽耶溪铜。前代长陵始建国，兵戈宁谧财力丰。方袍少师特监造，小心学士书法工。《华严》全卷八十一，自表及里填虚空。《金刚般若》贯两铣，《首楞严》咒环旋虫。曩时留镇汉经厂，长鸣侯爵蒙褒封。后来移置万寿寺，土木穷极貂珰冯。楼头日俾六僧击，由旬以外闻舂容。咄哉熹庙听不聪，委鬼窃柄茄花红。论言白虎声宜哑，卧之朽壤榛菅中。销磨点点滴滴雨，剥落调调刁刁风。圣朝百度悉兴举，神物久淹还遭逢。观者合十相赞叹，远胜鼍鼓音逢逢。我生好古渐成癖，周遭细视揩双瞳。墙东高槐罥斜照，柴车欲返愁怱怱。愿以寸莛发鲸吼，人天震动开群聋。  

尝陈豆（海昌相国携蚕豆种栽于桂林，今呼陈豆。）  

蚕眠非我土，豆荚忽尝新。实少腹犹果，沙迟醉几巡。名齐金氏薯，（外曾祖金省吾先生巡抚福建，有金薯亭。）味敌陆家莼。植物留遗爱，农歌久未湮。  

***储大文***  

储大文，字六雅，号画山，宜兴人。康熙辛丑进士，改庶吉士。有《存研楼集》。  

***秋江词***  

瑶草湄，琼树杪。海客居，何缥缈。泛长江，楚天晓。木兰舟，外烟波。绕江上，山嵯峨。仙人楼迥轻云过，美人帘卷秋色多。鸳鸯队队忽惊散，西风遥送采莲歌。采莲歌，怨迟暮。芙蓉花，坠江露。  

***夕望贻万鹤溇***  

黯黯浮云夕照开，间身纵目上高台。自南鸿雁随春去，直北星辰入望来。京邸可容方朔诞，临邛谁爱马卿才。相期共采名山药，云卧铜官漫遣回。  

***黄秀***  

黄秀，字君实，巴陵人。康熙辛丑进士，改庶吉士，历官山东道监察御史。  

***九日登吕仙台***  

洞庭秋正满，乘兴一登台。万顷浮天出，孤峰拥日来。湖山谁作主，忧乐世需才。且纵登高目，临风共举杯。  

***何溥***  

何溥，字渊若，号谦斋，满洲旗人。康熙辛丑进士，官刑部主事。殉难，赠云骑尉。有《慎余堂诗集》。  

***夏日杂诗***  

车马曾无到薜萝，论交能得几人过。月临曲径花阴转，帘卷薰风午梦多。买骏但思郭氏语，吟诗空忆杜陵歌。蹉跎深惜光阴去，近水楼台老芰荷。  

***石崇***  

一败淮南死季伦，石家金谷不成春。堕楼人有英雄骨，不似檀郎也拜尘。  

***虞美人***  

遗恨江东应未消，芳魂零落任风飘。八千子弟同归汉，不负君恩是楚腰。  

伏剑当年事几更，春风吹草得芳名。时人莫羡朱颜好，个是千秋碧血成。  

***王恕***  

王恕，字中安，又字瑟斋，铜梁人。康熙辛丑进士，改庶吉士，官至福建巡抚，降浙江布政使。有《楼山诗集》。  

***杂体次韦苏州韵***  

蠹鱼恣贪饥，编简偷齧蚀。妄想神仙寿，不复分黑白。典谟何炜煌，缥缃为装饰。微虫偶伤残，明者生疑惑。河洛出图书，天地留声色。龙龟欲呈祥，蠹鱼何时息。  

步出城南门，道逢采桑女。衣沾草头露，心在机上绪。阴阴叶正肥，戢戢蚕可数。游丝千尺强，空来天际舞。文绣被人间，谁知寒女苦。  

***登太白楼***  

翠螺山前江水清，采石矶上山烟横。王孙一去无消息，万古江山空复情。忆昔星精初破梦，天上神官亲抱送。暂令金宿歇光芒，要使人间识麟凤。一朝名字闻金阙，狂歌痛饮君王侧。题诗不识高将军，一曲清平留不得。浔阳白日风翻波，夜郎宵雨瘴烟过。到处天涯感流落，逢场啸傲从讥诃。归来偶过青山趾，牛渚茫茫月如水。两浆船头著锦袍，醉吟百尺沧波里。船在江心月在天，江妃月姊斗婵娟。翻身一跃骑鲸去，长庚炯炯光依然。至今明月清风夜，疑有笙鹤来山巅。  

***己未七夕用玉溪韵***  

乌鹊年年管别离，涉秋髡首助佳期。试看清汉横分处，又是浮槎欲渡时。天上白榆长历历，西来青鸟故迟迟。寸心此夜千回结，不断虫声恼鬓丝。  

***滟滪石***  

高峰缥缈白云屯，云气冥濛书欲昏。江带蜀山奔楚峡，天留巨石捍夔门。蛟龙窟穴根无极，象马分明水有痕。劫火几回然又熄，瞿塘依旧一卷尊。  

***晏斯盛***  

晏斯盛，字一斋，新喻人。康熙辛丑进士，改庶吉士，授编修，官至湖北巡抚。有《楚蒙山房集》。  

***冬至和同年冯桐村***  

三载蓟门逢小至，冬深岁事又催人。火烧榾柮消寒序，酒满壸觞劝老亲。北陆星辰回左辅，南郊扈从肃中宸。儒生幸际升平日，淡味希声共讨论。  

***杨宏绪***  

杨宏绪，字丹山，新繁人。康熙辛丑进士，历官浙江按察使。有《直养斋集》。  

***别侄婿王子端***  

不欲与君别，天涯亲故稀。吾行正无定，尔去欲何依。家信烦重寄，乡心欲并归。相看共惆怅，日暮海云飞。  

***建州道中***  

几年不见浣花溪，回首苍茫海日低。笑我当官无雁处。程程都听鹧鸪啼。  

***卢见曾***  

卢见曾，字抱孙，号雅雨，德州人。康熙辛丑进士，历官两淮盐运使。有《雅雨堂诗集》、《出塞集》。  

***承恩出塞留别扬州诸故人***  

解网深仁且莫论，孤臣犹在识天恩。三年便许朝金阙，万里何辞出玉门。沙暗阴山秋猎壮，雪明瀚海夏裘温。多情应信扬州月，直送征轮到塞垣。  

***过瀚海***  

龙沙回望更霑衣，树别兼旬鸟见稀。惟有顽山时外向，曾无活水不东归。毡屯犬静笳飞怨，草铺镫昏雪打围。宵寐难成成莫醒，梦行定不背朝晖。  

***送司空还山***  

贺公矍铄据归鞍，不死龙沙风雪寒。到此才知臣罪重，余年敢忘主恩宽。已无绿水疑巢父，容有苍生望谢安。帷幄边机重召对，汉家振旅不为难。  

岂应闻喜转生悲，无奈恩深重别离。亿万人中曾识我，五千里外更依谁。荒烟爨冷分甘地，胡拍声残祖道时。此去桑榆但寻乐，不须枨触寄相思。  

***谢刘百朋台长送镇江醋***  

穹庐两事眠与餐，黄粱一饱游邯郸。出入九重要十艾，麾斥八极骖三鸾。谁欤抱瓮轻剥啄，伛偻而进容肃端。犹疑人在华胥界，麻姑送酒来仙坛。开札才知君意厚，为柔葱薤平病肝。我昔拥旄贡形虎，颇与醯人同职官。醯人长贱盐人贵，推寻此故时嗟难。虽然富国无近效，和羹大用谁能刊。雅爱京口传秘制，风味不减桃花酸。旧游枨触一回首，开山万里江漫漫。问君非乞非自造，何以得此于呼韩。名流耽癖空好事，报书一笑君须看。既无美膳实金鼎，又无生菜调春盘。纵云鼻吸三斗为宰相，但觉吾辈骨格殊清寒。  

***董思恭***  

董思恭，字桂川，号雨亭，寿光人。康熙辛丑进士，改庶吉士，历官湖南粮储道。有《悔庵偶吟》。  

***放舟***  

向夕荆门道，轻帆挂好风。云低千舰黑，岸阔一镫红。昼夜随流水，东西笑转蓬。啸歌翻自乐，无事到胸中。  

***马维翰***  

马维翰，字默临，号墨麟，又号侣仙，海盐人。康熙辛丑进士，历官江南常镇道。有《墨麟诗集》。  

***晚秋张比部舅招饮涉园***  

木叶秋深乌夜村，城南风景爱张园。卷帘云气收秦驻。抱阁潮声落海门。鱼跃镜中欣出网，鹤飞天外薄乘轩。退思前席持螯处，真比泉明松菊存。  

***鸡头关***  

雄关昂然来，下插谿谷黑。肖形呼鸡头，离立矫凤翼。是日山出云，蒸雨洒未息。碎石踏更危，古栈泞逾仄。一线蚁夤缘，七盘磨葡匐。草树童不毛，人畜战无力。焉计千丈强，但觉四山直。县厓愧老僧，置屋自胸臆。  

***蛮庄用少陵白沙渡韵***  

蚁缘转山腰，千尺耸埼岸。板屋数十家，衣装杂蕃汉。问之曰蛮庄，邮程未及半。木杪出旌竿，前驱隔林唤。水深泥滑滑，日澹风漫漫。修樾荫垂藤，点点牛羊散。星火迫挽输，鱼贯人影乱。傥非幸有秋，箸画徒永叹。  

***古隘口***  

兹行春未半，桃李旋成蹊。番夷亦耕作，两牛扶一犁。渐入古隘口，微雪风凄凄。窄磴上不已，似欲穷天倪。深厓壁如削，直下流青溪。唐人设关处，湮没无由跻。累累碎石明，隐隐哀猿啼。勉旃率先路，夕日方平西。  

***宋华金***  

宋华金，字西羾，商丘人。康熙辛丑进士，授吏部主事，历官襄阳知府。有《青立轩诗集》。  

***登妙光阁***  

为厌市城喧，来访化人境。振衣登高阁，秋空挂岚影。古松临危栏，俯身摩其顶。正始诸先民，于此曾煮茗。老僧话畴昔，故物存石鼎。弹指三生间，悠然发深省。  

***东平古墓行***  

月黑山头零夜雨，石马嘶风石人语。墓前春草吹又生，墓后松柏摧为土。古碑深镌大元年，屃屃僵卧双螭缠。荒村谁为作寒食，舍人小冢伴荒烟。不须过此重叹息，世间万事有终极。南山欲锢竟何如，汉寝唐陵人莫识。  

***主敬以西青题予斋为赋长歌***  

太行之山出关东，蜿蜒千里翔飞鸿。高拱神霄卫琼宫，罗列万朵青芙蓉。下临九陌佳气通，云蒸霞变烟峦丛。开轩西望见一峰，螺黛窈窕当晴空。营丘摩诘状难工，钱郎暇日时过从。持杯揖翠豁心胸，醉呼一斗松液浓。西青二字颜斋中，寒蛟秋蚓回笔锋。山灵起笑拨云封，更催雨师洗山容。落日晻映含夕舂，仰睇远色无终穷。碧汉又见摩青铜。  

***梅枚***  

梅枚，字功升，号慕堂，南城人。康熙辛丑进士，官禹州知州，乾隆丙辰举博学鸿词，历官泰安知府。  

***早春秋水园看梅花***  

尺五城南韦杜庄，紫薇红药碧筼筜。就中别有萧疏意，一院梅花间白杨。  

几度春愁几寂寥，今年花事绝娇娆。吟肠剩欲相料理，风雪骑驴忆灞桥。  

沙鸟寒禽对水涯，茅亭古屋共横斜。他年买宅成高隐，只傍孤山处士家。  

***姜任修***  

姜任修，原名耕，字自芸，号退耕，如皋人。康熙辛丑进士，官清苑知县。有《白蒲书屋诗》。  

***二十四桥望月歌***  

廿四桥下秋水清，廿四桥上秋月明。水清月明两相向，登桥一望知秋情。秋入江南早，凋动江南草。可惜杜司勋，不耐秋风老。风飒飒，露泥泥。砧杵急，鸿雁飞。青楼十二今何在，梦绕扬州归未归。桥下水流流不止，繁华流入西江里。二分明月谁为绳，尚在人间照空水。  

***与华豫原言怀***  

不顾人岑寂，风檐作雨声。一镫摇雨影，百盏到三更。生死容身许，乾坤有骨撑。醉言如可信，终古见交情。  

***寄焦山诸旧游***  

江上青峰在，相望十七年。几时闲话旧，昨日醉逃禅。我已如僧老，山犹忆客颠。凭流将梦去，先到海云边。  

***戴亨***  

戴亨，字通乾，号遂堂，汉军旗人。康熙辛丑进士，官齐河知县。有《庆芝堂诗集》。  

听门人沈（周颋弹琴）  

朝雨生微凉，尘客绝来径。枝上鸟声清，阶下苔痕净。独坐小窗前，名花素磁莹。丘壑结遥想，清吟寄孤兴。为我张鸣琴，澄心发真听，泠泠太古音，天宇夜深静。  

***乙丑秋孟颖仙告予贫甚质衣助之偶检文箧见其旧字感而赋此不必寄孟也***  

南海有奇香，置诸崔嵬博山之金炉。朱火扬其芳，光彩氤氲凌上都。豫章楩柟在空谷，雨露之所濡，造物之所育，坚理直幹经千春。梁栋不为用，樵夫牧竖摧为薪。君不见欧冶子，能因国君铜铁利，铸作金钟大镛器。而令为身谋，不能自作一鼎觯。园女拾宝戟，但用刈秋葵。盲者得宝镜，不堪盖陋卮。干将莫邪补破履，不如市头三钱锥。君不见百里奚，鬻身仅直五羊皮。陈平宰割天下奇，奉身安能烹只鸡。古来贤豪遇合有迟早，其中不遇亦岂少。遇则堪为帝者师，不遇但为蓬蒿老，君不见唐时宰相张公镐。  

***黄叶歌***  

严霜凛冽天泬漻，调调刁刁风怒号。感兹黄叶歌且谣，黄叶未黄重阴交。脱离根株随所遭，黄叶欲下风欲高。旋看坠地旋青霄。风叶相激声萧骚。此时孤客正寂寥，四海无著东西飘，怀乡倍觉关山遥。  

***送艾明德入都***  

曾说君西去，初闻不作真。徵车明在眼，别酒暗伤神。愁极今谁侣，贫同独尔亲。临歧重把袂，琐屑问回轮。  

***雨后山行***  

宿雾收林薄，探幽兴不违。过桥通蟹舍，卓杖立渔矶。疏雨洒山麓，野风吹葛衣。看云间出岫，踽踽欲忘归。  

***山雨***  

远峰深翠里，隐隐起轻雷。石气蒸云上，山风挟雨来。乱流争磵落，栖鸟破烟回。明月东冈出，披襟坐钓台。  

***孤雁***  

云路谁相导，先群众所推。将飞行忽断，欲落意还疑。影只惊弦及，霜寒奋翼迟。阳回神自旺，高举迥难追。  

***怀李廌青山居***  

邂逅盘阴叟，旋生栖隐情。爰居惊海祀，黄鹤耻轩荣。已沐烟霞久，悬知身骨轻。高踪惭沮溺，结耦事躬耕。  

***秋蝉***  

秋来偏尔独知机，几处寒声咽落晖。云树若愁时渐晚，市廛虽到迹仍稀。但餐清露宁求饱，偶得间枝欲罢飞。节操如君何太苦，稻粱生性已全非。  

清风凉露忽成啼，林远烟深望欲迷。黄叶空山秋色里，断桥古渡夕阳西。声闻已接犹难见，地步宁藏不肯低。听汝去年曾醉后，黉宫松畔亦留题。  

***偕同人过蔚千看荷***  

照眼花光露未乾，拂云槐荫覆杯盘。世情多为荣枯累，吾辈从来礼法宽。北海高风宾座满，炎天六月草堂寒。十洲三岛谁能到，对此林塘足尽欢。  

***哭陈石闾***  

北宋南施次第推，百年风雅久虺隤。不从隆古争雄长，谁信文坛有霸才。紫气虚瞻函谷尹，大招频上郭生台。谩言三老辽东旧，郢技空存质已摧。  

***彭仕商***  

彭仕商，字克家，一字衡陬，衡山人。康熙辛丑进士，官黄州教授。有《晓松吟》、《衡陬诗》。  

***新霁***  

一雨逢朝旭，融怡天下春。飞禽还恋旧，邻树各怀新。微绿侵书幌，新红点水蘋。隔江云出岫，远思共谁论。  

***游方广***  

羊肠峭削几惊魂，道是蚕丛辟剑门。磴道栖云晴亦湿，攒峰陷日晓犹昏。阴浓古寺杉松老，风起层崖虎豹尊。半壁南维天一隙，朱张旧迹许谁论。  

***邓牧***  

邓牧，字乃梦，南丰人。康熙辛丑进士，官抚州教授，乾隆丙辰举博学鸿词。  

***闻诸襄七在金华有述***  

玉堂仙人居士俦，丹床鸾鹤参遨游。万言直泻一杯水，三顾屡回重瞳眸。朅来吴越成春秋，往欲从之何缘由。劳思未已仰天笑，金华山高灵草幽。  

***梁机***  

梁机，字仙来，泰和人。康熙辛丑进士，由庶吉士改知县，又改教授。有《北游草》。  

***仙石桥南楼夜月登眺***  

夜寒起暮声，潜籁入云杪。飘飘游子身，眼明月华皎。幽独移清晖，飞楼讬缥缈。河汉流无声，惊鹊枝犹绕。纡回地脉深，苍茫城郭小。镫火千门扃，风色青烟袅。侧望西山阴，远见翠鬟窅。处静明秋毫，息心遗众扰。颇闻骑驴翁，云水行清矫。孤筇倚河桥，间身契鱼鸟。凄怆九点尘，烈风无时了。大化行一息，群生各昏晓。石齿激流波，咽咽仙源杳。  

***宜阳山中雨行***  

乱云不作峰，急雨收薄暑。危岫入高空，飞电明烟炬。出谷昧歧途，极目断行旅。低迷草树暗，毕逋神鸦举。四山围一身，我今在何许。冥冥失林雀，惊飞慕俦侣。哀哀归涧泉，幽鸣声相许。岂不怀安居，荷担宁遑处。解装仆御来，相顾不得语。暮气何凄凄，湿风吹禾黍。  

***灵雨寺前溪***  

山水含清姿，物色有显晦。淙淙寺前云，流出春声内。桥聚浪纹圆，岸摇花影碎。人情重幽遐，意失当前会。  

***峡江维丹登眺***  

系缆洪流急，登高晚色侵。斜阳山两岸，远水树重阴。庙鼓江鸦集，风镫戍漏深。滔滔东去浪，流恨满归心。  

***储雄文***  

储雄文，字氾云，宜兴人。康熙辛丑进士。  

***有访***  

未遇幽人又独还，贪看落日立溪湾。隔溪几处炊烟动，遮断寒林数叠山。  

***访朝阳道院***  

竹径阴阴磬韵流，行来便觉此生浮。道人所得惟贪懒，满地松花散不收。  

***晓意示怀园读书诸子兼呈家在陆先生***  

晨兴心骨清，涉趣不暇理。橹声划晴窗，孤阁悬秋水。湿翠招欲来，落影在书几。故人忆园居，幽赏或同此。  

散帙初日上，钩帘受荷风。心香相吐纳，舌本青莲通。能宣圆妙谛，沧海回鱼龙。鼓荡薄清景，秋阴结遥峰。  

***冬日宿青门草堂***  

岁暮怀人意慷慨，为携吟卷驾轻航。缭垣积草余残雪，古木空巢自夕阳。藉地牛群争烧影，翻空鸦阵点湖光。从知眼底茫茫甚，独自扶藜立草堂。  

***夏日侍家在陆编所自著诗古文目录讫赋呈***  

一亩城隅寄陆沈，雨余山色落庭心。虫争晓日鸣幽壁，鸟爱风潭坐绿阴。绕树编篱看引蔓，临阶设榻封披襟。百年著述留盈寸，谁识先生用意深。  

***咏雪亭绝句和皆人***  

木落见茅茨，爨烟寒未起。人语一溪冰，荷担立沙嘴。  

***江上同礼执晤方子灵皋因感百川作***  

才难古所叹，摧折权谁司。龙眠五君子，（田有北固月三及方氏兄弟。）盛事锺灵奇。才名三十年，讵论成与隳。淡涩爱百川，季也情殆移。忽闻百川逝，临风增怅而。今日始晤君，举体何清羸。发言若春茗，甘苦心自知。哲兄竟已矣，诸子空盱睢。赠君加餐饭，岁暮以为期。  

***邓廷喆***  

邓廷喆，字蓼伊，东莞人。举人，官内阁中书。有《蓼园诗草》。  

***春田即事***  

春郊芳草绿，土膏初动时。田家依稼穑，中夜理鎡基。驱犊迎晨出，花村东未晞。春鸠鸣晓树，落月摇桑枝。锄声惊虫蛰，笠纠飘东菑。新塍映白水，漠漠光参差。良苗怀秀色，和风陌上披。妇姑馈饟黍，依依来致词。风露欺枵腹，四体毋乃疲。富贵劳益甚，农夫食力微。天壤无逸物，日月如梭驰。暮归鸡栖埘，烟火出茅茨。林下较晴雨，抱膝课孙儿。先畴当世守，勤劬焉敢辞。  

***村居***  

懒散成何事，萧萧江上村。学惟从我好，贫不向人言。山静风归竹，帘疏月到门。有怀难假寐，竟夕向青樽。  

***庐山道中***  

雨霁林逾翠，岚开万壑分。马嘶山涧月，人踏虎溪云。竹屋黏崖结，僧田带石耘。独怜栖隐地，行役却纷纷。  

***甲午秋月病中作***  

猿鹤遥相诮，田园胡不归。春风原浩荡，小草自相违。壮志那能老，青山讵可非。沈吟听玉漏，孤枕一镫微。  

***广州谒大忠祠***  

忠臣遗庙肃江皋，欲翦溪花荐浊醪。夜半鹃啼柴市血，秋深风撼海门涛。卧楼气作山河壮，战舸魂擎日月高。天不怜孤那可问，佗城怅望倍萧骚。  

***越台怀古***  

台荒霸业几经年，曾拄炎州半壁天。黄屋不归秦日月，白云犹荡汉山川。星涵海面浮珠影，雨驾潮头卷穗烟。莫问旧时歌舞处，美人惆怅隔花田。  

***梅岭谒张文献祠***  

古祠高倚白云巅，太息遗忠霄汉悬。独辟雄关梯海国，孤擎相业起南天。谠言谁识几先哲，风度徒教身后传，向使渔阳兵未召，何劳李郭靖烽烟。  

***姜顺龙***  

姜顺龙，字见田，号麟璧，大名人。举人，历官四川按察使。有《壬寅存稿》。  

***自君之出矣***  

自君之出矣，不复理朱颜。朱颜为谁好，对镜空自怜。  

自君之出矣，不看高楼月。月缺有圆时，人生长离别。  

自君之出矣，寂寞酴醿架。妾自看花开，妾复看花谢。  

自君之出矣，忍见临歧路。昔日双车轮，良人从此去。  

## ●卷六十二

***高斌***  

高斌，字右文，号东轩，满洲旗人。由内务府主事官至文渊阁大学士，改大学士衔，管江南河道总督。赠内大臣衔，谥文定。有《固哉草亭诗》。  

***秋日蓟门道上口占***  

秋山行近蓟门东，烟树苍茫叶渐红。爱煞云岩如画里，却忘我在画图中。  

***子夜***  

深山镫影伴，坐久夜初分。窗挂藤萝月，檐栖桧岭云。钟声林外度，天籁静中闻。此际层楼上，炉香细细焚。  

***杨廷璋***  

杨廷璋，字奉峨，号玉亭，汉军旗人。世袭佐领，由笔帖式官至体仁阁大学士、刑部尚书。赠太子太保，谥勤悫。有《玉亭余集》。  

***南郡多热冬月桃花盛开咏此以志物候之不齐云***  

十月桃花斗岭梅，夭红点点为谁开。瘴天漏泄春光早，荒服炎蒸造化回。酒晕玉腮香淡荡，月明珠箔影徘徊。刘郎几度迷仙径，却向三冬自翦裁。  

***和新柳元韵***  

条风轻荡漾，弱柳不胜春。会见成阴日，能忘种柳人。晓莺眠未稳，浅黛雨初匀。且喜垂新绿，盈盈不染尘。  

***李世倬***  

李世倬，字汉章，号穀斋，汉军旗人。历官副都御史。  

***题画***  

乱山深处黄茅屋，活水湾头白板桥。但得人来常问字，剧胜蓑笠溷渔樵。  

***陈履平***  

陈履平，字勉夫，商丘人。监生，历官右通政。有《南原诗稿》。  

***东阿道中***  

荦确东阿道，疲驴策不前。乱峰围落日，野水浸遥天。林闪孤村火，云深古寺烟。遥闻钟梵动，欲借上方眠。  

***谢重辉***  

谢重辉，字方山，德州人。官刑部郎中。有《杏村诗集》。  

***（王渔洋曰：“去肤存骨，去枝叶存老幹。真赏甚稀，存之箧中，以待元次山、杜清碧其人相赏弦指之外。”***  

沈归愚曰：“比部诗学陶公，未极自然而旨趣已高，摆脱尘坌，真样处，殊近储太祝。”）  

***东皋***  

投种须及时，大率穀雨前。良农知时节，夙驾来中田。仓庚鸣向我，翔集立南阡。似谓耕耨苦，劝我暂息肩。浮云从北来，细雨润前川。富足虽未期，饱食鹿终年。  

桑  

我昔闻诸葛，园林遍种桑。吾宅才五亩，墙下亦成行。不爱椹子竽，爱此远枝扬。浓阴日夕佳，常在吾庐旁。五岳老难游，对此可徜徉。鸣鸠忽高飞，三嗅入斜阳。  

***萱草***  

老去恒内省，不惧兼不忧。闲种萱草花，时得览芳柔。晓看迎露放，暮看逐风收。才兹旦暮间，已如四运周。孰云忘忧草，遇目转添愁。不如忘形骸，任彼岁月流。  

***郭中丞枉驾北园***  

中丞小驷造岩荆，问柳穿塍到草亭。荒径经时园鸟看，胡床谈旧野人听。苍生原未忘安石，白帽无烦羡管宁。地僻郊遐人迹少，何期忽睹少微星。  

***岁暮绝句***  

小槽新压胜流霞，斟酌鸡锺酒浪斜。漫笑醉余无个事，胆瓶亲插水仙花。  

映阶残雪尚辉光，一笑柴门掩夕阳。屋角梅花争破腊，夜阑消受下风香。  

摊书卓午纸窗明，遣兴新诗又早成。卖却巾车赢岁事，深居不用叹徒行。  

四壁残镫一乐窝，萧然独坐鬓成皤。较量故旧无多在，休怪门前有雀罗。  

***適野***  

適野听鸣禽，轻策冒朝旭。怡然接春晖，遂纵千里目。迢迢东皋田，葱葱北林木。黄鸟忽中出，交交相追逐。侧耳慰好音，轻风吹初服。回顾田舍人，农书老犹读。无怪沮溺辈，经年事耕牧。我欲叩其端，白云掩茅屋。  

***中庭***  

绿阴不须期，日出临户牖。空翠侵衣襟，坐来遍左右。夏屋匪我存，而况贵与富。但收十斛麦，易酒招亲旧。礼失求诸野，无宁理笾豆。相逢争席罢，便谭桑麻茂。依依情既真，留连惟卜昼。可怜世上人，斯乐谁能究。  

***春来***  

春来何所事，依然耽琴书。亲昵稀来往，人事欣无余。我身既暇懒，我性日益疏。时从池上酌，往往临清渠。春山到眼前，好风遍庭除。碧柳渐覆井，苍松郁不舒。时鸟解人怜，相向各自如。因之坐松下，日暮倾一壸。  

***王子干过访***  

汝貌惊如此，吾衰复若何。梳头怜白发，裹足避青莎。故友贻书少，新知下石多。幽栖正愁绝，喜见子犹过。  

***过大木宅有感***  

风掩蓬门旧宅荒，就中何处最凄凉。停车不见吟红药，驻马惟看种白杨。栋宇凋残嗟向秀，图书零落感文昌。可怜满箧雕龙赋，未得生前动汉皇。  

***夏日偶至山姜村因过渔唱轩寻造蒙斋侍郎墓次感旧述事***  

柳老莺残打麦时，望中院落起人思。萧闲山馆沈蛛网，曲折回廊上兔丝。抚景不堪长恋恋，感知聊为去迟迟。回头胜迹今成梦，吻喝何因共一卮。  

丈四高坟宿草深，初栽松柏已成阴。丰碑颇悉生前事，誓墓微徵死后心。雄辨思来犹约略，风仪无计可追寻。三年留得生刍在，腹痛谁知忍到今。  

***于熙学***  

于熙学，字无学，号秋溟，文登人。诸生，官工部郎中。有《铁槎漫语》。  

***初冬***  

老屋三间向水开，野禾收尽又冬来。溪云酿雪浓兼雨，园树当风殷似雷。落雁声中沽酒去，寒山影里抱琴回。何人寂寞能相识，大半心情付早梅。  

***梁锡珩***  

梁锡珩，字楚白，号深山，介休人。诸生，候选郎中。有《非水舟遗集》。  

***客中九日登高***  

未倦登临兴，其如客感生。候逢黄菊节，人在白登城。野旷寒山色，楼高急树声。谁知云里雁，先我竟南行。  

***送顾秀野南归和留别韵***  

淮南丛桂长新枝，趁可归与意在斯。去雁影低秋水外，暮蝉声曳夕阳迟。风流一散难为别，物色征行总入诗。京洛词人零落尽，骚坛管领更依谁。  

***唐英***  

唐英，字俊公，一字叔子，号蜗寄，汉军旗人。历官内务府员外郎、九江关监督。有《陶人心语》。  

李穆堂曰：“俊公榷两淮，复榷九江，珠山昌水，见之笔墨者为多，读《起蛟行》，见爱国爱民之心。”）  

***昌江夜泛过玉筍峰***  

浮梁西去昌江隈，两拳岌立江天开。造物直自鸿濛辟，神工鬼斧惊奇材。削出芙蓉双蓓蕾，棱收皱隐凝崔嵬。女娲失手落江浒，嶙嶒激取蛟龙怒。几番欲攫夜光珠，矶磹霹雳随风雨。青山碧树同春秋，朗月明星照今古。今古春秋亿万年，峣峣玉柱撑空天。三百六十滩水恶，狂澜到此流涓涓。玉山不颓清流在，米家长揖徒成颠。莫将嵩岱藐拳石，海田纵变无移迁。  

***起蛟行***  

起蛟起蛟天茫然，好生好杀敢问天。一蛟方生万户死，江左江右常若此。蛟也幸矣民堪怜，江村溪堡填深渊。蛟生于天何功德，民死于蛟何冤愆。将欲殄恶彰天讨，洪涛谁见分愚贤。更谓民孽应浩劫，狂蛟司命天无权。天不见苍头黔首蚩蚩子，骨肉漂流一时死。攀流触浪命悬丝，呼救号天天不理。纵使万死漏一生，庐舍田园空逝水。今宵新鬼昨宵人，昨日富室今孤贫。一草一木天生意，忍驱赤子饱鬐鳞。安得周处斩蛟剑，遍搜谿谷穷涯津。尽斩蛟头扫种孽，狂澜永尽无沈沦。  

***陈宗石***  

陈宗石，字子万，号寓园，商丘籍，宜兴人。由知县历官户部主事。有《二峰山人诗集》。  

***立夏后二日雨中答侯敷文见柬***  

毵毵柳絮春刚去，细雨如丝绿欲流。喜得故人新酿熟，挑镫相对竹窗幽。  

***张霔***  

张霔，字念艺，号笨山，抚宁人。贡生，官内阁中书。有《帆斋逸稿》、《晋史集》、《叹乃书屋集》、《绿艳亭集》。  

***古相思辞***  

郎是天上云，随风东西南北游。妾是杯中水，泻地东西南北流。云游去作何方雨，水流但湿庭下土。土生相思草，恨郎归不早。雨湿合欢花，忘妾独在家。  

***晤赠姜西溟***  

直道存先辈，真堪作史才。北门艰一晤，东海喜重来。心事春云散，声华晚菊开。高歌人莫测，呼我上繁台。  

***泛溪***  

日落村边路，风凉溪上舟。居人多草食，钓叟几羊裘。一叶平生志，空江五月秋。客星今寂寞，烟永共谁游。  

***春日杂诗***  

岁岁东海上，残春始见春。间吟梦草句，老作看花人。风雨三沽水，轮蹄十丈尘。槎飞仙岛近，不问五陵津。  

***抱瓮园偕龙东溟李霖臣孙君选王野鹤作残春诗值马大龛自都至***  

几坐津头春水船，滔滔流水暮春天。偶逢京国飘蓬客，话到山人种杏田。积雨半庭双海鹤，浮云千里一风鸢。神仙富贵都休问，且醉桃花酒瓮边。  

***柏格***  

柏格，字又南，号行园，满洲旗人。官内阁中书。有《行园集》。  

***关山偶感***  

西风吹夕阴，万里郁沈沈。古戍荒城废，空山乱石深。地寒多见雪，树老不成林。何为幽并子，长怀出塞心。  

***诺岷***  

诺岷，字庆源，号迂亭，满洲旗人。官至山西巡抚。  

***登岱***  

高以天为限，名标日观雄。尊崇首五岳，典秩目三公。刹影云端见，钟声海上通。何当凌绝顶，怀抱一为空。  

***朱纲***  

朱纲，字子骢，高唐人。贡生，官至福建巡抚。赠兵部尚书衔，谥勤恪。有《苍雪山房稿》。  

***晓起***  

晓风发曙光，清冷遍郊野。起来有宿酲，昨饮尽三雅。旧被推床头，群雀乱檐下。扫地苔满砌，轴帘松覆瓦。回视插架书，取次手中把。竹阑滴沥声，尚有露珠泻。扰扰市嚣起，渐闻走车马。  

***萨哈岱***  

萨哈岱，字鲁望，满洲旗人。荫生，由主事官至福州将军。有《樗亭诗稿》。  

***城西行***  

朝出城西门，暮返城西路。风送路旁尘，春老门前树。行客日纷纷，来往无间步。何如抱瓮人，安居守寒素。  

***摇动石***  

蚍蜉思撼树，螳螂奋当辙。物情固不量，物理亦难决。峨峨古田盘，怪石森罗列。小者状磊然，大者势巉绝。中峙苍玉根，攫空岚翠裂。鬼凿旁无痕，神工下有禊。纵使力拔山，一手谁能抉。我来试抚摇，动荡乃不辍。未著祖龙鞭，似听生公说。对之耸奇观，令人欲挢舌。幻象费揣摩，灵踪觑亲切。返步下山椒，夕阳半明灭。  

***有女***  

东邻有女似花枝，十五盈盈学画眉。一朝嫁作贵人妇，未许寻常侧目窥。西家女比花枝好，二十无媒成潦倒。时时对镜起长叹，只恐朱颜容易老。吁嗟乎！春发桃枝秋桂枝，迟早由来各有时。  

***述怀***  

同侪俱不贱，株守独如何。夜月闻鸡舞，秋风拔剑歌。才原怜我拙，事已让人多。惭愧王章妇，相依十载过。  

***过友人村居***  

故人久不见，相访过前村。流水溪边路，藏云树下门。桑麻新雨润，鸡黍古风存。拟卜诛茅地，从君共避喧。  

***寄怀汉三三兄***  

大被三年隔，长征万里赊。葡萄愁处酒，芍药别时花。上国遥云树，高城急鼓笳。阿兄休内顾，好继李轻车。  

***岁暮感怀***  

天意寒将雪，争林雀乱啼。孤怀伤岁暮，小立倚楼西。竹叶违良友，梅花忆故妻。所思都不见，愁与冻云齐。  

***西山道上***  

载得诗囊与酒筹，为乘高兴一探秋。苇残断岸寒惊雁，禾熟荒田晓放牛。野菊黄铺桥畔路，山枫红抱寺边楼。龙潭旧是登临处，不负西风续胜游。  

***施世骠***  

施世骠，字文南，汉军旗人。官至福建水师提督。赠太子少保，谥勇果。  

***沧墅晚眺***  

薄暮登楼眠，山前落日斜。晴云低海角，孤屿迥天涯。隐隐灵鼍鼓，迢迢逐浪槎。牧人歌犊背，凄切入秋笳。  

***述明***  

述明，字东瞻，满洲旗人。历官甘肃平凉镇总兵。有《积翠轩诗集》。  

***同友人吴南岐登道州城楼有怀***  

高阁崚嶒倚素秋，兴来携客一遨游。仙桥未断人遥指，冰石无寒迹尚留。岭树平凌青汉迥，岩峰远并白云浮。元公风韵遗濂水，沁入潇江派自流。  

***秋日武冈南楼怀古***  

南楼高敞碧霄悬，极目平沙没远天。济水潺湲空日日，野禾离秀自年年。仙家丹灶荒山里，胜国遗踪夕照前。千古低徊伤往事，杜鹃啼破早秋烟。  

***塞外***  

五月犹飞雪，三春未见花。炎风初解冻，夏草渐萌芽。画角寒声迥，旄头白气斜。楼兰如未斩，不敢顾身家。  

***拉歆***  

拉歆，号雪窗，满洲旗人。历官散秩大臣。  

***丁酉春日感题***  

隔岁遗愁在，经春改旧容。世情催白发，老态倚苍筇。门静无新客，心空有暮钟。百年成底事，漫作蜜巢蜂。  

***讷尔朴***  

讷尔朴，字拙菴，满洲旗人。袭一等男。有《划沙集》。  

***席竟送客过图逸叟蔬圃观静涵逸叟弈复共问亭阅案头说铃日暮始归***  

屐痕杖影乱斜阳，相送无心出短墙。散步井床苔径滑，观棋邻圃柳阴凉。客伤旧事裁新句，我拟愁城筑酒乡。回首柴门分路处，满城雨气正微茫。  

***连雨次答方问亭***  

无端霪雨经旬阻，倍觉凄清到客居。径碧痕犹残藓在，裀红香渐落花如。蓄鲜罢翦园中韭，防湿间移枕畔书。沦茗濡毫都不耐，课童屋角种新蔬。  

***珠亮***  

珠亮，字韬明，满洲旗人。袭一等男。有《冷月山堂诗》。  

***山寺闲步***  

地僻景逾静，霜寒菊更幽。间阶徐步处，览尽一庭秋。远岫随云杳，清泉带月流。微吟情不倦，风物足淹留。  

***明泰***  

明泰，字日乾，号拙菴，满洲旗人。由笔帖式历官都察院经历。有《拙菴集》。  

***九日登山***  

归雁背寒飙，阳卉摧霜雪。辍策登高冈，张组酬嘉节。谁言酒一尊，可解肠千结。放眼足愁人，感时易伤别。风尘天地暗，故旧音书绝。乡关万里遥，斜日烟中灭。  

***秋日东郊晚步***  

禾登野色宽，叶落孤村冷。山径牛羊下，柴门鸡犬静。时有暮归人，历历月中影。  

***怀来遇雨***  

飒飒来凉吹，浓阴去径迷。烟横高树断，雨压远村低。斜日明山外，归云过水西。遥知城市近，风定乍闻鸡。  

***秋村***  

旅雁湖天足稻梁，薄寒终日据匡床。薜萝月小门深掩，蟋蟀声多夜乍长。到处田塍收稼穑，谁家碪杵捣衣裳。先生那有经秋计，只对黄花略举觞。  

***仲春漫成绝句***  

芳草依依没旧痕，望中新柳识山村。余寒任在东风里，燕子来时不闭门。  

***贾朴***  

贾朴，字素庵，号慎旃，又号宜村，故城人。贡生，历官江南苏松常镇太粮储道参政，兼苏州知府。  

***别徐郎子昆季同学***  

二徐潇洒顾空群，屈宋清华班马薰。此后蛮烟缭绕处，也应重忆旧论文。  

文字数行千载期，丽江晨夕少人知。而今话别添惆怅，翻恨与君相遇迟。  

***王元枢***  

王元枢，字斗南，号书门，济宁人。由知县历官广东海南兵备道。有《书门山人诗》。  

***九日游峄山入洞过石梁登自山最高顶***  

峄峰累嵯峨，秋磴纡回互。履节展高兴，呼侣逐幽步。鱼贯下曲窦，猱攀凌窄路。沈入沓书冥，渐出豁天曙。巨石忽硉矹，夹谿相牴牾。飞梁悬千仞，微命争一度。过险悔轻蹈，定性却重怖。默默立巉岩，遥遥肆指顾。感秦失乐石，怆纪余荒墓。（山上有纪王墓。）兴废由化迁，年寿谁云固。安得偕云车，长与列风御。何必采茱萸，褰裳湿寒露。  

***太白楼***  

秋色围城郭，高楼尽一攀。廛连原上树，村带雨中山。我忆孤臣迹，时看落日间。可怜大河水，不舍下长湾。  

***怡园***  

寂寞金谷旧，空庭容我过。如何乔木里，偏是冷云多。花气沈秋水，山光动女萝。珠帘犹未卷，夜夜想笙歌。  

***金南锳***  

金南锳，字夏声，平湖人。拔贡，历官陕西盐驿道。  

***赠吕雨村鹾使犹龙***  

河东后裔五作相，文安代兴美寅亮。华岳锺灵毓大贤，董鹾复尔临湖上。经文纬武莫与伦，双鹿夹毂豹为茵。画戟半笼红玳瑁，花槽都束翠麒麟。缁衣之宜雅好士，案牍余间订经史。赏心岂肯涉点尘，促膝时闻疏奥旨。廨西新辟亭三楹，翛翛竹色攒空青。寿母板舆御春日，至乐何减登蓬瀛。公为天子东南镇，十七郡人赖忧轸。行将丹诏入黄扉，指挥庶绩皆平允。湖涯贱子旧生徒，十年枯坐据槁梧。蠡瓢耐可探玉海，蓬心犹许对冰壸。此中真意世莫识，惟有香风吹赤舄。大厦帡幪构万间，怀恩不独平原客。  

***张学林***  

张学林，字念耕，号圌东，丹徒人。诸生，历官河南河陕汝道。有《圌东学诗》。  

***晓发口占***  

又复冲寒去，鸡声引铎声。喑尘人迹起，残雪马头明。裘敝犹堪恋，装轻不碍行。岁华宁足叹，辛苦是平生。  

***孙元衡***  

孙元衡，字湘南，桐城人。贡生，历官东昌知府。有《赤嵌集》、《片石园稿》。  

***除台湾郡丞客以海图见遗漫赋一篇寄诸同学***  

中原十五州，无地讬我足。衔命荷兰国，峭帆截海腹。披兹瀛壖图，岛屿纷可瞩。回身指南斗，东西日月浴。飓风怒有声，骇浪堆篷幅。涤汔终古心，瀇瀁万里目。毫釐晰舟舆，稊米辨岩谷。道奔裸体人，市奔连云竹。览者睫生芒，闻之肌起栗。寄语平生亲，将毋尽一哭。  

***乙酉三月十七夜渡海遇飓天晓觅澎湖不得回西北帆屡濒于危作歌以纪其事***  

羲和鞭日日已西，金门理檝乌鹊栖。满张云帆夜济海，天吴镇静无纤翳。东方蟾蜍照颜色，高低万顷黄琉璃。飞廉倏来海若怒，穨飙鼓锐喧鲸鲵。南箕簸扬北斗乱，马衔罔象随蛟犀。暴骇铿訇两耳裂，金甲格斗交鼓鼙。倒悬不解云动席，宛有异物来诃诋。伏艎僮仆呕欲死，胆汁历尽挛腰脐。长夜漫漫半人鬼，舵楼一唱疑天鸡。阿班眩睫痿筋力，出海环珓频难稽。（海舶内称望远者为阿班，舟师为出海。）不见澎湖见飞鸟，鸟飞已没山转迷。旁罗子午晷度错，陷身异域同酸嘶。况闻北嶕沙似铁，误尔触之为粉齑。回帆北向岂得已，失所犹作中原泥。浪锋舂汉鹢首立，下漩涡白高桅低。怒涛内溅顶踵湿，悔不脱壳为凫鹥。此事但蒙神鬼力，窅然大地真浮稊。翠华南幸公卿集，从臣旧识咸金闺。挂冠神武踪已迈，愿乞骸骨还山谿。读书有儿织有妻，春深烟雨把锄犁。  

***晚眺***  

他乡莫望远，独立况黄昏。落日镕天海，归舟刺岛亹。鷾鸸无缓翦，鱼虎不空翻。此际忘机者，心情孰与论。  

***重阳日小憩下茄冬社***  

竹翠山光扑面来，欲酬佳节在深杯。白衣那遣文身著，黄菊毋劳绝域开。已惯风多频落帽，不因乡远罢登台。漫言此地无鸿雁，省却辽天一段哀。  

***日入行***  

赤嵌东山高万丈，金方溟涨天为池。羲和驾驭火鞭疾，霞车虹<革引>来何迟。未旰登台望蒙谷，虞泉下掬临崦嵫。是日天海明无翳，冉冉崇盖观西驰。火轮渐低光转近，与海鳞甲交离离。初没半轮如合璧，神芒百道兼千丝。骊珠既堕萍实隐，九瀛化冶金镕时。踆乌戢翼不我与，烛龙低首焉能为。阳气接戍便灰死，暡曚晻暧徒逶迤。巨浪翻光忽腾沸，万烽并举边人疑。谽谺豁閜舒长影，震震焚其逵。烈焰烘云烦煅链，洪炉煮海还蒸炊。佛国明镫不知夜，神丘火穴良可窥。{焱木}々应符再中瑞，辉辉拟见连珠奇。空中长绳逝欲挽，河上杖策行当追。戈挥三舍战未已，射落九驭苏来随。西隅白虎其宿昴，功成宜退胡相稽。长留山头少暤语，天目未闭诸神嬉。伫立荒台莲漏下，燋烟灭尽星光垂。忆昔山东登日观，峰头道士能狂痴。天鸡一唱呼我起，岩峦远接扶桑枝。金柱红盆耀溟渤，三山隐见浮蛟螭。大地光明杳何极，梦魂往往亲重曦。焉知落拓沧洲外，断蓬却逐西倾葵。生死浮沈吁可怪，寸心炯炯无人知。  

***红夷剑歌***  

海潮迅澓千丈波，宝剑出匣悲风多。剑身三尺菖蒲叶，文成蝌蚪星辰罗。耿耿光明拖疋练，潢潢气势翻长河。绕膝柔如弓抱月，铮然脱手锵鸣珂。壮士斫石迸阴火，应声解物无延俄。寒镫照夜老蛟泣，冷雨入屋神龙歌。长须遗民向我说，儿时丧乱沦于倭。长历荷兰诸绝国，酷嗜长剑情靡他。蕃禁例同盗神器，得此逋窜遭蹉跎。渡海中流鬼物夺，雷公雷母频捴诃。归向中原乃拂拭，照见头发霜为皤。良工导我开生面，千金装饰十年磨。佩之邪心除已尽，世人不敢轻摩挲。我有墨兵久不用，睹此神物心平和。愿见圣人舞干羽，喜逢宇内销兵戈。遗民掀髯发长啸，太平对此将如何。万事不平今已矣，掉头蹈海双滂沱。  

***澎湖***  

七十二屿称澎湖，沧溟万里开荒涂。屿屿盘纡互钩带，洪波割据成方隅。东西二吉门户壮，将军之澳为中区。雄师镇压马宫泛，天然犄角中邦无。其余赋形非一状，纷陈簠簋兼盘盂。蛟蛇拳曲龙隐见，狮象蹲踞僧跏趺。诸流回澓舟难入，逆帆欲泊兴嗟吁。百折终成触嶕势，狂澜反走如亡逋。有时无风水澄镜，咫尺胶固谁能逾。巨舸理不任篙檝，束手待敌甘为俘。汪洋指南争此土，既到往往遭艰虞。昔日王师事征讨，神兵仿佛前驰驱。风摧火灭甘泉沸，降幡夜出台出陬。制府谋成输百万，冠军一战真良图。事关正统岂微细，封赏有间传闻殊。榜人维舟汲清水，蹑踪到顶招吾徒。黑铁崩崖潮欲缩，黄沙古碛盐为汙。蚝岛峰峦咸破碎，凫亹草木原焦枯。大海东流无底极，振衣一啸心踟蹰。  

***鲍鉁***  

鲍鉁，字西冈，又字冠亭，号辛浦，又号待翁，又号梦崦居士，汉军旗人。贡生，历官嘉兴海防同知。有《道腴堂诗编》。  

（王德甫曰：“辛浦诗，宗法新城，丰瞻流丽，自然合度，骘随手脱稿，即自书之，以付雕工。或曰：‘更无待论定耶？’辛浦笑且叹曰：‘吾老矣，而无子，漫为之，亦漫存之耳！’或曰：‘是定可以免长吉中表之累者也！’”）  

***夹山竹林寺***  

谽谺通积翠，一径抱幽岑。白日下松杪，清风满竹林。山空奇奴迹，泉响戴颙琴。茶话忘归去，沧江暮霭深。  

***张文献公祠***  

唐相经营地，灵祠灌木围。笏囊人共羡，羽扇恨偏违。望祭神雅集，焚香海燕飞。千秋金鉴录，风度想依稀。  

***惶恐滩***  

江雾失山晓，乾坤一混茫。高滩荻苗冷，微雨豆花凉。牛马渺难辨，鱼龙深自藏。不须说惶恐，前度已神伤。  

***宿楼贤寺***  

三日游庐南，遍历诸中寺。虽未造其巅，亦颇称快意。栖贤剧幽遐，李渤读书地。五老翼然临，石人俱峰名。宛相企。秋深叶缀红，林密烟含翠。坐卧云绕衣，溪声裂檐际。冰霜冷衾裯，钟磬清梦寐。凌晨礼世尊，一探珠阁秘。老僧启塔函，示我佛舍利。玉瓶托金盘，光芒骇魑魅。日精与月华，不可以思议。膜拜袒右肩，白椎参妙义。我抱禽向情，未脱周何累。每躭方外游，依依不能置。何时遂初心，料理出世事。作佛似可图，勇迈何骠骑。  

***春日有事学宫同冯校官登尊经阁次日雨中奉寄***  

春阴日日涵朝晖，山城睥睨如重围。怱怱已过二月半，暖风扑鼻香馡々。讼牒台符厌遮眼，赏心乐事殊疏稀。偶尔间过矍相圃，广文馆静忘尘机。梓红主人最心契，（冯有梓红亭。）舟旋无厌相依依。踏阁攀林兴不浅，凭陵百尺穷纤微。五峰绵延互钩带，长松野竹连渔矶。溪水靴纹蘸新柳，梨花傅粉桃施绯。指顾胸眸坐开豁，如蚕出茧马脱鞿。俄晷留连日卓午，归来逸兴犹遄飞。懊恼春工裂风景，昨朝物态今全非。无事垂帘听疏雨，陌头狼藉愁芳菲。数盎幽兰作清供，思君闭户摩编韦。《五经》纷纶较同异，门生蓝舆应多违。拟从渔父借龙具，五湖长往毋庸归。  

***范忠贞公祠***  

当年闽海见传烽，犀兕空多弃甲重。大节并推颜鲁国，孤忠直继段司农。碑题岘首留残劫，世握兵符踵旧封。万古南雷同庙食，堂堂授命尽从容。  

***晓坐还元阁望渔洋山***  

僧楼借床眠，宵残听粥鼓。清盥据梧坐，山翠飞入户。夙慕渔洋名，常如梦天姥。夜来看不足，朝窗笏更拄。宛将螺子黛，镜中画眉妩。《法华》虽附丽，卑之奚足数。忆昔王尚书，好事鲁掠取。至今竟属公，湖山号宗主。譬诸冶城墩，风流擅千古。自来称王谢，后先堪接武。平山一瓣香，敬为先生许。典型犹在望，苍茫云缕缕。  

***余国<木普>***  

余国<木普>，字郇长，号云樵，大冶人。诸生，官同知。  

***集曲云别业***  

远市人声绝，几家双树西。看花同蜨过，怯暑逐风栖。景落庭空静，心孤鸦自啼。晚樵林际出，相唤浴晴溪。  

***赛音布***  

赛音布，字九如，号岸亭，满洲旗人。官吏部笔帖式，改步军校。有《宜园集》、《溯源堂诗》。  

***赠别沈方舟***  

溪云随天风，聚散不可常。越鸟东南飞，谁能忘故乡。命酒结欢娱，晤言心徬徨。会合人自好，离别人自老。仰瞻双飞翼，颉颃向晴昊。  

***野店***  

暝色带行旅，一镫方照门。黑沈关塞路，孤著别离魂。溪月射梁白，山风吹树喧。客心与寒鸟，忽忽欲飞翻。  

***秋日过万枫庄***  

愁能花处失，病每酒边强。杖策远宁惜，扶儿醉不妨。间云归有处，野鸟下无方。尚忆陶彭泽，生涯尽一觞。  

***重阳后一日独酌***  

朋赏一时尽，寒花不改芳。老夫能复醉，今日亦重阳。沧海风波阔，青云鬓发苍。萧然安退路，三径意何长。  

***秋郊***  

犬吠茅茨见掩扉，数家村落澹斜晖。寒生绝塞征鸿急，秋入平原猎马肥。野火远摇荒堡动，水云低傍禁城飞。蓟门自古风霜早，八月萧萧木叶稀。  

***早秋有客过访村居***  

湖天高卧动经年，酌客高吟桂树篇。有地漫开徵士径，无家聊种故侯田。蒹葭玉笛秋云远，埤堄金笳暮景悬。碧草锦湍明石路，杖{艹梨}相送出墟烟。  

***胡星阿***  

胡星阿，字紫锋，满洲旗人。诸生，官户部笔帖式。有《春芜稿》。  

***小楼***  

银河欲坠花影湿，小楼夜半东风入。绣帘卷断金凤凰，玉人独抱凉蟾泣。琐窗往来云气旋，双成驾龙出紫烟。粉蛾空老屏风边，有石莫补离恨天。  

***瞻云街***  

瞻云街左旧人家，望断春风去路赊。一自倚帘吹柳絮，至今和雨梦梨花。层轩绮月抛红豆，苦竹江烟怨绿华。瑶草玉沙仙洞晚，小桃空落半溪霞。  

瑶窗屈曲倚崇阿，金染斜阳碧染莎。帘幕晓寒鸠雨细，池塘春静燕泥多。桂旌冉冉迷湘竹，莲步盈盈隔汉波。为问画楼西畔路，花香月色近如何。  

***楼上***  

楼上银河冻不流，后房圆帐鹔鹴裘。红栏碧树寒相倚，露索烟铃语未休。枫峡晓云神女去，芝田残月魏王游。金蟾睡稳桑枝暗，花雾空成一夜愁。  

***关舒***  

关舒，字泰叔，满洲旗人。官翰林院笔帖式。有《坦菴遗稿》。  

***闲居***  

无才甘放弃，身世已蹉跎。筑室山花满，应门水鸟多。塞翁殊不尔，蕉鹿竟如何。咄咄千年事，行吟一曲歌。  

***峻德***  

峻德，字克明，号慎斋，满洲旗人。官户部笔帖式。  

***飞帛涧***  

我昔登此山，山中觇泉脉。有涧如疋练，高挂倚天壁。劈开万仞青，直走一痕碧。炎天雪霰飞，晴日冰雹射。今来值时旱，深山愆雨泽。又开龙用壮，攫碎苍岩石。此涧为壅塞，滴沥只微液。无复旧时观，苔存水流迹。时有松鼠来，就饮足跼蹐。风吹堕松花，鼠惊窜崖隙。安得三日霖，复见泉百尺。清夜对弹琴，山月照虚白。  

***立秋前一日有怀大钵子***  

明日届商序，惄焉凄在怀。微风动高叶，残雨堕空阶。往事不堪问，孤情孰与偕。吾宗念之子，高咏坐秋斋。  

***怀佟咸亨使杭***  

一自轻帆挂早潮，武林烟月梦迢迢。不知红藕花开日，船泊西湖第几桥。  

***望潼关***  

立马风陵望汉关，三峰高出白云间。西来一曲昆仑水，划断中条太华山。  

***额尔登萼***  

额尔登萼，字思胥，满洲旗人。官都察院笔帖式。有《废村诗稿》。  

***立秋日陶然亭即事***  

郭门迢递寺嵯峨，落叶声中载酒过。地迥方知秋色早，亭幽倍觉好风多。林梢斜日开青嶂，槛外游人踏绿莎。绝胜西园耽雅集，几回鸟语杂笙歌。  

***唐芳第***  

唐芳第，字睿玉，号绮园，会稽人。贡生，议叙通判。有《江瓢集》。  

***洞房曲***  

软金屈戌开鸳鸯，花符细字呼徐娘。绿云半堕莲花妆，雅鬟十五携履箱。琵琶百啭春漏长，娇歌欲递迟龙香。临筵催赐青雀觞，海棠滴露低红芳。流苏压钩金锵锵，铜球宛转添都梁。殢人缓缓收鸣珰，花枝故恼东风狂。银屏叠叠遮琐窗，长夜辽辽天未央。横娇妒宠谁能望，春光不到翾风房。  

***三弟久客历下诗以招之***  

裂帛书离字，齐东寄旅人。可怜池上草，愁杀梦中春。稚子饥寒色，慈闱老病身。平原虽爱客，莫更久风尘。  

***赵念曾***  

赵念曾，字根矩，号漱阳，德州人。官澧州知州。  

***华严庵***  

饭罢下高阁，寻幽临水扉。石间乱流出，树里一僧归。山鸟怡人耳，池花沾客衣。那罗岩窟畔，徒倚恋清晖。  

***月夜独步***  

凉夜泠泠露气清，疏帘竹簟月三更。满庭树影无人语，惟有虫声草际鸣。  

***王郊***  

王郊，字喝野，祥符人。贡生，由训导历官临海知县。有《临海集》。  

***赠友人***  

庭梧暂寄一枝轻，剧饮休歌戴笠行。人事到头同水月，世情满眼只簪缨。花开谁料能为蜜，絮落何堪又作萍。缑岭吹笙音未远，好偕安叟话蓬瀛。  

***朱永龄***  

朱永龄，字眉子，号待园，单县人。官富阳知县。有《待园遗编》。  

***野望***  

乡关祇在暮云西，草色连天望不迷。去住何劳问蓍蔡，绿杨风里杜鹃啼。  

***颜肇维***  

颜肇维，字次雷，晚号红亭老人，曲阜人。贡生，官临海知县。有《锺水堂集》、《赋莎斋稿》、《漫翁编年稿》。  

***太行山***  

老松风折半千画，黄叶霜含秋史诗。山过孟门成二妙，不禁勒马看多时。  

***海门雨中望海***  

海势如涌碧，天地旋不流。冒雨登海门，但见白气浮。远望天如坼，苍苍别一州。疑堕烟雾中，卑云脚下稠。昨日郡城出，鸣榔半夜至。谁识百川长，三江汇于是。设险备倭人，百里门庭地。在昔嘉靖时，番舶事初乖。波臣蓄逆谋，沧溟变尘埃。元戎出山左，时推张韩才。一战浙水殷，风吹画角哀。地是蜄蛤居，宰今颜氏子。栅浦与桃渚，生男多在水。走利最轻捷，性命啼涔里。麦秀苗蕲蕲，养生惟鱼盐。南通闽与粤，粳米转云帆。大牙旧相制，分隶事诚难。有兵可以守，有田可以屯。其顽亦易化，诗书渐相循。其居亦易定，官吏如至亲。腹里不容枭，环海尽王臣。后来官兹土，尚三复兹言。君不见临海之山高崒嵂，扶桑之国鲛人室。长风万里来，炎天上赤日。噫嘘兮，海上阴晴不可必。  

***林蒨***  

林蒨，字素园，号梅村，济宁人。官武邑知县。有《偶存草》。  

***留别转葊和上***  

菜根滋味久能甘，竹径参差倚杖看。白雀飞来虽是梦，（转葊未第之前，曾梦白雀数百飞绕其身。后弃官为僧，卓锡白雀寺，事亦奇异。）青山占尽不为贪。一窗花影焚香坐，半榻松风抱月谈。云散春江孤棹远，愁思还结侣云庵。  

***赠顾工抡代父从军***  

匹马弯弓出塞门，黄沙海雾自朝昏。风霜链就奇男子，为报君恩报父恩。  

年少从军古所稀，凯旋仍旧著莱衣。自曾博得忠兼孝，常梦愁云塞外飞。  

***刘绍分攵***  

刘绍分攵，字继贡，号九畹，三原人。诸生，官南充知县。  

***旅夜***  

玉露凉风急，萧然动客情。回廊留夜月，落叶飒寒更。梦短乡心远，庭空活火明。那堪歌《九辩》，万里一孤檠。  

***灌县***  

大江真作带，半壁倚青山。山势联千嶂，江声彻百蛮。鸟鸣红树里，人在碧云间。履险今方始，前行玉叠关。  

***昭化早发***  

牛头山下傍山城，月照西窗促晓征。云水全迷归客路，绿杨阴里一舟横。  

***夏熙臣***  

夏熙臣，字无易，孝感人。贡生，官施州卫教授。有《瓠尊山人诗集》、《慕岩诗略》。  

***施州卫寄所亲***  

环卫皆君长，东南尽笮邛。流官乘小驷，蛮妇织花賨。刀剑生睚眦，衣冠列附庸。不烦司马檄，尺土亦王封。  

***高处厚先生信宿山中赋此却寄***  

收拾看山眼，寻幽到敝庐。以君一日长，赠我十年书。天外孤云合，雨中夜气疏。村醪刚半熟，不醉复何如。  

***赵思植***  

赵思植，字培元，山西太平人。官襄恒教谕。有《四勿堂集》。  

***读宋史***  

驴背投间学隐沦，蕲王宁不忆君恩。忠臣业已成冤狱，大将从今合杜门。举目烽烟空怅望，一腔悲愤向谁论。归来浪迹西湖上，聊对溪山纵酒樽。  

***幽居咏怀***  

几年身住水云湾，赢得浮生日日闲。隔断俗尘青嶂外，飞来清景碧霄间。虚窗时启邀明月，高阁频登看远山。除却诗朋及酒侣，他人莫漫叩双环。  

***王世芳***  

王世芳，字徽德，又字芝圃，号南亭，临海人。贡生。官遂昌训导，累赐国子监司业衔。  

***南斋纪恩诗***  

建子星回斗转寅，居然一百十年春。灌花拭竹间中课，问水寻山物外身。《击壤》但知歌帝力，炷香惟有感苍旻。桑榆筋骨还彊健，历数前因话劫尘。  

扶杖康衢识圣颜，锦衣有赐诏频颁。喜同野老迎鸾辂，优许微臣列鹭班。身历四朝沾浩荡，眼看六代舞斑斓。赤城便拟蓬莱苑，布袜棕鞋任往还。  

***徐基***  

徐基，字宗顼，又字十峰，号后坡，江南华亭人。贡生，官萧县训导。有《景苏阁集句》。  

***雨后***  

雨洗东坡月色清，溪边委辔听溪声。仙心欲捉左元放，大草间临张伯英。山下白云横匹素，树头初日挂铜钲。人间歧路知多少，欲放扁舟取次行。  

***刘翼明***  

刘翼明，字子羽，号镜菴，诸城人。贡生，官利津训导。有《镜菴诗选》。  

***寄戴宾廷***  

携手上营丘，春水映春草。别来复如何，不信蒹葭老。明月生新潮，白石啮古道。古道自漫漫，秋水复浩浩。  

***过重萝山留别主人丁平之***  

桃源有路问羲皇，题遍伊人薜荔墙。弘景原非松不梦，辋川本以画为庄。秋光到树红千叶，水气浮山绿一行。有客何来逢细雨，重阳连日作高阳。  

***自渠丘同马三如宿王申甫峒峪别业***  

南山深处问南村，饥渴残阳地主尊。衣有神珠仍乞子，路迷芳草见王孙。桃花流水春开瓮，细雨斜风客到门。偏具隐心无隐迹，只将种果种仙根。  

***琅邪绝顶怀渭清***  

地势东南尽，交情老大亲。山如华不注，人念李于鳞。沧海怀君赋，浮云笑我真。独余千古意，空远莫能陈。  

***九日霞标山中得遇丁孟白共饮***  

风雨平生若可期，每临空谷益多悲。三秋足念惟吾辈，四海何人见此时。醉貌疑添枫叶色，论心况对菊花枝。怆然设酌来句漏，又起天边万里思。  

***杨名鳣***  

杨名鳣，字季显，潼关人。官清水训导。有《今雨堂集》。  

***月夜闻雁示子安***  

还向潇湘觅旧群，月明清唳数声闻。无栖莫比南飞鹊，冲破关山万里云。  

***朱纬***  

朱纬，字义俶，号梦村，历城人。诸生，官丘县训导。有《梦村集》。  

***山斋***  

美睡朝慵起，荆扉午未开。云间不飞去，鸟倦却归来。樱熟从人摘，松疏拟自栽。帘垂清画永，阶上遍生苔。  

***秋怀***  

高城画角响西风，黄叶疏林已半空。午夜间愁镫影里，满怀凉思雨声中。移山未可嗤愚父，失马还应比塞翁。落拓故人多似我，相期九日一樽同。  

***沈宁远***  

沈宁远，字寓岩，海盐人。贡生，官宣平训导。有《寓岩诗稿》。  

***咏古***  

因必审可亲，古训日星揭。倾盖乍交驩，慎初简贤哲。出处长依倚，何容漫结纳。才士务进取，浮躁鲜甄别。见有门如市，群趋相暖热。一旦冰山颓，身败名亦裂。中郎入郿坞，岂计玉玷媟。仪曹客王家，用世心猛烈。讬附得长松，弱植亦高洁。桃李非不妍，攀援易摧折。二人何眯眜，曾勿问志节。辞藻艳芳葩，趣操消春雪。纵得柄用久，名位已添窃。初谓灼天焰，余光照不灭。讵意一爝火，竟铄铮铮铁。轻肥弹指顷，不如恒冰蘖。文采弗庇身，垢腻终难刷。令人长恨叹，唾壸几击缺。为语多才人，握瑜勿自亵。  

逸翮翔寥廓，潜鳞藏深渊。水暖高风利，飞跃各迁延。钓弋乱海宇，栖遯甘静便。赵氏南徒后，邪佞势递专。降幡一旦出，野多守义贤。长溪谢谘议，晞发投林泉。语水卫居士，行洁比白莲。岂无开济念，分定不容权。冰雪严寒后，景象非犹前。凡卉趋新艳，松筠独超然。移垤知君尊，分衙识王先。况负气丈夫，屋社忘其天。不见陶栗里，只纪甲子年。寄情酒盏底，酣畅壮心镌。旷世而相感，事异节同全。息影疑肥遯，孤怀谁与宣。陆沈古不乏，箕山颍水边。大器击以授，弃之如腥膻。遭际昌明会，经纶不与焉。富渚垂钓叟，千载可比肩。欲概忠贞士，风格尚相悬。太息终南高，何为捷径缘。云云争藉口，且觅买山钱。  

有劳情易伐，无竞量始宽。儒臣不多覯，况乃尚桓桓。卓哉冯公孙，奋翼汉鼎安。屏坐大树下，宏功置若刊。武惠下江南，摧亡同转丸。囊中书数卷，终不计好官。金酋南牧马，力战锦袍丹。角巾归私第，争说勤王韩。历观古将帅，身名无两完。栾彭致菹醢，王杜开衅端。矜情兼骄色，颠蹶空长叹。三君明且哲，茂绩等闲看。不欲多上人，冲襟良独难。宠禄日以远，悔吝无能干。后事追莫及，先几在急湍。嗟彼冒昧子，名利满胸蟠。濡滞勿忍决，蜂虿即我钻。超绝五湖叟，一棹老烟滩。  

纷华伐我性，宁淡味无穷。寓言游方外，明哲保其躬。子房心为韩，愿不及侯封。戚项奠刘祚，长辞随赤松。梅尉尝市隐，远蹈碧海中。终身不复见，补陀留遗踪。五季希夷叟，卧称华山峰。骑驴闲笑语，奕代挹清风。皆布讬而逃，求仙非初衷。摄生甘幽寂，草堂有卢鸿。遯世迹不谬，趣向将无同。群伦如鸱鸢，腐鼠爱到咙。闻有高世志，便疑脱尘丛。思彼亦人耳，讵能老还童。独怀冰雪意，不受氛垢蒙。超然浮云外，何异翔太空。恒情好神怪，附会类齐东。长生有妙理，只看狎鸥翁。乱离善养晦，经济不居功。一朝去火宅，随在是天宫。熊经鸟伸辈，何日得方瞳。  

***左世瑞***  

左世瑞，蒙化人。世袭士知府。  

***春日宿三圣庵***  

古寺隐深林，轻烟带远岑。花枝含酒态，柳叶系春心。车马纷然集，尘埃窅不侵。榆关明早陟，清磬送余音。  

## ●卷六十三

***叶舒璐***  

叶舒璐，字景鸿，一字镜泓，吴江人。贡生。有《分干诗钞》。  

***论古***  

《阴符》诵熟揣摩成，十上终邀六印荣。纵使有田皆负郭，可能结舌事躬耕。  

挑得琴心正倦游，垆边尚典鹔鹴裘。《长门》解为他人赋，却惹闺中怨白头。  

鼎足中原势未分，英雄魄力自超群。阿瞒眼底空余子，只重孙郎与使君。  

***甃径***  

甃径编篱窄似蜗，间中风物澹生涯。新蔬乍翦头番韭，小雨如催二月花。出谷禽方娇唤友，穿帘燕亦巧营家。敬容残客吾羞对，只许门停好事车。  

***读杜白二集***  

子美千门厦，香山万里裘。回殊魏晋士，熟醉但身谋。  

***颓龄***  

颓龄犹驻荷天慈，领略风光趁此时。缩水酿如鹅破壳，添棉柳似茧抽丝。腾腾但博逢场健，愦愦何妨见事迟。调伏粗教尘累减，只牵口业未抛诗。  

***观棋示友***  

花落银缸下子迟，莫将谬算费沈思。风摧一角西南急，可是推枰敛手时。  

满盘黑白烂纵横，全局端资一著撑。指点不教留劫在，樵夫冷眼看分明。  

***谢芳连***  

谢芳连，字皆人，别号香祖山人，宜兴人。有《画溪西堂稿》。  

***宿山园***  

小雨松迳寒，人归夜深火。宿鸟栖未安，惊飞落山果。  

***西溪道中寄友***  

日夕浮清溪，时时望林屋。孤舟移白蘩，细雨闻鸡鹜。波涵远山灭，树隐寒烟复。倚楫想幽人，城虚怅独宿。  

***溪村早起即事同邵八丈子湘作***  

早起杏花白，饭牛人出门。野田多傍水，深柳自为村。比屋尽耕稼，服畴皆弟昆。爨烟犹未散，林鸟乱朝暾。  

***孟夏山庄晚坐***  

孟夏变物候，景仄风光稀。石林湛雨气，山月连阳晖。鸟语遍幽涧，人声隔翠微。弹琴迟渔者，衣上落英飞。  

***溪村欲雪忽忆朱竹垞太史小长芦捕鱼幽兴遥寄***  

水冷小长芦，渔舟自容与。舷际下鸬鹚，衔鱼向何许。烟暝雪将来，如闻隔芦语。  

***冯景***  

冯景，字山公，一字少渠，钱塘人。监生。有《解舂集》。  

***简慰天涛***  

先生仰面叹华屋，手抱遗经常独宿。尽日集庭闻鸟呼，中宵掀窗来鹿触。我常蹋月望西园，寒星寂寞垂短垣。径约汪君信阔步，青田壸泻三昆仑。（觞名。）清言若遇王平子，绝倒当年定如此。稽古岂无春卿荣，随学尚有公超市。先生不乐句羞素餐，先生毋躁句且少安。昼居于内侍汤药，不然讵肯轻儒冠。病鸖支离堪对语，翩翩平原在何许。  

***辞青门学士别业卜居木场巷***  

郈成分宅两年留，弱丧怀居也自羞。鹏鸟暂为六月息，鹪鹩祇爱一枝幽。砖墙加垩新淘井，矮屋修梯粗葺楼。从此便堪容膝老，掘金烧杵复何求。  

苦雨赠方爻甫（精医，喜谈禅。）  

苦雨连宵困积阴，练川高士共开襟。相携水阁间垂钓，独坐藤床静鼓琴。投剂定知医国手，谈禅全得法王心。蚕荒麦烂秧难插，何药能消四野祲。  

***春日同吴中山嵩沈雷臣中震数饮赵公子间间轩时新筑成杂咏***  

又洒{雨廉}{雨韱}湿翠微，合樽促坐酌空帏。韭青松鸭波棱美，筍白花猪蕈耳肥。点水蜻蜓才一至，出檐蝙蝠尚孤飞。梨花寒食凄凉夜，（时公子丧偶。）共醉华胥未忍归。  

***入樊中登后乐山望千竿园***  

瓦绿鱼鳞竹屋低，虹梁高亘绝攀跻。倒垂柏叶张青盖，乱点薇花簇紫霓。仙迹当年松化石，（南宋物。）祥徵昨夜鹿生麛。蓬壸咫尺仙凡隔，风动琅玕望欲迷。  

***郑性***  

郑性，字义门，号南谿，慈谿人。贡生。有《南谿偶刊》。  

***题枕***  

南雷未殁尝语我，人生须得三百年。百年读毕今昔书，百年看遍名山川。百年手提尺寸柄，经纶揭地还掀天。此语创闻真快绝，非阿所好理当然。我寿几何未可卜，纵符此数失在前。三十六年忽已逝，不逝安得逢良缘。无论万卷不能破，一经尚未钻其坚。无论五岳道阻长，四明密迩犹迍邅。修齐自反方愧怍，国与天下何遑焉。曩者亲宦祖垂耄，我惭菽水悲台泉。迩年亲归旋卧病，朝朝药裹心倒悬。何况年决无三百，满百之人便称仙。此生休矣尚何为，自叹空复时牵缠。忽然想因此语幻，第邀上帝鉴且怜。枕成赍我一快梦，南雷之语非徒然。  

***梅文鼐***  

梅文鼐，字尔素，号慎庵，宣城人。诸生。  

***金牌坑地中得古窑器***  

崒{山聿}金牌山，郁郁生云气。巨木盘幽崖，村落聊位置。将欲就山麓，稍辟为平地。开基深寻丈，忽得古藏器。盆盂及瓶缶，尊罍式各异。玉质陶兼土，朴拙非近制。沈埋历岁时，完好色逾粹。不知千年前，此物谁所瘗，古云桑田更，其说亦良是。高下理相倾，数极且自至。何为复区区，蜗角争名利。辛苦衔西山，填海学精卫。  

***彭绩***  

彭绩，字其凝，号秋士，长洲人。有《秋士先生遗稿》。  

***桃花源诗***  

秦帝控长驾，略地到天边。侈心日以广，惟寿非力延。楼船载徐市，海岛寻神仙。神仙何茫茫，使者亦不旋。岂知寰区内，乃有桃花源。桃源独无依，自在如云烟。花开始皇时，水流太元间。耆稚皆欢喜，世世还复然。何人此问津，作记世共传。  

***戏简族子葆元***  

观君如有得，意色尚孩重。身隐南园内，家贫五字中。新年从幼识，旧姓此生同。何不时来过，门前道路通。  

***虎丘暮归***  

林壑忽焉暝，归心鸟共飞。日将万景落，云载一峰归。入市乱镫照，前村驱犊稀。行行蓬屋近，草露晃秋衣。  

***幽兴贻任文田***  

清钟动幽兴，日暮薜衣寒。寂寂入松路，遥遥分翠峦。白云茅屋润，黄叶野秋乾。想见高人坐，孤琴时一弹。  

***停云四章赠允初***  

霭霭停云，悠悠我思。袭我春服，好风时吹。我征聿至，乃入园扉。鸟鸣嘉木，鱼跃清池。其物欣欣，其人在斯。  

我息其庐，话言《诗》《书》。寒葵载刈，旨酒盈壸。以觞以咏，其乐于于。凄凄风雨，笥衣授余。乃空汝床，曰安我居。  

飘风及雨，诘旦乃已。我晨斯兴，于阁间止。阅彼南亩，实活我士。和泽之降，河水瀰瀰。息彼黄牛，我心之喜。  

庭列松篁，日翳轩窗。有鸟于飞，好音旁皇。薄言旋反，寻乐未央。嘉子栖迟，好学无荒。问我瑶华，心焉弗忘。  

***晓霁***  

清风散涔云，初日照高树。残花石上委，微溜田间注。人语杂禽言，一帆开野渡。  

***登灵岩***  

秋殿闭空香，天风吹高岭。身立松景寒，目荡湖光冷。  

***梦游山泽间得照水景不乾句既寤为赋是诗***  

绝境所未到，魂梦来盘桓。当风形易脆，照水景不乾。草芽出春气，松荫生暮寒。言咏坐盘石，泠泠古琴弹。方欣隔嚣滓，寐觉为感叹。誓将山泽处，州府不来还。  

***步月***  

碎碎北飞雪欲尽，完完东上月无群。独来清野遥然步，万景千声一见闻。  

***尤怡***  

尤怡，字在泾，一字拙吾，长洲人。有《北田吟稿》。  

***山居杂兴***  

晨起草木湿，林霏散清曙。始知东峰云，夜作涧上雨。光风叶上泛，新泉草下注。群鸟林际鸣，游鱼水面聚。万物各有分，劳生转多慕。幸中成虚名，多为来者误。君看区中缘，扰扰曷有数。  

***秋雁篇***  

金河八月清霜度，鸿雁嗷嗷引征路。初从塞北辞黄云，旋向江南认红树。红树黄云万里程，秋风岁岁事南征。风起沙头见清影，月明天畔闻孤声。此去汀洲宿何所，苍梧云深夜来雨。休言田野多稻粱，须识江湖有网罟。珠帘翠幕谁家楼，美人初卷珊瑚钩。一片乍横江上影，数声犹带塞门秋。忽忆征人碛中见，书成不寄情空乱。知君遥心愁共飞，思君远目迷方断。目断心飞人不归，年年空自寄相思。傥念空闺人独夜，梦回无语雁来时。  

***宝剑***  

宝剑芙蓉锷，韬光匣里横。星辰秋忽动，风雨夜还惊。边郡今多事，故人方远征。徘徊欲相赠，不独为平生。  

***润州城头晚眺***  

高城一面拥横流，客思遥将晚色愁。千嶂云霞方落日，大江涛浪欲惊秋。岂无铁锁防飞渡，亦有牙旗镇上游。六代纷纷竟何有，断帆渔火在瓜洲。  

***秋晚登楼***  

澹云含雨过城头，独自凭阑豁远眸。万木秋声来大壑，乱山寒色上危楼。登临不为依人感，摇落应添揽镜愁。闻道菊花堪泛酒，共谁来此一消忧。  

***江上闻笛***  

沧江秋霁暮烟消，玉笛频催客思遥。回首姑苏愁不见，海门明月上寒潮。  

***记得***  

曲尘微漾薄寒天，脉脉情怀似去年。记得兰桡送君去，东风新柳板桥边。  

***杨晋***  

杨晋，字子鹤，号西亭，常熟人。  

***题元人张天顽墨牡丹***  

笔底分明一画禅，洛阳花色动云烟。古人不与春同去，流落人间二百年。  

***马元驭***  

马元驭，字扶曦，号天虞山人，常熟人。  

***自题桃花鸲鹆***  

碧雨千丝灞岸低，赤栏桥畔画楼西。飞来枝上双鸲鹆，不到浓阴不肯啼。  

***吴启元***  

吴启元，字青霞，绩溪人。有《秀濯堂诗》。  

***甲戌广阳花朝***  

我亦江南客，逢春倍惜春。此时杨柳树，一望正愁人。社鼓家家酒，桃花处处津。东风待归骑，决计莫逡巡。  

***同人九日登慈仁寺楼用博问亭将军韵***  

凉风吹绿草，如我鬓星星。一片寒山色，秋来不耐青。夕阳明远水，落叶下疏棂。又负茱萸约，谁登木末亭。  

***春云得歌字应红兰主人教***  

轻暖轻寒翦绿莎，春云斜压画阑多。杏花雨外霏微起，杨柳风前澹荡过。御苑晴生芳径湿，宫墙低度午阴和。玉楼正在莺声里，间袅红窗一典歌。  

***吴瞻泰***  

吴瞻泰，字东岩，歙县人。诸生。  

***五月二日自大浃江出海***  

威远城边出，苍茫烽火台。鱼真挟浪起，人自御风来。万里孤帆远，三山一夕开。平生怀壮志，击楫兴悠哉。  

***普陀寺赠潮音上人***  

莲花洋外矗香台，片片青莲渡一杯。日射琳宫光似镜，涛惊花雨吼如雷。鲛人负蚌投荒去，龙女含珠听梵来。徐市求仙终缥缈，讵知三岛法云开。  

***雨中过镇海寺访别庵上人***  

林樾散清阴，积翠霑凉露。濛濛光曦峰，下有化人住。绀宇新峥嵘，鸽王长布濩。锡飞自夔州，海角传杯渡。听法驯鱼龙，忘机狎鸥鹭。昨夜雨霏微，瀑洒寒泉树。濡足就支公，示我沧洲路。回径溜雨桥，瘦杖孤云去。  

***梵音洞***  

磅硠惊浪鼓，杳冥散烟雾。下有龙伯驱，上有珠帘布。神椎杰石裂，脉脉不得渡。初睇根虚无，黯黕渐有遇。衣袖妙庄严，金人宛镕铸。移时法相微，翛然自来去。平生耳《齐谐》，景纯《山海注》。幻影惊盲聋，谲诞理亦具。长啸凌屑霄，海鹤高骞翥。  

***宝山行***  

冬青郁郁空山里，种树何年星在尾。余哀散作《冬青引》，弓剑桥山飞不起。月黑林昏鬼搏人，捧香天骑寒食死。玉鱼金碗出人间，兰亭玉匣亦如此。独怜竺国经可哀，六帝国陵一日毁。呜呼国家养士百年中，剩得遗民号苍穹。杜鹃声碎岩花落，片云飞出越江东。银牌竹夹归何许，《白石》编同晞发翁。欲令杀青遍宇宙，长与兹山高嵸巃。（前年重梓《白石樵诗》。）  

***王锡***  

王锡，字百朋，仁和人。诸生。有《啸竹堂集》。  

***夏夜径山退上人兰若纳凉***  

一入清凉境，不知有炎热。山深云气浓。松茂月痕缺。烦涤阴涧风，寒生幽崖雪。坐久身心间，禅镫半明灭。既远红尘网，复遇青莲舌。相与谈空空，性真亦了彻。  

***夜宿石人坞锺氏霁峰书屋***  

入坞云峰暝，举步迷原陆。夕露零蔓草，瀼瀼沾衣服。寒镫木杪青，有人居空谷。崎岖远叩门，一犬吠茅屋。山家见客投，欣然便留宿。妇子起为炊，须臾黄粱熟。就枕及夜分，虚斋秋气肃。落叶兼流泉，声声彻幽独。乍疑风雨至，清音振林麓。鼪鼯啼高松，鸟雀噪深竹。孤怀悄以悲，酣寝逊童仆。  

***冬晓登韬光禅院后山望晴雪***  

天地气严凝，出郭游人少。踏雪登山巅，凌虚纵远眺。万户炊烟迟，奇景湛清晓。竹折枝蒙密，松危势天矫。足底多寒云，眼前绝飞鸟。风惊碧落间，日出扶桑表。千重越岫明，一带钱江小。百里纷皑皑，众象争皦皦。积素射晴霞，异光互回绕。目眩下高峰，冥濛林壑杳。举首望精蓝，楼望俱缥缈。  

***过朱氏山庄***  

才过合涧桥，便到云林寺。泉石奇以秀，疑非人间地。不知万木中，亭榭更幽邃。溪声隔竹喧，松色当楼翠。鹤识岭云归，僧乘萝月至。岩阿许久留，淡然忘名利。  

***送友之河东***  

河东君有役，把酒动遐思。日月重华地，烟霞孤竹祠。一鞭心共远，千里梦应迟。去去言难尽，休忘握手时。  

***秋仲净慈寺夜游***  

白云间踏尽，一径到竹林。草木逢秋澹，山峦入夜深。松风闻梵语，池月见禅心。幽绝南屏胜，高僧许共寻。  

***丁卯中秋***  

去岁中秋节，镫前病剧身。黄昏正风雨，白首独酸辛。此日全微命，高堂失老亲。不如垂死处，尚见倚闾人。  

***冷泉亭***  

小憩空亭恋翠微，上方日暮客过稀。春秋阅尽水长冷，风雨到来山欲飞。岭半树高猿每挂，林间云暝鹤知归。炎天坐久寒生骨，思向僧家借衲衣。  

***咏雪***  

朔雪舞回风，华凝香阁晚。绣幕尚生寒，人在龙沙远。  

***过李白庙***  

谁道谪仙狂，豪情讬举觞。目无高力士，心识郭汾阳。  

***毕海珖***  

毕海珖，字昆朗，号涧堂，淄川人。诸生。有《涧堂诗草》。  

***穆陵关***  

贳酒旗亭怆旅颜，萧萧人过穆陵关。沙明不辨东西路，雨霁才分远近山。红叶有声秋渐老，白云无恙客应还。常将几点离人泪，洒向西风落照间。  

***清明山游***  

路折村桥一径赊，绿杨轻飏酒帘斜。暖风细雨催寒食，开遍青山郁李花。  

***严州***  

天涯游子去怱怱，一夜轻舟趁晓风。江入桐庐山四束，橘花深处雨濛濛。  

***邵陵***  

邵陵，字湘南，一字孩叟，常熟人。有《青门诗集》。  

***竹里复过山斋叠韵***  

槿篱欹侧豆棚斜，认得空山独树家。半亩湿云分竹色，一庭深绿养苔花。就凉几席新丸药，过雨轩窗午焙茶。准拟与君同结隐，三间老屋把茅遮。  

***江天寺***  

半空蜃气结楼台，沤里须弥亦壮哉。很石未能超海去，怒涛直欲上山来。云堂暮鼓斋时动，烟渚秋帆雨后开。试向江天亭外望，似萍身世实堪哀。  

***破山茶话***  

山光潭影冷清晖，坐久新凉欲袭衣。忽漫推窗满庭月，六朝松老树阴稀。  

***苏春***  

苏春，字伦五，上饶人。有《饥凤集》。  

***铜台铺晚眺***  

孤城郭外眺烟波，日落云寒朔气多。四海萍踪人易老，万山雪色雁初过。穆陵壮气连边塞，漳水分流纳卫河。更值天涯将岁暮，平生心事独悲歌。  

***海子清明***  

淑景遥看御苑赊，春犁初动路纹斜。低飞塞雁连丝雨，繁蕊山桃发瘦花。草际酒痕晴上冢，帽檐柳叶晚归家。凋零亲串松楸梦，间倚东风鬓亦华。  

***李潆***  

李潆，字绍溟，历城人。诸生。  

***秋夜白雪楼有感***  

明月松间出，危楼独自看。泉声当暮急，山色入秋寒。白雪先声在，青箱世业难。葛衣寥落甚，沾臆泪阑干。  

***林徵韩***  

林徵韩，字退思，别号禅伏山人，昌黎人。有《忘余草》。  

***挑野菜歌***  

日穿花影碎，村犬花外吠。一起南村来，妇女装成队。小儿怀在怀，大儿背在背。右手持弯弓，左手张阔袋。下我村北田，挑我田中菜。菜花香可怜，菜叶青可爱。但苦根不肥，天旱失灌溉。饥多难普疗，人多不一辈。得挑时且挑，尽我此田内。三五村东头，谁家邻姊妹。相邀斗草来，各撷幽芳在。金钗落翠鬟，坐地成赌赛。嫣然一笑间，春风生万态。那知挑菜人，当年亦粉黛。  

***换马行***  

马蹄落地滚尘埃，道是天使天上来。未许邮符先及见，直呼换马声连催。马到当换故不换，下马索取常例看。但须一贯就腰缠，无语饱饫邮亭饭。饭罢曾不少迁延，上马还须惜马钱。走马城边立马上，手折杨柳当马鞭。前跕前去不须臾，后到一起是行厨。朝廷供给有正项，额外别寻达刺苏。醉后向人口譊譊，是人遇之遭鞭敲。稍有不如需索意，拚死骑将驿马跑。天使后来无一语，只是颜色多骄倨。公然下马坐悬堂，换马从容上马去。  

***草凉驿***  

客路当春晚，林昏鸟竞哗。野田初著雨，山坞半桃花。种植无多地，生存只数家。不知今夜酒，端欲向谁赊。  

***益门***  

八百连云栈，经过始益门。水乾溪有路，烟冷树无村。怪石频惊马，空山独唳猿。可堪林莽下，清昼也黄昏。  

***扁道***  

百尺清溪上，阴崖石磴悬。水声人语乱，山骨马蹄穿。世路偏多险，风尘独有年。那能无间阻，书剑自飘然。  

***黔西道中***  

暗雨黔西路，凌晨结伴行。马蹄循虎迹，人语杂猿声。旧里余荒井，空山冷废城。不毛嗟此地，禁得几鏖兵。  

***大湓滩***  

大湓滩上下滩舟，为试风波入乱流。千嶂日昏三楚雨，一潭云冷九溪秋。当年去国家曾破，别路依人志未酬。何事丈夫长慷慨，身轻万里当闲游。  

***挽孙豹人先生***  

已视荣名作等闲，辟书何事下松关。葛巾野服朝天去，明月清风引杖还。冠盖岂能羁白发，墓门犹喜对青山。凭谁题碣留私谥，好置先生夷惠间。  

***盱川夜泛***  

两行疏柳夹河桥，且就轻波试短桡。船小不容多载酒，月明何处一吹箫。沙鸥水次依眠稳，野鹤天空入梦遥。终夜自醒还自醉，那关愁长与愁消。  

***除夜***  

万里从教滞此身，廿年为客惯风尘。宁须浊酒浇残夜，且与寒花作比邻。归去梦魂知路远，老来儿女觉情真。家家守岁明镫坐，我亦他乡度岁人。  

***杂咏***  

不用寻诗过岭西，日来幽事颇堪题。松间拾菌云遮路，雨后罾鱼水满溪。偶乞瓶花从野衲，时需斗酒问山妻。行将策杖看禾去，只恐硗田绿未齐。  

***钓鱼***  

虽是钓鱼人，不入渔人夥。时与牧牛儿，溪头争石坐。  

***李专***  

李专，字知山，遵义人。拔贡。有《白云诗集》。  

***都门访樊昆来侍读***  

芳杜洲边叫子规，满城宫柳绿参差。曾为王粲登楼处，尚忆中郎倒屣时。几水重逢成久别，罗浮窃听有新诗。鱼书一向无由寄，最喜今朝近凤池。  

***胡学汪***  

胡学汪，初名学望，字小牙，五开卫人。贡生。有《求志轩集》。  

***思州行为镇远袁功懋赋***  

寒山翼径来，环径绕清泚。越冈若异态，共是此溪水。野桃缭乱开，翠篠密于芑。苔锢荒碑断，芦封古桥圮。垝垣三四见，萧萧一城峙。两水合汀际，孤舟向沙舣。度津入古垣，曲巷仅容履。喧寂虽各殊，台笠尽入市。纵怀乞米书，施之得糠秕。坡公煮肉法，于此无可使。烦襟郁愁滋，怳然望溪水。明月牛渚情，適有袁夫子。  

***再饮泉遇雨***  

却暑遂忘倦，浩然临水湄。花香添旧路，微雨濯新诗。云至既如晤，我来宁有期。间人向余笑，两度饮寒漪。  

***避暑小饮怡园***  

强酒都缘好钓诗，怡园分韵晚凉时。傍林幽鸟如知倦，藉草鸣蛙拟为私。未约云来池半亩，不因风动竹千枝。翠微平远无忙步，明月多情最践期。  

***重过平越高真观***  

溪流常自绕荒陴，灌木危楼是昔时。为客不堪仙事警，此身难向劫前知。苔封碣石先朝色，风递泉香出世姿。要得弥明同煮鼎，苍蝇声里漫敲诗。  

***贵筑旅春即事***  

年年寒食叠征衫，短发违心颇耐芟。枕上乡思碎鸣柝，梦中归路越巉岩。敝裘笑我酬疏酒，粗粝旁人劝老馋。欲达平安未成句，破窗风雨护镫函。  

***田实发***  

田实发，字梅屿，合肥人。诸生。有《玉禾山人诗集》。  

***管仲***  

槛车不数尺，乃容天下才。时无鲍叔牙，霸术终焉埋。射钩弃旧怨，度量何远哉。人生贵知遇，安用悲蒿莱。  

***虞卿***  

抵掌易高位，簦屩匪所耻。故友中夜来，赵相若敝屣。著书常闭门，穷愁乃可喜。曰卿何如人，惜哉魏公子。  

***春日彭城道中***  

落日岩城咽大河，美人何处帐中歌。书生不管兴亡事，只爱春山青较多。  

***郑挺***  

郑挺，字不群，秀水人。有《秦涛居士诗集》。  

***有感***  

莫遣黑云遮白日，谁教浊水乱清泉。鼎能自爱方无价，璧有微瑕不值钱。  

***夜过钓台***  

新主已忘天子贵，先生犹道布衣尊。中兴将相功成后，何不被裘共此村。  

***王安修***  

王安修，初名文治，字后村，歙县人。诸生。有《后村诗集》、《吴越游草》。  

***梁台城歌***  

东西华门血没腕，湘东一目倚柱观。掘尾狗子何太狂，斗盐置腹免肉烂。江南老公自贻患，晋阳小儿知合变。亡猿贾祸及林木，朱异纳金萧傅谏。闭桁反袍临贺王，可怜羊侃来酣战。王谢门高良非偶，溧阳何意持红线。净居索蜜雀鷇空，永福赍咨泪如霰。三度舍身此日休，百万为鱼悲淮甸。毒螫满怀将自毙，况复一门亲戚叛。得失自我真何恨，盛衰过眼惊飞电。台城蔓草积悲凉，野老荷锄耕废殿。锺山惨淡昏云烟，湖水黏天叫秋雁。忆昔空函定上流，何来跛贼覆金瓯。天命暂归陈都督，终见王韶镇蒋州。  

***九天祠后园曝背见园中洗菜者率尔感赋***  

云散天弥回，旭日满江城。荒园交古木，幽禽相向鸣。曝背坐盘石，倏然病骨轻。晚菘森玉立，采择趁冬晴。池水寒可濯，沿流笑语声。比邻更助力，小憩依松棚。场圃净如涤，严风扫残茎。御冬仰旨蓄，齑盐无他羸。闭塞委天道，勤渠愧物情。晚计良自得，吾亦念吾生。晼晚岁云晏，濩落将何成。  

***打碟子歌***  

秦淮水满桃根愁，短衫秃袖横轻舟。新声烂漫烦手集，材童弦索纷嘲啁。中有一技更奇绝，非丝非竹喧中流。联绵嘈囋巧应节，轻撚急击随狂讴。眩精骇耳畅络绎，浮音靡靡哀箜篌。林深雾暗黄莺啭，天空日暮游丝柔。芭蕉急雨闻夜半，斜飞密洒惊穷秋。或云谢后妒飞燕，玉瓯犀箸风飕飕。谢后以文犀箸击玉瓯，为《归风送远》之曲。又云郭生击邢越，丛铃碎珮语幽修。唐郭道源善击瓯，邢越皆瓯名。坐觉镫船箫鼓咽，转令坊市争讙咻。腐儒闻之三叹息，雷鸣瓦釜黄锺羞。安得鲸音铿六合，一破儿女声啾啾。  

***题舍弟师澹月榭***  

偶地逢清旷，披襟谢毒尘。竹烟浮槛细，鸟语傍檐驯。日暮云连屋，楼高月近人。寂寥城市夜，坐对露华新。  

***方山朝雪用昌黎山石诗韵***  

群峰积雪朝日微，寒光暗天鸦不飞。云卧乍觉衣裘薄，山餐耐可辞鲜肥。平生性癖耽冰雪，况复山行所见稀。纵心皓然策几队，蹇驴齧冰苦朝饥。高原下隰浑莫辨，千村烟火静柴扉。冈峦凛栗气已结，林枯枝折余雰霏。凄神寒骨非人世，底须软暖夸妓围。崖倾涧响更幽绝，严风激瀑霑人衣。此时放怀凌八极，有如天马脱馽鞿。稚川仙去丹灶冷，空山独往将安归。山有葛洪炼丹遗迹。  

***前明黄将军歌***  

金陵王气归何许，渡江一马化为鼠。无愁日日醉深宫，跋扈人人开幕府。忠勇争推黄虎山，（黄得功字虎山。）百战威名震吴楚。蟂矶授命鬼神惊，虎山虎山真如虎。缅维江夏多奇人，更有新安伯修甫。蚤掇巍科恩遇深，皇帝曰予有御侮。拜官几日国旋亡，勤王有志人共睹。建牙京口望中兴，生不逢时将奚补。蕲王一去江空流，波光惨淡悲桴鼓。权臣在朝功鲜成，长使英雄泪如雨。栋折榱崩大厦倾，空怜腐木相撑拄。崎岖万里蚤见机，蕴义怀贞思远举。衡山何必非西山，托钵采薇心独苦。一弹指顷见沧桑，猿鹤沙虫何足数。掀髯一啸洞庭波，啸罢凄然怀故主。回首龙髯杳莫攀，关心马鬛劳区处。由来忠孝贯儒释，佛法无多谁领取。古人殉国各有道，或死或生何龃龉。虎山死与方景齐，伯修生与雪庵伍。生死不同同自靖，两黄将军并千古。君不见石铸愁云暗江渚，青衣肉袒面如土。花马何心争拜舞，呜呼！两黄将军并千古。  

***游牛首***  

旧识牛头路，篮舆一散襟。千村花雾合，一径竹烟深。僧梵空中响，樵歌世外心。白云聊驻足，款款话幽寻。  

鸟道荒烟外，天风飒满林。空江涵雨霁，叠嶂带云阴。楼阁争高下，松杉自古今。旧游浑似梦，一笑更登临。  

***西风岭***  

暮色上西岭，苍然满平楚。落照四山昏，天阙翠可睹。楼阁郁参差，岚气翳复吐。云外度钟声，烟中识樵语。回首窅茫茫，江流自终古。  

***过天盘岭至祖堂山门望松林积雪凄神寒骨山谷炯映清景可爱***  

钟声来古寺，迟我下天盘。径阻披云入，松高带雪看。浮光欺窅霭，积照夺巑岏。日落风初劲，诸天增暮寒。  

***饮平山双碧楼***  

把酒临双碧，波光照眼明。天风吹海月，客思满江声。塔护蛟龙睡，门寻鸥鹭盟。醉来幽兴极，渔笛暮烟横。（平山塔下，江声甚壮，相传下有龙窟。）  

***钱佳***  

钱佳，字平衡，号临谷，嘉善人。诸生。有《遯溪诗钞》。  

***自伏虎坪至白鹿庵***  

积溜昨方静，欣看朝暾烘。披衣启山窗，山色逾玲珑。呼童蜡双屐，未老先扶筇。危桥仄曲径，澄潭潋微风。相依只舅甥，笑傲轻王公。乍探蓬莱室，复叩梵王宫。怪石踞虎豹，匹练飞长空。悬磴三百级，步步凌云中。小陂偶憩足，洗耳响潺淙。千尺石筍绿，半岭山花红。行行历崎岖，振衣入幽业。郁彼般石台，蠲洁无尘封。天柱当其前，大涤后峙雄。危石瞰平陆，幽兰间青菘。白云迷远岫，涛声沸长松。山僧尽忘机，兀坐对春融。截竹引清涧，啜茗谭从容。人生忽如寄，百岁会有穷。戚戚将奚为，忙忙亦徒庸。惜哉山水佳，啸傲输雷宗。终当谢世鞅，卜筑九锁峰。  

***春日病中***  

可惜三春丽，偏为二竖磨。病因趋事少，贫乃负人多。每叹升沈异，空嗟岁月过。朝来试揽镜，星鬓更如何。  

***丁廷烺***  

丁廷烺，字闇臣，号易东，嘉善人。监生。有《恕斋诗钞》。  

***太原秋日***  

商飙一夜发，萧瑟振高林。沙漠连关塞，河山巩古今。有书应候雁，无语更听碪。正值莼鲈好，能忘故国心。  

***荷花***  

碧幹濯清涟，亭亭净炎暑。微雨晚来过，香风满汀渚。  

***高方***  

高方，字义立，号榘亭，江阴人。有《于于道人集》。  

***秋闱首日八王允辞荐即事漫赋***  

无心帖括求高第，复上梁王却聘书。祇为耽间成疾疢，非关傲世讬耕锄。酒逢嘉会疏狂在，秋满长安寂寞余。自是不归归亦得，北来南去任樵渔。  

***杏花绝句呈太仓王颛庵相国***  

花开艳说上林姿，二月街头未卖时。不是折来头上插，曲江春色有谁知。  

***查曦***  

昔曦，字汉客，天津人。有《珠风阁诗草》。  

***病愈九日郊游***  

九日身初健，西郊强一游。远山寒积雪，孤树老禁秋。何地寻黄菊，他乡易白头。那堪高处望，风色逼人愁。  

***归里偶题***  

故园芳草独归迟，桃叶成阴柳影垂。旧燕语兰春已远，新蝉声动夏初宜。轻纱细葛裁衣日，小市长廊卖扇时。趁此清和好天气，且投莲社一题诗。  

***郭元釪***  

郭元釪，字于宫，扬州人。  

***商丘大中丞寓斋观明宣宗黑白二鼠图***  

高斋间敞邗江滨，红柽小几无埃尘。却立况有班剑人，何物上案登柈行。昔者隆准太祖孙，手提图箓当乾坤。宝跗妙迹世莫伦，挥毫幻出窃齧身。一行欲前势复蹲，一似避匿穿墉奔。一体兑色清如冰，一秉正气衣元纁。唧啾小语若可闻，欲穴寝庙窥甏盆。锦窠装褙洁可扪，似此尚是无牙君。吾闻宣皇业峥嵘，蹇夏论道杨歌赓。涤除贪秽何谆谆，窒塞幸路官箴清。此辈意态如火明，肢体毛发传其形。麦须豆眼了然存，铸鼎象物神奸惊。纵有甘口恶不悛，白日肯许行成群。洪永大党谁陶钧，赖此敏手工渲皴。后来《尔雅》虫鱼烦，谓<鼠勺>谓豹忘其真。白日据社不可熏，女奴饱食睡思昏。米脂盗食仓与囷，瓠肥不容丞相嗔。一时暴斗黠鼠掀，偷人目睛王其民。衣冠齧碎食单贫，此物与器同缤纷。周之成康汉景文，唐称贞观宋仁神。星罗棋布如排匀，若宣岂是寻常生。豳图织妇歌《南薰》，《猗兰》招饮颁群臣。以类考之不待论，公乎东里光荣新。  

***倾盖亭***  

禾黍郯城道，凄风人草草。不见倾盖贤，秋原亭榭好。一车将两马，独过长松下。漠漠路旁尘，萧条望远身。平生愧牢落，日暮但逢人。  

***寄黄州许使君***  

平生睡足泽南州，杜紫微言君似不。人道小鲜逢敏手，世传双鹿从遨头。终年茹苋朝餐足，尽日池塘暮雨收。从古光黄多异士，莫教回避庾公楼。  

***马振垣***  

马振垣，字金城，一字心城，号石墅，汝州人。诸生。有《卧云堂诗稿》。  

***游风穴寺因宿默上人方丈***  

出门穿云入，夹路竹松美。迢递度石桥，楼阁凌空起。中有默上人，颇悉清净理。谈经翠微中，探珠碧海底。天花如飞雪，纷坠虚空里。绳床肯相借，黄昏同栖止。萧萧佛火清，琅珰鸣不已。老僧听溪声，禅心入流水。愧余尘劳人，诗酒徒自鄙。愿借金篦灵，刮我眼中眯。夜久诸天静，镫花结孤蕊。始知卧深山，白云冷衣被。钟鸣尘梦觉，霞光东方紫。无奈逐群动，元悟何由始。  

***红毛酒歌***  

秦望山头风夜吼，一夕雪花深没牖。玉楼银海彻骨寒，石鼎金炉火不守。主人饮我玻璃杯，云是南海红毛酒。红毛之酒红于血，色香异味三奇绝。倾之一盏即醺人，葡萄椰子失芳冽。红毛之国在何许，或是暹罗真腊伍。绿醅初酦琉璃瓶，一滴染指贵于琥。圣人有道四海一，异域倾诚贡上国。万里飞槎航海来，巨鳌怪蛟夺不得。我欲饮此乘兴直上落迦巅，指顾岛屿在目前。蓬莱三山凌风到，下视人世空茫然。  

***间居***  

秋色孤村静，石床独坐时。蓼花红入户，豆荚绿垂篱。佳句吟难稳，新书读易迟。且沽邻舍酒，莫自负幽期。  

***访连冲碧不遇***  

村烟澹澹夕阳斜，傍水柴门老树遮。坐久主人浑不见，东风落尽碧桃花。  

***朱令昭***  

朱令昭，字次公，号漆园，别号维摩居士，历城人。贡生。有《冰壑集》。  

***春夜对月***  

柳际微茫月，神伤忆往年。玉人临绮席，琼管和冰弦。今夕空庭里，清光寒食前。子规鸣不歇，坐尽博山烟。  

***瓜步***  

一篙春水绿于苔，鸭嘴船轻向晚开。渡口斜风吹细雨，春帆无数过江来。  

***王敏***  

王敏，字好古，满洲旗人。有《听花楼集》。  

***同贻叟夜坐***  

何处旧繁华，蹉跎岁月赊。故人双鬓雪，寒夜一镫花。病欲居僧舍，愁堪卧酒家。拥炉闲话好，与子老烟霞。  

***送人归村居***  

水际茅斋碧霭间，东风欲趁杏花还。一杯绿柳桥边酒，十里斜阳马上山。芳草送人何寂寂，晚莺留客太关关。旧交零落新交少，为说求间未许间。  

***言然***  

言然，字述子，浙江山阴人。有《尊闻堂遗诗》。  

***金陵***  

埋金谁道帝星悬，花草吴宫事渺传。百战山河雄半壁，六朝风雨冷残年。举杯对酒原非策，挥麈清谈却尚玄。惟有秦淮一输月，夜深依旧照江天。  

***登姑苏城楼***  

雉堞晴开倚碧空，百花深处馆娃宫。美人歌舞流云外，相国祠堂落照中。野烧烟荒迷远树，寒江沙涨起长风。多情独有青青草，引得牛羊一径通。  

***赵以文***  

赵以文，字允明，又字止庵，钱塘人。  

***梦归吴山自锺翠亭过半月池访居云处士得一涧落花春水漫数峰残照野云间之句醒而足之***  

故人何处掩柴关，只在松阴鸟语间。一涧落花春水漫，数峰残照野云间。偶耕已负林中叟，识路空怜梦里山。握手他时成一笑，萧萧相对鬓毛斑。  

***桃花岭***  

暮宿岭下村，晓度村边岭。危磴多盘纡，群峰竞秀颖。层叠耸崚峋，周遭俯清迥。肩舆一径通，亭午欣跻嵿。石乱溪泉喧，烟深崖树暝。古藤垂复缠，苦竹欹且挺。回看晓来途，苍茫隔云影。阴风欻吸来，寒气侵衣领。空忆桃花春，萧萧山谷冷。冲寒陟崎岖，跼蹐不遑骋。心神已屡惊，吁嗟乎险境。如彼九折坂，乘险语堪省。长啸《归去来》，明湖理烟艇。  

***宿渔蒲***  

渔浦乘潮泊，蒲帆卷暮烟。孤舟斜划水，危塔远撑天。客路方经日，离情似隔年。凄然成野宿，愁梦绕江边。  

***江浩然***  

江浩然，字万原，号孟亭，嘉兴人。诸生。有《北田诗臆》。  

***过王舍庄宋龙图侍郎张揆隐处有读书堂东坡题额今莫可踪迹矣以诗吊之***  

凭吊悲风几白杨，熙宁逸老旧时庄。碑横古道留残照，人记躬耕说侍郎。有母克成偕隐志，无儿难问读书堂。吟楼更忆韩仓士，一代于鳞亦渺茫。  

***施瑮***  

施瑮，字质存，号随村，宣城人。有《随村先生遗集》。  

***望张二恳圯不至***  

小别惊年过，情深搅梦思。每当花发候，便数尔行期。涧水流香细，林鸠唤雨迟。柴荆谁午扣，吟苦不成诗。  

***吾庐和放翁即用其首句***  

吾庐虽小亦佳哉，镇日人稀径自苔。山鸟声依风色入，庭花影共月光来。笔床茶灶随钱办，药圃瓜畦逐岁开。况是谢公楼不远，梦余聊复笑衔杯。  

***周泗***  

周泗，字磬石，巴县人。诸生。  

***黄鹤楼***  

吾蜀青莲曾搁笔，今朝黄口敢言诗。长江日月滔滔去，大野风云漠漠驰。《鹦鹉》竞成才子恨，《梅花》久断玉人吹。徘徊阁影楼头我，全不思乡泪已垂。  

***张元升***  

张元升，字时升，号半园，又号赤石山人，江阴人。诸生。有《半园集》。  

***寒夜***  

细雨扑南窗，孤鸿愁北渚。寒夜角音阑，空阶木叶聚。于以临高秋，忽焉怀古处。巢许已成名，唐虞亦徒苦。悲歌复长啸，渺渺向谁语。  

***东轩对月***  

今夕不为乐，明月窃笑之。故人有好怀，招我坐轩墀。凉风飒然至，葛巾吹欲欹。金樽泛清酤，满酌不容辞。萧条人间世，昔人渺难期。  

***赠别云间高日采***  

兀傲嗟予旧，清狂识汝新。苍天怜骨格，老眼拔风尘。倚剑寒镫夜，题诗异国身。从来嵇性懒，相对独情亲。  

乍见真堪乐，将归却可怜。乱山孤客影，斜日欲离天。别泪江亭上，乡心马首前。凄凉分手处，后会在何年。  

***高秋***  

寂寞高秋晚，微霜下古城。西风吹鬓老，落叶入诗清。天地孤鸿影，关山画角声。只思归去好，闲卧听春莺。  

***舟中***  

一身嗟浪迹，九月更浮舟。宿鹭依颓岸，寒花逐乱流。江云昏带雨，市火细明楼。漂泊孤帆暝，悠悠动旅愁。  

***冬日同徐息溟登野阁望华山残雪吊李介立先生***  

与子一登眺，谁人载酒来。江声吹不尽，烟色晚还开。山远明余雪，天高老异才。寸心双目里，何限夕阳哀。  

***读梧溪集感赋***  

牢落乌泾寓，荒凉席帽峰。艰危双老鬓，飘泊一孤筇。天地诗边泪，江山客里烽。故丘何处问，惆怅望云松。  

***度陇杂咏***  

寂寞经荒县，萧条只几家。边云迷古堞，嶂月冷清笳。小市都无米，居民不解茶。破檐门不设，愁杀晓风斜。  

***晚秋感怀***  

霜浓日瘦半溪阴，一片西风百感侵。穷海天高寒鬓影，空山木落老秋心。年荒贫病坚辞鹤，灶冷凄凉泣问琴。却叹吟残重寂寞，更谁载酒过花林。  

***金义植***  

金义植，字立斯，又号东塘，吴县人。诸生。有《抗尘斋诗略》。  

***清明前一日江上送友***  

朝雨霏微浥细尘，露桃烟柳一番新。粥香野店寻花路，浪暖春江唤渡人。遮住马头频劝酒，拨残凤尾欲沾巾。韶光此际添惆怅，芳草斜阳绿正匀。  

***塘栖道中***  

西风瑟瑟水泠泠，人倚篷窗酒半醒。秋老乍飞霜叶赤，雨来旋失越山青。卖丝市晚炊烟断，舂穀声微野户扃。前路凄迷何处宿，愁听哀雁下寒汀。  

***归愚述都门李穆堂侍郎话吴中故交殷勤见讯赋此志感***  

垂老成何事，空惭吴下蒙。逢人问无恙，忽辱陇西公。清节三朝重，高文绝代雄。龙门远莫至，弥感古人风。  

***落木庵吊徐元叹先生***  

诗老风流尽，犹传落木庵。孤根曾此讬，古佛直同龛。竹坞云盘树，天池月印潭。幽寻一追赏，烟鹤下山南。  

***暮春访曾大渔村读其近咏有赠***  

重访知心江水湄，桃花红落浅深枝。鼓残狂士春风瑟，妙绝才人黄绢辞。同属暮年偏较老，讵堪一别又经时。石桥回首斜阳路，长日重期细论诗。  
