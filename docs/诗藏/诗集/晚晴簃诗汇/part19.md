---
title: 第19部分
index: true
icon: editor
order: 19
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷一百三十八

***彭蕴章***  

彭蕴章，字琮达，一字咏莪，长洲人。道光乙未进士，官至武英殿大学士。乞休，旋起，署兵部尚书，兼左都御史。谥文敬。有《松风阁诗钞》。  

***读番禺张南山大令听松庐诗钞服其五言律之妙因题一首以仿佛其诗境云***  

仙山鹤一声，子晋下吹笙。碧月破天出，白云随地生。鸿毛轻太华，杯勺吸沧瀛。采药人间侣，金丹链不成。  

***远行篇***  

山行偏涉水，肩舆彳亍深。涧里水行若登山，篙师叫号上石滩。行四千里匝两月，一身常在山水窟。山水纠纷眉欲攒，黄尘翻使羡长安。扬鞭九陌平如砥，不识人间行路难。  

***停车八仙塘***  

岚光水色绕孤村，斜日停车傍寺门。雨后秋山蒸雾气，烧余衰草蚀霜痕。沙洲船泊橹声歇，鹫岭人稀鸟语喧。行过板桥红树外，一川碎石野泉吞。  

***议恤军营阵亡将士因思酿乱之由慨然有作***  

神州一统州县千，牧民所恃守令贤。去其害马群不乱，讽以佩犊善必迁。万户皆得安耕凿，颛蒙何至甘作奸。圣朝神武开王业，康熙戡乱文教宣。乾隆之季世丰盛，大臣黩货民力殚。民贫吏虐邪慝作，异端蜂起名白莲。环攻城邑掠村落，干戈纷扰楚陕川。嘉庆初元始渐息，师劳财匮幸释肩。朝廷特颁宽大诏，胁从罔治多矜全。大慝虽去莠民在，蘖芽旋复生其间。敛财或众亦多术，漫衍宇内五十年。亲民之官如传舍，但幸无事为苟安。岂无一二循良吏，诘奸鉏暴不避难。徒搏终遭豺虎噬，无斧安得荆榛芟。请兵既恐坐激变，酿乱不如求罢官。因兹涂饰纲纪坏，甘贻后患忍目前。曹滑赵城乱相继，武冈崇阳复揭竿。削平虽赖施人力，成功得不归之天。其时奸邪犹畏法，王师所至如飞翰。自从言官禁海市，坐看万里鲸波掀。大将无功战士嬉，行军失律国纪干。官吏偷生尽恇怯，兵民无耻何责焉。所赖圣神德泽厚，如培颠木阅岁寒。环瀛十载疮痍复，金粟百万水旱蠲。维持国脉使可继，急苏民困销烽烟。今皇御宇崇名教，襃贤奖善茅如莲。儒臣进讲勤稽古，博士议礼凛奉先。心哀鸿泽逋赋豁，书达象胥番舶还。方期斯世俗淳美，胡图僻壤民梗顽。初闻桂岭啼枭鸟，旋见湘江游毒蟃。欃枪远指斗牛野，氛祲近逼析木躔。元戎屡易功未就，坚城叠破师无完。三年缺斨悯士苦，六月出车望帅旋。运筹帷幄臣无状，揽衣夙夜帝罔愆。良由墨吏养痈久，黄巾妖孽遍九寰。城狐社鼠声相应，诛戮不胜徒实繁。所惜驱来鹅鹳阵，如罴如虎皆桓桓。先轸入狄死犹壮，莫敖荒谷亦可怜。勒名金石吊英魄，极目疆场招断魂。司马旌功兼恤难，皇仁禄及其子孙。公等九京当瞑目，人生一梦如浮云。嗟余窃禄忝九列，委蛇曾无汗马勋。惟愿羽书奏三捷，得见剑戟消八埏。十年生聚邦本固，万方绥靖宪典宽。圣人垂拱民气乐，贤才辅治官勿瘝。倾否济屯在人事，自今以往当思艰。  

***寿阳相国以华岳图见赠赋谢***  

平生耽林壑，所志止一丘。岱宗曾登眺，四岳皆未游。投我《太华图》，公意在山陬。莲花三峰矗，气象何崒崷。其高五千仞，天半烟云收。下有茅龙躅，一去今千秋。金堂与石室，仙踪不可求。公从政事堂，解组言归休。当著谢公屐，名山胜景搜。蹉跎为恋阙，京国还羁留。我未遂初服，世故当分忧。何时携筇杖，长啸万峰头。披图坐嗟叹，仰望空悠悠。  

***罗惇衍***  

罗惇衍，字椒生，顺德人。道光乙未进士，改庶吉士，授编修，官至户部尚书。谥文恪。有集《义轩咏史诗》。  

***羊祜***  

不见降幡出石头，襄阳遗爱断碑留。东征苦进平吴策，南渡先防避狄秋。身后功名归武库，闺中封邑继酂侯。怪君早识王夷甫，未向朝廷进一筹。  

***林逋***  

有人嵩少买松关，新侍君王泰贷还。风雪半湖梅对屋，云霄万里鹤归山。庐犹傍墓魂应恋，名不因诗稿可删。一棹江淮寻旧梦，倦游回首自萧间。  

***杜密***  

前后同称三李杜，阳城厉俗志翘然。丹心座上惭王昱，青眼尘中识郑玄。党锢英名先怒虎，休扬令闻罪寒蝉。逃刑避难非臣节，卓行今犹并颍川。  

***吕贤基***  

吕贤基，字鹤田，旌德人。道光乙未进士，改庶吉士，授编修，官至工部侍郎。殉难，赠尚书衔，谥文节。有《立诚轩古今体诗》。  

***舟过姚湾***  

踏遍山程又水程，还家有梦不胜情。千条官柳轻烟色，万橹漕艘急浪声。书味岂因莼菜改，莱斑犹胜锦衣荣。天心定解离人恨，莫遣潇潇夜雨惊。  

***谦福***  

谦福，字吉云，号小榆，蒙古旗人。道光乙未进士，授户部主事，历官詹事。有《桐华竹实之轩诗草》。  

***对客***  

烟霞无路接通津，谷口谁寻郑子真。对客不妨巾漉酒，避人常使扇遮尘。年来懒作市朝梦，分内甘为耕凿民。却笑庸夫耽世味，欣欣犹说吐车茵。  

***暮春咏怀***  

药裹书签结夙缘，此身已似柳三眠。萧条生计如流寓，烂漫诗情减少年。犊鼻家风聊复尔，龙头科第亦徒然。落花满径愁无限，何啻青山听杜鹃。  

***刘绎***  

刘绎，字景芳，号詹岩，永丰人。道光乙未一甲一名进士，授修撰，加三品卿衔。有《存吾春斋诗钞》。  

***读唐人诗杂感***  

中条山下足幽居，旧有司空表圣庐。几许士人无著处，王官谷里近何如。  

***周恩绶***  

周恩绶，字艾衫，丹徒人。道光乙未进士，改庶吉士，授编修。有《享帚集》。  

***庚寅秋感***  

早见妖星作作芒，惊心烽火照伊凉。风悲草木千山月，野肃貔貅万灶霜。笳角试凭刘越石，旌旗谁识郭汾阳。飞刍挽粟筹非易，牛马还应忆武乡。  

筹边终日倚危楼，此错如何铸六州。贾谊文章真可哭，杜陵戎马易生愁。虎头都护心空壮，猿臂将军老不侯。见说天山已飞雪，谁从中夜晃兜鍪。  

纵鸽声中起鹳鹅，羽林兵讵贵多多。尚凭大树留冯异，莫怪明珠谤伏波。落日平沙嘶铁骑，西风寒水渡银驼。大裘万丈三军纩，黄竹于今总不歌。  

莽莽河流万里源，洗兵安得挽昆仑。已闻怯走歌舒翰，可复生禽吐谷浑。金甲肯销犹恨晚，玉关思入总辜恩。何当寄语征西将，宵旰忧劳独至尊。  

***旅店题壁***  

出门长揖谢西山，黄叶声中匹马还。万事不如归去好，百年能得几时间。浇愁有酒何辞醉，买笑无金不讳慳。残月晓风杨柳岸，此身疑在画图间。  

***郑献甫***  

郑献甫，原名存纻，以字行，号小谷，象州人。道光乙未进士，官刑部主事。有《补学轩诗集》。  

***秋夜宿慈度寺听梵作***  

禅堂秘秋光，佛火炯深雾。幽梵出山来，叶落不知数。鱼声亦自间，惊鹊穿林去。卷帘踏秋水，月上娑罗树。  

初地无人行，诸天现尘表。松风洒花露，声臭忽已了。寂寞不能言，镫檠写烟篠。幽梦破元关，多谢妙音鸟。  

***杂述***  

敝衣自多虱，荒池亦生鱼。一气化万物，可想鸿荒初。开天必盘古，虽见前代书。抟人必女娲，谁育古皇与。自从大始来，后实皆先虚。问其所以然，先生恐欺予。  

西北半荒塞，东南半沃土。昔缩而今赢，地亦不自主。大抵多水乡，即为众物府。凿淮既通江，扬州多大贾。人身益就卑，人心益非古。儒生谈地气，龂龂亦何苦。  

读书求甚解，用事想当然。渊明及东坡，言之苦不全。陋哉一孔生，亦张两空拳。问尔欲何为？坐地思谈天。未辨白非白，安知玄又玄。格物必博物，惭愧张茂先。  

种树厌盆花，驯禽厌笼鸟。玩赏必咫尺，所见亦何小。天地木浩浩，动植常扰扰。形声落闻儿，心目各自了。赞皇老而痴，平泉悔不早。一草及一木，子孙欲相保。  

***登黄鹤楼***  

前年我入诸侯幕，今年才访仙人鹤。地上人乘天上云，此身知到三层阁。江汉无声古水流，波澜不动春山幽。遥岚远翠若争渡，一一卷上朱帘钩。更衣不觉春寒小，凭栏但见春光好。梅花吹罢柳条生，玉笛一声青未了。楚客登高望故乡，遥看一线明潇湘。忽闻万里叫鸿鹄，归心顿欲过衡阳。登楼也识非吾土，题诗何必忘吾语。崔郎自古我自今，捶碎空拳终不武。少年五度泛晴川，曾吟七字追狂仙。山光水色只如此，兴会大似非从前。陈刘邺下两才士，员尚难中贵公子。倚楼相与对青波，翩■一鹤凌空起。  

***伪汉刘冢歌***  

洛州真龙称刺史，海国毒龙作天子。非驴非马欲何为，值兔值牛聊自喜。尉佗老去吕嘉亡，楼阁重看照烟水。朦胧妖气射星文，碎破山河正豆分。剩水残山自薰沐，沈香高热炎州云。真龙再见毒龙警，孙子先人来执梃。麋鹿朝游歌舞台，狐狸夜搰胭脂井。墟墓如山不葬金，鱼膏冻灭蚕丝冷。今古回头几战场，关山满目半斜阳。断粉零香杳无处，花田犹说小南强。海疆花事自终古，海角蜃楼又帝午，黑水千帆欲竖旗，朱崖一线微闻鼓。鲸鲵万里送头颅，辱没刘郎坟上土。  

***丙申八月出都寄曾芷潭编修***  

一日归程千日筹，今朝真个渡芦沟。国门乍出犹疑梦，乡思重生不带愁。马足正骄黄叶路，诗名权让白云楼。临流自笑私窥镜，帽影鞭丝别是秋。  

夕阳间点素衣尘，入店依然落第身。作吏不妨呼命士，回家未必定间人。莺花上国皇州梦，鸡黍高堂子舍春。雨送风迎聊自慰，出门一笑容怀新。  

***清明日舟次羊城追念前游偶作***  

江南客买海南舟，仿佛从军恣远游。杨叶晚风惊冷节，梨花细雨到炎州。岭烟浩荡类移棹，乡树模糊独倚楼。欲向越王台上望，干戈满地使人愁。  

***田园游眺偶成***  

亭皋一叶下，村落暮寒生。落日到鸦背，流云带雁声。间招荷笠客，偶作傍山行。秋色散平楚，萧萧各自惊。  

***南康***  

栗里杳难见，庐山高若何。孤舟掠星渚，二月已风波。乡梦因诗少，春愁对酒多。斜阳方背郭，掩映片帆过。  

***过阳朔吊曹邺故宅***  

绿树村边路曲盘，碧莲峰里鸟绵蛮。我来不见诗人宅，细雨啼猿过画山。  

***蒋德馨***  

蒋德馨，初名德福，字心芗，长洲人。道光乙未进士，官工部主事。有《且园诗存》。  

***跋英庭叔闽游诗卷***  

回首江郎石，氛埃迥未消。习流方下濑，度岭温停轺。离乱儒冠贱，风尘驿使遥。沈吟可哀曲，天半望虹桥。  

***次韵张欣木王熙玉山行***  

■山崒嵂高入天，黄华赤实相新鲜。玉膏五色出其上，采食传自羲轩前。庸成册府号群玉，中绳四辙何岿然。玄圃夜光任堆积，如环如玦如钩拳。腐儒目论等蚁蠛，盖笠何处窥方圆。胸襟龌龊饱尘堁，恨无三斛纯灰湔。澎湖环岛三十六，峨眉秀色纷联娟。传闻玉山最敻绝，月明往往翔群仙。蜃楼缥缈大海出，鹊桥恍惚银河填。君从何处觌灵境，步虚声落青云边。波澜虚堂动澎湃，造化真宰工劖镌。阳侯天吴下欻吸，海鳞巨兽来蟃蜒。骊龙睒旸介鲸吼，熊咆虎啸惊层巅。玉山仿佛出云表，神芝万顷森琼田。列真耕烟种瑶草，亦有联襼仍摩肩。蛮獞犵狫不得上，仰视<目咢>眙徒扳牵。猎缨危坐再三读，心游目想神为颠。即今天南贼未靖，譬如余毒犹缠绵。怒臂已知难拒辙，断流尚复思投鞭。楼船指顾下漳浦，六师士马皆精妍。昆冈玉石惧同烬，山灵呵护当求全。虎门两峰最扼要，渊渟岳峙相回旋。狼<月荒>嗅金通货币，安息摹面输刀钱。咽喉慎勿俾拦入，重教鸷鸟思飞骞。孙卢往事有前鉴，除根遗种功相悬。磨盾草檄要公等，耳雷鼻火方壮年。黄羊肋似露浆味，渴饮其血何嫌膻。曷为韫玉方待价，寂寂空抱柯亭椽。白虹烛天光万丈，披图视宝非无缘。期君勒铭玉山上，锦衣他日珂乡还。  

***苏廷魁***  

苏廷魁，字德辅，一字赓堂，高要人。道光乙未进士，改庶吉士，授编修，官至东河河道总督。有《守柔斋诗钞》。  

***友人为余述所闻见有可叹者要余赋诗事非一时故章无伦次义存讽谕庶几闻者足戒云尔***  

岭海风清坐啸秋，身兼三组叹诸侯。琼筵争睹<蒙鸟><童鸟>琖，锦段多归翡翠楼。传道建威临越镇，何劳执宪告交州。龙骧酌水题诗处，凫舸扬旌访古游。  

蓬莱仙吏不知名，任达疏慵洵有情。力拯鱼头劳障水，生来猿臂善谈兵。陶公甓运分阴重，桓发金输博戏轻。录事囊家多侠客，溷翁华发念苍生。  

李郎年小擅歌场，日坐朱门燕寝香。花下濡头逃酒令，镫前假面学谈娘。鸳鸯钅巢络葳蕤结，琥珀钩生的皪光。会得东山丝竹意，劝君行乐莫相忘。  

十丈红尘暗醉乡，冈头歌舞惜荒凉。何来日下埋轮使，惊散春风结客场。汉殿果应冠獬豸，坡山不久驻仙羊。口碑今比阎罗老，当日谁陈借寇章。  

***藤鼓歌***  

断藤作鼓武功壮，打破浔猺万山瘴。盛代能和金石声，当日怀思廉耻将。九层崖抱仙人关，大藤之峡盘其间。侯渠倡乱十载横，韩都御史来征蛮。焚巢捣穴一鼓上，引猿附蚁如掉鞅。飞来三百陶家军，歼尽五屯力山党。大藤如斛互千丈，斧断蜿蜒疾雷响。军门饶镯备凯乐，新鼓鼍鸣酒行赏。师和令肃民更生，后有王蔡宣威灵。磨崖云封字漫灭，此鼓尚带玄黄腥。我曾访古泷水旁，韩公血食光桐乡。歌献迎神送神曲，不闻挝鼓神不翔。即今留阁乌台侧，百怪闻风失精魄。包收陆放马成湖，镇压须凭督军力。伏波铜鼓土花碧，辉映千秋得联璧。去年平定西海戎，作歌愿补陈仓石。  

***大庙峡***  

北江无缓流，十里径一折。初险试中宿，波势怒将泄。已过太平角，涨沙积晴雪。陡立香炉峰，束江作喉舌。狞石不受篙，篙锋猛相啮。鸿荒有遗迹，累累蜂窠缀。长年督众力，错迕手见血。乘机一转舵，引臂百链铁。深青凛习坎，昏黄遽出穴。轻舸时低昂，孤怀自超越。前舟浈阳来，疾帆飞鸟瞥。  

***乐昌大滩***  

乐昌六十滩，兹滩为巨擘。风雷万古忿，蛟龙不敢宅。我来子月尾，潦尽滩见脊。尚挟三泷流，争此五里石。先声蓄高势，后劲接生力。滩师语约束，激昂赴大敌。一舟方枝梧，数舟助嚄唶。屡挫气益厉，竞进劳未息。下滩虎蓦坡，上滩蚁缘壁。朔风吹暮雨，并作寒威逼。水宿今浃旬，江梅慰行客。  

***雨泊阊门***  

悄听孤舟雨，能回万里心。寒山钟不到，笠泽意何深。把钓惭真隐，啼乌奈苦吟。姑苏城下水，十载讬知音。  

***赣州夜发谢孝廉同作***  

征路看牛女，推篷薄醉时。微风添水韵，新月弄秋姿。不寐青山对，含情白鹭知。玄晖多逸兴，隐雾若为期。  

***许乃钊***  

许乃钊，字贞恒，号信臣，钱塘人。道光乙未进士，改庶吉士，授编修，官至江苏巡抚，降光禄寺卿。  

***西溪看芦花***  

揽景出西郭，溪山相枕藉。落叶满山隈，窈窕秋妆卸。溪水清且幽，篷窗时激射。濛濛水天净，晴雪乱飞下。一白眩银海，倒影澄潭泻。岚气暮凝紫，人烟沍桑柘。芒鞋草露单，新水出林罅。送客过溪桥，补被卧村舍。回首尘世居，安得如此暇。月魄有盈亏，人事更代谢。芦花易白头，荣瘁亦云乍。及此双鬓青，岁月天肯借。尽日惬胜游，不足继以夜。  

***朱琦***  

朱琦，字濂甫，号伯韩，临桂人。道光乙未进士，改庶吉士，授编修，历官御史，议叙道。殉难。有《怡志堂稿》。  

***兵书峡***  

两山束怒涛，峭壁如削铁。云是兵书峡，万古閟石穴。神猿昔巢此，夜半思盗窃。六丁忽摄去，荒崖中断裂。至今绝梯援，天巧不妄泄。我闻发微叹，神兵岂留诀。幻想讬鬼峪，望眼迷嵽嵲。颇疑兹岩底，下有老蛟窟。乱石淬剑芒，惨澹斗霜雪。艰危懔可怖，一帆去如瞥。  

***浯溪镜石***  

苍崖削云根，寒碧凄以耿。奇哉一片石，澄江照秋影。初疑太古月，团圞堕湘岭。又疑舜二妃，袖此疑荒梗。年深藓花积，班竹閟幽冷。我来及秋仲，拂拭光炯炯。步上浯溪台，乔木带烟暝。其西为{厂吾}亭，规制仍峻整。循崖自东下，湍流激奔猛。青山阅人代，岁月谁记省。粲粲元道州，怳若通欬謦。摩崖余大碑，冻雨洗绝顶。颜黄并魁峙，三浯快驰骋。低徊日已夕，怅然觅归艇。  

***陈东桥招饮秋庐***  

寒烟开别墅，落日坐疏楹。饮少客亦醉，树多秋有声。琴尊王冕宅，画史子云觥。笑语见滋味，归途踏月行。  

***彭子穆招同少鹤饯行***  

秋雨萧萧白燕词，龙溪{辶苕}■郁哀思。寝门风义犹行古，岭表文章待起哀。扑笔昔曾歌慷慨，登车莫更惜倭迟。酒酣试共王郎舞，看尔沧溟跋浪时。  

***孔绣山青天骑白龙图***  

云背鞭龙龙已飞，手持玉杖吞朝晖，巢父掉头胡不归。长安茫茫半尘雾，几辈骑鼋不敢渡，看尔白日破壁去。东溪岁晚玉女峰，我愿为云君为龙，不辞青嵩倚长松。仿佛见君排云至，梦中海客早心识，披图咄咄称怪事。拍手大笑三千年，对岳楼上扪青天，酌酒北斗扶桑颠。贺监再逢酒中仙，菖蒲花开紫玉烟，劝龙一觞且醉眼。  

***古意一首和杨紫卿***  

美人立云中，亭亭抱明月。被以芰荷裳，佩以青玉玦。凌波起微步，照影光未灭。云螭翔左右，吹箫向丹阙。散作鸾鹤音，满听实清越。回飙奋余响，流徵忽凄咽。蹇修时不来，高义徒怅结。  

***同马止斋刺史游澄怀园作并呈何根云张小圃两同年***  

广厦须大木，偏弦难独张。翰林育才地，澄怀玉为堂。林木湛清华，池荷生暗香。员峤多仙人，云鹤方高翔。明霞招我餐，出郭航酒浆。尘缨此暂濯，心与水月凉。老儒抱琴来，慨然弹清商。仿佛听颍师，浮云忽飞扬。  

***正气阁诗***  

十有三忠萃于越，燕台肇祀春二月。绰楔大书正气阁，敬恭桑梓事尤烈。自从甲申遘阳九，义士累累甘死守。东西两浙霾碧血，异代精灵孰先后。庙貌首列倪施周，蕺山寓山典型留。王余张严并迭起，磊磊名姓光九幽。迩来妖氛炽海国，舟山血战谁最力。同时杨尉死亦惨，嗟尔微官不负职。稽山镜水搜逸志，宗君此举有深意。莫辞得酒同酩酊，要使僝夫识忠义。九衢马足多黄埃，高楼徒倚生远哀。酒阑挥手各归去，南望苍凉隔烟树。  

***和汤敦甫师相游龙杖歌***  

萧山夫子七十余，前年致政留京都。苍颜白发谢簪裾，腰脚轻健不用扶。旧宅十笏城东隅，荒园草草瓜与壸。中有游龙杂苇蒲，紫花烂漫秋不枯。鳞鬛渐老根生须，笑谓畦丁无鬋除。制以为杖形状殊，坚比赤藤轻若无。直逾工卩竹中则虚，镌铭示我屡叹吁。自言老退思江湖，家无桑田八百株。又乏橘官千头奴，便作寓公聊自娱。人生随地皆安居，饱食缓步可当车。且学老圃往荷锄，草木位置不粗疏。长公近亦归衡庐，童稚绕膝读我书。亲宾过从语踟蹰，年年根节劳爬梳。良材如此当预储，梱载分致诸老儒。愧我樗散非世须，问道傥许谈其粗。夫子神完老愈癯，谁陪履凫健走趋。延年作颂敢近诬，岂但功与灵寿俱，难进易退古不如。  

***九月十日发通州***  

出自郭东门，海气迷烟树。买船下通州，解缆日已暮。悲风决浮云，大野豁积雾。落叶何萧萧，带雨自飞去。晓来天气清，山月看徐吐。已矣谢故人，吾将侣鸥鹭。  

***当阳道中***  

楚塞苍茫外，乾坤战关中。晚烟乌桕冷，山势虎崖雄。{厂孝}豁形如吼，呕呀语不通。夷歌声又起，野哭几家同。  

***襄阳晤罗澹村同年留宿郡斋因登孟亭***  

旧好伸难黍，风流见孟亭。松云栖岘首，草阁聚春星。太白诗谁敌，羊公涕尚零．南山归未得，遥望鹿门云。  

***安园古松歌***  

曩闻安园有古松，枝叶秀出柯亭中。根大百围荫十亩，尽收烟翠锺山浓。将军夜宴方召客，火齐磊砢堆盘红。妖姬如花出歌舞，仿佛夹水酣笙镛。老髯冷视在云表，下笑蒲柳差为丛。白鹤厌客亦飞去，绣幕尘积余刀弓。茂贞奉诚遽易主，孤标苔卧冰雪封。君家大父梦得裔，云英万卷卑难笼。卜居喜近青溪侧，佐饮亦有紫驼峰。是时江南方全盛，板桥罗绮繁歌钟。故家遗风久渐变，草树荒落无欢容。秋庐听秋少人到，涛声怒与江流东。落星尽碎堕花雨，戈甲满眼秦淮空。小仓竹多供饲马，北埭风冷号沙虫。千年老梅同煨烬，斧斤岂能赦苍龙。前江后段事一例，水中歌哭烟濛濛。曹司语此尤太息，浮云变灭随春风。旧时园记尚俟考，《北山移文》恼狙公。不如乘醉濡毫画，横障隅坐且学商山翁。  

***同润臣仲穆至极乐寺看海棠因游万寿寺而归***  

道人爱花如游蜂，荒杀罗绮纷为丛。国花堂中罗众艳，春寒睡起妖更慵。绮窗新拓蔽修竹，野桃一枝出小红。美人对此颇却立，妖娆自惜颜色丰。欢情易减雨气少，一半狼藉随东风。我老厌逐少年伴，钿车疾走声不通。万寿寺前有老柏，状若苍栝蟠千龙。树根怪石作人立，碑亭暗淡阴气浓。始知时艳易为悦。参天爱此冰雪容。佛阁花雨正繁会，金钱布地敲疏钟。衣香粉黛杂士女，双蝶飞近西复东。日晡驱马各归去，诗客一笑豁幽悰。呵壁书此当游记，买醉更问邻家翁。  

***彭崧毓***  

彭崧毓，字于蕃，一字渔帆，号稚宜，又号篯孙，江夏人。道光乙未进士，历官云南迤西道。有《求是斋诗存》。  

***野望***  

极目平芜阔，关河势莽苍。云阴衔日黯，山气接天黄。野角寒逾恻，边风晚更狂。难胜征戍怨，何况在沙场。  

***赠林听孙公子***  

绝域归来万里身，麻衣又染瘴边尘。家声久已传忠孝，世味偏能嗜苦辛。海外尽知苏叔党，洛中争拜范纯仁。围棋我昔惭窥豹，公见门功继炳麟。  

***方俊***  

方俊，字伯雄，上元人。道光丙申进士，改庶吉士，授编修，历官云南迤南道。有《暖春书屋诗删》。  

***薄宦***  

家园曾是带经锄，薄宦长安闭户居。忧至愿陈晁贾策，病来惟读老庄书。偶寻杯勺还烧蜡，贪看湖山欲买驴。窗外鸡声殊不恶，五更风雨忽愁予。  

***李佐贤***  

李佐贤，字竹朋，利津人。道光乙未进士，改庶吉士，授编修，历官汀州知府。有《石泉书屋诗钞》。  

***登岱***  

天风吹袂落峰头，苍莽寰瀛入望收。日月双九扪上界，云烟九点小齐州。虬龙已化秦松古，碑碣难寻汉畤留。试问登封七十二，可能金石寿千秋。  

***登严子陵钓台***  

千里江山一钓竿，高台终古拥巑岏。经过热客知多少，都被先生冷眼看。  

***张篯***  

张篯，字雨香，磁州人。道光乙未进士，历官商州知州。有《绿筠书屋诗稿》。  

***晚至邯郸偶成***  

薄暮归途急，朱霞傍客飞。众山连雾伏，独鸟送烟归。暝色入红树，风痕生翠微。丛台遗迹在，千载竟斜晖。  

***城南***  

西塘客竟去，草树响飕飕。箫鼓前村赛，烟霞何处楼。风飘秋社燕，月泻晚溪鸥。野色携归案，诗情挂倦眸。  

***调任长安过灞桥***  

年年折柳灞桥过，风雪征鞍句漫哦。管领春光看此度，棠阴可比柳阴多。  

闻道长安不易居，折腰元亮意何如。送迎忙似桥边柳，莫笑邮亭绿影疏。  

***高希贤***  

高希贤，字勉斋，一字圣阶，号莲峰，甘肃安化人。道光乙未进士，官南充知县。有《瞰泉斋诗存》。  

***即事感怀***  

西望仍烽火，还山苦未能。贫驱儿学吏，病链我成僧。风月清双袖，须眉白一镫。吟秋诗草拙，翻累故人誊。  

***喻怀仁***  

喻怀仁，字近之，号少瀛，南宁人。道光乙未进士，官罗源知县。有《听秋书屋稿》。  

***襄阳感怀***  

汉江北望首重搔，听唱《铜鞮》又几遭。万里乡心摧断柝，一镫寒影上征袍。残碑有客谈羊祜，锦字何人寄窦滔。底事津梁累行役，萍踪合是半生劳。  

***吴棠***  

吴棠，字仲仙，盱眙人。道光乙未举人，由知县官至四川总督。谥勤惠。有《望三益斋诗集》。  

***留别王味兰学博***  

饥乌堕水寒雁飞，雪花冻涩游子衣。主人有约留十日，消寒高会红炉围。我思寒士之寒消不得，庆厦何处遮荆扉？高堂已极倚闾望，债帅况有旁人讥。猪肝那屑累安邑，湖风猎猎催人归。我归我贫岂能逐，菽水为乐亲心怡。男儿抑郁困乡里，有泪不肯穷途挥。高歌一曲谢知己，萧然补被行骖騑。  

***堂堂***  

堂堂白日去如何，搔首西风客感多。尺地寸天今版籍，披荆斩棘古关河。雪山轻重关严武，粤国兴衰问赵佗。莫漫请缨谈壮志，登坛三十已蹉跎。  

***翟坝闻雁***  

北响闻南雁，依然结阵飞。初春横塞冷，晓月入云微。粱稻谋原悔，关山路岂违。莫嫌中泽苦，羡尔有家归。  

***鲁一同***  

鲁一同，字通父，一字兰岑，江苏山阳人。道光乙未举人。有《通父诗存》。  

***昔游***  

昔游莽迢递，今望独苍茫。落日见孤隼，惊风吹大荒。蛟龙秋改窟，鸿雁夜违霜。搔首歌《哀郢》，鲸波万里长。  

***春晓斋中作***  

东方犹冥冥，禽声在高树。却看檐际白，已照屏间素。群动尚未作，微梦忽已去。因悟人生初，淡然无百虑。起看庭中条，零落满朝露。青春若可留，吾与尔同趣。  

***送人南游寄题金山寺***  

泉是中泠好，楼从北固分。送君风瑟瑟，相忆水沄沄。僧腊逢残雪，江晴见断云。远公如借问，为诵《北山文》。  

***明月***  

明月非春水，如何满地流。离离出海峤，盎盎注金沟。花露时翻鹊，风江有去舟。移愁拌看汝，扶影傍南楼。  

***题徐子容少府溪山垂钓长卷***  

南宗平远穷纤秾，北宗莽苍堆高空。营丘华源不复作，江山万古谁清雄。国初萧生声隆隆，近来独数徐髯工。髯也十二弃雕虫，十五十六远从戎。南极沈黎西甘松，宝刀杀贼不快意。一官手版今在锺，雁门马邑连云中，翁昔佐郡骖花骢。蔚州官舍簿领少，但餐山绿扶孤筇。日斜吏散坐小阁，千山万水来心我。吴缣百端墨百挺，突兀四壁生华崧。三年归卧建陵月，倏忽骑马摩苍穹。幽州四月天多风，九门翠幰骄游龙。宣南小邸日扃鐍，冰槃堆案樱桃红。我来窥户正磅礴，十指幻出千芙蓉。今之二图尤惨淡，其一似仿山樵翁。溪山垂钓大不易，扁舟忽送江流东。四十年来鸟过目，却忆快马弯长弓。狐关雪岭几万里，晚看镜水磨青铜。思君不见愁枯桐，片帆欲动蛟龙宫。梅梁禹穴今何在，渺渺青山一去鸿。  

***忆长安旧游***  

左掖门边垂柳枝，金河桥上影离离。晚来风起千官散，正是宫莺欲下时。  

酒楼高敞傍仙寰，虎观龙膏指顾间。谁识青袍一年少，满斟金爵看西山。  

***蟋蟀***  

岂有声难定，缘知听未真。苦将阶下意，说与梦中人。风露初侵夜，星河欲向晨。玉墀他日好，亦未称间身。  

***登马陵***  

马陵一小山，远势有千里。横略大东来，下饮昆仑水。三月山气发，青天镜无滓。擂鼓拜玉皇，阊阖焕丹紫。百神俨冠佩，群龙翊阶戺。上陈霸王略，下诉斯民否。昏昏楚汉来，红尘闹白蚁。呜呼粪土臣，清泪泻如驶。古井塞海眠，修鳞蜕精髓。万事合变化，浑沌何年死。道人骨皮乾，微茫记甲子。苦说唐年树，安知今谁是。登高迫暮景，乾坤有高视。不从赤松游，腥膻徒为尔。  

***赠周生***  

袑衣谁家郎，银鞍骑大马。新从河朔来，血战太行下。主帅丹旐归，脱身就里社。妖氛缠牛斗，江介无片瓦。将母岂不遑，豺狼嗥中野。怪子何淹留，清泪堕杯斝。欢场易荒忽，扁舟实潇洒。落日照行营，长淮哀湍泻。赠言尚慎旃，古道今已寡。  

***周止安画册为周莲亭大令赋***  

周子才如马脱羁，指挥百怪风雨驰。奇文巨册弃满簏，长枪硬箭森陆离。有时作画爱雕刻，十日一水五日石。大穷元气细秋豪，写罢茫茫自嗟惜。学书颇重包慎伯，端已而外画无敌。记挥老泪讬生平，梦里伤心汉水声。十五年中事反掌，包老亦作辞家行。幽冥万古负两友，戎马余生恋升斗。即看一发是青山，那得扁舟同白首。湘潭文孙颇爱奇，扬州肆市偶得之。朅来云台中，昂首赋新诗。三磊吞混茫，九龙拖威夷。金牛玉女望不极，别峰幽岩森蔽亏。玩弄丈人松，颠倒翠屏姿。画悬在壁诗在口，以画配诗左合右。天生神物有同归，包老大字妙奇魗。夜深星月下中庭，山鬼入户秋镫青。琼花梅岭事荒忽，断缣遗墨嗟飘零。乃知二老真精灵，往事独说无人听。来朝高挂云颿去，海天无际穷追寻。  

***登岱至一天门作***  

朝曦苏万峰，绛气横百里。海色动衣裾，松风半天水。天路初坦夷，地脉闇隆起。安识置身高，俯首城郭是。微茫汶阳田，历落明堂址。麻鞋登封路，万古吾身始。徘徊出阊阖，龙虎宛夷俟。云知开辟年，树识汉唐祀。百岁纷旦暮，九霄方尺咫。发轫历华嵩，浩荡何穷已。  

***万松岭***  

万松争一门，石角走磕磕。阴飙中呺嘑，翔阳避在外。巉岩栗虎豹，天光忽破碎。亭午山气合，尊灵万方会。低偃张幕帟，高褰树旌旝。仿像绛节临，家历鸾声哕。混合青冥中，风涛一世界。旁径缘萦纡，红墙宛襟带。未必飞仙驻，去鸟入已隘。拊膺起叹嗟，圣有垂堂戒。  

***张际亮***  

张际亮，字亨甫，榜名亨辅，建宁人。道光乙未举人。有诗集。  

***夜泊城门泷大风***  

山暗大风鸣，萧萧草木声。鱼龙翻峡黑，星月涌江清。客梦寒偏觉，乡心夜久生。并随流水去，百折绕滩惊。  

***王文成公炮歌为兰屏比部作***  

嘉靖七年夏五月新建伯王守仁造，围余二寸径一尺，十四字蚀铜华老。当时正抚田州还，八寨尚阻僮徭顽。仙台藤峡总瘴疠，铸此意岂威诸蛮。金精夜泣霹雳裂，惨澹洞谿鏖战血。故国沧桑独不磨，不朽忠勋视此铁。公昔手缚宸濠来，邮阳楼橹惊飞灰。仓皇忆赖青田在，卧病还山共可哀。征南再出劳王事，父老拜棺空涕泪。万树梅花缟素迎，生归庾岭犹天意。摩挲手泽无期年，今三百戴留苍坚。文琴李印共后先，比部好古世所贤。吾闻佛狼机，害为兵火最。金元以上史未闻，好事援经释以旝。从知此炮古岂无，世乱莫救城焚屠。兴亡在德不在器，嗟公所恃非区区。  

***洗象行***  

大象嵯峨势若山，小象碨礌冈与峦。清晨象奴骑象出，道傍观者墙堵环。沧波蹴踏地摇荡，下泅上踊非一状。象奴狎象如狎人，妇孺相对皆惆怅。传有二象前明遗，黄牙脱落余苍皮。此象驯良善驾辇，出与天子相追随，圣人首作百兽舞。余象十数亦就抚，岁时颁赐天厩钱，统以仪使居以庑。剥肤凿齿倩谁偷，遍体或恐成疮痍。年年此日放洗浴，淋漓戏水奔犀虬。有客因之三叹息，何限沧桑悲胜国。豹房虎圈恣盘游，山河转眼烽烟黑。当时闯逆呼象来，象怒不跪亦可哀。即今二象铜驼似，荆棘曾看晋阙灰。承平且莫多幽怨，请君观罢聊同饭。我皇谒陵崇孝思，今秋减责驼群健。  

***虎圈行***  

君不见圆明园边有虎圈，三虎一豹参元熊，此皆恶兽最猛突，咆哮昔在深山中。深山猎火迹不至，择肉以食何枭凶。昼伏夜起若有伺，惨澹崖谷来雨风。谁有大力槛致是，圈中向人犹怒视。投以羊豕据地号，爪牙森动天萧骚。儿童百钱轻一顾，圈奴买醉嬉而去。圈奴饲虎如饲人，慎勿逸出伤吾民。  

***张红桥画像诗***  

玉尺量才笑婉儿，当年择婿解声诗。渡江不见迎桃叶，水阁秋风卧病时。  

***上巳日六安放舟作***  

南方春早北方迟，渐近中原气候宜。柳色一湾风暖后，桃花三月燕来时。人同逸少非无感，地奉咎繇尚有祠。怀古难寻觞咏乐，芳辰坐惜片帆驰。  

***闻雁***  

天涯独客久不归，昼思夜梦如无依。岂知碛雁有常候，秋南春北来去飞。一行乍见落日远，数声或度重云迟。去年江淮水淹溢，十室九户民苦饥。心知稻粱谋不易，嗟尔何处衔芦肥。幸因地暖避冰雪，得返朔塞鸣毋悲。东风二月花发时，走马亦有游侠儿。酒垆饮罢出门笑，弓箭在腰何所之。  

***舟中听雨***  

烟里晚濛濛，孤舟更北去。鸟啼荒岸竹，帆转平沙树。夜镫照暗水，雨声在何处。万籁如笙竽，岁华送迟暮。  

***酒中书扇赠林二霈然***  

秋色苍然万里来，登高痛饱壮怀开。冯唐遇主思前事，李蔡封侯感下材。树老盘根尽龙虎，剑长腾气即风雷。樽前一醉斜阳尽，期汝悲歌市骏台。  

***江开***  

江开，字龙门，庐江人。道光乙未举人，官陕西知县。有《浩然堂诗集》。  

***送朱常卿归当湖***  

蓟门黄叶闪斜晖，瑟瑟秋风雁亦稀。河曲远随帆影折，崞低傍马头飞。尊前离思归横笛，天外乡愁入捣衣。听唱《骊驹》都是客，如何我只送人归。  

***赠姚秋士***  

嗟尔出群才，飘零共酒杯。年来忧患逼，贫到死生猜。虎豹阴岩伏，鱼龙大壑哀。途穷不敢哭，风雨一登台。  

***观明太祖马后遗像***  

至正四年饥大蝗，独投黄觉依僧房。曾脱袈裟作天子，寂寞御容仍上方。摄山挺秀压江左，楼台金碧殊煇煌。南都阿监避兵火，帝后图像虔收藏。遁迹此间日供奉，石鼎往往焚御香。奇哉灭国自阉宦，此乃忠义为逋亡。我从山僧请像谒，心神肃如登庙堂。僧指一幅曰太祖，帝者姿貌真非常。龙颜河目照楝宇，炯如碧海升朝阳。斑斑黑子炳额际，锐上丰下神轩昂。分明奇骨直贯顶，洪钟想见声扬扬。青笠短衣不敢拜，但见英风飒飒须眉飏。赫若雷霆怒不息，非此不足平八荒。布衣崛起一天下，西汉以本谁颉颃。铁马丛中得圣女，始终内助缘糟糠。仙容广润逊而顺，修眉直立柔能刚。化家为国接正统，后有炎宋前汉唐。赤帝子凭三尺剑，司晨有牝秽德彰。太原起事乱宫掖，雀屏窃窕难赞襄。黄袍真人亦诡谲，莺胶再续无短长。惟兹内外合开创，双悬日月垂明光。宫闱一代最清肃，女箴女诫多顶防。龙种为鱼卒颠覆，万子万孙空惨伤。我朝宽大泽其裔，东楼白马延余庆。孝陵抔土置守卫，松耶柏耶何苍苍。阴雨龙旂见钟阜，丰碑御札刊神场。不然鼎革数百载，诸陵白露犹沧桑。何况真容写尺幅，应作劫灰飞道旁。  

***将游岭南寄张晓舲淮上***  

建业送君淮海郡，扁舟我亦故山阿。门前雪尽流冰响，江上春归细雨多。短褐能交天下士，高才谁爱郢中歌。王孙莫谩弹长铗，南粤风波更若何。  

***秋兴***  

呼童涤后圃，乘时种秋菘。岁寒苟可采，厨蔬亦已充。矫情自不適，乐道安所穷。前贤在草泽，亦与常人同。鸡豚散烟社，杯斝呼邻翁。太空舒白云，安知彼所终。  

***送潘四农解元不第归山阳***  

重城未忍出，征马亦悲鸣。耿耿丹心结，萧萧白发生。岱云卷归梦，淮水误春耕。知尔原无损，当时自不平。  

***四月四日叶筠潭黄树斋两鸿胪徐廉峰黄矩卿两太史汪孟慈陈颂南两部曹招同郭羽可中翰潘四农解元共四十二人作江亭展禊之会***  

风云起万里，会合来皇都。搜剔出英俊，宝贵皆璠瑜。岂似晋永和，人才只一隅。兹亭集文宴，佳日无时无。今朝大欢会，文字犹区区。悠悠百年后，来者非吾徒。去留各无定，后会那可图。既别复相忆，何如立斯须。太行抱京国，佳气浮金铺。邸里接层汉，车马填九衢。茫茫尘雾中，不辨贤与愚。高冈见松桧，浅水生葭蒲。拙哉平生心，樽酒难为娱。  

***长隄***  

长隄烟柳碧如丝，飞絮飞花送客时。莫怨秋风眉黛损，归鸦犹自恋高枝。  

***秋兴***  

太行秋色蓟门烟，不渡桑乾又二年。边帅各筹金货布，司农兼放水衡钱。灾分旱潦民方急，吾纵饥寒事偶然。记得呼鹰盘上谷，夕阳衰草马毛拳。  

横海楼船异昔时，东南草草定华夷。犬羊不测功如彼，狐鼠难驯咎属谁。一纸书成曾鬼哭，数茎须白有天知。寒镫照雨欹孤枕，铜柱珠崖费梦思。  

青海传闻画角哀，屯田充国又登台。不教神笔驱鲸鳄，已分穷边老骥騋。李牧防秋坚壁早，祭遵行部雅歌才。祁连九月应飞雪，惆怅西风日几回。  

开通道路起骅骝，一旦浮沈水上鸥。黄霸未闻重奉诏，李膺何日更同舟。迷离梦寐犹青眼，破败功名易白头。杀贼差强人意思，左迁巴蜀又经秋。  

且翦青菘作晚蔬，饱看秦火未烧书。卞和白璧沽应待，季子黄金术已疏。燕羽有家留不得，蕉心底事总难舒。吟成独自掀髯笑，富贵浮云过太虚。  

***次和常南陔方伯登慈恩寺塔原韵***  

高岑久不作，苍茫挂余曛。蹑级继轩举，风雅今尚存。泾渭清浊辨，日月东西奔。终南雪万点，五陵烟一痕。隋唐没瓦砾，安问汉与秦。想其全盛时，陆海何纵横。盖地起宫掖，接天闻歌声。陵谷变易久，孤塔凌苍雯。或仗佛力大，竟与天寿并。时晴村舍密，烟霭暮云屯。朔风送边雁，铃语四角惊。河声日南下，山势欲东倾。巍然镇地轴，所望兹出群。高歌作金石，字字坚长城。  

***蒋湘南***  

蒋湘南，字子潇，固始人。道光乙未举人，有《春晖阁诗钞》。  

***读书***  

浮志维利名，灵源濬经策。转此径寸珠，照活千秋魄。生龙怒天风，咽凤翔地脉。掩卷聆古音，都如远行客。客去精光蟠，渴虹烛霄白。蠹鱼夜窥人，一笑敛仙格。  

羲轮摄华年，蚁牵一何迅。儿时嬉笑情，上与三皇近。束发薰诗书，智慧厉扬刃。嗜欲如娲炭，炽此天一寸。鲁叟锵金石。一击情芽忿。至人蔼孩提，太始哑哑震。缅惟嵚崎怀，扬激雅韵。  

***长毋相忘汉瓦歌***  

沈初明死天已老，零落通天台下表。汉宫片瓦留人间，犹带铜人泪痕小。泪痕绿涴苔钱细，回文如唤奈何帝。帝恩如海无时休，廷尉先传下酂侯。未央酒热枭后怒，又看烹狗如烹兔。君臣富贵已相忘，夫妇恩爱何能长。尽羡瑶官栖翡翠，谁怜梦雨飘鸳鸯。鸳鸯密密银云敛，相思魂绕麒麟殿。金镮有诏索前鱼，凤辇无声求故剑。别有柔情袅碧丝，笙歌隔院梦醒时。春雨黄金私买赋，秋风白扇自吟诗。此际轻抛如瓦砾，此时清泪如珠滴。董侯玉印邓家铜，反盟鼎券同休戚。岁星笑杀博士愁，兰茳密织鱼鳞稠。功臣美人俱已矣，凉风只住殿西头。  

***龙洞***  

金简摄苍水，乖龙甘不逃。凭依太古智，天半蟠其巢。高捧巨灵掌，残擘周处刀。诸佛谁咒毒，坏壁镌周遭。谷神媾婴姹，老儋同一胞。子孙蠕岩脏，万古屯腥臊。我闻天之用，尔功尤冠曹。受爵镇齐鲁，万命枢丰焦。胡为怯旱魃，蚕缩气不骄。腐儒昨被放，悲悯怀尚操。哀鸿<火刍>肠胃，秋禾乾不浇。思借卫公马，一流郇伯膏。痛哭虽越位，彼乐宜適郊。怀哉文命圣，鞭驱奋忧劳。放菹取桑土，洪澜静不泡。方今掷河费，淮黄天正滔。玄圭不再锡，心血枯煎熬。兹山蓄神异，樏橇旧迹抛。或疑庚辰剑，堕化灵昭昭。人鬼恣出入，虾蛭争呼号。秉烛辞黑兽，愧尔雷火烧。  

***佛峪***  

一峰侧皈佛，万岩恐遭摈。破釜偏亦承，旋螺折而进。琳宇涌弹指，华严缩盈寸。花开斋鸽游，经歇古龙恨。贪狼蓄人性，听偈晨不遯。石蒸泉乳香，雨酿洞云润。树根野人卧，往往疑古舜。我生激血性，不知本根钝。自惜乾匠心，不为象教运。迩来倦炽尘，天花剖空阵。孝忠谁助谈，贤圣无近信。安得半蒲团，老此双蓬鬓。意外得初地，合十打欢讯。辞家虽未能，成佛讵无分。定僧凝死猿，危楼耸妖蜃。可怜瀑雷訇，力图出山奋。  

***书曾大诗册***  

百链才锵掷地金，休将才命判升沈。旗亭酒暖黄河曲，桂树蟾孤碧海心。果是曹刘堪索暗，傥逢牙旷定知音。文章花样关时代，爱古还宜不薄今。  

***题王孝廉后湖草堂集***  

不信千秋业，能谋一饭难。怒弦矜指爪，愤笛愬心肝。海碧珊瑚瘦，天红玳瑁乾。穷途珍古泪，莫为冶游酸。  

***醉来***  

广厦长裘意已疏，文章报国更谈虚。深源讵系苍生望，韩愈犹怀宰相书。西极屯田烦将帅，南中民力尽河渠。醉来谰语关经济，腐气豪情两不除。  

***望河有作***  

半月登山日西向，仰看黄河在天上。立马函关阵云起，俯看黄河落地底。火敦脑儿蟠一龙，万里来壮秦关雄。直下龙门勃然怒，中州土性失坚固。下流更被淮河攻，复生神禹难为功。书生慷慨思复古，河北当冲弃数府。载之高地何用隄，顺轨应同关以西。君不见转般仓置漕亦办，治河治淮两无患。  

***马季长石室***  

矻矻来卢郑，明明忤邓梁。罪疑时论在，师法自君亡。禄重难拘礼，才高本近狂。老韩同一传，不幸死中郎。  

***崆峒山***  

矗地弥天道气屯，脉先太华近昆仑。虎娴人性疑仙佛，鹤诩皇初训子孙。呼吸九重摇北斗，盘回一线碎西门。广成石室如堪借，莫笑劳形尽钝根。  

轩辕胜迹入苍凉，问道宫中日月长。治术究应通柱史，寓言或恐误蒙庄。潺泉鸟饮成金色，古洞龙归带药香。开出英雄天子派，秦皇汉武受奔忙。  

***明太祖亲封铁冠道人所授图***  

九宫变而河洛出，世轨千载无真传。尼山那有闭房记，桓法融乃玄之玄。谶始哀平未深考，亡秦者胡在其前。真人崛起有符命，唐宋国祚皆绵延。有明太祖奋徒步，太平一桶逢周颠。得之者顺失亦顺，学穷造化闻青田。铁冠道人更狡狯，此图画出葫芦禅。上书一榜擘窠势，垂裳而治庭之边。下环盗贼以千数，绕墙刀槊兼戈鋋。其中有树倚山侧，一人披发枝上悬。旁跪一人亦自绞，阴风惨日吹寒烟。事过观之易得解，当时得勿心茫然。人言明祖如汉祖，功臣屠戮多牵连。道人惜此当讽谏，杀机或者生悲怜。我谓阴阳乃小数，杂家曾志班孟坚。羲经十言教消息，盛衰岂有人操权。运会下趋巧机泄，始矜私智窥先天。唐虞不为子孙计，夏商末世终歼旃。周家历数过其卜，宝龟无凭宜弃捐。孔子修经亦修纬，坤凿度亡存者乾。金鸡玉羊本爻象，是纬非谶须讨研。捐益三代知百世，王者必有五百年。我持此语告天下，不读孔孟非神仙。  

***史胜书***  

史胜书，字荻洲，黔西人。道光乙未举人。有《秋镫画荻草堂诗钞》。  

***题王介峰竹里馆图***  

羡子澹无虑，空山绝赏音。幽篁环老屋，明月在高林。病鹤入诗梦，孤琴弹道心。披图一禅往，风露湿遥岑。  

***兰江***  

烟树远无极，兰江清且深。花怜儿女熊，春荡别离心。逐客余哀怨，怀骚自古今。拾香吾有愿，翘溯碧云浔。  

***集翠微阁分韵***  

连朝积雪已零星，四面山容耸玉屏。乘兴偶携云外屦，禁寒小集水边亭。干寻楼影撑天白，一道溪流划地青。小阁吟诗身入画，朔风吹面酒初醒。  

***题悬崖秋竹画扇***  

峭拔丹崖间，苍然卧秋竹。日落山风吹，潇潇荡寒绿。  

***过重安江***  

冻云黯黯雨疏疏，黄叶声中策蹇驴。记得前年风雪里，一江寒碧卖鲦鱼。  

***榆关***  

镵天铓剑古阴山，苍莽郊原夕照间。犹有龙城飞将否？自吟秋色过榆关。  

***熊少牧***  

熊少牧，字书年，号雨胪，长沙人。道光乙未举人，官内阁中书。有《读书延年堂集》。  

***暮抵山家***  

野径入苍翠，茅檐三两家。夕阳犹在竹，小雨不妨花。留客分云榻，呼儿汲井华。山深无漏鼓，欲曙已鸣鸦。  

***游子吟***  

朝望白云飞，暮听慈乌啼。引领盼亲舍，游子心凄凄。忆我五龄时，失怙谁提携。有弟在襁褓，有兄垂髫倪。随兄上学堂，书声茅屋西。母训不知痛，入怀索枣梨。课儿绩镫前，夜静山风凄。十岁就外傅，家贫鬻珥笄。一经与一砚，历历行装赍。强颜为儿欢，恐儿苦羁栖。送儿出门去，目极门前溪。儿行日以远，高堂日以睽。岁晚望儿还，倚闾斜照低。愿言抛旧业，奉母偕荆妻。承欢有余力，学耕把锄犁。晨羞脍姜鱼，夕膳烹茅鸡。采薪霜一束，种豆烟半畦。春风护<艹爰>草，寿与南山齐。不见彩衣人，七十如孩提。  

***明赠太子太保兵部尚书杨忠烈公画像***  

痛哭红丸疾不起，选侍不移难未已。拥驾嵩呼九庙安，六日出宫头白矣。阁臣庸劣内臣私，刘孙赵左相维持。小臣再召预顾命，寸心耿耿先皇知。岂不闻万工部，朝上弹章暮膏斧。岂不闻刘知府，夜醮未终惨对簿。肝胆义激死生轻，二十四罪血缕缕。此疏一入会极门，凶珰骇栗褫其魂。不杀东林无东厂，按名点将烟尘昏。吁嗟乎！委鬼当头立，茄花满地红。白日矫翻三大案，群小罗织争为功。纵诛失律熊经略，岂有贪赃杨大洪。死囚一呼臣节表，冷光远映黄芝草。编公手疏涕交横，楚浦风雷护遗稿。  

***送何子贞编修入部***  

天抹寒云酿雪迟，尊前忽听渭城词。同年人少难离别，小病秋深好护持。銮掖文章新主眷，泷冈风木故园思。遥知阿弟停帆待，扬子江头梅放时。  

***邓湘皋丈枉顾别十三年矣喜赋***  

秋窗静读南村集，忽枉高轩喜欲狂。爱士一腔皆热血，著书两鬓有新霜。丈人落落论风雅，穷鸟飞飞堕莽苍。茗碗清谈对斜日，江天回首别情长。  

***侯康***  

侯康，初名廷楷，字君模，番禺人。道光乙未举人。有《惜烛山房诗草》。  

***题春海祭酒蒲涧赏秋图***  

枣瓜仙迹半迷离，乘兴何妨当习池。官事无多原易了，宦游如此不嫌疲。温公自序游山录，坡老重添望海诗。小小林泉劳物色，怜才心苦几人知。  

***夏塽***  

夏塽，字子俊，上元人。道光乙未举人。有《篆枚堂诗存》。  

***秋怀***  

木落西风急，江南天地秋。登楼送征雁，飞梦到升州。乱后家仍在，年丰食易谋。亲朋喜重见，难黍各遮留。  

白鹭洲前月，苍凉芦荻花。居人狎蛟蜃，小市富鱼虾。埋藓无遗镞，横流有断槎。犹谈番舶宴，红烛沸筝琶。  

殷殷江声咽，荒荒海气蒸。戍楼倚寒笛，水驿见疏镫。风聚帆如叶，波摇月有棱。蜒山钟又动，清课羡残僧。  

天市星垣侧，臣家有敝庐。卅年依禁树，几日别幽居。飘泊怜秋燕，平安望鲤鱼。得归今岁晚，松菊问何如。  

***读史***  

澶渊辛苦和戎策，无事真思保百年。尽辇金钱投巨壑，顿挥玉斧画蛮天。水龙兵气惊王濬，风鹤军声壮谢玄。磨盾是谁工露布，一篇《海赋》总云烟。  

***李九鹏***  

李九鹏，字化北，号天翼，永清人。道光乙未举人，官汶水知县。有《冬风阁诗集》。  

***春夜***  

静夜適幽栖，春愁客中绝。泠泠梵寺钟，薄暮花间歇。暖酒慰凉宵，青镫背素月。更短兴弥长，微吟自怡悦。久坐不知寒，空庭犹积雪。抛卷入睡乡，恐负千金节。  

***舟中积雨***  

凄凄怅暝日，郁郁对茂林。泊舟兀无侣，朱夏竟连阴。榜人重解缆，旬日滞烟浔。密雨歇复作，随风暗相侵。不见鱼儿出，遥听哀猿吟。沄沄千叠浪，缘愁若个深。天末时吊影，浪迹难为心。恨无乘风便，愁有魑魅寻。薄暮添薄冷，浊酒姑强斟。何事江村妇，未秋送凉碪。  

***独居***  

独居谁悯客无依，困顿风尘欲拂衣。垂老愈知名教乐，远游每恨故交稀。四山烽燧鹅公颈，一艇风涛燕子矶。北望乡关何处是，忍教儿女寄当归。  

***杨维屏***  

杨维屏，字翠岩，侯官人。道光乙未举人，官中卫知县。有《云悦山房偶存稿》。  

***鹦鹉洲祢衡墓***  

乱世生难死亦难，无端刘表学曹瞒。相从地下孔文举，不解辽东管幼安。岂复狂名计身后，何须危碣表江干。悲风卷起涛千尺，恐有蛟龙索赋看。  

***留别何佐卿***  

故人酒后为长叹，自致青云尔许难。身似嵇康偏作吏，家非卜式亦输官。局输残劫知空覆，调急幺弦敢辍弹。十载我蔼郎知米贵，看君犹未厌长安。  

***次韵寄和桂德山明府偶然作***  

年丰民气乐，讼简吏事间。曝北短檐下，时见屋上山。为乐当及时，遑念饱与温。韩诗二三策，往往造孔颜。开帙未敢窥，先自正衣冠。老胥抱牍至，废卷为不欢。何由乞彼苍，置我三古间。  

古书罗我床，古剑啸我壁。挂席问神山，欲到嗟无日。大厦欻欹身，群圬墁其隙，松寒众草死，凤叫百鸟寂。拔剑舞七盘，剑气冲天碧。  

时复跨马出，问俗周里廛。不知我父老，欣欣何所欢。儿童负藁秸，落日归柴关。来岁知饱无，今岁足飘箪。归来一长叹，当时不能餐。搴茭何无策，乃更取民闤。谁能夺彼食，以为能吏颜。哀哀此瘅人，瘅人在我前。  

***王吉人***  

王吉人，字云樵，临海人。道光乙未举人，陕西候补知县。有《万壑松风楼诗》。  

***东湖樵夫祠***  

孤踪落落似无情，隐姓渔樵复隐名。千里惊尘伤老眼，一湖止水了残生。白龙变服浑难识，丹凤宣麻泪欲倾。闻说补锅还有匠，往来夔庆每吞声。  

***黄燮清***  

黄燮清，初名宪清，字韵甫，号韵珊，海盐人。道光乙未举人，湖北候补知县。有《倚晴楼集》。  

***晚至南屏与锄云僧茶话***  

系棹南屏水气昏，晚钟声里踏云改犍。斜阳一院鸟争树，落叶半山人扣门。心地空明尘不染，道机清净月无痕。自今幽兴往来熟，画理诗禅与细论。  

***题杨龙友画扇***  

一册烟云墨未残，板桥流水碧云寒。南都王气销磨尽，留得青山画里看。  

二月春风散麹尘，波光如镜草如茵。桃花扇子都零落，忍忆秦淮旧日春。  

***由秋浦至屯谿山行杂诗***  

山行无直径，一径辄数转。绝壁断去路，路尽忍复现。脩谷袤羊肠，单车出蚁线。初从井陉入，继讶天磨旋。人语隔丛薄，鸟声韵葱蒨。去影远已灭，来踪到始见。负重慎险巇，斗捷耻巧便。至境贵渐臻，力行尚无倦。  

危冈下千仞，势峭若趋重。篮舆苦倒悬，前颈承后踵。临崖步始转，倚壁肩更耸。吾身在中央，宕飏挂枝蛹。群峰叠巨浪，碧海莽莽涌。揽远尽众观，出险有余恐。须臾历夷坦，轻捷快推拥。就下抑何易，怦怦使心竦。  

***王静涵***  

王静涵，字虚斋，舒城人。道光乙未举人。官南陵教谕。有《养性轩燹余小草》。  

***双杏行***  

园中有双杏，烂漫若朝霞。狂风西北来，币地飞黄沙。晨起开竹扉，私忧花尽落。残红虽满园，高枝犹灼灼。嗟彼堕地花，无风亦脱树。卓哉此数枝，风吹仍如故。微物有美恶，君子当何如。飘风不终朝，吾慎葆其初。  

***张启鹏***  

张启鹏，字幼溟，长沙人。道光乙未举人。有《梅墅诗钞》。  

***晚泊湘阴县***  

一城斗大隔重湖，雉堞参差认有无。画角残秋人语怯，荒田晚稻雁心孤。汨罗不上空兰蕙，斑竹林中怨鹧鸪。三十六湾何处宿，夜深明月落菰蒲。  

***东台山***  

秋声万马来，猛与客心斗。峰巅生晴云，山背学釜覆。望岳渺一线，远势各背就。窥云隐涧花，拨藓认崖窦。秋凋晒药石，林鹤欲比瘦。雁过浮远烟，人来倚孤岫。古青浮若拳，空翠小于豆。穿径绕萧寺，外景涤孤陋。绝顶俯平原，杰阁耸云构。清泉响石涧，静听泻飞溜。晚风堕高树，凉逼衣痕绉。  

***江干古寺***  

古寺重寻画壁诗，离亭杨柳绿丝丝。梅花落尽春如海，正是空江欲雨时。  

## ●卷一百三十九

***沈兆霖***  

沈兆霖，字尺生，号朗亭，钱塘人。道光丙申进士，改庶吉士，授编修，官至户部尚书，署陕甘总督。谥文忠。有《沈文忠公集》。  

***出新郑得小谿极幽秀***  

断岸陡成壁，其下横清溪。溪光渺无尽，曲曲穿平畦。含露苇苕润，出波荷芰齐。积阴互不散，凉意迎征蹄。  

***潼关***  

禁谷天开望若悬，凭高设险拱秦川。峥嵘太华排云出，曲折浑河抱堞圆。此地纵横经百战，前朝控制抵三边。尚书废垒知何处？落日残鸦一惘然。  

***何绍基***  

何绍基，字子贞，号东洲，一号蝯叟，道州人。道光丙申进士，改庶吉士，授编修。有《东洲草堂诗钞》。  

***解嘲***  

沧海茫茫粒米身，摩夷何处问前因。梦从醒后方知幻，花到开时不算春。看破浮云怜世味，生来瘦骨见天真。漫随摇曳东风里，一任垂杨冷笑人。  

***腊月十九日季寿丈招同人拜坡公生日有诗命次韵***  

天为百世生我公，奎光夜落玄云从。冰霜正值岁寒节，使之遇啬名则丰。我公才笔敌牛弩，苏门余子那堪数。挥霍万象动有神，扶持正气作之主。大言独唱谁能和，要使穷黎醒饥饿。胸怀落落含太和，文字棱棱生坎坷。噫吁公本西蜀人，宦辙周历东南滨。浩然之气塞宇宙，宁劳祠祀羞寒蘋。平生足迹不到处，穷发之山向北去。尺书赞普傥能招，万里卢龙尚如故。买田阳羡囊无钱，藤床瓦枕茶瓯连。一日歌啸足不朽，漫将磨蝎悲前缘。蜜酒松醪制都废，髯兮不饮乐人醉。空庭飞雪战鳞甲，莫讶槐龙舞交翠。  

平生尚友惟三公，渊明老去韩苏从。清风迢递一千载，义熙长庆迄元丰。驹隙堂堂箭离弩，谁欤论世从头数。莫为之后前弗传，我公岿作儒林主。柴桑乞食诗曾和，余米可炊差疗饿。晚年记题柏石图，颇讶退之愁轗轲。退之去后无替人，公也相寻南海滨。庙食书碑岂阿好，爆牲鸡卜同薠蘋。最忆斜川旧游处，未获竟舁篮舆去。移居饮酒归田园，吟边仿佛知其故。叩囊不乏沽酒钱，青山那怕浮云连。《归去来词》《盘谷序》，晋唐文字非无缘。公若有灵事未发，招邀共向雪堂醉。我当遍酹三人豪，清醪满注花瓷翠。  

忆昔赤壁寿长公，有客擫笛扬舲从。时公年正四十七，江山枕馈亦已丰。丈人耐官如习弩，年已如公堪指数。退思厅壁礼遗像，公与先生互宾主。手抱遗编苦追和，砚水流涎笔头饿。心公心乃文公文，何事长吟悲轗轲。少时作吏如仙人，扁舟几载西湖滨。春风酒杯浸杨柳，秋江诗句摇菰蘋。此是坡翁吟赏处，行行竟别苏隄去。眉隅山色犹照人，湖上梅花傥如故。间来一梦值万钱，况拌岁月长留连。会须投帻仰天笑，与公老订松菊缘。即今有祀未尝废，贱子无才敢辞醉。醉呵冻墨含雨腥，飞烟一翦孤山翠。  

***得黄大书却寄***  

平居意兀兀，闭户忘饥困。故人千里书，恻恻念餐饭。祇因行路难，兼之别离远。强学儿女词，慰我豪士恨。自念秋涉冬，未免逐尘坌。仅留半卷书，晨昏相缱绻。古人心上血，积纸厚一寸。郁为九光霞，吸之起疲顿。吾乃今之愚，学古是其愿。神追穷奥窔，目眯苦沈闷。虽知力已竭，魂窘不敢遁。光怪时自发，烛花作星喷。  

***偶与仲弟研芸为周子坚作小印数方蒙以小词招饮研芸既和其词余亦先以诗谢***  

累累拳石醇而痴，寸铁蹴起旋风驰。掔底礌硠动真宰，怒云夜挟精灵垂。肇自籀文迄小篆，摹印古法多纷歧。我家兄弟夙好此，操刀未敢同儿嬉。祇惭才腐力尤蹇，自哂目效神难追。君畜佳珉等球璧，谬令雕琢为华滋。漫诩秦文轶■匾，当酬鲁酒饶罂甀。迁延赧缩不及谢，区区寸语陈其私。从来文物以人重 ，况乃姓字森{厂垂}{厂义}。欧公笔格范公笏，观者宝溢千樽彝。愿君祓躬峻厥德，庶几蔚郁隆声施。此印千年永示后，动摇云日光陆离。宏才博古袭元雅，一一钩釽穷根涯。创自何人出何手，道光元祀春之基。咄哉法物不可玩，疑有神鬼来摩持。斯时尔我介仙籍，定当拍手欢脱颐。不然南山白石烂，刺眼笑拾诃牛儿。非朴非郁黯无色，大恨不换枣与梨。纵有缇楹宝康瓠，烟尘雾露谁占睎。噫唏贱子念及此，春风古泪如延縻。勖哉百年励荣节，决除滓垢相磨治。若使鸿名镇寥落，嗟予小技徒尔为。  

***十一月初八日舟中夜坐饥甚***  

诗人之腹饥生芒，作气恣跃为文章。天公吝我以稻粱，要以万象塞我肠。使冬始寒天雨霜，一镫伴客惨不光。雷鸣腹底自礌硠，忽尔坐念心忧伤。我从髫岁离故乡，山中田事惭已忘。我翁一官系朝廊，年年红粟分太仓。东洲回首云荒荒，负郭曾无半亩粮。计惟狂歌与慨慷，咀嚼道妙捐秕糠。百年饥渴免思量，是为东山陆氏庄。何须早计归耕桑，画饼成诗强自慰，江神大笑吾非狂。  

***宜阳舟中大雪用坡公江上值雪韵***  

江波不响泥潜龟，晴回雪起鸥不知。飘飖已惊客子听，渐沥讶有清飙吹。推窗剧望杳无际，青山不辨眉与髭。奔腾元气裹万象，钩扰夜雾疑春澌。循卑不逐埼岸转，陵险未觉重冈危。弥江幂林走浩浩，嘘帘拂幔来丝丝。奇哉洪纤尽涵络，我思造物诚何为。惟天生物爱如子，阴阳煦妪劳携持。年丰岁晏百事罢，恐有滞燠烦肤肌。巧出奇葩破岑寂，更敷琼乳膏其儿。卻嗤蒲柳避寒节，不偕梅竹娱良时。祇余孤艇浪迎枕，仰触断篷霜压帏。强呵冻指嚼残笔，忽睹丽景惭幽姿。安得枯肠脱寒瘦，竞吟瑞语纷淋漓。刻画元功夺神柄，铺扬嘉颂陈天墀。不然柴关裹足寐，卻顾梅萼连山披。僻行喜见宿麦吐，步猎更试重环驰。奈何两者俱不就，恋此清夜双残卮。独欣联床有叔子，片帆千里行相随。今宵苦冷未可卧，梦中归路茫何之。  

***柬魏默深***  

蕙抱兰怀祇自怜，美人遥在碧云边。东风不救红颜老，恐误青春又一年。  

***同子毅弟早起至岱顶***  

晓色澹无边，游凭足力先。石根深不土，山色古于天。日上高霞直，氛清大地圆。俯看登陟处，人事起炊烟。  

***题吴子苾襄阳唐志拓本***  

忆昔戊子冬十月，舟行瑟缩抵樊口。芒鞋徒步叩郡阁，骑马携朋陟岘首。诸葛羊杜莽销歇，万古斜阳照杯酒。归途卻过鹿门院，空堂断坡垂古柳。眼明忽见唐两碣，俨若彝釴森左右。西城梁君夏侯氏，词翰流传均不朽。细扪尘壁仞题字，知是吴君手蒐取。波涛莽齧失堆陇，文字突出灿星斗。使君为我屡吁唶，襄州近事君谂否。江隄坏自十年来，神沙恒见白日走。高楼大屋化浮槎，古冢漂流更何有。安得人人似吴君，功同掩髂意长久。咄嗟拓赠呼毡椎，閟匿收藏俪琼玖。五秋历录长相忆，一笑长安乍携手。金石恢我眼中福，风论妙参霞外友。今日何日烟雨冷，入门告君以重九。菊花琐屑君不嫌，破帽欹斜吾岂偶。古光空复绚苏斋，春艇回思探越纽。卻还视我襄上拓，记忆夙昔神斗擞。云空雨歇诗梦寒，叹息当年贤太守。  

***林少穆丈出石庵相国书庐山记卷子书后***  

忆昨泊浔阳，蹑屩登庐山。中途乃卻走，风雨相追奔。飘飘清夜梦，长绕香炉烟。扁舟捷于鹭，拍浪栖吴门。觥觥林丈人，持节抚此民。威惠既摩刜，文章括流源。银烛为我张，酒杯能使温。图史出奇{匚曶}，手眼罗球珍。就中书律精，批引劳绳斤。为言当代笔，惟有东武尊。欣然出缇袭，相与参骨筋。横帧若云舒，细字宛珠连。真韵澹逾即，古光深可扪。渊哉书意远，气如敷浅原。颉颃五岳形，吐纳九派川。知其心手际，涵抱气化元。適然写此记，意象宛肖焉。心神我已移，面目喜遇真。平生嗜八法，颇亦厌拘牵。安得万里景，归此一捥悬。行观海门潮，更袖岱岳云。登峰欲造颠，■水当求津。请看汶领游，谆谆果其缘。山阴有法乳，何日许重论。  

***中丞吴荷屋丈人出示宋椠苏诗施顾注本喜赋长句***  

坡诗洋洋海波注，疏川导浍得施顾。施书舛削顾名湮，宋邵何心错同铸。吴兴山水接吴郡，多少峨仙旧游处。两公铅椠互冥搜，盖代英灵傥来护。析薪负荷仓曹贤，补缀低行得依据。松烟枣版剧珍重，傅十八官欧楷著。为期凿楹寿先业，岂止酬缣恤贫故。风雨荒庵老学尊，文章法乳眉山付。论交新旧快提奖，序酬武子诗赠傅。如何景定郑吴门，遽抱遗编叹漫沍。六十年才电去疾，七万字山星列附。印本惊逢郑补前，初脱自木神采具。{勹躬}{勹躬}锡山桂坡老，实始收藏等琼璐。迭经毛宋几沦芜，直待苏斋发扃锢。归依今得南海公，古椠英英压书库。当时苏斋拜生日，年年蹋雪我公与。双屐一笠神来思，两施一顾祀应袝。七百载阅沧桑多，卅一卷犹星凤翥。今晨秋馆疏雨歇，为展檀函古香赴。我公嗜古重表微，何不重将贞木锯。一为雪堂张羽翼，宁止西陂纠缪误。我虽蹇劣如策驽，傥许校仇勤扫蠹。坡词补注竟零落，莫由合并同豁露。争传铁绰大江东，谁解忽雷长短句。  

***扬州魏默深留饱絜园***  

著述{勹躬}{勹躬}吾老默，今日絜园真请客。杯盘好在不经意，正似征人有行色。霜余果味方满园，读书养亲天所恩。今古微言恣深讨，又闻精猛课宗门。  

***题程木庵所藏彝器拓本***  

羊戈辛爵虢周锺，让老图形注考工。家学未荒蟫藻碧，古光先证雁镫红。珊瑚错落交柯树，竹屋辉煌贯月虹。卻笑木庵心似木，间中雕尽古来虫。  

***宝相山赠心印上人***  

上人家在衡山陬，好奇早作黔山游。锡飞杯渡不知远，荒山宴坐忘春秋。中年乡思不可鞚，七十二峰时入梦。于今了了复玄玄，如叶脱枝茧离瓮。山中宝相比月圆，楼阁虚明秋照天。我心怀归不能语，却觅来途下山去。  

***罗苏谿前辈赠石谿上人画幅***  

苦瓜之前雪个后，吾乡画禅来石谿。直从幽异入坚浑，与两佛子殊町畦。云游日被洞壑裹，笔落能使狌鼯啼。此幅著意更深远，烟雨一黑天为黳。荒荒水光树不辨，黯黯苔气云含凄。入佛入魔信有此，湘君山鬼群来栖。蒙君持赠副所愿，既到画处心沈迷。挂壁两日侧卧视，傍偟悚仄不能携。  

***九月二十日潘德舆招饮海山仙馆即事有作***  

主客携樽共一痴，明窗读画且谈碑。镂成书苑千家石，笼得才人几辈诗。能使古贤依我活，感怀时事更谁推。肯教白日堂堂过，跌宕还思幼好奇。  

看山欲遍岭南头，送尽人间烂漫秋。花气化云成宝界，海光如镜照飞楼。千林暮色生凉思，一发中原感客游。风浪无声天浩荡，可能容易著间鸥。  

桂子香余菊正开，朋簪回首二年杯。木奴坐看千头熟，查客谁期万里来。云水空明入图画，海天清宴好楼台。面纹未觉观河皱，一笑何曾岁月催。  

修梧密竹带残荷，燕子帘栊翡翠窠。妙有江南烟水意，卻添湾上荔支多。萧斋旧制多藏画，吴舫新裁称蹋莎。万绿茫茫最深处，引人幽思到岩阿。  

***眉州试院喜雨大醉次日即别去***  

桑下佛缘恋难去，况我眉州十日住。高风景跂三苏祠，古荫婆娑双柏树。竹阴逭暑嘉宴开，倒冠落佩方裴回。主人敬客还拘礼，客多酒勇纷喧豗。雷声下天来卷屋，电光倒吸杯中渌。池底龟鱼迅欲飞，镫前雨脚森成束。乌乎坡老神乎神，不解自饮喜饮人。赏余疥壁好诗句，快雨为洗筵间尘。坡诗道雨妙如雨，我能洛诵清肺腑。杯停雨歇天宇空，坠句零篇尚堪咀。颓然一卧凉浸肌，梦里犹呼事大奇。天晴日出成挥手，却和渊明《止酒》诗。  

***林颖叔招同宗涤楼朱伯韩叶润臣孔绣山王少鹤刘炯甫拜黄文节公生日以日问月学旅人念乡分韵得旅字***  

坡翁与涪翁，生日别寒暑。涪诗令人沧，坡诗令人煦。从来造化穷，正赖文章补。今年炎热甚，不复分子午。遗容获瞻拜，正气满庭宇。复展冰雪文，增我神骨古。■惟我涪翁，孝友植根矩。大节是不俗，名论砭懦腐。忧患真饱经，志事弥坚树。纵横翰墨场，岿作西江主。最爱说茗香，还工赋筍苦。草书到神速，小词饶媚妩。余事烂珠璧，诗心独机杼。居然黄并苏，远匹李与杜。坡公近太白，公乎肖臣甫。自多我公去，谁复堪指偻。六义竟寥阒，千年空仰俯。林子闽中杰，儤直天尺五。榕坛学绪绵，左海文澜辅。何处得公像，陶庐旧摹取。陶庐诗宗陶，向往存图谱。王孟韦柳余，宋士不得伍。乃于双井翁，别奉瓣香炷。虽云有章列，未免分门户。我昔使蜀州，遗趼前贤聚。两处流杯池，和诗照戎叙。于缘盖不薄，攀仰公宜许。清风飒然至，炎气渺何所。介雅来八人，分韵拈两语。公乎信有灵，吾其老羁旅。  

***雨舲中丞赐和拙诗兼和坡公海市篇见柬奉答两篇***  

诗人之识靡不空，泰山化入秋毫中。诗人之才无不有，一弹指现琼瑶宫。怪公刻画到霜叶，要将染缋分天工。五莲双劳本一气，直赴东海如奔龙。正好奇游构妙圣，全收昔遁傲髯翁。如何舍去不一顾，径与海若论雌雄。我思楼阁城市世上景，沧溟所乏非为穷。假借人间作奇幻，无乃滞相难销融。况闻瀛裨接浩淼，悬乌菟色万灵锺。本自初天混空有，肯与浮世争啬丰。道人语我生灭性，尘镜渐露新磨铜。还将蠡见重叩请，大言静听泱泱风。  

吾生往事过眼空，三四十年真梦中。回思冠岁侍蜺节，学造险语投鲛宫。于今望洋已卻走，自甘老懒难求工。先生卓然道战胜，诗力如虎书如龙。岂惟惊走钓鳌客，正宜游戏狎鸥翁。噫余辇下久留滞，纷纷坛坫连群雄。江河畎浍各异量，工拙何问通与穷。名篇叠枉珠玉赠，性光果与文章融。痴孙索看强解事，扶床作赋怜阿锺。寻梅渐作岁寒计，盼雪又祝来年丰。谬期陶铸到多士，自愧印劣如顽铜。衮衣归来定何日，輶轩采遍三齐风。  

***潘星斋少宰属题渐江和上画卷因其近有桃花句余甚喜之辄题小句***  

巉巉玉骨画禅余，仿佛枯藤劲铁书。谁似小鸥波里景，桃花红煞钓人居。  

***恕堂老兄招集旷寄园为消寒弟二集佳肴纷进冬葵后出乃园畦新摘者隽味无比竟为薄醉诗以美之***  

菊花不比昔年好，更叹人家酒杯少。一秋吟事颇岑寂，未免独酌凄怀抱。消寒初集集吾舍，一为诸公涤烦恼。旷园主人续有约，又见雪泥印鸿爪。冬葵一味有何奇，难得滋含风露饱。顿令八簋失芳腴，再进百觥尽倾倒。  

***十二月二五日立春太湖留别咏芝君久抱病盖误服温剂余小住三日不令服药眠食谈饮乃俱健胜***  

营门大开不须款，主人迟客欲忘盥。十余年别果精进，刬尽才华归朴坦。群才延访日{勹躬}{勹躬}，宦味澹余能侃侃。兼资文武根道力，举世同声叹微管。雪夜联床语微至，病驱卻药意怡衎。君言时弊苦末疾，医者宜求和与缓。将才日出循吏希，军务方长民事短。务敦悃愊苏疮痍，未宜驰骤矜威断。杀贼容易固圉难，此意有谁窥奥窾。我言君疾正同此，贵以优游平剽悍。一身肩任军国重，万士归依肝胆满。精神惟仗自存固，箴石岂容偏峻暖。且迟归计向湘水，暂可新春同酒碗。忍将别泪弹向君，愧我江湖恣间散。  

***孔继鑅***  

孔继鑅，字宥函，大兴籍曲阜人。道光丙申进士官刑部主事。殉难。有《心向往斋诗》。  

***送蔡生归天平庄***  

频年楚粤失春耕，花柳淮东岁又更。愁里新烽侵海色，酒边哀角乱江声。室家飘泊悲尘土，肝胆凄凉向友生。今日桃源杳何处，一桡相送远湖城。  

***重过露筋祠作***  

二载灵祠百往过，苔墙袅袅旧垂萝。满川霜色风裳冷，万木秋声水殿多。隔县烟波闻野哭，穷湖门巷自渔歌。劳人短鬓今逾白，兵气南天近若何。  

***林鸿年***  

林鸿年，字勿村，侯官人。道光丙申，一甲一名进士，授修撰，官至云南巡抚。有《松风仙馆诗草》。  

***杨忠愍公墓道***  

殿前员外击神奸，遗属传观泪尽潸。狄道君恩思强起，容城乡梦断生还。东楼云黯无佳气，西市风香有笑颜。手笔淋漓曾仰止，焦山山上拜椒山。  

***咸阳道中见罂粟花感赋***  

浓红淡白间禾麻，流出膏脂几万家。原隰畇畇田上下，可怜栽遍米囊花。  

***李本仁***  

李本仁，字蔼如，钱塘人。道光丙申进士，历官安徽布政使。有《见山楼诗草》。  

***重建滕王阁赋诗落成***  

临江新构郁苍苍，九派烟涛接混茫。上界星辰通碧汉，下流砥柱束衡阳。鱼龙影里珠帘静，鸥鹭风前玉笛凉。莫认当年歌舞地，好留形胜控南荒。  

***孔庆鍸***  

孔庆鍸，字稷臣，号成甫，曲阜人。道光丙申进士，改庶吉士，历官贵州按察使，署布政使。有《省香斋诗集》。  

***江岸阻风阴晴不定晚复见月诗以志之***  

波流迅若驰，船泊转疑退。夕阳挂篷角，水光摇橹背。江面暗潮生，京口群山对。东风扶云行，天半倏如晦。骤雨须臾来，跳珠入船碎。兴阻击楫歌，倦欲欹枕寐。晴云一线明，仿佛得秋意。清声振芦苇，微凉逗衣袂。虫响正未歇，蚊阵时复肆。月影入船窗，窥人人未睡。  

***不雨叹***  

春无雨，农民苦。麦苗短，枯遑■。稷黍女，缚柳条。男打鼓圭璧，告神神不语。泪滴秋田未耕土。黑云四塞天如墨，望雨不来试风色。乱飞急点土未湿，风动云行留不得，举头忽见纤纤月。  

有兵之地多杀伤，无兵之地多凶荒。前年旱蝗在麦后，今年麦秋几无有。呜呼苍天兮民何辜！边隅不静兮，中田荒芜。宁被荒兮毋被兵，半菽不饱兮，芸芸其生。  

***承龄***  

承龄，字子久，一字尊生，满洲旗人。道光丙申进士，历官贵州按察使。有《大小雅堂诗集》。  

***斋居述怀***  

郎署简趋谒，永昼罢拘束。暂谢车马扰，稍觉形神属。虚庭冷清飙，芳阶旷遥瞩。疏花改春荣，繁阴敷夏绿。感兹生意成，悟彼化机促。遐心寄缥缃，深襟讬醽醁。惭无沧海略，久索金门粟。仲生述乐志，老氏贵止足。逐物讵有涯，驾贪期不辱。仕隐希古人，庶几企高躅。  

***句当播事甫定喜晤莫郘亭孝廉***  

不狼山断阵云开，岂意军中数举杯。诗格旧传无已似，儒林今见道真来。遗书珍重经烽火，讲舍苍茫辨劫灰。朱鹭赓歌须润色，问君何日向燕台。  

***奢香墓***  

间关密计达神京，九驿榛芜自此平。能为君王开道路，肯供边吏事功名。苍茫箐木余香冢，迢递山邮改故程。石砫英姿同飒爽，更从马上请长缨。  

***赠黎莼斋茂才***  

培塿无大木，氵众流成回渊。雷雨久郁蒸，乃荐芝房篇。黎子出播州，此邦信多贤。郑莫辟坛坫，机云竞联翩。前辈有典型，聚辉腾星躔。蓬生且挺出，矧彼楠与楩。美珵能自照，祥金方出埏。宫商中琴瑟，将赓清庙弦。曲儒饰匡济，四野滋戈鋋。以之贡玉堂，可使涉巨川。当子登楼日，忆我射策年。学宦两无成，蹉跎欲华颠。为农当力田，凿井当及泉。愿子鉴景光，生才非偶然。  

***寓毕节刘氏小园养疾雨霁登眺偶成***  

受代容疏懒，山城昼掩扉。未充句漏隐，已息汉阴机。搔首久难问，倚栏胡不归。云山供疾眼，霁色入清晖。  

泉韵汎瑶瑟，城阴罗翠屏。邻渠穿屋过，檐树影山青。滇蜀仍多事，风尘此暂经。牛车何处宿？怅望好林亭。  

***冯志沂***  

冯志沂，字鲁川，代州人。道光丙申进士，历官安徽徽宁池太广道，署按察使。有《西隃山房集》。  

***登妙峰***  

长松偃蹇山{厂垂}{厂义}，倚空矗立如悬梯。回旋三百六十级，绝顶上与浮云齐。我来山下日卓午，林风飒飒篮舆欹。忽如舟行上急濑，长篙巨石相撑搘。蜿蜒一线入空碧，后迷来径前无蹊。舆夫邪许亦良苦，据石憩暂还嗟咨。平生觌面等胡越，此际相倚同安危。敛昏阶尽得峰顶，入寺再拜潜致词。自知赋命甚穷薄，此行无恙邀神施。世途杳杳未遍历，苟免颠越无他祈。登舆却走下绝壑，微茫夜色迷东西。峰头镫火出天半，繁星掩映交参差。归途惘惘若梦寐，济胜无具良自嗤。黄尘乌帽固为苦，布袜青鞋宁独宜。此生位置任天意，倒身一卧忘饥疲。  

***伯言先生决意南归有感赋呈***  

昔岁辛丑时初秋，朱君介我从翁游。余二三子亦同志，微言奥义穷探搜。五年颇极文字乐，志欲据此轻王侯。浮云变灭那可道，酒人一散如轻沤。朱云慨慷幸不死，王郎抑塞谁相收。江南劳客鱼赪尾，塞北逐臣乌白头。如数子者岂得已，当时颇惜余雅州。轻将麾盖易觞咏，一官万里天西陬。年来自视颇失笑，簿书堆案如山丘。得间对酒不敢醉，始知人事难自由。先生曹署甚清暇，乃亦不乐思归休。小园花木手自葺，扶疏红蓼文窗幽。前年种竹为久计，作记曾笑黄冈楼。敬亭山水自可念，胡不暂为学子留。翁言我往计已决，子方少壮宜远谋。贱子闻言窃愧汗，引镜自照白发稠。读律何关致君事，无田不退坡公羞。耦耕亦要有沮溺，政使去住无良筹。文酒流连乐已细，是不余畀余何求。他年傥访通德里，愿执吟鞭随杖鸠。  

***悼龙翰臣方伯***  

昨见除书意已悲，谓君新废蓼莪诗。谁知远道怀人日，正是高堂哭子时。樽酒欢娱成昔梦，名山事业渺前期。年来亲旧凋零甚，我亦繁霜满鬓丝。  

***悼润臣***  

南客相逢御水滨，言君消息共沾巾。家逢多难生无乐，官未真除死尚贫。欲问平安成永诀，更倾怀抱向何人。桥西文酒淋漓地，华屋山丘迹已陈。  

***雁门童子行***  

童子十四名福基，瑶环瑜珥玉雪姿。早有才语惊父师，弱龄能解《易》与《诗》。贼窥灊霍遭劫持，身非不能走险巘。恐母不免躬尝之，日夜念母惟涕洟。豺狼安识字孝慈，闻儿夜哭为心悲。怀中短刃勤磨治，誓不与贼生同时。贼走药肆方晨炊，儿喜窃谓计可施。怀毒乘间投釜锜，贼十余辈皆横尸。伟哉童子真权奇，自仰余药甘如饴。杀贼十数贼不疑，委弃野寺不以随。荒山兵后难求医。一瞑不复瞻庭闱。军兴以来岁十稘，环寇诸公印累累。异哉童子能尔为。我欲再拜言天墀，谓天盖高蚁虱卑。题诗泪堕如绠縻，告千万世无愧词。  

***别少鹤***  

近局怱怱路阻长，相看吟鬓各沧浪。一官飘泊仍军幕，八口艰难且故乡。客子欲行歌慷慨，故人临别语悲凉。可堪他日成追忆，团坐同依短烛光。  

***夏子龄***  

夏子龄，字百初，号祝三，晚号憩园，江阴人。道光丙申进士，授礼部主事，历官直隶候补知府。有《莞尔轩诗存》。  

***题朱仁奉先生印草***  

先生不佩六国之相印，亦不愿封万里之通侯。黄金斗大那用悬肘后，但愿手持寸铁剔抉唐宋，刻画秦汉摹商周。我昔从师游之，无不识童蒙求。先生口授兼指画，案上累累落落堆琳球。方圆凸凹宽短修，位置妥帖如山丘。小者密致大雄杰，胸有成竹无全牛。砉然使刀如使笔，直似神禹龙门凿石分河流。须臾忽作龙蜒蜿，又似仙山风雨离合来罗浮。纵横变幻缥缈不可测，但见霏霏玉屑青毡稠。娲皇炼就五色石，红泥著纸蟠文虬。鱼龙欲走蝌虬跃，力出字外锋中遒。我亦废书叹奇绝，先生得意不我尤。烟云易过眼，今已十四秋。南山石烂古铜朽，雪泥爪印飞鸿留。丹云万朵已成帖，命我纸尾书长讴。师云颜回亦可铸，我愧宰我难雕搜。作诗恐聚六州铁，见谱胜获千金裘。噫！邈斯贾蔡不复作秦篆，汉隶幻灭如浮沤。先生好古精意泐金石，会见珊瑚铁网争相收。  

***感遇***  

出岫间云任去留，殷殷时抱北门忧。名场蹭蹬迎风鹢，宦海尘劳喘月牛。期已及瓜迟未代，事同采艾急滩求。乡心又逐莼鲈起，可许江湖泛一舟。  

漫说长安不易居，冷官许读十年书。早知似马原非马，何事骑驴再觅驴。议礼尚留三赋草，摩霄空羡五云车。南宫风月高寒甚，插脚尘凡总不如。  

***乐城***  

极目炊烟断，伤心道殣望。埋轮避徭役，墐户走他乡。火赭旗亭壁，灰飞梵宇梁。何时安百堵，垂意戢流亡。  

***和逆旅题壁韵***  

几曾句漏乞灵丹，归计茫茫且就官。不少顽民牛自带，生憎悍吏虎而冠。流离始觉承平乐，守土方知保障难。慷慨悲歌入燕赵，未甘长铗向人弹。  

***过沙河县***  

乱辙临河整复斜，一鞭著力马喷沙。荒城避寇官招吏，野寺无僧佛破家。尚有军书传契箭，从无烽堠响悲笳。哀鸿饥雁知多少，漂泊于今未有涯。  

***自题鹭茑画扇***  

露冷霜寒不自知，云飞水宿度委蛇。于今不是乘轩鹤，那有缁尘浣素丝。  

***史朴***  

史朴，字文辅，号兰畦，一号竹友，遵化人。道光丙申进士，历官广东督粮道。有《如舟书屋诗集》。  

***过邵伯泽***  

江左风流属谢公，人怀遗爱召棠同。从知淝水成奇捷，不是清谈幸奏功。  

***徐荣***  

徐荣，原名鉴，字铁孙，汉军旗人。道光丙申进士，历官福建汀漳龙道。殉难，予骑都尉世职。有《怀古田舍诗钞》。  

***清远峡***  

陡觉云当面，不知山到门。山飞一水出，水挟两山奔。石气青天上，风帆碧树根。无穷今古意，来问白头猿。  

***温口泊***  

画里青山伴客眠，刁骚篷背散寒烟。夜来领略诗人味，凉雨孤舟入楚天。  

***九日闭户独对菊花***  

无人来伴赋《登楼》，负手荒篱当出游。万里山川重九节，一枝风雨故乡秋。秘钱古有苏司农，作宦今惭马少游。歌舞冈头今日酒，几人欢笑数觥筹。  

***梓树滩***  

榆溪缭而深，樟滩直而豁。地偏乱石据，门险众流夺。未到声先闻，滔滔殷天末。高云惊忽濆，老叶危已脱。青山如痴聋，终古遭恫喝。滩旁有寒鹭，久立不嫌聒。急流安得鱼，愚哉此生活。  

***拗岭***  

积翠远成岭，瞻高近无路。蚁穿方右旋，螺盘忽左顾。层冰惨不春，亭午冻犹冱。倚天石僵立，拂地云暗度。溪深下闻声，竹密上防露。三休惜双屐，一让枉百步。平生与世拗，兹行若予悟。江湖胡不归，戎马正多故。  

***徽江水***  

常怪徽江水，回环曲似钩。几疑山四合，不放水东流。更遣千林石，来迎一叶舟。天涯行役苦，说与鹧鸪愁。  

***周源绪***  

周源绪，字复之，号讱盦，祥符籍山阴人。道光丙申进士，历官安庆知府。有《讱盦遗稿》。  

***捉夫叹***  

干戈暗两皖，无地容犁锄。昨夜军帖下，大索临淮夫。定例役一兵，两夫随之趋。所以节兵力，为王执戈殳。奈何宽大恩，拳此豺虎躯。既非绿营选，又非闾左徒。魋髻应召募，杀人胆更粗。掳我子与女，鞭笞无完肤。天寒道路远，终夜闻啼呼。吁嗟汝良民，乃为奸民奴。世事日翻覆，尔其忍斯须。昨夜前队过，妇女载后车。怀中襁褓儿，涕泣牵母裾。白刃断儿手鲜血淋路衢。何时王道平，群盗痛歼除。若辈一坑尽，普天得安居。  

***舟中闻贼兵陷清流北窜***  

吴楚苍无极，扁舟失所依。旌竿莽迢递，风水互乘违。屡陷清流险，空坚白下围。满腔悲愤意，无路达天扉。  

***周沐润***  

周沐润，字文之，号柯亭，祥符籍山阴人。道光丙申进士，历官常州知府。有《蛰室诗录》。  

***咏古***  

银汉来天上，黄河落地中。两间无阻隔，一气走鸿濛。大树能兴汉，长城不限戎。若持同体义，朝野秦肤功。  

不是劝农还，安知稼穑难？括田唐使者，搜粟汉都官。天下非秦越，朝端必范韩。诸君颂阶泰，莫废注危竿。  

***立秋***  

不待庭梧下，森然色欲秋。天遥孤鹭接，海入乱蝉流。林气凉吹野，风声危倚楼。明当出郭去，溉种省民畴。  

***岁除***  

红烛光阴落海蛮，臼须光怪映江山。商量儿女长生话，成就衰翁到死间。吾辈忧心年命外，一家乐事乱离间。旁人莫厌绨袍旧，两度登陴战血殷。  

***自叹***  

海东红日照蹉跎，牛侧凄凉发浩歌。鲁圃射夫三举觯，韩原战士一麾戈。冰霜<危臬><危兀>孤柯在，天地峥巆晚霁多。我与维摩同一病，苍生涕泪满山河。  

***俞汝本***  

俞汝本，字秋农，新昌人。道光丙申进士，历官独山知州。有《北征诗钞》。  

***黑岩子***  

新滩既已下，墨岩当吾前。一石挺中流，崱屴撑青天。石既与我拒，水亦与之缠。水石相击撞，腥拥蛟龙涎。径路仅一线，我舟如针穿。去此忽十里，两岸浮炊烟。舵楼亦晚饭，嬉笑闻长年。  

***空岭三珠石***  

空岭险莫匹，其下连三珠。空岭宜迅速，三珠宜纡徐。我闻舟人言，潭底通三吴。不知几千里，荒诞惊乡愚。我行殊一瞥，岂有神明扶。惟兹石三珠，曲折不一途。穿穴似蚁附，转磨宜牛纡。去此而適彼，凶避而吉趋。弓躁手自柔，驾轻车不逾。于兹悟妙理，吾学射御乎。  

***西陵峡***  

峡势如拥出，上与青天齐。其下有重渊，一纸铺琉璃。所喜无巉岩，放棹免留稽。峨峨荆门山，曲折萦丹梯。千岩与万壑，秀绝巴江西。及兹得饱看，何事劳扶藜。黄牛既以静，白马声亦低。我今喜无事，但听春鸠啼。  

***喜郑生子尹珍自播至***  

握手疑梦寐，君胡独客来。荒城一相见，无语且含杯。当代祇数子，百年谁是才。黄花未销歇，期尔素心陪。  

***刘映丹***  

刘映丹，字慕韩，广济人。道光丙申进士，改庶吉士，历官商河知县。有《马稷山房诗钞》。  

***紫荆庙***  

轶事风流说揭公，盘塘江上宿征艟。梦非神女襄王幻，兆与天孙郭令同。一树紫荆迷夜月，半间黄土剥秋风。间来不敢求茶吃，仿佛茶烟袅閟宫。  

***陆以湉***  

陆以湉，字定圃，号敬安，桐乡人。道光丙申进士。官杭州教授。  

***既改官作归兴诗***  

此去真为泛宅行，扁舟江上订鸥盟。酒从黄叶声中醉，诗向青山影里成。高枕连宵酣旅梦，小笺沿路记归程。掉头笑谢风尘侣，图史萧然万虑清。  

***谢荣埭***  

谢荣埭，字履初，号方斋，浙江山阴人。道光丙申进士，改庶吉士，授编修，改宁波教授。有《定静安室诗稿》。  

***延平道中***  

秋色凌霜老，秋声挟雨浓。乱山黄叶路，古寺白云钟。渡口添新涨，城牙绕碧峰。待时藏宝剑，未可化为龙。  

***江忠源***  

江忠源，字岷樵，新宁人。道光丁酉举人，官至安徽巡抚。殉难，赠总督，谥忠烈。有遗集。  

***沅州舟中***  

数载风尘苦，今兹返旧林。那堪双鬓影，又照五溪深。水曲帆徐渡，山高日易沈。滩声已呜咽，莫更听猿吟。  

***赠彭暄坞***  

人生如行舟，南北随所牵。桑梓不常值，万里忽相见。嗟我狂且愚，动辄遭世谴。不谓与君交，胶漆同缱绻。君才如干将，凛凛寒芒炫。我独契其深，反复看不变。煌煌帝王都，夥颐走群彦。咄哉两狂士，闭户守孤贱。孤贱何足论，要以道自缮。吾道久堙郁，相期共摩链。  

金非冶不坚，玉非鑨不美。嗟君独何为，遘此销骨毁。奇骨岂能销，天意或可揣。虞卿坐穷愁，著书照青史。范叔非去魏，谁知天下士！古来豪杰人，半自动忍始。穷冬天地寒，霜雪谁处是。松柏孰后彫，蒲柳孰先萎。请君慎自择，庶以蹑前轨。  

李杜忽已远，风雅委榛荆。嗟君涉末流，欲与狂澜争。向效西昆体，绮语吾不赓。迩来气初壮，笔底韩潮倾。绣肠百怪具，巨细随所鸣。会入明光宫，吮笔赋清平。宁当老风尘，似我蓬蔂行。我诗久不作，荒田聊一耕。愿聆威凤响，莫作寒号声。  

***赠曾涤生庶子用东坡除夜赠段屯田韵***  

洞庭渺人间，衡岳矗天半。茫茫高与深，妄测真可叹。先生廊庙珍，宁比白珩玩。延裕下水船，叔夜广陵散。有如大国楚，曹桧谁等伴。才高心转下，吐纳师公旦。叔季俗浇薄，喷饭堪满案。鸴鸠抢榆枋，井底蛙声乱。贤者不可测，无垢躬自盥。几带勒箴铭，韦弦砭急缓。庶几忠恕心，家学参一贯。行当位夔龙，为世起贪懦。春和美阳泽，万物归炉炭。功成湘水上，松竹款山馆。嗟余亦嵚{崎}，世熊羞冷暖。感君缠绵意，勉歌发笑粲。  

***寄郭筠仙昆仲***  

翠柏产高冈，百卉无颜色。得一已足珍，双株况挺特。物生固难量，才大天所啬，嗟此独郁葱，吹嘘岂人力。大厦需栋梁，良工终见识。霜雪虽云苦，摧挫实培植。保此后彫心，无为徒郁抑。  

订交近十载，相见能几霜。京华一相失，各在天一方。昨夜梦见君，携手入我堂。觉来仍万里，残月照我床。吾思齐年中，莫如与子臧。子今既憔顇，我意亦凄凉。凄凉何足惜，但恐鬓毛苍。各理千秋业，努力爱时光。  

***黄陵道中与郭筠仙太史同年别***  

我入豫章城，势危如累卵。千钧拌一掷，此生分不免。故人邹与郭，建义集楚产。先后赴重围，吾死获少缓。谁知险方出，逆焰倏西燀。巍巍半壁山，孰使豺虎满。坐令长江险，千里失扃管。赴救既惭迟，周防尤愧晚。艰虞襄汉深，辛苦蕲黄远。死生寄戎马，性命实危浅。郭侯忽告别，临歧重缱绻。道途有荆榛，何乡是夷坦。凉秋风雨多，中夜离愁绾。来生会有期，今生各黾勉。  

***叶名澧***  

叶名澧，字翰源，号润臣，汉阳人。道光丁酉举人，历官内阁侍读，改浙江候补道。有《敦夙好斋诗》。  

***天宁寺塔铃歌***  

天风无声铜仙泣，浮图高耸十三级。尘沙飘堕悬铃孤，厂臣冯保名可识。双林松桧参天长，遗窟久付狐魅藏。风云鱼水信难恃，得毋铸此谀空王。三千宝琅云中舞，塞耳不闻钟与鼓。镫火高悬燕蓟郊，膏脂力竭东南土。威权早窃荐绅危，象教有灵神鬼怒。青玉峥嵘飞鸟绝，此塔历遍兴亡劫。九鼎潜移十庙荒，异代伤心有残铁。噫吁嘻！奄人倒柄持太阿，铁牌豫诫良非苛，煌煌祖训将如何！  

***余干县道中口占***  

绿树萧疏古渡头，人家几处映沙流。炎风六月余千驿，一带蝉声送客舟。  

***重过北兰寺***  

六月僧庐昼掩扉，残钟无语客来稀。江声绕郭蛟龙静，树色低檐蝙蝠飞。名辈已随斜照尽，倦游祇觉二毛非。扁舟又作南征客，惆怅西山隐翠微。  

***舟夜闻雨梦姚梅伯***  

欲觉闻残雨，伤心夜梦非。波涛吾不死，烽火汝谁依。患难怜歧路，悲歌仗布衣。风尘何日息，相见有渔矶。  

***张诗舲侍郎画慈仁寺双松图留置寺中***  

香光妙笔今何在，劫火销沈一惘然。又见孙枝散鳞爪，幸逢诗老写云烟。琅琅钟磬伽蓝地，寂寂莺花祓禊筵。一例稽山重悲感，好将石墨付他年。  

***夜过晁星门寓適有仆来自六安携其乡人手札备述近事感作***  

故人有仆天边至，夜雨疏镫问讯频。庐舍几楹存白壁，图书万卷委黄巾。公家急务惟戈甲，吾党深忧岂贱贫。读罢尺书空怅望，监门何日绘流民。  

***厂肆式古堂主人以宋拓本蜀石经残本见示作歌纪之***  

式古堂中富名翰，示我一册尤魁奇。发编古采动心目，孟蜀刻石存孑遗。《春秋左氏》第十五，一万二千文有奇。以注附经昔未见，潜研数纸当时推。廿年前遇陈仲虎，橅版成帙欣相贻。醵金将助幸同学，风流儒雅堪追思。安得好事踵斯举，万本流播经生帷。淮东丁叟储汴刻，昨者刘览今神驰。矧兹宝墨更希有，摩挲何让商周彝。率更笔势宛亲授，余事亦复凌等夷。孙张杨周各骋誉，写孤经者知为谁。惜哉计赢不能夺，持璧欲返空嗟咨。  

***郑珍***  

郑珍，字子尹，号柴翁，遵义人。道光丁酉举人，官荔波教谕，特用知县。有《巢经巢诗钞》。  

***同柏容郘亭泛舟过禹门山还饮姑园***  

老去人事多，所乐在襟带。向来济胜具，浪掷悔无赖。东里山水平，当门此其最。五弟入村来，食藿不我粝。老檬又好事，能令小船大。秀才作游戏，方舟正无害。水光青竹间，山影红树外。招提上绝壁，草木纷晚馤。放言徒充栋，子余所沾丐。吾儒有奇邪，何责彼狡狯。老僧喜我醉，请书压涛濑。为攀千丈崖，印我百年蜕。两孺尽葵栗，催归荫松盖。野人飨官具，邱嫂无已太。公然登蟹羹，此真未前蔡。明傥不吝晴，上流可扬汰。会禽石斑鱼，更与斫新鲙。  

***黄焦石***  

后园黄焦石，厥癞如虾蟆。古柏覆其顶，苍苔布其窊。石脚何所有，纂纂楙木瓜。石缝何所有，黄黄蘹香花。初来治兹圃，地瘠不可铧。辛勤我母力，十年拥粪渣。不知鋊几锄，硌确化为畬。秋分摘番椒，夏至区紫笳。小满拔葱蒜，端阳轩头麻。头上覆尺巾，细意毫不差。时来憩石上，汗泚慈色加。指麾小儿女，亦学事作家。观之不如意，复起为补苴。旧时值坐处，尘涴风与爬。尔来三四年，荒翳藏蛇鼃。独拨莽中觅，陨涕至日斜。  

***崖堑口***  

群崖力弄险，挤天作曲尺。树从开辟青，石积混沌白。一溪中荡齧，闻声俯来黑。孤云带去鸟，飞避不留迹。白日落其内，炎天起寒色。阴沈疑鬼宫，宛转入暗壁。来者自天降，当顶踏我帻。两心各成惊，熟视始定魄。盘盘逶地缝，忽出井口窄。觅路者谁子，此眼真有力。是邦平播前，恍惚难尽识。一朝会平荡，茶盐得通易。山川终古来，恐究沦异域。  

***云门墱***  

牢江驱白云，流入苍龙门。门高一千仞，拄天气何尊。荡荡百步中，水石互吐吞。阿房广乐作，巨窌洪牛奔。余波喷青壁，震怒不可驯。眉水若处女，春风吹绿裙。迎门却挽去，碧入千花村。我行始两日，异境壮旅魂。抉悬自何年，信有真宰存。夕阳一反射，倒树明苍根。老蝠抱石花，红晖双车轮。仰叹山水奇，俯蹑造化跟。想见混成日，待与见者论。  

***吴生招偕同人游东村饮其妹氏家村在诸葛洞后***  

诸君诚喜余，不惜导幽骋。渡江行十里，果造远人境。兹村信深僻，水裹山以互。占田仅七户，居人无数姓。蔓老甘蔓荒，雨余茈姜净。橘柚青黄间，时立美人靓。秋梨惊尚花，节候讶非应。入竹纵缓步，观松得吾性。惊禽时一鸣，薄日漾虚映。吴生故好事，置具累亲倩。大巢煮新尖，脆筍掘早迸。半岁羡罨法，味果生韵胜。事事惬所尚，为子一醉竟。几见迂广文，鱼鸟能送迎。酣歌谢林谷，斯游准难更。后日君等来，尚忆谷口郑。  

***书明孙文正公五律四首墨迹后***  

高阳诸葛流，策进先善守。崇祯五十相，谁欤出其右。如何松涛亭，间此活国手。旁观送日月，浩叹付诗酒。回首山海东，心尽百八叩。辽左等间弃，神京究何有。昏昏一世人，狺吠随指嗾。庄烈固英主，补牢未为后。岂真四城复，斯人遽衰朽。终要宁远关，何惜祖大寿。擎天竟听去，明社焉不覆。流传翰墨缘，虹光照虚牖。旧闻须如戟，谓当平原肘。绕指一何柔，始叹包孕富。  

***北洞***  

北洞虽名洞，迥与洞不同。入穴出自穴，已非意想通。谓是不知处，乃即东桥东。临江蹲蟆颐，吐吸白玉虹。行人渡虹背，扰扰如蠛蠓。屡转入蜂房，又当穴正中。小口嵌玻璃，照见千樯篷。天匠妙布置，似穷正未穷。一线上云霄，阑楯非人工。是树瘦屈盘，是石苍玲珑。如缘古梅椿，凸凹穿藓封。绝叫出青壁，浩浩乘积风。神仙好居处，倒垂绿芙蓉。面面开户牖，剔透凌烟空。下视古舞州，秀若壁挂弓。欲携驰走儿，此豁星斗胸。竟无一间者，偕余足音跫。凭高发深喟，永怀云谷翁。  

***南洞***  

南洞更奇极，壁立千丈崖。谁将顾陆画，挂向苍江隈。<崭><崭>丹翠间，错落金银台。石扇敞云顶，画檐飞嵬嵬。路缘屋脊上，僧出蜂孔陪。高空来鬼神，中天风雨回。凭阑望晴霄，天门如可阶。安知已巉绝，异境中岩开。五步一小峰，峰峰瘦皱排。石林夹幽径，绿蓊掌大苔。沈沈静白日，花深无鸟喈。浑忘在壁上，竹影摇尊罍。坐疑西南徼，兹胜何由胎。帝应怜黔山，鬘花而髻魋。为割海上奇，一令耳目恢。有力夜负至，左股失蓬莱。孰云过者过，观者返自涯。长啸语山灵，孤诣自古来。  

***腕伤将复聊短述***  

庚戌九月望，柴翁左腕折。是时方晨雨，移桐视佣掘。著屐指栽处，下阶齿忽蹶。卷卧泥沟中，但觉半体劣。家人扶而起，不审中何骨。摇之响如箨，非断即挫折。傅以药使苏，夹之板防脱。痛苦经一旬，寝饭赖结发。余时又奉檄，矜佩教城阙。舁去焉能已，震掉岂得说。俗云伤筋骨，瘥不百日越。直以不治治，弃投药与楔。果然距至今，肿散脉归穴。微微与右异，稍稍终不别。吁嗟老可悯，百网末由出。人患与天刑，静思怨尤灭。为冶足必烙，为匠指必血。弄潮死潮头，厌虎落虎舌。善将树下绝，善骑板齿裂。祸福尽自召，事异理可决。山堂本童山，十载树成列。不知几千株，非候亦旋活。岂知適心时，已逼丧己节。利害相倚伏，于兹悟根橛。敬慎栗不败，万端堕昏忽。  

***白崖洞***  

鸿蒙昔未分，积此千仞雪。开天日月嫩，不能解顽结。其根有融处，娄络成洞穴。江穿日雷斗，撞捣忽中裂。半随流水去，此矗面如截。刚风吹老硬，万古不受涅。下嵌若偏厂，楣屐失前列。积阴养苔气，历久化苍铁。蹲门绿虾蟆，一水漱其舌。白日澹波光，寒森四山闭。沈沈百尺潭，蟠蛰富诡谲。骊龙常吐珠，腾光夜飞掣。上下云间峰，见者大如月。两岸尽悬壁，鬼愁径路绝。自非藉舟桨，何以达灵窟。我来仲夏末，周览叹奇兀。攀深足余酸，题峻胆尚烈。弟子黄精粥，先生胡麻屑。石上一樽酒，了觉天地别。逝将兹避世，岂独拟逃热。倚醉放归桡，回首肝肺彻。  

***集郘亭芷升黄子寿唐鄂生及同儿食欣然有作***  

才难圣所慨，会合尤难谙。喜此席上人，几尽坤西南。不因艰危际，奚自翕且耽。莫五别两年，此选无路参。书丛借小住，文献思独担。黄九读中秘，归来日朝三．摊书忘轩冕，穿穴如蠹蟫。唐四今端孝，尝险备苦甘。葛绖舍外寝，高师拜迁谈。不见止三时，莫六更出蓝。未肯受蒙因，惟于古乎贪。各抱千秋想，对之我何堪。身心两衰落，理筹牛骨钻。经年风中走，自缚真如蚕。此集亦何幸，懒拙又见涵。譬但分残冷，我已饫且酣。小儿强解事，可笑不自惭。未睹宗庙门，焉知有牛函。长者谓可语，亦且慰白鬖。当代大师业，吾邦迟远覃。不知自谁氏，开先启其弇。于今三十载，守失乃在郯。北海无细漏，南阁有独探。谁信嘉道来，家法多逆男。思下牂牁兵，诐邪令受戡。吾衰付公等，此意非狂谭。独唶世界黑，乾坐忧如惔。乡国盗充斥，去向迷剧骖。日夕望阡墓，我马何时{走覃}。安得武陵溪，桃花红映潭。放我及数君，东西对茅庵。农间辄款户，佳日还舁篮。道泰会有时，聊云乐瓢甔。心长苦发短，念此殊<酉覃><酉覃>。  

***晓行溪上喜而吟***  

昨午点滴不成霤，入夜风雨抬山来。朝看远水白于鹤，天垂野净无尘埃。檞叶缘村腻没缝，麦穗压陇青成堆。谁泼遥林十斛黛，树肥绿重山欲颓。未闻雄鸠唤逐妇，尚见岭云黏不开。雨脚肯愁未断绝，土膏正赖勤滋培。去年眼不识冰雪，沃畬坼兆生草莱。开岁屡得三日雨，天公亦闵黎农灾。破田历適不保泽，水至立涸真可哀。即今春序就垂尽，布种无地宁论栽。田家望望急如火，一雨喜遍叟及孩。短后晨披不待沐，携犁荷杷衣蓑台。上田翻车响荦角，低陇叱犊声喧豗。山人亦出行盘徊，沾衣湿屦踏岸苔。天气阴阴杂花远，晓寒嫩嫩溪风回。人烟稍出苦竹外，渔艇暗度青崖隈。顾怪水轮昨何涩，此日速似千手推。皇天助人在俄顷，欲任智力嗟难哉。不知百鸟作何语，似诉中夜厄雨雷。吾得丰年尔亦饱，尔曹莫怨翎翮摧。  

***桂之树***  

桂之树，树在僦宅前。三株离立各合抱，一株踞右独茂圆。其后大冢京兆阡，其前壁下蒋家田。乐安溪水绕田过，清浅可厉无桥船。年年负担指南走，次次涉此求涂便。丁酉以还食于郡，八十里岁八九旋。一回别母一回送，桂之树下坐石弦。度溪越陌两不见，母归入竹儿登箯。此景何时是绝笔，十月初四己亥年。嗟嗟乎，桂之树。吾欲祝尔旦暮死，使我茫无旧迹更可怜。吾不祝尔旦暮死，使我自今抚尔长潸然。桂树止无情，永念对葱芊。  

***飞云岩***  

扶舆灵秀各有分，贵州得此一朵云。蛮风万古吹不化，中有元气常氤氲。造化之手信幻极，四海不作雷同文。兹岩岂复涉世想，云将授削天磨斤。成时莫自赞其妙，俗间巧颂徒云云。经巢居士鸾鹤群，一丝不净落世氛。纡行五日为看此，所见乃过前所闻。十里泉声接幽壑，苍苍万木烟缤纷。买宅径思傍云住，下视扰攘同飞蛟。犵童獠妇不雕琢，岁时鸡豆情殷殷。那能龌龊走尘状，过而识悔神当欣。儿女催人待粗了，挥手一谢云中君。  

***题北海亭图***  

黄芝萎地茄花明，十狗五彪恣纵横。地轰天鸣覆乾清，北海亭子乃孤撑。亭中老翁一诸生，举手欲障斗内星。惜哉当日事不成，正气耿耿留元精。吾观史家已吞声，此图复出二百载，澒洞千秋思古情。蟒山压筵苍郁葱，展图惨怛来悲风。江光黯黯云冥濛，若有人兮烟树丛。倏忽置身画图里，眼底尽是人中龙。举幡慷慨孙夏峰，赤帻从之张果中。策蹇掀髯去匆匆，醵金无乃鹿太公。团瓢深墨小镫笼，破柱复壁难为容。完天朱老侠胆雄，吴桥归卧齁隆隆。秘狱此时走尸虫，伤心投匦仍未终。后来者谁茅止翁，此老十万兵罗胸。婆娑柳下杖瘢红，戟指尚自谈辽东。太常堂堂儒者宗，晚学农圃悲天梦。矫首似望孙文忠，历历斯人肝肺同。一重一掩吾安从，大叫乃止一亩宫。吾知画师非俗工，直以浩气还太空。吁嗟！阳球不作司隶死，清流故让此曹子。朱家鲁襃徒为耳，独此炯炯差足恃。长叹英贤皆已矣，卷去斯亭掷杯起，白虹正贯旁沟水。  

***月下对菊示子何***  

天公爱菊同幽人，夜遣明月来写真。秋魂尽入影中去，澹澹花枝空有痕。半山亭子坐来久，衣袂渐冷胸中温。花气增浓月益白，枝枝插在玻璃盆。深露微光上蛛网，暗蛩细响吟篱根。凉风疏疏度不尽，时见水面鱼吹纹。乾坤清气盎两候，不在深夜即在晨。昏昏世中声色窟，那得一刻能鲜新。君思此时富贵儿，多少膻荤聚飞蚊。香衾醉眼待苏醒，已日白日堆红尘。百岁何由见此景，老死不知清净因。我今无愁亦无乐，默默饱受花月薰。意惬不须爪爬背，四山岑寂同忘言。  

***携儿游上下天门过生日地在桐梓郭东十五里山势凑此峭迫上下距里许开为两门皆悬壁穹窿深十余丈其宽倍之溱溪东源所经未涨时人可过两门内有田有村游其中俯仰周览皆崖石苍白相间而垠堮上又皆长萝古松碧入云表恍然已出尘世也***  

不知为先有水后有山，山来避水过其间。抑不知先有山后有水，水来破山出其里。春风铿杖游天门，两门中若桃花源。小儿怪问山水意，异境恍惚难为言。尝疑混沌时，必有物混成。十二万年中，布置开天明。继又几何年，辟地令就千万形。然后下视历历者河岳，上视昭昭为日星。人目之所不及见，知有几许神妙何从名。如此小山川，其初骨脉殊不清。爬高抉塞举手事，奇熊诡状因以呈。今观太华峰，掌蹠遗巨灵。寻当雷劈山，瞬息已变更。何况天地母，可以智力思议求其能。看山自有真，心会不在远。强欲索根原，纵得亦已浅。我观我生犹未知，且可山水相娱嬉。何缘无事自取闹，笑看岩间红杏枝。  

***有感***  

一榻来青阁，三霜古白田。丹铅销削布，文献付山川。服渐为人指，刀应善自全。长怀豆卢杖，搔首意茫然。  

太祝瞎无翳，仲车聋有灵。海澄何日见，世议皱眉听。烽火通龙国，楼船断鮚亭。黄头方选壮，鸡肋愧刘伶。  

***舟出合江***  

岸晓树光浮，晴江浩浩流。掉头迷<鱼習>部，弹指见巴州。汗漫非前计，苍茫信壮游。独来苏李后，同路不同舟。  

***送王香杜归诸城***  

仕路<嵚>巇莫复陈，东齐归客旧词臣。达官大要非奇士，南国从来泣美人。誓墓文章终愤俗，藏镫性癖颇愁亲。白鱼青筍平安到，书疏无忘寄子真。  

***晓登铜崖***  

一百八滩经过尽，披衣晓起踏铜崖。双江一碧渺然去，孤屿中流无限佳。水气昏昏迷雉堞，人烟穰穰閧鱼鲑。山川自古征蛮地，博得登临写壮怀。  

***山行***  

路出盘江所滥觞，万山无主夕阳荒。肩舆冷瘦寻村远，石气青红过雨凉。国陋翻宜丛桧大，路难方觉苦荍香。穷途未倦平生意，欲采间花种夜郎。  

***次韵春感***  

杜陵四十亩黄柑，兴到掷在瀼西潭。此老穷余尚阔壮，天公笑绝倒东南。虫鱼尔雅嗟何用，龙象空王不可参。间把春情愚玉女，百花齐向树头簪。  

春物昌昌遍九州，逍遥好共太虚游。多情世到玉溪别，说恨天教小杜优。药院晴线空有影，蓉城花雾竟无谋。生憎邻舍间歌管，未中思量尽不收。  

***病起同山阴王个峰上舍绥阳丁右衡孝廉登城南文昌阁***  

峥嵘杰阁压符关，病骨凌虚胆尚豩。漠漠云开巴子国，盘盘江绕没丁山。青天一握神难越，白鸟双飞意正间。顿作西来登览兴，不因微挫露颓颜。  

***贵阳寄内***  

六年不试北风寒，又历人间行路难。慰别漫云成仕宦，出门止解望平安。沈阴累日天如合，积冻迷冈岁欲阑。辛苦未旬吾已倦，计程八十到春官。  

***八月贵阳寄新化邹叔绩兴义***  

似闻说友临安志，季绪年来肆乙涂。谁遣不书驴市券，故应难语马坊奴。秋风笔挟南盘壮，落日心悬首望孤。岁岁说归归未得，黄金虚牝可长吁。  

***书樾峰诗稿后***  

乾坤清气一枝笔，不落人间得意场。官退却惊诗力进，晚凉携卷语山光。  

***正月十四日作三绝句即书子何所携明周服卿梅花卷后时子何将行矣***  

寒山香火已萧萧，卿子芝槃亦寂寥。醉撚疏枝成独笑，内人生日是今朝。  

疏影词成去范村，小红低唱不堪闻。明朝驿路相思处，回首梅花是白云。  

***周玉瓒***  

周玉瓒，字熙赓，号平园，一号瑟庵，晚号憩亭，丹阳人。道光丁酉举人，官洧川知县。有《周憩亭集》。  

***镫下读许丁卯集***  

清宵未忍卧，万籁一时静。偶携仲晦集，据案意兼领。送别多幽思，吊古得真境。自然风谓佳，岂必才力骋。晚唐诗体弱，落落殊可省。樊川温李外，似此亦清警。明珠十斛圆，推服良自永。吟哦更烧烛，兴寄众虑屏。掩卷月华高，松窗澹疏影。  

***张葆谦***  

张葆谦，字牧皋，南皮人。道光丁酉举人，官武陟知县。有《墨花轩诗删存》。  

***落叶***  

昨夜窗前叶有声，飘来飒飒响柴荆。凉随烟堕萤兼度，迟共云飞鸟不惊。落日樵踪迷古径，半天鸦点散荒城。洞庭遥忆波痕动，瘦到君山景倍清。  

***陈良玉***  

陈良玉，字朗山，汉军旗人，广州驻防。道光丁酉举人，官广西知县。有《梅窝诗钞》。  

***宿白云倚山楼***  

露下森然万木稠，掩关人静意幽幽。泉将鸟梦分中夜，风约松涛共一楼。暗壑有光看误月。空山无寐坐惊秋。村鸡未唱晨钟动，十五年前忆旧游。  

***三水道中和施星江明经韵***  

沿江短艇认鱼家，开遍桃花处处霞。三水共趋江口合，一峰低让树头遮。重凭野槛思吟侣，甫试征衫惜岁华。谁信黄塘今夜宿，鹃声十倍客愁加。  

***胥江司***  

胥江潮水歇，一碧唾江清。入馔银鱼短，沿流木筏横。盐愁关吏诘，衙共野猿争。太息豺狼窟，前年此设兵。  

***浈阳峡***  

朝岚荡初旭，绚烂空翠明。群峰洗寒碧，朵朵芙蓉生。今朝浈峡口，喜见天宇晴。云日共朗媚，山水复深情。一峰高插天，巉峭疑削成。飞鸟怯不上，如线樵路争。江屈羊肠绕，山回猿臂撑。中流出渔舠，忽送叹乃声。垂钓者谁子，石室遗姓名。感兹隐沦迹，愧我游子情。  

***观音岩***  

岩势束奔江，破空一千尺。南来非太华，何有巨灵擘。颇闻石室内，链颜富琼液。千春羽客蜕，一旦金仙宅。慈云冻不飞，凝作苍玉■。时看驯鸽舞，远若江鸥白。洞口题名多，古人皆陈迹。即事聊成咏，微名何足刻。  

***高安万世瓦歌***  

汉家佞幸古莫比，弱冠三公左貂珥。宫中断袖起昼眠，何至瞢腾禅天子。朝廷碌碌孰等肩，笑君奚似孔光贤。东园秘器预输送，深恩直欲周三泉。一声霜裂鸳鸯瓦，巨君蝮鸷唇先哆。破棺丁傅惨焚如，免冠徒跣何为者。长乐无极延万世，此瓦当时亦其类。高安侯印竟堕地，连云甲第怅谁赐。君不见渐台弩射逃黄皇，团团威斗藏中央。千年武库莽头秃，瓦乎瓦乎同可伤。  

***于晦若上舍招饮寓园***  

懊恼林鸠故故啼，小园春尽得招携。平池骤涨漂花雨，幽屐新黏迸筍泥。野水鹭鸥芳墅外，夕阳楼阁断虹西。一樽怀抱聊倾倒，扶杖归来径欲迷。  

***高锡蕃***  

高锡蕃，字伯骧，号已生，乌程人。道光丁酉举人，官严州教授。有《朱藤老屋诗钞》。  

***出都宿长兴店作***  

燕山凭眺几登楼，跌宕名场可自由。千里津梁疲远道，残年风雪逼征裘。升沈人海谁能悟，寂寞乡关我欲愁。数到下弦弓挂月，不须惆怅大刀头。  

***麻葛达刺佛像歌***  

蝙蝠掠殿松撑门，忉利天中容彼髡。美人占易寇非婚，狒狒来食狼则吞。具此观河皱面痕，空花直斩优昙根。我来访古悲至元，西僧蛊恶方策存。演揲儿法旋乾坤，兴于其祖亡其孙。有尸犹当磔之樠，莲幢膜拜谁为恩。飞来峰巅佛像蹲，杨连罪亦难具论。可怜六陵风雨昏，明月不照珠襦魂。  

***戴福谦***  

戴福谦，初名芳，字贻仲，号琴庄，德清人。道光丁酉举人。有《戴氏三俊集》。  

***舟中作***  

一路看山色，晚山青更青。孤篷挂明月，双桨荡疏星。浪静船初定，身摇梦易醒。故乡难与别，离笛不堪听。  

***汪元慎***  

汪元慎，字少逸，南昌人。道光丁酉举人。有《集唐咏史诗》。  

***老子***  

五气云龙下泰清，可以朝市污高情。青牛漫说函关去，白发从他绕鬓生。庄叟著书真达者，韩非入传滥齐名。五千言里教知足，此世荣枯岂足惊。  

***宋玉***  

孤客逢秋感此身，一篇佳句占阳春。还同逐客纫兰佩，自有招魂拭泪巾。万古祇应留旧宅，此生无路访东邻。萧萧暮雨荆王梦，十二山高不见人。  

***李陵***  

受降城外月如霜，往事何时不系肠。一夜羽书催转战，五千兵败滞穷荒。丹诚岂分埋幽壤，白首翻令忆建章。可惜报恩无处所，诗成吟咏转凄凉。  

***郭泰***  

共疑巢许是前身，虚度膺门二十春。岂意遗贤在林薮，惜无知己脱风尘。撰碑纵讬登龙伴，放效从他折角巾。最笑近来黄叔度，藏头不复见时人。  

***熊绍庚***  

熊绍庚，字秋白，华容人。道光丁酉拔贡，官户部主事。有《安楚堂诗集》。  

***泊磊石***  

朔风吹五两，明月弄波心。忽听清碪起，始嗟秋气深。胡笳空塞北，客梦落湘阴。一夜西崖水，茫茫感不禁。  

***叶坤厚***  

叶坤厚，原名法，字湘筠，怀宁人。道光丁酉拔贡。历官河南南汝光道。有《江上小蓬莱吟舫诗存》。  

***秋馆***  

蟋蟀吟秋馆，空庭欲二更。茶烟风乍静，作露月初明。一榻坐花影，乱山围水声。夜凉人不寐，孤鹤伴凄清。  

***题黄左田先生别圃***  

忘忧早树北堂萱，比似温公独乐园。恐踏落花常避路，爱栽修竹恰当轩。门前山色经春染，石上泉声带雨喧。一种幽情间领受，不知尘世有篱樊。  

***哭江忠烈***  

旌旄朝至未安营，夕见妖氛蚁附城。自击鼓鼙亲率战，能教妇孺尽持兵。挥戈共效田横死，结草难回魏颗生。南八乞师终不应，睢阳千古恨难平。  

***读胡文忠遗集感赋***  

事繁食少益坚贞，旋转乾坤志竟成。定策直追羊太傅，论功远迈李西平。两间弥满皆真气，一片淋漓是血诚。今日河山仍巩固，起公无路涕纵横。  

***张经赞***  

张经赞，字南皆，武冈人。道光丁酉拔贡，广东候补同知。有《燹余吟草》。  

***曲江杂诗***  

风度人何在，登楼意独违。前型垂后远，古道至今微。相业千秋著，诗名百代稀。书堂访遗迹，岩下草成围。  

万古清秋月，谁怜此夕光。片云归远渚，寒露入深堂。蟋蟀微吟壁，流萤暗度墙。倚楼人不见，玉笛一声长。  

***陈劢***  

陈劢，字子相，鄞县人。道光丁酉拔贡，官广西知县。有《运甓斋诗稿》。  

***读王荆公鄞县经游记有感***  

荆公宰吾鄞，学校振士风。石台足师表，楼王皆儒宗。留心及水利，经游详记中。旱涝切民瘼，往返劳行踪。当时青苗法，实惠遍村农。一旦秉钧轴，方期恢前功。任使非其人，海内滋怨恫。近世行社仓，藉口师徽公。良法鲜美意，流弊又安穷。社仓与青苗，得失将毋同。  

***天童寺古柏***  

太白名山古鄮东，结茅自晋永康中。育王晋松化龙去，天童古柏犹青葱。此柏未知何代植，大都伯仲之间肩随从。昔闻天童山下路，二十里外皆青松。载披《图志》稽古迹，诗句曾记王荆公。今亦凋枯殆将尽，纵有新栽，不敌老幹常蒙茸。幸哉此柏尚苍古，至今兀立山之中。无异孔明庙前树，根如铁石柯青铜。我来偶然憩林下，两耳谡谡闻清风。问尔何由得年寿，雨露岂独私化工。若非山灵暗呵护，得毋佛力广大多神能。  

***四明山心隶字石刻***  

昔诵皮陆唱和诗，惜未亲探四明岩壑奇。又闻支山杖锡亦崭绝，山前石壁峭若屏风列。上题四明山心四隶字，大书深刻传是汉人笔。生长是邦数十年，名山欲访心惘然。我友裹粮携酒榼，舍舟登陆直穷山之巅。忽睹巨石高十丈，似从太华擘仙掌。耸身特立傍悬崖，瞻之在前非惝恍。汉人隶法称奇古，碑版照耀遍寰宇。字形不过一二寸，摩崖大书人罕睹。昔年嘉定钱宫檐，来修县志夸博淹。广搜唐宋金石刻，录近弃远一任遗珠沧海潜。我友嗜古真成癖，济胜更饶腰脚力。归贻拓本纸墨新，惠我奚啻百朋锡。吁嗟乎！开辟以来有此山，此书历劫未蚀苔藓斑。得毋山灵默呵护，特使千古奇迹长留天地间。  

***陈长孺***  

陈长孺，字保障，号秋穀，归安人。道光丁酉拔贡。殉难。有《偕隐草堂诗集》。  

***重九后一日汤海秋郎中招宴集万柳堂未赴赋酬***  

未免肝肠苦，庄骚一种才。碧萝山鬼语，黄叶酒人来。老屋疏于画，斜阳冷到苔。鸥踪飞不去，惆怅复徘徊。  

***晚步偕莱仙作***  

将花未花早稻秀，欲雨不雨秋云凉。老夫心事复谁识，要替乱山留夕阳。  

***偕吴秋伊山人咏之登窑台作***  

万绿渺无际，村边与郭边。山如名士画，秋是酒人天。野径都环苇，斜阳尚咽蝉。登临触乡思，一步一缠绵。  

***余芳园坐吟香榭作***  

亭沼回环绿树遮，吟襟疏散契烟霞。败荷经雨瘦于叶，荒苇摇风凉欲花。落落吾生伤逆旅，茫茫尘事感天涯。幽栖依约清苕好，一桁峰鬟最忆家。  

***岁暮书怀***  

疏镫如菽夜修修，未免羁孤忆旧游。千里断鸿天外树，五湖凉笛梦中舟。看山处处逢肯眼，对镜年年负黑头。西北阑干心咫尺，关河迢递隔高楼。  

## ●卷一百四十

***汤贻汾***  

汤贻汾，字若仪，号雨生，武进人。袭云骑尉世职，历官乐清协副将。殉难，谥贞愍。有《琴隐园集》。  

***初至三江***  

吏隐堪凭此处论，诗情已觉似潮奔。花源竹溆开孤戌，渔舍官庐共一村。草自帘前青到海，柳从桥畔绿通门。天教祇狎间鸥鹭，腰际须无束带痕。  

***独酌江月亭对圌山***  

日坐高亭对两峰，几年丘壑在心胸。不知绝顶何年寺，说有前朝几树松。满地飞云将落叶，过江疏雨带清钟。年来北海无佳客，剩与青山笑酒龙。  

***维扬访旧***  

片帆重到绿杨城，落落晨星感旧盟。厄闰黄杨贫宦境，回甘谏果故人情。鬓丝禅榻消春梦，花幔茶樯听玉笙。倒载青骢谁更识，红楼犹记酒狂名。  

***郑翁歌***  

康乐城头夜飞雪，雪花变作仙翁发。仙翁一笑走仙京，众仙拥入仙官列。仙官行年七十六，仙官官乃在蛮服。青童侍史尽蛮人，顾视颦眉厌凡浊。开堂挥散童与史，入室呼齐孙与子。尔曹为我孕云礽，执尘抱琴吾可使。大儿闻言向妇谋，小儿闻言对妾愁。阿孙近前为翁语，翁果索此无难酬。一年一孙生一子，两年众孙生不休。十年曾孙竞趋走，廿年阿孙纷白头。阿孙头白儿死半，翁反还童色精悍。孙曾簇若市朝趋，以首颔之难识面。应门扫径纷有余，一日一更劳弗遍。前年曾孙又生子，一未脱襁又一见。阿翁大笑喜出汗，顾后失前心意乱。曾玄两手抱不尽，分置膝头先后换。或来捋髭白镊断，或来索哺衣牵绽。或来呵殿导升舆，或来涂抹横繙案。咿咿哑哑满室春，中妇少妇喧难分。中年但期子生子，今日竟见孙携孙。谁知阿翁喜亦伤，终朝苦为含饴忙。一餐须得五斗粟，几使饲鹤无余粮。一官伛偻十八载，至今寻思转生悔。不悔官卑与宦贫，悔见儿孙争济济。翁乎此悔绝无伦，稀世盛瑞悬公身。魏徵五世笏仅在，启期三乐年谁臻。繄我先皇旷代福，余庆尚及今臣民。吾宗此福已仅见，曾不若翁尤衍蕃。况翁更在未挂冠，罕事互古无流传。生男更当无影异，还童定觉鸡窠宽。溯我交翁及三岁，中间数别逾寒暄。昨来城中一访我，见面精采辉朝暾。擘窠草书为我作，钗划薤倒无崩颠。一时同官竞乞字，具脯作醢为开樽。樽前试问别来事，第一曾玄增几人。翁笑吓吓屈指数，屈尽十指又复伸。伸长屈短费思索，道我衰耄记不真。语余起立再谢走，手不曳杖似鹿奔。城中故人遍叩门，一一问讯情逾敦。遮攀愿闻导养术，翁笑固问曰无闻。但云爱民爱物如爱己，天与寿考能绵绵。又云爱民爱物似爱子，天与孙子宜振振。  

***潮州凤凰台***  

古榕阴里屐痕微，百折危阑入翠微。泽国春深烟雨合，荒台草满杜鹃飞。孤舟万里谁轻到，二水三山我欲归。似听秦淮歌管动，湘桥镫火映江矶。  

***拟归白门***  

纳纳乾坤落落人，几时能得白鸥驯。一船秋冷琴书鹤，万里身归老病贫。清梦已从天姥别，冻乌休望纥干春。汝南耆旧知谁在，车服无惭故里邻。  

二仲遥怜散若萍，还家凄绝借都亭。妻孥总历羊肠险，花月宁教犀首醒。春水鲥鱼三月白，秋风天阙六朝青。平生游侣焦琴在，尘鞅劳劳且暂停。  

***琴隐园漫兴***  

间门萧寂许罗禽，幽径惟凭蛱蝶寻。四海交游三绝艺，卅年贫贱四知金。奚童暖榻晴开卷，稚女镫窗夜课琴。何暇更将陶甓运，正多花事上春心。  

***广灵北山***  

北山好丛薄，蔽路何萧椮。梢云適天籁，积翠延幽禽。山居人事间，闭户寒森森。亦携白木镵，陟巘劚苓蔘。苦无翁子斤，槎蘖横相侵。岂知此山腹，有宝纷埋沈。磊落璞如{殹石}，其社称黑金。或疑娲皇余，兼补地轴深。又疑司寒主，所藏恒固阴。地近玄都玄，人似黔雷黔。孱儿皆五丁，壑谷穷千寻。作下骇行路，砰訇闻壮音。讵如西凉夷，百条同赆琛。取余用之遍，生灭无古今。常嗤焦孝然，济人徒苦心。更怜朱隐士，茧足疲高岑。兹岩有烂柯，无客珍焦琴。只防釜鬲虚，不见连旬霪。空山愁煮木，惆怅此乔林。  

***十七日自东双寨冒雨至阳高县晤向大都尉即北抵长城宿守口堡***  

阳高澙卤地，晓雨断行路。一时十骑共还泞，马蹶人惊不相顾。野老相怜呼左右，出坎欣如释沈痼。南沙北沙屹相向，虎耳虎头聊识状。席帽翩翻泻长溜，山色谁能举头望。高城何岧峣，当天吹角回商飙。时平岁丰牛马贱，静与鸦鹊争场苗。前朝九镇三节府，阳和最当敌门户。牙兵部骑三千人，只听辕门槌大鼓。筑场六百步，种柳千万株。负{兰}抱弩亦雄盛，长城倾倒谁人扶。向侯老戎马，醉卧白登古台下，安危故是九牛毛。昔日战场今广厦，与君同是羽林儿，相逢血泪难禁垂。少年各努力，吾辈岂是搘床龟。别君去上单于台，明朝会跨龙媒来。  

***十八日自守口历宏赐镇边镇川三堡宿古庙作***  

长城无尽处，我行无已。十里或五里，堠火明参差。窟室似蠮螉，往来只狐狸。行经几城垒，寂无犬与鸡。但闻角声悲，又见风吹旗。少年慕远游，半老投边陲。时平贱戎马，诋挫怜微卑。岂知边塞士，如此其寒饥。窃禄三十年，回首惭轻肥。  

古庙读残碑，名字千罴虎。五堡旧藩篱，数世争门户。岂无豪杰人，俱作长城土。早知今日间，可惜从前苦。北斗在我南，我行向何许。夜深倚檐立，鸭咽闻鬼语。萧寥不成寐，念此感羁旅。羁旅犹可悲，生死况难去。何地无兵戈，偏此伤千古。  

***丰镇观马市歌***  

斗鸡台北盘羊西，眼中青海与月支。骓駓骃骆骝騵骐，沙平草软十万蹄。穹庐月落光熹微，点点草头同敛棋。碧眼赤髯环不离。黄皮靴阔毡裘肥，鞍鞯精铁玄熊皮。翻身上马作马嘶，一人马前作奔敌。万马飞逐云烟移，一人殿后长竿提。口中马语无人知，天明霜露犹未晞。尘埃已塞谷与蹊。前群上桥后群继，万炮飞击蹄声齐。桥姚但用谷量马，一群一谷纷排挤。三駣八<马八>杂牝牡，九良五驽兼黄骊。健儿入群马惊突，绳竿掣首施鞲羁。左腾右逸额尔敏，一堕不愁成肉麋。纷纷驵侩牵人衣，手指白黑呼与骑。默者凤臆鸣麟鬐，步者发电奔逾辉。千金百缗值不一，一顾再顾十倍奇。安能钩距得其实，以手作口讔可疑。氐郎割券乐奇羡，连尾不足书成嘻。世无薛公与非子，筋肉不识由人欺。乌孙突厥有谁致，致亦不过驽与疲。有唐八坊七十万，张公能事惟蕃滋。绳钩直曲岂能识，但取立仗何愁稀。籋云歕玉困辕下，老乌啄疮血淋漓。鞭箠刻烙厮养虐，速死不得徒歔欷。我虽相马胜董子，不明此中谁駃騠。荒山嵯<嶪>愁鸡栖，只求款段寻幽宜。垂鞭亸鞚穿花隄，幸免折髀即庶几。自朝至昃所见非，十驾九蹶无高低。殷勤翦刷是何意，帝闲方此徵雄姿。神奴卻笑王湛痴，我痴已矣将安之。空将天马歌西北，不诵田家秧马诗。  

***答友人论画***  

老雨胸中画一幅，南海以南北岳北。平生嗜画故眈游，须鬓将无笔头黑。三晋云山落吾手，盘礴惟酣王黑酒。西园死后竟无人，耳鉴徒多寒具友。友中马盛最称神，并有屠朱华孟陈。十年一别半生死，砚前不见西山春。扬州张镠奚毕替，云间复园万李契。张黄吕谢岭南豪，杨戴金袁游客最。更从方外得三人，吏隐中间亦逢四．其余画友尚纷纷，屈指寰中难悉记。群公大半诗酒星，不断青山屐底青。手涂脚蹴尽生气，不比俗工徒绘形。形神之间判今古，慧悟从心不能语。天机急电失难追，王宰空劳李徒苦。君虽读书少游历，万卷安能从笔出。到眼云烟且静看，师人不若能师物。金奁玉轴悉尘腐，各有灵台一方血。文章如面不须同，同便非吾万事一．君今学画先学痴，痴是专心别无说。虎头子久工痴人，何事不痴能得绝。君痴但取娱情休，袜材龌龊金带羞。不朽休凭数张纸，男儿自可致千秋。  

***文丞相松风炉歌***  

我生金石耽成癖，况此忠贞手遗泽。妙非九层非七宝，三片昆铜制奇特。合如敦彝散瓴甓，小承铛杓大釜鬲。双环日月静旋转，三角蓬壸耸屴崱。松风古篆题文山，劲笔非同郑苗刻。并州市儿爇马湩，到眼惊看古色碧。嗜古人希问价廉，典琴適得八省陌。归来棐几感徘徊，出示骚人欣拂拭。可怜天水金瓯失，余焰无人延火德。死灰一息赖公存，热血忠肝千载赤。平生故物剩琴砚，五百年来人爱惜。此虽流落尚依然，不共铜驼没荆棘。昔公作此傥有意，此物从来节不易。象取既济志防患，刚德终期鬼方克。岂知妇茀竟丧亡，厥象凶占离日昃。铮铮肯共焦头额，义之所在汤火即。零丁海水酌难堪，板桥樵餐乞不得。剑淅矛炊几生死，齧雪吞毡终铁石。区区此物同公身，不坏流传至今赫。流传万古人人识，莫更摩挲三叹息。生难赤手和海羹，死愈黄冠炼丹液。相逢且用忧烦涤，活火清泉手亲炙。松枝槐叶拾添薪，鹁鸽胡桃不堪忆。飕飕尚作清原风，习习从生玉川液。念尔从公经几年，幸离土室犹燕北。西台如意桥亭砚，各有声名尔胡默。为尔悲歌泪似泉，归来好共江南客。  

***钟寺纪缘图***  

不鸣则已鸣惊人，钟楼寺钟必有神。少小离乡归白发，此钟不是当年物。杜夔柴玉姓氏新，受二千斛重万钧。蛟龙夜愁山谷震，力敌鲸鱼不能奋。阇黎抱钟饥乱号，撞破头颅人莫问。我时到寺日正中，一楼扃固尘埃封。蒲牢则瘖佛不聋，劝僧竭力敲顽铜。意诚从古感金石，百万金钱忍空掷。不然飞去洪涛中，未必归来风雨夕。更数百手如撞莛，雷霆忽发铜山崩。万人堵集咸疑惊，適从何来此老伧。一日喧传遍城郭，疑我前身大乘僧。孙郎作歌诧奇事，咄咄千言神鬼悸。世间万事皆偶然，其中或亦关因缘。贱子无聊博游戏，岂有回天神术异。佛非无力假手我，知我胸多不平气。升沈显晦各有时，不遇其人姑待之。穆然语默两不苟，纳纳乾坤此我师。吁嗟乎！大梦纷纷醒谁早，庸人转厌钟声扰。平生欲鸣君岂知，一卧沧江十年老。  

***题画***  

头上松涛足底泉，松间草阁住诗仙。不愁寂寞无俦侣，有个间鸥略彴边。  

南北东西四面风，行人劳逸自然公。尚嫌流水无情甚，一例滔滔只赴东。  

***李宗瀛***  

李宗瀛，字小韦，临川人。有《小韦庐诗存》。  

***秋夜同润堂知白露坐平台有怀筠塘先生邵陵***  

平台高敞压回流，蕲簟胡床坐上头。凉笛一声天在水，飞鸦数点月横秋。莫辞玉斝倾三雅，更对金波咏《四愁》。无那闪湘浦隔，茱萸江路渺夷犹。  

***秋日漫兴***  

萧瑟真同庾信哀，平芜莽苍倦登台。天涯岁月黄鸡唱，徼外风霜白雁来。南国尚劳横海将，中朝谁是济川才。罪言欲吐还缄口，日饮亡何覆一杯。  

***读载甫遗诗有感***  

近水烟茨压架藤，梦中元伯见来曾。记同诗卷联樊杜，未有文章序宛陵。千首当年轻万户，一编残夜对孤镫。尘栖弱草怱怱甚，便到名山骨已冰。  

***送邹石生之广州***  

长铗切云冠，秋风白袷寒。故山辞玉女，炎海狎珠官。毒雾飞鸢堕，湍流度马难。诸侯方好士，行矣勉加餐。  

试说天南郡，迢迢北户开。昌华非故苑，越秀有高台。草木嵇含状，江山赵尉才。龙岩兼虎嶂，锁钥亦雄哉。  

五岭关山险，三城郡邑新。峡犹传帝子，庭说降仙人。嘉穀衔何日，菖蒲采及春。征蛮如续记，先为访遗民。  

海气都成市，岚光半上楼。星辰分屿，风雨合罗浮。估舶交三岛，人烟渺十洲。灵槎如可泛，长啸动潜虬。  

辟瘴无冬夏，通潮入堰潴。荒田惟种蛤，小市竞租鱼。番赕珊瑚贱，蛮賨翡翠疏。最怜珠浦夜，月晕斗方诸。  

黄木湾边路，风光处处宜。红泉流古磵，翠羽集南枝。花满刘王坞，榕阴陆贾祠。到时骖哑虎，游览有新诗。  

玉镜当垆好，珠江打桨过。隔窗啰唝曲，联袂蹋摇歌。带结鸳鸯鸟，杯镂鹦鹉螺。从来南海俗，烟月作场多。  

歌舞冈非昔，祥兴事亦阑。崖门传驻跸，辇道忆呼銮。一代降王去，千秋正气完。抚时思往迹，感激发遥叹。  

千古虞翻宅，如今作梵寮。林存诃子树，钟应海门潮。吊客青蝇散，归魂白鹤遥。赤乌当日事，回首飒风飙。  

湖海须眉客，年来白发新。依人成老大，将母慰清贫。退鹢飞难进，神龙性亦驯。离忧何以缓，莫惜寄书频。  

***惜别曲***  

织乌西飞月如水，楼阁参差雁声里。湘帘窣地悄无言，中有离人三叹起。昭华玉琯土花紫，吹出多情《河满子》。一声泪落红琼瑰，翠羽心酸抱香死。菖蒲花谢菰叶烂，河鼓晖晖隔银汉。梦魂一缕阳关西，夜夜天风吹欲断。  

***少翯过访留宿斋中谈艺甚乐习日以诗奉柬兼寄芗甫明江***  

忆昔镫火扪虱庵，围垆参语声詀喃。野夫对客踏壁卧。黄香王粲颓然三。朅来雨散弗能聚，香也橐笔天之南。王郎剥啄复过我，今宵弥勒堪同龛。辨如奭也雕龙谈，此中有味醲<酉覃><酉覃>。走丸下坂车炙毂，驱叱杨秉诃聃昙。卮言余事及韵语，如箝纸尾吏饱谙。有时获隽忽狂叫，邃古坠绪穷幽探。绝潢断港岂到海，津筏具在谁能参。王郎年少气盖世，千秋思以孤肩担。挟辀而走拔帜起，骚坛虎视何眈眈。是时远寺华鲸<盦音>，瓶笙细响炊银坩。危镫欲杀一炷绿，咍台触壁僮鼻酣。十荡十决两蕤铁，再接再厉双剑镡。吾侪抵死不作茧，柔丝自缚同春蚕。又如秋虫食蓼叶，荼苦翻谓荠输甘。折扬皇荂嗑然笑，路鬼<虒欠>歈妻子惭。吁嗟黄香远莫致，安得挥麈相嘲唅。桂林诸峰碧玉簪，仙乎与子骖鸾骖。  

***赵忠毅公铁如意歌***  

一抹乌云净如练，中有刚肠经百链。逆珰铸错聚六州，愧此铮铮铁一片。维公生值桓灵时，大柄乃为权奄持。世间万事不如意，但铸谭柄供提携。铁花锈涩银丝细，色正芒寒廿余字。廉而不刿钩无饥，以舞以歌君子器。当头委鬼方鸱张，五彪五虎纷陆梁。但令立仗作瘖马，肯使独角伸祥羊。同文狱急句党起，西厂东林水火矣。椓人假子纷满庭，太息见泉转无子。四凶未去元凶行，荷戈远戍代州城。中批空俞四害疏，外论竞重三君名。飞狐塞西雁门北，曾伴孤忠壮行色。指挥能令天地回，掊击何当狐鼠踣。呜呼转瞬冰山折，三尺精镠尚无缺。人间此物凡几逢，年款各异铭辞同。好偕东方未明砚，太白睒睒悬天中。  

***与澹仙论诗即题其集后***  

我法贵简要，万变中有我。单言扼其吭，拊背无不可。春华谢■嫇，秋实结<女卮>婐。匪曰吾能之，有志窃颇颇。子诗咄相逼，力猛心则果。瘦硬藏敷腴，排奡由帖妥。奸觉嫱旦媸，勇失贲育惈。波涛荡荡潏，垠堮外<谷甘>閜。余子走且僵，旁观测亦叵。吾尝摩厉须，强项弗为下。神龙抱变化，跛鳖追<尢皮><尢左>。纵矜扛鼎雄，终掇绝膑祸。朔风起广莫，尘沙扬堀堁。执手临高台，怀古涕双堕。乾坤出溟涬，星宿困<襄皮>簸。高偪帝天闻，近狎羲女唾。慷慨为歌诗，豪情郁无那。善喻取庚桑，藿蠋与鹄卵。鞭心策新进，逊志振昔惰。杜韩有涯岸，一试航海柁。  

***高爵歌次茝林中丞韵***  

晋安先生雅好古，吉金乐石归网罗。余君入肆得铜爵，持献铃阁供摩挲。先生一见定商物，精识不共硁<石诸>磨。政余诂订吟且绘，奚翅获鼎汾之阿。上骈双柱下三趾，饕耳豕腹形无颇。腰环素带俨围玉，斑作翠点如浮荷。<扳食>中三字子孙父，铭辞质朴迥异他。景毫遗制务光篆，差胜赝器讹承讹。我维爵以戒沈湎，如卣戒<武暴>名立戈。又维酒以介眉寿，如鼎祝寿称阜禾。先民制器岂徒尔，于以飨射与干戈。旁稽款识释薛氏，可补博古图宣和。能铭古者大夫事，一时纸贵七字哦。想见庋阁备三代，更较积古斋中多。门犭支卣盖应好在，殷周一室欣如何。新诗漫拟苏答穆，佳话聊同欧得坡。  

***送秦雪舫驾部还金陵***  

长风引孤云，飘堕天南隅。天南有野鹤，烟霄与之俱。云兮返故山，野鹤长鸣孤。归云语别鹤，离合安可图。夫子始安来，凿枘多铻鉏。倮乡卖章甫，所赍良已迂。我適见而叹，落落洵吾徒。以兹相比附，如彼蛩与驉。君才真健者，登坛拔蝥弧。手提风雅辀，大力负以趋。方期骖之靳，讵意歌《骊驹》。自为静江客，三见鼠化驾。母驮桑下恋，矧别并州欤。青门祖帐接，清酒倾百壸。何须诅石尤，舶{走卓}生铜乌。建陵望秣陵，千里犹比闾。终当会云鹤，追逐无时无。  

***喜香甫至***  

下雺上雾昏昼错，春泥滑滑断芒屩。无双江夏打门来，一笑褵衤步雨淋鹤。扶携镫前认鬓影，弄发惊看点霜薄。探怀贶我珍珠船，渊颖歌行尽奇格。五年代舍酷见病，相逢那怪颜色恶。明江西去滩濑崄，秀岭南来瘴烟作。庳篷更溯古苍梧，火山冰井贮行橐。醉中失足入酢瓮，程逊几悲履龟坼。负舟昔闻视蝘蜓，破{豕勹}今犹凛蛟鳄。君家父子捍海塘，白日骑鲸上寥廓。王尊立水竟冥死，化身精卫血流噣。此时傥逐申屠徐，一家两地三冤魄。阳侯呵护宁偶然，千钧赖尔一縆讬。倚闾有母念陟屺，楚<鸟乚>今为越凫■。白云亲舍隔迢迢，安邑猪肝得何乐。伊余寂寂可笑人，刻楮真惭棘端削。朝披挑耳南塘图，夕饵扶衰西蜀药。牛医马磨共还往，西水东鱼叹离索。今宵执手疑梦寐，深杯婪尾莫嫌数。檐前几点社公雨，烛花一粒青豆爆。漫愁无耳难陀王，社酒仍邀再三酌。  

***吴荷屋中丞招同人寓斋小集赋呈***  

别馆招寻醉绮筵，杯倾三雅酒如泉。衣冠南海推耆宿，风雨东堂感昔年。集古定过欧氏录，坐来疑泛米家船。鲰生何幸窥清閟，一款谟觞亦墨缘。  

***宋徽宗画鹰歌***  

轩然一点飞破空，素壁黯澹吹鹰风。无端五国城外景，移向艮岳神霄宫。太清楼印钤芝红，秃笔喜作凌霄容。尤工点漆古无比，寒焰炯炯生双瞳。当年禽荒游畋乐，<口木>潄书成继肉攫。房山白与海东青，立韝前写奇格。缟素漠漠长天开，金眸玉爪非凡材。悲台萧飒霜翮下，秋昊肃杀寒姿来。呜呼！道君画此意胡取，图像凌烟深寄汝。鼙鼓应思将帅臣，丹青且付云霄羽。火龙骑日雪满天，此际鹰乎奈何许。吾闻道君画鸲鹆，跦跦似兆青衣辱。何如貌作南飞鸿，冰天雪窖书能通。鹰乎汝亦愁胡仄，粉墨峥嵘且秋色，落日青城泪霑臆。  

***徒步行为易生大绅作用韩寒食日出游韵***  

疾风吹尘万叶病，山贼乘时阚<九孝>盛。上游灌水下灵渠，白骨黄蒿莽相映。棓驱鬼妾牵鬼马，按甲官军坐不竞。母从子走妻索夫，愁听徒步杜陵咏。易生祭酒布衣尔，空谷佳人独也正。三年两度走踆踆，扉穿踵决此行更。朝来望门迳投止，穷乌依人真共命。东厢篲汜下悬榻，梦怯短辕与长柄。追思痛定尚余痛，吾戴吾头再生庆。酉秋我泛容江棹，中宵野宿戒子敬。西峰夜气高屼峍，斗柄插江孤月敻。回车长恸阮公穷，饮酒安用臧孙圣。竹寒沙碧水边村，独树人家缆痕并。得生为我北道主，倾盖论交掬情性。卸装有地寄庑便，打扉无吏索钱横。出门一步即迷阳，横鞭长揖泪雨迸。何期此境今到生，反乎覆者谁卜镜。故人畴昔子多情，地主于今我为政。残年饱饭且同吃，千金善保孱躯劲。土酥如练冬菹酸，愧杀彭衙老孙令。  

***胡式钰***  

胡式钰，字青坳，上海人。诸生。有《寸草堂诗钞》。  

***泊燕子矶***  

夕日媚澄波，风止鸥近楫。遥汀乍有无，断岸暝烟接。系缆侵石矶，旅游意已惬。繁星江面飘，历历上眉睫。崖际耿佛镫，寺楼隐层叠。琅然磬一声，四山下木叶。  

***初秋夜雨***  

隐几酒初醒，风凉吹户轻。疏镫摇夜色，空雨走秋声。客意花愁损，吟魂水与清。遥闻响飞瀑，萧飒满山城。  

***秋夜感兴***  

月暗寥空一雁过，徘徊倚槛奈愁何。天边落木随风早，塞上凉云作雪多。芜馆歌诗惊雀鼠，高楼吹角动星河。年来乡思无聊甚，夜夜澄江梦钓蓑。  

***晚晴野眺***  

乍晴客愁豁，饱饭倚双扉。空碧没孤鸟，平沙延夕晖。人烟兼树暝，山寺忽云归。时爱新秋蝶，随风一上衣。  

***徐州登舟至淮阴行黄河中五日***  

一解徐州缆，扬帆五日风。河声转天外，龙气入舟中。隄树淮流近，人家吴语通。维扬明日路，丝雨忽濛濛。  

***凤凰冈***  

高天初雨霁，草乱凤凰冈。远处人烟白，前溪木叶黄。斜阳下凫雁，秋色入牛羊。不厌鸣蜩聒，游人向野塘。  

***夏日卷山勺水处独酌***  

间居颇无喧，溪清时在目。葭菼日又好，脩脩如翠竹。炎天饮亦佳，薄酌抒幽独。微风生肘腋，余凉借乔木。我醉还可歌，颓阳渐离屋。  

***春夜***  

卻月升檐外，林溪相映新。鱼蛮沙渚宿，花魄石栏春。隐几谐诗便，挑镫选梦频。谁能共幽领，还欲问家人。  

***杨季鸾***  

杨季鸾，字紫卿，宁远人。监生。有《春星阁诗钞》。  

***初夏过田家***  

茅檐鸟雀喜，麦熟及初夏。村树交浓阴，田翁意间暇。举头见客至，欢笑起相迓。翁言日无事，兹乃灌园罢。豆棚簇紫花，离离瓜满架。老夫亦何希，对此足晨夜。来牟幸有秋，西成卜禾稼。官租得早输，邻里免惊讶。君从何处来，愿得就蜗舍。茗叶诚有余，春醪不劳借。粗野蒙见原，竟夕谈桑柘。  

***将游浙江魏默深舍人赋诗赠行次韵奉答***  

束发已授书，励志非不早。惊忧百无成，未壮心已槁。犹随弃繻生，西逐长安道。惜无蜀道篇，惊喜倾贺老。徒乘弱水舟，不见仙人岛。金光何时拾，愁多讵能扫。旋游吴越去，子兮中似捣。千岩自此寻，万壑从今讨。相期阮与刘，共入天台好。  

***上巳前一日新晴出游***  

连朝苦雨不放晴，杜门兀坐心怦怦。今晨一洗雨初霁，春禽得意相和鸣。我蹑芒屐兴不浅，浮云挂眼百虑轻。出门三里复五里，寒花夹道春风迎。溪头漠漠田几棱，新晴已有人来耕。白云缺处俨图画，山红涧碧湿且明。牧童驱犊转屋背，人家隐约烟树平。峦回径绕耐寻玩，偶从树底闻流莺。香螺画榼亦何有，恨不渔弟兼樵兄。小桥导我出深坞，满耳试听寒泉声。  

***书磨崖碑后用山谷诗韵***  

悬崖下俯潆洄溪，行人系艇寻残碑。乔松冻折已偃盖，老柳风动仍垂丝。欲循石桥叩梵宇，试步沙岸询渔儿。潇水之北湘流西，此间漫郎昔所栖。小臣一颂照万古，不秉忠义谁能为。镌书石壁字如斗，恨我不识颜太师。双悬日月事可纪，付与大笔淋漓挥。当时赍册尚有理，何乃暮齿贻忧危。与庆宫前子职废，山谷讽刺来题诗。宜阳一谪叹不返，剔藓剩读轩昂词。长欲山灵护文字，毋使瞬与烟云随。临流踯躅不忍去，怀古更为前贤悲。  

***悼松***  

村后古松千余株，一州列县皆所无。前冈夜听仙犬吠，茯苓斗大不敢锄。奇哉不闻风雨至，一旦苍龙俱拔地。村人半为饥与寒，大斧长镵遂无忌。噫嘻饥寒诚可虞，要在保社能相扶。姻睦任恤古有训，秦越坐视奚为乎。吾宗聚族从元始，历数百年乃有此。今胡为兮至于是，自此栽培嗟晚矣。  

***次韵简汤幼尊***  

澹虚居士晚好静，高怀雅尚人莫方。小楼三面对秋水，幽菊数丛开夕阳。经旬岸帻户庭内，侵晓看山钟磬傍。为劝二毛潘骑省，还须作达日倾觞。  

***潇湘道中***  

红叶下林柯，潇湘水正波。天空横雁小，江远得秋多。踪迹输鸥鹭，心情负笠蓑。徒闻老渔父，杳杳扣舷歌。  

***丹山寺***  

不负登临兴，新晴曙色分。山泉红到地，江树碧于云。帆远当楼见，钟寒隔坞闻。乡关杳何处，烟霭自氤氲。  

***题绿波春草图送朱濂甫并寄令弟溶庵***  

南浦江郎赋，西堂谢客诗。渌波愁送别，春草梦相思。细雨一帆去，啼莺三月时。生憎楼上笛，撩乱柳如丝。  

***黄鹤楼***  

岂徒黄鹤乘云去，不见崔郎与谪仙。今古登临同怅望，后先凭吊一茫然。但闻江上数声笛，吹落梅花何处边。我欲飞觞尽高兴，醉呼明月照晴川。  

***寄魏默深***  

京华谈笑隔年余，红树秋来叶又疏。北望燕台空入梦，南寻禹穴问何如。忧时贾谊休垂涕，卧病虞卿且著书。衡岳洞庭幽绝处，待君同隐结茅居。  

***贾太傅祠***  

一篇《鵩鸟》叹文章，濯锦坊前吊夕阳。闻道绛侯高冢上，于今秋草亦荒凉。  

***谒虞庙***  

蒲版垂裳日，琛球万国同。观刑曾二女，启瑞属重瞳。帝道光先后，天心鉴始终。艰危扶孝友，感化失顽凶。弟妹忧欢里，君臣授受中。除奸自神武，选俊必明聪。鼓罢琴留座，歌成凤在空。披图青鸟至，纳赆白狼通。天地承尧统，山河锡禹功。鸾飞仍载辇，龙去竟遗弓。莽莽苍梧野，萧萧斑竹丛。铜碑委荆棘，玉琯失蒿蓬。瞻拜情何极，馨香典独隆。祠官唐代重，星使汉家崇。画栋凌崖碧，飞甍压树红。醒醒天子庙，穆穆圣人宫。彝鼎浑严朴，松杉俨郁葱。至今思草昧，何处吊鸿濛。雷雨神如在，星云望不穷。泉陵生长地，千载被流风。  

***舂陵侯墓***  

元朔颁茅土，舂陵此肇封。作藩来帝室，衔命别王宫。建节殊分竹，为珪异翦桐。都谿群水会，泠道一航通。父子侯相继，河山运未终。朱轮移冉冉，玉匣掩怱怱。诏徒南阳后，祥开两汉中。赤符仍历数，白水再英雄。赫矣光彪炳，佳哉气郁葱。啬夫原守卫，华表渐蒿蓬。石马瞻何在，铜驼怅已空。千年留垄墓，凭吊起悲风。  

***岑澂***  

岑澂，字清泰，以字行，号铁泉，南海人。有《{思}簩山人诗集》。  

***罗浮望海作***  

梅花村里荒鸡唱，溪曲微闻人语响。野客贪看海色澄，揽衣直蹑芙蓉上。芙蓉四百多奇峰，芒鞋踏遍仙人踪。余霞半掩铁桥树，飞瀑远应黄龙钟。此时雨霁烟岚辟，露出东南半天碧。天边银海抱山流，山前片片琉璃色。波涛澒洞江为开，晶莹万里无纤埃。但见微茫雪山白，远自琉球日本一发之中来。风声水声倒卷石楼动，万壑千岩浩呼汹。冯夷龙女杂沓舞，目眩心惊两肩耸。恍惚身寄蓬莱巅，悬崖拍手追飞仙。下临弱水一万丈，沙渚漠漠吹寒烟。我闻秦时有客徐福子，楼船入海携男女。衰龄吃得神仙药，天地至今犹不死。散发亦欲凌沧洲，倒骑蝴蜨趋中流。摆脱浮世谢尘鞅，海山一住三千秋。噫！何当海山一住三千秋。  

***江阁晓起理琴***  

霜烟濛濛汀树湿，卷帘烟气浮窗入。烟中一桁插寒山，玉玦金环远堪拾。幽人睡起高阁间，皮冠欹侧面缬寒。挂壁焦桐久未试，临风忽作高山弹。操缦轻摇凤凰柱，冷雁泠泠半天语。瓦上朝凝檞叶霜，檐前夜过桐花雨。一弹再弹弹转促，声落鹅湖动空绿。湖边草舍相当开，门外凫鹥晴对浴。此时万树开梅花，岭南春色满人家。举头四顾山影寂，长空万里寒无哗。阑干十幅临春沼，月落星稀闻野鸟。丝桐忘我我忘形，一丸日跃天门晓。  

***寄题西樵马山人幽居***  

春风鸾鹤自成群，灌木连村望不分。花洞品泉虫语细，月林沽酒麝香熏。谢家池馆多青草，宏景楼台半白云。何日看山寻石户，一枝筇竹叩斜曛。  

***游波斯庵赠展昉二僧***  

一路霜风响石藤，日长金地少人登。四山峭壁都扶座，十月平林已结冰。施食鸽分厨内粟，持斋猿护佛前镫。劳劳下界红尘扰，输尔幽栖最上层。  

***阅江楼***  

飞屩凌霄到上头，端江形胜振衣收。山横峒石连穷发，水入牂牁总合流。历历帆樯通指顾，峨峨城郭锁襟喉。凭高莫纵思乡目，衰柳寒蝉又一秋。  

***九日独酌***  

瑟瑟寒云旅雁哀，故人消息滞登台。罢携谢傅游山屐，暂醉陶潜赏菊杯。泽国涛声掀枕起，中原风色拥关来。客怀屡月萧条甚，令节逢秋试一开。  

***重游翠岩响泉亭有怀曾晓山***  

鸟语钩辀隔叶闻，孤亭选石坐斜曛。扪萝路僻人稀到，题壁苔深字不分。花气暖开三月雪，瀑声凉散数峰云。山中猿鹤遥相待，怊怅年来总为君。  

***春暮旅怀柬张梅庄余勉之兼订为浮山之游***  

竹外寒云近可呼，春残天气尚模糊。樽移水阁三人共，花老山城一笛孤。异地尺书迟雨雪，故园幽梦负江湖。谢公旧有看山约，可许相从蹑屐无。  

***珠江舟晓***  

喔喔鸡声到枕催，雪山遥自海门来。夹江树色寒犹重，背郭风帆湿乱开。远火渐收城外市，哀筝还咽水边台。推篷沙际间翘首，早有卖花船掉回。  

***临江九日***  

老逢佳节兴先阑，牢落江干怅掩关。异地见花惊白发，故人游屐自青山。天当南诏霜偏早，秋满东篱客未还。两度不归吾亦得，料应无处可跻攀。  

***寄樵山昉上人***  

昔思岩下水，言访远公家。路暗微通树，山寒早落花。尘心溪磬寂，云影石幢斜。何日团蕉畔，从师问法华。  

***和勉之种菜***  

不稼深知素食非，他乡还种菜成围。咬根我辈原当肉，抱瓮人谁解息机。暮雨疏花沿屋展，晓风黄蝶过墙飞。南山亦有荒畬在，何日同君种豆归。  

***与介卿诸君泛舟小港过栅头花埭晚经大通寺而归***  

十里松溪不觉赊，扁舟乘涨掠隄斜。秋风禾黍牛羊路，暮雨蒲蒋雁鹜家。临水有园皆种柳，泊船无岸不偎花。闻钟又渡鹅潭去，回首空江半落霞。  

***寄圆明长老***  

踏遍阇黎掷短藤，涅槃回首路层层。寒山自礼千花塔，曹洞亲传五叶镫。慧业有师真是佛，前生如我亦为僧。何当对坐团蒲上，共证禅宗大小乘。  

***贺城河东看梅花***  

十里春江路，晴明望不分。树声寒到水，花气白成云。翠羽冲人过，荒鸡夹岸闻。晚来何处笛，吹落雪纷纷。  

***怀河东旧游寄勉之***  

水围深坞树围沙，簇簇炊烟枕岸斜。十里溪山皆是雪，一春筇屐半看花。琴声隔竹煎茶院，旆影临流卖酒家。惆怅旧游今已杳，梦回霜月满天涯。  

***飞阁***  

飞阁乱松间，苍茫独倚阑。雨晴花竹健，春晚水云寒。岁月抛霜剑，风尘误箨冠。愁来乡国路，望断更千盘。  

***毛国翰***  

毛国翰，字大宗，号青垣，长沙人。诸生。有《麋园诗钞》。  

***山行***  

幽禽时复响，苔磴少人行。松径含风雨，秋山见性情。云根香紫石，林气长黄精。落叶飘无际，清碪何处声。  

***斋夜独吟***  

种松南山麓，种竹南山椒。虚心荫劲直，相与成后凋。君子悲独行，冥心非所操。嘤嘤园中鸟，双飞集桑条。何况孤士心，得不思久要。园穀不可息，石泉不可淆。谁为亮此志，独夜成长谣。  

***游古唐寺***  

孤峰标塔势，悬磴接禅扉。去鸟冲寒叶，归云拥落晖。泉飞深洞雨，苔染定僧衣。下界空回首，苍苍隐翠微。  

***登文昌阁***  

沙黄雾碧拥楼台，孤客乘危倦眼开。吴蜀地形江口断，乾坤秋色雨边来。凯歌未报乌蛮捷，野哭犹增画角哀。西去风尘迷远望，请缨何日弃繻回。  

***寄李寄亭丈***  

钟阿蹑屩如何点，藤笈藏经忆沈郎。平世岂无真隐士，深山犹有旧书堂。肯将著作随时俗，独向风尘老醉乡。白发黄冠仍健在，几时相访绿萝庄。  

甪里先生读道经，终年习静旧岩扃。天浮空翠水陂绿，门对寒光风嶂青。蓬户独留求仲径，野人多识子云亭。筦山萝薜遥相忆，春雨濛濛摇洞庭。  

***归草堂***  

羁人怀乡土，关塞千里违。及兹见家门，尚疑魂梦归。儿女出门迎，言笑牵我衣。我行岂不久，再及霜雪飞。入室叙悲欢，盘餐慰我饥。恐伤行客心，有泪不敢挥。极知艰虞意，默视瘠与肥。皎皎明月光，夜深鉴我帏。昔出有完裾，今还失所依。凄然顾庭户，岁晏无春晖。  

慈山习先隐，游钓安可忘。门前采樵路，今昔同雪霜。腰斧想所历，苍苔仍石床。西风吹蟠木，恻怛中情伤。孤生易为感，此心焉得将。仰视日月驰，天高恨茫茫。闾门久寂寞，墓地空荒凉。骨肉况多乖，生死各一方。徘徊念故土，涕湿尘沙黄。平生峥嵘志，垂老对家乡。  

***旅馆***  

西风吹雁渡江关，高阁梧桐露叶殷。为客独看秋尽月，还家多上梦中山。南浮路接苍梧外，北望云迷紫极间。献赋十年犹未遇，陆离长剑土花斑。  

***归舟***  

归梦经行处，扁舟浩渺间。危樯过鸟疾，秋水近人间。野树时藏寺，晴云不在山。到家应后雁，枫叶想成斑。  

***再过衡山县***  

衡山小郭对风汀，客子扁舟复此经。岳顶断云归海徼，天边残照落郊坰。苍茫野色横江暝，萧瑟秋声隔树听。垂老欲寻王十八，芙蓉何处采曾青。  

***春日茶陵道中***  

云阳山下雨初晴，南上高原见石城。山路无人花自发，竹林终日鹧鸪声。  

***野望***  

盗贼仍蛮塞，山林自腐儒。眼随飞鸟倦，心共断云孤。寒尽鱼龙起，春回草木苏。感时怀济物，无术卧江湖。  

***宝华兰若题壁***  

古寺翠微里，风铃春殿间。轻阴疑照水，薄雾欲藏山。溪鸟通禅意，林花驻客颜。忽惊尘世梦，钟磬响云间。  

***雨中望湘山有怀旧游***  

云气竟朝夕，野色连高树。雨晦山更深，苍然春欲暮。斋中眺西岭，郭门向山路。相望惟白烟，不见前溪路。忆我昔同袍，周旋惬情素。中牟政多暇，襄阳忝清顾。遂果云山约，冥搜豁幽趣。势殊愿易秉，事往境成故。滞迹东南久，去帆西北鹜。崇冈黯天陲，逝水连云注。长谣对清樽，离心不可度。何当风日佳，相期展幽步。  

***积雨过读画龛访雯山丈不遇***  

漏天压城云不破，朱门日午阍者卧。独来不见穷巷翁，高马达官门外过。堂上花鸟入烟雾，米囊尘生不得簸。苍波丈八起东壁，黄独多时空药锉。近闻开年无酒钱，谈诗说剑常满座。平生爱画更成癖，客退拈毫当清课。曼陀叶底闻离披，天女风前倚妸媠。不知徐黄谁伯仲，欲屈纪良列参佐。世人但逐流俗口，屏障得之若奇货。岂识通神静者心，直转乾坤入禅坐。我有鹅溪旧白绢，安得为写苍石大。漫天东风吹岳麓，绿浸潇湘不可唾。满城红紫照老眼，出门不畏春泥涴。看花久厌逐少年，料得羁怀已无奈。往者枞阳水一丈，小麦大麦无可磨。去年闻道渚田肥，大江南北已种播。江船可归买不得，色难腥膻常忍饿。榆荚如钱不疗贫，旁人叹息吾独贺。古来穷途天所吝，独使骅骝历坎坷。浮云富贵安在哉，贫士声华长不挫。江东归梦四千里，且要春光相遮逻。白头行步尚强健，寻春不借矮马<马犬>。他日到门看醉颜，一笑高歌我能和。  

***文衡山万卷书楼图为张晴崖大令作***  

白藤织笈枵腹守，馋眼无缘照蝌蚪。垂涎胄子对书楼，大笑丹青空复有。如闻琅简出海雾，不许人间借瓻酒。楼上荒荒临水天，楼下嶓嶓长槐柳。三百年来无此作，入幮那识衡山叟。张公好古不知疲，嵬{山畾}枯云堆二酉。帝遣炎官摄秘籍，手掣金鞭雷电走。尺幅生绡完独存，西华浮空启户牖。祇觉虚无罗检绳，那知胸怀列渊薮。薈萃况归循吏传，湘间籍甚声名久。去岁夏旱湖南饥，禾枯往往填陇亩。贫士有书卖不得，万卷何曾换升斗。今年春耕种入地，幸集流亡鸠户口。看君昔日监门图，风迹还推凤楼手。即今墨绶照昭陵，讲学文翁俱不朽。  

***鹦鹉洲***  

落帆登芳洲，日暮层阴生。江流何呜咽，悲风为之鸣。高才涉未流，胡乃违晦明。龙蛇与时化，道自尊其生。绝俗固非尚，安危鉴至精。孤凤见非时，不与鸷鹗争。君子道济世，死岂鸿毛轻。此时管幼安，皂帽辽东行。  

***吾与故人蕲水陈子秋舫别几三十年而陈子没又十余年矣予至武昌江路匪遥未得一访其故居怅然有作***  

故人零落几经秋，鄂渚停舟忆旧游。江水尚随春恨满，为流残泪到黄州。  

***斋中夜坐有感***  

高斋坐久星河转，永夜江城玉漏催。南极风声传鼓角，沧溟蜃气入楼台。事关幹济休论数，时系安危始见才。横海艨艟何日下，腐儒搔首问河魁。  

***除夕***  

孤生易成感，所历多艰虞。况兹倦旅食，荏苒岁复除。冰雪寒更栗，江城清夜徂。有生古所嗟，譬若行远途。途远日渐短，营营何所须。江汉无回流，日夜鹜东趋。寒云翳丛薄，兰蕙亦荒芜。但励贞松操，焉知有菀枯。  

***陈起书***  

陈起书，字通甫，号松心，郴州人。贡生。候选训导。殉难。有《撼山草堂遗稿》。  

***湘潭别兄云心***  

双鸟辞故山，来向衡阳飞。天寒夜悲鸣，及此当乖离。离家远行役，叶落辞其枝。赖有平生亲，可以慰中怀。胡为见遐弃，独寻向路归。君归奉庭闱，予独泣路歧。浮云异乡县，执手乃在兹。人生天地初，游鱼出深池。气化日以薄，年命日以衰。冥冥无所终，悠悠复何思。  

***将归作***  

久雨喜骤晴，久客喜骤归。登舟已如家，恍惚见庭帏。遥指来时路，疑是又疑非。千里始一程，一夕千万悲。来时行苦速，归日行苦迟。天心与人意，每每相参差。距家路百里，易舟始能至。来时此舟小，重认别时泪。犹恐载我出，夜半心惊悸。道逢往来人，乡音喜渐似。  

日落众鸟昏，山寒百虫閟。岁时感物理，田园遂初志。浩浩吾侪侣，莫莫穷深邃。抚琴寒涧西，一音纳万吹。虽无沈沦趣，冀得清静意。讴吟招隐诗，惭愧古人意。江湖足风波，车马有颠坠。  

***愁思***  

愁来不可抑，步出天寥泬。杖策莽攀追，遑然五情热。欲拔扶桑枝，更种虞渊穴。跛鳖有三足，精卫有八翼。幸成骨拄山，不成眦裂血。援琴和悲歌，啸傲亦呜咽。旧庐双飞燕，栖息爱门闑。巢卵犹可怀，江湖多雨雪。  

***寄汤海秋礼部***  

孤燕池塘飞，衔泥为门户。生与鸠雀群，智勇限毛羽。忽闻天北雁，南鸣过湘浦。岂无千里风，身微力难举。以此凄然悲，上下千万古。贤哲有知否，契合多艰苦。吾世有斯人，天地非莽卤。  

***杂诗***  

短筇不自立，人立反扶筇。心速行乃迟，智多力不从。茫茫大块间，为类万不同。鹿寿一千年，蟪蛄不知冬。松柏参青云，黄杨厄闰中。阳和既有私，天心非至公。我才岂无用，安心守固穷。  

***岳阳楼***  

危楼下根无底水，飞檐上攀白云端。欲沈不沈金鳌涌，欲去不去铁锁牵。五岭蛮烟复峒雨，日夜滔滔无穷已。以三纳七沅资湘，会作金湖八百里。岳楼跨城城跨湖，湖水啮城浮草庐。风震雷霆威，电掣蛟龙辔。若非神仙醉未醒，势挟楼飞耸两翅。须臾复霁景鲜妍，楼安似乘钓鱼船，水平疑地尽云散。见天全濛濛，元气合莽莽。乾坤连君山，隐约湘君立。螺髻旋青微带偏，太阳忽见中流没，波底闪闪涌明月。如闻古瑟鼓云和，一曲歌成天欲白。湖中艇似鸥，卻望湖上楼。是时湖波木叶下，铁笛龙吟雁叫秋，我欲直上衡山九面顶。山中宰相芋未尽，出山归山事两难。山上老僧应见哂，九嶷连绵深复深，蕙兰馥郁芷芳馨。楼上倚栏望不极，湖水东流是寸心。  

***何积之送予风溪不及题诗旅店以示***  

归人欲归还惜别，风霜满眼马蹄疾。断猿寒雁警秋空，野火疏星乱村夕。我归君送六十里，瞻望弗及仍相失。旅舍无酒溪萧瑟，风动残镫半明灭。耳边有人话畴昔，细听方知虫唧唧。南辕北辕两归辙，人心非隔山水隔。但使两心无阡陌，别久欲知情更结。一聚一散何足说，君更来时看题壁。  

***由观音寨移避大头陇寄弟葵心长沙***  

连天烽火起埃尘，荆棘丛中伏几旬。路隔干戈归梦阻，心惊鼙鼓徒居频。不应大块难容我，已入深山尚畏人。自笑老来攀绝壁，化猿岭徼石磷磷。  

***思归***  

隔江烽火照征衣，惊定重惊心力微。秋在异乡容易老，家余四壁更思归。湘流如带连天远，蓬转无根带梦飞。去住思量都未可，天涯何处得因依。  

***尚镕***  

尚镕，字乔客，一字宛甫，南昌人。诸生。有《持雅堂诗钞》。  

***湘潭舟中***  

湘水斗风起，竞趋青草湖。扬帆转逆流，衡面看模糊。众山忽相傍，簇簇如画图。藤老树蟠龙，岩空泉吐珠。锁江铁门固，刺天石筍粗。好鸟若招人，隔坞争相呼。迩来正平子，耻逐屠与沽。当寻工部踪，入山古为徒。  

湘烟不附云，淡荡自高妙。微风卷之去，一抹贴斜照。湘中佳景多，神貌此难肖。静逼气如醉，远浮色似笑。补竹生奇光，凝瑟成别调。唐人过湘水，多取作诗料。升庵集成裘，读之曾远眺。貂句苦难续，且效张生钓。一声烟更深，何处老猿啸。  

淡月漾江面，犹如吊屈子。湘水真无情，不救骚人死。善招虽有玉，魂魄岂能起。此中浪如山，险与洞庭比。湘灵爱词客，漂泊多到此。吞不惧蛟龙，香乃薰兰芷。试听子规叫，幽恨孰能已。  

***游如松庵***  

此地有清气，随云来竹房。间阶落山翠，破壁透江光。僧雅逢迎拙，林深鸟雀狂。自然尘不染，何必礼空王。  

***寄怀龚懒余秀才***  

罡风不到罗浮巅，古梅雨洗增芳妍。身骑五羊弄明月，羡君曾作飞空仙。君怀丹砂归探玄，我载清酒浮江船。客路相思不相见，梦魂时绕南云边。我游天平山，上穿一线天。天风吹壑泻松影，枕石仰酌飞来泉。恨不同踏吴山烟。去岁游金焦，俯窥万古蛟龙渊。鲸波不动海山紫，餐霞欲拍洪崖肩。恨君不到京江前，携手顺流东下寻成连。相如倦游返，重结诗酒缘。君虽戒痛饮，文笔犹如椽。赏奇使我春风颠，与君同抱济物性无端。堕劫五百年，君寻赤松未能遇，我注青史知谁传。各有严慈缺甘旨，那堪山水穷幽偏。黄鹤高楼空际悬，吐纳江汉澄秋鲜。倚楼君既空吹月中笛，又向信州何处眠。泥污久已甘蠖屈，枳栖岂必忧鸾鞭。君看牛蹄涔，安能生鲔鳣。不如渐山顶，饮渌神自全。问云归去来，闭门共读《逍遥篇》。  

***普贤寺铁象***  

南唐刺史边菩萨，象教西来意能达。铸成铁象乘普贤，兵火城中镇争夺。普贤偶现人天身，铁象何须廿万斤。四蹄踞地厚地裂，下有鳌戴愁掀翻。香象人夸渡河美，欲行不行色欢喜。神完应可卻熊罴，力抟宁愁遇狮子。当年精铁生深山，岂知铸象灵化顽。消受香烟已千载，胡不驱去排仙班。频年劫火烧萧寺，身不能焚齿逾利。游魂偶洗象牙潭，魑魅无声老蛟避。  

***过楞伽峡***  

楞伽峡口山嵌空，斧凿痕留神鬼工。又如赤壁经猛火，天荒地老湟江中。山形万变相对出，荆关欲画难为功。横看侧看各有熊，山灵面目真无穷。两道飞泉落天半，谷吞岩吐鸣雷风。珠帘高挂不可卷，随风散作烟濛濛。下有滩声竞相应，浪花飞雪寒咣融。磐石遏水水逾驶，篙眼万窍穿玲珑。或云仙人抱云卧，遗迹未许春渐鸿。或云贞女取螺化，万古不受尘埃蒙。石不能言任题品，弹压百怪无词雄。岭南洵有奇绝处，但恨径险舟难通。峡名楞伽义何取，江赋叶记皆梦梦。我来峡中偶击汰，鱼龙逃避玻璃宫。  

***张鸿基***  

张鸿基，字仪祖，号研孙，吴县人。诸生。有《传砚堂诗集》。  

***秦淮杂诗***  

女闾三百效齐风，澹粉轻烟似梦中。开国规模堪齿冷，斜阳一角妓楼红。  

一区碧血葬忠良，燕子高飞入建康。多少良家红袖女，琵琶斜抱怨先皇。  

秦淮箫管遏行云，一盏华镫照夜分。残局东林还未了，秀才复社又论文。  

桃花扇底送侯生，空费蛾眉泪满巾。一纸画梅夸得婿，镜奁匕首是何人。  

***途中用陶润山师韵***  

曲罢钧天梦亦清，征车衔尾又南行。频经聚散心如醉，小历荣枯气渐平。荒冢白杨狐拜月，乱山黄叶雁巡更。敝裘自不禁宵冷，莫怪霜风太薄情。  

***有感***  

血洗舟山浪作堆，羽书又报海南来。英雄效死偏无所，上相筹边别有才。竟尔和戎曾地割，是谁揖盗又闻开。从今敢笑陈涛败，房琯犹曾战一回。  

伏机陡发地雷鸣，竟有潜师夜斫营。挺戟行间来孝子，拔刀岭上出残兵。白衣杀贼闻犹罕，青简论功忌尚生。太息魏公方柄政，曲端虽勇竟何成。  

海风横卷炮台腥，鼓角荒凉不可听。狂寇称兵惟挟制，平章谋国是调停。戎韬谁解鸳鸯阵，相业难凭蟋蟀经。不信筹边诸大老，金人还守庙中铭。  

一春闻雨又闻风，蚕麦莺花已半空。竞见奇兵谈纸上，也应枯瘠念沟中。民穷岂但能为盗，俗阜由来易教忠。记得林霆尝抚部，焚香深夜祝苍穹。  

***即事***  

吟肩醉倚玉人箫，情话湖楼复此宵。水自青青山自碧，笙歌容易送南朝。  

河房宴后镫船散，丁字帘前子夜歌。除是一株杨柳色，白门秋影更无多。  

***蒋坦***  

蒋坦，字平伯，号蔼卿，钱塘人。诸生。有《息影庵初存诗》、《集外诗》、《微波集》。  

***宿洞霄宫***  

余杭西北多林峦，芙蓉削掌青巑岏。青山九锁锁不到，至今片石遗凡间。当时人物久寂寞，飞鼠衔花上池阁。一坛留得升仙名，白云荒山葬秋鹤。我生学道十二年，筍鞋厌蹋齐州烟。朅来寻仙坐谿上，一盏手掬桃花泉。回风飕飕翠蛟舞，千年芝菌迷仙所。隔谿水碓无人舂，满地松声捣秋雨。  

***柳枝***  

莫向长桥问柳枝，春风一夜绿丝丝。此身已苦多牵绊，肯为时人管别离。  

***落花怨***  

寂寞园中树，飞花委绿苔。春风易吹落，何似不吹开。  

***招宝山***  

山川险阻控明州，此地曾烦圣主忧。月黑千樯环粤峤，天青一线见琉球。酸风岩穴猿啼树，夜气金银蜃作秋。一自中原戎马后，东南云气使人愁。  

黑祲茫茫海上生，怒涛日夕撼孤城。九天楼阁销镫影，大地星河落水声。自古江山难出将，至今草木畏言兵。不材自问同樗栎，敢效诸公浪请缨。  

***许赓皞***  

许赓皞，字秋史，瓯宁人。有《平远堂遗诗》。  

***西溪渔庄***  

日入栖鸟乱，惊此星月光。渔人先鸟归，棹歌入沧浪。击汰弄虚影，水木相青苍。钟动梅花林，夜壑横烟霜。芦埼一鹤起，寥寥引清吭。  

***题唐宫歌舞图同方又韩克铣弟德远侄作***  

玉奴弦索花奴鼓，花萼楼前日初午。梨园子弟列成行，黄衣舞马登床舞。海棠恹恹春梦惊，新谱《霓裳》初按成。三更玉笛吹入破，花影下动宫墙明。乐极哀来足悲恸，突骑渔阳势狂纵。烽烟赤紧达神京，台省从容献歌颂。剑门万里秋萧瑟，夜雨霖铃听不得。归来南内草荒凉，一曲《凉州》头尽白。明光宫中啼杜鹃，金粟堆南狐兔眠。由来声色易倾国，叹息不独开元年。变乱几令唐社屋，金鉴遗篇付蟫腹。宋公宰相守正人，可怜亦进《羯鼓录》。  

***开元寺飞来柏***  

苍龙挟山雷劈石，溪涛怒卷风雨泣。寺门偃仰不计年，奇气耸身作鬼立。枞身桧叶成空腔，黛色参天更奇特。空山卧榦蛟螭僵，白昼攫人牙爪黑。古来大材本非易，传以飞来知未必。文章暴露遭斧斤，神物凭依降精魄。譆譆出出惊宋火，附会蛮君与鬼伯。愚民喜作不稽谈，请官镇以祝融宅。我来但伤梁栋失，载酒时时吊遗迹。只今鹿苑亦荒凉，夕照鸦啼劝归客。  

***房山人琵琶***  

鹍弦嘈嘈月欲落，秋气入指指似削。大声激昂乱风雹，小声萧骚雨飘萚。湘江衔芦天拍水，交河合阵雪洒幕。飞沙淅沥镫影摇，烟橹横空星络角。敛衽窃听意深远，倦仆立眠客罢酌。离群酸嘶止且飞，旅食关河等漂泊。清商大雅久不作，逻逤沙尘亦萧索。昆仑绝艺赏音寡，朱门曳裾安可讬。何不明驼驰绝漠，筚篥孤吹万马跃。一弹青冢草复青，美人金锺劝酮酪。方今穹庐远驱廓，青海鲸鲵尽束缚。封侯卫霍当何时，请君更弹白翎雀。  

***南湖草衣歌赠汪子***  

男儿腰悬印如斗，何如当前一杯酒。屋堆黄金斗量珠，何如醉读两汉周秦书。周秦之书不易睹，存者岐阳与诅楚。偃师殷盘十四字，其余赝本难仆数。汪子奇气不可羁，典衣南北收残碑。从大小篆溯蝌蚪，能变古法生新奇。古人刀笔每并用，后世但解持毛锥。遗弃刀法不复讲，遂令字体形神离。图章近古得古意，冥坐似悟造字义。咿<口忧>夜听鬼神哭，变化琐及虫鸟细。汉唐以来银与铜，或金或玉夸精工。有元王冕易以石，穿凿坑谷争磨砻。明时工此文寿承，后来继者程穆倩。中间顾子与徐生，绝技尤怜矢死郑。子也嗜好同酸咸，系属前后如斿縿。六合直欲凿混沌，万象何以供镌镵。灵芝润聚金碧气，神剑夜发蛟龙函。古如明堂列彝鼎，快若沧海驰风帆。方今妖氛幻蛟蜃，万室逃亡吁可悯。杀声惨淡日欲昏，客路飘零穷且忍。会须待子刊磨崖，南湖虽好莫归隐。呜呼！南湖虽好归何日，且复醉歌出金石。  

***携琴过松风堂***  

草木秋深变，河山醉后非。浮云直北断，独雁向南飞。雨气沈沧海，潮声裂石扉。自弹《水仙操》，松翠湿人衣。  

***登延平明翠阁***  

水程阅奔峭，十日厌鸣橹。登高数飞鸿，秋气淡平楚。地瘠草木瘦，日暮钟磬古。渺兹半壁区，信国昔开府。志复社稷仇，力屈尺寸土。伤哉朱鸟魂，化作剑龙舞。萧萧青枫林，黯黯闻杜宇。历劫千载悲，负险一水阻。石激怒涛飞，如闻响军鼓。  

***南浦驿***  

黯黯垂杨道，青山引去程。啼乌过古驿，寒日淡高城。僧磬随云度，村烟隔树明。只怜桥下水，犹作别离声。  

***谪仙窟歌为云寥先生赋***  

我闻武夷三十六洞天，中有十洲三岛飞空仙。群仙夜集寿太姥，酒半欲续宾云篇。吾师手携苍玉砚，乘云欻入幔亭宴。新宫醉草人不见，空际似闻仙语羡。吹笙朝辞白银阙，桂子出袖大如月。至今能作蕊珠歌，清若寒松折冰雪。长安筝琶喧里耳，肯向王门趿珠履。逢人羞吹北郭竽，拂袖归访曾孙里。曾孙曾孙今白头，瑶草自绿春崖幽。菟裘远忆丘壑美，药笼富有参苓收。鲰生三十不自勉，俯仰随人羞偃蹇。喜闻孙登啸鸾凤，愿随淮南作鸡犬。淮南贵倔今清臞，坐拥玉堂森宝书。娘嬛仙馆花扶疏，鞭鸾时有群仙趋。出饮虚皇碧琳腴，高唱击碎青珊瑚。我时亦复歌乌乌，醉执如意敲唾壸。但愁下追返清都，官府束缚非我娱。此境一失安可摹，仙山则有世则无。  

***题上屯嵩山寺***  

老僧宴坐不迎客，一溪沄沄青到门。养成山中鹿麋性，辟出世外桑麻村。斋厨无烟落松子，坏磬挂壁生苔痕。梦思嵩阳不可到，对此妙悟参风幡。  

***蔡兆华***  

蔡兆华，字守白，东莞人。有《缀玉集》。  

***和谢朓镜台***  

宝台临净饰，一顾重千金。表里镂七宝，分明无两心。丹华灼烈烈，翠帐垂沈沈。芳袖幸时拂，应门重且深。  

***和沈约昭君词***  

白云随旆色，秋月掩刀环。袅袅同宫女，盈盈一水间。怀春发下蔡，明旦入胡关。枥马悲羌吹，忧人不解颜。  

谁与丹青竞，误令妆不成。悲看蛱蝶粉，好作鹍鸡声。肃肃宵驾动，翻翻飞蓬征。欲传千里意，汉月照心明。  

***和鲍照咏燕***  

对此归飞燕，佳人懒织缣。曲房搴锦帐，夕殿下珠帘。泛艳回烟翠，余花落镜■。衔泥巢君屋，无故坐相嫌。  

***和吴均采莲***  

日暮相容与，可怜双白鸥。芳香去垢秽，出入见依投。藕异心无异，君愁我亦愁。荷丝傍绕腕，还向影中羞。  

## ●卷一百四十一

***戈渡***  

戈渡，字兰舟，河间人。诸生。有《天花乱落山房诗钞》。  

***秋日黑窑厂晚眺***  

斜阳扶我上荒台，天外青山列障开。万里云阴随雨至，九边风色送秋来。水流今古同悲响，诗吊幽燕有霸才。几处暮碪催翦尺，白杨衰草雁声哀。  

***立秋后三日雨后湖上***  

荷渚依兰桨，鸳鸯野梦清。霞光薰晚渡，塔影压秋城。人语风前软，箫声水上轻。五湖三泖志，几遂此生情。  

***新柳词***  

长隄风软绿丝丝，不计千枝与万枝。多谢柔条初学舞，可能还似汉南时。  

灵和殿里记当年，细雨斜风二月天。一种酣情呼不起，懒开青眼学偷眠。  

***崔晨***  

崔晨，字曙林，庆云人。有《柳桥诗草》。  

***盐山早发***  

雾气隐城郭，水光沿路明。一天无月色，遍地是蛙声。寺远钟初动，泥深客早行。前村在何处？隔树有鸡鸣。  

***陈璔***  

陈璔，字韵珊，遵化人。诸生。有《听雪斋诗草》。  

***题水峪寺***  

白云红叶冷萧林，初地人生出世心。最是夕阳烟树暝，磬声遥在半山阴。  

***王殊洽***  

王殊洽，字耕心，号{宀吾}崖，宝坻人。诸生。有《{宀吾}崖诗草》。  

***少林散步***  

探幽余兴共徘徊，不惜芒鞋踏碧苔。石窭水撞松杉碎，山头风截雨声回。路从当日来时转，花是何人去后栽。绿渐成阴春渐老，懒随刘阮梦天台。  

***唐焯***  

唐焯，字汝立，号稚芙，遵义人。监生。  

***古木***  

老木参天碧，蛟龙蟠古枝。太阴走雷雨，绝壑战神祇。雨露自天意，风霜犹旧姿。五丁山未辟，大匠岂先知。  

***黄河***  

黄河三万里，天上忽飞来。九折昆仑倒，中原一线开。奔沙浮日月，朝晦郁风雷。慷慨思神禹，谁为济世才？  

***刘锡***  

刘锡，字梦龄，号韵湖，天津人。有《写梅阁诗草》。  

***过雁门***  

扰攘风尘客，摇鞭过汉关。白沙春水渡，红树夕阳山。途短轻装减，天长羸马间。孤村烟几缕，遥杂暮云间。  

***鹤算***  

鹤算，字砚畬，满洲旗人。有《心逸轩诗存》。  

***自遣***  

老来拙懒愿全违，不道衰颓事事非。有酒可能谋剧饮，无钱且自典春衣。唐花过眼空红紫，晋帖留心有瘦肥。偶向庭前观止水，也同鸥鹭学忘机。  

***闰七夕***  

云骈月双再来游，别有人间一段秋。可是鹊桥重驾处，又添新恨到针楼。  

***杨铨***  

杨铨，字念园，汉军旗人。有《得树轩诗稿》。  

***春寒漫兴***  

双扉静掩俨山隈，雪后庭阶玉几堆。古树最宜当牖立，冻云端不为春开。敲冰遣兴闲烹茗，拨火搜吟偶画灰。日对忘言无热友，琴书榻外老寒梅。  

***张恒润***  

张恒润，字玉樵，铁岭人。有《笑乡诗钞》。  

***自述***  

疏水贫中味，湖山画里身。圣朝容弃物，天道健劳人。藏酒荆钗妇，分甘鹤发亲。家庭亦为政，输粟救芳邻。  

***杀虎行***  

猛虎一跃万山过，胡能饮啄于柙中。忽闻夜半破柙去，人间三日鸣长风。西山突兀云峰多，飘然入山将奈何。六丁惟恐圣君怒，横断山路相捴诃。是时夜黑近上苑，壮士相从去不返。挥戈四顾星满天，但闻旷野松涛远。天晓猛虎凭高蹲，乘风势若山峰奔。遥落林外觅不得，尺深足迹留前村。禾黍高低隐原隰，其中虎卧谁能执。忽惊壮士迎其前，枪刺虎胸虎人立。绿沈之枪天下奇，上与猛虎坚相持。虎爪双蹯不得下，半空昏黑风霆垂。欲伏壮士盬其脑，不管霜锋入怀抱。山石震裂山谷鸣，一声长啸颓然倒。风沙满目午日晴，观者如堵咸无声。遥见虎死近相视，风摇毛尾犹心惊。壮士酒肆曾论兵，男儿自负那敢轻。大言常遭世俗笑，今日儿女皆知名。吁嗟乎！世俗论人以成败，以虎小试亦一快。  

***何邻泉***  

何邻泉，字岱麓，历城人。有《无我相斋诗钞》。  

***明湖泛月***  

居然瀛岛近，夜色快幽寻。荷芰浮香净，楼台倒影深。谁家飞玉笛，隔水咽瑶琴。游赏七桥畔，悠悠物外心。  

***登会波楼望<昔隹>华二山***  

春云漠漠绕层楼，独倚危栏放醉眸。远水清光明树隙，两山黛色上城头。空留丹灶烟深护，孤起金舆翠欲流。忽忆吴兴传妙墨，此身如在画中游。  

***郝答***  

郝答，字餐霞，齐河人。诸生。有《爱吾庐诗集》。  

***槛外***  

槛外秋光入绮寮，寒镫孤馆黯魂消。客中病酒初闻雁，江上怀人正落潮。南浦疏云常漠漠，西风冷雨故潇潇。家乡未似长安远，可有音书慰寂寥！  

***冉冉***  

冉冉霜华鬓已丝，一年几见好花枝。箧中诗就吟难稳，醉里杯宽酒不辞。浮世祗今成落拓，间情终古写相思。纷纷眼底皆余子，未识何人是可儿。  

***鞠耀奎***  

鞠耀奎，字晓洲，荣城人。恩贡。有《晓洲诗稿》。  

***任城送姜锡山归蓬莱***  

客里难为别，怀乡兼送君。况经悲落木，复此感离群。太白楼前月，东坡祠畔云。相思分两地，惆怅对斜曛。  

***李英***  

李英，字心华，号苕生，聊城人。诸生。有《齐竽》。  

***迷路投宿山寺***  

旷野夕阳下，长林皓月升。迷途随马去，唤渡有山应。树杪出孤寺，钟边来一僧。秋宵禅榻静，相对话寒镫。  

***仓兆麟***  

仓兆麟，字定生，中牟人。有《食旧堂集》。  

***丙午九月自东里抵任城与茝坪弟夜话***  

又向西风听雁声，茱萸插后赋东征。生原如寄须行乐，家已无田罢耦耕。伏枥久忘京国梦，对床老慰弟兄情。不须分占东西屋，今夜团栾月倍明。  

***仓兆彬***  

仓兆彬，字均斋，号茝坪，一号蔼平，中牟人。有《式好堂集》。  

***旅居即事集放翁句成诗***  

故旧书来访死生，痴云残日半阴晴。老夫睡足犹慵起，卧听儿童吓雀声。  

***黎复典***  

黎复典，字念初，罗山人。有《覆瓿诗钞》。  

***春辞***  

妾心如垂杨，不系羁人梦。昨日东风生，丝丝为君动。  

***杨羲***  

杨羲，字荻庵，吴江人。诸生。有《砚隐诗存》。  

***赠菊人***  

旧是幽人宅，重寻钓雪滩。三高不可见，一水至今寒。大雅君能继，清贫我亦安。鸥盟重整顿，要拣两渔竿。  

***题镜缘子徵诗墨***  

隃麋一面写婵娟，金石三生证夙缘。镜里花枝波底月，红颜寿不及松烟。  

拈到螺丸易断肠，麋煤香带粉痕香。生生愿把双蛾画，守定珊瑚笔架旁。  

***顾晞元***  

顾晞元，字子雨，太仓人。诸生。有《且饮楼诗选》。  

***游平山堂***  

竹密不知径，塔尖高耸天。入门踞危石，倚树听流泉。坏壁凝苔绣，晚风飞柳绵。一钩新月影，容我载归船。  

***史阁部墓***  

正气留天地，英风飒飒来。梅花三百树，齐傍墓门关。困厄悲时命，艰难失将才。凌虚发长喟，岭上鹤声哀。  

***独游沧浪亭***  

如此亭台竟寂寥，咏歌人去鹤难招。小桥流水门双板，夕照西风柳万条。千古知公轻谪宦，十年老我尚吹箫。东阳旧馆苍凉甚，衰草寒烟一例消。  

***一榭园吊孙渊如先生***  

西风影里倚危阑，杰阁崚嶒路曲盘。修竹当门云影薄，枯荷卷叶雨声乾。谈经人去虚堂静，埋剑池空夕照残。忆到五松园外路，石城烟柳共荒寒。  

***彭剑光***  

彭剑光，字薛门，溧阳人。诸生。有《芗林诗钞》。  

***秋兴***  

高阁凭阑望，长天水共流。寒碪敲夜月，淡墨缋新秋。萤火渔镫乱，间云宿雨收。楼中人不见，风送笛声幽。  

***王翼凤***  

王翼凤，字句生，仪徵人。诸生。有《舍是集》。  

***鹦鹉洲吊祢处士***  

广筵赋鹦鹉，手笔抗徐刘。鼓吏不能辱，网罗轻自投。皇居思宝璞，天汉待华骝。一殒芳洲草，青青万古愁。  

***秋日同范雨村游铁佛寺***  

秋山入未深，黄叶落已半。遥遥人境心，似为云隔断。沿谿闻清澌，寒蒋覆凌乱。香刹丛林间，客至鸟方散。林沈古佛堂，青萝掩经幔。但闻候虫移，不觉时序换。宇宙夫何常，悲哉气先涣。愿假虚无缘，一证诸有观。卓性澂锡泉，冥身脱尘绊。共指娑罗阴，寥音迟来雁。  

***题刘楚桢先生江淮泛宅图***  

举家惬清尚，扁舟意如此。明月秋复春，沧波一千里。来往随云涛，凉风片帆驶。借问何卜居，詹尹未容拟。逦迤南北山，天转翠屏里。相逢尽渔钓，琴樽答烟水。自言河决流，频年罢于耜。漂摇尽室行，浪迹靡乌止。射阳田边宅，绿树今已矣。披图怀伊人，宛然蒹葭涘。雁晚长不归，洄溯傥有以。谁歌沧浪清，涩缨劝君起。  

***至后一日郊外***  

至后阳回草蕴青，晴光破腊放郊坰。间乘短步寻幽径，兴到孤吟坐野亭。江上几时逢谢尚，山中抵死学刘伶。粗疏自分身成弃，不是鸿飞意在冥。  

***陈大鋐***  

陈大鋐，字受甫，上元人。诸生。有《虱我厦诗集》。  

***感事***  

张目人情动浩叹，近来颇放酒肠宽。中年哀乐如安石，小事糊涂是吕端。见说大隄因蚁溃，但愁故纸在蝇钻。旁人尽诧天孙巧，岂识文章有绣鞶。  

***李学璜***  

李学璜，字安之，号复轩，上海人。有《枕善居诗剩》。  

***谢文节公琴***  

碧血耿难灭，崖山局已残。关河携绿绮，天地失黄冠。新诏元纟熏迫，空山薇蕨寒。犹余七弦在，重剔藓花看。  

***题灵岩毕尚书诗集***  

三策天人论最精，半生旌节著功名。谁从治水筹边日，犹有扬风扢雅情。绣阁群花司笔砚，龙门四海走豪英。汾阳未免豪华累，难得虚怀下士诚。  

灵岩山馆足盘桓，满拟功成早挂冠。一自鸣驺辞谷口，空留别墅闭江干。骥逢峻坂加鞭亟，鸟入青云敛翮难。到底负他猿鹤约，万株梅影不胜寒。  

***徐廷华***  

徐廷华，字子楞，阳湖人。诸生。有《一规八棱砚斋诗钞》。  

***咏史***  

天上浮槎日夕过，屡惊消息到岩阿。威名空说杨无敌，蜚语谁明马伏波。老去红颜思执拂，烧来赤舌欲投梭。之江粤峤传闻异，愁听东南鹤唳多。  

***赠管五才叔***  

思君祇欲见君面，及见君时意转哀。老去渐深传后想，时艰端藉出群才。赁春无地空炊臼，市骏于今已筑台。举目未知风景异，登高且覆掌中杯。  

***顾嵘***  

顾嵘，初名翱，字莲坡，无锡人。诸生。殉难。有《竹素园诗钞》。  

***夜登龙山***  

我家少住城南隈，九龙咫尺如追陪。有时推窗一凭眺，打头落叶纷然来。今宵乘兴理双屐，欲寻佳景相徘徊。天风吹衣上绝壁，足以济胜登崔嵬。古涧琤琮发幽响，寒猿长啸声何哀。异僧隔岭忽招手，崚嶒鹤骨颜死灰。手扶仙人九节杖，邀我同上松风台。是时月在九峰顶，恍看玉女双扉开。茯苓夜煮许共食，举酒酌我流霞杯。人生如此亦是乐，胡为奔走迷尘埃。会当小筑竹楼住，山灵见我应无猜。  

***登犊山望太湖***  

我闻兹山本名胜，具区襟带争其盛。山光水色相澄鲜，载酒频游探奇境。我抱抑郁无由开，酒酣走上糟邱台。幽岩古洞与世异，置身恍惚登蓬莱。一回凭眺极游目，迷离万顷潮初足。吴艭一叶欲浮天，笑狎群鸥入空绿。波涛汹涌绝不停，山亦作势如相迎。山何相迎不可让，倾耳都作风霆声。须臾日暮山凝碧，千里无痕水天白。醉呼明月湖上来，照我山中倦游客。  

***送吴大筠壑归钱塘***  

握手临歧泪欲流，问君何事便登舟。吴淞江冷风初落，西子湖空月上楼。衣袂飘零游子泪，溪山萧瑟故乡愁。可怜令夜悬帆去，落日青山两处游。  

***张振凡***  

张振凡，字翘彦，号瘦峰，江苏华亭人。有《大吉羊室遗稿》。  

***读史***  

东汉尚名节，矫枉或过之。吾观晋王祥，其行何足师。寒冰岂容卧，陟负非其时。不见姜诗妻，诚感天自遗。惟孝本庸行，夫岂事诡奇。良由心好名，姑作不情为。不然临深戒，在彼非不知。守身义孰大，出处偏多疵。扬雄莽大夫，著书拟《论语》。韩偓拒朱温，诗丽若好女。两人使不仕，美恶何由著。必谓佻达流，名教非所与。定论及盖棺，品节悬几许。孰为旋风蓬，孰作中流柱。圣哲固知人，弗由言貌取。奈何后世士，凭文以荐举。  

***锺其昌***  

锺其昌，字子廉，宝山人。有《删存草》、《浣花小榭间吟》。  

***铁沙顾节妇诗***  

瑶池古冰雪，不肯为松柏。化为怀清人，心肝色精白。波澜誓不兴，井水安澄碧。珠胎怀锦茵，罴望圆苫席。食贫志益坚，茹苦情弥適。乌养代夫终，熊丸为子积。俯仰一身担，料理无遗策。含饴幸弄孙，桑榆景何迫。劲节不可磨，视此山头石。  

***孙鸣盛***  

孙鸣盛，字少愚，上海人。诸生。有《敬胜堂诗钞》。  

***过泖湖***  

乘风一棹晚潮平，九点芙蓉隔岸横。杳杳渔歌声断处，布帆影里月初明。  

***顾淳***  

顾淳，字震盂，号枕渔，金匮人。诸生。有《覆瓿吟》。  

***城户苦***  

天狗堕地声咆哮，鹊巢尽被鸠为巢。主人结队下乡去，骨肉离散妻孥抛。岂无檐宇可栖讬，破屋数间苦需索。典卖衣物房有租，合家有口无处餬。忍饥啼饿一枝借，且免干戈暂栖舍。讵知贼众纷纷来，红巾帕首持刀吓。家具无多又挈行，漂流无定水中萍。潜声匿迹藉榛莽，呱呱难掩数尺婴。人生颠沛至于此，真是有生不如死。祖宗门户七百年，残喘苟延庇孙子。乡间难免兵燹灾，亦有屋宇烧成灰。爨余尚剩十八九，相约邻里俱归来。  

***王京雒***  

王京雒，字蔗乡，上元人。诸生。殉难。有《庶余轩诗略》。  

***偕雨岚伟君游北山暮归***  

凉月忽浸水，夕阳犹在山。残林黄叶响，时有鸟飞还。我亦怨孤往，期君开俗颜。来朝更相访，一笑白云关。  

***缪徵甲***  

缪徵甲，字布庐，江阴人。诸生。有《存希阁诗集》。  

***扬子江晓望***  

五更残梦雁声催，草阁临江眼界开。收尽春寒红日涌，隔江柔橹带潮来。  

***梦徐生***  

梦里不知别，西窗坐夜谈。醒来差记得，与子说江南。  

***魏堃***  

魏堃，字树人，号小墅，丹阳人。诸生。有《红薇吟诗钞》。  

***练湖题海公禅房***  

轻舟泛澄湖，一篙春水绿。幽篁映碧流，寒影净于沐。中有湖上亭，旁辟数椽屋。海公喜我来，扫径命僮仆。煮茗燃松花，轻烟袅寒谷。引人愈入胜，幽径缭而曲。遗徽幸勿坠，胜地余清馥。往迹企前贤，轩亭新卜筑。湖山足清旷，远扑尘万斛。我欲留茅庵，岩峦逞遐瞩。晨窗千卷书，夕渚一竿竹。于焉卜允臧，即此寄幽躅。  

***即事***  

薖轴寄间踪，岩峦快凭眺。素性厌嚣尘，林泉若相召。每作蹇驴游，或为秋水钓。逸趣自悠然，情随意所到。溪云与山色，俱足供诗料。吟罢暮天高，松风吹万窍。  

夜深犹不寐，独自挹清景。素月升东林，万籁此俱静。群动已尽息，露滴鹤孤警。山麓闻幽香，蹑足上梅岭。蹜蹜如有循，愁踏横斜影。此意人不知，此景吾自领。  

***程秉格***  

程秉格，字襟兰，金山人。有《益神智室诗》。  

***题李潜夫先生蜃园集后***  

残编一读一伤神，千古西山有替身。忍饿著书老作手，辞家逃世旧遗民。坚持名节酬君国，甘守饥寒链苦辛。更有宁都魏叔子，白头相对共沾巾。  

***屠苏***  

屠苏，字元饮，原名钟，字伯洪，元和籍乌程人。有《小草庵诗钞》。  

***初冬病起***  

病起萧然简送迎，偶牵诗思下阶行。日翻鸦阵薄无色，月挂雁群寒有声。菊径人来双影瘦，柴门天爱一冬晴。典衣买得江湖集，展对前贤见性情。  

***金楹***  

金楹，字觉夫，号雨香，仁和人。诸生。有《啸月楼集》。  

***哀殳生***  

枯杨不再芳，残花不再扬。下士忽愁苦，斯人已沦亡。沦亡岁月迁，昨梦在我傍。觉来不见君，神思空旁皇。旁皇何所之，愿言携酒浆。寻君墓前道，空山石苍苍。苍山万古色，人命有短长。乡井嗟决绝，魂当随鸟翔。青云为君衣，白云为君裳，君已契冲穆，岂复含悲伤。斜日下寒天，存者长相望。  

***饮酒杂诗***  

愁思忽而至，揽衣陟冈陵。杳杳即长暮，古松郁青青。睇彼脊令飞，不觉涕泗零．群弟克恭我，而我乃无兄。人命异金石，生日空营营。营营匪营利，诗书以家民。身没业谁传，有女才十龄。白日下荒郊，痛哭还柴荆。岂无樽中酒，难忘手足情。  

***齐学裘***  

齐学裘，字子冶，号玉溪，婺源人。有《蕉窗诗钞》。  

***读煦斋先生卜魁集***  

老病冰霜里，君恩骨肉间。佳儿从远戍，绝塞竟生还。作赋铿金石，题诗遍海山。苍生望霖雨，未必放公间。  

果使身能逸，为欢岂有涯。僧煨宰相芋，僮种故侯瓜。勋业看儿辈，恬熙视帝家。著书多岁月，日日醉流霞。  

***十二月十七日大雪舟次戴埠不能入山用东坡聚星堂雪诗韵效禁体***  

插天群木无片叶，冬雪未消春又雪。农夫望岁喜可知，独客坐舱愁欲绝。野梅著花凌清寒，涧水出山多曲折。水村清晓冻雀喧，山径模糊人迹灭。急欲入山车不行，转拟还家风又掣。孤舟底事破寂寥，烘暖砚池冰散缬。作诗消閟真良策，扫雪烹茶胜金屑。料无好友来相寻，可惜良晨去如瞥。新句喜从枕上吟，旧愁懒向梦中说。同云未散天不晴，天亦何为心似铁。  

***陈佩珩***  

陈佩珩，字楚卿，巢县人。武生。有《趣园诗草》。  

***秣陵道驴背上吟***  

日暮秣陵道，空江生澹烟。乡云埋楚岫，诗魄落吴天。红叶风双镫，黄花雨一鞭。五年三白下，愁绝为名牵。  

***方林***  

方林，字枝一，号桂堂，桐城人。诸生。有《也是先生集》。  

***黄花亭晚眺***  

黄花亭上望，城郭倚云间。枫叶红千岭，江流白一湾。归帆下云树，征雁没秋山。月出游人少，行歌独往还。  

***苏珮***  

苏珮，字珩斋，号梅仙，石埭人。诸生。有《梅仙诗集》。  

***雪霁东郊寻梅不得怅然作此***  

溪岸风力尖，吹面如刀割。探梅不知寒，犯晓去踏雪。昨梦梅花开，高枝我攀折。娟娟林下人，缟袂拂烟月。经过村复村，而无一树发。独立斜阳间，相思愁欲绝。  

***苦旱行***  

火云赤日蒸虫虫，终朝兀坐红炉中。煅不熟兮炼不死，头颅铁硬心胆雄。我欲翻身入水府，援枹椎破龙宫鼓。蛟鼍无数横空江，胡为不助天公雨。中田苗槁心忉忉，到处山村勤桔槔。面皮漆黑背皮脱，朱门谁悯农夫劳。雩坛纷纷竞禳祀，禁止腥臊私上市。腐儒穷年咬菜根，官家破戒盘登鲤。石田未获愁催租，优诏前年曾免逋。我家有租赦不到，仓箱空乏啼妻孥。埋头祇知守章句，朝不能保遑计暮。空教经籍填心胸，生涯一样书中蠹。自古恒心惟士能，凶荒恐与前相仍。此日沛然甘雨下，此时立看新穀登。洁白荷花绕水阁，漫召宾僚恣欢乐。无事当先天下忧，十万苍生命寄讬。  

***陵阳山馆怀紫阶***  

间云懒得向高飞，万里青天一鹤归。不饮免教人共醉，无言愁与世相违。江湖结纳多新雨，身世飘零汉落晖。闻道孙阳还冀北，枥中老马望依依。  

***张纶翰***  

张纶翰，字墨村，号西园，又号悔斋，桐城人。贡生。有《西园诗钞》。  

***登<山考><*山考山***  

峭壁凌霄拥翠屏，攀藤援石度岩扃。云迷洞口猿高卧，泉响山腰鹤静听。六皖江吞湖水白，九华峰接海门青。登临不觉天将晚，隐隐疏林挂暮星。  

***钱寓生***  

钱寓生，字舫邻，号石幢，桐城人。诸生。有《兰枻诗草》。  

***秋夕***  

落日带平楚，空山暑气微。晚风生竹露，秋色上寒夜。落魄频中酒，孤怀忆采薇。愁予正萧瑟，惟见白云飞。  

***述梦***  

石磴依稀认九盘，相逢抗手出江干。烟中听雨孤篷晚，春后怀人客梦寒。竹色压波天浩淼，猿吟入夜路瀰漫。此生直记空舲峡，清韵疏香罨激湍。  

***王右弼***  

王右弼，字殿英，号梦岩，桐城人。有《梦岩百首诗存》。  

***斋中即景呈胡莪斋师***  

依依杨柳映窗棂，时倚东风倒酒瓶。芳草黏云铺地白，远山和雨人帘青。雁来泽国春风暖，鱼跃横塘水气腥。自喜萧斋无俗累，终朝扫席听谈经。  

***姚文彬***  

姚文彬，字仪部，江西安福人。贡生。有《鹤侪轩诗草》。  

***赠南村逸叟***  

苍苍头白叟，遁迹白云深。石带流泉响，门遮众木阴。海潮松鹤梦，山雨箨龙吟。我亦寒林客，悠悠悔陆沈。  

***与诸友游石岭***  

昨日沈溟过暮雨，新晴已约俊游侣。沿路菊英带霜寒，入山樵子隔烟语。荦确高亚褰衣行，自爱硁然曳屐声。登峰坐憩小盘石，一雁长空点秋碧。  

***彭俊生***  

彭俊生，字子千，奉新人。诸生。有《冶城山房集》。  

***漫成***  

初日照桃花，山房春事赊。簪抽林外筍，旗展雨前茶。室有安禅榻，门无过客车。莫锄阶下草，留取听鸣蛙。  

***观音崖***  

在昔闻普陀，乃在冯夷国。何年实飞来，得非五丁力。列巘亘百里，兹峰更奇特。松杉半龙形，丰草无荆棘。是时秋雨霁，碧嶂净如拭。洞閟元圃霞，顶碍扶桑日。石骨无寸土，空翠状非一。云埋大壑晴，水溜阴涯黑。想像水月姿，华鬘土花蚀。鬼磷走深宵，香界绝火食。小憩石梁滑，半渡悬藤仄。山风吹薜衣，魑魅壮行色。  

***木稼纪异用聚星堂禁体韵***  

年来怕醉愁蕉叶，连阴数日未成雪。晓来万壑冰峥嵘，斗大山斋苦寒绝。修篁抢地爆竹喧，百尺杉松竞中折。静烧榾柮闭柴门，惨淡云峰飞鸟灭。欲持寸管写祁寒，冻砚才呵肘还掣。空阶未及盖盆卉，顷刻都成矾块缬。穿窗曙色疑放晴，起视纤纤下细屑。静中密霰有时跳，雾里飞丝行复瞥。将军海上开辕门，衔枚壮士口难说。若教入蔡定献俘，何用貔貅同枕铁。  

***应时良***  

应时良，字笠湖，海宁人。诸生。有《百一山房集》。  

***春晚遣怀***  

静掩云关感索居，蕉阴分绿上琴书。离情似水春来长，好友如花雨后疏。领略莺声刚睡起，临摹画稿趁吟余。苔青草碧俱生意，未许蛮童一扫除。  

***项傅梅***  

项傅梅，字叔和，号茗垞，瑞安人。有《耕读亭诗钞》。  

***林园遣兴***  

选幽夙志在冈峦，日涉园林怀抱欢。种树辄思成实好，爱花不惜折枝看。雏莺学语当风怯，稚燕能飞冒雨难。最恨青春如少壮，一生容易岁将残。  

***水仙庵咏落叶***  

霜气连天午夜风，仙庵落叶任西东。人悲绮树余残绿，雁啄林花剩碎红。一带夕阳鸦背外，半床清梦雨声中。如今莫说飘零事，顾我生涯如转蓬。  

***北湖***  

不成聚落两三家，近郭烟波石径斜。落日湖心风渐定，蜻蛉飞上水葓花。  

***沈毓荪***  

沈毓荪，字蘋滨，海宁人。贡生。有《琴砚草堂集》。  

***过王荆公故里***  

纷纷新法布寰中，期许高谈命世雄。才略未能齐贾傅，勋名偏欲埒姬公。早知元祐群贤起，悔不江东一令终。可惜党碑无姓氏，千秋只慕二苏风。  

***分宜咏古***  

钤山辜负读书台，山上<钦鸟><丕鸟>去不回。千古青词惜英主，廿年黄阁误庸才。声华梁窦宾僚续，局样京攸父子开。今日朱门何处问，村连下界牧羊来。  

***周凤章***  

周凤章，字雪吟，钱塘人。有《懒仙自定诗》。  

***登六和塔***  

目极去帆遥，身随飞鸟举。日落大江寒，风吹塔钤语。  

***秋日登黄鹄矶远眺***  

江汉交流地，登临破旅颜。秋光都在水，云气欲移山。树老如僧懒，楼孤似客间。悬知明月夜，定有鹤飞还。  

***王魏胜***  

王魏胜，字杏村，仙居人。有《天香楼诗集》。  

***日暮别旭亭***  

欲别难为别，河梁小立时。月闚离席暗，风约去帆迟。惆怅人千里，苍茫酒一卮。来还知不远，无负菊花期。  

***郭沈昶***  

郭沈昶，字梦苏，海宁人。有《清华馆诗稿》。  

***晚登薇山***  

天为看山特放晴，筇枝入手万缘轻。频招野鹿为俦侣，只许间云管送迎。一坞夕阳开暝色，四山落叶聚秋声。疏钟几杵催归急，月自东峰缺处生。  

***秋夜怀友人***  

万感入吴吟，萧条昼易阴。暮云江树远，秋草驿亭深。天末数行雁，愁边千里心。那堪楼上笛，犹作别离音。  

***沈玉书***  

沈玉书，字素庭，会稽人。诸生。有《常自耕斋诗稿》。  

剑  

丰城一剑阅千秋，跃跃寒光射斗牛。却笑功成终弃掷，替人空自报恩仇。  

***昭君怨***  

一曲琵琶马上尘，玉关西出为和亲。明妃莫抱千秋恨，尚有长门老死人。  

***王书升***  

王书升，字旭江，平阳人。诸生。有《荪湖山房诗草》。  

***访余湘帆不遇***  

风吹碧桃落，空山闻鸟啼。偶随流水去，已过石桥西。茅屋藏修竹，柴门隔小溪。岚光斜照里，回首白云迷。  

***宿弋口宝兴僧楼***  

大海萍踪一叶浮，闽南鸿迹纪句留。偶携谢客登山屐，间上生公说法楼。树色拥窗云住宿，溪声聒耳水环流。暮钟微动苍烟合，指点猫峰夕照收。  

***许乃嘉***  

许乃喜，字颂年，仁和人。诸生。  

***铁门限歌***  

铁门限，乃在吴兴永欣寺，智永禅师飞锡至。禅师逸少七世孙，家传笔阵妙入神。佛阁学书三十载，书法入门力不怠。铁砚一片磨欲穿，手提大笔挥如椽。禅师笔力坚如铁，腕下烟云吐磅礴。禅师深闭不二门，户外求书晨至昏。禅师丈室限为灭，裹以铮铮不屈之铁叶。日书贝叶经，夜然长明镫。佛法书法上上乘，呜呼不数怀素僧。  

***邵梅臣***  

邵梅臣，字香伯，乌程人。有《画耕偶录》。  

***为程毅斋先生画山水***  

落日江村好，船头黄叶多。水波平似镜，山翠小于螺。鱼蛤此间市，沧浪何处歌。小桥疏柳外，有客抱琴过。  

秋树几枝瘦，秋山一角青。乱泉流竹径，深翠结茅亭。沽酒船能到，寻花路再经。何人横吹笛，卻有白鸥听。  

***为景福田画山水***  

乌桕经秋一两枝，篱花更有傲霜姿。画成只恐添乡梦，白傅隄边夕照时。  

***戴芬***  

戴芬，字骏伯，号清来，德清人。诸生。有《戴氏三俊集》。  

***结屋***  

结屋深林里，幽蹊少客行。夕阳乱花影，流水作琴声。遣闷排棋阵，消间借酒兵。梦醒无个事，凉吸碧泉清。  

***戴福震***  

戴福震，初名莼，字羹叔，号秋忆，德清人。诸生。有《戴氏三俊集》。  

***夏夜喜汪薪甫至***  

虚籁挂空碧，孤镫影欲沈。倦云凉倚屋，清簟静眠琴。肝胆酒边气，文章天外心。清谈忘夜久，挥麈坐花阴。  

***潘日嘉***  

潘日嘉，字子陶，蕲水人。有《青石山斋遗草》。  

***湖上远望***  

野外风萧萧，烟波澹将夕。不知明月生，但见前山白。  

***秋望***  

寒风吹客衣，落日随归犊。古径踏松花，疏烟斜野竹。  

***舟行遣闷***  

空阔茫无际，孤舟浩渺间。天低云在树，风急岸移山。客思残杯尽，秋心一榻间。推篷看日落，惆怅蓼花湾。  

***夏正***  

夏正，字寅斋，广济人。诸生。  

***泊茅山阻风雪不得渡***  

暮霭重阴合，孤舟断岸横。平沙吹雁影，寒梦带江声。雨雪征途事，乡关岁晚情。冒风频贳酒，起舞落冰茎。  

***胡文翰***  

胡文翰，字紫垣，广济人。诸生。有《酿春堂诗钞》。  

***山行***  

遥山信步到，一半不知名。红树路旁出，白云横上生。折花妨鸟语，驱石激泉声。清磬响幽寺，空林秋月明。  

***罗衔炳***  

罗衔炳，字鲁藩，湖南安化人。诸生。有《四薇堂诗钞》。  

***垂钓图为胡少伯茂才题***  

渭滨渔翁熊与罴，坐茅钓罢身为师。淮阴就封国士老，钓台昔筑今荒草。由来将相难独洁，勋名一旦心头热。钓竿为谢珊瑚枝，蓑衣姑负寒江雪。我爱张志和，辞官住烟波。又闻富春山，子陵欣往还。大江滔滔日东去，孤舟可舣矶可踞。潮来戏视弄潮儿，潮落独立云深处。昔者雨霁秋天高，我欲一举连六鳌，不得坐叹息，但听万顷鸣奔涛。少伯吾友真我徒，不隐市朝隐江湖。丝纶在手不轻下，腰间早脱玉鹿卢。君今此图识者罕，烟水苍茫迷近远。一曲沧浪归去来，黄芦瑟瑟江风满。噫吁嘻！尧舜禹汤钓道微，宋玉一去今安归。不惜千金买芳饵，随波徵逐谁知几。鱼日少，饵日多，相争不得将如何。鱼苦多，饵苦少，坐羡江边难一饱。何况蛟龙日夜吼，大鱼趋避小鱼走。纵教钓取淞江鲈，安得狂澜变美酒。劝君只钓山溪月，入抱清光光不灭。下手得鱼君莫收，丝长水远心悠悠。  

***初抵贵州***  

塘上钲声隔岭闻，黔山积翠楚山分。马头倒挂千岩月，虎落斜穿万树云。九驿蛮烟丞相垒，五溪铜柱伏波军。丈夫莫取黄金印，愧煞当年卧少文。  

***重九偕小溪弟游李文恭公园林***  

榜花天气半晴阴，水石平泉许更寻。菊似故人逢晚节，风催黄叶作秋吟。孤舟凉雨他乡客，弦管楼台往日心。耆旧不存乡社散，妙高峰已倦登临。  

***寻乐***  

寻乐，字希颜，浏阳人，诸生。有《性影诗草》。  

***咏古***  

苏秦佩六印，祸胎成旦夕。扬雄赋逐贫，晚登逆莽册。君子当穷艰，身啬志日益。逃苦而就甘，名节千秋惜。  

卓尔郭有道，士林争模仿。俊顾及厨中，一例坐钩党。此乃完其名，彼乃罹于网。夫惟谦以受，智识自日长。  

疾常从口入，智者谨腐肠。祸常从口出，君子尚括囊。房周众宾客，嘲谑成中伤。雌鸡化为雄，佣者老梁砀。  

霜筠无折枝，秋兰无媚姿。幽贞剧自葆，得与久为期。高名世所忌，才粗甚非宜。惜或祢正平，怀刺终安之。  

***冯祖昌***  

冯祖昌，字石农，高要人。诸生。有《萃香堂诗钞》。  

***黄金埠旅泊感赋***  

烽火惊心岁几回，江花溅泪向人开。韶光薄幸春如寄，芳草无言客又来。岂有间情吟芍药，更无清梦到瑶台。浮家泛宅知何处，烟水茫茫极可哀。  

***黄子高***  

黄子高，字叔立，号石溪，番禺人。优贡。有《知稼轩集》。  

***小庭***  

小庭无过客，阒寂画帘垂。细雨花朝近，晴光社日迟。蛛丝横屋角，蝶粉满芳枝。自起翻书帙，墙西日又移。  

***书所见***  

乳鸭浮萍水满地，酒旗风细雨丝丝。木棉几树花如火，又是清明上冢时。  

***徐良琛***  

徐良琛，字西卿，号梦秋，南海人。诸生。有《搴芙蓉馆集》。  

***大科峰***  

吾粤东西樵，角立不相让。飞云与大科，尤为两山望。罗浮吾未到，到此神已壮。七十青芙蓉，须萼俱内向。群峰奇自眩，此独正无傍。凛然立虚无，顾盼谁与抗。有如古帝王，端冕朝将相。宿云苦不去，吟目讵能放。林峦互出没，岩谷相演漾。浑疑堕海岛，出没随涛浪。呼谁挽天风，一扫呈万状。  

***白云洞***  

崇崖抱天迥，乱石望虚齧。中虚深可怖，外峭步必蹶。四围互环合，万古无日月。我来初莫探，偶尔得其缺。飞桥跨缥缈，微径附行折。忽惊百丈泉，奋然下巉绝。天风鼓逾厉，怒与崖石裂。仰闻雷霆争，俯瞰草木折。绵绵吐寒气，森森砭客骨。奇踪天所秘，故孕在山窟。坐看衣上云，英英起峰笏。  

***蔡如苹***  

蔡如苹，字尘野，顺德人。诸生。有《鹿野诗钞》。  

***舟中即事和黄琴山自高要邮寄韵***  

一片珠江月，凉波欲化烟。海如天不夜，人合酒为年。香雾瞢腾泫，镫光上下连。金钱能买醉，樽共倒花前。  

***罗辰***  

罗辰，字星桥，桂林人。有《芙蓉池馆诗草》。  

***山楼***  

复道连幽谷，层檐隐翠微。断霞晴入槛，飞瀑冷侵衣。采药穿云出，寻僧带月归。山居称身隐，高唱得天机。  

***庆将军西爽分赋***  

将军幕府即平泉，翠影扶疏软浪天。半亩官亭三面月，万竿修竹一池烟。饶他白傅传杯夕，老我侯芭问字年。记取公余酬唱处，古欢犹结画中缘。  

## ●卷一百四十二

***曾国藩***  

曾国藩，字伯涵，号涤生，湘乡人。道光戊戌进士，官至武英殿大学士、两江总督，封一等毅勇侯。赠太傅，谥文正。有《求阙斋诗集》。  

***怀刘蓉***  

我思竟何属，四海一刘蓉。具眼规皇古，低头拜老农。乾坤皆在壁，霜雪必蟠胸。他日余能访，千山捉卧龙。  

***留侯庙***  

小智徇声荣，达人志江海。咄咄张子房，身名大自在。信美齐与梁，几人饱胾醢。留邑兹岩疆，亮无怀璧罪。国仇亦已偿，不退当何待。郁郁紫柏山，英风渺千载。遗踪今则无，仙者岂予绐。朅来瞻庙庭，万山雪皠皠。赤日岩中生，照耀金银彩。亦欲从之游，惜哉吾懒怠。  

***柴关岭雪***  

我行度柴关，山光惊我马。密雪方未阑，飞花浩如泻。万岭堆水银，乾坤一大冶。走兽交横奔，冻禽窜荒野。挥手舞岩巅，吾生此潇洒。忽忆少年时，牵狗从猎者。射虎层冰中，穷追绝壁下。几岁驰虚名，业多用逾寡。久逸筋力颓，回头泪盈把。  

***废丘关***  

项王西入关，叱咤何雄哉。鼻息撼山岳，号令如轰雷。分茅割大地，驾驭英雄才。六王既立后，三将还西来。降臣剖符竹，洪度方洞开。废邱亦善地，百里辟蒿莱。桓桓章将军。仡仡貔虎材。奸竖主帷幄，大将终疑猜。望夷不足惜，此类良可哀。行人一长叹，万壑悲风回。  

***读李义山诗集***  

渺绵出声响，奥缓生光莹。太息涪翁去，无人会此情。  

***喜筠仙至即题其诗集后***  

昌黎圣者徂不作，呜呼吾意久寥廓。郭生近出还崚嶒，肠胃森然起丘壑。古来文士非羸尫，各有雄心战坟索。自寻世界针孔中，别开九州造城郭。衰叔曹尚安可论，袭貌沿声胆已薄。丈夫举步骧两龙，岂有趑趄蹑人脚。我方僵踣瘖不前，君能践之道斯讬。忆君别我东南行，挽袖牵裾事如昨。五年奔走有骨皮，龟坼砚田了无获。时时音问相照临，语言虽甘意绪恶。岂知今日还相逢，席地帷天共一酌。纷纷蛮触争土疆，谁能买间事笑谑。解颜一觌岂寻常，百岁忽如扫秋箨。众木有枝草有心，殊性异涂那可度。昨夕之炭今晨冰，转燠回寒在焱霍。弓影构似公成真，箭锋失机砉相{辶咢}。葛亮书说虽贵和，屈原平生莫量凿。趋同造独良难兼，攘訽纳尤讵非乐。方今帝舜明四聪，朱虎夷夔并高爵。大钟土鼓相和鸣，文字秋霜起廉锷。号呼朋侣趋上流，聊可示强孰云弱。嗟予瞽者迷岳尘，不殖十年得毋落。欲张汉帜标新军，要盟不从谁有诺。独者无倚同者羞，心之簸摇欲何著。智小谋大姬所惩，偏有狂夫百不怍。移山愚叟无日休，填海冤禽有时涸。屠龙大啖愿已虚，哆口如箕且一嚼。老筠老筠子视余，谬志诞言岂堪药。闭门引窍号五噫，欲与秋虫斗方略。宇宙空旷时日宽，安用出膏自燔灼。忽忆元和奇崛翁，会合联吟两鸣鹤。云龙相逐终不能，海南江东各飘泊。彼之贤俊尚如斯，我今瞀顽当何若。与君办醉千亿场，谁道人间有纰错。  

***六月二十八日大雪冯君树堂周君荇农郭君筠仙方以试事困于场屋念此殆非所堪诗以调之***  

黑云压城真欲摧，银河倒泻天如簁。我巢仓皇变泽国，嗟尔三子嘻可咍。孔鸾欲争雁鹜食，贪饕岂得逃天灾。矮檐埤危小于盎，拳曲裁足容颈腮。上雨旁风忽冲突，蛰虫有户安能坏。脱屦漂流不可觅，笔床茶臼何有哉。冯君枯坐但闭目，急溜洒面不曾开。周侯仰天得画本，倚墙绝叫添喧豗。郭生耐寒苦索句，饥肠内转鸣春雷。却笑群儿薄心胆，瑟缩啾唧良足哀。丈夫守身要倔强，虽有艰阸无愁猜。我今高卧舒两膝，深檐大栋何恢恢。白日鼾声答雷雨，残滴初歇清梦回。甘眠美食岂非庆，又闻逸乐生祸胎。数君健强齿尚未，正可磨练筋与脢。明朝日晴各转斗，老罴战罢还归来。为君广沽软脚酒，泥污不洗且衔杯。  

***酬九弟***  

杜韩不作苏黄逝，今我说诗将附谁。手似五丁开石壁，心如六合一游丝。神斤事业无凡赏，春草池塘有梦思。何日联床对镫火，为君烂醉舞仙僛。  

***酬岷樵***  

市廛交熊角一閧，朝为沸汤暮冰冻。江侯尔岂今世人，要须羊左与伯仲。汉上邹生狷者徒，卧病长安极屡空。导养难绝三彭仇，恶谶欲寻二竖梦。君独仁之相掖携，心献厥诚匪貌贡。执役能令贱者羞，感物颇为时人诵。丈夫智勇弥九州，守愚常抱汉阴瓮。不学世上轻薄儿，巧笑人前事机弄。昔我持此语冯生，沈饮沈觥岂辞痛。郭生酒后犹激昂，往往新篇发嘲诵。君今劲节盘高秋，况有诗句惊万众。喜雨一章已恢奇，犹嫌伏辕受羁鞚。顷来贶我珍琼瑶，韬以锦囊无杀缝。我今尘海久沦胥，方寸迷濛足雾霿。乃知贫贱真可欢，富贵縻身百无用。因君寄语谈天客，狂夫小言或微中。但教毛羽垂九天，未要好风遽吹送。  

***赠梅伯言***  

隘巷萧萧劣过车，蓬门寂寂似逃虚。为枸不愿庚桑楚，争席谁名扬子居。喜泼绿成新引竹，仍磨丹覆旧仇书。长安挂眼无冠盖，独有文章未肯疏。  

单绪真传自皖桐，不孤当代一文雄。读书养性原家教，绩学参微况祖风。众妙观如蜂庤蜜，独高格似鹤骞空。上池我亦源头识，可奈频过风日中。  

***送陈岱云出守吉安***  

骊驹且莫喧，我歌始一放。忆昔初逢君，汉滨俯高浪。同拾春官第，天门蹋阆闶。射策千羲轩，挟神一何王。君喁我斯于，蹑屐星辰上。双鸟不分飞，短翎实所傍。借屋两头居，嬉游不可状。六月寒瓜肥，嚼冰涤府藏。劈半持作冠，狂呼极跌宕。秋雨催归人，膏车各南向。长沙揖君庐，入门删三让。拜母升后堂，排筵倒家酿。明岁同还朝，百扶接居巷。朝餐或来过，夕渴还相访。问学商米盐，经纶说鱼酱。驱驴驾鸡栖，似狗颇茁壮。有甑例宜尘，无衣安用桁。我道夫子贤，世人或嘲谤。世人病我顽，夫子怜其诳。袍笏虽支离，貌卑心则亢。平生企高遐，力微不自量。树德追孔周，拯时俪葛亮。又兼韩欧技，大言足妖妄。夫子不予讥，和高越初唱。洽比三四年，为欢亦云畅。卯岁夏之中，九门盛炎瘴。君实罹其灾，一病月三望。毒热轰外彊，客瘥兀中胀。有妇贤且勤，吁天事供养。背分荀令凉，饘进冀缺饷。剜肉补其天，有神实克相。繄我相扶持，计穷屡怏怏。国工吴与郑，调齐妙心匠。鬼录不见收，人谋信可仗。由来福与祸，茫茫自天贶。时月无几何，中馈遘死丧。我时匍匐救，仓皇事摒挡。黄口抱呱呱，稽首别繐帐。移巢翼其儿，室毁子无恙。良人匪顽石，焉能缺凄怆。倾家营奠斋，泪河送反葬。我谓君已愚，稽经惧失当。君谓情自缠，谁超六尘障。展转弥再期，病贫互摩荡。南望问尸饔，储粮不盈盎。摧肠与蹙眉，万端欲谁谅。一朝被殊恩，千忧始涤荡。士穷守艰危，时来类放旷。为君述前尘，在莒慎无忘。报恩不在他，立德乃可尚。丈夫要努力，无为苦惆怅。  

***夜直苦寒***  

白虎西流朱鸟高，五更风利{}鷈刀。劲寒战栗通心曲，墙气冰霜上口毛。旷荡青天如可对，折旋丹地敢辞劳。频闻交战呵金马，蓦入镫庐炙冻毫。  

***陈庆覃诗钞题辞***  

魏王大瓠号丰硕，酌水盛浆百不適。丈夫身手岂不良，沈没诗篇真可惜。嘐嘐道古无一符，画脂工夫竟何益。我昔镂肝好苦言，今来百忧颇冰释。誓将辍轸收哀弹，不唱君家行路难。  

近闻西蜀甚陆梁，驱人大邑如驱羊。群揭竿旌过都市，广开林薮收畔亡。新市下江颇窃发，左谿横水还披猖。州家上名使家纵，昔我经过心繁伤。太平风尘亦如此，胡不上书达天子。  

虞舜藏弓苍梧野，我家正度南岳下。眼看乡井多誉髦，凌周郭李皆健者。何郎苍老孙郎少，君合众铜付一冶。楚人自古工语言，湘流到今悼屈贾。褊夫例缚文字禅，剑头一吷真粲然。  

***题钱仑仙{难灬}烛修书图***  

腐叟音尘湮，千载无完史。断代自班生，鈲摫破大体。茂先赏三志，编摩或索米。旧书留衅瑕，但为吴生诋。数贤不足珍，除外况靡靡。圣代盛文章，群英躐前轨。殷鉴曩成编，唐经今继美。磊磊南董伦，彯缨足幡纚。钱子邦之良，弱冠捋金紫。泾渭原胸中，衮鈇极笔底。朝踏东华路，柴车等败屣。夜归南窗下，椽烛照大几。一字襃幽潜，片言殛奸宄。曲直在豪端，谁能矜爪觜。我亦载笔臣，大弨久复弛。三载糜官钱，甑尘亦莫洗。披图聊粲然，作诗一洒耻。  

***书朱皋亭家传后***  

韩公曾作《董生行》，坡老亦咏姚氏堂。末世文人苦孱陋，虽有行谊无由彰。徽州太守万夫特，承明一出腰银黄。政声今邻赵张右，名翰昔在崔蔡行。忆昨石渠同讨论，释引先德何琅琅。考亭绝学半庭训，佩韦奕叶仍作堂。孝经五龄育在口，内则半编时相将。一朝老亲蒙雾露，医不能力巫难禳。妙年诚心破金石，午夜刲臂和羹汤。探丸何曾让耆域，卧冰殆欲嗤王祥。谁言昊穹阔且远，小叩大应如宫商。阿耶道躬既纯固，阿儿行义宜褎扬。汉家本来重孝友，薄俗尤应式厖凉。岂谓虚舟藏大壑，空教幽狱埋寒铓。独留孤儿好头角，神驹堕地不可当。逸足腾踏蓬岛路，八载与我同趋跄。昨年一麾出歙浦，南饥北渴永相望。白塔觚棱晨漠漠，黄山烟霭暮苍苍。怀人卻寄相思字，念社仍徵述德章。前人艰危事栽种，后人但识嘉荫长。即今楩楠贡天府，莫忘老幹在冰霜。  

***秋怀***  

蟋蟀吟西轩，商声方兹始。小人快一鸣，得时亦如此。大泽藏蛰龙，严冬卧不起。明岁泽九州，功成返湫底。吾道恶多言，喧嚣空复尔。  

城头昨宵月，今多亏其圆。丈夫矜小节，一缺谁复全。蜗庐抱奇景，高视羲皇前。苍蝇黦尺璧，江汉难洗蠲。马融颂西第，今为时所怜。  

***酬薛晓颿***  

风骚难可熄，推激惟建安。参军信能事，声裂才亦殚。寂寞杜陵老，苦为忧患千．上承柔澹思，下启碧海澜。茫茫望前哲，自立良独难。君今抱古调，倾情为我弹。虚名播九野，内美常不完。相期蓄令德，各护凌风翰。  

***送王少鹤***  

待尔双双至，春回又一年。开樽皆旧友，发箧半新篇。荔子红时雨，芭蕉绿外天。江乡好风景，话向酒杯前。  

***丙午初冬寓居报国寺赋诗***  

闭门百虑丛忧煎，出门葛蔓相纠缠。苦被尘埃缚欲死，脱身来此亲僧毡。老松大槐遮四径，日月为我生光妍。道人龙锺五十七，黝深碧眼珍珠圆。烹茶煮饼时劝我，亦有山果堆初筵。橐驼对座不相管，两家各有无言禅。皋夔稷契非吾事，休囚饥饱付皇天。  

去年肺热苦吟呻，今年耳聋百不闻。吾生卅六未全老，蒲柳已与西风邻。念我识字殊珍少，浅思讵足燔精神。忽忆轩颉初考文，群鬼啼夜天裂晨。斯高扬马并奸怪，召陵祭酒尤绝伦。段生晚出吾最许，势与二徐争嶙峋。惜哉数子琢肝肾，凿破醇古趋嚣嚚。书史不是养生物，雕镵例少牢强身。我今日饮婆娑尚不乐，嗟尔皓首鱼虫人。  

长安十月飞繁霜，西风落叶戛金商。道场隙地一千亩，颓垣破础凄荒荒。坏塔陂陀野狐噪，华楹漫漶饥鼠忙。忆昔宪皇兴作日，飞楼涌殿何巍昂。外家恩泽敌田窭，祖师势要凌侯王。三百年来变陵谷，龙象孱弱鼪鼯狂。毗卢阁子今安在，向时铁凤蟠穹苍。铜驼荆棘古所叹，今我何为独旁皇。鼻涕垂颐不须管，况问人世沧与桑。  

俗儒阁阁蛙乱鸣，亭林老子初金声。昌平山水委灰烬，可怜孤臣泪纵横。东西南北辙迹遍，断柯缺斧终无成。独有文章巨眼在，北斗丽天万古明。声音上溯三皇始，地志欲掩四子名。丈夫立言要须尔，击瓮拊缶乌足鸣。嗟余孱退昏庸百不力，付与四海刘传莹。  

刘郎三十甘蒿莱，荷著书真豪哉。郭生辞我还乡国，东游章贡啖红埃。跌宕江山要诗句，倾倒怀抱须樽罍。此间颇似酺池寺，但少晁张跫然来。朝饥夕渴不可解，安得银潢倒落注金杯。  

***送舒伯鲁***  

神驹秉清峻，堕地凌无前。男儿志万里，亦在华妙年。舒生吾楚俊，结发疲丹铅。内外承嘉荫，讬根魁斗躔。迎妇范阳府，结客弥幽燕。遂来窟京辇，满月弯鸣弦。谓言拾高第，如掇床头钱。人事有奇偶，虎鼠非吾权。文章不妩媚，例为时世捐。芝兰合锄刈，朝菌香彻天。可怜壮夫志，摧撼终不迁。时时造我闼，屏虑商诗篇。高吟动厚地，幽思缒重渊。维桑古有敬，况此接才贤。昨来忽告别，归意何翩翩。寝门疏定省，肯为世网牵。一鸣不称意，脱去如鹰鹯。赵孟等间事，难者参与骞。马走蠹此间，岁月逐风颠。谋归百不勇，送女聊自镌。  

***刘叟诗***  

金峰万山辏，刘叟巢山椒。邦人所宾礼，与山两岧峣。天穷苦无告，孤露初及髫。倾家树四壁，马磨风萧萧。朝餐或耻盎，夕饮恒赌瓢。子衿式学省，童冠各在招。束脩敛薄少，岁获偿蓘穮。上堂奉甘滑，入室馨脂膋。一噎三咻摩，一食再温劭。蒸梨或忤志，捐斥无宽条。婴儿抱酷爱，毕世非一朝。白日不东返，孝养随瞥飘。所余桮与棬，傍身币琼瑶。触时即子卯，有霣如春潮。仰供不知劬，俯畜安能饥。举家浩鹅雁，妻馁儿号宵。维叟不卤莽，长短与量料。纫箴教补裂，呼粥权息嚣。乡邻敬其谊，百里无飞鸮。长官式其贤，唾息不敢骄。噫乎血气伦，报本义所要。人纪有乖沸，兹实悬之杓。惠迪经所训，物理亮非遥。感叹遂成咏，庶以风鄙浇。  

***题彭旭诗集后即送其南归***  

日日送归客，情抱难为佳。老彭复去我，内抚焉所偕。往予初遇子，睇睐无等侪。鹰眼回高秋，势不甘尘埃。自言困乡国，横被口语猜。绛侯畏牍背，田甲欺死灰。脱身来洛下，稍摄惊魄回。风波一震薄，万事何有哉。雄篇忽枉我，峻句何崔嵬。险拔肝胆露，忧患才地开。终然达紫气，幽狱难可埋。男儿要身在，百忤宁足摧。临歧不知报，努力乾深杯。  

大雅沦正音，筝琶实繁响。杜韩去千年，摇落吾安放。涪叟差可人，风骚通肸蛮。造意追无垠，琢辞辨倔强。伸文揉作缩，直气摧为枉。自仆宗涪公，时流颇忻向。女复扬其波，拓兹疆宇广。大道辟榛芜，中路生罔两。孱夫阻半途，老大迷归往。要当志千里，未宜局寻丈。古人已茫茫，来者非吾党。并世求人难，勉旃各慨慷。  

***酬李生***  

孙生粲粲如刻苕，玉立偕女双琼瑶。同作二乔好夫婿，盛年咳唾千云霄。蜀山嵯峨蜀江阔，终有畸士光斗杓。文章不是救时物。扬雄司马乌足骄。男儿万事须尝胆，讵有侥幸呼卢枭。女曹报国好身手，看我蹉跎已老丑。  

***题平谷山庄图***  

十年京国蹋朝鼓，九陌黄尘塞肝腑。已分喧嚣侪市估，忽梦归去钓湘烟。洞庭八月水如天，沙鸥与我抵足眠。醒来依旧马嘶枥，车声隆隆震墙壁。始知樊笼困羽翼，开图对此好谿山。万重云水一僧间，清辉照我尘里颜。何日飘然靸芒屦，往寻盘山松下路，买邻来傍羊求住。  

***太学石鼓歌***  

韩公不鸣老坡谢，世间神物霾寒灰。我来北雍抚石鼓，坐卧其下三徘徊。周宣秉旄奠八柱，岐阳大狩鞭风雷。四山罝罦币天布，群后冠带如云来。东征北伐荡膻秽，方召<口章><*口章何雄哉！铭功镌石告无极，欲镇后土康八垓。自从七国战龙虎，荒荒王迹沦蒿莱。嬴颠刘蹶六代沸，把酒但劝长星杯。陈仓流落一千载，霜饕日剥空黄埃。国子先生老好事，欲比郜鼎珍琼瑰。东都相公守右辅，始舁泮沼剜苍苔。五季蜩螗颇星散，司马刺史初重恢。是时十鼓嗟失一，抛弃不辨何山隈。博搜民间得异臼，秦关复赎连城回。宣和天子向儒雅，太清书画千云堆。诏移此石归汴水，圜桥观听何轰豗。行填字钩发光怪，照耀艮岳金碧开。岂知六龙卒北狩，法物曾不禳凶灾。高车大牛辇万货，填坑咽谷惊三才。是鼓苍黄亦北徒，重器始此蟠燕台。道园诗翁主太学，兴举百废扶倾颓。中门两枨与位置，华楹大栋增崔嵬。承以砖坛护以槛，清阴四幂连疏槐。迩来春秋阅五百，光气夜夜腾斗魁。圣清文明迈巢燧，搜抉书契穷根荄。从臣技能半史籀，别作新鼓相追陪。小儒昏钝无所识，得从棫朴备条枚。细思物理穷显晦，茫茫人事不可推。作歌聊继二公后，不羞驽蹇随龙媒。  

***题朱伯韩侍御之尊人诗卷手迹***  

异时河内初陆梁，谁其御者朱与强。强公身死翦妖党，殊恩稠叠旌国殇。朱公墨守一黑子，遮蔽怀卫如苞桑。时遒岁迈三十载，事过颇忆张睢阳。吾皇继序录勋伐，诏祀名宦褒忠良。流芬远韵不可霣，遗墨始此瞻晖光。诗律欲传杜宗武，风徽略近元漫郎。公家衮师吾所友，向人缱绻好肝肠。往时娇养比苕玉，今日柯条还老苍。谏章九门慑虎豹，文事四海知班扬。阿季行能亦超趠，轻收科第如掇筐。永慰老翁山下魄，九原一笑能轩昂。近闻汴州赤大地，千里涤涤无罂粮。析骸易子都穷尽，公之旧部亦流亡。河北枯胔相枕藉，关西寇盗仍披猖。安得如结且千辈，散布都邑苏痍伤。摩挲此卷三太息，聊表先正诒方将。  

***送梅伯言归金陵***  

文章昌黎百世师，桐城诸老实宗之。方姚以后无孤指，嘉道之间又一奇。碧海鳌呿鲸掣候，青山花放水流时。两般妙境知音寡，他日曹谿付与谁。  

***题苗先麓寒镫订韵图***  

大雅久沦歇，正音委榛芜。永明肇四声，稍变周汉模。开皇集八士，牙旷相饰揄。夜半画刚纪，韵学兹权舆。承袭一千载，灌莽成康衢。韩公颇好古，枉啜六经腴。放者骋游骑，敛者如辕驹。进退失所恃，不得返皇初。有宋盛文藻，才老信狂夫。陈生兴晚明，秉烛照幽墟。胜广驱除毕，沛下风云趋。圣清造元音，昆山一鸿儒。中天悬日月，堂堂烛五书。上追召陵叟，千载若合符。斯文有正轨，来者何于于。江戴扬其波，段孔入其郛。苗髯最晚出，汇为众说都。精思屈鬼膝，高论揖唐虞。鬻熊皎入梦，新火耀天枢。神光不可熄，长夜一镫孤。风雪交四壁，焚膏校残书。人谓髯何惫，髯谓吾自误。自我与髯友，大海礼间鸥。时洗筝笛耳，一听秦青讴。物外有真知，肝鬲助歌<俞欠>。爱髯不忍别，作诗写区区。  

***读叠山卖卜研为刘太守题***  

青花一片莹寒泉，中有毅魄嫠苍天。大宋河山沧桑改，孤臣心事金石坚。当年卖卜建阳市，麻衣血洗流成渊。吞炭不复容三击，下帘何曾索一钱。裯父宋父吊鸲鹆，东川西川泣杜鹃。岂知历劫冰霜后，尚留人世文字缘。辰阳太守亦可怜，老抱石兄喜欲颠。三年膜拜悯忠寺，万里携将书画船。书生痴绝例如此，称先道古口流涎。不如尧桀两忘去，日摩顽石支头眠。  

***酬李芋仙***  

巴东三峡猿啼处，太白醉魂今尚存。遂有远孙通肸蛮，时吟大句动乾坤。爱从吾党鱼忘水，厌逐人间虱处裈。却笑文章成底用，千篇不值一盘飧。  

***次韵何廉舫太守感怀述事***  

沧海横流泽有鸿，微生独出一当熊。千艘梭织怒涛上，万幕笳吹明月中。屠罢长鲸波尚赤，战归骄马汗犹红。谁知春晚周郎老，更与东皇乞好风。  

山县寒儒守一经，出山姓字各芳馨。要令天下销兵气，争说湘中聚德里。旧雨三年精化碧，孤镫五夜眼常青。书生自有平成量，地脉何曾独效灵。  

由来忠孝易通神，忄刃利华鬘识后身。石烂海枯终有尽，生天成佛岂无人。关河庾信空萧瑟，形影陶潜孰主宾。鸡犬全家存帝所，淮南生计未全贫。  

圣主中兴迈盛周，联翩方召并公侯。神威欲挟雷霆下，大业常同江汉流。藻火但闻山甫衮，桐庐岂有子陵裘。鹓鸾台阁方新构，杞梓楩楠一例收。  

***宝鋆***  

宝鋆，字佩蘅，满洲旗人。道光戊戌进士，授礼部主事，官至武英殿大学士，加太子少保。赠太保，谥文靖。有《奉使三音诺彦纪程草》、《塞上吟》、《典试浙江纪程草》、《还辕纪游草》。  

***夜赴宝应安平驿***  

酩酊香飞金叵罗，朦胧寒倚锦盘陀。清风一榻响船橹，残月四更闻棹歌。雁鹜秋声晨梦远，鱼龙水气夜凉多。分明泛宅浮家意，却羡萧间张志和。  

***石门即事***  

小西湖水碧沈沈，走马冈环快赏心。乌桕半隄梅雪艳，黄芦几曲竹烟深。放怀陆相踪难溯，屈指逋仙迹可寻。卻笑送迎人仆仆，浑疑佳境到山阴。  

***遥望洞庭诸山***  

积雪白班班，萧森松竹间。侧闻太湖水，中有洞庭山。云雾深林秘，龙蛇大泽间。阿谁惬幽赏，想像列仙班。  

***过土木驿***  

黑云吹雨野烟绿，疑有前明战鬼哭。英宗底事衽金革，遗迹至今说土木。朱家累叶尊奸珰，千乘万骑成孱王。云间天子忽推落，御衣蒙遍征尘黄。伯颜欢拥北方去，饱听胡笳蒙古语。城隍雨帝妖谶符，归来位以夺门据。吁嗟明帝真贪天，于少保亦何罪愆。卻将死事祠王振，定以生还德也先。陈迹荒凉四百载，张曹灵爽依稀在。出使我偕英诚公，前后头衔宛相对。今古安危迥不同，幸荷圣主德帡幪。魂魄有知应叹息，四山飒飒来凄风。  

***哈拉尼敦***  

闻说匈奴眼睛绿，李陵子孙黑其目。瀚海东西滋游牧，至今犹应传部族。吁嗟猿臂飞将军，中华以外延祁云。烧荒夜猎射猛虎，可有英风肖乃祖。  

***秋兴***  

登登山径石横斜，一路霜华冷月华。亭忆瀛洲挥彩笔，车行瀚海等浮槎。五更晓漏羌人笛，四野边声蔡女笳。多少情怀谁与证，冲寒应负上林花。  

元家瓯脱旧河山，指点黄云白草间。至正晚年仍大漠，居庸当日自雄关。文名一代尊都刺，武烈千秋震伯颜。圣世即今多戚里，虎贲环卫几崇班。  

***童华***  

童华，字惟兖，号薇研，鄞县人。道光戊戌进士，改庶吉士，授编修，官至左都御史，降礼部侍郎。有《竹石居诗草》。  

***弥勒上塔***  

冒雪真思访玉岑，朔风烽火阻登临。海潮新纵沙棠舰，春雨乍过薝卜林。山磴盘成上中下，佛崖坐阅去来今。游人行脚知何定，惆怅香云百叠深。  

***吴存义***  

吴存义，字和甫，泰兴人。道光戊戌进士，改庶吉士，授编修，官至吏部侍郎。有《榴实山庄诗钞》。  

***宋都酒务印诗用甘畸人自题原韵***  

勃窣摩蜃时，支格蔚犁侧。闯然出冷铜，倚来各穨息。绣涩卷土花，纁霞带酒色。归庋瓮牖间，啜醨诧终夕。但苦绾利蚓，麻茶不能识。畸人中圣人，步屟来得得。见之悬肘后，如获青田核。星喜扌剽旗投，月未妖蟆蚀。文组相骈罗，缥碧与湔拭。文篆并纽书，署年月官职。弹指天水秋，刹那过几刻。每读骤税书，亦各有畛域。铁官针不遗，纲官筴无忒。素闻茶官诏，未睹橘官敕。矾官更琐碎，如石时乱泐。酒官虽苛娆，辕南辙可北。颍滨监筠州，风谓至今忆。譬挽狂澜舟，寸心识斗极。于物傥有济，醨薄亦聊即。转眼如风镫，酤户埋荆棘。谁欤麹院来，姓氏翳阒寂。劫灰破块寻，剩水抱蠡测。咄咄青緺中，摩挲胜服匿。锦窝废未敲，缇幕光逾赩。摹拓宠以诗，印请对以臆。闻君足金薤，搜奇眼电激。行田相邂逅，翦拂等九锡。耐可助醉歌，勿将付酒直。君笑引叵罗，谓印且墨墨。佩汝侯醉乡，岁月千万亿。  

***海淀楼上晚眺***  

笑脱朝衫独倚楼，山容水熊画深秋。夕阳金碧云中寺，仙侣池台海上洲。隄柳风高无倦鸟，渚莲露冷有间鸥。此间那得江湖梦，卻想烟蓑理钓舟。  

***晤韩小亭观察***  

江汉犹戎马，艰难一棹回。浮云辞玉垒，斜日向金台。宦橐余碑目，朋尊问酒材。凄凉庾信赋，新自秣陵来。  

***老马吟和何赓卿阁学瘦马吟韵***  

宛马来渥洼，{尔}云无泥涂。朝辞蒲梢下，暮厕天闲居。银锬何蝶躞，锦障时踟蹰。日刷三万里，何者为崎岖。道旁有老马，骨相殊未<疒者>。岂涉太行险，却似疲盐车。伏枥气瑟缩，夹镜朣模糊。不知金门式，较视将何如。独恋栈豆恩，骧首看云衢。是时秋霖积，三刻沟难逾。竛<立甹>移跬步，远羡湖上驴。湖上知可乐，但虑难求刍。老马且自慰，慎勿悲饥驱。臣朔昔待诏，犹对侏儒吁。识涂傥见用，迥立长风呼。图入玉花绘，牧有荐草濡。努力向阊阖，九达皆夷途。  

***马伏波祠***  

跕跕飞鸢浪泊流，据鞍老去向壸头。云台不画椒房戚，雾潦偏余薏实愁。铜鼓银簪蛮女乐，露花烟草野祠秋。瘴乡我正乘轺迈，亦觉平生念少游。  

***次韵奉酬家仲畇尚书***  

昔我居柴墟，菰芦讬幽窅。弱冠事柔翰，闭户恣研讨。经畬服许郑，词条撷江鲍。如以碧镂管，仰窥青玉昊。沥液潄回甘，散襟抒夙抱。咫闻夸耳食，奥阼矜目巧。通籍入承明，阊阖集簪褭。兹白争权奇，飞黄咸服皂。翠毂何雕锼，珊鞭相窈袅。我似沧海粟，独对寒庭篠。解颐寻匡衡，书空笑殷浩。亦有金薤篇，但作宴瑱饱。诗摹蚓窍微，字仿蚕眠小。高冠虽切云，下士难闻道。罗友逢揶揄，王澄真绝倒。皇华忽駪征，白檀除热恼。恩遇山海宽，报称涓埃少。文轸谈竹王，锋车慑华<豸尞>。风尘厄辕驹，岁月过隙鸟。谁知<田句>町遥，重见戈甲扰。钦<丕鸟>声已去，鼄蝥丝尚绕。安得霹雳手，迅使霜箨扫。勿令斗蜗角，相搏梦盬脑。防秋静边亭，■春集屯堡。方今多鼓鼙，思之元发缟。江汉生烽霾，妇孺积忧悄。虐焰肆豨突，妖氛逞兔狡。行当捧海浇，慎莫聚铁造。罴虎严止齐，刍粟精覈考。六韬奋鹰扬，七萃喜凫藻。捷书奏甘泉，俘玉作典宝。蠮螉清远塞，鲸鲵戮遐岛。宵旰勤可纡，黔黎慰宜早。请赓七德歌，愿向五湖老。只余一片冰，怀中未能了。荩箧无著书，花砖叨视草。琳琅校天禄，殿阁趋云表。珂影玉河深，钟声金阙晓。再持英簜行，不觉舟车挠。山水协素心，吟啸愧长爪。苍茫鸿蹋雪，辗转虫食蓼。付之括地图，浮以清酒<酉票>。大笔何淋漓，高咏发朕兆。我归学放翁，年丰谢富媪。安神艺苑间，怀旧烟波渺。松柏见本性，岁寒期共保。  

***三月四日宿朝天关***  

归路风尘淡，襜帷又蜀关。蛾眉花外月，蚕尾驿旁山。春梦依三岛，军书动百蛮。江乡尚天末，日夜唱刀镮。  

***石赞清***  

石赞清，字襄臣，贵筑人。道光戊戌进士，官至工部侍郎。有《饤饾吟》。  

***永定河北岸厅署饯别***  

永定河边一行柳，皮枯缘受风霜久。岸南岸北来往渡，微官何事劳趋走。嗟君此别意何如，与君论心握君手。听唱新翻杨柳枝，珍重分歧一杯酒。  

***宦邸书怀***  

年少初辞阙，沾恩更隐难。已知成傲吏，不敢耻微官。劲节凌冬劲，寒枝历岁寒。抱琴时弄月，流水为谁弹。  

性拙偶从宦，时危远效官。羁游故交少，孤立转迁难。春兴随花尽，乡愁对酒宽。朝来明镜里，渐觉鬓凋残。  

***昭君怨***  

雪重拂庐乾，燕山直北寒。空弹马上曲，真愧镜中鸾。古戍烟尘满，边隅粉黛残。自矜娇艳色，时展画图看。  

***吴嘉宾***  

吴嘉宾，字子序，南丰人。道光戊戌进士，改庶吉士，授编修，历官侍读。殉难。有《尚絅庐诗存》。  

***赤陵姐琵琶***  

先皇神武真无敌，黄屋亲行度沙迹。彊梁骄虏合天诛，为一妇人亡一国。天生丽质果何意，饮酪餐膻姿独异。教坊乐府那曾闻，挑拨随心成绝艺。殊俗由来好色同，几邀专宠几兴戎。胡歌才听檀槽响，祸水旋教毳幕空。索伦铁骑追风急，弃甲如山夜还袭。翔雁传将捷奏来，明驼载得红妆入。理藩院里秋槐阴，作乐犹能操土音。至今此曲传中国，想见凄凉断绝心。鲲弦历乱哀无主，蕃语侏离泪如雨。诏下金鸡许放回，始知圣德高千古。君不见小白旗边诛惑商，楚释夏姬仍不祥。何如今日赤陵姐，得抱琵琶归故乡。  

***南还次韵酬寄叶峭岩赠行君时客授二叔父署中***  

先生江汉望，群从幼何知。抱器堪怀国，传经且俟时。拙樗劳手植，衰柳负心期。小住旋成别，情牵藕断丝。  

转侧频忧患，因怜马少游。迹方难瀚海，梦尚隔神州。刻骨三年艾，潜踪五月裘。出门西笑意，他日望君酬。  

***支清彦***  

支清彦，字少鹤，海盐人。道光戊戌进士，改庶吉士，授编修。历官侍读学士。有《双桂堂诗存》。  

***韵珊有幽忧之疾不能治也作此解之***  

暝色赴柴门，斜阳急归鸟。残蓂傍户移，孤树笼烟倒。念我同心人，苦为愁怀搅。贫贱褫意气，哀乐杂怀抱。人生非枌榆，焉能百年保。努力事无图，荣名以为宝。  

***李文安***  

李文安，原名文玕，字玉泉，号愚荃，合肥人。道光戊戌进士，历官刑部郎中，记名御史。有《李光禄公遗集》。  

***乙未随计赴都述怀***  

怱怱随计赴都门，千里离情不尽言。七秩慈亲违杖履，三春游子感晨昏。过庭屡促行装早，奉檄翻忧世事繁。敢以显扬矜一等，等间难报百年恩。  

此身碌碌付劳薪，小别鸰原百感频。鸿爪几经江浦雨，马蹄新踏蓟门尘。尚烦诗礼闻犹子，共励冰渊慰老亲。从此陟冈南望处，故园花月十分春。  

自从嫁得浮云婿，十日归家百日游。未免多男为尔累，尚无交谪重吾忧。奉亲甘旨先宜蓄，教子宽严有善谋。望我成名休化石，山山指日是刀头。  

欲赋将离惟尔恋，各勤远志体吾心。莫辞书卷千回读，须识光阴一寸金。入世要知今古事，怡情且寄短长吟。功成果自殊头角，才是书香有嗣音。  

***哭仿仙兄***  

三载长安居，日盼双鲤鱼。盼书书不至，书至笑轩渠。接书意皇恐，开书意纡徐。书面注平安，谅无意外虞。高堂幸聪强，同室俱乐胥。书末缀两行，看毕忽惊呼。掷书仰天叹，望云泣涟如。彼苍胡不吊，丧我乡国儒。阿兄素壮盛，伟哉七尺躯。计年强艾间，诵读富居诸。何为遭二竖，遽尔道山徂。忆昔就傅时，初解识之无。兄才早卓荦，长我四岁余。朝夕同问字，负剑几席隅。艾艾谈元旨，期期撷经腴。暨我年稍长，西抹兼东涂。十年结吟社，朅来翰墨娱。赏析古今共，契合胶漆俱。倚襟注庄骚，接迹侣樵渔。春山披萝幄，秋水掇芙蕖。荷筩暑天酒，梅林雪夜锄。醉月多同席，披星总共车。几经白战场，常投青田壸。后我捷頖宫，英英耀乡闾。前年赋远游，执手两踟蹰。燕吨怅遥天，河梁惜判袪。闻我赴杏宴，寄我折梅书。喜弹贡禹冠，泣问阮籍途。复言机与云，相待比屋居。今秋大比年，特建使臣旟。江乡激波浪，海水骄天吴。棘闱遭淹没，入试已佩萸。登坛方一鼓，抱恙归故庐。沈疴竟不起，噫嘻命也夫。兄行傥有亏，兄德傥有渝。兄行信无亏，兄德信无渝。思兄敦孝友，孺慕自少孤。生事养母志，和甘侍板舆。死事彰母节，绰楔表通衢。每畜卜式羯，亦数苻坚驹。思兄谨操守，为圆鄙破觚。常甘粗粝澹，不逐尘俗污。间园养幽姿，实行薄虚誉。思兄振宗绪，群从德楷模。思兄启后基，诸子垂经畬。泥然伤气数，一语一泪珠。生未侍兄疾，死未奠兄刍。生别长契阔，死别更欷歔。何日赋归来，一恸黄公垆。长歌以当哭，幸鉴此区区。  

***携六弟至遯庵兄处夜话***  

夜来间过东邻话，风雨残镫索斗茶。惭愧宦游成底事，年年春草滞天涯。  

***秋柳***  

江南风月旧繁华，金粉楼台百万家。胜境可怜新雨换，怀人无奈夕阳斜。绕村萧瑟留归燕，终古栖迟尽暮鸦。毕竟染衣余汁在，赖君青眼发春花。  

吹到西风冷闭门，荒烟苦雾月黄昏。笛中送尽耆卿曲，台上全消楚客魂。大地冰霜归气数，在天星宿自灵根。岸容别有冬心在，看取龙池雨露恩。  

***嘉禾幕中得鸿儿春闱捷音喜赋***  

千佛经传揭晓时，师门闻捷笑开眉。三台敢附茅如象，双萼欣联玉树枝。年少许交天下士，书香聊慰阿翁期。天恩高厚臣家渥，不愧科名要慎思。  

***吴嘉洤***  

吴嘉洤，字清如，吴县人。道光戊戌进士，授内阁中书，历官户部员外郎。有《仪宋堂集》。  

***明熹宗御用小斧歌***  

当头委鬼窃国柄，弄权猖獗比枭獍。朝廷太阿方倒持，宫中斧柯尚用命。德陵聪智天所授，用贤枘凿不相凑。枫宸俨然居肆列，至尊亲自试雕镂。髹几丹漆摩精莹，御园伐木声丁丁。此斧虽小■削甚，坐令完社危刀兵。杨左冤死伤其手，国家利器空无成。呜呼用人用物良不易，古来天子戒游戏。  

***读史***  

紫宸仗马久无声，竟向朝阳作凤鸣。折槛知难罢张禹，裂麻群拟拜阳城。清时有道能容直，余子无才讬避名。白简虽焚金鉴在，瀼州不遣小臣行。  

***司空表圣故里***  

避世能师郑子真，王官谷里寄吟身。久为阙下抽簪客，重见阶前坠笏人。吞祐祚衰无节士，中条山峻有遗民。此生不与清流祸，终古茅亭岁月新。  

***江国霖***  

江国霖，字小帆，大竹人。道光戊戌一甲三名进士，授编修，历官广东布政使。  

***宁羌州题壁***  

万壑千峰里，潆洄一水明。柳荒犹送客，山好不离城。土瘠民风厚，年丰物价平。小楼剧清绝，终夜枕溪声。  

***大风留万安两日***  

虎啸龙呿太不平，颠风竟夕撼春城。飘摇客子孤舟梦，激荡荒江万马声。鸿雁不来愁北望，鹍鹏欲化想南征。明朝十八滩头路，准拟看山趁晓晴。  

***仓景愉***  

仓景愉，字静则，号少坪，中牟人。道光戊戌进士，改庶吉士，授编修，历官云南按察使。  

***题周青在先生筤谷图用昌黎石鼓歌韵***  

周子示我《筤谷图》，命我试作《筤谷歌》。开卷琳琅照四壁，先辈名篇尽阴何。亦欲续貂勉题句，苦吟愿驻鲁阳戈。筤谷先生古循史，治无操切有渐磨。长厌食肉令人俗，渭川千亩胸中罗。何可一日居无竹，绕屋扶疏绿云峨。劲节岂与时低昂，生平结契在岩阿。魏塘卜筑开灵境，谁欤图者执笔呵。东海徐君精绘事，胸有成竹写无讹。能以书法兼画理，遒古犹如隶与蝌。森森老树栖鸾凤，郁郁长桥驾鼋鼍。叠嶂中有竹数丛，乱者为叶交者柯。源泉在左淇水右，千竿万竿密如梭。幽人坐啸幽篁里，从容自得咏委蛇。图以人传夸纸贵，云烟过眼几羲娥。恨多生晚不及见，江汉何从导潜沱。披图想像高标致，刚健而说决而和。先生种德如种竹，孙枝联翩擢巍科。扬历中外各著绩，人人磊落复英多。手泽什袭佰余年，宝贵有逾独峰驼。忆昔获见农部公，长孝许我屡经过。为我挥毫作细楷，摘写格言相切磋。鸿爪雪泥忽孙迹，屈指流光感逝波。卓哉方伯两昆弟。昶顗双珠无偏颇。明德之后有达人，渊源家学良匪他。盘根错节别利器，挺然直幹肯媕娿。暇日宴客出此图，满座传观争摩挲。宝意小词覃溪句，使人不厌百回哦。吾师椒叟有真迹，妙墨不数右军鹅。还君此画为君祝，世德允宜受福那。乃者暂息垂天翼，养晦何须怅轗轲。国家需才今孔急，洗兵甫见挽天河。会当凌霄承雨露，经纶待展休蹉跎。  

***李临驯***  

李临驯，字葆斋，上犹人。道光戊戌进士，改庶吉士，历官湖北督粮道。有《散樗书屋诗存》。  

***题太清福晋听雪园***  

篆炉烟冻余香袅，银釭蕊结双花小。惊风一夜舞琳琅，金井鸦啼天未晓。太清仙子无俗情，身骑白凤来玉京。静中观色本无色，空里闻声如有声。冰心玉质谁堪拟，化身千亿梅花里。寒宵听雪不知寒，洗尽尘寰筝笛耳。仙人爱雪兼爱梅，雪花正落梅花开。梅耶雪耶两清绝，天与异境供仙才。初如满砌敲琼玉，忽觉打窗闻剥啄。庭中暗想影飞花，帘外频惊声折竹。是时万家宵梦阑，绣衾倚暖薰沈檀。复有华堂列明烛，鸾笙象板听不足。太清仙人心独清，寒声到耳殊分明。图名听雪岂无意，欲唤红楼昏梦醒。纱窗斜受一梳月，冷映梅花清到骨。遥知碧瓦碎琉璃，不用红炉煨榾柮。含章殿，聚星堂。雪霙有色梅有香。梅花争妍雪争洁，静者对之成淡忘。乃知喧寂本无定，了了雪泥痕可证。空中仙乐聒耳鸣，此妙不从音响听。  

***舟中晚霁***  

遥峰开晚霁，烟霭尚濛濛。驿路桃花外，舟樯落照中。暗愁消旧雨，残醉倚春风。不觉江波暝，前山夜火红。  

***谒张文献祠***  

相业开元盛，天南俎豆新。文章推大笔，风度见名臣。故岭梅花发，荒祠碧草春。明良终谤讟，千载共伤神。  

***重到金陵怃然有作***  

远望锺山一抹烟，秣陵遗址暮云边。暂辞鄂渚刚三日，小别秦淮又十年。千里江波归后梦，六朝风月劫余天。衰颓再到应难必，细雨篷窗意黯然。  

***王东槐***  

王东槐，字荫之，号次村，滕县人。道光戊戌进士，改庶吉士，授检讨，历官武昌盐法道。殉难，予骑都尉世职，谥文直。有《王文直公遗集》。  

***五君咏***  

水部雄且杰，目摄诸曹郎。京华二十载，郁郁气不扬。酣饮纵谈辨，泼墨肆颠狂。黄鹄群雁鹜，大笑傀儡场。  

仪曹性孤迥，守拙得所適。闭门风雨深，巷绝车马迹。有时率意游，散发脱巾帻。丝竹惬清听，归路夕阳碧。  

海曲老经师，儒林郑孔派。著述盈尺强，积卷腹宜晒。我视殊妩媚，世目多駴怪。永叔曾有言，古器今难卖。  

比部千里足，低首受羁控。才高心能下，神敛鉴益洞。泾渭自清浊，蕉鹿何梦梦。闲归看竹轩，独对月吟弄。  

屯田物无竞，不见嗔喜颜。汪汪千顷波，流注胸臆间。情矜有窘步，意旷得境间。何如通与介，惟取性所安。  

***岱顶观日出***  

卧听松风万壑雷，披衣携杖步崔嵬。地中红日深更见，天外仙霞横海来。绝顶高寒历冰雪，前朝封禅认莓苔。磨崖细读开元字，却笑秦皇空霸才。  

***渡河***  

万顷桃花一叶舟，飘然直作御风游。看他浊浪滔滔下，千古何人截众流。  

***金玉麟***  

金玉麟，字石船，阆中人。道光戊戌进士。官宁羌知州。有《二瓦砚斋诗集》。  

***蒋园杂咏***  

小池通野水，虚牖纳烟霞。雨渍桐留叶，霜晴桂再花。幽栖能远俗，久客渐如家。闻说重阳近，东篱兴更赊。  

***锦州杂诗示海珊弟***  

一束轻装瘦马驮，问程先指小凌河。惯听阁道《淋铃曲》，又唱阴山《敕勒歌》。瀚海东连平野尽，长城西互大荒多。故园松菊今何在，如此浮家奈汝何。  

***波罗岭早行***  

夹道危岩壁立悬，青余一线望中天。镫随斜月光无定，铃飐乾风响不圆。千里驰驱经绝塞，五更雨雪逼残年。归期准与寒梅约，粥鼓香花腊八前。  

***刘文麟***  

刘文麟，字仁甫，号仙樵，辽阳人。道光戊戌进士，官沈丘知县。有《仙樵诗钞》。  

***驷马桥***  

辞赋凌云绝代无，汉家才子说相如。高车驷马须臾事，一纸长留《封禅书》。  

***华表***  

步上南山道，华表何巍巍。昔有鸟来集，自云丁令威。一去三千年，至今不更归。人民固屡易，城郭亦已非。仙人且化乌，冢骨何所悲。  

***窭圌山***  

每步高逾尺，凌空石磴盘。百回才半上，二月有余寒。古洞停云雪，回风咽急湍。泠然清磬落，祠宇出云端。  

未得瞻遗像，空怀窦子明。斧劖双壁断，绳度一僧轻。泉石甘终隐，金丹竟可成。何当饵芝朮，相逐学长生。  

***上峡***  

连山筑长围，众水含积怒。无地恣披猖，勉强循轨度。纡折千百回，其意在东注。砉然门户开，并力尽一赴。万马横空来，惊愤不反顾。我舟当其冲，逆进相触忤。百夫贯一缆，累时拔寸步。倒掷脱不虞，此身竟安付。昨有估客船，咋指惊一误。木石相冲撞，破碎等瓜瓠。崖畔余柿存，不忍目重驻。吁嗟造物意，设险独何故。夕泊江之涯，惊定有余怖。月黑鸺鹠鸣，悲风振岩树。远闻洪涛声，前滩尚无数。  

***新滩***  

江从归峡来，万派争一窭。横石互其前，直下泻悬溜。欲下不下时，其势犹未骤。陡跌忽仰翻，直驰更回斗。白日生雷霆，雹雨忽奔凑。深冥不测底，淘刷厚坤透。长年素习险，到此俱眩瞀。人声杂水声，飞沫溅襟袖。深疑咫尺间，鬼伯已预候。出险如再生，惊喜念交辏。舟师擂大鼓，牲醴谢神佑。具道过此滩，往往遭倾覆。上滩须顾前，下滩须顾后。上滩力可施，下滩力难救。  

***两阁晓起***  

一磬发空籁，虚窗曙色分。峰高先得日，烟重欲成云。客念寂无著，鸟声间更闻。满山瑶草绿，静坐有余芬。  

***夜枕***  

那得无拘束，行空马脱羁。老翻家事累，愁只客心知。孤馆春寒里，虚窗月堕时。不眠怀往昔，双鬓暗成丝。  

***白燕***  

生成毛羽自光辉，泥垒栖身愿已违。裁破素波刚试翦，舞残红雨不霑衣。空梁月冷无人见，故国云深有梦归。满眼春埃遮日起，琼楼虽好莫轻飞。  

***屠湘之***  

屠湘之，字筱园，会稽人。道光戊戌进士，官杭州教授。有《娟风轩遗稿》。  

***游青道观***  

镇日困丹铅，乘暇骋幽兴。春风荡芳陌，送我入名胜。长松荫蔽亏，遥见红樯映。霞宫赫宏敞，绛阙穆深靓。高台树杰构，宛转缘危磴。层梯怯步虚，绝顶恣目骋。平原何清旷，百里一览竟。西望接郡城，溪流明可证。去岁事方殷，戎马由此径。下界喧钲鼙，上方韵钟磬。岂繄呵护功，或亦幸而剩。惊魂甫帖息，报赛复纷竞。彼氓固何知，尔牧盖深儆。谅非出世仙，将毋前车镜。  

***蔡砚香来省再叠梅都官韵补和***  

椽笛偶长吟，乃值中郎过。簉弄发雅奏，始惭俗韵多。南讹忽朔易，申命羲改和。饕风骤作虐，泽腹冰凸涡。遂令在鱼藻，不得居有那。凿空上封章，愤欲接剑诃。咄哉蜮含沙，幸矣凤集阿。傥不逢诸葛，将如间阔何。  

吟朋艰一聚，忽若飘风过。口舌进一官，不如一集多。矧兹覆道里，咫尺妨善和。昨者城门火，殃及池鱼涡。鲂尾幸无赪，不然弃甲那。妖鸟自喜诎，赤熛罔怒诃。君今得湔雪，潇洒归岩阿。天寒无守鹤，将如梅花何。  

## ●卷一百四十三

***段承实***  

段承实，字芳山，南昌人。道光己亥举人，由内阁中书历官刑部员外郎。有《寸草心斋诗钞》。  

***夜行***  

水响暗中听，孤帆夜不停。舟轻去飞鸟，镫闪似流萤。风静浪仍白，月明山更青。五更有凉意，秋色在疏星。  

***杂诗***  

黄鹄举青霄，千里势辽阔。秋蚓食槁壤，寒泉自斟酌。一朝失其所，两者无可讬。鱼岂羡鸢飞，鸢不知鱼乐。得意各有在，所苦网与缴。英雄岂无用，失时转寂寞。猛虎去深山，不如林间鹊。  

銮凰不世出，谁复知羽仪。良马来冀北，难与伯乐期。驽骀思逞能，燕雀争高飞。岂能应昌运，终为世所嗤。骥称不贵力，凤至惟其时。吾衰亦久矣，嗟叹尔何为。  

***怀方晚樵茂才***  

落拓频年惯，头巾独可怜。贫深转多病，境累欲逃禅。于我最知己，与君同信天。燕云望江树，遥隔路三千。  

***王绍燕***  

王绍燕，字穀贻，仙游人。道光己亥举人。历官衢州知府。有《不忘初斋诗草》。  

***自城南傅家村归***  

晚自城南十里归，酿霜天气冷侵衣。三间茅屋炊烟起，一带寒林落叶稀。世事尽从流水去，客心翻逐暮云飞。不贪秉烛游清夜，尚有流光月照扉。  

***延平舟次听榜人歌陈将军遗事慨然为赋***  

剑州山水天下奇，生长闽南愁未知。春风北鸿不得意，暑雨归来溪涨时。青山蹀躞向东去，孤城高扼鸟飞处。千仞峰峦双塔存，怪石巉巉凿烟树。浪花倒摇山影奔，滩前舟子如云屯。撑篙注眼默相视，侧照落日翻金盆。两岸啾啾鸟啼绝，百世茫茫几人杰。回忆当年陈将军，不归中原归窟穴。荒陵白骨成古丘，阴风吹月声{风穸}飂。淮右群雄问何在，开平勋业沈泡沤。元明往事莫长叹，一方自霸震乡闬。至今父老矜传闻，坐看江流日汗漫。  

***客有谈洞庭之胜者赋此奉简***  

我生井蛙拘一经，抵掌喜听谭洞庭。苍梧帝子不可遇，何年看遍君山青。岳阳楼上溯张李，妙句惊人一篇耳。沈吟更读《离骚》经，千古流传傥如此。我闻斑竹犹昔时，湖光皱绿澄玻璃。八百里中淼浸月，月影倒空楼阁奇。长隄偃虹天低处，大江东过武昌去。曹公洲前常朗吟，铜鼓雷文为谁铸。木叶飘下秋波心，船樯鸦尾衔烟岑。鱼龙夜静布帆落，鸿雁霜寒湘水深。人生百年祇过客，越浦吴山尽陈迹。借问荆关堪卧游，生绡许拂三百尺。九疑峰峻那须论，云梦迷离当气吞。眼中历历谁落笔，更吹铁笛开芳樽。  

***廷桂***  

廷桂，字芳宇，满洲旗人。道光己亥举人，历官永州知府。有《仿玉局黄楼诗稿》。  

***次方桐翁世丈留别韵***  

蒲轮安稳不须停，心醉诸生有六经。湖上曾悬高士榻，天边再见丈人星。乡愁水曲鸥波远，老怯宵寒鹤梦醒。归向君山蓄春茗，一瓢径欲递中泠。  

***端午日以铜鼓新荷馈子缜学使并缀二绝***  

伏波南下五溪深，破浪楼船达桂林。烽火连营铸铜鼓，雨中滴出汉时音。  

潇潇菡萏艳端阳，净植亭亭压众芳。别有柳州九孔藕，城阴才剩半陂塘。  

***鲍康***  

鲍康，字子年，晚号臆园，歙县人。道光己亥举人，历官夔州知府。有《观古阁诗钞》。  

***淮阴钓台***  

欲搜遗址但蒿莱，屠钓中多大将才。千载兴亡君莫恨，歌风戏马尽荒台。  

***古泉三十六韵***  

雅癖推金石，鲰生更癖泉。搜罗偿夙愿，辛苦忆儿年。和峤情同锢，洪遵志续编。标新胪大小，绘影肖方圜。制向锱铢析，文徵面背全。殊形刀诘屈，异样布精坚。厌胜间情肆，题祥吉语联。旁稽瀛海外，详纪夏殷前。芬讶黏襟古，晖惊烛几鲜。青红苔绣湿，斑駮土花妍。偶值奇相饷，真令喜欲颠。五金纷冶铸，廿载耐磨研。贪许钩心斗，趋嗔捷足先。穷檐晨访踏，列肆夕流连。痴尚夸奇观，贫偏结古缘。但教珍翠椟，那惜卖珠钿。纨扇光如拭，藤床梦也牵。选叨刘宠赠，佩比阮修悬。旧谱瘢频索，新诗句好传。妒嗤慳出手，羡笑久垂涎。赝鼎思争售，鱼珠愧未捐。轶材搜宝钞，余事侑琼筵。雨过吟秋馆，凉招薄暮天。半生忙似贾，此日快疑仙。筠箔澄于水，纱窗白胜绵。瓯香斟苦茗，炉翠篆疏烟。罗列缣囊富，纵横锦箧骈。螺丸磨处腻，蚬楮拓来便。绮席人高踞，璇闺侣乍延。登登声著纸，悄悄影移砖。古篆盘蜗结，名书舞鹤翩。神争碑版秀，字证鼎彝镌。墨本装缃帙，邮筒递彩笺。剖疑滋辨论，数典费言诠。探袖逾三百，论缗贮十千。书迂还著录，兀兀事丹铅。  

***明妃***  

不向深宫拭泪痕，妍媸肯对画工论。笑他买赋长门女，卻掷黄金结主恩。  

***杨炳春***  

杨炳春，字潄芸，吴江人。道光己亥举人，浙江候补知县。殉难。有《扶雅堂诗集》。  

***喜晴和云门韵***  

黄人失守金鸦逃，白龙倒翻沧海涛。如轮黑云横天半，两月不见高天高。绿章谁人达天耳，只恐将天都化水。天忽大怒雷夜鸣，霹雳一声雨为止。黑云破碎红云生，扶桑晓日排云行。绕日虹光一万丈，岂有神怪敢相争。乃知天欲苏民困，约束祇凭威一震。他时客向海上来，定见乖龙缩成寸。  

***读借公完玉堂诗稿***  

能不作僧语，自然得好诗。才华本天授，刊落亦何为。独爱借公集，雅多儒者词。心清气雄杰，世外想英姿。  

***春暮作歌用昌黎寒食日出游韵***  

久晴则阴吾何病，转惜岁首春光盛。若教移向三月来，照眼定多红紫映。含葩纷纷欲出奇，其力那与造物竞。易落只坐天黯惨，催开空费人吟咏。盈庭老绿围幄张，何处生红妆束正。幸哉年年例三月，韶光过去还能更。劝尔弱植勤栽培，慎勿相向嗟薄命。皇天平分此四时，菀枯万物潜操柄。岂无他时增萧索，先与眼前集喜庆。盛极不再真堪哀，晦久而发乃可敬。矧兹阳春本有脚，捷回旸谷途非敻。回红转绿只咫尺，处高听卑杖明圣。群花与树暂别离，明年此日终合并。但恐中槁滋朽蠹，召彼戕伐伤本性。草根木质果坚贞，雨师风伯空骄横。我持此论向中夜，疏星渐看云隙迸。须臾薄雾尽卷卻，清光宛若新揩镜。会逢其適阴变晴，谁操厥券诗为政。唤回春首力不能，预计来春语则劲。饯春翻出迎春歌，兴来忘卻炎官令。  

***渡江作***  

舟中不知波涛大，耳中但觉风声快。推篷起叱咄咄怪，我头欲昂船欲拜。一波轩轩九州隘，一壸不见千金卖。蛟龙作势舞泙湃，馋口呀呀幸人败。平时风顺一帆挂，船尾舟人跂脚话。张帆今入长江界，众目睽睽口噤齘。而我无端发深喟，世途无处无机械，安得长如此时戒。  

***汉延平熨斗歌为认庵作***  

延平始终无一年，当时邓后专威权。铜斗有柄载年号，睹此款识加爱怜。斗体纯作瓜皮绿，古色烂斑眩双目。已撞玉斗当雁行，欲补金瓯反蛇足。吁嗟！此斗虽缺非寻常，元年二字书煌煌。殇帝赖尔寿命长。断碑折剑何足拟，好配汉家传国玺。  

***读梅宛陵诗和本集永叔进道堂夜话诗韵***  

凉云抱雨颓，候虫啼秋急。一镫闪虚牖，窸窣精魂入。敛心与酬对，拟追微渺及。视肤略无奇，觑髓行难十。羊肠郁百盘，盘盘平野立。何尝空虚为，端由豪横戢。镕韩英斯存，煦孟寒不袭。当其戛戛难，有似硁硁执。豁然得悬解，活古一呼吸。于公本自然，传后憎僻涩。不博浅学欢，要取真宰泣。嗟予素疏陋，奥旨未全挹。誓终索渊珠，苦意鞭潜蛰。  

***编录先仲兄遗稾追悼***  

涕泪深深欲满衫，竟从苦海断归帆。夜台得友心应慰，石阙知君口尚衔。鸿雁余哀云外叫，风波无恙箧中缄。遗编重向残镫读，此笔生前早蜕凡。  

***题炖煌太守裴岑纪功碑拓本***  

提兵三千人，立功万里外。裴公信桓桓，与汉除灾害。嗟哉窃禄徒，养尊幸时泰。履常恣欺谩，蹈险丧狡狯。国仇仓卒逢，未战先狼狈。微躯不如草，荀活向敌匄。古人不畏死，所以功名大。古人傥畏死，姓氏久尘壒。我读裴公碑，英风想旌旆。裴公不复生，呼酒为公酹。  

***甘丙昌***  

甘丙昌，字棠牧，邻水人。道光己亥举人，官太平教谕。有《生香阁诗草》。  

***杜牧之墓***  

伤春伤别鬓如丝，不比南朝旧总持。十里青楼盼书记，两行红粉笑分司。谈兵泽潞工何益，出守湖壖事竟迟。手把玉箫来酹酒，无能有味感清时。  

***苏门***  

苏门山上有间云，长啸而今更不闻。琴客酒徒沦落尽，风流嵇阮愧夫君。  

***戴粟珍***  

戴粟珍，字禾庄，贵筑籍清镇人。道光己亥举人。有《对床听雨诗屋诗钞》、《南归草》。  

***杂兴***  

好山当我门，空翠落砚几。层轩敞虚幕，日坐岚光里。岩壑变阴晴，云蓝间青紫。红树障峰腰，断霞结疏绮。何处憩冥情，即此谙画理。我心素已间，近复淡于洗。终日了无言，澄澄对止水。  

夜静鱼钥沈，窗际上寒月。对此不能寐，揽衣兴超发。散步出疏帘，清光皎于雪。尖风吹我衣，泠然濯毛发。冥契得诗意，际此殊清绝。湛湛澈寒泉，冥冥堕松屑。鼻观远闻香，小定味禅悦。  

***界首***  

群峭摩青苍，横空排大翮。水阻山怒争，怒积不可泄。拔地峙一峰，太空独横绝。天骨琢苍秀，云根耸孤特。造化始何年，积此万古铁。坚绽土花青，瘦绉古苔黑。独力障长江，狂澜欲倒曳。豪气为之扬，浩歌震林樾。  

***霜夜即景***  

瓦背霜落寒生棱，残月弄影清于冰。空阶但觉露华滴，老竹扑折缠枯藤。霜气化烟烟入月，月雾含霜皎于雪。漫空乱滚兜罗绵，楼台倒入天际白。大千都入混茫中，一气鼓出云蓬蓬。我想乾坤未造始，玄黄混沌将无同。斯时定有方瞳翁，虚无游戏骑白龙。星冠羽帔不可见，似闻仙乐声摇空。忽然霜飙疾如箭，净扫长天开匹练。楼观城郭出空中，满地霜华飞片片。兀立我已寒不温，一缕凉澈玻璃魂。闭户方欲觅诗梦，老鹤一声来叩门。  

***初入定番***  

瘴雨连天迥，蛮云贴地浮。山分金竹秀，城控木瓜秋。笳鼓喧军垒，芦笙绕市楼。时清久无事，来伴仲宣游。  

***浦市***  

风波历不尽，晓发雨濛濛。篷带辰谿雪，帆收浦市风。圆沙围岸阔，平楚接天空。仿佛乡关路，云生白塔中。  

***秋夜偶检兰雪师自书遗稿感赋***  

先生久已骑鲸去，零落当年字尚存。残蠹半留仙后蜕，泥鸿细认雪中痕。武夷九曲云封硐，柘水千潭浪打村。憔悴鹤奴诗弟子，寒宵重与赋招魂。  

***顺德道中杂感***  

东西分跨太行孤，莽莽河山得气粗。三辅近蟠龙虎地，九边遥护帝王都。雁门自昔饶名将，燕市如今少狗屠。扼险更兼民气劲，登车一为览皇图。  

河声岳色入云高，百雉城多抱阔壕。蕃将至今思代马，健儿从古爱并刀。卜萄绿醉肝肠热，苜蓿青肥騄駬号。遥指蓟门风动处，红暾犹射旧旌旄。  

雕盘大漠雁横天，割据王侯旧有年。石勒归来先霸赵，慕容老去尚图燕。丈夫胆直羞狐媚，回部营开枕骆眠。六代茫茫零落尽，惟余鸦点荡寒烟。  

***玉屏舟中***  

疏林寥落淡黄余，近水人家取次居。烧得船头芦火活，红姜白水煮寒鱼。  

***滹沱***  

乐城昨夜共悲歌，击碎春镫感慨多。破晓行来残醉在，萧萧寒日渡滹沱。  

***陆黻恩***  

陆黻恩，字紫峰，号亚章，阳湖人。道光己亥举人。有《读秋水斋诗》。  

***香草河***  

推篷草烟霁，击缆夜潮生。好月隔江出，孤峰带雨晴。野塘鸥鸟静，远水荻花明。来日金陵道，青山数点横。  

***得以黄兄书知归有日矣喜而赋此***  

七载分飞影，劳劳溯客程。稻梁前日事，鸿雁此时情。流水渡头急，残星树外明。休辞一樽酒，翦烛到三更。  

***怀董二***  

秋雨秋风夜，江南江北天。故人千里外，清梦十年前。壮志应难减，浮名终自牵。儒冠休道误，愿著祖生鞭。  

***拜宣公祠***  

艰难行在扈銮舆，惭愧梁洋洒涕初。河北犹传哀痛诏，忠州已睹验方书。颉颃房杜元无忝，沾溉欧苏尚有余。卅叶耳孙瞻庙貌，聊同村叟荐溪蔬。  

***漫兴***  

少日原期竹帛勋，岂知半百尚无闻。将衰亲旧多新鬼，熟练人情看暮云。潦倒更休投贵刺，飘零懒作送穷文。何时辞得轮蹄子，送老齑盐一盏醺。  

***山行***  

山行荦确瘁轮踬，谷转溪回望欲迷。一径落花孤馆外，几家斜日乱峰西。身如病骥嗟迟钝，心羡归鸦得稳栖。暂假华胥差亦乐，村醪虽薄藉扶携。  

***王景贤***  

王景贤，字希斋，闽县人。道光己亥举人。咸丰辛亥举孝廉方正。有《伊园诗钞》。  

***晚泊乌石滩与硕甫对榻拈韵***  

一水涵空碧，青山忽满前。乱蝉催落日，独鸟没秋烟。帆影随流曲，滩声抱岸圆。钓鱼人不见，终夜客星悬。  

***送林少穆先生戍伊犁***  

时事竟如此，空教泪满襟。敢云臣罪薄，终感主恩深。史策丹心在，光阴白发侵。玉关何处问，西望暮云沈。  

***叶霖藩***  

叶霖藩，字鲁泉。休宁人。道光己亥副贡，官繁昌训导。有《琅峰草堂诗钞》。  

***夜泊京口***  

北斗插汉横天东，江光一色涵澄空。老鱼吸月踏波起，水银万顷摇蛟宫。一龛佛火金山碧，烟树南徐看历历。乌蓬露冷不成眠，铁瓮城头吹玉笛。  

***王朴***  

王朴，字守愚，临榆人。道光己亥副贡。有《知足斋诗草》。  

***秋夜即事***  

若非经夏闰，今夕是中元。虫语栖花径，萤光暗草根。漏沈知夜尽，月上觉镫昏。翻羡邻家好，通宵静掩门。  

***董恂***  

董恂，初名醇，字酝卿，江苏甘泉人。道光庚子进士，官至户部尚书。有《荻芬书屋诗稿》。  

***舟中晓起***  

晓气清连夜气清，扁舟人在画中行。菰茭佐馔饶乡味，蒲苇摇空作雨声。帆影乍惊双鹭起，林阴时听一蝉鸣。俗尘三斗销除尽，谁道劳劳累此生。  

***静女篇***  

幽兰在空谷，清露晞朝阳。静女贞且勤，凄风动流黄。孤芳时自赏，悠悠思难忘。大姊游以嬉，相攸讬金张。二姊性矜贵，珠翠溢晶光。小妹娇可怜，长依阿母旁。语妙粲花舌，启口生芬芬。静女独椎髻，掩抑栖空房。河边暮碪杵，厨下朝芥姜。不惜终岁劳，但愿高年康。高年寿且康，妾心乐未央。  

***黄倬***  

黄倬，字恕阶，善化人。道光庚子进士，改庶吉士，授编修，官至吏部侍郎。有《介园遗集》。  

***严先生钓台***  

水势潆洄分外青，舟行严濑认孤亭。故人若使侪台谏，御榻谁知有客星。尚爱渔歌随荇浦，欲从石室荐椒馨。危滩七里清泉酌，前路梅花指画屏。  

***殷兆镛***  

殷兆镛，字序伯，号谱经，吴江人。道光庚子进士，改庶吉士，授编修，官至礼部侍郎。有《斋庄中正堂集》。  

***读文选***  

坡公直是讥无用，杜老频闻劝熟精。省识宋唐分界处，文章风尚与时更。  

***建宁***  

星程访古南乡路，风物尝新北苑茶。楼毁碧云怀郡治，岭环红树有人家。诗心梦揽天湖景，药笼思收泽泻花。使院酒阑还点笔，尊闻堂外月初斜。  

***廉兆纶***  

廉兆纶，原名师敏，字葆醇，号琴舫，宁河人。道光庚子进士，官至仓场侍郎。有《深柳堂集》。  

***天津喜陈仲鸾同年相过***  

种树风烟长，移花岁月深。稍添春烂漫，浑忘老侵寻。阅世成流水，何时返故林。便开松菊径，共葆雪霜心。  

***蒋琦龄***  

蒋琦龄，字申甫，全州人。道光庚子进士，历官顺天府尹。有《空青水碧斋诗集》。  

***阳朔看山***  

岭外多好山，阳朔最奇诡。净洗看山晴，一棹下滩水。应接初不暇，邂逅无穷美。生平所未见，见之心为死。奇者已非山，层出犹未已。日暮维我舟，翘首更一视。行空走群兽，攫人伺奇鬼。竟夕颈为缩，屏息篷窗里。诘朝挂帆去，高情稍倦矣。我闻养生射，全名在一矢。用兵得重瞳，百胜不足恃。赘若舍人蛇，贱如辽东豕。行文贵有余，怀才宜知止。嗟哉阳朔山，所伤惟多耳。  

山山皆如画，犹恐画未能。何独一小山，偏以画见名。苔草炫金碧，悬崖展幛屏。石纹泼水墨，一幅浑天成。当其有山时，世未有丹青。胡为造化儿，预构狡狯情。画师摹真山，山乃以画称。转辗但相似，何者为山形。是周亦是蝶，此理难具明。问山山不语，尽日山中行。  

***送朱伯韩侍御还乡***  

柏府霜寒乌夜飞，朝簪晓脱理征衣。泰山东望云犹蔽，秋色西来燕已归。出处无惭从古少，文章有用似公稀。郭门供张何须设，恐被旁观说见机。  

寒花背指放船时，驿路深秋景最宜。新得诗篇聊自赏，旧焚谏草有谁知。洞庭日落帆千里，易水风寒酒一卮。我是徂徕狂直讲，终逢圣德更题诗。  

***宿武连驿次和放翁武连县诗寄霞舫少鹤***  

四十功名未可期，秋怀应有故人知。三刀远道销髀肉，九月清霜点鬓丝。世路艰危忘栈险，宦情恬淡到官迟。回看禁掖朋从隔，古县鸣笳向夜时。  

***寄王子寿***  

梅花晚飞翻，归楫循江汜。风尘黯损神，乱离迫暮齿。延颈恋朋知，合沓岁月驶。词坛久阔疏，悠悠殆二纪。螺州雪后晴，延缘独葭苇。跫然闻足音，肩舆冲泥滓。樽酒展素心，时事从掌指。漆室伤怀抱，涕泪痕满纸。干戈老莱衣，洗然贱朱紫。忠爱本性成，爵禄心则死。天聪辟四门，国运隆任姒。诸公颇用心，骏骨谅已市。斯人国之桢，文章固小技。芝兰不言芳，讵合败荆杞。未登白玉盘，永为老圃耻。崎岖全躯命，吾衰亦久矣。早年识璠玙，孤芳陋桃李。新文更起予，罪言弥奇伟。论都策滇事，所见无彼此。岂惟臭味同，出处固相似。潇湘连洞庭，极目春千里。美人天一方，濯足娟娟水。寂寥身后名，一笑但相视。  

***挽朱伯韩***  

宣庙有三直，吾推朱子公。立朝凡几日，疾恶乃如风。炙手兀时宰，焦头论近功。当年笑迂阔，颇与紫阳同。  

未泄种胥愤，堪悲晁贾才。旁求朝命下，痛惜士林哀。奏议尘封久，灵旗血战开。中丞速攻取，白马拥潮来。  

绝学成孤诣，高文得正传。规模诚阔远，襟抱亦冲渊。岳笑轻尘足，材劳朽木镌。刘贳风义重，叠入玉溪篇。  

***黄兆麟***  

黄兆麟，字叔文，号黻卿，善化人。道光庚子进士，改庶吉士，授编修，历官光禄寺少卿。有《古樗山房遗稿》。  

***舟中杂诗***  

牛羊下夕阳，薄暝散层麓。一叟荷樵归，蹋烟入茅屋。渔舟争渡喧，夜气沈溪曲。孤云扶月来，窥我隔修竹。篷窗筛碎影，斜映一篇读。万籁寂无声，江水澹凉绿。寥寥玄化间，生意幽然足。  

颓云压崇岭，飞雨洒空江。滩声作雷吼，涛奔如急泷。沈阴裹孤艇，四顾但苍苍。倚枕坐深黑，祇闻人语哤。冲风摧危壁，碎石堕琤瑽。舟子前后呼，篙楫相击撞。天威递收摄，急点停淙淙。开门望山岸，凉月挂鱼矼。  

***诸葛武侯铜蒺藜歌***  

罡风卷空云四垂，扁舟驾浪帆不倚。篷窗开笥光陆离，云看武侯铜蒺藜。芒耀四射形模奇，苔斑变作鳞之而。古如宝采腾鼎彝，峭如圭角森岐嶷。锐如颖脱囊中锥，晃如霜锷生戟枝。是真神物何崛崎，当年武功屯虎貔。风云八阵开鱼丽，连濠密布如棘茨。贼骑卻顾奔且驰，定军山畔愁云迷。五丈原头星陨辉，金刀祚尽哲人萎。此物光芒长不隳，邺宫铜雀久尘泥。此物雷霆为护持，木牛流马千秋遗。奇筹转饷咸仰追，岂知当日雄军威。杈桠满营助险巇，即今入手含霜晖。英风飒飒砭人肌，眼中如见千熊罴。戈矛森列扬灵旗，昔读我乡陶园诗。汉中通守曾得之，毛君何缘憩神祠。沙场寸铁行囊携，舟中濡笔不敢题，满江白浪腾蛟螭。  

***吴三桂系马椿***  

濞王遗迹渌江涯，嶪<山截>危椿绕古霞。此处山中曾系马，当年井底欲鸣蛙。寒烟十里闻啼鴂，灌木干寻噪晚鸦。鱼足昔时成窃据，至今甲胄在长沙。  

***胡焯***  

胡焯，字光伯，武陵人。道光辛丑进士，改庶吉士，授编修，历官侍读。有《楚颂斋诗集》。  

***苗先簏所藏河间献王君子馆专歌***  

日华宫阤霜蓬焦，毛公祠存客游敖。冒橛副土光烛霄，断甓双纽雷文交。金倒落虹蜷要，汉皇求仙东射蛟。小山鸿宝纷招邀，箫管吹台何寂寥。申诗不传王戊骄，河间好儒筑馆劳。山东诸生来俊髦，六籍不灺西秦燎。书<阝敕>周官乐龡韶，嘉宾笙簧车乘翘。素丝五马干旌旄，君子何在贯与毛。三千年后今联镳，禼生稷乳经谈苗。遗专入匦纁重包，银茧拓分圆麝膏。未央汉宫铜爵曹，搜剔遗瓦披榛茅。晋隶岂识元康朝，五凤八分惊遁逃。延陵旧碑申浦遥，孔篆疑似唐刻淆。大雅不没精灵超，此专何啻干琼瑶。侪鲁大璜周赤刀，<阝敕>经鸿都鸦肄宵。椎毡摩烟麟阁标，缇袭缄縢囊橐櫜。载车万轮舟百<木穸>，胡为井甃占易爻。蜗篆古壁尘栖寮，西陟虞阪跻中条。抱玉南涉吴江潮，扣缶自作幽并谣。运甓谁惜荆州陶，交河北流写平皋。客馆二十沦荒郊，献王陵树秋风号。  

***张石舟与何子贞既构顾先生祠刻亭林年谱成因得睹蔡小石司业家藏万年少秋江别思图图作以赠亭林者也石舟与子贞各摹其画及识语并程氏易畴题跋装为卷石舟手书亭林赠万举人诗又所作次顾韵题此图诗补成顾祠秋祭诗并录于卷属赋诗得五言一首***  

先生圣人徒，间世乃一逢。古音<龠欠>伶伦，调以嶰谷筩。四部付日知，百川导之东。郡国有利病，昭然发其蒙。平生求友心，择善得所从。如登东鲁堂，七十为齐踪。艰贞守薇蕨，九州一飞蓬。城南旧寄居，释家檐宇重。庑下想遗躅，摩挲见双松。二君实创议。构祠植垣墉。陈书会朋旧，荐馨申敬恭。纪年述遗事，传志备始终。因睹万生画，衰柳烟濛濛。当年渡江淮，藏名随市佣。诗画互酬赠，翩然两冥鸿。分摹各藏袭，仰止心无穷。维昔夫子圣，三千悉陶镕。六艺式古训，纤微逮鱼虫。盘薄际天人，今古为会通。规矩范身心，高明守中庸。勉以慥慥志，裕为经纶功。举措谓事业，知言能折冲。发之于音声，大乐鸣黄钟。论述开子史，伦物胥函容。生知与困学，入圣境则同。岂稍涉藩篱。而遂以自封。学者有通病，褊仄自矜崇。是己而非人，喧竞失至公。先生坦无私，孔教与折中。儒林二百年，皎月澄心胸。抚画诵遗诗，乡往夙所宗。学浅拾朴砾，追琢惭良工。因诗谂二君，惠言与摩砻。  

***冯桂芬***  

冯桂芬，字林一，号景亭，吴县人。道光庚子一甲二名进士，授编修，历官右足允，加四品卿衔。有《显志堂稿》。  

***钱武肃王像为王裔孙若浩题***  

唐宋之间五十祀，六姓一十四天子。一镇东南屹然峙，乃与五代相终始。夹马营，真人生。华山隐者堕驴笑，天下从今始太平。翩然卷甲输归诚，铁券金瓯垂令名。天意亡唐不可挽，固知神器难力征。又况东南地势难与西北争，后来南渡嗟何成。谋国岂合学孤注，竖儒乃议勤王兵。君王智略济神武，与民休息成乐土。莽莽中原纷弈棋，烽火漫天震鼙鼓。六桥风月圣湖烟，百万生灵独安堵。怜才一事更可人，足使孤寒皆气吐。司勋毷氉一青衫，文绮蒲轮来幕府。钱塘祠宇肃清高，灵气英风照千古。时清将种更儒巾，子孙世列清华谱。兰芽瑜珥何联翩，灵运诗篇先述祖。即今遗像俨须眉，纸上飒爽来英姿。锦裘骏马好结束，想见江东转战时。  

***江阴阎公祠***  

暨城斗大江之隅，县慰一官尤区区。天柱倾颓地维裂，孤垣七尺屹不折。王师百万渡江来，降幡遍竖城门开。江南一路传檄定，当车螳臂何愚哉。大令弃城走，主簿迎马首。吾所守者国与君，无国无君谁与守。我公一怒须戟张，奋身许国辞慨慷。一成一旅尚尤复，矧兹百雉雄金汤。谁知天心在鼎革，早识全军气如墨。城中雀鼠供饔飧，麾下南雷共心力。月轮惨惨挂围城，剑戟薄霜寒逾明。乌鹊不鸣鼓角寂，一营唱彻《转五更》。曲声凄苦笛迸裂，此夕三军泪如血。西风萧萧江水寒，饮入我军亦惨绝。一朝城陷公坦夷，噬指自书绝命词。一丈之帛三十字，血光宝气何淋漓。太祖养士长已矣，犹有江干一典史。人物独殿十七朝，江山手挽三百里。此材乃屈簿尉资，有明之亡亦已迟。中原六军一朝溃，谁与主者曰督师。新安长平事非偶，自甘骈死古罕有。六七万人无一降，万骨茔高积如阜。灵祠恰傍东平王，人称公是张睢阳。我谓公节更青进，夷齐庶几同辉光。圣朝宽大迈前古，优诏褒嘉锡祠宇。成周穆考亦神圣，不封首阳一抔土。  

***东阿王墓***  

风雅黄初有正声，雄文八斗冠群英。中原莽莽戈鋋气，东阁翩翩诗酒情。羞与父兄同事业，不教宾客掩才名。如君位望犹求试，泪洒空山裋褐生。  

***落木***  

落木竟无边，萧萧客馆前。壮心悲落日，乡思逼残年。寒鹊喧枯树，霜鸿唳远天。几茎添白发，揽镜一凄然。  

***蔡寿祺***  

蔡寿祺，原名殿济，字梅盦，德化人。道光庚子进士，改庶吉士，授编修。有《梦绿草堂诗钞》。  

***哀江岷樵中丞***  

罡风日夜起江滨，摧折东南柱石臣。诸葛有才方乐毅，贺兰无意救张巡。孤军竟尔成沙鹤，大节真堪泣鬼神。犹记腐儒曾献策，早将忠义达枫宸。  

危城援绝讵能全，百战余生一旦捐。投笔漫夸班定远，裹尸真见马文渊。丹心耿耿同朝惜，青史煌煌异日传。不为枌榆叨庇荫，临风也合泪潸然。  

***挽向军门荣***  

将星一夜堕江东，耿耿元精返太空。小丑孙恩仍负险，将军向宠竟无功。纵横雾气愁难扫，呜咽涛声恨不穷。两浙三吴失屏障，万家涕泪洒秋风。  

粤西横槊战功高，吴楚奔驰胜算操。一代虎威谁继武，中原蚁贼尚如毛。兴唐裴郭偏无命，扶晋陶温枉自劳。帐下貔貅原可用，欲从李祐访星韬。  

***周连仲***  

周连仲，字倬轩，乐亭人。道光庚子进士。官礼部主事。有《宝稼堂诗钞》。  

***野望***  

白日入云暗，青山近水分。乱鸦孤塔寺，杂树老僧坟。地僻人稀到，泉声客屡闻。清虚何处洞，便欲觅苔文。  

***庄受祺***  

庄受祺，字卫生，阳湖人。道光庚子进士，改庶吉士，授编修，历官浙江布政使。有《枫南山馆遗集》。  

***游丝***  

十丈红尘踠地来，梧桐庭院凤凰台。已拌历劫同消歇，艳说登仙此化胎。柳暗花明皆幻梦，兰因絮果任疑猜。天边旧侣如相问，恐落泥涂作弃材。  

徒倚长安大觉生，尘寰消息视阴晴。凭他杼轴工难就，且喜丹青染未成。不向天孙商去住，肯依世网作荦萦。珠帘十二同时启，休罥春光滞远程。  

***姚近韩***  

姚近韩，字若退，号良庵，钱塘人。道光庚子进士，由内阁中书历官河南粮储盐法道。  

***红桥秋泛***  

廿四桥头日暮云，平山秋老荻纷纷。看来一样天边月，不信扬州有二分。  

十载重来感旧游，游踪不分又苏州。山光还照湖光绿，一听箫声可白头。  

***艾畅***  

艾畅，字至堂，东乡人。道光庚子进士，官博罗知县。有《至堂诗钞》。  

***伯牙台***  

琴理通万汇，泠泠含人心。何必锺子期，始可为知音。绝响久无闻，荒台留至今。寂寞一登眺，日斜江汉深。天风鼓云涛，虚籁生空林。  

***夜起***  

梦回残酒醒，披衣惬幽步。帘动袅天风，庭虚渍香露。天心澄夜阑，积气暖空素。斜月不到地，光淡桂花树。何处得秋愁，寂寞啼蛩诉。  

***题树斋给谏所藏云龙册子***  

斋空夜静星斗明，陡觉风雨昏镫青。雷轰电闪起咫尺，颓云塞地天冥冥。恍惚奔趋有百灵，海波倒卷枯沧溟。怪君何处得此通神画，令我骇对顷刻迷阴晴。我闻龙本至阳精，屈伸变化无定形。九天九渊任潜跃，出入有去翳以行。世人不知龙德贵，谓可拳养殊不经。谁其画龙即真龙，前有僧繇后所翁。此图未知出谁手，墨香一渍云濛濛。果有蜿蜒势千丈，半露云外藏云中。精灵尽出真宰泣，尺幅神变谁能穷。正恐朝坤有时要霖雨，忽然带云飞去图为空。龙兮龙兮我愿招之复来入，神功既毕此堪蛰老屋。空山伴夜吟雨气，淋漓万古云犹湿。  

***野花***  

抛却故乡春，远为行役人。野花纷到眼，游子一伤神。大地同风露，孤根独路尘。名园多弃壤，谁许讬栽新。  

***舟中同赵直夫对月***  

天涯一片月，照我宿淮东。故国几时到，扁舟今夜同。岸高杨柳露，洲远荻芦风。旷坐对清影，浮生念转空。  

***经古战场***  

云老日无色，萧萧白草乾。古烽黏壁死，朽骨泣沙寒。大地何曾隘，群生竟不安。纷纷一蛮触，凭吊独心酸。  

***寄黄树斋***  

一别柴关掩玉华，情怀寥落亦堪嗟。溪风渐冷鹤噤语，山雪欲来梅试花。小病屐声三径涩，间愁阑影一阶斜。思君怕对空潭水，照得吟肩瘦倍加。  

***吴世涵***  

吴世涵，字渊若，遂昌人。道光庚子进士，官会泽知县。有《又其次斋诗集》。  

***卯山***  

真人楼阁郁崔嵬，缥缈灵坛绝壁开。一室烟霞鸡犬去，三更镫火鬼神来。箫声空渡天边月，剑迹难寻石上苔。羽客不还丹灶冷，秋风林下独徘徊。  

***万象山***  

栝城富林麓，万象殊巃嵸。芙蓉拔地起，突兀凌高穹。朅来蜡游屐，磴道修且崇。盘旋出云表，石径趋灵宫。山亭坐一览，天宇开鸿濛。群峰忽低堕，罗列如儿童。黄龙与桃隘，秀色千崖通。霜风天外来，万木钻青红。江流日夜去，滔滔不可穷。回首望少微，晓日光曈昽。矫矫云中鹤，高举青田东。恨无垂天翼，颉颃因晨风。凭栏读赵碣，石半苍苔封。淮海七百载，祠宇犹栋隆。惜哉不复作，劲节遗荒丛。山僧善款客，清斋荐葵菘。流连未及已，暮飔吹寒棕。闲情狎野鹿，逸兴随冥鸿。诘朝石门去，江上飞轻篷。  

***潘曾绶***  

潘曾绶，初名曾鉴，字绂庭，吴县人。道光庚子举人，官内阁侍读。赠三品卿衔。有《陔兰书屋诗集》。  

***桃花坞***  

金榜才华第一人，卜居占得武陵春。怜君已被风流误，莫向桃源更问津。  

***沧浪亭***  

寄迹沧浪亦偶然，苏公名与此亭传。清风明月原无价，破费当初四万钱。  

***神木歌***  

天外波涛地上起，蜀山之精老不死。午日仙人市上眠，光气互虹烛天紫。错疑骏骨埋土中，化成巨胫如防风。谁识燕京修筑日，丁搬甲运劳神功。古来材大难为用，五百年来同一梦。狂花不肯惊世人，故山子规啼一春。井络星精长照树，有时四面生云雾，风雨声中忽飞去。  

***十月六日儿子祖荫试周***  

古人重试周，将以观所取。今日陈晬盘，珍玩列左右。一手笔如椽，一手印如斗。高堂笑颜开，谓可昌厥后。庭前罗众宾，门外贺羊酒。争看石麒麟，光气满户牖。我细号能文，落笔颇不苟。侍父来京师，谬誉溢人口。屈指今再试，依旧青毡守。立身何艰难，世业惭自负。置儿膝上嬉，持杯慰吾妇。吾儿眉眼清，聪明渠自有。吾儿头角高，定可卜寿考。传家有赐书，责之三不朽。  

***题顾丈南雅通政手椟后***  

淋漓满幅墨如新，冰雪文章笔有神。报国忧时数行泪，世间何处著斯人。  

***施燕辰***  

施燕辰，原名燕，字叔虞，号梦玉，一号梅岩，宛平籍会稽人。道光庚子举人，官内阁中书，改江苏知县，特用道。有《红豆秋居诗稿》。  

***竹溪三兄自甘至郑扶病赴扬赋此送别***  

谈笑究何长，揖别难徐徐。雁行又南北，从此埙篪殊。忆昔事亲日，承颜欢有余。忽忽几经年，各作风尘驱。儿女及婚嫁，疾病须匡扶。入门向问讯，叹息言清臞。瞻彼田舍子，岂复离斯须。贵者不如贱，反为仕所拘。寒月照征程，秋风吹短裾。相持一樽酒，渺渺何愁予。愿言各努力，弗虑功名虚。富贵我亦易，充盈人所虞。行成身当退，松菊可自娱。  

***青陵台***  

青陵台下美人咽，青陵台上君王悦。见妾容颜不见心，妾颜如玉心如铁。无情白练送蛾眉，人读遗歌空泪垂。莫向青陵台下过，女贞树黑杜鹃悲。  

***史梦兰***  

史梦兰，字香崖，乐亭人。道光庚子举人，官朝城知县，加四品卿衔。有《尔尔书屋诗草》。  

***水塔寺***  

驱车出郭门，缁尘迎面扑。引领见西山，顿觉豁心目。金碧焕楼台，清华足水木。兰若远相望，烟岚围簇簇。言寻相国园，水塔名久熟。取径御园西，冈峦争起伏。诘曲度龙潭，一径入松竹。池榭虽荒凉，丘壑尚回复。架石以为梁，牵藤可补屋。绕砌乱泉鸣，依檐飞鸟宿。云来万树平，雨过千峰沐。奇石蹲虎头，幽林狎麋鹿。仙果间名葩，朝暮散清馥。平居爱名胜，如渴思茗粥。今晨来此间，如画得饱读。无奈世网牵，欲留不可复。回首谢山灵，何时此卜筑。  

***由水岩过大峪登紫石崖***  

才下东峰巅，又上西山顶。人或笑其劳，吾自厉吾猛。细路循岩<赘山>，登顿披榛梗。鸟鸣林壑幽，犬吠林坞静。过涧时低头，攀崖还引领。流泉足底鸣，激石声作哽。曲磴盘环环，平梁横侹侹。行行且复休，小坐据高岭。南望海天阔，晴空开万顷。城郭带斜阳，白沙接溟涬。四山红叶红，更比春光靓。傍晚寻路归，十步九换景。童冠共陶然，歌吟忘路永。到寺日已沈，夜游还烛秉。寓内多名山，焉能遍游骋。人苦不得间，蓬莱在人境。  

***登永平城楼***  

风雨孤城暮，危楼接太清。乱山肥子国，野水汉家营。飞鸟冲烟出，长虹压浦明。古来征战地，凭吊不胜情。  

***过高经略横滦别墅故址***  

地已归禅寂，犹存别墅名。残僧迷旧事，老树变秋声。水落山根豁，云开岸脚明。谢公墩自在，一任后人争。  

***重游九莲庵***  

锦绣屏风四面开，骑驴又逐白云来。夕阳峰影当窗落，细雨泉声绕壁回。僧指瀑源穿树杪，雀争残果坠经台。青山如旧朱颜改，醉向林峦酹一杯。  

***常职卿以自遣诗见示因广其意答之***  

北海之滨旧结庐，东园松竹未应疏。云山壁上无声画，风雨镫前有味书。懒向鸡虫争得失，时将乌兔验盈虚。家居自为鲈鱼恋，岂待秋风赋遂初。  

漫向胸中设町畦，早知身外尽筌蹄。事当棘手机须静，物到平心理自齐。院僻荒苔随意绿，林深幽鸟尽情啼。萧斋戏补王褒约，煮茗熏炉课小奚。  

***汪士铎***  

汪士铎，字振庵，号梅村，江宁人。道光庚子举人，赐国子监助教衔。有《悔翁诗钞》。  

***杨四留宿***  

春山三两家，新筍已成竹。门前老佃夫，缚笔编茅屋。虚堂移匡床，中厨馈斋粥。自云田家贫，伏蜡治食肉。绕宅多树杉，废圃偶蓺菊。时艰需将才，棨戟遍宗族。自愧筋力衰，畎亩伴黄犊。三河覆全师，又为塞翁福。去年风雨和，储米七十斛。盐豉幸知酿，差不负吾腹。语久月出斗，拂草止予宿。瓦瓶留榻前，椒姜点茶熟。  

***丁卯冬日作***  

万类分歧途，心为不羁马。衔勒一以缓，顿辔若襄野。塞穽杜其几，蔽明义已下。见好思则迁，觼軜不可把。素衣倏染缁，康庄终焉舍。哲人懔朽索，养之以欲寡。顾其驰骛念，犹同金在冶。朱君防衔撅，御以风与雅。科斗辨周鼎，雷回罗商斝。峄山秋访碑，漳台春寻瓦。竹窗炉熏清，摩挲日陶写。世无九方歅，谁学古人者。兹譬鸣和鸾，协采齐肆夏。昔为江汉游，悔未结汐社。徒令望晴川，思君如白也。  

***延熹砖***  

火井欲烬当延熹，腐鼠窃国魁柄移。五侯老谋一夕定，屠若羊豕无逶迤。岂伊绌权位，将军跋扈犹当时。岂帝果英武，孝桓闇弱中人姿。始知大勇在能断，需者事贼无迟迟。愿铭甄官置座右，时若发机慎尔为。  

***建德县东阳桥古木***  

古木寿者数百年，柯条凋尽霜皮斑。昂首尘外不可屈，俯视万树柔且孱。风饕雪虐兀不动，并叶蘖藓皆从删。悦阅陵谷敛精采，剩有灵气宵往还。明堂太庙卜隆栋，訏谟衮冕趋清班。或为蒙童涉江海，载兹壮士康时艰。倕输弗作匠石逝，良材衰朽侪茅菅。暂停征辔一流盼，野僧扫纷开松关。烟萝风篠媚空翠，猗傩无知宜朱颜。饱饭灭烛供小憩，梦见社栎惊我顽。谓大神力辟世法，资持旧律非南山。涧阿云水足受用，子所颂祷同谤讪。质明再拜谢不敏，轮囷千尺难跻攀。担簦陟岭违千里，望君犹立空山间。  

***蟋蟀***  

出世迫秋色，感时多苦音。户庭今夜冷，刀尺故园心。谁是授餐者，因之戒斗深。呼镫方觅汝，露草莫微吟。  

***茌平***  

骡风历鹿碾沙平，小憩征尘雨乍晴。满院弦歌喧晚驿，一隄杨柳抱春城。河干地控确磝戍，陇上人耕鼓角声。亦有宾王在徒步，何常不见涕纵横。  

***挽林文忠***  

海上归来宦橐空，负戈万里复从戎。玉关田赋三司外，金齿功名百战中。毕竟苍生思谢傅，果然天子用温公。大星一坠英雄恨，五管烽烟照岭红。  

***板桥***  

青淮交汇板桥头，风景高梁局未收。天半楼台开夕市，夜深箫鼓过中流。繁华返复两黄鹄，人事漂零一白鸥。莫怪杜陵遥痛哭，千门萧瑟曲江秋。  

***绩溪北乡石鹤山刘宋安成太守陈猛墓***  

林莽苍茫石鹤幽，土花遥忆六朝秋。贻谋幸值梁承圣，世系追书汉太丘。想像生金寻墓碣，几曾刻玉护松楸。万安陵寝经行处，一例荒凉牧竖游。  

***偶成***  

蓝缕牛衣亦可人，莫孤石火百年身。缘无骏马方求骨，岂有灵犀不辟尘。博望仙槎通斗极，公孙高阁逼星辰。龙门壸口寻常路，齿冷人间最要津。  

***陶尚之独立图***  

简练揣摩君酒德，缘循困畏我茶经。晁晁莫莫城南路，俱是江东处士星。  

***陈松泉司马画册***  

旧传指下十三声，银甲当楼按拍明。听到换头哀艳处，寒螀疏雨豆花棚。  

***刘曰萼***  

刘曰萼，字韵泉，盐山人。道光庚子举人，官武强训导。殉难。有《箧山诗草》。  

***秋日馆中述怀***  

秋树人家水郭烟，高原乐事自年年。一镫梦雨初闻叶，八月飞花正采棉。御岁那抛新白纻，谋生只办旧青毡。早知苏季夸金印，不换城南二顷田。  

***步西院作***  

客意如春倦，西堂暂此经。风间花上帽，人静鸟趋庭。水色穿帘白，棠阴出院青。题诗问窗竹，记否一年听。  

***河西务早发***  

落落晨星大，荒荒海气蒸。戍楼咽霜柝，水驿闪风镫。夷骑往来熟，尘沙感慨增。劫灰何代寺，我欲问胡僧。  

***昆明湖杂咏***  

石瓮山前日又曛，绣漪桥下水沄沄。金辽往迹残碑少，谁问湖边耶律坟。  

***毛贵铭***  

毛贵铭，原名文翰，又名庆鸿，字彦翔，号西园，亦号西垣，巴陵人。道光庚子举人，大挑教谕。有《西垣诗钞》。  

***荒郊***  

我行经荒郊，荒郊不忍视。暗林疑履声，阴风飒然起。千茔卧荆榛，犁痕尺以咫。想其奔苦时，怆恻念孙子。安知非英雄，临绝心未死。茫茫大地间，百岁仅弹指。勿论彭与殇，贤达尽如此。  

***同郑砚溪北冈小眺归途遇雨***  

暮鸦将雨色，一并落平芜。归近还余兴，寒生只半途。山随云起断，天共树低无。今夜斋头卧，萧萧听转孤。  

***还乡河***  

汴水河头王气穷，还乡遗恨亦成空。千年花石留残魄，一笛牛羊归晚风。才解望天悲蓟北，可能挥泪忆陈东。家山念尽南冠客，五国城中断塞鸿。  

***月夜池上独酌***  

小船漾漾受风微，疏竹泠泠坠露稀。人影倒池鱼骇逝，月光穿树鸟翾飞。异乡秋老频中酒，永夜寒深数换衣。已忍伶俜强高兴，年来祇道不思归。  

***曹翰田***  

曹翰田，字耕之，铜陵人。道光庚子举人。有《寄园诗钞》。  

***碎石岭***  

石磴何盘纡，烟萝相映护。仰陟双峰凹，俯窥一线路。泉声鸣幽涧，鸟道出高树。隔岭有数村，疑向桃源住。  

***漫咏***  

小圃不半亩，草树交蒙茏。荷锄理荒秽，亦加斤斧功。稍稍见条理，兰菊成芳丛。就中有特立，翠柏柯如铜。其旁接密荫，蔼蔼青梧桐。梧桐易摇落，柏劲凌寒冬。  

***萨大文***  

萨大文，字燕坡，侯官人。道光庚子举人。有《荔影堂诗钞》。  

***东郊***  

偶步东郊外，才知春色深。莺花撩倦眼，山水静人心。荷篠者谁子，长歌入晚林。逝将屏城市，住此任登临。  

***张炜***  

张炜，字藜青，号星南，又号西崖，静宁人。道光庚子举人。有《三香散人遗集》。  

***兵车行***  

挽角弓，飞羽箭。鼓奔雷，马走电。阵云滚滚吼长鲸，旌旂直上卷天半。风雨啸啼鬼神愁，星斗昏黑天地惨。龙争虎斗无休歇，吁嗟玄黄何时判。忆昔秦中全盛时，守臣廉明民生奠。执法不容吏贪墨，朝野昇平庆清晏。人人尽道曾阎罗，曾不去时陕不变。曾在全省赖肃清，曾去渭阳回子叛。一夕烽火连天起，国家从此多征战。前有长发后逆回，陕西未平甘肃乱。朝廷大开召募局，诏令处处整团练。讵知民气久凋残，望风披靡绵奔窜。回子示来事戎行，回子来时团练散。老填沟壑壮者走，父母妻子不相见。十邑九村无烟火，长安道上行人断。自从大众西行日，少者数千多逾万。先苦贼寇后苦兵，征役不息饥饣堇荐。日捐月捐已不堪，飞捐黑捐尤可叹。鹑觚斗粟八千钱，金城米价三十贯。人饥食人马食马，鸡犬无声蓬蒿遍。昨夜羽书到金城，虏骑已过玉门县。内地寇氛尚如此，何况敌国与外患。朝廷赖有恪靖伯，重整山河复禹甸。招降纳附集流亡，闾阎始得免兵燹。戎狄豺狼胡可玩，呜呼！戎狄豺狼胡可玩。  

***郭柏苍***  

郭柏苍，字蒹秋，侯官人。道光庚子举人。有《补蕉山馆》、《鄂跗草堂》、《三峰草庐》、《沁泉山馆》诸集。  

***瓯宁许秀才赓皞修武夷山志坠岩死***  

九曲峰头路，吟魂日夜过。死奇曾是夭，诗好不须多。穀雨茶谁寄，名山志永讹。年年江水满，愁绝忆岩阿。  

***天柱峰***  

红红绿绿九曲树，苍苍茫茫半江云。携书来向天边读，不许人间一字闻。  

***偶氏艮峰草堂雨夜***  

独坐方知风竹劳，稳眠如信草堂高。雨过萤火徐徐出，壁冷蛩声渐渐豪。涉世无愁惟小草，读书有味是残膏。龟鱼莫艳沧江阔，池水明朝长半篙。  

## ●卷一百四十四

***王拯***  

王拯，原名锡振，字定甫，一字少鹤，马平人。道光辛丑进士，授户部主事，历官通政副使。有《龙壁山房诗集》。  

***书愤***  

吾皇承金瓯，圣智神清明。百工思亮弼，四海观升平。如何峤西县，黄巾起微民。元年辛亥春，我从丞相行。六月朔四日，桂州入元旌。是日贼返走，中平还紫荆。震威千里外，追逐可成禽。况我有前覆，象州曾驻兵。何为金鸡战，偏师匿州城。大令敢辄挠，诸军乱旗枪。是时向与乌，威声犹埒勍。两军相先后，及贼青山坪。一战贼负嵎，恃险螳臂摚。双髻矗后户，宣墟厂前庭。十日猪崽夺，蝥弧夜先登。将军落天上，卷甲势岂停。悖哉都护谁，不鼓从而钲。花雷走群凶，风门奋空霆。宣墟贼为巢，四围踞溪塍。围师岂不周，向后乌前营。半月又蹉跎，孔村惜虚声。自兹乌向隙，贼逸由双鹏。乌南又三匝，北师气徒增。官村怒焚舟，一蹶愤且婴。贼得徜徉去，濛州踏堑坑。南师逡巡及，涂詈闻蚩儜。桂林时已震，先出魁与莹。蠢兹弹丸邑，贼备原可乘。其如南北师，弃甲同执冰。从容贼沟垒，弥月经营成。王怒始赫然，帅旗肃亲征。师行百里驻，都荔息抢攘。十月日将晡，军门来渥赪。病余走伛偻，一旅请南荆。中枢夜集议，诘旦军为惊。果然孟明将，指挥藐鲵鳄。一战龙潭复，再接横岭清。飞腾十三捷，万众讙雷鸣。奈彼负固力，岂能徒搏胜。中军愤且前，见贼贼愈轻。况令南北师，转益水火争。群旅又募充，如蜩螗沸羹。待彼窜而击，斯言岂无徵。矧当积月雨，贼已空瓶罂。攻坚讵弗力，铤险殊未惩。二月始生魄，龙寮夜开扃。三伏计已虚，追击犹当能。古束尾而及，贼尸戮如京。前徒虽出险，荒缴失仓庱。我复两翼前，张刘若张罾。谁令雾雨中，山蹊鼓而升。兵家有死地，大覆蛮山陉。坐看釜中鱼，又成跋尾鲸。一朝殁四镇，残卒归伶俜。回忆夏洞泉，惨伤流血声。三日仅收合，恍然如醉醒。时危众说进，决策将谁凭。扶荔幸先著，孤城据危倾。吾师甫成列，贼至前绥迎。荔水一交戈，贼徒西北并。榕城谁备御，仓猝儿倒绷。咄哉将军宠，间道穷郊坰。崎岖龙西路，雨夜杂徒乘。免胄及国门，群呼闻角崩。须臾贼麕至，叫啸万目瞠。至今桂之人，援师疑神灵。守攻一月余，癸水流臊腥。亦有江郎师，水东来结堋。贼谋始大绌，宵遁复牵绳。城中卧王罴，久矣病莫兴。谁令追师弱，戏若驱群蝇。五月湘源哭，孤城惨零丁。小坚大之破，讵尔沟壑经。乃我万师及，城中火荧荧。蓑衣渡头船，蹙若亡穴鼮。东方天马空，鲛鳄又沧溟。此贼最狼狈，饥飏折翅鹰。潇江阻夏涨，有庳乃虚承。经岁说边防，楚山空崚嶒。粤师虽踵及，疲敝亦可矜。三月营道师，围攻如缺甍。秋来健隼翮，肉佽重骞腾。郴桂路千余，寸尺多锋硎。指挥傥如意，火炎畀螣螟。跋前而疐后，手足胡凌兢。八月围星沙，分军贼渠狞。妙高一峰踞，群咻聚蚋■。能湘十万家，比屋明宵镫。谁知完玉壁，犹藉将也荣。岳麓对江出，客来话图经。围师又一阙，贼走众目瞠。自此势成逆，高原逸奔{鹿京}。可怜师楚粤，千万费水衡。两月忆城中，日夕雷霆轰。归来性命得，忍复思凶凌。江汉几波涛，霍庐悉荆榛。长江千里翻，石城百雉倾。吴头楚尾地，三载废犁耕。渡河万貙豹，间关乃邢洺。妖氛数翕曶，鬼发尽鬅鬙。祸难斯云极，青天谁可擎。去年秋风利，戈船闻结矰。巴丘始微蹶，吨鄂旋峥嵘。直下收蕲黄，居然高屋瓴。莽苍列城复，飞扬残箨零。快哉师墨绖，此举何觥觥。湓浦及春早，江波蹔洄渟。况当沪渎还，黔池亦波澄。急羽海中到，威声传楚庭。河北又叠捷，连镳翦枭翎。林李两贼颅，西街正天刑。擒渠扫其穴，功孰秺侯京。又彼夹江壁，戈矛戛砅砰。余皇鼓鼙振，坐拔三山青。北路既荡平。南师跃儜伧。瓜扬兴版闸，徽黟整垣闳。忆从军事来，喜气兹芽萌。人家买香醪，田老蓄肥牲。朝廷悬上赏，五色备紞纮。乐部习歌曲，八音谱韶韺。南风忽不竞，一蹶溢瓶甑。建业天下雄，师中谁实丁。我知眼中白，翘彼粪上英。未见赵括败，几能马谡争。连城走奔电，万众愁飞萤。坐使江州甲，孤拳徒努晴。横空长妖焰，瓦缶复砰訇。楼橹既不前，豺狼计环生。东窥黄石壁，南泛鄱湖蓱。可怜全功失，徘徊星渚舲。巍巍楚材雄，数月翔湖汀。古来重枢机，一失百殆形。彼狡计漫出，烬余得炎蒸。鸱张又楚粤，蠕蠢及鄘鄫。烈士拟上章，孱功当击抨。道途切齿言，害身宜决癭。幸叨圣人鉴，褫夺快群憎。颇闻临淮师，壁垒气若烝。鼓行下襄河，眼空蔑狸狌。芜关又连胜，两载虎穴凭。湖内重结束，横戈酹宫亭。乾坤大斡旋，拭目数豪英。余子下自郐，因人本硁硁。鲰生更无聊，■匣惭青萍。傥其燕然勒，犹得横吹赓。何时奋突管，洒墨十丈珉。论功罪亦诛，若能逃刺鲸。  

***拟古***  

客从故乡来，道我故乡事。听客语未终，悲伤泪盈眦。忆从我双髻，乡闾正平世。荐绅屡世泽，农亩百囷积。令尉好客临，家家喜迎伺。岁时相庆劳，酒肉颇薰炽。回首二十年，遭时大颠悴。还思俗忠厚，遑咎习轻侈。车马重来归，荒村起蛇彘。川原始嵎负，城邑渐高帜。将帅弗调良，锄耰转凶肆。吾谋多弗遂，戎幕愧身厕。黄金北斗高，拳贼最奇思。衣裳余倒颠，陵谷乃更置。甘日富家郎，流亡仅衰稚。漂潭节府重，遗构穴精魅。闬闳寻瓦砾，蓬稗溢寰肆。穰穰少孑遗，累累但枯骴。哀哉我与客，飘流各名利。艰难少至壮，所历讵料是。  

东南厌兵革，厥衅肇边鄙。鄙人昔椎朴，官至缩如猬。骫法自贪夫，夤缘墨胥起。交征驯攘夺，盗贼遂圜视。疮痍重朘削，荒落任狐豕。横野数轻客，常时本邻咫。一朝群帕首，辄暴及州里。村墟尚团结，城邑动破徒。吾郡夙雄军，健儿多敢死。何时徵调竭，居又乏储峙。年来数强搘，蹴踏万蜂蚁。象邕十余城，城城尽如毁。炮雨昼烟昏，长蛟跋江水。颇闻童汪踦，裹革不旋趾。可怜彼官司，畏匿面如纸。由来坐此辈，养恶致兴瘠。不然金田村，贼胆何由肆。  

讲舍罗池上，我昔曾钓游。马矢压花宫，能毋鬼神愁。赳赳百夫雄，本昔揭竿流。谁令虎而冠，招来鹰在韝。其众罗千百，狰狞拥貔貅。有时颇击贼，愧我群兜鍪。城阙使居间，解之乏良筹。饱附饥食人，若能身束修。橐藏既罄如，能弗事赂赇。东家翁头白，西家儿鬓髹。牵来各闭置，嗒若鱼中钩。翁弗禁搒掠，昨宵赴冥幽。儿金未当赎，夜已充衾裯。哀哉儿高门，父母所噢咻。翁昔为孙子，饭蔬冬无裘。床头窖黄金，身死还见搜。园池几营构，栱节为薪棷。官吏过弗闻，荐绅忍其羞。但令甲授陴，敢惜瘠暴沟。君门高九重，仓猝谁之谋。时变事多殊，琐屑焉敢仇。  

从来城守坚，贼恨必大至。万死与城存，而城竟亡矣。吁嗟我江城，高牙夙严卫。如何两渠间，骨发委填积。传闻方绝食，官民相泣誓。枥马夜悲鸣，青烟起寒吹。烹炰雀鼠尽，敝革煮相遗。皮骨惨留骴，析炊供喂饲。樵苏日月断，井汲又枯燧。咄哉背城师，朝食忽讙缒。冲锋努死力，群丑辄奔避。如何师徒出，望援空裂眦。平时拥牙纛，谁欤彼疆帅。危亡众所属，望望全军逝。朝廷高爵级，专阃所付寄。岂惟弗趋救，直忍自抛弃。十年用兵来，师律孰先敝。人思参肉餐，我欲寮尸肆。  

老夫亡其妻，穷嫠又失子。常时系心骨，宛转相弃委。玉雪谁家儿，保身荆棘里。天明迷道路，霜雪惨肌体。道逢佩犊人，顾盼忽生喜。呼儿予生马，顾使执鞭箠。弱者遗草间，强斯逐鞬弭。饥肠肝人肉，变作虎狼子。朝闻破官军，十百踏其垒。暮夷何城阙，屠割到婴姼。男儿少方壮，猛气敌虎兕。强梁习童惛，喑哑孰当抵。可怜州家军，疲老日转徒。经年缺粮糈，骨立久销髓。残躯不能战，剽掠又轻驶。问军胡为然，求缓须臾耳。饥寒与御夺，作计乃均死。谁能如楚尹，戮一贯三耳。  

左藏早亏竭，捃摭到关榷。国中又四郊，持笇尽握齱。江湖久乾旱，灾祲又螟蠼。去年履亩余，箕敛又今作。军中责转运，官岂为囊橐。富贪贫者死，骨血任敲■。敲■何敢言，斯民甚中悫。谁知剜心肉，尔乃事酒乐。玉貌锦衣郎，金鞍骑六駮。金张本家世，光彩甚卓荦。清晨谒中军，晚出大欢噱。第闻前军捷，筹运秘帷幕。明镫宴如渑，号令走雷雹。归来百呵殿，计日有佳擢。小人幸葭莩，茹拔尽优渥。歌儿头锦缠，挥斥罄山岳。吾军虮生甲，菜色忍桑蠋。而官计锱铢，相对情殊邈。群饥走何之，铤鹿能反角。足寒伤人心，朝涉何劳斮。  

曲突本无功，焦头亦何为。军行有僚属，慨慷当军谘。玉帐罢朝参，疏头笔如飞。贤王朝面缚，京观夜陈尸。伤足者先登，汹呼盛前麾。糇粮与书檄，■险各追随。或爵关内侯，或资羽林儿。或荣施紫貂，或贵曳金龟。君恩诚浩荡，王言出如丝。军中相庆乐，悠然执冰嬉。岂无关中将，草间曾失遗，匈奴恨未灭，临觞覆其卮。别将向贼中，艰难棘榛披。衔枚走深雪，中夜贼垒劘。数战没前茅，先行亡健儿。谁令失转餫，又不得援师。刈刍龁其根，饮马溺为糜。经岁顿重围，残军坐失期。何如棘门将，有酒斟酌之。不闻从军乐，但问所从谁。  

旄头百丈雄，帅节青云高。戏奇本偏将，枉使牙纛豪。朝官走相谒，投笔尽班超。阘茸大藩吏，转面还相朝。帐前别将军，出入带弓刀。位尊命乃重，深拱日逍遥。计从再起踬，意气凌嵩乔。军中日佳气，楼阁出蜃蛟。陋哉诸侯壁，日饮投河醪。艰难事版筑，曾不得嫖姚。日暮落旗门，中军夜寂寥。明镫乱银烛，帐底曳红绡。赳赳王浑邪，书至愿属僚。输诚又夜郎，景附不待招。龙鳞与凤翼，翕曶尽金貂。亦有穷途士，来归薮逋逃。趋承片语合，薰沐不崇朝。果怀左车策，同建卫霍劳。大功方筑第，安论百石椒。哀哉上东门，长啸凌冲飙。纤儿生白眼，感叹过津桥。  

人生皆有死，鸿毛或泰山。男儿马革尸，争似活草间。壮哉勇盘肠，烈或碎首顽。舌残犹骂厉，咽绝更心坚。岂无巾帼雄，裙褶缳相连。亦有舆台义，头颅同血溅。大节矢成忠，培滋由百年。奈何有科格，往往事拘牵。死哀长已矣，生者赏弗延。我闻申韩术，名实纷纠缠。承平久衰敝，胥吏窟金钱。身为身髑髅，刀笔犹刳镌。秦法既相习，汉章孰敢专。不闻断能行，贼狂势滔天。殷勤持密网，吞舟漏蜿蜒。亦有一瞑豪，不惜万事傎。何况首鼠辈，滥辱仗节贤。偏能游魂污，绰楔槐幽泉。我有平生友，生时百行全。崎岖戎马中，不得躯命捐。艰哉鞠躬义，■没久风烟。弗如鶢鶋祀，枉作精卫填。至名不为名，万口能流传。  

前年战桑乾，今岁河北道。关山惜奔命，将率各衰老。昔人重守关，巍峨几城堡。指挥英雄士，机疾若风扫。堂堂大都邑，头足急相保。参商又列将，江湖遂如燎。哀哀塞垣卒，得遣已残脑。十人九伤病，面目各黄槁。马骨三山峰，来时尽騕褭。此诚百中特，性命一再造。道出旧军门，阴风闻怪鸟。胡流血地，颜色野花好。日落青松阴，残灰余骨爪。丛祠依废垒，神鬼互欹倒。堵墙荆棘中，遗挂尚青缥。标识存名姓，不知何蛮獠。亮时袍泽人，此意岂相掉。风云愁黯黑冘，恐或亦沟殍。乡闾程百千，生死未分晓。传闻即疑信，亲戚望归旐。可怜老弱存，入室谁窈窕。黠哉沐猴儿，归去独壮佼。雄冠耀乡里，岂特食肉饱。男儿慕侯封，作计慎须早。生当狼居胥，死即田横岛。  

束带为民牧，儒生诚懦良。十年事诗书，夙昔慕轩唐。笔耕砚为田，岂习菽与粱。斯民幸直道，迂怀感如伤。大府行边来，前驱猛豺狼。前庭备供帐，后户陈酒浆。威仪盛车中，乃昔同舍郎。富贵出天姿，敢惟一日长。不见后来者，行赀尽新章。军中又积劳，年力正方刚。支离老儒酸，嗫嚅重踉跄。谁令任衢衢，军法不可当。昨者邻东县，县官身被创。汹汹群兜鍪，箕踞鸣琴堂。投劾舍之去，西邑独项强。官钱乃积逋，除名系锒铛。吁嗟古司牧，此职圣所详。如何九折坂，骐骥不能骧。白马青油盖，伊谁独生光。盈盈府中趋，晚出剧慷慨。挥金似流水，湍决自有方。军行九陌过，意气殊扬扬。归来大劳苦，珍食罗幽房。腰间青瑚玦，笑掷邯郸倡。穷黎叹中谷，背面血流眶。安知翁媪衰，身死弗得丧。由来国有立，此辈孰短长。  

昔者朔方儿，兵戈死不厌。沈雄幽燕将，矍铄多健饭。承平百年间，风气乃轻变。期门羽林豪，酒食日酣拳。一朝闻点行，骨栗气销面。夤缘百端习，巧黠成懦忄耎。崱岦三山雄，残碉夕阳烂。当时组练出，佽虎何猛悍。行军两司马，伍卒自差选。古来军礼中，遗法兰陵传。荒隅群鼠辈，此意孰与礻亶。天意幸歼贼，形残死江淀。苍头起熊湘，卓荦群才彦。师中闻有律，所向辄锄铲。团保说经年，因循众修娈。谁能读官礼，连轧识流转。戡乱果有人，吾方不欺谩。从来霸王资，匪独利攻战。州有大夫贤，峨冠俨风岸。微言善齮龁，论事百罅间。迂谈笑老生，剿袭事书翰。劳人又多费，党恶岂有善。畸人愧谬悠，所学未稽贯。荣资不貂蝉，又不事弓弹。衰庸宜牖下，侈口徒卑贱。不闻饭牛翁，衣短裁至骭。  

***寒夜自题秋中所为滦阳日乘卷后计一载来两扈滦直触扌[Z030]万端简为百韵自知凌乱复沓所不免也***  

玄云塞辽穹，庭宇黯如漆。空斋客竟去，独寐陷忧怛。揽衣起旁皇，家国感颠踤。关山数行迈，纪乘在书帙。夜梦屡模糊，神伤去年日。蹇赢方策惫，轮鞅苦奔轶。层冰郁嵯峨，大野莽飂{风列}。滑雪泥际，重关懔蹉踬。牵车渡狼河，冫克冼流澌沷。浩浩古塞垣，乾坤一憀栗。麻鞋卑吾分，不得见琫鞸。席毡就陋庳，日夕把弗聿。烟火爆湿薪，阴煤暗圭荜。饥餐杂薯蓣，腥酪复搀戛。回思丹棱直，宫树蔼如栉。秋风起塘淀，山水忽颜别。十年议和戎，战守误群帅。前徒又溃兵，扪足偾辕劣。小臣刚补被，腰脚困衰疾。朝闻狩河阳，一疏空行佾。雷风徒龙湫，鱼鳖尽淰潏。日午投国门，天衢涨尘圽。葱灵妇人车，悬罄大夫室。巢覆孰卵完，眼中尽鹠<栗鸟>。归来惨谋妇，作计信吾匹。分当即沟渎，誓不从窭隙。星火倏当门，官徒日敦切。国中留守在，钟虡俨犹列。缮甲幸可完，婴陴讵非烈。吾谋適不遂，事往忆如瞥。哀哉延秋门，日落乌尾毕。仙庄谁走马，魋髻夜吹觱。徒御失烟尘，窜身从草茀。笼东纷介甲，蹂地乱肤发。西山迷鬼魆。断绝沟水头，琅玱青瑚玦。斯时躯命贱，拌与世途决。揖盗孰启门，输金遂成谒。会朝天日闇，梦梦自出入。岂期佩交<韦长>，重睹天王跸。艰难吾生微，屡作逃缝虱。光景偪暮除，旋车又番易。宣南值饯岁，情话有甥妷。乡信久浮湛，归心重回折。可怜鸡肋味，犹恋乌台<巾末>。心知百事灰，祇欲空名揠。詹卜屡未谐，文书重填诎。家人修雨具，车子求轮铁。蕴隆火伞张，再觅滦桥辙。日车疑倒翻，汗血殷辕卒。天河微云淡，与客县斋发。关门祖饯劳，万马秋风倔。王程日百里，旅宿愁■蝎。一雨度石梁，双趼履重结。前山蹲虎豹，后岭卧貙猰。车徒频舍乘，风水屡昏跼。百盘天梯尽，地底解鞍歇。峥嵘昔冰凌，魂梦忽飞越。烧空气如丝，旅夜又疏泄。十日酒仙祠，重来气呜咽。砅訇天柱崩，泪雨锤峰驲。笙鹤缑山迎，明蟾照仙阙。横空甲马驰，窗烛夜方灭。从来遗万乘，谁见龙髯捋。渥洼水飞腾，神骏奋蹴蹶。松风归鹤怨，华表空门揭。哀哉帝子灵，邈矣仙人筏。凄凄原上天，磊磊山头岊。疆帅壁东南，■危见材节。攀迎孰慨慷，誓愿见风骨。由来天视听，在民孰敢夺。吾先使犬鹿，为用讵云悖。簪珥我何人，天人恨辽绝。萧条重旅病，性命如网罼。经月废栉沐，飞蓬俨囚桎。云中行雁来，书帛自天末。秋深玉门道，归信喜仓猝。请急朝闻诺，治任暮旋发。谁能一朝待，祇欲晨风鴥。中途转凄怕，噩梦数心愒。道旁朝飞雉，向我臆为说。并日趋王城，悢悢百撞挃。入门日气瘦，病妇待我诀。感君息犹存，见我语不出。百年嗟黔娄，殃厉几时绝。吾生行已矣，送子万缘毕。痛定还思痛，悲来欲谁述。嗣皇伏工兜，慈圣在官闼。元公方吐哺，抽擢到樗质。栖栖复栖栖，流涕偶迁秩。素心三两人，衡宇幸连蕝。日夕每过从，忧余独乌壹。今宵朔气厉，穷巷自煨柮。孤檠照绝编，开视肺肝热。持将就炉火，呵笔撮昏黦。墙头鸺鹠声，窸窣夜疑雪。非鬼亦非人，荒凉竟何物。朱门昨胠箧，闻怪亦久习。探丸伊何为，毡席独我昵。成诗窗曙送，炉火一星璱。  

***登湘山寺浮图绝顶***  

我从洞庭湘水入江处，西南直到湘水源。青山不断一千里，两岸腾掷蛟龙骞。卸帆日夕湘山麓，侧岭横峰堆簇簇。妙明塔高山四围，玉立千盘裹山腹。湘江如带横腰去，潋滟江风明雪縠。漫山春木斗青红，窈窕僧房半修竹。昔游一别今几载，涧草岩花岁时改。春深灵雨钵龙归，日暮颠风铃鹁在。我欲从僧营一椽，老僧与我同羁缠。有身长住岂云达，无田不退宁非贪。松花开落薜荔庵，山橦布熟溪毛甘。世缘不深道力薄，山中龙象吾其惭。  

***二樵山人山水小帧歌***  

西樵山水天下稀，我游未遂空闻之。东樵昔游曾五日，万千岩壑争清奇。二樵山人独来往，一步不出青山蹊。当时丘壑写胸臆，金碧烂漫珊瑚枝。即今流落偶吾手，潦倒尺幅神尤危。孤亭突兀罕人迹，层峦叠巘森{厂垂}{厂义}。寒松百尺凌倒景，绝壑疑有生蛟螭。萧然斫拂屏濡渍，惨淡却已幽冥追。荆关遗法惜榛莽，看君径欲并黄倪。看山诗句一峰画，矧有斜墨书新诗。吁嗟乎！神仙中人不易得，百年清晏能几时。旧游越女犹在眼，但见横祲落日天。南陲云烟寥落恐，俱尽挂壁通灵焉得知。  

***麓台司农浅绛山水帧***  

长松攫立龙腾霄，枫榈百卉迷烟梢。大山小山峘霍交，熊罴生蹲虎豹豪。伊谁卜筑青山坳，茅亭磴侧行探樵。山根曲折烟江遥，江行欲上青天高。横江幽绝来轻舠，前山落日方归潮。司农水墨传家法，腕底层云起飘忽。千回万叠给皴刷，积翠浮空来合沓。晚来赋色尤神异，淡赭萧然见山骨。苍润雄深世有无，古人不见谁痴迂。我家山水真蓬壸，黄埃钝迹游天都。西峰一角青满湖，空斋雪壁神相娱。谁言仰屋沈忧地，犹有瀛洲方丈图。  

***大风雨夜作***  

天意竟谁测，客愁殊未明。云雷生暗壁，风雨逼残更。中泽况闻雁，南州方苦兵。吾生那足道，倚枕若为情。  

***舟中咏雁***  

到处逢新雁，扁舟又楚乡。春风上杨柳，落日满湖湘。岁月禁离别，关河极渺茫。持书愿相寄，江路岁回肠。  

***舟中忆海秋作***  

茝兰哀怨接湘累，几日浮邱挹袂来。万古关门蹲虎豹，百篇藏箧走风雷。功名云薄生徒壮，恩怨山重死亦灰。一过西州愁痛腹，青山何处酹余杯。  

***雨后登祝融峰顶夜宿上峰寺***  

苍茫七十二芙蓉，绝顶天开第一峰。咫尺帝关通謦欬，万千云海荡心胸。殷雷夜走何山雨，积雪春留太古松。暂倚蒲团出人世，五更寒浸石楼钟。  

***抵都岁除***  

五年寒梦觅东华，一卧沧江岁月赊。人海再来疑隔世，客衣初浣似还家。清时事业期中隐，残律风光爱晚花。独有乡心畏南雁，峤山春信断芦笳。  

***散直口号***  

刬地东风春已归，柳棉榆荚扑人飞。楼头翠隐山重叠，湖面青摇树四围。极目天涯愁莽荡，惊心池馆断芳菲。人生適意当前好，随分鸥凫要息机。  

***庚戌九月自吴返越嘉禾道中***  

澹日西风瘦不胜，几家修竹间桑塍。柳阴一棹轻于叶，玉额吴娃唤卖菱。  

犹有残蝉挂别枝，纺车声乱豆花篱。蘋乡又听新蛩语，寒女功裘待上机。  

晚来停棹傍茶庵，镫火人家炤碧潭。恰似吴娘好眉黛，语儿泾畔月初三。  

***邯郸道中***  

磁州城外柳毵毵，一路双渠夹翠蓝。十七年来重回首，北风催雪又邯郸。  

***春光***  

春光九十过茶蘼，桃李阴阴又一时。天意未谙人事惜，东风开落任繁枝。  

并闾撩乱衰翁思，大树飘零壮士怀。梦底疏钟起何处，夜深鸧语度空斋。  

***龙启瑞***  

龙启瑞，字辑五，号翰臣，临桂人。道光辛丑一甲一名进士，授修撰，历官江西布政使。有《浣月山房诗钞》。  

***湘源纪行***  

古木森苍崖，飞云挂石屋。南风三日程，吹送湘水曲。诸山若屏障，秀色疑可掬。时维暮春初，晴晖散平陆。蘅芜杂荪荃，细碎纷众绿。山花如有情，时炫游子目。遥看白鸟下，径就陂塘浴。净极不容唾，况敢濯我足。当年子屈子，行吟想芳躅。至今湘水流，不共江河浊。海洋尔何山，灵源此中蓄。何当访幽胜，一就峰顶宿。  

***山行道中***  

众山郁氤氲，苍冥逼诸天。平野豁然开，下有陌与阡。人家傍山涧，绕屋飞流泉。新晴融地脉，草木增清妍。鸣鸡互相答，喔咿破朝烟。山翁昼出汲，挹露拾秋绵。顾人舆盖客，咤叹惊神仙。人生有定分，丰啬理难全。安知奔走劳，讵若安居贤。吾方私愧汝，未谋二顷田。  

***大峡关***  

入山天冥冥，出山风泠泠。出山入山各异熊，平原芳草长青青。千岩万壑不知数，何年琢就苍玉屏。长松百尺谁所种，一一偃盖皆龙形。深林云日含变幻，胜跃光怪藏精灵。峰头积雾书疑雨，仿佛尚带龙涎腥。石滑尚愁行旅过，径仄或恐猿猱经。道旁野藤花，历落含芳馨。老鸦衔子种岩谷，霜根蟠结余千龄。一翁卖茶貌何古，终日宴坐惟茅亭。鹤发非仙亦非隐，得毋内视存黄庭。我生日夕在尘世，劳劳轩盖何时停。他年待访赤松子，有缘无虑云岩扃。  

***中宿峡***  

双峡辟山门，沧江势尽吞。鸟呼黄叶下，猿去白云存。古刹余钟响，秋江落涨痕。山僧知许事，采药自朝昏。  

***大庾岭谒张曲江祠***  

东山西山云气濛，马前忽见青巃嵸。不知梅关突兀在，何许绝顶尚有人烟通。赣南诺山颜尽赭，奔走荒原乱如马。天教留此作崇墉，瘴烟隔断苍梧野。曲江相国命世英，作事能使山神惊。不然螺旋山磴二百里，啖荒万里无人行。桄榔叶密天欲雨，古寺空垣走饥鼠。一代宗臣济世心，千年祠庙荒山主。庙前梅花三百株，花时气压蛮云粗。相公风度犹想见，令人不忆孤山逋。南来奉使六千里，眼见云山几如此。攀崖缘壁不须惊，岭南风物故乡情。归时正及南枝发，待向祠堂餐玉英。  

***南雄江上***  

远水苍茫一叶舟，乘槎真作海南游。绿橙过雨香初透，丹荔含霜晚未收。极浦蛟龙潜永夜，深山鸾鹤起高秋。南来欲问戈船事，画角西风满舵楼。  

***献姚石甫先生即以赠别***  

十载沧溟外，崎岖未尽身。人心厌骄虏，天意谅孤臣。别思千山月，归途万木春。征衣惜轻浣，知为帝京尘。  

未了看山愿，城西住少时。梦犹京阙恋，归为友朋迟。黄叶声中酒，苍葭阁上诗。东瀛一回首，挥涕万人知。  

老矣犹兹健，风尘想据鞍。艰危缘世变，摧折见才难。卧虎沧江静，冥鸿天际宽。愿公珍晚节，归路雪霜寒。  

***送孙渠田学使同年入朝请假归觐浙中***  

江海万蕊舒寒芒，苍梧直下烟水长。冬月阳生雁北向，君独何者翻南行。三年提学困周走，欲尽岭峤穷炎荒。是时剽掠遍州邑，探丸赤白纷披猖。儒官清寒盗所弃，只有图籍辉琳琅。道傍斜睨去不顾，固知此辈犹寻常，昨者省门鸣巨炮，众鬼白日争跳梁。城头置军万戟立，密致足断飞鸟翔。得胜之盔衣短后，贱子已易戎臣装。儒冠峨峨众惊诧，独以局外趋徬徨。虎臣竟欲师樊哙，虱官得不讥商鞅。贼退城完幸不死，天意敢以人力当。蜀将楚儿好身手，辇致金帛牵牛羊。试思首祸者谁子，忌医讳疾何由臧。书生谋事真畏葸，遂使猛士神扬扬。不然范韩可再得，坐镇已足维苞桑。早知事急念颇牧，未若安坐谈龚黄。君之持论与我合，往往坐对增惋伤。嘉谟入告傥有意，好听翙凤鸣朝阳。我今征鞭尚迟滞，北望觚棱思玉堂。感君纡道得觐省，王事有程须速将。欃枪待扫未安宅，要使民隐通天阊。  

***春日杂感***  

江上桃花懒不看，西风犹作早春寒。因怜鬓影临清镜，肯为莺声倚画阑。万里旌旗悲远道，十年车马忆长安。碧波芳草皆颜色，付与诗人感百端。  

又见高楼燕子飞，江乡离乱旧巢稀。春风绿野耕牛尽，落日荒原战马归。烂额枉矜前箸好，徒薪终与夙心违。百年未了荠盐分，老去吾将觅钓矶。  

北望觚棱晓梦清，风云长护旧神京。芙蓉露暖栖鸳沼，杨柳春深绕凤城。一自烽烟惊绝徼，颇闻箫管减歌声。旧游把酒论诗处，谁写红笺记姓名。  

***江汉泛舟图为叶润臣阁长题***  

武昌官柳初飞绵，汉南春水高拍天。鸣钲伐鼓递相和，市楼歌管声喧阗。夹江城郭半隐见，沈沈万井腾炊烟。夜来月上波浪息，画艇叶叶如秋莲。红镫照我过江去，远闻黄鹤一笛来飞仙。商妇倚船弄弦索，估客买醉抛金钱。人间风月几曾见，定与吴会争新妍。壮游十载不到此，远闻一炬焦可怜。披图令我惨不乐，知子有意归无缘。忆昨金田起妖鸟，烽火远照湘漓间。一朝燎原势莫止，坐令鄂渚飞腥涎。跨江为梁岂天意，艨艟大舸遭絷牵。丛台歌舞昼寂寂，荆棘屡变桑麻田。疆场无人貔貅老，毒雾不散龟山颠。金陵东望亦如此，繁华浩劫真相连。春风汀洲花欲然，碧波芳草纷葱芊。眼前好景归不得，卧游凝涕独潸然。鲰生三宿心拳拳，亦有梓里遭时艰。何年置身图画里，一棹径刺潇湘船。  

***何若瑶***  

何若瑶，字石卿，番禺人。道光辛丑进士，改庶吉士，授编修，历官左赞善。有《海陀华馆诗集》。  

***送友人别***  

西风吹木叶，一夜别长条。送客临江浒，青林落晚潮。何时一樽酒，相对且停桡。明日沙边雁，归云入望遥。  

何如不相见，相见又相离。桃柳秋多雨，攀条赠别时。江亭风笛晚，小住益凄其。明镜朝来看，霜华上鬓丝。  

***饮酒***  

夜来细雨闻啼鸦，晓来红日朝窗纱。春光烂漫浩无著，散作千树万树樱桃花。可怜飞花飞不住，可奈春来又春去。我如胡蝶替共愁，约束春光入诗句。东风一片湖上来。碧云似水添春醅。一首新诗一斗酒，大笑春光归我手。醉化春光何处飞，流莺日日啼花枝。  

***东斋***  

东斋无客来，萧然惬幽独。随抽架上书，展向窗间读。夜来微雨过，无声入深竹。晓闻双雀语，万叶新如沐。物性各得所，吾生安不足。何必希至人，虑淡自无欲。  

***潘曾莹***  

潘曾莹，字星斋，吴县人。道光辛丑进士，改庶吉士，授编修，官至吏部侍郎。有《小鸥波馆诗钞》。  

***万寿寺***  

门外即西山，山势莽回互。门内尽奇石，石气积云雾。遥青与近绿，朝暮各殊趣。坐卧于其间，割然得奇悟。谡谡松风来，天籁此中度。据石看青山，遐情引烟素。  

***访端木子彝舍人***  

官冷诗情澹，心间道味长。午蜂喧隔院，孤鹤立斜阳。松叶堆茶灶，藤花点石床。尘缨欣暂濯，幽绝似沧浪。  

***甘草湖***  

晓来雨初霁，清气满寥泬。湍流汩汩鸣，秋声动岩穴。舟行明镜中，湖光映清澈。云影时低昂，烟痕乍明灭。缘隄丛苇生，风来语骚屑。白鹭忽飞来，毛羽何皎洁。却于万绿中，洒此一点雪。我欲图水村，画意不可说。  

***绿萝山***  

山行极幽邃，藤萝垂绝壁。一径夹松篁，苍翠纷相积。濛濛万绿中，时露片云白。云又化为烟，缥缈成一碧。石磴循萦纡，定有仙人宅。不觉逸兴飞，对此欲岸帻。  

***玉虹桥***  

泉声何砰訇，石骨自坚瘦。泉飞石亦飞，直挟风雨斗。石劲不能敌，云根穿欲透。长桥互如虹，雪浪喷岩岫。作势腾白龙，余音震飞狖。何人劈双峡，注此一线溜。幻作千百折，恍觉波涛骤。停鞭一延伫，奇景实罕覯。阴寒逼毛发，对此不敢潄。  

***虎山桥***  

邓尉多名山，奇秀自兹始。彩虹映中流，浩渺不知里。红叶残霞明，青芦晚风起。徘徊月初出，长空净如洗。桥头倚横笛，清兴曷云已。双崦一镜中，空明有如此。月气不在天，冥冥化为水。  

***茶磨山***  

系缆行春桥，策杖茶磨岭。烟鬟浸湖渌，开奁晓妆靓。飞鸟没何处，了了见帆影。秀色接楞伽，窅然异尘境。杂花不知名，香气幽且静。微风淡疏襟，斜阳恋余景。徘徊松桂阴，翠泼秋衫冷。  

***秋夜怀程序伯茂才赋此奉寄并索画***  

竹翠捎窗露气清，鸥波一片照人明。听风听水寻常事，要向秋堂画月声。  

玉堂清冷不成眠，却忆芦埼系钓船。篷背萧萧洒秋雪，画中著我白鸥边。  

***钱宝青***  

钱宝青，字萍矼，嘉善人。道光辛丑进士，官至左副都御史。  

***梅花庵***  

生计问垂帘，遗蜕讬梵塔。高人不可寻，冻云自匼币。佛香和寒梅，春草满尘榻。庵门昼不开，招隐尚留额。我怀先人型，毡墨存响拓。手拂梁间尘，兴废问寒衲。万个青琅玕，风来剧萧飒。  

***孙锵鸣***  

孙锵鸣，字韶甫，号蕖田，瑞安人。道光辛丑进士，改庶吉士，授编修，历官侍读学士。重宴琼林，赐侍郎衔。有《海日楼诗文集》。  

***开岁二日以言事罢官将南归叠三字韵***  

长沙太息未过六，柳下一黜不待三。我生孤僻俗眼白，人事崄巇鬼面蓝。老踏京华寡俦偶，埋头柱下随史聃。出入危机历已遍，往往干戈生笑谈。君恩宽大许归去，谴诃虽至犹覆含。头颅五十倏将及，文章政事百不堪。何如学道谢忧患，坐听万壑松风酣。一雏堕地才学语，双亲衰鬓况毵毵。纵言禄养强颜耳，梦魂多悸神先惭。乱后耕犁行可把，菽水足助含饴甘。春水方生江之南，云帆转海如飞骖。归心已逐春雁发，一官鸡肋又焉贪。誓与老农同击壤，息影不离山中庵。  

***仙姑洞***  

万峰高插天，突立如削铁。仄径蟠修虬，萦纡出山脊。中逢丛竹林，夕阳漏深碧。石腹呀然开，危楼架岩隙。静者白云栖，微听暗溜滴。跨空虹梁横，达傍月牖辟。古藤纷倒垂，异卉茁如织。锐欲穷幽探，老恨乏足力。诡奇非一状，知是真灵宅。仙姝冰雪姿，来此餐松液。遐举在何年，丹灶无遗迹。似闻笙鹤声，空山风露夕。  

***张金镛***  

张金镛，字海门，平湖人。道光辛丑进士，改庶吉士，授编修，历官侍讲。有《躬厚堂诗录》。  

***书顾梁汾寄吴汉槎塞外词后***  

梦远榆关道，魂来枫树林。功名才子祸，生死故人心。绝域寒威早，穷交感慨深。曼声传饮水，肠断各沈吟。  

古义怀中字，新腔笛里愁。艰难承一诺，辛苦报千秋。剑外凋青鬓，樽边叹白头。绝怜吴祭酒，宿草早山丘。  

***书吴祭酒集***  

世事茫茫一局棋，沧桑阅尽鬓添丝。可怜地老天荒后，正是河清海晏时。词赋江关留庾信，才名宫禁重微之。十三陵树苍茫甚，残月西风寄所思。  

合肥司马虞山叟，鼎足声名莫共论。初愿岂殊陶隐士，义心终胜赵王孙。余生白发悲歧路，故国青山有泪痕。肠断龟年谭往事，宫槐秋雨最销魂。  

***闻方蓉房凶问因寄谢一庵***  

绿鬓佳人老，青丝瘦马寒。正当思谢朓，忽复哭方干。羽化销金叶，天高下玉棺。何时设芳醑，同洒泪汍澜。  

***武进吊黄县丞时適检元和朱孝廉知止堂诗因并及之***  

毗陵自昔号才薮，博综经史洪孙张。诸家诗歌但余事，专门神妙端推黄。君才岂必似李白，裁花作骨冰为肠。当其作诗极冥想，纵贯千仞横八荒。骚经香草美人怨，雅歌猗兰志士伤。当时诸公竞爱士，得君如得孤凤皇。大兴朱暨我乡郑，赏识实先毕与王。黄金台前歌激昂，何不挈置青云傍。乃使区区就丞尉，奚啻补履烦干将。严冬急霰足双茧，芙蓉一夜彫清霜。心肝竟逼岁年短，魂魄自与关河长。乾隆以来诗派杂，俳优谐笑违宫商。泠泠古音奏瑶瑟，铅山一老颓波障。吴门朱君特晚出，亦以真气为辞章。平生论诗服君最，题词一再言加详。我识朱君未酬和，敛手亦复拜两当。朱君之诗我所重，持较君作参翱翔。咄哉诗人不长寿，后先一例销茧香。断编纵使豹皮在，有几知者哀锦囊。夜深吟苦意激切，九龙掉尾青茫茫。  

***答七弟问作诗之旨***  

少年作诗花作骨，辞尚葩华韵清越。最宜雪蕊艳春风，亦似冰箸击寒月。中年作诗先读书，书味日积成膏腴。贞柯内荣郁茂实，秀颖外竖蕃蕤敷。诗人之心亦如面，弗论同异要归链。链辞链意惟链真，一真所存极千变。不然摇笔万语来，长波一泻何能回。腾驹纵使骋捷足，逸馵毕竟非良材。亦有愁思戛孤唱，想入幽微转生障。或恐尖纤类女郎，还虞刿鉥疲心匠。笑我学诗三十春，书无半豹言不根。康庄未敢越涂辙，细路正苦迷梁津。虚者难传实求是，我言诗法非诗旨。自有端倪不可寻，遥遥山水琴弦指。  

***答叶润臣侍读次见贻韵***  

幽瀑咽危石，蛟龙深涧眠。君诗与俗异，此曲少人传。夜月闚残酌，晨风动急弦。关河满榛棘，归路隔烟川。  

***读亭林山人诗***  

河流天上来，月魄海中皎。洪钟蓄奇响，大泽胎异宝。神龙具全体，于诗露一爪。旁皇成至文，喷薄吐元造。万事有根幹，孤心斡幽窈。一身刀绳余，六合蓁莽扫。纷纷削椠家，竞夺化工巧。岂知大雅堂，{厂垂}{厂义}矗云表。  

***汪藻***  

汪藻，字翰辉，号鉴斋，又号小珊，钱塘籍吴县人。道光辛丑进士，历官工部郎中、候选道。有《静怡轩诗》。  

***寒夜***  

鸦翻夜色一林枯，自放重帘拥兽炉。酒罢检书销画烛，更阑觅句数铜壸。松声警枕风逾怒，梅影横窗月不孤。料得金台乡思里，也随清梦到澄湖。  

***失题***  

我生痛不辰，尘网苦相缚。壮岁赋归田，未占林泉福。夜警蚩尤旗，昼闻山崩谷。寇氛日又逼，东南尽茶毒。避乡非惜命，污秽不忍触。此身长逝矣，无玷喻白玉。  

夜梦在天灵，谓予挈汝去。去去还太清，勿复萦愁绪。半百非云夭，霜鬓况如许。我慕鲁仲连，蹈死东海处。一死足报国，情魔扰何苦。尔生各有命，我自得我所。  

***杨重雅***  

杨重雅，原名元白，字庆伯，德兴人。道光辛丑进士，官至广西巡抚。有《管斑集》。  

***过紫柏山谒留侯祠***  

出处犹龙不可思，神仙弟子帝王师。那知阅历深沈处，都在长安大索时。  

圯桥进履气恬然，胯下王孙事亦传。一作神仙一功狗，论人须到盖棺年。  

***宝珣***  

宝珣，字东山，满洲旗人。道光辛丑进士，官至山海关副都统。有《味经书屋诗存》。  

***灵宝道中***  

结宇高低满上冈，家家相对隔横塘。黄流绕郭长如带，屋上桑田麦陇香。  

***何栻***  

何栻，字廉昉，号悔余，江阴人。道光辛丑进士。历官建昌知府。有《悔余庵集》。  

***金陵克复后寄颂湘乡师时将回籍***  

海宇清平在度中，眼光如月手如风。千秋感激能知我，一代功名已属公。身系安危关气数，才兼将相必英雄。忆初羽扇麾军出，已觉休休量不同。  

十年满志见清澄，次第收功到秣陵。伊吕之间斯论定，汉唐以下几人能。暴腮我是登龙鲤，衔尾谁非附骥蝇。王谢风流重江左，及门五尺亦羞称。  

果然天意叶人谋，第一功归第一流。仁寿定过文潞国，勋封无愧武乡侯。同时列校分茅土，到处生祠起萼楼。自是德星门祚盛，三旌六戟未为优。  

行将下泽游乡里，何待长沙策冶安。忠爱无非臣子分，公孤原是圣贤官。从知管晏程功小，谁识共和协力难。四海苍生望霖雨，岂惟推解活单寒。  

***戊辰五月湘乡师自江巡海回谒见后读所赠吴君南屏诗因次原韵***  

倮虫坠地纷如簁，春花烂漫秋叶摧。遭逢各自有枯菀，因果谁能知去来。朝阳苒苒没细柳，劫火茫茫焚大槐。惊轮走坂失<革奇>控，破舟迎浪随掀豗。一身百险历未尽，五角六张行辄乖。祥金在冶忽自跃，真玉经火终难灰。蜥蜴何时致云族，鶢鶋无路逃风灾。归来踪迹寄淮海，坐看勋业归伊莱。三千丈发瘁此老，五百道乳降诸孩。德水功山两渟峙，水无蛟鳄山无豺。绿野优游未容尔，黄魔窥伺胡为哉。如臂使指自联络，以心置腹何嫌猜。截海能令蠡舟断，支天不忧鳌柱隤。运筹兼采鹿毛寿，恤士更旌羊角哀。腕力千钧荡群碎，心光四照蠲纤霾。借人牙慧从不惜，怜我鬓从如此皑。牛心屡送仲宣炙，鹊尾频掉陈思杯。参苓入笼有素蓄，桃李傍门相次开。阳春妪物不责报，阴德自合封于邰。  

***周缦云侍御得督师辅臣史可法章八字牙印属作长歌***  

劫火狂烧天柱毁，玉石同时荡如洗。方寸牙章坚乃尔，神呵鬼护独留此。上有孤忠名与氏，堂堂督师辅臣史。身丁百六屹然峙，信国再生天所使。兵间特立中流砥，走札飞符招虎兕。手判龙蛇存者几，好事千金搜一纸。此印晶荧著纸尾，灵爽式凭疑可企。当时将相纷蜩蚁，雕金凿银绾青紫。狮纽螭盘斗华侈，后人入手挥不视。投之水火犹敝屣，人物天渊安足齿。梅花假葬衣冠耳，不随玉札埋泥滓。胜国迄今几甲子，辗转流入南都市。篆文黤黪蜡光死，踞虎吞声怒裂眦。周君得之色然喜，祓濯频呼五香水。照眼烂如虹电起，八字重于秦汉玺。肃衣再拜陈之几，招我同观作诗纪。附骥以传真幸矣。  

***梦园叠韵见贻复和***  

风波已幸脱横流，坐看惊帆去未休。不羡轩车归蜀道，肯将斗酒博凉州。垂垂倦羽天将暮，切切寒蛩夜已秋。自哂菟裘营未就，搜罗花石伴文游。  

木有文章水有波，奈何五十已虚过。宫商聒耳元音少，晨夕论心泛语多。佳酿但谋千日醉，曼声莫唱百年歌。良规深感真如我，迥异寻常唯与阿。  

***戏马台***  

百战功名争一胜，两戒河山争一姓。登场戏士互输羸，得马失马谁能定。乌骓游戏彭城下，报主一心坚不舍。气数催人各上台，臣民易主浑如马。项王戏马忽见颠，宋王戏马骑登天。鱼龙曼衍天犹戏，安石争墩痴可怜。  

***越王台***  

北望中原开口笑，蛮夷大长无人要。黄屋左纛升台行，聊以自娱称帝号。称尊卻在无人处，俊杰要能识时务。逐鹿方思逞霸才，斩蛇无奈拘天数。帝王崛起信有真，成家仲家彼何人。地画百蛮归粤尉，天留五岭避秦民。东有朝鲜西有蜀，南隅割断开新局。壮士翻轻万户侯，书生艳说千金橐。  

***石绳簳***  

石绳簳，字竹侯，宿松人。道光癸卯举人，官内阁中书。有《借绿轩遗稿》。  

***太白楼观萧尺木画壁歌***  

杰阁枕江插天出，万流訇湃吞赤日。锦袍学士忽骑白龙去，一千年后冷煞仙人笔。满屋倏尔飞风沙，苍松赤石蟠龙蛇。生平梦游十洲三岛不得到，天风缥缈蓬莱槎。陡觉岱华匡庐峨眉起方寸，万峰突出天之涯。阴晴云日幻古壁，是谁笔底奇气凌烟霞。得无荆关绘飞瀑，不然道子嘉陵山水图一幅。那知腾掷造化割阴阳，竟有于湖画手萧尺木。呜呼萧君意气何壮哉，得毋抱此模山范水之雄才。狂呼谪仙借酒杯，胸中块垒一凭生面开。香炉瀑布，剑阁楼台，齐烟九点，玉女三台，一齐飞落毫端来。青莲老去山无色，谁与凿破扶舆灵气留遗墨。青天咫尺须弥存，虎啼猿啸峰崭崱。当年太白芒鞋踏破万山处，一一绘出天地仄。振衣千仞登江楼，四壁苍苍悬岩流。岚气湿裾光入杯，五岳震荡心夷犹。奇花异石逞光怪，奔崖绝壑声飕飕。吁嗟乎！男儿不得挂剑万里博封侯，也须东插泰山日观脚，西登太华落雁最高头。眉山风雪饱囊橐，匡之君兮骖鸾而来游。安能低眉俯首，徒将心血穷雕锼。忽尔山灵真面都从壁上出，墨华淋漓元气遒。江风浩浩生两腋，会须骑鲸仙子云中争唱酬。大叫画手尺木子，一聚仙楼同千秋。  

***王大经***  

王大经，号晓莲，平湖人。道光癸卯举人，历官湖北布政使。有《哀生阁》初、续稿。  

***顺河***  

客馆歇征辔，夕阳帘外晴。数家团小市，一水瞰孤城。枕上思亲泪，镫前感旧情。依依不成梦，惆怅又鸡鸣。  

***姚觐元***  

姚觐元，字彦侍，归安人。道光癸卯举人，历官广东布政使。有《大叠山房诗存》。  

***秋夜***  

倚枕不成寐，但觉秋夜长。商飙谡然至，簟席生微凉。启户万虑寂，高树声锵锵。白露下众草，幽幽发暗香。流萤喜月黑，熠熠弄孤光。蟋蟀汝何悲，哀鸣在东墙。儿童蹑踪至，篝火伺其旁。报汝慎勿鸣，一鸣汝身殃。  

***甲申入日大雪次坡公聚星堂韵仍用禁体***  

寒梅已花柳将叶，自冬徂春未雨雪。晓来忽见景模糊，开门大叫真奇绝。孤松行立头已皤，老竹夭斜腰欲折。茫茫大地浩无垠，但见飞鸟起复灭。山中高士卧正坚，寒粟生肌襟屡掣。党家羊酒肆欢呼，翠袖红炉眼光缬。少年豪气凌云霄，削竹操觚意不屑。且驱狐兔猎平原，鹰隼出空惊一瞥。人生乐事各有在，富贵穷通那用说。草堂诗就且倾觞，醉眠不觉衾如铁。  

***李元度***  

李元度，字次青，平江人。道光癸卯举人，历官云南按察使。有《天岳山馆诗存》。  

***登澄海楼观日出作歌***  

重关险扼辽左冲，海防汹涌山巃嵸。俯视一气青濛濛，天然形胜标崇墉。我来正值秋阴重，楼登澄海携吟筇。其高绝顶摩苍穹，云可观日同华嵩。深宵久坐云雺雺，星沈月黑迷长空。俄惊一线飞霞红，金波闪烁光熊熊。阳乌跃出随飞龙，鲛宫贝阙看朦胧。寥天一镜磨青铜，三神山路疑可通。兹游奇绝冠寰中，气吞八表云荡胸。便思万里乘长风，独倚神剑凌崆峒。指挥净扫中原烽，此地况兼山海雄。留都风景如镐丰，神州手奠扶尧封。岂徒观海矜双瞳，好事翻笑东坡翁。作诗祷市烦神工，蜃楼许看哀龙锺。绮语变灭随飘蓬，何若骑鲸太白从。霓旌导我双青童，六鳌晓策扶桑东。  

***赠越南贡使阮云麓***  

白雉重劳贡越裳，珠崖铜柱效梯航。占星不藉南车指，就日曾观北极光。杨柳雪飞新传舍，蓼萧露湛古诗章。何须更说珊瑚树，彩笔凌云锦七襄。  

一疏曾闻荐马周，江干握手舣仙舟。鸡林敢诩诗增价，猿臂深惭相不侯。海外有人询轼辙，山中容我伴巢由。送君心逐南飞雁，五字河梁地爪留。  

***过南皮怀张振之先生***  

路入南皮感不禁，乘槎博望旧知音。西州谢傅生前屋，东海成连梦里琴。垂老才游通德里，爱才犹佩古人心。祈连高冢从谁问，欲荐甘瓜泪满襟。  

***王必达***  

王必达，字质夫，号霞轩，临桂人。道光癸卯举人，历官广东惠潮嘉道。有《养拙斋集》。  

***赴饶州***  

明湖如镜橹声柔，云影天光豁远眸。差喜鱼龙安大壑，且陪鸥鹭过前洲。苍茫吴楚思高咏，浩渺沅湘忆旧游。为语南山须记取，待输片石送归舟。  

***题八大山人画***  

胜国有遗民，心比巢由苦。作画弗求工，超超谢规矩。烟云花鸟熊，初苦无意取。奇宕不可名，天然生媚妩。赝鼎资纷纭，兼金索市贾。效颦乃奇丑，西施反遭侮。十年竭冥搜，今朝始快睹。我如作者怀，万物皆尘土。纵笔入混茫，眼底忘今古。白秃及石涛，好手难悉数。空门文字禅，应推第一祖。悬之雪色壁，萧萧下风雨。  

***天山碑歌***  

万松郁蟠天为黑，上有虬螭护名刻。行人交说大唐年，仰视碑文身手侧。毡椎下拜施拓工，往往震撼鸣雷风。或登或降戒勿语，明神呵斥居巃嵸。西陲佳拓璠玙同，好事携过崤函东。贞观欧虞伟书体，结构虽异姿仍雄。突厥高昌拜且舞，照耀天山矜武功。姓名磊磊将剥落，审视方能辨官爵。上公陈国居第一，唐之班郑侯君集。文皇几不食熊蹯，青史堪追超与吉。此碑峨峨高插云，建者左屯卫将军。姜氏行本刊其勋，万钧薛氏亦大将，监门中郎尤纷纷。野火不焚石不破，千载中原足流播。夷言繙作科舍图，壮气封罢狼居胥。九成宫本夸上上，台池避暑真区区。老弃毛锥守边塞，片幅摩挲终日对。谁云赑屃险难攀，在我茫茫幅<*巾员内。  

***彭慰高***  

彭慰高，字讷生，长洲人。道光癸卯举人，浙江候补道。有《仙心阁诗钞》。  

***来鹤小憩***  

看山不陟山，適兴随所止。投筇叩兰若，曲径平于砥。老僧引我行，幽鸟惊人起。湿翠滴松下，飞泉喧竹里。瓯凝薇露香，檐覆藤花紫。枯坐学禅定，澄心观物理。夕梵一声钟，归路渺烟水。  

***晓行***  

突兀棕榈抱一村，清溪几曲野泉吞。石梁风定鱼窥网，山径人稀鹿打门。不尽秋光催短鬓，无多暖意送朝暾。篝车陇畔闻香稻，馌饷儿童笑语温。  

***蒲庵观荷赠张东亭***  

高柳疏蝉雨后声，槿篱门掩小舟横。残荷半亩鼻功德，止水一奁心太平。绛雪山中参道味，白云槛外悟浮生。祇愁里闬形憔顇，饥溺何人共此情。  

***天竺寺***  

出郭晓山横，沙隄骋游骑。晴曦漾湖绿，高柳入天翠。残荷两三柄，犹覆沙鸥睡。隔岭闻疏钟，丛篁抱古寺。游心千佛场，拾级三摩地。石屋梦泉声，香厨新筍味。何当此息机，萧然屏尘累。  

***登蓬莱阁***  

崚嶒杰阁倚晴峦，人在蓬莱眼界宽。沧海无波有龙卧，危栏落日见雕盘。天开屏障千峰秀，地绕松篁六月寒。纵目难忘生聚计，炊烟万灶起林端。  

***杨靖***  

杨靖，字绶臣，号瓠叟。固安人。道光癸卯举人，历官镇江知府。有《五石瓠斋遗稿》。  

***重游金陵感赋***  

又携书剑上征桡，梦醒离亭酒未消。龙象青山沈野色，雷霆白日走江潮。千林敛霭明萧瑟，一雁凌风入泬寥。伤别伤秋两无奈，更堪疏雨暮潇潇。  

***送人之衡州***  

十幅蒲帆楚客舟，江亭风叶助离愁。寄书莫倚南飞雁，声断衡阳浦上秋。  

***游天平山***  

石群不眠作人立，畴曩鞭之趋不及。披草蒙茸头盖笠，俯仰参差森耸息。一石崖底钓徒恭，一石峰头醉僧憩。更有一石如美人，舞袖翩跹俯何拾。其余累累形各殊，若行若语若拱揖。世人富贵未忘怀，艳说嘉名朝万笏。我行其间喜无射，筍舆低柔称且適。苾刍迎笑劝朝餐，饱食山厨饮泉冽。平生自恨磈磊多，到此何期转消释。山灵傥许结茅居，请与石友共朝夕。  

***漫劳***  

漫劳橐笔更遨游，潦倒金樽不自由。纵有奇文追太子，何如美酒博凉州。孤怀篱畔输黄菊，秋信江南寄白鸥。闻道柴桑多种秫，代耕无禄镇长愁。  

***周星譼***  

周星譼，字涑人，号神素，祥符籍山阴人。道光癸卯举人，官无为知州。有《传忠堂学古文》。  

***池上题襟小集***  

郁郁树深碧，濛濛草远青。山气沁心绿，江光偪酒醒。晴云涤晶宇，余花媚幽庭。兴感既有合，嘉会良可铭。  

***邓琛***  

邓琛，字献之，黄冈人。道光癸卯举人，官蒲县知县，改刑部郎中。有《荻训堂诗钞》。  

***游千佛寺悬空洞***  

边城愁雨雪，丈室爱烟霞。春水几时至，寒梅何处花。中原犹带甲，汉使自浮槎。岁序伤催促，山深景易斜。  

***大云寺阁晚眺同王印川李筱潭二广文***  

青山澹将夕，暝色入飞鸟。余霞尚绮丽，钟动月初皦。平生癖看山，山晚看愈好。商飙洒然来，长空秋浩浩。浮图凌百尺，怖鸰巢缥缈。铁佛铁何年，炉鞴群灵绕。佛法无尽藏，何大亦何小。泰山等秋毫，闻诸漆园老。平阳古都会，怀古足搜讨。百族尚雍熙，唐风斯未邈。奈何阳九厄，寇盗纷缠扰。廓清幸当时，祅氛顿湔扫。霍岳北岝崿，汾水西灏淼。我来僦僧舍，便觉出尘表。前身或行脚，到处留鸿爪。飘然下虚阁，清坐对风篠。  

***闻雁***  

句注山前黯夕晖，天涯初见数行飞。三关落叶秋将晚，九月清霜客未归。塞接陇川矰缴满，江吞吴楚稻粱稀。杜陵大有关怀事，一听哀声泪满衣。  

***去年中秋晋阳试院用韩韵作诗复次原韵***  

十年窃禄升斗微，此心已逐南云飞。胡为蹇钝似驽马，秋来空餍苜蓿肥。去年秋院几同舍，愁见霜皋木叶稀。战诗徒夸出秀句，煮字那得疗朝饥。何如此月就我饮，不待招邀来庭扉。阴晴万里共今夕，琼楼高处烟霏霏。飞狐古塞未解甲，射雕落日空猎围。萤火熠燿时物变，坐见清露霑裳衣。苍龙角尾仰不见，王良天驷谁为鞿。惟应幽人无检束，看花步月山中归。  

***次韵右臣潞河见怀***  

回首高城生积阴，大通桥畔独幽寻。黄花醉后人何处，白雁声中霜满林。倚枕梦回津月晓，扣舷秋入蓟门深。樽前自奏<乌欠>钦曲，并世谁知牙旷心。  

***黄秩林***  

黄秩林，字子幹，号仙樵，宜黄人。道光癸卯举人，官湖北知县。有《燕台吟草》、《主静轩诗钞》。  

***送张荫三明府官安徽***  

儒官六载兴超然，忽送飞凫望若仙。扬子波涛千里接，皖公楼观九秋悬。近乡淳俗无烦虑，学道深情肯漫迁。若荷君家外台问，重来仍有孝廉船。  

***次韵和子绮夜发***  

四顾昏如寐，三更浩共征。云垂鸦背色，风卷马蹄声。濡轨疑飞渡，闻钟觉近城。谁知琨逖辈，壮志喜论兵。  

***董贻清***  

董贻清，字叔纯，阳湖人。道光癸卯举人，官青神知县、历保知府。有《偶存集》。  

***资州题壁***  

当年叱咤走风云，废垒江头尚夕曛。傥向灞陵逢醉尉，夜行休说故将军。  

***眉州道中望峨眉山***  

平生雅识看山趣，十丈红尘苦缚住。峨眉山下宦经年，未到峨眉最高处。朅来仍走眉州道，山容如旧人容老。山神怜我梦魂劳，特开一角浮云晓。初如旭日悬层光，金轮五色阳乌翔。继疑蜃气现楼阁，玉女面面开晴窗。我欲从之朝帝阙，天门轶荡群仙揖。左驾青虬石凤皇，半途横被罡风折。纱縠溪流纱觳纹，苏家故宅今犹存。独惜坡公富笠屐，黄州雨雪登州云。判杭知颍琼儋谪，海外犹留鸿爪迹。咫尺家山竟未登，千古峨眉笑岑寂。乃知山水平生缘，一游一览非偶然。公如魂魄犹恋此，与公芒鞋竹杖跻其巅。  

***张应兰***  

张应兰，原名兰阶，字佩之，金匮人。道光癸卯举人。殉难，赠知府。有《南湖诗存》。  

***靖江城楼***  

皂雕风卷戍楼烟，官鼓催人又一年。如此头颅明镜里，向谁肝胆宝刀前。江山灵气归屠狗，乡国愁心付杜鹃。有约钧天同日听，海东回首正茫然。  

***邹湘倜***  

邹湘倜，字资山，新化人。道光癸卯举人，官湘潭教谕。有《雅雪园诗钞》。  

***杨芝林刺史息园***  

宦海已倦游，言归谢华膴。投簪返故园，经营成别墅。依冈构丘壑，高低辟花圃。涉趣有余欢，亭轩便容与。林野娱清旷，看云倚杖拄。虑澹轻外萦，山居胜绾组。往时牧巴中，廉能用勤补。兹脱世网羁，恬適情无岨。我钦芝林翁，肥遯完出处。游赏戾息园，佳景凭挹抒。培植缅旧德，慈孙能述祖。进退获居安，结庐爰得所。  

***虞坂行***  

凉秋八月风卷沙，骅骝伏枥随盐车。不立天闲行地上，迁延虞坂深咨嗟。崎岖坂路艰前进，执辔乖逢徒辇蹸。忍屈气骨还清奇，休期支遁称神骏。长嘶卻立平原道，逐队驽骀龁枯草。皮毛相士千古同，英雄塞上风尘老。冀野纷腾望若云，孙阳未遇难空群。顾盼据鞍犹示用，数奇谁识李将军。  

***黄益增***  

黄益增，字少桥，号拙公，平江人。道光癸卯举人，官安仁训导。有《拙公诗钞》。  

***哀鸿嗷***  

官家饭肉丘陇积，玉渍珠膏汙瓴甓。长廊江海深百尺，后门永闭前门辟。日曝雨淋走闤闤，抛砖击石血流臂。无人识得歌哭意，鹅眼线环不忍弃。有时晴翻眦裂柜，头掷形色不及嗟来食。于戏！天昏地塞云蒙蒙，刀矛戈戟殷血红。鸷鸟饥鹰出樊笼，此辈嗷嗷尚哀鸿。君不见江南江北气郁郁，爨灶生蛙狐狸搰，朱门大厦无人乞。又不见桃武前年虏火焚，取金攫帛如家人，钱船万斛沈江津。  

***陈景高***  

陈景高，字筠珊，号云山，海盐人。道光癸卯举人。有《绿蕉山馆诗钞》。  

***舟中人日***  

雁后花前别思牵，离乡怕读道衡篇。春来景好先人日，客里愁深况少年。千里远回孤棹梦，片帆摇破大江烟。草堂此后传诗去，应使家人一惘然。  

***渡河***  

谁作中流柱，空怀济世才。水从天上落，人自日边来。万古喷寒雪，终朝起蛰雷。风波如此险，我去又重回。  

***九日偕曹柳桥茂才吴山登高即赠***  

不尽登临兴，吴山秋气深。江湖留客梦，风雨改诗心。落叶浩无际，间云许共寻。蒹葭休远溯，把袂快同岑。  

***杨文照***  

杨文照，字剑潭，号芋庵，贵筑人。道光癸卯举人，广西候补通判。有《芋香馆集》。  

***赵河感旧诗***  

飞絮萍花感不禁，东风影里认浮沈。异乡岁月愁中鬓，末路功名醉后心。城郭千年仙鹤杳，阴符一卷草堂深。天涯随意留鸿爪，多少泥痕没处寻。  

***梅花***  

梅花香静雪晴时，二四番风次第知。佳日从容宜小饮，故人持赠有相思。碧云仙馆三更梦，红树春山一卷诗。果是还家无限好，几年留滞在天涯。  

***感旧***  

琵琶未解《郁轮袍》，三月春深一径蒿。记得年时新过雨，落花零乱紫樱桃。  

***王诚***  

王诚，字存之，号松斋，武康人。道光癸卯举人。有《松斋诗钞》。  

***魏太和铜熨斗歌沈西雍太守所藏***  

当涂高高熨不平，金铜仙人辞汉京。化为翁仲魏宫守，巧学新莽抱威斗。屈戌铜铺锁阿甄，射死母鹿留子身。狼顾忽来受顾命，汝叡安能更执柄。君不见洛妃步后灵芸啼，针神夜来方卷衣，外间已唱青头鸡。  

***诸葛钊***  

诸葛钊，字榴生，兰谿人。道光癸卯副贡，官仙居训导。  

***病起感兴***  

人道诗豪与酒豪，问心我敢讬风骚。三年客路空怀剑，一笑屠门欲放刀。愿得拈花参正果，悔曾食菜到邪蒿。即今一病犹能起，禅悦非关醉学逃。  

***夏日石亹涧纪游***  

亭上孤松秀，相传落叶奇。何来人<日肃>傲，可对叟支离。垂老心犹劲，鸣高俗不宜。空山正涛起，欲赋水涟漪。  
