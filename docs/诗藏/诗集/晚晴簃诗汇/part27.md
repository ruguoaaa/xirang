---
title: 第27部分
index: true
icon: editor
order: 27
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷一百八十八

***顾太清***  

顾太清，字子春，汉军旗人。多罗贝勒奕绘侧室。有《天游阁集》。  

***游仙***  

层台起虚馆，桂柱兰为堂。微风从东来，吹动罗衣裳。翻阶木芍药，薜荔当门墙。挥杯发清兴，弦歌诵诗草。繁星映户牖，明月照两厢。为乐及良时，光景孰云长。  

缥缈十二楼，上有仙人居。左据青玉案，右拥鸿宝书。琼瑶制危冠，芙蓉曳轻裾。欢笑粲玉齿，从容下丹除。俯察碧流水，清波戏朱鱼。仰观青天云，舒卷任太虚。  

巫山高巍巍，江水碧深杳。中有阳台人，清容舒窈窕。翠袖倚朱阑，颜色常美好。我欲往从之，不见三青鸟。  

层岩下斜日，云雾生重阴。昏烟迷修渚，飞鸟投荒林。清宵伫凉月，开窗弄鸣琴。悠悠世中事，泠泠弦上音。  

***清明雪后侍太夫人夫人游西山诸寺***  

三月山花尚未发，一春忽忽过清明。云移列岫山无数，雪满丛林树有声。怪石自成蹲虎势，老松谁与卧龙名。晚晴碧涧添新水，归路回看暮霭平。  

***东山草堂***  

春水满池塘，春光入草堂。黄茅初盖顶，紫燕欲窥梁。卉木见真趣，图书森古香。濛濛新雨歇，花萼婉清扬。  

淑气催花萼，春风入酒樽。日长帘幂寂，人静鸟声喧。拂座清松影，侵阶碧藓痕。山堂通略彴，词赋接文园。  

***至日***  

衰颜暗向鬓丝催，地渐南游暖渐来。春意待看河畔草，天心已复地中雷。晴窗彩线盘金缕，碧海灵风破玉梅。忽忽浮生三十四，百年行乐几倾杯。  

***次夫子清明日双桥新寓原韵***  

萧寺垂杨岸，明湖第几湾。去来今日事，二十五年间。碧瓦凄春殿，玉峰看远山。僧窗对流水，欲往听潺潺。  

欲往城西寺，还须待杏花。羸躯仍怯冷，好景不容赊。柳眼蘸春水，渡头明晚霞。溪山生暝色，闪闪数归鸦。  

***宝藏寺***  

宝藏云峰秀，春山碧草齐。清凉禅客室，冰玉主人题。花雨层台上，泉声法座西。登高渺城郭，万井晓烟低。  

***游南谷天台寺***  

三月三日天台寺，日午灵风入法堂。一段残碑哀社稷，满山春草牧牛羊。庭前柏子参真谛，洞口桃花发妙香。笑指他年从葬处，白云堆里是吾乡。  

***自题道装像***  

双峰丫髻道家装，回首云山去路长。莫道神仙颜可驻，麻姑两鬓已成霜。  

***乙未元旦***  

声声爆竹散林鸦，烟火春城千万家。碧瓦才临新日色，宫镫未翦去年花。死生转觉人情切，进退须防道路差。节物惊心同逝水，等閒谁敢负韶华。  

***二十二日由白云观过天宁寺***  

遂过天宁寺，花香染客裾。藓碑迷故事，风障护春蔬。野草浓於绣，遥山淡若虚。方今正望雨，宿麦及时锄。  

***法源寺看海棠遇阮许云姜许石珊枝钱李纫兰即次壁刻钱百福老人诗韵赠之***  

箨石文章在，风流天下传。即看诗句好，想见老人颠。绕座飞花雨，成阴荡碧烟。禅房春昼静，香接逆风前。  

春老花盈树，丰神借客传。绿阴随日转，红片任风颠。邂逅江南秀，檀栾法界烟。题诗寄同好，问讯绮窗前。  

***游孔水用吴郡卢襄石刻诗韵***  

溪去山楼凡七里，平坦不烦折屐齿。下有泉源上石堂，万佛妙相参差倚。青苔互古不见日，森森浓绿疑无始。龙泉古壁何年失，虎尾春冰岂可履。夕阴水鸟上渔梁，倒映山容碧滩陊。人生行乐须及时，花外光阴去如矢。开元残碑嵌绝壁，幸得庐襄刻诗纪。出山一路又看山，二水合流成漫水。马耳东风拂面香，鸳鸯属玉惊人起。归涂借问今何时，梨花桃花才结子。渺渺春波万古閒，悠悠天地长如此。偕隐何辞挽鹿车，云水遨游胜朝市。  

***夜行翠微山麓遂宿龙泉菴***  

篮舆一径入云深，两两明镫过树林。吹面不嫌山气冷，满天星斗压春岑。  

***夏日城东泛舟归来有作***  

卅年不到城东去，云水空濛接远天。野岸新蜩鸣偶尔，山门枯木尚依然。已非昔日僧迎客，犹记当初柳系船。一路薰风吹酒醒，重城西望隔苍烟。  

***岁暮寄仲兄用东坡和子由苦寒见寄韵雪后北风起，岁暮临新年。言念客中人，何日方当还。旅食恐不周，多病凋丰颜。一月两寄书，一书五六篇。告我客中事，略有好因缘。县令与之游，我闻心喜欢。吾兄本书生，所馀惟青毡。明哲贵保身，思退慎进前。出处各有时，请看墀与壖。乐道毋忧贫，仰不愧於天。且***  

待春风至，万物同新鲜。寄以敝狐裘，副以苍玉镮。翘首望南云，新雁将北旋。  

***四十初度***  

百感中来不自由，思亲此日泪空流。雁行隔岁无消息，诗卷经年富唱酬。过眼韶华成逝水，惊心人事等浮沤。那堪更忆儿时候，陈迹东风有梦不。  

***自先夫子薨逝后意不为诗冬窗检点遗稿卷中诗多唱和触目感怀结习难忘遂***  

赋数字非敢有所怨聊记予生之不幸也兼示钊初两儿昏昏天欲雪，围炉坐南荣。开卷读遗编，痛极不成声。况此衰病身，泪多眼不明。仙人自登仙，飘然归玉京。有儿性痴顽，有女年尚婴。斗粟与尺布，有所不能行。陋巷数椽屋，何异空谷情。呜呜儿女啼，哀哀摇心旌。几欲殉泉下，此身不敢轻。贱妾岂自惜，为君教儿成。  

***己亥生日哭先夫子***  

虚室东风冷，幽居泻泪泉。去年同宴乐，此日隔人天。生死原如幻，浮休岂望仙。断肠空有恨，难寄到君前。  

***静坐偶成***  

一番磨炼一重关，悟到无生心自閒。探得真源何所论，繁枝乱叶尽须删。  

***万松涵月歌***  

青天皓月悬明珠，中涵松影千万株。森森林立无边隅，幽阴如闻天籁呼。浓皴淡染谁所濡，粗枝密叶参天铺。其质滑腻美且都，文登大理人所谀。贵来方与凡石殊，天开画本应难模。微云一抹如有无，远山掩映疑蓬壶。其中应结仙人庐，世间日月自征徂。惟此松能常不枯，可谓寿矣天地俱。儿之所好能不愚，毡包载归以献吾。自勺清泉涤泥涂，天生灵物岂容污。斫木为架覆以幠，相对不忍离须臾。恨不将身入画图，片石珍重抵琼瑜。  

***潜真洞***  

传有真人乘鹤去，空馀老杏手亲栽。至今深洞悬钟乳，终古阴崖长碧苔。大道无为且游戏，谷神不死或归来。秋风落日仙坛静，涧草岩花到处开。  

***游潜真洞晚归度梅儿岭口占***  

夕阳西下乱山围，缥缈遥村暮霭霏。游兴最嫌秋日短，马头明月照人归。  

***夏日听道初两儿读书***  

翛然花木荫茅菴，一炷炉烟经半函。閒向窗前课儿女，微风晴日诵《周南》。  

***过访少如座中忽值雷电交作雨雹横飞闻朝阳城楼竟为雷火所毁便道往观归***  

来赋此记之时壬寅夏四月二十二日也岁次壬寅夏维首，庚子日斜风似吼。是时亢旱已愆期，触热来访金闺友。新词妙句共相论，消烦更酌尊中酒，俄然墨云挟雨飞，奇峰乱掣金蛇走。一声霹雳震阶庭，匕箸翻盘杯落手。旋经老妪报仓皇，神龙攫物传万口。朝阳城楼势嵯峨，中藏灵宝天公取。我闻此语心咄嗟，辞归不畏泥涂厚。沿途仰视光烛天，浓烟烈焰冲牛斗。聚观拥道如堵墙，云云默默互前后。细思此事何休祥，雷师毋乃职其咎。盍效昆阳助战争，一为吾皇击群丑。  

***夏伊兰***  

夏伊兰，字佩仙，钱塘人。诸生夏之盛女。有《吟红阁诗钞》。  

***古意***  

涧底松桓桓，冈头柏郁郁。劲节历冰霜，不知世荣辱。中有绝代姿，牵萝补茅屋。爱洁憩林泉，含贞抱幽独。欲折贻佳人，素心渺何讬。缅彼春花开，红紫纷繁缛。争妍更取怜，时荣亦时落。遂令深情人，怜香歌当哭。所以桃李姿，不及女贞木。  

***山家***  

山家景物未全非，一院酴醿静掩扉。睡鸭池塘花落早，浴蚕天气客来稀。条桑小憩绿云坞，试翦新裁白袷衣。牵到柔丝千缕细，垂杨肯遽放春归。  

***睡醒得句***  

睡醒黑甜乡，翛然诗味长。虫声侵梦短，镫影逼窗凉。骨肉喜团聚，书编愁健忘。几番劳阿姆，替翦夜来香。  

***侍家慈登吴山***  

十万楼台指顾间，凭高最足豁心颜。晴云淡挂胥祠树，残雪微明越岸山。天意尚留寒料峭，人情转爱境清閒。篮舆不厌探幽去，履舄追陪乐未还。  

***读列女传***  

我披《列女传》，怀古心长悸。忠孝节义风，罗列类略备。闺阁垂师表，摹仿匪易易。幼读《女孝经》，晨昏殊自愧。幸生贤女后，所学为何事。不见蓬户女，书史未睹记。或投梭表洁，或奉匜养志。至性有馀师，殊途而一致。况综三千年，供我精取弃。贤媛去今遥，精灵简策寄。后先心印心，一一呼欲至。我辈工絮吟，聊以娱亲意。大义重节孝，馀技通文艺。陶孟范犹存，曹庞型未坠。千秋仰止情，盥薇一编肄。  

***漫成***  

樱桃成实筍抽芽，春老西泠女士家。拆到绵衣刚欲曝，画楼恰恰落杨花。  

***明河词***  

微云点缀有无边，咫尺红墙望邈然。记取浣纱河畔路，碧虚清浅自年年。迢迢一水隐星妃，惆怅仙游旧迹非。我亦乘槎怀远想，只愁无学辨支机。  

***吟红阁晚坐***  

梧竹萧萧里，凉阴一院赊。湿云疏漏月，微雨淡沾花。暑减谢挥扇，诗清借饮茶。牙签编百卷，奇富女儿家。  

***圣因寺揽胜斋小憩***  

揽胜还将胜境登，几回小憩倚枯藤。竹声多似清吟客，梅格高如戒行僧。游爱早春人寂静，饮当薄醉兴瞢腾。散花我本天仙女，胜果能参最上乘。  

***哭族兄钱江***  

浓华馆里共周旋，长我居然三十年。蜡屐寻山娴相地，缊袍入座侈谈天。研经王济爻吞《易》，闭户袁安爨绝烟。惆怅人群容易谢，累侬弱妹也凄然。  

***葛岭吊贾秋壑***  

山中宰相任游嬉，兵困襄樊已失机。半壁笙歌荒蟀闹，华堂镫火暮萤飞。藏春有隖书空积，输币无灵计总非。凄绝木棉庵里月，幽魂千里未能归。  

***耽寂***  

拟耽寂静养天和，偏有芸编费揣摩。月上方知临水好，树深才觉得秋多。花香淡袭七碗茗，虫语凉侵一径莎。赋到新诗还自赏，槃阿入夜少人过。  

***甲申除夕***  

啸歌回首迹都陈，又见风光转绿蘋。弱婢营盘供饯岁，老亲翦纸写宜春。团圞好借尊前酒，僾忾难通画里神。但愿承欢依膝下，年年常作帨鞶身。  

***忆祖姑母***  

严亲幼稚赖提携，两代深情一脉遗。骨肉已归三尺土，恩勤犹记十年时。人天渺渺神何在，笑语依依愿已亏。几度绣窗劳翦鬌，伶俜忆昔苦无知。  

***春日侍家慈天竺礼佛***  

何年梵刹倚丹霄，拂座幡幢影乱飘。挟到天风喧佛呗，聚将香市杂尘嚣。山沈磬响清逾远，云沍炉烟冷不销。我欲题诗参震旦，松篁戛韵类笙箫。  

***游灵隐寺***  

飞来峰畔几番寻，梵刹庄严倚夕曛。幡影淡摇三殿月，炉烟寒郁半山云。丹厓桂子落无迹，碧洞猿声杳莫闻。遍地野花开烂漫，偷閒聊拟破苔纹。  

***飞来峰***  

奇峰生羽翼，摩空势轩翥。相传古灵鹫，佛国名长署。何年石飞来，梵刹永蹲踞。浩浩荡云烟，重重拥岩树。古剑劈山开，千古石隙露。虹梁跨半空，群峰尽奔赴。山风忽怒号，潮音喧日暮。未识缁衣徒，可领烟霞趣。我本散花女，佛前常拥护。瑶台一小谪，西泠十载住。峰下久徘徊，慄慄增危惧。但恐石狡狯，负我竺国去。入险更出险，罗衣幂云雾。一笑谢山灵，胜游殊怱遽。  

***吊宋阎妃墓***  

佛火钟鱼绀院幽，珮环谁忆六宫游。山空昼落松钗静，径断云埋石镜秋。芳履誓随真后去，宠名羞共贾媭留。香销粉冷灵峰侧，麦饭何人奠古丘。  

***吟红阁小坐***  

尘积借风除，屋敝延花补。山云觑无人，滃然入牖户。  

***郊外***  

东风小试袷衣鲜，结伴曾经度陌阡。人影淡留桑径里，春光黄到菜花边。几重云树留残照，十簇楼台入暝烟。曾得郊行多乐意，胜游最好纪年年。  

***登六合塔***  

群松势天矫，张翼将天盖。一塔独昂然，翘首矗云外。我辈巾帼流，每苦囿尘壒。幸得礼浮图，佛天灵堪匄。螺旋径曲曲，偪仄毋乃太。初行颇暗黑，接引镫火赖。历尽七层巅，昭然豁昏昧。户牖妙嵌空，风来发虚籁。远山淡无边，濛濛杂苍霭。烟树认隔江，几丛隐蔚薈。乾坤千万里，咫尺罗襟带。才信神禹功，天地同其大。昔闻慈恩塔，杜句妙如绘。傥能恣登眺，兹塔等自郐。岂知造化巧，随意骋狡狯。名迹此亦奇，胜赏今为最。临危神自安，凭高心转泰。潮声晚来壮，奔腾激江濑。天风薄罗袂，忍寒殊无奈。倚柱立移时，夕阳下西<山兑>。何时挈伴登，重与续良会。  

***云栖寺***  

出山不见云，入山惟见竹。竹尽露寺门，绿阴环曲曲。莲池昔居此，安禅构茅屋。高踪西去久，衣钵今谁属。我来偶徜徉，香积饭初熟。禅从玉版参，书向金函读。转怜名利辈，抗尘空逐逐。晚钟云外来，催我还辕速。  

***偶成***  

人生德与才，兼备方为善。独至评闺材，持论恒相反。有德才可赅，有才德反损。无非亦无仪，动摇古训典。我意颇不然，此论殊褊浅。不见《三百篇》，妇作传匪鲜。《葛覃》念父母，旋归忘路远。《柏舟》矢靡他，之死心不转。自来篇什中，何非节孝选。妇言与妇功，德亦藉兹阐。勿谓好名心，名媛亦不免。女子在室时，承欢职难谢。及长事舅姑，或难依亲舍。孩提至及笄，廿年时颇暇。行宜奉杖屦，食宜罗酒炙。有女即当儿，服劳亲所藉。此时不努力，终身责难卸。他年纵思亲，往来联姻娅。顾此转失彼，孝思终假借。膝下乐融融，一刻千金价。纵言至於斯，慄慄心胆怕。所以北宫女，懿行昭华夏。环瑱都屏撤，老死誓不嫁。  

才子泣穷途，佳人苦薄命。不料此定例，千年难改政。谓系如分傥，殊难一例评。庄姜赋《绿衣》，《终风》暴自迅。昭君嫁沙漠，琵琶寄哀咏。彼独非贞淑，何都罹强横。昭昭祸福门，颠倒胡无定。空空轮回理，渺茫难凭信。十二万年前，偶然分逆顺。化工草创成，铁案堪援证。夭寿贞不贰，古训式贤圣。趋避徒烦劳，但当受其正。  

***即事***  

春归新绿满园赊，节近清和暖渐加。连日好风催楝子，一溪流水落松花。乌丝界字临多宝，香篆萦帘诵《法华》。奇福笑侬都占尽，兰房即是列仙家。  

***吟红阁送春***  

绣阁延芳梦未阑，吹将玉笛数声残。蝦帘卷雨芭蕉暗，蛤粉黏墙薜荔寒。迤逦光阴閒展卷，寂寥心事倦凭阑。碧桃枝上馀春在，小勒红英几朵看。  

***夜读***  

展卷坐深宵，竹阴趁清暇。引人书味长，佳境如啖蔗。女伴幸不来，憧扰片时谢。罗纨向夕挥，放我凉风借。妙理耐钻研，闺房当书舍。创获珍珠船，宝贵真无价。蛩吟豆花篱，萤堕蔷薇架。月解窥读来，玲珑穿树罅。  

***偕姊妹辈雨中登望湖楼***  

我辈联群互唱酬，楼延暮霭尚句留。四围烟雨凉无际，一片云山淡入秋。柳影垂青低别浦，湖光摇白送归舟。荷花依旧开无主，冷落当年玉局游。  

***秋日再过葛岭***  

无复西湖纵夜游，椒房恩宠一朝休。夕阳依旧南朝树，蟋蟀于今半壁秋。孱弱官家裘仅委，颓唐国事水空流。华堂歌舞都非昔，衰草寒云起暮愁。  

***皋亭山看桃花***  

出港橹有声，沿山花无数。春风替我作前驱，引入红霞最深处。霞光水色沍千重，翦绡曳彩凭天工。半山傥作沩山比，禅偈参来色即空。空明倒影窥屏嶂，夕阳几处闻渔唱。一镜春晴泻绿油，三篙香暖霏红浪。桃花尽处露烟村，鸡犬桑麻聚子孙。不信西湖名胜外，此间别有武陵源。  

***清明展祖姑母墓***  

松根携弱弟，展墓泪频倾。白发人何在，空山岁几更。弥留绕床梦，瞻拜阖家诚。几味饤盘冷，聊申返哺情。  

***度亲庵***  

纷排棨戟旧门庭，舍宅于今岁几更。佛果证来忠孝好，尘机洗到磬钟清。疏花几簇密无路，流水一溪寒有声。我亦劬劳惭未报，残碑读罢转心惊。  

***偕诸表姊妹游三潭印月***  

小艇一叶轻，穿波驶如箭。携将联吟侣，三潭游历遍。借彼德生堂，团圞开华宴。芰荷未著花，风来叶频颤。纤鳞聚族多，喷沫银浪溅。返照入潭心，万匹滉金练。凭栏立移时，心摇更目眩。澄影写心心，鉴光窥面面。何时踏月来，吟秋聚名媛。寿师昔放生，乐善意不倦。旧迹久荒凉，葑根簇湖堰。犹幸去年夏，胜境重修缮。川泳鲂鱮乐，云飞鸿鹄便。生机溢湖澳，空明融一片。缅彼大悲心，千载犹如见。  

***偕程二表姊孙七表妹登湖山一览阁***  

湖山罗户牖，杰阁联容与。凭高豁心颜，幸联咏絮侣。况当孟夏时，草木尽繁庑。居高更眺远，月令典可数。梵音度悠扬，何处传钟鼓。云忙意自閒，心静境都古。茗味淡可怜，诗情瘦如许。真乐个中多，妙悟各无语。好风扑帘来，松花落如雨。  

***偶吟***  

寂坐山房里，尘心销几许。残镫黯无光，烟外闻人语。  

***鲁兰仙***  

鲁兰仙，字灵香，山阳人。一同姊，黄照室。有《瘦春仙馆诗剩》。  

***荒村***  

荒村何所见，茅屋两三椽。人语白云外，秋来黄叶边。野光吹落日，海气接长天。仰首飞鸿度，凄凄亦可怜。  

***野望***  

天末风初起，苍茫落日时。海云翻大壑，山木堕寒枝。穷野归鸦急，高原去马嘶。那堪当暮景，黄叶更离离。  

***溪上曲***  

溪头日落寒鸦悲，往来溪上攀杨枝。溪小无声杨枝堕，游鱼穿波花满舸。回首东山月半竿，水天苍茫一色寒。但见暝色千里来，随人直上高楼端。芦荻萧萧风又起，夜深落叶落不止。  

***小娥别余三载矣近颇不见消息再寄长句***  

出门怅何適，满目尽芳草。不见故人来，惟见春花老。春花几度藏月多，别时容颜今如何。忆昔香车驾初枉，握手中庭秋月朗。幽蛩啼歇寒霜飞，野风四起群木响。我心此时悲蹉跎，君未知之呼我歌。我歌一曲君戚戚，徘徊为之三叹息。自从君归长别离，春秋燕雁更代飞。几折垂杨无所赠，倚遍碧桃总相思。相思出向清溪头，溪上飞花逐水流。  

***述梦***  

独夜隐几卧，梦落湘江浦。湘水去悠悠，伫立浑无语。忽闻波涛声，疑是洞庭渚。仿佛黄陵庙，明妆俨二女。江水东流深，君山自终古。临风启《九辩》，清泪落如雨。梦魂忽归来，卷上湿几许。  

***咏怀***  

盈盈高山草，寂寂幽壑兰。春风非有异，地卑长岁寒。我来采薇蕨，对此空吁叹。安得有仙术，移之向层峦。日夕游园中，有鸟西北来。飞飞林木间，欲栖久徘徊。鸟栖尚徘徊，人情岂无猜。所以富春翁，不共汉尘灰。  

***和兰岑客中感怀***  

四望浮云蔽远山，一身惆怅荻芦间。洪流尚未安徐甸，宛马何由入汉关。万里风烟人去远，三秋明月鸟飞还。思亲况是兼忧国，知道愁多鬓易斑。  

独夜楼头怅成华，秋来无处不堪嗟。雁惊远浦离人梦，霜落孤村处士家。曲院风寒人尽散，虚堂帘卷月初斜。凭栏更惜篱前菊，枝叶萧疏尚有花。  

***风雨篇***  

春风习习，春雨丝丝。出门四顾，小草离离。风雨无情，草尚随时。人生有志，而不相知。嗟尔君子，何其多疑。非君子疑，世路易迷。岂如草木，萋萋无私。感此之故，令我心悲。白云渺渺，志在崇山。非如流水，回环人间。泉流胡择，云意难攀。  

***李媞***  

李媞，字安子，号吏香，上海人。嘉庆丙辰进士、户部员外郎松林女，桐城方传烈室。有《犹得住楼遗稿》。  

***桃花***  

流水重杨拟若耶，绿阴深处小桥斜。春风不识谁家女，独立溪边自浣纱。  

***呈家大人***  

寂寂柴门镇日关，吟诗须静奕须閒。杜陵老去犹忧国，彭泽归来肯出山。倦把申江收眼底，醉携《周易》注窗间。旁人漫说家庭乐，不信年来鬓亦斑。  

***咏雪***  

呵冻咏飞花，推敲何太苦。不及谢庭人，一语留千古。  

***望家书***  

自离慈母膝，镜里鬓何如。难缩千程水，惟凭尺素书。苦无双鲤至，倏又产年馀。况是前番札，曾云病未除。  

***怀竹孙弟***  

身世谁怜早岁孤，风尘扶母走长途。池塘春早连天碧，为问行人得句无。  

***狮林偕香崖姊晚步***  

一丘一壑总凌空，閒与同怀入此中。诗境果然须曲折，文心如是便玲珑。欲题石壁无佳句，爱听松涛待晚风。坐久不知天又暮，回看树杪夕阳红。  

***方荫华***  

方荫华，字季娴，阳湖人。嘉庆戊寅举人、闽县知县履篯妹，武进湖北按察使赵仁基继室，易州知州烈文母。有《双清阁诗》。  

***和外见赠原韵***  

春光烂漫去重回，斗转星移岁度催。楼上微闻吹玉笛，花间常愿共金罍。疏梅艳夺三冬雪，爆竹声喧一院雷。风景尊前差可乐，拈毫愧乏谢家才。  

亲操井臼未全知，不见高堂白发丝。护惜犹思依母日，梦魂尚忆作儿时。故山已过猫头筍，小院频挑鸭脚葵。翦烛听君谈往事，敢忘先德自吾师。  

轩车到处万民安，手种桑麻露未乾。吹面不惊风似雪，当头喜见月如盘。好花欲放还微雨，春色初来尚薄寒。莫道琴装萧瑟甚，帘芦纸阁有馀欢。  

无端风雨小窗前，料峭轻寒著半肩。远路分携惟有泪，深宵慢忆若为怜。晴芳古道无边绿，璧月中天一样圆。闽海路遥飞不到，承欢犹是忆前年。  

***忆兄***  

梅花春信远相闻，别意远如落絮纷。山隔螺痕频有梦，江涵雁影记初分。裁笺祇觉言难尽，学咏何由思不群。此日高堂应慰藉，遥听百里颂神君。  

***登大观亭谒余忠宣墓***  

芳亭犹是古乾坤，想见当年碧血痕。叠叠江山存浩气，重重烟水吊忠魂。四围绿树依神宇，千载啼乌泣墓门。江上丛祠频报赛，知公威德到今存。  

***春日感怀***  

年来心绪倩谁知，一病经旬睡起迟。难释离怀因忆母，重温旧学试规儿。愁中偏易逢佳节，梦里差能得好诗。听尽廉织终日雨，又堪墙外柳丝丝。  

***悼翠姬***  

堪叹弥留近百朝，严霜一夕折柔条。方期渐渐沈疴愈，岂料茫茫泉路遥。官舍孤镫凄欲绝，旅窗冷月泪难消。伤心最是怜征客，谁共尊前慰寂寥。  

***癸卯病后作***  

六月既望后，二竖忽来侵。日神游房栊，夜鬼窥窗棂。疾来如水火，势急空刀针。饥饱俱不知，魂魄将归阴。儿女绕床泣，亲邻亦惊心。岂愿重生世，一息延至今。所望儿成立，不妨衰病临。  

我初来阳羡，百晦如云集。孩提事不知，欲泣不成泣。苦忧家计空，又愁儿难立。尽日独筹量，终夜寒衾湿。展转求名师，望汝诗礼习。严惭孟母机，教愧欧氏荻。庶几读父书，篇幅劳什袭。  

***周之瑛***  

周之瑛，号研芬，嘉善人，同县举人、江苏知县丁廷鸾继室。有《薇云室诗》。  

***春夜***  

红炉轻拨护春寒，一卷《骚经》读未阑。夜永不知明月上，瞥惊梅影到阑干。  

***送春***  

东风一夜去瑶台，杜宇声声唤不回。心惜落花收拾懒，卷穷空待燕衔来。  

***秋日病起感事***  

萧萧木叶逐西风，愁听蛩吟暮雨中。玄鸟辞人归海北，白云随意过楼东。病馀眠良都成懒，悟后悲欢渐觉空。静看韶华依次改，拈毫终愧未能工。  

***题黄仲虬西山记游图***  

吴趋山水古无匹，一角西南更幽绝。灵岩深秀邓尉奇，环燕由来孰优劣。名山本待名人游，江夏才子今其俦。尘区闭置不得意，约客试探千岩幽。青山鸣禽劝客醉，吴王池馆春常在。响屐廊边细草香，玩花池畔清波汇。一望红亭白塔间，孤高佛日还追攀。忽惊具区出足底，琉璃冷浸双烟鬟。相将更泛清溪棹，何处幽香来绝妙。吾家山畔桐井东，积雪千条留玉照。年年梅花春早开，今年二月犹含荄。凝冰敛雾一万树，忍寒为待诗人来。诗人自古多好事，似此清游难恝置。已将踪迹付丹青，更录千诗作游记。  

***花朝雨***  

微风细雨酿春朝，红杏枝头渐放娇。不惜苔痕黏绣履，金铃亲自繁花梢。  

***秋日漫兴***  

越罗轻袷未装绵，坐傍蕉窗欲雨天。药裹有灵何碍病，华胥无梦不求仙。每因易感秋多瘦，苦为耽吟夜损眠。欲展《骚经》吊湘客，博山先爇水沈烟。  

***梅花和尚墓***  

上智能全历劫时，一抔无恙水之湄。梅留傲骨撑晴昊，竹写高怀认古碑。名姓久登《高士传》，丹青空系后人思。东风岁岁逢寒食，谁踏蘼芜酹一卮。  

***题读书秋树根图***  

微霜下木末，丹黄变庭绿。翻风飒高寒，清籁散岩壑。中有幽居人，旷焉绝尘俗。把卷坐林根，忘形静耽读。兀兀千古心，烂烂双电目。道妙一以探，神理早涵蓄。茂先三十车，金楼八万轴。秘之生蠹鱼，曷若贮诸腹。用舍得自然，纵横洵是乐。先生黄门裔，书仓有旧筑。车箭与南金，世誉仍相属。稽古继前荣，好学真为福。  

***夏行曲***  

栏干叠影回纹细，日炙渠荷红玉腻。蝉鸣树杪咽清风，鱼跃波心唼花气。葵英碎粉疑堕黄，蛛丝织瓦琉璃光。湿萤沾露飞不起，一星惨碧依兰堂。  

***秋夜曲***  

蛸虫织月帘荡影，庭露无声桂花冷。凉碪捣夜人未眠，风过檐铃一声警。流苏压幔珊瑚钩，明窗静对银河秋。空梁燕去碎泥落，香散金猊黯不收。  

***采莲曲***  

生小横塘住，烟波一棹轻。年年采莲惯，莲种尽知名。镜影净湖光，人面花枝映。红衣薄似侬，不耐秋风冷。朝来采莲处，露叶未曾乾。欲取珠相赠，终怜无定圆。折莲丝绕手，根蒂还牵藕。回棹漫相惊，鸳鸯此中守。  

***和右岩叔秋夜原韵***  

夜静月逾洁，翛然意欲仙。镫凝红豆子，香散碧炉烟。蛩语破孤响，钟声空万缘。微风一回过，落叶满阶前。  

***客中秋感***  

无端作客此淹留，触绪能消万斛愁。乡思望圆三度月，碪声凉送一城秋。粮空宜学餐霞去，书富犹堪负笈游。聚散年来类萍梗，何时听唱大刀头。  

***宗婉***  

宗婉，字婉生，常熟人。山西同知萧瓒、北河州判锦炤母。有《梦湘楼稿》。  

***寄怀家大人时赴伯父粤东任所***  

初离膝下时，朝暮常相忆。转眼半载馀，中心更悱恻。翩翩空中鸟，欲飞有羽翼。薄薄天上云，欲行仗风行。身非鸟与云，飞行不可得。思亲在异乡，迢递隔南北。有女在晨昏，不能视颜色。迢迢客路长，渺渺江流直。儿身恨难随，儿心在亲侧。手缄一幅笺，心尽数行墨。  

***春晓***  

一帘红日晓光浮，帘外东风响玉钩。半掩画屏人未起，似闻鹦鹉唤梳头。  

***夏夜登小蓬莱阁同丽生二弟晋作***  

近水花如梦，当窗树作屏。玉箫閒一弄，夜气忽吹醒。衫薄萦香雾，鬟低坠素馨。隔墙谁笑语，扶月悄然听。  

***感示两儿***  

半生辛苦母兼师，朝课经书夜课诗。但得汝曹能努力，馀生终有展眉时。  

***汉宫瓦砚歌***  

千年古殿生蒿莱，瓦矶变化成良材。文房珍玩何足道，盛衰贵贱亦幻哉。谁人作砚供书契，云是帝鸿古遗制。琢玉奇珍祇饰观，澄泥别样夸新制。避雝风宇古样镌，合欢秋叶新题签。小者文场便怀袖，大者椽笔挥云烟。砚材百种此尤寡，陶质苍然古而雅。问年神雀五凤初，讬地长生未央下。当年立仗覆千官，此日抔泥出寒野。良工琢付识者藏，摩挲日久腾辉光。储以水晶琉璃之宝匣，配以珊瑚翡翠之笔床。更闻此砚能发墨，濡染淋漓殊自得。凹处犹馀士蚀痕，中央已没苔花色。君不见玉龙金凤铜雀台，於今无地无尘埃。又不见离宫别馆三十六，望里莘莘走麋鹿。羡尔犹存历劫身，芸窗珍重伴词人。他时携上通明殿，书遍吟毫五色新。  

***湘茧合稿刊成铁云妹婿贻余以诗过蒙推许叠此奉酬***  

争传忠简旧家门，虚誉何当众口喧。闺里秀方元不栉，篇端伯氏敢居尊。枣梨略志平生，棣萼同怀罔极恩。从此尽填诸缺陷，百年长爇瓣香温。  

***壬戌四月偕粲生妹北上留别书君女甥***  

去去难为别，行行思更深。沧桑虽屡变，桃李尚多阴。他日故乡返，仍期旧谊寻。一椽还共卜，归老遂予心。  

***宗粲***  

宗粲，字倩宜，一字茝生，常熟人。长洲陆清泰室。有《茧香馆吟草》。  

***刺绣***  

春日正迟迟，当窗理彩丝。鸳鸯慵不绣，祇绣女贞枝。  

***雨窗***  

晚雨正潇潇，红窗坐寂寥。云低天在宇，风急水如潮。砚喜螺香润，炉嫌麝炷消。卷帘频望霁，花事恐萧条。  

***揖山楼漫成***  

小楼一角敞雕檐，檐际岚光逼镜奁。生怕秋山来笑我，妆成才敢卷珠帘。  

***落叶***  

秋气乍萧森，天涯落叶深。西风数行雁，暮雨几家碪。黄密埋荒径，红疏露远岑。惟留松与柏，苍翠自成阴。  

***敬读慈亲绣馀遗稿***  

挑镫细读绣馀诗，字字清新字字悲。多恐一缄红豆子，还从南雁寄相思。  

***绿阴***  

江南春已老，绿叶展芳林。几日落花尽，连番新雨深。窗中人似梦，帘外昼偏阴。偶向回廊倚，沾来翠满襟。  

***焚香***  

帘外月华明，焚香小坐清。博山炉袅篆，缕缕是侬情。  

***别燕***  

画梁无意更淹留，软向西风话别愁。寄语明春休误认，杏花深处小红楼。  

***游破山寺同铁云作***  

隔谿现琳宇，携手恣幽寻。泉响细通涧，竹阴凉堕林。烟云晴蔼蔼，钟磬昼沈沈。偶向禅关憩，顿消尘世心。  

***谢婉生姊赠兰***  

生平爱种梅与兰，梅花易种兰花难。相思万斛消不得，惟馀清梦萦湘干。凉风蓦地送香气，美人容谷来姗姗。一枝亲向胆瓶供，对之喜动双眉端。名花本推国香香，赠花人更余相欢。忆从古梅林下别，遥通音问惟青鸾。芳踪相隔心不隔，贻我秋佩清芬攒。见花如见玉人面，无言常向妆台看。  

***庞书君女史惠赠纨扇诗以谢之***  

桐阴如水环阶清，秋云压住帘波平。碧空飞下一轮月，虚堂飒飒凉风生。是谁翦出齐纨洁，素影团圞傲霜雪。半施彩笔半金针，烘出婵娟真丽绝。扇中美人好容华，赠扇人亦娇如花。海棠姿态梅风格，压倒群芳绝代夸。感君宛转云情重，未曾识面先承宠。一握绸缪寄合欢，携来直当瑶华奉。招凉徙倚绿窗前，望断银河渺渺天。寄语西风休报冷，秋凉忍向箧中捐。  

***七夕寄外***  

宝鸭香烧袅细烟，一弯眉月露婵娟。愁心似草锄仍茁，病骨如花瘦自怜。多恨人偏逢此夕，有情仙祗别经年。雏儿解向双星拜，助我相思更万千。  

***题沈竹斋太守夫人慈晖馆诗草***  

文字流真性，难忘白发亲。年华花信短，才调玉台新。珠佩杳如梦，锦囊空自春。仙郎腰已瘦，披读更伤神。  

***吴兰畹***  

吴兰畹，字宛之，常熟人。宜兴拔贡、浙江巡抚任道镕室。有《灌香草堂初稿》。  

***秋声***  

冷雨敲窗清梦湿，洞庭木落怒涛生。疏碪静捣天边月，羌笛愁听塞外声。汉上风云寒彭角，江间波浪走蛟鲸。何须更作悲秋客，四壁虫声已不平。  

***寒寺***  

萧疏枫叶护云林，萝壁荒凉朔气侵。几杵霜钟惊客梦，一龛镫火照禅心。西风鹤唳空坛冷，残月乌啼曲径深。雪满山中无蜡屐，掩关寂寂夕阳沈。  

***清明***  

弹指光阴百六时，故乡景物转凄其。碧桃影里停游骑，红杏村中认酒旗。细雨楼台飞燕子，春风帘幕啭莺儿。不知此日关门柳，羌笛声中馀几枝。  

***雨夜不寐***  

风雨悲摇落，潇潇警客眠。愁心千里碎，孤梦五更悬。独醒知何恨，馀哀转自怜。纵横镫下泪，流不到重泉。  

幽梦太无凭，伤心独拊膺。沈阴压树黑，残烬背镫凝。地下魂应老，人间恨未胜。空馀遗象在，色笑痛难承。  

***遣怀***  

飘泊忽千里，浮踪鄂渚边。角声寒落月，江气接荒烟。鬼哭无新旧，烽飞历岁年。承平应有日，泪眼向秋天。  

***即事***  

魏绛和戎策，时危未可论。风翻西苑火，尘起禁林昏。北极星辰远，南天盗寇尊。安危仗长策，何日转乾坤。  

***杂咏***  

俯首一长叹，仰首悟太清。万物各有司，今古徒纷争。严霜摧百草，松柏郁空青。阴阳倏变化，风雨励晦明。馥馥幽兰姿，寒谷隐其馨。蔼蔼君子堂，萧艾莫纵横。岂无媚世容，所宝在荣名。  

揽衣涉太行，搔首穷八荒。上有青青冥，下有垒垒冈。鸱鸮啼我前，虎豹嗔我旁。回风振山谷，徬徨摧中肠。欲举苦无翼，神魂驰远方。浩歌复长啸，哀衷鉴彼苍。万古同一辙，何为自悲伤。  

寒衾不能寐，静夜援鸣琴。孤月皎中天，清风激素襟。玄鹤舞瑶阶，丹凤和遥岑。幽兰与白雪，泠泠太古音。歌苦调自高，识者赏其忱。伯牙遇子期，千载契同心。茫茫此天地，旷世独悲吟。  

人生若轻尘，为乐苦不早。荣辱同一瞬，劳心徒懆懆。既无子晋术，又乏忘忧草。良辰岂云再，愁思令速老。志士宝其名，庸人工其巧。试问萧艾姿，安知松筠抱。  

***送别***  

去去不可留，清泪沾胸臆。今夕斗酒欢，明日分南北。君行日以远，我心日以恻。岂独离别伤，转念孤征寂。举目童仆亲，搔首骨肉隔。野店孤镫青，轮蹄晓霜白。念此迫中肠，尽夜难安席。愿言加餐饭，善保躯金石。  

***游玉泉山寺和夫子作***  

玉阳多胜事，鹫岭快登临。塔耸风烟古，山空花木深。飞泉悬峭壁，清磬答遥岑。智者安禅处，莲开月满林。  

万籁肃群虑，苍凉梵宇开。高歌动日月，虚壑隐风雷。断碣空陈迹，妆楼胜劫灰。灵岩秋寂寂，遗恨没蒿莱。  

搔首涉峰顶，江山一碧浮。凄凉今夜月，萧瑟故园秋。鹤唳惊残梦，猿啼起暮愁。丹砂如可觅，还伴葛仙游。  

***宿乐乡关***  

廿载萍蓬迹，劳劳续书征。乾坤犹浩劫，花木冷春城。风劲波涛怒，村荒禾黍平。残山馀落日，归鸟觅林鸣。  

***永夜***  

永夜不成眠，徘徊绕兰室。为欢未多时，郁郁忆畴昔。征雁带离声，居人心断绝。去日霜雪寒，今时杨柳碧。关山隔言笑，魂梦徒飞越。寸衷苦难达，相思两无极。皎月鉴薄帷，青镫照幽咽。六翮振何时，恒怅此遥夕。  

***家书忽至眷属以中途梗塞暂居越城次夫子韵***  

惆怅莺花梦里过，沧桑不改旧山河。乾坤满眼风涛阔，湖海惊心浪迹多。千里白云凄远目，九秋零露冷烟波。凄凉故国凭谁问，一样愁思寄咏歌。  

***多敏***  

多敏，喜塔腊氏，字惠如，满洲旗人。漕运总督松椿室，宝康母。有《逸蒨阁遗诗》。  

***题苕溪女史秦淮秋柳卷子***  

憔悴烟痕水阁头，娟娟凉露怯深秋。旧时枝叶凋零尽，写出西风一夜愁。  

***行路难***  

雕轮马足秋霜深，天荆地棘惊羁心。羁心幽迥向谁诉，南辕北辙多沈吟。西风一夜歌归去，桑柘依依钓游处。  

***秋夜即事***  

罗衣脆薄水天凉，小阁寒团一夜霜。曲径竹阴频闪月，疏帘花气暗添香。倚窗梦短凭秋续，翦烛书慵况夜长。病怯东风了无寐，漫随镫影绕回廊。  

***冬日即事***  

寒色逼虚幌，深闺暮掩门。堕来凉月影，写出晚愁痕。永夜镫疑雪，微烟夕敛昏。不须嗟缟袂，金鸭手重温。  

***春雨***  

晓来霏细雨，苔藓晕寒青。凉意围罗幕，幽人愁未醒。  

***春日有感***  

赢得春如许，窗环六扇纱。眉痕纤月影，病意小桃花。纸样裁衣薄，珠华亚鬓斜。闲中看露叶，弱影不胜鸦。  

***春闺杂咏***  

琉璃屏敞掩罘罳，嫩雨轻寒二月时。最是閒愁磨慧骨，一枝香雪一床诗。  

春到亭林景物霏，如烟小雨点苔衣。幽禽向晚归来急，却傍垂垂花树飞。  

三分水竹二分居，碧玉苔纹晕绮疏。一瓣拈花参佛谛，天龙八部读禅书。  

燕子风前趁午赊，海棠低映茜窗纱。蜘蛛也解留春住，一角晴丝罥落花。  

***秋词***  

露砌独立幽花侣，秋虫啼寒夜深语。棱棱风厉薄罗衣，绕径寻诗来复去。方塘一夜西风紧，苔点寒青鹤知警。晓起微吟莲叶东，满池荷芰红衣冷。  

***勺园春步***  

春厓九曲伴烟霞，唤梦寒禽绕屋斜。几处浅云残雪径，忍寒独自折梅花。  

***三月十五日***  

夜色凉如水，杏花寒不寒。诗魂牵一缕，绕遍曲阑干。衣薄秋同样，窗虚月共看。小鬟閒偶语，似亦怅春残。  

***出都即事***  

驮梦轻车出凤城，晓风频点客衣轻。炊烟竹屋看晨馌，帽影鞭丝趁午晴。草色半摇迷远道，花枝低亚笑长征。二千里外江南地，才度燕南第一程。驱车晓发走春泥，夹岸风微柳絮低。天暖马嘶芳草地，午晴人过绿杨隄。数声啼鸟花三月，几个浮鸥水一谿。未识今宵何处宿，渐看斜照出林西。  

***过永定河***  

晓日风尘暗，披襟乍觉寒。关山诗句瘦，风水客行难。波影自明灭，烟痕故曲盘。长安回首望，云树渺无端。  

***赵北口***  

晓风吹遍柳花低，露叶烟条一翦齐。十二阑干陂水涨，碧玲珑唱酒帘西。  

***济宁舟中***  

迢迢水国数千里，梦逐寒云过江水。东风雨雪晓濛濛，一叶往来湿烟里。  

***微山湖夜泊***  

一枝柔橹渡蜻蜓，酒畔《离骚》读未停。明月欲残偎树白，湖山破晓入船青。自怜病骨禁宵坐，最怕春寒袭梦醒。试取瑶琴弹一曲，恍疑篷底有龙听。  

***露筋祠***  

椒兰玉座拜神仪，水驿孤船夜泊时。三十六陂秋水夜，流萤青闪小姑祠。  

***高邮道中***  

甓社湖边路，舟行一叶深。药炉谙病骨，经卷忏愁心。水国牵幽梦，山灵笑苦吟。隔花声细细，对面有春禽。  

***小摩诃馆閒坐***  

摩诃閒馆静，吟咏意何慵。山石围三径，秋云幻数峰。瘦疑花是侣，寒促酒先浓。满眼蘅芜色，扑人翠影重。  

苦热。  

池荷送香气，露坐判微凉。归鸟急高树，幽花明夕阳。室霉搜蠹简，草细蔓蛇床。辟暑愁无计，难寻冰雪方。  

***游金山作***  

水晶帘外绝尘气，铃语随风下界闻。小阁窗寒微有树，长江天远不留云。春衫罗薄依松静，秋舫镫明隔水分。拈笔刻厓记游迹，下山归径入斜曛。  

***夜坐梅花下口占***  

吟魂直欲化秋烟，瘦到梅花骨亦仙。扶病不禁春似水，耽诗却爱夜如年。雨沈水阁虫吟老，木落吴江月影圆。贪看一枝斜入画，翦镫裁句不成眠。  

***八月十三日坐密倩精舍***  

月华如水凉，庭阶花叶警。夜风泠然来，零乱海棠影。  

幽梦任风吹，踏花来复去。天晓梦初醒，寒螀犹絮絮。  

***济宁舟中***  

一叶轻舠趁雨馀，水纹圆活结涡初。雕文髹几閒安置，半供梅花半载书。  

橹声孤泊野桥西，一角微风飏酒旗。应有网鱼吹水上，柳花随雨点前谿。  

***钩弋夫人小印歌***  

玉钩冰筋棱棱起，故印珍藏识天水。照人颜色黯人魂，颓粉零香汉宫史。绿绨自署昭阳春，倢伃故是拳夫人。金屋沈沈阿娇老，河间灵气锺其身。秋风荏苒君恩歇，秋叶哀蝉响呜咽。莫问当年尧母门，摩挱鸳石真愁绝。云阳西去女君亭，一树梨花冷曙星。只恐茂陵松柏里，空馀石马嘶冬青。  

***寻诗***  

一抹斜阳驻碧墀，平阑斜倚立多时。梨花庭院春如雪，会得襄阳五字诗。  

***从灵光寺至秘魔崖***  

筍舆作蛇行，人来山腰里。一峰复一峰，青青伏还起。宽处若掌平，仄处仅容趾。忽然来云中，忽然行涧底。路绕秘魔崖，石磴更齿齿。势欲苍冥齐，群峰未可拟。俯视下城郭，罗列如屏几。酌酒对山灵，我行殊未已。  

***游西山***  

徘徊向西崦，曲径非一曲。诸峰送寒青，远树拂轻縠。回望高崖云，无心远相逐。时有微风来，吹雨洒幽竹。久立石级寒，秋色益苍肃。树杪澈清梵，经堂见幽麓。稍自理蜡屐，行将悟金栗。萧然空尘思，四顾悄山绿。  

昔年虎阜游，秋叶闻幽蝉。今来宝珠洞，春渌流溪泉。灵碣龙象寂，绀壁蟏蛸悬。冈峦窅然深，竹树何便娟。揽衣造绝顶，凭吊怀豪贤。岩厓漱墨留，妙迹疑神仙。文字竟终古，黤黮兹山巅。铃铎自相语，松涛驱暮烟。岁月有代谢，古今徒慨然。  

***与素芳女弟子论诗***  

何必论唐宋，诗原写性灵。遣怀明似月，落管灿於星。语夺千山绿，思灯一水青。只今谁作者，空缅旧仪型。  

***深秋感怀***  

西风将夜气，秋夕一何长。月渡鹅儿水，诗吟燕子霜。衣轻妨砌露，帘细隔炉香。萧瑟芙蓉渚，离怀感欲伤。  

***龙幺妹歌***  

弓刀小队花如雪，英雄儿女真奇绝。良玉曾闻乐府篇，兰珠争诵人才笔。丁香小幄明春华，游龙使女出龙家。肌肤妒雪眉欺月，窈窕生香海外花。小姑独处菱枝弱，姓字薰香护花叶。不将眉黛斗星妆，自有功名望南阁。绛袍斜罥丁香绦，不喜珠华喜宝刀。书开秘笈亲军事，令下如山不动摇。日将骑射教姝丽，粉腻脂香三百骑。瘴地蛮天任指挥，雪剑霜矛精击刺。昔年小丑生潢池，碧鸡无声金马痴。名地夜陷官偷活，冷月宵荧鬼守尸。王师驿骑流星急，熊罴十万分驰入。铜鼓边城拥护劳，铁券家声宣慰袭。阿兄意气如雷巅，连环双槊黄金鞯。锡封自号百蛮长，象犀远贡元和年。龙幺小妹金闺彦，姽婳将军经百战。星舒猿臂竹枝弓，秋晕霜华杨叶箭。白莲妖孽阵云凉，髑髅夜泣天徬徨。羽书一纸星火急，檄催猺勇驱天狼。阿兄抱病经秋苦，阿妹从容请缨去。芙蓉旧部领蛮奴，彨虎兵符照劲旅。扫眉傅粉女儿营，沈沈刁斗春无声。羽旗影飐鸳鸯叠，绣幕香园翡翠轻。永夜谈兵翦青烛，龙娘妙计群酋服。白头老将空咨嗟，苍鹘游军尽慑伏。猺中妖女何娉婷，娇云焰焰雄风腥。七圣刀飞古雪白，天魔神舞枯魂青。将军血战战未已，娥眉报国誓以死。三千铜弩射无声，八队云旗势如驶。人龙马虎踏营空，捷书早报甘泉宫。若从诸将论勋伐，屈指龙娘第一功。翩翩孝廉旧入幕，曾见猺仙话亲故。绿字双笺赠客诗，朱丝一角回文赋。当时佳话人传扬，至今香冢烟水荒。歌成自酹梨花酒，蛮云不语天茫茫。  

***王甥稙***  

王甥稙，字伯颖，江阴人。季芝昌室。有《茗韵轩遗诗》。  

***水窗夜坐和外子***  

遥林微抹暝烟生，云与澄心一样平。便是共君消夏处，枣花邻院晚香清。  

***春愁***  

紫燕衔花入小楼，东风镇日逗帘钩。柳眉未展丝千缕，不系春光只系愁。  

***莲蓬人敬次母氏韵***  

通灵骨相半衰翁，休怅繁华似转蓬。香粉生涯归净界，绿房辛苦到秋风。前缘或者如来座，独立依然君子风。且共种花人徙倚，衔杯珍重郑家筒。  

***悟后***  

扫除烦恼即清凉，看淡荣华忆故乡。爱网解时疑网脱，尘缘悟后道缘长。篆纹成字天然势，茶味回甘自在香。欲唤梦中人早醒，拾薪先为煮黄粱。  

***潘焕媊***  

潘焕媊，字半霞，罗田人。知县焕龙女兄，诸生郭时润室。有《潄芳阁诗钞》。  

***寄绮青浣芳两妹***  

料侍高堂养，团圞乐不支。嫂贤殊胜姊，兄友可兼师。夜月花千树，春风酒一卮。怜予定相忆，曾否有新诗。  

***小巳小雨***  

山光泼翠水拖蓝，此日人家话养蚕。柳絮桃花春九十，雨丝风片节重三。莺藏叶底黄都湿，兰采岩中绿正酣。天气酿寒微送冷，庇身犹觉薄绵堪。  

***小游仙***  

绿衣骑马色无伦，玉蕊开时艳照人。天上名花多异种，问渠何事爱红尘。  

天厨肴馔自来精，凤脯麟肝玉碗盛。偏是儿家甘淡泊，只茹芝草两三茎。  

万树仙桃结实稠，园中金锁付予收。昨宵阿母殷勤属，莫遣东方得再偷。  

吐饭成蜂惊《抱朴》，唾盘为獭说樊姑。漫将狡狯矜奇术，我亦能抛米作珠。  

***陈宝四***  

陈宝四，字箴史，承德人。文登王者政继室。有《蜀道停绣草》。  

***绵州早行***  

白露犹沾草，晨光渐上时。乱云低欲堕，小雨暗相随。野色连修竹，秋花卧短篱。四围山尽瘦，寒溜正澌澌。  

***凤岭***  

举步蹑朝霞，凌空越飞鸟。排天万仞高，极目青未了。中有巢凤处，一峰瘦更好。云岫互吐吞，几莫辨昏晓。飒然长风来，山深秋先老。  

***张常憙***  

张常憙，嘉兴人。举人廷济女，海宁查世璜室。  

***唐棸庆墓志砖***  

幼读周雅诗，棸子识希姓。今读唐志砖，棸君厥名庆。君籍本秦中，来禾世已更。卒葬依祖坟，也合首丘正。志文不支离，无取词锋横。书者不著人，朴质笔破硬。想见幽竁藏，沈霾九泉迸。文字显有时，会逢农耒柄。蜡泽与苔华，纯黝光交映。刚暮绣黹停，裁笺发短咏。无异碑生金，不敢砖磨镜。一笑艳妻笺，何事别毛、郑。  

***陈文瑛***  

陈文瑛，字素珍，会稽人。道光癸巳进士、同知光绪女，施燕辰室。  

***盆梅***  

移种向幽林，香凝碧缶深。赖君邀月影，使我涤尘襟。小贮雪霜节，远关天地心。一枝春已足，窗外觉寒禽。  

***全璞***  

全璞，号辉山，金谿人。宜春胡光莹继室。有《全恭人诗集》。  

***偶题***  

月夜静如何，光阴迅速过。病从秋后觉，泪向梦中多。惟忆音书绝，无心笑语和。回看帘外影，风叶正婆娑。  

***金鸿佶***  

金鸿佶，字淑芸，秀水人。温州府教授衍宗女，同县诸生何长龄室。  

***梅花依家大人韵***  

南枝春可到，一白浩冰霜。有色标孤洁，无心斗淡妆。蹇驴谁踏冻，瘦鹤自眠香。欲下玉阶折，天风缟袂凉。  

***华氏***  

华氏，宝应人。刘宝图室。  

萤  

自信微明在，秋来委砌傍。在生同腐草，没后有馀光。  

***纸鸢***  

借得东方力，无端生羽翰。一丝通线索，谁不仰头看。  

***秋扇***  

箧里深藏得自完，人情冷暖一何叹。劝君切莫轻抛掷，留待春回另眼看。  

香  

解秽除烦豁性灵，玉炉风细绕彤庭。最怜宝鼎烟销后，身巴成灰气尚馨。  

***刘汝藻***  

刘汝藻，武进人。大学士，谥文恪於义曾女孙，无锡杨陛菼室，丹徒训导绍基母。有《筠心阁诗集》。  

***思亲一首寄呈大姊***  

秋雨兼旬久，水溢芙蓉塘。芙蓉波淼淼，别绪与之长。昨梦游九峰，严亲劝加觞。慈帏欣促坐，笑语殊未央。醒来一叹息，落月满屋梁。忆昔别亲时，牵衣断人肠。提挈荷亲恩，镂骨深未忘。凉秋届九月，节序记白藏。空庭木叶脱，微风发清商。霜威搜北窗，露气侵西廊。亲年已垂耄，晓寒袭帷裳。远别心耿耿，含悲泪浪浪。伯兄登龙门，仲兄贡玉堂。膝下更无人，谁为感冰鲂。幸赖吾姊贤，差能奉壶浆。云间足珍味，鲜肥产江乡。泖湖风浪阔，鲈鱼巨口张。更兼华亭舍，莼菜绿含芳。甘脆粗足供，所愿亦已偿。我今隔梁溪，《陟岵》心所伤。愿亲赐尺书，河鲤遥相将。潮落薛氵殿湖，烟波浩茫茫。  

***采莲词偕伯嫂分韵同作***  

吴姬采莲漾银塘，打桨惊起双鸳鸯。鸳鸯飞散入远沚，千柄红莲绿云里。绿云覆渚菡萏秋，花开出水过人头。过人头，入花去，棹讴一曲不知处。折得莲花笑语归，香风一翦吹罗衣。  

***有感***  

身世茫茫万事非，歌残黄鹄泪频挥。休题旧恨添眉皱，莫放新愁减带围。荒院小猧迎客吠，空仓饥雀避人飞。韶光瞥眼春如梦，怕检箱中金缕衣。  

***庄盘珠***  

庄盘珠，字莲佩，阳湖人。举人吴轼室。有《紫薇轩集》。  

***咏晋史***  

铁销消兵后，羊车纵乐时。儿痴原果报，妇毒原果报，妇毒竟流离。荆棘铜驼泣，风沙石虎移。百年征战里，何地不疮痍。  

***锁瑞芝***  

锁瑞芝，字佩芳，钱塘人。举人吴兆麟室。有《红蔷吟馆诗草》。  

***湖上观晚霞***  

画图互天际，倒压长桥影。空舟掠波来，沙隄一千顷。微风吹澄湖，夕阳归远岭。逋仙在何许，红梅梦初醒。隔岸有芙蓉，娟娟媚清冷。狂吟小谢诗，不羡潇湘景。  

***荔支香新歌曲***  

海棠初醒华清睡，锦繖长生供游戏。《荔支香》里按新声，风流争说唐皇事。唐皇旧事说难详，别院离宫乐未央。閒却翠钗空贮盒，抛残红豆欲盈箱。金盘颗颗呈佳果，雪质冰肌看磊砢。玉儿娇韵两无双，剥鲜笑卷珠帘坐。梨园子弟试轻喉，一幅绫绡十斛愁。唱到生辰新制曲，六宫无语尽低头。人生悲与欢相续，左车动摇病已伏。芳树移来南国轻，凉风吹到西头促。《霓裳羽衣》舞且歌，封事飞传唤奈何。恨杀李、杨双相国，君王妃子别愁多。渔阳鼙鼓纷纭起，珠沈玉碎梨花死。黄泉碧落两茫茫，空传名字留仙史。吁嗟乎！侧生当日翠眉开，扰扰红尘吊马嵬。关内六军陪辇去，岭南一骑捧盘来。  

***花朝口占***  

晓日迟迟露未收，红绡翦彩祝添筹。二分春色催新句，一片花魂寄远愁。画扇烟凝杨柳岸，琼箫声暖木兰舟。妆成小坐帘初卷，乳燕蹁跹傍玉楼。  

***题自怜待月湘帘下银烛烟多怕点镫诗意便面***  

天风飒飒起银河，但觉帘阴次第过。曾记梨花时节雨，西窗翦烛夜寒多。  

明明花影画昏黄，翠减脂轻耐晚凉。罗袖斜欹团扇薄，碧栏杆外话南唐。  

***凌兴凤***  

凌兴凤，字清湘，衡阳人。谭积林室。有《清湘楼诗集》。  

***从夫耕田魏家町***  

郎种桑麻妾种花，种花未吐预收麻。麻功甫毕花应吐，每到花开不在家。  

***七夕***  

三更漏彻忽生愁，玉镜高悬十二楼。不向天边亲织女，敢从月下拜牵衣。  

***宗桂***  

宗桂，字秋丹，会稽人。知府圣垣女孙，知县霈女，稷辰女弟，游击史鹏室。有《秋爽亭诗钞》。  

***对月***  

一片白如水，清光万里流。漫怀今古事，极目海天秋。露湿月中树，笛吹云际楼。坐深浑不觉，心与共悠悠。  

***秋阴***  

秋阴寥廓景凄凄，衰草荒村望欲迷。黄菊閒开篱落外，白鸥静立板桥西。浣衣日暮碪犹急，防堠烟销垒渐低。最是离人萧瑟听，昏鸦头白不禁啼。  

***冬日偶成***  

畏冷每常高卧，爱閒懒学涂鸦。炉火守如丹灶，殷勤自煮芽茶。  

妆罢焚香小阁，幽窗寂寂阴晴。不解夕阳何处，但闻日午鸡鸣。  

***宗梅***  

宗梅，字古雪，一字寿芗，晚号鹿竺。霈女，同县知府王庆龄室。有《六竹居诗草》。  

***零陵旱后喜雨呈家大人***  

日日倚山楼，望云作甘雨。今朝雨应时，商羊快飞舞。乔柯翠满帘，新苔绿侵户。砚床润斑晕，茶鼎含烟缕。斋居且欣赏，况在农与圃。因思月馀来，虔祈仗严父。民歌保赤诚，明神果心许。弱昧亦何知，解喜岂能语。敢效《喜雨》篇，欢颜庆庭庑。  

***悼女芝馨***  

芝城生弱息，命名讬瑞草。二龄湘上归，尚未离怀抱。毁齿粗识书，古诫闻妇道。束髻渐工绣，夙慧悟天巧。颇喜性格温，足称善心窈。静者理宜永，素谓必寿考。岂料乔松根，反同朝菌夭。问名成幻缘，离尘怜苦恼。枉劳十八秋，辛勤为持保。珠沈掌谁抚，泪落心似捣。濒去恐母伤，廋言业债少。无因或有因，此义岂能了。曷慰两重慈，膝前念幽渺。尤恐汝父知，天涯增愺恅。呼芝芝不应，形消影同杳。独坐一镫昏，霜乌起林杪。  

***春雨***  

卑湿重湖地，连朝雨未停。山涵千态绿，水涨一痕青。宿雾笼沙岸，浮烟幔远汀。小斋无个事，閒自试《茶经》。  

***新月***  

素娥新出貌，掩映照池塘。不识清辉影，心疑月有双。  

***宗庆***  

宗庆，字韵卿，会稽人。稷辰女，青田端木百禄继室。有《古欢室诗稿》。  

***南田移居***  

栝苍旧隐一年馀，为爱南田此卜居。野径锄云添小圃，山泉分溜入新渠。衡门僻静堪消夏，容谷幽深自结庐。数片桃花春后水，无端招得武陵渔。  

移家宛在白云巅，写入吟图逸似仙。棐几横琴延月榭，春风归棹载花船。泉香最爱烹茶饮，地僻偏宜选石眠。绿满空庭经雨后，阶苔处处缀青钱。  

松门杉磴翠阴斜，占住名山亦足夸。宿雾初开盘谷树，春风遥隔镜湖花。田园冷落渊明宅，池馆幽閒小谢家。独坐竹窗谁破寂，声声啼鸟自相哗。  

***劳淑静***  

劳淑静，字岫娱，善化人。云贵总督、谥文毅崇光女，长沙工部尚书徐树铭室。有《荩箧贻芬集》。  

***槐阴玩月***  

灵蟾濯魄金飙凉，玉炉爇罢笃耨香。瑶阶净拭疑铺霜，紫蕉爽挹槐花黄。绿槐古株年寿长，浓阴幂摇青苍。幽人歌咏声琅琅，银汉不隔天红墙。  

***张梦龙***  

张梦龙，字静斋，湘阴人。嘉庆辛未进士学尹女，衡山陈士源室，光绪癸未进士长治知县毓光、同知毓昌、己丑进士翰林院编修漳州知府嘉言母。有《柏心堂遗稿》。  

***烧诗***  

汨罗江上一女子，生来二十九年矣。文章牢落苦无成，滔滔岁月看流水。忆昔儿时喜读书，操治简策若蚕枲。先公经术寿日月，茫茫沧海失涯矣。自陈榛椇执中馈，墨守膏盲百不理。夫子论诗独逴跞，苍龙出没天河里。书窗讽咏有倡和，往往驽骀随騄駬。贞松百岁连枝叶，庶几文字共终始。岂知人事倏变迁，羸者未亡壮者死。黔娄先生终有谥，柳下大夫何须诔。孤儿顽稚须教诲，旧经重繙颡有泚。惟有诗稿不可读，使我徒增忉怛耳。呼儿爇火摧烧之，长向九京伴才鬼。  

***口号***  

痛极疑非痛，悲深似不悲。无端肠断句，刻刻上心来。  

***发衡山县***  

默默辞里闾，漫漫即长路。长路渺何许，寂历秋江树。江行日逾迈，虚觉晨昏度。中坐愁暗生，欲遣不可去。吁嗟风木哀，侧塞牛衣故。失怙独何辜，不天谁与诉。暧彼重泉下，幽阴永朝暮。悄然孤怀深，遂矣沈忧痼。众雏环我啼，顾之泪如注。娇嗔不肯卧，欲怒未忍忤。栖鸦起寒光，假寐旋自寤。伤哉两大间，抚事若流寓。  

蒲帆乘晓风，策策如飞禽。归宁既適愿，胡为愁苦侵。念我垂白母，悲女常伤心。九载不得见，忧思独难任。此行将远怀，慰此离别深。弱弟能承欢，天真抒素忱。闻姊近且归，高斋扫空蟫。焚香或默坐，竟日惟愔愔。浮生感馀息，灰败犹枯芩。定省阙晨夕，郁郁曾至今。安得缩地方，瞬息归故林。不闻榜人妇，鼓枻扬哀音。  

***夜过长沙***  

秋水茫茫秋月白，扁舟一叶过长沙。十年离别悲风火，两岸萧条剩荻葭。不信浮生如此幻，相看何处是吾家。寒鸦哀叫游魂哭，坐倚孤篷百感赊。  

***次韵谦之闻雁见忆***  

廓落不须忧，乾坤放胆游。浮生谁百岁，诗事独千秋。兄弟关山远，江湖战伐愁。忽惊来雁意，嘹唳暮云头。  

***题张孟缇夫人澹菊轩图***  

老圃秋心澹若此，聊持健笔洗霜华。当年唱和留高咏，今日风徽擅旧家。何必齐眉都白发，由来晚节属黄花。篱东自写幽人意，瑟瑟金飙夕照斜。  

***枯藤***  

荒园有枯藤，岁久根亦朽。土润斑斓杂荆棘，网丝断续伤尘垢。当时青葱蔽云日，虬怒龙蟠复何有。乃知荣达出夤缘，时过势孤难自守。岂无甘瓜佐盘馈，亦有蒲萄足补酒。所生所出皆见用，老废空令习粗丑。雪凌霜欺曾几时，中心已死谁能持。君不见亭亭骨立摩云树，万岁千秋犹得支。  

***言忠贞***  

言忠贞，字静芳，常熟人。昭文道光戊子举人、扬州府教授施震福继室。有《话雨楼诗草》。  

***元旦***  

红烛光中度岁除，云鬟略整不须梳。清晨献罢椒觞后，仍对梅花读古书。  

外得海门校官赴任半月音杳感成宦游敢惜受风尘，此去天涯正小春。海上潮声惊客梦，闺中镫影瘦离人。程非千里音何杳，日似三秋语始真。莫怪相思曾化石，偶然分手已伤神。  

***○风阻***  

随宦寒冬海上游，停帆薄暮感离愁。潮原有信迎来客，风若多情阻去舟。四野鸟声喧似曙，半弯月影淡於秋。却输渔父安閒甚，静傍芦花下钓钩。  

***咏梅***  

偶见村梅放一枝，怜花寂寞笑花痴。孤山空嫁林和靖，冷月清霜只自知。  

***悲外偶作***  

梦中寻梦梦无痕，梦醒凄凉不可论。水复山重悲远道，乌啼月落盼归魂。未亡转觉身多累，独活难如草有根。坐对遗容成一叹，居然梁案共晨昏。  

***岁暮偶成***  

一身贫病又残年，百事艰难在眼前。无赖诗魔偏冷落，有情愁绪最缠绵。风云变态诚如梦，冰雪为肠不耐煎。试看梅花清彻骨，几曾开到好春天。  

***偶书***  

荒凉陋巷称贫居，忘却人间岁已除。酒不浇愁缘量浅，诗难脱俗愧才疏。閒梳白发千丝短，老寄红尘百计虚。叹息繁华容易谢，春风无力枉吹嘘。  

***寒夜不寐有感而作***  

帘外宵深露渐凝，手挥老泪欲成冰。五更寒逼三椽屋，四面风欺一点镫。梦后徒生寻梦想，人间久住恐人憎。凭栏细数从前事，落月疏钟感不胜。  

***除夕偶成***  

年除俗事本寻常，论到贫家分外忙。检点敝裘谋质库，安排清酌奠灵床。门无爆竹迎新岁，瓶有梅花送暗香。料得九原尤寂寞，纸钱能否买春光。  

***悼外***  

别具棱峥骨相清，读书原不慕公卿。一官贫到无长物，七秩年犹累至情。南浦帆归才几夕，西河泪尽痛今生。只知重作天涯计，遽尔寻儿地下行。  

***何桂珍***  

何桂珍，字梅因，善化人。上虞广西庆远同知俞维藩室，光绪癸巳举人、内阁侍读俞寿沧母。有《枸橼轩诗钞》。  

***余于归俞氏弃诗书十年矣丙子养疾东庄偶展行箧得仲弟桐云旧赠之作怆然有触聊赋一律***  

荆篱茅舍野人居，养疾东庄夜读书。静里光阴依药石，梦中夫婿佩龟鱼。悠悠往事嗟同气，耿耿深怀问太虚。行箧凋零诗句在，颍滨消息近何如。  

***望桂林山水喜而有作***  

桂林山水冠诸州，天遣诗人豁远眸。云气西侵昭岭色，河声东泻广江秋。孤城落日闻猿啸，野水连天放棹游。近日小斋无一事，晚来强半为诗留。  

***漓江晚泛***  

放棹漓江上，翛然水一湾。软风轻拂浪，落日半含山。兰桨双痕活，菱歌一艇还。无言观逝水，沙上白鸥閒。  

***独秀峰***  

巨灵舒半臂，天外石飞来。屹立峰千仞，凌虚翠一堆。水流岩寂历，岭峻鸟徘徊。粤右多奇境，如斯亦壮哉。  

***秋感***  

行遍天涯力未胜，时平顾虑亦殊能。寥天海立叉圆蟹，大漠霜清击俊鹰。野草萋萋秋色满，古城暧暧戍烟升。木绵花发王佗墓，一代雄风尔足称。  

***桂林诸山***  

边山锐上名融丘，尝从经师受《尔雅》。箭簇突兀雁翎刷，刀锷峥嵘鹈膏泻。仙人身披古色裘，捧持天仗骑骓马。狂风吹落蛮云中，散为桂林画分野。大舰如拖五丈樯，广屋如侧千鳞瓦。作诗犹隘昔人吟，入画竟无妙手写。晴红雨翠万态供，酒樽游榼千场惹。使人倦眼等閒开，如彼禅栖不妨假。省门病起意何如，遥对琼峰挥玉斝。小山招饮有吾侪，请看闺中同志者。  

***永福邑斋对月***  

月色花光绕讼庭，遐方无事户常扃。关山南卫森孤戍，河汉西流带大星。斯世弈棋千局变，一生醉梦几人醒。长安路共行车远，唧唧秋蛩未忍听。  

***大滩谒伏波庙***  

将军浩气镇乾坤，庙貌威严桂海存。往事何堪论薏苡，新恩应许报鸡豚。丛林锁翠双峰插，雪浪排空万马奔。我亦徘徊情不尽，夕阳渡口又黄昏。  

***醉歌行***  

火云腾空作紫绛，玉女素趺骑采虹。羿弓迕月嫦娥降，霞浆浮<角戋>清腑脏。与我三夕敛衽让，欲饮不饮却羞量。飞琼吹箫双成唱，雪靥银齿恣谑浪。天风忽吹气晃荡，织女招手天河上。石室机张三万丈，自言此工殊可怆。我欲从之窥帝仗，三辰七宿形模壮。王母嗔顾谁所谤，翻然一觉堕烟瘴。梧月在窗梅插帐，炉烟已烬俄蓬放。山城漏点橹牙向，行人夜趁广江涨。  

***感事***  

夜晏宣传尧母门，明珠世界不黄昏。月擎琼树虚留影，草傍龙池尽沐恩。哕々鸾吹摇玉佩，飘飘凤仗捧金根。侍中不觉宵寒重，新赐宫袍天语温。天涯何处是边州，多少羊头关内侯。旧业未穿鸲鹆砚，新恩遍著鹔鹴裘。男钱散尽庞萌去，女乐颁来魏降留。休说当年丰镐地，长空衰草陈云浮。尺天寸地戴尧年，万宝输将来日边。刘晏持筹宽甲帖，徐温抗疏免丁钱。一篱松菊壶中隐，千亩桑麻梦亦仙。自是太平新气象，厚生知有圣恩骈。繁华镜里讬生灵，岌岌长安世路冥。千市簪裾沈璧月，万家楼阁落旗星。似闻置俎龙归董，错认乘轩鹤姓丁。圣代即今犹富庶，《豳风》秉愿续《葩经》。  

***陶然亭***  

臂卷西山翠，楼台水气中。苇赍千涧雨，槐约半林风。帘影窥金鸟，箫声引玉骢。置身图画里，又见夕阳红。  

***左锡璇***  

左锡璇，字芙江，阳湖人。宛平道光丁未进士、延建邵道、谥文节袁绩懋继室。有《碧梧红蕉馆诗》。  

***忆大姊婉洵***  

凉秋八月白露寒，月明夜夜照阑干。阑干十二房栊静，茜窗烛灺红绡冷。宝帐香沈暮复朝，天涯归梦亦寥寥。梦回冰簟罗巾湿，怅望江南长太息。菱花菱叶不胜愁，秋水无情满江碧。  

***微雪野望***  

远岫空濛隐翠微，松杉深处鹤忘机。乱云隔渚霏霏合，断霰惊风故故飞。孤屿梅花香欲结，空山流水梦应稀。自怜十载留都邑，回首家园怅已非。  

***润州行***  

官城如纸贼城铁，围城十旬城不得。六军喧作夜潮声，万帐蒸成死灰色。火云突兀空中来，猿鹤掷跳沙虫哀。血光火光四围迸，月色染出红玫瑰。轻艑大舸同一炬，江水澜翻沸成釜。游尸蔽江江不流，留与蛟龙饱人脯。浙军弃甲先奔逋，潮州健卒咸惊呼。颇类平原纵野烧，薰貍灼獾焚麏{鹿吾}。阿奴火攻本下策，主阃无谋甘败绩。东南半壁生夕阴，子弟八千同一泣。  

***雨夜怀婉洵婉静两姊***  

狂风飕飗吼如虎，老树纵横倏飞舞。博山香重散氤氲，轻烟漠漠满庭户。急点跳珠洒画窗，芭蕉渍绿溅笔床。笔床翡翠多零落，疑是幽兰发古香。采之欲赠湘皋远，焦心一寸愁难展。雨雨风风可奈何，菱华照罢愁蛾敛。去乡日以遥，离思日以缓。别泪染征衫，痕深不能浣。江南杨柳绿千条，绾得春愁向空卷。屏山寂寂沈烟篆，庭院深深秋梦断。试听檐前淅沥声，怕教芳景成秋苑。风卷新凉入绮寮，镫花颤影吐红绡。年来谙尽怀人味，惟有吟诗慰寂寥。  

***孟缇寄母赴楚半载作此奉怀***  

鱼信经时阔，关河感不禁。乱蛩醒别梦，晓角警离心。树迥天围堞，霜高月满林。衡阳何处是，南望楚云深。  

***八叔自津门至京见示感怀诗作此奉呈即步原韵***  

冷官风味本清贫，泉石琴书寄此身。深竹凌寒留夜月，古梅破腊待诗人。宦情似水频年淡，好句如花一卷新。杂坐团圞无俗韵，村醪细酌比芳醇。  

***十叔书问近况以此答之***  

落叶掩萧关，幽禽自往还。窗分遥岫绿，人共白云閒。秋老诗怀减，囊空酒兴慳。祇馀双管在，长写米家山。  

***秋兴***  

万木萧然绕蓟城，长天萧瑟暮云轻。凉蝉噪雨晚犹急，冷露霑荷晴更清。卷地金风收暑气，绕阶梧叶作秋声。凭阑无限离人思，极目苍茫百感生。  

京洛年年起客愁，韶光荏苒已如流。寒生修竹衣裳冷，风入疏棂枕簟幽。鲁酒倾尊难洗恨，齐纨藏箧倍惊秋。夜来拂拭龙泉剑，剩有寒光谢斗牛。  

***南归留别姊弟***  

列飙逗高梧，浮云夜暗徂。念此涉远道，风波良可虞。持尊不能饮，揽辔出清都。相顾各无语，握手重踟蹰。徘徊歧路侧，横涕霑罗襦。别晷一何促，愁思郁难舒。悲风振林木，零雨散秋芜。昨夜霜华重，红叶满征途。从兹一分手，何日复牵裾。努力各自勉，善保千金躯。  

***晓发***  

曙色晓迷漫，惊魂压绣鞍。梦摇钗影小，枕贴粉香残。黄叶秋林瘦，西风翠袂单。离亲日以远，别泪几时乾。  

***安陵野望漫成***  

古台摇落树苍凉，水碓无云独雁翔。乱草西风埋断冢，荒芜秋色冷斜阳。云随樵子归何处，山共诗人瘦不妨。欲识凄凄离别意，江流宛转似回肠。  

***酬外子凤阳道中寄书***  

榆高垂恶阴，竹劲秉坚质。生物各有涯，盈虚莫可必。省书感君意，临饭不能食。道远苦风多，胡为独行役。网罗满天地，群动何时息。悲来如循环，音尘渺相隔。焉得从长风，慰君肠似结。  

***晚眺***  

香气袭窗纱，藤床日影斜。谁家新燕子，衔出隔墙花。  

***夜行***  

溪暗闻流泉，月黑不知路。时闻出涧中，幽禽学人语。  

***春日偶兴***  

晴曦红到曲廊西，画里天然景不齐。夜雨小桃翻锦浪，春风百草绣香泥。窗虚尽纳修篁影，林静时闻好鸟啼。酒病诗魔消未得，芳情半在绿杨隄。  

***小云妹见示寄怀诗即步原韵***  

静夜悄难寐，吟行月渐阴。疏星下残柳，飞露湿空碪。酒酿相思泪，镫摇怨别心。冰弦不复理，恐作断肠音。  

芳草碧千里，浮云路几重。寒生残雪夜，月落暮天钟。香篆随风散，家书泼墨浓。相思两相忆，别梦绕回峰。  

***左锡嘉***  

左锡嘉，字婉芬，一字小云，晚号冰如，阳湖人。华阳道光甲辰进士、吉安知府赠太仆寺卿曾咏继室。有《浣香小草》、《吟云集》、《卷葹吟》、《冷吟集》。  

***艳歌***  

袖舞云千片，镫摇酒一卮。花应怜独影，梦亦解相思。屈戌深藏处，阑干小立时。幽情无可诉，瘦骨有衾知。  

院静夜逾静，月圆人未圆。红兰娇挹露，碧筱淡淡烟。妆罢收明镜，词成调素弦。玉阶长寂寂，苔色自娟娟。  

***秋夜曲***  

井梧飒飒堕寒翠，海棠蘸露红香醉。铃柝无声河汉低，斜月一篱双鹤睡。小窗烛短愁夜长，锦衾瑶瑟生微凉。欲眠不眠坐申旦，十二云屏思断肠。  

***长昼***  

风扣竹飞晴翠，藕塘波蘸红香醉。曲廊斜度竹桥西，紫藤花下貍奴睡。一枰棋局消长昼，閒倚琴床数莲漏。焚香坐久晚窗深，月子玲珑花影瘦。  

***水窗即景***  

拥被独沈吟，红烛结香篆。更鼓隔岸挝，斗柄西北转。停桡倚石根，波平白沙软。群山枕流卧，野寺孤云伴。水深鸥梦寒，风急雁行断。反侧不成眠，遥夜意缱绻。欸乃闻邻舟，清霜布帆卷。  

***秋夜***  

露重湿烟凝，西风户独扃。乱蛩鸣振鸣，饥鼠出窥镫。梦冷愁如织，骨搘寒有棱。破窗还夜色，缺月挂孤藤。  

***春望***  

杨柳风多作意吹，古藤野葛绿垂垂。一竿春水溪童钓，半突寒烟病妇炊。竹抱虚心留劲节，花含幽思敛啼眉。衫轻骨瘦凭危石，自写牢愁勒断碑。  

***访赵悟莲晚归***  

数里出城郭，悠然远市嚣。寺閒风卷磬，泉激月生潮。密竹隐茅舍，疏花带野桥。曲隄郁芳若，归路不知遥。  

襟怀恒落落，身世等劳劳。惜与故人别，归来山月高。清溪鸣水碓，虚壑响松涛。镫影透墙隙，书声散郁陶。  

***枯树叹***  

黄沙茫茫若华匿，枯树无皮当道立。拏云捉月奋爪牙，四起悲风鬼神泣。饱经霜雪不记年，夕阳古堠同巍然。浓阴密叶曾荫暍，意以屈曲全其天。君不见，丁戊之间旱为虐，两年不雨日熏灼。析骸易子嗟此邦，岂惜树身遭剥落。我行抚树兴长嗟，蜕馀苍骨寒杈丫。为问河东千里道，凶年饥馑馀几家。颓垣败壁隐蓬户，呜呜仿佛闻人语。佝偻老翁兀向前，欲诉未申泪如雨。自言身本故家子，颇有田园傍汾水。火云炽野草木枯，邻里亲丁皆饿死。昔年豪兴游江湖，归葬骨肉还故都。所亲无存家为墟，孑然一身何所图。愁容惨淡兼衰病，枯树剥肤感同命。少时裘葛老无衣，羞向人前道名姓。哀弦未终天欲暮，行色怱怱戒前路。长揖老翁申慰辞，人力难回信有数。前村野店悬孤镫，当为老翁枯树留长句。  

***过龙泉关***  

壁镫荧荧天未曙，仆夫促驾出村树。乱峰攒攒青接天，悬流千寻飞瀑布。石梯险滑级不分，健马力争下蹄处。长歌行路关山难，蚁缘九曲云崖间。星精摇摇仰可攀，积雪耀日秋风寒。马蹄碎兮人力竭，一关横界长天碧。我思开山烦五丁，凿穿石穴通青冥。又欲移山效愚公，眼前障碍一扫空。吁嗟乎！所欲安可得，不若卸肩且休息。  

***喜晴***  

庭坳深积水，寮绮耀晨晞。花亸纚红影，云空露翠微。懒鸠朝拂羽，倦蝶晚烘衣。天意怜禾稼，阳光满甸圻。  

久雨苦湿涝，朱阳豁众心。菰蒲分水界，苔藓上墙阴。蟢子补残网，蜩螗发朗吟。开轩当远岫，幽思惬鸣琴。  

***寒夜得萧月楼与乌拉紥桐云两夫人书感赋小诗藉以作答***  

北风撼窗纸，寒向味寒寂。离绪纷如芒，兀坐但守默。青鸟不辞远，翩跹落云翮。故人情意长，迢递寄胸臆。申函蜡炬红，墨花浮黛色。上言久别离，下言长相忆。知交感参商，良晤安可得。念子夫婿贵，古幹皎松柏。念子太瘦生，辛劳职内则。两贤不我遗，同心悦芳泽。因知悱恻怀，名族等阀阅。岂不云路翔，官高各异域。人生怀至性，离悃料难释。愿子时加餐，珍重卫朝夕。和霭生春风，景福自天锡。嗟我就薄养，对案每忘食。朔方多风沙，传舍复逼侧。平生有姊弟，宦辙异南北。儿女虽成行，出门云水隔。天涯念骨肉，音书常梗涩。绵渺难忘情，望远心常惕。况复秋霜零，芙蓉萎芳节。触目怀感伤，忍泪不成滴。将老遘兹痌，日促鬓丝白。何以报知己，仪一心如结。夜深砚冰凝，过雁送风急纸短难具陈，月落晓天碧。  

***范淑***  

范淑，字性宜，德化人。咸丰壬子举人元亨妹。有《忆秋轩诗》。  

***秋晓***  

残叶忽然尽，西风夜入关。云无来去意，秋在渺冥间。雨后村烟湿，林疏鸟语閒。凭高如有悟，久立尚迟还。  

***林下***  

竟日碧云下，默坐已无暑。凉风自何来，绿竹动清渚。好鸟歇幽林，梳翎复自语。不知下有人，此心静如许。  

***夏日西斋看雨***  

突作奇声不可测，长风欲使孤松折。林叶不待西风飞，顿觉南风有秋色。怒雨忽山外来，跳波击瓦心怀开。雷驱电助不可息，风声盘走如相催。暑馀晴雨失调剂，黄尘得雨吹腥气。竹中新构读书堂，一缕炎风摇不至。书窗掩卷静无声，电卷雷收雨渐停。推窗一望净如洗，天光凝碧青山青。茅檐低接锄花圃，山园风味清如许。数声啼鸟出新晴，半树斜阳滴残雨。  

***望夜见月***  

互古留清气，虚空一鉴磨。晚花凉照影，秋水静无波。不识圆时好，谁怜缺处多。閒云如解得，莫向月前过。  

***秋日***  

吹风吹雨到秋庭，回合秋声入杳冥。去日艰辛如梦梦，近来心绪亦惺惺。松思护鹤枝常绿，蕉惯听秋叶尚青。此境十年亲领略，不须感叹说凋零。  

***绝句***  

我慕水中莲，慕其心独苦。清泉知汝深，相照各无语。  

***落梅***  

率意来空圃，无心见落梅。依依自相惜，恋恋欲空回。花落枝仍古，篱荒气不衰。眼看桃欲放，为汝一徘徊。  

***问园杂诗***  

高花短树绿萝墙，十载閒居插种忙。偶爱数竿青竹好，三年迸筍渐成行。  

绿阴铺径茁新芽，堕地春桃雨后加。记得仲春敷茗碗，风来树树落桃花。  

***问园閒坐***  

忘此是何地，坐成幽绝境。苔纹上石壁，泉响落古井。深树绿如屏，朱白渐疏整。斜阳日日来，画我园林影。  

***凉夜***  

凉夜立前楹，茅檐好风露。眉月有沈忧，微光隔幽树。  

***古意***  

霜天好明月，感人独凄绝。莫怨朔风寒，总是汝衣单。  

***怀直侯兄***  

凄风自何来，百感在胸臆。人生有生死，骨肉倏离析。既已感零落，胡能忘畴昔。龆龄共嬉戏，天真自为得。未来了不思，既往若未历。扑蝶入蒿莱，听蟀觅幽僻。聚金拾瓦砾，设食陈梨栗。背诵互相夸，迷藏善为匿。东园有佳树，相爱若相识。赠名引为友，每见必以揖。至今犹忆之，怀思动凄恻。儿时最爱物，嘱余藏其秘。一朝竟失之，君固未我斥。转为相慰语，爱割亦吾益。我心殊悄悄，追悔每不释。当时倚膝下，友爱实靡及。历历此寸心，依依如昨日。稍长人事乖，嗟痛慈亲失。吾家复多难，重以饥驱迫。君迹太飘零，君心倍苦挚。别君百里遥，怀君若咫尺。君书昨日至，君言满金石。赠我芝兰枝，贻我古松柏。芝兰固自好，何以避霜雪。惟兹松柏枝，隆冬好颜色。  

***忆和城旧舍***  

一棹辞归又十霜，梦魂犹忆读书堂。推窗遥指一江水，卷幔微闻千树香。既往韶光何太促，未来人事觉犹长。几回重说儿时事，误道他乡是故乡。  

***秋晚***  

落叶声中下夕阳，草根摇动野风凉。黄昏月上不觉晚，薄暮花开何处香。一片烟痕山入梦，数声虫语夜生霜。徘徊渐识秋深意，又见归飞客燕忙。  

***春晓雨后***  

片雨过东园，新泥湿未半。苔痕青可怜，鸟语多不乱。风静柳枝閒，云横山色断。饥乌衔实归，哺子松林畔。  

***借斋***  

小斋无物足游观，石砚瓷壶一两端。听雨恰宜千个竹，钞诗合带一分寒。静中生意窗前草，悟后心香案上兰。好是匡山排闼入，朝朝把作画图看。  

***春晴***  

云漾晴光水漾波，閒中得句景中哦。读书岁月何常永，啼鸟园林渐觉和。人有奇贫尘事少，诗无险体性情多。盘桓半亩成幽赏，每送黄昏日影过。  

***怀直侯***  

思君不得见，见此夕阳寒。生小多奇志，成人有泪弹。多情因自爱，万苦博心安。悟透沧桑事，人间一别难。  

月夜青山有白云，青天有明月。月明天更青，云行山欲活。主人好园林，良夜爱清绝。临风作遥望，如怀远离别。  

○忆秋轩葺成和直侯韵芦帘纸阁亦何嫌，几费商量夕照天。放入花香无隙地，许留明月与千年。炉烟入妙通禅悟，幽鸟来依亦有缘。参透浮生无限事，别离天又小团圆。  

病中杂诗大风遥起不胜悲，久病先灰各样思。只有夙根愁不断，五更清梦醒来时。久不窥园蔬菜瘦，又探篱下已残枝。近来事事都思了，想到亲恩泪欲垂。  

○作家书寄直侯旋自焚之鲁书将发又旋焚，便觉微生细似尘。气短自知心力瘁，尚持孤愤寄何人。  

***徐咸安***  

徐咸安，桐乡人。乌程张钧衡室。有《韫玉楼遗稿》。  

春日出游春风到处绿成阴，浅草平芜缓步寻。野外有花皆缀玉，隄边无树不摇金。塞鸿数点寥天没，梁燕双飞曲巷深。放眼韶光无限好，舞雩归去一长吟。  

○月夜放歌中天明月正团团，秋闺寂寞凭阑干。四壁唧唧虫鸣寒，隔墙风弄青琅玕。疏林老鸦栖未安，一声惊起空中盘。萤火点点如流丸，宵深露重高飞难。何人抱琴一再弹，如怨如诉声悲酸。停弦不语涕汎澜，馀韵袅袅遏云端。秋来自怜腰带宽，闻此益觉摧肺肝。银河欲落漏已阑，闭户起剔银缸残。倚枕假寐愁漫漫，辗转反侧空长叹。  

***云栖寺***  

云栖最高处，快意一登临。鸟度碧山远，僧行黄叶深。修篁团翠色，流水滴清音。萧寺偶留憩，佛镫明我心。  

***適园梅花盛开***  

隔墙消息逗，遥指一枝新。索笑来檐际，寻芳过水滨。香霏千树雪，花发满园春。莫问古梅渡，荒凉愁煞人。  

***庭前旧植鸡冠海棠凤仙数本秋日花开欣然赋此***  

西风庭院一巡行，绀碧丹黄刺眼明。映日争看朱帻耀，乞阴会待绿章成。化工好事饶秋景，丛艳撩人步晚晴。更有凤仙好颜色，秦楼飞去不胜情。  

***郊外閒眺***  

信步不知远，西风郊外行。有秋千户足，无事一身轻。沙鸟对人立，溪花沿路生。物华玩无尽，归路夕阳明。  

***落叶***  

西风落叶满庭堆，扫取烹茶日几回。万物祇须人利用，竹头木屑亦奇材。  

***晓登五云山***  

览胜登五云，临发天未晓。不辨径高低，祇觉行人少。舆行二三里，月尚挂林杪。野外唱晨鸡，树边喧宿鸟。我怯溪桥危，仆讶山路小。盘旋上高峰，曲折如鸟道。旭日忽东升，三江烟雾绕。早潮一线来，龛赭犹缥缈。  

***適园避暑作***  

不耐炎炎暑，还依漠漠阴。凉飔荷渚近，清响竹林深。蚓笛参差奏，鱼鳞隐约沈。静观原自得，坐久豁幽襟。  

***西湖即事***  

钱塘门外水清浅，轻舟荡漾随波卷。游湖才了又游山，独向巉岩踏苍藓。  

***有约邓尉探海梅遇雨不果***  

吾闻虎山之崦峰回互，仙境昔有仙尉住。面临太湖三万顷，七十二峰似争渡。居人家家种梅花，覆压山村不知数。风飘十里五里香，雪满千枝万枝树。大庾亦无此奇观，足所未历心倾慕。倾慕于今几十年，年年花时等閒度。今年棹出阖庐城，渴望庶几慰平素。闺侣殷殷折柬招，蜻蜓艇子克期赴。香海由来传盛名，锦囊满拟贮佳句。不道春来日日晴，临行却被天公妒。侵晓无端急雨零，弥天但见阴云布。扁舟欲行不得行，寂寞空堂绕廊步。愁绝小窗欹枕眠，梦魂还绕锦峰路。  

***水阁纳凉偕外子作***  

杨柳依依里，楼台月正中。池光明槛外，萤火度墙东。竹粉涵清露，荷香沁晚风。此间堪却暑，幽致与君问。  

***初夏即景***  

漫言春色好，春色不如今。红落几番雨，绿添无数阴。荷圆初贴水，竹稚未成林。触景便成趣，凭栏时一吟。  

***张印***  

张印，字月潭，潼关人。山东巡抚澧中女，闽县陕西布政使林寿图继室。有《茧窝遗诗》。  

***学诗***  

洗心栖沕穆，渊渊鸣天籁。缅怀汉班妃，何事日怨艾。扇固有时捐，月亦有时晦。乃思恩爱重，不共秋风退。我诗取怡情，凡百人不逮。寒燠听造化，盈亏置度外。不淫不伤旨，默与《关雎》会。  

***写兰***  

望望楚天云，月坠秋江冷。帝子魂不来，为写一枝影。  

***读班大家传有感***  

忆昔侍笔砚，群籍纷披搜。我母时禁止，夺书或父尤。父时告我母，曾闻大家不。表志迈迁史，笔削追《春秋》。六宫席前拜，融续门下收。子成荷母荫，亦封关内侯。而我闻之喜，逸气同云遒。迄今读其书，颜色惨以愀。史必三长具，宁独词藻优。倢伃固家学，左谢安能俦。我才远不逮，古人良可求。勖哉闺门内，掩卷神与游。  

***夫子植梅棠於寄园诗以纪之翌日复以二株置庭前索余作因次元韵***  

春禽啄破青苔封，吟人未到先游蜂。晓日时正三竿红，此花允合精庐供。荷锸先薙菅与蓬，位置无使遮西峰。是何娉婷姿态工，效颦宁比施家东。重萼叠跗不概见，星冠霞佩神女同。一留伴我一归翁，翁能无愧身龙锺。云收雨卷香何许，睡起月下还相逢。桃李夭郁一扫空，杨妃姊妹肌多丰。垂丝持较铁幹罕，铃索将护吾宁慵。  

***重游陶然亭***  

弹指流光过，重来岂等閒。澄怀酬短景，揽泪惜残山。柳影当门碎，苔花上砌斑。旧题无一在，秋意满禅关。  

***今朝呈外***  

今朝天放霁，徙倚向空园。碧藓生缘壁，新篁长过门。石奇饶画意，茶苦入诗痕。及取公馀意，归来共一尊。  

***春晓***  

春酲无一宿，破晓意翛然。苦乏清新句，来全淡宕天。细花如媚我，时鸟与催年。美景行消歇，欢愉及眼前。  

***夫子九日游黑窑厂归以诗见示作此广之***  

天宇湛空明，人意益惝怳。矧此菊花时，秋阴失俯仰。人生无百年，及时当自放。我家梁伯鸾，欣然杖策往。缓步登高冈，四顾胸怀敞。左拂碣石云，右瞻滹沱瀁。瞬息明月来，暮色四山苍。星光逗遥岑，野火越林莽。郁郁草木香，浩浩风烟爽。既醉柴桑酒，欲卧葛陂杖。归来夸所见，历历如视掌。忆昔客东海，侍亲泰岳上。夜共白云眠，晨观初日昶。海涛破诗声，天风振羽氅。洵哉为大观，视此直粪壤。忽忽逾十年，抚今空念曩。何日谢簪组，我为办屐两。携手共入山，五岳恣探裳。胡为久居此，穷年困尘鞅。蛩音时自容，蛛丝婴彼网。相对默无言，大有出尘想。  

***种菜***  

我性喜种植，况此多荒陂。春风吹浩荡，人意良迟迟。赤脚灶下婢，饭后辄酣嬉。亦欲课之读，目不识书诗。顾使把犁锄，欣然愿我随。荆榛既日辟，礧砢亦日夷。於此压豆筴，於彼播露葵。秋菘与春韭，燥湿相所宜。纵横有经纬，我心堪自师。中馈及暇日，到此神旷怡。会当微雨过，生理渐以滋。破土玉芽茁，临风翠叶披。哑然时失笑，暴富同贫儿。  

***燕台***  

客次驱车此地过，孤城形势郁嵯峨。高秋树老栖鳷鹊，落日坟荒卧骆驼。访事已无知郭隗，伤心莫更说荆轲。十年燕草悬吾目，怕触萧风未敢歌。  

***途中远望***  

料峭西风向晚天，黄茅乱石莽无边。骆驼卧地如拳大，鹰隼盘空作盖圆。钟后僧归松径雪，饭前渔泊柳隄烟。板舆忽忽青门进，可许归时此买田。  

***谢秦中亲族***  

秦中我故里，堕地未一归。客岁夫奉命，出藩来西陲。地方正苦战，蕃汉交相持。疮痍苦不起，宁复顾家为。今岁寄我书，属我板舆随。乡音喜入耳，秦关望崔岿。忆昔父谓我，吾土帝王畿。泰华称天险，泾渭襟带之。风俗本淳朴，犹有周公遗。我今远嫁女，能来事真稀。载念母与兄，今乃在京师。岂无外家亲，风雨系所思。跧伏已旬日，未敢使闻知。昨有远兄弟，叩门立我墀。我姑素锺爱，从不妇轻嗤。我夫久益敬，如宾无諐仪。我亦何所虑，我亦何所疑。所虑有官守，所疑人讪讥。回首顾阍者，人来善为解。咫尺天涯隔，此身有所羁。市上宁真虎，杯中宁真虺。持躬稍不慎，噬脐悔何追。愿保千金躯，勿为霜露欺。不死会相见，瓜代以为期。  

***送表弟下第南归***  

南风吹面夏云凉，绿阴满地槐花黄。鸣蝉声里人怀乡，宝剑且愿腰间藏。平田麦熟烟漠漠，前有斑鸠后黄雀。驱车直下黄金台，转瞬明春献赋来。百年人事率如此，暂蹶霜蹄未为耻。白发萧萧正倚闾，归省晨昏胜甘旨。云胡不乐心如毁。  

***元夜有感***  

寂寂衙斋向晚阴，金台回首几沈吟。月镫梦入当年事，晖草诗留此夜心。漫浪生涯过岁酒，飘零骨肉念家林。旁人莫便夸佳节，吾思春前已许深。  

***寄阳湖张婉紃女史***  

《汉书》阙八表，大家为续编。《周官》称绝学，宣文独专研。古来多闺秀，名氏世所贤。我朝论文派，阳湖谁开山。惜哉皋文子，刻苦不永年。有弟令馆陶，宛邻集曾镌。君为其淑女，卓尔家学传。去年寄我诗，选理精且坚。展卷再三读，清风生我前。隐写《柏舟》志，讬兴穷风烟。宁直汉、魏继，悄然《三百篇》。奈何生不辰，晚遇益迍邅。自惭才力薄，与为翰墨缘。靦颜致短语，梦坠吴江边。  

***赠荃女***  

昔贤故有言，四海皆弟兄。矧我与尔母，俨如娥与英。尔更育於我，宁无骨肉情。今尔年既长，加姘礼告成。相从逾十载，念此摧人肠。忆我初嫁时，尔年尚孩婴。发燥两肩披，身高才几平。祖母仅有尔，视同掌珠擎。乡音异南北，语意苦不明。我身方京尔，尔乃避道行。我手方招尔，尔乃秋波横。我心时寒栗，恨难达我诚。幸尔日长大，视我如故常。晨知就我栉，夜知就我床，饥知就我食，寒知就我裳。有时我入厨，未解作南烹。尔乃私谓我，斫鱼当为羹。亦或逢节庆，未办效闽妆。尔复私谓我，红绳缠髻梁。中间生尔妹，未克尔扶将。祖母唤尔去，依依仍我傍。妹啼尔抱持，妹饥尔料量。须臾不舍我，谁谓非我生。祖母与我家，同出南轩张。虽则闽与秦，谱牒渺难详。祖母恒顾我，无视我姑<女章>。我生未有女，不如呼我娘。祖母诚爱我，亦由尔回翔。有时我外家，迎迓我归宁。携尔与尔妹，偕行登我堂。我母恒谓我，此女何娉婷。我兄亦爱尔，每来辄叮咛。谓当善抚此，此真为我甥。尔貌实静好，尔性实端贞。舅时课尔字，笔画晰以清。亦或教尔读，上口声琅琅。尔父曩客陕，尽室胥留京。我时方小极，茶炉伴药囊。尔能解我意，凡事为摒挡。去岁父书来，属我即首程。祖母既老迈，我复体羸尫。沿途端赖尔，使我忘长征。尔父尝谓我，择婿当择良。苟中乘龙选，何必拘故乡。我本远嫁女，感此增徬徨。忍以己不欲，乃使儿身当。昨父告我婿，安定安吴杭。祖为大中丞，父亦京曹郎。婿年方及冠，头角颇峥嵘。近在国子监，读书行成名。我愿业已足，何事复泪滂。昨闻有书来，纳采今秋凉。百年难共守，去去时吞声。虽然我闻之，舅姑今在堂。随时进甘旨，亲手调羹汤。蘋蘩乃妇职，春秋妥烝尝。下有二伯姊，贞明称里坊。亦有弱弟一，风雨恒对床。宜念秭归义，勿使荆树戕。伉俪必以敬，乃觉恩爱长。有无俱黾勉，学业毋嬉荒。即或忤我意，举案当益庄。间有小不適，亦当身退藏。人道贵谦抑，天道忌盛盈。毋自恃门第，毋自亏簪缨。勉矣曹大家，女诫实隄防。早晚为人妇，从此去家庭。毋为娇憨态，亦毋心悲伤。祖母今老矣，尔母身早亡。惟我与尔父，年亦非壮强。尤悔尔知免，诰诫我当详。晶晶秋菊芳，馥馥丹桂香。朴质为此语，且置尔巾箱。一字算一泪，点点生珠光。  

***望官道***  

墙外即官道，秋高偶纵视。荒荒草半焦，兀兀寒烟起。前头谁家坟，白杨挂钱纸。我亦有先垅，我亦为人子。潼关咫尺地，春秋不一祀。望望落日斜，霜叶连山紫。  

***除夕感怀***  

廿年作客黄金台，有婿乘龙今归来。忽念远嫁向东越，萧然忍对残冬雪。此时我何忆，所忆母与兄。相望不相见，两地难为情。况母今年七十高，兄谋甘旨官京曹。潼关有家归不得，饥驱两鬓霜华飘。忆甘奉姑宣南住，不归旬日一把晤。往来数数将车迎，家常共话欢平生。不苦冻泥溅裙袴，但觉春风生户庭。一日夫婿下枢直，手携鹿尾称上赐。急索箧中旧貂裘，命质香醪谋一醉。留兄共饮午窗前，此中风味殊新鲜。半酣呼人迎我母，省识此乐真稀有。可怜年事多未完，犹道今朝二十九。我职中馈时入厨，洗手亦复同围炉。薄暮母去坐无语，始悟宵来已岁除。故乡胜似他乡远，我今来秦反愁惘。亦有梅花插胆瓶，依然狂雪大如掌。当时两家俨如一，今日一身难化两。儿女守岁不思眠，事事上心犹昔曩。白云飞处是京华，料母回头同此想。吁嗟！好花不久妍，好月不常圆。身为既嫁女，骨肉安得长为欢。母今不归我行去，天南地北相逢难，令人念此郁郁摧心肝。  

***从军行***  

昔闻从军苦，今见从军乐。从军岂真乐，毋乃为残虐。我有灶下媪，全家住近洛。饭罢袖手閒，为我谈厓略。昨有潼关兵，新调来襄鄂。入市逢酒肆，牛羊恣大嚼。撒手出门去，佣保还诺诺。乘醉过青楼，应声奏箫籥。幸蒙垂爱怜，临行簪珥攫。一夕报贼来，远近惊风鹤。彼闻翻大喜，距踊如雀跃。沿途有村店，藉口制草屩。毫无造物仁，俨同敝赋索。一人不如意，千百横刀槊。民也告之官，县官惊以愕。投刺谒主帅，主帅殊落寞。身家与性命，畴不儿郎讬。似此区区者，九牛一毛灼。掉头更不言，反是县官错。翌日拔队行，所在苦摽掠。有马不刍秣，十匹百匹捉。有兵不肩荷，前车后车缚。时或值商贾，搜求罄其橐。鞭夫如鞭狗，弹人如弹鹊。一事稍阻挠，首级立时落。一级银二钱，请赏向戎幕。娇姹谁家女，亦既成婚约。宁馨谁家儿，绕项金锁钥。女驮马上去，男系民前铎。夫婿蹑迹追，爷娘望尘扑。看看十里外，日已西山薄。明早见积骸，狼藉填沟壑。家人哭之恸，捶胸更拊髆。保正为报营，营中方饮酌。粉黛排屏风，珠宝堆山岳。开口未及说，身已贯木索。綑置大旗边，自分死锋锷。倏见缚鸡来，认得羽毛驳。今供役盘飧，昨食我稻穛。须臾兵尽醉，相邀纵六博。卢雉信口呼，金钱信手摸。想见傥来物，源源不一涸。乘间逃生归，思欲主帅吁。相距三百里，程途数日隔。男儿生胡为，恨不兵籍著。呜呼彼军人，此孽何可作。亦既客欺主，又复强凌弱。我闻湘泽间，近亦风声恶。岂无儿在家，岂无女出阁。一旦有兵役，宁能免鼎镬。天道信难知，作诗叩冥漠。  

***病起***  

衙鼓冬冬夜四更，空闺无籁断人行。几微花影月吞吐，三两竹声风送迎。镫意做寒如许倦，药烟遮梦有馀清。经旬病起浑閒事，眼见秋残猛一惊。  

***久雨颇为农患诗以祷之***  

盗贼虽已远，有田无人耕。夫子久官此，四顾难为情。散赀给牛耔，俾各遂所生。流亡渐以集，秧稻亦纵横。丰登会有日，《击壤》歌承平。奈何天隐痗，一雨不肯晴。三农果何辜，今秋又无成。我家劣得饱，念彼泪如倾。作诗祷上帝，庶几鉴吾诚。  

***寄听葊兄***  

闻道东南美，湖山入眼亲。诗书无事业，冠剑尚风尘。闽越平生梦，江关咫尺身。岁寒宜自玉，家有倚闾人。  

***风雨***  

秋雨秋风作许哀，空廊无语自徘徊。平生解取须臾达，祇有今愁遣不来。  

***闻夫子将回驻西安书寄***  

戎马问关未了期，一春如梦耐人思。唐陵西去吹沙暗，秦岭东回出雾迟。诗句会成穷事业，年光几换旧须眉。归来看取青尊在，留意公馀话片时。  

***春日寄外***  

庭前楼行树，墙头数点山。东风日过我，人意相与閒。世事灞桥水，一去无时还。群盗尚未息，俄顷生百患。军书急如火，严兵屯潼关。边功无足道，三叹临花间。  

***茧窝告成晓起遣兴***  

秦中二月初，偶辟小瓜庐。人倦胜判酒，花疏称读书。持颐思昨梦，整发答新居。及取春光好，他时恐不如。  

***赠听葊兄***  

六年翘首望南天，此日青门喜暂还。湖水化为诗句好，岳云照见鬓毛斑。家人聚散惊如梦，公暇过从拾一閒。多少时光抛马上，须臾情话亦忻然。  

***种菜示棣儿***  

屋后有隙地，岁久藏狐狸。偶率仆婢往，慨然荒秽治。凿池便引水，编竹取为篱。侵晨抱瓮出，薄暮荷锄归。渐爱风日燠，兼得霜露滋。稚甲坼土出，嘉苗连畦披。小儿不解事，劝我毋尔为。意恐父不悦，故事徵拔葵。我笑顾谓儿，幸勿尔父疑。蘋蘩系妇职，瓜壶见风诗。咬根父所习，式穀父所期。矧兹挂冠日，食力理宜宜。吾宁好事者，聊以警荒嬉。  

***游大兄园亭***  

物外此遗荣，天然野趣成。再来还系马，三请不烦莺。骨肉须臾意，乡关尔汝情。林深疑向晚，归路日偏明。  

***别秦中亲故***  

人生聚散等浮萍，九载茫茫一梦醒。握手恐劳坚后约，掉头莫笑少乡情。终南马首愁难见，灞水关前惜此行。今日将雏何处去，也同春燕暂南征。  

***出关***  

往岁来青门，车中同白发。今岁去青门，惟见车碾雪。雪中乌鸦飞，令人意凄绝。念我与我姑，今乃成永诀。灵旐何迟迟，輀车何兀兀。妇行及关前，延伫未敢发。望姑魂归来，同出此秦阙。相将供南返，卜葬先人穴。棺只一板隔，身直九泉彻。音容日益远，痛苦声难达。山深狐狸多，夜静鹃啼血。姑寒衣谁进，姑饥食谁设。不如此长途，朝夕得奠醊。  

***寒食***  

门巷今朝正卖饧，数椽暂借主人情。试看老屋栽花遍，肯放春愁逐草生。东去江流催世事，南征诗卷谢时名。客中容易过佳节，苦雨凄风不满城。  

***路过小姑山从湖口望大姑山***  

放棹东南去，天寒岁向阑。子男同祀典，姊妹各名山。白点涛头影，青浮雨后鬟。古今时俯仰，人事太间关。  

***金山***  

秋风小泊广陵船，金碧楼台淡晚烟。夜半鱼龙闻笛起，波涛卷梦落南天。  

***望惠山***  

昔读《梁鸿传》，今渡梁鸿谿。暝色到孤艇，四顾烟凄迷。人生无去住，一苇听东西。安得盈尺地，结茅来同栖。山头第二泉，《图经》吾能稽。饮行可送老，临风生馀凄。  

***望瓜洲***  

木落空江寒，潮平人语静。一鸟掠舟过，芦花风起棱。何处晚钟来，二更月色暝。  

***过鸳鸯湖***  

一船稳载一家人，名字沿江听最真。多少风前双水宿，阿侬生与白鸥邻。  

***久闻听葊兄说西湖山水今乃见之感赋***  

西湖山色最清拔，南高北高雁行列。松声如曲可入琴，云客欲画难著笔。渡江应有仙真栖，挂单未许顽僧歇。我来干戈喜初平，照眼杜鹃尚凝血。  

香山白与眉山苏，筑隄划作里外湖。柳色几行断桥断，梅花数点孤山孤。瓜皮艇小瞥若燕，莼丝味美配有鱼。南宋君臣一逝水，积金至斗销得无。  

***吴山***  

远嫁天涯独怆神，岁寒犹是未归身。可怜第一峰头望，祇见江潮不见人。  

***读阮云台先生西洋米到纪事诗有感***  

濬河要溯源，种木当护根。源窒流不畅，根伤叶不繁。我读文达诗，慨然生愁烦。以茶易外米，意在民食屯。虽云通有无，彼利难具陈。况乃减彼税，悬禁苦吾民。我荒彼鼓舞，我丰彼逡巡。价值贵贱间，操纵权在人。何异教子弟，跬步限家门。又不绝其交，奸徒滋攀援。父兄年日迈，子弟智在昏。一旦有不讳，人将倾我囷。会须辟田亩，努力事耕耘。岂容束手坐，终岁乞诸邻。区区执政者，瞢腾我无论。如何一代贤，亦复口津津。阃言不外出，谁为达天阍。  

***自江头舟行至富阳***  

溪山随岸旋，倏忽不知处。势若鹰隼疾，一折一回顾。泽中秋兰香，仿佛喷细雾。起看蒹葭丛，暝色浑欲暮。蜿蜒富阳城，眼前忽披露。塔层明斜阳，楼影蔽深树。风景诚大佳，人烟淡如许。审知兵火馀，益以淫霖注。默默正无言，扁舟抵前渡。  

***建溪途次梦刘氏姊感赋***  

我昨浙中来，草木已黄落。一下建溪水，绿叶纷沃若。回念母在京，年已桑榆薄。同产有一姊，天乃夺之速。昨夜来入梦，颜色犹曩宿。肴馔既已陈，谓我食无肉。馎饦既已罄，犹索玉田粥。自言数年中，处境真荼毒。亦欲通消息，使令无僮仆。亦欲过谈心，往来车无轴。慰藉苦无词，姊乃放声哭。掩口劝勿声，忽尔视为辱。自揣姊何辜，遇人竟不淑。平生颇修谨，奚至占脱辐。复念秦与闽，道里五千足。姊宁有羽翰，远举如黄鹄。村鸡忽唱晓，豆大镫摇绿。倚枕自沈吟，此意日往复。  

***初抵闽中***  

吾爱闽中好，从难笔墨传。编民蛇有户，课税蛎成田。灌木经年碧，寒花入腊然。万山青不断，直到海门边。  

***思亲***  

春随客到家，故国渺天涯。竹称幽人影，梅馀隔岁花。山高时有雪，海近晚多霞。看取思亲意，年来鬓已华。  

***坐雨***  

谁谓春光好，新来雨更多。南归无一可，北思更如何。诗句生残夜，年华付逝波。明朝天霁否，尚拟墓门过。  

***春日寄怀***  

都道还乡梦自恬，閒居无事转多嫌。天时变幻无裘葛，家政生疏到米盐。行菜更凭谁抱瓮，焚香只合独垂帘。算来一事差强意，春筍登盘价最廉。  

***食山东白菜***  

我本秦中女，复於京华长。每觉风雪天，此味口最爽。一自到南中，三餐蛤与蜯。腥臊辄欲呕，当筵失俯仰。虽有永福产，筋多嫌刺噪。晨起客叩门，来自青齐壤。贻我凡十株，磊落堆盆盎。我喜过所望，有似太牢飨。急授庖人术，唤集儿女赏。万羊耻过分，五鼎非夙想。但得咬菜根，从此谢尘鞅。  

***春日游西湖书院***  

随遇可自適，要不如乡居。宁必入山深，始能得所娱。今晨会无事，驾言来西湖。四山政过雨，青翠沾衣裾。一奁春水活，荡漾靴纹疏。忽惊波面响，泼刺飞双鱼。天然管与弦，鸟声上下呼。时值生徒散，喜与儿女俱。坐久觉稍倦，槛外立须臾。邻妇见我来，挈儿更呼夫。生计不缝纫，辛苦惟耰锄。始悟南与北，风气绝相殊。见我尊无酒，命儿贷村酤。又见食无肉，命夫分社猪。情意颇殷挚，言语宁嫌粗。倏忽暝色来，怱怱将升舆。尚问湖蟹美，十月能来无。  

***纪梦***  

昨夕梦见姑，颜色如平居。娓娓无他嘱，似怜妇貌癯。慎忽纵儿痴，刻苦宜诗书。女大理当嫁，教导宁区区。尔夫本儒素，家人生计疏。服官三十载，今乃一椽无。中馈端尔赖，语罢意不舒。一恸不自觉，醒来泪垂枯。音声犹在耳，镫影何模糊。孝养苦无及，念此徒欷歔。  

***昼坐***  

忆昔姑在堂，早起视晨餐。邻鸡甫唱晓，盥洗粗已完。汲汲入厨下，督人理杯盘。日出及日入，迅疾如惊翰。今乃倦失眠，动见日三竿。中间五六时，欲度良苦难。天运有迟速，人意有悲欢。矧此夏日永，百感来循环，生者各千里，逝者直九泉。悲来无可解，政如坐针毡。一日等一岁，羲驭无快鞭。念此心焦郁，吾鬓俄成斑。  

***孙佩兰***  

孙佩兰，字谱香，钱塘人，同县胡学纶室。  

***寄怀沈畹香弟妇***  

晓起看花小立时，一重帘外雨如丝。天公鉴我思君意，催取新裁第一诗。  

***月夜寄怀子搢二弟***  

天街如水怯轻寒，何处箫声出画阑。忆弟天涯迢递隔，未知曾否月同看。  

***沈畹香***  

沈畹香，钱塘人，同县侍郎谥文悫孙诒经室。有《寄生馆诗稿》。  

***偶成***  

勘破机关世局中，春花秋月太怱怱。尘缘一梦何由觉，梦觉尘缘色相空。  

***周维德***  

周维德，字湘湄，浙江山阴人。张师济室。有《千里楼诗》。  

***河南道中***  

三月洛阳边，阵阵飞红雨。曲槛谁家楼，寂寂临洲渚。篱落板桥斜，水清鱼可数。杨柳齐作花，春风似解语。  

***思乡***  

镜湖东，结茅屋，湖上波光映楼绿。楼上曾藏万卷书，是我先人手自著。当时捉笔疑风雨，年年恐逐蛟龙去。何日重回湖上舟，摊书还卧楼上头。  

***将去西园走笔留别***  

天涯何处卜江村，又向天涯别故园。满院落花悲杜宇，一庭芳草怨王孙。春当欲老犹怜别，人为多情易断魂。此后相思须共记，何堪风雨伴黄昏。  

***初得叔云十一兄书即步见赠原韵***  

廿载离乡百不如，一朝身傍谪仙居。未逢锦字来芸阁，先见文星耀敝庐。晓漏应趋青琐闼，夜窗想草紫泥书。左芬久负难兄望，惭愧无才继大家。  

***高顺贞***  

高顺贞，字德华，迁安人。直隶知县南直刘垂荫继室。有《翠微轩诗稿》。  

***晨起***  

晨起慵临镜，开窗曙色微。梦随啼鸟散，愁逐落花飞。时节看频换，行人尚未归。遥怜驿路柳，霏絮点征衣。  

***初至居庸***  

天险何年辟翠螺，銮舆想见昔经过。山连上谷秋声壮，地近卢龙朔气多。曲涧成群嘶牧马，危岩作阵走明驼。时清不用防边戍，裕国长输例税科。  

***昌黎道中柬外***  

极目郊原阔，篮舆趁晓行。远山环郭峙，古木抱村生。海气连云润，沙田积雨平。无材惭佐治，入境畏官声。  

邑属韩公后，遗型万代观。士敦文定富，民朴政宜宽。地势雄堪镇，岚光秀可餐。高风与形胜，瞻仰藉微官。万井人烟集，相看等一家。察情周疾苦，问俗到桑麻。吾道诚能尽，民生自有涯。蒲鞭虽示辱，黎庶莫轻加。折狱须仁术，如山案定时。是非容己判，得失有天知。此俸能无愧，斯民未可欺。愿君常懔念，止水寸心期。  

***屠敬心***  

屠敬心，荆溪人，同县任星咸室。有《玩月轩诗草》。  

***有感***  

舟避银涛风满川，奇峰万叠墨云连。凫儿不解天将雨，犹上平沙傍母眠。  

***秋云***  

散却奇峰入太清，卷舒恰似绮罗轻。诗人省识秋来薄，莫想衣裳想世情。  

***白海棠***  

一场春梦欲醒时，缟素全非旧日姿。淡粉应斑贞妇泪，素纨不入婕妤诗。临妆祇许冰为鉴，对酒宜将玉作卮。愿共黄花同晚节，肯教红烛近阶墀。  

***李缃***  

李湘，自署吴下女史。  

***题壁***  

在花天酒地已成空，梦醒黄粱旅馆中。旧日胭脂今日泪，两般颜色一般红。  

忽换笙箫作鼓笳，更惊烽火失烟霞。海风吹折青松树，何惜江村一朵花。  

苍天不昧我谁欺，敢负良人志或移。脱却皮囊付尘土，要留清白世人知。  

## ●卷一百八十九

***李长霞***  

李长霞，字德霄，掖县人。胶州诸生柯蘅室。有《锜斋诗集》。  

***寒食接父书***  

久别怀儿女，谁从问起居。难将为客意，尽此数行书。令节他乡感，穷愁鬓发疏。介根城下路，未许赋归欤。  

***胶莱道中***  

停车向古道，乱树冷斜曛。落叶欲迷径，远钟多在云。溪流经雨急，山色对烟分。回首乡关近，令予愁绪纷。  

***锦秋湖***  

柳陌菱塘路欲迷，荷花荷叶与人齐。舟横野岸偎芳草，水拥寒沙上废隄。  

***中秋夜作***  

明月出云崖，飞光薄前轩。搴帷怡清夜，景物何澄鲜。熠燿度虚牖，络纬响颓垣。清辉时相照，嘉木郁芊芊。斜汉引长素，空籁出苍烟。圆灵无停斡，顾兔不时安。扶疏丹桂枝，既有复非然。俯仰感世人，营营将何干。  

***秋夕***  

开帘眺夕景，寥天气清澈。广宇生夕凉，虚牖来华月。暗虫傍砌吟，明<光習>就烟灭。垂露秋柔条，迅商赴丛樾。睇目尽幽遐，倾耳聆清越。适己物焉违，虑淡情罕阙。胡不秘精魂，营营为谁竭。  

***宿山驿闻雨***  

言投山驿宿，岩壑暮阴重。径僻穿芳草，门閒闭乱松。疏镫深夜雨，倚枕隔溪钟。明日下山路，云迷处处峰。  

***八月十五夜忆严亲***  

露下候虫鸣，閒阶取次行。华星云隙出，凉月户边生。梦远桑乾水，秋高稷下城。相看怜弱弟，也解忆神京。  

***末夏月夜迷怀***  

亮月丽高隅，澄辉盈遥目。霁景敛夕霏，回飙薄乔木。凄籁纷递兴，繁星灿相属。朱明倏欲移，万象迎秋肃。即景娱新晷，悼旧思往躅。斧藻懔前修，迨时以自勖。  

***旅行杂诗***  

疏柳隐孤村，颓阳下烟岭。结屋背巉岩，列槿临清泠。远圃散黄华，新蒲擢紫颖。馀晖照平畴，高下禾黍影。对此羡幽栖，何事慕华省。  

驱车牛山麓，枯蓬卷黄埃。山寒春草短，风急苍松哀。中有齐王墓，蔽亏任蒿莱。饥乌鸣其颠，野鼠穴其隈。白骨安识此，人生多所怀。去去莫复顾，重顾令心摧。  

昨发於陵城，今过伏生里。荒陇春不耕，残碑断犹峙。饥兔走陂陀，惊鼠缘松杞。缅怀祖龙时，生也为博士。焚书识先机，遯迹归桑梓。却徵甘草莱，传经赖女子。衰贱固云然，渝节亦所耻。鄙哉叔孙生，朝仪媚君旨。  

***晚至云河驿***  

路照寒星出，人家尽枕河。水田归雁下，烟草暗虫多。屋矮藏镫火，篱残补茑萝。劳劳远行者，数问夜如何。  

***春日思家***  

閒阶生众绿，幽草媚晴晖。蝶逐落花起，燕衔残絮飞。繁愁因梦重，久别羡人归。蓟北迢迢望，泉源愿久违。  

***九日思归***  

风雨度重九，萧然生暮愁。散金残菊卧，委翠古槐秋。别信迟来雁，乡心怯倚楼。好将今夜梦，飞越到芦沟。  

***送夫姊姚少夫人之汴***  

相看不忍别，相送转凄其。车马不相待，音书空后期。篱花秋烂缦，官道暮倭迟。珍重泉源咏，言归慰我思。  

离言欲诉少，握手共沾襟。以子辞家苦，伤余别母心。关河秋雁影，闺阁暮虫音。他日重回首，浊河秋更深。  

***拟鲍明远车武吟***  

男儿贵用世，仗剑行从军。割恩辞父母，飞旆出关门。暗谷履霜雪，危峰蹑烟云。斧冰汲朝饮，期程不遑温。饥乌啄白骨，空碛飞青磷。回首望汉关，腾沙昼恒昏。岂不怀乡县，冀邀明主恩。百战摧杂虏，九死馀一身。耿介成罪辜，功绩委埃尘。薄劳无特达，忱素将谁陈。归来守贫贱，愿侪麋鹿群。金、张藉旧业，卫、霍为近臣。封侯良有道，岂必树功勋。  

***房山道中***  

巉绝房山路，群峦一望收。石崖垂草细，春涧带花流。风雨荒陵古，丹青野寺幽。由来天设险，屏障近皇州。  

***高密城下寄姚少夫人***  

乱树平沙望渺茫，介根回首海云苍。城头一曲娥眉月，照到离人更断肠。  

***忆昔篇***  

忆昔别家时，时秋月维九。仆人严驾俟，欲住安能久。弱弟牵我衣，阿母执予手。汝行勿怆神，努力奉姑舅。谦以睦六亲，劳以事井臼。以此慰我怀，慼慼将何有。含涕拜慈亲，敢使慈言负。欲忍更失声，寸心靡所守。出门赴征轩，和铃声相叩。我车已改阡，我母犹门首。顾此两心摧，吞声恧自咎。朝出稷下门，寒郊罢耕耦。暮宿淄水滨，茅店依衰柳。子女互啼饥，解囊陈芳糗。翦烛暗虫飞，拂榻惊鼠走。辗转永夜深，惝恍离心疚。回思倚闾情，音容宛在右。耿耿月照梁，肃肃风吹牖。喔喔鸡号晨，灿灿星回斗。旅思动苍茫，晨光辨陇阜。去去勿复辞，忧绪何纷纠。  

***唐申拟古***  

行行重行行，哀此生别离。别离难为情，而况赴戎机。圣主方殷忧，安顾子与妻。从军今几载，饷绝恒苦饥。天风吹败箨，部伍各东西。岂乏忠义心，举世少见知。事至日天运，理实由人基。  

回车驾言迈，日夕望五原。郁郁茂陵树，目极但寒烟。汉武本雄才，远略思拓边。西服夜郎郡，北靖祈连山。羽书不近塞，何由达甘泉。晚世弛纲纪，和虏在偷安。寡义安知舅，饰懦藉仁言。留此青冢草，愧彼汉臣颜。  

东城高且长，飞楼与云霁。中有彼姝子，被服罗裳衣。容华世莫睹，上与仙人期。下者不敢仰，恐为祸所基。妙语闻九天，邈不可似思。可化油油云，下泽苍与黎。  

客从远方来，云是江汉民。流氛遍南土，家室无完存。大将日高宴，而以捷书闻。可怜七萃士，涣然若浮云。远近事剽掠，安辨寇与军。好乱岂天性，贼众多饥人。  

***寄姚少夫人***  

闽峤七千里，烽烟十二秋。不知明镜里，也有雪盈头。  

***和佩韦夫子题淮阴侯祠壁***  

淮阴山水清且閒，古祠老树生寒烟。汉家宫阙不知处，韩侯庙貌犹人间。渚蘋无复行客荐，西风卷水秋潺湲。当时逐鹿中原起，国士由来重知己。登坛既遇隆准公，入宫胡怨儿女子。追亡相国无始终，如何不救钟室死。故乡虽好不能归，自古功臣多如此。  

***围城中作***  

援绝孤城小，秋高雁不过。苍生今若此，守土竟如何。鼙鼓深宵近，烽烟夕照多。当途有上策，几月息横戈。  

***辛酉纪事一百韵***  

开春贼东窜，避乱事远出。秋来复北行，烽火起仓卒。呼号闻比邻，怆惶出闺闼。女弱涕涟洏，姑老色惴慄。大儿前挽车，小儿后提挈。暮出东郭门，秋潦多乱辙。月暗影昽昽，路昏行蹩蹩。我随车徒行，十步再蹉跎。野田忽高低，陟降弗遑歇。前至海上村，镫火闪蓬荜。寄迹葭莩亲，妇子共一室。新穀荐黄粱，蕃羹杂薇蕨。栖息虽云安，中夜常惊怵。诘旦赴海壖，海气尚郁勃。扬帆事遐征，天风吹萧瑟。岛屿影浮枕，波涛声荡潏。渺然感人生，一栗寄溟渤。三五蟾兔盈，澄辉何皎洁。鱼龙动混茫，星斗垂寥阔。我本怀百忧，反因异境发。回首望邑城，迢递火光彻。舍宇恐摧颓，松楸或斩伐。况闻海防军，昨日新战没。矫矫王将军，力能贯七札。矢绝无继兵，父子同一烈。昂昂陈义士，十荡还十决。战胜众人依，战死谁收骨。贼势遂日横，所在逞豕突。沿海事焚劫，杀戮到岩窟。越旬闻贼行，归帆顿飘瞥。来时之所经，廛市半丘垤。迟迟造里闾，女仆迎门闑。伯氏先我还，亲戚问存殁。敝庐幸复存，敢怨多遗失。尘釜事浣涤，敝簟重振拂。次第理琴书，殷勤整卷帙。人劳乐苟安，时危易为悦。远近传虚警，消息时恍惚。何方为乐土，欲去还中辍。群丑复北旋，倏忽势莫遏。扶掖入邑城，历险嗟更迭。讬迹向黉宫，广厦一毡设。遥望见焚烧，烟焰生林末，风逐怒熛飞，霄炽秋云热。哀哉胶东民，惨比他邑别。刺史本神明，缙绅多贤哲。仁厚戒征诛，守成贵密勿。夫子事登陴，长子随行列。潴不汲污池，湿薪斫丛樾。永日不再炊，深秋无重褐。阿姑时叹息，老病怀惊怛。小女畏贼来，枕席亦杌隉。强欢欲相慰，反使泣呜咽。但云贼当去，贼去当全活。蓄惊意怲怲，含忧心惙惙。再见蟾兔盈，严霜木叶脱。有时闻贼行，或言远搜括。比日断烽烟，寥天气清澈。欲出复迟疑，贼谋恐诡谲。三旬始出城，惝恍异天日。瓦砾塞通衢，连甍百无一。回风吹血腥，当途馀杀越。空巷行萧条，败壁立突兀。残烬拥颓垣，故居认仿佛。去去将安之，摧残到瓜葛。幸有宗人舍，暂留仅容膝。三秋倏以迈，天寒气栗冽。三见蟾兔盈，时维冬十月。昊天胡不惠，大戾弗我恤。慈姑病缠绵，弥留竟永绝。乱馀遘闵凶，谁云理无阙。哀哀视君子，麻衣泪凝血。渐止涕纵横，莫使回肠结。阿姑暂浮厝，黄泉未定穴。当思昔贤言，毁不使性灭。衔恤更晨昏，荐瘥时未竭。厄运伤不已，含慽视琐屑。维时方荐臻，余复罹疚疾。次染及儿女，呻吟杂喧聒。冷灶静无烟，敝衾寒如铁。顾瞻使心伤，涕零无复啜。汝辈行当痊，予疾恐成诀。嘱女莫娇痴，嘱男勿怠逸。怠逸成荒废，娇痴遭瞋喝。夫子相慰言，汝言何不达。人生天所命，胡为伤情切。先事而绸缪，为计良亦拙。所遇在辀张，且与同饥渴。闻此感予心，忧怀勉为豁。时序自有常，阳和回穷节。女病渐加餐，男愈行蹩躠。予疾亦云疗，扶杖犹颠蹶。隆冬肃寒威，气严手指裂。壁隙鸣风飙，窗阴积霜雪。艰难寄居情，人事安能说。矧乃沂水阳，游骑尚突轶。遥闻古濰州，战士多人杰。分抄不及境，贼气为之夺。束装思北上，流离犹未毕。何日息疮痍，上将临节钺。解此下民忧，济时望稷契。  

***赴濰县***  

昨发胶水涘，遥遥去黔陬。村落少人烟，天寒路途修。板扉当昼闭，馀烬痕尚留。两三老寡妻，相语双涕流。往春殖二麦，贼众来南州。麦田为战场，麦苗饲马牛。无麦犹尚可，秋复遇虔刘。少壮为贼役，老弱死道周。有魂不可招，无骨将安收。官死有馀荣，令名垂千秋。兵死有厚恤，皇恩一何优。惟此农民死，灭若浮水沤。下有子冲幼，上有母白头。业失未能复，官赋未能休。死者长已矣，生者恒殷忧。  

***南留店***  

烈烈北风凉，摇摇镫烛光。旅愁不能寐，耿耿寒夜长。小女衣裳薄，辗转依我旁。问我今何之，去去将何方。闻此感予怀，泪下忽沾裳。往昔忆慈亲，恨不居共乡。今日行且近，反觉意徬徨。有家知怀土，无家将焉伤。起看月在户，回视月在床。松楸日云远，何以慰蒸尝。  

***忆巢燕***  

旧垒已无地，归时敢望归。空馀将子意，难傍故檐飞。天地还春色，兵戈未息机。余怀不可遣，为尔一沾衣。  

***寒食作呈佩韦夫子***  

春色为谁来，绿遍西原草。念我时艰虞，反伤春色好。天地方甲兵，沈忧催人老。莫挽西江水，辙鱼同枯槁。缅思先舅姑，悲来心如捣。富贵不及养，荣名安足宝。况我沈沦土，流离更远道。麦饭奠不时，墓门复谁扫。伤心首丘意，华发悲年早。愿利幽人贞，敬身以承考。区区小草心，永言伤怀抱。  

***村居***  

一雨收残暑，乡思又及秋。初寒多在竹，小梦亦生愁。叶老虫丝卷，苔明蜗篆留。村居近三载，归计未能筹。  

***拟塞下曲***  

閒写家书付六亲，纵为部曲亦王臣。生成热血消霜雪，不用寒衣寄远人。  

自浇雪水洗刀瘢，昨日龙堆接战还。闻说前山骄虏在，更无归梦度榆关。  

北风吹雪下卢龙，寒入征衣冻几重。尚有君恩酬未尽，家书纵到不开封。  

《铙歌》唱彻海风秋，收取关山五十州。终古烽烟不近塞，功成何必尽封侯。  

***看桃花***  

村南村北桃作花，绿芜尽处明春霞。我来看时雨初歇，野烟淡淡花未遮。侧蕊傍花纷婀娜，长枝短幹交横斜。南者盛开北者蕊，一株气候閒有差。似留馀美戒先尽，含采不复相矜夸。我因避乱去乡邑，花时怅望归路遐。他乡春色忽烂缦，故园花好将焉加。符山之峰出花外，石骨皴绿无土沙。点染纵无灼灼华，此邦已觉清且嘉。况有武陵在人世，有田可卖吾将家。  

***和吉侯弟秋苔诗***  

微物亦生理，勿教屐齿侵。疏林馀宿润，古井半秋阴。一雨寒如此，无烟绿自深。小园生欲遍，漠漠感愁心。  

***拟古***  

篱花焕异彩，畹兰吐幽香。鶗鴂尔何物，啼之使不芳。好生本天德，汝何反其常。凤凰不尔顾，罻罗不尔张。我欲避之去，怨彼何无梁。不忍闻其声，掩耳以心伤。  

丹桂气辛香，其下无蕃草。至美伏杀机，造物非颠倒。羽士服黄精，颜色常美好。不弃小草用，遂使永寿考。昔圣讯刍荛，侧陋多遗老。  

洋洋万顷波，扰之不能浑。游泳涵众有，安辨介与鳞。湛湛九霄露，为泽一何均。薈蔚茂万木，安识松与榛。明察非令德，至人灭见闻。所以古圣哲，无为风自醇。  

富贵移本性，贫贱何励身。世人多所欲，徇之失天真。五月有披裘，季子称其人。华歆渝素守，管、邴耻为群。苟去与苟得，其重若千钧。  

***秋感***  

高梧下寒叶，虚阶静有声。出户独徬徨，流飔绕前楹。履霜不自警，寒衣何由成。知风鸟背巢，随阳雁南征。微物亦何识，先时知所营。豫来虑易怯，愁至疾若并。苍然眺远色，秋气伤人情。  

***三妹德馨殁於去春二月今夏家人忆之皆为涕零哀死者之早夭遗生者之永思***  

伤哉此情用讬斯篇并示吉侯弟昭昭白日光，夜台不蒙辉。冥冥泉下人，讵识生者悲。和风扇春林，病叶忽辞枝。大化有逸顺，庸情安可知。忆昔送将归，不谓成永辞。奄忽岁已迁，家人空馀思。宿莽回青阳，蛰魄无骇时。彭、聃以为天，斯理谁能齐。悲来时涕零，援笔空复词。  

***寄六妹***  

长夜何漫漫，月照室南端。别离未云几，桂树生秋寒。西风夜来度，凉绕庭前树。蕊蕊叶底花，团团叶上露。花开不相见，花落隔乡县。出户独徬徨，花前月如练。月色迥然秋，相望不胜愁。朝为山中水，日暮出山流。流波无回澜，夏来若循环。愿言缄此辞，寄彼凌风翰。  

***战城南***  

战城南，城南鄙，健儿追北，日暝不止。几年骑马破残贼，闻说将军今日死。青磷照野骷髅语，应是当时旧部伍。将军战死未归骨，谁宴军门擂大鼓。  

***孔淑人诗***  

凤鸟有灵匹，芝兰有灵根。有女欢薄祜，少小失二人。阿弟方弱龄，茕茕寡友昆。十年贞不字，抚弟多苦辛。诗书夙所好，礼仪夙所敦。馀事擅写生，妙笔追天真。高行人所羡，媒妁来殷勤。云有赞皇令，蒯氏为清门。遂缔百年好，鸣凤讬高冈。玉帛安及时，佳耦世无双。结衤离行有日，群寇来抢攘。蒯侯恤民事，率众巡所疆。猝然与贼遇，万骑精且强。合围桑落镇，众寡莫相当。天狼不可射，威弧不可张。嗟哉忠义土，身死为国殇。佳运叹何迟，厄运来何促。忽闻消息来，心摧莫能哭。女子谓阿弟，我生亦何艰。二人谁则无，父母早见捐。伉俪谁则无，未嫁失所天。我命实不犹，皇灵无私恩。岂不重一死，身殉义得全。一日饥不食，二日饥不餐。光光烈女子，冥冥向重泉。合葬蒯氏茔，遂彼同穴言。高义世所重，有司以上闻。明明皇帝制，曰赠为淑人。借问淑人谁，宣圣之裔孙。  

***戒子诗***  

羲和无返辔，昔贤惜分阴。念尔流离子，少小值苦辛。荒废惜往昔，僶俯慎在今。姱修苟不力，老大倏相寻。乾行贵不息，纤条成修林。  

海气绚蜃采，楼阁生虚空。鲛人不可处，幻灭随天风。实道由践履，力至性乃充。誉广必毁至，名高慎悔从。凤鸟无灵德，文章叹华虫。  

缅矣西江水，枯辙不获滋。大哉魏王瓠，坚重不可持。行远升自迩，一篑成丕基。黄澒烂明镜，轻尘淄素衣。小善小过言，三复诚可师。  

大哉魏王瓠，坚重不可持。微矣骊龙珠，光耀世所希。古人执一经，专精乃不移。明两归一照，吹万成咸荑。射鸿慎物迁，亡羊感路歧。  

***回西村***  

西山远翠生春烟，南溪新涨明沧涟。斑斑红杏雨生晕，袅袅绿杨风可怜。将军驰檄蓟门道，客子寄书漳水边。年来离乱逢春色，又向晴波感逝川。  

***寒食寄吉侯弟***  

肠断墓门道，青青小草春。死生皆作客，去住各因人。徒有皋鱼泣，空怜季路贫。客途今日梦，应阻大河滨。  

***春日忆少子劭忞***  

雨气绯桃重，苔痕石砌幽。青春怜尔远，白发对花愁。消息传戎马，关山念阻修。双鱼应有寄，漳水日东流。  

***述事五百字寄吉侯弟***  

盗贼生东海，玑衡指北躔。巢禽初去越，胡马不归燕。濰汭侨居久，山村假舍便。慈萱欣日永，小草得春妍。布乏公孙被，床无子敬毡。围炉分宿火，和药典华钿。屡见尘中釜，频经突少烟。窗寒宵擘絮，镫灺夜陈篇。羊蔡邻居久，殷韩共地偏。水清鱼泼泼，风暖蝶娟娟。秋圃花如锦，春塘柳似绵。弟兄欢刻烛，甥舅乐分笺。得意真如许，穷愁半释焉。不为毛义檄，肯著祖生鞭。儿赋《渭阳》什，予惭屈姊贤。征篷汴水外，客路大河前。梁燕辞何易，藩羝兆已先。一从云出岫，屡冀水归泉。大耋占离昃，乔林望景延。涟如空泣血，嗟若漫呼天。宛洛迟归鞅，青齐遍控弦。一棺分旧冢，抔土寄新阡。骇兽知先步，惊禽敢后骞。围城孤似斗，假舍小如船。鼓角晨风里，旌旗落照边。将军诸道合，节度九营连。壁垒防应固，凶徒恶未悛。鼎真鱼莫脱，隄竟蚁能穿。似说擒张步，还闻遁李全。泽鸿哀未息，辙鲋涸堪怜。旧业思馀烬，新居叹坐捐。至今犹寇盗，回首忆倾颠。饭少东方来，居无许子廛。兔真嫌窟少，鸠拙怨巢迁。窄屋能容膝，荒垣仅及肩。霜黄垂户草，苔绿上阶钱。迅景催穷节，愁心畏暮年。东来书渺渺，西望意悁悁。异地留王粲，何人引服虔。近闻烽火息，望尔赋归旋。  

***捣衣诗***  

朝槿谢朱荣，晚兰辞秋馥。燠往愒晷长，寒来惜景促。虚櫩栖馀景，苔阶结残绿。佳人拭清碪，鸣机罢夕柚。凄籁答繁声，哀蛩伴幽独。燮燮回飙度，历历馀音属。敢畏露气寒，霜威边地速。敢畏力不任，道远难频复。戚戚感离心，肃肃怜宵躅。萦情理纨素，含凄对明烛。不识后时颜，犹裁别时服。  

***避寇海上***  

万里沧溟一望开，二劳山色晚崔嵬。天浮积气星辰动，潮蹴长风岛屿回。币岸妖氛宵更恶，孤城画角夜偏哀。那堪戎马纵横甚，可有官军入援来。  

清秋诸岛气萧森，漠漠风烟接太阴。沧海东浮云似墨，孤城北望火如林。怀居忽下危时泪，卜地空馀遯世心。极目惊涛无尽处，侧身西望一沾襟。  

***西园即景***  

老树邀寒色，空烟淡夕晖。鸣风秋叶急，垂架晚瓜稀。花暖蝶为幄，苔寒石作衣。萧然怜景暮，络纬促鸣机。  

***中秋对月***  

天上闭圞月，人閒寂寞愁。蟾寒丹桂老，河淡白榆秋。明镜消银烛，清樽对白头。别离怜尔照，清景莫西流。千里同明月，离人几处看。形因多病改，书欲寄愁难。高露浮空气，疏花照夜寒。昔年同此乐，今夕路漫漫。前烛知宵永，添衣觉露滋。系檐蛛讬网，栖树鸟馀枝。吟咏怜儿解，艰虞畏母知。谁惊一行雁，南北各天涯。  

***九日寄吉侯弟禹州***  

萧萧木叶下庭陬，黯黯秋阴我欲愁。篱菊重开犹作客，乡山正远莫登楼。浊河水落黄蓬，故国霜来白草秋。欲寄音书归雁少，钧州何事苦淹留。  

***和八妹九日诗寄六七两妹长山***  

烟草萋萋独闭门，每逢佳节黯销魂。莫将白发临青镜，且采黄花对绿樽。济北书迟秋后雁，阜山木落雨中村。他时姊妹归来日，应有新诗仔细论。  

***拟魏文帝公宴***  

日暮游西园，逍遥曲池旁。好风有馀善，灵卉敷时芳。扶疏珍木阴，嘉鸟傍巢翔。奔星流清汉，华月生精光。朋从协时豫，美酒溢金觞。结欢虽在迩，鸣俦多遐方。终此金兰契，久要不可忘。  

***拟陈思王仙人篇***  

至人乘化游，讬迹在元冲。整驾紫濛野，迈迹过崆峒。云气交神衢，扶辖来天风。八龙何婉婉，蹑景无遗踪。紫房深窈窕，绛阙渺瞳昽。仙人多俦侣，来往骖轻鸿。素节莅金母，青裙来玉童。宓妃拂瑶瑟，青女叩清钟。张乐列丹台，灵奏声骇空。大明讵显晦，羲娥互西东。俯首望尘寰，天路谁能通。培塿见五岳，馀视空濛濛。回车指帝乡，朝谒登紫宫。注名石室内，延龄寿无穷。  

***别长女宝懿***  

秋蓬去故所，随风自东西。人生遇时艰，移徙将安辞。今兹别汝去，念汝不能携。山川虽云远，音书肯尔稀。不见林中鸟，晨飞暮相依。勿为别离念，相共自有期。暖日煦早春，好风拂柔枝。万物豫天和，胡为常凄其。努力以自爱，慰我桑榆时。  

***车遥遥篇***  

车遥遥，去乡国。心摇摇，忘南北。车轮方，行客伤。车轮转，故乡远。行止难，客自怜。  

***湖山泺道中***  

车马逶迟湖水浔，湖光空翠晓阴阴。村烟一带柳丝重，岚气四围春雨深。依旧青山留客梦，漫教黄鸟唤愁心。结茅抱瓮曾题句，回首前尘感不禁。  

***章丘驿寄弟妇及八妹***  

处处新黄上柳条，故园东望路迢迢。老来诗句愁中得，梦里山村觉后遥。暮雨云生长白树，春风人过绣江桥。禁烟明日逢寒食，念尔深闺倍寂寥。  

***途次齐河县过黄河***  

湛湛清济水，忽入浊河流。川渎有迁移，人事将谁尤。遥趋铁门关，南北划齐州。我非壮士怀，大波怯阳侯。舟子轻洪澜，理楫发长讴。孤舟何逦迤，危樯风飕飗。汎汎沙岸近，榜人维予舟。回首瞻岱色，浮云天际愁。俯仰念乡邑，山川阻且修。怀土亦天性，不见狐首丘。  

***莘县途次***  

客路过莘野，孤村落日低。荒田多白卤，矮屋尽黄泥。饥下呼群雀，寒栖上距鸡。萧条民业少，生计悯苍黎。  

***汴梁城外作***  

逶迟车马倦，近郭日初曛。古庙沙扶碣，危城塔入云。地平河势阔，风远市声闻。好忆湖山路，烟岚翠不分。  

***返西村旧舍***  

三载西村舍，重归感我思。到门疑有母，如梦忆来时。雪释苔生屋，春寒柳未丝。庭前旧乌雀，还上向檐枝。  

***对雨***  

终日凄凄雨，连朝漠漠阴。低花沾宿蝶，高树湿巢禽。萧瑟初寒意，凄其望远心。春秋倏易序，岁月太骎骎。  

春日辞乡国，秋风感客襟。愁颜蟢子破，诗句女儿吟。罗扇閒捐雪，甘瓜罢剖金。庭前芳草色，一雨绿偏深。  

一雨将无极，空堂更寂寥。野云低黯黯，庭竹晚潇潇。紫气仙台近，青山海国遥。沈吟思往事，魂断不堪招。  

往事知何许，分明一梦真。未亡怜弱女，永殁痛慈亲。垂老家偏索，馀生业更贫。相依惟弟妹，此别更伤神。  

弟妹皆分散，同居此愿违。少孤长作客，远嫁苦思归。露柳垂仙珮，风花学舞衣。昔年吟赏地，回首倍依依。  

回首西村舍，遥怀少子居。三秋曾远别，两载喜随予。晚景谁相慰，多愁望尔书。思归归不得，惆怅复何如。  

惆怅归无计，他乡苦滞留。家山频入梦，老病怯迎秋。饥雀依檐宿，低萤入户流。吟诗烧短烛，风雨下帘钩。  

***哭长姊诗***  

允矣我姊，令德祁祁。十年之长，事为我仪。我纫姊线，我读姊师。怡怡闺闼。 我迈十龄，姊赋于归。翩翩者雁，中道分飞。虽曰童稚，怆矣其悲。道里悠远， 山川间之。滔滔岁月，绵绵予思。星次载周，姊再归宁。春仲斯至，夏首斯征。 来若萌华，别如振英。譬彼山泉，分流趋壑。始则同源，终焉异讬。维此东国， 扰矣时艰。鸿阻於冥，鱼沈於渊。不相见者，三十馀年。我赋流离，罔或宁处。 历百苦辛，晤言以诉。胡不我顾，而即长暮。我有梦寐，忆姊旧形。今也何似， 我弗姊明。我昔焚巢，姊闻而伤。今也冥漠，姊或予忘。哀矣予情，爰讬斯文。 我弗姊睹，姊宁我闻。昭昭莫形，冥冥安处。知灵有无，恸此泉路。  

***赴楚途中作***  

南辕无北辙，白首越乡县。往岁去青齐，今兹辞梁汴。汝水涉迢遥，楚山眺葱蒨。林葩耀蜀锦，隰烟浮吴练。杜若长春洲，鸲鹆下芳甸。来巢事亦微，鲁史徵昔谚。物性靡迁移，人情悦安晏。往岁莅金豕，乾坤方转战。宛洛有戍兵，海岱时传箭。二纪疮痍消，十载忧患洊。譬彼辞根蓬，当兹九秋转。俯仰感多难，忧来谁能遗。  

***发应山***  

晓色开众山，霁景荡层阴。曦晖散林畔，叫啸闻哀禽。逶迤山西麓，沿回水东浔。履沙越洲渚，蹑石上岖岑。涧气生空翠，风泉有清音。细径出丛樾，晨寒袭重襟。南景允为美，北怀郁以深。遥遥望白云，端忧不可任。  

***黄陂道中作***  

穷纪辞乡县，客迹随蓬飘。往岁河阳旅，今即楚路遥。宿雨绿崖谷，阳春秀时苗。朱樱耀翠巘，碧藓绚丹椒。逼侧山际路，飕飗涧底飙。旁行近崖崿，上陟逾岧峣。寥泬见千里，虹洞两仪辽。海岱崇且广，驰目不可邀。丹霞承夕景，寒烟幂远皋。晼晚崦嵫日，时往孰能要。大化赋众有，物理任长消。营魂不自慰，颓阳岂重朝。持明有穷照，毕烛乃馀膏。理为窒者达，忾叹付长谣。  

***江行望岸上诸山***  

长江趋东南，连山峙其外。平流淡无姿，群有静含态。青岑生白云，苍衣约皜带。薈蔚蔽崟崎，青葱翳松桧。安得一攀跻，令我访胜概。搴林摘瑶英，倚石窥寒濑。幽境不可寻，长风催行迈。回首望众山，苍苍但烟霭。  

***命女***  

乾刚坤柔，太始判德。维物赋性，维性生则。维尔女子，柔顺是职。由庚以茂，或愆是惕。良金克宝，趋型从革。慎尔柔仪，以来百福。  

谦为德舍，让为礼基。竞徽骛胜，允非女宜。逸必后获，劳务先施。美未可任，过宁尽辞。任美弗至，过辞安移。修以明德，洁必浣衣。  

夫正而和，妇顺而敬。维兹居室，伦始德柄。肃与德成，慢必忝并。愆微终著，穀渐以盛。温恭是庸，庄而无竞。迩迪远则，为家之政。  

女德无极，维顺是长。昔戒有言，取妇如响。妇焉如斯，姑焉尔赏。何能可倚，何巧可尚。智有一失，才难百当。过由爱隐，善由爱奖。  

小心翼翼，在圣犹称。梦梦季女，实惧难能。何事可怠，何言可轻。何微可忽，何细可胜。人多善始，无替在恒。如履虎尾，如履春冰。  

维诗与书，发天明命。长善成仁，达理卫性。道在莫离，事成日用。岂必男子，女子是共。勿谓华辞，斯道之盛。兴至名篇，温和以正。  

德成於谨，业盛於勤。日计在旦，岁计在春。习之成性，励之由人。女职是首，妇道是敦。秋虫响夕，寒鸡司晨。黾勉夙夜，亹亹振振。  

***泊兴国州城外作***  

东风原隰绿，迢递接关河。芳草故乡远，斜阳积水多。楚山春晼晚，客路岁蹉跎。十载犹浮梗，西园忆薜萝。  

***重泊武昌***  

西来山色认从前，回首鸿泥意黯然。疏雨淡云寒食节，孤篷短棹汉江边。萍蓬寄迹家千里，蒿蔚馀生客十年。黄鹤楼头频怅望，汝南济北各风烟。  

***秋夜***  

寂寂虫吟砌，策策叶鸣枝。房栊凄以静，下帘还掩扉。镫火出檐隙，宿鸟忽惊飞。人物胡相扰，灭烛息光辉。寒雨滴长夜，凄风入轻帷。忧戚相倚伏，衰疾自追随。居室各千里，含愁将诉谁。薄祜由天赋，多艰岂人为。何用得所遣，委命复奚疑。  

***感怀***  

故乡几千里，望远临高楼。徘徊将何见，苍然江汉秋。楚山远无极，楚水天际流。微茫大岘影，窈窕鹦鹉洲。芳草将欲歇，寒皋色正愁。驰晖无缓景，久客生百忧。滔滔长江水，迢迢东海头。  

***哀哉行***  

有弟客河阳，少小寡宁处。往岁射策归，道死郑州路。人生亦何常，祸福随所遇。昔别经十年，今别永不晤。昨夜梦中来，素颜如平素。含戚若有诉，欲语成惊寤。江介秋雨多，晨风不可渡。尔魄去何之，萧萧青枫树。摇摇当风树，枝叶不获安，寂寂枯荄根，冥漠委郊原。生者去乡国，死者就黄泉。黄泉多新鬼，相见理或然。冥冥不可讯，衔哀将谁宣。西风吹白草，萧萧丘垅寒。哀哉复哀哉，涕下空汍澜。  

***西原谒墓归***  

稼尽原隰空，木脱山容近。绵亘暮岭长，断续寒流引。寸莽竭穷樵，槁壤连修畛。白日隐寒云，哀商正凄紧。玄冥逼凛秋，急景催时迅。四序自有常，三寿谁能准。来息自劳劳，往消怜泯泯。景物怅萧条，人事劳坎壈秋。鲜知成独复，多方谢众敏。日夕掩柴关，清琴理瑶轸。  

***秋怀***  

乔木振天风，落叶依衰草。高下势云殊，同此秋枯槁。贵为多物营，贱与沈忧老。不见南山石，亡知得寿考。  

***雪后***  

目极川原阔，登楼时倚栏。高风一雁远，晴雪万家寒。景短残年逼，时荒善政难。流离怜老弱，辽海路漫漫。  

***吉侯弟殁由夏及秋闻其眷属未归旅榇难返天涯有泪伤也如何昔人云长歌可以代哭爰成七言二章春日公车指帝乡，秋风遗魄滞河阳。慈亲涕泪随年尽，游子关山入梦长。迟暮靡依怜白发，《式微》无后继青箱。楚些空有《招魂赋》，荆豫无如各一方。古刹凄风啼夜乌，龙輴何日赴征途。他乡眷属能归未，地下庭***  

帏得到无。白草栖霜先陇隔，苍苔漏雨故园芜。可怜同气今馀几，恸哭鸰原泪眼枯。  

***信阳道中***  

一川芳草露初晞，几处人家倚翠微。樵径烟深松叶暗，沙隄水浅荻芽肥。十年烽火青山在，三月春愁白发稀。武胜由来天下险，关门不掩乱云飞。  

***柯劭慧***  

柯劭慧，字稚筠，胶州人。荣成拔贡孙季咸室。有《思古斋诗钞》。  

***秋怀***  

唧唧草虫鸣，离离众星列。白露劲柔条，激楚结丛樾。踟躅还入房，含凄心如结。罗帐漾清商，绮牖笼寒月。百忧触物生，万感因秋作。朝槿谢残红，篱菊发黄藻。金风生桂枝，玉露凋芳草。客怀多感伤，览物憎寒早。转身入我房，惄焉心如捣。绮窗暧夕晖，邃室增幽窈。岂必日月驰，维忧以用老。  

秋风自何来，吹我庭前草。昨旦含芬芳，今夕成枯槁。物理有变迁，人事岂常保。寄语闺中女，勿恃朱颜好。莫挽羲娥车，奄忽催人老。密勿思古人，庶以慰怀抱。  

落叶下亭皋，岁暮不自聊。羁旅无定所，翩翩若蓬飘。开轩一以眺，四野何萧条。心随商猋飞，目共秋旻辽。寒烟结远隰，馀景散陵乔。冉冉羲娥驰，兴往不可要。  

枯莽委岩趾，槁箨陨林梢。高下虽殊科，零落固同朝。念我非金石，胡为长郁陶。人生本物旅，大化谁能超。以此慰我怀，援笔成长谣。耀灵驰西陆，少昊司秋节。翩翩野藿飞，澄澄寒潭洁。我生多艰虞，览物难为悦。时往若驰波，一逝不可辍。来忧如循环，百转还相结。御风伤绤絺，卒岁无衣褐。徘徊终何之，对影惟明月。  

凝霜凋兰蕙，白露被荆榛。好恶殊以何，零落同秋旻。天地无终极，物理难长存。持此有时躯，而怀常苦辛。始知至人德，乐道在守真。营魂不自慰，毕景岂再晨。  

秋夜一何长，漫漫难及晨。我非壮士志，胡为怀苦辛。披衣起徘徊，仰看参与辰。三星犹在户，河汉未西沈。世累忽相扰，百忧坐自臻。欢愉随时弃，衰病逐年侵。茕独自天启，多艰将焉畛。弃置无复道，惆怅难再陈。  

***拟古***  

朝采陌上花，夕玩庭中月。赏心亦何常，遇物即迁别。人情旦夕更，宠禄岂长讬。颜阖逃鲁币，子搜恋丹穴。寡虑物可遗，欣名道自阙。修身非外求，达生信可乐。  

女萝本微薄，得依松柏枝。繁英何蕊蕊，密叶以萋萋。朝蒙庆云惠，夕被渥露滋。哀此小草心，自谓终不移。阴阳有变化，祸福自相基。凄寒变春旭，杲日忽阴霾。朔风振林莽，乔木难独持。松柏既摧败，女萝亦离披。流潦凋翠采，春日委青荑。薄祜由天启，知命复何疑。感此聊自慰，同归亮有期。森森千尺松，停停自偃盖。陵谷有变迁，此木独不改。既负栋梁材，岂辞翦与败。谁知岁寒姿，未足美人睐。兰蕙吐异香，云霞焕奇采。回首语寒松，持节将焉待。  

***拟行行重行行***  

遥遥远行迈，悠悠怀所思。问我将焉怀，哀此生别离。去君日永久，相见邈无期。隰淇皆有岸，相思独无涯。朱颜退红采，绿鬓著素丝。春华委霜霰，营魂岂久持。一息不自保，何况待来兹。  

***拟涉江采芙蓉***  

采采芙蓉花，灼灼多佳色。日暮水层波，沈吟楚江侧。兰蕙不时生，芳洲安可得。馨香难久留，念此远行客。  

***拟青青河畔草***  

灼灼桃李花，天天当风枝。皎皎彼姝女，媞媞好容仪。锵锵鸣玉佩，采采罗裳衣。佳人谁不慕，高节难与离。交爱无良媒，空令神魂驰。何不化行云，慰我长相思。  

***拟庭中有奇树***  

珍木生庭中，花叶含清芬。爱此好颜色，可以赠佳人。繁英久已茂，欲寄感无因。行行芳树下，不觉泪沾巾。谁谓感节物，有怀意所亲。  

***记梦***  

晨风起幽闺，落月照东壁。念彼泉下人，凄怆无终极。昔别各千里，今别永幽隔。昨夜梦君来，朱颜若畴昔。搴帷相与言，似诉久离析。含悲语未毕，惊寤杳无迹。顾眄惟四壁，尔魂何由適。天路本茫茫，此理谁能识。反忆梦中情，默默思所历。  

秋声何凄清，栖禽夜勿惊。我生逢百忧，感此涕自零。涕零可奈何，思君若流波。暂别伤契阔，永离况泉穴。房栊来悲风，虚空自生寒。忆昨梦寐中，仿佛睹君颜。惕寤无所见，形影空自怜。冥冥泉下人，曷云复来还。君往不复还，余生岂能延。寄居当几时，忧患在其间。昊天实为之，为之复何言。  

***送二兄赴蜀***  

瑟瑟晚风兴，朗朗镫烛明。今夕共言笑，明晨即远行。清醑多且旨，嘉肴皆丰盈。行人怨离别，对酒不能倾。晤言欲相慰，未语涕自零。余心尚如此，客怀难为情。黾勉加餐饭，温恭交友生。劝君莫感伤，岁往若流星。努力各自爱，慎勿惭所生。  

流波恋故溪，栖乌忆旧枝。感此念同生。宿夕当别离。依依家人意，绵绵游子思。鸡鸣起行迈，焉得常相依。愁多夜转促，欲语难尽辞。勿怀川陆长，相晤自有期。勿为贫贱伤，勋业自有时。愿君爱玉体，慰我长渴饥。  

***仲秋玩月怀敬孺凤孙两兄***  

丹桂花始芳，绿兰香未歇。之子隔异乡，奄忽至佳节。攀桂意莫舒，采兰心自结。持此欲赠问，道远音尘阙。惆怅望遥天，寒色生秋月。月色令人悲，入户还掩扉。琐窗凝素霭，瑶席委清晖。清晖不可扫，愁怀不能道。反忆远行人，应伤秋色好。与君为连枝，相见时何少。轗轲百年间，离忧摧人老。绵绵一寸心，迢迢行里道。  

***初晴***  

山村雨初晴，园林净如沐。皎洁寒潭清，泬秋旻肃。炎暑随节阑，清商因时复。兰蕙含宿滋，葵藿倾晨旭。花篱解残红，苔蹊著新绿。良游信可欢，客意苦拘束。何以遣我怀，自种庭前菊。  

***春日杂诗***  

仲春多清和，喜逢新雨后。驾言出行游，徘徊顾我囿。缟李被素锦，夭桃著丹绣。交交仓庚鸣，青青垄麦秀。穀晨亮可欢，客怀难为候。理来物非昔，感往情如旧。空怀淇颍心，徒羡松乔寿。此志未云就，俯仰终宇宙。焉得鲁阳戈，勿使曦娥骤。神仙非力求，富贵自天授。不如秉烛游，聊以慰昏昼。  

***咏菊***  

百卉具腓日，东篱菊正芳。月明偏益艳，风静更闻香。蒨粲杂朝露，参差映夕阳。岁华已寂寞，不忍避秋霜。  

***秋夜书怀***  

明月皎皎流素晖，宿禽栖树惊忽飞。感此夜分不能寐，忧怀辗转若有维。披衣出户何所见，秋花烂缦霜中瘁。苍昊布惠万物茷，青娥司运百卉腓。谁知造化竟何意，由来好恶同荣萎。始悟人生须行乐，胡为憔悴令心悲，慊慊怀忧终何为。  

***孟夏读黄庭经偶题***  

閒阁焚香诵玉编，暗将庸智比前贤。谁知性外元无道，始悟身中别有天。金简易书消永昼，琼丹难得慰残年。谁言朝市非仙界，陶、许何曾早挂冠。  

***九月九日与兰妹登高阁作***  

壶中有酒且同酬，共向西园忆旧游。万事回看旦夕异，一身休为百年愁。但寻黄菊簪青鬓，莫采茱萸怨素秋。乐饮不须辞日暮，人生能得几登楼。  

***寄大兄***  

到眼韶光瞬息空，一年不觉又东风。庭前杨柳含烟重，帘外桃花裛露浓。白日全消愁思里，青春尽老别离中。不知客路能归未，且采瑶华待信通。  

***再到西园故居偶题***  

前溪山色转苍然，斗觉春光到客边。忽见西园花满树，始知别后已经年。  

***秋夜有感***  

风叶落空阶，秋声感客怀。多情天上月，夜夜入帷来。  

## ●卷一百九十

***那逊兰保***  

***那逊兰保，博尔济吉特氏，字莲友，蒙古旗人，自署喀尔喀部落女史。宗室***  

副都御史恒恩室，祭酒盛昱母。有《芸香馆遗诗》。  

***成趣园夜坐***  

林壑杳以深，拂石坐忘冷。凉月不亲人，孤松转清影。  

***游西山***  

清晨驾巾车，日晡到山脚。顿簸不辞劳，山灵如有约。转路入烟霞，回头隔城郭。危磴杂松楸，远寺闻钟铎。孤青表遥峰，万绿争一壑。行行下筍舆，径窄步引却。还与叩僧寮，荒荒红日落。  

我爱秘魔厓，怪石高撑天。复爱宝珠洞，下瞰及平田。快哉御风行，顷刻如登山。探幽及穷僻，选胜防人先。所愧腰脚劣，呼婢相引牵。夹路橡实厚，嵌石孤花鲜。流连剧忘归，峰峰凝暮烟。  

***宿大觉寺***  

十亩松阴满寺凉，一条瀑布界山光。峰峦青逼衣裳冷，镫火红盘栈路长。时有微得来佛座，偶闻孤磬出僧房。游人对坐浑无睡，明日登山礼佛忙。  

***瀛俊二兄奉使库伦故吾家也送行之日率成此诗***  

四岁来京师，卅载辞故乡。故乡在何所，塞北云茫茫。成吉有遗谱，库伦馀故疆。弯弧十万众，天骄自古强。夕宿便毡幕，朝餐甘湩浆。幸逢大一统，中外无边防。带刀入宿卫，列爵袭冠裳。自笑闺阁质，早易时世妆。无梦到鞍马，有意工文章。绿窗事粉黛，红镫勒缥缃。华夷隔风气，故国为殊方。问以啁哳语，逊谢称全忘。我兄承使命，将归尽锦堂。乃作异域视，举家心徬徨。我独有一言，临行奉离觞。天子守四夷，原为捍要荒。近闻颇柔懦，醇俗醨其常。所愧非男儿，归愿无由偿。冀兄加振厉，旧业须重光。勿为儿女泣，相对徒悲伤。  

***谢张孟缇夫人辱题小照即赠***  

闺阁论才子，当今第一人。我生犹未晚，尘海暂相亲。鰕菜江南梦，莺花上国春。层楼高写韵，怅望每凝神。  

***庚申冬寄外时在滦阳***  

漫道相思苦，从悲《行路难》。烽烟三辅近，风雪一裘寒。去住都无信，浮沈奈此官。亲裁三百字，替竹报平安。  

***卢德仪***  

卢德仪，字俪兰，一字梅邻，黄岩人。举人埙女孙，肃炡女，同县王维龄室，同治庚午举人太常寺少卿彦威、诸生彦澂、通判彦载、彦武、彦戠母。有《焦尾阁遗稿》。  

***月下读唐人诗悠然有悟***  

几卷唐诗手自娱，不须笺传苦纷拏。有时悟到忘言处，明月梨花澹欲无。  

***寄大弟温州***  

到今犹未赋还家，时节怱怱易岁华。增我怀思宵半月，滞人归梦客边花。终非故土情何恋，便不天涯路已赊。可识严亲悬望苦，也应穷巷赋回车。  

***秋夜课廉儿读诗***  

良宵闲雅与诗宜，清课从头莫告疲。矮屋数椽镫一点，我家喜有读书儿。  

***莫春偶成寄妹***  

雨丝风片作春寒，寂寞深闺自掩关。瘦尽梨花飞尽絮，从卿商略莫凭阑。  

***和夫子游委羽山诗***  

危峰缥缈矗云间，薄雾初开路几湾。清磬一声声破晓，閒花如雨下春山。  

神仙曾此荡精灵，山水为缘感夙因。鹤自翩翩梅自瘦，教侬无福作閒人。  

***出城***  

最佳风日是新晴，随意梳妆趁晓行。薄雾濛濛天欲白，流莺声里出春城。  

***春日***  

绣包无事且徘徊，庭院沈沈长绿苔。一桁垂帘春昼永，桃花如雪燕飞来。  

***闻雁***  

孤雁一声语，秋心暗里知。衡阳归有路，怜我竟何之。  

***避乱感怀***  

不堪思往事，涕泪一潸然。遭乱又今日，浮生已卅年。傍人秋后燕，凄我雨中鹃。所幸慈姑健，犹为喜自天。  

***避乱石{敦山}滩声作横彻夜不寐感赋一章***  

干戈满地欲何之，穷谷藏身岁已迟。彻夜滩声眠不得，似为羁客写愁思。  

***避兵五部已弥岁矣长至祀先怆然有感***  

几瓯麦饭几盂茶，奠向荒郊泪转加。为告诸姑兼伯叔，也应怜我是无家。  

***冬夜偶成***  

朔风吹雪镫光冷，茅屋萧然四壁静。避人彊起理寒衣，抚事凄凉心耿耿。忆昨宛转深闺时，春风澹冶花弄姿。买秋延夏日搜讨，花里浮生聊自怡。浮生乐事浮云幻，转瞬年华易燕雁。世事沧桑不忍闻，回首烽烟嗟岁晏。岁晏荒寒仍若斯，茫茫天意有谁知。穷谷犹传猿鹤警，亲遭兵燹将焉之。将焉之，伤别离，君不见矮屋团栾日，犹胜围城叫苦时。  

***春草***  

春色渺无寄，春心无处藏。昨宵微雨过，一线草痕长。泥润看成活，风过别有香。天涯羁旅客，为尔更思乡。  

***看花***  

两载干戈避，荒村暂住家。流年真潦草，此日饱看花。作色香逾媚，无言态欲斜。於君倍郑重，几忘在天涯。  

***回首***  

忆昨避乱时，严冬彊就道。风尘猿鹤惊，寄庑何草草。虽曰非家乡，安居亦大好。谁知弥月间，入山恐不早。爨火断无温，雪冷前山皓。浮生四十年，两度干戈扰。生恐忧患多，朱颜不自保。回首望高堂，凄然已垂老。閒閒上高楼，山远楼与齐。绿竹罩春霭，子规啼复啼。有时微雨过，芳草何萋萋。耕夫荷锄来，款款晴一犁。风景岂不佳，所伤客邸栖。回首望家园，嗟哉云与泥。  

***吴茝***  

吴茝，字珮纕，一字纫之，吴县人。汪锺霖嗣母。有《佩秋阁诗稿》。  

***积雨连旬秋意萧然握管书此***  

官柳河桥烟雨深，刁骚愁绪几消沈。《怀沙》空堕灵均泪，失路重悲广武吟。遥夜魂归风铎语，虚廊人去石苔侵。残山枨触馀生恨，落叶疏林黯暮阴。  

***杂诗***  

秋风从西来，吹我庭中树。岂无煇煌姿，零落已非故。昔年花满枝，春日迎和煦。蕣华易朝夕，儵忽变秋暮。如何繁华子，同此委霜露。  

招摇犹在北，明河影西沈。徬徨下前除，清风吹衣襟。露蛩栖衰草，华月明高林。流光入虚室，照我素弦琴。《大雅》不可作，抗节自哀吟。  

木落波始寒，云山互重掩。黄叶满村居，归鸦没残点。平野迥寒芜，寥寥秋怀澹。闭关穷林中，荦确畏径险。贤达与憃愚，何者且知勉。盛年各有待，努力贵自勉。  

***夏日杂兴***  

荷叶何田田，白蘋更冉冉。诗人义同采，讬兴初不辨。讵知其本殊，出处亦相反。荷叶自有根，蘋乃随波转。飘泊既靡定，流荡复忘返。所以臭味殊，割席有华管。  

猛雨过恶木，森森有馀阴。憔悴所不息，亮哉志士心。天道自迍邅，矧兹白日骎。登高一以眺，浮云蔽遥岑。猗嗟心怫郁，写我刺促吟。刺促歌终竭，向风聊开襟。  

***秋窗夜课风雨鸣檐百端交集凄然成咏***  

竟夕吟未已，翛然对短檠。无家成濩落，有梦未分明。秋老江湖色，风高鼙鼓声。残篇空自检，幽恨总难平。  

读罢《江南赋》，伤心泪不乾。孤踪愁蟩负，三徙困鹏抟。雨暗蛩音细，宵分客梦残。独怜身世浅，零露未成餐。  

西风动禾黍，败叶堕梧楸。空寄蜉蝣世，难寻麟凤洲。烦忧伤拥树，多难怕登楼。怅怳重泉杳，孤魂何处求。  

回首殊风景，惊心感奈何。关山驰羽檄，荆棘没铜驼。变徵吴歈促，幽忧杞国多。寒窗镫欲烬，诗思尽蹉跎。  

***佩秋阁同诸姊夜坐赋赠归庐江氏仲姊***  

频年踪迹感难知，残竹哀丝又一时。斜月帘钩风弄影，小窗镫火夜填词。兵戈聚首良非易，涕泪馀生最可悲。太息蘋蘩劳悴甚，为君重赋《硕人》诗。  

***西岩访桂不果后十日凤冈登眺并寻山中古迹***  

太白仙人不可作，卧游庐岳图龙眠。一丘一壑放神志，志松之游吾虚焉。秋风丛桂花徒发，朅来招隐穷危巅。餐芝朝漱钟山液，拄杖西笑峨嵋仙。云物幻变万峰顶，排空直上凌紫烟。瀑布琤潺琴筑响，崖嶂合沓梯栈悬。选石危坐涤尘虑，春芽手里烹山泉。夕阳西下叶满寺，暮云明灭争秋妍。陂陁荦确寻古径，岩穴别见开洞天。古墓不归华表鹤，残碑剥落藤纠缠。洞阴狡狯閟日月，采薇寂寞三百年．回首荒台走麋鹿，颓波不激悲前贤。缅怀高风嗟已往，平原衰草流逝川。踌蹰茧足下山麓，夜深清梦飞蹁跹。  

***明锦衣卫牙牌***  

东林下狱钩党死，宫门铁牌卧不起。城狐社鼠肆炎威，海水波澜从此始。方寸之牌铸错成，匹如挥掷银铛声。客魏荫子赐铁券，岂知有齿终焚身。牌出东司百有七，比似朱仙下更疾。矫旨不闻诏延尉，但见缇骑纷四出。当年毒焰凌衣冠，有若处置腰间悬。杨左君子一网尽，厂臣威柄生戈鋋。吁嗟乎！虎豹狺狺九关闭，天子无愁阶之厉。可怜宫殿已含秋，鹿角银牌荒草坠。此牌弃置三百年，圭棱历劫磨方圆。微物偶传果何有，土花斑驳犹腥膻。思宗未造振乾断，诛及无须嗟已晚。史家捉尘说兴亡，风雨孝陵耕玉碗。  

***酒醒***  

霜重天初晓，馀寒醒宿酲。芜城老秋色，沧海感浮生。明月刀环梦，残山鼓角声。八州今已寂，遗恨写兰成。尘暗秋无迹，窗明月有痕。露螀自凄吊，栖鹃互惊翻。漆室空悲志，巫阳失问冤。独弹家国泪，残野卧荒村。  

***梅里卜居***  

海虞旧灵薮，劫后长蒿莱。焦土馀生藉，官仪旧制回。潮平沙港没，风细塔铃哀。虎口从今脱，旅怀得好开。  

***寄怀湘雯申江***  

乍别梅花阁，长吟折柳条。衰时多梗道，客思逼中宵。芦荻秋翻雪，鱼龙夜吼潮。有怀吟絮侣，星旦赋招摇。  

***谁怨平羌笛，嗟余行役休。木棉搴北渚，金雁度南楼。戍鼓催残梦，孤镫暗早秋。故人愁不见，烟水满汀洲。罢著《閒居赋》，同怀蹈海心。遥怜东阁夕，细谱《水龙吟》。良觌兵戈阻，馀***  

生涕泪深。刺船人已老，祇自鼓瑶琴。吴头通楚尾，一水急波澜。海气冥冥雨，江潮漠漠寒。瑶华双鲤札，乡梦五湖竿。吾辈真如寄，敢辞《行路难》。  

***琴川寓馆同兰生夜话赋赠三十二韵时余将之娄江***  

人生慳遇合，踪迹尤难明。寓目瀛海内，怀抱端忧生。行止矧无常，岁月坐峥嵘。年来苦充斥，转侧嗟经营。开窟愧狡兔，琐尾随流氓。三月赁君庑，幽忧甘藿羹。小窗共镫火，月落参斗横。是时秋气深，萧槭枯桑鸣。寒蛩绕四壁，明河耿西征。稍闻刁斗劲，愁逐车轮萦。蒹葭秋水阔，飞鸿堕哀声。输君鹿门隐，力作研田耕。词夺贾岛瘦，神似卫玠清。珠玉一咳吐，恍聆九凤笙。临池无暇晷，墨水生光精。纵笔逞姿媚，运腕烟云崩。剡藤茧纸厚，兽骇而蛇惊。君言有女弟，霜姿如琼莹。荒园伤漆室，别鹄悲陶婴。闭门甘澹泊，抱木慕女贞。雏凤喜颖慧，神情似舅甥。零丁日坎坷，造物洵忌盈。兹言足叹息，抱命莫与争。即今干戈际，无处堪避兵。此方濒海壖，劫后扫榛荆。羽书日夕下，江上愁孤城。楼船近驻节，横海翦鲵鲸。沧桑幻乡国，方寸如悬旌。因君慷慨志，感我艰难情。琼瑶辄相报，意气贵相倾。良会不可常，美酒贻双罂。何当图雅集，一举二妙并。  

***晓发梅塘寄怀家姊***  

紞如津鼓歇，舣舟泊村岸。野犬声渐微，荒鸡夜过半。霜华压篷背，冷露汀草漫。居人方梦酣，行子已戒旦。晓风袱被寒，戢戢听解缆。其时月未堕，斗柄光犹烂。菰芦响萧瑟，秋虫续发断。时危互戒惧，夷险路难判。篙师贪程发，吾心忧丧乱。扬舲过浦溆，渐见东方灿。晨光暧熹微，晞发宿雾散。谁念去乡国，吁嗟违亲串。眷言同怀人，云中君不见。  

***舟次白泖塘遇雪至梅里闻省城克捷时癸亥冬十月廿五日也***  

白泖扬帆驶急流，荻花枫叶渺沧洲。江潮夜走重关怒，吴榜朝喧估客愁。落日冻云迷泽国，朔风吹雪上征裘。羽书一月传三捷，喜说将军入蔡州。  

***归次沙头宿龚氏草堂夜雪怀臞仙***  

消息江湖断，天涯怅盍簪。琴书高阁迥，风雪夜堂深。蜡泪铜盘腻，苔纹石齿侵。谁怜倦游客，醉墨此题襟。  

***初入郡城***  

西风吹木叶，放溜出空山。作客能无悔，浮家独后还。芜城遍衰草，战血尚馀斑。辛苦乡关路，因之涕泪潸。  

***雨中还山感赋***  

山雨抽帆野色昏，琳宫销歇断垣存。连江烟树迷吴苑，倚枕风涛入海门。路绕横塘初背郭，桥回早市自成村。谁怜劫后重经棹，肠断难招未返魂。  

***送业师鹤巢夫子公车北上***  

绿波春水孝廉船，计日回翔学士砖。驿路梅花欹席帽，津门柳色上吟鞭。歌残渭雨愁三叠，梦逐京华路几千。若忆故山猿鹤侣，宦成应赋《遂初篇》。  

***王采蘋***  

王采蘋，字涧香，太仓人。无锡举人程培元室。有《读选楼诗稿》。  

***白荷花***  

亭亭翠盖覆华池，独立谁怜绝世姿。一镜清波低照影，月明风静露凉时。  

***秋窗夜读***  

斗室绝尘嚣，澹然清百虑。一卷读未终，暝色起庭树。焚膏用三馀，中馈毕群务。惜此良夜长，疏镫耿兰炷。明月静罗帷，流辉照简素。澄怀得微会，知新在温故。清幽庾信诗，绮丽相如赋。朗诵恍有神，流连得真趣。渐闻林鸟啼，疏帘透风露。  

***题婉紃从母师绿槐书屋诗稿***  

清才亚班女，家学绍中郎。一卷五言诗，玉振谐笙簧。思亲赋蒿莪，忆弟梦池塘。澄怀鉴明月，清节含冰霜。人事慨变迁，抚时多感伤。义心激苦调，幽意凄金商。洞庭秋水深，木叶飞潇湘。灵妃鼓瑶瑟，天地皆苍凉。潜蜦跃神渊，孤凤栖幽篁。空山悄无人，日暮秋兰香。茅屋埋穷闾，所思在沧浪。灵珠俨盈握，尘壒随风扬。少小侍宣文，纱幔授篇章。所愧性庸愚，学步终茫茫。十年困墙面，师资未敢忘。缅怀列国风，二《南》何洋洋。蔚为风教始，千载流芬芳。后世何陵夷，日下江河长。浮华失明性，俗变嗟靡常。何当播希声，薄海休风彰。古来移国俗，匹妇有札梁。仰止望高山，顾影心徬徨。  

***偕右星弟回楚晓发禹州却呈舅姑***  

朔风吹空林，月黑天茫茫。羁怀迫残岁，望远魂飞扬。吾弟蓟北来，促我戒归装。艰难成一官，萧瑟馀妖孛摇寒芒。州城常戒严，军政迫不遑。安能顾儿女，言归慰高堂。烽燧幸暂休，豫楚同丰穰。念我白发亲，倚闾久相望。命我赋归宁，慈恩浃肝肠。去住难为心，万绪俄低昂。女子古有行，善全竟无方。中宵不成寐，揽衣盼晨光。举室送我行，相看意徬徨。忆昔初来时，夭桃花正芳。今日得归去，寡鹄悲何长。三十鬓已丝，顾影怜清孀。沧桑多积感，人事纷难量。哀哉生别离，两地同参商。何当联骨肉，聚首共一堂。再拜恋庭帏，涕下沾衣裳。君姑执我手，丁宁话难忘。水陆千里馀，关津限河梁。征途值隆冬，木落飞严霜。古驿生骤寒，周道多虎狼。朝晚宜自慎，小别原寻常。闻之益悲怆，欲答不能详。挥手强出门，惝恍若有亡。倏忽已三舍，轮蹄去何忙。草枯蔽原野，落日征尘黄。钓台渺何处，凝睇空神伤。  

***述哀***  

改火感桑柘，倏焉已再期。松楸望难极，响象茫难追。招魂峡江头。甘醴盈尊罍。援琴不成声，万绪纷如丝。同气三五人，慰我毋自悲。我悲讵能已，恻恻中肠摧。俯察逝水流，仰瞰孤云飞。年命亦靡常，泉台会相随。灵旗渺何处，烈烈飘风来。  

一恸对几筵，旧事感历历。吾舅官均州，十载多政绩。棠阴俨然在，樵牧勤护惜。斯时况多故，剽掠纷盗贼。孚信能足兵，清野在坚壁。捍御何辛劳，昕宵忘寝食。催科拙甘任，逋赋日已积。空馀利济怀，宁免司牧责。改官赴信阳，捧檄嗟行役。能无折腰叹，感此暮景迫。引疾聊息肩，就养足怡悦。堂构喜克承，循良有贻则。武邑与蔡坡，弦诵同一辙。奈何爱日驰，五载去飘瞥。欢悰杳难追，兰寝断行迹。再歌《蓼莪》篇，呼吁亦何极。  

缅怀属纩时，死丧叠相继。舅老白盈颠，频年病惊悸。大药苦难求，骑箕竟长逝。叔也二竖侵，和缓费疗治。兀兀簿书间，食少形已瘁。一朝构闵凶，灭性难守戒。姑也体素羸，神伤益憔悴。抚兹杞妇悲，复洒西河泪。全归庶无憾，遗痛曷有既。嗟哉薄宦贫，棺衾未预置。斯时夏正中，炎热如火炽。瓦盘挹水多，葵扇招凉至。三日殓始成，惴惴胡敢懈。躃踊一号啕，惨惨日阴曀。天道其宁论，胡为酷如是。  

旅殡何苍凉，窀穸犹未安。期年议始定，众口徒纷然。厚薄本寸心，庶免悔吝愆。故乡千馀里，水陆多险艰。萧萧班马声，瑟瑟丹旐寒。护持赖手足，凡百皆周旋。奈何未克归，执绋随征鞍。百身安可赎，眺远空长叹。何当侍先茔，诛茅结一椽。瞻依傍松柏，享祀供蘋蘩。风尘正澒洞，双鬓惜已斑。丹砂竟何益，仙驭茫难攀。安得少伯舟，飘然五湖边。斯怀苦难遂，奋往无修翰。平原愁纵目，短 碣埋荒烟。何时马鬛封，恩光被重泉。一为《蒿里》曲，援笔涕汍澜。宦游客中州，飘零馀八口。清风传奕世，囊橐无所有。官逋及私负，累累积如阜。典鬻易米薪，操持到井臼。幸有娣妇贤，艰难互相守。风雨何飘摇，谁与保户牖。苦居失昏旦，愦愦如中酒。刻木空肖形，英灵俨座右。遗物少奇珍，故衣杂佩玖。缄封未忍开，奚必竞分剖。岂无萋菲言，利害切肤受。信我皎日怀，中表谊尤厚。伯氏篆固陵，禄米分升斗。日给仅可敷，忧来独搔首。安贫本吾分，内省亦何咎。媚时宁有方，取舍忍无苟。生意何寥寥，微躯当速朽。  

***种菜***  

蔓草盈中庭，荒秽不遑理。晨兴课老妪，辟径携耒耜，蕰除绝其根，萌蘖庶可止。隙地颇有馀，众芳惜已萎。园蔬随意栽，御冬谋蓄旨。翠甲喜渐肥，黄芽美无比。霜严能耐冷，雨过净如洗。亦有岁寒心，青青常不改。地僻无珍羞，官贫少俸米。佐我菽水欢，足以充簠簋。朱门餍粱肉，沟壑多冻馁。山陕犹用兵，茌苻苦难已。空留诸葛名，莫有奇人起。浮生丧乱馀，一饱亦已矣。国计难与谋，世事何足齿。抚兹学圃心，贤者亦乐此。毋辞灌溉劳，抱瓮时汲水。聊当秋花看，一碧亦堪喜。骚客去已遥，凭谁艺兰芷。  

***朱保喆***  

朱保喆，字锦香，长兴人。钱塘侍郎谥文节戴熙子妇。有《霁月楼诗存》。  

***绝命词***  

烽火连宵警，长城一旦倾。伤心惟有泪，取义誓全贞。性比坚金固，身如朽木轻。寸灵终不泯，杀贼待来生。  

***严永华***  

严永华，字少蓝，桐乡人。安徽巡抚归安沈秉成继室。有《纫兰室诗钞》、《鲽砚庐诗钞》。  

***拟古***  

弹雀珠陨山，斩蛟璧沦水。知之不甚惜，未足为知己。楚王称爱宝，贱目而贵耳。鼠璞既争投，燕石复深喜。哀哀荆山陬，泪尽卞和子。  

阳春被原野，百卉日以滋。幽兰讬深谷，匪石不可移。娟娟如美人，岂藉东风知。无言谢桃李，珍重繁霜时。  

***武侯祠***  

丞相祠堂吊夕晖，森森翠柏俨成围。百蛮风俗留铜鼓，一代勋名本布衣。北伐未能恢帝业，南人终古慑天威。当年将略难轻议，长有风云听指挥。  

***送叔和兄归试***  

今朝分袂去，两地鹡鸰愁。浙水怅离别，华山怀唱酬。莺花动西笑，风雨壮南游。遥指滇池路，行鞭去不留。  

***次韵绚霞嫂行次泾南见怀***  

人间最苦是别离，一别如何遂二期。天边鸿雁忽飞至，新诗慰我长相思。既言怀才如谢女，又言佩德同班姬。感君期望意良厚，初七下九徒荒嬉。忆自五华一挥手，无复领略书画诗，惜哉相思不相见，长夜魂梦空奔驰。我居蒲门已二载，山城地僻多蛮夷。今忽闻君赋行役，蒲帆日挂河之湄。暮云春树望不极。恍从落月窥芳仪。见何难兮别何易，珍重迢迢双鲤贻。  

***送缁生兄赴黔***  

聚首既云乐，肯复分两地。今朝忽临歧，此别殊非意。忆我垂髫年，曾向绛帷侍。三月坐春风，居然动诗思。擘笺送君行，耽吟自此始。君生有夙慧，笔挟风云气。抟扶期直上，胡为艰一第。科名不在文，我早识此义。先君虽久宦，为政称廉吏。身后竟萧然，至遗慈母累。饥来驱君行，出门一挥泪。黔中君旧游，云天有高谊。使君况友善，愿拜麦舟赐。炎飙正酷烈，珍重慎寝馈。计程无一月，尺书勤寄慰。沿途揽名胜，佳句收灵异。境穷诗益工，斯言良可味。相顾增太息，会难别何易。  

***石虬亭***  

滇山看已遍，来上石虬亭。嵌壁碑文绿，盈阶草色青。相逢原旧识，此别可重经。倚柱閒吟句，神龙漫出听。  

***夜作***  

钟残未忍眠，惜此一池墨。拈毫作小诗，妙在无心得。  

***取雪煎茶戏作***  

蛮奴缚帚不须忙，留取中庭白一方。学得仙人餐玉法，重楼十二转神浆。  

蟹眼初翻颗颗珠，斟来香色味皆殊。《茶经》但著人间品，识得天河一派无。  

***拟古六言***  

夏姬十年转少，戴洋五日重苏。服媚不求荀草，长生要诣蓬壶。  

康成婢子识字，逸少保母能书。渺兹青衣尚尔，可以吾侪不如。  

隐逸虽云有福，神仙自出无心。请看入洞刘阮，绝胜辞家向禽。  

***蜗居***  

短短墙垣曲曲篱，蜗居小隐北山陲。入门绿雾迷三径，绕屋红泉汇一池。竹影暗摇疑凤舞，波纹圆动觉鱼嬉。笑他广夏千间想，谁及壶中日月迟。  

***再次叔和兄感怀韵***  

旌旗猎猎拂云杓，燕寝凝香逐处飘。帝识张堪多惠政，人推黄霸重当朝。春晖可爱斑衣暖，卿月长悬剑气消。笑倚慈闱言故实，南朝女戴侍中貂。  

年来兄弟惯天涯，冀北江南倍系怀。千里寄梅缄玉札，几回对月卜金钗。时艰转觉勋名易，俗美因知政事佳。幸我迟来春未暮，犹薰花气满衙斋。  

***乙丑五月十四日叛苗陷石阡叔兄巷战死节余亟负母逾垣出馀人从之既闻贼将至全家投署后荷池中贼相谓曰严太守清官眷属不可犯也遂得免贼退后奉母旋里途中纪事***  

边城从古叹孤悬，忽见军烽照义泉。狭巷短兵相接战，亲闱永诀敢图全。衔须温序忠魂在，食肉班超壮志捐。恨乏兰台修史笔，《国殇》犹待杀青编。  

早办靴刀一死轻，全家蕉萃困围城。已拌沈水从先络，谁使逾垣作吕荣。天意欲全黄口嗣，时危竟弛赤眉兵。惊魂定后还思痛，自是明祗感至诚。  

吏才经术久闻名，东海争夸万石荣。毕竟家声传义勇，早知天道极神明。白头色养心馀恋，朱鸟归来泪共倾。最是联床思旧约，中宵风雨怆离情。  

瘴雾蛮烟路欲迷，荒村野店听鸣鸡。只知当道横罴虎，又说严城急鼓鼙。饥鼠夜深背镫出，怪禽日落向人啼。加餐还祝慈闱健，早晚归程指浙西。  

***双山寓庐***  

应龙矫天阊，威凤巢阿阁。敢与燕雀齐，所志但帷幕。偕隐双山间，一廛差可讬。讵爱岩涧幽，聊寻亲友乐。和气含古春，雅怀申新酌。镜中罢晓妆，晴翠当窗落。春色方骀荡，乘烟命筍舆。升高望苕霅，上有先人庐。鞠荒元亮径，蒿没仲蔚居。所思隔云水，欲往徒趑趄。乾坤同逆旅，古人已启予。随分笃古欢，怀抱且自摅。山斋新雨霁，时觉花药薰。隔溪白发姊，遗我冰雪文。开缄一何丽，锦织天孙云。吾家十姊妹，君独思不群。阿兄富文藻，笔扫貔貅军。何当联白社，驻此青山曛。玉蜍跃东海，清辉照虚室。偶坐怀抱开，相与理瑶瑟。赏心惟良知，笃好贵真率。如月恒当头，如桐日横膝。愿效高柔贤，陋彼莱妻逸。三复河洲篇，与子以为弼。  

***题焦山吸江楼***  

到此游踪倦，山椒旧有亭。一椽聊可憩，四达不为扃。石佛低眉坐，云君招手停。老龙听诗处，清韵发中泠。  

绝顶临高阁，苍茫入望收。山含太古意，月照大江秋。云水通呼吸，帆樯自去留。何须扫浓翠，面面豁吟眸。  

***春日偶成***  

鹊噪晴枝傍绮栊，东风吹放小桃红。暂开帘押迎归燕，偶擘云笺寄远鸿。春事今朝花影里，诗魂昨夜雨声中。寻芳双蝶过墙去，绣陌新添绿几丛。  

菜花风过又清明，深巷箫声记卖饧。画好终须摹古意，才疏每愧负时名。居凭楼阁神先旷，案有琴书气自清。更欲移家远城市，五湖烟月不胜情。  

***杂兴***  

班惠传家学，岂惟富文词。和熹实受业，景耀铺来兹。元兴延平间，功德何巍巍。定策采人誉，群公协畴咨。损膳赡黎苗，流化加华夷。长乐有记注，典训归母师。官箴最清静，女诫垂令仪。彤管表风烈，愿言告所司。  

昆仑与玄圃，实惟王母台。云和扬妙音，容成进玉杯。双材悲不纳，抗歌一何哀。戴胜慭既欢，蛾眉皬已摧。幸有三青鸟，为我衔书来。阿环总真籍，五岳秀骨开。元气互不死，与之久徘徊。神仙济万世，蜉蝣安在哉。霆声发春荣，百卉纷以茁。清风有时来，香草遂见别。幼清好奇服，纫之为佩纕。盈腰户服艾，不采庸何伤。众嫮妒盛颜，彼姝爱时节。愿言长敷荣，毋使芳非歇。  

浙江指滇池，计程乃盈万。先君赋行役，边徼扬令问。文翁辟讲肆，弦管有流韵。乐职已陈诗，讲德方撰论。空馀神马颂，竟绝碧鸡讯。愧非伦芝才，清名轶南郡。  

边郡荒以寂，土风清且敦。叛夷一朝集，守兵焉复存。叔兄何慷慨，辞诀堂上亲。竟为侍中血，宁惭温序魂。余时负母出，逾垣若有神。岂知质孱弱，忽然已忘身。全家赴清池，誓不为瓦全。提携出重险，祐助感自天。至诚岂能格，忠义固所安。安得惇史笔，垂光照重泉。  

猗猗萱草花，郁郁荆树林。宛宛女贞枝，恻恻卷葹心。自谓永不衰，讬根在同岑。人事忽乖迕，霜霰遂见侵。中夜揽衣起，鸿雁流哀音。披帷见明月，感彼商与参。《河广》及《载驰》，命意一河深。女子信善怀，恻怆匪自今。瑶京不可即，天风吹佩环。峨峨古神女，玉座何便娟。祸福生呼吸，恩威伺容颜。众灵杂遝至，恍惚云雾间。嗟彼愚下人，欲见无由缘。愿借白日光，排空接灵軿。济南儒家子，实授《尚书》传。木眚与金祥，五行善推衍。水旱各有徵，天意不虚谴。自从新法行，罕复论灾变。阴阳互消息，精义於兹见。请陈《繁露》戒，聊代百工谏。  

汉译四万里，博望开其源。遂建都护号，复设戊己屯。称靬多善幻，荒诞难具论。舟车行千里，权舆实椎轮。堑山而堙谷，欲穷造化根。滔滔尽西逝，狂澜日崩奔。汉阴老抱瓮，亦复赡一身。九阊傥可叫，吾欲窒巧门。  

仕宦囊金帛，商贾争锥刀。富厚众所归，趋之非一朝。子弟夸玉馔，宾从御狐白。岂知冻死骨，藉藉满草泽。恶盈固天道，多财为害患。百年会有尽，膏火相熬煎。钵飰熏毗邪，同食故不儩。愿此檀施开，功德难思议。  

桃李岁再实，来年为之衰。求鱼至乾谷，岂复遗鲲鲕。利不自地出，亦不自天来。桑孔精心计，利源自兹开。吾观《盐铁论》，斟酌堪活国。文学何纵横，祝生古遗直。彼哉两府士，斗筲固容默。勿贻匈奴羞，中朝思衮职。  

杞人虑天倾，鲁女忧园葵。漆室倚柱啸，岂复中顾私。微生饰笃陋，亦荷造物慈。况复借光宠，出入有羽仪。瞽诗及夜诵，良意有所规。虫蚁示赤心，言故不足施。  

桓氏传经学，文林有志介。愧非五更后，累世见宗派。诵芬守儒素，敢忘清约诫。操行良所奇，贞忮要当戒。骢马行步工，门闾会将大。  

双璧曜郢握，并是荆山璆。感此大造恩，锺灵贲岩幽。他山有攻错，比德君子侔。太璞绝雕琢，夜光无暗投。祥金羞跃冶，志士讵衒媒。特达有真赏，席珍方见求。垂声满天汉，腾光烛遐陬。玙璠未足俪，勖哉绍前修。  

***泛舟横塘***  

垂柳阴中一苇杭，篷窗瑟瑟水风凉。横塘西曲閒鸥少，输与冰莲十里香。  

***登未三月随外子挈松柏两儿买棹游西湖还登烟雨楼遂至青镇奉母返吴门作诗四章以纪之***  

西湖幽绝处，人迹罕经行。古木四围合，野禽三两声。孤山终不俗，处士旧留名。欲荐寒泉菊，高风同借宿招提境，吟诗静夜分。月光初地见，花气后台闻。何处晓钟动，满城香钵熏。山僧绝供亿，欹枕卧看云。水鸟飞何处，苍茫云满湖。《棹歌》有遗响，不见小长芦。浦溆仍烟雨，楼台似画图。家风在严濑，能把钓竿无。  

曩昔执箕帚，扫君堂上尘。仁人许乌哺，供养白头亲。画舫归装便，安舆乐事频。愿持九酝酒，酿作一家春。  

***外子侨吴十年矣甲申冬以京兆诏起感述***  

伯鸾高士未受职，五忆长谣去京国。运期姓氏无人知，汉皇悲伤求不得。我佩子绂逢清时，左飧右粥皆帝力。赁庑聊复充偕隐，灭灶何尝希悻直。往者巨屏防蔽贤，坐耗太仓自投劾。本非汲黯薄淮阳，敢望樊英应坛席。忽闻徵辟到东山，便办严装趋北阙。黄图三辅古称雄，赤县九门今更剧。自从近畿更水旱，未免穷檐有饥溺。要令襦袴遍拊循，庶几桴鼓少衰息。东望瀛海通析津，北游空桐戴斗极。鹿车对挽夙所慕，油幢共引愿岂及。画眉未敢被轻惰，蓬头幸复知礼则。京秩从来策旧勋，夙夜寅清励明德。  

***羊流驿***  

堕泪碑前百感生，泰山姓族旧知名。行人但指羊流驿，岂识当时有宪英。  

***浯溪行***  

昔读磨崖碑，已耳浯溪名。今向岭西游，快作《浯溪行》。浯溪之水清千尺，浯溪之石更奇特。次山文字平原书，万古光芒烛奎璧。嗣皇灵武成中兴，元戎两京显殊绩。惜哉张、李乱纪纲，我览斯文增叹息。当时不识颜真卿，天生汾阳为社稷。壮士解衣吁可危，槛车就逮寒无色。若非仙李识奇才，那得冲风起云异。纵令厮养皆英雄，要伏词臣大识力。苍茫怀古意无限，老枫无言山自碧。更将揽胜登<广吾>台，遗址荒凉不可得。记委符节归江湖，賸有窊樽涵月魄。振衣四顾浩悲歌，行人指点漫郎宅。  

***琼花***  

海山仙人玉炼颜，峨峨高髻齐桃鬟。蛮烟瘴雨侵不得，时有天风吹佩环。芳姿独立映南极，姑射肌肤谢莹饰。月殿霓裳自一奇，仙家琪树应无色。飞琼姓字蓬莱注，步虚声里银河度。但觉瑶台露气清，焉知尘世风光暮。秦女骖鸾凌紫霞，奇馨曾引七香车。烟霏鹤唳渺何处，犹忆唐昌玉蕊花。  

***随宦桂林未遂揽胜之愿怱怱去阻雨愆期因挈马甥瑞熙女寿慈两儿瑞琳瑞麟登叠彩山盘桓竟日赋此留题***  

桂森山水窟，名甲寰宇中。天教廓诗境，宦迹留泥鸿。未遑事幽讨，尘俗空填胸。携雏欲先去，归棹寻吴淞。仆马已在御，歌骊行怱怱。阳侯若有知，恍惚梦里逢。为言名胜地，自古无异同。胡为滞溪游，长歌诗兴浓。兹境不一顾，毋乃情不锺。因之小作虐，澎湃横流冲。颠风已断渡，媮閒访灵踪。山城无百里，詄荡多奇峰。层峦叠锦彩，佳气郁葱茏。飞阁出岭表，清赏溯元公。古堞隐崇雉，深涧饮长虹。坐久心颜开，瑟瑟来清风。雨馀空翠滴，洞古白云封。豁然忽开朗，异境探不穷。老佛坐岩际，天半闻清钟。青山寿太古，底事首尽童。俯仰忽有悟，山性与人通。此邦人质直，山亦无修容。参差如束筍，夭矫若游龙。山下多沃土，潆洄水一泓。种荷能逭暑，种桑倍农功。民瘠久必乱，民裕国乃丰。愿民登衽席，蚕织毋疏慵。漓江波似镜，倒影青芙蓉。小艇自来去，荡漾双桨红。清景俨图画，拙笔摹难工。凭眺不忍去，夕照辉长空。何当携绿绮，一鼓《风入松》。  

***严澂华***  

严澂华，字稚芗，桐乡人。顺宁知府廷玨女。有《含芳馆诗草》。  

***早梅***  

占断春风第一枝，银钩低挂玉尘吹。清标压倒繁华境，桃李纷纷总后时。  

***中秋***  

问取天香信若何，桂枝摇曳漾金波。一年月色此宵最，四海秋光何处多。安得长绳羁玉兔，可无佳句侑红螺。遥闻隔院儿童语，连臂街头去踏歌。  

***留别威清官署***  

容易流光过两春，却从临去倍伤神。名花也解留人住，又向枝头著意新。  

燕子多情去复还，教侬别思几回环。不知今后红闺内，又是何人整翠鬟。  

***寄怀少蓝姊***  

绣阁知君乐事多，唱酬从此仿鸥波。何须更学新眉样，相对双山写翠蛾。  

***郭筠***  

郭筠，字诵芬，蕲水人。道光戊戌进士、两淮盐运使霈霖女，湘乡大学士谥文正曾国藩子妇，举人郎中纪鸿室。有《艺芳馆诗集》。  

***示儿子广钧应春官试***  

男儿贵自励，秋实滋春华。神京旧游地，飞盖耀朝霞。怀抱非楚璧，雕虫慎毋夸。努力事砚耕，夙夕勉休嘉。先德缅高风，敬畏理无差。勿为流俗迁，言行相毗夸。驱车不遑息，祇役出田园。明星杂微月，残暑映离筵。肃肃戒宵征，闻鸡促先鞭。野树合浓云，江花湛露圆。葆真而守约，嚣烦自能捐。小住石城署，承欢杖履前。蒙荫蹈良规，进退毋自专。秋至百草凄，转辔无流连。行矣慎寒暑，戒之在短篇。  

***故园***  

杨柳参差漾晚风，十年归认旧帘栊。方塘水满秧初绿，别浦春回杏晚红。处处青山含翠黛，依依松竹郁葱珑。盘餐翦菲香粳熟，戚友相逢酌圃中。  

***次韵钧儿山居***  

残曛隔岭冠轻霞，疏柳微风宿暮鸦。数顷秧田飞白鹭，西头槿壁粲红花。王孙洲上樵踪细，帝子祠边社树斜。似比东山更清绝，愿分杨柳即移家。  

***广铨北上书此训之***  

欧美辞家已十年，闻鸡更欲整先鞭。征途远涉愁风雨，世事何知有变迁。祖训能持期恪守，清芬无替继前贤。京华挟策怜游子，陇树燕云有梦牵。  

***六月十九夜玩月有怀钧儿京师铨儿泰西偕镕珊兄妹同作***  

空庭凉意似新秋，露下晴皋湿翠畴。淡淡轻烟迷远岫，盈盈新月上帘钩。不殊风景人千里，尚识离情遍九洲。独羡忘机垂钓客，烟蓑无语狎沙鸥。  

***大沽乘轮赴浙寄俞氏女夫妇***  

流火年时赋《北征》，车轮镗鞳梦难成。波摇银海千层碧，月傍琼霄一点明。往昔双飞成旧恨，中年百病剩馀生。蓬莱何处求灵药，芟却牢愁霭太清。  

***春间广钧来书将归里门欲改外官***  

修竹间三径，林庐自在春。水回流水活，门掩杂花新。志岂求温饱，诗应泣鬼神。思亲数行泪，独感二毛人。  

***分韵教育歌***  

四坐且勿喧，听我歌教育。平明入书舍，日午黄粱熟。亭亭倚石松，袅袅当窗竹。心神日怡畅，志虑自纯淑。淹博通五经，卧游记荒服。地脉探全图，天文指列宿。士商与农工。义务各竞逐。或驾轻车游，或篝青镫读。瑚琏贡上方，东庠式乡族。由来弱积久，因循怨当轴。果能求实效，何必畏伸缩。比来数年中，时时弃边幅。达者处艰危，志士频眉蹙。扫除积习深，无为珠蕴椟。勤能百艺兴，杞忧空击筑。育化教青年，普天邀百福。  

***湘水谣***  

湘山青，湘水秀，山川孕灵多结构。瞥眼韶华四十年，旺气消磨暮烟凑。城中向未经兵革，夏屋渠渠比相接。不知天意庇此方，祇道金瓯固无缺。东省流离失元气，广西跳梁尤难制。男儿不令事诗书，窄袖蛮靴逐游逸。夜半笙歌响遏云，日中绣被犹横膝。生男悬弧虽足珍，寒暖保媪时睃巡。不明教诲育儿法，偶有病疴祈灵神。长沙近日颓风教，日日拜神为尽孝。玉颜沙土拜香歌，破钞羞颜人尽效。男儿自弃真庸愚，妇女讽经不循道。混混世间人，猛省犹可造。天生动物类，为人最精巧。名誉胜黄金，志岂图温饱。君不见扶桑东海青年志，学校分科穷力治。人人奋勇储英才，男女同功参奥义。养成锐气振环球，武略文名典章备。当年彼我本同文，倏尔失足千丈深。依人府仰如病虎，自困非必因书焚。湘流浩浩山青青，岁月掣电如马奔。谁能拯此立根本，震雷惊醒同俦魂。  

***秋日过振艺女塾***  

荻花霜紧雁飞回，乘兴重来问讲台。天女殷勤裁锦去，青娥辛苦织机来。海琴学鼓《归风曲》，江笔应怜咏雪才。欲济时艰期裕国，七襄璀粲绣成堆。  

***何慧生***  

何慧生，字莲因，善化人。临桂龙启瑞继室。有《梅神吟馆诗集》。  

***春闺杂咏***  

湘帘半卷梦初醒，閒听争巢燕子鸣。人静绿窗春昼永，落花如雨点棋枰。万籁无声天地空，帘钩摇荡画阑风。楼台十二明如雪，知是银河月正中。  

***江行***  

长江波浪静，清露夜沾襟。万里飞鸿急，千山落叶深。寒猿啸云谷，冷月泻霜林。愁听芦花下，秋虫唧唧吟。  

风物夜凄迷，天边远树齐。云深猿啸谷，石乱水鸣溪。野岭三更月，寒城半夜鸡。客情正无限，怕听子规啼。  

***春日閒居***  

片云孤鹤兴无穷，野水危桥处处通。十里琴筝人似玉，五陵冠盖马如龙。楼台隐隐寒烟外，桃李阴阴细雨中。回首沧波空叹息，六朝剩有夕阳红。  

***感事***  

天下兵犹满，司农算已空。群黎饲豺虎，战士几沙虫。扫荡知何日，谋猷误数公。可怜惟赤子，无路诉苍穹。  

王师已疲困，盗贼尚纵横。四野空闻战，频年不解兵。颇劳持使节，何以对苍生。感慨惟长叹，深恩负圣明。  

***放言***  

天涯扰扰尽风尘，欲报君恩愧此身。若使朝廷用巾帼，高凉应有洗夫人。  

***寒夜吟***  

寒风萧萧响修竹，抱琴閒作《水仙曲》。月明天际鹤归来，夜深独伴梅花宿。  

***邓瑜***  

邓瑜，字慧玨，金匮人。奉化知县恩锡女，钱塘举人、知县诸可宝继室。有《清足居诗词集》。  

***喜晴与杜表姊景姜同作***  

久雨喜新霁，晴空旭影浮。狂花如欲笑，眠柳若为愁。重订湔裙约，还邀拾翠游。春郊浑似画，无限暮山幽。  

***夜坐假寐得末一韵因足成之***  

俯仰乾坤感古今，倦时假寐醒沈吟。无情暮杵催愁起，有味寒镫耐夜深。自分性迂甘忤俗，转欣才拙少知音。痴魂愿化天边月，照彻人间静女心。  

***戊辰九月将从楚游留呈两大人兼别弟妹***  

于归甫两月，辘轳回柔肠。我生廿六年，无日离高堂。一旦甬江水，送我游荆襄。我生日以远，我心日以伤。天涯即门外，夙愿何时偿。  

北宫有奇女，不嫁能安贫。甘心粥钗珥，守贞奉老亲。有志我不逮，俯仰愧此身。但觉秋风恶，吹我如轻尘。悠悠远别离，世事难由人。  

小别已难堪，况复有远行。从兹远父母，卫女同伤情。我意诚恻恻，大义岂不明。此身不自主。万感中怀生，天心无两全，垂袖重吞声。  

相见知有日，曰归难豫期。罔极恩未酬，立世将何为。恐添堂上愁，有泪惟偷垂。当归何日寄，远志难为移。春花歇秋日，根落名将离。愿言松柏心，长祝亲期颐。  

自我之出矣，手足毋参商。加餐各努力，云路同翱翔。晨昏赖弱妹，珍重娱高堂。上慰双亲心，下减余愁肠。行矣何可言，问天殊苍凉。  

***哭旅儿***  

早慧物所志，汝质乃近愚。独喜性静默，嗜好与俗殊。家贫无长物，所有书五车。喜汝能博涉，六籍供田渔。汝爷笑谓我，此吾行秘书。每当下学归，兄弟相喁于。作字亦不丑，簪花善临摹。书成请评骘，含笑牵娘裾。我老百无欢，见此颇自娱。此景今不再，回首悲何如。  

汝生岁甲戌，我时方归宁。咳名襁褓中，唤汝曰寄生。外祖颇爱汝，谓儿乃宁馨。十年一弹指，幸汝渐长成。可怜妆外家，门户日替零。今惟汝舅在，身世同浮萍。自恨数太奇，殷殷望诸甥。谓汝颇挺立，期汝能成名。胡汝不克副，奄忽归九京。昨来强慰我，未语先吞声。吞声更无语，使我难为情。自我归汝家，汝父贫苦累。对泣牛衣中，宁敢怨憔悴。生汝八弟兄，心力亦几殆。所觊俱有成，婚嫁事完备。迨我谢世时，送我入幽隧。了我一生事，辛苦聊自慰。此愿岂云奢，而竟未能遂。自从阿加殇，倏忽廿四载。今汝又继之，天乎我何罪。汝爷素旷达，痛极转无泪。况我多病躯，剜此肉一块。吾衰岂久存，九原汝其待。  

十月有八日，儿病渐不支。宛转衾簟中，气息馀一丝。依依握母手，问爷归何迟。伏枕还和南，声声念母慈。儿身惟母爱，儿病惟母知。勿厌儿扰母，扰母祇此时。愿母强自宽，向后毋思儿。此语诚可痛，此情那可思。夜台风雨黑，儿今去何之。喧寒与饮食，谁为儿护持。呜呼我阿寄，汝当知我悲。小春有良辰，行为汝娶妇。汝母拮据筹，备此合欢酒。颇闻彼姝子，堪偁汝嘉耦。庶几小鸳鸯，婉娈侍左右。岂谓连理枝，摧折如此骤。此岂吾罪諐，致汝不克寿。抑或儿命薄，无福一消受。冥途焉可知，灵璅渺难叩。汝兄幸有子，聊使承汝后。縗绖拜汝前，足慰汝心否。  

书堂夜沈沈，镫火凄以碧。凉月照古苔，中多汝行迹。入室何所见，见儿几与席。是儿冠与裳，是儿巾与舄。儿书所未竟，朱墨纷狼藉。儿尝所披览，丹铅半剥蚀。为儿检箧衍，一检一於邑。凄风动尘幌，犹如儿出入。儿魂傥归来，抚几应叹息。叹息如可闻，哀蛩闇中泣。  

赚我十九年，欠汝泪万行。承此万行泪，为儿奠一觞。儿生於慈湖，殁乃在金阊。中间鄂渚游，曾未识梓桑。行觅一抔土，送儿归故乡。当与汝长兄，埋骨登蒿邙。庶汝小兄弟，泉下相扶将。朝游傍青林，夕啸依白杨。傥犹恋庭闱，同来侍吾劳。呜呼我阿寄，汝今在何方。家人或汝悲，时过亦渐忘。独有汝母心，积久弥摧伤。摧伤岂能久，双鬓今已苍。老者幸尚存，少者胡遽亡。呜呼我阿寄，天意真茫茫。  

***朱清远***  

朱清远，字渌芙，仁和人。有《晚香阁诗钞》。  

***西湖夕泛***  

跳珠滴露雨初停，为爱宵凉泛小舲。青柳袅风丝细细，白莲扶月玉亭亭。依微烟抹山坳树，散碎镫摇水面萤。诗就长吟殊自得，游鱼几队出波听。  

***春昼曲***  

帘钩微上帘旌飘，明窗净几殊清寥。眉子砚开墨新试，耳彝炉烬香先烧。兰阶细细和风动，一桁幽香鬓边送。朱喙轻圆语慧鹦，粉腰婀娜飞幺凤。幽居空谷日迟迟，倚竹拈花足解颐。乍可湖云丝柳抹，频经山雨锦苔滋。宜书宜画还宜绣，取次安排消永昼。筍香茶味足清娱，镜中诗里从消瘦。  

***游韬光寺***  

万山环拜人，人出万竹上。湖绿江光白，海气黑漭荡。回顾所来径，苍翠列步障。绝胜理安寺，松巅游目放。何况住小楼，奚数浮画舫。流览尚未足，逸兴盘空王。仙台上一层，寰瀛彻万状。  

***秋湖泛月歌***  

疏星落落银河空，纤云碧宇盘秋容。湖光月光一气化，双舻呕轧摇烟中。莹然一镜玻璃豁，千山倒涌千芙蓉。中流照影影溶漾，心胆魂魄都玲珑。两鬓幽兰花怒放，露华微浸芳磬浓。萤点晦明水纹逗，柳阴淡荡风力慵。晚荷夜香转清绝，天香傥共飘璇穹。微尘大千界远隔，清气卅六天应通。珊珊顿欲翥仙骨，广寒即此疑仙宫。独惜冷泉亭咫尺，隔山未得洄溯从。不然乘兴遂幽讨，梯云直上飞来峰。秋心上诉嫦娥下，携我入月凌罡风。却从月中看湖月，定如玉泉一掬青濛濛。  

***渡江中流作歌***  

吾乡钱唐江水绿，深或及寻浅一掬。扁舟曾作严陵游，照影中流波绉玉。大江今日放楼船，洪涛无岸包长天。风帆瞬息百馀里，飞行绝迹如飞仙。咫尺妖氛缠北固，铁骑水犀都却顾。愤深郎主枌榆乡，亲看发竖冲冠怒。南宋当年战两雄，此江有女在军中。输他桴鼓能亲执，坐想英姿起敬恭。  

***彼美篇***  

酒食是议妇人事，车挽庑春并高致。此犹贫贱扬芳徽，椎髻案眉随所遇。夫为司徒妻赴薪，彼美风节何清真。道蕴咏絮馀事耳，寻常摘句何足云。  

***舟中望衡岳***  

万朵金芙蓉，璀璨破空见。瑰奇魏夫人，阴阳态千变。欻登天柱峰，三湘俯匹练。篷窗隐几卧，飞行疾於电。忽闻款乃声，梦觉目犹眩。一瓯君山茶，从容望九面。  

***川江志险***  

侬家西湖若仙沚，拏舟打桨图画里。平流容与随閒鸥，蹁跹裙屐仙游拟。长江洞庭从宦游，虽涉浩荡同安流。鱼龙不惊桧楫驶，天日朗照蒲帆遒。黔阳千里云山度，绝险奇危经几处。足蹑俊鹘还行吟，舆触飞猱了无怖。川江此日浮大航，仲冬江水消汪洋。不风不浪舟震动，相持相顾人惊惶。仿偟良久榜人说，此是名滩最奇崛。荡析倾履无时无，吾徒到此心胆愲。少焉遄行舟渐安，推窗十二横峰峦。且看奇峭云鬟斗，莫怅归来蜀道难。  

***赵纯碧***  

赵纯碧，字粹媛，武进人，同县诸生李岳生室。有《微波阁诗》。  

***西河晚望***  

帘动晚风侵，秋花红一亭。残阳照溪水，烟柳锁秋屏。树远前村绿，檐低晚火青。归来仍独立，凉露忽飘零。  

***岁暮怀妹***  

锦瑟年华似水流，惊人青鬓判成愁。枉教别梦依芳草，多半相思对玉钩。见说天涯原有路，不应沧海竟无舟。伤心莫把瑶琴抚，手撚秋棠独倚楼。  

***春阴***  

漠漠盈盈奈尔何，漫天飞絮卷横波。抵催蝶梦迷芳草，颠倒花魂绾女萝。纤月未窥愁雾重，珠帘深押怨思多。尽教明镜留香雨，九十韶华恐易讹。  

***储慧***  

储慧，字啸凰，宜兴人。有《哦月楼诗存》。  

***哀痛辞***  

驾兰拥兵日，睢阳杀贼时。明知力不敌，一死完伦彝。吾父本儒生，未遇特达知。毁家亟纾难，拒贼麾义旗。一战贼竟却，再战贼复披。傥得一旅援，天威仗王师。人心激义愤，云谷响应随。随在皆挞贼，贼势安能支。愤彼大帅懦，令我鲜民悲。战守三日夜，坐视全军摧。壮哉父被执，烈烈身骑箕。先是予避兵，还家伸孺思。仓皇闻警出，一舸浮鸱夷。提携赖慈母，抚抱怜娇儿。烽火隔重湖，望断情如痴。比归得凶问，马革已裹尸。家破不成丧，百物无一遗。哀哀念衰母，膝下已无儿。干戈苦未平，患难身倚谁。女无荀灌勇，救父围城危。又无北宫孝，养母守深闺。有女竟无用，安能作门楣。  

***哭墓***  

一丘封草蔓，千里返蓬根。不尽伤亲泪，难酬爱女恩。孤忠完大节，薄俗藐衰门。未护馨香报，何人告至尊。  

***归梦***  

云山迎我画溪隈，蓦被流莺唤醒来。不识晓风残月里，梦魂真否渡江回。  

***龚静仪***  

龚静仪，字蕖仙，江宁人。宛平工部侍郎龚自闳子妇，光禄寺署正家龢室。有《绛云楼诗草》。  

***渔人***  

日斜风定数峰青，白鹭冲波掠翠萍。独倚垂杨竿不动，蓑衣飞上几蜻蜓。  

***晚眺***  

野色苍茫欲暮天，几家茅屋起炊烟。日斜唤渡人声急，浅水芦花泊钓船。  

***冬夜***  

入室岩威冽，冬闺蜡炬残。香浮梅影瘦，云冻雁声寒。指冷抛棋久，愁多借酒宽。深宵清不寐，拈韵坐更阑。  

***张瑞清***  

张瑞清，钱塘人。江宁姚庆恩室。有《绣馀吟馆集》。  

***秋声***  

闻根蓦地爽秋宵，断续寒碪诉寂寥。何拟扬州好风景，二分明月一枝箫。  

***冯兰***  

冯兰，字仲襄。镇洋毕荫笏母。有《远香榭稿》。  

***行春桥串月歌***  

湖水清，湖月明，长虹耿耿从中横。下有十八洞天在，牟尼一串光晶莹。底事天公弄狡狯，明珠十斛波心倾。琼楼玉宇纷无数，三千世界琉璃成。天开异境谁消受，历劫共仰诗人名。诗人小筑烟霞窟，珊珊别具神仙骨。个中意味谁解得，为爱湖光兼爱月。君不见，百东坡，三李白，诗人化境何活泼。余生素有耽诗痴，瓣香拟向崇祠谒。  

***邵匹兰***  

邵匹兰，永嘉人。王德馨室。有《针馀集》。  

***柬马莲玉女士村居***  

幽绝村南路，双扉昼亦扃。人行穿竹过，犬吠隔花听。夜月当窗白，春山抱室青。此间尘不到，合自诵金经。  

***姚玉芝***  

姚玉芝，字漱芳，钱塘人。张渊室。有《漱吟楼诗草》。  

***祭诗***  

年年诗思费推敲，呕尽心肝不忍抛。酒脯横陈低首拜，祝他新意上眉梢。  

***新秋病起有感***  

辜负新秋到，浑忘溽暑阑。金风欺幔窄，玉露怯衣单。薄病拈红豆，微凉摘素纨。比来眠不稳，倍觉夜吟寒。新月初生处，银河淡碧空。梁间巢客燕，塞上念征鸿。细草千丛碧，秋花一捻红。夜来凉似水，不敢坐庭中。  

***王珍***  

王珍，字麦秋，衡阳人。有《麦秋诗钞》。  

***春归***  

青皇整驾欲何归，满苑残红蝶已稀。恼杀无情春又去，空留莺语怨斜晖。  

***秋夜吟***  

夜静镫尤晴，更深月倍明。秋风吹雁过，忍听两三声。  

***梁霭***  

梁霭，字佩琼，一字飞素，南海人。番禺潘飞声室。有《飞素阁集》。  

***别曲***  

昨夜曲阑春，飞花映人面。明月入兰闺，轻飔扑绡扇。阿姊归鹅湖，平明设离宴。迢迢江上波，目极双飞燕。  

***朱梁泛月***  

登舻此清夜，凉月来随舟。素练澄方铺，银云平不流。结想丛桂树，相思兰杜洲。桥梁记夙梦，烟水招重游。秋华自可爱，境峭难久留，渺渺鸳鸯清，回歌生远愁。  

***效玉台体***  

春水绿摇天，春禽破暝烟。吟成花绮思，梦对镜台圆。钗背香犹腻，琴心远莫传。浣衣愁粉脱，扫径惜红嫣。小极不辞醉，幽居得自怜。韶华终共保，纨扇忍秋捐。  

***梦从姊佩湘***  

神女玉卮娘，偶然归碧城。隔窗见冰骨，袅娜犹不胜。濯魄玉蟾蜍，扑影金蜻蜓。此地绝尘壒，得非游玉京。姊妹本同心，欲语难尽情。拟逐秦娥凤，莫叩琳宫扃。惟有青鸾思，飞上瑶台层。银汉冷皓月，绣户明秋星。楼镫度寒碧，枕畔风泠泠。  

***南墅夜步***  

汀洲吹夕蘋，乔松落秋色。萧萧修竹间，萤火出深碧。不见泊渔舟，何处闻长笛。且叩萝门扃，焚香坐筠席。  

***池上书寄兰史***  

水日作清游，爱此一湾玉。五月怯薄寒，微风动疏竹。白荷吹雪入晶窗，挹露烹茶注玉釭。落花欲涨池塘晚，帘外鸳鸯飞一双。  

***兰史自暑蝴蝶洞主制印置闺中言将偕隐罗浮也为赋长句用东坡松风亭下韵***  

罗浮山麓梅花村，十载结想萦梦魂。麻姑仙蝶出深洞，双栖万古晨与昏。夫子前身句漏令，拟寻丹灶如家园。移家即在白云里，上界那复知寒温。三峰夜弄铁桥月，五更晓看扶桑暾。种秫讵劳客辟穀，补萝可呼鹤守门。柴桑陶翟本仙侣，丹砂葛鲍参名言。头衔相贶足清绝，祝君展卷开瑶尊。  

***题兰史诗草***  

文采佳人擅，千言下笔轻。琴心笑秾冶，剑气倚纵横。爱国同工部，陈书慕贾生。牛衣休下泪，戒旦正鸡鸣。  

***七夕***  

绮席铺深院，秋河近曲屏。烛光防睡鹊，扇影怯流萤。良会期偏短，离忧岁又经。庭阶风露冷，珍重语双星。  

***春阴***  

瑶窗几日不通曦，黯黯春随镜里枝。做雨天疑烟暝夜，倚栏人似梦回时。花阴匝地凉如水，柳色遮帘淡入诗。晕碧楼台成画本，独怜风峭燕归迟。  

***雨后遣怀***  

雨后芭蕉绿上檐，晚凉新喜夹衣添。花因欲睡频依槛，月为怜秋故恋帘。午夜无眠供茗碗，半年多病谢文奁。偶乘清兴烧银烛，独自繙书号玉签。  

***写意***  

江云不在树，春浦远无舟。悟得天然意，花飞水自流。  

***春愁***  

芳草一千里，琼楼十二层。春愁都不见，寒雨黯孤镫。  

***读离骚***  

陈辞敷衽太忉忉，《天问》翻怜《九辨》劳。千古蛾眉招众嫉，美人心事易《离骚》。  

鹈鴂鸣时失众芳，婵媛犹称芰荷裳。春兰秋菊伤零落，欲补梅花殿楚香。  

***越华书院呈叶兰台先生***  

翠屏锦幔绕书帏，问字人来水竹扉。三十六陂秋色满，白荷花里鹡鸰飞。  

后堂丝竹夜传歌，红烛金钿照绿波。檀板恰翻廉氏曲，萧萧凉雨打新荷。  

## ●卷一百九十一

***孔祥淑***  

孔祥淑，字齐贤，曲阜人。保山浙江巡抚刘树堂室。有《韵香阁诗草》。  

***读史***  

鸿濛判天地，清辉并日明。仪型孚万国，端由内化成。早朝警永巷，失德误倾城。法戒昭古鉴，尚论贵持平。燕私苟不忝，千载流芳声。诞降开王业，瑞纪《生民》诗。绵绵承世德，三后助鸿基。艰难知稼穑，动静慎容仪。胎教更太任，鸑鹫鸣西岐。有归信天命，蒙难晦明夷。作孚同服事，不使臣节亏。家国通一理，端为百世师。  

一片骊山火，良由百媚生。艰难祖宗业，累洽启昌明。牝鸡鸣旭旦，禾黍满镐京。祸生於所爱，损积於多盈。致令千载后，殷鉴难为情。  

淖齿乱齐国，君走不知处。端赖王孙贾，讨贼声威著。袒右驱市人，难其在急遽。藉无倚阊训，何能起衣去。虽非纯臣节，罪得就斧锯。大义伸慈母，全国有令誉。  

晏安岂可怀，先贤譬酖毒。况在世禄子，怙侈恣所欲。朝日而夕月，孜孜惟不足。劳心与劳力，贵贱各有属。所以文伯母，勤事自检束。教子多义方，不才由土沃。岂独鲁邦瞻，永作保家箓。  

法律为诗书，周召尽刑馀。汉兴承秦弊，罗织不遑居。邈哉隽子母，好生复太初。闻狱多平反，言笑始自如。秋肃布春阳，讼理永终誉。执地尽若此，囹圄庆空虚。  

大孝通神明，甘泉涌其舍。当姑未谅时，姜诗难宽赦。氵斥流汲江水，轩然风涛作。鸡鸣空往还，姑渴愁难破。夜纺市珍羞，下堂犹参佐。使无邻母对，翻益贤妇过。至诚感姑心，仪型远迩播。  

画虎状狰狞，遥望犹悚惧。况在小儿女，何敢与之遇。父为虎所曳，杨香赫然怒。奋臂不顾身，搏虎如搏兔。搤颈虽靡牙，俯伏驰若鹜。笑彼逐虎者，色变失故步。善撄如冯妇，负嵎犹四顾。  

纲常弥宇宙，惟孝为至德。慨世巧趋避，灵府尽茅塞。表表叔先雄，伤父尸未得。矢志殉中流，号泣废寝食。岂无弟与夫，永诀良恻恻。亦有子与女，割爱靡姑息。梦告后六日，同浮江之侧。鬼神为呵护，蛟龙为藏匿。大节光天壤，丰碑彰奇特。  

淮寇一窠蜂，所至无生理。詹女诱甘言，贼反任驱使。父兄脱兵刃，过市跃於水。暂屈非偷生，完贞得所死。骂贼岂不烈，族赤门闾毁。济变策万全，愧此詹处子。  

君子不知命，势利相奔竞。贤哉於陵妻，尼夫却楚聘。食玉岂不美，衣锦岂不盛。君臣虚以听，况执国之柄。相视若浮云，琴书怡天性。千载仰高风，安贫良非病。  

牛鸣马不应，由其非同类。嗟齐孤逐女，自媒近於戏。经曲为大防，守礼德始备。三谒王之门，所论皆正议。配相而尊贤，齐国赖以治。其如女道亏，才辩何足异。兢兢深自持，无为盛德累。  

大节不可夺，精诚能格天。比翼申夙志，连理结后缘。青陵筑层台，张罗思高骞。水深日当心，匪石难转旋。虽贵不慕贵，轻之若云烟。虽贱不辞贱，重之若冰渊。  

爱极翻成怨，情溺转相仇。夫妇道不终，无礼节其流。却缺耨大野，妻馌进殽羞。献酬如宾客，所慕起道周。观人必微忽，外敬知内修。百行端有本，舍此更何求。  

习惯若性成，疾难破沈痼。有汉桓少君，闻义顿改素。鲍宣淡纷华，美饰触其怒。毁妆富不骄，守约穷能固。提瓮汲清泉，挽者著短布。即境以炼心，随遇安常度。士志虽足多，妇行良可慕。  

名遗珠崖令，空将二义传。感人犹馀事，慈孝可通天。臂珠误入关，坐法难两全。母女争就义，闻者涕涟涟。吏劾不忍决，援救珠尽捐。风教起闺闼，此美洵当先。相隐复相让，后母尤足贤。  

先民询刍荛，故能成其大。管子天下才，改容谢少艾。齐桓勤求士，甯戚歌诡怪。奉迎忧不知，妾倩適逢会。白水识贤心，修宫速反旆。佐齐国以治，赖此一夕话。人无忽於微，虚己超物外。  

淑德伊云逝，陈篇寄赏音。穷通端有道，常变不移心。师法班昭诫，难为《女史箴》。内修勤自省，怀古一何深。  

***剑州道柏***  

绝壁过云天宇辟，盘拏两行森战戟。行人指点不敢攀，云是桓侯手植柏。经霜傲雪风骨遒，绿柳红花皆避席。落落丹崖虽自赏，终造凤楼高百尺。斡旋造化天无功，扶持千载寿金石。根深叶茂多庇荫，树比甘棠犹爱惜。  

***雨后即事***  

雨歇杨林渡，东郊尽把犁。青溪千鹭饮，红杏一莺啼。树色随帆近，波光入户低。三春无限好，两岸夕阳西。  

***华阴道中***  

柳拂秦关道，云山过几重。前村知不远，花外一声钟。  

***途中偶成***  

云霞出海最鲜明，其奈辞家万里程。别绪顿随流水转，离怀时与故山盟。重帏定省朝朝梦，两地怀思暮暮情。待到杏开春雨后，好随樯燕趁风行。  

***留别***  

携手河梁上，滔滔水不波。盈觞愁未解，折柳劝徒歌。红日离时短，青山别后多。相思期努力，莫负夕阳过。  

***夔府舟中***  

江水滔滔去，春来景倍生。帆从天外落，人在镜中行。黄鸟含烟啭，青畴带雨耕。长途千里别，不尽故乡情。  

***三峡观瀑布***  

奇峰秀削插当面，晓起凌虚天一线。轰轰震谷雷乍鸣，重岩陡转飞白练。如烟如雪势奔腾，大珠小珠满地溅。碧潭千尺窈而深，响滴铜壶漏传箭。蛟龙不作尘不染，皎洁水光澈底见。静观顿使道心清，日暮云封犹眷恋。  

***巴东舟中***  

猿啼两岸夕阳催，江上何人赋落梅。山影漫随烟霭去，钟声时杂雨风来。鸟穿叠嶂阴云合，舟入重岩石壁开。到此蓬莱知不远，我今新自蜀东回。  

***汉江舟中***  

荆门三峡尽，万里送行舟。帆急山俱动，江平水不流。柳舒桃叶渡，花隐夕阳楼。回首碧云暮，开尊对月浮。  

***春日偶成***  

春来无事小窗前，手弄瑶琴已暮天。一曲未终花影上，碧栏杆外月初圆。  

***偶成***  

芙蕖带露满池开，金井梧桐点翠苔。无限云山刚过眼，碧纱窗外燕双来。  

***江韵梅***  

江韵梅，字雪芬，钱塘人。直隶井陉知县、常熟言家驹室，河南知县有章、大名镇总兵敦源母。有《梅花馆诗集》。  

***王父雨园宫詹官京师所居西园桃花最盛王母潘太夫人常开吟社幼侍游宴俯仰今昔追忆成咏***  

真珠帘子卷东风，乍暖微寒二月中。犹记故园当此际，小桃含雨放新红。  

***效义山离思并用原韵答外***  

聚首不知乐，离怀寄短歌。当君情意切，使我泪痕多。客久增秋感，愁深奈病何。风尘辛苦甚，无日稳烟波。  

***别夜***  

昨日天津有报书，鲤鱼风起病相如。非关怜婿偏忘母，急棹归来类绝裾。  

临歧难禁泪如丝，不易相逢易别离。君是事亲侬作妇，此中甘苦有谁知。  

***井臼***  

井臼亲操强自持，囊空如洗少人知。最怜儿女同时病，药石温凉独主持。  

惯坐愁城日似年，一寒至此倩谁怜。无台避债追呼急，儿女犹争压岁钱。  

***望月***  

湘帘卷处月当天，爱看清光此夕圆。碧落《霓裳》歌宛转，玉关秋思致缠绵。娟娟素面盈三五，穆穆金波印大千。寂寞小庭群动息，今宵为尔更迟眠。  

***红豆***  

绮窗红豆记相思，宛转柔肠十二时。春到苔钱圆处绿，个侬心事少人知。  

***和外***  

举头喜见婵娟月，宝镜盈盈透蟾窟。姮娥起舞寒簧歌，涌出银光夜飞越。芳草天涯年复年，晚风吹醒酿花天。凭遍阑干十二曲，弄花拜月爱迟眠。  

***题来禽仙馆稿***  

红牙拍处句清新，绝妙词成绝代人。分得西湖灵秀气，梦窗片玉是前身。  

***两女知仲媳能诗争相倡和喜示仲媳***  

威姑诗笔名江左，自愧无能步后尘。喜尔随肩互酬唱，吟坛薪火有传人。  

***和外秋日游玉峰山韵***  

石磴崔峨庙宇齐，凭高四望水云低。何须风雪添诗思，一抹明霞送马啼。  

***题先妣邹太人味蔗轩遗集***  

《国风》采歌谣，不因巾帼弃。闺阁多贤媛，岂仅酒食议。吾母幼淑慎，不为儿嬉戏。绣馀读诗书，四德悉纯粹。随宦游齐东，孝友两无愧。作嫔於先公，敬戒主中馈。吾祖瘁文衡，节冷滇闽使。家门盛科名，同怀奋鹏翅。威姑年正高，妇职益周至。勉力奉晨昏，典衣供药饵。吾父捷贤书，礼闱伤十踬。皋比隆赵州，名动公卿屣。桃李溥春风，刀尺撄闺思。苜蓿盘终虚，悲生展禽谥。予雁序五人，抚育皆亲累。茕茕藐诸孤，惨惨呼天泪。阿干送榇归，烽火江乡悸。补屋惟牵萝，长安居不易。婚嫁得粗完，两荆枝又萎。世胄竟凋零，津门寓嫠稚。苦节天所褒，乃为造物忌。茹荼四十年，蔗味痛难遂。平生真性灵，景物自言志。愁来付短吟，信笔记时事。即此一卷诗，颇为精神寄。如见呕心血，如见貌憔悴。身世历诸艰，十只道一二。余也恐散佚，敬谨为编次。萱荫北堂摧，劬劳犹可识。书成付阿咸，濡翰泪痕渍。  

***寄大儿***  

又看中秋月，良宵别思纷。苕溪嗟远嫁，梁苑阻归群。薄宦猪肝累，长邮马足分。军咨真祭酒，退食更论文。  

***浮云***  

浮云变幻太无端，岂易优游菽水欢。最是幽禽飞已倦，秋风萧索得归难。  

***自井陉僦寓获鹿***  

十年前踏晓霜寒，华首相将席未安。久阅世情尝冷暖，本来治理尚和宽。琴弹《流水》知音少，曲谱《阳春》属和难。行矣堕甑莫回顾，鹿泉权作鹿门看。  

***丁毓英***  

丁毓英，字蕴如，宜兴人。常熟言敦源室。有《喁于馆诗草》。  

***寄外***  

木叶萧萧下，閒阶秋色催。衣同寒到否，半臂手亲裁。  

霜信催碪急，寒闺寄远时。料应孤客梦，付与枕函知。  

别后情无限，离怀讬短歌。辽西无梦到，更柝恼人多。  

似水流光远，年华去不回。笑君如燕子，一岁一归来。  

***庚子中秋***  

夜静空庭雁唳群，商声偏送枕边闻。无家正值沧桑变，有泪难禁骨肉分。极目乡云侬陟屺，惊心烽火婿从军。那堪又到中秋节，寂寞兰闺万绪纷。  

***傅梦琼***  

傅梦琼，字清漪，贵筑人。河南按察使寿彤女，开州朱庆墉室。有《紫荆花馆诗》。  

***寄外***  

家山烽火路艰辛，红豆相思梦最真。临别赠言君记否，春来莫作未归人。  

***夜坐***  

新月如钩半未明，楼头忽听玉箫声。春光满目无游处，一片烽烟绕郡城。  

***送杨剑昙先生北上***  

风雨潇潇又别离，残绒唾上柳丝丝。蓬莱七字他年约，先绣天涯感旧诗。  

***路秀贞***  

路秀贞，字春波，毕节人。洛阳知县璜女，修文江苏候补道袁照藜室。有《吟荭馆遗诗》。  

***白莲***  

雨过暗闻香，凌波试淡妆。珊珊仙袂冷，鸥梦伴银塘。  

***自汴入都缃侄送至道口***  

欲别难言别，登舟意黯然。多情惟骨肉，往事等云烟。岂有花常好，重逢月几圆。归家慰尔祖，或恐废餐眠。  

***运河道中***  

有子方三岁，相从便北征。如何成远客，强半为浮名。岸曲帆随转，波澄水渐平。邻舟闻笑语，都是异乡声。  

***喜雨***  

漠漠云阴合，长空送雨声。为霖三日愿，望泽万家情。红润花光活，青浮麦浪平。丰年真可卜，大野庆秋成。  

***古剑***  

沈郁丰城久，霜锋半藓侵。凌空腾虎气，挂壁作龙吟。玉匣封何古，银花蚀已深。一朝逢薛烛，拂拭惬雄心。  

***听琴***  

众籁尽岑寂，凉宵露气清。松风听一阕，万物化和平。  

***扫花***  

瞥眼春将晚，飞花满碧苔。倚阑呼婢扫，风过却吹回。  

***胡云琇***  

胡云琇，字冰心，永康人。湖北粮道凤丹女，香山盛文霖聘室。有《冰壶馆诗剩》。  

***思亲***  

望远人千里，思亲字两行。休因怀弱女，憔悴鬓成霜。  

***有悼***  

一现昙花二九年，飘然撤手判人天。玉楼想少修文字，召去人间旧谪仙。  

***怀诸弟***  

鸰原一别怅经年，海峤苍茫别绪牵。今夜西楼明月好，几人联句斗清妍。  

***龄文***  

龄文，字竹友，库雅勒氏，满洲旗人。口北道吉顺母。有《絮香吟馆小草》。  

***冬初将晓枕上感赋***  

初回残梦远钟轻，竹影摇窗月尚明。寒埘鸡啼催曙色，遥天雁唳断秋声。半生身世馀残局，百岁光阴悟晓檠。聚散悲欢知有定，牢愁无那此中情。  

***姚若蘅***  

姚若蘅，字芷湄，号沅碧，桐城人。江阴永年知县夏诒钰室。有《红香阁诗草》。  

***憩园秋兴易州署中***  

园林雨后聚秋光，花影还依月影长。小沼水清蘋叶老，曲栏风暖桂枝香。野云行尽生岚气，山鸟飞来话夕阳。种秫公田多逸兴，固应人境两相忘。  

***挹爽楼眺雪次韵***  

一夜虚窗朔气吹，朝来世界换琉璃。楼头顿失青山影，林下联吟《白雪词》。冻雀无声花自落，寒梅有梦月应知。眼前竹石皆图画，欲假毫端试取奇。  

***泊渡口驿感怀***  

风风雨雨新霜候，一点秋镫旅思凉。松菊未营陶令宅，琴书犹拥陆生装。时闻犬吠知村近，渐少更声觉夜长。莫向扁舟怨飘泊，连宵儿女和诗忙。  

***兴济镇***  

大旗摇曳出疏林，寒垒荒屯傍水浔。却忆承平廿年事，军门细柳已成阴。  

***过静海县***  

水城百堵见廛闾，鱼米生涯乐有馀。渐觉津沽风物近，青红儿女钓人居。  

***何福骏***  

何福骏，字君粲，灵石人。直隶按察司经历辉绅女，江阴光绪壬辰进士、编修、湖州知府夏孙桐室。  

***涿州道中***  

帝城行渐近，驰道带长河。寺古红门黯，山秋黄叶多。客心惊落雁，边色见征驼。笑我闺中语，何知燕赵歌。  

***自题蕉窗肄书图***  

绿天便拟借名菴，湘管菭笺俗虑戡。静里清阴分砚北，画中秋色忆江南。诗成题叶香犹润，墨可磨人味自谙。最是羊裙增旧感，《芬陀》遗集护瑶函。  

***秋夜寄外***  

凉镫清漏隔屏山，人自关心花自閒。今夜长空闻雁过，明朝应有羽书还。  

***俞绣孙***  

俞绣孙，字彩裳，德清人。樾女，仁和赣州知府许祐身室。有《慧福楼幸草》。  

***游天宁寺***  

东风吹絮暮春时，客到禅扉有鹤知。松树两行青嶂立，藤花一架紫云垂。无缘福地生欢喜，但祝人间少别离。归去也应更回首，暮钟声里意迟迟。  

***许禧身***  

许禧身，字仲萱，仁和人。祐身妹，贵阳直隶总督陈夔龙继室。有《亭秋馆诗词钞》。  

***并蒂莲***  

平明信步绕芳塘，傍柳随隄过曲廊。湖比鸳鸯还共泛，亭开荷芰自相庄。出尘不染双心洁，并影同看佳兴长。我本爱花花对语，频将佳兆祝祯祥。  

***许之雯***  

许之雯，字修梅，仁和人。祐身女，王孝亮室。有《缃芸馆诗钞》。  

***小园***  

雨过苔痕涩，云来花影迷。水平双燕掠，风暖一莺啼。亭小随池曲，山低共树齐。春光何处最，红杏女墙西。  

***拟古出塞***  

饮马青海头，弯弓长城北。不取燕支山，恐君重颜色。  

秦地旧山河，汉家新戍卒。照彻玉关寒，一片闺中月。  

射虎李将军，斩蛟周孝侯。数奇辜利器，未获月支头。  

将军犹转战，宰相莫和亲。投笔男儿志，羞将讬妇人。  

***咏蓼主人秋风失意书以代柬***  

休将得失感生平，花样更番学未成。黄卷青镫仍故物，白衣苍狗是科名。驹光有限宜同惜，蜗角无多莫苦争。他日得营三径业，肯从浊世问前程。  

***孙镇***  

孙镇，字慧贞，玉田人。道光庚子进士，翰林院侍读晋墀女孙，攸县知县光燮女，范履福室。有《清风楼诗存》。  

***秋夜曲***  

秋镫耿耿凉宵永，玉露无声下金井。空山野鹤忽飞来，踏碎庭前松月影。  

***高阁***  

高阁霭春晖，幽居山四围。风梳杨柳瘦，雨润豆苗肥。树色侵书幌，江光漾钓矶。地偏心自静，相赏欲忘机。  

***葛远***  

葛远，字香根，自号惜芳痴人，湘潭人。利川女，同县诸生杨昺炎继室。有《评梅阁诗词集》。  

***雨后看花***  

一夜雨淋漓，花开几枝亚。嫣然色更娇，未逐东风谢。  

***寒食***  

山村初听杜鹃声，日暖风和一晌晴。寒食有诗春意足，不闻天子召韩翃。  

***家大人命咏见志勉呈***  

几人代父走征鞍，远戍远城胜克汗。一骑明驼辞火伴，木兰犹是女儿还。  

***垂钓***  

林塘一曲偶凭栏，试问清阴把钓竿。瞥见浮个下深碧，鱼游萍底不知寒。  

***春晴***  

小阁帘高卷，时还鹊噪晴。春花争灿烂，池水最澄清。燕啄香泥暖，蜂驮翠絮轻。倚窗收绣谱，扫几设棋枰。听野农歌接，看山画本成。分题诗未就，催卷有新莺。  

***制椒枕寄外***  

孤镫静坐巧安排，锦字回文花样佳。一握椒聊寄珍重，此中芬馥是侬怀。  

旅馆凄凉动客愁，邯郸未到梦难休。凭将一瞬黄粱熟，无事痴情叹白头。  

***送六陔弟之黔***  

年少初为客，焉知行路难。黔山二千里，湘水万重澜。且听骊歌悄，翻怜雁影单。家书宜早付，长铗莫轻弹。志大须鹏展，枝栖愿莺安。前途殷御李，名士喜瞻韩。笔札从容出，诗书蕴藉看。寓公防落魄，游子恐孤寒。堂上缝衣密，闺中织锦宽。得如青眼愿，毋遣白头叹。恋栈犹凡马，抟空要健翰。田园未荒芜，知倦及时还。  

***李端临***  

李端临，号更生，乌程人。承基女，德清傅云龙室。有《红馀籀室吟草》。  

***梦归***  

尺鲤东流雁北飞，椿萱风景话依依。八千馀里须臾到，梦里还家也当归。  

***偶题***  

诗思水犹浅，花容人更癯。蜨衣和粉晒，鹦母隔帘讠乎。石篆半红藓，春阴满绿芜。借閒补诗句，何事唤提壶。  

***初夏***  

花饶午韵鸟声碎，柳曳晴丝蜨路迷。独倚阑干春影里，一帘红透夕阳西。  

***清秋***  

清秋明长江，残蟾窥芸窗。梦毂不可极，栖鸦鸣一双。起坐有诗思，宿墨饱著字。苦吟羞消蛩，声乾叶满地。  

***即事***  

矮纸墨花凝，秃锋毫不棱。劲风飏积雪，斜日堕檐冰。蓟北迟归鸟，窗南击冻蝇。夜分群动息，诗思一镫青。  

***且月二十九日览玉泉山昆明湖***  

远山抱城转，傍晚翠云横。禁树蝉争噪，垂杨莺一鸣。旧桥经雨断，斜日就烟明。呼艇前溪去，荷花香乱生。  

***读岱山姊遗诗***  

於兹廿载死生离，亚字阑干独立时。赤鲤不传泉下信，红镫忍读旧存诗。频逢梦里浑如昔，每到花时不减思。愁听子规声断续，暝烟疏雨一帘垂。  

***感怀***  

翻澜不在多，涓滴成江河。滋蔓不在天，茁芽缘高柯。如何断不断，机见独蹉跎。  

菖蒲邂蚤虱，蚰蜒引可怵。奇香衣恣薰，损肺毋乃疾。如何顿忘损，而云岂无益。  

苔城蛾子出，驮粒课时术。鹪鹩微乎微，营巢借枝一。如何耽食眠，虚此难再日。  

草木有本性，扶幹自然直。鸢鱼有天机，何处著智力。如何矫揉者，门内亦粉饰。  

***小园***  

棂静云流绿，墙高日下迟。竹篱香雨后，萍沼薄凉时。花丛蜂寻蕊，叶摇禽上枝。眼前无此景，梦里故园窥。  

***送外遵朝谕游历日本美利加等国***  

片帆飞去海山秋，好向扶桑作壮游。七万鹏抟真快事，天风吹送转星球。  

记睹十洲未足夸，水蒸舟更火飞车。丈夫四海平生志，莫向临歧感鬓华。  

***有感***  

繁枝删向碧芙蓉，霜幹作虬青古松。黄叶半山斜日静，浮云偏蔽最高峰。  

***寄外***  

寄书万里祝加餐，又展君书月下看。一片离情清影里，何时同照泪痕乾。  

身同蠖屈住长安，别后人情倍觉难。静掩重门浑似隐，北风吹雪上雕栏。  

***红馀***  

红馀仍握管，日影上帘钩。宿雾随风散，春冰逐水流。轨涂半庐墓，柔舻满沧洲。此处人家少，溪边一钓舟。  

***思亲***  

津门月里步篱边，仿佛当年问寝天。昨夜梦回离别处，子规啼断一溪烟。  

***微雨***  

策雨两三点，蛙鼓不能声。半篙海河水，九里苇根城。暑重风仍湿，月圆潮倍生。柳阴到窗隙，花气满帘旌。  

***村居***  

拂墙杨柳碧丝丝，已折杨枝活旧篱。双涧水閒鸥梦稳，一天风静燕归迟。新花好借朝云护，矮竹权乘微雨移。不信村居少诗味，卷中羞羼热官诗。  

***闰月七日观水***  

不系舟如是，举家今一行。桥腰野人语，树顶乱泉鸣。落日嵌汀岸，归艭沿柳城。剧怜千亩地，都作怒涛声。  

***为夫子董理图籍有感***  

镫味难忘昔，戎曹廿二年。图书千万卷，买自卖文钱。  

***傅范淑***  

傅范淑，字黎痴，德清人。云龙女。有《小红馀籀室吟草》。  

***小园***  

江南草长六朝地，蓟北春寒二月天。花睡红犹云影护，柳迟青未雨丝牵。沁脾新汲烹茶水，买醉不抛沽酒钱。裁报东风生浅渚，小园争擘衍波笺。  

***春日行***  

海棠渍露杨搓烟，何似霜叶红秋边。仓庚紫乙花中天，啁啾声来圆复圆。如歌互答如管弦，妙手偶得诗自然。  

***忆览昆明湖***  

回首玉泉下，白莲十里花。扁舟载落日，欹柳锁流霞。断续蝉声噪，参差鹭影斜。隄边诸钓叟，艳说驻龙车。  

***夏凉***  

千柳万柳风丝柔，五月六月荷塘秋。雷声僻地醒睡鹿，月影一天凉眠鸥。池蛙夜静鼓吹起，十二栏干花雨收。  

秋  

客里秋光又一年，拈题分韵坐镫前。风敲霜叶漏初永，月上窗纱夜未眠。骂鬼诗成删草稿，惊人句欲写花笺。谁家碪杵惊寒起，况是南楼雁过天。  

***晓起***  

丝丝绿柳绾朝烟，燕子衔泥去复还。花外白云呼不起，日高犹抱石根眠。  

***金芳荃***  

金芳荃，字畹云，秀水人。平湖候选知县陈景迈室。有《绚秋阁诗集》。  

***敬呈厚斋伯父***  

凤池旧迹剧堪怜，零落朱门锁晚烟。静夜挑镫论家世，秋风泪洒断肠篇。  

玉树摧残感易生，倦游湖海掩柴荆。遗珠不遇犹堪慰，定许龙头属老成。  

***镫下老母述旧事***  

云黯苍梧日，凄凉忍细论。慈乌怜弱羽，小草讬孤根。频寄鹪鹩迹，难招杜宇魂。茹荼廿馀载，肠断未酬恩。  

***刘韵***  

刘韵，字绣琴，一字赠梅，南丰人。奉化知县国观女，鄞县黄家鼎室。有《红雨楼诗钞》。  

***书福山王婉佺夫人列女传注后***  

更生西汉儒，举行冠群彦。立朝遇闇主，宫寝恣荒宴。戒昧司晨鸡，谣起涎尾燕。忧深讬讽谕，表进《列女传》。精胜匡衡疏，谲异谷永谏。七篇举其纲，百人萃厥选。王政首母仪，阴教系治典。其次及贤明，家国佐安奠。仁智德乃尊，贞顺性斯善。处变重节义，遴才取通辩。有劝必有惩，孽嬖居其殿。徽音慕肃雍，容饰薄盼倩，上自翚翟贵，下逮荆布贱。众■既毕陈，四德亦备见。鞶鉴昭千秋，搜讨信云遍。谁欤续补辑，两京厕名媛。纵增彤管辉，未免时代舛。昔闻大家注，训故藉排纂。又闻《长康图》，丹青妙独擅。恨生千载下，古本失流转。东海有女宗，观书目如电。徵诗订三家，集解编八卷。残文补阙漏，奥义畅推衍。同时得梁氏，振绮罗文献。笺释足并行，汉学留一线。披函日循诵，淑范生敬羡。颇思绘屏风，遗像识真面。联代铸金事，朝夕薰香荐。远愧孙夫人，列传系序赞。三复中垒书，述古发长叹。  

***侍姑冯夫人游石鼓山***  

佐馂得馀閒，游山觅幽赏。晨兴奉板舆，意在怡色养。出郊二十里，境渐异墨尘坱。奇峰迎面来，松筱密如幌。穹窿大石鼓，擘自巨灵掌。鸟道盘一线，螺屏列万丈。舆夫作蛇行，蜿蜒陟林莽。古刹峙山椒，结构极闳敞。衣钵五代遗，榱桷普陀仿。登攀屴崱峰，白云任俯仰。岩洞探灵源，仙踪殊戃恍。翼然水云亭，愚斋署诗榜。寺门涌泉出，有池数弓广。久旱从不枯，佛法现龙象。寺左喝水岩，壁錾大士像。活活龙头泉，激轮钟自响。右瞰达摩洞，幽僻莫可状。面壁悟禅机，眼底颈明朗。纵无换骨丹，颇萌出尘想。慈姑困步履，扶掖代藜杖。不愁暝色催，愿睹白毫放。停车为少留，归路月已上。  

***陪王霨斋夫人登钓龙台***  

鱼軿揽胜得追从，遥指高台是钓龙。出海烟岚迷树色，摩厓碑碣剔苔封。久销霸业沈枯井，平挹秋光接远峰。眼力尽时转空阔，待看健笔写云松。  

***暮秋病起***  

年来多病少欢愉，离得绳床若梦苏。理鬓漫将尘镜拂，添香犹倩小鬟扶。懒收红叶题银管，爱折黄花插玉壶。惆怅寒窗风雨夜，书帏照影一镫孤。  

秋光黯淡透虚棂，石鼎香飘药火青。听雨梦回惊蟋蟀，临风身怯颤蜻蜓。久疏井臼惭梁案，苦忆乡园隔谢庭。且对高堂说强健，亲携菊酒慰衰龄。  

***寄外子海上***  

萱闱日日盻归槎，腊鼓声中未到家。曾约秋窗评菊谱，翻劳烟驿翦梅花。  

***将随外子南游留别红雨楼***  

缃桃压槛绿阴稠，妆镜安排是此楼。琴簟将移花似泣，珠栊欲卸鸟知愁。凿楹万卷留纱护，黏壁千篇启箧收。默祝慈姑春不老，年年海屋数添筹。  

***上海城隍庙有园一区花木蓊翳流水萦带颇饶幽趣俗名小西湖秋日与外子过此作歌纪之***  

小西湖，湖水清，沦涟一勺分仙瀛。有亭翼然如建瓴，文阑百摺环螺屏。疏荭断蓼映秋色，此中可寻鸥鹭盟。小云台，山石叠，奇礓竦削苔翠积。腾空恍挟怒猊舞，卧云似作蟠龙蛰。剔透玲珑无傍依，此中疑有神仙窟。我来海国游，秋光满林圃。树头嘒蝉静，池面喁鱼聚。霜枫落叶任低昂，篱菊延芳作宾主。宛延山下径，回环湖上隄。登临既乘兴，吟眺几忘疲。小桥长廊缓缓步，行尽湖隄觅山路。山颠风景无限好，一览吴淞雪树渺，归来好趁夕阳时，山渌湖光黯相照。  

***送外子于役秦中***  

壮矣此行役，横腰佩太阿。探奇历西岳，陟险渡黄河。风雪关前重，豺貙塞外多。归期宜早决，堂上鬓双皤。  

***携忠儿归甬上别外子***  

自暌慈姑侧，五历暑与寒。宦辙随闽峤，攀陟恒苦艰。睠念姑恩重，昕夕愁眉攒。纵有淑贤娣，耿耿心未安。君也为贫仕，还里良亦难。显扬志犹沮，待时振羽翰。吾病亟思归，且得共馂餐。有子甫八龄，可博含饴欢。中馈付姬媵，传舍影不单。功业君自勉，井臼吾当殚。偕隐俟异日，临别增辛酸。  

***白云寺***  

寂寞白云寺，当门好鸟鸣。日高山雾薄，风定树烟横。岩底闻人语，墙头落涧声。飞仙渺难即，何处学长生。  

***楼居即事***  

开轩俯瞰尽桃花，映带衣裾灿晓霞。雨后收花待春雪，为儿靧面作妍华。  

***程淑***  

程淑，字绣桥，休宁人。有《绣桥诗存》。  

***漫兴***  

吟情游兴向谁论，到处登临酒一樽。漠漠青山云外塔，萧萧黄叶雨中村。凉秋似水寻无迹，好梦成烟散有痕。底事清愁忽枨触，数声啼鸟又黄昏。  

***送侄女之鸳湖***  

呕哑柔橹划波轻，水驿江村路几程。木落寒山秋色远，云开断塔夕阳明。寄书恐阻天边雁，折柳愁听笛里声。此去胜游应记得，一楼烟雨暗重城。  

***待绣玉姊不至***  

闻说云軿降，先期扫敝庐。足音偏寂尔，目望竟劳余。天末鸿飞渺，檐前鹊噪虚。閒庭明月夜，伫立尚踌躇。  

***徐熙珍***  

徐熙珍，海宁人。有《华蕊楼遗稿》。  

***晚眺***  

倦鸟飞还日已斜，残霞绮丽映窗纱。停针无事搴帘坐，閒看游鱼唼水花。  

***远眺***  

浮图高处望依稀，海阔天空兴欲飞。万顷稻田桑柘外，遥山遥水接烟霏。  

***题吟红阁诗钞***  

泪洒优昙一现来，夜阑开卷几低徊。愧他裙屐诸年少，谁似西泠咏絮才。  

***归自鸿印轩***  

春暮池塘夕照时，峰环路转步迟迟。绿油晴泻三篙水，红杏香凝万斛脂。趁暖燕泥黏柳絮，怜芳蛛网罩花枝。兴阑归去篮舆速，刻烛联吟七字诗。  

***感怀***  

平安淡泊足娱情，学问还从阅历生。暗卜鱼仙参仰覆，共猜瓜战判输赢。当车量力螳撑臂，未雨知机蚁罢兵。欲步性灵诗不易，摹唐仿宋两无成。  

***郑业娽***  

郑业娽，字淑荃，长沙人。安化华容训导陶煌室。有《云璈阁诗稿》。  

***初冬晚眺***  

黯黯荒郊欲暮时，朔风摇飏酒家旗。数声村犬吠行客，几处归鸦争晚枝。楼小先迎新月上，林高独下夕阳迟。霜馀木落群峰出，松柏凌寒独未知。  

***思亲不寐口占一绝***  

思亲眠不得，起坐夜三更。月照一庭白，慈乌故故鸣。  

***易蘩***  

易蘩，字南蘋，湘乡人。山西岢岚知州吴光熊室。有《景惠室诗存》。  

***山居遣兴***  

嚣境何如静境栖，长吟人坐小窗西。地偏时有閒车马，客至犹能具黍鸡。四面松疏蟾送影，半沟水浅燕衔泥。谁知领取幽居趣，合计诗坛细品题。  

***哭二弟信臣华臣***  

吾家近事不堪闻，雁序伤心两失群。白发孤镫悲寸草，青枫落日哭双坟。萱花冷淡怜亲老，菽水艰辛赖子勤。识破彭殇同一例，拭乾泪眼看龙文。  

***梦中得四绝句醒后祇记其一***  

庭花倚月落无声，澹澹秋云夜气清。一点诗心无管束，随风化作万松鸣。  

***岢岚州署***  

山为屏嶂石为台，活水都从云际来。万壑松涛清夏雨，一帘岚气暗春雷。寒鸦古树围官舍，澹月中庭老鹤胎。车马不喧城郭静，天教吏降占蓬莱。  

***次夫子罢归原韵***  

大好怡情地，天然小隐居。山围陶令宅，树拥子云庐。薄醉孙扶杖，论交友寄书。归来梅鹤吏，相守复何如。  

***包兰瑛***  

包兰瑛，字者香，一字佩棻，丹徒人。如皋朱兆蓉室。有《锦霞阁诗集》。  

***读放翁集***  

秋镫耿遥夜，下帘听疏雨。一卷《放翁集》，古秀照眉宇。平易似香山，忠爱匹老杜。石湖帅两川，先生居幕府。雪中草军书，下笔龙蛇舞。宝鸡达长安，旦暮可立取。奈何小朝廷，甘作湖山主。坐令龟堂诗，苦语泣肺腑。晚境封渭南，渭南渺何处。九州几时同，寸心千载许。馀情狎花草，亦与《离骚》伍。大雅逝不作，遗编互今古。久读忘睡眠，远寺动残鼓。  

***纳凉***  

夜凉挥麈谈风月，清兴真教俗虑删。银汉不流星斗转，一天秋思满人间。  

***登狼山支云塔***  

支云高塔走嶙峋，肯为裙钗渺此身。但觉天光俯银海，不知人世有红尘。二分垂足疑仙境，万事扪胸仗佛因。笑语同来诸女伴，此行奇绝胜飙轮。  

***咏史***  

千古牛衣肯死忠，直臣折槛亦奇功。诸儒杜谷真无赖，谏表区区说后宫。  

此公佞佛久无灵，妖梦迷茫死未醒。谁为练儿编本纪，年年祇载老人星。  

虬髯十万拥戈船，一见龙颜意悯然。海外真王君莫笑，胜他褒鄂上凌烟。  

衣白披裘总出尘，一眈泉石一经纶。官家同学知何限，千古流传祇两人。  

老泉潦倒布衣终，方叔台卿感遇同。却怪季奴署函面，一枝铁槊便称公。  

一幅《流民》郑侠摹，方田保甲罢追呼。讵知护法沙门在，又进《朝端莫助图》。  

江河万古盛文章，历圣相承宝箓长。我爱金家小尧舜，不烧书籍学秦皇。  

廷杖初收谴诏来，国家元气久摧颓。不须苦说茄花酷，璁萼当年是祸胎。  

***夕照***  

参差茅屋晚烟微，麦陇风清乳燕飞。夕照邮亭渔唱远，绿杨桥畔一僧归。  

***送咏春弟赓僖之皖江***  

亲老不谋学，将如仕进何。趋时新法捷，得路故交多。红叶数行雁，黄山几点螺。瞻云知不远，暇日眺松萝。  

***秋意***  

惨澹诗人笔，秋清诗益清。月扶花影起，风定竹阴生。碪杵谁家怨，关山万里情。梧桐疏叶落，河汉寂无声。  

***除夕寄外***  

光阴同是异乡过，两地怀人意若何。万里音书中道阻，一年情绪此宵多。梅侵腊雪香犹敛，诗得春风韵更和。守岁不妨吟到晓，锦笺椒颂共谁哦。  

***侍大母小饮作***  

春日暖桑榆，重闱晋一觚。鸳针閒处握，鸠杖醉时扶。梨枣孙牵袂，盘飧母戒厨。花前叙家庆，此乐即蓬壶。  

***毗陵游天宁寺舟中偶成***  

溪添新涨碧流清，春泛兰桡趁晚晴。日薄片帆移淡影，雨馀修竹滴残声。林边寺近红墙露，天际云连白塔横。梵阁疏钟传逸韵，柳莺犹对夕阳鸣。  

***渡江***  

长空雨过彩虹明，艗艏迎潮自在行。烟树数峰团画稿，风帆十幅破云程。沙边鸥鹭盟秋水，江底鱼龙睡晚晴。且喜舟轻人意健，开窗时复对楸枰。  

***望焦山***  

昨为金山游，岩壑称奇遍。虽然足壮观，终嫌金碧炫。意欲陟焦山，幽秀觌层巘。无奈波澜险，惊涛驶如箭。今晨渡江归，舟发心仍恋。放眼眺佳处，遥青如匹练。颇似香炉峰，停帆几回见。坡公薄江潭，舶<舟卓>风云变。我独挝回帆，奇境慳一面。准拟今宵梦，篮舆入葱蒨。  

***睡起得句***  

杨柳阴阴日未西，落花如雨溅春泥。春风一枕潇湘梦，时有流莺窗外啼。  

昨日微薰今日寒，铜蠡漏静篆烟残。隔花鹦鹉声声唤，料峭东风莫倚栏。  

***辛丑迁居杭城珍珠巷留题旧宅小米峰***  

峰峦小米巷真珠，同此杭州宅一区。机杼乍分鲛客慧，烟云犹忆虎儿母。敢偕白傅夸新第，未免青山恋故吾。惜别不须深感慨，总相宜处是西湖。  

***喜外书至***  

风尘惯適旅怀宽，去住知君随遇安。临镜读来花共笑，背镫展处月同看。  

***移竹***  

园地三弓馀，梅柳栽无数。有竹二百竿，梗塞清风路。呼僮移植小池东，祇要成行不要丛。笔端疏散气乃古，此竹亦与文心同。果然解箨春雷快，新绿森森换世界。君子从来挺拔姿，看渠玉立青天外。  

***自题锦霞阁***  

落落幽人志，云霞自卷舒。敢云真福地，到此即仙居。商定名山业，珍藏异代书。玉台今韵事，惭愧女相如。  

***题京江鲍氏三女史诗合稿***  

璇闺三秀冠当时，赋茗才华并擅奇。韵洽埙篪成合璧，光辉花萼缀连枝。清娱楼阁开诗境，绿饮山堂醉酒卮。更有烟波同泛乐，雁行鸥侣总相宜。  

***钱淑生***  

钱淑生，宁乡人。光琢女，巴东知县榘妹，湘阴李祖芳室。有《桂室吟》。  

***自湘阴归省***  

初四发湘阴，初五泊新康。初六到长沙，初七下西乡。百数十里间，行李殊周章。逶迤入家门，再拜上北堂。老父出慰劳，老母问家常。弱妹供盥洗，嫂氏备茶浆。弟侄各欣喜，喧笑绕匡床。饼饵堆盘匜，枣栗盈篚筐。屋后枫叶丹，阶前菊花黄。至哉天伦乐，慰我长相望。所嗟时地异，抚己暗悲伤。昔时千金子，今成人未亡。不敢自流露，恐伤老人肠。黾勉膝下欢，鸠杖双扶将。幸此春日晖，椿萱正康强。相从北堂下，载奉称寿觞。  

***悲怀***  

苍苍岩际松，青青岭头柏。青苍互相映，不为岁寒厄。哀哉泉下人，此间卜幽宅。人生野马浮，光阴过驹隙。一杯酹荒芜，祝君且安適。毋为儿女悲，毋任狐狸迫。相从会有时，遗君寸心赤。  

***梦感***  

昨晚梦亡夫，飘飘步烟雾。握手不得语，凄然忽惊寤。膝下鲜儿女，祭扫阙供具。哀哉未亡人，欲往无由赴。且复遣傒僮，奠汝荒丘墓。  

***三兄归自新疆过湘感赋***  

人生苦远离，况复经岁年。悠悠日复日，时事多变迁。自从阿兄出，亲戚俱完全。前年妹夫死，幼子旋弃捐。嗣后祖翁姑，高年不复延。未几二伯翁，复表《泷冈阡》。我家伯父死，长兄自陇还。二嫂忽遽逝，家书言惨然。今年三伯母，又复归黄泉。老父悲亲戚，小病长纠缠。老母稍旷释，右臂病未痊。归省此其时，高堂望已穿。勿复滞归期，勉撑湘上船。再拜北堂人，四女未寄笺。为言人世事，修短自有天。悲吊苦无益，且自宽食眠。飞鸿傥有便，遗我书一篇。  

***堂上***  

堂上奉盘匜，堂下执箕帚。且复手纺绩，且复躬井臼。妇职有当然，非以悦人口。所嗟命不犹，齐眉失白首。念彼泉下人，身死骨未朽。恻恻摧心肝，孤镫十年久。  

***归舍***  

柴门故依然，老槐覆溪水。乱石砌作隄，苔藓成纹理。经年不归来，归觉心可喜。入门见閒花，枝叶相依倚。翩翩梁上燕，呢喃初引子。好景在故园，非关自夸美。怡怡菽水欢，敬慎将杖履。  

***回湘阴晓发舆中口占***  

东岭延朝晖，西峰挂残月。牧牛亦已出，鸣鸡犹未歇。凄清重凄清，此心独兀兀。回首望门闾，迢迢隔林樾。  

***归燕曲***  

玉露零零金风冷，梁燕归飞已无影。回首乌衣春梦长，伤怀红缕秋心警。今年已过又明年，啄草衔泥亦可怜。谁识楼中建封妇，死心还在落花前。  

***慈乌曲***  

慈乌哑哑枝上啼，乳乌拍拍高复低。乳乌飞起慈乌喜，乳乌堕地慈乌止。乌飞乌止各有心，团团且绕栖巢林。一乌远出衔虫豸，一乌守巢护乌子。何时乳乌毛羽成，反哺酬恩见物情，人生抚儿亦如此，抚儿望儿良有以。哀哀惟我独虚生，累亲无计徒吞声。感此慈乌坐无语，心酸骨折泪如雨。  

***阶下梧桐忽然半枯感而有作***  

百尺高何用，枯枝不识春。汝为半死树，我亦未亡人。无复阶前荫，惟堪爨下薪。《南华》齐物我，相对独伤神。  

***江天晚眺***  

泽国苍茫里，风平水不波。江空来雁少，山远夕阳多。渔艇数行集，征帆几阵过。白云亲舍在，归信待如何。  

***和三兄游桃花灵云寺元韵***  

数声钟动下遥岑，知是桃花古寺林。溪水消馀半篙浅，春云浓起一峰深。茶烹雀舌留新味，树拥龙鳞接晚阴。为问游人诗思好，清吟可有出尘心。  

***夜坐***  

雨细愁难洗，风寒夜未眠。坐听更数转，烧烬博山烟。  

***忆母***  

频将思母泪，早暮洒湘阴。极目江天远，白云何处深。  

***即景***  

东风犹自作春寒，日暮何人翠袖单。一树梅花数行行，清吟能得几凭栏。  

***晓起***  

一半山岚一半烟，晓星寥落破霜天。忽闻古寺晨钟发，回首西山月尚圆。  

***周桂清***  

周桂清，字稚娴，歙县人。芳三女，合肥诸生阚濬鼎继室。有《缥缃馆稿》。  

***与姚氏三妹谈吴门名胜口号纪游***  

绿水桥西泊画船，垂杨倒影入沦涟。人人都上生公石，几辈曾参不语禅。  

古桧清奇邓尉寻，石楼探遍早梅林。还元阁下湖如镜，洗涤尘凡一片心。  

清钟夜半寒山寺，不到枫桥估客船。安得檀施金布地，精蓝重睹大康年。  

灵岩山色香谿水，日日横塘渡口迎。若向震湖重把棹，莫釐峰下一帆轻。  

朝天万笏山容古，一线攀登饮钵盂。似燕身材舆妇喜，每因肥瘠哭啼殊。  

维舟昧爽等花开，花气因风四面来。谁谓无声方入画，亲闻甲坼隐春雷。  

行春桥外秋光满，满汊菱窠信手牵。摇舻不知镫火上，城中又见月华圆。  

***光绪乙亥铎儿始生时寓盘门开窗正对瑞光寺塔诗以勖之***  

浮图涌现如文笔，界破青天任尔书。屋外高林通古寺，座中修竹认吾庐。清池日涤端谿砚，陋巷时来长者车。姑藕之无正蒙养，鲤庭方盛祖庭馀。  

***阚寿坤***  

阚寿坤，字德<女閒>，合肥人。奉贤知县凤栖女，同县诸生方承霖室。有《红韵阁遗稿》。  

***虎丘***  

剑池风冷石陂陀，断塔荒凉一再过。闻道开元全盛日，夕阳箫鼓画桡多。  

***冯畹***  

冯畹，字我素，祥符人。甘肃典史炳枢女，蒙自光绪己丑进士、新疆阿克苏道杨增新室。有《吟兰轩诗草》。  

***关山月***  

关山月，关山月，山月高高漏未歇。城头一夜戍角鸣，大帅平明大纛行，寒沙万里晓光白，斥堠千山烽火青。昨从都尉下三山，复逐轻车出汉关。三边积雪埋头白，五夜胡风彻甲寒。月色营前凝望久，重窥记自葱岭首。多情不舍出塞骑，犹为离人照刁斗。关山月，愿分一半清皎光，为照闺中望月常如此。塞上征人行未已，醒时惆怅月照席，梦里空迷塞烟紫。  

***寄大兄***  

离怀渺渺一缄书，寄向春风且任渠。何限洮河东去水，此中无处著双鱼。  

***春日离咏寄夫子***  

宵柝声声夜未央，博山红烬玉烟凉。麝煤兰篆休重炷，不是君来便不芳。  

银烛斜临倦眼明，坐来转觉不胜情。忽然忆著相思句，正是销魂第一程。  

吟怀无那觉肠乾，为乞松萝助洒翰。扶得几分诗力起，好将新句寄君看。  

相思只隔两三程，写尽吴笺寄不成。却忆小窗前夕雨，为侬搀梦到金城。  

茹水西为风物新，韶华著意饯离人。离人今在千山外，寄语河边柽柳春。  

***张仲肃***  

张仲肃，华阳人。刘明曦室。有《张仲肃女士诗存》。  

***晚泊峡中***  

泊舟临绝壁，倚柁一开颜。山势趋三楚，江声走百蛮。冻云生峡口，倦鸟没林间。孤艇寒风逼，巉岩未可攀。  

***汪清***  

汪清，字湘卿，东台人。训导永錤女，同县光绪庚寅进士、编修夏寅官室。有《求福居诗钞》。  

***寄怀云珠五姊***  

薰风别后又飞霜，一度思量一断肠。只道相逢秋月白，那堪空对菊花黄。纵多儿女添新爱，何似茱萸插故乡。况复高堂思念甚，倚门终日盼归航。  

***寄怀许玉清***  

尺素裁成倩雁驰，聊将心事报君知。家无长物愁难遣，病为痴情悔已迟。偶借新诗消俗虑，自怜瘦骨异当时。半闺珍重休惆怅，好寄平安慰所思。  

***许月芝***  

许月芝，字玉清，善化人。江都王存继室。  

***寄和汪湘卿***  

犹记临行曾语我，教将近况报君知。药垆为伴还如昔，书卷相亲未觉迟。已分微躯终似此，那堪病骨更难支。深情独有闺房秀，驿使梅花屡寄诗。  

***俞庆曾***  

俞庆曾，字吉初，号琴愔，德清人。上元光绪戊子举人宗舜年继室。有《绣墨轩遗稿》。  

***春日偶成***  

紫燕衔泥报早晴，黄莺出谷啭新声。春风乍拂长隄柳，吹到花前分外轻。  

***待月***  

碧汉迢迢夜气清，疏星几点映窗明。冰轮欲上还留恋，閒倚雕阑听雁声。  

***过旧居有感***  

儿时记得此曾楼，故迹重游路已迷。拾翠阶前烟漠漠，寻芳亭畔草萋萋。空庭燕去巢犹在，小院人归鸟自啼。追忆十年浑似梦，不堪再问旧芸闺。  

***山居***  

把卷松阴镇日眠，浑忘三月落花天。子规夜半啼明月，细雨清晨润绿田。涤砚偶寻山曲涧，烹茶每乞寺僧泉。心如止水原耽静，不问人间扰扰缘。  

***清明日湖上书***  

稚柳秾桃我亦怜，新茶采得煮新泉。扁舟更爱春莼美，寒食侬家不禁烟。  

踏青偶过小桥西，绕树雏莺恰恰啼。独坐斜阳看归鸟，不随画舫到前溪。  

***山行***  

閒步横桥载酒行，垂杨叶底暗闻莺。溪边小艇人争渡，树杪斜阳鹊噪晴。迎客野猿频献果，催耕山鸟不知名。晚钟何处随风落，我亦思归踏落英。  

***即事***  

乍寒乍暖熟梅天，自检新茶煮惠泉。棋为息机甘袖手，琴因识趣不张弦。閒阶雨过蜗涎积，深院风来芜影联。静坐芸窗无所事，唐诗细诵绿阴前。  

***閒坐和阶青弟***  

烛翦红纱幕，茶烹碧玉瓯。柳疏寒月漏，雨霁湿云留。遥忆三春日，曾同一叶舟。年华惊逝水，忽忽已新秋。  

***岁暮书怀和弟韵***  

渐次东风长绿苔，已看葭管动飞灰。慢惊邓禹封侯岁，不羡相如作赋才。安卧一丘馀老屋，待开三径种寒梅。芸窗岂有穷能送，柏叶聊倾酒一杯。  

***题阶弟小竹里馆诗后***  

慢向西窗感鬓丝，墨花开到谢家池。羡君生有空灵笔，湖海风涛腕底诗。轮蹄三度走燕南，遮莫骊珠颔下探。壁有龙泉犹待价，夜深风雨啸江潭。因风柳絮愧虚名，青草池塘梦里生。鹤静琴寒诗一卷，称他修竹月三更。  

***夜坐忆家偕子戴作并索阶弟和***  

帘外西风透绮寮，背镫拥髻坐寒宵。儿时滋味从头记，别后情怀借酒浇。茗碗熏炉同寂寞，瑶琴宝瑟懒句挑。朝朝一纸平安信，分付胥江早晚潮。  

***寄弟於衡阳***  

红树青山放棹行，潇湘雁影伴长征。慈亲频为搴帷望，怕有西风阻客程。  

***敬步祖父大人原韵***  

浪说天涯若比邻，花前负却艳阳辰。心因望远情何极，身未能归梦转频。桃萼红时莺出谷，杜鹃开处雁辞宾。兰闺旧日芸窗下，手种朱樱可放春。  

***寄子戴京邑***  

当时曾踏软红尘，茅店荒鸡送客轮。锦瑟年华东逝水，银釭风雨苦吟身。天涯杨柳初匀碧，江畔蘼芜已换春。不说相思深几许，平安聊慰远游人。  

***閒步***  

亭亭落日晚烟收，指点遥山翠霭浮。千里瓯江波浪阔，乱云何处认苏州。  

***咏老榕树***  

落叶辞柯下碧池，春风嘘植占当时。他生纵有灵根在，莫作人间连理枝。  

***闻雁***  

风清月瘦露华白，但闻寒虫啼切切。徙倚红楼看暮云，鸿声嘹唳来天末。影落潇湘杜若洲，天涯何处稻粱谋。玉门秋色羁臣感，归梦刀环少妇愁。银屏烛暗凭阑立，炉鸭香销莲漏咽。一声叫破万家秋，河汉无波人寂寂。伊人消息远长安，迢递关山路渺漫。无语举头天际望，暗将离思寄霜翰。  

***寄弟***  

风前帆影梦归艭，天末还怜雁字双。自翦秋镫无一语，愁云如梦锁寒窗。  

***书示抱珠妹***  

当时情味了无痕，此后思量总断魂。画尽寒灰书恨字，种来湘竹是愁根。那知身世安排错，如此华年岂忍论。扑面西风禁不得，残阳影里闭閒门。  

***俞玫***  

俞玫，字佩珣，德清人。光绪戊戌进士、翰林院编修陛云次女，仁和壬寅举人、军机处章京许宝蘅继室。有《汉砚唐琴室遗诗》。  

***消寒分咏***  

片石访严陵，江云路几层。冰花寒可拾，残柳贯难胜。雪浪催今古，沧波阅废兴。荒台遗迹在，风雨共谁登。  

风递数声长，征人凄断肠。无功羁绝域，有梦隔殊乡。白发人千里，黄沙雁几行。客愁消不得，锦字盼流黄。  

冻断梨云路，閒庭乍雪天。风棂光闪烛，箫局暖偎烟。湘女凌波伫，嫦娥抱月眠。罗浮如可到，梅折数枝妍。  

***乙巳腊月二十九日为先慈四旬仙诞敬焚一诗***  

风雪逼岁除，称觞又今日。泉壤去不返，十载梦魂隔。随侍安可期，顾复悲畴昔。常闻儿初生，每拟堪巾栉。设帨非悬弧，颇觉期望失。郁怀谁为宽，劳瘁易致疾。晨夕已减餐，提携仍恳切。最小偏垂怜，寝食依亲侧。长往遗孤儿，雏发犹覆额。岂识罔极恩。但苦音容没。千行赤子泪，何补春晖德。一樽长跪奠，芳草墓门碧。  

***柳枝词***  

处士高风恋五株，清溪吾亦爱吾庐。苔矶软覆渔人钓，贯得江鱼上市初。  

宫样眉痕占早春，伤心南内更无人。灵和最是新栽种，只解风流不解颦。  

湖山风雨系归心，新绿帘栊画阁阴。此日苏隄重倚棹，酒痕未抵别愁深。  

春色平分百卉先，黏天又见絮飞烟。凭谁画出娉婷影，数笔晴江夕照边。  

***落叶***  

楚江波冷下纷纷，消息玄机静里闻。此日霜华随逝水，当时风概想凌云。行吟楚客怜孤躅，话旧胡僧吊夕曛。极目郊原渺如许，天涯能不怅离群。  

千林一夕换空枝，天意分明未有私。淡日无聊还照影，石阑何处更题诗。步兵歧路悲身世，永叔秋镫感鬓丝。賸有后凋数竿竹，青青长伴岁寒时。  

杂遝浑疑万骑催，夜寒齐卷朔风来。黄榆影落长城暗，紫塞声和画角哀。怀国易添苏武感，无家莫上李陵台。生原大地阑珊质，甘作乾坤废弃才。  

一转商音万象乖，寓形身世费安排。萧条枯管兰成赋，潦倒生涯杜老怀。烟雨几回三月暮，文章终古一丘埋。枫林薄晚停车处，莽苍重阴接断崖。  

***戏题落叶诗后***  

策策西风警暮鸦，自倾残墨写轻纱。不辞憔悴如郊、岛，吟瘦寒镫一穗花。笔床启处砚田芜，馀韵寒犹逼绮罗。莫负因君三复咏，为侬好补屋牵萝。  

***成堃***  

成堃，布库鲁氏，字玉卿，蒙古旗人。广西浔州知府固鲁铿女，诸生守典室。有《雪香吟馆诗草》。  

***留别舜华二姊***  

生小离家国，天涯十六春。明朝挂帆去，又是异乡人。  

***秋夜***  

西风催木落，何处不秋声。我是无愁者，閒阶爱月明。  

***古意***  

新月明如镜，镜复如明月。愿作明镜圆，莫作月常阙。  

***任丽金***  

任丽金，字璇池，高密人。鸿胪寺卿兆坚女，莒县诸生庄畴室。有《得月楼诗》。  

***夏夜露坐***  

偶傍疏篱坐，罗襟怯露滋。时将团扇隔，不许月明知。  

***月夜闻雁***  

独坐南窗下，初晴月倍明。云中新雁唳，却作故乡声。  

***题家书后***  

一别双亲半载馀，平安只接数行书。离怀欲向花笺写，写到相思字却无。  

***记梦***  

梦绕双亲膝，牵衣话正长。鸡声惊觉后，依旧在他乡。  

***庄湘泽***  

庄湘泽，字素筠，莒县人。诸生畴女，安丘诸生赵录彝室。有《籁声阁诗词集》。  

***感怀***  

憔悴已如此，何堪丛百忧。对愁犹有影，多病不宜秋。骨肉他乡梦，年华逝水流。诗书且自遣，世法等浮沤。  

淡月濛濛夜，黄昏独坐时。镫残闻玉漏，烟断冷金猊。生死岂能隔，梦魂无见期。秋来摇落意，不复理琴丝。  

***秋夜***  

独立空阶净，秋光和月微。莲房惊鹭梦，竹径乱萤辉。俯仰百端集，思量万事非。夜深浑不寐，冷露欲沾衣。  

独向东篱下，潇然酒一尊。日沈暗蕉影，风静妥花魂。久客渐成故，旧书还复温。徘徊未归去，新月又黄昏。  

***雨夜读杜诗感作***  

凄凄风雨夜，閒读少陵诗。展卷思今古，闻笳感乱离。平居多寄慨，世事有同悲。何日烟尘息，天心若未知。  

***秋日寄妹***  

极目明湖景物非，天涯有客泪沾衣。闺中望断南来雁，到得秋来犹未归。  

***与漱芳孝谅两妹夜话***  

冻云笼月月笼霜，冷逼镫魂暗吐光。玉漏滴残寒夜永，围炉且莫话沧桑。  

***王芬***  

王芬，字漱芳，蓬莱人。候选知县梓贤女，荣成京卿孙葆田子妇，江苏知县昌燕继室。  

***寒食***  

无边红紫斗芳妍，却是清明雨后天。满地柳阴啼杜宇，隔墙花影落秋千。青帘几处飘村舍，荒冢连阡化纸钱。野外难禁三日火，飞灰乱袅夕阳烟。  

***春闺怨***  

宿雨开晴晓，轻寒懒酿花。无如旧时燕，犹恋故人家。  

***秋日***  

肃杀秋声里，幽怀感百端。螀啼露华重，萤度月波寒。竹外疏花瘦，廊腰败叶乾。独怜三径菊，冷节末阑珊。  

***旅夜***  

旅馆羁身苦寂寥，西风庭树响萧萧。秋钲廿五寒声碎，何处高楼起洞箫。  

***咏菊***  

傲骨清标满路开，何年陶令赋《归来》。暗香盈袖风帘卷，自向东篱酹一杯。  

***感时***  

世乱年荒何处家，陶轮浩劫涌尘沙。玄黄血染龙蛇起，谁倚危楼听暮笳。  

***赏雪***  

乾坤不夜月无光，万壑群山尽玉妆。驴背诗翁去千载，雪中冷落野梅香。  

***赵录缜***  

赵录缜，字孝谅，安丘人。河南知县芳畦女。有《天谅室诗略》。  

***有感***  

皎皎旧时月，照我前庭除。天地同一色，悲欢境各殊。忆昔兄妹四，谈笑共宴居。此景不易得，思之竟何如。两兄宦京国，秋风思莼鲈。仲兄成永诀，忽忽七载馀。死别求梦寐，生离凭雁鱼。百感填膺满，拈毫苦难书。伤哉闺中子，日与愁病俱。耿耿不能寝，风露沾衣裾。  

***骤雨忽霁星月娟朗徙倚庭除即景赋怀***  

蒸人烦暑郁中庭，参差树影清蝉鸣。晚云忽压雷声起，雨势倒挟沧溟倾。微风袅袅吹银河，明月盈盈扬素波。碧天澄鲜靓如洗，谁倚高楼发浩歌。  

***夏夜即事***  

空濛香雾合，人立小斜廊。顿觉罗衣薄，微微生夜凉。流萤度水阁，冷露下莲房。何处箫声咽，哀音一断肠。  

***秋日卧病焚香礼佛甚萧寥也成四韵***  

渐觉流光暮，萧条倍惨然。秋心最摇落，病骨况缠绵。奉佛三生石，焚香一缕烟。药炉伴禅榻，消尽菊花天。  

***雨夜读楚辞***  

破闷无憀读《楚辞》，愁心宛转病支离。自怜已抱秋情绪，况复深宵夜雨时。  

***题绿窗诗草***  

兰心蕙质雪为姿，意气横飞足振奇。忧国如焚讬讽谕，蛾眉真个愧须眉。  

***方毓昭***  

方毓昭，字云轩，自号烟霞内史，怀宁人。钱楠母。有《陟斋诗集》。  

***怀古***  

《长门赋》与《白头吟》，怨悱凄凉变雅音。毕竟古人恩义重，挽回犹可借文心。  

***閒咏***  

无聊时复耸吟肩，笔砚常堆短榻前。偶忆《毛诗》心恍惚，呼儿代记在何篇。  

***刘文嘉***  

刘文嘉，沧州人。南皮张文襄公子妇，光绪戊戌进士四品京堂权室。有《然藜阁诗钞》。  

***谒三君祠***  

三君祠外啼鹧鸪，三君祠前路盘纡。妇孺瞻仰官长拜，千秋俎豆虞韩苏。昔日天涯叹沦落，天遣先生为木铎。不教廊庙展经纶，却向蛮荒兴礼乐。党祸无人鉴覆车，石工姓字不忍书。汉庭指佞无屈轶，岭海尊贤有鳄鱼。致君尧舜古难必，蛾眉谣诼偏多嫉。百年荣瘁总成尘，一片浮云能蔽日。当时行迹没苔钱，此日崇祠锁暮烟。应羡山堂阮太傅，圣朝际遇胜前贤。  

***板桥垂钓***  

红桥几曲照湖明，十顷琉璃镜样平。香饵不施竿在手，悠然物我两忘情。  

***大雪送式三弟沙市归省用东坡郑州别子由韵***  

别酒欲倾愁兀兀，客子听鸡待月发。陟屺无辞行路难，肯使倚闾悲寂寞。咫尺天涯言笑隔，行迹旋看雪花没。严冬于役愁衣薄，舟楫马蹄销岁月。行人嗟叹农人乐，雨雪载涂寒恻恻。从来志士耻温饱，转眼百年易悠忽。起登高阁望归人，人去江空景萧瑟。莫因惜别惨离颜，早去娱亲供子职。  

***村居大雪***  

雪拥柴门未扫除，朝来更值爨烟虚。且拈冻管亲冰砚，学写平原乞米书。  

***村居杂兴***  

万方正多难，玄黄战未已。长安不易居，鹿车返田里。廉吏子孙贫，家风旧如是。茅檐三五椽，门前一泓水。烟树拥柴扉，清旷颇可喜。良人素乐道，固穷孙叔子。儿童习礼让，诸弟事经史。夜绩与晨炊，同心有妯娌。菜根风露香，真味土膏美。布衣足温暖，適体胜纨绮。寒夜一樽酒，家酿甘且旨。长物有琴书，意境无尘滓。倦鸟暮投林，於焉知所止。穷乡人迹远，当可免倾否。晴窗释砚冰，兴来书一纸。缄札报吾儿，无劳歌陟屺。  

***读书***  

吾年日衰老，复值离乱世。穷居人迹稀，白昼柴门闭。从来腐儒状，自不厌粗粝。晨起摘园疏，晚菘颇甘脆。饱食无所为，摊书喜晴霁。清兴曾不孤，同志有吾娣。奥旨共钻研，道义相砥砺。为日苦不足，夜夜镫膏继。童孙侍隅坐，似解闻孝悌。家法守一经，长为子孙计。可奈纲纪颓，邪说众为蔽。六经将灰埃，把卷时陨涕。  

***知命***  

明年五十二，太岁在壬子。尝闻星家言，吾年止於此。人生如朝露，早晞亦常理。儿女各长成，向平愿粗已。先为同牢人，入穴驱蝼蚁。奉匜侍舅姑，次媳具甘旨。长男赍志殁，恨不如汪锜。小姑最同心，情话石投水。我生即鲜民，望云陟岵屺。先陇亦非遥，归宁无百里。重泉聚骨肉，乐事从兹始。其言若不雠，幸存亦可喜。馀生皆傥来，此身即敝屣。春草满阶除，春花艳红紫。夏木择榆槐。秋圃莳菊杞。冬雪掩关坐，万树梅花里。眼前有生意，一一出琴指。偕老歌负戴，归来乐耘耔。鸡鹜足稻粱，儿孙抱经史。行乐贵及时，上寿百年耳。贤愚总一丘，知命静以侯。  

***早春喜雨***  

墙头柳色见微黄，门外清溪碧玉光。已觉东风到穷巷，一畦春雨野蔬香。  

***弹琴***  

良夜调素琴，弦和指复柔。一弹声泠泠，再鼓心悠悠。缓若片云停，急如三峡流。雍雍和鸣雁，泛泛不系舟。松风起深谷，修篁响清秋。飘然凌云思，恍挟飞仙游。聊以自怡悦，何必知音求。信哉欧公言，可以瘳幽忧。  

***初夏即事***  

閒与邻娃共治麻，茅檐晴日响缫车。忽惊篱角如堆锦，新绽几丛君子花。  

***落花***  

天涯芳草绿初匀，肠断庄周醒后身。寂寂小园空有恨，茫茫大地竟无春。斜风细雨过三月，浅白长红隔一尘。紫玉成烟丽华死，三生何处问前因。  

***乱后喜见诸弟***  

相看悲喜集，未语各潸然。聚首忽今日，惊心忆去年。人情秋后叶，老景夕阳天。世乱归难必，生逢亦可怜。  

***漫兴***  

人海风波无定时，沧桑过眼几更移。忏除结习花难著，脱尽眉毫句未奇。养得幽兰胜娇女，长亲书卷对严师。青镫尚有儿时乐，竟夜长吟子美诗。  

***江岸步月***  

信步微吟度浅莎，夜深形影独婆娑。天高云让团团月，江净秋生渺渺波。千古兴亡蕉下梦，百年哀乐隙中过。不须更为湘娥吊，孔、跖同归一刹那。  

***番禺梁节菴先生贻外子崇陵雪一罂因煎茶荐先太保文襄公***  

崇陵飞雪点茶汤，亲奉桮棬荐影堂。故国歌声遍禾黍，老臣心事识冰霜。每陈手诏开遗箧，屡见头纲赐上方。今日分尝犹侍馂，清芬彻骨起悲凉。  

***孤竹堂读魏果敏公诗***  

昨登孤竹堂，得观魏公诗。肃然再拜读，向往兴遐思。公诗若元气，能入人肝脾。丹诚所团结，挥洒何淋漓。从来忠直士，最难逢主知。公生当圣代，鱼水遇合奇。宜其独对日，感激涕泗垂。悠悠三百战，仿佛见须眉。空堂剩遗墨，鬼神为护持。羡此苍髯翁，亲见留题时。  

## ●卷一百九十二

***曾懿***  

曾懿，字伯渊，一字朗秋，华阳人。太仆卿咏女，宛平光绪己卯举人、湖南提法使袁学昌室。有《古欢室诗词集》。  

***魏小兰姊邀游桂湖谒谢公遗像***  

湖上随肩步，春游景物鲜。露花红蘸水，丝柳绿搓烟。径曲疑无路，山回别有天。空亭聊小憩，把盏听流泉。  

轩窗开四面，陡觉薄寒侵。桂树连城暗，松涛压殿阴。山川馀霸气，风雨壮诗心。谒罢谢公象，怆然感古今。  

***浣花诗社歌***  

浣花溪水何洋洋，绕溪珍木郁苍苍。楼阁瞰流各低昂，湘帘十二卷夕阳。中有诗人清且扬，芝兰竞秀雁成行。明月为裾云为裳，高谈妙语翰墨香。依依梦锁春草堂，笔花灿烂生辉光。丽句争传碧琳琅，浣溪风月富锦囊。松篁敲韵入潇湘，波光云影皆文章。染墨绮靡不可忘，诗情遥共海天长。诗万卷，酒千觞，吟咏之乐乐未央。但愿人生欢聚永无荒，千秋万岁，合与骚人共草堂。  

***莲花曲***  

水榭帘栊人如玉，鸣桡轧轧春波绿。昨宵酒醉各题诗，今朝都赋《莲花曲》。粉痕欲坠红妆浅，清露如珠垂欲散。翠潋清风荡融融，参差绿影云塘满。莲子花开水槛东，重叠掩映鲛绡红。秋罗拂水水纹绉，香飘四座生荷风。碧塘摇滟多芳草，白蘋断处生红蓼。紫鳞水面吸莲花，池边日日来青鸟。遥遥柳绿锁湘烟，莲根莲叶相钩连。素藕丝柔情不断，露珠摇荡非真圆。银浪金光荡晓日，绿蕖半掩桃花色。帘波隔水夏云生，千里轻风总无力。杜宇啼残春已归，交交鸂鶒芳塘飞。愁煞江干采莲女，软风吹香香著衣。青丝系船茱萸湾，重开新筵不忍还。侍女低鬟进美酒，坐中酒后皆红颜。月明满地遥相望，鱼戏莲叶吸细浪。佩环初解舞衣轻，荷叶罗裙色一样。归来玉婢捧花蕊，采莲夜夜得莲子。一身花露湿云衣，回首胭脂红十里。  

***秋夜***  

萤火依人点点飞，轻寒料峭不胜衣。纸窗月上玲珑影，画谱新添墨紫薇。  

流云卷月镜开奁，閒咏新歌《昔昔盐》。秋兴撩人眠不得，时闻蕉叶打虚檐。  

***送孟昭大姊归新都同游桂湖时值中秋桂花正开***  

秋风一夜来桂湖，天香馥郁飘云衢。虹桥跨水水飞动，湖光如练烟中铺。烟中词客数来往，三尺绿波摇画舫。双桨划破碧琉璃，白鹭惊飞时三两。半山偃蹇露华泫，峭风吹花浮水面。游鱼吸水并吸花，树影亦为鱼吞咽。桂树转东舟转西，树梢直与城堞齐。金栗飘香气郁葱，归鸦如墨酿霜啼。桂叶冷云苍且碧，斜阳穿树红於血。花光黄晕真珊瑚，衬以粉墙成五色。色映亭台生辉光，鸣筤深护清晖堂。阑干倒影池清浅，枯荷数柄留古香。记得去年嬉好春，芳草如茵蹋软尘。风光转眼千万变，人生聚散等浮萍。新诗吟罢酒频倾，与君小别心绪萦。不知明月几时有，冰壶一洗襟怀清。  

***忆梅曲和慈亲韵寄仲仪三妹***  

霜满檐牙蟾魄冷，碧梧飘尽冻金井。角声吹断陇头云，惆怅江南芳意迥。曾记閒庭春夜春，月温花暖人同影。一声长笛落纷纷，扫来葬向孤山顶。而今芳信天涯远，人瘦如花花不管。几度巡檐几度思，醉吟击碎琉璃醆。昨宵梦入罗浮里，香雾朦胧迷芳芷。溪南溪北尽是花，一片香魂飞不起。翠羽啾啁窗月白，栩栩仙梦酣成蝶。残镫一点可怜红，魂黯黯兮情脉脉。  

***园中海棠盛开招静专从妹小饮***  

几日春阴浓，海棠睡已足。和风洒然来，花气蒸入幕。开帘惜无香，秾艳早夺目。绛萼含葳蕤，清影颤扑簌。宛如红霞红，不枉绿章绿。容颜本无偶，观者苦多俗。幸有故人来，相与诉衷曲。握手谈新诗，开樽倒金谷。对此良辰景，惟有醉醽醁。君醉傥欲眠，抱此花魂宿。  

***病后忆季硕五妹***  

扶病搴帷步，微吟养性真。秋花閒似我，新月瘦於人。炼药烧红叶，焚香倚绿筠。不堪回首处，离绪满江津。  

***旋闽别亲***  

生小依依骨肉亲，天涯忽已转雕轮。明知久聚愁言别，故作欢颜强对人。燕寝何时承色笑，鹿车从此历风尘。亲心更比儿心切，隔夕先看泪满巾。一曲骊歌百虑攒，思亲容易侍亲难。夔关雪冷魂先怯，巫峡云深梦亦寒。雁影无端重聚散，鱼书从此望平安。临歧无限伤心泪，忍到鸳舆细细弹。  

***舟过大佛岩***  

山头一雨作膏沐，洗出千重万重绿。林容灿烂江声高，古刹庄严枕山麓。系缆凝碧湾，石润青苔斑。款乃一声山谷应，千帆影落夕阳间。仙人低鬟静相对，但觉扑面皆青烟。青烟飞不断，石磴石镜互回转。碑披蝌蚪奇，树种菩提满。忽然万壑奔惊雷，青天倒挂银河来。飞流直下一千丈，晴雪滚滚晶帘开。枯藤浓梁赤龙血，古楠<辶合>遝作人立。暗涧风号虎气腥，深箐暮卷猿声急。前山嵌古亭，后嶂开锦屏。扁丹一叶泛萍梗，大江日夜无留停。宛疑人在镜中坐，相对共讶鬓眉青。我今随君掉客帆，行程始至大佛岩。明早挂席东南去，一片疏钟送过山。  

***舟过巫峡见十二峰高插霄汉神女峰尤为纤丽峻峭神女庙在山之巅***  

琅琅天风壮，嵯峨十二峰。飞云翔婉娈，悬瀑响琤淙。景富诗遍迥，愁多梦亦慵。纤秾宋玉赋，千古忆仙踪。  

壁立双峰合，真成一线天。烟鬟浮翠黛，霞彩媚华巅。人语隔山应，江流急箭穿。楚王今已渺，神女为谁妍。  

***即景***  

梧桐庭院碧阴满，桐花香扑幽人馆。幽人养疴意态慵，罢妆镜掩青芙蓉。迢迢长昼漏频转，悄倚疏帘品茶荈。一阵凉风送雨来，搅碎炉烟和云卷。  

***英山道中***  

晓发仙人山，山高风似虎。月落东方明，雾气蒸成雨。风卷暝色开，曈曈日初吐。林麓喷彩霞，朝阳散平楚。偶闻鸡犬声，人家隐桑坞。登高望八荒，苍天如覆釜。杜鹃红满冈，开落无人主。贪看山林景，不觉征途苦。茫茫尘世中，何如鸳鹭侣。朝聚沧浪烟，夕宿蓼花渚。得失不关心，翱翔时振羽。  

***季硕五妹以诗见示题其卷后***  

人生处世苦局促，惟有新诗可傲俗。摇笔长吟天地宽，放怀何必争荣辱。吾家季妹诗最豪，百篇挥洒才弥速。哀艳应教谢、鲍惊，苍凉直使韩、苏伏。长途千里历风尘，牢愁欲效穷途哭。阅历因知世路艰，翠袖单寒频倚竹。遨游湖海衣化缁，陶铸江山字凝绿。松压严霜挺秀姿，梅含古雪得奇馥。清烈如闻越石笳，激昂疑听渐离筑。扫除俗艳与凡音，开卷琳琅先豁目。忆昔故乡聚首时，推敲共翦西窗烛。裘葛回环逾十年，吟囊早已盈千束。自惭随宦走皖江，尘海羁縻总庸碌。披卷真同《下里》音，挥毫难奏《阳春曲》。今君征棹赴姑苏，一路溪山诗料足。酒酣落笔凌沧浪，别绪怱怱梦魂逐。宛转相思何处寻，临风遥指君山麓。  

***九日登楼望迎江寺塔***  

斜阳明灭鸦对语，白杨萧萧作风雨。孤城寒瓮大江声，一塔巍然涌过城。二龙山高高百仞，恍若玉山遥相并。人影微茫落半空，足底白云送清磬。  

***六安阻雨寄高蔓华如姊***  

敲篷一夜雨，衾薄晓寒添。千里舟车苦，经旬愁病兼。风涛惊断雁，雾气隐凉蟾。秋水人何处，离怀满绿蒹。  

***舟行阻风雨杂书所见寄叔俊四妹寿州***  

惊涛卷长空，气势来东北。密雨抛散珠，油云张重幕。琴书颇繁重，汊港复幽僻。草深蚊蚋骄，潮急鱼蝦掷。回波迟双棹，暝我欺行客。嗟我尘世劳，言念保身哲。遥睇景转韬，养静神逾寂。指点来时路，迷茫芦花白。  

***冬夜玩月偶见南园梅花微绽与外子尊酒赋此***  

鸳瓦粼粼霜似雪，池冰坚结琉璃碧。巢枝宿鸟冻无声，一轮寒月东方出。冰壶月曜澄清华，泬寥天气迷寒鸦。众卉纷纷争摇落，惟有梅萼霜中花。铁骨冰肤呈綦缟，苔阶叶落愁慵扫。冷香菲菲暗袭予，心迹双清同怀抱。春风二月随南征，梅花如雪扑帘旌。椒陵小住将一载，赢得风霜两袖清。金貂换得梨花春，寒梅香里倾千尊。醉后谈诗诗愈巧，披衣起舞挹星辰。玉堂夜静月逾皎，碧天如磨青无云。不如且向酒中住，与月为友花为邻。高谈久坐灯花灺，墙外传来数声柝。霜气浸空月欲斜，诗魂冷共梅花宿。  

***夏末秋初炎蒸未退病起无聊作此以示诸子***  

病起苦炎熇，郁纡意不適。乘晓临前轩，冷冷蕉露滴。苔藓缘阶绿，败叶扫还积。昨夜西风来，吹梦落天末。眷念宦游子，天涯互相隔。章江波溶溶，蜀山青突屼。长歌《行路难》，栈道历冰雪。儿行万里遥，母心随征辙。愿儿志四方，云程奋六翮。仲子依帝都，圣恩美嘉节。弱冠金闺彦，辞亲远行役。护辇去复回，衣<黑宛>边尘迹。愿儿俪璠玙，匡君并辅国。愿儿如阳春，随时布德泽。霭霭出岫云，曈曈浴海日。勉哉为霖雨，努力同修德。  

***曾彦***  

曾彦，字季硕，华阳人。太仆卿咏女，汉州光绪甲午进士、改庶吉士、大荔知县张祥龄室。有《桐凤集》、《虔共室遗集》。  

***郊居新筑溪流夹园乔木嘤鸣杂花春发***  

结构南山阳，嘉木绕原隰。况复值初春，万物皆芳泽。园柳发青柯。山桃含丹实，好鸟扬欢声。幽禽展丰翼，虽无华京盛，足以肆怡怿。君子既高蹈，诸姬亦乐职。载理欢相迎，敦义怨易释。既感朱绿施，能不自彫饰。  

***观潮雨***  

曾飔抟朝雨，清泠天半来。始集璿铺蕙，末涤玉阶苔。纷糅如累霭，漉奕似纤埃。夙兴振容仪，重闺扃未开。恬然绝尘虑，感古忽增哀。戢羽思云举，奋鳞虑波颓。进退难专志，素丝戚中怀。从欲讵能极，终蹈箕山隈。  

***游南池作***  

秋日县清郊，寒蝉改故音。展怀游广园，凄恻发微吟。池蕖陨清波，丛菊媚高岑。览枯惜嘉卉，睹茂悼残林。郁与陶俱集，怜共爱相寻。兴衰各应节，讵解起悲歆。嗟彼穷达士，胡为劳素心。  

***秋夜月怀叔俊四姊***  

秋月流光薄，凄凄上阶苔。阶苔故人迹，一一存我怀。音容渺不见，情思应往来。情思长相接，无庸动息偕。伊余素修达，讵为岁寒摧。养疴忘悲悰，寡欲鲜违乖。况乃侍君子，礼仪良不亏。愿言寄赏心，战胜靡所哀。  

***泛湖登南山瞻眺***  

朝发南山阳，夕息北江湄。舍舟登高隰，辍策步郊岐。曾岩既明媚，曲氾亦涟漪。俯聆虚壑籁，仰睇崇冈枝。清泉潄积石，珍木列平陂。高下竟何辨，丰茂皆欢怡。幽兰发素采，丛桂含丹姿。鲜鳞萃芳沚，好鸟逐轻飔。鉴彼富春物，眷恋感予思。岂惜违君子，但伤莫我知。操持信难固，孤游良可悲。  

***咏怀***  

独坐苦无悰，摄衣登高台。曾飙从东发，凄怆入我怀。遥聆丛悲积，远瞩百忧来。慅慅枯桑折，恻恻孤鸿飞。寻欢弥起思，为乐更增哀。安得驾云螭，逍遥游蓬莱。不辞道路远，但伤莫与偕。谁怜西颓日，复值野风吹。  

***答兄旭初定襄***  

凤凰翔高冈，众雏相追随。一雏羽毛弱，不得与之俱。号泣堕沙渚，索侣鸣声悲。岂不恋骨肉，奈何雨雪霏。行行一反顾，飞飞复迟回。恻恻入云汉，凄凄竟孤遗。饥乌绕我啼，缯纹向我垂。徬徨失所依，空巢独自归。讬身高梧中，常得露华滋。饥不食粱稻，渴不饮江湄。韬精复潜声，鹰鹯不我疑。荏苒畜道义，六翮先光辉。当待风云会，奋翅同来仪。  

***从子馥还汉州作***  

从君还旧邦，仲春善游適。繁英缀柯条，芳草被阡陌。华日动通津，轻飙荡丰麦。华宗申笃好，耆艾叙畴昔。芳醪勤酬献，嘉肴充瑶席。达人隆德辉，夫子继宏绩。高情属华岳，抗志蹈云霓。天姿美无度，茂德难匹敌。明哲自有经，贤达岂今识。嗟余菲薄质，茑萝翳松柏。永得亲光仪，偶怀共芳洁。  

***答子馥***  

达人贵无忧，智者多玩世。忘形与物齐，损益焉足计。当荣不骄矜，处苦岂忧惧。盛衰固表里，否泰信崇替。草木有荣枯，取怨朔风厉。日月有明晦，敢怨浮云蔽。讬身宇宙中，霜露皆恩惠。神宁礼自舒，欲止欢来遇。翱翔游太清，逍遥度年岁。偕时进德业，崇礼期昌世。感君笃道义，努力自勖励。  

***滞雨不发隔舟贻易玉俞***  

谁云相离远，咫尺江波中。音容旷不达，所讬心与胸。心胸既默感，渐别亦愁充。矧乃过三朝，何如九秋终。理棹朝夕欢，系缆复分踪。嘤嘤鸣思鸟，翩翩飞别鸿。春雨润兰皋，轻烟媚远峰。缠绵怀茂德，寤寐忆仪容。岂无偕游览，温仁诚可从。今彼性惋恋，兹情应与同。  

***苏州七夕同子馥泛湖***  

客情眷佳节，理棹泛江阴。遥波澄夕霁，霞彩媚枫林。城阙霭暮光，长烟引岖嵚。芳甸散兰息，高树噪栖禽。皦皦河汉辉，脉脉双星临。眷恋隔年思，嬿婉今夕心。泠泠仙风过，时闻清吹音。曾楼设华宴，皎月堕芳斟。明镫粲飞阁，列坐理瑶琴。纤纤素手弹，凄凄《白头吟》。繁华当此夜，欢乐轻千金。如何穷达士，独抱忧思深。即事感我怀，慨然念古今。悟彼山阿人，玄默诚可钦。  

***吴趋行***  

惊飙薄丰林，夙夕成枯枝。百草芳初兴，鶗鴂胡不迟。哲人期佐世，愚者亦深思。婉恋辞乡邑，翱翔吴江湄。山川何温媚，名都信威仪。层台通天汉，飞宇贯云霓。峨峨阊门开，蔼蔼軿奸驰。朱轮王侯女，翠盖尚书妻。夭冶倡家子，联翩游侠儿。百两嵌宝钏，千金缀珠衣。清浊不异源，贵贱同一涯。踟蹰大道傍，邂逅通言辞。入门不相识，列坐传金卮。清歌共酬唱，和好无偏私。夫婿居上头，顾盼矜妍姿。日午眠重闺，深宵宴曲池。华镫蔽星月，薰香烧兰芝。哀哉莱氏偶，躬耕蒙山基。蒿蓬结为室，藜藿持作糜。靡靡《黍离》叹，绵绵《葛{艹畾}》悲。王风化难周，人情多乖违。圣心岂不怀，此邦非吾资。潜龙有时升，雄性谁能移。  

***杨花篇***  

阳春三月清明天，杨柳千条拂玉关。玉关送别多凄苦，况复杨花飞无数。飘泊初辞连理枝，缠绵复上相思树。笙歌暖响风日低，烟草迷离骢马嘶。扶荔宫中莺燕少，披香殿里鹧鸪飞。游丝有意欲牵住，蛱蝶多情还自随。可怜游丝空萦绕，可怜蛱蝶空颠倒。随风吹入华清池，化作浮萍覆鸳鸟。  

***玉阶***  

玉阶消积雪，娟娟泻琼液。春风昨更寒，为感江南客。檐前辛荑花，高枝已争发。鲜姿复先荣，妸娜诚可悦。但恐微芳蓑，飙风不汝惜。  

***通州舟次***  

姑苏城边春早来，清溪处处春花开。北风海外变萧瑟，黄尘漠漠驱春回。枯木无枝堆残雪，白鸥沙际苍茫立。颓阳敛敛下西山，船头伫立愁将夕。横风吹波舟行艰，舟人辛苦生烦冤。  

***舟中即景***  

帆影入苍翠，霞光散碧霄。平沙人唤渡，高树鸟争条。古堠消残雪，寒风生暮潮。客情容易倦，莫负月明宵。  

春风吹客思，高咏满山川。落日疏森木，孤帆贴暮天。潮平鸥梦稳，江静月光圆。漫说征途苦，深宵未忍眠。  

***喜弟至***  

闻说辽西去，相逢念已灰。孰知天意厚，不使我心摧。欢似从君至，愁当为尔裁。惊看嗟老病，感恸且衔杯。  

飘泊诚堪叹，飞蓬离本根。艰危辞故邑，高逸隐吴门。闻说芳兰地，都令野草繁。何时赋归去，同醉少陵园。  

细雨檐花落，华堂笑语融。飞觞春酒绿，分韵锦笺红。各述平生志，相怜离别衷。此心非旧日，愁损不玲珑。  

自尔归来日，秋天景似春。檐花垂绣户，明月堕华茵。鲜洁红鳞脍，香茸碧涧莼。酒阑谈旧事，一字一悲辛。  

***前有一樽酒行寄慰子馥***  

前有樽酒休叹息，请君展眉听余说。自古贤豪多坎坷，济清河浊今谁识。君不见相如涤器临邛道，不遇良时亦潦倒。祇图一割愧铅刀，敢云朝野知音少。又不闻，富贵尊荣悲患多，惟有贫贱可无他。怀忧一国甘一肉，何如陌上耕桑麻。空持科第称奇才，纵使成名亦可哀。荆榛得地比松柏，蕙兰不采同蒿莱。莫言闺中无意气，蓬门投畚惊车骑。琉璃共酌且高歌，书剑苍茫动天地。停杯惆怅缄此辞，玉阶凉月萦相思。儒生得失等閒事，徙倚微吟风雨诗。  

***赠蜀章三弟***  

芳草嘤嘤脊鸰语，念我与尔隔重屿。便风传缄慰相思，为问才华今几许？三郎少小心独雄，红颜如玉气如龙。盘马弯弓射明月，修眉朗朗临春风。东邻父老笑相指，云是当今天庙器。骅骝不愧称神驹，英年果遂青云志。忆昔兰闺依慈亲，文歌琴酒围锦茵。当时欢乐不自足，宁知一日西南分。西南东北长怀忆，庭闱眷念谁遑息。男儿有志继先贤，女子无非勤酒食。人生得意能几回，醇醪但醉休停杯。莫向风尘叹萧瑟，好凭经术骋奇才。  

***立秋登楼观雨***  

高阁沧浪侧，轩窗四面开。晚风吹涧水，空翠结庭槐。飞鸟归林急，苍云带雨来。碧梧一叶落，凉意满莓苔。  

旅客漫愁思，何堪节候催。景从林际散，秋自雨中来。远树轻烟合，遥山夕瘴开。野鸦归已尽，一鹤独徘徊。  

***严蘅***  

严蘅，字端卿，仁和人。钱塘陈元禄室。有《嫩想盦残稿》。  

***侍子纤姑游葛岭小憩富春山馆***  

画船斜倚画桥西，结伴寻幽手共携。小港绿摇春水乱，断碑红出野花低。赏心旧梦邀莺语，脱手新诗待燕赍。閒拔玉钗横槛畔，他时珍重记留题。  

***题画***  

远山凝翠柳毵毵，小阁分明镜里嵌。三十六陂春水绿，不知何处是归帆。  

***连理梧桐馆夜坐***  

风露中宵冷，莓苔小院清。花魂扶月上，虫语叫秋生。身倦便湘簟，鬟低亸玉筝。碧天诗思远，情话欲初更。  

***赠春声阁主***  

乾坤清气自嶙峋，侥幸金闺窈窕身。颇有苍生歌哭想，被人错唤作诗人。  

***七夕和春声阁韵***  

秋河如画碧迢迢，香冷云屏梦寂寥。花影低垂帘不卷，人閒天上可怜宵。  

***春声阁主集西洲曲云海水摇空绿莲心彻底红绣山明经属朱宝瑛夫人隶书寄自山左戏题断句***  

玉腕拈毫迥出尘，兰闺韵剧清新。陈琳毕竟输朱淑，不绣才人绣美人。  

***苏隄春泛***  

湖波窈窕镜中天，画楫横飞去似仙。两岸绿杨人不见，晓莺啼破一湖烟。  

***皋园即事***  

湘波无语昼愔愔，倦梦如烟不可寻。奇石瘦於名士骨，落花红过美人心。隔帘燕影低窥镜，润槛苔痕远上琴。不是伤春情绪懒，年时多病到而今。  

***孙芳祖***  

孙芳祖，字心兰，号越畹，会稽人。知府道乾女，山阴光绪己卯举人、知县秦德埏聘室。有《小螺盦诗词》。  

***莲房***  

人爱榴房红，侬爱莲房绿。翾风作房老，绿珠胜红玉。  

***晓起***  

嫩凉如水沁吟床，未拟开奁洗晓妆。清露满阶收粉豆，玉簪花畔剂秋香。  

***偶成***  

春深风絮扑帘衣，才爇银炉篆影低。为写金经刚试手，绿阴一院画眉啼。  

***仲昭家薇花红出墙外***  

听得诗声隔绛纱，一双燕子巧藏花。玲珑莫搦胭脂雪，但倩仙人鸟爪爬。  

***缪宝娟***  

缪宝娟，字珊如，常熟人。吴县光绪癸未进士、改庶吉士、历官直隶候补道李振鹏室。有《倦绣吟草》。  

***春柳***  

杨柳丝丝一望齐，和烟和月拂长隄。画楼雨细眉痕浅，绮陌风轻舞影低。金缕翦成穿紫燕，绿阴织就啭黄鹂。那堪临别阳关道，攀折年年送马蹄。  

***怀贞如姊***  

妆台眠食近何如，走笔殷勤问起居。秦岭云高孤一雁，卫河水阔滞双鱼。凭栏已是花开后，卷幔刚逢月上初。此际相思千里共，几番西望倍踌躇。  

***春日***  

千条杨柳拂檐低，十二湘帘卷未齐。深院无人春寂寂，碧桃枝上一莺啼。  

***柳荑***  

浅映眉如敛，浓拖眼欲迷。行人休便折，留覆短长隄。  

***送春***  

园林无力护芳菲，红渐萧疏绿渐肥。蝴蝶不知春已去，殷勤犹傍落花飞。  

雨后残香何处来，飞花成阵飐苍苔。莺儿并坐枝头唤，底事东风竟不回。  

***伊署小园***  

森森修竹夏生寒，新插花枝界画栏。行到绿阴最深处，双鬟閒弄钓鱼竿。  

***秋夜偶成***  

满天霜气扑帘旌，秋逼人来夜更清。几点残星横汉澹，数竿疏竹拂窗经。空庭落叶因风走，老树栖鸦见月惊。何处碪声敲转急，梦阑听去倍分明。  

***归宁伊川道中作***  

向晓入幽谷，千岩秋气清。断崖飞瀑布，碎石咽滩声。地僻人难到，山深鸟自鸣。崎岖三十里，一角露层城。  

***洛浦春游***  

东风吹度洛川滨，辘辘香车碾软尘。树色含烟山泼翠，波光如镜草铺茵。漫疑渔父来秦境，拟效陈思赋《洛神》。指点扁舟来一叶，三篙暖涨碧粼粼。  

***银屏晚眺***  

瞥见城南列画屏，登临遥望醉眸醒。四围远树低平野，一角斜阳上小亭。古寺钟鸣僧罢饭，幽林风定鸟梳翎。归途回首沧茫里，十二峰头不断青。  

***登龙门游香山寺***  

揽胜偶登台，凭高眼界开。山深人不见，松静鹤初回。水自峡中出，帆从天外来。游观浑未倦，夕照漫相催。  

***雨后***  

雨后一凭栏，四顾天清朗。深院寂无人，明月青苔上。  

***荷镫曲***  

藐姑仙人斗晚妆，袜尘不动罗绮香。金釭照耀烂如昼，三十六宫春正长。儿家生小承恩日，华清浴罢娇无力。归来寂寂掩瑶扉，玉阶人静露珠湿。无端急敕召湘妃，小队银镫夜打围。箔底细簪金错落，帘边亲启玉葳蕤。珠围翠绕纷逦迤，照见鸳鸯春似海。杏子衫轻偎影红，桃花裙褶拖痕紫。玉腕玲珑大小垂，酒酣零乱舞腰支。最怜袅袅杨枝细，弱不禁风欲堕时。靡曼妙态纷相扰，风鬟雾鬓知多少。唾花馀碧石华轻，化作湘纹笼缥缈。此际销魂神采飞，此时擢秀几琼枝。当筵莫怯娉婷甚，幅幅纱笼好护持。宴罢归为缀珠戏，濡毫手作鳌山记。明珰火齐烂不收，七尺珊瑚等閒碎。似闻仙乐奏《云璈》，如有衣香冉冉飘。羊侃帘前兰半烬，扶风帐外桦全烧。别有愁蛾夜妆靓，洞房深邃蚖膏冷。遥看红云捧玉皇，倚栏寂寞羊车幸。我亦青莲梦里人，苦心薏菂不分明。樽前欲借神光引，一把三生证夙因。  

***田家***  

数椽茅屋野人家，落落疏篱一径斜。山雨欲来林鸟寂，蜻蜓飞上水葓花。  

***题汉未央瓦砚歌***  

紫云一片土花结，寒光隐隐凝霜雪。流落人閒三千年，不随碑碣同磨灭。古来宫阙盛炎刘，未央宫与阿房侔。阿房一炬成焦土，汉家片瓦犹千秋。片瓦功能夺真宰，蛟龙泣罢啼痕在。质坚不为岁月磨，色古岂历风霜改。昌溪吴氏宝用之，沧桑变幻不可知。洪子嗜古有奇癖，得从古市光陆离。盛以宝盒盘蛟螭，奇气掩映珊瑚枝。岱翁铭字工刻镂，酂侯古篆形模旧。精金可铄石可灰，此物永并鼎钟寿。  

***慕昌溎***  

慕昌溎，字寿荃，蓬莱人。翰林院侍读荣榦女，南皮举人张元来聘室。有《古馀芗阁遗诗》。  

***早秋***  

风蝉鸣菀柳，薜荔绕墙翠。天空清如水，西风生爽气。池边开晚莲，阶下发新蕙。待到中秋日，延月赏秋桂。  

***报国寺看花***  

逍遥古寺中，斜日上林顶。禅院静无声，微风弄花影。雨过野禽寂，一树碧桃冷。徘徊幽径侧，爱此芳春景。碧草满山亭，钟歇日正永。客去晚风凉，松上鹤初醒。  

***春暮***  

皇州春晚柳依依，湿翠侵阶苔藓肥。满地落花新燕乳，一天疏雨晓莺飞。茶烟几缕閒留树，轻絮无声暗扑扉。历乱碧桃开未尽，幽庭犹自弄芳菲。  

***雨后即事***  

云开犹漠漠，雨过一鸠飞。落日长天迥，开帘双燕归。岚光团远岫，苔色上柴扉。向晚喧渔市，风腥银带肥。  

***纳凉***  

碧天初过雨，露坐纳凉时。夜静月光朗，风吹花影移。蛩声鸣暗水，萤火落疏篱。坐久清宵寂，荷香满曲池。  

***月夜***  

日落碧天暝，深树栖鸦集。开轩纳夜凉，秋虫一何急。幽庭散花影，月色皎如日。夜静竹风清，流萤飞复息。  

***雨夜读书***  

密雨喧苔砌，芸窗夜读书。吟声深竹里，凉意一镫馀。风起蛩鸣急，更深暑气除。流观千古事，此乐有谁如。  

***九日天宁寺登高歌***  

我来正值西风时，千林红叶舒清姿。禅房花木颇不俗，况复黄菊开满篱。更登小山骋远目，杈丫老树皆十围。云际阴阴日明灭，<口敖>々天末鸿雁飞。徘徊且倚石上酌，清霜已降蟹螯肥。茱萸满杯新酿绿，无言独自延清晖。此时微雨断复续，苍然湿翠沾人衣。落叶满山万籁寂，惟闻松间时涓滴。微风作冷客欲归，清磬一声寒烟夕。  

***上元***  

微风十里飏红尘，宝马香车过往频。云敛三霄捧华月，镫明万户闹重闉。纷纷丝管良宵永，隐隐楼台淑气新。游戏长衢冠盖客，不知谁是上书人。  

***拟古诗***  

雄才柳柳州，文名少已擅。如何附权贵，遂令人所贱。幽兰竟遭锄，焦桐终入爨。行潦本无根，雨过即漫漫。浮游水上萍，胡为生其面。从横更不久，水涸萍亦烂。君子慎厥初，当几贵立断。秋风思莼菜，伟哉彼张翰。  

群雄逐秦鹿，楚汉久相持。矫矫淮阴侯，右汉心不移。下赵威名振，定齐先声驰。嗟哉赤帝子，推食复解衣。固陵期会战，如饥望黍酏。讵意重瞳灭，伪游忽相欺。野鸡任肆毒，钟室遭诛夷。靡靡单葛衣，鲜白如凝脂。夏著何疏爽，秋著何凄其。物性岂异昔，著之非其时。器败虫乃生，恩寡才间疑。密谋钜鹿守，此语复谁知。  

***道上即事***  

古道西风急，铃声自往还。孤城残雨外，落日断霞间。秋色团高树，寒流啮断山。长安回首处，千里白云閒。  

***浣花草堂***  

稷契原无愧，栖栖终倦游。干戈空涕泪，诗笔即《春秋》。茅屋经今在，寒江镇日流。伊、周如坎坷，著述亦长留。  

***题航海图***  

长风莽漾荒烟织，万峰倒插骇浪逼。寒星炯炯海天高，孤帆如箭接红日。  

***夜宴外家浣翠亭***  

西园成雅集，清夜寂无喧。冷露团花影，寒波敛月痕。危楼倚空翠，疏柳挂黄昏。好为留馀兴，中秋结桂尊。  

***道上***  

高岭簇云起，梅花将破颜。冻云寒敛日，急雨冷吞山。黄叶犹依树，征鸿已度关。人家前去近，犬吠暮烟间。  

***蓬莱阁观海歌***  

蓬莱杰阁凌长空，东海名胜常称雄。俯窥沧溟渺不极，蜃市变化虚无中。我本好奇逸兴发，一尊特向高台设。是时澹日过朝晡，海云如墨浪翻雪。狂飙骤起万山昏，长天吹破青铜色。惊涛漰湃岛屿动，喧豗震裂老蛟窟。骊龙怒起战翔阳，水上浮光明复灭。大鱼鼓鬛似奔雷，百川一吸喷成沫。有如钱塘破阵舞，百灵恍惚纷出没。冯夷击鼓天吴歌，耳目惝忄羊心惊绝。云开风静波浪恬，神山遥望青巉巉。玉妃素女向我笑，金枝翠羽藏烟岚。海阔天空万籁绝，无言独下潮海庵。归途衣袂风袅袅，好趁夕阳听水鸟。红尘回首望高楼，杨花乱舞山城道。  

***和浣云九姑征夫之作***  

风高万木啸，胡笳悲清秋。临河抚长剑，慨然中心忧。忆昔虏氛炽，杀气冲斗牛。丈夫志四方，不顾儿女愁。奋志辞乡里，驱马长悠悠。名王系颈归，胡骑屡见收。清霜已满鬓，陇水停不流。一身经百战，偏裨多封侯。人生趋王事，岂为身命谋。苟得展怀抱，麟阁非所求。  

***即目***  

閒看秋色到山家，几曲清溪绿树遮。惊起一双黄蛱蝶，见人飞入野棉花。  

***忆梅***  

忽忆罗浮下，寒梅花正繁。祇应馀翠羽，相对语黄昏。怅望霜三径，清寥酒一樽。满天风雪里，独自向前村。  

***冬夜欲雪柬诸弟妹***  

寒云欲酿雪，黯澹夜天迥。几度开帘望，疏星犹耿耿。黄叶啸空阶，霜气透衣冷。朔风号夜柝，冻鹤拳松顶。缺月露微光，寒梅瘦无影。转瞬玉花飞，待子倾新茗。  

***严子陵***  

大度刘文叔，重兴汉室秋。诸公尽麟阁，有客老羊裘。流水淘荣辱，机心付钓钩。大夫如可屈，应久觅封侯。  

***金台览古***  

沙气蒸云落日黄，西风高啸万林霜。金台骏骨归何处，古木寒鸱镇夕阳。聊共新诗添点缀，空馀衰草阅兴亡。燕昭身后望诸去，胜迹当时久已荒。  

***芦沟桥***  

晦夜犹留月半环，应怜旅客道途艰。人来京国驰如骛，月到芦沟亦不閒。野雾浓蒸千树合，寒流倒影一钩弯。长安此去无多路，缥缈红云拥九关。  

***梳妆台***  

金国萧条万事非，妆台犹说李宸妃。芳尘无复凌波步，霞绮还疑旧舞衣。细雨禁城花自落，疏钟太液燕空飞。雕栏玉砌春长在，应有香魂月下归。  

***初夏读书杂咏***  

湿云蒸落日，雨气润流黄。好风时入户，飒然生微凉。晚花红堕砌，幽草弄馀芳。芸编间披览，虚室澹生香。虽惭管窥豹，得失亦评量。聊资耳目异，安问兴与亡。好鸟已复鸣，相对更举觞。  

深谷有枯草，阳崖茂嘉卉。兹岂物性殊，植高禀气异。巍巍卫、霍勋，赫赫椒房势。襁褓皆列侯，枝附尽高位。功成正少年，天幸易为致。谁识故将军，吞声霸陵尉。简子叹雀雉，其意殊堪嘲。初质犹不保，化生亦徒劳。如何秦、汉世，妄意希松乔。苍生力已尽，方士气正骄。秦女去不返，三山终迢遥。废书仰天叹，浮云开碧霄。  

***纳凉***  

避暑池塘雨乍收，芰荷香暗绿阴稠。松间老鹤眠初觉，水底疏星影乱流。夜月虚明辉万户，银河清浅入新秋。好逢八月浮槎至，泛向天边访女牛。  

***昆仑奴歌***  

飞宇连云列阿阁，相公卧病垂珠箔。中有佳人颦翠蛾，春愁暗逐炉烟结。千牛省疾乍登堂，杨柳风姿何濯濯。酪湩虽甘桃液酸，幽怀脉脉言不得。临别殷勤覆玉纤，含情空指胸前月。不教磨勒解疑团，月满良宵应独看。力士金椎挝猛犬，雕栏已失护花幡。逐得渔船辞洞口，一肩香雪度重垣。嗟嗟人奴技至此，惜哉未遇汉天子。戈盾林中如鸟飞，汾阳失策复何悔。安、史虽灭外夷强，胡不使之执鞭弭。他年翠辇再蒙尘，空令卖药洛阳市。  

***山行遇雨***  

惊风挟急雨，飒沓千山昏。黑云塞天地，陵谷茫不分。客子迷故路，四顾惊心魂。奇峰阻我前，何以回车辕。行行且复上，瘦马凌巑岏。砰訇走涧石，冻瀑如雷奔。轻冰结衣襟，山气厉严寒。远游意良苦，悲彼《行路难》。日暮念故乡，东望空长叹。  

***度韩侯岭***  

径仄劳车马，崎岖鸟道蟠。高皇无寸土，孤岭尚名韩。风劲汾流急，峰尖石剑攒。何须凌绝顶，转恐下山难。  

***中条山吊司空表圣***  

落日寒无影，层云万里阴。诗人不可见，霜叶一山深。堕笏非嘉遯，成仁悲陆沈。清风谁许并，遥对首阳岑。  

***潼关行***  

东走黄河西华山，屹然当险开潼关。雉堞高插青云端，一夫坚守称万全。桃林战士二十万，谁致死之歌舒翰。三秦流血膏胡锋，长蛇封豕蟠关中。銮舆播荡身降虏，勋名百战皆成空。哥舒失机诚自辱，悲哉胜朝孙白谷。慷慨临关血战频，孤忠卒难撑全局。朝廷政事伤陵夷，乾坤坐令烟尘飞。譬如全体皆已失，咽喉虽存将安为。是知在德不在险，吁嗟关兮空崔巍。  

***太华山闻钟***  

太华新晴宿雨收，清钟遥度夜天幽。一声初动三峰迥，万籁都沈孤月秋。天外微传玄鹤唳，树间时见碧云流。松风飒起馀音杳，霜气横空失斗牛。  

***望终南***  

终南晴后势崔鬼，积雪皑皑万壑堆。天外奇峰连日白，山头老树尽花开。惊风摧木号阴岭，冻瀑挟冰走涧雷。晓起长安排闼望，岚光如水入城来。  

***雨中游曲江***  

一天疏雨且衔杯，寒食寻芳曲水隈。江燕低随飞絮下，春帆閒逐落花来。沙蟠细草萦青带，风卷轻波泻绿醅。回首当年修礻契事，兰亭诵罢更徘徊。  

***霸桥***  

几株新绿雨冥冥，玉笛吹来隔岸听。柳色不知前代改，春来还向霸桥青。初添弱线萦烟水，送尽行人过短亭。最是夜深离别处，一林残月酒初醒。  

***送春***  

春光此去欲何之，好向东风问后期。币地绿阴啼鸟换，满庭风絮卷帘时。遥看别路云千叠，且尽临歧酒一卮。祇有落花不辞远，多情直送到天涯。  

***读神仙传有感***  

封禅祈灵海上游，几人曾得到瀛洲。紫芝东采三山远，青鸟西飞五利愁。终古玉关秦月在，祇今汾水汉云秋。剧怜仙李蟠根大，圣祖俨然御冕旒。  

***倚楼***  

远岫明楼角，扶疏草木幽。坐来微雨歇，山气澹如秋。  

***夜闻西风大起有怀文波四妹***  

西风飒然至，万树动秋声。怀汝不成寐，长歌空复情。愿言生两翼，乘此便东征。细语别来事，宵深酒共倾。  

***左太冲咏史***  

赫赫金、张势，朱紫荣襁褓。峨峨许、史庐，高台连曲沼。扬雄独不达，著书摅怀抱。伟哉身后名，文章传八表。倚桐始生时，见困於蒿草。及其凌云霓，倾枝巢凤鸟。奇材有迍邅，天命苦不早。鲲鹏异鸴鸠，知年有大小。  

***谢灵运游山***  

弱冠怀微尚，复与世相逐。违志兹二纪，谢病返初服。寻异淹晨昏，赏心穷水陆。层岩备登顿，平林恣远瞩。阳葩相映蔚，幽草亦芬馥。微雨过春江，蒲稗生新绿。水流虑自澹，山深人绝俗。行从太公任，朅伐谢林木。  

***杜子美出塞***  

含凄别亲故，驱马度塞垣。惊风撼阴海，大雪压龙山。胡天云气恶，我行何时还。朝廷方勤远，壮士敢顾身。所怜多死亡，何以答吾君。男儿即戎事，报国当及辰。荣名患不立，成败何足论。  

***韦应物访友***  

言访摄生客，持榼披云树。采药犹未归，一鸟烟中度。怅望碧云深，幽人渺何处。日暮雨萧萧，独下寒山去。  

***别亲***  

祈招兴咏幸三思，叔世陵夷亦可悲。门户已开闽蜀洛，坡公端不合时宜。  

伯道无儿真恨事，中郎有女剧堪怜。淮阴易帜原良策，急为相攸慰九泉。  

谢却尘缘俗累纷，独伤白首负辛勤。此心难使幽明间，泉下还将望白云。  

幻影浮沤廿八年，庭闱别处转凄然。聪明根蒂如留得，不向他生再种缘。  

***绝笔***  

雨中杜宇啼，溅尽一腔血。莫化断肠花，肝肠已断绝。  

***谢佩珊***  

谢佩珊，宜黄人。同县许汝机室。有《吟香阁诗文初草》。  

***忆母***  

钗裙犹未改，作妇岂忘箴。勉遂阿姑意，恐劳慈母心。晨昏知礼拙，教养念恩深。谁谓归宁好，翻教泪满襟。  

***谢潄馨***  

谢潄馨，宜黄人。同县吴恩晟室。有《晚香堂诗稿》、《晚香堂诗社稿》。  

***望外信久不至***  

人去天涯远，鱼缄竟渺茫。春闺添怅望，旅舍谅安康。岂是音书少，知因道路长。遥思游子意，魂梦早还乡。  

***萧道管***  

萧道管，字君珮，一字道安。侯官人。同县光绪壬午举人、学部主事陈衍室。有《萧閒堂遗诗》。  

***春暮***  

春暮花飞尽，无人寂闭门。满庭苔草色，诗思在黄昏。  

***窗前树金银花一架***  

酴醿香梦何怱怱，花散天女褪紫红。天然金玉抱奇相，锦绣照耀谢化工。美人薄采不盈掬，宜田待女怨东风。烟携雪挺搴素袂，淡黄深白摇绮栊。低垂蕙帐悄然觉，蘅芜恍惚把芳丛。残蜂倦蝶不到处，无衣妆额尤玲珑。美人何日不成虹，白云黄竹逢西东。  

***春阴***  

薄帷淡如烟，春阴浓於墨。窗前倚复倚，稍觉寒恻恻。顾兹瓶中花，倍有销魂色。因思成小筑，万本会香国。南轩坐管领，红紫面皆北。太阴有炼形，暄妍未为得。  

***七夕杂诗仿曝书亭体***  

定有琼楼特地凉，银河烂熳起红墙。黄姑曝惯黄绵袄，不领天孙云锦裳。  

西风不算清凉繖，南阮无多黄竹箱。拥得桃笙背镫坐，月痕如水过东墙。  

碧海青天几度来，婿乡缥缈指蓬莱。嫦娥懒见双星会，渐渐灵妃唤不回。依旧东西沟水流，有人为古起担忧。玉皇不付冯暖券，何处婚钱醵阮修。  

秋声不起青杨巷，夜色平分黄篾楼。晒罢残书无个事，诗情伫到个萤流。  

***西郊上冢即目***  

荠麦东风绿，菜花斜日黄。郊原好颜色，生色上衣裳。  

梨花零落尽，独有豆花肥。多谢东风意，微香吹扑衣。  

水田真漠漠，雨后少人耕。白鹭不飞去，相随立复行。  

***夜坐***  

下帘划袜移，萧寥夜又冷。窗纱厌白地，位以瓶花影。微风尔何来，欺我炉烟挺。昔年两无寐，索句银烛秉。画屏看双星，娇宠形影并。无眠更延伫，钗划月痕等。良夜去迢迢，有如兰釭耿。与君复此夕，静味当细领。宿雨响不停，谯楼静而迥。独怜栖鸟惊，踏踏怯寒梗。  

***有所思***  

桔槔声里月如烟，危栏虚倚愁不眠。梦魂飞越路三千，碧云楼阁何处边。下有清影照<女便>娟，亭亭隐约画廊前。此时幽怨鬓斜偏，紫霄鸾凤乘何缘。西风写韵传一篇，不然湖色西子妍。波纹滑笏如春笺，飘零风露共叩舷。云鬟香雾湿可怜，弃掷宝枕梦游仙。销歇锦瑟张鹍弦，胡为落叶听哀蝉。蘧蘧蝴蝶去不还，秋更一一年复年。  

***龙华镇看桃花***  

龙华桃花十五里，桃花红白玫瑰紫。游人看花兼看人，马如游龙车如水。罥枝裙衩香春风，映肉花光一何绮。游人只恐斜阳暮，照影争怜绿波美。长安水边不可见，湖西花钿只如此。明朝处处卖花声，苦报春光疾如驶。  

***暑晚得雨***  

疏雨洒池竹，雨斜竹已垂。继以微风度，门馆生凉时。细点湿窗纸，馀飔飏书帷。瓶花如新润，炉烟惟清丝。於焉遂延伫，数语不成诗。  

***秋晚***  

蝉声摇曳歇，庭院晚凉留。衫袖风添裥，帘栊月当钩。竹香秋梦碎，树影夕阳收。亦是诗家语，谁能刻意求。  

微月澹空庭，薄云天际青。鸣蛩犹阁阁，瘦蝶已星星。曲院蕉疑雨，疏窗镫似萤。江潮少焉至，荻叶最堪听。  

***姚倚云***  

姚倚云，桐城人。通州范当世室。有《蕴素轩诗稿》。  

***偕大姊晚眺***  

何处钟声逐晚风，碧天云净夕阳红。渔人隔岸弄明月，白鹭衔鱼出柳丛。  

***除夕和三弟***  

骨肉得为乐，聚散良有已。除夕荐芳尊，相对如梦里。承欢白发前，绕膝孙曾喜。侧听爆竹喧，坐待晨光紫。但恐开岁来，复作远游子。  

***安福闻子规寄怀大姊***  

高柳依廊疏影低，碧天清夜子规啼。无端惆怅思千里，双桂楼前月向西。  

***和夫子***  

文章浩浩古人长，快意雄风忆大王。黄鹄不知天地远，黑貂应觉雪霜凉。樽前丘壑资谈笑，眼底江山起病尫。隔岁离愁定无限，只今且复为君强。  

***用欧公韵寄夫子***  

忆昨送君时，风光正春日。别离那可论，此心良忽忽。虽有千万言，心悲不能出。深恐扰君思，回肠忍泪没。自君远行役，承欢双亲膝。黾勉敢惮劳，夙夜怀懔慄。初来未尽谙，儿女相辅弼。惭惶提斯心，安得往时逸。风月非无趣，每每看令失。时或有佳致，十不能得一。感念高堂慈，遇事必宽恤。有时怜其长，命之和新律。亦欲博亲欢，苦思真咄咄。流光何迅速，夏去秋风疾。相思惟自知，乌能向人述。忽得桐城书，青山已卜吉。览之涕交流，岂敢望归必。老人竟颔首，许其返蓬荜。又得津门书，周旋语意密。极论劬劳恩，去日若鞭抶。汝心苟不从，遗恨当斧锧。故尔辞两亲，脱身不用乞。在道感君怀，反复视君笔。忧思安能已，徒有泪横溢。君诚不自聊，尚恐君心郁。何以报深情，珍重为君匹。倦极入幽梦，相见在仿佛。忽为晨钟醒，劳生待谁嫉。茫茫大块中，尔我定何物。好留泡影嬉，祇待白头毕。从兄复登舟，亦任风涛。万里若乘槎，苍茫近太乙。云际山迢迢，枫林秋瑟瑟。寒沙群雁<口敖>，荒渚幽虫唧。皓月一周天，片帆抵官室。悲喜涕重闱，亲情绕诸侄。旧日闺阁中，妆台尽散佚。芙蓉尚含苞，丹橘犹结实。依依我亲傍，留连复惕怵。聊慰罔极思，寸心中自劾。且复爱年华，新妆待君栉。翱翔好致身，憔悴嗟吾质。不然陶翟耳，吾岂慕高秩。堂上七十年，人情三百绂。  

***聂炳楠***  

聂炳楠，字雉梅，宜宾人。江安光绪戊戌进士、编修、直隶提学使傅增湘聘室。  

***送豫生七姑北上***  

重碧轻斟尽一觞，柳丝无力绾离肠。长安西笑谁言乐，江水深愁未可量。眉妩待传京兆笔，诗怀应满野云囊。县知燕草明年绿，定忆家山苦筍香。  

***吴怡***  

吴怡，字欢佩，一字纫萱，武进人。举人广东同知翊寅女，同县广西苍梧知县庄炎继室。有《玉清馆诗草》。  

***游山同翰君作***  

落日陀台畔，晴空一雁飞。平芜迷望远，野鸟向人低。金井凄寒緶，秋碪捣客衣。故园松菊好，三径愿同归。  

***七夕示翰君***  

画屏无睡怯新凉，秋点听残夜未央。耿耿银河望灵匹，娟娟素月照流黄。星盟钿盒应珍重，石赠支机事渺茫。为恐良时容易尽，绿章愿乞此宵长。  

***答姊病中秋感示扁善***  

小山丛桂暗香浮，极目平芜起莫愁。示疾维摩时恋榻，倦游王粲怯登楼。身如客燕仍为客，心似秋桐易感秋。何日莼鲈遂归思，五湖偕隐狎閒鸥。  

***七夕前一日独坐简扁善***  

月影移花度绮寮，帘垂银蒜夜迢迢。秋萤吸雾栖烟叶，凉露侵人湿翠翘。小别漫栽红豆子，閒情且倚紫琼箫。双星漠漠秋河澹，睡鸭馀薰已半消。  

***和家大人上巳日作***  

微雨帘笼燕影斜，博山香细透轻纱。春阴十日朱成碧，幽恨频年鬓欲华。漫学参军作蛮语，且持樽酒饯飞花。比来客思颓唐甚，懒逐游人斗钿车。  

***九日登越秀山和家大人步东坡惠州韵***  

海门日落角声凉，庾岭霜清橘柚香。几处寒碪催木叶，频年倦旅怯秋光。登临朝汉荒台畔，凭吊降王废苑傍。莫问当时歌舞地，暮云愁锁绿芜长。  

***秋日越秀山怀古***  

苍茫吊古独登台，极目天南瘴雾开。一代兴亡悲黍麦，千秋霸业賸蒿莱。塍荒禁苑耕残瓦，潮落珠江冷劫灰。回首玉钩斜畔路，素馨寂寞销寒晖。  

落日秋原草木彫，断垣残<石楚>认前朝。呼鸾道废佳游歇，戏马台荒霸气销。岭海蛮烟愁陆贾，陀城瘴雨吊任嚣。登临不尽沧桑感，怕听西风咽暮涛。  

***和沈季文壬子除夕感怀诗元韵同翰君作***  

岁去无踪杳莫寻，百壶春酒且重斟。丹颜绿鬓随年改，密咏恬吟坐夜深。六合之中皆寄旅，一杯以外听浮沈。纷纷时局方争鹿，漫诩河山似带襟。  

***王嗣晖***  

王嗣晖，海宁人。有《滋兰室遗稿》。  

***秋感***  

瑟瑟江头枫树丹，芦花吹尽笛声残。愁经病后心逾淡，诗入秋天意更寒。断续繁碪催野渡，萧疏木叶响雕栏。乱山叠叠斜阳里，剩有归鸿天际看。  

***明妃***  

雁声催向玉门关，一曲琵琶马上閒。回首汉宫三十六，独留明月照朱颜。  

***寄绍芬姊***  

静坐何寥寥，静夜何迢迢。迢迢有所思，别意岂能抛。念子不成寐，烛泪摇绮寮。从来离别心，有笔难尽描。子之趋庭日，我昔正垂髫。携书析疑义，镫下争拈毫。春来桃李发，酌酒兴自高。秋深夜雨寒，诗就共推敲。埋首闺阁里，有怀徒尔豪。今子他人妇，儿女共嘈嘈。调羹奉阿姑，妇道应自操。不复侍椿萱，惆怅关山遥。得会亦不久，得共无几朝。雁羽况沈浮，两地愁相交。春寒日益严，春雨何劳劳。夜来不可听，隔幕风如刀。念子益愁思，愁思不可销。一夜梦飞渡，月落胥江潮。  

***归盐官留别诸姊***  

如何离别意，相对转无言。回首沧江上，烟波易断魂。  

***离家***  

离家已五日，不尽故乡愁。驿树一行直，空山两岸秋。暮云依鸟没，寒角咽江流。独立一相望，苍茫何所求。  

***暮眺***  

人生有会必有别，离别何须心惙惙。秋风一夕送行舟，江水茫茫浸落日。浩然旷望天地间，去水浮云两不绝。吁嗟乎，山高高兮水深深，我道困兮不可行。谁是人间豪侠子，磨刀海上制长鲸。  

***渡江遇雨***  

大风起兮浪头急，天地合兮渺一色。雨丝丝兮烟纷纷，霹雳一声千嶂黑。行路难兮行路难，江上长鲸势何仡。  

***舟中***  

一年三渡此江滨，歌哭文章我更真。回首苍茫一洒泪，人间深恨著何人。  

***闻雁***  

一雁哀鸣深夜过，寒磴无奈客心何。孤飞怜尔荒江道，荆棘严霜处处多。  

***舟中夜坐***  

荒岸残宵角，孤舟不寐人。摇摇红烛尽，磊磊白波新。莫为悲身世，怜余有老亲。酒痕和泪迹，多半洗风尘。  

***登浮翠阁***  

心事萧条未可论，愁来风雨度晨昏。天涯尚有思亲泪，日暮登楼恐断魂。  

***仲春初十日大雪***  

东风未若北风冷，春日风声势何猛。大雪纷纷天外来，乾坤散作冰壶影。天公玉戏真轻匀，人间哀乐何不均。貂裘兽炭尚呼酒，岂问街头寒馀人。东家寒毡夜苦读，西家纺织一何促。公等围炉更不闻，沈沈清夜度歌曲。曲中亦有哀乐声，昨日沈醉今日醒。项王气尽乌江上，赤帝江山今亦更。可怜世上儿，复此纷相争。吾持长剑发悲啸，斗酒十千还独倾。不唱《行路难》，不求青史留姓名。但愿世间冷热不到我，长歌来去一身轻。  

***季秋初七夜登舟留别重闱***  

登程更已残，夜寒生凄恻。微风淡云月，清露孤舟夕。回看水茫茫，江影千重白。俯首一沈思，转侧愁更忆。阿爷白发多，阿母衰颜色。临别语殷殷，一步屡休歇。嘱儿勿思亲，亲侧人如积。阿姊隔无多，阿妹同衾席。阿兄将至京，有嫂能侍食。出房语复语，大母重呼入。秋尽早制衣，寒近催刀尺。今夕儿自去，儿像留吾侧。未能同色笑，聊可慰岑寂。莫为儿女态，早定归宁日。当此愁思中，转觉欢无极。人生乐莫乐，何用长叹息。  

***秋暮***  

秋暮萧萧雨，芦花两岸声。怆然一回首，残月下江城。  

***雨晴***  

阴雨连宵晨，萧萧洒庭屋。当轩坐晦暝，穿户多苍竹。幽居本绝尘，洗濯益无俗。闭门不见人，横琴只我独。临风发遐想，清绝愁中曲。吴歌日怕闻，越梦断难续。晚来雨忽霁，晴霭横崖谷。落霞暮欲销，微阳暗墙角。鸣鸟归亦尽，庭户犹无烛。苍茫一望中，万绪千愁触。天地本无穷，人愿如鸿鹄。  

***芳草***  

空谷多芳草，灵根得天早。幽幽深山中，风露自昏晓。待之美人采，以供骚人藻。谁知时俗人，携向群花道。馨香不足贵，桃李春情好。艳色媚繁华，啼声多时鸟。东风送晴暖，閒关音逾巧。可悯兰蕙花，掩泣以终老。  

***望月思家***  

秋尽江南寒气深，城高野旷急荒碪。萧然一片吴门月，尽是残宵越国心。  

***枕上偶成***  

倦思如尘拨不开，一天风雨锁楼台。无人院落清明后，半径残花燕子来。  

***史济庄***  

史济庄，字敬之，一字九畹。江都人。盐城金倬云室。有《九畹斋诗稿》。  

***京江晚泊***  

舟系垂杨岸，金焦正夕阳。客心秋水远，村树暮烟苍。山带鱼龙气，江涵日月光。吴歈犹在耳，明日更殊方。  

***有感***  

故园重返慨沧桑，屈指虚抛驹隙光。多病常教翻药谱，壮心降尽弃文章。梦魂萦绕牵南国，身世提撕累北堂。翘首云天秋色里，飞鸿万里意苍茫。  

***久不作诗偶见旧稿戏成短章***  

曾学坡老戒诗篇，忽见旧稿心茫然。抛残弃置业已久，阿谁呵护疑神仙。平生钝挚无所好，差喜结得翰墨缘。浅陋粗疏何足道，不为物害为物嫌。山头讴歌惟恐罔两怒，江上行吟又恐惊龙眠。岁月虚抛佳景负，缄口更比金人坚。谁知造化笑我才短不足忌，许我拙句人间小住三千年。  

***书介眉大兄纨扇***  

江山览胜近神都，游兴休将诗兴除。七十二沽烟景好，如何不寄大雷书。  

***杨延年***  

杨延年，字玉晖，湘乡人。湘阴左念康室。有《椿荫庐诗词存》。  

***甲午感事***  

群流无策可安边，促漏遥钟罢讲筵。圣孝未忘天下养，瑶池犹自进歌弦。  

***汉口***  

江城风景好，览胜一登楼。渺渺楚天阔，滔滔汉水流。钟声度烟树，樯影集沙洲。亦有思乡意，浮云黑上头。  

千里千里家山萦蝶梦，九州烽火警归心。桃花流水应如旧，缥缈仙源何处寻。  

***○蓬莱***  

蓬莱自古道仙乡，焉得浮槎一苇杭。羡煞岛中千岁鹤，白云天际任翱翔。  

***玉阶***  

玉阶一叶梧桐下，落尽红莲冷香树。银河皎洁无纤云，辘轳金井寒泉泻。惊秋鹦鹉倦无言，微霜昨夜凝鸳瓦。绣帏风静炉烟袅，瑶瑟湘灵韵斯杳。洞庭水满衡岳高，归梦池塘有青草。大椿轮囷竦卷阿，棣萼花开月圆好。安得神仙驻景方，世免别离人不老。  

***舟行***  

岁暮风雪寒，江湖尚行役。劳人岂得已，郁郁萦心曲。冻云出岫忙，倦鸟依林宿。晴川烟水清，闹市飞尘浊。回首望京华，远山锁苍绿。  

***姚素榆***  

姚素榆，字蕙侬，常熟人。道光壬辰进士、御史福增女孙，同县光绪拔贡宗威继室。有《联珠集》。  

***丹徒张孝女割臂疗亲***  

人间无卢扁，海上无仙方。温温药炉火，惨惨宵镫光。斯时弱女泪，凝渍病母床。母呻何宛转，母体何羸尫。儿身即母身，中夜摧肝肠。医言不可药，呼吁天苍苍。并刀薄於纸，皓腕凝雪霜。至诚格金石，血涌如无疮。漉漉一片肉，勉进阿母尝。母女本一气，无形补膏肓。能令死者起，能令弱者强。孝哉张氏女，北固清风长。  

***花影***  

寂寞庭墀满碧苔，等閒著地万花开。霎时捧出玲珑月，夭矫繁枝入坐来。  

***中秋***  

露湿空阶翠袖寒，醉馀慵倚玉阑干。迟眠为惜清光好，此景人生几度看。  

***落叶***  

秋风料峭掩紫关，小院尘氛删未删。一缕茶烟生竹外，几番霜信到林间。诗成渭北云抟树，梦绕江南雨满山。爱煞停车相赏处，等閒著地锦斓斑。  

倚阑小立怕轻寒，极目长天雁路漫。古木因风秋籁急，空庭咽月笛声酸。情移故国飘零久，叶写新诗仔细看。汉苑哀蝉初罢曲，也随流水到江干。  

绿减黄稀造化工，终年身世等飘蓬。霜凝衰草连天白，风撼寒林匝地红。四野秋碪萦别思，几行塞雁过长空。征人冀北音书断，日暮关山梦未通。  

转瞬黄花晚节天，吴江秋老剧堪怜。乾声带雨战林表，瘦影和烟乱砌前。霜冷风高无限思，雁声蛩语未成眠。小窗镫影红摇落，月照东墙正上弦。  

***随外之汴梁***  

秋风落日古夷门，历碌舟车纪梦痕。此是邹枚旧游地，可容著一女文园。梁孟当年共赁居，朅来宦海又何如。笔床砚匣无多物，位置诗人小小庐。  

***家居***  

多事萧郎爱远游，半村半郭足清幽。日斜低没桥心影，风紧难维渡口舟。客路渐迷新绿草，侬家旧住小红楼。等閒忽动天涯思，极目江关渺渺愁。  

***小立***  

清香故故上衣襦，侬向瑶台住得无。凉露三更人独立，满身月影倩花扶。  

***写怀***  

帝京旅食自年年，小隐城西卜宅偏。七事安排中馈职，一囊辛苦卖文钱。能修甘旨知见大，善解心解识婿贤。为索新诗支枕待，一镫形影夜迟眠。  

***姚倩***  

姚倩，字倩君，素榆妹。同县言微继室。有《南湘室诗草》。  

***春暮遣怀***  

世事浮沈漫共论，萧萧梅雨掩重门。画屏病起寒犹怯，绣被香残梦不温。飞絮帘栊春寂寞，落花庭院月黄昏。比来赢得消愁法，一卷《离骚》酒一樽。  

***子夜歌***  

添罢博山香，笑对银釭立。珍重并头花，劝郎莫轻剔。冷月出疏林，窥窗皎如雪。试取瑶琴弹，泠泠不成曲。冬夜抑何长，怕展衾如铁。独自倚薰笼，心碎铜壶滴。  

***岁暮感怀***  

辜负光阴感百端，多愁赢得带围宽。沈沈帘幕炉烟袅，寂寂房栊蜡炬残。为理旧词人转懒，怕翻冷被梦难安。西风和泪看鸦阵，倚遍阑干翠袖寒。  

***画梅***  

素缣香染黑痕新，倩影疏枝倍有神。懒向东星问消息，毫端绘出陇头春。  

***秋夜寄茝妹***  

无眠偏觉夜漫漫，纸样罗衾不耐寒。从古多情添恨事，本来识字肇愁端。绮窗雨过虫声切，绣帐镫昏月影残。一语赠卿须记取，秋风珍重莫凭栏。  

***春日即景***  

轻舟摇过板桥西，花压茅檐柳拂隄。无数落英浮水面，随波流傍钓鱼矶。  

鬓簪杨柳绿堆鸦，薄薄罗衣短短钗。最爱平原新雨过，落花香染踏青鞋。  

***雨窗感赋***  

绣帏寂寂掩重门，倚枕閒吟被未温。半壁残镫一帘雨，纵无离绪也消魂。  

***东瀛寓园有松柏数十株傍馀隙地一弓以梅花补之***  

茅檐竹牖傍山涯，小住何妨便当家。侬自携锄君抱瓮，一庭明月种梅花。  

***晓起***  

无语坐钩帘，清气轩眉宇。花雾绿濛濛，宵来有微雨。  

***新晴***  

玉阶雨过净无泥，墙角依稀夕照微。却喜门前春水涨，苔痕绿上钓鱼矶。  

***陈丽芳***  

陈丽芳，武进人。萧山郑孝庭室。有《寿筠移诗稿》。  

***秋夜感怀时羁旅桂林***  

月凉如水浸窗纱，何处悲声起暮笳。欲觅迢遥千里梦，可怜消瘦半庭花。露零荒沼莲房冷，风紧遥空雁字斜。漫道莼鲈滋味好，三吴归去已无家。  

***张元默***  

张元默，字蕙芳，常熟人。昭文光绪甲午进士、改庶吉士、吏部主事孙雄侧室。有《双修阁诗存》。  

***己未六月二十一日欧公生日从郑斋夫子往游北海又至高庙访西涯故址归已薄暮夫子成五古三章命元默同作***  

六一先生人中龙，四十作记称醉翁。生日喜与荷花近，曲翻《金缕》杯碧筒。荷风送香气疏放，离宫小憩幽襟旷。铜驼卧棘漫生悲，玉鹭眠花不惊浪。巾车早出侍清游，琼岛春阴十二楼。金风萧飒酿秋意，一雨祓尽羁人愁。回车更访西涯迹，左徒故宅凭传述。庐陵接武有长沙，天爱名贤付仙笔。季夏生日多诗人，欧李相差仅一旬。前有山谷后宾谷，西江诗派潆澜沦。笥河吟舫传诗帙。贞愍忠魂寄绡匹。更有闺媛方白莲，巧与荷花共生日。我惭郑婢略知诗，仰止前贤类管窥。嘉祐文章推雅正，贞元朝士少留遗。夫子能文射雕手，藏精养晦耽诗酒。傥教生在庆历年，及门定附苏曾后。忧患馀生阅海桑，研摩六籍法欧阳。《诗》笺《礼》注时稽古，酒洌鱼肥自引觞。前贤相业都如梦，谪宦夷陵任嘲讽。篇章元气幸长留，夜赋秋声同惜诵。西涯积水映楼台，乐府流传笛韵哀。祭酒诗龛勤啸咏，相公墓草杂莓苔。暝色催人越吟苦，归途带笠随臣甫。吾侪人海一鸥浮，惟有斯文寿千古。  

***夫子以事赴金陵旬月未归寄诗代柬***  

竟夕秋风怯晓寒，客中珍重卜加餐。愁心江上思何极，诗句眉边字未安。扰攘虫沙悲梦幻，纵横蠹简理丛残。秦淮风月今何似，莫向眉楼乞画兰。  

***题瓶社诗录后***  

鹁鸽峰高接翠微，楼台无地逐臣归。骑箕幸在昇平世，柏社迁移事更非。  

官拜司农媲昔贤，龙蛇起起厄辰年。文章忠孝传千古，射羿逄蒙愧九泉。  

襟袖西山爽气佳，江亭荐芷绝尘埃。瓶庐衣钵传无限，几辈伤心似郑斋。  

***辛酉六月十八日为完颜惲太君星联生日元默来归之年师郑夫子即以国朝闺秀正始集授之爰於中庭设瓜果陈诗以祭谨赋五古四十韵***  

乾隆卅八年，六月十八日，太君实诞生，婉娩秉贞质。逮归泰安君，黾勉心如一。王姑与尊<女章>，盥馈礼祗率。视听无形声，翱翔慎愆失。教子为国桢，提撕警纤密。聪明忌露尽，夏峰语重述。名言书诸绅，三命戒骄溢。贤嗣出临民，梦帝赍良弼。黔荆与皖豫，板舆欢绕膝。治河复明刑，慈训周且悉。才足济民物，须眉讵能匹。馀事为诗歌，锦鸡传典帙。钜集蒐正始，表章及遗轶。周《雅》咏思斋，《郑风》薙淫泆。山河赋笄珈，葑菲采圭荜。凤翙萃雝喈，牛毛细梳栉。有才不自矜，谦抑温而栗。懿范树璇闺，娥眉谢众嫉。二曲有遗书，校刊正屈诘。宝录绍中垒，青藜光照室。著作炳千秋，英声由茂实。悲余少也贱，流离撄疢疾。巾栉事夫子，夙夜劬佔毕。未谙九嫔学，粗解五字律。瓣香奉阳湖，冀免张目叱。温风以时至，瓜果荐芬苾。亭亭擢芙蕖，唧唧鸣蟋蟀。风琴杂象鞮，聊当舞庭佾。更忆清於君，独擅写生笔。粉墨映日光，传神呼欲出。南田有嗣音，行辈姑与侄。惲氏洵多才，诗画精艺术。艺术讵足夸，坤道协贞吉。吁嗟世泯棼，巾帼流荡佚。往哲有典型，廉隅守秩秩。余生虽恨晚，雅慕清庙瑟。敢效柳是狂，幸事梁鸿逸。遗集夙胝沫，随行执丹漆。淑灵傥佑我，诗思兰芽茁。  

***书张樵野侍郎铁画楼诗续钞后***  

万里投荒去不还，竟难生入玉门关。荷戈一集声哀怨，魂魄犹应恋故山。身经九死轻戈壁，地远重边到玉河。空向岁朝占吉语，文禽终触北山罗。  

***樊樊山先生赐题双修阁近作诗片七律一首谨次元韵赋谢***  

吐握常开北海尊，三吴士女昔霑恩。探骊艺苑传仙笔，化鹤桑田忆梦痕。汲古曾稽中垒传，学诗欲叩鲁班门。前人牙慧休重拾，手泽长真十卷存。  

稽首慈云礼世尊，我闻如是莫酬恩。金鲵胡耇春难老，玉蝀清游月有痕。谢韫因风惭咏絮，袁安卧雪不开门。舞雩沂水饶真契，温伯无言道已存。  

酌兕思称竹叶尊，司书辟蠹学长恩。相思南国拈红豆，入望西山扫黛痕。旧稿手钞《居士集》，新庐指点大乘门。閒游古寺温诗梦，留得枯荷叶半存。  

***秋日清晨从游法源寺归而赋此***  

钝根不解禅，爱游禅悦地。凌晨叩关入，松篁发幽翠。谡谡清风生，泠然有秋意。无量三昧力，功德绝思议。龙象眩耳目，虫鼠哂肝臂。略参微妙机，同证澹泊志。佛堂长明镫，白昼犹生穗。尘寰方扰扰，贪痴兼媢忌。虎豹竞噬人，九阍天亦醉。愿仗佛力宏，三灵宅澄粹。花雨散缤纷，息此曼衍戏。循廊屡徘徊，联吟触诗思。因风惭道韫，雅人发深致。丁香媚三春，花时纵游骑。隘巷苦喧阗，如琴骋六辔。今日何寂寞，启扃藓阴腻。深林静无人，隔沼馀残芰。珍禽时一鸣，竹径憩森邃。扑尽东华尘，雅宜北窗睡。静中有至乐，不须著一字。兴尽返寓庐，牢愁散羁寄。相对欲忘言。沆瀣有真契。同悟木樨香，犹闻松子坠。  

***辛酉九月十九展重阳日从郑斋夫子登陶然亭感赋二律即次夫子重九登遥集楼韵***  

一角西山送晚凉，霜风飒飒倚斜阳。时逢阳九秋笳怨，节近冬初夜漏长。子美放歌非纵酒，义山惆怅是清狂。华云缑鹤论诗品，意绪萧閒接混茫。鹅鹳纵横角与张，中原龙战筮玄黄。西京文物思丰镐。东海舆图失乐浪。黯澹鞠华留晚节，丛残芦荻散幽香。《黍离》行迈《王风》降，迹熄无诗孰补亡。  

***玉并***  

玉并，字珊珊，大兴人。蒙古三多侧室。有《香珊瑚馆诗稿》。  

***和夫子读留侯传作***  

早逢黄石公，暮访赤松子。人比鲁连豪，伍无樊哙耻。英雄富贵总成空，辟穀宜从进履始。少年便学长不死，永保貌如妇人美。  

***自题梅花绿端砚***  

人住绿梅移，眉比梅花绿。不用画双蛾，写鸳鸯卅六。  

***红树水仙画幅并题***  

矗矗悬崖浅浅滩，碧藤红叶翳清寒。一双龙缟凌波韈，来往蓬瀛不蹑鸾。  

***太平花***  

粉团黏住旧繁华，本穴徵祥竟共夸。三十六宫春自好，年年开落太平花。  

***北海***  

坐待银蟾月，来从玉蝀桥。名山呼万岁，胜地踵三朝。云树帘舒卷，风荷扇动摇。液池无弋钓，鹣鲽最逍遥。  

***夫子未归诗以催之***  

妾初入世主封侯，仍渡辽东老未休。秋柳甚於春柳绿，凝妆怕上陌边楼。  
