---
title: 第22部分
index: true
icon: editor
order: 22
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷一百六十一

***许庚身***  

许庚身，字星叔，钱塘人。同治壬戌进士，由中书官至兵部尚书、太子少保。谥恭慎。  

***题文恪公送杨迈公中丞还朝诗册***  

三年膏雨颂声驰，敬展先臣述德诗。故里尚留何武爱，前徽兼触阮咸思。渊源累世龙门远，清白相传燕翼贻。东鲁好修循吏传，绍承阀阅佐明时。  

***朱逌然***  

朱逌然，字肯夫，号味莲，余姚人。同治壬戌进士，改庶吉士，授编修，历官詹事。  

***渡汨罗江***  

行尽沅湘路，征骖又汨罗。浅沙犹拥渡，流水自生波。古戍明枫橘，余香歇芰荷。中流渔父过，不敢扣舷歌。  

***谢维藩***  

谢维藩，字翊天，号麐伯，又号振士，巴陵人。同治壬戌进士，改庶吉士，授编修。有《雪青阁集》。  

***送王柳坪比部出塞***  

拂天花雨停金樽，轮台万里风云昏。故人佩剑将西征，青丝络马咸阳津。咸阳杨柳玉关雪，美人如花马如血。毡庐弦管回春风，废碛骷髅照寒月。吁嗟穷臣出塞古所悲，辞隔天日来荒陲。不遑将母瘁王事，侧身掩涕今何时。中原年来疲挞伐，野番窥边时窃发。战士饥搜黑水鱼，将军勇堕天山鹘。愿君袖石奠昆仑，他年待君神武门。  

***怀庆道中***  

王屋风烟卷客旌，覃怀古道接漳衡。雨余万木绿成海，战后新苔红上城。四国金汤推健垒，连村刀剑误春耕。眼前击檝波如砥，南下河流慨不平。  

***劳生***  

野色起平阴，苍然万里心。劳生感行役，吾道托孤吟。华岳归云迥，茅津落日深。拊膺思骨肉，欲语重沾襟。  

***送王斗坪同年之榆林***  

吹笛山楼秋月清，故人匹马向边城。木兰东去瞻天近，莫作寻常出塞声。  

***野人送菜感赋***  

僦室迩菜圃，寒绿侵书楼。岁除馈盈把，野人意绸缪。苦言今冬冷，地冻菜不稠。强能饱妻子，天赐固已优。城外兵过地，千家但空畴。搜括及筐篚，何能问秋收。盗贼所未屠，饿死骨满沟。主兵匪不严，耳目诚难周。连营压汉水，笙歌进珍羞。朝廷方用兵，小民何敢尤。述罢叹息去，辍食泪雨流。  

***马丕瑶***  

马丕瑶，字玉山，安阳人。同治壬戌进士，官至广东巡抚。有《珠溪存稿》。  

***题李剑秋大令劝农图***  

催科不扰政刑清，雨后来听叱犊声。绿野无边生意满，杏花香里看春耕。  

***吴鸿恩***  

吴鸿恩，字泽民，号春海，铜梁人。同治壬戌进士，改庶吉士，授编修，历官山西冀宁道署布政使。  

***重九龙岩登高***  

才报兰秋又菊秋，重阳重到藿川游。亭高风急鸣蝉翼，岩古云生傍马头。祭野弥增霜露感，催租漫作稻粱谋。故乡山好难为别，人去还因桂树留。  

***平步青***  

平步青，字景孙，号栋山，又号侣霞，浙江山阴人。同治壬戌进士，历官江西粮道。有《越吟残草》。  

***春日游青藤书屋登孕山楼谒天池先生像赋赠闲谷***  

瑶宫小谪飞仙人，餐霞饮瀣游凡尘。骑鲸一去三百载，夕阳老屋青藤存。十年梦想不得到，一朝假馆逢陈遵。春晴岸帻肃客入，荦确怪石纷横陈。绿阴一径入深处，古藤十丈蟠高垣。枝柯攫天瘦蛟舞，时共风雨相飞奔。清池一勺活不涸，乃是天汉之分源。岁久岂无蛰龙睡，儵游不敢投丝纶。举首突兀睹庭柱，摩挲剩墨无磨磷。大书深镵见笔力，倔强欲与藤簸掀。登楼鞠<月卺>谒遗像，画图肃肃来精魂，开窗四顾万山入，咫尺包孕迷朝昏。想见当时抱膝坐，论兵慷慨乌角巾。酒酣不识督师贵，短兵狭路非其伦。先生亦一诸生耳，乃能筹海除奸民。徐汪先后同受馘，奇功不让楼船军。惜乎才大不竟用，山人摈落同茂秦。后公而生叹公遇，咄哉弄斧班输门。  

***诗巢怀古***  

輶轩古不入于越，三百之内无篇章。山川磅礴毓奇杰，词坛大振扶舆光。后人好古事搜讨，邦贤一瓣追心香。秋水长天阁云圯，崇祠复建龙山冈。大书揭橥六君子，贺秦方陆偕徐杨。秘监梦寤忽不乐，疏乞道士东还乡。酒肆谪仙人把臂，四明狂客胡云狂。处士偏师揭竿起，眼底颇欲无文房。幽栖剡曲事渔钓，隐逸姓氏馨三唐。元英先生老不第，补唇已矣颓颜苍。配食严陵谢晞发，击竹如意同悲凉。论忠独许渭南伯，少陵每饮君不忘。南国作记亦忠告，何至比党韩师王。铁厓乐府有奇气，如出金石声铿锵。三史书法待裁定，正统论息诸蜩螗。天池山人称后劲，嘉隆伪体扫秕糠。妄庸巨子竞树帜，阙编俯首袁中郎。千山万壑风雅窟，岂无健者纷登场。代更四姓禩七百，六君子外谁抗行。我来吊古事展拜，匠门弄斧惭登堂。斯人代兴有正派，恨无妙手图西江。泊鸥吟社亦澌尽，春秋享祀谁烝尝。西园遗址久衰草，残碑剥蚀埋夕阳。主持大雅望来哲，斯人不作心苍茫。  

***仇炳台***  

仇炳台，字竹屏，娄县人。同治壬戌进士，改庶吉士。有《笏东草堂诗集》。  

***日本刀歌和张叔未韵***  

笔锋出匣如宝刀，文光腾踔层云高。星芒欲动忽不动，胸中郁郁龙豹韬。先生读书意不得，投笔空嗟时事亟。男儿五十手无柯，夜半长吟誓报国。谁欤索地思弄武，不识中朝有尚父。腰间久佩日本刀，酒酣拔地为君舞。使星朗映风忽狂，狂风吹折青琳琅。胡为割地出下策，毋乃未见刀吐光。此刀百炼堪一试，海外陈师请从事。貔虎能扬大国威，豕狼永戢窥边志。笏溪今日酒尊开，歌辞慷慨有余哀。刀光如雪雪花落，会看直上凌烟台。  

***袁保龄***  

袁保龄，字子久，项城人。同治壬戌举人，恩荫内阁中书，历官直隶候补道。赠内阁学士。  

***壬申春率成酬吉田***  

少小读文史，卓荦轻常儒。悠悠三十载，岁月忽已徂。朝随金马仗，暮窥天禄书。簿领得余暇，诗酒追朋徒。高歌《梁父吟》，醉击处仲壸。持此耗雄心，优游聊自娱。沈侯旷世才，早弃终童繻。拂拭到燕石，投赠分琼琚。天葩耀奇采，开函惊喜俱。矫矫一西望，伫立以踟蹰。伯兄事长征，数稔治军储。与君同袍泽，骖靳时相须。遥遥贺兰山，战血方模糊。三边苦鸣镝，万里劳飞刍。何日荡逋寇，策勋青紫纡。君来一握手，共醉城南隅。  

***和朝鲜使赵蔼石诗步韵***  

凤翙高冈鹤在阴，名贤邂逅喜推襟。相期戮力千秋事，不负论交万里心。阊阖正开天詄荡，沧滨遥望海重深。愿君黾勉崇明德，侨札风流又见今。  

***行经邯郸***  

为蜨为周作是观，又来无梦过邯郸。百年勋业归蜗角，千古文章笑鼠肝。勉在伦常守兢业，敢云担荷怕艰难。神仙本不离忠孝，未许忘情一例看。  

***刘凤纪***  

刘凤纪，号竹云，南城人。同治壬戌补行咸丰戊午举人，历官宾州知州。有《籋云仙馆诗词集》。  

***月夜闲步***  

呼吸直通天，星晨落眼前。钟声随月度，铃韵抱风圆。笔墨余生老，头颅故国缘。还家如有梦，郑重五更眠。  

***将抵建郡***  

舆中忽听建昌音，此日还乡百虑侵。衣紫已虚今世望，焚黄莫慰九原心。穷愁恨逐风前起，感愤诗从月下吟。曾是儿时游吊处，茫茫烟水渺难寻。  

烽火移家各一方，他乡翻觉胜家乡。昔年奔走同辛苦，此日亲朋半死亡。孰肯预为身后计，那堪回忆少年场。繁华历尽风情减，况复苍苍两鬓霜。  

***晚眺***  

何处蒲牢送夕晖，一声催得老僧归。随身不必游龙恃，薄暮犹多野马飞。枯树含生仍寂寂，墟烟将散故依依。风光毕竟江南好，二月春深试袷衣。  

***陈昌年***  

陈昌年，字龄昉，一字菱舫，吴县人。同治壬戌举人，官户部郎中。有《清溪草堂诗集》。  

***即事***  

秋风秋雨满重城，难夺清间冷客情。几翦幽兰诗骨瘦，一瓯香茗酒肠清。偶留好友商棋阵，爱读奇书论墨兵。小阁镫檠挑欲灺，满庭风露又三更。  

***四月初八日***  

春色随人类转蓬，峭寒天气尚东风。梅阴子密遮楼翠，药槛花飞压草红。催促丁年愁隙影，消磨卯饮费诗功。怪他雏燕无离思，镇日呢喃小阁中。  

***吴重憙***  

吴重憙，字仲怿，山东海丰人。同治壬戌举人，官至河南巡抚。有《石莲闇集》。  

***送文信国公铁如意歌***  

呜乎信国公，从容殉大节。于今五百八十年，遗泽犹留一钩铁。铁背铭词镌六字，曰圣瑞文天祥制。诗僧拓墨共流传，我观公物见公志。公昔生也兆紫云，公及冠也擢状元。公既相也宋已去，公之死也未五旬。乌金一握思风度，山河半壁凭分付。赐字新镌柄上铭，知是登科年后铸。我闻公性初豪华，唾壶或以和筝琶。又闻公也自贬抑，军中或佐指挥意。自从真州夜走空坑败，悲凉柴市铭衣带。击节高吟《正气歌》，遗器遗文同百代。吁嗟乎！物之显晦信有时，公之遗爱今在兹。云孙小印玉带砚，枯桐尾勒青原诗。乃知物以人重同不朽，足与齐简狐笔良椎武节千秋垂。晞发参军公知己，琅玕一握恰好相追随。惜哉象弈图谱四十局，竟随玉{尸奠}埋蒿莱。尝将臣节论忠义，明季差堪侪宋季。铁工输与张鳌春，姓名犹得传附骥。呜呼两公如意从此留人间，艺林歌咏成嘉事。有宋一代文信国，有明一代赵忠毅。  

***劳山白云洞***  

千松万松何离奇，千石万石何累垂。松寻石罅逞夭矫，石凌松上争{厂垂}{厂义}。主峰一石最奇崛，俯首乃受松之欺。直据其巅盬其脑，苍髯恣肆鳞之而。左轩一石势崱峛，蛟背如立湘妃危。右伏一石于菟卧，不甘帖耳形耏耏。两株鸭脚那肯让，腾空四散青珊枝。道人何年觊天奥，梯以石栈支以。阴崖不借鬼斧劈，{穴奥}穾应是天工施。门前双峰屹相向。崭如头角真嶷嶷。沧溟万里泻澒洞，直来脚底如奔驰。我当重九命山屩，杖藜犹待人扶持。骨酸趾茧乃得到，冥搜不觉忘辛疲。西峰亏蔽日易落，结璘早射长空辉。银鳞倒倦云万叠，谡谡时有西风吹。为我送云东海去，好教鸡唱看朝曦。  

***华岩菴***  

天风海水声刁骚，忽闻细籁吟笙匏。路转山腰入山腹，万竿凤尾萦翛翛。凿幽缒险拓此径，幽菴乃结峰巅茅。寺门那许世人识，箨龙鞭起围周遭。青霞斜截断厓脚，绿云密补虚岩坳。槐龙对盘势拏攫，级尽乃叩禅关遥。地僻尽多花木趣，秋深红紫纷僧寮。篮舆才歇凉雨至，四山如沸沧溟潮。我闻二劳胜非一，此山此竹应翘翘。春雷怒迸蛰地筍，秋风齐扫干云梢。昔访桃源武陵境，幽谷趣与筼筜饶。二十年来系心目，旧怀新赏同相撩。鬓丝禅榻感变易，夜窗怕听声萧萧。已知食肉素无相，禅有玉版吾将逃。  

***钓龙矶***  

大石逆波波骤惊，惊波扑石石能鸣。锐石剑锋平石砥，矗石壁立圆石罂。陂阤石作斜下坂，脊露石如高建瓴。波来那论容与否，一气激宕无休停。前波方逆后波退，后波又拥前波行。高波直越矮波过，立波乃压横波生。夺罅疾如箭脱筈，散溜纷若檐悬绳。冲突迅具奔马势，洄涡圆转旋螺形。银涛密溅飞雨射，赭岸怒走晴雷轰。初疑九天落欬唾，齐迸十万珠玑莹。又疑千年不化雪，飓风回舞来沧溟。铁驽不退组练白，冰花倒喷鱼龙腥。自我入山即傍海，斜阳万里波涛晴。去时曾立矶头望，岛屿遥接帆樯轻。回时才入湖海底，喧豗即异前番听。此夕正当月之望，圆灵如镜东南明。再向矶头立缥缈，耳目眩乱身疑倾。我想子丑开辟会，山脚尚有山尖横。自从洪水尽归海，澒洞乃与峰峦平。名山岂甘没波底，头角各欲分峥嵘。天吴海若不相下，故以搏击成纷争。金波佥欠*>滟那得渡，几回惆怅移鼍更。仙人空说钓龙去，水底时有龙吟声。  

***西汉绥和雁足镫歌***  

长定宫中黄叶秋，大司马用新都侯。淳于赂败曲阳去，咸阳王业彫潜谋。是年孝成祚欲尽，建元七改仪容修。君王心不化明烛，但照宫馆罗纨愁。鸿嘉以来隆内宠，阳阿祸水倾炎刘。是镫绥和改元铸，相掾丞令名雕锼。不及班姬照辇道，铜沓祇映金涂浮。慵来装点石华褎，红摇春影椒墙留。赤凤歌残灿归路，绿熊席暖辉舌篝。汉宫奢丽那得见，眼界输与残檠优。史传孝宣精器械，元成以降难追求。建昭竟宁两雁足，乾嘉老辈争吟讴。此镫后出幸快睹，生晚不抱昌黎忧。信都食官建始造，临虞万岁元延镂。余家高镫亦永始，三朝较量俱无俦。未随阳朔例颁赐，弃掷得免渐台陬。尝将古今论兴废，始凝须作冰霜筹。桓灵先短汉献祚，熙宁早翦徽钦庥。西京元气蹶此命，哀平薄佑将何尤。鼃声紫色讬官礼，九锡遂欲唐虞侔。一朝事关九庙重，美新致累扬云羞。阅历残镫泣风雨，坐对缸粟如悬疣。  

***莒小子双即诗三十六韵***  

国侨昔使晋，赐莒二方鼎。重器古所贵，况兼骈以整。我观传纪间，所载亦井井。纪甗齐贿珍，襄钟郑赂诇。寿梦与甲父，郜舒文互省。宝鼎虽不一，奇偶势殊等。伟哉莒国器，至今余炯炯。二鼎虽已沦，双即乃犹并。文曰莒小子，万年宝用永。徒家弗受文，佐祝文考鲠。同质非殊范，一文乃异皿。纹回云点黑，班留苔翠冷。枵腹略类瓠，象圆欲说饼。弯环形抱珥，朴素义尚褧。黝若髹点漆，泽比金出矿。先子宝其一，珍重如搢珽。常念延津剑，何日得合并。李丈念两美，不合心终耿。连城乃归赵，商于不欺郢。瑞若联珠璧，断岂续颈胫。遂使千载下，艺苑快雄骋。尝考莒世次，略可得其梗。兹及郊公，七主生非挺。获拏季友归，出仆行父请。务娄及灭明，奔执不自拯。密郓城恃陋，防兹地非迥。蜗角国难为，强邻况压境。岂类汉孝宣，技巧夙精警。乃与所制器，今古同彪炳。什袭重绨锦，装潢斫檀癭。非独虞壸俪，直与齐罍逞。子产号博物，晋赐始管领。我不黄熊辨，两器乃独秉。众金同纷罗，譬若囊出颖。离合千百年，薈萃乃俄顷。摩挲发古思，作歌志深幸。  

***陶城堡***  

推篷日对水潺潺，沙鸟风帆自往还。东望数峰青扑面，不殊江上六朝山。  

***苌弘墓***  

西去麻鞋谒至尊，烽烟何日靖中原。故人尽节难回首，怕过苌弘化碧村。  

***和韧叟归耕釜麓出都感赋元韵***  

江水茫茫山色苍，昔年行役又同行。六千猿鹤悲君子，八百桑株学武乡。略仿买田苏玉局，相偕归隐孟襄阳。也如鹦鹉前头意，云树无言但泪浪。  

伊人露白更葭苍，宾雁俄看起一行。共叹崦嵫新岁月，幸联桑梓旧家乡。诗人历下推庭实，野语齐东署弁阳。说我故园耆宿事，风流文达记沧浪。  

***渊静用韧叟韵赠诗依韵奉和***  

湘累何计问穹苍，雨雪其吁携手行。讵有南楼风月兴，且寻东郭水云乡。前年红树游萧寺，此际黄昏是夕阳。谁是濯缨谁濯足，各将心境取沧浪。  

***唐拓武梁祠画象残册为李一山题***  

古今以来推画手，椎轮如自东西京。自从齐鲁逮巴蜀，前人箸录垂典型。元嘉元年武氏石，天水以后蒿莱平。历金元明乃复出，百六二象犹发鉶。此图仅存十四幅，唐时旧拓传溪藤。忆十一龄戊申岁，大梁随宦曾眼经。越七十载岁戊午，我八十一重开縢。虽经昆焰火不尽，古香古色仍奔腾。茧理腻若截肪细，麝煤重比沈云崩。国初题自朱查手，《小石帆亭》集大成。竹垞山舟各七一，尚书梁公八旬盈。雪礓持赠秋盦手，声价直许同连城。东洲斋两钜制，后有作者难抗衡。惜哉陈王两巨眼，墨缘未得传风镫。近人重搜获一石，毡蜡昼静闻登登。嗾獒晋主激宣孟，知兴贤母咨王陵。击磬有心来何蕢，节义杵臼兼程婴。地不爱宝并世出，紫云山色增峥嵘。我闻文翁高眹张收作石室，帝王圣哲摹画无不精。至今迹相不得见，孝堂郭巨三十留题名。其余东麟西爪互显露，太尉沛相述叙文清明。冯绲六玉丁房峙双阙，李翕五瑞渑池尤著名。此图七圣一暴四孝子，俯视他象只如中下乘。家臧武梁题字如隶释，《小蓬莱阁》注字明珠莹。白楼先生昔赠先阁部，惨遭劫火此竟逃天刑。李唐至今一千有余载，得见祖本眼福还相矜。昭陵六马道子佛，唐画当时知服膺。蔡家有邻韩择木，唐隶当时应禀承。复斋款识并入仲安室，衎斋二妙文字今犹馨。前人歌诗已穷精奥义，贱子附尾钻纸如冻蝇。  

***朱寯瀛***  

朱寯瀛，字芷青，大兴人。同治壬戌举人，历官河南知府。有《金粟山房诗钞》、《续钞》、《佛冈宦辙诗》、《汴游冰玉稿》、《周滨集》、《陈州集》、《素园晚稿》、《上瑞堂集》。  

***答李莼客农部见怀***  

一篇劳赠我，疏磊见襟期。醉与白云契，吟惟芳草知。世事慨如许，古人交似谁。鉴湖朱处士，深荷李孳颀诗。  

***广王维西施咏***  

多少蛾眉去，吴宫颦未伸。不知尝胆辈，可念捧心人。  

***与客论诗示二绝句***  

洲翻鹦鹉竞奇新，闲咏于今亦少真。纵使雄才推一世，不关情性岂诗人。  

偶随人境写悲愉，时代迁流体格殊。我有真情浩如海，沧桑万变不能枯。  

***王子献同年权河南府篆未接任旋省卒于差次距余来汴不数月也客偶谈及怆怀旧好辄成长句***  

玉堂美人来大梁，翠蕴下阐蓬壶香。风雅粉泽似前代，再睹睢涣呈文章。内史长才迥清异，卧阁犹堪理群治。朱轮紫马何纷纭，坐使鸾皇不一试。多情好古两相怜，竹里筒贻过百笺。祇今伊水仍东注，子晋龡笙何处边。金薤琳琅称世宝，镜湖待访丛残稿。我来梁苑亦枝官，为怆君游乞归早。墨如果蜕君其仙，歌期君闻情浩浩。  

***闲遣***  

葹菉丛中自葆真，懒从詹尹问前因。老将及耄宁争智，生本多忧任贺贫。耻效纵横欺世辈，甘为勤苦授经人。握兰总受皇天眷，肯道儒冠误此身。  

劫灰几度阅人寰，尚恋觚棱住此间。养少青田怜鹤瘦，封辞碧海乐鸥闲。尽堪比拟聱齖叟，无复逍遥供奉班。太息时流厌常道，竞随徐市访仙山。  

***劳乃宽***  

劳乃宽，字偶庵，桐乡人。同治壬戌举人，江苏候补知府。  

***南还示玉初***  

机云入洛旧齐名，倦鸟思还约耦耕。愿尔早将尘鞅脱，一帆逐我阖闾城。  

***还嘉兴视玉初疾***  

白头兄弟话镫前，旧事依稀记昔年。怕上芝桥桥上望，山丘华屋倍凄然。  

宏文馆外少人行，寂寞门阑碧藓生。记得白袍如鹄立，满身风露听呼名。  

杨柳湾头噪晚鸦，金陀故里夕阳斜。庄严独有精严寺，却少墙阴梓树花。  

***周长庚***  

周长庚，字莘仲，侯官人。同治壬戌举人，官彰化教谕。有《周教谕遗诗》。  

***赠林琴南孝廉***  

柴门平掌练波流，斫脍淋池尺幅收。瘴海才名珊网老，华年肝胆剑花秋。涛头哀角寒诗梦，劫外残烽照杞忧。凄断濂江新乐府，西风吹泪满南州。  

***玉山***  

玉山在天不在地，山半隤云尽下坠。云气阻塞人不前，护此太古未破天。水玉磊砢堆山巅，山色一白全化烟。或云此山寒冰穴，压尽盘古以前雪。羲和鞭冻轮不热，坤维脉与太阴结。太阴所固日无功，寒气一束东海东。世人不知呼作玉，几人亲插峰头足。  

***火山***  

火维众山插天险，天半熊熊起烈焰。火光所触金铁流，阳气郁勃燔炎州。雪威不到滕六死，天地长夏无冬秋。或如金釭挂天半，烛龙衔烛照银汉。或如野烧横秋空，天吹不动海底风。飞光上腾影倒射，万壑一色作奇赤。有时石罅溅沸泉，一喷一吸泉生烟。响泉自喷火自爆，火水争穴互相搏。生硝黑气烘马牙，坐恐瀛台坤轴灼。当年补石天龃龉，宗动掷下洪钧炉。阴阳余炭煽未熄，照见满海红珊瑚。  

***台北稻江楼和友人韵***  

际天黑箐坠斜曛，龙气腾空作火云。山势百支垂海尽，江流双派到楼分。豪游有约青丝鞚，韵事无心白练裙。欲作逢场竿木戏，娵隅蛮语笑参军。  

***丁谦***  

丁谦，字益甫，嵊县人。同治壬戌举人，官象山教谕。有《寄鸥居诗》。  

***幽居***  

幽居忽不乐，远游南山岑。山光迎暮霭，归鸟皆投林。簌簌涧上松，风过闻远音。泠泠涧中水，浣我尘世襟。山鹤有闲意，山鹿多野心。旷然一相对，机械何从侵。静境触斯悟，幽念息逾深。安知太古上，非复如当今。请从彭泽公，一抚无弦琴。  

种竹得幽趣，种兰有幽芬。孤怀澹相寄，非期世所闻。东邻有隐士，洒然离俗氛。朝夕过我游，结契连风云。赠君流黄机，报我蜀锦纹。锦纹织奇字，密意通殷勤。殷勤那敢负，誓绝莸与薰。春花与春草，向荣各欣欣。相期共樽酒，薄醉眼斜曛。  

***刺促行***  

刺促复刺促，人生百年鸟过目。前有一樽酒，后有一丛菊，把菊饮酒安事役，役迷阳生途行且伤足。山多虎豹水多蝮，时时飞而食人肉。请看东门悲牵犬，何如生来抱黄犊。  

***题夏闰枝青镫有味图***  

至文肇六籍，洙泗执枢纽。鲁论四教垂，文实居其首。天地虽广大，万物虽繁茂，厥理靡不包，一一资析剖。譬如城门轨，万马此辐辏。自遭秦坑焚，汉兴葺残漏。讹谬日渐增，糠秕遂杂糅。厥后流益分，笙簧百家奏。经史子集区，金石梨枣寿。儒者生近今，简册如山阜。区区两目力，讵易遍寻究。又况是非间，错互眩妍丑．出主或入奴，输攻而墨守。谁能折其中，轇轕辨纷纠。夙昔有志斯，披诵就窗牖。荧然夜一檠，不觉柄移斗。所嗟识趣卑，衣食复奔走。所学无一成，蹉跎竟谁咎。闰兄劝学人，翩翩绍华胄。研摩日不遑，未恃得天厚。我时共折证，悬河资辨口。醰然心得言，岂屑拾牙后。示我青镫图，小册恰藏袖。开帙肖清神，夜景亦深秀。梧桐三两株，竦立秋光候。萧萧竹几丛，掩映茅亭右。斗室煜孤镫，书外百无有。恍闻金石声，琅琅激林薮。我时将南旋，惜别同心友。敬当临歧言，得勿附琼玖。相期各努力，业成致不朽。此味殊酸咸，知音果谁某。还拟问铜芽，历历心领否。  

***田延年***  

田延年，字友羲，浑源人。同治壬戌举人，官长子训导。有《希达斋存稿》。  

***卮言***  

残月如垂钩，潜鳞罢游戏。新月如张弓，征鸿侧身避。蟾兔本无心，鱼雁胡多事。信从海上来，书自云中寄。拆书复见信，就中有深意。上言疑其形，下言畏其势。  

夏虫难语冰，井蛙难语海。是固习之偏，无乃性不改。天地一何宽，嗜好非一端。唐虞相授受，巢许乐考槃。武周仁人粟，夷齐乃不餐。居身贵特立，处世贵达观。所以古圣贤，不强人所难。  

***己卯重阳前五日题许村双松寺后禅壁***  

二十年来此地违，旧时楼阁尚崔巍。乔松千尺白云挂，法鼓一声黄叶飞。拾穗乱闻村妇语，敲门仍识老僧归。西风刮面惊霜肃，惆怅穷檐未授衣。  

***健妇打虎行***  

林深月黑风撼山，健妇乳儿茅屋间。虎听儿啼夺门入，虎入风回门自关。健妇见虎胆如斗，手掷小儿姑向后。急取炉中未烬薪，带火狂呼驱虎走。人既抽薪虎欲咥，转身一挥鹰隼疾。毛焦肉灼气已衰，争奈门关不得出。大吼一声天地秋，人来虎往不能休。举薪乱击虎狂跃，满室红飞火绣球，夫从外至疑有寇，见虎犹疑他野兽。虎趁门开逸且奔，妇几一蹶不可救。吁嗟乎！健妇虽健妇人耳，胡为彊梁遂至此。此时健妇知有子，知有子，虎可制。见虎时，骑虎势。  

***登大行绝顶***  

突兀压神州，苍茫据上游。群山皆北向，沁水自南流。地远三川见，天晴万木秋。故乡在何处，回首白云浮。  

***张祖同***  

张祖同，字雨珊，长沙人。同治壬戌举人。有《湘雨楼诗钞》。  

***小孤山***  

浔阳之水分九派，汇入大海流汹汹。彭郎矶下忽一折，小孤屹立森当中。天门阊阖影詄荡，倚傍谢绝蓬莱峰。江山半壁厄天险，万壑帖伏不敢东。我来正见白日堕，石级百仞愁难穷。山神拱揖若相告，昔岁兵革殊怱怱。敌人何由据要害，岂有飞渡无交攻。先声后来贵夺隘，誓死并力临其冲。楼船蔽水箭满眼，彭公飒爽人中龙。巨雷翻空烈火沸，昼夜但见江光红。撼山山动贼尽溃，黑云摧拉天无容。出师以来数百战，湘军此举成大功。吴头楚尾固筦钥，腹背自与淮淝通。自从江南殄残贼，长鲸敢作洪涛风。浮云朝暮互起灭，太息尚有南飞鸿。移山叠浪挂帆席，隐隐听打寒烟钟。  

***扬子江***  

十年烽火金山寺，孤棹蒲帆铁瓮城。日暮鱼龙纷出没，云边鹳雀自飞鸣。江流万古无归日，野没千村有哭声。几处楼船笳鼓动，极天风浪一伤情。  

***夜泊螺山大雨不克谒王子寿丈怅然赋诗***  

薖园咫尺隔惆怅，客里轻舟泊洞庭。独夜雁归天漠漠，孤洲风急雨冥冥。别来魂梦江湖阔，老至诗歌涕泪零。清晓推篷一回首，楚天犹近少微星。  

***葛岳乔自晋入都客中见访因赠以诗***  

离忧七载忽相见，忽问萍踪意苦辛。上党地为天下脊，王郎謌属眼中人。不堪歧路怜词客，且喜他乡奉老亲。幸际圣明须努力，天涯惭愧一儒巾。  

***九华山***  

长风缥缈赴瀛海，吹落数朵青莲花。孤舟雪尽正东下，云外玉屏张九华。天低积铁壁孤倚，梯石横嵌蹋龙尾。豫樟十抱翻回飙，俊骨无声半空起。传言灵气钟盘陀，上寺下寺云嵯峨。玉京群帝白昼下，亦应旌旗相荡摩。却瞻齐山渺难识，洞天卅二无颜色。虎豹噤声林木尽，兵戈世外仍消息。日夜山边走怒潮，蓉溪荻港萧条极。兴衰之事不足陈，江翻岸倒空千春。兹山得名自李白，怅望书堂无复存。兴酣落笔凌绝顶，只今谁是谪仙人？  

***东西梁山行***  

梁山峭拔分东西，壁立断岸悬晴霓。两峰对面势欲搏，巨灵一笑扶天梯。深潭锦鲸作怒吼，长风击碎青玻璃。群山俯首尽退让，挂笏岂克相排挤。金陵上流固锁钥，胚胎凿空开坤倪。槎丫山谷绣众绿，古色斑剥何萋萋。我行六月忽到此，小舟一叶如凫翳。江流铿鍧俨互答，直视绝顶愁攀跻。舟师忽尔眼流泪，向我称述色惨凄。咸丰之初岁癸丑，拏舟舣泊前边隄。须臾贼兵万蜂集，帆樯林立鸣鼓鼙。登舟劫掠斫篷缆，大众何敢轻诃诋。老者杀戮少者缚，血流江面声澌澌。我时忄習慑伏未能窜，一贼捉人如捉鸡。梁山荆棘恣搜索，怪鸮暗哭乌夜啼。贼中飘零倏五岁，逃亡九死逾山蹊。间关乞食返乡国，手足破裂面目黧。风饕雪虐衣败絮，入门涕泣见老妻。火伴十数走相庆，急佐杯酒盛盐齑。早知波涛兀险恶，曷不壮岁扶锄犁。黄金不能救身命，江湖倾荡悔噬脐。江南贼尽复过此，魂魄犹悸道路迷。我闻斯言心语口，讵独尔辈声凄凄。兵戈异数苦糜烂，城郭战斗戈横提。锦衣玉食尽何在，纷纷骨肉生乖睽。东南承平近十载，土人归去无依栖。枯芦败苇支破屋，日愁秋涨淹青泥。蒿莱四野田尽废，新种数亩多稗稊。吁嗟疮痍待兴复，伫望长吏相招携。长江击楫转愁疾，按剑更欲驱鲲鲵。山神肃然若拱揖，隐放一线潮头低。扬帆直上乱山走，仰见明月明如圭。  

***江上***  

满目浮生苦，清时景物非。岸边民舍尽，江上估船稀。暮色无秋树，寒烟上客衣。浔阳知未远，海舶去如飞。  

***泊九江***  

帆落匡庐近，天低湓浦流。鸣猿随雨断，过雁下云愁。乱定严关榷，秋清冷舵楼。海邦人种柳，高舞九江头。  

***浙西余生久客楚南今将从军塞外诗以送之***  

乱定仍为客，悲来敢惜身。行辞万里路，不作五湖人。楚越隔塞远，伊凉奏曲新。封侯殊未卜，鼙鼓觉伤神。  

***桃源***  

入山秦人曾避世，流水今日浑忘机。野云缥缈自来往，仙洞幽深疑是非。坐爱瀑布午阴直，尚余桃花春暮飞。此中信步不知远，重问前津知者稀。  

***远望***  

平原望辽阔，孤鹤不知还。烟远欲无树，云微似有山。丛阴连百粤，天势落重关。南斗长沙近，萧森未可攀。  

***黄体芳***  

黄体芳，字潄兰，瑞安人。同治癸亥进士，改庶吉士，授编修，官至兵部侍郎，降通政使。  

***信陵书院作追述耆献留别院中诸生叠仙屏河帅韵***  

飒爽须眉太史文，原尝侠气并时闻。监门上座犹常事，为国申威最轶群。安得屠儿诛嚄唶，并将媾使痛锄耘。荐绅莫笑衣冠敝，此辈肝肠不负君。  

草疏饭客淡弥亲，巾袖高谈亦伟人。车似鸡栖偏疾恶，釜惟鱼在卒全身。服边讲授堪连席，申夏韬潜耻触纶。此后晋材推阮庾，藻思还复数安仁。  

载酒蓬池好物华，上头诗笔最清嘉。广文肯啖慈恩柿，中尉难汙宰相麻。董史直声青简上，并州伟略白江涯。吹台别有三贤迹，更向荒祠舞楚芭。  

三馆木天深秘地，八韩二宋惯联车。最难伯厚持冰鉴，岂独元褒校石渠。台阁弹章赖通议，河湟诤论有尚书。中华夫子如长在，谁道东氛未易除。  

繁台重剔藓碑昏，文献弥多鼎盛门。博士榆枋新撰稿，好官桑枣旧栽痕。子衡绩载家藏集，损仲书同国史论。更羡禹州马端肃，晏然名节峙乾坤。  

熙朝昕鼓以时催，洛学昌明涤草莱。八子馨香俱沆瀣，两河灵秀此胚胎。中牟云集生徒盛，仪邑天褒礼乐才。当日黄流劳圣虑，得人斯免泽鸿哀。  

***许振祎***  

许振祎，字仙屏，奉新人。同治癸亥进士，改庶吉士，授编修，官至东河河道总督。谥文敏。  

***题邓弥之白香亭诗稿***  

泪河西注返湘舟，死尽浮生旧匹俦。岂忍衰龄为远别，更堪一诀是千秋。贤名信有蛇年厄，旅寓终罹鵩舍忧。我恸匪关知己尽，四朝文献恐难求。  

少日都梁一俊人，褐裘岸帻照青春。小心四海能求友，茧足千程急卫亲。文字江湖余涕泪，遭逢天地有风尘。同时落魄长安道，尊酒招呼话苦辛。  

怅望人间百事违，辞官重恋老莱衣。重围趋死义不辱，尽室报恩情庶几。完节居然名地好，冒功那问几人非。当时祇有西江月，曾照危陴泪暗挥。  

北兰寺前荒草稠，娄妃墓下寒江流。兵尘一扫无陈迹，旅客伤心更独游。避地酒徒颜尽墨，傍湖春树色先秋。可堪符节无人绾，付与书生类楚囚。  

锺陵直下古临川，新领苍头士八千。劝客南行焚笔砚，从征西市买鞍鞯。异才不信为时出，强寇能摧弃甲旋。终是虎头无骨相，中山一谤又空拳。  

霜天黄菊作重阳，战地书来更断肠。烈士尽为知己死，寒郊枉是哭人忙。鲸鱼失势成京观，燕雀何人处画堂。秋尽风蓬从西散，始知吾辈可怜伤。  

同谒征南幕下年，麻源高会最多贤。迂辛短李为欢谑，刻烛摊笺放老颠。告别又经新岁月，鏖兵重访旧山川。不堪并马城南路，暮雨萧萧绝可怜。  

京尘相逐忽轩眉，三月杨花似海时。客久鸾龙雄意气，交深金石少磷缁。直言尽罢刘蕡策，远適终伤王粲诗。讵料吾军真早废，茫茫詹尹似先知。  

变起仓黄天地昏，累臣无复谒修门。满城一溃皆鱼鳖，失路方将化鹤猿。海国沧桑催返棹，楚歌兰杜与招魂。乘时各奋风云会，那有巫阳下问冤。  

青山红树白香湖，免为君王再荷殳。返哺尽闻乌鸟乐，献嘲嗟幸草堂无。水中金石看千变，谷口池亭记八愚。犹有高名动寥廓，著书愤世陋王符。  

翰墨场推老伏波，故人招隐出烟萝。军筹檄笔雄谁并，铜柱勋名勒几多。拜表元戎闻荐达，罢官下潠自蹉跎。萧然百粤经行地，祇草龙蛇落涧阿。  

悔别师门三十年，西州重过泪潺湲。遂良早白清湘鬓，供奉休回贺监船。曾感吐茵容国士，共来持菊荐江天。平生风义凄怀甚，更苦城危夜雨悬。  

河鲤江鱼各自流，劳君高兴动扁舟。不辞千里迫年尽，相引一觞为道忧。老大心情双白鬓，啸歌天地总青眸。追欢却有前时感，力与排愁未解愁。  

雨丝风絮黯平台，此别分襟更可哀。目极天涯孤客返，梦悬江表尺书来。苦怀未忍从深诉，慰语重游约后回。白发故交寥落尽，不禁清泪湿苍苔。  

千里飞书自告亡，一惊断尽故人肠。临危所眷惟知己，阅世如流益可伤。留集东林谋不朽，修文碧落恐犹忙。素车行哭吾无及，惭负人间范与张。  

濡泪吟成纪实词，还如杜集有严诗。骑鲸天夺胡偏遽，扪虱谈深故可思。一例文章憎命达，从来孝友是男儿。龙骧鹊起俱尘土，且读林宗第一碑。  

***李嘉乐***  

李嘉乐，字宪之，光州人。同治癸亥进士，改庶吉士，授编修，历官江西布政使。有《齐鲁游草》。  

***谢袁子久观察赠马***  

驴背寻诗味饱谙，拟将行李一囊担。驰名已觉输中驷，赠别偏劳释左骖。备位八驺君可致，起家五马我何堪。鞭丝遥指青州路，{西乏}驾毋贻旧友惭。  

***前堂古槐作歌张之***  

老槐苍莽覆高阁，疑服仙人不死药。何时裂腹树中分，一半生机尚自若。即今得半气输囷，南柯独伸龙臂攫。上有密叶干青霄，下有垂枝张翠幕。故老传闻不计年，自有此州根遂讬。日久群惊有物凭，人过其下孰敢谑。烟云百丈势冥冥，香火一龛灵灼灼。风来飞舞厚将崩，昔人已铸铁縆缚。我到更增一木支，岂惟老物伤摇落。千百年亦重留贻，十三贤或经摸索。守吏虽无齐令严，得人差免鲁邦削。政余颇爱此扶疏，视作鼎彝慰寂寞。广荫真看可蔽牛，通神果少来栖雀。化身痴想作槐安，古而无死何如乐。  

***赵国华***  

赵国华，字菁衫，丰润人。同治癸亥进士，山东候补道。有《青草堂集》。  

***寻灵岩寺遇雨***  

朝出泰安郭，暮抵灵岩原。好山似贤主，延客开篱樊。屏翠何窈窕，侧侧松云繁。前溪忽杳霭，白雨来山村。涧水砉然急，与人争路根。山舆蹀四足，泥涉如跛鼋。行行且复止，疏滴犹霑辕。草店幸可即，徒御猜黄昏。断蝉起林薄，明霞红在门。层岚晃新沐，对尔酬清尊。  

***翠微寺***  

石径萧萧里，钟楼落翠微。暗泉穿竹出，薄雨入松稀。山鸟吟黄叶，秋僧补衲衣。从来清旷境，未觉此心违。  

***舟抵广陵***  

江浦雁声秋，西风木叶流。一帆下淮水，三日到扬州。不遇王司理，谁为把臂游。碧箫明月夜，独上酒家楼。  

***丹徒江口晚望***  

日暮群帆集，长江此一隅。涛声来白下，山势走丹徒。寺远钟依约，云寒雪有无。射堂游胜地，樽酒不愁沽。  

***京口***  

万里西来江水声，北风吹客放帆行。山连宋武丹徒宅，日射孙郎铁瓮城。人物远淘千古浪，戈艘近息十年兵。岸头蜃气何由在，不觉中流忆祖生。  

***游峨岭遂至赵秋谷饴山旧园***  

四山松影罨城庐，一路泉声曳筍舆。南郭堞横青黛里，北亭觞尽白头余。几人下马寻秋草，当日谭龙已索居。太息荆坡无恙在，未应竟自付樵渔。  

***钱塘舟中遇张振卿典闽试归***  

仁频叶大荔支甘，江上相逢秋正酣。听彻玉蟾宫里曲，筍篷凉月下西南。  

***莘县城西见荷花***  

县小常可喜，晨出暮必至。行行烦暑散，飒然寡车骑。隐约城西隅，田水湛明媚。迤逦三四亩，藕花出禾穗。邑境久荒瘠，见此足心慰。立马暂向前，宛尔纳凉地。参差缀香梗，野风满翘翠。亭亭处幽静，喧戏谢童穉。他日吾不知，咫尺愧为吏。傥有高怀人，独清在衡泌。  

***田家***  

田家始筑场，禾黍刈成束。老农知稼穑，护惜甚珠玉。日暮牛羊返，濈濈角相属。稚子合柴扉，茅檐映炊烛。席地少长集，新味野蔬足。早晚官赋完，坦然脱荣辱。人声稍渐歇，鸡犬眠亦续。淡月入村来，园林静寒绿。  

***山行***  

驱车入丛山，行行夕阳暮。人迹杳然绝，取迳傥已误。乱石来相难，崎岖有余怒。返照瞰高草，乔木奥前路。垂崖似古门，想像俨深固。鬼魅良可愁，神仙亦堪怖。我生贵平易，不欲得奇数。言念采樵子，愿因觅栖住。  

***潭西行赠柳生文洙***  

天根旧咏城南柳，侠卿亦谓真吾友。济南山水方英多，嵯峨扬波何不有。柳生好剑兼好书，潭西半亩从僧租。为招同志二三子，扫轩觞我倾新沽。其时落叶生除宇，隆寒狡狯诈秋雨。戴笠言从窈窕门，佛楼一片风铃语。离离净线梳垂杨，瓦亭四角回虚廊。七十二泉绿如凿，当年桂老殊平章。引澌激溜窅然细，潺湲珠玉随圆方。五步十步作人立，崚嶒瘦石窥琴床。春红秋碧各已谢，小桥疏竹攒横墙。庭阴倒斝群谊绝，宛与栖身向岩穴。插槛纷看碎琐云，披帘坐听玲珑雪。自古清流清可人，无疑诸子来怡悦。穷年永昼乃据此，吾将妒尔难为别。还山他日不可求，引领飞空捉明月。  

***登遵化城楼***  

虚楼足清暇，夕日忽已曛。断雁入黄叶，远山齐白云。边城不可见，登眺空殷勤。鼙鼓中原满，秋笳谁忍闻。  

***任城太白酒楼***  

当时李太白，足迹半中原。贺令一杯酒，兹楼千古存。绕城沈市籁，平槛渡帆痕。此日风流地，怜才谁更论。  

***湖上***  

美人桃叶渡，名士木兰舟。垂柳绿平水，夕阳红在楼。草间蝴蝶乱，花外杜鹃愁。买醉吾非吝，当春孰共游。  

***车中望腰带诸山***  

斜阳大道白沙明，钝马单车过县城。鸿雁北来晴有数，乱山东去老无名。谋生安得田夫子，誓死曾闻戚总兵，绝塞由来关锁地，何因坐放虎狼行。  

***送王竹葊北归***  

寒食天涯遇故人，湖城旅思作平分。绿波梦好惭江令，春草吟成对范云。失意宦如花耐冷，知心别似雁离群。泺源门外千条柳，为语依依远送君。  

***远戍曲***  

万里龙沙羌海滨，十年羽骑满边尘。数声新雁长天暮，无限金闺望远人。  

***许玉瑑***  

许玉瑑，初名赓飏，字起上，号鹤巢，吴县人。同治甲子举人，历官刑部郎中。有《诗契斋诗钞》。  

***同农门度孙家岭过下天井序之寓斋***  

朝光丽阳崖，秋气肃晴巘。岩桂金英霏，佳招及兹践。孤岭阻重深，蹞步不辞蹇。曲径修蛇悬，碎石流丸转。仰企势逾迥，俯拾意转坦。露磴搴茅篁，雨斑贴苔藓。直视憺远神，危坐息微喘。及巅梯已穷，下坂步难展。振衣重踟蹰，慎哉失足免。  

人语堕木末，雉窜起箖箊。秋草没樵磴，积水生沮洳。意行出丛薄，芳气动衣裾。回首辨来径，高与铜井俱。丘亭辟门户，官道交槐榆。此间地稍洼，方池碧萦纡。盆盎委废圃，华表森路隅。甃井石阑净，窣地秋阴铺。款款入深巷，乃造幽人庐。小团一瓯熟，炉烟散庭除。  

***秋夜词***  

山月下檐秋气森，孤花泫露栖墙阴。画楼恍惚非昨夜，踌躇无语停瑶琴。瑶琴岂为知音惜，一水盈盈共明月。伯劳西飞孔雀东，各有天涯怨离别。  

***抱冲丈海天觅句图***  

万灶攒烟火，千军沸汐潮。幽人独高寄，奇句出尘嚣。白日淡将匿，青山谁见招。浩然发长啸，极目送盘雕。  

空阔俯城阙，窈然思以深。鹓鸾京国梦，猿鹤故山心。多难居同谷，无聊动越吟。平生师友谊，牙旷讬知音。  

***闻络纬作***  

篝镫欲尽夜光微，巧妇惊寒亦下机。惟有纬娘声不断，无人知是叹无衣。  

***丁蓉绶***  

丁蓉绶，字竺云，长沙人。同治甲子举人，官户部主事。有《磨绮室诗存》。  

***阻风***  

一困沙泥一上天，欲参真谛识前缘。年时怨羡都无著，见惯人家顺水船。  

***感秋***  

西风挟愁来，一岁一相侵。引手掬秋意，浩旷不可寻。胡为愁因依，苍然与之深。得非缠缚怀，乘此萧飒音。倾膏入尘缘，迫使煎其心。静思了能悟，百虑澄孤襟。君看中天月，万里云无阴。  

***朱鉴成***  

朱鉴成，字眉君，兴文人。同治甲子举人，官内阁中书。有《题凤馆诗集》。  

***大风雨泊镇江***  

万里江寒雨气腥，壮游有数几人经。鱼龙喷沫天真醉，莺燕惊啼客独醒。城阙风雷沈鼓角，海门潮汐走精灵。金焦浊浪声如旧，可有英雄枕剑听。  

***沈昌宇***  

沈昌宇，字子佩，武进人。同治甲子举人，直隶候补知县。有《泥雪堂诗钞》。  

***宝盘歌***  

噫吁嘻！宝盘之来，乃自洪河之东，太华之西。沈埋光景二千载，潜匿不啻蛟与螭。岐山崩颓灞水竭，此宝乃一鸣其奇。土衣厚裹十重甲，苔藓蟠驳鳞之而。含垢忍辱无不可，奚必汲汲求人知。今日出世毋乃早，我为宝盘痛哭垂涟洏。神物久晦岂能不一显，所惜今也非其时。成周之盛称宣王，中兴令辟开明堂。命将北伐天威扬，驱逐玁狁过朔方。归来纪绩书旂常，乃作重器垂辉煌。祭告清庙牵骍刚，股肱二虢同趋跄。是时大狩岐山阳，伐石作鼓志宪章。籀也惟史古之良，刻画金石尤所长。勒兹盘铭传无疆，钩磔作作生锋釯。鱼鱼雅雅词轩昂，侯其祎而骏烈张，历十四代腾其光。我见此盘在徐氏，良二千石有孙子。灵光道自日边来，奇气惊看室中起。呜呼咸阳钟虡销为泥，承露金茎早摧圮。自从周鼎沦太丘，空令千人没泗水。沧桑变易陵谷迁，法物西京长已矣。惟有此盘今巍然，精铜百炼重且完。长牙<山含>岈辟邪怒，渍血朱碧龙文斑。叩之其声中无射，琅琅摩戛锵八环。长廓密室相掩护，犹有宝气彻夜腾星躔。我为此盘发三叹，摩挲百遍心茫然。若非埋灭在九地，似尔光怪何以能久全。不潜而见际时变，顷刻城郭生烽烟。盘兮盘兮尔室已易主，得无从此伤其天。此盘阅世二千载，笑我小子言詹詹。刘争项战见惯等闲事，况此幺麽蛮触何忧焉。我思及此重叹息，人生难与金石同其坚。噫吁嘻！宝盘之来，乃自洪河之东，太华之西。侧身四望心依依，西方美人我所思。  

***哀吴阊***  

西风萧萧梧叶秋，梧官寂寞吴王愁。一番荣落随时易，百代兴衰逐水流。吴阊自昔繁华地，郁郁层城发佳气。秋晚枫江蟹稻肥，春深虎阜莺花丽。楼台烟雨梦南朝，旧苑长洲草未凋。镫火夜归青雀舫，酒旗晴护绿杨桥。吴姬生小能歌舞，打桨乘潮自来去。子夜新声按绿幺，丁香艳锦缠琼树。水色山光无尽妍，踏青车子采莲船。漫惊烽火三千里，已盛烟花二百年。人间祇觉阳春好，天上那知霜雪早。白马环江吼似潮，红巾遍地屯如草。大帅逃威过晋陵，督师车骑尽东奔。仓皇关效鸡鸣度，慷慨陴呼爪士登，孝穆才华信殊众，堂堂开府声华重。债帅何期竟倒戈，岩城从此遂摧栋。阊阖西南轶荡开，金戈铁马震如雷。可怜槚墓鸱夷去，又见稽山甲楯来。短兵狭巷相驰突，白屋朱门遍搜索。廉使空屠朱亥刀，县官都化王乔舄。百雉崔巍九四城，如何蚁贼竟纵横。开关到此成延敌，失策于今悔募兵。分班竞占吴宫宿，吮血磨牙厌人肉。上国何因患豕蛇，荒台祇见游麋鹿。馆娃名号又重新，浪蝶狂蜂惨变春。捉得雏姬充养子，传来羽帖署真人。服妖遍地迷红紫，伐鼓枞金乱盈耳。蛮奴厮养锦缠头，蜑户长年银约指。真娘墓上月如霜，响屟廊前草不芳。杜宇凄凉啼碧血，燕泥零落堕雕梁。百年名胜归何处，金粉山川变尘雾。渔父空寻避世人，参军漫作《芜城赋》。君不见金陵自古帝王州，花月秦淮一旦休。又不见西子湖头好山水，柳色莺声今已矣。江山形胜总堪哀，长使英雄心事灰。祇有胥江呜咽水，阖庐城下日徘徊。  

***狼山大观台***  

他乡经乱独登台，万里江天眼暂开。山势远从京口落，潮头高过海门来。百年世事翻棋局，半壁桑麻换劫灰。日暮寒林霜叶下，秋空一雁发声哀。  

九派源通巫峡上，五山地尽大江东。古人去我日沈岭，新恨满怀帆饱风。忧乱闲身烽火外，悲秋清泪死生中。义乌遗墓空衰草，沦落天涯慨尔同。  

***宫词和顾缉庭同年***  

太液春波似海宽，玉人无数倚雕栏。长门十载朱颜改，镜里妆成不忍看。  

阖门新敕待传宣，粉本先呈进御前。多恐雾中花气杂，画师并不爱金钱。  

陌上春风拂路尘，秾桃艳李斗芳辰。可怜绣辇司花女，不及章台走马人。  

## ●卷一百六十二

***张之洞***  

张之洞，字孝达，一字香涛，晚号抱冰，南皮人。同治癸亥一甲三名进士，授编修，官至体仁阁大学士。赠太保，谥文襄。有《广雅堂集》。  

***哀时***  

刁调青蘋末，终致沙石飞。嵬騀金隄高，安知蚁穴危。清晏五十年，养此氓蚩蚩。文吏吾公醉，武卒市人嬉。江南信可哀，河北守者谁？势欲括赤县，与之作潢池。泰极否所伏，剥穷复继之。泰否乃天道，剥复在人为。天道已板板，人事仍熙熙。  

***人日游草堂寺***  

人日残梅作雪飘，出城携酒碧溪遥。无端杜老同心事，四海风尘万里桥。  

***杜工部祠***  

少乞残杯道已孤，老官检校亦穷途。荣名敢望李供奉，晚遇难齐高达夫。凭仗诗篇垂宇宙，发挥忠爱在江湖。堂堂仆射三持节，那识流传借腐儒。  

***铜鼓歌***  

咸丰四年黔始乱，播州首祸连群苗。列郡扰攘自战守，盘江尺水生波涛。府兵远出连城陷，合围呼啸姎徒骄。纯皇天章久愈炳，义民岂惑狐鸱妖。我先大夫慷慨仗忠信，青衿白屋皆同袍。吴公祠下水清泚，百口并命甘一朝。冲焚罂听贼计尽，凿门而出穷追钞。民兵五千凭感激，疾如振箨覆其巢。奢香系颈降道左，济火革面居前茅。不见援师助空弮，那有馈饷分箪醪。三城百寨并扫荡，箐谷黯黮湔腥臊。收其积聚供馆穀，放其牛马还林皋。俘其子女赦不杀，授之畬田使耕薅。清酒一锺亦不饮，独取一物深于丁宁短于鼛。降夷稽首述故事，传自汉相安獞猺。呜呼汉相信神武，拜表讨贼先不毛。岂不知秦川宛洛皆争地，未清堂奥难及郊。隄官隗构四郡戴，攻心一语参军教。范铜为鼓赐酋长，坎地宝护埋山坳。岁时祀鬼乃敢击，芦笙巫唱纷嗷嘈。不然战斗合徒众，花鬘赤脚奔相招。一面足可直百牸，擅一为富擅十为酋豪。鼓亡苗灭古记语，以威报虐将焉逃。鬼方冀方远遥遥，致之重烦毡席包。连驽铜牙虽罕覯，此物犹见天威万古悬云霄。围径四尺脩八寸，四耳无当约其腰。文螭蟠拏朱鹭翥，细乳三百有二相周遭。仿佛篆文不可辨，屡烦画肚终牙聱。土花绀碧沁肌理，雷纹宛转环皋陶。中心莹滑不留手，恰受二尺楢椎敲。良辰会客风日美，水面考击鸣蒲牢。如观溪峒跳明月，宰牛呷酒欢相邀。忽然蛮风卷瘴雨，中有铁马声萧萧。一击再击转激楚，战场万鬼皆啼嗥。不用趣战用行酒，铜龙悲愤发长号。国初诸老始赏咏，黄湄秋谷俱清超。查氏书堂复继起，徒为玩物争抽毫。我闻燕然既振旅，仲山宝鼎来归朝。此诗述德因爱物，子孙永宝当不祧。藏之宗祏无忘在莒事，亦知乃祖乃父于国宣勤劳。剖符领郡三十载，不蓄长物甘萧条。罗施石丑不足载，此鼓只如薏苡来南交。圣人有道四夷服，何用大食日本歌金刀。  

***五忠咏·石阡知府严谨叔和***  

溪峒飞鸢处，凄凉马援兵。樵苏艰一饱，秦越厄连营。决胜宾僚智，扶衰骨肉情。如何箕尾促，不得话平生。  

***五忠咏·署都匀知府高廷瑛式如***  

文采蜚科第，称师艾至堂。义师巡助远，儒吏伍从王。肺附皆虞殡，同袍又国殇。城云丛坏气，祠俎并英光。  

***五忠咏·署贵西道巴图鲁于锺岳伯英***  

部曲从先子，艰难矢石中。论诗七子杰，破阵万夫雄。缟素孤儿泪，丹青乃祖风。牂柯迟悔祸，不奏贵西功。  

***五忠咏·思南府学训导张鸿远***  

甫成倾盖乍，遽报夕烽来。凤羽寒虽短，豺牙厉不摧。涣奔时事棘，守道腐儒哀。凄咽乌江水，相期愧不才。  

***五忠咏·册亨州同云骑尉刘宝善***  

贤子册亨吏，尊公老岸司。卑官如一辙，惨节不同时。野哭红江暗，招魂碧血滋。欲求公百辈，为帝守边陲。  

***东海行***  

东海在何许，乃在神州东。振策登之罘，万里青濛濛。日月星汉互吞吐，江淮河济来朝宗。鳀壑蜃窟多诡怪，齐人道是蓬莱宫。但见天吴鼓浪黑，那有珊树殷天红。君不见排难鲁连子，玉貌却敌围。城中抗疏胡邦衡，屈膝苟活羞容容。一怒便欲从此逝，甘狎鱼鳖随蛟龙。皓皓不受浊流滓。《怀沙》《惜誓》将毋同。我本海滨士，独衔幽愤希高踪。坐对天池一长啸，枯桑槭槭生天风。王伦不斩秦竟帝，吾舍二子将安从。  

***送莫子偲游赵州赴陈刺史之招***  

黄沙舞风白日晡，眲叟束书戒仆夫。何事犯寒须冻结，南渡衡滱饥来驱。臣朔履破不足道，君亦如此堪卢胡。蚤年高名动帝都，西南郑莫称两儒。犍为文学毋敛尹，三千年上攀为徒。涩体惯作孟郊语，瘦硬能为李潮书。今年京国朋不孤，瑰琦跌宕刘与吴。经生壮士各异态，臭味自合无差殊。刘归吴逝君去国，远游宝璐何人沽。君诗送我西山麓，重裘装缠秋林疏。我歌送君燕市外，剑筑萧瑟冬原枯。勿饮赵茶浇赵酒，平原公子无时无。  

***海水***  

海水群飞舞蜃螭，甘泉烽火接令支。牟驼一旅犹言战，河上诸侯定出师。地孽竟符苍鸟怪，天心肯使白龙危。春秋王道宏无外，狭量迂儒那得知。  

十载艰虞选将才，牙旗玉帐上游开。不关陆九纶言痛，已见陶公义檄来。槃敦肯捐河北地，衣冠幸免广明灾。江头余烬千门钅巢，蒲柳无春更可哀。  

***古风***  

橘柚生云梦，童童如羽葆。甘果既累累，冰蕤亦袅袅。华实均足珍，众彫见孤好。霜中溢清芬，能香不愿早。世人称松桂，兹物不复道。乃知耳目外，薶藏多瑰宝。  

上山采苦菜，青青不盈筐。暮春茁寸玉，食之生清凉。菲薄野人味，岂荐鼎俎旁。自殊春荠甘，敢望秋藿香。贵人餍刍拳，肠腐亦当防。为君已内热，恐君不能尝。  

山鸡对镜舞，盘旋无时休。文章召争竞，知与生为仇。不如抱我朴，神与太素游。儵忽不相凿，攻取当无由。人世纵迫隘，持此狎海沤。  

西蜀严君平，下帘玩道德。襄阳司马徽，善鉴仍守默。褐衣卖畚人，治乱若黑白。抒之不可既，閟之亦自得。士不羞贫贱，有道处岩穴。  

布衣受人恩，甘以身为酬。白日见肝胆，微生如蜉蝣。荆卿一酒人，晚遇燕太子。揕柱虎狼愁，气夺镐池鬼。战守术已尽，出奇岂得已。信陵破秦军，只为得士死。所惜时已晚，未并剧乐美。赵吟山木下，齐栖松柏里。大义独燕存，光芒照易水。  

憔鲔悦回渊，惟鹿安茂林。濯莽何所恋，寒蛩乐以吟。大道随所挹，志士各有心。殊涂訾异端，党同感知音。不好自不知，暖姝岂足钦。为谋无相强，偏至方钩深。八纮罗群彦，一目焉得禽。  

良马千里足，媚人不知貍。球场逐鸡狗，安辨騄与骐。不道无所用，安知非其时。塞草动朔风，喷玉偶一嘶。朝刷医无闾，夕饮西母池。但酬伯乐顾，岂为黄金羁。  

霜气陨万物，长夜耿不眠。独立望九垓，高穹敻难攀。斗杓倦不转，流星如雨繁。昴毕生芒角，三台惚怳间。文昌倾厥筐，王良失其鞭。独有积尸气，灿白如纯绵。参斿靡不张，枉矢钝不穿。<虫卷>缩元武颈，虓怒白虎颜。森森华盖下，荧惑岂敢干。警旦盼神鸡，辉辉扶桑颠。  

***吹台行赠任丘边云航***  

啸台低，吹台高，台下瓦砾生黄蒿。登台吊古逢吾曹，故人谁欤今边韶。大梁本是霸王地，至今白沙三丈没城壕。五季如风青城虏，惟有信陵死不腐。中原荡荡不自立，金戈蹂践徒辛苦。当年汴水入泗流，清明上河尚可游。南下朱仙四十里，大车辚辚，小车辘辘，彻夜无时休。一自河决汴流断，中州贫索来寇乱。锦衣甘食皆河兵，那有健儿习征战。君来蔡州营，我去宋州城。宋蔡相望列三帅，千群边马仍横行。尔我少年容易老，王粲从军欢情少。饮我酒，为君歌，金梁水月吹酒波。试看战骨白，岂惜朱颜酡。抱关侠士不可见，只有宪王乐府堪吟哦。  

***采桑曲***  

紫燕对舞春风柔，风开桑眼青如油。家家晒箔急蚕事，女伴不作嬉春游。十七鸦鬟臂苦短，大妇扶将小妇挽。蚕瘦叶稀不满筐，那有心情更回眼。谁家游侠儿，鸣鞭陌上走。自觉口中衔石阙，不知纤条伤素手。春日脉脉春云阴，恨无绿绮通春心。路人千百说长短，自惜年华自不禁。君不见，鲁国秋胡妇，忍死不受狂夫金。  

***登牛首山望终南曲江樊川辋川作歌***  

我升燕台望太行，西旋北绕如龙翔。今登牛首望秦岭，南面连横如堵墙。截然平壤起都会，桑乾渭水浑流黄。幽雍以外降一等，汴京釜底洛土囊。金陵仅栖偏安主，便有陂陀号龙虎。临安湖山最灵秀，低首称臣玩歌舞。乃知丘壑与湖溪，止娱寒士游醯鸡。文章绮靡士气薄，市廛儇巧民心携。赤乌草草樊山驻，乌喙郁郁会稽栖。平城广莫魏猾夏，和林荒苦元开基。辽金并起黄龙外，周秦先居氵幵渭西。建国由来戒沃土，势高气厚人文武。润色繁华由后王，当年山川本朴鲁。关中今日少王气。奥区自全非上计。持戟百万无定形，以雍比幽广狭异。小儒论都逞雄才，欲建行宫望幸来。小戎不敌回纥马，陆海已尽南山材。方今天子守四海，提控岂在西秦隈。碣石难将渤海阻，丸泥岂禁函关开。后拥突骑护辽沈，前调兵食收江淮。一朝立国有根本，况复驾驭今恢恢。守国在德亦在险，大险惟有轩辕台。  

***极乐寺海棠初开置酒会客***  

今日不雨，明日复不雨。白日能笑花能语。今日不出，明日复不出，回风舞雪随黄土。火急邀客城西去，绛蕾如珠点碧树。莫嫌来早香未齐，犹胜繁枝逼春暮。当年合抱二十株，主僧蜕去花亦枯。一株傫然似房老，新丛稚齿斗娟好。忆昔上林未罢时，侍臣下直寻春嬉。五侯七贵来觅醉，棋子方褥青螺卮。即今游赏虽萧索，静昼晴光亦不恶。那须银烛按凉州，巾履徘徊到日落。秦翁白发非少年，心情犹逐春风颠。手裂冰缣写艳骨，醉来辄就花阴眠。君不见定惠院宇今寂寥，碧鸡坊底生蓬蒿。画成题诗付老衲，要令来者思吾曹。  

***送王壬秋归湘潭***  

鸣华钟，调素琴。漆室老女方哀吟。不嫁不悲好颜色，不知何事伤春心。春心千里岁华晚，洞庭风起白波卷。游子对酒思故乡，秋士登高悲送远。不如一觞欢今夕，此会不比新亭集。横流能无沧海忧，陆沈差免神州泣。情怀难遣游梁人，声价犹同入洛日。机云入洛正青春，屣履公卿竞到门。东宫绝艳徐陵体，江左哀思庾信文。笔豪费尽珊瑚架，墨沈书残白练裙。璧月如花照琼树，汉皇好文偏不遇。谈经何意动红阳，献策岂能感杨素。贵游偶餍五侯鲭，微识早成豪士赋。作赋雕虫悔误身，横刀负羽耻依人。河北军中呵太守，征西坐上笑参军。十年偃卧衡山里，侯王徒隶峥嵘起。已知马槊胜文章，犹倚儒冠侮兵子。乡人不荐马长卿，生意刁骚殷仲文。种柳江潭忽已老，蓬莱再到今扬尘。闲关北来谁共语，朝野欢娱奏钟鼓。千官重见汉威仪，故宫仍是周禾黍。词客吊奇偶经过，野望苍梧涕泪多。不信禳灾凭属玉，竟符妖谶陷铜驼。沈炯登台空拜表，梁鸿过阙独哀歌。哀歌莫被中朝怒，拜表幡然念乡士。淮南丛桂娟娟生，不乐留住长安城。秦嘉上计终思妇，王式徵来本强行。九疑窈窕湘波绿，高楼正临湘水曲。女儿授学书满床，小妇弹筝美如玉。尽添鸿宝付名山，会听蒲轮动空谷。君去江干兰自芳，君诗荡气更回肠。欲从无奈湘潭水，我亦金门执戟郎。  

***题彭侍郎画梅画为何人所藏其人亦能画***  

春分三日雨雪霏，闭门蒙幕篝熏衣。忽撑冷眼看冷画，怒蕊贴幹交柯稀。此花倔强如此老，老将画笔龙夭矫。晕墨偶用华光法，放笔羞摹仲圭稿。但见岭头月挂树，不知世上霜杀草。岂止霜寒冰已坚，长松巨柏今凋残，独持幽艳媚空谷，石肠玉貌无人怜。日日画梅万毫秃，宝刀绣涩髀生肉。西邻有客喜贞苦，故遗驿使慰幽独。君欲报此一枝春，何不画作孤生竹。  

***秦子衡为孙驾航画崇效寺丁香海棠卷***  

奔走幽僻寻春花，白纸坊下逢僧家。禅房昼掩草断路，几年不见金犊车。朽株卧草强八尺，当年曾媚嬉春客。小丛薄艳不成娇，妸娜银钩黯石墨。王朱种花留诗句，翁吴题诗补花树。两孙来游尚有花，和诗写花费毫素。丁香{罒鹿}千株圆，海棠霞晕扶春烟。至今纸上斗香色，疑骄似妒如能言。国初可怜多诗老，翁吴后来才渐小。祇今又作古人看，争使红芳不枯槁。劝君莫问西来阁，坏壁空廊宿燕鸽。唐贤石刻苔钱生，故相榜书蛛网络。京洛岁岁花连天，只有才调惭前贤。此图不灭花不老，人物苍茫二百年。  

***题董研樵太华冲雪图***  

白日无语天云同，浩然忽忆莲花峰。望之纤揱类仙子，缟衣练帨凌虚空。大麓乍叩玉泉院，弃基更求集灵宫。冰坚石泐马蹄踣，宾从敛手无能从。独裹旃裘结縢屩，济胜之具天所丰。樵苏不出行迹灭，往往虎蹂参麋踪。嘘气在须作集霰，悬瀑冻涧僵长虹。红衫踯躅出林表，那惜素面嫠寒风。舍马而徒更十里，乃拂落雁过苍龙。鼯缘猱附两俱绝，铁縆下引天能通。金神逃匿博箭烂，玉女老秃天浆封。回头眴慄不敢视，千里银海欺青瞳。岩阿道人拔关出，瞠目讶是真灵逢。忍饥不闻噪乾鹊，闭蛰免使愁元熊。下观三辅只洼垤，飘飘便欲游鸿濛。何用投书骇世俗，自厓而返亦已雄。归来人家皆偃卧，呼酒百倒颇黎锺。趾皲手坼定始觉，襦袴更取桑薪烘。看山琢句斗清峻，槎牙咄咄生心胸。两过华阴不登眺，悔我前日殊怱怱。贵人游山待供帐，如此幽险谁能穷。伸图洗眼真叹绝，天下健者惟董公。  

***九日慈仁寺毗卢阁登高谢麟伯何铁生陈六舟朱肯甫董研樵陈逸山王廉生同游***  

吾欲反悲秋，秋气实快哉。木落天雨霜，万里无氛埃。志士如黄鹄，人海厌沈埋。且登三藏阁，何异九成台。磴道既多剥，步櫩又已摧。秋花亦疏薄，辛苦残僧栽。纷然俦侣集，解带倾尊罍。晴空拥太行，万马脱衔来。芦沟浊似汤，蓟丘低如坏。决云一雕起，拂霄群雁排。逸气翔寥廓，顿使襟抱开。诸公皆能赋，一一大夫才。下视九陌人，营扰徒喧豗。年年有重阳，望古令人哀。此寺盛明季，法筵閧如雷。国初犹庄严，庙市奇书堆。亭林赁庑住，渔洋游春回。近日寿阳相，重复辟蒿莱。坐客皆龙气，张陈朱曾梅。嘉会已陈迹，行径生荒苔。各自有千古，恨不相追陪。抚此白露零，感我玄鬓衰。靡靡枝上叶，常被商声催。请看双虬松，铁幹无摧颓。牛山景下泣，秋井杜衔杯。二子孰为贤，悠悠非我怀。  

***戒坛松歌***  

策蹇寻山冒残暑，食宿招提已四五。仙嶂灵湫那得逢，枉使人畜挥汗雨。精庐雕饰为檀越，佛衣陊剥见黄土。佛法一线在戒坛，叩门先听松声寒。横广平台五十步，穆穆护法排苍官。墨云倒垂逾万斛，压折白石回阑干。潮音震荡纤壒扫，气象已足肃群顽。矫如神龙下听去，赫若天王司当关。十松庄慢皆异态，各各凌霄斗苍黛。一株偃蹇甘独舞，不与群松论向背。此树问年臆可知，开皇下迄耶律代。门内白足鸣鼓钟，年年传法欺愚蒙。何人饱食携坐具，享此万壑清凉风。风动树开见山趾，帝畿浩浩穷百里。长波如带抱坛来，历劫不枯桑乾水。回望西山众精蓝，只如房蜂与穴蚁。彼法开山信有人，善踞灵奇为栖止。定知末法三千年，法终不灭松不死。  

***同张绳庵访僧心泉因与同游南洼***  

簪组如林森机械，拙者转喉招嗔怪。辛苦酬答两无益，適野寻僧差足快。清远无如龙树阁，风水鳞鳞漾蒲稗。白日闲澹罕游人，午鸠独鸣寂梵呗。三人不知谁主客，错综谈端等针芥。会心即答倦即默，茗碗无温聊一嘬。此际鞿鞅尽摆脱，何异枯柳揩马疥。禅客洒落不参禅，偶参金石及书画。远识阮姚近戴刘，略述旧闻资感喟。海宁达受号博古，法眼炯炯同宗派。缥囊犀轴积如仓，投老尽偿柴米债。此亦五阴障真如，今朝始入四禅界。文畅爱文心无著，如满游山力未备。我虽钝根可渐磨，师老难回年齿迈。留此孤云伴我游，洒然何知世网隘。  

***五北将歌·广州副都统乌兰泰***  

桓桓都护须髯紫，平日爱兵如父子。万里征讨毒瘴乡，能结士心得士死。左江右江贼如麻，四方征调糜虫沙。按炮持燧不敢发，一里以外犹呿嗟。始将火攻教懦卒，可惜利器无开花。老罴据险气山涌，水窦孤军摇不动。黑夜出奇卷甲来，以少击多无旋踵。独恨诸军不和辑，老将兀兀成孤立。桂林桥上铁雨飞，五管军民同雨泣。呜呼庸相真无谋，充骏任驽祸神州。当年若使乌向为两翼，安有长鲸直下江海成横流。  

***五北将歌·湖北提督塔忠武齐布***  

湘沸江腾虎出柙，千城百垒如摧拉。谁翻败局据胜势，破贼首见满洲塔。艰难起义曾太傅，左提右挈无人助。猛火光里识奇男，一旦英雄归驾驭。南来帐下三百人，一一材武皆冠军。童彭刘毕劘豺虎，杨鲍黄李翔风云。军门神武殆天授，能用水师兼步斗。六合枪诀无人学，出必先人归殿后。上游湘潭城，下游九江郡，行二千里无顿刃，兵势如龙贼如草，百船銕钅巢一宵烬。归营僵卧不知人，明朝蓐食仍陷阵。田镇故垒临江湄，父老方之叹且悲。中兴诸将列茅土，开创风气非公谁。我闻但有胜将无胜兵，惟在运用能神明。请看塔公部下诸将士，岂分勇营与绿营。  

***五北将歌·西安将军多忠勇隆阿***  

明公将步布将骑，纵横天下皆如意。胡公东征善知人，鲍步多骑左右臂。收取太湖扼潜山，奇兵横绝集贤关。马队八百敌万众，无发无捻无精坚。陈狗失穴如游拂，鼎内安庆无援已在掌握间。江淮大局进退在一战，挂车河水流血成朱殷。古来骑将专击搏，今看陷阵良足乐。灌婴季布平阳侯，不及将军有智略。关中祸乱留花门，三辅焦烂无完村。外援到陕已却步，内兵渡渭徒迸奔。将军钟鼓鸣灞上，终南山色开朝昏。盩厔坚巢城如铁，将星遽碎城亦裂。部下金善长穆王曹雷，余威扫尽葱岭雪。从来步骑难兼长，何况能谋能战平生无败创。所恨仓卒不待一二载，生写形容上紫光。  

***五北将歌·科尔沁僧忠亲王***  

南军尚持重，北军尚剽疾。湘淮两帜战江表，河北独有名王一。中原旷荡几千里，铁骑腾蹴一万匹。神京既奠遂南下，年年征讨无休日。海东劲卒材昂藏，漠南蕃部性雄强。目瞋语难孰能驭，指挥赴敌如驱羊。射雕羽箭二斤重，诈马绳竿九尺长。正兵螺旋迭进退，奇兵鸟翼相舒张。不知何者为兵法，但见万马并为一马无能当。连镇街，冯官屯。杞县城，金楼村。白莲池上东捻灭，马山口外西捻奔。大沽夷船亦夺气，蒙城苗练先亡魂。大功数十小战不知数，所到惊呼赤面如天神。诚感悍镇化野性，指授良将成高勋。残寇狂走趣战迫，强驽穿缟不自惜。红旗一队称军锋，先向平原洒战血。尽歼大憝覆鸟巢，甘酬素志归马革。廿年大帅多如林，车后遗弃粱肉庑下堆黄金。阿史社尔行军无卧具，沙陀朱耶报国惟赤心。虮虱满甲几曾浣，刍藁一束时难寻。艰苦廉朴鉴天地，家家私祭同霑襟。呜呼！异姓贤王罗青史，李郭徐常非其比。不独战功近掩策凌超勇王，合将忠诚远追扩廓奇男子。  

***五北将歌·塔尔巴哈台参赞大臣署伊犁将军锡纶***  

匈奴象人射郅都，楚祭北门为黔夫。敌国所恶我所宝，羊陆市诈将人愚。迩来阃外盛材武，敢战内寇怯战虏。何况罗刹逞睢盱，六国同声畏狼虎。一自昆弥叛不朝，王庭十载沦天骄。狡黠老渔伺便利，盗据瓯脱容逋逃。豪杰陷贼能自拔，习惯沙场从结发。贤父战死沙州城，桓靖美谥荣忠骨。贤兄博学高名起，武达文通一门里。国难家仇在西域，孤儿甘赴边城死。绝远无如塔城孤，斗入斯科环杂胡。藩篱外收哈萨克，掎角内结呼土图。匈奴未灭家何有，闭壁不许通妻孥。垦荒起疲变重镇，鄂博一步谁能逾。西邻责言众积毁，热血未冷霜盈颅。玉门望断敌人喜，刀笔纠擿纷纷起。私文不责许田郑，恩宽仅杀饰终仪，柳翣凄凉归万里。二卵弃将古有之，长城顿坏今已矣。鼓鼙声壮磬声悲，我皇听之思者谁。屯田未熟征夫老，界上来争帕尔碑。  

***金山观东坡玉带歌***  

党人文字毁不留，章蔡疾之若仇仇。带<革夸>一围落方外，山僧宝之若天球。岂惟僧俗知敬爱，压伏海门百灵怪。曾瞻黄伞对延英，更抵传衣镇法界。传衣传钵碎南华，道君玉押埋胡沙。可怜攒宫一片石，理宗不保归真伽。世事由来有反覆，故主谪臣殊荣辱。南巡圣藻身后荣，宣仁社饭当年哭。我哀公遇诵公诗，八州遍到拜公祠。一事堪令古人羡，今是天海澄清时。四大五蕴皆空相，惜公爱公公岂知。欲访中泠桑田改，紫金浮玉成陆海。京口十年作战场，缁徒千人无一在。此玉不焦亦不濡，龙珠上护白虹采。峨眉险巘瞿唐艰，不如北固好江山。妙高台上月明夜，应见骖鸾数往还。  

***谒胡文忠公祠***  

枢轴安危第一功，上游大定举江东。目营四海无畦町，手疏群贤化党同。江汉重瞻周雅盛，山林始启楚风雄。长沙靖乱诚相似，未及高勋又赤忠。  

二老当年开口笑，九原今日百身悲。敢云驽钝能为役，差幸心源早得师。圣虑当劳破吴后，雄心不瞑渡河时。安攘未竟公遗憾，儌福英灵傥有知。  

***彭刚直公挽诗***  

神州贯长江，其南际涨海。江海幸息浪，砥柱今安在。持危望同心，事棘公不待。回忆越祲昏，炎方门户殆。天降江神尊，气吞海若倍。军离终成睦，民恐顿忘馁。雪涛拥虎门，两角高崔嵬。孤军壁其外，免胄不披铠。共苦感士卒，任难服僚寀。我亦受危任，同臭若兰茝。论奏出腐儒，谬谓谋可采。王师入龙编，虏肉不足醢。捣虚势已成，行成逞欺绐。返旆三军呿，撞斗老夫唉。天鉴刚且直，戆言宥不罪。两年栖庵闾，择地斥爽垲。雾潦看坠鸢，浸淫中肩骽。烂烂紫石棱，疏髯苍绕颏。扶掖始下床，英姿终不改。九州服威风，所至绝奸贿。灿烂妇孺口，张皇及琐嵬。画梅遍人间，自吐冰霜蕾。北归未过衡，一面至今悔。急难不尸位，此意空千载。袍泽入魂梦，孤愤结磊磈。鲸牙日锋厉，箕尾失光彩。群嵩岂任柱，雨泣问真宰。  

***易实甫以司马温公残帖砚见赠乃温公与其侄九承议手札后半段其眉亦缺数字就残石作砚叶东卿故物翁覃溪刻字题为断碑砚误上有元吾子行印及昌龄印昌龄满洲人乾隆时官学士多藏旧椠本书余每见之印朱文曰长白敷槎氏李南涧日记载其人疑此为昌龄所刻诸家真迹法帖不详帖何名又不知真迹在何所此其半石也***  

介甫书颠狂，子瞻书豪纵。穆穆司马公，落墨必谨重。邪异贤亦殊，朝局成一閧。宵磨党碑名，俘掠花石贡。贵贱在公道，残帖今传诵。遗书问九郎，无异鹄鹜讽。忽忆《停云帖》，书势相伯仲。结体取宽平，挫笔少纵送。固知任诚悫，或少智术控。誉王已过厚，任蔡良可痛。独惜通鉴稿，细书失充栋。此石仅八寸，其价璆璧共。幸免佞人污，壶卢未押缝。易生信慷慨，如石充僧供。坳墨谨洗涤，廉棱戒磨砻。作我方正友，泚笔岂敢弄。嗟哉六月相，昊天不祚宋。绍述肆诋诬，天怒神怨恫。政荒相若鬼，敌喜国如梦。居洛十八载，伏如鸡处瓮。有园甚荒率，忘机到仆从。花药助读书，独乐不与众。我意独慕此，守黑甘无用。点易滴新泉，石田春可种。谁能考凤墅，抱残夸博综。  

***蜀葵花歌***  

兰论畹，蕙论亩，荷华菡萏泽陂有。看花满眼意始快，艰苦骄矜何足取。世俗贵耳斗奢华，洛花道好蜀葵丑。十千一窠且难得，不赏园林赏罂缶。可怜光采弄顷刻，愁阳愁雨劳逻守。田间野客爱蜀葵，谓是易生兼耐久。娟若芙蓉斗秋霜，直如枲麻出蓬莠。烂然千朵应时发，粪溉岂出园奴手。美锦难比缣利用，河豚岂如鲤適口。广庭廓落无雕饰，萝薜挂墙一尺厚。花光喷溢充虚堂，最好旭初及雨后。我欲表微张此花，为集嘉客倾美酒。此花虽贱君子贵，君子为谁？司马君实号迂叟。  

***登采石矶***  

艰难温峤东征地，慷慨虞公北拒时。衣带一江今涸尽，祠堂诸将竟何之。众宾同洒神州泪，尊酒重哦夜泊诗。霜鬓当风忘却冷，危栏烟柳夕阳迟。  

***石钟山拜水师昭忠祠坐芸芍斋***  

南疆水战两奇踪，赤壁东来数石钟。千里江湖成竹破，一时贤俊等风从。灵旗月闪惊栖鹘，礨空波鸣起睡龙。太傅功名谁不赞，服公胜算在从容。  

***江行望庐山***  

朝见庐山临江漘，青翠腾跃来迎人。暮见庐山忽杳霭，首尾隐若龙登云。从来倔强五岳外，鼓蠡作杯江为带。内蓄百涧包灵奇，外切太虚定澎湃。江表名山数第一，俨若大贤兼通介。寻幽有约近十年，疗渴须酌康王泉。学道未成游未遂，谁令怱遽妨萧闲。思得素心共山水，海客狎鸥呼不起。苍苍五老笑我忙，高樯长风送旗尾。山林聚会尚阻格，世事难为可知矣。人爱庐山高，我爱庐山深，欲到深处须抽簪。世无慧远堪结社，且听东林钟磬音。  

***题潘伯寅侍郎极乐寺看花图卷***  

西郊密春云，出门澹尘虑。陟原得清旷，即麓转盘互。氵虢氵虢循澄流，霭霭见嘉树。南直贝子园，北眺西涯墓。郁郁鬘陀林，诸天散香雾。乔幹肤皵茧，灌丛容妍嫭。哲王珠榜书，经师松牌句。侍郎敬爱客，于野集簪屦。鸣珂傔从屏，行厨觥筹具。所憾期集迟，绛雪纷委路。抚柯惓胜赏，驻景讬绢素。前游值始华，嘉会我未与。后游已烂漫，良辰薄春暮。令姿少长年，畸士艰良遇。主僧笑我愚，狂华扰真悟。请图镇山门，永敕善神护。俯仰成今昔，兴怀等禊序。秾华有枯菀，妙墨无朽蠹。授简不能辞，窃比寒具污。  

***秋兴***  

归鸿警边吹，离羊嘶商音。夷则伤万物，肃然恻我心。夕溥砌菊露，晨损庭柯森。元蝉閟曼响，蜻蛚振促吟。虚堂缃素，珍此一寸阴。陨落悚困学，澂颢愉烦襟。褰衣览城阙，披露西山岑。凉宇绛蝀敛，颓照碧氛沈。登稼农休耒，授衣女急针。荒陂稍夷旷，蒹葭犹萧椮。此日叹竭泽，昔游鉴清湛。潘生赋不达，汉武乐已淫。玩易自无闷，歌唐独思深。欲辨谁为质，命琖聊孤斟。游息止艺圃，翔集耽文林。谁云秋可悲，且操履霜琴。  

***正月初二日同杨叔峤登楼望余雪***  

自丑银幡白发人，晴光喜见照城闉。山通佳气犹明雪，江泛柔波已漾春。冠佩渐劳知老至，羽书方急愧年新。悯牛谁诵《河东赋》，清啸南楼恐不伦。  

***秋日同宾客登黄鹄山曾胡祠望远***  

群公整顿好家居，又见边尘战伐余。鼓角犹思助飞动，江山何意变彫疏。三年菜色灾应澹，一树岩香老未舒。我亦浮沈同湛辈，登盘愧食武昌鱼。  

***九月十九日八旗馆露台登高赋呈节庵伯严诸君***  

矶上严城晚吹凉，凌风壮观补重阳。柳仍婀娜秋生色，荷已离披水吐光。风动白波寒楚佩，梦回青琐在江乡。寒烟去雁穷怀抱，强为群贤一举觞。  

***慈仁寺双松犹存往观有作***  

千步廊前车如织，归来中满不能食。无聊欲共草木语，城南双松上胸臆。琳宫百堵无片瓦，远见精神出草棘。伟哉衣冠绮与黄，曾睹秦火三月熄。龙鳞如掌丑愈妍，返照在顶晃黝碧。崇效僧图遭掠卖，长椿九莲难踪迹。此寺瓷像亦俄空，佛救不得凭谁力。访旧多为游岱魂，求如汝寿那可得。同游俱是感慨人，藉草相看到曛黑。往年妖乱等一梦，锦库成灰铜仙泣。遗此区区老秃树，岂足增壮帝京色。虽不中用亦复佳。留与后来阮亭望溪弄笔墨。  

***和云门南河泊之作即同九佳韵***  

江海无能一病骸，独欣薮泽免尘埋。早凉树鹊声先喜，残睡渔翁眼乍揩。谋野曾无裨谌获，游车姑学邵雍乖。鉴湖傥荷君恩赐，致仕何妨被硬差。  

***中兴一首答樊山***  

流转江湖鬓已皤，重来阙下扶铜驼。故人第宅招魂祭，胜地林亭掩泪过。前席颇怜非少壮，小忠犹得效蹉跎。神灵今有中兴主，准拟浯溪石再磨。  

***九日登天宁寺楼***  

过阙当行复暂留，数将新绿到深秋。贪看野色时停骑，坐尽斜阳尚倚楼。霜菊吐香侵岁晚，西山满眼隔前游。廊僧亦有苍茫感，何况当筵尽胜流。  

***白日一首示樊山***  

又到山寒木瘦时，黄鸡白日去如驰。诗才已为尘劳尽，霜鬓空教海内知。送远添愁身是客，解忧无效酒盈卮。梦中争苦烦惊醒，枥马依墙龁断萁。  

***正月十七日发金陵夕至牛渚***  

牛渚春波浅涨时，武昌官柳已成丝。东来温峤曾无效，西上陶桓抑可知。  

***政务处诸公招同樊樊山廉访游积水潭示樊山***  

东省夔龙坐上齐，招凉同到后门西。旧人惟有樊山老，愁绝僧墙续旧题。  

对岸乔林付爨烟，荷花愈少愈堪怜。虽然不是沧桑事，但惜西涯变稻田。  

***国子监拜熙文贞王文敏两公祠遂观石鼓***  

戟门阶下绿苔生，凤翥鸾翔老眼明。人纪未沦文未丧，岿然十鼓两司成。  

***留滞都下日久时有唱酬***  

李谢王袁宿草萋，区区风雅亦陵夷。薛能自忖无功业，不耻粗官好说诗。  

***拜宝竹坡墓***  

翰苑犹传四谏风，至尊能纳相能容。枫林留得愁吟老，晨乐疏星独听钟。  

百疏危言日月光，差传子政作金方。市楼一琖良乡酒，那得鱼头共此觞。  

***过张绳庵宅***  

廾年奇气伏菰芦，虎豹当关气势粗。知有卫公精爽在，可能示梦儆令狐。  

***过芜湖吊袁沤***  

七国连兵共叩关，知君却敌补青天。千秋人痛晁家令，曾为君王策万全。  

民言吴守治无双，士道文翁教此邦。白叟青矜各私祭，年年万泪咽中江。  

凫雁江湖老不材，百年世事不胜哀。盖公堂下青青树，曾见传杯读画来。  

***读宋史***  

南人不相宋家传，自诩津桥警杜鹃。辛苦李虞文陆辈，追随寒日到虞渊。  

***读白乐天以心感人人心归乐府句***  

诚感人心心乃归，君民末世自乖离。岂知人感天方感，泪洒香山讽谕诗。  

## ●卷一百六十三

***王先谦***  

王先谦，字益吾，号葵园，长沙人。同治乙丑进士，改庶吉士，授编修，历官祭酒，加内阁学士衔。有《虚受堂诗存》。  

***赠李禹臣***  

不是从黄宪，何缘御李君。并名中表录，同揖上将军。镫几晨联草，戈船夜定文。犹拈《渭城曲》，顾我许同群。  

***戏柬禹臣***  

军中不眠宜作候，当食那辨几觞豆。怪君文潜肉山肥，苦学子美饭颗瘦。即今黄州电扫平，放笔试草洗兵行。丈夫能事上下马，叱咤会有风云生。  

***自黄州南返登岳阳楼***  

甘入烟波伍老渔，拂衣长啸别飞舻。举头明月黄泥坂，落手扁舟青草湖。流涕凭轩仍似杜，得鱼携酒不如苏。茫茫身世今何著，剩欲呼天问左徒。  

***早起***  

不寐看窗色，徐行映日华。水田深戏鸭，村树暗辞鸦。煮茗依丛竹，移盆接早花。市廛亦不远，幽意自山家。  

***晓晴***  

春气满庭阴，山低日色侵，蝶来花更韵，莺啭竹逾深。倦起书抛架，微酣酒涴襟。轻寒散曝背，时作白云吟。  

***维舟***  

维舟近高岸，散步出平陆。春气浮野田，细麦青如沐。行行入岩径，人家聚山腹。笑语空外飘，炊烟澹相属。桃花三两红，幽景媚林麓。农人归日夕，行歌去相续。羡彼室家好，愧我身世蹙。怅然独移时，飞鸟入穷谷。  

***夜行***  

暮色悄而至，群动迷所向。新月安天中，斜阳尽水上。长年猛一榜，及此帆无恙。舟疾四野迎，风雄万流让。寒犬吠人语，密树动鸟吭。村远意先亲，途平胆欲壮。进退两无主，愁思焉得忘。时来骑危篷，注目落清旷。  

***过耒阳有怀杜工部***  

自古湖南地，难招旅客魂。渔歌屈颜悴，《鵩赋》贾声吞。抑郁忧时老，潺湲伏枕痕。当年下巴蜀，何苦向湘沅。罕见亲知面，徒抛肺腑言。蓬蒿辞朗照，杯炙落尘喧。淼淼衡阳去，依依郴岸昏。聂贤空接待，崔舅谬温存。实谶湖边旐，虚谋汉上园。厄深千载恸，道屈百家尊。舟子传疑墓，诗翁问旧村。公真悬日月，我亦走乾坤。浦树思依倚，滩流有愤冤。篇章极冥契，飘泊共谁论。  

***远游***  

远游俗虑静，永日求所適。雨余沙自清，睡起山更碧。幽禽低水语，丛篠乱风色。呼茗喜新煎，课诗矜创获。见闻犹昨事，迈往续陈迹。终藉药饵扶，乾坤小行役。  

***赠子美***  

牙幢待入百蛮烟，美意犹闻部曲传。利引唐河归故道，欢腾樊镇溢新廛。虽为五日张京兆，颇似三年白乐天。遥想汉滨开祖帐，襄阳耆老泪潺湲。  

***酒后赏雪舟中***  

薄醉不自倒，衔杯对玉山。犹能醒诗眼，何处看尘寰。风弱舟微重，天空鸟任闲。光摇明镜里，复讶失酡颜。  

***莫愁湖柬曾劼刚***  

江南眼入十分愁，及到湖边万事休。水宿连宵镫暗雨，风吹破帽客登楼。遥山湿雾仍侵晓，高阁孤尊自送秋。来岁寻君行乐处，梦中同上采莲舟。  

***题龙皞臣诗草***  

朔风吹微雪，被酒昏不醒。畜眼见龙侯，使我志气盛。世烈蔚通材，儒术成健令。旧知德业广，近接词华胜。浮空波澜老，入冶金铁迸。攀古学阴何，步今揖王邓。愿言举高翮，侧听敷新政。再读县居篇，私怀国桢庆。  

***将以重九放榜前一夕书此赠绎{广今}偶谈及新修滕王阁之胜故并及之***  

忆年庚午初乘传，长寿虎头同笔砚。青袍白纻四千人，手拔高材充上选。一朝兵气洗滇海，济济英贤赴秋宴。汪子告余同志难，他日持衡应请念。羲轮下坂倏几载，与君被命辞深殿。握手千言见夜镫，论心一盏忘朝膳。迩来文格变已甚，谁挽狂澜注天壍。功名有命君所柄，心目虽疲余敢倦。妍媸略似较美人，洗尽铅华见真面。喜从湖口得异石，终恐丰城埋古剑。重阳已近风雨来，一夕微寒袭深院。桂舒丹蕊正堪折，菊泛清尊催入宴。传闻新阁高插云，好看秋心澄曳练。卻思旧日饱游衍，刚是残黎脱征战。百废未举官私急，遗址难寻桑海变。西山南浦待公来，碧瓦朱甍尽题遍。人生会合有夙分，意气许与蒙深眷。李侯共被又一时，贺监服膺那足羡。掷简聊歌白雪曲，传衣各有青云彦。君看夜静奎宿堂，射斗文光如曜电。  

***自菴丈以董香光画卷见赠赋此志谢***  

大江驱蜀下海门，东陵中扼禹所云。洞庭北贯江横分，极望长沙空白云。华亭宗伯画死杰，家在江南卧黄叶。梦游贾杜伤心地，万古湖南自清绝。扁舟上溯纵所之，千岩万壑皆生姿。遥睇衡山泊湘渚，应是先生阁笔时。三百年来如逝水，断缣玉碎埋燕市。乱云脱坏随卷舒，残树迷离半生死。吾师笔法华亭传，一一点染还天全。少陵脱字真可补，道子破佛嗟无缘。公今付我传孙子，他日南归水云里。呼儿展画对潇湘，再拜谢公不敢忘。  

***寄黄觐虞太守***  

颇怪邮筒问讯迟，年来佳趣我能知。先生书就元和脚，侍女妆成天宝眉。似说悬弧庆张盥，定教掣笔叹羲之。吴中老学浑无用，病榻孤吟鬓似丝。  

***苍梧山***  

当年沧海东南坼，想见神山高下开。会稽失卻白水峡，郁州半割苍梧堆。我疑溟鹏惯远徙，不数灵鹫能飞来。已陋景纯笺草木，试招虞舜归蓬莱。  

***戏赠寄禅师***  

道人心如水镜寒，笑视尘海空迷漫。忽逢童子掷瓦砾，清泠不觉生微澜。异时佛杖何住著，四海飘飖一行脚。闲田招客谁使令，坐遣天机落禅缚。世无姬文化斗争，虞芮几时来质成。拂衣长啸八云去，汙渠蚊蚋徒纵横。君不见趯瓶倒钵古坛主，田与上人安所取。纤埃不著一物无，请更从师下转语。  

***述怀***  

余幼好奇伟，不畏俗子詈。食其虽儒冠，仲翔有高气。偪侧闾里中，耻顾蜗蚓饵。长怀千载友，宁论一室事。弱龄经丧乱，楼船管书记。老彭曾竞走，壮王时并骑。不能从俯仰，颇复多慢易。尚枉孟公留，甘作杨津避。忽逢长沙友，邀共泉陵辔。饱看山水归，穷途亦高致。陇西开幕府，陕南伫儒帅。中道有分张，微材免瑕累。梁公实桓桓，胆气固少二。抗手杯酒间，披肝野营次。大江平若席，酣卧有余地。谍报群撚来，早市缠妖燧。深宵呼起起，草檄不成睡。尚想九真役，凶徒俄蚁萃。元戎空瞋目，老将或垂泪。飞炮鸣我前，高唱倚薄醉。突围走天门，道左纷贼帜。湖桥中夜断，纵马泅更坠。移军蕲水县，张幄孤峰翠。炙背当骄阳，披襟逐凉吹。习勇喜观陈，受降甘报使。蹴踏骸骨场，见惯了不异。顾惭百炼质，庶获一割利。何期忝高科，谬得陪清位。低心就绳墨，眵目觑文字。肉食远谋虚，头衔流俗贵。悠悠世事改，冉冉颓年至。方隅空砥平，瀛海竞鼎沸。我如祖士雅，时有声警寐。又似曹景宗，尚忆火出鼻。事愿每自违，身世已无系。由来抚髀叹，不溷洗耳志。艰难况饱历，生死久慭置。天公不见收，水伯亦屡弃。长歌射虎山，奋袖啼猿寺。悠哉复游哉，终已快吾意。  

***送吴子修学使归杭州***  

廿年不踏长安地，梦想朋游醉文字。闻君持节渡湘来，喜入镫花照无睡。知君慧眼湘月明，信君澄怀湘水清。贤名一日播万口，邦人引领神先倾。甄文救弊不遑恤，远接朱张近无匹。乘轺崔浩时共荣，奏赋相如自称疾。王程三载甫经年，何意告别乘归船。君身岂藉官职重，所惜多士无良缘。明廷衮衮登英杰，不信扶危少施设。育才堂馆高切云，劝学文书纷似雪。树人敢谓匪嘉谋，城社狐鼠难可搜。狂夫横议惧民散，相忽得非根本忧。我今伏处成衰暮，箝口藏身真自误。君虽暂归行入朝，莫忘青蒲陈谏疏。  

***吴汝纶***  

吴汝纶，字挚甫，桐城人。同治乙丑进士，官冀州直隶州知州，赐五品卿衔。有《挚甫诗集》。  

***次韵和许涑文观察拟诸将***  

见说关城卧鼓鼙，又闻应响变鸣鸡。三边列障通青海，九市华筵舞白题。武帝威棱歌宝马，黄支职贡记生犀。长城约束分明在，可任边人节度携。  

绝域归来更大何，办装未办口悬河。乘槎路远天忧大，缚马书来国论多。一借荆州还岂易，尽抛瓯脱议尤讹。云蒸龙变归神略，回首沧溟久不波。  

四海游谈愿识韩，壮图先见战皋兰。出尘军略戈鋋老，绝塞风烟道路难。麾羽幕前迟谢艾，盘矛帐下渴陈安。匡时一疏扶清议，早晚天山看筑坛。  

诸葛云霄万古名，郎君杖节事孤征。料知樽俎冲能折，休道关河草不横。东阁异时陪客座，宗臣高论屈人兵。家声燀赫怀柔远，元老垂绅且仰成。  

卧虎潭潭守便宜，人中蓍蔡仰前知。两隅略地无长锁，万国朝天有乱丝。得意轩车曾宠鹤，当时田猎梦非彨。艰危此日纡筹策，明目仍闻岳牧咨。  

***北征别张廉卿即送其东游***  

昔人各有千秋抱，百不施为乃著文。牝掷黄金真误我，缟穿强箭独怜君。堂前莫漫嘲轮扁，后世安能无子云。元凯盈朝身暇豫，且须呼酒叩皇坟。  

我歌《伐木》行求友，钟虡莛摧不肯鸣。海运鲲鹏通变化，气联龙虎有逢迎。汉阳晴树帆初远，钟阜秋云酒共倾。早晚探奇窥禹穴，傥因朔雁一传声。  

***摄任丘令张君琴府以东坡雪浪石铭属题***  

至人发兴真卓诡，以画喻石石喻水。埋盆激水写离堆，坐揽岷峨五千里。岷峨到眼归不得，海上石芝行可食。鹤峰雪流舞阶砌，高斋法供无消息。阎浮一沤身一叶，嗟石与人谁主客，奇章平泉真大惑。不见北齐冢中石，去入谁家作阶墄。张侯也是好事人，藏此纸本如奇珍。岂会东坡思两孙，意亦故山聊心存。平山堂下君家园，树石幽好泉娟娟。何时宦成归林泉，百株石林对洼尊，仇池九华安足论。  

***过朝鲜王京***  

攘臂言兵议已疏，锐身字小却良图。分民本计適已事，窃帝一时聊自娱。千载箕封遗俗在，九州禹迹远邻无。鲰生目睫疑空论，鲂<鱼与>枯鱼势故殊。  

***游本愿寺***  

一镫传过海，祖印提来未。低头拜空王，乞与转轮慧。  

大木作高栋，一国不能两。若无百围柱，颓坏欲谁仰。  

旧日园林胜，三年问劫灰。临流惊结构，疑是钓鱼台。  

天上止一月，自可印千池。那用凿邻壁，光辉共有之。  

舟势已欲转，扶危杖柁工。紫藤在彼岸，祇借一帆风。  

***任其昌***  

任其昌，字士言，秦州人。同治乙丑进士，官户部主事。有《敦素堂集》。  

***夜坐书怀***  

昔贤在穷居，忧乐同天下。小人志温饱，气量不可假。乾坤含疮痍，安得常萧洒。铅刀贵一割，何用轻注瓦。婉娈入歧途，立身惭大雅。寄言轩冕客，营营何为者。  

微雨洒轻尘，春郊送远瞩。草木有生意，萋然变微绿。吾心本澹荡，胡乃自局束。倚杖数过鸟，缘源寻水曲。即事自萧洒，何必更秉烛。世路有夷险，知足庶无辱。日暮复归来，围镫煮醽醁。  

***乡思***  

豺虎飞腾日，乾坤战伐余。归心悬井里，生计失樵渔。西海犹传箭，东军敢射书。安危关大计，天意定何如。  

东道王师至，豪华误将才。秋风空按剑，春色病登台。雨雪旌旗暗，梯冲郡国开。凄凉三辅地，处处长蒿莱。  

天长三秦祸，人摧万里城。悲风号大树，冷月照危旌。竟夺全军气，何曾小敌轻。遗民过二曲，飘洒泪纵横。  

***读史杂感***  

令史兰台绝妙辞，燕然终欲树丰碑。雄风为震葡萄塞，《小雅》应歌《杕杜》诗。岂有天心归白帽，谁怜地角望朱旗。凤林鱼海皆王土，莫遣苍生尽泪垂。  

北庭寒月夜临关，回望烟尘一惨颜。《禹贡》不通蒲类海，尧封欲弃贺兰山。尚闻虏帐擒生远，曾是将军奏凯还。可惜如丝天际水，年年流血到人间。  

甲马飞腾压陇东，大旗落日动苍穹。千军榆塞犹排阵，十载天山未挂弓。岂有班超护西域，翻教师旷验南风。男儿不负封侯骨，合有忠勤慷慨中。  

北平飞将旧登坛，新息雄威老据鞍。王气山川应未歇，人才今古欲同看。云鹏未见抟风起，铤鹿翻愁走险难。地老天荒须努力，未妨亡命有彭韩。  

***冬夜杂咏***  

莫笑微云滓太虚，粼粼清水总无鱼。敢言西子真殊色，也道《南华》是僻书。潄石枕流存慧解，别风淮雨听钞胥。人生只有忘机好，黑白分明计便疏。  

素衣京洛染淄尘，百岁谁全不■身。长坂秋兰庸作佩，小山丛柱枉留人。清风月白原无价，鹤怨猿啼信有因。试听商颜《采芝曲》，可怜黄绮未称臣。  

***大王山***  

黑水之北山崷崒，阴岑遮回半边日。孤根低蟠地底深，方顶高耸云间出。暮色入林生黯黪，阳光满野转萧瑟。稜々白石砺锋铓，惨惨黑纹傅髹桼。岂有藤萝缀长蔓，更无樝栗垂秋实。鬼神呼雨峰峦重，魍魉啸风崖壑溢。我行其下畏窅窱，人迹未逢增懔慄。径途在眼又辙迷，隶子攒眉愁路失。涧水曲注走蛇蚓，峡角束窘罗梏桎。最忧棘茨能破肌，为陷坑阱屡屈膝。负耒不见收野芋，登梯谁与割崖蜜。扪参历井古所难，履险乘危兹未毕。仙药旧闻采方壶，天池行且窥太乙。滈沣鄠杜不汝容，寂寂孤云闭石室。  

***唐仓道中望花石山***  

幽壑散曙色，寒烟开远汀。清澜卷白石，水激风泠泠。北上得平陆，孤村道所经。衰柳堕黄叶，晚花生微馨。南山独磊砢，百里罗高屏。近瞩烟漠漠，远眺云冥冥。作势欲飞去，屈蟠虬龙形。初日升海峤，雾散天容青。岧峣视吴岳，未始相迳庭。植基不得地，吾谂诮山灵。  

***庙儿岭***  

岭云横高天，石气青濛濛。暮色苍然至，万壑生阴风。跻攀千万仞，绝顶谁能穷。迂路至山脊，下视幽谷重。涧流怒奔峭，水石相撞舂。两山挟之走，攫拏飞双龙。秋树莽交叉，密竹森横纵。三五见聚落，惨澹茅茨空。注坡辗露草，蓦涧踏霜矼。巨石蹲当路，磊磊垂元熊。翘首见新月，悬挂苍厓东。旅栖尚何处，暝色逾昏蒙。谷口清风寺，市墟抱危峰。脱骖晚饭罢，倚枕听僧钟。  

***曹秉哲***  

曹秉哲，字吉三，番禺人。同治乙丑进士，改庶吉士，授编修，历官山东按察使。有《紫荆吟馆诗集》。  

***和吴梅村宫扇***  

宣皇避暑通明殿，碧槛丹幮开四面。照夜谁呈越国珠，招凉思换齐家扇。南内宫中御制奇，良工雕刻采章施。薄缫蛱蝶千丝茧，柄削珊瑚二尺枝。丁歌甲舞看不足，匣启玻璃环佩玉。纱晕轻摇烛焰红，罗纹细叠帘波绿。五月皇都富贵城，榴花十里晓霞明。昭容带醉交钗影，侍女承欢动钏声。离宫宴罢樱桃熟，一卷《豳风》挥汗说。九华殿角南薰来，在抱冰壶两清绝。禁苑颁传赐近臣，阁门携谢拜恩新。雉尾移来云五色，蛾眉捧出日双轮。水晶帘卷烟如绣，玳瑁筵开花献寿。入手争夸书画名，回头翻笑蒲葵陋。幽赏由来惬圣衷，清凉世界画屏中。银床冰簟芙蓉梦，雾鬓烟鬟茉莉风。玲珑绝代翻新式，转眼繁华增太息。一自秋风怨洛城，残纨断竹无人识。桐叶纷飞夕殿凉，菱花瘦损美人妆。彩线空教金凤系，丹符徒把玉麟张。旧宫零落新宫废，遗物摩挲悲割爱。宝匣萧条蠹粉残，华箱寂寞鱼鳞碎。苦忆君恩祇自哀，雕红镂翠总成灰。祇今惟有南楼月，犹似当年扇影开。  

***移家***  

十载怱怱疾若驰，一身泛泛渺何之。家如客燕频营垒，官似残蝉又过枝。检点琴书余长物，流连花竹胜前时。闲云一出浑难驻，惆怅还山未有期。  

苔  

地老天荒处，无人有绿苔。空山閟秋色，大造出闲材。罽细雨丝织，衣轻风翦裁。可怜花落尽，幽径为谁开。  

***归乌曲***  

天涯一只惊霜乌，欲归望远心踟躇。踟躇不归问何意，答言恐负高飞志。高飞壮志难遽酬，可怜倦翮无时休。不如株守故林侣，饮啄翱翔得自主。吁嗟乎！乌不归兮栖何之？乌竟归兮哺何资？将归未归两难决，愁煞斜阳欲暮时。暮景人间容易变，及时归去乌莫恋，巢中老乌泪如霰。  

***不寐***  

春来愁易觉，况值雨侵帷。运蹇孤名早，心闲怪梦迟。柝延将尽夜，镫了未安诗。渐老豪情减，闻鸡总不知。  

***题孙忠靖公遗像并墨迹诗册***  

无计挽乾坤，悲风吊雁门。尺书徒促战，一剑痛衔恩。竹寺诗中影，萧关月下魂。至今生气在，成败不须论。  

人误天尤厄，身亡国亦休。血膏沙草碧，泪涌雨霖愁。忠愤偕儿女，清凉负壑丘。遗篇谁解唱，榆塞鬼吟秋。  

***濮文暹***  

濮文暹，字青士，溧水人。同治乙丑进士，历官南阳知府。有《见在龛集》。  

***书事***  

我生误文字，平贼无奇术。远闻三里城，受攻四十日。报国固不才，亦莫救家室。有弟杀贼归，犹抱老母膝。膝前妹娇痴，向之索枣栗。忽惊刀矛撞，投怀涕潜溢。是时屋瓦飞，雷从地底出。烟中互长梯，与贼相甲乙。三登而三堕，催以万觱篥。全家争督战，不解避斧锧。致身臣应尔，寸土守敢失。贼富民愈贫，雀罗鼠更掘。雀鼠幸未空，全军仍以律。朝向大吏述，暮向大吏述。大吏无援师，忍怒日受叱。昨日兵力分，十已遣六七。近郊贼方横，山城遑与恤。驰书慰众心，此情不忍笔。但言大军来，重围破可必。讹语纷刺耳，入梦亦不吉。仰天问消息，鸿雁杳无一。不来肝肠裂，来亦肝肠裂。上言民可怜，下与骨月诀。我思化黄鹄，飞入罗网缺。贼营三十里，去恐羽翼折。将心且随月，黯照战场血。旂渍血花紫，月下惨成列。登陴见予季，此时心骨热。书生弱有年，一旦横磨铁。老母素怜儿，今不闻呜咽。昨驰告急封，家书竟断绝。公义不及私，此举太豪杰。独不计汝兄，请师喉屡噎。家人祇解啼，首蓬面不洁。巍巍雨花冢，深深大峨穴。德薄者祀斩，或免天所罚。服官三十载，吾父多清节。生儿诚太愚，处世又不哲。恃此臣子心，安危总一辙。圣诏渴求贤，所恨学尽拙。男儿好身手，甘兹尘土灭，煌煌君父恩，及时好施设。  

***癸亥自夏徂秋偶有所得汇而录之既无次序亦不标题***  

微笑忽破睡，情梦媚幽独。春烟定后痕，荡漾在心目。欲说境已志，鸟语碎空绿。  

老蝉断续吟，夕阳乱明灭。雨气集空林，揽之有余热。悠悠一寸心，事事郁相结。复此多炎凉，何处生分别。腥风吹断虹，云腰又中截。  

***喜雨***  

丹凤城头风渐清，黑龙潭畔日将倾。才闻祈泽传天诏，便起挑镫听雨声。清晓农歌应旖旎，东南军令可分明。关心衣带黄河水，好为淮流洗甲兵。  

***今战场篇***  

古战场，沙与虫。今战场，罴与熊。天戈西挥日不东，昨日将军今上公。美人载归千艨艟，岂无夫家皆鬼雄。乌鸢狐狸饱不尽，髑髅磨苔生青铜。呜呼今战场，犹照古时月。呜呼古战场，不染今人血。古人战场重边功，今人战场中原中。  

***入蜀***  

云踪留印古苍苔，猿鸟惊疑客子哀。云雨有灵谁梦见，河山无恙我归来。一夔守险成孤注，八阵窥图失将才。闻道玉关犹遣戍，莫将滟滪比龙堆。  

***送清环道人南归***  

再见能几何，别君复兹晨。深意幸有讬，仍恐含未申。感君万里来，爱我性情真。往往作痛语，不为伤孤贫。半生无所有，何以赠远人。去去君莫愁，敢不惜其身。乱花插行李，锦水亦何春。愿持一勺水，预洗征衫尘。  

人生大邂逅，多在阡与陌。飘零各异地，异地成咫尺。持来双镜光，互照好颜色。岂惟照颜色，肝胆了不隔。平生失途马，颠蹶在荆棘。君既宛转导，又为施羽翼。君今弃我去，好春失消息。柳条与梅花，为谁更妆饰。本自无远别，生灭年仅百．所悲再见期，又非此旦夕。既作有情物，得不泪沾臆。登堂慰君母，母正缝衣裳。衣裳亦何丽，鬓发亦何苍。知君当早还，君还我何方。君今别母时，有我相扶将。行当我别母，不见君在旁。劳燕各背飞，春风尔何忙。独余慈乌声，绕屋空徬徨。  

峨眉六月雪，芙蓉半城花。花开雪再春，游子当还家。怜我诸弟妹，风中尘与沙。楚泽香采兰，越溪寒浣纱。群流尽归海，君亦平泛槎。次第相见之，因缘满天涯。我怀不堪述，转为君长嗟。  

***秋夜感事***  

蛮花犵鸟镇相怜，无那元戎苦著鞭。入蜀锦袍争艳艳，赛秋铜鼓自渊渊。牛腰万井金银气，蚨血千家子母钱。卜式已贫刘晏死，登楼憔悴独筹边。  

花姑沈醉竹郎祠，鸡卜喃喃问出师。风雨万山人鬼界，刍粮千里圣明时。最难抛掷黄金赏，欲诉功名白骨知。闻道滇池半清浅，至今鹬蚌苦相持。  

***过涪州有感***  

十五年前泪，江流尚有痕。沧桑一家感，君父两朝恩。山色旧城郭，水田新子孙。北岩几回首，俎豆最消魂。  

***天中节舟次感怀***  

朝辞白帝暮黄牛，云水怱怱漫洗愁。佳节思亲便西笑，大江拒石不东流。文章有用期前路，家国无依剩此舟。野艾山榴空自好，怜他风露满汀洲。  

***早发山海关***  

归心无远近，一夜度重关。蛩语月孤枕，马蹄秋万山。长安旧碪杵，乐府大刀镮。不是边儿曲，金闺应破颜。  

***夜吟***  

帘卷香依旧，书抛睡未曾。雨声在黄叶，秋影坐青镫。官事远行客，孤怀入定僧。平生辛苦地，霜月碧澄澄。  

***朱丙寿***  

朱丙寿，字少虞，号梦鹿，海盐人。同治乙丑进士，授户部主事，历官潮州知府。有《榆荫山房吟草》。  

***渡扬子江***  

一江春水静微波，柔橹声中听<木翟>歌。醉眼漫疑沧海小，客愁争似暮山多。飞飞北雁衔云去，叶叶南帆背日过。每念壮怀悲击楫，秣陵西望尚干戈。  

***朱储村访徐次云***  

半村新绿树痕齐，访友无端到剡溪。背指锦川桥一曲，乱山深处夕阳低。  

***江璧***  

江璧，字南春，江苏甘泉人。同治乙丑进士，官武宁知县。有《黄叶山樵诗钞》。  

***村居夜坐***  

黯黯霜华重，漫漫月色昏。虫声咽枯树，人影灭孤村。犬吠别家客，邻敲隔院门。寒窗镫一粟，相对悄无言。  

***晚泊如皋***  

浮生飘泊走关河，落日平湖水不波。沙鸟渐随帆影减，炊烟都杂海云多。渔家有圃栽松竹，樵径无人长薜萝。烽火年来未销歇，江乡何日靖干戈。  

***姚斌敏***  

姚斌敏，字子廉，汉军旗人。同治乙丑进士，官漳浦知县。有《木癭庵诗存》。  

***雨后望西山山色***  

雨洗长空净，西郊日又西。云光天外落，山色马头低。古增红泥塔，柴扉白石谿。无须寻栗里，长此结茅栖。  

***芜湖舟中***  

虽无祖生志，慷慨且登舟。山色朝昏异，涛声日夜流。灵风殊恍惚，沙鸟自夷輶。落日宿何处，萧萧芦荻秋。  

***早至鄱阳一昼夜行四百余里矣***  

西风直欲撼天河，水入江心九派多。一夜扁舟落何处，万重山翠万重波。  

***舟过金陵感怀***  

歌残玉树变愁颜，从此莺花属等闲。词客浪传三妇艳，夕阳多在六朝山。依依鸿爪前踪认，渺渺春波短棹还。高咏不酬霖雨愿，也宜盟对白鸥间。  

***莫愁湖***  

《子夜歌》声出画楼，湖名从此擅千秋。无愁天子愁还在，争似卢家有莫愁。  

***吴世晋***  

吴世晋，号晋卿，秀水人。同治乙丑补行辛酉、壬戌举人。有《语鹤楼稿》。  

***壬戌述怀***  

惆怅平生莫我知，美人香草寄幽思。南冠濡滞吹箫客，北海飘零卖饼师。门内有谁怜阮籍，曲中久分失王维。杜鹃不解人潦倒，常向东风唱别离。  

***胡寿颐***  

胡寿颐，字梅仙，号耆仲，浙江山阴人。同治丁卯举人，官兵部郎中。有《洗斋病学草》。  

***范紫绅自甬上来越喜赠即饯别***  

藏书后起有清才，少慰良朋宿草哀。秘笈惊人传世久，轻舟奉母渡江来。谢家裙屐留诗卷，越国山川照酒杯。最是秋风添别绪，海云东望几■回。  

***孙诒让***  

孙诒让，字仲容，瑞安人。同治丁卯举人，官刑部主事。  

***题焦山定陶鼎拓本***  

陶陵祭器尚流传，大礼尊崇濮议前。丁傅翦除元后寿，宗彝零落二千年。  

***题吉日癸巳石刻***  

昆仑西母事微茫，黄竹歌成已耄荒。不有骅骝千里足，祇愁徐偃是真主。  

***自题变法条议后***  

《六典》《周官》炳揭橥，輶轩绝域更蒐书。中西政法原同贯，始信荆公太阔疏。  

锲舟瞀论陋儒冠，属草奇觚急就难。纵是屈平能制法，却愁腾怨到椒兰。  

党狱纷纷士气伤，秋荼禁网到文章。兰陵祭酒<度攴>门久，犹有新书法后王。  

午贯姑榆战教宗，漫天飞旝苦连烽。杀机金父终当尽，要看潜霆起蛰龙。  

***孙德祖***  

孙德祖，字彦清，会稽人。同治丁卯举人，官长兴教谕。有《寄龛诗质》。  

***晓发西陵钱江舟次即目***  

已是春深草未齐，平沙十里卧长隄。烟开日媆江帆稳，潮落风微海燕低。隔岸山光连远近，中天云影自东西。明朝准醉杭州酒，打叠新痕上客衣。  

***赵瑾伯户部病疟经月就谂所苦辄投百有五言煮三升酒朗吟数四当知其效也***  

痴蟆腹葬老蟾魄，青磷乱飞沙草黑。四更漏断万籁寂，何物幺{麻骨}吹紫笛。若有人兮髯植戟。高撷绿袍岸赤帻。喑呜叱咤摧霹雳，当头一喝鬼脚踣。纹苇为索穿鬼脊，截蒲作剑裂鬼革。横磨狼牙泰山石，癭臂兽爪嚼狼藉。<歹肉>胔投畀豺虎食，旋挽海水洗天幂，二百八十晴峰碧。  

***九日登风穴山***  

快马踶趹不可羁，平沙十里秋烟飞。眼前突兀见青嶂，苍翠欲与高天齐。道旁甘泉泻清冽，道上精蓝矗金碧。塔铃自语檐鸽鸣，老鸮一笑诸天惊。狻猊吼怒氵歇不走，安得山泉成美酒。手捧瓠尊接飞瀑，净洗诗肠尘与垢。可怜会稽此落日，把酒临风度佳节。阿兄莫上龙山巅，醉看茱萸独愁绝。  

***官庄***  

向晚荒邮酒一尊，菜羹芋臛上盘飧。懒云卷夕山都睡，废垒经秋柳未髡。马带饥声嘶破驿，鸦翻寒影入遥村。霜浓月黑双螯美，簖火星星梦故园。  

***次韵谭仲修同年古意***  

乍可种合欢，不愿采将离。与君缠绵意，续续春蚕丝。欲妆妆镜黯，天涯一何远。陌上花乱飞，君归一何缓。去日复来日，自怜容鬓非。知君心不改，犹著去时衣。阿侯如妾长，君来应不识。宛转文锦襦，是妾机中织。  

与君始结发，画妾蛾眉长。妆成相媚悦，携手登华堂。翘翘翠云冠，皎皎明月珰。怜君抱美玉，三岁怀中藏。拔我头上钗，珍珠十二行。为君缀锦鞯，送君结客场。铅华从此洗，寂寞掩幽房。君看缕金裙，摺破双鸳鸯。  

***叶县即目***  

此乡景物似东都，半可诗材半画图。十日老暒芦荻瘦，千村新种麦苗腴。乌鸦向暖凄林屋，黄叶因风入筍舆。玉舄不随仙令去，夹隄流水浴双凫。  

***闰月望夕京兆衙斋坐月***  

孤客坐凉月，空庭似早秋，树深还见影，衣薄不胜愁。身世双蓬鬓，乾坤几泊鸥。遣悲惟中酒，何处可登楼。  

浙水三千里，蓬山一万重。流年如激箭，深夜又闻钟。客思霑裳易，家书下笔慵。清辉空复好，见汝更愁侬。  

***古诗一首呈张孝达师***  

吾闻康回冯，怒触不周天。柱折地维绝，盘古错愕天皇愁。可怜开辟费神力，纤儿撞坏谁能修？大哉娲皇鼓洪炉，补天乃用五色之石头。中有一石不见收，孤悬天中如赘旒。我过石所闻石语，啾啾复唧唧。尔何所怨？尔何所苦？高高者天厚者地，容汝顽躯那不足汝所。石亦无所怨，石亦无所苦，如我辈行者，衮衮升天阊。何况有人手持造化之橐钥，能以阴阳为炭炼五金，精写跃冶之不祥。毋使散作蚩尤芒，范大千界铸成倚天长剑，先刳吞月痴蟆肠。以次屠裂天狗，不教饕餮蚀太阳。然后一钓连六鳌，瀛海东尽断鳌足，分排八极支穹窿。再更十二万年元会穷，永永不弛扶桑弓。昆冈互古无毒爓，石寿得与天地同，我独弃掷无怨恫。  

***刘溱***  

刘溱，字芙裳，黄冈人。举人，官江陵训导。有《小隐山房诗钞》。  

***苦兵***  

百战淮南道，烽烟尚渺漫。民劳知祸稔，世乱觉贫安。野贼援戈起，羸军袖手看。穷途无限泪，凄绝尚谁弹。  

***平安山吊吴制军***  

朔雪寒风裂战袍，一军桴鼓手亲操。澶渊办贼成孤注，都督横江拥万艘。堕水子颜空据马，濒危光弼竟抽刀。伤心十丈陈陶水，终古精魂咽怒涛。  

***乱后和黄子鹿苹春望***  

东风吹柳绿毵毵，一路烟痕障远岚。莫倚高楼望天末，断肠春色是江南。  

***武昌江上送季父半青北归***  

乍见各无语，相看泪满巾。须眉经岁改，骨肉异乡亲。老大仍为客，艰难累此身。高堂有衰白，长日忆归人。  

***渡滹沱***  

北风横蓟北，大雪渡滹沱。野旷云俱阔，天寒水不波。关河燕赵险，忧患帝王多。惆怅南宫道，渔舟入浦歌。  

***早发***  

瘦马踏残月，模糊认驿程。路长愁日短，风重觉裘轻。旅况寒尤苦，名心老渐平。疏帘横树杪，知有酒人行。  

***汉皋中秋***  

木落江声急，天高雁影寒。何人此遥夜，吹笛起危栏。屈指秋将老，回头泪暗弹。频年好风月，强半客中看。  

***朱衍绪***  

朱衍绪，字镇夫，余姚人。同治丁卯举人。有《大椿山房诗集》。  

***迟暮***  

炳烛流光倏已徂，暗将迟暮切忧虞。未能入世驯龙性，只合论交到狗屠。崖树多阴滋雨露，盆鱼呴沫自江湖。园林岁晚留生计，会放山中养橘奴。  

***桐城访张相国故第***  

棨戟销沈石兽蹲，穨墙凉雨蚀苔痕。诸郎官亦登清省，过客今犹识相门。乱后沙隄残劫尽，生前华屋几人存。莱公自有非常业，不筑楼台庇子孙。  

***秦际唐***  

秦际唐，字伯虞，上元人。同治丁卯举人。有《南冈草堂诗选》。  

***秋怀用昌黎韵***  

空廊飞流萤，冷抱枯枝乾。残焰作深碧，色若青琅玕。谓是腐草变，安能比月团。熠燿亦转瞬，偷息■为安。百年一朝暮，清泪流淋浪。天地如逆旅，游景驶若丸。劳劳车马客，何不回征鞍。  

馥馥秋坂兰，颜色难久好。疏疏篱豆花，争妍苦不早。孤根互相倚，誓以终始保。严霜户外催，畏威两俱槁。生质本柔脆，零落勿复道。  

***盋山杂诗***  

少年思致身，浮名苦缚束。垂老入名山，山灵笑我俗。及兹补桑榆，余景未云促。两山相向中，著我数椽屋。门庭如水清，四围长新绿。户后垂疏桐，庭前植修竹。短篱缭其间，野花扇余馥。一笑脱尘鞅，斯人在空谷。  

方潭广数亩，垂柳荫其旁。杂以千株桃，镜里窥明妆。曲曲支危桥，孤亭遥相望。山半留丛祠，一角藏红墙。风来摇钟声，坐久闻花香。白鸥亦忘机，沙渚相翱翔。  

***陈克劬***  

陈克劬，字子勤，丹徒人。同治丁卯举人。有《晴漪阁诗》。  

***弃妇篇***  

好月不常满，流波无重回。为妇被弃捐，委落同枯荄。君子申信义，三载亲结褵。既得讬仁宇，永谓亲光仪。整我玳瑁簪，洁我翡翠帷。膏沐不时御，为君修容姿。君痒妾搔背，君饥妾视炊。君坐侍茵席，君行随履綦。君喜共愉悦，君怒同凄悲。身影两依附，清浊谁见嗤。长风从西来，比翼吹参差。时节一朝异，言语乃致危。霜威厉严冬，勿复回春熙。夹道蕙兰花，下堂不能顾。昔年从此来，今日从此去。妾来兰蕙芒，妾去荆棘长。含冤不用白，所虑君凄凉。君意本相亲，弃捐由妾命。君听偶不聪，岂谓出本性。不惜弃妾身，惧伤君子情。菅蒯虽见遗，君岂忘平生。文轩临玉墀，昔时燕坐处。今应以妾故，寂寞当日暮。流苏宝象床，鸳鸯昔双宿。今应以妾故，明月照单独。席上鹦鹉杯，壁间文绮琴。俱应以妾故，流尘日相寻。兰房深窈窕，留待新人入。愿言胜故人，毋使君意失。百番拂君意，岂无一日好。丑行在君心，勿为他人道。他人萍水俦，君妾昔绸缪。他人鄙妾行，亦复为君羞。广袖合欢襦，昔时君家物。持归不忍浣，上有君手泽。宝镜玉龙缠，妆台旧绣奁。贻留照新人，似妾依君前。君为杨柳枝，妾心杨柳丝。摇落有时遇，缠绵无尽时。  

***春阴泥人孤怀难遣效何大复明月篇体为春阴曲以寄情得二百八十字***  

春寒著人如泼水，拥被不知残睡美。起来搴幔盼朝暾，堕地湿云飞不起。海棠一树娇春寒，几日春晴惜粉乾。阴多又压玉肌损，零落一庭红雨残。鹁姑多事声相唤，唤起春愁如雨乱。不语斜窗对落花，燕子微闻替花叹。此时何处不伤春，何处伤春不损神。绿杨津外扁舟子，红杏楼头殢酒人。君行江上蒙春雾，妾上江楼望江树。树长江远望难通，惟有分明梦来去。梦魂一夜到江南，妾意君心两不堪。有恨绿波添晓涨，无情烟树隐春帆。沈沈江上春帆重，帆迟苦被风吹送。行人望断最高楼，远水遥山寂如梦。却忆高楼红粉妆，鸭炉坐烬水沈香。搅愁百丈游丝重，惹恨千丝烟柳长。千丝百丈纷难理，侬亦闲情坐相似。白云迢递望何穷，红豆相思渺难已。闲斋寂寞下帘栊，故故欺人晓院风。散帙连编走红蠹，启窗方网罥青虫。一般有恨和谁诉，永昼迢迢等闲度。竟日伤春春不知，流莺啼过桃花去。  

***大观台望江***  

不尽寒涛泻大荒，海天东望思茫茫。地分吴楚千秋壮，源溯岷峨万里长。终古有声流日月，祇今何处限津梁。儒生别有凭阑意，不独临风感鬓苍。  

## ●卷一百六十四

***谭廷献***  

谭廷献，字仲修，号复堂，仁和人。同治丁卯举人，官合肥知县。有《复堂诗》。  

潮  

天地无颜色，涛声上古台。秋风江水阔，落日暮潮来。缥缈鱼龙气，艰难舟楫才。十年沧海思，何处问蓬莱。  

***述旧叙怀送陈云钦北游五十韵***  

草色王孙路，柳条天下春。鸿宾高念侣，鹰絷曲随人。问俗衣冠拙，杜门谈笑真。相驱饥有力，靡骋乱无因。伐鼓中原贼，炊珠吾土贫。稻粱啼寡妇，烽燧亘征尘。月旦评黄宪，沧洲挈惠询。断金数轻薄，抱玉与沈沦。海出珊瑚气，霜知栝柏乡。素交原有属，别恨为重陈。忆昔书堂聚，逢君早岁亲。盟心俱落落，逐队各振振。文史三冬益，恩情千载新。音余山水意，迹自駏蛩伦。风日开轩好，家庭置酒频。莱衣朝烂缦，缟带坐逡巡。榴叶青于染，荆华艳似紃。铜镮留紫燕，碧井狎文鳞。物态婵娟足，交期脱略信。嫌都忘弟妹，欢不间宵晨。世事翻云雨，浮生感溷茵。药笼遗小草，车毂是劳薪。绝塞飞狐险，高台骏马珍。关河惨幽蓟，战伐阅燕秦。白日辞乡树，黄流暗去津。江南载书剑，天北指星辰。恻恻倚闾望，飘飘去国身。之官依夏馥，惊座到陈遵。浩荡游无色，萧条笔尚神。故人多落魄，远道独含辛。作客山陬晚，违时跬步迍。田问叹鸿鹄，地上走骐驎。谋食惩书卷，登场易笑颦。儿曹且纨绮，昼气亦金银。乡县浮云隔，荒斋暝雾屯。壁昏蜗寄窄，檠浅鼠窥嗔。归梦迷难觉，离居意未申。出门春黯澹，伏枕母嚬呻。深涧松根郁，孤芳兰佩纫。洪炉金莫跃，洴澼手还龟。羁旅空骧首，天涯送去<舟仑>。江云飞缥缈，岳树望嶙峋。壮志看青镜，君行近紫宸。圣贤闻赠处，韦布待经纶。  

***同王以湘沧浪亭怀古***  

游丝罥花天阴阴，隔花啼鸟青林深。古人不见古亭圮，惟闻流水如鸣琴。清流不洗世人耳，满城弦管多繁音。昼漏迟迟歌未歇，豪竹哀丝为谁发。此时蔓草遍池台，当日金钱买风月。胜地由来有盛衰，何况人生易华发。天涯吊古复伤离，人物风流各有时。云树江南留不得，争知来者复为谁。  

***答内阁侍读叶名澧***  

二《南》王化始，江汉有风诗。皎皎长安月，泠泠寡女丝。古人思见我，大雅得同时。燕草逢摇落，牢愁醉莫辞。  

***挽叶润臣观察***  

闽海归来日，当君辍瑟辰。平生重知己，当世失斯人。楚雁来何暮，燕云闇不春。金徽留古调，弦绝自伤神。  

***哭吴子珍***  

人生山海别，日夕念所亲。君子忽沦亡，然疑已悲辛。既信祗野哭，逆旅岂寝门。寒雨鲜春气，黯黯太空云。高堂多白发，寡妇犹青春。稚子未毁齿，无术赎君身。长安有何恋，闻见皆伤神。忧来多狎游，醉饱铄精魂。我今结习尽，牙琴不复陈。著书真旒赘，子毋惜遗文。  

我昔长安归，秋风吊袁生。袁吴为中表，各负侠少名。我谓子记室，亦呼袁骑兵。袁死子已孤，子死我益惊。生死凡夫中，苍苍有权衡。但惜二十年，苦为名教争。推移我岭外，肝腑摧已平。军中周伯子，勿乃犹硁硁。  

故乡忽残毁，群盗横戈矛。刀光满城市，火云复浮浮。两家老弱在，仓卒将谁投。子家我在远，我家子已休。结客虽云多，缓急孰与谋。重足待消息，奔命还吾州。羡子入下泉，亡知当亡忧。不能为国殇，七尺真悠悠。  

***建宁试院送杨晋熙广文丈归杭州***  

北来云气纷如墨，一春灵雨春无色。雷殷空山草木仆，饥禽塌翅危巢侧。殊方客子悲余春，消息乡闾不忍闻。昆冈玉石有余望，握手相看各苦辛。贼去仓黄问家室，千里归人气萧瑟。我有高堂胡不归，口不能言但凄怵。中流失船冯一壶，赤手救火空奋呼。书生乃尔等木石，艰危到此还歭屠。先生意气吾乡里，同客天涯异行止。风鸣万竹仙霞关，晴见双台富春水。营门笳鼓任喧阗，补被孤征路如砥。再拜乞君谂吾母，未暇闺房念妻子。去作人间丁令威，人民城郭是耶非。魂梦相随度岭去，杜宇声中泪满衣。  

***符雪樵先生挽诗***  

满径蓬蒿泪雨殷，故人忍再叩松关。流传文字真知少，阅历甘辛死日闲。浩浩惊风吹积水，萧萧群木下空山。如何千里江乡路，祇见翩翻白旐还。  

***金山***  

笳鼓声销战气收，金山无恙出中流。江光自上南朝寺，春色遥连北固楼。飞鸟回翔来去客，浮云变灭古今愁。旧人不识岩前路，载酒聊从步屟游。  

***吼山同陶方琦子珍***  

夫容倒垂作奇石，春流日潄灵根白。下削云肤几千尺，东宕鸟啼西宕闻。云窗雾阁参差分，美人离立锦绣裙。振衣直出烟萝上，翳竹盘松各殊状。万壑千岩郁相向，蜡屐颇愧阮步兵。安得秋携双玉笙，云石峰头吹月明。千秋高举寻遐契，流水浮云看世事。樵风可乘休入市，廿年心力未著书。名山笑我当何如，白头与子来结庐。  

***飞霞阁吊戴子高***  

阁外山如屏，伴君四三年。我行蹑秋草，到君旧榻前。须眉不可见，云物故<女便>娟。正坐读书误，事事无世缘。西风满阑槛，何能不凄然。零落平生契，言语徒自贤。唐生古死友，遗书为君传。出门淮水西，雪涕亦潺潺。安得蒋山石，奇骨与同坚。  

***得陶子珍湖南书***  

楚天迢递此征鸿，沅澧微波语乍通。郢客有歌皆白雪，使车何地不春风。徘徊芳树人千里，夙昔缁尘酒一中。落日浮云看不见，高山流水几时同。  

***义士行书张炳元传后***  

班超布衣一诸生，奇功三十六人成。奇功绝域尚可立，胡乃义士歼名城。谁与男子张应庚，宛转虎口蓐棘荆。翻城反正再三试，云作死气鼓死声。气经百折不少挫，事败狂寇魂犹惊。是时大帅亦雄杰，艰难百战扬麾旌。一念持重事机失，坐甲遂老十万兵。西风秦淮草不青，汉月犹照将军营。卅年高歌洗兵马，来吊国殇胸不平。伊子悲歌向燕市，田生握手浊酒倾。奇闻涕泪述同志，烈士骨相终徇名。辱哉降官亦男子，朽骨遗臭迷纵横。至今王夜蒋山上，义士精气为列星。  

***湛侯至自黔遂有晋游***  

梦阻高张路，俄惊客在门。间关辞黑水，垒块借青尊。自尔怜同调，终焉念旧恩。已违池上酌，相送又江<舟仑>。  

***孝肃祠堂***  

祠门云气接华光，待雨先秋试早凉。水鸟飞来蒲苇碧，青山影里芰荷香。好从尊酒频中圣，见说清时有谏章。芳草远寻歌楚怨，人间何地不三湘。  

***诸可宝***  

诸可宝，字璞斋，一字迟鞠，钱塘人。同治丁卯举人，官昆山知县。有《璞斋诗集》。  

***澄心堂歌***  

青华镂笔红丝砚，澄心堂纸白于练。宫中保仪女掌书，江山如笑排鸾燕。姊妹承恩侍李皇，提鞋刬袜事荒唐。通天一帖题昭后，初月双趺创窅娘。烧槽琵琶暖玉柱，君王小令歌行路。别翻曲子念家山，弹绝冰弦愁日暮。瓦官阁下黄花波，啼鸟声声帝奈何。最笑仓皇辞庙日，听来犹有教坊歌。君不见官家恨不作词史，金粉南朝悉如此。  

***车中读元曲漫题***  

十二珠帘不上钩，红牙短拍试新喉。文章曲似琴心转，宫谱传将笛眼偷。秋雨梧桐谈院本，春风杨柳唱《伊州》。词场从此多研调，毕竟元人胜一筹。  

***通明山***  

泰山何巍峨，支尾直北走。百里一起伏，阴阳自分剖。众峰罗儿孙，峻岭试培塿。兹山特权奇，崛然拱岳后。踞形若置箕，圆顶如覆瓿。树燥泉源微，草丰土力厚。苍翠岚色妍，凸凹石骨丑。当阳具二孔，洞达左与右。摩挲至正碑，苔藓蚀螭首。所言山穴中，光明绝昏黝。堕月辉东流，杲日景西受。行云时出入，飘风历前后。谁凿混沌窍，傥辟仙灵牖。为想鸿濛初，造出天地手。徂徕及新甫，平揖与之友。虚中乃生白，秀外或非偶。责实名必循，妙理寓陵阜。荡荡尘翳空，吾以师无垢。  

***黑水洋看月***  

东发紫竹林，南下黑水洋。当其初放船，海水皆浑黄。沙净黄渐灭，清彻若油碧。绿极成青蓝，蓝深转为黑。水面往往生云烟，风吹云开月上弦。仰观素魄俯黑水，水月长与船盘旋。水上指天天下水，波涛叠叠星絫絫。蜃气嘘翕蛟涎腥，景物中宵益荒诡。波光映月月夺色，明月到此不能白。晴霄闇澹入睡乡，软浪千重限南北。远水愈黑天愈青，骊龙弄珠辉入溟。雄奇不可言语形，古来此景何人经。江湖既明瑟，关山亦寒慄。或照思妇楼，傥邀酒人室。圆灵赋后有遗迹，彼但清华此横逸，谁合元虚希逸笔。四更未已榑桑红，再上舵楼看日出。  

***施大上舍薄游江夏奉题通雅堂诗钞即送之潜江县幕兼讯传经书院诸肄业生***  

浑金璞玉尊彝贵，斯品斯才独有君。健笔能扛百斛鼎，清谈下视六朝人。要从工部亲传道，但觉空同许问津。一别三年又成集，潇湘灵瑟故粼粼。  

及余翦烛联床夜，重与论文把酒初。补得笙诗歌有獭，传来门客食无鱼。和戎时尚安边论，富国谁求平准书。此去沱潜傥相访，故人笼壁近何如。  

***泮山双柏行用少陵古柏行韵和金山吴教谕同年山在郡庠之西北隅***  

昔来岱庙观汉柏，平台屹对榑桑石。威仪侠陛犹郎官，意气去天将咫尺。圣门端楷匹灵奇，别院唐槐同慨惜。飞来一凤毛羽青，结就六龙甲鳞白。昨来听鼓东吴东，馆娃访古无梧官。旧闻北宋沧浪在，胜地南园树石空。独留双柏忘年岁，几历三冬耐雪风。大德不孤必有偶，讬身得所谁为功。此材何待充梁栋，泮山灵岳等珍重。葆我天真赖表章，阅他人世成迎送。要知错节更盘根，也视祥麟与威凤。吁嗟乎！吾乡尚有向南枝，太息精忠未酬用。  

***邓六训导应南皮尚书师聘将之武昌内子制诗扇送行为写楚山补空赠题***  

雪样齐纨月样圆，女媭短语写婵媛。送君小别三千里，昔我浮家二十年。良马素丝方藉甚，白云黄鹄尚依然。渚宫山色描来熟，与证师门翰墨缘。  

乘兴西行访故人，开堂都讲礼分宾。敢如嘉淑能酬唱，况复潘杨是世亲。楚客相思烟浪阔，吴天已过石槐新。祇余削牍犹从事，未扑襕衫十斗尘。  

***锺体志***  

锺体志，字泽生，射洪人。同治丁卯举人，官新喻知县。有《澡雪堂诗钞》。  

***过巫峡***  

万里蚕丛事，都归此浪淘。大江形若束，两壁势争高。石脚穿云立，山腰结屋牢。萧森今昔感，长啸起飞涛。  

***陈启佑***  

陈启佑，字子后，号我珊，武陵人。同治丁卯举人，官彭泽知县。有《耐冷山房诗存》。  

***登越王台***  

西风吹短鬓，独上越王台。割据今已矣，英雄安在哉。笳声边宇急，帆影海门开。歌舞冈何处，寒鸦日去来。  

***度大庾岭***  

千仞雄关矗，秋风匹马过。天梯蹑云雾，古寺锁烟萝。相业高山仰，劳人终古多。愿将万梅树，补种遍岩阿。  

***乐乡次唐陈伯玉韵***  

驻马寻遗迹，愀然共远征。黄沙迷旷野，白日暗荒城。旧国猿声杳，新村戍鼓平。故园回首处，烟树万鸦鸣。  

***十二连桥***  

十二长虹碧汉通，鞭丝帽影借怱怱。好风为扫尘沙去，收拾湖光到眼中。  

一镜平开映远天，草荔青共麦苗妍。若非帆影来烟外，错认沙湖作水田。  

柳丝斜挂碧毵毵，隄畔人家住两三。竿立鸬鹚门晒网，卖鱼风景似江南。  

蛙声阁阁送轮蹄，喜见新秧出水齐。十二红栏都倚遍，此身疑在洞庭西。  

***松滋道中***  

四围山色里，天气半阴晴。野草有生意，幽禽多好声。炊烟茅屋接，流水小桥平。最喜民风古，机丝轧轧鸣。  

***界石***  

楚蜀交关处，危崖一径分。滩声疑作雨，石气宛成云。溪市沽新酒，山楼挂夕曛。布帆烟外去，猨啸寂无闻。  

***西郊散步***  

西风动山郭，飒然秋气深。散步出郭门，山光青上襟。蝉声咽远树，樵语归平林。黄云卷四野，篝车娱苍黔。俯仰殊各得，大哉天地心。闻道五年前，孤城边骑临。登陴不遑食，干戈苦相寻。我来幸无事，弦诵有余音。人偿室家乐，边乏桴鼓侵。藉此足高枕，怀抱宽古今。林壑开图画，曳杖恣行吟。薄暮独归去，墟烟苍翠沈。  

***张王熙***  

张王熙，字欣木，秀水人。同治丁卯举人，官太平教谕。  

***岑港访木城遗阯***  

移家入海投山乡，城西迤逦山路长。指顾忽下岑港岭，炮轰震耳来何方。我生才得出水火，一枝聊借开巾箱。编零简断亦何考，询诸土人知其详。云昔有明在中叶，倭人来寇窥海疆。悬悬内瞰觊盘据，兵法扼隘此其吭。不难御炮沙土碎，木城坚峙逾金汤。城乡首尾击能应，更有戈船相翱翔。山坳重叠亦天堑，狡贼离披潜遁藏。吁嗟御寇似御水，横流一溃难隄防。往事迁流二百载，人士吊古空斜阳。  

***江珍楹***  

江珍楹，字静轩，号子平，德清人。同治丁卯举人。  

***游平山堂***  

金粉飘零尽，我来邗上迟。秋光闲引蜨，新竹翠于眉。风月晴湖<木翟>，文章太守祠。五亭桥畔望，心事败荷知。  

***严锦***  

严锦，字云客，号公绣，桐乡人。同治丁卯副贡。有《懒云楼诗钞》。  

***野步***  

雨止石渐乾，木落野愈旷。长风驱云归，半天卷屏幛。一径忽细纡，步窘骤难放。行行登高原，了了见古圹。断碑无岁年，何时此卜葬。惯听樵斧声，久绝麦饭饷。呼起冥漠君，告尔勿凄怆。方今楚氛恶，驱人入烟瘴。骸骨万里抛，妻子终岁望。尔生当盛平，不见乱离状。死获黄土埋，长眠幸无恙。巍巍南面王，此乐亦不让。我诗非谀墓，聊代鲍家唱。归途闻怪啼，一鸮立树上。  

***岁暮***  

岁暮萧条感索居，寻诗懒跨雪桥驴。醉封乡外侯千户，穷送门前鬼一车。何日归田平子赋，几行乞米鲁公书。春风渐绿池塘草，魂断西堂梦醒初。  

愤思击筑和荆卿，悲欲投诗赠屈平。泪满一升难换酒，喙长三尺敢谈兵。负嵎虎问谁能搏，赴壑蛇看不住行。犹得青青几年鬓，那堪愁里听笳声。  

***草堂***  

石罅新栽竹数竿，草堂六月已生寒。出帘香篆因风断，挂壁琴丝得雨宽。偶一课儿亲笔砚，岂真厌客懒衣冠。时人未识疏慵性，误作墙东避世看。  

***锡珍***  

锡珍，字席卿，蒙古旗人。同治戊辰进士，官至吏部尚书。  

***安州道上***  

路向安州落照时，薰风习习拂旌旗。舆中入梦人游倦，陌上飞花客到迟。一水稻分高下陇，满山松茁短长枝。剧怜官道生幽草，软踏芒鞋总不知。  

***朝鲜贫弱时事棘矣慨然有作***  

营州逾海地东偏，犹是箕封礼俗传。赫赫中天依日月，茫茫下土奠山川。海潮终古无消长，人事于今有变迁。漫说通商为受命，他时涕出更谁怜。  

***纳清亭***  

一湾通略彴，遂至纳清亭。长路怜幽草，崇岩下晓星。渔榔前浦歇，樵斧远山停。谁咏《高轩过》，将为驻马听。西风秋瑟瑟，白雨昼冥冥。又是新安道，群峰不断青。  

***凤凰边门***  

边门以外地，数百里之遥。榛莽谁从辟，{艹佳}苻不见招。算缗缘木税，诘慝到山樵。晋有桃源乐，秦收陆海饶。未堪将客逐，安得作荒烧。据国争非触，临边俗异要。吴沙赋可受，泽瓦首先枭。旷土成都邑，流氓有暮朝。不游町疃鹿，应革泮林鸮。智慧乘时出，功名与世标。再能加富教，便可入风谣。除是皇华使，谁停问俗轺。  

***通远堡***  

幽居林壑小，款客暮天青。乍卷云千叶，仍飘雨数星。野虫鸣蟋蟀，山果熟梬楟。苦说盘飧少，相邀醉绿醽。  

***辽阳城***  

忆从东国经行处，千里王程尽叆江。疆域虽殊风景似，万山不断到辽阳。  

***游医巫闾***  

黄月东升黄日落，秋郊旷朗风萧索。薄暮游踪取路归，犹将回马瞻云壑。云壑万重游不成，石棚穴漏泉流声。旷观亭已埋幽草，转见千秋万古情。  

***宝应舟中***  

海上归槎迥，淮南返棹轻。湖茭添客馔，隄柳入诗情。兴废徒怀古，关河正洗兵。翻悲身历碌，终是绊浮名。  

***晓至山阳***  

一夜扁舟霜满篷，棹歌声在月明中。渡头寒鸟噤无语，踏折枯枝逐晓风。  

***宝廷***  

宗室宝廷，字竹坡，郑献亲王济尔哈朗八世孙。同治戊辰进士，官至礼部侍郎。有《偶斋诗草》。  

***杂诗***  

无名何必求，有名何必避。有名与无名，皆我身外事。天地生我身，与众原无二。悠悠流俗中，何劳自矜异。今朝有酒钱，正可谋一醉。醉后欲题诗，迷离不成字。  

***六月二日作***  

孤愤填胸怒不禁，一阳安得退群阴。有怀报国知何日，无力回天剩此心。草欲当风惭弱质，葵思向日抱愚忱。举头阊阖高千丈，路绝丹梯迥莫寻。  

***九日偕镜寰公玉少甫稚甫大儿二儿饮八里庄酒家醉后登摩诃菴东南石楼题壁***  

大海西风烽火收，佳辰与客上僧楼。残年屈指犹余几，行乐无时况觅愁。  

***偶成***  

解忧堪贳酒，况复对黄花。官罢人同惜，家贫我自嗟。夕烽南海火，古戍北庭笳。何日销兵气，吾生幸有涯。  

***岱顶题壁***  

独立众山顶，乾坤一望收。九州皆在眠，四岳尽低头。日月窗前涌，云霞槛外浮。何时重策杖，岩壑遍登游。  

***金沙道中***  

驿路回旋弯复弯，崎岖不惮屡登攀。云拖雨气横过岭，风卷滩声倒上山。画意诗情随处见，乡愁旅恨暂时删。千重峻阪前途阻，何日仙霞返故关。  

***瓜州夜泊***  

野旷烟昏月未升，波心夜泊旅愁增。荒洲戍近先闻鼓，远浦舟来但见镫。拍岸风涛流滚滚，隔隄云树望层层。唐家旧镇今何在，翘首江天叹废兴。  

***石门舟中即景***  

风翻轻浪碧悠悠，两岸桑林送客舟。莫讶此间风景异，水光山色近杭州。  

***许景澄***  

许景澄，原名癸身，字竹筠，嘉兴人。同治戊辰进士，改庶吉士，授编修，官至吏部侍郎。谥文肃。有《许文肃公遗诗》。  

***和子裳中秋作***  

小园松竹尽环围，水槛烟明撤烛辉。对月几人犹绿鬓，入秋易怨是瑶徽。路穷星汉家何处，书滞长安雁亦稀。毕竟一年今夕好，遣愁莫负羽觞飞。  

***赋赠梁星海鼎芬***  

如锦花开满洛阳，独回松格傲繁霜。茂陵壁立秋无恙，玉宇高寒梦未忘。渡海题诗珊树丽，登楼汎酒荔支香。名山青鬓诚难得，坐看浮云起灭忙。  

***七夕奉怀洪文卿阁学***  

满地横流仗一壶，宵分看剑忆风胡。三年泥雪曾如梦，万里星河想不殊。觇国屡询回纥马，筹边待献月支图。灵槎西望多佳气，惭愧飘零到柳蒲。  

直北星躔变旦昏，锋车自此罄黄坤。日南烽火忧时泪，江表弦歌待士恩。早识禁中需颇牧，暂令域外料曹孙。庙堂驾驭增新政，好待归朝借箸论。  

***题画***  

一径坡陀里，山行已早秋。乱峰回落日，瘦马倦长邮。渔渡枫林暗，人家槲树稠。休文饶古致，展卷思悠悠。  

***柬袁磢秋同年时初授芜湖关道***  

十年台妙最知名，今日欣看直指行。天下军输缗算重，大江锁钥雅歌清。徙戎深念烦江统，谕蜀风流羡马卿。缄取相思驰万里，汉家帛雁正南征。  

***联元***  

联元，字仙蘅，满洲旗人。同治戊辰进士，改庶吉士，授检讨，历官内阁学士。谥文直。  

***大观亭和袁重黎韵***  

危亭鹤俯啄，奇石兽仰搏。林衣青缤纷，山果丹璀错。洼疑仰叵罗，凸俨弯繁弱。张之嵇生琴，韵以洞庭乐。佳客赏心同，主人嫌酒薄。湛醪乞芳邻，轰饮吸巨壑。清浊一中之，贤圣欣所讬。哦如坚金撞，契比蕤铁跃。浮澜耸层观，胜寄标夙约。未觉秋为气，浮云扫萧索。时乎多忧虞，兴到足斟酌。青鹄瞰楼船，白蝯论秘钥。海图开曲纡，善策戒肤廓。东<今戈>思前筹，北供伟庙略。师以后直强，弈贵先几著。雄藩规朱蒙，铭勒靖松漠。方将封云亭，毋为安蝘蠖。  

***何如璋***  

何如璋，字子峨，大埔人。同治戊辰进士，改庶吉士，授编修，历官詹事。有《袖海楼诗草》。  

***赠源桂阁故侯***  

轻盈舞袖绾双鬟，洗盏殷勤劝小蛮。含恨低翻旧时曲，一声声是念家山。  

留髡送客日初斜，相约春游兴又赊。记取清明好时节，墨川东岸看樱花。  

宾筵酒馔翻新样，乐府笙歌倚旧声。沿习太平唐代舞，诸伶白首说西京。  

***潘衍桐***  

潘衍桐，字菶庭，号峄琴，南海人。同治戊辰进士，改庶吉士，授编修，历官侍读学士。  

***雨中过峡石驿***  

驱马度重关，殽函隐约间。钟鸣知寺近，云翳欲无山。险路频年熟，劳生几日闲。杏花开几树，倩汝照酡颜。  

***西园杂咏***  

一桥纳群影，影百不可摹。仪徵文笔佳，有记如绘图。寻之路三折，究与虹腰殊。夜半荷花开，清香襟袖俱。  

一径入寒云，万竹昼深碧。红英尚迟吐，照此春月白。幽林不逢人，癯鹤有行迹。半琖绿茶香，无言对凉夕。  

***刘廷枚***  

刘廷枚，字叔涛，吴县人。同治戊辰进士，改庶吉士，授编修，历官祭酒。有《慊斋诗钞》。  

***丁丑人日张幼樵侍讲健盦太史朱砚生侍御汪柳门司业顾皞民水部许鹤巢曹紫荃两舍人集于归砚山房即席次柳门韵***  

盍簪几辈喜相随，椒酒春开酌玉卮。交淡祇应来旧雨，官闲不禁赋新诗。东坡合共神仙望，南阁咸深景仰思。除却二三同志外，草堂韵事有谁知。  

***鲍存晓***  

鲍存晓，字寅初，会稽人。同治戊辰进士，改庶吉士，授编修。有《鲍太史诗集》。  

***独酌***  

一碧了无际，衔樽起浩歌。悲笳闻贼垒，远道阻天戈。满目鱼游釜，全家雀在罗。秋风吹不已，日暮渺山河。  

世变已如此，天心胡可知。秋来愁里路，劫满局中棋。家散身逾重，时穷道不疑。是谁能解事，相与尽寒卮。  

***洪良品***  

洪良品，字右臣，黄冈人。同治戊辰进士，改庶吉士，授编修，历官户科给事中。有《龙冈山人诗钞》。  

***赤壁于清端公祠***  

独拜荒祠绕薜萝，堂堂遗貌壮山河。清名白日雷霆动，故老青天涕泪多。千载招魂悲宋玉，一龛香火伴东坡。雪堂夜静虚明月，风马云旗缥缈过。  

***楚怀王墓***  

沱水弯环齿墓门，峣关归魄夕阳昏。当年已雪商于恨，三户亡秦尚有孙。  

***庾台***  

昔书《枯树赋》，如见庾兰成。故宅空文藻，荒洲绕县城。远烟三澨晚，残雪五溪明。萧瑟登台意，悲风日暮生。  

***荆南讲院晤王子寿先生***  

先生壮岁谢簪缨，归卧沧浪白发生。自谓羲皇陶靖节，许身稷契杜文贞。渚宫花老啼莺尽，梦泽云荒断雁征。愧我周南久留滞，巴山夜雨梦春明。  

***魏迺勷***  

魏迺勷，字吟舫，德州人。同治戊辰进士，历官江南道监察御史。有《延寿斋遗稿》。  

***露筋祠***  

碧湖云树噪栖鸦，古瓦笼烟草径斜。一片秋帆残照里，野风吹折女郎花。  

***陈将军歌***  

将军面白如书生，十五二十能将兵。杀尽青徐贼百万，河北草木知姓名。财帛妇女无所喜，纵横雄辨富文理。下马辄乘书画船，昂藏走入扬州市。扬州繁华天下无，豪门藏垢多贪汙。灌夫生平惯使气，麾斥大滑如庸奴。庸奴恃势公行赂，良懦含冤莫能诉。身余一剑报不平，坐持短长得远戍。远戍乃至黑龙江，获谴不为薏苡囊。铁衣摧残壮士死，英魂犹得守边方。边方帅府镇沙漠，羊羔饮罢无所作。马革弃置不上闻，逾岁泉台尚寂寞。寂寞谁怜鼙鼓臣，有真御史为乞恩。吾乡荐绅思旧伐，合词吁请动至尊。得旨建祠祀将军，吁嗟乎！将军有功于齐鲁。神之灵兮在东土，东人祀君君不吐。卫青去病何足数，李广不侯已千古。  

***齐孝孙占魁坠塔歌***  

百尺塔，七尺身，广川得孝女，涿鹿见孝孙。孝女出华胄，孝孙为细民。民何知，有至性，一言能愈祖母病。民何能，有卓行，一死能代祖母命。浮图对峙督亢城，上有乌鸟肠断声。濡血下染土花紫，孝孙万劫犹长生。吁嗟乎！儒家侈口谈伦理，全而归者常言耳。我方据案讲《孝经》，废书一叹泪如水。  

***蔡以瑺***  

蔡以瑺，字季珪，萧山人。同治戊辰进士，改庶吉士，授刑部主事。  

***月夜***  

一径入昏霭，渺然吟思生。楼台团远雾，镫火闪层城。古月发新趣，幽悰落世情。徘徊恋情话，窗外斗参横。  

***陶模***  

陶模，字方之，一字子方，季水人。同治戊辰进士，改庶吉士，官至两广总督。赠太子少保，谥勤肃。  

***咸丰丁巳六月芦雨盦观荷至者十九人用古诗十九首韵得客从远方来***  

濯足弄涟漪，临流清且绮。水乡苦少山，一发青尔尔。芦苇声萧萧，听雨合蒙被。入山何用深，巢许或不解。坐中几诗老，一杯应惜此。  

***戊午六月从沈南一陈子松两先生及张倬云沈谱笙诸君观荷芦雨盦欢饮至月上始罢用少陵丈八沟诗分韵得放字客字***  

临水结茅菴，位置自清旷。芙蕖若亲人，灼灼窗前放。布席面澄波，遥峰淡相向。酒酣一散步，烟际闻渔唱。  

对酒溯前游，转瞬一年隔。少壮不自励，岁月真虚掷。安得二三子，裹饭挟书策。烟萝相与娱，胜作风尘客。  

***寿生寺晚步***  

纵目青冥外，飘然兴独赊。夕阳明远水，暝色在寒鸦。溪抱僧居小，林藏细路斜。鬓丝无限意，重为惜年华。  

***吴大澂***  

吴大澂，字清卿，号恒轩，又号愙斋，吴县人。同治戊辰进士，改庶吉士，授编修，官至湖南巡抚。有《愙斋集》。  

***正月二十八日宁乡益阳道中作***  

和煦天光杂嫩寒，阴晴不定计程难。土膏滋润泉回抱，山脉纵横气郁蟠。万户烟稠村路滑，一犁雨足水田宽。老农不识绣衣使，笑指鸣驺是大官。  

***二月朔日益阳道中遇雨作***  

细雨濛濛泻绿渠，时逢野老担园蔬。万竿修竹萧疏影，半坞长松僻静居。茶市将忙初试翦，秧田未插尚悬锄。个中别有王维画，一树梅花一草芦。  

***二月二日龙阳道中作***  

山村如画里，小市两三家。几担白莲藕，一篱黄菜花。草霑旗角湿，柳拂帽檐斜。津吏逢迎熟，行人静不哗。  

***袁思韠***  

袁思韠，字锡臣，贵阳人。同治己巳补行己未、辛酉、壬戌三科举人，官内阁中书，广西候补知府。  

***过江南***  

溟濛烟雾锁沈潭，翠帐笙歌夜宴酣。谁识水云空阔里，满船明月过江南。  

铁锁沈江事可哀，夕阳红到旧楼台。莺花锁尽无人迹，惟有春潮自去来。  

***施补华***  

施补华，字均父，乌程人。同治庚午举人，官山东补用道。有《泽雅堂集》。  

***飞来峰***  

谁将万柄青夫容，横空倒插成此峰。性情自出依傍外，气势尚在回翔中。孤根一削不盈尺，危乎殆矣逾玲珑。旁有巨穴幽且怪，以火来照天光通。苔纹迸裂石乳腻，蝙蝠侧翅惊盘空。松杉千尺覆其上，长根乱走如蛟龙。野亭一角就平衍，山光下射青濛濛。群流趋涧众响激，魂魄凄慄天无风。冷泉判事有苏老，风流照耀谁能同。我来但得遂佳赏，归将眼福夸邻翁。问尔几年辞印度，飞来傥有神灵护。冥冥雷雨满秋山，万石腾空待飞去。  

***有作***  

士女春游尚满山，马蹄潜度独松关。黑云惊压高城上，白刃旋飞大道间。踊跃貔貅千队入，凄凉门巷几人还。湖隄花树垂垂发，照眼浑疑战血殷。  

***萧大夫马歌***  

驽骀屋族满天下，执策而临叹无马。谁知世有萧大夫，独得名驹色丹赭。大夫起家军旅中，十年战伐多奇功。常骑此马入阵斗，四蹄风举行如空。大夫忠勇万人敌，此马肝胆能与同。陟深历险屡转战，巧随人意为西东。归来爱马如爱子，亲饲刍豆杂马僮。刀疮箭孔手摩抚，腾槽意若相感通。今年大夫死殉国，此马悲鸣惨不食。雄姿猛气顿销沈，拳毛脱落无颜色。愿为鬼马驰鬼雄，风雨阴森从击贼。部下健儿不敢骑，茹上词人早相识。方瞳峻耳形未殊，日日来看泪霑臆。呜呼人头畜鸣今更多，怀恩感义汝则那。少陵无人曹霸死，寂寞丹青奈汝何。  

***送戴子高***  

一自凌生去，交游汝独亲。如何争战日，又作别离人。把酒檐花落，停舟浦草春。眼中朋旧少，行矣泪霑巾。  

好忆高堂泪，临行滴汝衣。黄金富天下，难买是春晖。雁断谁将信，乌飞失所依。白云时一望，应胜寄当归。  

***双林逢姚子展***  

延缘聊作苇间行，密友初闻喜更惊。乱后重逢疑隔世，愁中过慰胜同生。风尘面目恒饥色，患难文章变徵声。执手欷歔仍自笑，胸中五岳几时平。  

賸水残山孰主持，吞声踯躅泪如丝。真成杜老无家别，聊和陶公《乞食》诗。万户虫沙悲故国，三年薪胆在今时。欃枪痛扫非无日，投笔功名与尔期。  

***严氏家庙松歌为秋樵丈作***  

方练奇节天下崇，何人为表严司空。五百年来事隐约，依然祠庙菰城东。行人下马动凭吊，轮囷手抚当门松。白昼时闻飞霹雳，空堂宛欲腾蛟龙。摧颓老幹出生气，盘屈孤根回曲衷。劲质何辞霜雪烈，精灵或与风云通。何来史氏致身录，肆口诬蔑言非公。宫中老佛既乌有，翠华安得中途逢。晚死差为十族计，耿耿何愧诸公忠。摩挲独叹后凋节，惨淡如见孤臣容。南枝苍苍鄂王墓，黛色郁郁丞相宫。爱惜亦期人勿伐，萧条却恨时难同。飘然时危一老翁，不忘祖德干戈中。手携画卷命题句，忠魂劲节相交融。危时永忆栋梁器，大材不藉丹青功。森然寒气入诗骨，笔端谡谡来长风。  

***端午日同严秋樵劳巽卿袁孝宰南观饮酒***  

鲥鱼出水菖蒲长，松陵江上逢端阳。龙舟竞渡事萧瑟，廉纤细雨僧堂凉。王瓜槜李那得致，白芷自袅炉中香。尚思佳节会良友，荒厨炙酒开蒲觞。严翁五十饱识字，鬓边白发垂秋霜。巽卿清疏孝宰静，坐中二妙谁能当。其余数子各媕雅，议论足令吾军张。皇天似为慰羁旅，此会难得非寻常。梅风拂槛助森爽，栀花蕉叶交芬芬。须臾酒罢客亦起，负手来往循长廊。默思稚齿过此日，榴花浓压东家墙。中山进士须似戟，婵娟小妹凝红妆。纷纷鬼妾与鬼马，杂遝左右相扶将。堂中悬挂好画手，抱看惊汗流如浆。西邻姊似斗心巧，停针不绣双鸳鸯。蒲人艾虎手自缚，为我插鬓驱灾祥。枇杷累累比金弹，杨梅细核夸先尝。二十年来讶飘忽，感时触事空自伤。儿童光景足摸拟，闭目往往游其乡。洗盏更酌不堪说，恐令四座霑衣裳。  

***慈仁寺谒顾亭林先生祠***  

蔓草枯杨断客魂，朅来烟寺阅朝昏。云霄不傍诸甥贵，涕泪难忘老母言。短鬓萧疏临易水，长歌慷慨赋夷门。山头棠树花争发，杜宇声声万古冤。  

地老天荒万事非，徵书迢递此心违。远游关塞身将老，何处山陵泪独挥。著作必传羞待访，乡园虽好忍思归。双松谡谡经行处，惟有祠堂傍夕晖。  

***忆家***  

客行无远近，门外即天涯。落木秋将老，寒镫夜自花。霜清虫负户，风急雁啼沙。欹枕山楼静，沈沈独■■。  

***去岁***  

去岁逢兹夕，沂州听雨风。五更千里外，一我万愁中。仆散囊钱尽，驴鸣栈豆空。今年安吃饭，不怨校书穷。  

***将归留别萧穆敬甫***  

枕上潮来万马声，寒镫孤馆梦魂惊。天空鸿雁传归信，岁晏妻孥忆远行。此会偶然同逆旅，相亲何意若平生。明年待尔孤山侧，千树梅花一笑迎。  

***赵铭***  

赵铭，字新又，号桐孙，秀水人。同治庚午举人，官直隶补用道。有《琴鹤山房遗稿》。  

***杂诗***  

雨露滋万卉，枯荄转苏融。心苗一寸槁，生死天无功。何以资灌溉，古人书丛丛。开卷若有得，灵芽逗春风。化机偶长养，结撰天葩红。柰何忍就萎，委折如秋蓬。  

万物随波荡，金石止不流。奇文中有骨，耻与世沈浮。精意渺六合，真气横九州。敛之行墨间，融结为珠镠。君看周秦制，历劫乃常留。士无不朽志，安用文章求。  

庚桑处畏垒，武陵逢桃源。叩其所以然，十九皆寓言。岂知胸次旷，豁然见吾天。达人所投足，自成一山川。无心远尘累，有情生世缘。浊流胶扰中，何必有神仙。  

***韬光同玉珊作***  

鹫峰炫天奇，兹寺静自匿。万竹阑俗驾，一莲峙仙菂。曲折行百盘，精蓝窈未觌。云光自离合，泉语互喧寂。俯视脚底寒，芬陀雨四滴。梯霞到绝顶，古坛枕巉壁。瑶空下青鸾，招之適无笛。浩荡见无垠，清啸未敢砉。茫茫海如杯，磊磊星可摘。忽悟斯境高，本自前山历。从来妙理封，纡境须冥觅。矫首吟天风，苍莽意何极。  

***李莼客同年用山谷以双井茶寄子瞻诗韵叠寄三首依韵奉答***  

我乡诗老数朱李，梅里并时徵鹤书。看君用意直相仿，光焰欲夺明堂珠。春明雅集洵可图，渔蓑宫锦恣所如。何必挂帆始言隐，身在魏阙心江湖。  

陶侯绝学继越缦，廾年手仇洨长书。鞭心入微恣幽讨，冥若缒海探骊珠。为文伤命古有诸，岂徒茂陵病相如。红蟫已化素编在，仙魂飞渡来镜湖。  

吾衰屡婴子桑疾，老去欲焚王寿书。袖中往往得诗简，美人睡起新弄珠。丁香花发春满除，海棠娇艳雏鬟如。迟君不来苦相忆，何日载酒寻杯湖。  

***闲居***  

新营小筑十年余，棐几湘帘得静居。秘阁评花皆史例，草堂话梦亦仙书。避人柳下偏宜锻，叠石梅根未许锄。长日闭门无一事，自开绣帙曝蟫鱼。  

几日西风瘦不胜，晚凉池馆露如冰。磁缸清许红菱养，药铫深宜白术蒸。难得秋帘犹有蝶，可能暑簟竟无蝇。掩闺好遣维摩疾，落叶声中一点镫。  

***魏塘舟中***  

月落潮回迫五更，魏塘孤棹汎烟横。篷边霜色欺衾冷，船尾镫光透隙明。远罶星沈天在水，残芦风折雁无声。江湖滋味亲尝惯，青鬓萧然百感生。  

***五厙***  

落梅风里峭帆停，系缆斜阳绿水汀。哀雁语从中泽诉，乱蛙声带断潮听。疏烟起岸浮芒屩，凉月窥人倒瓦瓶。却忆年时曾宿客，萍蓬两地各飘零。  

***陶在铭***  

陶在铭，字仲彝，会稽人。同治庚午举人，官江西候补道。  

***壬辰仲春檄调上元留别高淳士民***  

粗官滥吹易三年，回首春风入境天。芳草一畦黄犊雨，晴波干顷白鸥烟。清时桴鼓声都歇，野老衣冠望若仙。不信南朝金粉地，桑麻鸡犬独翛然。  

***王鹏运***  

王鹏运，字佑遐，号半唐，又号鹜翁，临桂人。同治庚午举人，官吏科给事中。  

***辛未礼闱后张孝达制军与潘文勤公大公名士于龙树院治觞选客手札七通夏闰枝编修装册徵题***  

槐龙突兀老秋霜，犹护当时选佛场。二十七年谈旧事，依稀墨沈姓名香。  

月旦偏从下第新，尚书冰鉴重人伦。牛心未啖周郎炙，愧负平生毷氉身。  

材用由来为世储，诸贤遭际定何如。可怜憔悴风尘底，付与荆州数鲫鱼。  

益都清宴徒佳话，吴县风流賸断笺。极目烟尘坛坫冷，朱门槐柳自森然。  

***颜嗣徽***  

颜嗣徽，字义宣，贵筑人。同治庚午举人，历官镇安知府。有《望眉草堂诗集》。  

***秋晚登黔灵山***  

岱宗七十二家封，不到南天别有峰。半壁烟萝嵌古碣，一林霜叶钅巢寒钟。山环玉<革登>回奔马，瀑倒银河启蛰龙。试展胸怀发清啸，虚声时度最高松。  

***杨恩寿***  

杨恩寿，字鹤俦，号蓬海，长沙人。同治庚午举人，湖北候补知府。有《坦园诗录》。  

***过昭平峡***  

桂林之高高接天，奔湍直泻无盘旋。一气贯注四百里，小舟跕跕如飞鸢。行过昭平势渐狭，山形屈曲同巫峡。一线涛飞万丈高，洪流竟被青山胁。初犹伛偻循山根，渐进豁朗开重门。雷霆风雨一时作，白日遁匿天为昏。篙师使篙如使笔，大敌当前神暇逸。事惟扼要始争奇，须知斗巧不斗力。大石耸立凌船头，狰狞怒欲求攫舟。从容一篙拨之走，水懦何敢须臾留。出峡回头望峡口，波声终古成狂吼。顽云下垂腥风粗，峡门开闭痴龙守。  

***呈吴南屏孝廉丈并题东游草用集中湘乡侯相奉赠原韵***  

寒云逗日风帘簁，髡枝败叶霜华摧。洞庭渺渺布帆发，巴陵诗老飘然来。大雅未坠耆宿健，宛游经市依黄槐。我生后公三十载，盛名在耳春霆豗。平湖八百阻衣带，艰难良觌成违乖。太岁在戊月建卯，烧痕绽绿藓寒灰。张子招邀作禊饮，祓除失喜无烦灾。维时撰杖荷矜宠，奋身恍惚登蓬莱。零章断句今尚记，纸鸢风里喧婴孩。我嗜公诗信颇笃，饱吮余味如贪豺。深杯款款酒未冷，湖山有主怀归哉。隙驹迅走鸿雁杳，起居安否时疑猜。岁星一周手再握，灵光鲁殿何曾隤。太息仲蔚今已逝，门蒿萧瑟含余哀。脱手清凉示传稿，皎皎慧镜开尘霾。不嗟诗事苦晦塞，大光明放何皑皑。吴越既平盛文物，定知侧席争传杯。读诗漏尽忽兴起，源头一线灵湫开。寒嘶抱槁等自桧，正声《雅》《颂》原周邰。  

***春感***  

几日东风尽放颠，阑干如水夕阳天。桃花红雨梨花雪，春到人间便可怜。  

***谢郭筠仙侍郎问疾***  

重帘渺天涯，沈疴失嘉会。空斋邈无俦，萧然形影对。言念素心人，甚至形梦寐。枉公高轩来，跃起为拥篲。慰我久病躯，反覆极宽譬。如读工部诗，疟鬼悉惊避。豪谈鼓颓唐，隽语饶诗味。对此松柏姿，益增蒲柳愧。交亲及两代，高谊迈流辈。几日离药炉，闲游逐鸥队。首夏余薄寒，当花谋一醉。  

***柳商贤***  

柳商贤，字质卿，吴县人。同治庚午举人，官宁海知县。有《蘧盦诗钞》。  

***拟元次山舂陵行***  

徵求日以繁，逋欠日以积。斯民丧乱余，哀哉生计拙。大户尽逃亡，小户遗单孑。可怜墟里间，往往炊烟绝。去年又歉收，亩穀不盈石。尽室一饱难，愁肠蕴百结。刺史职抚字，何以安兀臲。流离尚未定，官符下稠叠。国用有常经，敢不勤督责。频年普蠲减，朝令非甚迫。奈何期会逾，罪谴懔莫释。起视鸿雁嗷，哀哀满中泽。田园非所靳，儿女非所惜。独恨受者谁，相与增哽咽。百死余一生，那忍更摧折。朝廷鞭扑具，岂为穷黎设。况复室悬磬，鞭扑亦何益。忆昔奉简书，此邦移节钺。帝曰咨汝才，努力务存活。圣人重爱民，敢惜一官掷。私愿宽法令，起死而肉骨。庶几流亡归，稍稍复征额。民穷盗贼源，谁其鉴覆辙。流涕为此诗，輶轩尚采择。  

***慈仁寺***  

慈仁寺里双古松，霜皮铁幹蟠半空。枝柯纷樛宛成盖，盛夏凛烈生长风。我来冲暑憩松下，鸣涛谡谡骄阳中。禅堂深窅梵诵歇，一声两声花外钟。閟殿载瞻般若像，巧制不与寻常同。庄严璎珞肉相好，僧言窑变非人工。更有佛画惜未见，蛛丝烟炱尘久封。虚廊窈窕暮烟合，西山一点青濛濛。吾乡亦有佳山水，朅来踪迹惭飘蓬。素衣尽缁面目槁，不如归去聊从容。林屋幽邃甲天下，芒屦一双支孤筇。银床石室许相访，穷探或与灵威逢。  

***徐銮***  

徐銮，字金坡，嘉兴人。同治庚午举人，官黄陂知县。  

***戚砥斋先生检书图***  

丈夫生不能校书天禄阁，枯坐一毡徒碌碌。蝇钻蠹蚀自年年，砚墨磨人放声哭。砥斋先生世守经，楹书手泽都能读。撑肠锦绣五千篇，压架琳琅三万轴。百城坐拥亦足豪，况此便便不负腹。饥来驱之出门走，疲骡偃蹇行驰逐。从此嫏嬛系梦思，校仇手自编书目。遗经自古胜籝金，差幸砚田岁不恶。吾友尘仙善继志，经史如瓶翻水熟。一门师友证渊源，两美丰凶擅穀玉。相见殚精下董帏，咿喔书声出老屋。无端鼙鼓动地来，燎原一炬谁能扑。心付昆池劫后灰，嬴政焚时无此酷。噫吁嚱！凡物有聚必有散，自古盛衰如转毂。祇今留得画图看，犹见当年富储蓄。披图展视重吁嗟，有书能读宁非福。我亦年年事远游，长剑在装笔在橐。案头册籍久飘零，断简丛残鼠生簏。悔不编成几卷书，惟对此图长跼足。  

***许印芳***  

许印芳，字麟篆，石屏人。同治庚午举人，官永善教谕。有《五塘诗草》。  

***九月晦日逢苏昆圃***  

苍凉风雨催秋去，黯淡江山送客来。纵酒追为重九会，望乡莫上最高台。十觞茗艼歌钟阕，千里萧条战鼓哀。南木溪头氛祲满，故园黄菊为谁开？  

***游燕子洞放歌***  

马蹄踏碎冈峦影，路转冥然堕眢井。斗如刺船沧海东，淜滂訇礚闻惊风。茫茫万古不计愁，多少洪涛汩没悲英雄。入门方拟穷奥秘，物感情迁欲反辔。彳亍中辍望流川，始见沪江泻澎濞。沪江出巴甸，发源异龙湖。盘江经阿宁，引泄为尾闾。此间山界划两州，沪水西来湍濑遒。石岩瓮肚穿窦窖，潜演汩淈安阳侯。连嶂叠崿互攒倚，寂长浮二十里。鷾鸸高垒当极冲，截江断道愁龙公。大蛟萦天作牛吼，狂飙吹沙石乱走。五雷奋椎入水凿山脉，壑谷既通，神怪是宅。上有巨蟒吞象积骨成荒丘，南海大士编木为窠坐其头。下有魔子魔女噏波喷沫戏，灵府三十二将学化身倒垂。百千万亿降魔杵，影壁之面窊隆诡戾难为言。但见伏羲鳞身女娲蛇躯扬鬐矫首而上奔，兔窟之曲渴饮露，赤虹圆晖成桥跨穹窿。桥上玉树连蜷，偃蹇疑是月中桂。桥下金庭萧条，清泠疑是广寒宫。琼楼玉宇不见霓裳羽衣舞，中秋之夕不见轩辕老作东道主。飘飘忽忽往来齐驾飞云车，却见乌君陪燕女，背飞向啼为一家。造物造此亦太弄狡狯，乌衣国别开世界。遂令奇境传滇南，慈利县石无人探。我思筑室深岩里，避兵愿从猗玕子。但恐阴壑多毒雾，夔{鬼虚}虺{或虫}更蟠踞。人间信有桃源路，鸡犬桑麻在何处？惟看黑浪奔腾向东去。  

***山夜***  

月照西山山气深，深山松柏阴森森。湖光百里蹴山起，山中明月浸湖水。游人不寐登山楼，落叶哀蝉鸣素秋。一夜霜风吹白草，高堂白发知多少。  

***滟滪堆***  

三足立千尺，一身通万窍。沃焦海坚强，底柱河竦峭。鼎镇龙伏毒，城鏖水敛暴。流分折合劲，行曲平直躁。狂澜江心抵，浮航峡口导。篙嵌撑审固，舵准捩执要。乘波趁奔腾，捎濆避攻剽。冬喜鲸牙拔，夏怵虎尾蹈。奖功归神明，惩罪示形貌。大濒牛马危，小受龟鳖吊。庾公祷或灵，苏子赋惟妙。飞仙挟游敖，磐石坐垂钓。  

***二言诗送王圣铁入楚***  

秋鸿，毛丰。长安，顺风。行旅，得所。沅渚，湘浦。洞庭，月明。弹筝，吹笙。龙女，歌舞。龙姥，笑语。龙君，乘云。御天，观民。浸渐，入坎。汎滥，磨飐。九州，浮沤。蛟鱼，敖游。鳞介，曷害。鲸大，可脍。千将，纯阳。过刚，摧芒。鸣髇，射潮。海涛，岳高。烈士，感涕。执义，摩厉。城心，坚金。口箝，佯瘖。肝胆，铸剑。血染，花艳。陆兮，断犀。水兮，剸鲵。南楚，净土。择主，水府。风胡，吹嘘。湛卢，与俱。佳对，可意。赘婿，华毅。旧姻，柳门。新婚，汝联。珠玉，牣屋。属目，餍腹。龙窝，宝多。太阿。奈何。用而，城麾。舍而，铗归。  

***胡友梅***  

胡友梅，字雪村，庐陵人。同治庚午举人，官乐平教谕。有《听雪轩诗钞》。  

***山行***  

两三茅屋是谁家，门外参差绿树遮。樵客归来春日暮，抬头时见杜鹃花。  

***睡觉***  

清簟晚睡觉，啼鸟喧我屋。出门看夕阳，冥色在修竹。山空寂无人，懒云已早宿。萧萧天气凉，随意坐苔绿。堕地铿有声，幽林松子熟。  

***三叠泉***  

五老骨瘦峭，箕踞窥天半。群峰互相从，俪立各傲岸。中间一缝坼，飞瀑下碧汉。三叠始到地，疑是玉龙窜。雷霆日夜随，轰轰势凌乱。云净练孤悬，风激珠四散。峭壁含阴森，盘涡泻浩漫。山灵命严扃，屏嶂交卫扞。险巇横礌硌，结纠蔽丛灌。危步足生茧，暂坐背息汗。泠然肺膈清，耳目匪常玩。奇境未梦见，平生兹游冠。  

***叶道源***  

叶道源，字心渠，宿迁人。同治庚午举人。有《大瓠山房诗集》。  

***遣兴***  

久向人间觅赏音，偶然冥想到山深。芝兰自带烟霞气，鸾凤原无枳棘心。一献已羞和氏玉，再来谁问伯牙琴。栖栖负此拏云志，仍作当年抱膝吟。  

***柬崔心孚***  

彭门流落久，慰我意深深。不作感恩语，恐违知己心。干戈孤士愤，猿鹤故山吟。赖有机云在，醇醪夜共斟。  

***舜琴移家勺湖寄诗索和书此卻寄***  

共道勺湖好，烟波五月凉。水花跳白雨，寺柳覆红墙。菱渚鸟声乱，荷风人语香。晚天鱼笛起，击檝咏沧浪。  

***黄良辉***  

黄良辉，字耀庭，汉川人。同治庚午举人。有《黄氏诗钞》。  

***过黄坭坪***  

险绝黄泥坂，萦纡仄径开。凝寒冰耸骨，突怒石离胎。松老疑龙立，篁深讶虎来。劳生畏形役，惭愧勒铭才。  

***秋日感怀杂咏***  

不与世俱去，千秋惟此心。名王动星象，烈士感苍禽。蜀魄悲何益，湘流怨至今。君看北郭外，寒日下枫林。  

***偕张方伯樵野琴台秋禊***  

银潢界西隅，逸踪袭二七。穆若眄昌辰，祓絜将阶吉。翠漪绰奇态，雕云绚天质。哲牧喟萧序，簿领劳丹乙。迢递琴台期，夙翰召灵匹。造櫩琼裾翔，中座组珮溢。雪藕羞轻丝，冰菱荐文实。桂醑既射越，兰蒸复沤苾。凉苔雨逾滋，寒花晚更密。拘解疏属年，趣协沧洲日。游盘惜晷遽，欢浃忘景毕。何事拊牙徽，水木自明瑟。  

炎岭富鹓鷟，翰飞陵楚甸。嘤鸣索其俅，阔音振逸面。阊阖厉严飙，缮威诘戎战。貙膢岁聿举，折胶敉萌变。愉此暇日丰，衿綦盛驩燕。气清沙羡出，霜落翼际见。赪苕缨广隰，绿芜络修院。锵洋太音希，曶罔元风扇。邈缅汉儒疏，眇默晋臣传。殊世抗高躅，遗徽鹜奔电。虽乏鹍弄娱，云物餍遐眷。君子福所绥，嘉祥日衎衎。  

祈羊典云佚，刑马仪攸缺。咏郑摭暄萋，赋鲁采凝节。禳殊汉右苇，萦符周先茢。绎古模渊旨，渺今飏芬烈。及斯商令佳，吹万齐姑洁。俨騑讯咫路，揽袂遘朋杰。高义薄穹霄，微言涣晶雪。天籁苟冥悟，风弦徒虚设。时哉迅熛忽，瞬稷吟纤蛚。哀乐荡精魄，所思弥菀结。遂欲遏六螭，迫嵫秘扃鐍。丹青焕且彫，令名焉可灭。  

往运萃阳九，汉南横氛雾。于兹轨清夷，庶康同王路。逖扬灞涘风，迩撷洛滨步。泠然排元筌，振衣豁尘务。偶欣金序晈，弥惬石交晤。天末认逵鸿，烟际辨汀鹭。层台阅废兴，流水鉴今故。大雅此焉陟，百代绵余慕。岂异棠阴憩，躬仁化行露。咨予樗散姿，于野相牵附。敢负凰桐奇，谬希夔尹顾。庶奏渌水谣，因风答咸濩。  

***黄炳垕***  

黄炳垕，字蔚亭，余姚人。同治庚午举人。有《诵芬诗略》。  

***重读行朝录感赋***  

高墙天子气，夙昔著英风。三诏人心系，两年王运终。入闽怀远志，依郑弃前功。纵有黄苏相，无如历数穷。  

***陈豪***  

陈豪，字止庵，号兰洲，仁和人。同治庚午优贡，官汉川知县。有《冬暄草堂诗集》。  

***子寿先生招饮乃园同子缜赓甫迟菊***  

即事有远心，所在成林僻。主人爱夏凉，延客布芳席。清尊取次斟，情话日已夕。揽衣循幽蹊，杂坐藉白石。茶味瀹花气，湛然沁胸膈。有亭面夷旷，栖迟类村陌。蓺菊连瓜畴，灌莲引泉脉。素月东方升，圆光补林罅。好风何处来，余意诚莫逆。平生丘壑志，眷焉怀在昔。良会自古今，誉名贵无斁。何以酬大贤，念此日乾惕。  

***游汉上琴台同紫缜伯晋***  

琴响久消歇，斯台遂今古。三人成此游，意至无宾主。野风吹藕花，花态各飞舞。入门讶清迥，炎曜忘亭午。薇妍红欲笑，林静碧无暑。倚窗盼湖天，柳阴过柔橹。山气余凉润，快哉昨宵雨。图画或不到，造化为之补。桅樯隐参差，遥情极江浒。暂与尘喧隔，徜徉乐兹土。俯听流水声，灵弦傥再鼓。  

***初夏***  

初夏坐南轩，园列滋敷荣。阶草亦含润，芳气薰晓晴。胸次已久静，何缘荆棘生。昨夕得快雨，天宇遂澄清。颇闻农夫语，新苗布纵横。默祝苍昊意，但期岁功成。人事暂以济，吾心奚所营。悠然念时运，欣慨常交并。平昔不嗜饮，一杯偶独倾。乘兴弄柔翰，时来白衣人。翻笑柴桑翁，高眠愁酒贫。澹静澄众虑，大贤百世师。葛侯与陶叟，襟抱无差池。和风吹我室，朱明已及时。拂簟展蕲竹，分盆供蜀葵。新荷未著花，芳翠良足怡。雨过流晨气，几研有余滋。游山方听泉，得闲偶赋诗。人境实深阻，吾道终泰夷。富贵何如贫，斯理曩昔知。湛然中有宝，百年慎自持。  

***有约***  

寻幽有约叩禅扃，风雪连朝未肯停。昨夜梅花来导我，蹇驴驮梦过南屏。  

***题画***  

得鱼易醉已微酡，泛宅浮家涉历多。鸥鸟同眠江上稳，转疑朝市有风波。  

芦花风起水天宽，午睡垂头正饱餐。消受个中凉意味，此儿曾未梦长安。  

***周家禄***  

周家禄，字彦升，号奥，海门人。同治庚午优贡，官江浦训导。有《寿恺堂集》。  

***蓬莱阁早发望海***  

神女献大珠，奉槃出沧海。忽为羲和夺，掩面失光彩。龙宫起严装，千山擎笏待。俄顷朝天阶，拂衣霜皑皑。星冠一摇动，漫天散珠琲。可惜青珊瑚，堕水不可采。  

***黄县山行寄林怡庵***  

冥行万山颠，忽然堕云海。赤日扶我起，烧天作奇彩。谁言青山色，万古长不改。倏忽幻波涛，芙蓉愁不采。据鞍四顾望，直下何磥磥。处卑良所叹，升高行复悔。蓬莱高阁下，秋花黄蓓蕾。持螯日痛饮，凭阑几人在。  

***昌邑道中和张謇***  

芙蓉城北旧台池，贪看风光上马迟。出郭泉声新雨后，过河山色夕阳时。闲寻题字知曾到，坐论人才醉不辞。莫对庭柯感摇落，拂床仍有柳丝丝。  

***朝鲜王京送沈主事内渡***  

朝鲜旧号高句丽，汉唐文物今为夷。平壤春山空寂寂，汉城秋草何离离。离离秋草埋宫阙，住尚凄凉况堪别。闽江尽处是家乡，举眼千山万山雪。昔年文肃初开府，绀幰绿軿秋按部。部民喜迓杜征南，天子遥咨仲山甫。大星夜坠三江水，身后萧条竟如此。松柏南台何处坟，葛帔西华谁氏子？扬子江头初识君，天寒落叶正纷纷。同舟万里沧溟水，骑马三韩日暮云。西风冻滑水原道，失笑相扶玉山倒。围炉屡话十年游，翻箧仍钞百篇稿。感君意气剧纵衡，心知不言仍有情。谈深岂恨赏音寡，论创惟忧座客惊。与君身世还相似，道义订交从此始。他乡念旧幸有人，仕不为贫好知止。  

***将发朝鲜留别东士大夫***  

春风杨柳汉江波，零雨三年有凯歌。汉将龙旂回日月，王人虎节照关河。楼船横海威名盛，台笠遮山惠爱多。二十一都驰马过，城南风景奈愁何。  

王师七月下东方，国难悬知痛未忘。岂有亡人仇卫辄，似闻故剑在昭阳。檀君废壤关时局，卫满荒营彻旧防。宵旰两宫频左顾，诸君何以副尊王。  

连鸡策士有阴谋，从楚微闻欲背周。四郡从来为左翊，九夷何处著欧洲。徙薪曲突君终谅，揖盗开门我定忧。崇礼门前重回首，出城江水正悠悠。  

熙宁雅乐宫悬，铙吹从人索和篇。冬雪貂皮辽海市，春旂牛种汉阳田。明农事业归留相，老论风流萃众贤。七子赋诗如见宠，东浙文教为君传。  

***辰阳驿咏石***  

古有大力人，天地始开辟。割裂大圜体，扶峙九州脊。蛮方五溪险，苗疆六里籍。山高偪天小，溪多侵地窄。吾从马底司，来趣辰阳驿。千流迸一怒，一关搤众嗌。请迥使者车，暂止游客屐。为君瀹清泉，听我貌奇石。大股嵩华剖，小垛磊砢积。植柯仰厉斧，筑堵俯开隙。木札险离斤，衣袽破就刺。元冥汎水痕，祝融炽火迹。红陈廪君粟，断烂穆满册。其间杂丑怪，乍睹惊辟易。虎视爪齐奋，熊经掌待擘。层絫牛戴牛，偻立躄迎躄。鬒女笑整鬟，<困页>人怒脱帻。皮坚幕浑敦，窾空鼓礔礰。由来少文章，颇复有络脉。赋形不害蠢，取姿全在瘠。江南佳山水，吴中盛园宅。百金买皱瘦，寸顽抵圭璧。良工费搜罗，兹地独狼藉。君知天下奇，造物故不惜。  

***武昌留别汪巩厂***  

横议千家互倡酬，微言六籍恣冥搜。坐看白日真成暝，不为苍生亦自忧。风柳过墙堪受月，露葵临砌易当秋。高谈向尽离愁始，对此茫茫江汉流。  

***武昌遇郑苏龛追悼亡友林怡庵***  

谢舅何甥并一时，逢君偏恨十年迟。尊前海错思珧柱，汉上秋山对鬓丝。举世不为犹好句，九原可作剩哀词。北来旧对知谁在，日没黄垆冻酒卮。  

***姚园答沈刑部***  

离离霜菊满池台，身逐斜阳更一来。易主园林秋烂漫，上游江汉客低回。关山老病真成废，文学俳优定乏才。木落洞庭愁日暮，感君诗句拂尘埃。  

***后楼感事***  

寂寂高楼俯水滨，喧喧龙鹤竞残鳞。帆开云影移书幌，花落风枝损砚尘。衰病渐看成废物，艰难无处著闲身。江南四月鲥鱼美，何必猪肝苦累人。  

***城南感事***  

冻雪归鸦乱后村，觚棱斜日下营门。英灵河朔人才尽，花事城南野烧存。山寺卖浆贪客过，水亭题墨共谁论。桓公老去萧公贵，且向黄垆问酒尊。  

## ●卷一百六十五

***瞿鸿禨***  

瞿鸿禨，字子玖，号止庵，善化人。同治辛未进士，改庶吉士，授编修，官至外务部尚书协办大学士。谥文慎。有《瞿文慎公诗选》。  

***题刘君浯溪钓隐图***  

浯溪岸曲回明漪，古木蔽崖阴倒垂。风吹钓船自来去，幽意独写无人知。白鸥与我同浪迹，手持钓竿坐盘石。日暮空归亦自佳，本不取鱼惟取適。  

***七日伯严招集樊园探梅***  

春来未识如新交，人日出访郊西郊。罗浮缟衣忽到眼，一笑媚妩开林梢。初寻篱角露冷艳，断桥野水轻冰胶。参差绕屋三十树，疏影破空横冻蛟。海旁蜃市金碧气，徒眩俗目纷喧呶。樊山寄庐独娟好，园亭到处含红苞。坐看香雪喷成海，直拥仙云围作巢。偶从人外憩清绝，得此佳趣知天教。陈遵爱客续嘉会，乘兴招赏罗杯肴。欲将画意写萧澹，未尽诗妙空推敲。关山莫忆断魂日，且向天涯随结茅。倾觞痛饮荡尘抱，不尔正被梅花嘲。  

***甲寅三月三日补松招饮樊园新居看碧桃花***  

去年三月斜桥西，衣上红沾杏花雨。樊园此时未有园，今日樊园成地主。一廛买得远尘嚣，半亩平分学农圃。不种桑麻种花竹，穿林百鸟来歌舞。柳条婀娜拂金绦，柏叶鲜妍张翠羽。碧桃六树倾城立，粉白脂朱娇欲语，笑倚春风醉半酣，然照晴云艳初吐。先生好花如好诗，意夺化工天可补。移根几日便烂漫，特与幽居生媚妩。元都观里空无存，度索山前杏何许。乞栽独送浣花村，入画真成辋川墅。延陵父子雅好事，求友嘤鸣欣得所。山阴脩禊第二春，从借行厨饮吟侣。武陵仙源那得入，问津疑复逢渔父。海濒一日不还乡，岁岁来寻此花坞。行看十丈出垂檐，高放红霞满庭户。莫教损折问公幹，酒兴不空须记取。花下飞觞酩酊归，更肯夜游还秉炬。  

***樊山有诗留别同社索和与乙庵同次原韵***  

从来乐道不忧贫，天问终难测盖浑。昨夜微霜催客子，明年春草忆王孙。飘萍聚散真无定，蟠木轮囷自有根。梦里东华风景异，铜驼应感止车门。  

盟主风骚上将坛，朋簪频盍筍皮冠。逍遥岂待培鹏背，造化奚为弄鼠肝。别意去随江水尽，无心出作岫云看。掉头巢父归应早，东海珊瑚拂钓竿。  

***乙卯二月予还湘省墓散原亦返崝庐適同轮舟乃彼此不相遇怅然久之抵沪晤散原言发南昌时方意归途邂逅有诗见忆爰和此篇***  

云迷宰木连山冈，清明泪洒游子裳。感君昨岁已上冢，念我久客从还乡。同舟并发不自意，共一老秃须扶将。峨峨巨舰失交臂，判隔户牖藏蜂房。初闻喜跃继怊怅，咫尺离合成参商。诚通肝胆绝楚越，不见蔑面庸何伤。回帆邂逅入梦寐，握手袖视琼瑶章。悬求友声出岩谷，春风簧啭调清吭。崝庐诵芬慕前烈，泷冈树表今欧阳。吾翁执友怆宿草，两家旧德俱义方。百罹流徙诒余痛，浊世礼坏川无防。墓门斧棘郁松柏，岁寒晚节敦偕藏。抱残各守遗经意，忍饥濡煦聊徜徉。  

***送伯严还金陵散原精舍***  

举世共安讬，怜君聊复归。悠悠大江水，历历故园扉。雨砌花垂昼，风帘燕怯飞。渊明北窗下，犹有酒觞挥。  

***节庵归自焦山属为海西庵僧慧松写诗因作此***  

眼底金焦几变迁，旧游如梦梦如烟。幽情付与葵霜老，古寺残阳听暮蝉。  

避世高人故隐居，瓜牛今日更无庐。石门夜话寻禅榻，一苇江天纵所如。  

***理安寺***  

山行窅无路，尽被梫柟占。丛桂缭连蜷，淮南无乃僣。金风散天馥，吹襟想清艳。欲返秋怀悲，转惜春游欠。理安存绀宇，望古发深念。季宋儒效微，不如三尺剑。茫茫横江流，何处见天堑。且说三乘法，真空依净梵。香积分伊蒲，老甘蔬筍餍。游情锺王迹，石墨照翠爓。  

***泛西溪至交芦庵***  

西溪狭如沟，小艇仅容桨。携家促膝坐，跼曲不可仰。微风吹一叶，穿影乱菰蒋。泛浅出虹桥，底磨石濑响。童孙初识船，呕吐恶摇荡。樊笼锐欲脱，推篷感其颡。强挟游芦庵，林壑接幽敞。趣怡戴奚画，灵肃杭厉飨。清堂燕留客，野蔌饱僧饷。舆人迟失期，花坞欠一赏。洒然羞歧路，薄暮理归榜。虚舟触无心，何碍適莽苍。重来看秋雪，留待携壶往。  

***法相寺老樟***  

掀天古樟老气凝，屈铁作幹嵌金绳。戟髯山立巨无霸，控射强驽横修肱。太阴倒垂云雨黑，霹雳破裂双龙腾。寒芒凛凛鳞甲动，遁避不敢栖鸦鹰。我寻山寺访神物，拄杖逼视愁攀登。从来不材赦斤斧，有用幸免诚天矜。风霜千禩炼坚节，阅劫世远忘哀兴。佛镫隔院照遗蜕，不死能陪长耳僧。  

***劳乃宣***  

劳乃宣，字季瑄，一字玉初，号矩斋，又号靭叟，桐乡人。同治辛未进士，历官京师大学堂监督，署学部副大臣。  

***刘聚卿参议出示大小二忽雷唐宫乐器也***  

示我当筵两忽雷，刘郎古意抱琼瑰。摩挲别动兴亡感，曾奏唐宫法曲来。  

***过金陵丰润门***  

江表回车日未昏，凄凉丰润有新门。经过莫制西州泪，碧血难招蜀道魂。  

***题自订年谱后***  

偃蹇乾坤一腐儒，老来牛马任人呼。铜仙阅尽沧桑劫，剩有难忘是故吾。  

吾谋不用拂衣归，绕屋清流静掩扉。领略乡园风味好，冬舂米软晚菘肥。  

筑室盈廷社鬼谋，坐看鱼烂更谁尤。鸿飞祇有冥冥去，回首天阊涕莫收。  

回头往事已成烟，聊记鸿泥旧日缘。自序敢希班马笔，愿随五柳传同传。  

***车厂歌***  

车厂村，青山为壁溪为门。中有良田几千亩，父老菑畬子孙守。上有租税供天家，下有余粮活子妇。生不见县吏面，老不入县官衙。年年饱看桃源花，一朝部符忽下县。农家田是王家佃，分茅故府有藏书，蕞尔齐民敢私擅。赫赫王家奴，巍巍贤令君。红旗耀白日，遍插峰头云。峰头云，泪如雨。从此农家无寸土。王家赋重皇家轻，嗟我乃作王家氓。催租吏来穀未熟，鸡飞过篱儿女哭。吞声不敢惹吏嗔，拌向前村卖黄犊。我今捧檄来谘询，村民语我双泪沦。但愿死作皇家鬼，不愿生作王家人。村民村民毋蹙蹙，此日明良正相勖。为尔谱作车厂歌，聊当监门图一幅。  

***后车厂歌***  

晴峦抱丛薄，野水萦孤村。驱车荦确中，来款村肆门。坐中一老叟，白发垂缤纷。叩我来何方，问姓惊重陈。曩有劳委员，按事曾来存。今君与同族，彼是君何人。笑言我即是，狂喜如有神。大呼是天降，果是吾神君。吾村昔年狱，家家皆戴盆。鹰鹯一搏击，怨毒从兹伸。荏苒三十年，念诵今犹新。导我还其家，儿女罗饎餴。偕我陟林麓，指点鸿雪痕。峰岚犹蔼蔼，原隰犹畇畇。回首若梦境，惝恍移心魂。老者闻我来，重道当日恩。壮者闻我来，缅述儿时闻。杂遝话旧事，语拙情弥真。愧我德凉薄，得此殊不伦。此邦俗良厚，足可称里仁。愿言挈细弱，来结山家邻。为我求山田，叱犊耕春云。为我觅村舍，茅檐纳朝暾。呼儿学把耒，植杖观耔耘。晨炊饱脱粟，夕膳甘菜根。愿为童子师，执卷故业温。理乱不入耳，共作羲皇民。夕阳下西崦，我仆促返轮。幽栖坚后约，临别还谆谆。  

***归耕釜麓出都感赋***  

南云望断故山苍，且荷犁锄倚太行。渔父笑人殊楚泽，居民爱我即桐乡。漫将食藿歌空谷，便拟搴薇步首阳。回顾觚棱天尺五，临歧惟有涕浪浪。  

***和沈盦守岁感赋用元遗山甲午除夕诗韵***  

发愤谁能识史迁，无言我欲效焦然。浮云身世离群雁，逝水光阴下濑船。旧岁几人思汉腊，寒宵有鹤话尧年。山中甲子今何日，醉读《离骚》独问天。  

***刘农伯过访静公適至谈论甚快别后有诗见寄依韵答和***  

晓月犹悬玉一弯，蓬门无客昼常关。故人方喜骑驴到，邻叟俄逢弭策还。世事共悲渊底日，乡心对语梦中山。何时双桨桑阴下，与子追随十亩閒。  

***题青岛新居***  

海色苍茫外，还疑别一村。窗虚山作画，林密树为门。宴坐时忘我，携行或弄孙。不知寰宇内，万里战云昏。  

***雨中偶作***  

细雨霏霏酿暮寒，春深犹怯敝裘单。崖根石润生新溜，楼角窗虚失远峦。海上有书诗债逼，山中无事睡乡宽。胡床且觅瞢腾梦，一任林花满地残。  

***张佩纶***  

张佩纶，字幼樵，号蕢斋，丰润人。同治辛未进士，改庶吉士，授编修，历官候补四品京堂。有《涧于集》。  

***书陆月湖先生手校宣公奏议后***  

龙门传贾生，不载《治安策》。至今悲长沙，如对宣室席。昫京岂良史，唐肆求马迹。榜子加点窜，貌形神已隔。呜呼唐贞元，聪察亦令辟。朝困二吴谗，夕受一裴厄。冰炭固宜然，苍蝇岂爱璧。邺侯时无伦，造膝全国脉。垂死引晋参，遗贤吁可惜。颇疑史失之，家传稿盈尺。嗟哉君子操，介立如松柏。嗟哉小人交，夺正如朱碧。德孤且不邻，物腐易求隙。未相道已睽，焉免忠州谪。太息建中忧，泚光竟寻逆。三军涕何从，禹汤能自责。功同衣白人，灵武赞谋画。天非材不生，相在君之择。谁与裂白麻，阳城空有驿。谁与进奏疏，端明亦终斥。契合世固难，吊古无荒宅。吾师理残编，误本亲纠摘。即今中兴年，抱道辞徵辟。阅世有名言，出辞戒直迫。讽谏意缠绵，君心匪难格。何用撮古方，活世此砭石。  

***柳叟招同人复游苇湾用伯潜韵***  

前游未及旬，出郭复蜡屐。山容幻晓晴，野色炫余泽。清渠静不风，秋意漾水碧。主人不解耕，以花作阡陌。波清代出绿，菱芡恣饷客。烟水二顷余，鸥渚拓圆席。孤亭始何年，俯仰忆畴昔。凉风对面来，薄爽生两腋。坐久忘形骸，不觉日将夕。  

***七月四日圭盦复招同人由天宁寺至北河泊观荷仍集苇湾柳叟醉堕水再用前韵调之***  

侍御兴不浅，老理庾公屐。水仙亦亲人，沐浴振芗泽。秋色扑画窗，杯浸太行碧。俯视万花笑，轻尘净绮陌。茅屋倒清尊，列坐忘主客。我醒已若狂，杯来不避席。餟醨餔其糟，宁辨昔酒昔。失足堕水中，患乃生肘腋。恨非新丰市，一笑竟千夕。  

***丙戌重九用东坡丙子重九韵***  

亲友望我归，我归固无家。茱萸遍朝士，何必手得花。茶香足当酒，半銙通犀窊。野果亦可口，不辨橘柚柤。堂堂白日去，迅如赴壑蛇。杜陵老未达，登台动咨嗟。君看田间饮，年丰话桑麻。或有临江阁，孤鹜飞落霞。斯世同一醉，秋心浩无涯。横风吹雁过，万树栖昏鸦。  

故人夙戒我，同搴北山去。乘兴忽中败，劳哉章使君。今年山雨足，高土生苔纹。奔流下冀野，糜沸如汤沄。恤邻不闭籴，佳节敢犒勤。荒居尚得蟹，惠与三老分。此邦岁独乐，蔬蕨缘溪濆。我忧亦何补，闲入麋鹿群。尽遣百朋从，随在生幽欣。邻翁为我计，便乞营田耘。  

***薄暮石秀才儒珍自宣镇至欲陪余登云泉山不果呼酒夜酌便用前韵赠之***  

谁赍庞通具，直入渊明家。篮舆欲命驾，山僧亦无花。清泉自寒冽，绝磴时欹窊。时沙莽千里，历历见翟柤。猛石伏如虎，长川曲如蛇。挟君幽并气，望远空吁嗟。俯仰忆陈迹，知旧余疏麻。佳辰剩独笑，山月斟流霞。君来已不寂，烂醉吾生涯。何必登高赋，戏墨聊涂鸦。  

处士水北隐，游踪漠南云。屡骑将军马，久客平原君。口数卅六国，灿若掌上纹。我心已止水，波涛不沄沄。虽羡投笔壮，肯辍莳药勤。雄谈五斗后，不觉静夜分。老坡瘴海谪，新居枕江濆。西邻翟夫子，索漠聊为群。眼前此异客，秋谷春欣欣。勿预龙山会，从我归耕耘。  

***过严子陵钓台***  

沛公故人主吏掾，暮年徒跣谢前殿。当时祇有张子房，能致商芝来侍宴。英雄使君帝室宗，师卢从郑臣卧龙。龙卧强为三顾起，钓竿茫茫独烟水。沔南丑女不归山，却羡梅家婿乡美。皇汉三君乃一流，儒风道骨邈无俦。帝坐辉光客星去，俯视列宿犹通侯。怀仁辅义天下悦，阿谀顺旨要领绝。两言咄咄即谏书，进退确然此高节。君不见翰林李白谪仙人，亦慕先生事隐沦。一误楼船成放逐，太息香炉非富春。  

***塞上食物将尽得乾鱼数番下酒醉中作***  

突黔甑尘菜空盎，朵颐忽动江湖想。炰鳖难升吉甫筵，植鳍愧肖胥靡象。浑河泔浊不藏鳞，那似清泠容结网。谪庖商度到薨物，义不及宾堪一飨。莫嫌乾枯少滋味，触手腥汙先涤荡。固知受炙更芳芗，何苦登盘仍木彊。余腊投地狗莫牙，短铗辞门客谁饷。可哀便似武夷君，恨少虹桥孤月朗。虚斋薄饭独谋醉，归梦濡浭触菰蒋。稻花十里涨初肥，径尺生鳞触竿上。渔山止合具熐蠡，缘木可怜逢罔两。空烦湿沫相呴濡，波臣肯乞升斗养。孙叔残羹枉自调，子山小启何劳仿。由来休王配五行，清庙供羞宜夏长。大州献鱐备坚刚，笾人郑重天官掌。请看片片掷风涛，噀酒成龙引千丈。  

***塞上秋热用王荆公韵***  

木柴僵落白草摧，禾麻残立如枯骸。邪气袭逆中结轖，涊汗不待《七发》枚。焦头颇苦张火伞，炙肤无乃团冰台。大漠骄阳四千里，沙石烂煟如烧灰。使者饮泉渴不择，候吏背血谁矜哀。九边畏官甚于魃，岂待荒旱生椎埋。我知酷虐匪天意，道逢牛喘犹低回。东南更闻厄霖潦，忧勤何日尧眉开。太息年时论边事，疏成殿阁凉风来。  

客心豫为秋风摧，与狐谋裘苏病骸。独贪避暑胜河朔，入握阴泉珠一枚。炎官恐我不耐冷，余威直到单于台。边人嘲是带来热，吾养其内心死灰，素琴自理那成操，谁和万壑松风哀。清宵独立感皓月，虚鉴偶著埃雾埋。大寒盛景谅难久，清商劲气将邅回。阙地置冰亦何取，方床八尺琉璃开。跫然无音绝褦襶，笑问蝇蚋从何来。  

***和东坡石炭***  

雷斧击崖臀股断，防风骨节颛顼骭。海国机心凿窍开，怒鉴飞车恣畔换。厚坤富媪蕴阴阳，预鞴鲛龙炉底炭。坛升黑玉黦有文，澒积青金焰不散。西北家家足炊爨，周后廾图请传看。欧冶薛烛亟物色，折兰卢侯斩锐悍。炎炎火山石可樵，铮铮铁山戈乃锻。漆身<黑黾>面人作劳，何苦獠奴求阿段。  

君不见塞南童土樵采断，樵子号寒衣至骭。方筐拾得马通归，流人翻取名香换。我观广莫山宛延，上者金银下瑞炭。单于不知利有孔，但逐水草牛羊散。土人然石火风腥，夜气神苗更谁看。五千山荣杂代貉，莫笑岩顽与石悍。人居未稠地宝閟，谁迁程卓业冶锻。鹁鸪斑斑胡桃文，贵官烧木论条段。  

***曼农省余塞上同游云泉寺为别用东坡与子由同游寒溪西山韵***  

故山菘蕨无一畦，全家飘泊军都西。少游下泽合乡里，为我长辐溓深泥。且寻泉脉洗尘壒，村沽不假尊罍携。横沙乱水纷到眼，但有惊雁无闲鹥。积年残雪尚封窦，昨夜急雨初鸣溪。柳不知春况三暑，羲轮摧冻声玻璃。嗟我肝脾伏炎瘴，忘归决占寒岩栖。野僧乞句已满壁，藏貍让窟将成蹊。须眉渐改语音变，子勿见追徒惨凄。阿奴归去更碌碌，莫更疏直遭排挤。临分苦语岂浪出，惩羹未可疑吹齑。万羊鞭叱尽成石，醒来落月圆如圭。  

***右臂作痛弥月歌以起之***  

不挽九石弓，不抚七弦桐。三年曲肱枕北风，天生此手竟何用。胡为拘挛橶挶百患来攻。霜蹄小蹶不腾踔，病翅欲舞怜氋氃。臂化为鸡窗下语，谓此神佑非天穷。先生一抵掌，屈横能为纵。入门俯坐客，尘毛奋掷谈辨雄。但令贵戚相敛避，自揽六辔孤乘。焉知千夫指争集，短狐暗射沙濛濛。鬼薪折掇白粲春，百金无药龟隆冬。茫然四顾一摇手不得，犹且终宵运笔撰说丛。及今小休息，一节偶罢全体充。酌以忘忧酒，导以灵寿筇。支离或免役，优游归作新丰翁，不然时来折臂犹三公。我闻强起忽狂笑，士能截腕难偻躬。长揖将军信兀傲，木材接续今更难为恭。焉能仆仆走秦楚，苦以小体撄心胸。君不见张侯矢贯肘，枹鼓严军容。国人耳目属却克，谁知流血轮殷红。又不见子公凌寒出西域，谷永耿育讼其功。可怜两臂不信讠出，颓唐卧守边亭烽。人生何者非遭逢。吁嗟乎！善射射难封，善书书不工。柳生冥伯岂必意蹶蹶，静玩物化神行空。无官何待讬风痺，蠲疴不饵千年松。公等诚不能案摩析枝为长者，吾能挟山超海独障狂澜东。  

***晚春***  

市尘知避俗，兀坐玩春深。火烬茶香细，书横竹个阴。惜花生佛意，听雨养诗心。傲吏非真寂，虚空喜足音。  

***和梦所居庸九日韵***  

秋色无南北，人心自浅深。毫枯搜猎免，弦静下归禽。老守行千里，长城亘百寻。驼铃诗思倦，争似戍楼碪。  

***谪居***  

清时乘障谪居安，六拍悲笳且罢弹。牛血调能明蒋琬，乌头何惜誓燕丹。短衣离地舆台笑，芒屦循溪父老看。九死孤臣亲齧雪，恩深未觉塞堧寒。  

***梦所来守宣化过郡话旧赋赠***  

故人怜我滞刀环，乞郡遥临纳款关。久徙略谙田牧利，联吟须放簿书閒。广延宿士休悬榻，便作州民决买山。微有江湖流落感，梦中重侣旧鹓班。  

汉家九郡竞边功，论治终归长者风。平野禾麻新雨后，前朝亭堠夕阳中。早知上谷得元伯，却宴南楼忆郑公。逐客春来萍掷浪，暂开襟抱一尊同。  

***自笑***  

钝根自笑困阵编，经不能神笔未仙。郑学粗通嫌引纬，坡诗细读懒参禅。渊源何取孙王辨，门户真知洛蜀偏。一卷乍开犹异说，固应朝市动纷然。  

***梦所书来盛称新室之美促余过郡戏成长句***  

州宅何曾似越中，自夸素壁画图工。祇应布被平津客，聊避弓闾广莫风。木石生云山气紫，主宾对雪酒颜红。新诗美政流传遍，便恐虚声到盖公。  

***始得伯潜书时筑室石鼓山中以诗寄怀***  

十年同梦蹑天梯，自屏尊罍急鼓鼙。一触网罗江水阔，几回书札塞云迷。闲琴独理龙潜听，裂素难投蠹坏题。已是结邻乖夙约，放归我亦涧于西。  

***寄高阳师时奉命郑州行河***  

举朝动色议窴河，枣野陻成又瓠歌。汉使博求中策赘，禹功利导下游多。傥迟竹落三旬塞，豫怯桃花二月波。今日狂澜仍只手，儿童走卒叹公皤。  

***释戍将归寄谢合肥相国***  

捐弃明时分所甘，无家何处著茅庵。便凭黄阁筹生计，愿寄沧洲得纵探。冰积峨峨几止北，鸢飞跕跕罢征南。负刍越石嗟枯槁，门下虚烦解左骖。  

***别察罕用坡公别黄州韵***  

边城谁谓久牵鞿，三见修罗翠作帏。司隶渐安长子徙，中郎岂分朔方归。未回天地空横耒，尽有烟波许拂衣。堪笑痴儿频数日，惊猜赦宥尚疑非。  

駻突羁縻肯受鞿，申椒狼藉耻充帏。屠龙伎俩殚家授，射虎功名论赎归。郊外三年宜以玦，墙阴七日感无衣。箧中职贡残图在，黑水惊湍触物非。  

***读樊川集有感***  

司勋胸臆在孤行，浮世传诗亦强名。仍岁江湖疑中酒，几人霄汉肯论兵。能容两党非无术，不作三公为有情。莫举前身江总例，鬓丝心铁感平生。  

***响水梁***  

百折终归海，徐之浊亦清。如何微搏激，便作不平鸣。  

***昌隆寺孤松***  

残经卧佛隐孤峰，谁<口兄>飞泉养伏龙。手抚苍官宜作弟，道光二十八年松。  

***孝达前辈致海南香雷州葛***  

一穗轻烟雨后山，妄心尘梦已全删。蔚宗多事成香传，便落膏昏甲俗间。  

惊雷飞雹起无端，五月披裘怯夜阑。独有故人知傲骨，葛衣能敌九边寒。  

***张楚宝赠肃毅刀乃壬辰德国格鲁森厂所制文忠命其监造者率赋***  

敛尽中原百胜锋，晚经锤炼壮军容。昆吾大食终何用，神笔凄凉老折冲。  

孙吴秘钥郁胸中，酷喜张侯有舅风。回首戟门参语夜，酒阑横膝论英雄。  

***鲍临***  

鲍临，字敦夫，浙江山阴人。同治甲戌进士，改庶吉士，授编修，历官司业。  

***和渔笙岁暮即事元韵***  

万物纷纭录计然，扫除赖有笔如椽。惊闻巷口催年鼓，赢得床头押岁钱。好客都归诗社里，苦吟闲寄酒炉边。明朝记是新春日，影事从教算旧年。  

***吴观礼***  

吴观礼，字子俊，号圭盦，仁和人。同治辛未进士，改庶吉士，授编修。有《圭盦诗录》。  

***除夕感赋***  

征衫乍脱彩衣新，惆怅归迟别太频。五日春盘惭侍奉，一年家计感艰辛。即听爆竹非前度，况饮屠苏少几人。风雪残冬书不达，他乡苦累倚闾亲。  

***西征***  

久郁从军志，西征气始豪。浮家湘水远，前路华山高。将帅纷旗鼓，云霄见羽毛。至尊重推毂，多士感同袍。旧政宵披牍，新规昼建旄。尤思徙薪计，大作运粮艘。幹济今无匹，忠清古所褒。人才关事业，幕府集英髦。贱子邀青眼，经年佩锦弢。仍为后车客，同饮上流醪。弱冠游燕赵，炎荒正驿骚。枭棋频失算，鸿泽莽哀嗷。慷慨论三户，沈沦厕六曹。时还资战略，岂谓袭戎<韦臽>。易醒春明梦，回看浙海涛。艰危惊厝火，忧愤见徵牢。陟岵悲何极，离乡首重搔。罪言并酒止，羁隐讬禅逃。偶作登楼粲，遥怜运甓陶。为牺宁未悟，吓鼠信相遭。去病当求艾，惩邪务斥蒿。狂歌叩牛角，宝剑拭鹈膏。出处从容甚，亲朋问讯劳。真无千里马，岂少九方皋。吉筮从鸣鹤，飞轮驾巨鳌。披襟逢吐哺，雅韵续题糕。五岭氛犹炽，残冬阵再鏖。尽教濡盾墨，曾未纳靴刀。奏凯期真速，旌庸典滥叨。早知平玁狁，会且出临洮。老树从侵雪，秋鹰欲脱绦。迢迢沙碛净，猎猎朔风饕。岁月争梭疾，英雄付浪淘。奇勋须习胆，余慧薄簪毫。审地追新息，持心念莫敖。何当裘带暇，更与鼓枹操。节度方移镇，书生分属櫜。驰驱情勉勉，瞻望思忉忉。回首违亲舍，冲寒泛客舠。常吟谢池草，待种武陵桃。適楚谋诚善，还吴意尚謟。本支期衍瓞，嘉会负弹璈。裾忍牵温峤，诗应报窦滔。承欢轻奉檄，乐道盍观濠。母曰酬知遇，儿行勿阻挠。终非为鸡肋，可许挽乌号。果惬平居愿，奚辞万里翱。将军矧充国，窃据异隗嚣。能识犬羊性，毋矜罴虎嗥。徙戎堪实塞，兴灭效庐漕。汉使收天马，周廷贡旅獒。请看长揖去，归橐谢葡萄。  

***感事***  

宁闻周召制鹰扬，拜将登坛重启行。兵柄谁侵天策府，元戎直拟虎贲郎。若为善驭临淮部，可有专征赵郡王。多难岂容矜意气，累朝旧制未应忘。  

***东坡生日集外舅寓斋谨赋***  

奎宿在天光熊熊，千秋文府呼吸通。有时降精流玉虹，在宋则生苏长公。文章风骨凌华嵩，生当风寒晚节崇。真气直煦冰雪融，自能寿世包化工。当时毁誉浮云空，帝后动色知公忠。撤金莲炬宠眷隆，纵遭迁谪恩遇终。身行万里明益羾，安论磨蝎临命宫。今之坡老爰臂翁，平生梗概将毋同。陈笠屐图拜鞠躬，酒脯罗列簋有饛。恍陪觞咏黄楼东，语我旧事意态雄。凤台官阁甥馆中，诗思斗落如长洪。寿公满引流霞红，五十年来何怱怱。表忠宝墨新磨砻，西泠旧祠肃楹栊。讲堂梅雪方溟濛，主公祠宇承流风。惜疏荐菊嗟转蓬，庭前瞻拜呼儿童。夜分催诗钵打铜，南飞一鹤声玲珑。我如子立邀青瞳，小草亦倚芝兰丛。玉堂著作才未充，时艰阅历忧心忡。世间荣落胡啬丰，惟三不朽德言功。居今稽古思何穷，再拜献诗公听聪。  

***与谢舍人论文***  

震川望溪评迁《史》，谁欤述者后有王。蜀輶归来书满箧，此本斑駮留丹黄。炎云忽堕雨点白，门外车声动霹雳。挟书剥啄寻幽人，共手一编恣探索。波澜壮阔疑忘归，秋鹰欲下盘空飞。龙门奇谲不可状，薪火孰与扬余煇。东坡气似峻坂騧，昌黎古榦无杂花。韩苏闳肆各有得，格判唐宋徒吁嗟。亦从精微造真放，江河浊浪纷淘沙。才力由来夸横绝，切理应须透冰雪。刘繁方简姚吐含，醉翁法嗣森成列。画师画马论神骏，骨肉相包始清稳。梅氏犹称具体微，余人率借空虚遁。中声要入黄锺宫，二京文艺罗西东。宅心醰粹性灵足，博厚期与《诗》《书》同。千秋义法求统宗，秘旨乃在葫芦中。行无地难且践迹，涉猎子长师扶风。  

***星斗南***  

斗南一人大星坠，内讧外寇乃驯致。帐中自呼星斗南，骑箕天上回戎骖。平生未快屠鲸手，力挟丰隆海西走。岛夷千载未祠神，遂震威灵荐圭卣。中奉历朝天可汗，惟一个臣在庑右。写金教识麟凤姿，覆杯肯飨蒲萄酒。汉民掠买岁几千，惟神护持抚摩久。岂无虐死为鬼雄，会当搏噬奋功狗。吁嗟乎！男儿生不遑请缨，死将叫阍与帝争。不共戴天宁反兵，秽人何物来要盟。众仙排云孰可使，须骏马监傅介子．龟兹就戮匈奴臣，笑斩楼兰目壮士。灵旗既下犁鞬城，视我将星东北指。朮赤遗封生虎狼，包藏祸心越疆理。神力驱除冰海头，铜柱拓边还万里。异姓藩开奇渥温，世扞牧圉承皇恩。声教四讫弥海垠，一洗诸派婆罗门。神兮归来配烝礿，丹青自有凌烟阁。  

***蜀两生行***  

石城山顶窥峨眉，胚胎灵秀争幽奇。岷源水入锦江碧，奔流到海无尽时。两生生长山水窟，合有清气相扶持。我知两生名，初未识两生。五色动眸子，双璧夸连城。青鸾铩羽大鹏息，黄金之台高不极。有才自与岁月深，思闬何殊在京国。但令每饭念宵衣，莫辞三载聊家食。炎曦暍人行路难，十旬羁滞犹长安。长安冠盖富豪俊，事贤友仁良所欢。乔生好客肝肠热，门限将穿眼森铁。与人娓娓不忘规，言泉喷落离堆雪。毛生广坐兀徘徊，峭如石筍撑寒梅。闭门颂酒自孤枕，梦吞溟渤杯中来。一凔一煦颇殊致，两人测交敦古谊。携手同行胡弗徐，投诗话别忧时事。九州饥馑流民多，况闻苦旱家书至。荧惑摇芒室壁间，仰视太阳丽天驷。斗车凭戴筐，骑卫信环侍。雾雺升降岂有徵，榆桂参差且循次。汝今涕泣悲路歧，我剩凄凉已无泪。望云羡汝共言归，坐令兀兀吾心醉。不敢噂沓矜谈天，为汝少损摩兜鞬。殷忧启圣眷畴昔，先帝中兴方冲年。采芑江汉鞠师旅，驺虞麟趾依亲贤。拊膺玉几迭霜露，天荒地老愁神仙。宣仁尧舜终乾乾，所嗟中外多备员。及今英劭为时出，奋发犹可追先鞭。行矣各自爱，剑气腾星躔。愿友天下士，更揽形势全。南下吴淞叫精卫，西入夔巫号杜鹃。山泽崇朝有霖雨，畎亩要在能力肩。余生早衰盼双杖，道逢工卩竹烦留连。  

***将乞归示同志***  

别离在俄顷，一刻逾千金。茫茫百端集，匪独悲牙琴。白日自天上，浮云且勿侵。神仙谅虚语，忠孝珍素心。但恐同志少，终苦力弗任。掉头已巢父，淮南秋渐深。不见空中书，祖筵酒重斟。酒酣论古事，涕泪沾衣襟。圯上一谋面，赤松何日寻。僧寮芋初熟，未解长源簪。炊粱不就枕，息羽宁入林。岁月积薪暇，陟屺思故岑。眷言审出处，所愿加砭针。踟蹰乞片语，坐右以为箴。  

***绿阴***  

廿年陈迹杳难寻，回首人天几绿阴。自叹吾衰情顿减，宵来梦阻桂花深。  

***陈廷黻***  

陈廷黻，字已云，号渔笙，鄞县人。同治辛未进士，改庶吉士，授编修。有《镇亭山房诗集》。  

***次韵毛溪芷别后见赠***  

相逢且漫讯频频，多恐容颜审未真。乱后余生犹剩我，尊前朋辈更何人。传家尚有青毡在，历劫惟添白发新。对坐残镫无一语，不堪泪落已盈巾。  

***李问樵明府招同陶子方前辈孔培生太守暨杨心裁姚仲容两大令饮城南曹氏园***  

飞盖出重闉，咫尺城南园。丹甍隐林薄，高馆抗层峦。藤架环曲栌，槿篱缭疏垣。开芳异金谷，野花何烂漫。蹑梯缘石磴，旷焉俯平原。浮云敛野色，天地为之宽。置身百尺上，凭风修羽翰。  

明府敬爱客，选胜开琼筵。酾酒漉桑落，盘列河鱼鲜。朱华夹绮席，绿茵铺茸毡。爱此园林景，长日堪流连。座客尽时彦，才藻纷联翩。陶侃勤运甓，尤称当世贤。  

边城五六月，炎威殊未逼。微雨从东来，云气黑如墨。皋兰与五泉，对面失山色。吾与二三子，游宦共一域。于君虽新知，乃如旧相识。今日良宴会，欢乐讵有极。安知转瞬间，分辙不南北。杲杲方出日，其雨自难测。聚处即有常，百年亦顷刻。相期千载后，乃时各努力。  

***钱清道中***  

向晚山阴道，扁舟一棹横。归云栖树在，明月逐波生。何以景芳躅，因之寄远情。瀰瀰江上水，千载有余清。  

***爱伯赠诗有国事艰难正乏才句重感其意叠韵志愧***  

鲇鱼依旧上竿来，谁许沧溟跋浪开。已判沈沙埋折戟，那能余沥乞分杯。楚囚空洒新亭泪，栎社终非大厦才。径欲拂衣从贺老，鉴湖一碧净无埃。  

***次韵和云门同介唐酒后过敦夫寓斋***  

兰苕翡翠斗新鲜，酒后新诗写满笺。竹屋一镫人扰扰，梅窗半月夜娟娟。我曹狂饮能千古，此夕清谈足百年。莫被市人知此态，买丝恐作画图传。  

***陈宝***  

陈宝，字百生，东台人。同治辛未进士，改庶吉士，授检讨。有《陈百生遗集》。  

***军行杂咏***  

蒐材于覆军，得士岂能勇。纷纷下第人，辇下聚秋蠓。长安非我家，道路正汹汹。对酒思貂裘，将车愁铁笼。开门一客至，下马千言涌。要我孱夫笔，佐彼军事冗。我方嗒焉丧，闻言三曲踊。走告王与钱。壮语相怂恿。亦有尼行者，嗫嗫儿女恐。人生取快意，失蜀匪望陇。儒冠裹人头，终古茧居蛹。卷书市鞍辔，僮仆日夜董。偕行有三子，通名交揖拱。同是毷氉身，相看一笑唪。  

中州一公子，言事忤当轴。京朝久闲冗，阅世屡蒿目。一朝动感慨，屏人书奏牍。上言垒在郊，主忧臣乃辱。中言贼未殄，先臣死犹哭。下言诸将帅，往往旧部曲。愿借一尺棰，联之若轳辘。庶几挽天河，救燎增一掬。用酬累世恩，亦为先臣告。温诏下中枢，祖筵集华毂。急装辞国门，如笴斯赴鹄。王臣则匪躬，父书岂徒读。  

西捻从西来，陕西及山西。长驱不留行，躏我燕赵齐。析津国南门，到此迥妖旗。句河而股海，运河实弦之。区中卅余邑，马足纵横驰。千里断邮报，击柝闻王畿。宫中三圣人，日旰忧烝黎。禁旅屯近郊，火器升城陴。五城兴团防，列肆谨所讥。三方既命将，十道犹徵师。防剿各有职，廓清常指期。庙谟岂操切，威克今所宜。亟当洗赤县，然后靖四陲。  

日落车班班，言至赵北口。连延十二桥，一线穿臣薮。滹沱众流汇，畿南北枢纽。关门得虎豹，可以一夫守。我闻南方兵，臂金缠到肘。旗兵一何贫，悬鹑结衣绺。荷戈有菜色，翻缘酣豢久。战阵固未经，岂足威戎丑。居重以驭轻，此语慎非偶。濛濛帆入烟，戢戢鱼在笱。使者自断饮，为客设村酒。我欲讯形势，浦上进渔叟。  

饮马涉河水，水深当马膝。土团练未坚，周垣筑甫毕。千里列防戍，岂能寸寸密。以我晨星稀，当彼飘风疾。捣虚猝莫御，走险逝何及。此贼固天亡，翱翔未思出。养{疒雍}虑终决，执尾忧骤失。握奇有竞絿，沈思耿中夕。  

闻昔咸丰初，有贼林凤祥。名王仗天戈，捣之于高唐。尔后十余载，未见兵尘扬。去年任与赖，隔此河之阳。兹土非上腴，颇亦能耕桑。枣实大如卵，秫杆高于墙。朝墟趁烟火，夕野牧牛羊。贼至鹰集抄，兵来鸟鸢翔。兵贼互传舍，游散生虫蝗。妇稚岂可问，鸡犬尽已殃。流人哭暑雨，<歹委>尸官道旁。皆缘屯堡废，缓急难逃藏。坚壁与清野，先病谁储方。所以将帅武，不若司牧良。  

刚铁截作筒，柔铅煮成豆。阴火孕蛇腹，神机啄鸟咮。争长轶弓弩，命中洞介胄。兹器识利用，夷舶重金购。初止一夫敌，把玩秘怀袖。近日堂堂师，每配千万副。他兵一时废，步伐亦夷授。鬼方初猾夏，肇衅在卮漏。神州比多故，乘时逞践蹂。上赖九庙灵，西獒不复嗾。蚩尤至今日，制器亦云富。戎心未可启，慎勿示之陋。  

得官须得印，握刀须握柄。鞭好马亦骄，箭长弓始劲。面谀多背憎，貌让乃心竞。小水噀不得，逆风呼岂应。六辔在人手，安能工纵磬。  

系马在深闼，剖箱为之槽。追鸡忽踏瓦，击豕先趋牢。瓶盎尽翻倒，窗棂便摧烧。比舍破斧声，誓不遗秋毫。醉饱发高唱，裸卧纷爬搔。一妇牵出窖，争先起群嚣。老冤方惴惴，执爨供刍茭。齐俗固强悍，吞恨乌能消。每值毕骑过，或伺中途要。驱来授畚锸，临穴无一逃。所报或匪仇，玉石躯命淆。仇杀迭相寻，将怒兵能挑。昨日长平坑，今日阿房焦。  

流潦不可止，师进<阝朵>石桥。万马行淖中，疲蹄不能骄。我身豕负涂，聊作强虫跳。雨过日在顶，蕴隆蒸发毛。下马不夕食，坐甲犹终宵。昨者捷书至，军声为之高。刲羊岂不易，预在扃其牢。群帅利所获，纷纷探巢。莫肯分偏师，留俟半涉要。坐令出柙者，假息犹炰烋。书生亦咄咄，健剑须横腰。  

***雷锺德***  

雷锺德，字仲宣，安康人。同治辛未进士，改庶吉士，授编修，历官成都知府，四川候补道。有《晚香堂诗存》。  

***九日陶然亭宴集***  

帝城风物渐凋摧，佳节登临此举杯。日月久淹京国梦，亭台还共酒人来。海门潮落津云白，碣石霜寒塞雁哀。一眺五云最高处，郁葱佳气满蓬莱。  

***吴柳堂侍御挽诗***  

痛哭先皇帝，恩容折槛臣。余生抱肝胆，趋死犯沙尘。黄鸟哀无极，苍龙意可亲。精魂不归去，夜夜鼎湖滨。  

弓剑虚遗器，讴歌自野人。今皇伦谊重，微悃血书新。铁券留千古，山陵泣百神。苍凉遗疏在，寝树不胜春。  

***改官出都留别馆阁旧交***  

万怀郁勃纸难宣，去国心情更惘然。凤阁文章原小谪，龙楼日月正高悬。时清漫发平边策，诗健能吟出塞篇。九万里程今此始，平生谁信少游贤。  

欧苏作吏风尘久，都是玉堂挥翰家。官职岂能轩轾士，人生无定溷茵花。岸巾气满安西座，揽辔风生孟博车。珍重明时强餐饭，同袍才俊各天涯。  

***成都杂诗***  

英雄跃马终何事，帝子风流久寂寥。岂有江山容草窃，可怜歌舞总烟消。天边杜宇啼残血。江上芙蓉咽暮潮。终古西南形胜在，惠陵松桧自萧萧。  

森森翠柏锦官春，丞相英灵亘古新。名士风云关气数，乱时鱼水几君臣。星沈大野天何意，潮转空江石有神。独对斜阳吊先哲，西风吹泪满衣尘。  

***初至涪州***  

江涨夜多雨，秋深天尚温。峡猿吟到晓，沙鸟语当门。巫鼓迎神曲，村歌劝世言。蛮方盛鬼魅，日日只招魂。  

***登楼***  

倚剑崆峒梦已沈，高秋风物试登临。东流浩浩西江水，南雁年年北客心。微雨鸟归萧寺宿，落帆猿傍楚船吟。风云满眼知何兆，独倚栏干看夕林。  

***忆旧***  

长安门外散直归，柳花如雪春乱飞。联镳接骑酒家楼，五侯鲭膳郎官杯。宫中翻出霓裳谱，紫玉红牙妙歌舞。酒阑曲罢不归去，莫愁门巷正春雨。  

夜半大雪呼鞍马，臂弓腰箭阴山下。射得双雕落马头，平明归衙鼓犹打。边城九月沙草黄，大斝行酒炙黄羊。一声哀笛山石裂，唤取羌儿唱《伊》《凉》。  

***罗大佑***  

罗大佑，字穀臣，江西德化人。同治辛未进士，历官台湾知府。有《粟园诗钞》。  

***月夜溪桥散步***  

皎月自东升，光照千山昼。长桥蹑飞空，倒影泻奔溜。寒潭净泥沙，岩崩石骨瘦。波痕浸虚白，表里尽通透。幽人一散步，惜此光明候。万籁浩无声，木末严风逗。数舟依浅濑，明灭镫如豆。欲去闻清讴，余响入遥岫。  

夜静群动收，百物同一息。逝者如斯夫，奔流无停刻。如彼明月光，西没复东出。昭昭河汉间，不碍蟾蜍蚀。一元运终始，伟哉造物力。水亦长无尽，月亦永无极。流观宇宙内，妙理寻可得。仰首视高天，万古青苍色。  

***舟泛彭蠡***  

叠浪浮终古，中流混太清。地吞章贡阔，天入楚吴平。薄宦常为客，孤槎又远征。匡君招手语，去住总关情。  

***登楼赠畿臣***  

山城木落乱蝉秋，剑水嵯峨拥石流。远道凉风催塞雁，极天诗兴落沙鸥。一官浮世笑五斗，与子提壶销百忧。聊话廿年刀剑事，暮云吹角向夔州。  

***春情***  

柳条漾碧草毵毵，蝶妥莺捎花气酣。斜立熏笼温睡鸭，绮窗无语梦江南。  

晓风紫陌嫩晴天，杏子衫轻乍换绵。似向石家楼畔醉，绿珠花底试秋千。  

***读山谷集***  

高岩插天石笼{丛}，飞瀑薄石孤根动。金眸苍鹰立突兀，摩空瞥击毛禽恐。双井水煮云腴茶，肝肺竹木森桠杈。取琴再弹亢以节，顿洗人世千筝琶。  

***汪昌***  

汪昌，字咏之，吴县人。同治辛未进士，官德清知县。有《退思居集》。  

***拟结客少年场***  

轻裘披鹔鹴，宝剑佩干将。徵逐长安道，酣饮集壶觞。侑歌金谷伎，较猎羽林郎。相期在意气，一诰千金黄。不知有朱郭，遑论金与张。日月曾几何，朱颜变老苍。悉数平生友，各在天一方。悔不早努力，老大徒悲伤。  

***边瀹慈***  

边瀹慈，字云航，任丘人。同治辛未进士，官宝丰知县。有《霁虹楼集》。  

***感事***  

飘泊无归计，羁孤有世官。贫缘求仕早，卑觉立身难。泽尚绵三世，才谁授两餐。荣衰如转毂，岂独晋原栾。  

车服成虚器，当阳落太阿。贵非王者驭，官比盛时多。易捧毛生檄，何劳甯戚歌。但愁铭隧日，书绩奈卿何。  

糟粕空方策，屠沽有壮图。白头仍诵读，赤手已公孤。说剑神俱王，当歌气益粗。果能开绝漠，汉将起人奴。  

***各上下***  

飞鸟翔，一下复一上．平生栖宿同一枝，咫尺遭逢判霄壤。青天白日抢枋榆，稻粱易得身不孤。嘤嘤求友鸣相呼，卑枝刷羽低将雏。仰视云端去如箭，毛羽初丰未能健。六翮抟风掩毕罗，长空一落何由见。天阙沈沈暗不开，梯云何处望蓬莱。神龙堕地不如蚓，何似泥中睡得稳。  

***严玉森***  

严玉森，字鹿溪，一字六希，号虚阁，仪徵人。同治癸酉举人，官户部主事。有《虚阁遗稿》。  

***客话太白武功之胜因怀康对山修撰***  

忽急友难游瑾门，琵琶不以迁高官。死余大小鼓三百，绝世风流天地存。今日游公乡，昔日登公山。扬州艳说修撰好，要知公之气谊山河尊。华山不为高，黄河不为深，公乎奇节超昆仑。文章丝竹偶然耳，后生小子之论何纷纷。丈夫不作王右丞，清流第一申屠蟠。三秦豪杰谁景略，但见泾渭水合流浑浑。潼关望中条，司空诗境愁云屯。坐客谈武功，太白之雪绵秋春。清泉白石忘寒温，商雒深山多隐沦。蟪蛄朝菌怱怱甚，怪柏寒松爱避人。  

***由衡岳南台寺历玉版桥至半云庵后山谒庭柏禅师墓还至田家醉书***  

入山复十里，积翠交万重。曾经太华险，履此能从容。霞外鹄影微，霁初雪意慵。薄薄田舍酒，疏疏远寺钟。泉汲思中泠，樵衲来上封。乡梦莼一丝，春锦花千峰。万类共悲喜，孤筠观淡浓。兹游任醒醉，箕颍怀前踪。  

***可园独游梅花盛开***  

文襄文诚去已远，嵩云衡云来作花。疏篱密护断人迹，铁骨横空群鸟嗟。当年觞咏倏泡影，天山剑戟今桑麻。此花阅世将二纪，冷极无言听晚鸦。衡山雪薄梅亦少，泉根几树微烟遮。炎荒孤赏抱冰雪，乾坤一气春萌芽。可园人散尔清寂，空廓不断新云霞。夜深脉脉来鹤语，门外时时喧马挝。湘上何人吟水涯，黄河西北无悲笳。绕花千转伤心极，白发青门长种瓜。  

***陈允颐***  

陈允颐，字养源，武进人。同治癸酉举人，历官浙江杭嘉湖道。有《兰墅诗存》。  

***锡兰古寺作***  

谈何容易到西天，入手欣繙贝叶篇。龙汉劫余开世界，鸿泥印遍悟因缘。青鸾一去无消息，白马重来有岁年。尘海茫茫情海竭，回头我亦欲逃禅。  

***东游***  

言旋欧土甫经年，忽漫浮槎到日边。濯足沧溟惊海若，纵眸寰宇渺齐烟。秋津浩荡疑无地，富岳恢奇别有天。南望中山北平壤，我思王会一怦然。  

***鸥梦楼即席敬步节使原韵***  

夕照衔山月上天，烟波极目思悠然。士从魏晋多于鲫，诗到齐梁噪等蝉。澄景漾成千尺练，秋声迸入四条弦。不知何似南楼宴，其事其人要可传。  

***彭祖润***  

彭祖润，字岱霖，长洲人。同治癸酉举人，历官浙江候补道。有《玉屏山馆诗草》。  

***蜃楼歌***  

东海微明日将出，水天渺渺昏晓割。轻舟机轴镜中行，疾如飞鸟来空阔。瞥见长城雉堞堆，千门万户洞然开。六街扰扰隔烟雾，人影憧憧往复来。楼阁玲珑半隐现，分明阊阖开宫殿。云母明窗扇扇排，卷帘红袖窥真面。觚棱铁马迎风鸣，仿佛漏声催晓箭。无何华屋变长林，万幹千株罨绿阴。柳浪欲迷幺凤采，松涛还泻老龙吟。忽然变幻成岩壑，瑰奇宛似五丁凿。森森石筍撑青冥，朵朵芙蓉悬碧落。迷离恍怳心忡忡，人间世变将无同。大千形质终消灭，惟有滔滔流不穷。  

***庚辰六月入都重过旧第有感***  

萍踪飘泊几经春，老屋重过倍怆神。自种梅花已如客，惯来燕子尚窥人。红尘依旧嘶马，绿野苍凉卧石麟。二十余年歌哭地，不堪回首话前因。  

***周炳蔚***  

周炳蔚，字升华，号虎如，灵川人。同治癸酉举人，历官直隶补用道。有《川明书屋诗钞》。  

***临肃五弟以雨后江亭远眺诗见示即次元韵***  

快磨浓墨写时晴，飞到鸾笺老眼明。廷尉山头新《世说》，史官柱下旧家声。北窗我愿师陶令，前席人当问贾生。闻道乡评高月旦，难容葛亮久躬耕。  

***孟继埙***  

孟继埙，字志青，天津人。同治癸酉举人，由内阁中书历官湖北盐法道。有《绿庄严馆诗存》。  

***石阡杂兴***  

几树修梧荫碧天，时閒一到讼庭前。报衙吏少民无事，喜雨人多岁有年。橘柚送香花作瘴，棕榈如扇叶摇烟。小山直上平于砥，助我登临听响泉。  

满城桃李万千枝，如此风光可入诗。卷耳遍生新雨后，画眉偏叫落花时。兰芽空谷无人问，莎草横塘有梦知。更喜园林消夏处，一枝香玉放山栀。  

***唐赞衮***  

唐赞衮，字韡之，善化人。同治癸酉举人，历官台南知府。有《鄂不斋集》。  

***蝶梦园***  

门迎魁斗美人乡，寂寞园亭冷夕阳。一枕陶然谁唤觉，蘧蘧为蝶忽为庄。  

残碑鬼物尚捴呵，中有高人隐薜萝。化蝶寻秋香入梦，感时花溅泪痕多。  

***何延庆***  

***何延庆，字善伯，江宁人。同治癸酉举人，历官知府。有《寄沤诗文集》***  

***夜静***  

夜静疏星落，山深冷雨悬。浮云如客倦，寒月逼人眠。性命怜知己，功名负少年。那堪成老大，终岁警烽烟。  

***松江老兵行***  

松江老兵八十四，为我追述纯皇事。纯皇当日真圣神，十全武功古无二。是时老兵年二十，军中转战称无敌。功成不居归江南，马槊由来推第一。归来自幸身犹在，同我太平六十载。已见年来武备荒，难将曩日雄心改。一朝妖焰扰云间，老兵谈笑麾金鞭。如此逆贼真鼠辈，誓与此贼不共天。百战不输一战负，老兵向前众兵后。末路英雄不自由，无端罚作城门守。上海城门当冲要，微秩居然尚游徼。执梃门前大声呼，是何意态亦可笑。自怜少小本豪英，老去凄凉百感生。畴昔弯弧夸伟略，今来击柝博微名。老兵言罢吞声泣，予亦停车为悒悒。老兵老兵尔勿悲，我有一言君听之。君不见战国侯嬴能酬知，晚监夷门人所思。又不见西汉梅福辞北阙，为吴门卒犹尽职。古来贤豪不得志，往往萧条屈下位。君生不作李西平，犹幸身作灞桥尉。峨峨城门冠盖多，贾胡碧眼无讥呵。穷途有客归不得，盱衡厉色君则那。归鸦点点斜阳暮，老兵无语入城去。秋色萧疏古道寒，一鞭直指松江路。  

***舟行偶成***  

古人入邻疆，其识在觇国。新墙卑故墙，谓其民力竭。我昨至芜湖，高楼半天矗。市廛何繁富，所陈皆异物。转舟至宁太，曲折凡三日。瓦屋无一椽，鹑衣多百结。嗟我耕作俦，略似沟中瘠。升平三十年，无旱乾水溢。元气应早苏，民穷胡此极。此故人知之，未语先叹息。土货百不行，利尽他人得。鸦片遍闾阎，其害为尤剧。万方胥一概，偏隅更何说。其荣在毛发，其瘁在筋骨。即有仓扁来，望之神先夺。借问医国手，何以挽斯劫。作歌谂有位，采风慎勿辍。  

***叶大庄***  

叶大庄，字临恭，号损轩，闽县人。同治癸酉举人，历官邳州知州。有《写经斋初稿》、《续稿》。  

***石壁客店***  

众峡东回溪，风湍互跳旋。崭崭斗绝壁，绿削缺瓜面。单椒耸千寻，秋色丽丹绚。磵底伏潜流，琮琤声一片。羊肠在其上，窅窱祇如线。客店悬崖孤，居停信云善。竹镫酌新篘，擩染到诗砚。昨雨今初晴，舟行路尤便。下滩不用篙，上滩不用纤。十里方广岩，廿里永福县。  

***严滩舟中***  

桐君留客三日雨，我爱晚晴更韶妩。红霞翠霭光有无，一峰缺处一峰补。林回路转两崖高，下有白石细可数。有时峰峰竦对峙，白者是云碧是树。下滩舟语上滩舟，今夜鸬鹚源里住。兰溪女儿船为家，越州美酒杭州花。行行且止泷七里，一月渠侬在泷里，兰溪女儿惯如此。  

***芸敏同居法源寺累月初夏余先出都作此为别***  

四月南风雨新霁，麦花初飞柳条曳。短衣匹马走关河，回首觚棱在天际。故人落落金闺彦，横槊论才雄一世。手校华林《七录》书，石渠轮笔先承制。国家右文迈前古，汉学经生持绝诣，旷代承明著作家，卢钱王纪今谁继。佛楼镫光暗高树，日日绳床坐谈艺。诗派商量摘句图，碑林校证题名例。明知春尽将首涂，强为藤花三日憩。吾穷去矣固其所，断翮湖天叫凄戾。君胡亦复厌长安，金爵月明怆分袂。无田栖栖安得归，不饮兀兀甚于涕。帛槌茶磨清江居，自醵社钱作春祭。早晚题诗寄水庄，仪禺绝忆我家弟。潦倒残吟冷醉身，寥天海气吹妖蜧。  

***叔伊寓高昌庙过访贻诗叠韵***  

县厅决事返便睡，鱼菜何以娱嘉宾。淋浪密雨响窗格，寒禽叫水湖亭漘。冲泥巷南越巷北，谈碑校艺今无伦。枇杷初黄芍药老，香车大道驰辚輑。名姬论钱值千万，贫嫁厮养寻常人。东风卷地不动尘，华镫顾曲樱桃唇。马蹄不到人迹少，君家独树柴门春。诸郎读书墨满案，瘦句喜作无病呻。手搜女真蒙古事，字仿刘懿兼刁遵。繄予忍饥困州邑，乌帽雪鬓常参晨。行将投劾去晞发，衣囊渔具荒江滨。外集论诗记甲子，内景受道持庚申。漫承桂段曲为比，一脉家法真龂龂。洨■令长定何职，中天万古双嶙峋。  

***崔家庄***  

任是倪黄意境殊，林枯篠秃画来无。岳光含雪迎班马，河响捎风叫老乌。人近圣居孤学抱，天闚鲁望众灵趋。云端咫尺登封镜，刺促行程但首涂。  

***秋尽从文山归过开化禅院***  

苇白吹花上竹林，霜澂湖水夜寒深。乱山遥看孤帆去，野寺间携短策寻。农歉稻香伤夏潦，僧愆茶话赏秋阴。不烦俯仰论陈迹，繄记风光恰在心。  

***弢庵再约游听水斋六月十八日往憩半山亭作***  

书至先将出峡闻，僧云到寺夜初分。栖迟佛地缘何密，版筑山斋绩太勤。坚坐愿听无尽雨，孤行似逐不归云。盘陀祇合吾侪据，牵率谁期竟及居。  

***水退弢庵拏舟往视***  

传呼有客泛轻航，熟眼村翁识侍郎。一涨望衡知共视，两家插架喜无妨。雨来不已吟坡老，水大如斯过子桑。却与山中添故实，吾庐受冻属寻常。  

***春雨闲居招俶玉***  

满山寒雨杜门居，睡到无聊起校书。人日草堂题句后，玉壶茅屋买春初。李花绽白梅相似，菜甲含黄柳不如。出郭风光君爱否，总期发兴赁篮舆。  

***阳羡道中***  

路入渔洋诗句中，铜官射鸭竹枝弓。落镫门巷家家雨，补被江程夜夜风。似雪溪光成罨画，方春花信在空濛。忍寒来访灵雏拍，满意填词作寓公。  

***桐江舟中漫成寄兰溪补堂明府***  

水远山平去路长，梦残拥被晓天凉。平生听遍江南橹，第一关心是富阳。  

***李超琼***  

李超琼，字紫璈，一字惕夫，合江人。同治癸酉举人，官长洲知县。有《石船居古今体诗剩稿》。  

***巫山县***  

小县千峰底，重闉百仞颠。连桥岩作路，入笕雪成泉。暮霭从江上，春镫共斗悬。不闻神女珮，新月正娟娟。  

***元夕舟抵宜昌***  

至喜亭边水势平，江山开展落颿轻。灵旗暮雨湘累庙，火树银花步阐城。客梦祇循鱼腹上，滩声还为虎牙惊。楚天寥落乡音少，愁对元宵大月明。  

***昨闻***  

昨闻瓠子动悲歌，楗行淇园正塞河。大泽鱼龙争北徙，中原鸿雁渐南过。通渠六辅儿宽少，平世三公蔡廓多。千万金钱休太息，卅年填海更如何。  

***正月二十日由枫桥至五氵众泾用东坡是日女王城诗韵***  

朝来轻棹过齐门，踏遍湖东水上村。春酿余寒风有力，雪经微雨地无痕。<木橐>声此日千家肃，蔀屋何时五袴温。野岸梅花如旧约，停桡香便引诗魂。  

***秋怀用东坡韵***  

秋风有寒意，所忧在农时。苦雨日以至，吴棉摧可悲。藤轩积阴黯，湿晕生书帷。老榦若梯磴，静夜腾鼪狸。可怜双鹊来，不敢栖虬枝。腐草知多少，为萤争飞追。微明亟自炫，遑计霜雪期。霜雪岂有择，无为长嗟咨。木叶倏已脱，松柏彫总迟。  

昨宵声喧豗，卷地走飞雨。凄切傍枕鸣，亦有孤蛩语。似诉穷黎心，今夕愁败堵。茅屋破且颓，遑论滴漏苦。不识滨湖田，谁能捍禾黍。三吴亟水利，宣泄汇黄浦。胡为三日霖，遂使忧百亩。蛩兮尔毋然，会见晴光吐。  

***病余***  

病余未损是诗心，镜里添多白发侵。香绕碧帘盘古篆，树留绿叶护秋阴。年华如水消沈易，时事关怀感慨深。闻道东征军大溃，惊呼三叹自愁吟。  

***寓言一首谳狱丹徒感事而作***  

治民不恃法，宽猛施贵当。爱民不在迹，喣妪祸转酿。蚩愚亦何知，意溢情易放。可亲不可亵，实惠恒相忘。昔闻西邻叟，容容具雅量。出见同巷儿，果饵必分饟。一朝馈未周，面诟来无妄。又闻东邻媪，爱子情盎盎。方深舐犊怀，已见食枭状。优容既养奸，滥予亦丛谤。昨来案爰书，眦裂难曲谅。静思蠢尔徒，谁使恣凶抗。百钱害所基，骈首良悲怆。所以郑大夫，火烈称良相。寓言即自箴，小惠安足尚。  

***张清瀚***  

张清瀚，字文澜，平湖人。同治癸酉举人，官分宜知县。有《传经精舍诗钞》。  

***和徐花农太史迎秋诗韵***  

西浙才名久冠时，趋朝待漏隔花迟。庭梧一叶凉先递，窗竹千竿暑未知。生面特开摩诘笔，秋心合赋少陵诗。长天领略清华景，犹记吴山折桂枝。  

***莫炳湘***  

莫炳湘，字觐廷，湘阴人。同治癸酉举人，官如皋知县。有《莫大令遗稿》。  

***新秋游冶山竹居晚归***  

携得新茶竹里煎，晚归踏破小桥烟。一镫红出虫声外，万木黄从雁影边。月落渐昏邻院树，钟残犹到隔江船。悬知坐待痴儿女，欲遣僮迎正未眠。  

***刘大受***  

刘大受，字绍庭，侯官人。同治癸酉举人，江西候补知县。  

***登古吹台***  

旅居复如何，朔气忽已至。悠悠出门去，杖策随所憩。闉都掠眼过，平野迥舒辔。惊蓬多风沙，杂树失青翠。我来正长夏，单衣犹在笥。今兹还几时，践此霜雪地。岁月去浩荡，身世惄如醉。离忧能伤人，徜徉聊自恣。  

抠衣蹑层台，游心肆远瞩。阡陌递回亘，川原洞相属。旷野黄尘飞，白日淡无旭。闭关伏空案，生事常碌碌。凭高一瞻眺，始觉羁意足。寒云何层层，中有南飞鹄。安得附书去，道我心中曲。顾影忽不见，观望空踯躅。  

***嚄唶吟***  

北方苦旱南苦雨，天倾地缺谁能补。幽州五月尘塞空，麦苗一寸不出土。谁知南中夏潦发，鼋鼍登堂鱼窥宇。四十年来又见之，熊兵桥东水丈五。入春以来常苦霖，十日不得两日晴。吴棉著身夏不脱，高堂习习清风生。连城鲑菜已无种，况乃泛滥妨深耕。中宵忽报双江溢，顷刻巨浪排山立。惊沙大石随潮至，万户千村卷蓬疾。乱流作势向城来，七城黯黯昼不开。疾雷一声破空下，三条九剧声号哀。垣墉杂遝任摧倒，白骨死葬洪涛堆。我家城西当水头，水高过人人上楼。大墙如山向我倾，危楼黠戛亦有声。老人呼天稚子哭，顷刻性命成漂腾。城墙结筏冲波出，此身但存他何恤。烈风三日水归壑，沈沈万灶炊烟息。回家瓮盎百不完，老屋半欹犹未坼。我时游梁方病暑，石铫调汤手自煮。仆夫言有尺书来，开缄手颤不得语。安全百口自天幸，萧条四壁奈何许。一身俯仰宇宙窄，高堂阔绝关山阻。人生百年无事无，忧患相煎何太苦。  

***后嚄唶吟***  

生不必荆吴九州陌，华驺横路交霜戟。亦不必河阳十里园，珠帘锦障围春暄。胡为犭希膏棘轴走四海，乃不抗首归柴门。浮云万变渺难执，但见日月催晨昏。故乡亦未归，旧事不可论。忆我未坠地，大父已作吏。作吏三十年，还家旧物惟青毡。吁嗟先君我未面，北堂有母传遗编。寒宵篝火课我读，有时泪下如迸泉。大父归来时，我年已长成。我母望我长，我长乃复远徂征。栖迟两射金门策，飘零更作梁园客。梁园日晚西风急，沙尘蹴天窗牖黑。九衢车马去如织，觌面相逢不相识。黄河之水滚滚东南流，客子有家归不得。中夜孤吟起太息，家贫洁养干微禄。何曾盗得太仓五斗粟，半管毛锥残欲秃。怱怱走路歧，恻恻身上衣。重闱念我心伤悲，目断直北征鸿飞。腐儒刺促天所嗤，明年更索长安米。呜呼！苍天何不且使朔饱侏儒饥。  

***杨郎山夜泊即事***  

云阵欲东下，急风争向南。精灵战雷电，鲛鳄拔秋潭。断港群舟拜，中流大浪酣。艰虞更留滞，水宿况真谙。  

***江行杂作***  

深冬未遣放严霜，阳月江行似瘴乡。雨接日光云断续，秋留树色叶青黄。烟容醉眼翻宜睡，昼景闲吟转觉长。舟子落帆祀神福，还呼僮仆泛杯觞。  

***遣闷***  

肯劳七尺易浮名，聊借遗文遣此生。大地云烟随百变，闲居岁月自多情。评论史案萧何律，推廓词场黄帝兵。长日消磨真不恶，悲秋奚事叹无成。  

***步小西湖有怀黄丈石城欣园曾子幼荃家兄旭初***  

旧游成梦杳难追，独自闲吟独自回。十里湖隄霜信老，墙头肥透隔年梅。  

***郭福衡***  

郭福衡，字友松，娄县人。同治癸酉举人。  

***氵殿山烈女亭银杏树歌***  

槎桠老树高参天，行人道左足不前。八角荒亭映斜日，四山列障团寒烟。啼鸟声声语何苦，生年偏值单门户。蓦地风波欲断魂，要将一死传千古。姓氏邻家戒莫谈，灵风拂拂余香龛。祇剩秋来几株树，纷纷黄叶盈茅庵。山亭突兀半椽倒，剔苏扪碑字完好。冢畔原生连理枝，墙阴莫问西邻枣。女有灵时树不枯，女所瘗处山不孤。踪迹流芳鲜绰楔，表扬实事传江湖。树本生苔篱插槿，似同处士含孤愤。佳果真羞产白衣，新装奚必调红粉。朅来山麓作清游，十景流传一一搜。默对灵脩诉刚直，朔风狂欲号松楸。此树生成忘岁月，余杯酹罢拂衣出。闻道青溪有小姑，云车风马无相失。  

***吴绣虎***  

吴绣虎，字颖士，嘉善人。同治癸酉举人。有《辕下吟》。  

***冷泉亭***  

危峰势欲压，凛乎不可升。峭然一石壁，独立当崚嶒。众绿静于水，空亭客语应。立久我欲去，打包来一僧。  

***秦树敏***  

秦树敏，字秋伊，号娱园，会稽人。同治癸酉举人。有《娱园诗稿》。  

***柳姑祠***  

春风祠树噪灵鸦，渺渺仙云护钿车。三月明湖波泻黛，六朝残梦柳飞花。青山门外闻湘瑟，黄竹江干唱越娃。最是枌榆箫鼓里，夕阳烟水泊渔槎。  

## ●卷一百六十六

***乔树柟***  

乔树柟，字茂萱，一字损菴，华阳人。同治癸酉拔贡，历官学部左丞。  

***十月朔雨雪***  

十月朔雨雪，或者疑非时。橐驼马肿背，我自妄听之。宵来复盈尺，丰岁真可期。哀彼无褐家，喜极翻成痴。小民亦不痴，往事心自知。宁受一冬寒，不受一年饥。往者春夏交，旱极夷生滋。新秋大雨水，畎亩沦汙池。区区望岁心，忍作祁寒咨。愿随田舍翁，共谢皇天慈。故人武子卿，示我山中诗。木瓜报琼瑶，我亦无愧词。希文做秀才，忧乐无所私。为我谢苍生，创钜其愈迟。  

宁受一冬寒，不受一年饥。踏雪出门去，朗诵山中诗。闻者窃太息，问我将谁欺。饥亦不易忍，寒亦不易支。相彼高明家，重楼深翠帷。貂裘饮醇酒，旁有太尉姬。朔风天半来，到此忽倒吹。吁嗟我农夫，冒冷畊畬菑。足赤雪没胫，衣单寒沁脾。妇人十指僵，犹作无米炊。临流濯野蔌，两手濡沙泥。负贩入城市，寒冰犹在衣。天寒分所受，米贵良异宜。钱百不满升，饔飧安取资。我闻仰天叹，愧极真无词。敬谢田间人，艰难天自知。輶轩或采择，为尔平疮痍。  

***赠吴铁樵***  

十年席帽走神京，覆额佳儿已长成。闻道苦心知孝爱，更能深识济艰贞。而翁胸有愁千斛，课子家余书百城。终见神驹起山泽，渥洼雷雨一纵横。  

***纪梦二首哭吴季清***  

昨夜梦故人，对案相与坐。右为西安君，曾笃在其左。共话西安事，哭罢俯首卧。嗟我神明衰，梦境亦昏惰。明明西安君，浓须色不挫。却谓是他人，扼腕叹奇祸。无乃示佛谛，曰此非真我。水火及刀锯，皆似空中过。我老心学荒，祇有泪雨堕。何当语濰县，谓是何因果。  

因果谁复识，思君涕重流。堂上有老母，西南驶归舟。儿孙各幼小，劫后嗟遗留。颇闻山中妻，孝爱良独周。我时在官寺，俯仰煎沈忧。事后百余日，凶问始见投。我亦历九死，六驭方悠悠。黾勉循旧职，含泪推疲囚。默念平生友，存者各九州。斋居勘真契，只坐不自修。却忆十载前，欢会宁易谋。终须挂冠去，长与无何游。  

***武昌舟次次均答赠顾所持***  

顾郎年少吾能说，今日江头送我还。手版教人怜姓字，心期知汝在湖山。旌忠绵竹谁公论，感旧西安有悴颜。日暮兰成漫相拟，本无词赋动江关。  

***丁未二月十三日舟过镇江金焦在眼不得登览***  

东坡居士行歌处，苦对山僧忆故乡。今我南来阙登眺，飚船独立心茫茫。巫山巫峡凌青苍，呼召六丁排帝阊。谁怜衰翁一念力，要与巴国开羊肠。  

***纪钜维***  

纪钜维，字香，一字伯驹，号悔轩，晚号泊居，献县人。同治癸酉拔贡，官内阁中书。有《泊居剩稿》。  

***夏日雨后集苕华室观同人所藏书画***  

那计痴儿笑老颠，尽寻乐事傲顽仙。云烟过眼能娱我，晴雨何心莫问天。画里溪山疑隔世，镜中勋业惜流年。壮夫正有屠鲸技，如此消磨亦可怜。  

***梁节庵招集吴公祠登高用朱文公天湖寺诗韵***  

望秋蒲柳早衰时，旅食江关久未归。假日登临舒倦眼，寥天风物尚清晖。也知钝士难供世，争信缁尘解涴衣。欲抚朱弦还敛手，遗音谁与辨希微。  

***饲鹤***  

朱顶元晴旧缟衣，芝田有梦未能归。区区莫羡潭皋粟，上相从来不要肥。  

鸡鹜群争尽日忙，一声清唳晚风长。怪渠本具凌霄翮，苦傍人家觅稻粱。  

***西郊***  

鸡头菱蔓满溪湾，渺渺渔村白水环。隄下行人隄上柳，夕阳驴背看秋山。  

***方燕昭***  

方燕昭，字伯融，安徽定远人。同治癸酉拔贡，官江苏候补道。有《十万琳琅阁诗存》。  

***重九日登高用少陵九日韵***  

苍茫四顾皆陈迹，落日同游戏马台。寒雨满城连夕霁，黄花三径一时开。乾坤秋色留清赏，颜谢风流不再来。烂醉高歌容我辈，夕阳天际莫相催。  

***邵伯道中***  

一声欸乃客惊眠，月落星稀欲曙天。曲曲碧波飞白鹭，片帆翦破半湖烟。  

粼粼春水净无烟，两岸人家断复连。回首广陵看不见，数声鸣雁夕阳边。  

***平山堂怀古***  

残月在天蜀冈晓，无数青山隔江小。欧公携客昔登堂，梅花万树生寒香。太守与客共欢醉，放眼江山皆渺茫。如云胜事去未久，佳地又为苏公有。苏公谪宦守淮南，公余赋诗兼命酒。呜呼老髯与六一，此去彼来无多日。文采风流甲一时，千百年中无与匹。名山终古依名郡，物换星移几更运。贱子乘槎海上来，登堂不觉思高韵。佳景依然人事捐，万峰空自列堂前。汀花岸柳半湮没，轻烟十里斜阳天。谁能高唤二公起，狂歌痛饮开华筵。  

***暮春北栈道中杂兴***  

崇峦回合客过稀，匹马嘶风下翠微。刺水秧针经雨长，黏泥柳絮带烟飞。半岩日暮闻樵语，一径松阴唤犊归。杜宇声中春去尽，落花芳草两依依。  

客途十步九停车，雨后岚容分外加。风趁鹭鸾低掠水，露黏蝴蝶弱依花。深林有寺云常锁，野渡无人日自斜。太息离乡今两月，青山送我到三巴。  

***观莲亭怀东坡***  

坡公不可作，寥落剩荒亭。一水绿摇槛，数峰青入庭。古碑眼蔓草，细雨战浮萍。胜迹寻来遍，孤舟傍郭停。  

***顾森书***  

顾森书，字纶卿，金匮人。同治癸酉拔贡，分省补用知州。有《篁韵盦诗钞》。  

***过彭泽次藻青韵***  

寂寞秋江上，经霜木叶殷。数村高下屋，一路浅深山。隐吏洁身去，荒城终古闲。我行愧飞鸟，意倦不能还。  

***朱培源***  

朱培源，字怡云，新阳人。同治癸酉拔贡，官靖江训导。有《介石山房遗集》。  

***洗兵马***  

妖旗夜落蚩尤星，炮声怒卷飞雷霆。倒泻海水浴泰岱，万里净扫烽烟清。我朝乂安二百载，列圣继轨开承平。拓地远置日南郡，受降更筑天西城。地大物博孽芽伏，草泽乃有奸民生。汉家戹运际阳九，赤径青犊交横行。殷忧自古启明圣，商宗恭默成中兴。今皇嗣位圣神武，掆鼓一奏人皆惊。深宫撤膳忧社稷，彤廷简钺求贤英。朔方九道会义旅，招讨四面开行营。天戈所指贼氛息，跳梁小丑敢纵横。前年王师下淮甸，崇朝瘴雾收金陵。三吴士女获安枕，如出水火衽席登。捻匪豕突未知悔，负恃爪距犹狰狞。皇心赫怒敕将帅，务穷巢穴犁其庭。已遣萧相领财赋，复移光弼麾旗旌。六师大举入兖沂，不惜赏赍倾金缯。军心凫藻气百倍，如汤沃雪海浇萤。昨闻露布驰驿骑，逆徒果见天诛撄。贝州生缚王则献，稾街斧钺申常刑。首恶就戮胁从散，青齐氓庶均安生。捷音朝达百官贺，上殿万寿争称觥。告成郊庙荐礼乐，叙次勋力酬功名。金瓯一统更无缺，梯航山海来赆琛。珠囊晖丽烛寰宇，妖鸟永绝罗平声。野人喜剧不成寐，坐视天狗潜无形。银河熠熠耿千丈，安得手挽洗八纮。长使宇宙不见兵，子孙世世安樵畊。  

***秋日乡行***  

平田无畔土枯白，沟渠流浅仅盈尺。小车历辘行途中，晴久飞沙满衣帻。西风侧帽苦尘昏，何若江南水绕村。渔庄蟹舍吴淞路，两桨艖<舟符>直到门。  

***夜闻角声***  

寒重江城月未高，短衣几辈走流壕。角声吹断清宵梦，渐觉霜痕上鬓毛。  

***喻先恩***  

喻先恩，字葆森，远安人。同治癸酉拔贡。有《芸畬堂稿》。  

***太湖署中呈郑湛侯明府***  

淡泊安儒素，循良喜著声。民肥缘吏瘠，事险要心平。执法参诗律，攻愁藉酒兵。晋熙一湖水，不减在山清。  

***胡发琅***  

胡发琅，字肃藻，江西兴国人。同治癸酉拔贡。有《肃藻遗著》。  

***甲戌重九后登乐平县城遂观汪氏林园***  

鞿靮倦烦淫，积昏况佳叙。晨兴<临手>帏景，霍若沈疴去。衰木哀绪风，励霜响劲羽。轧轧寒女机，悠悠远津鼓。归思结去棹，薄衿怨孤侣。寒波逝日夜，夏徂秋复举。含凄下隤垣，结写咨薆圃。寄言素心者，勿厌山泉聚。  

***山居***  

世故无洪纤，可说皆争端。振衣事独往，廷颈旷{罒良}间。春雨洒平途，百卉相新鲜。寒村蔽远树，落日明孤川。山原澹纡郁，车马自不闲。奥赏溢虚期，徘徊意已先。本无固得心，途穷辄自还。  

岁晚不適意，俯仰越山木。峻霜未舆梁，清浅伤我足。心知道途缅，离居在中谷。入门闻欢笑，慰问盈堂麓。自与君别来，人事多反复。吾言遂令负，坎窞在心曲。人生重离合，谁能数昔宿。夜深澹相对，忘言意弥笃。  

***张洵佳***  

张洵佳，字少泉，江阴人。同治癸酉优贡，官上蔡知县。有《爱吾庐诗钞》。  

***寄同年华子才内翰***  

昔日鹅湖我旧游，杜陵广厦最清幽。一从听鼓长安道，不断思君明月秋。卧病相如仍健饭，依人王粲尚登楼。他年鸿爪重重印，访戴还乘雪夜舟。  

***自三峰至兴福***  

兴福今重到，唐时寺有名。泉声幽涧滑，山色晚霞明。穿径篁争出，窥人鸟一鸣。野僧癯似鹤，相揖淡忘情。  

***邓嘉缉***  

邓嘉缉，字熙之，江宁人。优贡，候选训导。有《扁善斋集》。  

***秣陵织业行***  

秣陵无好丝，但夸织工巧。非徒经纬多，亦贵颜色姣。承平之日甲天下，水载以舟陆运马。富商大贾工负贩，仰给至无游手者。兵燹以来未复业，湘乡相公发军帖。招集四方织户来，吱吱轧轧机房开。机房开，丝不贱。火船载丝出洋去，富者乾没贫不便。今年丝价高于珠，我见童子泣路隅。自言家有织机匠，年年衣食才有余。而今十机不织一，身闲那得摇丝车。我为童子三叹息，长官机捐设正急。  

***平原君祠***  

翩翩公子有遗祠，想像风流奠一卮。臣亦毛生思脱颖，不知可有处囊时。  

***人日宴集莫愁湖即席***  

莫愁湖上逢人日，胜侣招携蹑屐双。举酒心情还属客，登楼风景独当窗。梅花破雪香生树，山色连云绿过江。惭愧群贤远相召，醉扶春影渡渔矼。  

***忆石公卻寄***  

别君何处最相思，多在松阴月上时。对我清辉皎如此，故乡俦侣可曾知。尺书问讯劳相忆，浅琖浇愁醉不辞。还寝剧怜风露冷，愿移残梦落书帷。  

***临朐喜晤绍由同年***  

游历来停黄宪车，入门一笑各轩渠。相逢每惜须眉老，把晤翻嫌音问疏。高士愧悬徐孺榻，经生争识郑公居。厚期无负名山业，共拟元和郡县书。  

***王振声***  

王振声，字劭农，顺天通州人。同治甲戌进士，授工部主事，历官徽州知府。有《心清室诗存》。  

***归路***  

怱怱晓起放归舟，两岸霜痕满目秋。指点遥村疏树外，依稀塔影是通州。  

***自题小像***  

我面不自识，我独知我心。欲古而不古，似今而非今。读书不甚解，披画常摹临。无事且酌酒，有时还抚琴。况遇好时节，花木有清阴。悠然禽鸟乐，我亦爱绿林。静观皆自得，幸无尘俗侵。写意画图中，聊以开胸襟。即时当行乐，何必问升沈。  

***赵次山同年前辈属题鲁斋年伯阳穀殉难事实敬步公松球歌韵***  

天兵压境除群丑，腹负将军握枢纽。贺兰拥众尽熊罴，睢阳危立无刁斗。况乎阳穀仅弹丸，固圉无庸兵力厚。坐视不发一旅师，竟任孤城入贼手。宰官五日京兆耳，胡不讬故越境走。丈夫志节卓如山，进退讵因人左右。百里之城当要冲，岩疆岂容贼人有。一邑之宰朝命尊，臣节当为天子守。靴刀单骑奋直前，嚼齿捐躯不顾后。誓甘一死报朝廷，天经地义正非偶。乔材本自起岩阿，劲草绝不委泽薮。树立早负凌云姿，艰贞岂避狂风吼。正如泷冈松结球，瑰奇锺毓由天受。赫赫天祖所鉴临，烈烈风沙难杂蹂。移孝独完臣子心，仗节聿昭岁月久。宜乎继起皆达人，伟烈丰功同不朽。  

***张船山先生嘉庆庚午出守莱州冬日履任次年辛未冬乞休壬申春二月解组归时年四十有九予光绪乙巳出守徽州冬日履任次年丙午冬乞休丁未春解组归与先生若合符节然予年已六十有六矣因赋二绝志之***  

蓬山云海一年游，冬往春归太自由。诗画兴浓官兴淡，徽州颇不让莱州。  

一到蓬莱即告归，早知四十九年非。我今周甲才回首，愧听旁人说见几。  

***论诗***  

诗到三唐已别裁，不图生面近重开。字能泣鬼无灵气，语必惊人有霸才。七宝楼台迷片段，九天珠玉障尘埃。百思索解终难解，安得香山老妪来。  

***张景祁***  

张景祁，字蘩甫，钱塘人。同治甲戌进士，官连江知县。有《研雅堂诗》。  

***台湾纪事诗***  

塞天箐木绝人寰，帝力经营到百蛮。自昔嵎夷曾建宅，尚余盘古未开山。朝廷郑重珠厓议，瀛海周遭赤县环。独怪严霜飞暑路，八同关外振师还。  

洪涛山立鹿门开，澳市风腥蜑户来。楼阁幻成蛟蜃气，兵戈横扫髑髅台。惯从蕃舶徵环宝，谁向昆池验劫灰。莫讶赵佗轻敌汉，擎天孤柱亦雄才。  

冲波楼橹下澎湖，衔璧降王出国都。绝域漫夸天设险，灵山忽见海呈图。修罗好战今何有，穷发开荒古亦无。从此冠裳被殊俗，不缘吾道叹乘桴。  

天教鳌足奠沧溟，海若东来尽效灵。气泄金银穷地脉，志搜神怪补图经。鸡番也解输賨布，雉堞争看建屋瓴。持节那堪回首望，中原一发万山青。  

怪雨盲风海外多，拊循百洞待天戈。屯田有策师充国，辟瘴无方疗伏波。但使投文驯巨鳄，底须蒙鼓斫灵鼍。诏书恻怛来穷岛，喜听芦笙四面歌。  

奥府由来擅海王，不因地力尽农桑。接天瘴雨<木光>榔暗，绕郭鳞塍薯芋香。漫说丰穰占鹿社，休矜货贝出龙堂。愿教佩带无牛犊，棨戟何劳岁渡洋。  

琅峤苍茫接大瀛，全疆锁钥上游争。穹庐散结千村寨，战舰分驰十道兵。地偪诸夷成互市，天生一岛作长城。防边早建忧时策，莫倚旃裘帐下盟。  

忆从闽海逐浮鸥，仰愧元珠浊水求。蛮语未参宣武幕，月明空吊庾公楼。谈瀛有客搜奇句，破浪何年补壮游。应笑张骞多凿空，欲从邹衍问神州。  

***台疆杂感***  

基隆形势逊安平，使节偏屯北府兵。筹海十年成铸错，东溟从此失金城。  

井邑初开尽废田，狮球通道集人烟。而今还作青芜国，屈指沧桑几变迁。  

皇仁偃武恤创痍，岂把珠崖度若遗。穷发一隅怀汉德，鱼龙队里树旌旗。  

虎符龙节镇全洋，帐下儿曹似将狼。未见寇锋临战垒，忽惊刃血溅公堂。  

岛国新更自建旄，登坛拜印励同袍。煌煌露布书犹湿，一叶扁舟驾海涛。  

劫夺残伤事可哀，军储百万委蒿莱。摸金校尉知多少，不斩楼兰一级来。  

大旗日落将星孤，半壁支持仗寄奴。犹道越南雄略在，鸦军齐作黑云都。  

绝岛尘生动鼓鼙，闭关难得一丸泥。鸡番亦惧刀兵劫，越险争防大甲溪。  

昔年作尹海东头，宫阙金银发隐忧。眼见蛟龙营窟宅，从今域外问谁收。  

投荒念乱湿青衫，时事阽危口欲缄。差喜故人无恙在，身经破冢得归帆。  

***王麟书***  

王麟书，字松谿，钱塘人。同治甲戌进士，官万安知县。有《慕陔堂稿》。  

***赠庐陵胡凤九员外***  

凤九员外古之狂，生友死友醉忽忘。少年杀贼桐树冈，贼平弃刃归故乡。故乡荦确文山阳，日星在上分光芒。古朴拙塞为文章，有司苦以绳尺量。行年七十身且强，山行百里携糇粮，闲来觅醉如渴羌。  

***张百熙***  

张百熙，字埜秋，号潜斋，长沙人。同治甲戌进士，改庶吉士，授编修，官至邮传部尚书。谥文达。有《退思轩诗集》。  

***别屠梅君庶常***  

风尘荏苒黑貂寒，异代关河马上看。晓日一鞭挥手别，乱沙如雪糁征鞍。  

***酬秦梦九同年***  

故乡嗟尔路迢遥，乱后民如草木凋。话到十年兵火事，夜深茅店雨潇潇。  

***闻笛***  

秋城月小银河夕，孤馆镫昏正愁寂。万瓦沈沈露气深，谁家冷擫高楼笛。微风低度得纤妙，宛转悠扬意如惜。此意分明入倚栏，相思何处不关山。销魂莫按杨枝曲，瘦尽离人镜里颜。  

***丁穉璜宫保丈节署燕集谈次及山陕近事感赋***  

觥觥宫保秉壮猷，森列兵卫拥八驺。开轩坐我为我语，鲁酒不解苍生忧。去年山东多难民，今年山西人食人。安得输粮太原道，五百万人同一饱。  

北风北来雁南飞，哀鸿四野将安归。黄狐白昼入人室，泾阳几日天无辉。葭萌关头云气恶，远控襃斜连剑阁。官军慎莫疏边防，北川亦复嗟年荒。  

***市橘***  

我家山中双橘林，秋来结实如黄金。客游道远那得食，泥土汙肠尘满襟。阿奴市之自村谷，啖我忽如餐露菊。径思持此向风尘，凉遍炎炎贵人腹。炎凉异情难可知，霜重且保潇湘姿。清香贡入蓬莱殿，莫忘寒山晼晚时。  

***书梦***  

昨夜王师大合围，骁腾万马尽騑騑。八方草木森兵气，一震雷霆壮国威。天上喜看飞将落，阵前生系左贤归。涛声卷地惊残梦，孤艇镫昏百事非。  

***白帝城谒昭烈庙***  

澹日颓云晚萧飒，苍莽荆榛见荒堞。汉家寂寞千载余，一片遗墟壮夔峡。忆昔先主师东征，七百里路纷连营。猇亭折辱亦天意，夜遁乃入公孙城。永安旧事难重问，玉殿空山豁幽闷。跃马全荒割据心，啼鹃尚带偏安恨。君不见建业还都王气销，楼船直捣金陵潮。吴宫花草黯春色，祇今故垒生寒飙。又不见阿瞒汉贼倾天下，末路分香泪空泻。一代英雄让使君，漳河铲尽铜台瓦。成败三分迹已非，独留祠庙镇崔嵬。年年滟滪滩前水，呜咽东流更不回。  

***君贻伯翰见过***  

金茎不解孤怀渴，玉树欣攀二妙姿。梦里潇湘共清浅，愁中京国各淹迟。谈深烛影低窗瓮，秋老霜威入鬓丝。龙气郁蟠双剑在，豪情相望夜阑时。  

***送舍弟啸石入闽***  

尘劳汝命无宁岁，岁暮天寒更远游。闽海烟波悬万里，楚江风雪下孤舟。读书识字终何益，别妇抛儿不自由。我亦艰难多病日，鹡鸰沙晚思悠悠。  

***过蔡与循兄寺居***  

长安五城朝复昏，古寺冷落城南根。百年鼎鼎不相待，万事悠悠难可论。嗟老未老镜中影，欲归不归湘上村。祇应吾党二三子，早晚造君来叩门。  

***和黄麓泉户部湘轩雅集之作***  

酒宴共赏湘祠秋，寄舫应同湘上游。云梯一取古时月，吹管三更何处楼。西江小社得君好，东轩新诗开我愁。吟余抚枕发清啸，破睡不须茶满瓯。  

***题潇湘寄舫***  

我从潇湘来，苦忆潇湘水。不见潇湘见明月，月下关山几千里。去年秋气入悲歌，今年秋来情更多。张翰莼鲈等闲事，扁舟不决当如何，香王老人发奇想，宦海苍茫支奇舫。破浪时无宗悫风，蓬莱路阻行安往。眼底滔滔不可云，荒荒溟渤一迷津。狂澜势倒谁能挽，愁绝中流击楫人。  

***青城山歌题易中实观察旧游图册***  

青城第五之洞天，真箓纪自轩皇年。宝仙九室此福地，上司岳渎蟠西川。二千里远势横绝，苍然秀压坤维裂。下界低飞灌口云，高台近见峨眉雪。灵区奥府接紫冥，搜奇讨胜徵图经。栖真古有丈人观，化鹤今谁徐佐卿。我行旧是成都客，惆怅名山游未得。妙绘何期入尘眼，蕉窗斗落芙蓉色。手君青城图，诵君青城诗。真形缥缈不可见，想见锦屏玉壁初攀时。幽岩猿鸟应前导，采药相逢几丹灶。瑶草琪花世外春，俗缘凡骨都稀到。石泉如雨洒玉坛，天风飒沓非人间。上清皛皛日月古，太素漠漠冰霜寒。行歌跨鹿刚秋霁，卅六霄光碧无际。蜡屐归来万绿中，襟裾半带星辰气。君乎壮游谁与同，为君吟望写灵踪。径思六翮凌风去，饱看岷山第一峰。  

***春隄试马图为何润夫京兆题***  

东风绿尽西湖树，春好凭谁觅春去。得意何郎试马来，寻春直到春深处。绣勒锦鞯新凿蹄，一鞭花雨草萋萋。天然画景垂杨路，知是苏隄是白隄。飞鞚翩■疾于鸟，骏马才人争騕袅。可怜绮陌艳阳春，不见离宫旧时道。御道当时迤逦开，南巡仙跸扈龙媒。羽林万骑从天下，天厩骅骝尽轶材。雨骤星驰人事改，宫门冷閟湖山在。萧条林壑鸟呼风，盛事真应旷千载。寒日铜驼感慨中。乾嘉荏苒到咸同。黄尘蹴踏兵戈起，百战才收汗马功。遗踪划尽繁华歇，擫笛声凄唾壶缺。莫问龙盘九殿云，更无鹤守孤山雪。尊酒流连退省庵，幽寻我亦旧停骖。南屏钟动淹归辔，韵事无人写夕岚。君心清绝侔冰玉，选画徵诗灿成轴。一眴春游二十年，年年梦堕西湖曲。去住休论今昔情，壮怀如月向君倾。据鞍顾盼英雄事，君不见麟阁云台万古名。  

***漫兴***  

广乐钧天事有无，梦回帝所一身孤。人间何路求三岛，世外扁舟隔五湖。耕钓逝当从漫叟，文章聊可学潜夫。药洲洲畔花如绣，独向西风听鹧鸪。  

***画马***  

{西乏}驾昔闻千里马，良工谁是九方歅。更无羁靮遭惊败，但有新图寄慨呻。隐痛苍生餧豺虎，高歌青眼望骐驎。驽骀减尽天闲色，神物何时一降真。  

***潮州刘教授以所辑东坡居士居儋录见贻意有所感遂题其后***  

绍圣当年党祸深，遗编千载一霑襟。神京北望恩非浅，瘴海南迁老更侵。报国孤忠空白首，投荒九死见丹心。桄榔尚说庵居旧，笠屐风流何处寻。  

***意有未尽再题二律***  

奇才知遇感先皇，晚岁邅回徙瘴乡。万里岭南余涕泪，千秋海外有文章。采风手校《居儋录》，醉月心悬载酒堂。一事类公差不恨，七年供奉殿西廊。要使天骄识凤麟，读公诗句气无伦。岂期变法纷朝政，差免书名到党人。修怨古闻章相国，推恩今见宋宣仁。过书举烛明何在，削牍真惭旧侍臣。  

***南园画马为翁尚书题***  

天不见房星化马如化龙，地不闻渥洼产马成青骢。腥<月参>六合尽泥滓，谁与汗血收奇功。咄哉何处得此种，意态雄奇声价重。轩然神力扫驽骀，似恐驰驱忧驾{西乏}。南园画笔迥绝伦，此马一出真空群。想当奇气发胸臆，泼墨淋漓如有神。意匠经营工画骨，曶霍精灵下云物。径思揽骏籋昆仑，伫盼成龙蹴溟渤。豪情壮志不可偿，风尘万里天苍茫。沙寒草衰苜蓿短，但见凡马多肉夸腾骧。监牧天闲有专政，御马深期知马性。骊黄牝牡亦何有，要豢长材成上乘。黄金骑，绿玉螭，绝足不假劳鞭笞。识途之效古所重，发纵指示今其时。按图低徊求画意，闻道人中有骐骥。  

***骖鸾***  

骖鸾自何年，祠宇犹空山。春雨洗丹灶，秋星炯瑶坛。窈窕帝子灵，月影时姗姗。烟岫晕螺黛，风泉鸣珮环。仙境閟岩阿，神光日斓斓。荒碑字明灭，遗迹萧梁间。缥缈散花天，凡骨无由攀。空阶草色晚，邃殿松阴寒。不见蓬莱宫，但见飞鸟还。谁能测元邈，灵妙倾人寰。  

***陈棨仁***  

陈棨仁，字戟门，号铁香，晋江人。同治甲戌进士，官刑部主事。有《藤华吟馆诗录》。  

***汉平津侯镜歌***  

公孙丞相儒家流，七十射策猎封侯。布衾脱粟不可见，尚有一镜争千秋。铭一十字大及尺，过眼如窥汉月魄。铁钮翠环薤篆疏，铜花碧绣菱纹蚀。当年东阁夸宏开，恶宾故人纷遝来。清光能洞汲黯直，朗鉴偏失江都才。招贤馆静空明发，尽道晶辉映毫发。可怜日日照衣冠，不照轮台战死骨。茂陵金碗秋未槁，牧豕旧容镜中老。荒凉片月弃不收，残字空传元朔造。  

***谭宗浚***  

谭宗浚，字叔裕，南海人。同治甲戌一甲二名进士，授编修，历官云南盐法道。有《荔村草堂诗钞》、《于滇集》。  

***春雨***  

侧侧微风澹澹烟，彻宵疏雨总堪怜。一春况味如中酒，三月轻寒未卸绵。里巷时光祈麦处，山棚生计焙茶天。绿阴如幄花如雾，争遣诗人不惘然。  

落红门巷记阑珊，日日阴晴称意难。润气微知炊灶湿，繁声翻当钓篷看。江乡春草思游子，镫影檐花称冷官。愁绝天涯多旧雨，可能车马似长安。  

悄倚阑干觅句来，片云头上已先催。愔愔芳径无行迹，草草年光负酒杯。词忆杏花虞学士，句传梅子贺方回。南朝四百烟中寺，多少楼台暝不开。  

喜看新绿满亭皋，一片青山望眼劳。但有关心谈稼穑，尽多生意到蓬蒿。潮头涨满鱼儿出，陌上尘销马首高。无限绿芜门外长，莫将颜色例青袍。  

***为问***  

兵戈犹未定，复此寄江干。落叶下前岭，孤村生暮寒。贫疑诗卷崇，病爱酒杯宽。为问秋来燕，雕梁几处完。  

***吕纪画鹰歌***  

华堂月净螀啼露，主人爱客陈缣素。怪兹咫尺轩楹閒，何得突兀槎桠之古树。细观劲翮翩然翻，想见炉锤笔端铸。我闻画鹰者，最数姜楚公。边昭及林良，厥技颇亦同。纪也下笔相追从，方其冥想动真宰，意欲惨淡无天功。当年侍从南薰殿，豹房日暮争嬉宴。泰彬前导朱寿来，追逐围场若驰电。偶然点笔成此图，往往深情存谲谏。不图宫阙图草莱，寓意微茫果谁见。嗟余枨触百感生，与此旧恨偏殊情。鹰兮禀气最猛鸷，啄睛掐脑群雏惊。胡为敛伏不一试，草间狐兔犹纵横。北风昨夜萧关起，愿尔决云驰万里。一击乱群穴，再击妖领死。扫除六合会有时，莫向凡禽惊爪觜。吁嗟乎！材官突骑今岂无，驽痾局缩非壮夫。鹰兮鹰兮人不如，傥登刘表高台上，我亦乘风试一呼。  

***泮塘晚步***  

西郊独归雾冥冥，茨茹未长茭筍生。幽禽避客就烟没，黄叶打门知雨鸣。前溪后溪有竹树，东崦西崦开柴荆。吾乡胜游自不乏，安用阳羡筹躬耕。  

***峡山寺***  

峡中无白日，当昼亦常昏。雨急瀑争地，峰阴云出门。忘机飞鸟暇，阅世老榕尊。莫问修罗劫，残僧几辈存。  

***邝湛若天风吹夜泉砚歌***  

书君悬针垂露之，奇篆写君离鸾别鹤之悲吟。忠魂缥缈去已久，但有贞珉一片知君心。当年此石诚非偶，滃郁春云落君手。用之愈久德愈全，合伴书窗为益友。鸦咋岭，鬼门关，孑然书剑来猺蛮。山魈狰狞伏洞里，巨蟒睒睗悬林间。砚乎辛苦定同历，幸不弃置埋榛菅。不然军中时草檄，掷笔悬空飞霹雳。丹心耿耿长不磨，愿与东南支半壁。穨城一角阴云愁，日影惨淡悲清秋。奇才岂仅屈宋并，毅魄直同张许游。片石犹存岂君意，悔不烽尘遭破碎。砚池点点浮青痕，尚似忧时贾生泪。桥亭字，墨妙碑，此砚与之应并垂。忽忆旧时好琴癖，画有同嗜安能一一搜剔全无遗。我来摩挲看款识，闲对遗踪思往事。洗处曾来虞苑游，捧时定合青琴侍。君今骑鹤归太虚。砚亦转徙经燕吴，愿祈六丁下摄取，永镇朱明洞府神仙都。  

***舟中读阮太傅重刻西岳华山碑拓本***  

帝临高居奠八维，兑位所宅金神司。厥有华岳崔以巍，林巅谷越相蔽亏。群峰刺天白差差，泄云不散阴雾披。荒霾陡绝人莫窥，升降灵{雨澍}嘉颖滋。福庇黎庶除疠疵，在昔炎祚朝政隳。浮屠媚鬼兴淫祠，诅祝妖惑崇祥禨。况兹岳渎尊神祇，宜有翠琬铭丰碑。陈留徵士鸾鹤姿，博赡渊雅工文词。真迹妙绝时人推，群龙宛宛出水嬉。五采凤羽垂褵褷，想当落笔纵横时。腕力袅拄如悬丝，偃仰回复无不宜。千年巨碣争护持，剥蚀青翠蟠蛟螭。宝光迸射来天墀，上掩奎宿腾斗箕。帝曰斯宝诚绝奇，六下下取雷电随。地媪摇撼惊莫支，人间传拓嗟渐希。三<弓一>同异纷差池，琅环馆主持使麾。倩工摹刻重补治，缜密方劲争毫釐。益以别本全无遗，若金镕鑛玉泯玼。嗟哉隶法明季衰，破列轨范争亻爪离。国朝媕雅多大师，远溯秦汉卑献羲。竞辟阃奥开藩篱，末流泛滥吁可<口岂>。体制诡越遗馽羁，或乃丑拙兼斜欹。方若画屋圆穿锥，俯趋鼠穴遗坦夷。刻画西子成戚施，古法渐邈谁复追。此碑摹刻时代迟，朗若刮目黄金鎞。惟川有涘山有基，正谛在是奚外歧。况今廿载兵尘驰，潢池盗弄烦鞭笞。啸聚妖丑藏魅魑，文选楼前劫火悲。汉原秦畤多旌旗，朱门贵邸罗尊彝。亦复散佚随仆厮，深山陵谷安可知。他时岁月随迁移，购此或亦千金赀。我闻岳庙临西陲，磶铭壁画镌{厂垂}{厂义}。何时赤手携毡椎，搜剔榛莽穷险巇。或有铭碣前代垂，与此合卷装琉璃。平生宿愿难遽期，侧身西望长嗟咨。  

***游百花洲***  

闻道东湖胜，寻幽惬讨论。雪光寒照座，水气暗侵门。鹭起沙隄净，鱼噞石穴潭。尘闤隔咫尺，佳景俨郊樊。  

十顷渌波净，荷花相间香。平铺轻浪暖，并送小亭凉。蛤蜊缘隄堰，鸬鹚晾石梁。论园如买夏，何必减沧浪。  

曲榭千房闭，长廊百折分。引泉微注笕，叠石欲生云。竹啸助吟趣，苔乾疑篆文。天工饶点缀，沙鸟自成群。  

老柳如僵立，何年插小池。迎风低散缕，拂水卧生枝。自得萧闲趣，偏多倔强姿。如何经劫火，飐冉似当时。  

灌圃平生愿，来看胜地幽。园蔬收鸭脚，溪芡熟鸡头。劚药应旋长，烹鳞不用求。虽无贤地主，胜赏足句留。  

避地怀苏子，孤芳迥绝群。高风秦博士，逸操汉徵君。乱世容闲卧，斯人不可闻。廊碑重抚读，湖气冷斜曛。  

享祀崇祠配，风流老辈存。诗名犹未沫，经术至今尊。侧想干戈日，曾经祲沴昏。斯游良不易，雅赏接琴樽。  

吾乡原水国，名胜擅林泉。对此卜居地，应吟《招隐》篇。待营因树屋，拟蓄卖文钱。相约羊何辈，归耕且授廛。  

***泊舟南昌大雪作歌***  

吾家岭海居南陲，赤日长照恒炎曦。隆冬飞雪洒不到，但有千树梅参差。朅来豫章偶携酒，云气昼黯纷迷离。波涛叫呼朔阴集，山石凛冽寒飙吹。天公忽蹴痴龙起，倒泻琼瑶八千里。横空欲度西山来，疾雨斜吹入江水。若有人兮在云中，跨缟鹤兮骖素鸿。瑶池阆风赴高会，堕羽飘坠来虚空。盘旋回折不相下，变灭的皪难为容。不然河伯张宴浓，洞庭乐奏酣笙钟。缠头十万翦鲛縠，片片映出蛟鼍宫。前者迸入烟濛濛，后者卷作涛汹汹。噫号声势塞大块，一洗万古尘沙胸。隔岸遥看雾痕湿，枉渚回汀纷出入。天前阔远千树涌，沙际冥茫万鸥立。我生憔悴百不宜，穷愁惯被江神欺。倦游千里厌久泊，忽看世界堆琉璃。江山奇景恣游眺，造物贶我原非私。偶然留滞亦殊得，岂必捷足争先驰。君不见章江门外帆如织，千枝万枝作竿直。几人住乡得安適，大半风尘走南北。烹羔暖酒渠有命，此乐岂须吾辈得。眼前欢会且高歌，何用牢愁叹湮塞。夜来沈沈月无色，万种愁心乱难极。会当唤取潜潭蛟，起弄霜天吼铜笛。  

***循狮子岭度十八盘***  

奇峰欲干天，失势忽斜落。弯环疑互缠，奋击起相搏。万叠凭巑岏，一条开荦确。望中见纡郁，意外出巉恶。怪棱低钩衣，仄势怒齿索。兹为入山路，有似门启钥。微生寄舆夫，喘息不敢作。登顿愁趼疲，窥觑虑魂弱。不信人世间，坦途尚清廓。遥见青林端，秃当响檐铎。知有梵宇崇，盘空横岝崿。  

***雨中由黄草坪过武陵山***  

涉想登灵峰，昏旦忽移景。飞<云今>失寸晖，晦色惑诸岭。贾勇循涧崖，筍鞋任驰骋。风霆浩啸翻，草树逞妍靓。陡缘万松巅，趋下若窥井。一诺许山灵，颠踣吾有命。媻姗趁蒙茸，暗昧露光炯。缒幽一岩穿，造极万峰迸。却乘险阻尝，喜得妄邪屏。险中博欢娱，事过趣弥永。轩冕有危机，何者真乐境。平生游屐多，屈指半天幸。山中难久留，浩歌下萝径。  

***游甘露寺***  

一峰藏竹底，竹外得天光。浅濑通鱼穴，空崖聚蜜房。巾瓶添净契，蔬筍亦真香。携得山云返，城中作晚凉。  

***青莲洞***  

仰窥石下垂，仄步石横拒。平生耻折腰，至此随仰俯。兹为青莲龛，榛莽限深阻。扪苔负壁行，魂弱不敢语。悄然风叶飞，恐有山魈觑。元人旧镵碑，洞狭不容武。侧身偶蹲窥，砐<石我>垂玉箸。昔人绝技传，未肯草木伍。好奇此雕镌，作计亦良苦。久立畏森寒，攓衣出苔户。携将白石还，好向僧厨煮。  

***小蓬莱峰下有瀑泉三叠旁列横石可坐十人***  

是谁觞群真，涧底置瑶席。洼尊久不存，罗列賸奇石。遥对清泠泉，各各据高壁。出窦纷窒通，注谿错回直。意同长风争，急起赴石隙。群山如踔跳，声过有余力。道人了不闻，合掌对凝碧。泄怒任叫嚣，守柔自冲默。渐进岂不佳，胡为苦相激。感物遂写怀，浩歌日将夕。  

***书事***  

新传严诏馺娑宫，玉虎晨威一震同。卧护西陲稀健将，角巾东第到群公。本来袁窦原殊气，却比萧周已尽空。独使至尊忧社稷，未央前席策平戎。  

衮衮鹓鸾又一时，上林阿阁最高枝。朝恩别自求新剑，世事休教覆旧棋。宛马蒲萄前代略，河鲂杨柳中兴诗。宣光盛烈非难嗣，燮鼎调羹望禹夔。  

***陈文騄***  

陈文騄，字仲英，晚号槁叟，大兴籍祁阳人。同治甲戌进士，改庶吉士，授编修，历官安徽候补道。有《养福斋集》。  

***渐西观察提点山右中江父老咸怀怨思献诗三十韵以志惓怀***  

兰蕙与蓬蒿，同生不同类。庭芷共江蓠，隔山扇馨懿。植物有本性，斯人洽气谊。譬如浑与淄，源分味一致。方寸契合微，名言无可志。下走滞京洛，时俊红尘萃。尤推彦伯贤，一见惊小异。既入季野室，气概四时备。盎然饮太和，不醪亦自醉。何期后十年，移官戏下吏。文宴纵清谈，往往抒宏议。怀抱郁青霞，渊雅而纯粹。恍遇祖约谈，次日如失睡。有时涉文囿，洸洸罗满笥。河东记委箧，崇山识简坠。怜我呰窳才，赖公琢成器。明月照人影，高云讬广庇。不图好风吹，新纶忽迁地。休景知边情，盛绩御屏记。郑白千顷沃，欢呼迎新使。美意汉京洽，觖望鄣南怼。持鞾念旧恩，攀辕洒新泪。我心益戚戚，欲言无一字。公方鬯远猷，岂为私情累。惟祝蚩蚩心，上感羲轩意。牙纛锡专征，江海重膺寄。白发旧部僚，老马伤憔悴。草亭筑四休，轩盖行抛弃。傥报我公来，重理出山辔。短歌寄离愁，烟波荡淮泗。  

***乙亥元日庐州作***  

暖入东风冻乍开，人随梅柳渡江来。郡符恰共韶光换，凯唱频烦腊鼓催。吴楚河山空故垒，赵张勋业数奇才。日边漫指长安近，昨夜觚棱有梦回。  

羲驭飚轮去似梭，五龙六甲眼前过。容添白发梅偷笑，官比黄州筍欠多。绕郭沟塍知土辟，沿街烟火验时和。驽骀虽老雄心在，拔剑犹能斫地歌。  

***陈存懋***  

陈存懋，字竹香，赣县人。同治甲戌进士，改庶吉士，授检讨。历官浙江知府。有《冬心斋诗稿》。  

***游盘山归路口占***  

暮春残雪点征衣，晓起冲寒下翠微。胜境难忘情脉脉，名山乍别意依依。岩前芝草劳僧赠，洞口桃花笑客归。万壑松涛千尺雪，结庐何日学忘机。  

***卢生祠题壁***  

一枕黄粱梦太长，是因是想总荒唐。人生自有天伦乐，不作神仙也不妨。  

车马劳劳送客程，邯郸道上尽卢生。若非生就神仙福，炊熟黄粱梦不成。  

海上蓬山路杳然，目前困苦最堪怜。人人饱吃黄粱饭，一枕安眠便是仙。  

荷风香送使臣车，江汉英才擅作家。圣主恩深难报称，昨宵有梦到京华。  

***横溪泛月歌***  

东山月上露气清，松杉夹道枝交横。榜人无声宿烟渚，水光荡漾摇空明。小舟泛月横溪曲，溪上微风动林薄。寂寥山馆夜沈沈，阶下流泉响琴筑。  

***七鲤镇河隄晚眺有感***  

客里光阴手一编，人生如寄剧堪怜。思量去日知来日，惆怅中年到晚年。涧水白拖千尺雪，夕阳红漾半江天。长隄徙倚频回首，暮景桑榆好著鞭。  

***补和管士一同年使鄂之作***  

浩渺长江拍浪浮，江头黄鹤古时楼。一尊风月晴川夕，万顷烟波鄂渚秋。此日论文仍接席，当年持节忝同舟。迢迢十载春明梦，独立苍茫感旧游。  

***秋夜忆弟***  

去岁南归日，孤舟潞水边。今年重到此，衰柳散疏烟。燕市吾将老，苏台子自怜。悠悠分两地，明月几回圆。  

未了向平愿，难谋阳羡田。联床曾有约，共被是何年。草色荣枯感，萍踪聚散缘。南楼闻雁唳，倚枕不成眠。  

***游鸟门山偕陶心云***  

不必奇峰劈巨灵，天然苍翠耸围屏。悬岩溜滴龙潭黑，绝壑云迷鸟道青。祖逖渡江怀击檝，屈原忧国且扬舲。稽山镜水春如许，聊共先生倒玉瓶。  

***丁善宝***  

丁善宝，字韫山，濰县人。举人，官内阁中书。有《六斋诗存》。  

***九日游程符山寺晚归***  

程符秋色好，杖策叩禅扉。不尽登高兴，无嫌傍晚归。石花明涧水，山月上人衣。回首钟声起，泠泠下翠微。  

***对酒感怀***  

门前种柳绿成阴，门外波涛深复深。一念随分人物我，百年可有去来今。君平莫定升沈数，伯起空辞暮夜金。壁上青萍缘底事，宵来风雨作龙吟。  

***许静***  

许静，字海楼，汝州人。举人，官开封府训导。  

***与张勺波游龙王山***  

一带长隄柳数行，两峰山色下河梁。画师最是碧翁巧，添个飞鸦趁夕阳。  

***题朱梓皋湘江红叶图***  

家山遥隔大江流，岸荻汀枫慰客愁。游子还乡争一问，扁舟满载洞庭秋。  

***阎南图***  

阎南图，字搏九，又字天池，号莼凫，榆次人。副贡。有《南村诗草》、《留影盦集》。  

***赠王居士***  

竹杖醉时携，萧条白发垂。高年须药健，野性学仙宜。江鲤迎潮钓，山花趁雨移。时人笑樗散，多见葛巾欹。  

## ●卷一百六十七

***金和***  

金和，字弓叔，一字亚匏，上元人。贡生。有《来云阁诗稿》。  

***避城***  

海上逃人言凿凿，夷于丁男不甚虐。惟与妇人作剧恶，比户由来皆大索。城中儿女齐悲啼，四乡一一谋枝栖。寻常家具邀人赍，腰缠浪掷轻如泥。谁谓乡农亦称霸，百金才许蜗庐借。瓢水束薪珠玉价，钗钿裙袜夺之诈。稍不如意便怒骂，抢地无言但拜谢。道来此间已被赦，不见邻妇头鬖鬖。无钱能赁香筍篮，膝前有女年十三。中夜急嫁西家男，身携布被居茅庵。  

***募兵***  

城中旧兵不如额，分守城头尚无策。何论城下诘暴客，市儿反侧颇接迹。一旦招之入军籍，朝来首裹青布帻。细襻革靴<革幼>盈尺，黑衣蔽腹袖尤窄。堂下群鸦立无隙，或舞大刀或磔石。取其壮健汰老瘠，九城累累保卫册。昼坐当门怒眼赤，大声能作老枭吓。恶匄往往暗褫魄，夜出走巡街巷栅。火光烛天月不白，木梃竹鞭在肘腋。吠犬无声都辟易，一人日与钱一百。勤则有犒惰则革，借问谁司鼓与钲。居然高坐来谈兵，百夫长是迂书生。  

***扬州客邸作***  

不惯扬州住，芜城数暮鸦。世情原鲁酒，人意亦唐花。客路江难缩，秋林日易斜。云边亲舍近，吾梦欲还家。  

***王嫱***  

红颜竟许到沙场，休抱琵琶意更伤。不是出宫时一拜，今生何处见君王。  

***西施咏***  

溪水溪花一样春，东施偏让入宫人。自家未必无颜色，错绝当年是效颦。  

***五月七日母命出城避贼***  

老母传示纸三寸，欹侧澹墨十数言。谓闻尔日贼促战，千家万家人出门。尔独何为恋虎口，六世名族惟尔存。身是妇人当死耳，此时言义休言恩。尔去将情告诸帅，况尔有口兵能论。背人读罢火其纸，才欲痛哭声先吞。中夜起坐不能寐，十指尽秃余咬痕。在家何曾得见母，母教诚是儿智昏。宿将南来过两月，胡至今日军犹屯。或者条侯太持重，不识此贼原游魂。傥以里言走相告，未必幕府如帝阍。藉手庶几万分一，还我甘旨鸡与豚。甘作罪人背母去，廿金馈贼吾其奔。  

***初九日出城既至善桥作***  

出城二十里，世界顿清凉。不觉发将白，才知日尚黄。居人尽旗鼓，吾辈又冠裳。重见圣朝诏，羞挥泪数行。  

***自秣陵关买舟冒雨至七桥瓮马总戎营求见***  

早潮人说船行易，五十里路夕未至。夜深雷雨破空来，疑是城头战方利。小船漏水时欲沈，袴袜无乾不能睡。烧烛聊谈纸上兵，到晓刚成六千字。遥遥乍见当头旗，船得顺风桨生翅。须臾系缆营东头，万帐星罗真得地。此时雨猛更逐人，草滑泥深策无骑。束缚芒鞋侧足行，军前岂可轻儿戏。渐闻朝令许传呼，长揖扣门敬投刺。将军竟作阶下迎，才见逃人先迸泪。敢谓此贼不难平，三月迁延自攻愧。张髯怒骂骄儿兵，如所云云颇非醉。坐来徐献袖中书，五策居然中三四。欲推欲挽忽沈吟，前席无声似酸鼻。但言大帅在锺山，到彼雄心傥一试。我闻未免中狐疑，于我何嫌若引避。归船听取道旁语，请战都非大帅意。将军近已病填膺，不是将军不了事。  

***初六日将辞诸营而去***  

旁观不觉举棋频，枭鸟声多渐惹瞋。吾舌能令金马泣，军心只似木鸡驯。侯嬴有剑难从死，伍员无箫欲救贫。徒赚北堂占鹊报，猜儿已作后车人。  

***初七日去大营拟寄城中诸友***  

十万冤禽仗此行，谁知乞命事难成。包胥已尽滂沱泪，晋鄙惟闻嚄唶声。自古天心慳悔祸，虽余人面错偷生。一身轻与全家别，何日残魂更入城。  

***闻落叶声有感***  

夜夜空阶落叶横，因风随处答虫鸣。纸窗如墨每疑雨，华发成丝是此声。兰芷江边迁客泪，蘼芜山下故人情。飘零自分无归日，略向歧途诉不平。  

***还家***  

还家翻似客，儿女一时喧。乱阁囊常碍，新支榻不温。缝裳促冬线，翦烛恋宵尊。几日听江雨，征帆又在门。  

***梦月夜游笔架山歌***  

我昔初游笔架山，重岩绝巘穷跻攀。夕阳满天下山去，山灵笑我真痴顽。梦中来呼渴睡老，汝昨看山爱山好。好山不向月中看，谁识此山天下少。我欢跃起欢相迎，山灵挈我随之行。腾地直上一千丈，此山屹立如在不夜城。九阍咫尺通帝京，四边寂静无人声。举头不见团团月，却是广寒旧宫阙。万户千门无点尘，珠斗银潢共清绝。此时姮娥露真面，云锦衣裳飏红电。须臾放出大光明，融结此山成一片。山耶月耶两不知，浩浩长空亘秋练。山灵语我此奇景，除却此山无处见。此山南来第一真洞天，今作穷妻汤沐县。绕县遍种丹桂花，灵根来自海市鲛人槎。云是结璘使者手赠春风芽，此山樵童渔女一一皆以花为家。花开花落一十二万载，古树今树不断香横斜。偶然桂子月中堕，当作瑶池灵药可。白兔谁闻天上舂，青鸾自寄山中果。人生得入此山游，仙箓何事更向佺铿求。此山一草一木一猿一鹤俱是不凡品，而况餐烟吸露之灵修。我心默默方然疑，忽闻侍从传语山灵知。近来吴刚老病疲，其属八万四千户，斤斧往往乖常仪。一去蓬莱十日不复返，闻其烂醉蒲桃新酒无醒时。顷间问游下方客，落落冰玉无俗姿。吴刚修月不称职，今后其人客代之。山灵贺我促我顿首谢，我有我志请毕今夕语。我之学儒仅仅知讴<音今>，我之学农仅仅习耕稼。其他一切愚过移山公，而况生平懒同嵇叔夜。尘世不愿受羁勒，天府何堪任驱驾。幸为更乞恩外恩，曲恕草茅虮虱臣。七宝楼台非我事，匠材别选宁无人。山灵对我长太息，叱咤一声如霹雳。惊回春梦落河海，依旧青镫闪蓬壁。东窗指顾榑桑红，照见此山最上芙蓉峰。  

***登木末亭怀太白***  

碧萝祠宇袅茶烟，曾此行吟有谪仙。自著锦袍上天去，鸟啼花落一千年。  

***送曾袭侯出使***  

江上逢旌节，中朝第一流。时名谢安石，先德武乡侯。许国无回顾，弥天此壮游。长风九万里，何止到瀛洲。  

***施山***  

施山，字寿伯，一字望云，会稽人。有《通雅堂诗钞》。  

***吾庐***  

万壑吾庐外，萧然一布衣。家贫亲老易，地僻客来稀。开卷前贤过，穷居世事违。坐看小乌雀，街食向巢飞。  

***闻客话滇南***  

槟榔花发碧鸡山，昔有藩王镇百蛮。歌舞销沈宫殿废，乱云犹拥七星关。  

***庚午春日天门城边看灌麦***  

嶓冢东流日变迁，淤湖春麦绿成田。渐繁生齿兵戈后，试数儿童陇亩前。西顾犹愁回纥马，南漕久废运河船。谈何容易匡时略，搔首斜阳古郭边。  

***咸丰三年冬贷粟钱江农人张国震馈钱以济是日暴风不止先王母倚闾忧甚距今十九岁矣感怀成诗***  

百历冰霜年少日，一钱生死感人恩。饥寒岁暮亲垂老，风浪江干日已昏。祷佛炉烟归未绝，极天坟树远无痕。天涯又怆清明近，麦饭何时拜墓门。  

***偶樵寄示旧作藤鼓行三章歌以和之***  

苍梧羊石端州门，以藤为鼓吾所闻。君于三鼓曾见一，作诗气压千人军。明臣灭贼根株绝，更挽妖藤宝刀<雀戈>。团团冒以黄牛皮，罚令司更赎前孽。二百年来乱夷狄，腾腾击鼓鼓欲裂。大臣鞶带曾三锡，辱国丧师不可说。坐令米贼轻国宪，南纪滔滔日流血。即今鼙鼓中原息，西北萑苻未诛灭。安得拔钉褫牛皮，老藤十丈复联结。皇灵感物变顽性，飞渡黔山斩萌蘖。归来作颂镌其功，藤皮坚滑刀如风。岐阳之石蛮溪铜，以比尔鼓将毋同。云台马武山林雄，中兴汉代声嶐嶐。谁知顺逆妖祥异，湖海犹忧伏莽戎。  

***蒲圻城头晚眺有怀仲丹都中***  

山山黄叶兼红叶，松竹萧森掩映之。云里谯楼双塔迥，鸟边暮雨片帆迟。风光绝妙秋深后，客思苍然独立时。忽见洞庭霜橘至，故人京国最相思。  

***题赵州王节妇画水***  

赵州古寺嫠王氏，画壁流观吴道子。精魂白日游九泉，倒卷黄河入腕底。波澜于古真莫二，毫端潋滟涵元气。晴昼如闻风雨鸣，空堂疑有鱼龙至。鳞鳞闪动不敢扪。安得巨掌擘海门。飒然冥顼忽飞入，炎官赤帝皆惊奔。或愁异日冬寒恶，地冻天冰受椎凿。嶙峋纯是血点凝，百劫千灾岂销铄。高风萧萧环翠阁，海客南归袖云壑。秋成不劳忧旱乾，万棱农田绕山郭。田间寡妇拾穗同，怜渠耕石恒年丰。犹传黄鹄孤飞日，恶浪惊涛泪眼中。  

***刘履芬***  

刘履芬，字彦清，一字泖生，号沤梦，江山人。官户部主事，改江苏知县，署嘉定县事。有《古红梅阁遗集》。  

***岁晚述怀***  

吾无应物材，涉世诚大难。静默欲养心，触事多忧患。读书不致用，焉贵抱丛残。愧此编氓徒，力食供晨餐。贫贱未为辱，亲密未知欢。芬馨湘南草，讵若庭户兰。俯思励至行，束带怜朝寒。  

***二月三日放舟至木渎宿石心村居越日登灵岩山远眺循麓过披云庵看梅冒雨而归纪游***  

薄雾恋山坳，日在征鸟背。出门一舸浮，峭碧点波碎。横空见塔尖，如佛影孤髻。逾近烟水阔，舍舟见古寺。我友汪居士，避俗隐兹地。布被可留客，门巷不嫌隘。桧雨烧团茶，饫口园官菜。卧听万壑风，足洗胸中秽。  

微露濡行人，揽衣起破晓。一步一看山，翳丛惊宿鸟。风廊出溟渤，钟声散迟早。松树千百盘，近觉青可拗。思夷勇孤往，步险怯始造。不知路所极，云起手能到。数数到阶级，落叶琴台扫。无与苎萝人，洞门閟春草。  

上山复下山，僧庐三里余。无数梅花林，照水争清疏。禅宗息文字，掩关终岁居。自惟种植缘，长笑溺与沮。结趺坐苔石，啄木下自如。众香了无际，安用悲莱芜。亚枝落横玉，还读怯卢书。一瓯绿雪汤，自易情怀孤。  

***寄陈曼寿***  

短榻移镫客梦疑，萧萧残竹月明时。未愁僻地鉏茅始，颇悔携樽就鞠迟。人外孤鸿无静境，酒边双燕有春痴。近来祇合关门住，卧诵江湖听雨诗。  

***舟中赠杨见山***  

停船看明月，夜永一镫虚。独往青山后，论心白首初。浣衣今一笑，食肉尔何如。后约应期我，秋风江上书。  

***都门客思***  

浩想烟波采白蘋，开帘静对月如银。模糊云树三千里，抖擞衣裳十丈尘。处世正非贫可了，还家只盼梦能真。曹司事简朋俦隔，自起烹茶析涧薪。  

***夜坐荷芳书院***  

秋声不在山，月色融于水。菊畦两三丛，烂漫炫金紫。净乡广作缘，池隙扶六枳。霜重警林乌，波寒定潭鲤。岂惟荇藻流，镫影一船舣。旧游吴越交，十载五湖涘。清景对灵抱，良宵数有几。  

***观姚少师录童中州后和陶诗书后***  

道衍未入燕，能诗乃名诗。偶写友朋作，命意殊冲夷。中州旧相识，寄远界乌丝。一卷《后和陶》，书以徇心知。繇靖不再睹，自洗软媚姿。足知才力强，所施无弗宜。和尚故不错，责之何苛为。吁嗟太孙帝，柔弱祚渐衰。文皇一振厉，遂廓二百基。此见和尚功，长育亦不赀。世俗恢奇策，传闻多可嗤。要之游佛门，固是英雄师。往昔见摹本，手迹今兹披。他年请刊石，用补集所遗。  

***吴园***  

拙政山<木荼>怨老梅，百年池榭几遗栽。碧桃临水才三足，犹背东风滴泪开。  

***答潘麟生***  

阑风苦雨积莓苔，兼喜湖山绿酒杯。握手花丛人渐老，论心水会我重来。频年离绪桓三弄，遍地征尘杜《八哀》。短后儖儳落ヰ马，公言龛乱正须材。  

***雷浚***  

雷浚，字深之，吴县人。诸生。有《道福堂集》。  

***自黄县至宁海州道中作***  

自离黄脽来，行行渐沙砾。不知身入山，山远青屴崱。雪压山气沈，透空转缥碧。斜阳来照之，倏忽成霞赩。变幻不一时，陆离兼五色。是日行未远，鸡栖日将夕。疲投茅店宿，山月店门白。  

山行古乘樏，厥制似即屟。汉时始用轿，隃岭平妥帖。我行山海间，我车阻高冈。无轿不得进，有木真豫章。似梯桄以绳，似网似箕张。用驾驴背行，云宜山路长。山辎名不俗，采之入诗囊。  

四更山月落，星光淡原野。仆夫恃谙练，驱驴出道左。昏黑望前林，明白顾后火。行行阻深涧，对岸高砐硪。鸡鸣知逼村，覛路无一可。路旁似有人，呼之乃树也。蹇驴啮径草，我稳山辎坐。此时脱遇盗，倾刻当无我。东岭透朝霞，西岭烟雾锁。四顾默无言，一身万峰裹。  

上山势似难，登顿从无失。下山势不留，往往多差跌。一跌幸无伤，雪后铺如茵。人驴同扶起，扑雪如扑尘。  

绝壁两崖分，中通路一线。人马鱼贯来，去来厄捘腕。捘腕犹可避，马碍岂容旋。出门戒欲速，崖口伫少间。少间一仆下，疾行呼不来。徐徐山辎入，壁上绣古苔。  

沈沈山中宅，未识何人居。历历山中村，绿窗俯通衢。岂不虞盗贼，世乱此晏如。自入东莱境，道路无妇女。汲水临深涧，浣衣来楚楚。山僻偶一见，此风胜邹鲁。  

皇天夜雨金，万夫朝死斗。牟平土不穀，民穷何述富。帝敕金星下，驽力试补救。又恐逸则淫，金沙杂纷糅。拣之更链之，辛苦同芸耨。我行升高山，下视人辐辏。询云淘金户，蠕蠕聚万首。稍近皆败絮，腾趠如猿狖。此邦本不肥，尔生亦太瘦。  

***四月九日重赴白隄汪氏馆斋是夜月不甚皎徘徊清梦轩池上凄然有作***  

兵残剩得旧楼台，楼下池边半绿苔。几辈人如花骤落，今宵我与月偕来。不堪怀旧刚闻笛，如此寻诗合举杯。昨日陇头书恰至，殷勤犹讯劫余灰。  

***贝子木明经半行庵遗集刻成题后用调生丈韵***  

生能草檄兼横槊，无命皇天底赋才。饱食太仓腾鼠子，饥驱歧路泣龙媒。祖鞭欲著似春梦，韩集谁编几劫灰。尚有定文同志在，招魂直欲上西台。  

***史兰***  

史兰，字双梧，嘉兴人。诸生。  

***过翠云精舍读液川上人观幻居诗留题***  

液川吟诗如画竹，修竿劲叶风生屋。有时作画复题诗，见诗不见画满幅。即今何处留遗编，小桥流水南湖曲。大小乘参短长吟，禅林应当佛书读。  

***丁申***  

丁申，字竹舟，钱塘人。诸生，候选主事。  

***秋日严州城下用放翁初秋有感韵***  

萧萧落木下孤洲，叠叠穷山豁一州。枫叶江浔帆影碎，梅花城郭笛声愁。归耕游卒争刑马，垦废贫黎合买牛。休养此邦诚不易，长官匪止俸钱筹。  

***丁丙***  

丁丙，字嘉鱼，号松生，晚号松存，钱塘人。诸生，江苏知县。有《松梦寮诗稿》。  

***送庄四归毗陵***  

离怀折赠柳毵毵，春到旗亭酒正酣。铁笛一枝催梦醒，梅花风雪满江南。  

***茶庵招游西谿答之即坚其约次韵***  

只消雨不恼黄昏，明发招邀出郭门。十八里中花更好，两三人约酒先温。水楼禅话交芦偈，野寺诗寻宿藓痕。试与软红尘土客，清名持较果谁尊。  

***借竹轩***  

瑞隆院里翠黏天，看竹曾传北宋年。玉版禅赊烧筍客，金题赞乞散花仙。窗帘大好辉千个，风月何烦买一钱。登眺愿资双不借，最清凉处独高眠。  

***筠轩丈以雁山茶饷客***  

雁山色如古鼎彝，丹砂翡翠青瓜皮。四十九盘云合离，一百二峰烟芬菲。客儿游屐独见遗，诺讵那至开初基。沈记薛赋彰希微，閤南北兮谷东西。泉膏石髓蒸华滋，五珍之产茶尤奇。梅公诗句高品题，阮家仙种是也非。清明节过穀雨霏，新芽一枪还一旗。武火焙足文露晞，瓶盛箬裹致远宜。铁翁得之笑解颐，新年招集吟朋嬉。小小炉子涂红泥，雪余檐滴烹珠玑。蟹眼鱼眼声澌澌，恍疑瀑在龙湫飞。煎成浅琖浮琉璃，色香味与阳羡齐。座中二老先忘机，裹粮曾踏芙蓉溪。重圆茶梦疏朝衣，鲰生亦幸清诗脾。所嗟互市来西夷，茶纲岁入千朱提。可怜军火无穷期，不抵防海一日糜。兹茶隐秀与世违，解渴不屑沦鲸鲵。主人论敌有余凄，苦心茶味其庶几。更期八尺支杖藜，雁湖绝顶轻攀跻。春茶采采归来兮，延年益寿同丹荑。  

***黄浦道中***  

黄浦江头夜月明，青龙桥外暮潮生。廿年重抚疏疏柳，输与凉蝉自在鸣。  

***叶盘新摹丁敬身隐君像属题***  

砚林钱塘江上人，祖述龙泓丁隐君。负米踏麹供其亲，余力读书常龂龂。下数汉唐上周秦，鼎彝碑碣通《说文》。篆刻绝艺无等伦，与诸鸿博张一军。词科掌录扬清芬，庭前诸子皆有闻。张纱古弄屋荆榛，集庆寺后荒秋坟。独留遗像传风神，抱膝坐石全天真。叶子好学忘清贫，暇操铁笔镌贞珉。私淑前哲香瓣薰，艺林名重同千春。  

***丁午***  

丁午，字颐生，钱塘人。诸生。  

***冒雨访盛凤翔城北寓居留饮春盘醉后有作***  

入春雨雪多，兼旬风簌簌。枯坐兀无聊，蜡屐访城北。登堂一笑迎，握手意可掬。天寒泥留饮，是真来不速。嗟我生寡欢，性僻难谐俗。与君久缔交，淡然若兰菊。遇合彼此同，牖下犹雌伏。瞻顾名利场，无能共角逐。笑彼冠盖多，其奈知食肉。不如咬菜根，静对缥缃馥。优游寝馈中，万卷丹黄读。知足神自怡，朱颜为君祝。至乐颇耐寻，何必求多福。冲寒梅信芳，同上孤山麓。  

***庄棫***  

庄棫，字仲白，丹徒人。候选主事。有《蒿庵集》。  

***秋怀杂诗***  

故乡不可见，仰视河汉流。肃杀亦岁功，动植宜虔刘。朝歌《思归引》，暮歌大刀头。茕独固增感，离思亦萦忧。房栊蜻蛚吟，原野狐狸游。蟋蟀仍在堂，相对乐未休。日月已云迈，良士慎自谋。  

柳  

东风吹百草，冉冉过柔条。依旧江潭路，其如陇水遥。高楼刀尺缓，古道马蹄骄。莫问封侯婿，闺中泪未消。  

芍药花初放，蘼芜叶复齐。栖鸟白门侧，落日大隄西。朝朝逐游子，暮暮隔空闺。袅娜今如此，莫负晓莺啼。  

***王继穀***  

王继穀，字子诒，会稽人。有《听桐庐残草》。  

***九日登八咏楼同仲兄作***  

木落废城秋，关山一雁愁。大溪环屈曲，败叶舞飕飗。风雨重阳酒，巾裾八咏楼。凭栏吹铁笛，万里湿云收。  

***舟中遣兴***  

霜雁一声唳，白云天际流。橹摇新涨软，江借晚枫秋。强酒为寻梦，围棋暂避愁。前湾知泊处，落日破帆收。  

***萧山道中***  

大江日落暮烟凝，估舶家家欲上镫。残柳疏星帆影卸，乱鸦声里到西兴。  

***镜湖即目***  

故乡风景认依稀，曲曲陂塘雪鹭飞。万户稻蓬围蔀屋，半湖菘翠荡柴扉。黄花紫蟹酒初熟，红树碧溪鲈正肥。津鼓一声星几点，卧吹铜笛夜船归。  

***感知一首酬李{无心}伯先生***  

乘槎欲访三神山，蓬莱咫尺风引还。炼石五色亦何有，谁信娲皇补天手。山林钟鼎两不成，何如独坐援孤琴。醉折幽兰弹古调，空山寂寞无知音。昨者别兄偶弄指，天风海涛入焦尾。余音袅袅千里闻，谁识天涯有锺子。先生当世推经神，主持坛坫三十春。忽听巴音和白雪，喜舞奚翅登龙门。中散许传《广陵散》，一洗俗耳筝琶新。瓦釜雷鸣奚足论，得一知己死何恨。一弹再鼓忘形骸，孤月寥天印方寸。  

***王诒寿***  

王诒寿，字眉叔，浙江山阴人。诸生。官金华训导。有《缦雅堂集》。  

***春暮***  

野桃无力点晴波，寒食清明次第过。酒价渐低春酿熟，筍船初到市声多。东风芳草人盘马，小雨杨花客渡河。却忆江南好时节，画桡衫影水如罗。  

***铜鼓钗歌***  

银蘤一尺绀龙角，翠漫镂金<雀戈>钿萼。海南女儿颜如霞，不向东风曳珠索。玉螺花鼓青盘雷，碧璎鹅锦连臂来。钗光摇摇彭声起，手撒春星颤鸾尾。洞堂一曲蛮花香，犀床不动双鸳鸯。毡裘都老红酪浆，堕霞簇簇珊瑚囊。何年飞来逐龙子，古井沈沙土斑紫。芙蓉怯玉兰云垂，金虫欲缀愁蝉丝。且铺舞锦呼吴儿，娇鼍促叠催《柘枝》。  

***蒋节***  

蒋节，字幼节，上海人。诸生。有《闲偍斋诗集》。  

***古诗***  

穨阳散林薄，凉飙入我帏。孤鸿邈天末，客子寒无衣。手把鸣琴弹，弦急不成挥。非关弦柱促，顾此心愿违。中情自难抒，无伤知者稀。  

***张明府招赏牡丹次韵***  

瓯碧鞓红遍草堂，为花耐得六时忙。眼根已眩曼陀雨，鼻观疑参笃耨香。愧我飧槃惊节物，看君健笔擅词场。绿章便奏通明殿，语尔封姨莫漫狂。  

***同时明府登鼓楼作***  

列戍悲笳咽，荒陵落日殷。眼中千里客，楼外六朝山。良会矧不易，清游那可删。高吟聊复尔，莫使动江关。  

***赠刘明府用东坡喜刘景文至韵***  

应人一任牛马呼，学道于此窥其隅。平生未著《绝交论》，贫窭自觉交亲无。刘侯肫挚独念旧，闻风已足敦薄夫。江淮相聚喜会合，期奋迅翮争抟扶。那堪飘泊感节物，又见荍麦将生须。迩来闭置苦岑寂，似橐驼坐毋乃迂。昨者有约蜀冈去，欲酹卮酒怀欧苏。藉兹眺远豁襟抱，隔江山色如彼姝。倒衣命驾堪从子，狂言屡发可容吾。知君有句证鸿雪，凭阑定忆钱塘湖。  

***苏文忠公玉鼻骍券拓本为剑盟题***  

解骖为助久未闻，以马借人史阙文。古之佚事孰能继，杭州太守苏使君。使君有马出天厩，嘉名肇锡玉鼻骍。东斋却对李方叔，怱怱惜别情难分。忽推君恩及良友，三致其意殊殷勤。丈夫宁有恋栈志，勖哉蹴踏超风尘。当其要约书公据，一纸笔落生烟云。虾蟆压石信奇喻，字体出入从颜筋。更教涪翁定价直，又以长句烦颍滨。何年刻石石自裂，风雨剥蚀生苔纹。忆昔由拳遭兵火，不共珠玉摧妖氛。眼中旧迹喜重见，万生好古真不贫。晚香堂刻旧曾覯，问值乃索百廿缗。短长肥瘠各有态，秋高二华同嶙峋。迩来摹本苦杂出，东家难效西家颦。蜀中椎拓亦艰得，洋川数石犹堪珍。长公作字留戏语，跋待五百年后人。小生后公岁九百，高山徒自怀清芬。呜呼公之高谊今不作，翻覆之手何纷纷。万生万生善宝此，此券莫使冯暖焚。  

***病中别谭中丞***  

不缘多累肯依人，典尽琴书始出门。黄独有粮聊可煮，白云如褐恐难温。囊空易动穷途感，剑在宁忘国士恩。记否木兰堂上别，今年此别倍销魂。  

***陈文驷***  

陈文驷，字季舫，大兴籍祁阳人。有《潄润庐诗存》。  

***雨中杂诗寄路访岩***  

春老余寒入被池，阴阴城阙曙钟迟。名心渐逼亲衰后，豪气难销酒熟时。避客性如羞舞鹤，佣人味似已删诗。此怀祇取奇书遣，遮莫飞花下故枝。  

***读晋纪***  

盛誉由来易失真，深源起后转沈沦。江东一样苍生望，争及围棋赌墅人。  

天家自给山林费，高隐争谈著作郎。笑煞史臣难执笔，荷衣墨绶费平章。  

***雨窗与个臣夜话***  

叱咤侯门热，孤吟夜漏残。豪情就束缚，余味耐寒酸。得失争鸡口，文章笑鼠肝。此怀了无尽，付与酒杯宽。  

***马赓良***  

马赓良，字幼眉，号鸥堂，会稽人。有《鸥堂诗》、《鸥堂遗稿》。  

***偕文孺彦清游曹山寄剡中诸子***  

凿山采山石，采处名石宕。石尽山成蜕，因之得奇状。曹山最奇绝，覆石如连帐。铲削知何年，形亏气益壮。一宕在山腹，水洞通咽吭。石岩争险峭，岌嶪不相让。山根走潭底，水石互摩荡。一宕山之背，可即不可望。缘崖入仄径，隘极忽平旷。石壁周四围，幅幅如列幢。其东云石庵，高踞层峦上。巨石千丈强，独立空依傍。下有涓滴泉，万古春盎盎。由来山水奇，造化运意匠。兹独出人工，魄力实雄创。混沌一剖判，青山成变相。我生与山邻，呼俦几跻降。棱棱踏山骨，曲曲入山脏。触目已嶙峋，极险穷幽况。今兹载酒来，岩花媚秋放。好山如佳文，百读终无妨。同游有孙曹，山贼名差当。辟路抉崩榛，登高破石浪。焉知筋力疲，但觉神情王。快哉一啸歌，群山齐和唱。回舟出曲渚，落日明残嶂。卢仝七碗茶，例得山灵贶。  

***明心寺***  

佛殿岚光积，山门树色埋。磬声争涧筑，幡影乱藤钗。看竹入莎径，踏花愁筍鞋。山行逢息壤，游兴未应乖。  

***舟中不寐起视月色如昼***  

小艇落寒江，橹声摇梦醒。开篷正清夜，独坐揽幽景。月明万籁歇，山水气俱静。兴来一扣舷，满江风露冷。  

***得子九丈闽中书***  

之子辞乡国，西风吹草黄。门前看流水，离思与之长。忽寄平安语，遥怜鬓发苍。关山千里隔，有梦到蛮方。  

***春游仿剑南小体***  

野色曈曈日气清，短篷柔橹镜中行。山腰束雾初收雨，水面铺烟乍放晴。紫陌莺花催上巳，画船箫鼓送清明。春游到处饶诗思，断句推敲半未成。  

***焦桐篇寄李{无心}伯慈铭***  

焦桐慕素丝，明镜照芳姿。之子一相见，关山远别离。秋风动萧晨，早凉生绮阁。不恨秋风凉，但恨罗袂薄。柔肌莹冰雪，美目耀春星。谢彼脂与粉，还吾婉娈形。秦女引凤吹，蜀客求凰操。丝竹虽殊音，宫商本同调。焚香理瑶徽，对镜扫蛾眉。焦桐有时斫，明镜无时疲。  

***偕丁雪塘任秋田孙彦清游柯岩***  

吾州山水奇，往往出残剩。曹山既著名，何岩复擅胜，遥望山破碎，近即石散迸。嵌缀亭馆凉，割剥丘壑劲。繁林戴侧厂，修廊蟠曲磴。崖深闻石气，水清见鱼性。涧香渡幽花，岩音孕清磬。洵足骋雅怀，况能逃暑病。当年采山石，顽劣遭排摈。岂知易世后，游屐名山盛。乃知天地间，得失本无定。名理既彻悟，寸心亦明净。剧饮朋盍簪，陶然尽游兴。  

***入剡***  

清溪寒氵虢氵虢，孤艇上滩迟。入剡又今日，看山如旧时。岸崩村径换，涨落渚沙移。不见蓬莱浅，沧桑已可知。  

***偕谭仲修施均父黄元同潘仪甫张子虞孙子宜及皋社诸子宴集吴山道院***  

吴山郁岧峣，云物秀虚迥。群彦事幽讨，芒屩杂篮筍。层阴阁微雨，秋日瞢不醒。历磴上高颠，城市气忽静。墟落点孤烟，江湖团双影。道士何潇洒，结屋桂花顶。登楼开清宴，疏棂纳遐景。坐见胥涛来，微痕掠烟冷。平生几两屐，选胜苦难准。矧兹载酒游，美客东南尽。一出恣剧谈，陶然共酩酊。谁能学古人，盛筵欢感并。  

***寒夜遣怀***  

孤镫照虚馆，静夜似僧房。煮雪验寒味，爇兰闻火香。明明空理见，历历苦缘长。意识何由灭，檀心聊自强。  

***王柘***  

王柘，原名允中，字雪庵，一字颠枝，号拓园，大兴人。官辽阳州吏目。有《阅莒草堂诗钞》。  

***古剑篇***  

土花绣涩血痕碧，中有英雄古魂魄。白日青天拔鞘看，毛发阴森起离席。昔时成此百炼钢，撼摇星斗批风霜。蛟螭胆落匿踪迹，鹈膏淬生辉光。年湮代远连环坏，石上重磨锋尚快。世无薛烛双明瞳，又无郭振诗豪雄。剑乎剑乎汝不自言可以讬生死，安知人不视作钝铁与顽铜。报恩报仇随人意，何如去化延平龙。神龙首尾不可测，汝独胡为久在尘埃中。  

***闾山大松歌***  

盘古氏前生此松，栋材未入唐尧宫。孙枝早受大夫爵，祖幹自匿高人踪。太古甲子不记忆，曾见十二山初封。松高一层一千尺，五层已跨山尖峰。七层拔起势不歇，再长将与天门通。倒身不瞰根讬地，半截纯积烟重重。仙真来劚茯苓白，鬼物时守虎魄红。雨夜辄化老龙去，游戏飞到东海东。归来天晓鳞甲湿，尚带海气青冥濛。东丹王子藏书日，盘桓几度闲支筇。耶律相公吟诗处，歌声定杂寒涛中。医闾万古不改色，古人可惜今难逢。我今来此喜相值，见所未见惊双瞳。愿携枕簟卧朝夕，消受谡谡清凉风。从赤松游意已足，何必十八为三公。  

***驻跸山***  

万马簇龙旗，征辽此驻师。军中破阵乐，塞上纪功碑。兵力雄于昔，山名起自兹。天威犹想见，弩火克城时。  

***落星石***  

古来名将相，天上应星辰。到地化为石，当时何许人。更无光采在，竟与碔砆邻。五丈原头事，因之感汉臣。  

***海舶夜望***  

扬帆行浩浩，良夜净风霾。海月龙衔出，天霜雁负来。得偿宗悫愿，祇乏木华才。叫绝三浮白，秋涛响若雷。  

***追和梅树君芦花原韵***  

隔岸分明积雪铺，伊人宛在望中孤。西风八月正萧瑟，渔火一星时有无。野色暗随烟共暝，秋痕淡到笔难图。雁声远向平沙起，寒梦苍茫落五湖。  

竹外桃花事已非，斜阳淡沱满苔矶。独临野水和秋语，碎翦凉云作片飞。枫叶霜乾同瑟瑟，藤萝月映最依依。江湖流落头俱白，不学杨花点客衣。  

***李龄寿***  

李龄寿，字君锡，号辛垞，吴江人。诸生。有《匏斋遗稿》。  

***吊江君虎溪***  

风狂百岁中，起灭浮云变。往事足悲感，恻恻坠欢恋。茧园花乱飞，对语梁间燕。青盖卧空阶，苔迹不可践。流落故人手，犹剩一枝楝。楝花风起时，杯酒冷难咽。诗人屑卑官，敲扑尘埃贱。所慨卧治难，雨雪先集霰。魔女力欲降，浪蝶挟之战。水魅笑开口，土神惊视面。日月大圆镜，百怪烛若电。真灵位业图，神仙固未谴。当其杌■时，思之有余颤。值此楝花开，目瞑竟若倦。人去楝犹花，忽忽六度见。丁令久已归，梅尉未成传。窈窕美人心，清诗百洗炼。生自祷泰山，殁或祀小县。荔丹蕉黄辞，侑此寒泉荐。  

***十月十七放翁生日同人集具足庵西岩上人房用放翁长歌行韵***  

大星当空芒角生，誓扫欃枪屠鲵鲸。南渡诗人鸣不平，醉梦苦复思两京。年逾六百值今日，忧时感事犹此情。祖宗九庙思神灵，中天日月煌煌明。嗟翁间关梁益间，伏枥老骥余悲鸣。中原未复愤所切，焉能守口常如瓶。六十年中诗万首，肝胆欲向何人倾。昔读翁诗发长叹，况今烽火魂犹惊。北风萧萧来天际，空庭落叶寒有声。座上酒兵且指挥，相期一醉开愁城。  

***题钱松壶画***  

钱老骀荡人，游迹满万里。此幅自题滇南作，三尺剡藤赠黄子。黄子亦是江南人，归梦迢迢逐江水。如皋江村有故居，游钓敢忘林壑美。梧桐百尺天冥冥，秋烟在树月在棂。古槐浓绿净于拭，芭蕉叶大风翻屏。出门看流水，坐石濯足清。泠泠孤琴偶一弄，时有沙鸟飞来听。人生得此亦自足，何必局促奔走罗膻腥。钱老写此岂无意，倦游白发伤伶俜。呜呼松壶古狂士，画意萧然谢尘滓。正从精密得微澹，艺成非儒亦非技。江山万里盘心胸，能事不数文五峰。江关倦后家山好，何日能还独客踪。  

***送紫玖丈归里同子屏韵***  

身如辞树叶，风急各纷飞。客里还言别，君行我未归。井荒多冷灶，秋劲念单衣。盗贼何时息，重来款故扉。  

***清明***  

禁烟时节野烟屯，恻恻寒多独掩门。入夜雨声偏破梦，一年花事暗惊魂。野坟处处逢春祭，孤子年年有泪痕。去岁玉峰曾记住，干戈回首怕重论。  

***罗志让***  

罗志让，字耦廉，丹徒人。候选知县。有《亿堂诗钞》。  

***薄暮舟行白塔河***  

扁舟摇落日，极浦生明霞。垂杨阴杳霭，柔橹声咿哑。迢迢见归犊，隐隐闻啼鸦。浣女缘曲岸，钓叟当圆沙。溪风拂絺绤，汀月横窗纱。吾羡张志和，泛宅为生涯。  

***哀戴澧***  

岁在癸丑春二月，天狗堕地来朱方。卓然有士年八十，姓戴名澧颀而长。平生好学精篆隶，古文一册垂光芒。踽凉宜入独行传，耻与流俗相低昂。忽闻城陷泪横臆，灭寇无术心回遑。呜呼彭咸古来有，誓往从之归帝乡。招魂祭葬衣冠在，翩然披发下大荒。  

***阻风登燕子矶***  

大风掣水水尽飞，阳侯出波阻我归。况复远山衔落日，轻舟急系燕子矶。燕子矶前一片石，危亭下瞰江水白。神禹万古开洪荒，蛟龙千里藏窟宅。指点京口列三山，兀然可望不可攀。平沙直与青冥接，远树但在微茫间。我今攀萝恣吟望，匹练襟天使心壮。回思局促坐篷窗，敢向风姨拜佳贶。  

***行丹阳道中***  

岭上浮云湿，春寒昨夜知。水喧争涧急，钟远度村迟。短犊归前浦，栖霞绕暮枝。重来经此地，定是杂花时。  

***秋感***  

秣陵今已撤重围，帐下偏裨著锦衣。鸿雁远传霜信至，鹭鸶低傍水田飞。渐看废垒生秋草，何处寒碪捣夕晖。多少故人明月夜，相思相望未言归。  

***丁尧臣***  

丁尧臣，字又香，会稽人。有《蕉雨山房诗钞》。  

***题画***  

绿树簇浓阴，草亭结幽境。山隙补遥天，林杪露帆影。渡头落日闲，溪流一何迥。云际忽钟声，野寺傍孤岭。地僻往还稀，市远鸡犬静。茅屋三两间，翛然篱落整。中有太古人，独与尘市屏。名利两不知，心共白云冷。  

***高邮舟中***  

一水连吴楚，长天接海滨。湖浮城作岸，波涌月随人。寺壁谁留画，桃源莫问津。中流频击檝，感慨百年身。  

天连湖水碧，远树隔村微。征雁几行急，秋风何处归。波摇帆影活，云带夕阳飞。多少间鸥鹭，应怜作客非。  

***赠隐居***  

四围岚翠锁烟萝，结得茅庐傍涧阿。地僻不嫌人迹少，树深祇觉雨声多。摘将松子烹新茗，采取兰茎补绿蓑。几度光阴浑不记，窗前日月自经过。  

***阿房***  

百里骊山一炬焦，劫灰何处认前朝。诗书焚后今犹在，到底阿房不耐烧。  

***魏锡曾***  

魏锡曾，字稼孙，仁和人。贡生，福建候补盐大使。有《绩语堂诗存》。  

***弃妇吟***  

女子惮远適，临别常依依。忆昔妾来此，掩泪牵母衣。朝别父与母，夕见姑与舅。区区一寸心，生死为君妇。采桑起执筐，洗手归作羹。三岁靡室劳，归宁且未遑。归宁且未遑，嗣君適远道。晨昏贱妾侍，颇谓妇窈窕。吁嗟泰山阿，长松萦女萝。吁嗟彼何人，中乃施斧柯。东家有贤女，鸳鸯新结侣。人生实有命，伤余何妒女。木落无还枝，妇弃无还期。但祝舅姑寿，妾请从此辞。念君隔两地，思君落双泪。妾去君心伤，愿君遣情累。褰裳登长途，回首见小姑。小姑哽不语，无力回嫂车。  

***徐杭舟中***  

朔风起林莽，凛冽吹人衣。归舟日将夕，但见黄叶飞。卧看水中影，绿树还依依。波旋影零乱，荡漾烟痕微。遥天积层雪，远山衔落晖。寒鸦没平野，群鸭归村扉。寓目即成趣，当此心忘机。有客荷樵立，吾为歌采薇。  

***瑞安道中***  

山椒聊税驾，竟日雾迷漫。我有穷途哭，人嗟行路难。叱牛怜子母，对竹觊平安。苦羡庞眉叟，茅檐春酒欢。  

***叠韵柬赵捴叔***  

六旬阿母陷虎口，嗟我妇子日聚首。披缁耻就窣堵波，静俟鬼伯歌《薤歌》。鹃啼血出不可拭，乌鲗遭风仍吐墨。横流何止叹王尼，楚词那敢希唐勒。昆仑琵琶俗学驯，更受要道知无因。通儒愿勿作奇士，舌挢群惊秦越人。  

***再叠韵呈季贶***  

独立谁胜众嫮哗，壁弓真已动杯蛇。梦中识路一知己，海内藏书凡几家。岂有恩仇连将相，苦教门第占清华。多君豪气犹畴昔，不似寒林瑟缩鸦。  

鸣玉犹增坛坫哗，哲人处世玩龙蛇。顾厨俊及兹多口，粤宋燕秦岂一家。党籍无碑刊茂叔，琅嬛有地辟张华。劝君勤校五千卷，遮莫秋林噪鹊鸦。  

***汪瑔***  

汪瑔，字玉泉，一字穀庵，号芙生，番禺籍山阴人。有《随山堂猥稿》。  

***拟出塞行***  

丈夫既许国，不复论死生。按剑出门去，万里如家庭。登高望山川，长啸天为青。安知百世下，史册书姓名。将军出马邑，校尉驰龙城。战苦戈戟残，道远霜雪清。野马嘶落日，哀笳动连营。此时不封侯，嗟哉李北平。  

***高州道中***  

飞蓬无定根，贫士多远游。一为劳者歌，千里来荒州。山深生奇寒，日落如深秋。往往遘奇险，心目不自谋。危途仅咫尺，下有急磵流。虎行密箐折，猿啸空林幽。行縢偶一解，凛然难久留。桑弧平居志，至此增烦忧。饥驱自古昔，戚戚将谁尤。  

谿风飒然生，山雨急而至。此中秋未来，黄叶已满地。曲折山谿中，徒御行不易。褰裳风复寒，下帷雨难蔽。稍稍出修途，愁破见崖寺。远岫青欲浮，平田绿无次。  

急瀑飞高峰，其势必下注。谿涧一受之，众流悉奔赴。怪石生当中，冲激作奇怒。淜湃方鼍鸣，岝崿犹虎踞。极力为争衡，其意若相妒。遂令白练飞，莽然四森布。殷雷鸣一山，喷雪溅百步。仆夫蹋波行，浅流仍屡渡。奇观既目眩，异响复心怖。山行无迟留，见此为少驻。高咏苍茫间，天风吹日暮。  

***粤秀山观晚霞歌***  

三庚朱陆颓骄阳，万里渤澥连荣光。日精水气荡摩久，倏忽霞采生西方。霓旌虹靷纚连不可数，烛龙十二招我登崇冈。升高俯视奇景出，遂与昆仑九光相颉颃。初犹隐见限边幅，继乃澒洞连苍茫。法界金绳万条彻，炎官火伞六合张。威凤群飞过西岳，逴龙赩立移南荒。仙人佩裳纷五色，天孙奇锦开七襄。紫气函关孰来过，黄人日观争回翔。赤熛六月怒不已，《朱明》一曲歌未央。金支翠蕤忽变灭，珠光剑气犹辉煌。我昔吟诗爱余绮，亦思学道霏丹裳。腾辉舒艳今一睹，看朱成碧心飞扬。赤城作赋慕孙绰，丹楼引喻思长康。流云洒液如可得，迟我十洲餐玉浆。  

***薛道衡逍遥台故址***  

刺史风流不可攀，高台遗迹已榛菅。可怜落日登临处，只在春风想像间。有客来寻三月雨，隔江犹是六朝山。花前雁后终无赖，我亦离家且未还。  

***袁督师祠***  

大荒披发■重阍，功罪茫茫不可论。星夜勤王三辅急，烟尘转战九边昏。朝衣毕竟悲东市，锁钥何曾重北门。今日故乡还立庙，当年穷塞孰招魂。  

欧刀碧血恨漫漫，褒恤翻从异代看。事阅沧桑公论出，时当叔季将才难。谣言八合怜明月，疑狱千秋误曲端。别有表忠碑记在，惜无元石与镌刊。  

***开矿行***  

虹光夜半冲南斗，陵石见荣神所守。镇州地接昌化军，谁向穷荒挟山走。风轮迅疾云帆开，径从溟渤嘘阴霾。碧眼贾能窥宝气，黄头郎待铸横财。何人竟把卢龙卖，黎婺峰前见光怪。任教铅水泣仙人，那识银官分地界。姎徒毳服红鬖髿，指麾徒众吹旋螺。摸金直用魏公注，得宝将为杨氏歌。谁知顿触山灵怒，鞭叱螣蛇作神雾。騕褭由来铸不成，狼<月荒>毕竟寻无路。阿奴心计亦可怜，莫夜已费黄金千。宝山空手且休矣，碧嶂回头还俨然。离交万古金银气，今日珠崖安得弃。栖陆沈沙造物心，炎风朔雪天王地。玉斧威棱铜柱标，觊觎焉许小{大弓}夸骄。请看环宝留中国，应识神灵翊圣朝。  

***春日登粤秀山寻朝汉台故址***  

芜绝当年朝汉台，东风三月木棉开。祇今城郭余春色，如此江山称霸才。翠羽珠玑曾北去，楼船戈戟竟西来。休论左纛无消息，沛邑歌风亦草莱。  

***感怀***  

患难饥寒后，艰虞性命存。劳生今白发，落日几朱门。思旧真疑梦，论交亦感恩。茫茫知己泪，寥落故衫痕。  

振策鸡栖倦，谈经马厩开。不知何事乐，偏向此中来。枚子飞书笔，宾王作奏才。古今远相望，风雨满蒿莱。  

***拟唐人贫女诗***  

小箔红蚕亦耐饥，流黄辛苦复何辞。夜繙线帖镫无赖，晓谢铅华镜未知。告语几曾烦鸩鸟，胜人翻自悔蛾眉。年年冷伴梅花住，谁见天寒倚竹时。  

***吴养原***  

吴养原，字思澂，仪徵人。荫生，官刑部主事。有《觚斋诗集》。  

***宝应道中***  

篷底推窗透夕晖，春寒草色滞芳菲。远疑翔鹭孤帆饱，浓爱堆鸦老树肥。驿路摧残知贼退，湖波吞吐觉隄危。频年泽国悲鸿雁，上策治河自古稀。  

***鄚州扁鹊故里***  

奇缘水饮上池深，肺腑无劳按脉寻。垣一方人能洞见，不曾窥得李醯心。  

***谭锺钧***  

谭锺钧，字秉卿，号古谭，新化人。有《古谭诗录》。  

***秋感***  

资阳落拓赋闲居，万感苍茫夕照余。不信才华仇福命，敢因科第薄诗书。沧桑今古残棋局，睥睨乾坤一草庐。烈士壮怀频起舞，《阴符》读罢夜窗虚。  

九岗山色晓晴初，泉石闲云自卷舒。白板黄花家酿熟，药炉茶灶故人疏。身余傲骨惟嫌病，天纵奇穷独著书。年少贾生多痛哭，中原民命更何如。  

***长沙感事寄黄军门***  

遍上流民郑侠图，疮痍莫补叹迂儒。关中戎幕皆吟侣，海内诗才半酒徒。金粉红颜牵傀儡，沙场碧血染珊瑚。缁衣一领尘汙厚，兀对残镫碎唾壶。  

三千世界经三徙，四十年华历四朝。未必奇才天竟忌，果然清品贵何骄。达官厚禄皆缘定，处士虚声要福消。几度开函敩殷浩，书空咄咄怪无聊。  

***边关行***  

边风吹沙沙半飞，营门栖鸦鸦乱啼。客子膏车酒泉北，将军驻马汉关西。将军揖客葡萄酒，耳热乌乌酣拊缶。老卒犹能舞佩刀，幼兵亦解鸣刁斗。晨昏训练气不骄，军中部伍各见招。始信今有定远侯，不尔便是霍嫖姚。天下雄关推第一，一将当关世无匹。北门锁钥君何如，况有生平万人敌。安得生擒吐谷浑，壮士长驱入玉门。狂飙催送关头立，浩浩无垠见戈壁。昆仑蜿蝘发河源，九曲狂流望不极。雪山璀璨冰梯高，一白遥含远天碧。俯瞰山城临九渊，宝石磥砢泉涓涓。兴来匹马万峰顶，浩火汲取衙斋煎。祁连葱岭渺天末，苍然大地浮云烟。我抚沧桑怀太古，一粟太仓渺何许。干戈漂泊寄孤踪，回首湘山泪如雨。为君楚舞歌楚歌，万里龙堆柰若何。昭代承平二百载，徒旅嬉嬉卸兵铠。一朝树纛张楚军，斥堠牙旗尽修改。身先士卒轰雷霆，翦锄荦确披榛荆。手皴足皲精力悴，周道碨<石亚>如砥平。紫电青霜严武库，汉官仪重见军门。我乘高车叩关吏，寻诗塞外添诗意。天山皑皑衰草黄，一抹斜阳浩无际。胡笳羌笛声咿哑，匈奴未灭何为家。主人劝客且痛饮，插剑醉卧沙场沙。  

***沈銛***  

沈銛，初名际昌，字元咸，号诚斋，娄县人。诸生。  

***贫家行***  

贫家粮尽稗作粥，南箕不簸一粒穀。贫家酒瓮空床头，斗杓盛住天浆流。仰视苍苍增百感，箕舌自张斗自转。诚斋老子常思量，人到饿死真自强。山中采薇谁再作，竿头晒裈亦足乐。君不见明珠换得玉颜红，奴辈发难曲未终。又不见挂冠织帘不自耻，乃是吾家一奇士。  

***胡公寿***  

胡公寿，初名远，以字行，江苏华亭人。  

***偶成***  

金紫何曾偶挂怀，石田茅舍自天开。丝竿钓月江头住，竹杖挑云岭外来。匏实晓收栽菜圃，土花春长读书台。革除一点浮云虑，木笔题诗酒数杯。  

***蒋确***  

蒋确，初名介，字于石，号石鹤，江苏华亭人。诸生。  

***游善应禅院***  

萧寺最岑寂，寻幽兴独长。林疏寒鸟聚，竹密暮云藏。野殿丹青古，空庭草树荒。徘徊人不见，楼外锁斜阳。  

***独坐***  

独坐空斋里，柴门镇日扃。径荒苔自绿，春近草重青。诗不缘贫辍，愁难与酒醒。胡笳日暮发，哀怨不堪听。  

***沈祥龙***  

沈祥龙，字约斋，娄县人。诸生。有《乐志集》。  

***观梅回汲细林山泉水***  

我昨探梅乱云窟，欲练梅花作诗骨。祇愁竟体尘氛多，脉脉芳馨苦汩没。愿汲泉水山之阴，未洗双眼先洗心。心清始觉吟梦稳，缟衣仙子来深林。斜阳半峰泉泻磴，手挈银瓶下幽径。归来分水呼煎茶，浣涤徐凝恶诗净。  

***次韵和贾云阶丈新居落成***  

水竹三分画不如，秋风新筑辋川庐。静观世态涵琴德，老賸诗心慰瑟居。饮续醉乡王绩记，每披相地景纯书。轩窗明净宜幽隐，坐对黄花乐有余。  

***过萧尺木墓***  

家国沧桑一慨中，《离骚》图就思无穷。遗民老去诗心苦，古壁长留画本工。巷僻难寻庐一角，冢荒重薙草千丛。春来樵采新申禁，宰木森森夕照红。  

***张定***  

张定，字叔木，娄县人。诸生。  

***日本刀为胡云起作***  

先生好剑更好刀，寒光上腾秋月高。昆吾之刀世难覯，大食之刀辉久韬。二者搜罗不可得，日本有刀求之亟。往时日本来观光，宝刀流传入中国。中国尚文不尚武，藏此刀者半伧父。有谁拂拭鹈膏，素练横空下阶舞。先生得之喜欲狂，摩挲珍重如球琅。酒酣奋袂出示客，长虹三尺辉宝光。吾谓先生可一试，莫使毛锥误我事。挺身投笔学班超，塞外立功酬素志。先生一笑郁塞开，诸公狂饮歌莫哀。夜半此刀作龙吼，愿从先生登燕台。  

***葛其龙***  

葛其龙，字隐耕，上海人。诸生。有《寄庵诗钞》。  

***枯树***  

静耐冰霜历苦辛，回头风木倍伤神。啼乌落月浑如梦，古墓空山不再春。百尺尚存孤立意，千秋几见后凋身。兴嗟岂独桓司马，手泽摩挲感昔人。  

独立苍茫阅古今，兴衰容易是园林。河阳春尽浮云散，金谷秋荒夕照沈。一局残棋悲世事，百年浩劫悟禅心。窗前读罢兰成赋，落叶西风感不禁。  

***松江早春***  

一江晴暖涨红潮，遥望芦滩雪已消。正是鳜鱼初上候，钓船齐泊梦花桥。  

***黎承忠***  

黎承忠，字献臣，号喟园，长汀人。有《葵园诗草》。  

***偕秋原刺史游香岩寺晚宿李官桥***  

理屐趁兴晨，行舆向山路。石磴碍流泉，阴云翳深树。初历樵径纡，俄转奔崖露。修藤蛇蝮蟠，长松猿猱附。势诡赏正延，步窘魂已怖。防仆前舁危，贾勇后从赴。险峭履渐夷，风壑号犹怒。苍翠密竹交，向背列屋错。烟际遥闻钟，僧庐向何处。  

丛篁蔽群木，万山围一寺。出险天忽开，入宇势顿异。朴野见雏僧，庨豁登初地。开创肇有唐，兵气毁近代。缅维一行高，迥留千偈秘。乍炊松肪腴，旋饱香积饵。频眷顾客偕，空啸叶鸾吹。回瞩展苍莽，云迷失丹翠。  

虽探香岩奇，未历白崖妙。远瀑散惊响，长林霭余照。入冬石骨青，向晚江云烧。人家背岭居，炊烟出屋篠。牛羊见墟里，鸡豚聚古庙。憩访野人名，归屏长官导。眷兹畎亩间，慨予行役劳。沽酒慰尘踪，濯缨聊强笑。  

***马草行***  

荒城斗大山之陬，健儿十万横戈矛。三更传谕徵马草，里胥持符下乡堡。排户输草行给钱，小民汗血官犹怜。眼看刍草如山积，城中载运夜不眠。谁知刍草散满野，竞刈新麦来秣马。可怜麦熟未登场，马病肥死人逃亡。  

***初见燕***  

兵甲三春满，经年海上归。未依新画栋，还认旧柴扉。雨细窥帘入，泥融掠水飞。营巢吾愧汝，飘泊寸心违。  

***大梁杂感***  

孤塔平悬郭，危楼上切云。谁过朱亥市，复祀信陵君。北檄传鸡羽，南天阻雁群。杞忧吾曷敢，时事未应闻。  

屡下勤王诏，诸军自养痈。犒师劫行旅，积庾困输供。张镐援何后，思明计已穷。空传裘带略，息甲久山东。  

将冗成名易，恩宽受病深。烟氛何莽苍，雾雨且浸淫。竖子忧方大，畸人迹漫寻。何时开笑口，城郭避尘簪。  

***九日偕虞裳登吹台***  

岳气河声接槛来，遥凭秋色一衔杯。平台会散当年客，公人思一代才。世治交游名自贵，途穷怀抱向谁开。凭君莫洒登高泪，斯地重阳得几回。  

***酬镐仲比部***  

秋深数枉山中讯，劳汝殷勤问卜居。岂意尧年逢水患，独陈贾策著河渠。白龙上诉愁穷羿，衰凤行歌比接舆。我自湛冥君矫翼，未妨同量测拘墟。  

***俞燿***  

俞燿，字雪岑，大兴籍德清人。有《雪岑残稿》。  

***登嘉定郡楼望峨眉山***  

西行未作峨眉游，舣棹独登江上楼。三峰两峰太古雪，千树万树孤云秋。寄书远近一青鸟，随艇浮沈双白鸥。安得芒鞋自来去，闲从绝顶凌嘉州。  

***糟丘歌寄东生弟***  

人间不筑黄金台，天上不修白玉楼。腹中文字半磨灭，化为酒气成糟丘。我欲死埋其侧生与之游，不醉亦醉不愁亦愁。光阴一掷几千载，吾将老死无春秋。不知人间天上，何处可以长居而久留。愿假东来鹤，为我西飞招子由。茫茫江汉表，荡月乘虚舟。江汉滔滔去何驶，汝驾长风好来此。一杯涤尽胸中尘，共卧糟丘万古春。  

***塞上春感***  

城头觱栗响金飙，听说群羌更动摇。冻坼平冈饥牧马，阴沈大漠冷盘雕。花门祸肇天俱惨，草碛营开土半焦。杨柳东风何处是，春来还忆灞陵桥。  

岁暮高吟《宝剑篇》，短衣盘马忆当年。关中苍莽风云地，陇上飘飖雨雪天。羽箭自传青海外，音书谁寄玉门前。敦煌此去皆烽火，仍是君王旧拓边。  

***短歌行***  

丈夫不能骑马挽强弓，飞身杀贼称豪雄。胡为翩翩乃学少年子，斗鸡走狗驰青。我闻南北豺狼走平圹，霜戟森森列万帐。梦中忽割几人头，渴吞战血心犹壮。天子传呼赐宝刀，殿上亲披金字袍。左插白羽右乌号，翻身仰射凌秋雕。一生龌龊非人豪，下视王侯将相如牛毛。  

***贺菊人太史***  

蹀躞青骢下九垓，雕鞍香踏软红来。筵张玳瑁调金鼎，笔架珊瑚咏玉台。萱草岁寒凌雪健，杏花春暖向阳开。于今《雅》《颂》承平日，眠底纵横见此才。  

***题沈梦眉荆巫征帆集并送其还吴兴***  

春江澹沱风萧骚，故人揖我归蓬蒿。巫峡连云一千里，鱼龙出没冲波涛。上有猿猱啸饥虎，下有鼋鼍蟠冻蛟，滩石走雷声怒号。眼前突兀撑空更何有，丹岩翠壁高插万古出穹霄。扁舟东去远相望，峭帆疑出青天上。一峰欲雨一峰晴，阴阳翕辟穷殊状。瞿塘峡，滟滪堆，飞流动地争喧豗，篙师惊险颜如灰。中有豪吟客，啸咏沧江回。忆尔泊舟山月低，篷窗夜黑鸱鸢啼。投诗赠魍魉，举酒酹支祈。高歌放棹还苕溪，不与九十六峰相争奇。噫嘻乎！巴山楚水愁风雨，诗卷长留伴行旅。远涉荆巫怀故乡，未识故乡在何许。东风朝暮来，吹送章华台。举头见吴会，日出沧溟开，胸吞云梦洗尘埃。霸图今已矣，雄略安在哉，丈夫歧路休徘徊。沈郎沈郎尔携此卷游江东，勿惊海若而语鸿濛，但恐沈之水府藏蛟宫。不然破空飞去，化为亘古不磨双白虹。  

## ●卷一百六十八

***曾纪泽***  

曾纪泽，字劼刚，湘乡人。袭一等毅勇侯，官至户部侍郎。谥惠敏。有《归朴斋诗钞》。  

***山行***  

禹迹江河万古流，史详华夏略穷陬。秦皇无术求三岛，邹衍凭空撰九州。南北自教鹏运海，古今非复貉同丘。望洋向若嗟何补，且遇青山汗漫游。  

***次韵答李六容***  

穷荒无雁只爰居，系帛遥传海上书。小隐知君非忘世，远游怜我似逃虚。梦魂楚水吴山里，诗兴寒烟宿雨余。与子忽分蛮触角，人生何处问乘除。  

***寄怀李六容兼柬香岩***  

鸾皇戢羽豹藏文，剑阁山头湘水濆。两地酒尊同酩酊，十洲棋局任纷纭。乘槎误觅支机石，杖策新成出岫云。妒杀蘧园高卧叟，何年水竹遣平分。  

***八月十五日夜森比德堡对月***  

祆庙园楼百仞高，梵钟清夜吼蒲牢。见闻是处驼生背，官职无名马有曹。明镜喜人增白发，奚囊搜句到红毛。冰轮何事摇沧海，去作长天万顷涛。  

***杂感***  

廿年稽古注虫鱼，搜括嬴秦劫火余。为考谐声类隔术，兼通画革傍行书。九千文字成嚆矢，十万程途骋传车。安得上林亲射雁，羝羊未乳返吾庐。  

铜梁山麓涧之湄，山色苍茫云意奇。荷发双池香在叶，桐高百尺老无枝。未成避世谋中隐，正坐封侯怅数奇。寄语九峰山下士，汲泉应及在山时。  

骥服盐车上太行，眼中驽蹇任超骧。九方皋死心先冷，八尺身存项总强。岂有蔷薇颁皂枥，误寻苜蓿走沙场。何年外阪争途罢，一骋兰筋陟六方。  

朝骖黄鹤上瀛洲，无数仙灵相酢酬。九转成丹无火气，三缄在口是清修。朝从叶县飞双舄，睡倒华山合两眸。笑我未谙兜率例，绿章犹抱杞人忧。  

作队长鲸集海东，怪云腥雾掩晴空。六弢金版都陈策，五楘梁辀备讨戎。但愿奇功归谢傅，自甘无识似桓冲。澶洲一掷诚孤注，莫怪南箕荧帝聪。  

***无题***  

春尽寻芳自怨迟，故为骄蹇正情痴。瘦留丰态涡双颊，笑带啼容蹙两眉。琼拌脂缸珠拌粉，金镶兰药玉镶芝。昌阳香溢盆池外，过院东风未尽知。  

邂逅高唐日未曛，谁言暮雨又朝云。佩环留质亦何益，香火寻盟空复云。雁帛传书询隐语，鲛绡织句拟《回文》。蓬山有客闻长恨，不怨君王怨六军。  

***周馥***  

周馥，字玉山，安徽建德人。官至两广总督。谥悫慎。有《玉山诗集》。  

***慈雀***  

天寒空林雀呼饥，老雀觅食归来迟。有蛇入巢吞其鷇，绕林哀噪不忍离。须臾忽引众雀至，群飞啄蛇蛇委地。蛇死顿供众雀饱，得丧循环报何异。我家江南尝苦兵，人啖人肉骨纵横。人心不古天降祸，至今父老犹吞声。我作此歌示人子，养育恩深同一理。区区口腹何多求，劝儿见猎休心喜。  

***秋日过桃花寺***  

落日苍黄野色昏，乱鸦声急赴前村。荒田退水鱼虾贱，秋稼登场鸟雀喧。萍梗自伤天地窄，香烟徒见鬼神尊。湖波阅尽兴亡事，岁岁寒潮到旧痕。  

***出山海关***  

当年关外判山河，谁向横流挽逝波。朋党半从科第起，弹章繁比战书多。锦衣狱急官如草，皮岛人降士倒戈。却叹路旁望夫石，年年风雨泣烟萝。  

***读袁爽秋农部诗有感***  

红尘十丈人如海，展读新诗眼为明。江上钓丝牵客梦，酒边吟管带离声。车轮碌碌青春老，案牍茫茫白发生。拟约丁沽看柳色，登楼恐惹故乡情。  

***闵农***  

麦欲老时雨如缕，冒雨腰镰裸两股。割来一束釜中煴，姑妇夜舂儿渴乳。人家麦熟忙上仓，侬家麦熟已断粮。半纳田租半偿债，耞板未停检衣卖。东家老农怜我饥，手分遗穗供作糜。夜深一饱枕蓑卧，蚊雷殷殷来嘬肌。  

三更炊饭四更起，入山采樵二十里。樵归担向市中卖，杯盐升米养妻子。夜来西风透骨寒，一家喜跃忘衣单。橡林坠果纷满地，拾来可供三日餐。侬家无田分外苦，何用劝农动官府。山头垒石尚栽粮，贫人安得一亩土。  

山居宜种淡巴菰，叶鲜味厚价自殊。可怜粪田无豆饼，典衣买饼培田腴。无衣或且借衣典，邻里痛痒关肌肤。六月炎风天忽雨，烟叶沾濡色如土。妇子收烟忙若奔，淋浪遍体无乾缕。侬家无田无烟卖，忍饥不负三分债。  

三月招得采茶娘，四月招得焙茶工。千箱捆载百舸送，红到汉口绿吴中。年年贩茶苦价贱，茶户艰难无人见。雪中芟草雨中摘，千团不值一疋绢。钱小秤大价半赊，口唤卖茶泪先咽。官家榷茶岁算缗，贾胡垄断术尤神。佣奴贩妇百苦辛，犹得食力饱其身，就中最苦种茶人。  

种田莫种黄泥沟，嫁女莫嫁莲花洲。沟田年年发秋水，洲家顿顿餐穄子。结姻仍是旧姻家，但求佳婿足桑麻。朝出负薪暮汲水，日助锄苗夜纺纱。柳林霜重争收叶，菜圃天乾独灌瓜。渠侬不劳乏生路，但解治生劳不苦。祇恐青黄不接时，嫁衣典尽饥难度。幸免饥寒愿即伸，终身荆布敢辞贫。茫茫天道那堪问，此辈偏多孤寡人。  

***过枞阳***  

射蛟台畔系孤篷，入眼青山似梦中。牛卧秋场闲晒日，鸟栖荒垒自呼风。难将鸡酒招诗客，谁向虫沙问鬼雄。三十七年桑海变，争教两鬓不飘蓬。  

***潇洒***  

潇洒江湖又五年，天教闲处看云烟。捉鸥自信无渔父，驾鹤何妨学散仙。香草美人残梦断，药炉经卷暮年缘。江天清旷堪娱老，祇恐风涛聒醉眠。  

***记五月十三日事***  

诏书午夜下天阍，父老惊疑破涕痕。何故夺门同景泰，有谁感泣似兴元。宗贤负扆应艰选，旧制违时讵可援。自是老臣过忧虑，孤忠无路达修门。  

***林肇元***  

林肇元，字贞伯，贺县人。诸生，官至贵州巡抚。  

***甲申被放南归再游飞云洞***  

天地灵秀贵搜抉，抉而得之在岩穴。云藏于山天意奇，欲飞不飞殊骇谲。我再登云一凭眺，山泉喷玉如腾笑。山僧留住情殷勤，巢父行矣头频掉。吁嗟云兮且勿飞，我欲乘尔湘南归。再出当为天下雨，苍生属望功巍巍。  

***刘树堂***  

刘树堂，字景韩，保山人。官至浙江巡抚。有《师竹轩诗集》。  

***乞假省亲道中作***  

曜灵无停照，亲恩无尽期。罔极歌游子，游子同念之。太真忠谅士，绝裾将何为。虽曰王室故，其如子道亏。繄予甫髫龄，绕膝时提携。趋庭秉彝训，圣贤以为师。澄清摅素抱，卓立树宏规。屡贻卞和叹，中途空徘徊。登高望四野，樵子采兰归。借问荷锄者，采之将遗谁。云是奉高堂，用以佐瓶罍。我闻樵子言，恻恻令心悲。关中变仓卒，路断音书稀。就徵参帷幄，刁斗靖京畿。运会无终极，寒暑有转移。桑榆荣晚岁，爱日贵及时。一官何所恋，去去安足辞。北临大行道，嵚巇险如夷。浮名不误己，眷顾在庭帏。岂复朝还暮，迹阻神先驰。回心消壮志，守拙罄乌私。宁与鸡雏偶，讵随鸿鹄飞。  

***宁郡未复大兵云集居民转徙悲不自胜***  

积雪连天白，重阴翳未光。边城飞羽檄，转徙泪成行。裋褐不完体，饥孩弃路旁。宁无慈母意，待哺有高堂。昔也栖丹穴，俯仰乐未央。中途一失所，饮恨百年长。豺虎食当道，白骨萎沙场。身死知何处，凄怆断衷肠。过者不忍闻，如渡深无梁。何时济舟楫，欢腾齐万方。  

***石穴吟***  

陡绝羊肠道，崖居半壁悬。虹桥浮石磴，铁锁相勾连。仰观犹惴悚，凿险孰使然。征士视耽耽，悉索惫经年。居高宁不畏，失足坠重渊。水深陷犹后，火热避于前。烽烟何日靖，王道荡平平。闬闳安旧宅，稳步听流泉。  

***花朝雪霁出三峡***  

片帆来天上，猿声不住啼。云横千树短，雪压万山低。锦水腾龙甲，春花衬马蹄。壮怀如可遂，定傍画桥栖。  

***初月***  

乍见疑非是，哉生画阁东。不随银汉白，翻对夕阳红。映水连成璧，衔山曲挂弓。邀来光一线，照遍九垓中。  

***杨宗濂***  

杨宗濂，字艺芳，号潜斋，金匮人。历官长芦盐运使，候补三品京堂。有《聊自娱斋集》。  

***天山雪歌寄张樵野***  

天山万古孤臣路，但有冰霜无雨露。瀚海茫茫百丈冰，崩崖裂石阴风怒。阳鸟惨戛玻璃声，素虬翻飞鳞甲舞。鸿濛凿破冰柱摧，流沙冻坼晶屏沍。堠亭百里断炊烟，多少征人从此去。玉关西出穹庐高，惊沙和雪飞战袍。要令边人识麟凤，暂离禁闼驰征轺。中途枉我瑶华什，坐令空谷闻虞《韶》。乃叹昔人处忧患，和平意旨无喧嚣。苏李论交记畴昔，汉南杨柳长安月。更忆鸠兹话雨时，风涛过眼成飘瞥。人海浮沈三十年，太息河梁垂老别。愿君郑重此须臾，西燕东劳两愁绝。吁嗟乎！我生局促如辕驹，有梦不到狼居胥。汉家三十六属国，昔日域外今中区。羡君乘槎历西海，双蛟夹檝趋天吴。重溟万里若咫尺，艮维况乃同车书。罗胸浩荡星宿海，抚掌挥斥昆仑图。昆仑峨峨矗天表，寒门悲风何杳窱。烛龙垂头火鼠潜，羲君御日不能到。羌笛吹回大地春，春风先遍河湟道。乍闻塞外玉龙谣，待迎天上金鸡诏。  

***宗源瀚***  

宗源瀚，字湘文，上元人。历官浙江温处道。有《颐情馆诗钞》。  

***松林庵古柏歌***  

忆我六月浮海吴陵来，吴陵园社生荒苔。忽见招提古柏势天矫，疑是苍龙堕地迟风雷。铜柯铁幹老无匹，参差何祇百年物。胡不腰腹磐磐四十围，但见一枝一折争虬屈。咫尺之势远莫比，晴空似有天风起。胡不参天直扫浮云浮，至今低首檐前伍桃李。噫嘻此柏何好奇，好奇无乃非时宜。山僧老丑有微尚，摩挲枝幹前致辞。纷纷黛色诸侯墓，劫火烧残瞬非故。亦有霜皮古庙前，空嗟材大艰遭遇。此柏拳曲全其天，青葱万古浓阴圆。元精耿耿不可遏，拗金屈铁相回旋。夜夜空阶郁风雨，低徊似与山僧语。日日虚堂动钟鼓，婆娑更向山僧舞。只共苍官守岁寒，不须青帝私春煦。苍茫海气连岳墩，浮岚拥处思移根。天阴一作老蛟吼，灵旗飒飒烟云昏。留此三日不忍去，安得好手一写真。戴文节，汤将军，风流已矣今无存。不然图此槎桠崛强出腕底，日与忠魂毅魄摩荡空群伦。  

***都门答许海秋原韵***  

春明怀抱一为开，搔首南天拨马回。薄宦深惭投笔吏，忧时谁信出群才。高文京国同声寡，怨笛山阳变徵哀。为报临江摧旧宅，寒云凄断凤凰台。  

***秦澹如都转尊人小岘侍郎道光中分巡杭嘉湖重建苏公祠有图有诗祠毁于兵图亦寻失今年湖上复建苏祠而都转適于兵燹后收得原图集同人湖舫出而徵题即用祠壁旧刻阮文达原韵***  

西湖狐火庚申年，精蓝仙宇隳堤壖。兵后数祠隆报祀，断碑零落残碍迁。苏公祠成蒐故实，壁扪诗碣文犹全。使车凄然溯手泽，湖光渺渺湖波漩。盛衰回环六十载，祇今依旧云霞嫣。拟收新景付藻绘，况见遗轴图清妍。江山不殊台榭异，尸祝重<舟羲>祠边船。苏公于杭遗泽厚，功复六井驱葑田。翳蔽二十五万丈，一朝席卷如风烟。茅山盐桥通运道，六议合向桥梁镌。今之湖淤已大治，内河疏濬犹缺焉。支分派别辨清浊，石礲图说思前贤。使君有志盍任此，兴复水利筹宜专。圣朝轻帑重民命，不须减粜常平钱。家世此邦有遗爱，恤囚如种火宅莲。云车风马吏已仙，双高峰色长娟娟。灵旗月映南屏圆，有时骑鹤来翩跹。感今讴昔播管弦，诵芬述德倾言泉。展图如操左券然，惠风朗日图中天。  

***重修赵清献公祠诗以落成***  

衢山苍苍衢水碧，四千年中一瑰硕。东南已遍昆明灰，太末犹余丞相柏。赣州祀自咸淳始，莲花一祠傍珂里。血食当时已如此，况更百世月在水。拱辰门外瓴甓荒，入城两徙钟楼旁。先后郡守屡修葺，灵旗飒飒飘虚堂。我来肃拜值兵后，祠孙零落祠摧垢。丹雘群分清俸钱，蕉荔新酾石室酒。神之来兮风穆清，如听琴韵声和平。神之去兮动云幕，翩翩疑有横江鹤。迎神送神我作歌，公傥被发来相过。思公治郡妙宽猛，古今相去何其多。三衢人士汲修绠，标表从公发深省。爱直多应愧长官，孝弟真宜式乡井。仁言利溥章疏醇，宽全君子排小人。力为朝廷惜元气，岂以铁面矜龂龂。十卷遗书后人守，梨枣修完垂不朽。墓门更拟砻丰碑，重刻髯苏字如斗。  

***赴乡劝农***  

踯躅千山烂绮如，乌龙岭外劝耕初。遗民衰发胜锄耒，老树新阴覆里墟。陇麦翠生农妇鬓，野花红上长官舆。荒芜渐辟非难事，注水愁无郑白渠。  

***西湖退省庵谒彭雪琴尚书赋呈***  

功成长揖寸心丹，荡寇归来尚据鞍。九转荣名尽辞职，三公虚席辄除官。未须天上星辰履，已作山中宰相看。南岳西湖识臣意，每依斗柄望长安。  

长枪大戟映烟霄，寸管轩然压海潮。台阁千言淆众论，江湖一疏定群嚣。世间参簿皆闲冘，庵里莺花未寂寥。昨夜诗肠起芒角，老梅香幹发生绡。  

***朱之榛***  

朱之榛，字仲蕃，号竹石，平湖人。荫生，历官江苏淮扬海道。  

***哭高伯平先生用文公挽籍溪胡先生韵***  

忆坐春风里，匆匆二十年。诗文余子事，道德几人全。调籍依韩韵，传薪重许篇。少时经患难，两鬓早苍然。  

先生和接物，妪煦到人深。座下探经义，帷空渺笛音。风云何变色，桃李为谁阴。不意西州泪，伤心已满襟。  

***黎庶昌***  

黎庶昌，字莼斋，遵义人。诸生。历官四川川东道。有《拙尊园诗稿》。  

***东丘田家***  

川原尽坡陀，历落不成井。人家占深曲，林木互修永。或非西瀼居，疑是愚谷境。鸡犬会鸣吠，烟火杂村岭。山深俗多醇，地僻气逾静。秋清霜露饶，稻获水云冷。残花倚空篱，凉月照疏影。永念荷锄人，宵綯惜光景。  

***吴南屏先生自岳阳泛舟金陵兼有苏浙之游次湘乡曾相国韵奉简***  

尺土欲作阿房簁，万夫撼山龙膊摧。黄金之埋地纪绝，破碎乃自秦以来。承平一瞬阅三载，池有水竹庭有槐。丽佳未接冠盖盛，战斗喜无笳鼓豗。当时盗弄等蛮触，人事一生何其乖。相公起试活国手，洗涤浩劫沙虫灰。遗民来归土渐辟，虽有旱潦不为灾。山川精神要湔祓，凭藉文字辉蓁莱。南屏老人今诗伯，豪气渐除心尚孩。九江楼头恣游宴，泽国那逢当路豺。君山如宾集户牖，一回一上真佳哉。天机浩荡物与狎，追逐鸥鹭无嫌猜。洞庭三月浪花下，桃杏已落青春隤。扁舟访古诣吴越，欲寻兴废生远哀。十年干戈沦战血，六代歌舞荒烟霾。霸图王业亦安在，白日但照须眉皑。新诗百篇易感激，把酒莫负千金杯。长江拍天际云海，万里孤帆应好开。胥台禹穴有余兴，东穷岭峤西岐邰。  

***金福曾***  

金福曾，字苕人，秀水人。历官直隶永定河道。赠内阁学士。  

***周富儿歌***  

黑蜧吼急魃舞狂，三年赤地无耕甿。男泉女布尽流散，幺凤乃逐哀鸿翔。嵩山之阳汝水曲，蓬门弱息颜如玉。不随越女斗铅华，已许梁鸿联眷属。饥驱各自走天涯，大地狂飙飏落花。万丈游丝牵不住，长淮呜咽渡香车。红颜自恨生无福，死别生离抛骨肉。城北徐偏晚问名，墙东宋又来窥目。琴心一曲卓姬奔，桃李无言息妫辱。儿女从来责备宽，何妨富贵藏金屋。吁嗟罗敷自有夫，莫将红豆误蘼芜。女贞之树倚天际，磊磊早具凌霜株。覆巢已分无完卵，合浦安知再返珠。有人太息发奇愿，欲与天公补离恨。万紫千红总护持，况是幽兰滋九畹。白璧求完漆室贞，黄金待赎文姬券。捐金屡赎屡不成，绿珠难与豪家争。谁欤高谊拯奇节，绣衣使者来彭城。若非铃阁官符力，难慰穷闺破镜情。千里明驼送故乡，不知夫婿在何方。临行别有心中事，欲言不言神转伤。儿生未识藁碪面，儿去先登阿母堂。迤逦关山行复止，停车为访长千里。阿兄则来婿未归，乍见牵衣集悲喜。掌上珠仍送入怀，奁中镜尚虚连理。人生离合最无端，荡子青春去不还。窦氏征袍苏氏锦，何时明月照团圞。云茶南下日纷纷，精卫难填海底魂。安得黄衫皆任侠，却教红粉尽衔恩。  

***何元普***  

何元普，字麓生，金堂人。诸生，历官甘肃安肃道。有《静斋新集》。  

***闻李湘石得广文志感***  

圣代即今开广厦，故人闻又进儒冠。秀才出处关风化，天下安危视校官。增益俸钱资砥厉，培成国士济艰难。青毡一席裘千丈，谁道吾曹骨相寒。  

***寄怀王子寿比部***  

高卧辞恩诏，承欢奉母慈。湖山千古胜，忠孝四方知。悯世薖园老，骚情漆室诗。枢言兼谕德，经术系人思。  

***边患***  

边患无今古，兵机有是非。课耕曹玮略，敢战狄青威。拓地先朝远，通经大将稀。奇功收积石，沧海未全归。  

***胡凤丹***  

胡凤丹，字月樵，永康人。历官湖北候补道，署督粮道。有《退补斋诗存》。  

***荆州大隄行***  

城捍兵戈隄捍水，隄亘如城固如砥。隄防乃与城防同，能守则生不则死。荆州形胜雄崔嵬，川源远自岷峨来。喷雷滚雪日千里，齧噬隄岸愁倾颓。北岸之西四万九千丈，几费缗钱逾万帑。南岸之隄五万四千丈有余，滨江如带环田庐。自明迄今数百载，过眼沧桑几兴废。修举全资保障十，下隰高原供灌溉。我来鄂渚阅五秋，年年鼓浪腾洪流。潜沔江汉祸尤烈，天乎何酷民何尤。民不怨天咎在吏，吏视民命如儿戏。可怜吏饱民益饥，上干天谴降灾异。灾异先当防未然，力之所至人胜天。桃花春水寻常见，瓠子秋风捍卫坚。不然徒费黄金筑，旋筑旋决嗟颠覆。临变仓皇空补苴，百万生灵葬鱼腹。子寿比部贻我书，大隄岌岌成沮洳。恭陈二公勤守护，能救民患安民居。我识斯隄高且厚，百余年来未溃口。泰山远胜冰山坚，河伯波臣群退走。水利水害纷无常，要凭只手澜回狂。存亡呼吸一发系，危如累卵安苞桑。君不见鸱鸮鸱鸮彻桑土，牖户绸缪当未雨。愿祝澜安民举安，莫待羊亡牢始补。  

***余本愚***  

余本愚，字古香，休宁人。历官浙江候补道，署杭嘉湖道。有《十华小筑诗钞》。  

***昌化道中***  

流水忽然断，板桥何处寻。滩边觅渔艇，日午渡烟浔。芋叶有荷意，谿云无雨心。桑塍行渐没，归路万山深。  

***施曜庚***  

施曜庚，字小普，号星衢，会稽人。官江苏候补道。  

***辛亥夏赴邳州桃源决事感作***  

入耳哀鸿遍野鸣，谁教胥吏复苛征。河流怒吼惊剽急，疑诉群黎疾怨声。  

捧檄长征正麦秋，利民愧少郑陂谋。舟车往复三千里，明月清风伴我游。  

***宿迁舟中即景***  

下相劳行役，归舟趁晚风。橹摇蒙水碧，帆映夕阳红。隔浦炊烟起，沿隄麦穗丰。篷窗相对饮，项井话英雄。  

***朱福清***  

朱福清，字修庭，归安人。江苏候补道。有《双清阁袖中诗》。  

***歇浦感旧***  

年华如水事如尘，道是寻春却送春。青雀划开波底月，黄金误尽画中人。落花无奈依芳草，飞絮多情肯化蘋。不许今年头不白，《懊侬词》稿又翻新。  

***读史有感用金粟子留别原韵***  

心甘纳履傲公卿，堪笑萧曹尽世情。命薄宫人求入道，时来竖子亦成名。海中风浪琴三叠，江左河山局一枰。试向太行峰顶立，举头见月十分明。  

***江文安***  

江文安，字冠唐，宜兴人。官湖南候补道。  

***次韵答安遇***  

无官有子足忘忧，勉为攀辕且暂留。吴下归期三径待，海东儒效十年收。相看我辈同霜鬓，应使公卿愧黑头。好与曲园谭佚事，铁瓶入地杳难求。  

***朱滋泽***  

朱滋泽，字晦子，崇庆人。官湖北候补道。有《晦子诗钞》。  

***金陵怀古***  

豫王天马奋南辕，四镇降旗昼夕翻。王气销沈歌《燕子》，阉群颠倒醉龙孙。衣冠已葬梅花冢，羽檄犹污粉黛痕。萧瑟孝陵秋草遍，西风日暮冷哀猿。  

***汪桐***  

汪桐，字冠侯，宜兴人。官浙江知府。有《静斋诗钞》。  

***感事***  

兵祸潢池弄，啾啾鬼伯来。悲风生子夜，劫火到泉台。汝辈奚堪惜，苍生信可哀。谁为司牧者，慷慨济时才。  

蠢尔当车怒，公然学跳梁。救民原有道，就死亦堪伤。令戒三驱失，罗休四面张。温温天语厚，流涕念先皇。  

***题桃花扇乐府***  

昆老能歌柳善谭，九州铁错铸何堪。公然一疏清君侧，痛煞宁南与靖南。  

大厦难凭一木支，汨罗同恨不同时。白头赞礼多情甚，洒向江天酹酒卮。  

水天闲话付渔樵，一局残棋一曲箫。赢得美人千古泪，年年流恨送南朝。  

***周天麟***  

周天麟，字石君，丹徒人。历官泽州知府。有《水流云在馆诗钞》。  

***寒夜喜邓献臣明府见过用东坡聚星堂雪诗韵***  

宦海浮踪聚萍叶，与君同踏并门雪。未经识面心先倾，吏事诗才信双绝。忽闻剥啄喜过访，出晤那妨屐齿折。袖中示我诗一编，墨藻飞腾讵磨灭。韩苏大笔极奇矫，硬句盘空臂鹰掣。我诗肮脏百不工，十载愁吟鬓丝缬。围炉促膝谈夜深，万瓦霜华感骚屑。卷中风木吞声多，梦里梨云过眼瞥。平生甘苦应自知，除却高歌更何说。送君明日上长安，安有诗肠转轮铁。  

***人日寄怀王小汀邗江***  

何必梅花发，相思已不禁。每逢新岁浅，翻忆旧交深。腊酒瞢腾意，春盘冷淡心。遥知草堂上，忍冻亦孤吟。  

***天宇***  

天宇真寥廓，宁辞目送劳。风鸦争独戍，霜隼下晴皋。远岫寒逾净，孤云懒更高。稻粱何处觅，吾亦等鸿嗸。  

***舟晚书怀***  

苍茫云水欲何之，又到移舟晚泊时。冷淡心情斜照在，艰难身世逆风知。破除积闷聊中酒，抒写离怀不废诗。却笑沙汀双白鹭，无愁胡亦满头丝。  

***白冠玉***  

白冠玉，字海仙，华容人。诸生，历官福建兴化知府。有《小香山房诗钞》。  

***临湘李藻亭茂才避寇来华容以诗见投和其韵***  

秋声如雨落空庭，忽动哀弦未忍听。短鬓应从今夜白，寒镫犹作故乡青。归心引梦来还去，酒力输愁醉易醒。太息离踪无定所，江湖到处一浮萍。  

***张度***  

张度，字吉人，号叔宪，又号辟非，长兴人。历官河南候补知府。  

***登五峰山顶***  

苍龙作势从天来，近城忽尔围屏开。山回峰转缘城拱，清润直接庭阶苔。神游东海山，飘渺蓬壶仙。淜湃不可到，此得登层巅。陡然矗上三千丈，东西洞庭遥相向。跬步直欲叩天阙，金阙玉节云霞降。上望清溟何所有，猎猎罡风刮耳吼。回首尘寰势若走，大笑蝇声城一斗。广陵琴，渔阳鼓，金根赐，秘器腐。贵人名士皆黄土，沧桑有几时，蟪蛄苦不知。今人笑昔后笑今，孰为智慧孰为痴。江山若此，胡为不归？碧厓桃花落，画溪梅雪霏。日月如逝水，往者不可追。宁作信陵醉，无为阮籍悲。江山若此，胡为不归？安能俯首戢翼闭樊笼，使我不得翀霄飞。  

***马毓华***  

马毓华，字菉斐，上元人。诸生，官陕西知府。有《东斋就正诗草》。  

***寄和瞿京之***  

木石居游笑此身，偶因新岁庆芳辰。爱寻山水之间乐，自谓羲皇以上人。花径有时延旧雨，桃源何处渡迷津。乐游原上韶光丽，可许平分百五春。  

***徐焕谟***  

徐焕谟，字绿沧，号叔雅，桐乡人。诸生，候选主事。有《风月庐剩稿》。  

***观获稻***  

昔日观插秧，移疏种密妇子忙。今日观获稻，连阡比陌<禾罢>稏老。凉飔瑟瑟天欲霜，高陇低陇秋云黄。腰镰随风疾如扫，家家禾稻尽登场。儿擎妇负日当户，西畴络绎奔走苦。见说多收十斛余，崇墉比栉对衡宇。回思六月火伞张，日中锄禾汗若浆。彼苍不负农夫力，今岁乃得盈仓箱。盈仓箱，如获宝，粒粒皆由辛苦造。新粳炊熟连村香，田家此日尝新早。秋郊一望暮云平，万井欢呼庆有成。神弦社鼓相喧逐，并作丰年击壤声。  

***苕溪道中***  

云拥峰峦水涨隄，菰城南去绿杨齐。扁舟系缆日初堕，坐听深林懊恼啼。  

***胡廷玨***  

胡廷玨，字涵卿，号问轩，祁门人。侯选光禄寺署正。有《春草堂诗稿》。  

***清明前二日作***  

轻风细柳暗纷霏，节近清明踏翠微。村店家家新酒熟，道途日日远人归。偶寻古寺穿幽径，为爱春山坐夕晖。往岁游踪何处觅，溪边杨柳尚依依。  

***潘锺瑞***  

潘锺瑞，字麟生，长洲人。诸生，候选太常寺博士。有《香禅精舍集》。  

***汇上里***  

昨闻里巷言，异人世罕有。西山汇上里，蔡氏沈家妇。年逾一百岁，山中无其偶。今晨趋造之，村客导先走。门庭表肃清，竹木参左右。登堂识其子，疑是绛县叟。问年八十五，自云早衰朽。虽幸抱孙曾，康彊逊吾母。引我闚中闱，藜床坐而久。晬然盎于背，如丘秃其首。叩以长生诀，默默不开口。视我一转睫，遽起掩户牖。会兹掩户意，鐍钥贵能守。守之金石坚，可与彭佺友。我闻磅礴气，惟坤得其厚。阳动而阴静，静者每多寿。况锺山水灵，迥脱尘市垢。谁谓劳力身，蕉萃夭陇亩。人瑞锡自天，创见额加手。此境岂西池，有星灿南斗。归去夸眼福，游仙良不负。我亦癸未生，追逐周甲后。形癯鬓二毛，对母惭老丑。一百有六岁，知我能到否。  

***寻包山寺憩其下院遂访毛公坛***  

数里冲秋炎，投门释午倦。不知云岫深，来此下方院。偶逢真率僧，草履何轻便。息阴竹柏间，刚及茶瓜荐。爽气来虚堂，雄势眄崇殿。小话废兴迹，恰未龙象变。仙坛古道场，尘劫迅飙电。过墟天宇空，陟峻榛莽遍。波窥双井沈，丹想九成炼。错疑绿毛生，松针落衣缘。  

***黄维煊***  

黄维煊，字子穆，鄞县人。官台湾海防同知，特用知府。赠太常寺卿。有《怡善堂剩稿》。  

***同治癸酉台阳杂咏***  

万石楼船照海波，沈沙残铁试摩挲。春光渐泄春阴薄，莫放扶桑日影过。  

***顾济***  

顾济，字作舟，一字竹棷，金匮人。诸生，官安徽同知。有《青琅玕馆遗稿》。  

***赠廖再卿***  

一剑干戈里，书生气骨遒。湖山沦末劫，烽火黯沧洲。义动秦庭哭，身悲楚馆留。苍烟沈白日，风雪暮江头。  

***毕醇斋示题秦淮夜泊图句有感旧游***  

水亭夹岸绝珑玲，绕遍青溪几曲棂。客思欲将红豆种，夜凉风影一镫青。  

***张家鼎***  

张家鼎，字燮盦，江苏华亭人。官浙江同知。有《铁华仙馆吟草》。  

***久雨***  

不断连朝雨，林霏昼未开。桥低流水涨，山断湿云堆。漫作寻春约，谁能著屐来。鹊声空报喜，花外又轻雷。  

***萧雄***  

萧雄，字皋谟，益阳人。候选直隶州知州。有《西疆杂述诗》。  

***辟展***  

辟展城连小涧边，西来刚过黑风川。井疆蕞尔人声寂，沙草坡中数点烟。  

***奇台***  

西经谷壑出平芜，城倚阴山俯壮图。隔浦沙陀余故垒，月明风冷夜吹芦。  

***风洞***  

深谷崖边一窍开，汹汹橐籥走奔雷。呼号乱卷长川石，算是乾坤鼓荡才。  

***俞廷瑛***  

俞廷瑛，字筱甫，吴县人。官浙江通判。有《琼华集》。  

***拟左太冲咏史***  

长安多王侯，冠盖盈通衢。区宇值清晏，徵逐相欢娱。开尊揖上客，弹丝出名姝。夜饮不知旦，此乐古所无。一朝匈奴入，失色同嗟吁。一谋迁货贿，再谋徙妻孥。  

仗剑出门去，颇思立殊勋。十年不得志，归来事耕耘。祇为入口计，敢辞四体勤。岁时斗酒会，即事多所欣。有客谈朝市，掩耳不欲闻。俯视清流水，仰看寥天云。  

***落叶***  

空枝无复见巢莺，一曲吹蓬听最清。绕径自寻秋外影，打窗犹怯梦中声。山林枯槁曾何用，天地萧条太不情。独向琼台高处去，居然列子御风行。  

春草池荒久未临，乱飘烟翠滴墙阴。去如浪子踪无定，盼得良媒信又沈。极浦秋残红树老，空山路隔白云深。青青祇有闲松柏，未负栽培一片心。  

***葛士达***  

葛士达，字伯材，号子材，上海人。诸生，官平定知州。有《远志斋诗稿》。  

***登大峪雕窠寺***  

下骑还登百尺楼，烟云万象豁清眸。嵌空窗牖藏山隙，屈曲岩廊瞰涧流。怪石当阶惊卧虎，长松蔽日隐蟠虬。诗人到此应殊少，壁上曾无一字留。  

***杨葆光***  

杨葆光，字古醖，娄县人。诸生，官景宁知县。有《苏盦集》。  

***自四安返杭易车而舟对雪感赋***  

水居喜有舟，推篷见残雪。昨朝途遇雨，破被冷如铁。壮士不畏寒，腔中有热血。嗟彼趋炎者，炙手可使热。暖酒拥肉屏，围炉据金穴。安知茅舍中，高卧有清节。况当频年兵，骨肉动隔绝。军前战衣薄，坐使肌肤裂。忆昔李凉国，袭蔡亦人杰。江南带甲多，连兵一何拙。将才良不易，世事那可说。鲰生虽无才，龊龊殊不屑。生与哙等伍，羞为论优劣。班超非异人，燕然有铭碣。拔剑起雄心，摩崖纪余烈。但愿战功成，莫咏《新昏别》。  

***次韵答孙载之***  

我来海陵路，三月有飞尘。求友不易得，见君良独亲。豺狼苦盗贼，鸿雁惨流民。世事一挥手，徜徉垫角巾。  

***南隶草堂同韩子玉茂才对雪效欧公禁体兼用其韵***  

窗前老树渐舒萼，旭日淡淡风来薄。铜钲已随鲁阳返，斛珠静待鲛人作。平野漫漫极炫晃，长天迥迥迷寥廓。阴寒内凝铁可铸，光华外耀金为烁。微冰倏已盖池沼，积霰俄然失篱落。邻家富翁烹羊羔，熟视美酒拥狐貉。祈于元冥方免猎，团成师子复纷攫。我当此境噤不语，构火自温拳冻雀。山居怅隔九斗尘，不然径去蹑烟屩。翦水作花助山色，岂必旗亭始行乐。况今晋豫犹阻饥，只可团茶试调瀹。随车逐马有故事，读书城南慰索漠。卿如欲问灞桥句，第一功名愧横槊。聚星堂事何敢比，聊破寒威资笑噱。  

***登巾子山***  

山背群松拱，楼台耸半空。鸟声深树里，人影夕阳中。远岫齐凝霭，轻帆乍稳风。漉巾何处好，江水酒池同。  

***夏诒钰***  

夏诒钰，字范卿，号研斋，江阴人。官永年知县。有《十五研斋诗草》。  

***黄山晚步***  

随意此徐步，乡居一味闲。树回青嶂合，村尽碧谿湾。流水自成瀑，夕阳犹在山。林泉且吟啸，烽火黯尘寰。  

***村居晓起***  

满地槐花白，荷锄人出门。云生山不断，雨过水犹浑。鸟语喧朝日，鸡声连远村。晴光开宿雾，叱犊满前原。  

***卫辉朝阳寺***  

城南古寺鹤守扉，西风飒飒吹我衣。横塘一径夹寒水，落叶与人争路飞。双桐拔地云千尺，老桧年深根化石。松寒竹瘦古僧癯，入门一笑斜阳白。石泉松火茶味清，秋花媚客深幽情。一房山翠可窗碧，幽禽古木鸣秋声。愿学无生求妙证，古佛垂眉僧入定。满天明月照禅心，赠我归途一声磬。  

***秋日有怀***  

一尺青琅玕，相思秋月寒。殷勤觅鸿雁，目断秋云端。云端隔烟雾，月照梧桐树。不见素心人，当阶一叶度。  

***芜蒌亭***  

冰合滹沱水效灵，君臣麦饭感飘零。云台图画今何在，不及芜蒌尚有亭。  

***叶庆桪***  

叶庆桪，字诚斋，仁和人。官云阳知县。有《芦闻室诗稿》。  

***题画雁***  

更无残梦落池塘，乍可分翔逐稻粱。芦荻萧萧秋思迥，孤飞此夜宿唐昌。  

***翁寿麟***  

翁寿麟，字惠君，号米老，湘潭人。官江苏候补知州。有《杉荫桥边旧草堂诗集》。  

***行路难***  

行路难，空长叹。河北秋风八月寒。蓟门烟树何迷漫。征衣密缝慈母线，天涯鸿雁孤飞倦。不见齐州九点烟痕青，但见济水七分清泠泠。凿石蓄潴济漕运，河为控制波为渟。奈何水势建瓴下，淮黄交汇如沧溟。天吴夜舞老蛟泣，蜃楼杂沓飞涛腥。嗟余鼓枻苦行役，长波乃遇石尤逆。金隄溃决若瓠子，八十三丈涛头碧。转篷捩舵舟不前，十里五里日向夕。舟子饥呼邪许声，一唱百和凄以清。安得长房缩地术，过此八闸奔流疾。  

***湖边古寺***  

秋水倒浸湖云湿，秋林黯淡纤月入。行人系缆秋树根，井栏落叶无人拾。古庙萧然佛不灵，老僧饥抱佛脚泣。蒲团坐见星斗光，狐狸夜夜学人立。  

***立秋前一日喜雨***  

黑云如磐低压楼，一雨作凉天欲秋。清淮倦客无一事，倒枕卧听檐瀑流。今春江南苦不雨，行人道路面焦土。忽然淫雨四十日，屐齿滑滑泥没膝。远念家山纵豺虎，干戈满地斯民苦。喜看早稻花满田，黄云压野期眼前。浮生飘泊亦何恨，年丰苦盼东南天。  

***立秋渡黄河***  

灵槎万里挟长风，浩荡何源不可穷。一脉混黄余太古，百川宗派亘天中。云开岱色经秋碧，雨助涛声入夜雄。迳画乾坤限南北，乡关消息讬宾鸿。  

***高望曾***  

高望曾，字穉颜，号茶庵，仁和人。诸生，官将乐知县。有《茶梦庵诗稿》。  

***还乡杂诗***  

抚序感霜露，朝出城西门。湖山黯无色，不知天地春。官隄萦鸟道，夹路披烟榛。将军旧筑垒，乱石如云屯。孤往十余里，破屋知荒村。入山拜先陇，抔土犹如新。贫家少封树，杂卉纷尚存。前冈耸华表，郁郁谁家坟。石马半倾蹋，松柏摧为薪。败棺见残骼，拜扫嗟无人。我辈赖先泽，虎口留余身。惕惕冰渊戒，一线延千钧。祖德傥能述，愧无华亭文。  

山行不逢人，尚余豺虎迹。下马读残碑，道旁小歇息。乡人荷担来，累累此何物。前肩挂髑髅，后担束骸骨。为言荒村中，狼藉无人血阝。官局论斤买，易米计亦得。败骼搀牛羊，真伪孰能别。山南净慈旁，山北栖霞侧。荒冢何纷纭，千魂共一穴。岂无忠与贞，岂无豪与杰。身后谁得丧，都付一丘貉。俯首念妻孥，泪下衣襟湿。  

***秋日湖隄晚眺***  

疏柳蝉声急，秋风几度过。此时残暑退，何处晚凉多。流水碧如泻，夕阳红渐趖。吴娃荡舟出，采采听菱歌。  

***阚凤楼***  

阚凤楼，字仲韩，合肥人。贡生，官奉贤知县。有《六友山房诗集》。  

***今日何日行***  

今日何日江水长，波平溟渤山苍苍。黄云酿雨天欲霜，月躔箕毕星垂芒。青枫叶赤彫猗桑，群欣魄兔忘商羊。美人珠箔调青商，一弹两鼓仙灵翔。低集鹓鸾高凤凰，斗宫之侧薇垣傍。萝披荔拂骄虎伥，磨牙拇血思截舫。日测银汉排津梁，星君笑视狎且狂。疑通土伯幽都望，丛菅湿食如餦餭。颂则降福违不祥，横横太白精凝光。作彗西指纷旗枪，倒行不顾经躔伤。群仙嬉游旌麾飏，俯首杂沓逐队行。句陈奎璧圜徜徉，晖台黯黯豸化装。湔涤尘末倾杓浆，美人内顾依象床。白雪失和空云襄，朱弦胶柱殊笙簧。安得奔月亲天香，群真谐乐嘉清扬，履舄戋戋视八荒。  

***吴宝三***  

吴宝三，字康之，桐城人。官郓城知县。有《鞠隐山庄遗诗》。  

***秋色***  

秋色碧无际，离离禾黍香。马疲泥路滑，蝉咽晚风凉。云缺吐明月，山高拱夕阳。豆棚与瓜蔓，点缀作村庄。  

***倪鸿***  

倪鸿，字延年，号耘劬，桂林人。官福建候补知县。有《退遂斋诗钞》。  

***春日郊行***  

红棉碧嶂挂斜晖，陌上谁歌缓缓归。二月杨花飞似雪，东风吹上酒人衣。  

踏青步屟不辞劳，三月飞花点客袍。旧雨坟前多宿草，东风门外有夭桃。入春田水潺湲急，负郭山家向背高。底事催人归去急，昏鸦啼近古城濠。  

***檀度庵观平南王第十三郡主自悟大师画像***  

结得团焦在穗城，头衔要署大师名。粉侯不嫁非无福，飘泊怜他孔四贞。  

***听松园瓦当***  

方寸团圞古镜形，飘零何止玉楼钉。上元绿字应相似，小篆荒苔一例青。  

***望云庵观明郡主出家画像***  

金山山畔筑精庐，日诵楞严闭户居。棕拂蒲团成结局，白头愁煞老尚书。  

***余云焕***  

余云焕，字凤笙，平江人。诸生，官四川知县。有《白雨湖庄诗钞》。  

***归州***  

万家碪响触羁愁，枕上滩声又换秋。绝好江村图画里，乱山斜照泊归州。  

***李丈次青方伯乞山中紫薇花将去数本媵之以诗***  

紫薇花发绕吾庐，艳雪晴云拥上车。将去宛如新嫁女，到时应识旧中书。前身或者丝纶阁，夜梦因之水竹居。位置平泉庄上好，不教沦落在荒墟。  

***再抵成都***  

筹边依旧上高楼，内地河山壮益州。酋长西来通职贡，大江东去扼咽喉。书生不作三刀梦，阃帅相持半壁秋。剑外烽烟沪海瘴，孤吟谁识杜陵愁。  

***李嘉绩***  

李嘉绩，字凝叔，号云生，直隶通州人。官陕西知县。有《代耕堂稿》。  

***宁羌州***  

行尽利州路，重关第一程。诗犹歌蜀道，人已变秦声。据水桥横出，黏天草乱生。东山山翠重，愁压武都城。  

***彰德***  

楼阁立崔嵬，晴云四面开。路从天上至，人向邺中来。不睹建安笔，难逢河朔杯。徒令千载客，驻马叹雄才。  

***送章硕卿之官武昌***  

送尔之官去，关山奈别何。千金垂橐尽，万卷载车多。酒待招黄鹤，书应换白鹅。一函好相寄，珍重翦江波。  

***薛福保***  

薛福保，字季怀，无锡人。陕西试用知县。有《青萍轩诗录》。  

***九日登千佛山***  

嘉名古云爱，携手蹑巑岏。宁伤廪秋暮，惜此永日欢。斜日在郊坰，晴皋堕轻翰。亭亭华不注，峭蒨不可餐。三周吊陈迹，百雉森雄蟠。酌彼在山泉，倚兹千丈磐。摩挲崖上佛，烟雨故不刓。俯窥小洞幽，笑叹黔生寒。不知镜梵夕，省想为盘桓。吾生几两屐，勤可亲烟峦。毋令岁华晏，庶以恣游观。  

***夜坐书怀示伟度穆庵***  

流泉氵虢氵虢轩窗隈，窾木屡击镫花摧。起看斗柄惜长夜，跬步佳客如瀛莱。窥编欲友千载士，灵意翻被陈人埋。卷书凝坐自怡適，忧端硉矹未可排。西溪故墟不可到，北堂已见霜鬓皑。曾参于外不一宿，肯以朝市荒南陔。尤嗟仲氏意独悴，一病两见钻冬槐。楚泽燕云各蓬散，书如束筍愁相催。各怀恳恳苦相忆，斐然诸弟孰与裁。径思鼓枻渡江去，松竹及此华年栽。踟蹰既乏卖药业，亦愧农圃能耘培。太行苍翠已满眼，东风吹我西去埃。秦关一入行自脱，长安虽好非吾怀。还须炙輠向稷下，桃梗聊避士偶咍。白鸥浩荡任去住，吾计于此良恢恢。偷闲息鞅暂为乐，登临幸有名池台。隆冬泄阳苦无雪，天心慳绝不可回。忧时活国岂我责，妍暖趁弄城西梅。百年鼎鼎若惊电，烦忧坐使流光隤。好作南烹共呼食，子有三径吾能来。  

***与同人游济南城西憩尚志堂归呈稚璜宫保***  

嬴秦燔诗书，云欲愚黔首。我今抱陈籍，兀兀亦何有。坐窗欲瘦听泉流。涓涓日夜归沧洲。晴光妍暖意忽动，携手城西消百忧。城西之堂谁所考，我公造士歌芹藻。郁然揭出邹鲁心，庶与髦士相雪澡。我惭学古迷津涯，飘摇坐惜去日赊。稍欲茂厥业，故当养其芽。仁人贶我有高意，斯堂洵美其可瑕。竹林幽幽梅未花，泌流诘屈纡卧蛇。朱鱼游空斐而葩，行吟坐笑妍曦斜。一丘一壑吾意得，古意冥冥还独嗟。  

***赠古狂***  

倾盖识君心，霏雪盈君首。肝胆久益炯，芬烈不可垢。缊袍忧苍生，有泪欲盈斗。长啸六合间，忽落三季后。羲皇入梦想，婉娈相唯否。闻人纤毫善，若拜锡圭卣。春意溢座隅，不啻自其口。卓哉元紫芝，堪使薄俗厚。我今请改事，谑侮安可久。惧干鬼神怒，于君亦何有。  

历落无町畦，猖狂蹈大方。时有蓬之心，咫尺迷所将。隤然得悬解，元珠坠其床。嫉邪素发指，干莫难为刚。低首奉蛾眉，奔命走欲僵。斯人故莫测，通蔽两不常。奈何堕神州，不产文身乡。卓为獉狉杰，鹿豕相翱翔。臃肿与鞅掌，尸祝事庚桑。一被周公服，八尺空昂藏。  

***息鸡图***  

蛰影山樊内，形神两不期。都忘芥距意，岂有稻粱思。画者通微悟，天倪妙独追。己应知晦养，胜似午啼时。  

***正月五日出游作***  

圣伏神徂千载外，鸾飘凤泊九州间。兼窥儒墨无门户，行尽关山费岁年。尽日登临携旧雨，他乡风物似斜川。玉杯繁露非吾事，炳烛欢游差似贤。  

***武侯祠堂***  

赤伏余光未肯颓，黄初雄视紫髯雌。一龙中道还寥廓，三马平原脱馽羁。陈迹总随流水逝，空祠独与大名垂。悠悠已是嬴刘后，一羽云霄渺可思。  

***鄂生观察见示即事书怀诗次韵奉和***  

百战归来谤不訾，飘萧雪鬓与霜髭。晚途偶更师刘晏，绝漠犹堪斩郅支。填海移山终不悔，吠声射影岂非痴。中朝垂意苞桑计，龙变云蒸会有期。  

***吴保清***  

吴保清，字梓珊，嘉兴人。官河南知县。  

***题李文石校经图小影***  

人生任天机，至理靡不通。静观群动息，冰雪澄其胸。读书观大略，精力穿苍穹。久之神悟澈，运用嘻无穷。玉溪学獭祭，彭城工雕龙。挦撦章句间，毋乃愧称雄。君负奇特才，矫若挺长松。弱龄破万卷，谈笑座生风。摇笔起山岳，突兀撑晴空。业邃勤自韬，随意图其踪。有画不必展，有书姑弗攻。卷石可徙倚，草色方青葱。顺时適至性，怀抱方惺忪。仿佛王逸少，啸傲会稽东。又如诸葛子，抱膝吟隆中。或方黄叔度，或拟郭林宗。我独摅臆断，纯仁忠彦同。会心不在远，相对双梧桐。  

***谢绶名***  

谢绶名，字理斋，天台人。诸生，官安徽知县。有《云萍集》。  

***蟋蟀词***  

篱豆花开秋月出，月明疏篱闻蟋蟀。终宵唧唧诉苦愁，寄君篱下思君恤。餐风饮露不辞辛，常怕金笼了时日。  

***奉和竹庄吴中丞夏涝叹***  

天外泻银涛，浑疑炼石破。昼黑云近头，龙逼蛟涎唾。才免庚癸呼，何期风水作。飞瀑落檐牙，雷鞭催雨大。忙停北海樽，惊起东山卧。波撼城欲倾，舟摇更箕簸。倏尔变沧桑，农不安床座。万顷香稻禾，崇朝收拾过。当春播种时，田畯尝考课。黍苗赋芄芄，把酒临风贺。不图灾患罹，末由分勤惰。自嗟命不辰，非关用力忄耎。秋荐乏糇粮，洁蠲愁无稬。鹦鹉罕啄余，豆刍称贷莝。狼狈穷无归，扶持伤鲜左。眼前皆鸿嗷，米珠尚有那。老羸疾易侵，忍饥备药锉。苟且延残生，糠秕杂土堁。枵腹嗟黔敖，蒙袂五中饿。与其靦墦间，盍去远方些。丈夫半无衣，遑恤妇人衤罗。茅茨已飞扬，涕泪交泥涴。中有小村娃，垢面减姿媠。中有素封家，钱未留一个。缺衣望生全，缺食难医瘅。燹劫继沦胥，皖民太坎坷。大地遍凶殃，柱臣叹无奈。幸达九重知，发粟散财货。荒政在均平，帑金毋惜剉。观察首观风，查稽需僚佐。抚恤谨推诚，吏胥防欺{坐犮}。勤慎吾侪分，清廉共切磋。仰体好生机，岂顾声华播。亿兆乐鸿施，或能弥小挫。赈济古所难，勉将精神驮。耳目虑不周，晡旦循环逻。群感怜悯情，好听绅耆譒。有司庶绩熙，开府南邦坐。盛德民弗谖，善气同转磨。寇君借一年，功参左右个。拜手读新诗，阳春愧难和。  

***王玮***  

王玮，字蕴斋，汾阳籍浙江山阴人。官草堰场盐大使。有《小兰亭诗稿》。  

***秋夜***  

耿耿星河见，长安横匹练。冷露湿罗裾，凉风捐纨扇。人生暮气防，天籁商音变。遥思华屋中，丝竹开豪宴。  

***午倦***  

一饭寂无事，晴光上小楼。花枝媚秋色，云影逐江流。悟境静中得，诗情澹处求。蘧蘧寻午梦，随遇即庄周。  

***夜读***  

虚室夜迟迟，孤镫静读诗。欲求开卷益，合以古人期。谏果回甘后，心花怒放时。姮娥能解事，送影入深帷。  

***秋夜渡扬子江***  

人事不堪浊，江流万古情。峰峦新画稿，星斗旧棋枰。雁带秋声去，鱼惊月色明。扁舟轻一叶，夜到绿杨城。  

***岁暮书怀***  

世事今难问，归心在水涯。官因慈母屈，意独逸妻知。风月无今古，江山有盛衰。暮年年又暮，进退欲何之。  

***舟行书所见***  

明月照澄波，上下一轮映。邻舟小儿女，备作妆台镜。  

***西潭***  

西潭潭水净于揩，镫火楼台近市街。盐廪接天祈望守，布帆逐浪旅人怀。我忧斥卤桑田变，客誉芝兰玉树佳。明代防倭陈迹在，斗龙江外渺无涯。  

***王汝金***  

王汝金，字砺卿，号醉墨，钱塘人。监生，官掘港场盐大使。有《味谏果斋诗集》。  

***新得汪氏故居偶赋***  

扃钥何为者，幽居拟陆浑。烟霞藏道气，风雪炼诗魂。苍翠山排闼，澄鲜水抱门。蘼芜如可采，惆怅赋王孙。  

***韩允西***  

韩允西，字竹樵，西平人。诸生，官无为州判，摄怀宁知县。有《海蠡斋诗钞》。  

***暮春道经舒城山谷***  

***路转峰当户，林疏水绕村。鸡声流磵底，犬吠倚云根。地僻幽居乐，风醇古道存。浑忘王事瘁，茅店醉清樽***  

***秦敏树***  

秦敏树，号散之，吴县人。官浙江候补县丞。有《小睡足寮诗钞》。  

***江楼晚眺***  

小倚江楼晚，天空物外心。波摇孤塔动，云抱一峰沈。僵柳迎归艇，虚檐纳暮禽。此时无限思，空复短长吟。  

***汪守愚***  

汪守愚，号虎谿，秀水人。官吴江县丞。有《虎谿诗存》。  

***石佛寺***  

怪峰如莲花，古佛坐其蒂。石室云为门，微风自开闭。昔年采石人，雕凿只随意。妙明出顽矿，是即最初地。千螺释迦髻，十丈修罗臂。石火诗中禅，斧劈画中诣。会从奇险间，拜佛问其谛。  

***辛酉九日示弟辈***  

多难登临易感伤，天教薄暝黯重阳。雁鸿零落犹成列，鸡犬平安岂待禳。小市祇工桑醡酒，闲官久已枣为粮。折萸试问诸昆弟，犹胜登高各异乡。  

***陈伯铭***  

陈伯铭，字吉人，江宁人。官县丞。  

***题金山僧云峰卓锡图***  

手不持瓶头不笠，行李一肩松下息。既非竺道生，亦非鸠摩什。细摹面目揣精神，十年以前旧相识。忆我与君初见时，地棘天荆无所之。万里乡园那得返，一家生死不可知。君于此中悟真谛，人世须臾皆梦寐。果然打破利名关，一出危城便披剃。野鹤孤云自往来，到处名蓝商位置。金山殿宇纵成空，至竟江南名胜地。打包行脚尚嫌劳，欲结茅庵谋小憩。绘成一幅卓锡图，洒脱悠然见真意。愧我从军屡及瓜，江尘碌碌走天涯。会当料理芒鞋兼竹杖，从君妙高塔顶看烟霞。  

***沈琮宝***  

沈琮宝，字组斋，秀水人。诸生，官太平县训导。有《澹退斋诗》。  

***夜话***  

竹篱西畔豆棚东，竟夕盘桓兴自同。为爱清言时娓娓，翻疑夜漏太怱怱。几人留恋三更后，千古兴亡一席中。月落参横催曙色，闲谈水乳喜交融。  

***高永畇***  

高永畇，字秀松，江苏华亭人。官亳州吏目。有《月桥诗稿》。  

***拟韩昌黎嗟哉董生行***  

淮水何滔滔，迢遥千里奔风涛。淝水清而泚，百里安流入淮水。安丰古县淝之壖，有唐贞元年董生生焉，儒宫一亩隐居于其间。朝徵府辟不之及，垂钓采樵以自给。嗟乎董生家贫已如洗，催租打门吏何悍。日出作，夜归读，无时休息常历碌。上堂脩定省，下堂具甘旨。二人顾之为色喜，举室俱熙熙，有道及妻子。嗟哉董生孝且慈，时之人，谁复知。家有狗，乳狗出未归，鸡来代之哺其雏。其雏不食且咨咨，以翼覆雏不肯离。乌虖！鸡何知？天鉴董生贤而祥降之。嗟哉董生贤若斯，时之人畴克如其孝且慈。  
