---
title: 第4部分
index: true
icon: editor
order: 4
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷二十九

***王士禛***  

王士禛，字贻上，号阮亭，又号渔洋山人，山东新城人。顺治戊戌进士，授扬州推官，行取礼部员外郎，改翰林院侍讲，官至刑部尚书。谥文简。有《渔洋》、《蜀道》、《蚕尾》、《南海》、《雍益》等集，合为《带经堂集》。  

***拟美女篇***  

洛滨风日好，美女出相望。瑶象饰香毂，玉轪鸣锵锵。采春兰阪上，弭盖蘅皋傍。龙辅节纤步，莺珠结明珰。借问女谁氏？少小生平阳。大姊入后宫，次姊琅琊王。小妹虽不贵，夫婿直东厢。出入冠鵕鸃，天子侍中郎。槛衣万锦费，騕褭千金装。容华诚自惜，贵盛宁易详。洛水正微波，明澜一何长。川路西南永，扁舟不可方。寄语盛年子，顾义慎自防。  

***拟白马篇***  

骏马生代北，少年出幽并。结束各光采，指顾风云生。朝游属玉观，夕宿卫承明。身逐孤儿队，名隶羽林兵。行行南山猎，意气何纵横。苍隼决云来，飞矢逆风鸣。大泽鹴鹄遒，深雪狐兔惊。回瞻鹳雀门，突兀与云平。鞍马倏来归，势若浮烟轻。昨夜羽书至，贰师出边庭。上马别妻子，鸣镝追前旌。旧随冠军伍，复此河源行。大漠少行人，深谷多鼯{鼠生}。朝饮沙上泉，夕戍云间城。左顾疏勒服，右盼伊吾清。无令都护将，关外独声名。  

***醴泉寺高阁瞻眺有怀范文正公***  

风雨湖上来，萧条洒飞阁。殷雷起眉际，极目穷寥廓。遥天压烟水，空濛气磅礴。大泽盘蛟龙，斜风偃雕鹗。却眺鸿濛中，日光远回错。草木暗四山，急淙鸣万壑。怅然思古人，《大雅》何时作。  

***蠡勺亭观海***  

登高丘而望远海，坐见万里之波涛。长天寥廓云景异，春阴偃蹇鱼龙高。怒潮乘风立千丈，虎蛟水兕纷腾逃。群灵潜结万蜃气，一痕未没三山椒。须臾势尽潮亦止，波淡天清静如绮。菱苔沈绿纷塘坳，螺蚌摇光散沙汭。参差岛屿罗殊域，纷如星宿秋天里。击我剑，听君歌，有酒不饮当奈何。日主祠前水萧瑟，仙人台上云嵯峨。羡门高誓不可见，秦皇汉武空经过。祇今指顾伤怀抱，黄腄<巾弦>瓶尽荒草。人生快意无几时，明镜朱颜岂长好。吾将避世女姑山，不然垂钓蜉蝣岛。  

***周文矩庄子说剑图后有董宗伯书《说剑篇》***  

古今人物画手谁第一？晋有卫协吴曹兴。南唐周生更奇隽，行笔瘦制姿崚嶒。此图在世逾千载，墨光黯淡生光晶。君王隐逸各有态，蚕丝烟篆交回萦。目瞋鬓突五剑客，短后之衣曼胡缨。二人旁立目左顾，剑如星日光纵横。昂首右顾者三士，二人按钅覃神欲生，一人拔剑作虎步，怒如截兕吞长鲸。使笔如剑剑气出，此公无乃能铁兵。庄生说剑固豪快，十步千里无留行。千年奇论佐奇笔，挥毫泼墨皆飞鸣。云间墨妙更遒绝，锺王腕底纷斗争。自云昔见吴兴书《说剑》，恨不作图双妙并。今逢此卷信神物，又恨作书非赵卿。徘徊三叹出金石，焕然妙迹如神明。我闻周生妙得后主作字法，秋胡谢女风格清。秦淮花月汴京土，感此伤人今古情。  

***秋柳***  

秋来何处最销魂，残照西风白下门。他日差池春燕影，祇今憔悴晚烟痕。愁生陌上黄骢曲，梦远江南乌夜村。莫听临风三弄笛，玉关哀怨总难论。  

娟娟凉露欲为霜，万缕千条拂玉塘。浦里青荷中妇镜，江干黄竹女儿箱。空怜板渚隋隄水，不见琅琊大道王。若过洛阳风景地，含情重问永丰坊。  

东风作絮糁春衣，太息萧条景物非。扶荔宫中花事尽，灵和殿里昔人稀。相逢南雁皆愁侣，好语西乌莫夜飞。往日风流问枚叔，梁园回首素心违。  

桃根桃叶镇相怜，眺尽平芜欲化烟。秋色向人犹旖旎，春闺曾与致缠绵。新愁帝子悲今日，旧事公孙忆往年。记否青门珠络鼓，松枝相映夕阳边。  

***洗象行***  

水关苍苍柳阴碧，宝马流苏纷络绎。日中传呼洗象来，玉河波射珊瑚赤。须臾钲鼓千云霄，万夫声寂如秋宵。虎毛蛮奴踞象顶，丘山不动何岧峣。岸边突兀二十四，直下波涛若崩坠。纵横欲蹴鼋鼍宅，腾踏还成鹅鹳队。乍如昆明习斗战，万乘旌旗眼中见。又如列阵昆阳城，雷雨行天神鬼惊。奴子胡旋气遒壮，忽没中流狎巨浪。撇波一跃万人呼，幡然却出层霄上。今年丞相收夜郎，扶南盘况旧王章。远随方物贡天阙，屹然立仗金阶旁。圣朝自不贵异物，致此亦足威遐荒。黄门鼓吹暮复动，海立山移浩呼汹。大秦狮子多威神，山林岂是天家珍。  

***余澹心寄金陵咏怀古迹诗却寄***  

千古秦淮水，东流绕旧京。江南戎马后，愁杀庾兰成。  

锺阜蒋侯祠，青溪江令宅。传得石城诗，肠断芜城客。  

***再过露筋祠***  

翠羽明珰尚俨然，湖云祠树碧于烟。行人系缆月初堕，门外野风开白莲。  

***雨后观音门渡江***  

饱挂轻帆趁暮晴，寒江依约落潮平。吴山带雨参差没，楚火沿流次第生。名士尚传麾扇渡，踏歌终怨石头城。南朝无限伤心史，惆怅秦淮玉笛声。  

***晓雨复登燕子矶绝顶***  

岷涛万里望中收，振策危矶最上头。吴楚青苍分极浦，江山平远入新秋。永嘉南渡人皆尽，建业西风水自流。洒酒重悲天堑险，浴凫飞燕满汀洲。  

***吴季子祠下作***  

我行延陵城，怀古心菀结。让德邈已远，流风缅曩哲。州来季当立，高怀宁讵屑。躬耕表遐志，亮哉子臧节。慕义永无穷，穹碑字难灭。所悲于潜役，国乱相更迭。伍胥进勇士，专诸践王血。逊位固高义，复命忍臣列。《春秋》不名贤，书札理当晰。呜呼三代后，斯风久沦绝！廉节起顽懦，尚论义常窃。缟纻思古人，空祠飒寒雪。  

***五人墓***  

流连虎阜游，宛转山塘路。石门映回波，英灵此中聚。满坛松桂阴，落日青枫树。生傍伍胥潮，死近要离墓。千秋忠介坟，鬼雄誓相赴。酹酒拂苍碑，寒鸦自来去。  

***自米堆山下行至上阳村钱家磡望湖中渔洋法华诸山***  

杖策信忘疲，行行画图里。崎岖下云壑，苍茫望烟水。石径何盘纡，疏篱照梅蕊。寥落重湖滨，柴门数家市。居人太古风，但解数鸡豕。语我种植法，敦朴有奇理。虽非用里俦，颇谓桃源比。逶迤到湖漘，浩渺叹观止。震泽控三江，波澜此方始。法华表东陲，渔洋正相似。烟雨春空濛，峰峦暮俶诡。昨朝梵天阁，远眺如隐儿。岂知方丈山，忽落芒鞋底。欲乞五湖长，垂钓将已矣。  

***和牧翁题沈朗倩石崖秋柳小景***  

宫柳烟含六代愁，丝丝畏见冶城秋。无情画里逢摇落，一夜西风满石头。  

***秦淮杂诗***  

新歌细字写冰纨，小部君王带笑看。千载秦淮呜咽水，不应仍恨孔都官。  

旧院风流数顿扬，梨园往事泪沾裳。樽前白发谈天宝，零落人间脱十娘。  

傅寿清歌沙嫩箫，红牙紫玉夜相邀。而今明月空如水，不见青溪长板桥。  

新月高高夜漏分，枣花帘子水沈薰。石桥巷口诸年少，解唱当年《白练裙》。  

***故中山西园***  

上公邸第旧西园，水石萧然绝世喧。无复秋兰被长坂，祇余修竹映朱门。萧曹事业终归尽，江孔文章莫更论。日暮风烟愁客思，冶城南是谢公墩。  

***瓦官寺***  

江色斜阳下，来过古瓦官。勇如骠骑少，痴似虎头难。梵响流空寂，松声覆殿寒。逍遥能解否，试问道林看。  

***答朱锡鬯过广陵见怀之作时谒曹侍郎于云中***  

桃叶渡头秋雨繁，喜君书札到黄昏。银涛白马来胥口，破帽疲驴出雁门。江左清华惟汝在，文章流别几人存。曹公横槊悬相待，共醉飞狐雪夜尊。  

***昭阳顾符稙画便面栈道图歌***  

顾生画学李思训，尤工栈道兼骡纲。丹青金碧妙铢黍，近形远势穷毫芒。襃斜山色一千里，子规啼处烟苍苍。女郎祠边人迹绝，但见哀猿连臂叫啸青崖旁。江水如油下南郑，阁道似发通陈仓。红毡裹背笠覆首，人物结束疑唐装。车马班班入云际，如蚁缘垤相扶将。秦川渭水望不到，蚕丛直上天茫茫。仰家扇子冰雪色，一茎斑竹磨潇湘。如何方寸怀袖里，宛然置我蜀道青天长。扬一益二古天险，谯周鬻国谋非臧。阿瞒四纪作天子，青骡西幸何仓皇。三十年来蜀道塞，况从古史论兴亡。因君妙迹发遥慨，如听铃声替戾冈。  

***送陶季之潞州***  

先生昔日登武夷，铁船峰头看弈棋。中冠离支三百颗，酒酣自擘轻红肌。峰头烂睡忘甲子，坐笑曾孙生白髭。张帆伐鼓下黄鹤，欲滥三湘穷九疑。披襟兰台发高唱，快哉不辨风雄雌。平生名岳屐齿遍，风尘京雒嗟衣缁。投我奇文浩千顷，蛟龙大泽缠躨跜。谓我四海一知己，譬若庄休从惠施。高斋茗饮坐清昼，风炉活火分枪旗。我时无事似犀首，酒鳞浮动银留犁。丰台红药花照眼，骊驹忽告将西驰。壮心犹作骥伏枥，適志无如泥曳龟。我闻上党天下脊，当年潜邸传临淄。飞龙荒宫没烟莽，断碣仿佛开元词。纷纷梁晋夹河战，鸦儿万骑陈军麾。锦囊负矢盛意气，歌声慷慨留三垂。时平不用弓箭手，空老昭义千熊罴。战场下马问亭长，鬼磷飒飒寒飙吹。君家草堂临射陂，门前五柳藏东篱。何时单舸径归去，北窗高枕谈黄义。  

***胶乐张雉画葛洪移家图歌***  

下帘卧清画，远梦生罗浮。觉来北堂上，素练横沧洲。依稀三万六千丈，风吹绝壑红泉流。何人携持杂负戴，全家避地来山幽。先生身骑乌牸牛，丹鸡白犬随行辀。鲍家小女两丫髻，手把芙蓉居上头。惠怀之际那可道，万乘不洗金墉羞。王家宁馨失三窟，华亭鹤唳悲清秋。回首铜驼洛阳陌，名士对泣新亭囚。伏波将军不受赏，丹沙欲就来交州。大鹏讵可伍鹪鷃，跛鳖坐笑追骅骝。张生妙笔擅黔陬，令我逸兴生丹丘。夙昔读书慕仙意，望而不见中心愁。十五婚嫁愿粗毕，青鞋快作逍遥游。刀圭为我留井灶，此生未作坳堂舟。  

***世祖章皇帝御画渡水牛戏以指上螺纹成之赐中官某臣从黄州通判臣宋荦得观恭赋一章***  

章皇握乾符，武功燀旁魄。孚斋春昼长，游艺眷图籍。泉壑穷窈窕，烟云罗幽赜。宝绘赐近臣，往往等球璧。常从青箱堂，奎藻睹赫奕。营丘及河阳，到眼堪一掷。想见忧勤暇，胜情寄山泽。戏作渡水牛，生态妙盘辟。肉怒垂星圆，筋突阴虹直。脰似满黄锺，角堪扣白石。弹指九牛毛，森疏如刻画。水波稍演迤，浮鼻未没脊。仿佛绿杨风，掩映春芜碧。神武十八载，文教洽重译。干戈与弓矢，包用黄牛革。《小雅》赓宣王，尔牛何湿湿。旐旟牧人梦，考牧周官职。应知翰墨余，与世登衽席。龙髯去已远，讴思遍荒僻。云汉烂天章，典谟布方策。圣主念绍庭，率由正无射。小臣沐皇风，流涕记飞白。  

***送宋牧仲别驾归黄州***  

词赋梁园忆胜游，一麾云梦泽南州。三分谁似周郎少，《九辨》深知宋玉愁。乌鹊南飞河汉转，大江东去古今流。山川如此容高啸，羡汝黄泥坂下舟。  

***送陈其年归宜兴***  

与君五载扬州梦，细马吟春皂荚桥。岁晚幽州复相送，九门风雪压盘雕。  

送客魂销枫树林，买田阳羡旧同心。花枝照眼鱼叚笼嘴，未得从君弄渚禽。  

***送吴天章归中条***  

二月春芜绿，纷纷蝴蝶飞。花朝逢暮雨，寒食减征衣。道路谁知己，登临不当归。中条多水竹，此去掩荆扉。  

爱汝王官谷，他年拟借居。三峰当户牖，五姓足樵渔。田舍堪怀古，茅茨宜读书。独怜好身手，归去注虫鱼。  

***题尤展成新乐府***  

南苑西风御水流，殿前无复按《梁州》。飘零法曲人间遍，谁付当年菊部头。  

猿臂丁年出塞行，灞陵醉尉莫相轻。旗亭被酒何人识，射虎将军右北平。  

千金匕首土花斑，儿女恩仇事等闲。他日与君论剑术，要离冢畔买青山。  

***题施愚山卖船诗后***  

国家急廉吏，将以风百僚。如何十年来，吏道纷吴敖。哀哉此下民，鞭朴分安逃。鲁山与阳城，斯人竟难招。江西饱乱离，白骨填蓬蒿。石田废不治，遗黎杂山魈。一二老寡妻，茕茕困征徭。昔者数守令，为政严风飙。峻令盛诛求，细不遗龀龆。金玉竞辇致，乐哉共宣骄。宪府前上寿，鞠<月卺>一何劳！公堂侮下民，意气一何豪！寡妻哭向天，血泪埋荒郊。乱后几孑遗，乃以资汝曹。是时宛陵公，持节吉临交。为政贵简易，洁己先清翛。放衙苔藓净，飞鸟营其巢。赋诗弹子岭，慷慨同《石壕》。白鹿与青牛，斯道谁鼓橐，公独奋百世，皋比陈唐尧，廉耻存纲维，义利穷毫毛。兰芷变荆棘，孔鸾革鸱枭。汝曹即不仁，宁终肆阚虓。七载一舸归，无物充官艘。两部万黔首，留公但号咷。读公《卖船诗》，中心何忉忉。填膺抒此词，庶以备风谣。他年韦丹碑，会见留江皋。翘首望宇中，烟火尚萧条。安得百施公，为时激顽浇。  

***送张篑山学士归庐陵***  

回首觚棱别紫宸，孤舟遥下富川滨。谁令江外渔樵侣，争识先皇侍从臣。上殿似闻辛庆忌，行吟休拟楚灵均。千秋公议存青史，应为朝廷惜此人。  

***观秘魔崖至龙潭作***  

山行逐薙若，径转无人迹。亭午逾高岭，逍遥随所適。古寺披荒榛，乍到如有获。卢师晏坐处，犹存涧边石。石上留孤松，终古不盈尺。地僻山鬼邻，鸟下苍苔积。孤阁临寒溪，林壑莽萧槭。灌木纷相纠，阴崖互崩拆。何当秋雨时，惊湍若潮汐。来此十日眠，濯足蛟龙宅。  

***卧佛寺***  

清晨越南磵，毕景来东林。石径入幽阒，稍闻钟声音。禅房鸭脚古，别院桫椤阴。春夕月复佳，微云灭遥岑。山气自蓊郁，天宇亦森沈。道人澹相对，松风洒衣襟。夙怀清净退，回识妙明心。寂寥无可说，请君张玉琴。  

***晚入退谷却寄孙北海先生***  

谷口远烟暝，水石起寒色。西溪有归人，东峰隐余日。积雪封巉岩，微径雪中出。残冰流复断，暗泉听还失。不知荒寒中，前峰去安极。稍见觳觫牛，怅望归飞翼。侍郎昔挂冠，于此散愁疾。画壁沧洲图，结屋云林侧，溪南万竿竹，岁久渐蒙密。为述净名意，更就支公室。惭叹解巾非，何年此栖息。  

***故明景帝陵怀古***  

金山南临裂帛湖，荒陵十里鸺鹠呼。夺门事往二百载，行人过此犹欷歔。红墙剥尽古瓦落，莓苔溜雨生铜铺。老松离立色枯槁，但穴虫蚁余根株。菆涂龙輴礼本杀，矧乃劫火经樵苏。咫尺天寿云气接，抔土独葬西山隅。洪宣老臣稍凋丧，国成一旦归刑余。勃鞮之问史所贬，讵有宦寺干征诛。黄沙惨澹鼓声死，万乘一掷成累俘。国有君矣社稷重，孙申谋郑无差殊。白登城南翠华返，钱塘司马功难诬。纷纷南渡议和战，乃知计左非良图。仝寅之占信奇中，朝衣东市嗟何辜。剑南归来西内闭，唐家父子轮厩奴。处人骨肉事非易，子臧季札今则无。功罪千秋有特笔，九鼎一发须人扶。谥同泉鸠理太酷，纪年犹幸无革除。裁令流水良亦足，宁论玉匣还殊襦。欲落不落夕阳下，吊古且复留斯须。残碑灭没牛砺角，石玃横卧苍髯须。君臣一代尽宿草，雍门太息当何如。  

***雨中度故关***  

危栈飞流万仞山，戍楼遥指暮云间。西风忽送潇潇雨，满路槐花出故关。  

***国士桥***  

国士桥边水，千年恨未穷。如闻柱厉叔，死报莒敖公。  

***河中感怀寄诸兄***  

何处依依动客愁，蒲津云物迥高秋。河声近挟中条雨，关势遥分太华旒。人代茫茫双去鸟，夕阳渺渺独归舟。京华故国俱千里，心折西风鹳雀楼。  

***望华山***  

关中八水汇，清渭独朝宗。黄河西北来，交会船司空。河流挟底柱，岳势分宏农。山河两戒首，气压殽函东。金天正肃杀，屹然白帝宫。削成五千仞，真宰散鸿濛。及关见岌嶪，元精罗心胸。倏忽云气生，西接终南峰。诸峰忽已失，俯首趋河潼。峨峨司寇冠，独立青云中。苍茫望三辅，秋气去安穷。荒唐秦皇腊，寂寞希夷踪。何当驾白鹿，还共骖茅龙。  

***华州齐云楼***  

齐云楼上望京师，渭水东流无尽时。父老尚传行幸日，教坊曾谱断肠词。城空只见双飞燕，劫败犹争一局棋。莫问寒烟十六宅，土花凝碧至今悲。  

***汉武帝通天台址***  

通天台畔望咸京，秋入秦川雨半晴。御宿不来仙掌散，宫车已往露盘倾。神光遥指虚无影，渭水长流日夜声。此去西风茂陵路，祇应肠断沈初明。  

***武功道中***  

武功回首望金城，古迹萧条感乍生。秃节尚怜苏属国，党人终赖窦游平。白头郁郁身前事，青史悠悠世上名。千里终南山色好，一枝筇竹万缘轻。  

***马伏波祠***  

冥冥炎海伏波祠，肃肃灵旗故国思。万里功名铜马式，五溪淫潦跕鸢时。隗嚣讵识真王异，朱勃终惭地下知。空忆平生少游语，归来款段悔教迟。  

***凤岭***  

南岐地何高，凤岭踞其右。路绝无钩梯，直上若悬溜。日月互蔽亏，光明错昏昼。云雾四荡潏，雷车中杂糅。飞龙何衙衙，夭矫出岩窦。俯瞰两当水，奔流下腾凑。转石类抟撠，画沙成篆籀。初疑饥蛟蟠，更作外蛇斗。闻昔周文王，盛德及灵囿。凤鸟此来集，世远事悠谬。末季重边防，戎马几驰骤。秋风吹散关，一夕惊老瘦。  

***五丁峡***  

南穷石牛道，岩岩下云栈。三日招我魂，足踔目犹眩。岂知东苍州，耳目益奇变。始过金牛驿，樛嶱已凌乱。漾水从北来，劣足泛凫雁。举头嶓冢山，峨冠倚天半。大哉神禹功，从此导江汉。渐入五丁峡，谲诡骇闻见。斗壁何狞狰，十万磨大剑。攒罗列交戟，茫昧通一线。乱水殷峡中，鲛蜃喜澜汗。仰眺绝圭景，俯<目令>竞雷抃。九鼎铸神奸，到此百忧患。东方牧犊儿，竟使蚕丛判。我行忽万里，风土异乡县。身落大荒西，终赖皇天眷。咄咄复何言，艰虞一身贱。  

***金方伯邀泛浣花溪***  

解缆江村外，溪沙失旧痕。夕阳来灌口，秋水下彭门。清吹临风缓，神鸦得食喧。百花潭上好，新月破黄昏。  

***长寿县吊雪菴和尚***  

枳县秋风怆客魂，金川遗事忍重论。谁从鱼服悲宗国，惟有乌朝恋旧恩。叶下沅湘愁北渚，芜生鄢郢哭东门。至今松柏滩头水，呜咽寒潮吊屈原。  

***万县有感***  

千秋南浦地，险阻控三巴。恶少仍雕面，通侯各建牙。何人饲豺虎，吾道一龙蛇。鼓角寒城暮，江流卷白沙。  

***秭归夜泊***  

江水茫茫去，西风感鬓丝。峡深夔子国，月上屈原祠。滩响夜方急，猿声寒更悲。楚天摇落后，何处采江蓠。  

***过长沮桀溺耦耕处***  

曾读陶公传，辽辽沮溺心。耦耕余故迹，流水抱寒岑。鸟下日将夕，云归山半阴。从来避世者，不厌入林深。  

***挽姜贞毅先生***  

曾闻碧血裹朝衣，沧海横流万事非。生已变名吴市去，死当埋骨敬亭归。空山落日鸣鶗鴂，孤墓深春长蕨薇。魂傍要离君爱弟，英灵来往怒涛飞。  

***通州水月菴三用清虚堂韵***  

凫翁三五嬉晴沙，残僧闲关如退衙。黄芦苦竹隐缺岸，水葓往往飘残花。濠濮会心岂在远，便可泛宅仍浮家。水关上接鲍丘水，伯珪战地啼寒鸦。卓老一抔没荆棘，惟怜文采兼奇葩。古人于此两寂寞，高枕且听风炉茶。漕河如林万樯立，负城时送回帆挝。仿佛扁舟落吾手，背痒欲倩鸟爪爬。病鹤触笼翅翎短，老随鸡鹜吁可嗟。安得十洲纵汗漫，排空一气凌云霞。  

***赠郝雪海侍御***  

龙性讵能驯，依然七尺身。谁从燎原日，还忆徙薪人。肝胆酬明主，风霜老逐臣。孝陵松柏泪，霑洒又重新。  

血战蚕丛日，愁云压阆中。谤书翻置狱，刀笔敢论功。又失巴西险，何时剑外通。凭君重草檄，早为破田戎。  

***杂感***  

陇水洮云外，传烽万里通。天兵张掖下，露布朔方同。贼已亡方望，时堪仗窦融。明年看置酒，图画满南宫。  

饮马洞庭阔，连营笳吹闻。南人知象主，汉表失番君。斑竹祠边水，苍梧野外云。何时真下濑，一试习流军。  

戮力还羌帅，孤忠有法王。不缘蒙上赏，何以警无将。天狗过秦野，髦牛限鬼方。古来称陇蜀，成败几苍茫。  

一发东瓯路，悬军春复秋。何人裹马革，几辈烂羊头。礼比长公主，荣逾恩泽侯。圣朝宽大德，不死竟何忧。  

***曹升六谢千仞携酒过饮宋牧仲张杞园亦至同赋长句***  

陵州罗酒玉雪清，青州金露琥珀赪。直沽冰开酒船到，属车捆载连瓶罂。二子提挈肯过我，鸱夷交卧纷纵横。我爱徐景山，不知曹事惟酒枪。复爱谢安西，玩弄玄子如老兵。眼中况是我辈客，谈天炙毂声彭觥。一斗枯肠芒角生，五斗胸中鳞甲平。一石旷若游八极，《逍遥》《齐物》无亏成。幽州二月草始萌，小桃照地如红鞓。天涯酒人不易得，何必琴筑琵琶筝。十掷辄犍讵缘拙，三语作掾谁所令。蜡炬成堆冠帻堕，西南月作金盆倾。  

昔闻马文渊，居后欲轩前欲轾。又闻栾将军，贱贫辱身贵快意。此语非长者，亦复非游戏。劲翮扶摇九万里，岂识青冥更垂翅。鸢肩火色多少年，一老行吟独憔悴。惟应中山酿，供我千日醉。駃騠为胾驼作羹，有酒如渑那复记。千秋亭上相叫呼，不知何与痴人事。丈夫不得手执丈二殳，身领渔阳万突骑。亲射蛮毡缚鬼章，谁识邓先好奇计。此酒须满百斛船，使我反覆没饮如渴骥。子路百榼尧千锺，黄土谁能别愚智。诸君不釂阁当闭，举觯径须烦杜蕢。  

***曹正子邀同家兄子侧及诸君丰台看芍药晚过祖氏园亭***  

回首旗亭画壁时，重来已是十年迟。应刘逝后风流尽，只有恒河照鬓丝。  

宫锦千丝费翦裁，讠尼他婪尾殿春杯。老颠剩欲相料理，乞取齐奴步障来。  

霑湿春衣更不嫌，花枝娅姹雨廉纤。鬓丝禅榻心情改，闲看儿郎插帽檐。  

***送姜西溟归慈谿***  

春风滋百卉，不荣孤柏根。白日回阴崖，霜雪惨不温。丈夫重知己，烈士轻感恩。姜生起句余，水击南溟鲲。《商歌》一亩宫，名动万乘尊。孤高取众忌，当路谁攀援。季布揖曹丘，感激由片言。何况贫贱士，风飙阻重阍。枚朔善骫骳，庄徐擅高论。连尻结股脚，词赋若云屯。君独衔恤归，秋风刈丛萱。虎鼠竟何常，挥手声暗吞。  

***寄青浦丞李青立***  

麟趾异凡蹄，凤毛异凡羽。君为南阳孙，豁达类其祖。请从复辟论，即事感今古。神龙奋幽蛰，天星落如雨。仓皇夺门功，造次成肺腑。舆台珥貂蝉，政柄归奄竖。陈请滥恩泽，带刀依负斧。晋文定王室，请隧不见许。吁嗟彼何人，凭藉乱狐鼠。爰立当危疑，踪迹等羁旅。当时武功伯，唇齿终龃龉。公实仗忠信，臲卼成心膂。呜呼三杨后，伯仲见伊吕。天地郁风云，将相如龙虎。爱君清门后，克秉高曾矩。低眉百寮底，手版趋公府。青袍映春草，远向春申浦。妇有林下风，乐事笑眉妩。诗寄雁南飞，因风堕洲渚。  

***送冰修归海昌兼寄朱生***  

老大身将隐，飞扬气自雄。游燕交马客，归越事猿公。仙饭青精饣丸，诸儒《白虎通》。故人朱季在，何处驾飞鸿。  

***其年检讨见和绿雪之作复遗岕茶一器索赋***  

敬亭如静女，姽婳有余态。洞山如道流，吐纳成沆瀣。阳羡连故鄣，{尸几}脽相负戴。地灵草木异，云雾凝叆叇。尤重罗嶰名，超轶绝流辈。山气夕阳佳，风露非灌溉。昨赋《绿雪诗》，莽卤乏清裁。名流递赓唱，粲若珠百琲。髯也实致师，拔戟成一队。白甀题红签，细君自蒸焙。朝来肯送似，秀色染眉黛。下帘候鱼目，芳瓷露蟾背。虽复遭水厄，颇亦浇垒块。茶声正瑽琤，竹影交琐碎。诗成遣长须，聊作三舍退。君当贾余勇，吾衰鼓已再。  

***送邵子湘之登州***  

我闻大九州，香海环其外。裨海内络之，万川势交汇。《禹贡》周职方，中央浮芥蒂。邹衍不可作，畴与辨茫昧。昔者始皇帝，东巡极海岱。海神驾桥梁，大鱼射澎湃。号为秦东门，刻石表朐界。三山在水下，其事颇奇怪。邵生列仙儒，远游信所届。遥飞阜乡舄，往抚天吴背。龙蹻凌丹崖，九点烟凝黛。崭绝日主祠，敻与之罘对。日月影动摇，岛屿光破碎。朝潮激天轮，夕汐裂地肺。巨鲸若连山，奋鬛云昼晦。时见新罗船，墨点空青内。广乘渺何所？归墟谁负戴？木张悉文雄，髯才更十倍。归来述沧溟，始信九州大。  

***和田纶霞郎中移居***  

田郎诗格如雪车，昨来新句传移家。梦向漪亭坐秋水，苍筤万个眠{鹿幵}麚。冬官事少蹋壁卧，日未卓午先放衙。残书满前自穿穴，纷如雁字风中斜。未要沈范相赏识，风亭月观吟梅花。庐如瓜牛足摇膝，毕逋爱伴城头鸦。鸷鸟累百讵比数，蹀習聊度终参挝。牵萝补屋绝代子，慎莫无匹悲<女包>娲。  

***问钝翁编修疾***  

先生方丈似山茨，闻道维摩病起迟。乍可心情同木石，依然谈笑却熊罴。别裁伪体时流忌，独抱遗经后代知。遥忆玉堂清夜梦，雪中花坞水边篱。  

***送张仲诚知资县***  

不惮三巴远，高名万乘知。子规声断处，山木雨来时。囊有涪州易，园无鲁相葵。王襃诸弟子，应习《鹿鸣》诗。  

***东丹王射鹿图***  

人马势逸不可当，开图素练生风霜。奇哉落笔如挽强，谁其作者东丹王。东楼西楼二千里，乘秋出猎凌穷荒。番部红靴铁裲裆，左射右射必叠双。凿蹄骄马如风樯，三花翦鬛粉怒张。俊鹘初变为正鸧，苍鹰塌翅随马缰。雄狐狡兔皆遁藏，射麋丽龟走且僵。东丹昔日称人皇，扶余开国邻扶桑。秋冬射猎海东碛，头鹅燕罢传<酉童>浆。跨海南归大梁苑，时时梦忆穹庐乡。往往丹青自游戏，寸缣尺素如琳琅。宣和压架六千轴，东丹九幅千金装。艮岳灰飞玉匣散，此图岂不关兴亡。蜡炬如椽照空廊，雄谈剧饮累百觞。东丹丹青远擅场，蹊田夺牛语堂堂，令人千载悲同光。  

***送同年伊翕菴中丞巡抚云南***  

金马山前驻碧油，青蛉塞外阵云收。天威近已通诸赕，王会依然遍九州。铜弩雨深诸葛垒，丛祠春赛颍川侯。《铙歌》鼓吹征蛮府，万里昆明是壮游。  

柏台新命帝亲除，重译西南罢羽书。雒将朱鸢皆内属，越人黄屋竟何如。赐来天厩飞龙马，行避中丞赤棒车。荒服祇今劳睿虑，要令绝域化耕锄。  

***再送念东***  

锦湖秋色漾涟漪，湖里游人歌《竹枝》。斜日泊船红蓼岸，神鸦飞过鲁连祠。  

长白山中跨白驴，偏提时挂小篮舆。八驺朱雀航南路，可似先生薄笨车。  

***送毛斧季归常熟***  

昆湖有真隐，金粟缅高风。桑海遗民老，襄阳耆旧空。人言虞仲里，又得小毛公。廿载淮南别，吴江几落枫。  

***中秋后得富顺范生嘉州帅生书知其陷贼不辱伪命遂有是作***  

几载豺狼横巴蜀，今朝书尺慰相思。天彭井络欣无恙，伏剑佯狂更不疑。会见费贻徵合浦，何妨甄济动京师。汝曹识字知忠孝，一笑南楼倒接篱。  

***十一月十八日纪事***  

招摇方指子，七日后长至。五星如连珠，贞符协天瑞。詄荡天门开，日射觚棱次。公卿俨行列，百寮咸备位。云中露布下，琅琅动天地。十月日在未，军府秉谘议。雷动传滇城，十万连步骑。贝子坐武帐，诸道师总萃。将军拜袚社，偏裨怒裂眦。搜穴翦狐鼠，然犀照魑魅。天上舞钩梯，地中鸣鼓吹。不遑濡马褐，况敢执象燧。胆落钟讵闻，约长发竞系。半年筑长围，屏息门书闭。樵采路久绝，啖食到残骴。鼫技悔已穷，蚁援复何冀。孺子一匕殊，伪相五刑备。自然天助顺，岂曰吾得岁。昆明水清泠，金马山屃赑。妖氛一朝洗，磨崖勒文字。釐圭命召虎，乘轩宠邴意。六诏歌且舞，给复置官吏。皇哉圣人德，涵育及动植。手提三尺剑，削平诸僣伪。何以硎曰仁？何以淬曰义？所以八年中，次第芟丑类。师行不驿骚，民居不憔悴。自兹万斯年，櫜弓兵不试。敢告载笔臣，著之大事记。  

***和徐健庵宫赞喜吴汉槎入关之作***  

丁零绝塞鬓毛斑，雪窖招魂再入关。万古穷荒生马角，几人乐府唱刀环。天边魑魅愁迁客，江上莼鲈话故山。太息梅村今宿草，不留老眼待君还。  

***戴氏鼎***  

昔在京师赋《方鼎》，年少笔力回千钧。焦山鼎图岁在已，江海起立鱼龙奔。迩来衰谢二十载，虽有意气无由振。戴氏此鼎何处得，势如怪兽狞以蹲。平头负戴到蓬户，四座动色谁敢扪。云雷盘旋间饕餮，斑斑古色疑周秦。凹中尾鬛状天马，缘{尸几}鼯鼠拱且驯。或云子午纪年月，或如癸甲兼庚申。或云乾上艮在下，天山为遯理则均。著马履鼠古所训，义云阴屈而阳伸。制器尚象有深戒，寡闻尠见徒纷纭。大巧坐令倕龁指，流俗岂辨饲与饙。丹枫阁中尽奇古，此鼎屹立何雄尊。市丘鼎龋任嘲笑，烹鸡何以羞明神。不烦更问柳下季，历千万世存吾真。  

***多父敦***  

昨日赋罢《天马鼎》，今日复示古敦牟。山川连日发光怪，黄白下覆云油油。此敦形制奇且古，两耳三足穷彫锼。上作饕餮下蚩尤，细辨非簋非彝舟。古人一物殚工巧，用盛黍稷神所羞。珠盘玉敦载盟府，云以歃血亲诸侯。流传千载历尘劫，却伴高士山之幽。昭余自昔称晋薮，侯甲水作青瑶流。丹枫孤阁踞其上，朝霞暮霭临窗浮。先生静坐观众妙，图书万卷皆亲仇。此鼎此敦置左右，苍然古色来商周。庭列九宾发缇幕，令我一见生叹愀。长安市儿宝康瓠，金敦玉敦知何求。什袭归去闭高阁，会有光气腾龙虬。  

***元祐党籍碑***  

天津桥上啼杜鹃，耕父已见清泠渊。宫中尧舜不可作，厚陵社饭悲年年。二惇二蔡秉国轴，同文馆狱纷钩连。衣冠相望走岭表，一网尽矣嗟群贤。司空手籍元祐党，大书深刻相磨镌。彗星下扫文德殿，毁碑夜半何喧阗。攸攸狒狒一儿戏，可惜宋社成南迁。潭州死骨尚有臭，党人名字光中天。西南荒徼八桂郡。此碑千载人争传。上云垂戒万万世，其词何异诛共驩。从来青蝇乱白黑，三代遗直今如弦。小人勿用易所戒，崇宁偾辙无忘旃。  

***题徐骑省集后***  

江左黄星事又新，萧萧白发入咸秦。茂陵玉碗通天表，未信初明是恨人。  

寂寥小雪闲中过，斑驳新霜鬓上加。拥鼻微吟一惆怅，残年风景又天涯。  

***送黄方叔之官山海***  

翩翩黄叔度，揖我向榆关。半刺今为政，长城无限山。扶余潮信外，孤竹夕阳间。重镇当年地，茫茫古戍间。  

***过宣城馆有感***  

暮天黄叶落，一过西州门。无复高人迹，空闻宿鸟喧。新阡思挂剑，旧馆忆开尊。南望澄江水，谁招屈宋魂。  

***二禺祠***  

轩辕二帝子，闻住绿云间。世远无遗迹，夕阳空乱山。攀髯失弓剑，采药异荆蛮。猿鸟青冥里，应悲去不还。  

***歌舞冈***  

歌舞冈前辇路微，昌华故苑想依稀。刘郎去作降王长，斜日红绵作絮飞。  

***三峡桥***  

五里闻瀑声，轰若车千两。谿回见飞梁，穹若虹百丈。众流会三峡，峡门扼其吭。建瓴沸惊湍，排空削层嶂。石激水斯怒，水横石逾壮。水石终古争，怪奇纷万状。日射金井潭，溅沫出桥上。日光散青红，雨丝乱飘飏。绝景遇两苏，何人继高唱。  

***玉渊潭***  

已历三峡桥，更访玉渊水。水流大壑中，路转层松里。片石横百仞，其右平如砥。九十九飞瀑，一门争万轨。岝崿直要冲，跳荡不得止。雪浪如车轮，凸凹忽奔驶。激射为深潭，神物潜尺咫。夜黑风雨来，鳣鲔皆避徙。久立凛毛发，薄云漏余晷。西眺石人峰，梵呗空中起。  

***蟂矶灵泽夫人祠***  

霸气江东久寂寥，永安宫殿莽萧萧。都将家国无穷恨，分付浔阳上下潮。  

***题查夏重芦塘放鸭图***  

鸭母船依湖水滨，船头长日饭龟莼。凭谁寄谢桓南郡，不是鹅栏教斗人。  

《鸭头丸帖》种鱼经，尽日芦埼泛渺冥。何似渔阳随突骑，天风齐放海东青。  

***米海岳研山歌为朱竹垞翰林赋***  

海岳研山不可见，人间空说《研山图》。研山之图亦遭毁，云烟过眼徒嗟吁。宣和艮岳已尘劫，矧乃片石轻锱铢。永嘉流落几百载。昭陵玉匣今亦无。讵知神物有呵护，星芒夜陨三天都。太平宰相盛文物，宝此何啻千璠玙。古藤书屋花未放，主人爱客招吾徒。眼中突兀忽见此，乍疑几席罗衡巫。壶中九华那足拟，仇池枉用夸髯苏。三茅地肺互钩带，二华云气相萦纡。蛟龙屈蟠待雷雨，仙灵仿佛回骈车。华盖一峰独秀拔，宛插玉笏翘犀株。翠蛮玉筍左右列，脽尻股脚相欹扶。上洞下洞閟曲折，潜通小有涵空虚。龙池幽窈验雨候，颇疑中有骊龙珠。峰独者蜀属者峄，上泉有埒下有澞。坐客摩挲三叹息，苍然古色生眉须。海岳之菴书画舫，几伴此老浮江湖。巧偷豪夺历千劫，阅尽春秋如蟪蛄。翰林好事过颠米，日餐蛾绿忘饥劬。沧江夜夜虹贯月，莫令光怪惊菰芦。  

***郭有道墓***  

大槐坂上逐车尘，争效先生折角巾。至竟清流解亡国，望门投止是何人。  

## ●卷三十

***王又旦***  

王又旦，字幼华，别字黄湄，郃阳人，顺治戊戌进士，由知县历官户科给事中。有《黄湄诗选》。  

***王阮亭曰：“幼华诗一变而清真古淡，再变而为奇恣雄放。及归龙门，读书太史公祠下，而其诗益{大沦}泫澄深，渺乎莫窥涯涘。”***  

***姜西溟曰：“今京师以诗名家者，称‘两王先生’，一为新城阮亭少詹，一为郃阳黄湄给事也。其后新城予告归省，而都下之言诗者乃专归郃阳。公生平与阮亭周旋最久，故阮亭序先生诗曰：‘幼华之诗凡数变，而予皆能道其所以然。’然公诗与阮亭谿径自别，古体老而益肆，外露奇倔而内涵静穆，非学醇而功力深至不易臻斯境界，宜阮亭亟称之也。”***  

***自千尺<山童>抵云台峰作***  

清晨杖轻策，入谷二十里。倾崖骤合沓，钩梯纷相倚。苔古行踪灭，险艰从此始。云窦俯绝壑，繘垂但纚纚。攀繘踏危石，足顿不能起。岩屋照颓阳，曾岑倒松梓。养力憩烟霭，乃知崎岖美。东南得高壁，路隘不任趾。乱峡无全天，坤轴忽崩圮。太息展远眺，前途尚<山畏><*山畾。  

***苍龙岭***  

削壁突断绝，微径始跻攀。长虹驰远影，飞落青冥间。迅飙两崖起，猎猎云气还。连峰若动摇，我行亦孔艰。天色扑莲花，瑶草何斒斓。陟危千万虑，旷望忽开颜。璇宫应不遥，从此排天关。  

***玉井***  

万桧翳深景，夕日风飕飗。茫茫石磵外，颢气谁挽收。莲花不复见，一水入云流。  

坏幹系短绠，灌莽生石路。披草汲清泠，冥然惬幽遇。天风入泬寥，坐看高下树。  

***大风雨自玉井归西峰宿范湘滨道人复庵作***  

越嶂探玉井，日照东林木。云气生壁上，须臾荡虚谷。爽籁激幽响，大雨一何速。群帝忽徕下，乘蹻纷相逐。桂旗连宝羽，飘飘低以属。天色变多端，一气自回复。徒侣对面失，苔滑阻纡曲。纷吾身何讬，暂憩云中屋。稍觉心魂安，更旷登临目。欹斜千山松，偃卧一径竹。莫漫嗟险艰，庶几惬幽独。入夜展道经，孤镫照人宿。  

***下山***  

下山寻旧径，沈沈临大壑。乱石忽改观，烟景纷相错。低头追胜迹，背面惜林薄。岩回明星掩，路转石月落明星，峰名。石月，在东峰上。大河折东流，波荡宏农郭。万古东西路，世往事冥漠。名岳如可留，吾欲齐龙蠖。  

***杂兴***  

荜门槐荫清，野垄青苕柔。荷锄守旧辙，贫家无外求。孤云归空山，山前涧水流。平心惬微愿，选念亦自由。纷吾涉尘鞅，无端生百忧。举步皆谿壑，念往多所尤。譬之御骇驷，一纵不得收。慷慨欲置之，反顾还夷犹。  

***焦山***  

乘春历江皋，访古浮玉山。江风正荡潏，短棹欲进难。千里滞水国，岂不增忧患。隔岸见石屏，忽使怀抱宽。曲径渐分明，丛篁亦檀栾。幽事供怡悦，指点轻狂澜。胜游难再得，我役何时闲。  

羖历逐牂羊，相倾无朝夕。旌旆明江涯，楼船何络绎。高士卧空山，闭门但自適。至今三诏岩，古木森千尺。斥堠尚在眼，客子苦行役。常怀岁时迁，念此饥寒迫。赪颜再稽首，不敢乞白石。孝然常以白石与人，煮之成芋。  

***盐官杂兴***  

晨出步城南，城南栈栈多莓苔。昔人负高调，在此延望但见野木风号鸟毰毸。成连何处寻尔师，如何至今不知回？云烟莽阔白日冻，阴风常起伯牙台。千载尚有凭吊客，山径时时骑马来。  

***金虎行***  

紞如城楼夜打鼓，素月将中近金虎。早起黤黮岚结阴，塕然风吹鹳上林。濛雨迟回久不下，欲断欲续飘古瓦。桑苎摧折唤不醒，滴沥何能遍中野。群灵参差如连鸡，炎官气盛犹<谷甘>閜。三月雷火久闭藏，天威未远还须假。群儿同声叫号屏，须臾细注檐头泻。我怀岁功惜已晚，泽其枯矣寡萌虇。  

***一貉行***  

山人朝猎得一貉，换米一筥十日乐。一貉可怜获一筥，百貉成裘知几许。素丝细制光蒙戎，堆床照燿锦绣红。王孙著来骑大马，霜飞雪下无寒风。时易调移不称意，金毳纵横遭委弃。朱门错刀如流泉，还忆山人始得年。  

***牵缆词***  

昴毕西横夜犹暗，官船催夫牵锦缆。石尤风高霜满河，欲行未行徒蹉跎。天明前村鸡下树，五里六里已为多。橐中糇粮早已尽，前途尚远饥如何。生来不合水边住，负儋欲问山中路。山家奉令猎黄罴，正是昨宵牵缆时。  

***秋获词***  

吁嗟我生遇不淑，结茅作舍露中宿，年年种田食无粥。腰镰入陇叶初黄，可怜不待禾子熟。官家百事无时休，县门霹雳震不足。西风匝地繁霜下，亩税力役相委属。君不见贫人在官不顾私，黄犊饿死那得知。  

***击<盾犬>词***  

杨柳城头光渐黑，公家悬<盾犬>急漏刻。绕城百转天未明，火灭薪残逗霜色。防兵近驻江之浒，醉拥金钗夜歌舞。入市打人知几回，长官不敢促收捕。已闻剽劫如转轴，犹向东郊射鸡鹜。朝来邮吏何忽忙，帖下传说军无粮。  

河决时久雨。  

襄樊一水东下潜，高风吹浪何时恬。百川之长背卑谦，五月五日忧如惔。二女拥珮手掺掺，黑旗皂幢锦作幨。乃与土德有猜嫌，欺尔微弱较钝銛。大呼其类无巨纤，獱獭鲮鲤鲂鱮鳒。三足六眸奉令严，河伯砐硪衣襜襜。山崩厓圮意不厌，若通顼冥威势兼。乃使神蜧肆诐憸，招屏翳遂遣飞廉。望舒离虎警夜占，长云不断雨{雨兼}{雨韱}。十旬茫昧乌与蟾，地轴坼裂如缟綅。泣诉于帝乞光炎，帝曰彼势不可钳。奔逸不异马脱柑，郢南灾祲日益添。有田无岁无苍蒹，修筑徒劳邑中黔。五才递用亦互歼，呜呼其苦在茅檐。  

***怀杨树滋山居***  

驿骑交驰地，幽栖汝最闲。解官仍白社，避乱得青山。路入岩花曲，亭深水竹斑。年前风雨夜，樽酒一开颜。  

茅舍连千嶂，风林自一家。晴窗交薜荔，昼户掩桃花。紫塞雕戈急，黄尘战鼓挝。回看高卧处，初日带烟霞。  

选胜车箱谷，经年只梦游。岳莲开对面，渭树接床头。野鹤遥相待，山泉近可谋。关河兵未罢，飘荡几时休。  

***赠梁峒樵水部***  

几载常含画省香，知君例作水曹郎。久辞请谒草侵户，近著《河渠》书满床。旧业六盘秦北地，臣躯九尺汉东方。那堪塞上烽烟暗，升斗朝朝问太仓。  

***送陈说岩宫詹奉使祀北镇***  

门辟铜龙侍从初，春风辽海引簪裾。云霄日近融残雪，圭币坛高切太虚。诸部常怀行在地，词臣正校职方书。当年大略犹堪问，愿上雄图贮石渠。  

佳气葱葱傍海生，营州今是汉西京。龙归丰沛连朝饮，火照枌榆彻晓明。旧事华封传道路，当时羽骑绕边城。振衣直上高峰望，大漠烟销北斗横。  

***登东少梁山禹庙眺黄河歌呈同游诸公***  

少梁山势何岧峣，林烟漠漠风萧{风蚤}。典午祠堂一百丈，此山对峙相争高。客言禹庙登临好，空濛万里无尘嚣。桑柘刺眼槐花落，来穿萝径同游遨。龙门直下五十里，秦山晋树相周遭，云气苍茫看不见，青天一豁奔惊涛。七月暑退蝉鸣号，雨脚欲下风雷交。鲸鱼逞怒呼其曹，两河左右纷动摇。呜呼战伐经几载，木罂渡口横弓刀。昔自楚归岁在卯，夜携八口趋中条。间道汾阴止河浒，欲披葭菼寻渔舠。隔岸人家闻吠犬，望庐不到心徒劳。一从朝那来效顺，甲兵如雪都潜销。吾党高卧饱闲散，不妨老作韩山樵。西来凉气入乌帽，祇应饮酒持霜螯。向夕客散不须约，通林明日还连镳。  

***太史祠隔河望孤山***  

绝巘连云出，秋风隔水多。韩原中缺处，山翠压黄河。  

终日山头坐，看山兴未阑。秦山看不尽，犹借晋山看。  

***巍山顶上***  

陟巘得石林，竦处如步障。藉草肆遐瞩，势挟秋云壮。初日出大河，空翠非一状。三岭自北来，罗列森仪仗。远色际高天，颢气四奔放。开山起何年，鬼工劳意匠。忆昔出城游，驻马看青嶂。霁华静松栝，石角争背向。及此凌苍崖，深荷山灵贶。遥知道傍人，视我烟霄上。平生耽幽兴，冒险每携杖。徘徊玩空曲，题诗杂樵唱。  

***古从军词和马云翎***  

离家从远戍，荷戈日已深。野风起枯杨，鸣雁多苦音。潮没黄陵庙，雪落云梦林。沮洳阻长驱，万马空骎骎。贰师不好谋，我力恐难任。永捐父与母，男儿岂无心。  

奉命移旧垒，车徒发皋兰。四顾莽肃肃，野气蹙天寒。万灶驻桃林，男女杂旌竿。红粉隘大路，马上明绡纨。昔日随都尉，令严不遑餐。一鼓斩女子，勋名永不刊。  

秣马临清漳，漳水咽不流。两河多绿草，王程尚悠悠。五日视豆莝，十日饬雕锼。月余大蕃息，惜哉时已遒。戈鋋明落日，猎骑出长楸。淹留将奈何，空与狐兔仇。  

***横山观***  

身置烟霄上，扶藜一叩扃。云流藏殿阁，树老断青冥。坐石双旌合，看花数骑停。谁怜栖遁处，吹角不堪听。  

***登横山绝顶***  

山穷得平野，绝顶散牛羊。垂柿低含雨，高榆迥受霜。举头空碧落，四面尽青苍。觱篥吹何处，西风入夏阳。  

***寄张帝臣时帝臣携家住华山***  

他时货畚似春农，聊就青山策短筇。直豁云烟栖八口，平携鸡犬入三峰。炎天树尚留残雪，静夜人还伴怪松。我去关东空怅望，城头出没碧芙蓉。  

***渚宫***  

旧迹何劳问，东风草又新。江蓠春秣马，啼鴂暮愁人。白积千秋骨，青然几夜磷。那堪听画角，肠断是西津。  

夜宴出房烝，军城酒似渑。阵云通白帝，边月堕黄陵。垂手花低幕，缠头柳覆缯。章台歌舞地，今古怅偏增。  

***次汉口将归武昌***  

雨后停桡古渡头，汉阳芳草自油油。明镫夜聚三江舸，酒旆春摇两岸楼。人去桃花犹有庙，水沈鹦鹉尚名洲。来朝历遍登临处，直破风涛下鄂州。  

***登大别山同毛子霞朱悔人江非诺魏师聃***  

石路层城外，空亭落照间。导江传《禹贡》，对岸指吴关。地坼洲前树，天青雨后山。招寻成久客，楚月几回弯。  

***同朱悔人大雨渡江呈李镜月***  

渡口烟初暝，孤舟客未归。楚天低远岸，江雨撼危矶。指顾千峰失，空濛一叶飞。中流叹奇绝，不敢怨霑衣。  

淮海人何在，幽寻水一涯。到来云遍野，坐久树栖鸦。雨脚妨山翠，船头破浪花。烟江如画里，处处可为家。  

***矶上待月寄怀胡君信***  

雨后绿阴繁，凉气生七泽。遥念石庄人，林间岸轻帻。缺月未离海，残霞忽敛夕。独鹤下烟江，渺渺楚天碧。  

***村居***  

老树浓阴水一方，满村槐柳间青杨。时平且纵花前酒，地僻能容醉后狂。月夜休干徐吏部，贫星苦伴蔡中郎。盐齑没齿何妨饱，剩领松风入户凉。  

***广陵使还得吴野人郝山渔汪长玉书***  

江广思扬子，年荒惜故人。艰危谁计日，丧乱各经春。杜曲看花眼，浔阳乞食身。十年中夜月，两地照清贫。  

***野菜行***  

白草原头日晻暧，田父锄田除野菜。今年春到羁马城，麦花不生菜花生。野人储无升斗米，户户提筐采春荠。也知煮菜一饱难，伤心且缓须臾死。城中胥隶何披猖，经过宝马争辉光。白酒黄鸡不敢献，鞭箠嫚骂难遮防。朝朝县令出厅事，县门仍挂恤民字。上官不复采风谣，许君原是循良吏。吁嗟呼！野人偷生守蓬麻，但愿满地麦花兼菜花。  

***郊行感事***  

酒入愁肠恰半升，东郊林下杖枯藤。心随夜半移枝鹊，身似门前饭粥僧。绿树饱酣山径雨，东风初泮大河冰。独怜亭尉今皆醉，不敢寻春过灞陵。  

***送家叔季鸿先生游睢上谒后土祠***  

绿杨连岸晓风斜，东渡汾阴泛客槎。天际两崖驰竹箭，春流三月涌桃花。黄云宝鼎沦衰草，绛气灵坛落暮鸦。旧事于今何可问，市楼沽酒是生涯。  

东风紫燕入丛祠，河上人家记旧仪。古砌半沈天上水，苍松全折雨中枝。依稀三烛流光夜，想像千官立仗时。独喜啼莺犹未歇，看花一路到汾睢。  

玉果犀钱伴客醺，此生投老恨空闻。对人敢说青箱字，隔水徒湔白练裙。三月扶筇登殿阁，一天垂柳下河汾。灵祠飒飒如风马，应有神光入夜分。  

***寄张枚公张时在保宁将军幕中***  

莫叹花时别渭城，知君幕府早成名。巴人久已归图版，仆射由来类父兄。万户无烟犹转粟，三城有戍且休兵。凭君寄语征西将，父老连年想太平。  

***怀顾黄公***  

不畏穷愁只著书，幽栖风物近何如？断云疏雨吴王岘，竹瓦临江十尺庐。  

***泊江口树下寄周澹园***  

长川望不极，渡口问吴艭。白鹤起高树，青山阴半江。秋花垂屋角，水荇落船窗。为报南康好，殷勤鲤一双。  

***亭上***  

坦步章丘上，苔华处处斑。青林红几叶，九月下黄湾。天坼禺东地，潮吞海上山。故人家在此，开卷对孱颜。  

***宿花首台***  

乱石夹奔湍，我行随意深。选胜崎岖间，幽人多苦心。云堕竹篙岭，流影松树林。葱茏翳山翠，不知西日沈。取径行木杪，花宫在层岑。细泉天上来，苔阶有清音。夜气湛虚明，真源疑可寻。泠然不成寐，高风吹短襟。  

***望水帘洞***  

老人峰下路，乱瀑对清秋。小憩云中树，遥看石上流。风声传海峤，雨脚下循州。从此扪萝去，青天倚二楼。  

***冲虚观***  

我寻鲍公履，因之登翠微。仙人不可见，海燕西南飞。灌木蟠长根，清樾当门扇。洞中自昏昼，日月安所归。巑岏四百峰，高下相因依。玄气结重云，山云漭相围。服食宁所愿，庶免为人鞿。徘徊暝色下，冷露沾裳衣。  

***招隐桥与周澹园***  

下马玩密绿，山静闻激湍。与子坐石桥，风入青琅玕。是时望鹤鸣，峰名。亏蔽松林端。初日上左蠡，气势高且寒。古人耻束带，鸿毛视一官。遗徽传今古，慷慨诚为难。吾谓守不固，一出良足叹。故里有名胜，何事他盘桓。金庭郁参差，云气张绡纨。他年著书毕，直去骖青鸾。  

***除日大雪登燕子矶***  

野梅香入寺门烟，雪落亭皋正渺然。敢恨新年羁水国，谁能元日看江天。千寻翠壁迷僧舍，三尺银花拥画船。箧里红囊茶尚在，夜深活火手亲煎。  

***李念慈***  

李念慈，字屺瞻，号劬庵，泾阳人。顺治戊戌进士，官天门知县，康熙己未举博学鸿词。有《谷口山房集》。  

***朱圉山***  

我过朱圉山，山势何缥缈。丹崖卧横纹，十里行未了。寒路风沙集，冰溪清渭绕。鸡犬叫云中，人家出树杪。天寒烟不上，道险壑方窈。移神探古迹，流目瞩去鸟。海内多战斗，河西尚征剿。苦为行迟迟，半是忧悄悄。云开西倾青，日出伏羌晓。问奇怀胼胝，寻幽披萝茑。因爱山中静，人世多纷扰。  

***阿坝东山晚眺***  

骑马到松岑，万绿渺无数。况有一片月，挂在西陵树。遥遥陟寒坂，披榛入广雾。乱山何累累，陵谷相回互。黄河自天来，巨波东南注。极目俯大荒，风沙千里暮。海内多战伐，边功竞驰骛。良马千队连，士卒百金募。联营卧冰霜，转输披寒露。杀伤不足论，策名良已误。我来经战地，鬼火照寒素。黄羊走沙碛，饥鹰啄狡兔。连峰接渺茫，落日边风怒。长林振响籁，空阿生深惧。持觞吊往昔，慷慨各相顾。寄语岭上儿，莫唱《丁都护》。  

***登太华南峰绝顶谒上清宫还出四眺***  

众山祖昆仑，五岳兹雄长。峭壁出青云，巍然俯群象。高标五千仞，三峰石非两。绝群迥独尊，赴天成孤往。窈窕玉女祠，仿佛巨灵掌。竭尽筋力能，驯致青冥上。短衣谒白帝，问源伫仙仗。海云东南生，夕日下林莽。偃仰天池侧，四顾爱森爽。学仙亦荒唐，驰思聊自广。何当营茅茨，洒然遗尘网。  

***秦驻山观海***  

秦皇并四海，飞剑骋雄略。穷极世上欲，还希神仙药。长城既西筑，骊山亦东作。巩图思万世，民生咸萧索。巨桥那可成，临望心旁礴。辒车载臭腐，驰道空寂寞。徒令鹤上人，大笑入寥廓。  

***立秦夜感怀***  

闻道花门信，甘州今尚围。城分犹拒战，兵久未成归。刁斗连边动，军书入塞飞。客怀无一可，愁绝盼春晖。  

***登浮山***  

绝顶凭谁引，苍藤乍可攀。偶然临福地，不信在人间。湖水遥通艇，江光日浸山。东南百战后，登眺泪潺湲。  

云  

片片浮云去，愁人正望乡。东风吹汝急，几日到咸阳。  

***松江舟中***  

松江过吴会，一道得安流。旭日轻乌动，和风细草抽。近城先见塔，入市尽通舟。柔橹春衫把，吴娘倚柁楼。  

***怀张少参商于***  

一官贫剧向商于，万里艰难事簿书。直北家音新得否，山南群盗近何如。秋空剑气张华宅，夜色星文扬子居。稍待西风溪水落，好将佳句付双鱼。  

***春日庄浪看雪***  

萧萧风雪下千峦，客里相看泪不乾。欲典羊裘沽好酒，却愁明日又春寒。  

***九曲亭***  

九曲亭犹好，樊山纵马蹄。人经赤壁水，燕带雪堂泥。词赋名空擅，川原草自萋。潘生遗法在，春酿过桥西。  

***广州除夜***  

屈指残今日，禁愁又一年。已知过少壮，不复惜婵娟。海色连铜柱，江春发木棉。殊方累多口，迢递限山川。  

***郑梁***  

郑梁，字禹梅，号寒村，慈谿人。顺治戊戌进士，改庶吉士，授户部主事，历官高州知府。有《寒村集》。  

***阮芸台曰：“寒村以《晓行》诗得名，朱竹垞尝赠以诗。寒村玄孙简香勋以墨迹示余，余和之有云：‘别拟建堂尊二老，竹垞经义《晓行》诗。’简香因建堂祀两先生，余为书‘二老堂’额，秦小岘观察为文记之，又画《二老重逢图》，取竹垞‘别久重逢转倾倒’诗意。”***  

***晚村***  

一卷残经对好风，会心多在晚村中。已凭沟浍污流竞，自觉烟云色相空。古墓欹倾耕犊上，野桥低小钓航通。年来渐洗名根净，惟许前溪鸥鹭同。  

***归家即事***  

暂得离城市，归家事转清。移花乘细雨，插种急新晴。浪暖鱼儿出，烟浓杏子生。村居无俗客，随意听禽声。  

***夜泊燕子矶***  

燕子矶头看月浪，观音阁上听风芦。但知意思凌天表，那记形骸滞客途。夜静钟声鸣不断，江长帆影过如无。何须别羡玄真子，泛宅浮家作钓徒。  

***画长松呈梨洲先生***  

峨峨千丈松，挺生蓝溪侧。种自新建来，根从蕺山出。耸身立云表，枝柯散八极。众芳仰广荫，攀援各努力。中有幽兰姿，细草愧弱植。瞻望徒殷勤，高卑不相及。松枝忽下垂，一朝承颜色。何以报长松，馨香保贞德。  

***秋晚***  

斜阳平楚风烟乱，新月遥村鸡犬微。好与邻翁争席罢，其如客邸带愁归。疏萤暗落青苔井，野火孤明白板扉。多少惊心荣辱事，秋江拟付钓鱼矶。  

***登楼***  

久不登楼望，江天别样清。朔风寒有色，西日照多情。木落山馀骨，村空水作声。倚窗看未倦，林月一轮明。  

***娄庄晓行***  

不知长夜不知冬，枣堡榆庄走兴浓。疲马单车十字路，青天明月五更钟。寒风自与严霜约，清气偏于瘦骨逢。今日京华肩准息，却嫌人事又环攻。  

***郯城道上***  

村落无树木，鸟兽无羽毛。江淮数百里，弥望皆黄茅。山行入郯城，始复见柯条。枣色远苍郁，柳意寒萧骚。草屋枳篱中，犬声时哰哰。  

江淮日雨雪，入山天始晴。瀰然千里白，照日增光明。天无片云黑，野无寸草青。藐焉余一身，有若纤尘停。所以古达人，思与大化冥。  

病骨衰气血，瘦硬柴一把。晨征霜露寒，两脚痛如剐。跼蹐一舆中，羡杀蓬门寡。鸡啼茅屋上，牛眠土墙下。从容指行人，云是南来者。  

***早发氵术阳***  

立春早起氵术阳程，衾薄空舆梦不成。浅水无桥牵马渡，晓星如月照人行。  

***望夫石***  

万劫难灰伉俪心，舟中过客底愁侵。倚门两载嗟行役，知比冈头望更深。  

***毛际可***  

毛际可，字会侯，号鹤舫，遂安人。顺治戊戌进士，授彰德推官，迁祥符知县。康熙己未举博学鸿词。有《松皋诗选》。  

***渡黄河***  

晨兴理轻策，咫尺阻长河。是时当伏秋，激浪涌嵯峨。中流风怒号，嘘吸愁鲸鼍。同侣皆动色，将伯欲如何。舟子谈笑馀，顾视颜愈和。扬帆复理楫，枕席恬然过。始知镇定力，可以靖风波。谋事苟若是，经营岂在多。  

仙人沈香船歌泸溪山顶。  

仙人鼓棹空中举，飞上重岩斟桂醑。夜深沈醉堕岩前，忘却仙舟在何处。七尺寒玉凝紫脂，沈香之号恐传疑。波间似有蛟龙护，月落澄潭雾起时。至今陈迹已千载，苔纹藓绣生幽采。行人日日见仙舟，仙舟日见行人改。吁嗟乎！化工奇谲何所无，儒生鲜见徒惊呼。君不见昔人凿井逢篙楫，年月犹书吴赤乌。  

***冬日游林虑观珍珠帘***  

丹嶂何年剖，悬流万仞谿。峰晴留古雪，石怒抱寒霓。小径攀藤滑，危亭俯树低。天台差共拟，翘首石城西。  

***游上黄华寺***  

半日寻钟至，微茫路可求。岩危如欲坠，水缓不成流。草静栖寒鹿，林空集暮鸠。白云飞欲尽，月上碧山头。  

***憩芦沟桥寄洪昉思***  

九衢车马地，独向此间行。簿领年来事，渔樵物外情。微云浮远岫，晓漏度层城。不信清霜苦，君听朔雁声。  

## ●卷三十一

***徐元文***  

徐元文，字公肃，号立斋，昆山人。顺治己亥一甲一名进士，授修撰，官至文华殿大学士。有《含经堂集》。  

***怀贤诗·冯太傅溥***  

岳岳冯太傅，由来秉直伉。格心帷幄中，抗议岩廊上。两朝信贞笃，终以资弼亮。殷然去国心，矢谟一何壮。重谒属车尘，输忠永不忘。车驾东巡，公奏乞回銮，请无南幸。  

***怀贤诗·汤巡抚斌***  

中丞荷道重，沉静寡物虑。致君讬荩诚，推已得强恕。屹焉镇江国，清风畅晨曙。树表畏具僚，惇俗变黎庶。持用悦性情，非取要民誉。  

***怀贤诗·徐总漕旭龄***  

吾宗挺贤达，翛然美无度。抗志古人间，落落遗世务。登陛色不辱，宰物众所慕。再岁畀双节，一日芟百蠹。持情无激矫，適己但贞素。  

***怀贤诗·徐处士枋***  

卓哉徐处士，皎节净如练。入山岂必深，尘迹自能断。载乘探幽奥，山川写英绚。君善丹青，资以给食。独寤聊自歌，斯饥亦云宴。珍重式庐情，斯人不可见。巡抚汤公屏驺从入山访之，君辞不见。  

***怀贤诗·陆知县陇其***  

陆君任名教，学植固深基。秉礼自贞笃，执德无委随。鸣琴化不辍，尘甑固其宜。畜民如子弟，求理若渴饥。安得究儒术，树之为人师。  

***怀贤诗·韩学士菼***  

矫矫韩学士，高视薄浮壒。寡虑泊无营，立言道所赖。痛饮非徒然，寄赏不在外。物情任回遹，揽古意自泰。心清白雪照，兴逸朱霞会。  

***怀贤诗·汪编修琬***  

汪翁钝自名，曾不乐宦达。平生无俗情，率尔自轩豁。真意安可渝，随人议疏阔。著书何沈深，直排古贤闼。山馆惬嘉赏，尘组犹屣脱。  

***怀贤诗·张知府鹏翮***  

张侯王姿妙，潇洒自拔俗。惊人厉危操，適己澹群欲。挺节立郡朝，强直无蹙缩。吴趋攀素车，鲁郡明丹毂。君莅吴未匝月，威信甚著，以忧去。后补守兖州。何用美斯人，比德峚山玉。  

***二给事诗·孙君蕙***  

元叔赋《疾邪》，发音何煌煌。休琏感时俗，陈辞慨以慷。伊人负奇姿，奕奕黄门郎。激昂论意气，伉达上封章。嫉恶有本性，见之若探汤。作诗寓孤愤，属兴深且长。此意谁实谅，读之增感伤。  

***二给事诗·任君辰旦***  

谀巧日以工，直谠道不存。圣明忠易效，曷不顾国恩。之子奋百里，高步登掖垣。职思在献纳，天关手欲扪。登祀谅非古，违众进苦言。君上疏论封禅事。艰哉松山役，慷慨声不吞。君奏瘗塞外明时战骨，得旨诘问，令驰往省视，人皆为君危，君意气自若。碌碌彼徒尔，遇合乌足论。  

江南三学使诗三学使者：刘君果、田君雯、赵君仑，皆山东人。  

人心日已偷，士耻日已忘。郁彼礼义府，俄成赇赂场。楩梓谁为收，筐箧厚自将。因缘书上考，意气何轩昂。安知抱玉客，掩涕徒浪浪。吴都信多幸，衔使交琳琅。刘君奋才杰，高自标门墙。所过列巾卷，训饬故百方。田君夙英挺，若渴勤搜扬。文体一以变，流风为之昌。弭节未淹岁，矫矫立士坊。继以连城璧，温雅彰令望。采采深渊藻，灼灼茂林芳。人思肄朱弦，户有陈青箱。彼皆奋东国，身近邹鲁乡。圣泽虽已远，笃生尚材良。教术岂苟同，同于厉冰霜。足令振颓俗，姓氏余辉光。  

***秋日杂感***  

云物苍凉禁御同，逼人秋气动遥空。铜池霤滴宵宵雨，金井梧飘叶叶风。秘阁几曾锵佩玉，缭垣时听响哀鸿。当年醉草青词处，满径苔衣锁碧宫。  

天兵万里播声灵，誓扫鲸鲵服不庭。催战正驰赤白羽，转输难论斗箕星。同时将帅推徐勣，盖代勋庸数卫青。文齿雕题拓地远，受降还拟到穷溟。  

金风阊阖授衣初，陇亩荒芜足感歔。淮右人民祈石燕，江州车马就河鱼。大农孰问长平粟，左藏仍编会计书。但得政苛非猛虎，甘将膏血佐储胥。  

梦到阖阊城外望，一天寒色满平芜。街调献辔严秋马，树绕将雏子夜乌。白羽将军初建节，青苗长吏正催租。庙堂自轸艰难意，谁绘流民入画图。  

***叶方霭***  

叶方霭，字子吉，号讠忍庵，昆山人。顺治己亥一甲三名进士，授编修。官至礼部侍郎加本部尚书。谥文敏。有《读书斋偶存稿》。  

***村舍见红紫葵花开特可爱***  

插棘编荆茅舍清，此中谁拟见倾城。紫丝作障遮空暗，红锦裁衣曳地明。惆怅忽从攀处得，凄凉多为别时生。不须更结繁华梦，野蝶山蜂自有情。  

***春日***  

柳短闲莎长，春风触处狂。蝶飞遗剩粉，莺过炙新簧。银榼频倾酒，金钅卢满爇香。可容穷阮籍，一恸绮罗旁。  

***秋日过邻院***  

山云禅榻静相因，偶为孤游得笑嚬。闲对景光真逝水，暗悲身世总流尘。频来檐鸟疑新主，别去庭花是故人。一阕渔歌数声笛，溪边林下转情亲。  

***枯树***  

无复凌霄耸壑心，千寻落落卧幽岑。敢将荣悴争时代，独与岩流共古今。纵使帆来难近汉，便教斫就不堪琴。南朝名士虽工赋，未解庄休意更深。  

柳  

袅雨拖烟万万丝，秋来憔顇不胜悲。何人曾到灵和殿，记得君王手种时。  

***琼树***  

琼树何曾见一枝，纷靡众草竞英蕤。拟从骚客求兰佩，欲向灵妃问桂旗。天上只疑星是石，人间枉泣墨非丝。偶经抵鹊山前过，终古无端替玉悲。  

***清江***  

清江水色碧于苔，南客扁舟北渡来。晓日未瞻鳷鹊观，阴云已满凤凰台。漫防酒醉先防醒，不怕花残却怕开。无限伤心还自语，此生终见太平回。  

***将至辰山寄勿庵子***  

知近幽人住，谿流觉更清。偶随落花入，忽见群峰迎。石上迟谁酌，涧边遥独行。烟波三十里，无分与君争。  

***关陇平***  

关岭茫茫，陇流汤汤。纡徐逶迤，峥嵘崄巇，面蜀肘凉，辅车相将。狡焉启疆，震惊我一方。（一章）  

关岭兀兀，陇流潏潏。彼泾启戎，乃蠢兹蟊贼。为虺为蜴，为螟为螣昂首张臆，助逆抗有德。如猬之集，如豨之突。（二章）  

泾原既清，群贼大睢睢盱盱，延旦夕之命。帝命臣海，为陇民徙灾。帝命臣勇，师出自西陲。（三章）  

帝诏臣海，汝速入坂。出彼朝郍，为勇军援。犄之角之，沓之蹙之，除民之慝。俾妇子恬適，尚嘉乃绩。（四章）  

海涉河泾，言腾灞浐。秦山矗突，嵚崎陇坂。逾邠越凉，飞旓扬旆。扶舆猗靡，云罕綷纟蔡。雍部阻长，敢惮痡<疒者>。式遏寇虐，以宁尔室家。（五章）  

勇自河西，衔枚疾指。来从酒泉，转战天水。矫矫虎臣，一乃心力。摧坚挫锋，荡彼蟊贼。兵车百万，汹汹雷震。横会方州，为行为阵。（六章）  

东西合围，贼在釜底。叶平。其智斯竭，其魄斯夺。勇率其麾，崖诛谷讨。曰臣思克，曰臣进宝。赳赳奋武，为王干城。勇实帅之，桓桓于征。（七章）  

于征何所，于巩于临。道阻且长，蔽亏岑崟。深入其阻，禽狝草薙。申用三驱，根株断刈。余贼窜蜀，游魂犹悸。西夏以绥，贺兰其乂。（八章）  

胁从蚩蚩，亦孔之哀。宽其诛锄，予以惠来。维海维勇，刚克柔克。勇也帅师，为辟为祓。海也敉民，为揉为活。北地上郡，稽颡归命。如旱望霓，海实绥之。（九章）  

义威戢武，奠我西陲。剖蜩斮猬，人畏以怀。秦民嘘呵。化为讴吟。殄熄暴悖，克广德心。经战伐区，蠲除租赋。问孤吊死，起乃沈痼。廓我皇恩，义声先路。（十章）  

帝德振振，陇山既平。陇流既清，维天子之祯。陇山既伏，次黔粤滇。蜀敢不詟伏，如翰如飞，万福来威。（十一章）  

维臣之力，维师之武。絷缚巨憝。争刌脍脯，塞神人之怒。黔首喁喁，式歌且舞。亿万斯年，笃我皇景祜。（十二章）  

***海氛清***  

巨浸稽天，滔滔如何。天吴蝄像，倚以为家。有鲸有鳄，有鲛有鼍。摧橦决帆，血人于牙。中国有圣人，尔独扬其波。（一章）  

蠢兹蛙黾，亦杂此处。曰予胜国，从诞敢继其绪。藉瑕蹈衅，伺窥肘腋。结连蜂螫，载逞凶慝。离间我臣仆，盗据我疆场。（二章）  

于兴于泉，于汀于漳。乃扬沸汤，乃噪蜩螗。我有城郭，倏为沮汝。我有民人，倏为鱊鮬。忍死须臾，后来其苏。（三章）  

王承帝命，大将军旗鼓。我冠带之国，忍鳞介是伍。据我上游，张我罿罦。与子偕作，与子同仇。悉率左右，歼此群丑。（四章）  

暨暨藩臣，一心一德。讨贼自赎，不邛已恤。堑山堙谷，马腾舟驶。亲董其旅，以临濛汜。陛下曲赦臣，臣敢不效死。（五章）  

将士和睦，有凫在藻。既获贼师，如饥斯饱。或拔其角，或脱其距。或斧其吭，或截其膂。贼穷见窘，无地自处。（六章）  

彼强者跳，我攘我逐。彼黠者穷，我殄我戮。神惎之毒，鬼速其覆。如探鷇鸟，如振槁木。非我黩武，取彼残已足。（七章）  

前徒既莽，凶渠束手。计无复之，狼奔鼠走。茫茫烟岛，为逋逃薮。仁无必取，义不尽杀。屏诸穷发，无污我王钺。（八章）  

四州士女，来迎王旅。君子维何，元黄在篚。小人维何，饔殄在筥。复为王臣，以耕以仕。叶。歌帝之德，诵王之武。（九章）  

帝德溥将，涵负吐纳。百谷来王，天与地沓。何人不绥，何物不怀。何戾不蠲，何善不嘉。皇仁熙熙，云何不来。（十章）  

皇帝在位，受天之箓。东西朔南，无思不服。其有不服，自婴显戮，献馘于泮，献俘于庙。武功既昭，文德用绍。史臣奏雅，来哲是诏。（十一章）  

***吊铁崖墓***  

先生不可见，遗冢自斜晖。无复携红袖，还闻葬白衣。才销明主忌，老幸故人依。铁笛吹云起，犹疑踏月归。  

***授职翰林学士感恩述怀***  

麻衣席帽满尘埃，亲荷先皇衅沐来。敢道齐贤留异日，屡称苏轼是奇才。身离牛口惊还在，梦挽龙髯恨不回。今遇吾君重拂拭，孤桐果否爨余材。  

***姚缔虞***  

姚缔虞，字历升，号岱麓，黄陂人。顺治己亥进士，官至四川巡抚。  

***夜柬王少参舟中***  

薇省辞黄鹤，兰桡伴白鸥。岸回江月抱，天迥夕云流。银汉乘霄上，金陵逼岁遒。田租闻复减，侧识汉皇忧。  

***翟廉***  

翟廉，字静生，号棘麓，赵州人。顺治己亥进士，历官布政使参议。有《宦游偶寄》。  

***感怀***  

兵戈纷在眼，骨肉远关心。半载音书滞，孤城草木深。黄昏磷火出，白日阵云阴。何处猿啼急，凄凉游子吟。  

***高营夜坐感怀***  

红衣新熟橘，白首老书生。解渴闲呼酒，思家厌说兵。海天风鼓浪，平野月临营。遥忆黄河北，霜寒古赵城。  

***于觉世***  

于觉世，字子先，号赤山，山东新城人。顺治己亥进士，历官广东提学道佥事。有《居巢》、《燕市》、《使越》、《岭南》诸集。  

***送别北山都谏***  

竹西亭下放舟行，一曲骊歌送客情。去尽游人山色暮，昆仑冈畔又潮生。  

***感怀和家兄回狂韵***  

十年作赋客心违，独倚危楼啸落晖。《天问》有词愁莫对，奚囊得句满方归。画中诗意云生岫，醉里良朋月傍扉。何日乘风当破浪，监州不设蟹初肥。  

***王追骐***  

王追骐，字雪洲，号锦之，黄冈人。顺治己亥进士，改庶吉士，授礼科给事中。有《居俟楼集》。  

***送甥杜湘民南旋***  

汝归仍是客，故国似无情。凉月才今夕，秋风已半生。相期他日梦，共爱盛时名。别意难持赠，江流不断声。  

***孟秋客中***  

秋飞一叶后，人在万山中。远笛荒村月，孤衾野店风。树衰容自老，虫细语偏雄。知我今宵梦，萧萧北地鸿。  

***卢乾元***  

卢乾元，字万资，号余庵，汉阳人。顺治己亥进士，改庶吉士，历官工部员外郎。有《世清堂集》。  

***怀王来硕***  

碧湾成卧隐，岁晚事诛茅。月白寻渔桁，风危护鸟巢。文章归老宿，魂梦恋深交。自达穷通理，无烦作《解嘲》。  

***王大作***  

王大作，字邃于，曲沃人。顺治己亥进士，官行人司行人。有《穆园集》。  

***瀑布***  

曾闻拟海立，今信有泉飞。绝壁风霆斗，青霄烟雨霏。光寒秋客袂，雪濑宕渔矶。晚渡石桥去，真同雁荡归。  

***崔{山华}***  

崔{山华}，字莲生，平山人。顺治己亥进士，历官陕西凉庄道。有《公余咏》。  

***山游纪胜***  

冲襟蹑秋岑，日落千崖耸。孤啸临远风，势与江波动。轻策冠飞鸟，万象接幽踵。寒姿结霜标，阴泉澹云孔。横揽空濛表，不知烟霭重。拂石憩古苔，抚松讬修竦。江色在衣带，寒涛坐来涌。  

***师子岩***  

崇岩吐青冥，光响限林谷。栖神迹未化，践幽境转肃。缘流乱木区，遵石入云族。忽与烟雾并，稍知日月伏。目恬天岭交，心霁风霄穆。江海有端倪，乾坤不盈掬。翛然叩虚抱，松风媚幽独。  

***合掌峰***  

奇峰閟天经，合沓神化积。密石涓细流，阴霞荡虚壁。息心响空音，万象俱践夕。流景媚林姿，归禽度云隙。平挹遥海苍，俯眷双湖白。空水倒群峰，恍惚天地易。洪幽撰耳目，眺听理勿隔。永观元化初，于焉振霄翮。  

***越西行***  

越西之疆古姑蔑，南走滇黔右两浙。万山回合抱孤城，一道金溪沸奔雪。狂氛一夜吹黑云，闽关以北无坚屯。国家承平三十载，卒见烽火皆崩奔。弹丸小邑千岩底，踣之直用靴尖耳。城存与存亡与亡，不死犹图报天子。奔走风尘万岭间，齧指血溅蟠桃山。浮图一矢贺兰志，誓不与贼生同天。仰天叩心天鉴此，收城岂雪生民耻。百里提封谢主恩，孤臣待罪甘心矣。十年长吏愧苍黎，乱后还惊有孑遗。君不见月波亭上清秋魄，依旧含情照越西。  

***竹西亭***  

歌吹扬州路，西亭旧足夸。香风散罗绮，夜月写琵琶。画鹢停深柳，春城覆落花。追思全盛日，肠断玉钩斜。  

***毗陵道中***  

挂席当春杪，毗陵古岸舟。柳攀江雨细，亭没戍云浮。岁祲花空发，城荒麦未秋。东南财赋地，谁慰一人忧。  

***吴门道院弥罗阁***  

飞阁层霄迥独攀，凌虚凭眺俯人寰。金铺昼暝栖云雾，碧落风轻礼珮环。槛外天低吴苑树，窗中人倚洞庭山。花洲锦缆知何处，千里毗陵一夜还。  

***郑日奎***  

郑日奎，字次公，号静庵，贵溪人。顺治己亥进士，改庶吉士，历官礼部郎中。有《蓉浦别集》。  

***小隐岩***  

竟日穷搜讨，幽意犹未足。更过小隐岩，随步姿清瞩。两壁势相拒，一径往如复。石跨涧为梁，僧缘崖作屋。檐飞四时溜，窗倚千竿竹。山花不辨名，溪草随意绿。风尘接混茫，声光相为触。主人意殊快，张宴岩之曲。高歌翻宿鸟，清吹振林木。促席尽绸缪，开襟谢拘束。安知高峰外，夕阳下平陆。  

***一线***  

登高复临深，所欲尽奇态。侧身苍翠中，试足鱼龙背。两峰势欲合，万象全幽昧。仅透一线光，顿失天地大。日月无多照，欻忽异明晦。纵横罗怪石，踯躅有余碍。淙淙半空溜，直下曳潜濑。湿云凝不流，鸟声云内外。静觉雷雨蓄，幽疑鬼神会。因想开劈初，五丁力稍懈。一罅不及补，千古诧奇怪。坐啸窈冥中，无言但称快。异境岂恒遇，兹游矢以再。长揖告山灵，呵护请相待。  

***游嵩山寺***  

十里溪声五里山，数椽梵刹万松间。老僧扫地不为客，待有白云时往还。  

***曹鼎望***  

曹鼎望，字冠五，号澹斋，丰润人。顺治己亥进士，改庶吉士，授刑部主事，历官凤翔知府。有《楚游》、《新安》等集。  

***石照山***  

晓出玉鄣门，渡溪复越岭。茂树欲参天，盛夏翻清冷。幽壑隐禅关，隔断尘千顷。侧见古亭边，石照传奇景。翠峰危以特，壁光闇而炳。讵止鉴须眉，罗列山河影。惟空故生明，惟静乃能永。昏昏行役者，胡不发深省。  

***小塔寺***  

楚天黄叶暮，禅院白云封。径僻宜乘兴，亭留为劝农。乱篁迷小塔，斜石倚孤松。久坐从僧话，林端送晚钟。  

***汉口别舍弟***  

汝从燕马去，我向楚州来。归梦随江水，离愁入酒杯。暂分鸿雁序，先到凤凰台。有约迟冬杪，斋头看腊梅。  

***江月***  

雪尽群峰出，江空一月浮。清光流不去，偏照异乡愁。  

***黄州雨泊***  

涛涌千层雪，江飞万缕烟。雨余山欲暗，赤壁夜停船。  

***姚文燮***  

姚文燮，字经三，号羹湖，桐城人。顺治己亥进士，由推官历官开化同知。有《羹湖诗选》、《咏园诗集》。  

***阿迷州***  

磴曲盘难尽，边诈州著阿迷。一丸天罅小，连笮瀑痕低。客榻依琴室，斋钟彻鹤栖。松滋旧图画，感触故山蹊。  

***李伸***  

李伸，字佚，高邑人。顺治己亥进士，官永宁知县。  

***千秋台***  

千秋事业祖孙同，小邑还堪歌《大风》。赵北山河终不改，洛阳城阙已成空。映台芳草萋萋碧，隔树明霞霅霅红。无限游人增感慨，一杯为酹夕阳中。  

***井在***  

井在，字存士，文安人。顺治己亥进士，官兴县知县。有《铁潭集》、《簏蟫集》。  

***拟陶饮酒***  

栖迟衡与泌，家无担石储。种秫理酒床，相对数卷书。兴至过白石，挥觞讯太虚。启期何自宽，庄周终蘧蘧。吾乐自有真，八达何足誉。  

荒宅惭杨子，而有架上书。遗悲念手泽，世盛感皇初。我忧何以解，独酌情亦舒。岂不思共適，醉醒殊乃疏。所以楚灵均，萧然赋《卜居》。  

***灞上轻薄行***  

风急长安道，日暮长安行。纷纷灞浐尘，向人衣上生。促轮乱马蹄，鞭影控悬旌。岂无素相识，有盖莫我倾。相逢游侠儿，足捷身致荣。去去不相顾，谁怜羁旅情。  

***王钺***  

王钺，字仲威，号任庵，诸城人。顺治己亥进士，官西宁知县。有《世德堂集》。  

***送洪区邱先生教谕长清***  

白发焉能逐队行，一官独冷称长清。遗民自识康成草，博士家传伏氏经。瘦马骨高疲远道，古槐根出枕荒城。应怜到日多幽赏，松桂高风苜蓿羹。  

***岭南秋色***  

秋来不复见黄叶，但见野云漠漠生。花气中人如二月，鸟声依树欲三更。新禾瘴发微寒起，广莫风轻潦水平。若向山城高处望，羁人何事不关情。  

***马骕***  

马骕，字宛斯，号骢御，邹平人。顺治己亥进士，官灵璧知县。  

***池上作***  

板桥南去湿烟空，春水平池宛镜中。新柳深含何限绿，小桃斜坼一枝红。种鱼有术寻渔父，断酒无心学醉翁。鸥鹭闲情湖海兴，年来宦迹付征篷。  

***李如淓***  

李如淓，字仲渊，号澹菴，高阳人。顺治己亥进士，官酆都知县。有《行素堂诗集》。  

***秋日过衡阳与王文振登大观楼言别***  

依依不忍道，携手上高楼。北极燕云远，西山落日愁。蝉鸣枫叶冷，猿啸大江秋。楚地知音少，因君且系舟。  

***秋日自遣***  

寥落江城暮，秋风处处同。一官三峡外，数口万山中。贫贱差时辈，飘零任转蓬。故园归未得，目断信陵东。  

***高恒懋***  

高恒懋，字励昌，号乾甫。静海人。顺治己亥进士，官奉天教授。  

***同友人过华藏庵***  

长夏萧疏倦倚楼，相将兰若慰沈浮。午钟敲醒十年梦，溪水流残半世愁。塔影斜侵竹院冷，茶烟不断白云流。徘徊竟日风尘外，话到无生意未休。  

***彭鹏***  

彭鹏，字奋斯，号无山，莆田人。顺治庚子举人，由知县官至广东巡抚。有《古愚心言》。  

日哭三君子行福州守王之仪，建宁同知俞三畏，侯官令刘嘉猷。  

嗟乎天地黯淡白日黩，为鸱为鼠何反覆！三月有客过江言，月望榕城人集木。出者仰天皆屏息，入者和尘保走肉。传闻男子得三人，伏尸流血耻臣仆。泣曰三人者为谁？客云以耳不以目。将疑将信听客云，迟之七日果来复。督臣不挠被幽囚，生死存亡握粟卜。屈指三山王邦伯，骂贼睢阳身为戮。碧水丹山司马公，含笑就刃无颦蹙。忠烈同时孰后先，刚锋交下血喷漉。上有猛兽正负嵎，下有豺狼心久蓄。张牙开齿狞人前，躭躭视之欲逐逐。堂堂尽见七尺躯，下风稽颡惟俯伏。悬河谈天舌槁然，肝胆冰寒形神觫。三公浩气归山河，杀身成仁彼所独。如是我闻闭紫桑，虚空掩口吞声哭。吁嗟乎！佌佌彼有屋，蔌蔌方有穀，哀今之人谁非食君禄。  

***从征行***  

大东小东空杼<木由>，征徭不辨其盈缩。自从排户应兵兴，官差打门暮与夙。少妇露面鸣咽陈，妾家良人无伯叔。昨夜行役点数千，良人在内尚枵腹。计程此去十二时，只身何能两驰逐。妇陈官差亦咆哮，两邻老妪闻之哭。我翁六十昨同去，儿家重派翁必复。东西两妇声惨恻，老者气乏少者伏。两妇几几欲断绝，官差暂舍过北屋。中有跛者不能行，絷之维之大颦蹙。跛者含泪向妇泣，莫怨官差苦自鞠。废疾似我出雇钱，谁云跛受手足福。妇向跛者微欷吁，太平盍日向天祝。今兹一一重申饬，不奉羽书毋给副。匪不念彼征夫苦，祁寒暑雨赴杀戮。奈此役夫无休息，遗黎久难支鞭扑。谁将此示怀好音，趑趄渐次寻邦族。百尔君子惟所司，努力奉行体并育。但愿清宴无烦苦，职思其居车脱辐。  

***成克大***  

成克大，字子来，大名人。顺治庚子举人，历官镇远知府。有《历游诗》。  

***望洋台***  

峻岭有高台，突兀南溟岸。长风万里来，天际帆影乱。极目荒徼外，一气疑未判。蛟室邈难即，蜃楼聚复散。天吴时出没，骊龙珠光灿。四海无扬波，重译来浩翰。百货走如鹜，有无相易换。澳贾罔市利，此地立龙断。攘夺衅窦开，掩袭肆狡悍。横山起军垒，张威护里闬。外御异己者，会使诸彝惮。我来一登临，狙獝信难捍。嗟彼番鬼谋，贸迁操胜算。但恐姿骄纵，与世成冰炭。滥觞不在多，积微固有渐。勿令登台人，徒作望洋叹。  

***仲冬赴澳***  

岭外朔风起，飒飒吹我裳。仰天见浮云，将无来故乡。故乡隔万里，北雁无南翔。乡书阻逾时，伫立心徬徨。久客复行役，云水渺相望。前路何须问，风波感慨长。  

炎方霜雪少，海气夜寒生。飘摇舟一叶，游子衣裳轻。饥渴莫我问，骨肉万里情。泠泠晚潮水，凄清款乃声。独怜宵征客，憔悴百愁并。顾影无俦匹，仰盼悲参横。  

***过南赣***  

双江清见底，还绕古虔州。水势奔滩险，风烟接瘴愁。菜花开野岸，梅片落汀洲。岁暮嗟行役，征帆去不留。  

***海幢寺送客登眺感怀***  

万里浮槎至，凭高望越台。潮平梅雨歇，天阔岛云来。霸气余残垒，王宫尽劫灰。无边惆怅意，送客酒盈杯。  

***郑茂***  

郑茂，字子勉，又字紫沔，永年人，顺治庚子举人，官武平知县。有《竹边楼诗草》。  

***都门霜降日作***  

风雨连朝动客愁，笳声呜咽满边楼。卷帘何事看新月，一夜霜寒木叶秋。  

***支隆求***  

支隆求，字武侯，嘉善人。顺治庚子举人，官沂水知县。有《泊庵集》。  

***柳洲亭***  

陡觉红埃隔市闤，青罗如带柳丝环。园亭自占晴云外，钟磐遥闻斜照间。顿醒尘心返初地，难抛积习爱名山。同群鸥鹭由来惯，消受春风一日闲。  

***孔贞瑄***  

孔贞瑄，字璧六，号聊园，曲阜人。顺治庚子举人，官大姚知县。有《聊园集》。  

***渡荆江***  

欲渡烧鸡浦，轻舟凌晓开。波从白帝下，人自夜郎回。两岸浮烟动，中流急雨来。江陵形胜古，残垒近城隈。  

***王士祯***  

王士祯，字淑子，淄川人。顺治庚子举人，官成山卫教授。有《偶然草》。  

***虚上人从淄邑来胶欢然道故上人住青云寺乃余昔年读书处也***  

连雨胶河涨，新晴路始开。书凭双鲤至，秋带一僧来。煮茗烟迷竹，谈经月上台。不堪追往事，山径锁荒苔。  

***董俞***  

董俞，字苍水，华亭人。顺治庚子举人，有《浮湘》、《度岭》诸集。  

***和王南州听杨太常弹琴诗***  

莫谓锺期少，相逢故太常。穷途俱落魄，夙昔奉君王。调入巴云远，音同淮水长。雍门千古恨，倾耳泪霑裳。  

雅乐沦江海，先皇旧赐琴。曲终尝变徵，愁绝不关音。风雨孤臣泪，乾坤逐客心。可怜家万里，西望白云深。  

***崔华***  

崔华，字不雕，太仓人。顺治庚子举人。有《樱桃轩集》。  

***浒墅舟中别相送诸子***  

溶溶月色漾河湄，晓起频将玉笛吹。同上邮亭忘别绪，独行驿岸解相思。丹枫江冷人初去，黄叶声多酒不辞。此路三千今日始，蓟门回首雪霜时。  

***江上***  

萧瑟满江上，一雁蘋际飞。水气杂渔烟，微茫入清辉。淡怀如高秋，生业在钓矶。大鱼饵不受，贪饵鱼不肥。断丝弃中流，石上散发晞。  

***过江州有感***  

但得绝流去，此行非我身。有军挥白羽，无令不朱轮。坐失邯郸策，空嗟氵兆水人。故园花已落，惆怅老风尘。  

***题严陵钓台***  

功名莫后人，云台已<女便>娟。生不能封侯，何当故人怜。  

昔年吴市门，辛苦南昌尉。应为妇翁留，七里光炯翠。  

水习荆南公，步习大司马。此时烟濛濛，羊裘卧月下。  

影落台千尺，光连水一隅。我来亦爱此，不独是狂奴。  

***马腾龙***  

马腾龙，字卧仙，文水人。顺治庚子武举。有《隐泉集》。  

***思亲***  

饮泪思慈母，晨昏托老妻。孤身万里客，异地五更鸡。瘴疠侵人骨，江山老马蹄。山城城外柳，一望一凄迷。  

***张玉书***  

张玉书，字素存，丹徒人。顺治辛丑进士，改庶吉士，授编修，官至文华殿大学士。谥文贞。  

***谒项王庙***  

项王祠枕长江水，拔山气沸惊涛起。阴森白昼啼{鼠生}鼯，萧瑟西风黯菰米。座傍乌骓伏不鸣，余怒犹欲乘云腾。想像悲歌出垓下，可怜遗恨迷阴陵。英雄坎壈识天意，失路东归亦何泽。万户轻身赠故人，一死何颜见义帝。往事东流逝不回，雌雄壁垒空尘埃。君不见下相城头望丰沛，樵歌暮上歌风台。  

***息浪庵夜坐别叔敦让木诸子***  

短棹携樽触浪过，将离莫问夜如何。最怜帆远浮天阔，始信江空得月多。隐隐钟声千佛唱，星星岸火一渔蓑。荒鸡促曙行人去，回首双峰护薜萝。  

***大阅恭纪***  

銮舆晓出传宫漏，万乘春蒐控玉鞭。十二羽林雕辇后，三干犀甲幔城前。招摇色映长隄直，华盖香凝禁树妍。脱臂饥鹰霜距疾，嘶风彀骑雪花拳。龙鳞乍晃云霄上，虎旅同趋日月边。褒鄂宗臣张左纛，薛岐帝胄领中权。衔枚受律连营肃，射柳分弓七札穿。觱篥声中看队列，《饶歌》曲里促觞传。丁宁诸将投戈日，长忆先皇讲武年。驷介踏云还紫禁，六飞扶日下青天。威驰塞北名王垒，风靖滇南涨海烟。指顾销兵资庙略，两阶舞罢谱虞弦。  

***送邱曙戒前辈之武昌***  

猿声夹岸听斜阳，江树苍茫接故乡。却较长沙归路近，行吟何事怨潇湘。  

***挽马章民年丈***  

辛苦中闺罢锦机，白头曾未识宫衣。可怜风雨寒灯梦，犹是书堂夜读归。  

***李仙根***  

李仙根，字子静，遂宁人。顺治辛丑一甲二名进士，授编修，官至户部侍郎。  

***季秋王公武约游上方山***  

二十年前望落霞，如今重到似还家。半山红日迎人出，一径清烟傍马斜。鸦势远盘孤塔影，渔歌长应转帆挝。偶然兴会因同调，欲觅幽闲更觉奢。  

***申涵昐***  

申涵昐，字随叔，号定舫，永年人。顺治辛丑进士，改庶吉士，授检讨。有《史籁》、《定舫诗草》。  

***云台画***  

云台画，黜椒房，椒房庸何伤？君不见，麒麟阁上将军光！  

***铜雀台***  

铜雀台，分香履，一代雄风长已矣。台上月明，台下流水。  

***佛骨表***  

欲佞佛，及于骨。然顶焚指，意在获福。谓可不死邪，佛如不死那得骨？  

***杂兴***  

青青岭上柏，移植廊庙间。但能守清操，所至皆深山。疏水卿足乐，逢迎耻厚颜。闭门而却扫，坐卧有余闲。何为长戚戚，徒使鬓毛斑。  

公卿税文藻，名士贡航梯。辽东夸白豕，楚人来山鸡。欲贵洛阳纸，先灾大谷梨。猎者道交错，謦唾比虹霓。谁作指南车，破此歧路迷。士人先德行，淘金黜沙泥。  

***夜宿刘将军园亭***  

建纛江东久，将军喜论文。门庭无棨戟，池榭有烟云。曲折堪修禊，风流已冠军。我来方夏日，凉月夜缤纷。  

仗剑从戎去，堂留绿野虚。园丁晨扫径，奴子夜烹鱼。灞上谁开垒，西湖正跨驴。清时无战伐，卫霍有闲居。  

***黄金台***  

昭王拥篲已尘埃，碣石宫前尽草莱。伏枥有心防虎视，按图何地索龙媒。空闻易水千金价，早见咸阳万骑来。满目霜笳悲马角，黄云落日照荒台。  

***黄竹子歌***  

江边黄竹子，风雨夜悲鸣。不堪截作笛，亦有断肠声。  

***孙蕙***  

孙蕙，字树百，号泰岩，又号笠山，淄川人。顺治辛丑进士，由知县历官户科给事中。有《笠山诗选》。  

***登千佛山绝顶***  

淅淅天风响雁群，移尊飞阁未全曛。僧参破寺疑驯鸟，人到空山似懒云。晴壑日悬初地静，平林风定午钟分。思从慧业诸缘减，碧乳香寒石窟闻。  

***舟泊广陵***  

横塘草碧竹烟凉，树带风乌绕蜀冈。二十四桥何处问，广陵城下月如霜。  

***登燕子矶***  

铁锁沉江王气收，萧骚风色暗江楼。丹枫远岸戎戎市，绿浦寒烟点点鸥。秋好金陵桃叶渡，风回玉笛木兰舟。名山输却空王子，梵刹依然枕碧流。  

***舟出瓜洲***  

一棹晚江静，欲就人烟泊。鸟边日微茫，眉际金焦落。初地动疏钟，客心方寂寞。沙碛长潮痕，竹树攒江阁。放眼扬子桥，已转瓜洲郭。安得故人来，孤篷共斟酌。  

***金山***  

水国琳宫蜃气昏，云开金碧射朝暾。一围树色高连塔，四面江声涌入门。郭璞墓前增战垒，中泠泉上没潮痕。凭临不敢舒长啸，恐有蛟龙卧石根。  

***送友人北归***  

长淮二月风气和，濛濛花雾清明过。南浦春涨送君去，共醉当筵金叵罗。黄河奔激天吴蹙，白浪如山骇心目。峒峿山头落照红，轻裘解向河干宿。野水添杯酒不醇，欲留欲去意逡巡。桑柘阴阴啼布穀，柴门稚子待归人。  

***虎丘宴集分得微字***  

偶携蜡屐来吴会，海涌峰头看落晖。人去故山秋渐老，客逢新月雁初飞。当筵洞壑留今古，过眼云烟任是非。良夜坐深金粟影，天香都上酒人衣。  

***于忠肃公祠***  

出狩天王竟北征，烽烟已逼凤凰城。有君定国真长策，奇货难居始罢兵。南内邀功争复辟，西曹枉杀患无名。最怜一事公遗恨，不使前星羽翼成。  

***坐灵隐冷泉亭得响字***  

侵晓纵清眺，爽气生林莽。脱叶映初阳，宿露滴余响。幽讨策短筇，岩壑恣下上。灵隐瞰湖光，泠然惬心赏。蘋香散汀沙，鸥泛随兰桨。萧萧枫树林，色夺明霞朗。支公快同游，玄言共俯仰。人生激电流，能著屐几雨。岩栖养性灵，衔杯动遐想。何时赋《遂初》，结屋东西瀼。  

***兰谿道中***  

轻舟摇桂楫，细雨过兰谿。远寺山支阁，层田水叠梯。林稀松鼠见，烟暗竹鸡啼。难倩河阳画，吟诗落日低。  

***登八咏楼***  

翠屏回合万峰收，婺野星分古缙州。官廨闲云遗碣在，人琴往迹大江流。西堂春草年年合，南浦飞鸿字字秋。苦忆东阳清太守，苔阴满地客登楼。  

***闻鼓山绝顶可望海外诸国欲登不果***  

共说鼓山高出群，半天岚翠昼氤氲。岛藏诸国晴时见，风卷洪涛静夜闻。未得肩舆随度鸟，何时蜡屐踏层云。晦翁亭子空相忆，绝顶松篁望不分。  

***灵宝女郎祠***  

缥缈仙楼似玉京，苍茫独眺旅人情。河声入洛三门合，岳色来秦万里明。望气台空芳草暮，度关人去夕阳横。孤心别寄登临外，徙倚愁闻二月莺。  

***太华绝句***  

绝顶青冥露掌开，仙人风迹隐楼台。云间忽敞中原色，俯看黄河一线来。  

***秦川怀古***  

内史新丰不可求，长陵王气已全收。千盘鸟道归隆准，百战鸿沟割沐猴。风雨满天来渭北，麒麟遣冢自南丘。几经汗马劳诸将，紫塞黄榆起暮愁。  

***为姜勉中兄弟题谏草楼***  

杖血曾闻溅汉廷，孤忠旅望海云青。难回国步逃吴市，易了家缘问敬亭。失序雁鸿天漠漠，经时薇蕨雨冥冥。空余十二封章在，梦绕铜驼几涕零。  

沧海横流付急湍，当年一柱砥狂澜。吁天抗疏枫宸远，斫地高歌宛水寒。长忆主恩留北寺，当诛臣罪恋南冠。不辞党锢人千古，辽鹤归来尚故官。  

***马世俊***  

马世俊，字章民，亦字甸臣，溧阳人。顺治辛丑一甲一名进士，授修撰，迁侍读。有《匡庵诗集》。  

***大坯山***  

远影平如盖，孤峰澹若云。松楸迟日照，芦苇带风闻。翠潋一湖抱，青光三郡分。忘机余已久，鸥鸟自成群。  

***九日即事***  

晓檐爽气报初晴，云意徐收到树轻。落叶裁诗秋蝶化，短篱曳杖午鸡鸣。一峰入户青光好，万里登台白发生。眼底纷纭休再问，满天鸿雁不同程。  

***坐骆氏水天一色楼***  

翠色空濛隔岸来，高楼如画面湖开。此生未得余杭郡，今日相期河朔杯。天远亭虚谁放鹤，山寒节近好寻梅。义乌才子多流落，词赋乡关起暮哀。  

***闰三月二十八日午门应制赐宴及烛***  

右掖趋朝瑞霭浓，千门望跸立从容。烟光次第笼台柳，漏点依稀带晓钟。曝背岂知丹陛峻，温纶不待紫泥封。大官送饭初承诏，银烛还闻下九重。  

***罗人琮***  

罗人琮，字宗玉，桃源人。顺治辛丑进士，历官四川道监察御史。有《紫萝山人集》。  

***杂咏***  

平生作计许吾曹，肯向千秋觅剩膏。觉悟偏生标一指，神明固胜画三豪。全天自合同樗栎，与世何当学桔槔。闲却此身休运甓，姑从痛饮快持螯。  

***邵延龄***  

邵延龄，字大年，号静山，平湖人。顺治辛亥进士，由内阁中书历官刑部郎中。有《耐轩集》。  

***送沈融谷之任来宾***  

茶星大雅士，试县得来宾。来宾剧远道，象郡开自秦。炎方殊气候，服食慎风尘。故旧纷相慰，猺獞皆吾民。方今朔南暨，顽梗良以驯。君也勤抚字，礼让风俗醇。所负平生志，盘根才独伸。挥手勿复道，登车忘苦辛。  

***存诗稿用宛陵韵***  

诗不可轻作，此论疑亦偏。不求文字名，何必责备全。禽虫有鸣窍，而人胡不然。喜怒一写之，何物更存焉。君子贵寓意，任情长短篇。不必笑梨枣，士无轻弃捐。嗟哉文章伯，刻苦穷岁年。纵有山水趣，仍为居食牵。自命颇不小，李杜相后先。诋毁中晚季，曾不及宋贤。我所阁笔者，名山与大川。  

***次张耳黄元日韵***  

拂拂春风到鬓边，星星偏不让人先。连朝客思浓于酒，十尺闲斋小似船。是处名流吟节序，谁家老妪解诗篇。劝君且袖祢衡刺，薄醉疏狂得少年。  

***李时震***  

李时震，字恂庵，江南山阳人。顺治辛丑进士，官内阁中书。有《去来昑诗集》。  

***王家营别诸同人***  

脂车春晓别园林，握手依依思不禁。千里关山今夜月，一时樽酒故人心。缘堤柳浪催行色，绕树莺簧弄好音。尺素自然频见寄，临歧那复更沉吟。  

***连佳樗***  

连佳樗，字克昌，南宫人。顺治辛丑进士，官内阁中书。有《损斋诗草》。  

***筑墙谣***  

高筑墙，墙高不可越，登登杵声莫教绝。官司念汝汝自竭，不见东村，鞭挞流血。  

县吏下马，挥鞭戟手。虎咆雷殷，儿啼妇走。老翁指墙，噤若无口。土在身，木在首。  

墙下有壕，壕深及水。水潺潺，壕无址，风雨忽来，墙入壕底。风耶雨耶，戕我生者汝耶？  

***饮丁若思榆枋馆***  

负郭人家少，结庐丛树中。岩深能障月，洞小自留风。曲径竹阴密，长廊花气通。选茵聊共坐，是处有残红。  

君自多幽兴，能留看竹人。檐花催进酒，池水待垂纶。稍话间中事，真疑世外身。柴扉须静掩，此外即风尘。  

此径不常扫，今来门始开。多君储绿醑，许我破苍苔。寄兴花边句，留欢池上杯。还期待良夜，看月一登台。  

石床环坐稳，微雨况初过。盘摘新蔬早，衣沾落絮多。看棋移日影，把酒度莺歌。欲结求羊侣，还来就薛萝。  

***张衡***  

张衡，字友石，又字义文，号晴峰，景州人。顺治辛丑进士，历官陕西榆林道。有《听云阁集》。  

***龙潭村***  

不识烟尘地，犹藏太古村。苍松迷谷口，怪石绣云根。岩复人居匿，坡回犊牧暄。柴门堪小憩，转盼失桃源。  

***塞下曲***  

羽书忽动塞垣开，十万军储括地来。闻说屠耆归命早，凯声已过赫连台。  

悠悠羌管动边愁，二月冰寒水不流。回首家园春色断，有人掩泪独登楼。  

***闻笛***  

寒鸿初动塞云收，阿滥堆中唤客愁。记得吴江归棹晚，芦花风外一声秋。  

***牛枢***  

牛枢，字伯衡，号双溪，元氏人。顺治辛丑进士，历官嘉兴知府。有《滇游草》。  

***平溪道中漫兴***  

不是函关界，胡为紫气翔。岚氛迷晓色，林影障晴光。雨洒征衣薄，风回驿路长。分明烟火处，隔水正徬徨。  

***孙钅永***  

孙钅永，字古喤，号徵庵，嘉善人。顺治辛丑进士，官潮州通判。有《芷庵集》。  

***丙寅正月四日集陈园公鍜圃偕王山长赋***  

岭海多炎威，终冬百卉滋。荣瘁固常理，而乃独迷离。良无冰与雪，安得不纷披。春寒忽以肃，凛烈沁心脾。天道渺难信，执义守襟期。良夜欣宴赏，高会独忘疲。智愚岂有术，兹理察如丝。小人玩细娱，君子怀明夷。立德不在小，慎此白日驰。寒暄迭四序，悟者仅盈卮。素心诚有讬，永怀商山芝。高山不可寻，转侧如轮輹。本无婴物心，所期在幽独。开轩肃宾侣，献酬浮蚁绿。饮醇乃適志，不必杯行促。庭树发鲜花，结根挺岩谷。古幹郁且蟠，振采异繁缛。大抵天地间，杜机成芳淑。纷纷各自媚，贵文而贱朴。良无金石固，见耻鸿与鹄。古来肥遯者，畏垒高卜筑。眷我同心友，亮节各如竹。修竹荫华池，清阴接云表。不与凡卉争，经霜独矫矫。伶伦识其音，宫为黄钟肇。德晖千仞下，结实等瑶草。数斛充臼杵，安用游三岛。彼美此中居，其颜姣以好。道广无杂宾，庭轨何须扫。落叶煮清泉，典籍恣搜讨。驱车一再过，湛然乐深窅。相视各忘言，命酒不知晓。谅无诡随趋，遑计拙与巧。  

***送陆季冲之任郁林***  

骅骝烁电本空群，岭外梅花正俟君。地近苍梧常带雨，天连勾漏半飞云。莫辞椰酒蛮中异，更有芦笙马上闻。此去不须愁薄宦，故人还是沈休文。  

***送王怀人归汉阳寄张素先孟天友***  

芳郊碧草正萋萋，落日河梁手重携。词客高吟《青雀舫》，楚人齐唱《白铜鞮》。城边树色连樊口，江上花明满大隄。十载故交零落尽，因君为访鹿门西。  

***苏楫汝***  

苏楫汝，字用济，新会人。顺治辛丑进士，官内阁中书。有《梅冈集》。  

***次韵高荡荡宿煮石园***  

山馆非无暑，闲心到处秋。闻君与孤鹤，卧对古松丘。轻荫移凉坐，岩城得野游。崖边月初百，定上石西楼。  

***寿林秋浦先生***  

硕果风流在薜萝，主持文藻逸情多。时违不损龙高卧，道大何劳凤作歌。旧学人争推伏胜，一经吾尚及田何。华堂丝管扬亭月，岂独候芭载酒过。  

***叶映榴***  

叶映榴，字炳霞，号苍岩，上海人。顺治辛丑进士，改庶吉士，降国子博士，历官湖广参议道署布政使。殉夏逢龙难，赠工部侍郎，谥忠节。  

***庚申夏至日起武威至张掖***  

武帝功成吏守边，伤心天末是居延。人家板屋风声里，思妇寒衣泪眼前。目断燕支愁见月，槎浮银汉渡经年。惭余不作征西将，药里书囊信一鞭。  

***林尧英***  

林尧英，字蜚伯，莆田人。顺治辛丑进士，由兵马司指挥历官河南提学道佥事。有《澹亭诗略》。  

***初夏忆木兰旧游***  

还望梅峰半，茅斋起寂寥。径通岩顶石，楼瞰海门潮。蝉嘒风中竹，蜗行雨后蕉。澄心点《周易》，滴露在林椒。  

石室峰头坐，巉岩直接空。云遮江树白，日射海波红。松鼠盘藤蔓，莎鸡隐竹丛。长怀观蜃市，楼阁散柔风。  

***魏裔讷***  

魏裔讷，字观周，一字辩若，号蘧庵，柏乡人。顺治辛丑进士，官江南桃源知县。有《逸林居诗》。  

***丙午春日同柴巨公游龙门***  

蹇裳蹑石磴，缓步入高云。晋国千峰断，秦川一岭分。行人冰上渡，浊浪树边闻。杯酒携良友，相看日欲曛。  

***石佛寺***  

梵宇开何代，钟声峭壁间。高楹基趁石，古佛像因山。萍水攀僧话，烟云荡客颜。残碑经岁月，风雨欲成斑。  

***过金陵***  

鸡鸣山外大江流，迢递孤城暮霭浮。六代遗宫余乱草，千年王气委荒丘。青谿花落春将老，翠柳莺啼麦欲秋。往事不须频怅望，铜驼自古恨难收。  

***王维坤***  

王维绅，字幼舆，号鹅知，长垣人。顺治辛丑进士，官梓潼知县。有《渐细斋集》。  

***舍弟晚至昭署***  

破壁坐萤火，空堂鸣马蹄。凉乘文水上，远自剑门西。辛苦怜吾弟，饥寒愧老妻。何期今夜酒，同醉玉绳低。  

***清明书感***  

稠桑密蔓翠遥遥，独坐空堂对泬寥。风雨愁连小寒食，乡关泪溅闰花朝。万山重复皆遮眼，五斗凄凉尚折腰。手种长乡山畔柳，为谁攀尽最长条。  

***登大伾同孙右汉***  

欲识山容十载余，东风杖履任徐徐。下方钟磬前朝寺，绝壁龙蛇何代书。马鬛已平襄敏墓，莺声空吊次楩居。凭高看足春光好，谁向峰头结草庐。  

中秋闱中陪家贻上郑次公两主考公宴贡院即旧蜀宫。  

峨嵋天际月华凉，同上南楼望帝乡。东壁云霞新翰墨，西风禾黍旧宫墙。鱼凫乍辟怜三户，骏骨难求负九方。惟有百花潭尚在，共携杯酒问沧浪。  

河汉遥连凤阙边，使星久已见双县。何期作赋来王粲，更向传经识郑玄。驷马风流余蔓草，卧龙祠庙老啼鹃。天涯难聚西园侣，珍重婵娟一夜圆。  

***寄申三太史随叔时病假归里***  

骑驴供奉午桥东，谢傅声歌孰与同。为恐黑头难早相，且从白社侣生公。千门柳色沙村雨，十里荷香水阁风。岂似蛮荒愁苦吏，感春独泣乱山中。  

***和答凌玉见送兼怀沈绎堂之作***  

高士春山长薜萝，又披疏雨唱骊歌。龙文宝气来茅屋，马首风沙指大河。别绪桃花潭尚浅，怀人《杕杜》赋偏多。相逢为说君诗好，不数中原旧李何。  

***高之騊***  

高之騊，字圣游。淄川人。顺治辛丑进士，官平越知县。有《含翠堂诗》。  

***旅困值雪***  

冻合遥天暮雪飞，寒肩孤耸拥鹑衣。臣饥欲死当安命，寇乱如麻敢曰归。兄弟鹡鸰贫共急，儿孙牛马老相依。北风吹背萧萧冷，谁寄梅花到竹扉。  

***李世锡***  

李世锡，字帝侯，号霞裳，胶州人。顺治辛丑进士，官嘉鱼知县。有《绮存集》。  

***荒园***  

荒园草木深，时复值长夏。绿影遍方塘，清阴蔽茅舍。白日向西颓，返照穿桑柘。庭花处处开，高低自相亚。翠叶与丹荣，明霞互映射。中有学佛人，身心久休暇。手把寒山诗，欢颜坐及夜。既夜若为眠，狂歌莫能罢。奇哉宝月轮，光明上柳罅。  

***村居***  

少壮农忙老者闲，了知万事不相关。揖人坐语路旁树，窥我行吟墙外山。薄暮日沉云两角，诘朝风动月重环。绳床纵有浮生梦，不过田园水竹间。  

***赵培基***  

赵培基，字二维，号鹿宾，平乡人。顺治辛丑进士，官陵水知县。  

***遣愁***  

故国云山外，音书何日来。烟深溟海暗，风雨夜猿哀。人向百蛮老，鸿应五岭回。自怜愁泪眼，懒上望乡台。  

旅食随人饱，方言久客通。山云常荫绿，海日早翻红。岚瘴村村雨，桄榔树树风。独怜星月夜，遥与故乡同。  

***秋怀***  

万事愆黄发，艰难吾道违。海深天更远，林暗鸟还飞。避世甘贫病，称兵有是非。初心何日遂，闲杀北山薇。  

***唐世徵***  

唐世徵，字魏子，一字琴叠，湘潭人。顺治辛丑进士，历官江西玉山知县。有《数峰诗》、《燕游草》、《为郎小草》、《碧泉诗钞》。  

***石浦草亭为刘符九***  

竹覆浑无径，村回此有亭。岸烟随暮雨，渚草带春星。溜引畦三亩，山移翠一屏。徵君自经济，丘壑不求铭。  

***侯元棐***  

侯元棐，字友召，号兔园，杞县人。顺治辛丑进士，官德清知县。有《问渡小草》。  

***中秋坐月有感***  

秋月仍如此，荒村倍可怜。百年新白发，万事老青毡。蟋蟀吟何苦，蟾蜍影自圆。亲情常共酌，牢落一灯前。  

***诸嗣郢***  

诸嗣郢，字乾乙，号松槎，一号勿庵，青浦人。顺治辛丑进士。有《九峰山人集》、《溪上吟》。  

***春日徐松之以诗见赠次韵奉答并订山游***  

春风随意柳条新，采药摊书寄此身。休怪白云封不住，桃花原是惹渔人。  

***过第九峰怀古***  

短屐高筇破寂寥，危楼曲圃望迢遥。三春草色埋双俊，一夜钟声换六朝。神虎啸风常习习，乱篁翻雨故潇潇。年来莫话封侯事，流水行云意尽消。  

***九峰草堂同吴梅村先生夜话***  

名花美酒共婆娑，月落乌啼奈晓何。为遇浔阳旧供奉，殷勤重唱《渭城》歌。  

***李自郁***  

李自郁，字文叔，松滋人。顺治辛丑进士。  

***桃花源***  

旧梦荒唐说避秦，桃花辜负几千春。人间那有仙源路，多事刘郎枉问津。  

***苏嵋***  

苏嵋，字依岩，大兴人。顺治辛丑进士。有《圯上吟》。  

***子房山***  

圯桥进履处，洪波没碑颡。留得子房山，颓然立榛莽。可怜楚王峰，朝昏共俯仰。黄石与赤松，令人有余想。当年秦皇鹿，得失如反掌。况乃韩彭辈，身命付罗网。今古此浮名，谁能塞天壤。悲风起林末，谡谡发枯响。空瞻博浪墟，轮蹄自来往。  

***得鹤川守崔斗瞻札***  

剑津离别后，廿载各天涯。山雨迷归雁，淮云急逝骓。干戈方过眼，发鬓已成丝。万里伤心事，音书到下邳。  

***秋望***  

关山迢递夕阳斜，衰草离离客路赊。野水连天惟渡鸟，孤城隐雾半藏花。南来旅雁云边笛，北云归鞍塞上笳。独怪湖滨垂老叟，经年寂寞滞天涯。  

***次俞静庵杂咏***  

一庭新绿散芳阴，犹见残红点客襟。枝上流莺啼不住，方知门外已春深。  

## ●卷三十二

***费扬古***  

费扬古，满洲旗人。袭封一等公，官至抚远大将军、领侍卫内大臣。谥襄壮。  

***杂诗***  

晋室尚风流，称最惟嵇阮。性僻德无邻，行孤心乃远。犊车自往还，竹林任偃蹇。仰首望飞鸿，举足登绝巘。放浪天地间，久假而不返。无古亦无今，谁复惊岁晚。  

秋日出都门，言寻西山道。试登最高峰，放眼观浩浩。天风飘塞鸿，荒原衰白草。日暮起层阴，落叶随风扫。烟云荡长空，野水枯行潦。蓟丘古战场，杀气飞霜早。草昧窃英雄，妄意窥大宝。千秋几斗争，士卒涂肝脑。白骨幽黄沙，扑面伤怀抱。倚杖独徘徊，漫忆渭滨老。百世树奇功，长往终难保。何似赤松游，飘然归绝峤。  

陌上草青青，陇头烟霭霭。行歌田野间，春风拂衣带。野雀集蓬蒿，蛙声满沟浍。小蝶无随人，平楚郁松桧。日午闻鸡鸣，村妇向田外。桑麻四望稠，衣食真足赖。  

揽衣登高台，悠然舒远眺。林皋木叶飞，荒阪净野烧。塞雁下沙湾，落霞明晚照。天末起悲风，何处哀猿叫。脉脉感幽心，我亦发长啸。云山足徘徊，怀古足凭吊。今昔几何年，临风想同调。  

***和友人山居***  

晨夕对青山，徘徊水石间。风翻花影乱，谷静鸟声闲。芳草迷人远，孤云带鹤还。何年移住此，欹枕听潺湲。  

***夏日***  

荷浦风环十里香，轻罗团扇约微凉。画桥别墅云山外，短笛孤舟返照旁。老树参天阴漠漠，新泉出地响浪浪。幽人自解羲皇趣，林下何妨午梦长。  

***新秋***  

西风瑟瑟又惊秋，绿暗园林雨乍收。金井自寒连晚照，玉箫中断起离愁。江清水落芙蓉岸，夜永香沈翡翠楼。勋业未成空揽镜，生憎白发已盈头。  

***吴兴祚***  

吴兴祚，字伯成，号留村。浙江山阴人。贡生，隶汉军旗籍，由知县官至两广总督。有《留村诗稿》。  

***舟次浔州***  

行尽粤东路，粤西又一天。是山皆瘴雾，无树不蛮烟。幻语闻獠洞，歌声出蜑船。遐荒风景异，化俗愧前贤。  

***江上有感***  

雨洒江村暮，寒烟下钓矶。饥鸢掠水去，老牸负云归。猺獠仍顽梗，风谣各是非。慨然行古道，任与世情违。  

***海口八字山炮台***  

并马登临际，重云黯未开。班师存旧垒，遗策问荒台。蜃气因风散，涛声挟雨来。筹边劳指顾，端藉出群才。  

***电白县观海***  

划然开眼界，咫尺辨沧溟。日照沙边赤，春生岛外青。鲸鲵今不见，楼橹昔曾经。海若知王化，年年效百灵。  

***和友人韵***  

荒城落日空千堞，堞外秋飞燕影双。几片残霞归暮岭，无边黄叶下寒江。昔年说剑曾无敌，此夜论文未肯降。兴尽顿忘更漏永，风吹凉月照银釭。  

***重台***  

携将清兴陟重台，白社何缘共举杯。殿角微风驱暑去，峰头斜日剖云来。数株宝树迎人立，几片昙花向佛开。倚遍石阑寻妙句，钟声已过碧山隈。  

***于成龙***  

于成龙，字北溟，别号于山，永宁人。明崇祯己卯副榜。入国朝，由知县官至江南江西总督。赠太子太保，谥清端。有《吟咏书》。  

***赤壁怀古***  

赤壁临江渚，黄泥锁暮云。至今传二赋，不复说三分。名士惟诸葛，英雄独使君。今朝怀古地，把酒对斜曛。  

***乙卯春题书雪堂***  

竹笋才生黄犊角，蕨芽初放小儿拳。试寻野菜和香饭，便是黄州二月天。  

***宋荦***  

宋荦，字牧仲，号漫堂。别自署绵津山人，商丘人。由侍卫援黄州通判，官至吏部尚书。赠太子少师。有《西陂类稿》。  

***登废城***  

荒城亘数里，形势自森布。秋草碧参差，闲云莽回互。停车陟其巅，披榛得徐步。白日忽西驰，乾坤入薄暮。行潦接洪流，归人喧野渡。远村蚤稷收，近岸寒鸦聚。纵览感孤怀，含凄倚独树。往者全盛日，兹城称虎踞。城中十万家，歌舞不知数。狂寇来纵横，蹂躏失险固。磷火照郊原，通衢走狐兔。遗镞樵夫拾，废堡山僧住。回头市井闲，人烟已非故。凄凉二十年，小康犹未赋。暂此息鼓鼙，遥天看飞鹜。  

***望龙蟠矶***  

孤屿排空起，波涛万顷连。蛟龙留窟宅，殿阁自江天。法鼓闻山县，神鸦送客船。沙头间极目，斜日起苍烟。  

***樊口***  

地接沧江远，波连曲港深。人烟环近渚，鸡犬散疏林。水落鱼初出，山高日易阴。只应同钓叟，来往得幽寻。  

落日荒江畔，停桡处处船。人闲沽酒地，风冷卖鱼天。远水菰蒲接，空林橘柚悬。坐看新月上，长啸破苍烟。  

***春夜舟泊芜湖饮识舟亭***  

岸帻空江上，登临有废亭。槛边看夜市，杯里落春星。故友浑彫谢，渔歌半杳冥。凄其游子意，明发又扬舲。  

***舟泊天门登梁山***  

水宿苦萦回，维舟步江浒。天门划然开，并峙雄千古。梁山岩壑幽，突兀若廊庑。穿云一迳遥，林薄霭春煦。峰腰棠棣繁，磵侧朱樱妩。芬菲表杂花，采撷欣俦伍。崚嶒殿阁悬，飞梯袅相拄。登临力屡疲，啸傲气还鼓。乘风凌绝巅，浩荡江天俯。博望咫尺间，岚影晴吞吐。题诗忆谪仙，斯人邈难睹。日暮怛忘归，渔歌发烟浦。博望，山名。  

***喜彭躬菴处士过访即席赋赠兼送往江南***  

千仞金精不可攀，荷衣今喜接江关。林峦采药文章老，湖海盟鸥岁月闲。暮雨清樽留赣石，春风孤棹过庐山。南中耆旧彫零甚，谁与天涯数往还。  

***雨中由磴道上洪光寺***  

我游得一奇，维此招提径。纡回十八盘，老柏夹危磴。霏霏小雨来，萧晨作轻暝。树色杂烟岚，到眼殊幽胜。衣袂霑古香，伫立发清兴。林隙望山门，天风送孤磬。  

辟地自中使，规模仿朝鲜。毗卢绕千佛，法像穷诸天。幡幢尽奇丽，照耀苍崖巅。胡为名胜区，僧徒散如烟。影常吊山鬼，松鼠窜几筵。荒寒不可留，亭午风凄然。却顾阶除上，游踪破苔钱。  

***春日同汤潜菴介山弟至儿过圣安寺小饮有怀高念东先生***  

草色才青放马蹄，春风随意过招提。旃檀又拜诸天像，杨柳兼寻几曲堤。精舍闲花留对酌，空墙醉墨和前题。旷怀不见香山老，回首双林落日低。  

***海上杂诗***  

画角传荒戍，征旗指大沽。云沙看不极，疆理辨全无。茅屋行彭越，天风送海凫。晚潮吹地至，想像百灵趋。  

真欲穷荒外，追随节使行。朝朝观日出，夜夜听潮生。浩荡求仙志，艰难彻土情。何时沙碛里，提榼饷春耕。  

杰阁从前代，山海关城楼。平看碧海流，千年留碣石，一发辨登州。潮送斜阳落，风传绝塞秋。倚阑聊咏志，俊鹘下荒洲。  

***登丰台太乙阁***  

海滨楼阁上清居，碧瓦金茎落照余。幔卷灵风开玉座，鼓喧春社驻云车。明禋待举甘泉祀，宵火曾窥子政书。倚槛长空数归鸟，楚词哀怨忆三闾。  

***送友人归苏门***  

送子故山去，苏门寻啸台。遗音想鸾鹤，古屋扫莓苔。砌下百泉沸，窗中千嶂开。飘然欲一往，惆怅离筵杯。  

平生怀有道，引领夏峰村。谓孙钟元徵君。尔去枌榆社，还经薜荔门。清风留梦寐，白首课儿孙。挥手潞亭畔，绿槐晴鸟喧。  

***黄山松石歌寄金仁叔将军兼索子湘和***  

黄山松石天下无，好事往往绘作图。千岩万树不到眼，刻意摹写徒区区。茸城将军胸次别，远道移取来崎岖。石一拳耳俨千仞，松不满尺盘两株。盛以巨盎置铃阁，珍比七尺红珊瑚。今年移镇向闽海，临行辍赠及老夫。鸭觜船载入廨舍，宾客咋舌儿童呼。吟窝得此良不俗，大笑今我官岂粗。南荣相对坐竟日，看山读画同欢娱。石也以松为毛发，松亦以石为肌肤。芙蓉一片忽堕地，陵峦宛转秀色殊。扰龙双幹双麈尾，千霄之势当前俱。晋卿倘见定豪夺，柴桑或抚还惊吁。丛桂疏梅助清致，何烦命驾穷天都。将军雅意应有报，几回欲赋还踟蹰。今晨鼓兴了此债，属和火急催髯苏。  

***和子湘春雪后夜坐效韦左司***  

梅花半将开，媚此雪后月。空庭耐春寒，坐到昏钟歇。池光明檐楹，鹤唳激林樾。幽人默相对，诗思清到骨。  

***白云泉***  

迢迢白云泉，一线吐岩腹。涓净涵莓苔，凄清韵琴筑。时有白头僧，持瓢到幽谷。  

***送汪陛交入都兼寄阮亭尚书***  

白发渔洋老，风流众所师。好同天下士，去和济南诗。霄汉县清梦，云山失旧期。沧浪倘相问，道我泛涟漪。  

***过银锭桥旧居***  

鼓楼西接后湖湾，银锭桥横夕照闲。不尽沧波连太液，依然晴翠送遥山。旧时院落松槐在，仙境笙簧岁月闲。白首链师茶话久，春风料峭暮鸦还。  

***初至西陂寄长安诸子用东陂松风亭韵***  

有脚不踏渌波村，清境往往萦梦魂。今年得请返旧隐，烟水顿洗双眸昏。堂开鱼麦宛世外，略彴近接乐春园。御制诗有“当乐故乡春”句，敬以名园。穿花时见孤鹤舞，倚石偶把残书温。空亭林月散清影，祇疑海上升朝暾。孤篁行药遵野岸，扁舟吹笛归衡门。故人天末几怅望，得句难共伧父言。沧浪琴僧澄照期过我，西陂春家酿名。熟开芳尊。  

***过北兰寺***  

豆棚连曲牖，竹径转虚堂。图史心无著，茶瓜味总长。观泉嗟面皱，踏阁爱山苍。白袷凭栏处，松风作意凉。  

别圃从容过，回冈更有亭。沙痕浮日白，山色印江青。列岫承余韵，是地旧有列岫亭。支颐感客星。无须催小队，渔唱暮堪听。  

***卞永誉***  

卞永誉，字令之，一字仙容，汉军旗人。荫生，由通政司知事官至刑部侍郎。有《式古堂集》。  

***杂诗***  

孤鸟声啾啾，小虫复唧唧。感此心茫然，抚膺长太息。视我衾与枕，徘徊不能寝。焚膏耀辉光，顾影重自审。  

***远别离***  

妾理箧中衣，郎买江上舟。郎舟尚未发，载满妾心愁。郎舟自西去，江水自东流。江水流不返，江风吹不住。郎作江头风，妾作江头树。晓风吹树哀，晚风凄又来。树叶若飘泊，妾心空徘徊。  

***卞永吉***  

卞永吉，字谦之，汉军旗人。官绵州知州。有《来远堂集》。  

***初秋发夜郎***  

雾满失前蹊，长林鸟乱啼。石危鸣濑急，峰峭断云低。客久迷乡梦，星驰促晓鸡。秋风何太急，先到夜郎西。  

***邗上送人之黄州***  

故人辞我去，匹马向黄州。别绪频攀柳，相思独倚楼。江流通汉水，春信接邗沟。烽为年来急，迟迟莫浪游。  

***范承斌***  

范承斌，字允公，汉军旗人。袭一等子爵。  

***八月送友人还山***  

碪声将落叶，淅淅动寒帏。秋色来何处，故人今日归。远山孤树小，隔水数鸿飞。却羡君兄弟，舟中话翠微。  

***除架***  

园霜一夜满，三径豁空扉。瓜蔓凉云委，藤阴绿叶稀。寒虫徒唧唧，冻雀强飞飞。秋意原如此，人生念息机。  

***卢震***  

卢震，字亨一，汉军旗人。官至偏沅巡抚。有《说安堂集》。  

***晚泊千墩有感***  

野色平烟草，孤村泛海天。铎声山顶寺，镫影树中船。宿鸟冲残照，征帆落晚烟。长途多寂寞，万感忆从前。  

***中秋夜遣怀***  

芳晨谁共一壸倾，片月孤臣相对清。风里萧疏多白发，树间淅沥有秋声。梅花羌笛催诗思，远杵寒碪动客情。极目凄然怀故里，高堂何日奉瑶觥。  

***听雁***  

闲窗寂寂映春晖，嘹呖参差听渐微。故向羁人头上过，偏从独客舍边归。楚南麦长流民返，燕北沙温猎骑稀。珍重远投鸡鹿塞，雌雄相保任高飞。  

***隆教寺***  

层峦回合梵王宫，色相楼台烟雨中。千树门头盘石磴，一铃殿角语天风。林栖孤鹤樵僧返，山拥重云野寺空。薄暮疏钟催去客，那禁神骏忆支公。  

***送陈其政副使之任广东***  

荷风柳露飏双旌，杯酒酬君出凤城。江上锦帆鹦鹉唤，岭头龙节荔枝迎。烟消瘴地花多种，山耸蛮天驿几更。回首洛阳春易老，可能频念故人情。  

***闲居杂咏***  

木杪西风禁乱鸣，索居此日叹浮名。酒能痛饮黄金尽，事较粗知白发生。岁月堪悲同宋玉，行藏何必问君平。远来嘹唳衡阳雁，笑尔劳劳历百城。  

***王遵坦***  

王遵坦，字太平，益都人。官至四川巡抚。有《愿学斋》、《墨甲堂集》。  

***咏古玉镜***  

人间铜臭久尘埋，圆璧千年出洛街。晓步想随双凤珮，晚妆应照九鸾钗。微茫斑駮云生面，错落光明月入怀。最好琼楼伴仙子，素娥斜捧上瑶阶。  

***王樛***  

王樛，字子下，号息轩，汉军旗人。荫生，历官通政使。有《息轩草》。  

***九日同高念东在衡及从子敷政游丰台***  

未恨途穷阮步兵，路讹偏喜惬幽情。寒流静抱孤村碧，平楚遥连晚照明。秋色近知为圃乐，病身差幸出游轻。何年淄水盘山道，共话南塘九日行。  

***夏日***  

暑气侵人难久卧，夕阳故故度窗纱。不如散发浓阴下，细看游鱼饵落花。  

***八月十一饮敬兹寓归与信涉仲美坐小园葡萄疏影如画复小酌数盏漫赋一律柬念东***  

柳丝摇落叹金城，深夜怀人华发生。过雨疏烟浓树影，乍寒脱叶起秋声。酒徒未欲论升斗，傲吏惟应隐姓名。长羡鹿门多旧侣，沿溪踏月看秋耕。  

***行赵堡口寄念东***  

黄沙漠漠近幽燕，泽国心惊物候偏。远浦送帆初灭影，夕阳到水欲生烟。时名愧我甘牛后，归计多君在雁前。倘遇相思须载酒，南溪柳外听潺湲。  

***龚佳育***  

龚佳育，字祖锡，号介岑，钱塘人。历官光禄寺卿。  

***题垂钓图***  

无心随处便为家，渺渺伊人水一涯。翻笑秦民太多事，沿溪何必种桃花。  

***张宸***  

张宸，字青雕，江南华亭人。由中书历官兵部郎中。  

***越中秋思***  

日落长沙枫树红，断猿啼处暮云空。可知昨夜乡关梦，身在寒烟万点中。  

八月江湖起暮寒，青枫浦口角声残。更吹龙笛家家雨，一夜巴陵去住难。  

***将登铜雀台过漳河***  

跃马向三台，扬鞭漳水隈。寒沙势空阔，独鸟意徘徊。旧碛沈铜瓦，秋风起霸才。潺湲流不尽，枫荻自悲哀。  

***赵而忭***  

赵而忭，字友沂，长沙人。荫生，官中书科中书。有《虎鼠斋集》。  

***同孝升丈即席次邓孝威见送韵***  

自信无良策，穷年抱犊衣。春携三月去，天放一人归。白简谁言事，青山愿息机。深思前路好，孤艇送余晖。  

***陶之典***  

陶之典，一名大云，字五徽，号澹庵，宁乡人。官内阁中书。有《冠松崖集》。  

***南天门***  

<山截>嶪忽自平，心目一为旷。帝座殊未遥，踟蹰碧落上。班荆待同游，且与云揖让。云起乍平门，林峦失背向。飞断万松涛，自成千顷浪。仿佛见海蜃，楼阁幻奇状。数日迟岳云，对此一元畅。  

***洞庭守雪***  

十年湖梦隔，忽向湖中舣。洞庭雪耶非，峨眉幻为水。水落云势张，沙翻空气委。一夜湖雪平，寒光无起止。茫茫十二螺，疑被同云徙。吹我高寒心，浩入湖波瀰。夜色一气中，舟呼素烟里。独寤洞庭澜，孤怀向元始。  

***浯溪道中***  

横空秋气发，历乱舞山晖。楼势摇溪竹，钟声返寺扉。谷闻群兕斗，云带断峰飞。独有乘风翮，迢迢万里归。  

***抵密印寺逢晴***  

望近毗卢旭影重，溪桥一似故人逢。百年听老钟声客，千嶂颜开佛日冬。全染名山成锦绣，只留新雪辨芙蓉。雪畴正有商量事，耆旧先来自别峰。  

***林尧光***  

林尧光，字觐伯，莆田人。拔贡生，官行人司行人。有《湅亭诗略》。  

***过宾秋园亭***  

策我红藤杖，开君白版扉。山亭棕树暗，石磴枳花飞。小隐偏危帽，幽寻尚氎衣。此时足虾菜，江口子鱼肥。  

***李经垓***  

李经垓，字性符，号<矢出>庵，任丘人。诸生，以荫补国子监博士。有《东园集》。  

***文选楼***  

梁祚几何时，斯楼独存久。痴哉大法王，舍身如敝帚。可怜太子统，痛心独搔首。国事日已非，才华空八斗。使之践帝位，不至台城丑。著意在诗书，满腹苍龙吼。小事谬而死，贤不永其寿。文快贤士心，楼播词人口。今古重斯文，遗像垂孝友。瞻礼尽同人，相看自不朽。  

***望支硎山***  

大士圆通路，岩廊一望间。浅深环法水，高下尽灵山。孤塔白能立，群松翠可攀。支公何处是，日暮采烟还。  

***惜花***  

喜雨催花开，怨雨催花谢。问雨雨不知，花开花陵藉。  

落花飞满衣，似有留人意。何处无情风，依然吹落地。  

昨朝花正好，今日花已老。借问爱花人，落花扫不扫。  

***旅夜闻笛***  

乡梦难成付酒杯，谁家长笛耳边催。愁人不听伤心曲，说与邻家莫送来。  

***佟凤彩***  

佟凤彩，字高冈，汉军旗人。由副理事官官至河南巡抚。谥勤僖。有《栖友堂集》。  

***过襄城石首山***  

汝水驱车马，扬鞭指翠屏。泉声冲石落，鹤唳隔烟听。远树连云淡，微风拂草青。轩辕曾问道，留咏寄山灵。  

***天门山***  

百战生还解佩刀，扁舟东去走江皋。鬼神护此千秋石，阊阖开当万里涛。白日行空天马过，黑风吹浪海鱼高。扪萝直到云烟里，惆怅山灵笑二毛。  

***晚登保安城西望小顶山***  

碧嶂青青翠色横，夕阳直射古荒城。乱峰烟锁层层秀，瀑水晴悬的的明。鸟弄余辉缘树语，樵迷幽径带云行。停骖西望饶佳致，远隔关山忆帝京。  

***丁炜***  

丁炜，字雁水，晋江人。诸生，由训导历官湖广按察使。有《问山诗集》。  

***卧病酬林澹亭***  

轻寒腰带减，窗竹渐离披。未得高眠早，常愁退食迟。青山秋后梦，黄叶雨中诗。酒熟东篱下，君闲可预期。  

***甲辰上巳沈康臣过集***  

佳辰须强饮，谁慰寂寥居。花柳看憔顇，江山待祓除。休文能过我，逸少有遗书。且共追觞咏，情深感慨余。  

***送唐习之游金陵***  

都亭春霁后，送子复南游。箧里仲宣赋，樽前玄礼舟。啼莺移苑树，乳燕入江楼。故国今如许，清吟且莫愁。  

***奉陪王贻上登八境台次元韵***  

积年难晤面，今日共登台。诗看前人咏，樽因我辈开。霜鸿依泽集，星使泛槎来。极目江天外，风烟蔽草莱。  

远水双流合，严城四望孤。春潮通野渡，夕鸟下平芜。宿雨藏墟市，轻风过舳舻。明朝愁欲别，握手缓斯须。  

***新淦舟行***  

城下空江向北流，虔州西上正悠悠。柳边过雨鹭窥网，花外夕阳人倚楼。渔笛数声愁欲剧，篷窗孤枕梦偏幽。一川烟景频来往，每对青山忆旧游。  

***元日即事次上官三立大廷尉韵***  

鹓鹭班归彻火城，阳回初啭上林莺。嘶风宝骑联镳出，映日宫貂簇锦行。柏叶共分春昼酌，梅花独结岁寒盟。喜瞻云物新开霁，应念调和属老成。  

***献陵怀古***  

同姓占封此地嘉，贤王礼乐有光华。当年《大雅》归毛氏，落日遗宫忆汉家。鸦啄残红翻柿叶，雁迷浅碧过蘋花。翛然立马苍茫外，城角秋深起暮笳。  

***病起示舍弟韬汝***  

三秋卧病叹支离，冷雨幽窗祇自悲。换得衰颜惊鹊镜，移来废砚触蛛丝。暂抛世累钟残后，顿起乡心叶落时。莫道身慵生事减，池塘犹示惠连诗。  

***贾谊宅***  

洛阳才子屈长沙，旧宅开残橘柚花。天下治安犹痛哭，南方卑湿漫伤嗟。霜寒废阁啼妖鵩，日落荒庭集暮鸦。千载怀湘同有恨，赋成骚客鬓应华。  

***胡介祉***  

胡介祉，字循斋，号茨村，宛平人。荫生，历官河南按察使。有《谷园诗集》。  

***望是故乡行次毛子霞归郢***  

毛生岂是鸱夷子，何事吴山复楚水。子长二十称壮游，梁鸿《五噫》何年始。晴川阁上补新图，赤壁矶前吊故垒。犹忆金台蹑屐过，白眼那顾公卿屣。此时意气徒干霄，击筑声残悲不止。卖文卖字知者谁，掉头一旦辞燕市。负却金箱五岳行，高踪到处畴能比。余也薄宦鄂王城，竹里花间期共倚。昨来折柬索新诗，迟君不来真缺事。忽闻冲暑归并州，极目烟波渺何许。欲采瑶华未得将，盈盈相望人如咫。我亦移官向岱东，片帆拟挂秋风里。别后相思知若何，江云江树愁无已。万叠峰阴听雪楼，晞发高吟想在此。  

***过武胜关***  

万山连不断，断处一关通。马踏残烟里，樵归落照中。晚云平古道，霜叶舞寒风。不尽天涯思，征鸿点碧空。  

***王鑨***  

王鑨，字子陶，孟津人。贡生，历官山东提学道按察司佥事。有《大愚集》。  

***西郊***  

霜落松杉劲，场空黍稷收。回云余暮雨，古大畏寒秋。寂寂村烟断，荒荒野水流。兵戈身已老，忍泪向旄丘。  

***夕阳***  

夕阳衰草伴寒丘，老树阴风吹敝裘。月落孤城残角暮，钟鸣旅馆夜心秋。独怜处世才无用，翻恨经年战未休。剩有东都闲故旧，同携鲁酒上高楼。  

***魏裔鲁***  

魏裔鲁，字竟甫，号曦庵，柏乡人。诸生，历官山东盐运使。  

***马道***  

削嶂通烟雾，攀萝曲径扪。银沙走石壁，雪浪漱云根。老树垂松子，寒溪长竹孙。停骖邮舍晚，愁绝听啼猿。  

***白草桥***  

青山两岸合，白草一溪斜。驿路桥边树，烟村嶂外家。石梯堆积雪，铁锁控流沙。役赋多愁苦，遥闻每叹嗟。  

***夔门***  

峡连数百里，日月隐重峦。彩鹢狎惊浪，轻帆下急滩。山回神女庙，水绕武侯坛。形胜今犹在，伤心望永安。  

***山居***  

十丈丹梯百尺溪，绿杨村在众峰西。松门日暖眠花鸭，藓径云深护竹鸡。卷幔远山青未了，携觞嫩草碧初齐。幽居最喜无尘事，时有春禽隔树啼。  

***雨淋铃***  

銮舆出狩幔宫围，栈阁铃声夜雨霏。寂寞昭阳谁奏曲，梨园觱篥有张徽。  

***成光***  

成光，字近天，号仲谦，大名人。荫生，历官湖南粮储道。有《素园诗集》。  

***客秋别汗朱于都门至是造访濮阳***  

名流垂画舫，才致近归君。夜拥青藜杖，朝挥白练裙。悲歌辞上谷，握手对南薰。吾辈何摇落，同淹麋鹿群。  

***饮邺郡李磊轩斋***  

一逢元礼羡登仙，把臂论交岂偶然。邺下风流词赋盛，客中心事酒杯传。隔窗鸟语消残暑，夹径花枝起暮烟。旧德世传兼嗜古，尊彝满眼任留连。  

***魏勷***  

魏勷，字亮采，号苍霞，柏乡人。荫生，历官陕西临洮道。有《玉树轩诗草》。  

***喜彭士报自豫至燕***  

跋涉何辞远，中原匹马来。黄金燕市客，白雪孝王台。笛里关山老，年光日月催。华堂秋色静，试共尽余杯。  

***周应遇***  

周应遇，字鹤泉，一字麓山，善化人。官云南洱海道佥事。有《友水轩集》。  

***楚雄游紫顶寺同王玉熊李少白汪季安时茶花盛开***  

绮阁盘溪顶，千松抱佛青。好花先客醉，尘影对泉醒。官恋闲中弈，僧翻忙里经。晓来成底事，归路愧山灵。  

***韩则愈***  

韩则愈，字叔夜，鄢陵人。贡生，官永嘉知县。有《秋岩诗集》。  

***灵峰洞***  

有峰拔地起，亭立三千尺。转折拾层级，洞天窥一隙。幽邃直佛窟，传闻太守辟。岁月既已久，石上苔藓积。洞门俯众山，双筍谁为擘。灵芝高可采，初月瀁金液。小憩招白云，藉草欲晨夕。山僧不厌人，筍蕨喜留客，终老袪尘缨，优游此山泽。  

***蕺山晚眺***  

石磴盘旋共客登，微茫水雾认层层。桥边落日迷秦望，城上寒烟接禹陵。远浦渐昏闻过雁，柴扉半启见归僧。旅愁好借风吹去，又费先生酒一升。  

***许遇***  

许遇，字不弃，一字真意，号月溪，侯官人。官陈留知县。有《紫藤花庵诗钞》。  

***江上寄友人***  

处处春归客不归，片帆迢递逐斜晖。野花点水红应瘦，远树留云绿正肥。读遍好诗愁未醒，看残明月梦还违。何时得结寒溪侣，箬笠青蓑弄钓矶。  

***丁耀亢***  

丁耀亢，字西生，号野鹤，诸城人。诸生，由教谕历官惠安知县。有《逍遥游》、《陆舫》、《椒丘》、《江于》、《归止》、《听山亭》诸集。  

***瓜洲***  

水外苍烟一鹭明，长天雨歇半江晴。双舟对过如梭急，爱听船娘转舵声。  

***屠牛叹呈张中柱学士***  

燕市西番旧羌落，屠杀天生自安乐。都城用牛不计万，远近群驱就束缚。撑拄蹄角侧不起，努张血力睛犹烁。钦刃一哮微带声，中节砉然遂解髆。庖丁见惯谈笑轻，一瞬十牛如振萚。众牛旁立相待死，毛角濈濈神自若。胔肪同登大俎盘，皮骨群分百匠错。死犹济物不辞用，生本利人代耕作。虎豹凶残出于柙，劳生尽力填谿壑。功罪报施已不仁，造物何尝分厚薄。东风春草年年生，老牛死尽犊还耕。  

***哀陈章侯***  

到处看君图画游，每从兰社问陈侯。西湖未隐林逋鹤，北海难同郭泰舟。鼓就三挝仍作赋，名高百尺莫登楼。惊看溺影山鸡舞，始信才多不自谋。  

***梨口村***  

瑶草琪花遍地生，青禽红果不知名。层层列岫天如束，人在翠微深处行。  

***听笛***  

寂寂远峰青，梅花落洞庭。何人吹入破，能使客愁醒。鹤唳云门远，龙吟海气冥。悲秋兼别恨，明月满山亭。  

***孙锡蕃***  

孙锡蕃，字棐臣，黄冈人。拔贡，官霑化知县。有《复庵诗集》。  

***春游有感***  

茅亭三五隐湖东，避世寥寥北海同。万马中原凋壮发，孤峰天外卧山翁。江声夜夜流明月，柳色青青冷汉宫。雨长石苔春渐老，伤心人在落花中。  

***东古寺次杨伯祥兵部韵寄金子骏先生***  

天末孤臣走闲关，芭蕉一叶已轻闲。身存湖泛鸱夷子，亲老人传谢叠山。读史英雄成败论，立孤难易死生间。肩头霜雪平生事，夜半悲风逐鬓斑。  

***宋之韩***  

宋之韩，字奇玉，号莲仙，沂州人。岁贡生，由教授历官泸州通判。有《海沂诗集》。  

***鸿禧寺灯下***  

湖州鸿禧寺，夜静似深山。晚磬月中细，晨钟院外闲。经声连竹径，佛火出花关。禅舍浑无事，灯光动旅颜。  

***泸署感怀***  

忆昔虚声二十年，于今俯首蜀江边。牙签数卷父书在，鸟道千峦王路艰。寄傲时思康乐里，题诗尤觅雪涛笺。无端远涉不毛土，无赖秋心系暮蝉。  

***刘汉藜***  

刘汉藜，字博仲，鄢陵人。恩贡生，官江南清河知县。有《宝苏斋诗稿》。  

***同淇瞻登伾山***  

北阙浮云迥，伾山秋色多。寒声落危石，木叶下黄河。抗疏新骢马，传经旧薜萝。少年登眺意，回首已蹉跎。  

***舒逢吉***  

舒逢吉，字康伯，广济人。诸生，官浏阳教谕。有《综雅集》。  

***九日饮王山长斋***  

雁声嘹呖过西楼，共客长安我独愁。自荐羞怀丞相刺，仙登喜共故人舟。频斟绿蚁凝双眼，谁把黄花插满头。取醉莫嫌归路晚，一钩斜月正凌秋。  

***彭焱***  

彭焱，字然石，孝感人。岁贡生，官黄安训导。  

***古剑***  

鹈膏白鹇，尾清光凝凝。一沟水良工，未有儿女情。冶铸全兹英雄理，光芒不屑剸蛟螭，愿击小人卫君子。我今持尔久无功，不用还与沈埋同。白酒浇入古血腥，对尔惨淡临西风。  

***寄家仲***  

牂牁江上羽书催，裹血将军夜半回。异国惊魂豺虎路，天涯洒泪弟兄杯。那堪生死十年事，都付关河一使来。壮志消磨双鬓短，几回残梦楚天隈。  

***毕际有***  

毕际有，字载积，淄川人。官江南通州知州。有《存吾草》。  

***秋夕***  

隔户度轻碪，空阶鸣络纬。此处少梧桐，不知落叶未。  

***和其年即事原韵***  

镫下幽窗读《楚辞》，忽惊秋鹘纵绦丝。竹炉声寂鹦哥语，正是檀槽半咽时。  

***重九前五日西园小饮***  

漫道重阳期尚赊，东篱黄菊已先花。檐前秋满云笼月，天外星寒客泛槎。高会况逢鸿雁到，豪吟直欲斗牛斜。池亭镫火环如昼，疏柳幽篁醉孟嘉。  

***方畿***  

方畿，字奕千，号还青，桐城人。恩贡生，历官汉中同知。有《四松斋集》。  

***淮南***  

漕舟帆底客登楼，漂母祠前树报秋。地枕江湖连岱岳，天开淮海是扬州。战场旧握群雄策，河势初分二水流。自是世儿无具眼，坐输荆布识王侯。  

***傅燮詷***  

傅燮詷，字去异，号绳庵，灵寿人。荫生，官邛州知州。有《绳庵诗稿》。  

***自石邑之蒲吾***  

高峰四合插天齐，石邑西来路转迷。鸟道半随山曲折，人家多在涧东西。依墙种树遮茅屋，垒石为桥接断溪。幽境自能消溽暑，长吟缓步一攀跻。  

***山中绝句***  

文山突兀接晴空，俯瞰群山培塿同。昨日市城西望处，此峰正是夕阳中。  

***章汉***  

章汉，字素岩，任丘人。诸生，官武邑教谕。有《贮月轩诗》。  

***日说***  

日说归休未便休，三年濡滞一生羞。秋风虚动张翰棹，夜月空悬庾亮楼。七叶汉貂声自藉，千金燕骏骨谁收。贤愚穷达从来事，呼我何妨任马牛。  

***魏体仁***  

魏体仁，字仲一，号筠圃，南乐人。官永清训导。有《一枝堂诗集》。  

***抵嘉阳***  

策马春风入汉嘉，山城曲抱水流斜。子云亭古余芳草，孙氏台空吊落花。十里桑田藏竹户，几行柳市带渔家。车停昨夜飞新雨，洗出峨眉一带霞。  

***颜伯珣***  

颜伯珣，字石珍，号相叔，曲阜人。官寿州州同。有《秪芳园遗诗》。  

***孤琴叹***  

残弦少新张，孤琴久难理。回舟抱汝来，弃置复似此，譬彼良友朋，愈疏道深耻。平生所绸缪，焉能缺终始。时迕事竟违，幽情递变徙。况罹雉罗间，赤舄羞几几。晨床蒙蛛丝，宵月啮鼯齿。惨澹金博山，音断琅玕水。中庭买双鹤，饥鵛鸣未已。旧欢尚零落，新知安足倚。人生慎离合，明发泪清泚。  

***八月望后际堂诸子携酒过馆舍时将去正阳***  

不欲非公绰，卑栖岂士元。旧耕思土鼓，新彦望金门。岁晚才难并，诗成泪有痕。白头看衮衮，多尔在中原。  

***厌归***  

归厌犹妻子，官微少簿书。吟诗从乱帙，种菊未亲锄。危树号饥鹤，残经守蠹鱼。深知老马悔，浪说在盐车。  

***璿玑泉***  

巨峰划中陂，东南无半麓。中有百溪流，上有十丈瀑。势割朱夏长，寒刮亭午目。遂使神鬼工，中园得渗漉。青天振飞响，殷雷转岩木。谁寻从来源，汉使终往复。此地济惠通，涓滴不敢掬。明禁三百年，沟洫废为陆。匠心理独成，凿井原山腹。周蔽<山含>岈嶂，窟藏环斗轴。牵牛咫尺内，运如璿玑速。洞掣玄冥宅，浩落珠万斛。支分各汇陂，南走石池澳。欻解抱瓮忧，滋生赖溪竹。凫鹥日满梁，鲂鲤亦渐育。匪直群类蕃，黄茂锡嘉穀。济兖水利亡，旱虐时反覆。狃俗自乏术，天岂罪饘粥。乃知神禹功，润泽在四渎。近者淮泗间，机法颇赢缩。颍川虹饮筒，用乖文可读。此志竟寥寥，栖讬同麋鹿。云水杳冥去，窈窕成春服。缅昔辋川人，遗篇临池录。  

***秪芳阁***  

澒洞陂水阴，中岸折长壑。南屏诸峰稠，林木互参错。苍然秋色深，窈窕见层阁。洞户属玲珑，霭气夕漠漠。水声琴书润，天碧衣裳薄。阁下转曲房，步櫩缘岭凿。葳蕤紫珠盘，当槛纷未落。苔长屐痕疏，梯石净洗削。昔闻礻衣人，不加陶渔乐。矧余一褐夫，泉石殊不恶。近攀越观云，远召缑岭鹤。婚嫁愿何奢，栖意尽寥廓。  

***中陂***  

万物皆忌盈，山水宁厌取。自开原山泉，中园坼水府。出纳皆汇陂，势无百里土。譬犹建中州，四澨分条缕。黯淡原山崖，窟根互撑拄。石气入青林，幽姿为云雨。南屏镜中悬，一一类天姥，春莼丝就搴，秋鱼鳞堪数。往往花港船，清樽随棹舻。过阁侣常集，岫月待初吐。长笛碧烟收，如闻潜蛟舞。万象纷濛濛，光炯鉴可睹。岸疑留遗佩，洞欲摘石乳。幽胜固非一，物色兼草莽。江汉有覆舟，他山多贙虎。消息懒服食，何羡生毛羽。  

***马之骦***  

马之骦，雄县人。官寿张主簿。  

***过扬子江宿玉山寺示僧达已***  

客枕五更尽，禅龛四壁空。梦归天界外，身在佛声中。山静自移月，江平不动风。迟明理舟楫，前路指飞鸿。  

***盼柯园晤石耳山人***  

劳生谁复澹风尘，石耳山人道意真。栗里曾称晋处士，叠山原是宋遗民。清余积雪萧萧发，危挺孤嵓落落身。莫讶武陵非隔世，桃花流水自通秦。  

***广平别友***  

两易春衣共薜萝，乍临风柳听骊歌。悬知别后清宵梦，只向邯郸道上过。  

***吕鼎铉***  

吕鼎铉，字嵩和，掖县人。官宣大督标参将。  

***过慧宗上人禅院***  

闲来过野寺，随意卧僧床。峰静秋阴转，松深午梦凉。点晴龙破壁，听偈鹤登堂。不作出尘想，泠然与世忘。  

***高奣映***  

高奣映，字雪君，姚安人。世袭土同知。有《妙香国草》。  

***题陈翼叔石棺***  

石椁添新事，坚贞贮此身。乾坤无久客，天地有遗民。矍铄闲消岁，呕哑漫对人。何时当碧化，笔墨吊孤臣。  

## ●卷三十三

***惲格***  

惲格，字寿平，后以字行，改字正叔，武进人。有《南田诗钞》。  

***王郎移家桃源涧***  

搴幽缀山楹，解辙弄薜荔。上交杉篁音，下瞰欲无地。激波澹花林，翰墨散春气。半壑异昏明，瑶琴枕独寐。窥庭如在山，探山山晖閟。有时风雨来，襟带乱空翠。应闻天鸡鸣，或与猿鸟值。出入径寸间，森然万象植。云物敢秘精，造化同得意。玄黄改橐籥，阴阳无根蒂。振冠千载上，浩荡骋灵辔。  

***古意***  

鷤鴂一以鸣，芙蓉不可讬。天津泻其波，蟾蜍久寂寞。黄鹄正号呼，羽毛半凋落。离离蛸蟏织，唧唧野田雀。八风不动籥，元气亦无橐。白云一朝枯，仙人足安错。  

金虎行肃杀，山树悉衣赭。瑟风荡琼华，崇城阒如野。彀弩射高墉，鹰隼不能下。日月无瞆聋，江河忽暗哑。谁将乘龙渊，空望游车马。  

扶桑有红蚕，缫丝茧如瓮。采彼云霓光，言织麟与凤。瑶姬守明河，绿梭不能控。高飂乱丝结，若华泪交送。虙妃为抚膺，湘君亦凄恸。燃火索琼茅，从君卜天梦。  

十年爱鲍鱼，天下无臭兰。岂知昆仑墟，恶草成琅玕。红云摧帝珠，有鸣非玉鸾。<虫巢>既丽其裳，范亦华其冠。灵夔宴旱魃，玉斗酌金盘。九鼎已沈河，谁能辨神奸。  

列星如垂珠，美人以为服。惜哉无良期，丹泉不可浴。投身下大荒，空悬九幽烛。西皇犹未寐，悬圃方局促。我欲乘飘风，行空岂有足。神灵驾云车，旋转亦无毂。  

枯桐失牙徽，玄云散重阴。一从操《南风》，千秋无此音。举世不见赏，空有太古琴。轩辕何时遇，重华旷难寻。田连抽其弦，泰容忘其吟。灵祇中夜泣，兰气秋已沈。縆丝不敢言，何繇写我心。  

闭户图仙灵，出门贩五岳。五岳不得售，仙灵何能乐。芙蓉羽衣瘦，冰鳞玉肤剥。星明不见月，无晦岂有朔。螣蛇矫其尾，奔龙皆丧角。有凤鸣荆山，吾将采良璞。  

下土正麟斗，若木风荡荡。一夕坠濛谷，六龙不得上。夸父亦何愚，邓林以为杖。崦嵫只一山，神州亦无两。百灵皆高眠，而我独偃仰。早不畜雄鸡，何时见天朗。  

绮里在南山，弹琴见白帝。骑虎行翠微，刚风犁青蕙。神泉窦已塞，穹洞霾风闭。瑶圃困春租，芝田穷秋税。徵调及山鬼，翦伐尽八桂。何以荐兽藁，女萝束薜荔。珠树无余枝，珍果不留蒂。致书问游云，云将欲流涕。  

坎井在东道，棘林出西陌。后园树以梅，前檐复栽蘖。坎下不可饮，棘中非安宅。苦雨零我衣，酸风交相射。灌兰无余臭，种芝少光泽。沈忧方及晨，长叹坐至夕。  

九月披重裘，凝寒堕人指。北辰换枢纽，鳌足正南徙。积气俄已倾，星辰乱天纪。温风久不至，邹衍冻其齿。凤鸟忽无声，伶伦寒其耳。  

长星三十丈，有孛如车盖。太白当昼明，日轮不能大。朝闻泰山吟，暮见鬼神旆。磷火化列星，哀鸿作天籁。神京正嵯峨，河山自根蒂。雕题贡名马，卉服献珠贝。灾患亦不生，妖祥复何害。  

巫阳呼九关，空中鸣天鼓。增城非故居，上帝无宁处。横流奔重霄，不周没其柱。南山虎无食，牛哀夜相语。衔尾浮渡江，叹尔不如鼠。  

北地有藏碑，悬谶出渊水。云谁司盖藏，鬼斧不得毁。其文既傎错，其言复何指。柳叶辨虫书，煌煌告人纪。天神笑下土，鲁国无男子。吕尚方鼓刀，投纶未知止。关中何寂寞，拔剑亦云已。  

燕赵非我乡，衡霍久见隔。升高望四野，但有狐貍迹。莝彼豢龙刍，秣马将安適。盛年亦须臾，前路转见逼。还顾望灵台，芜草已盈尺。灵台尚不存，憔悴敢自惜。  

高冠不复暖，久客无完裾。悲风缘隙来，阴气惨不舒。日夕望大江，谁能脂我车。富贵于我贱，贫贱于我贵。珪组何敢爱，沟壑何敢讳。椒薰昔所佩，缨緌今所畏。无裳岂忘寒，长饥岂忘味。安得榑桑晖，冰苕作春气。  

***古意赠友***  

大匠不运斤，楩楠同薪樗。王良不在御，神骥贱为驽。和氏勿见剖，弃掷成碔砆。利器非蟠根，胡从知湛卢。所以处风埃，贤智尽为愚。囚臣世所笑，鲍叔为脂车。谋业须逮时，蓬累徒区区。吕梁何必险，侧足在通都。旷观钧陶外，黾勉崇令誉。  

高穹垂星芒，鸡鸣耿长宵。穷阴尚流霰，春气在寒条。黄钟久希声，举世失《箫韶》。何由见凤仪，期与帝相要。重轮转羲驭，吹万旋斗杓。阳林交丹翠，阴涧发兰苕。螣蛇盘霾雾，鹰隼乐风飙。绝足未奔空，凡马同衔镳。绛螭一骧首，重云开紫霄。  

***晓行深谷***  

树暗不断烟，崖蜂时堕蜜。藜床荔垣藓交络，桧雨篁阴不见日。松梢风过落藤花，仰看饥鼯啄山栗。  

***游仙曲***  

天衣如云初拂石，碧眼仙人散绀发。上有琼华照银阙，绿波无风见蟾月。瑶圃玲珑翠相结，赤城鳞鳞堆绛雪。采香仙妾纷成列，东行海水飞尘积。卢敖绿玉杖九节，齐侯枣花散余白。上元酒盎澄天碧，芦刀刻髓流金液。行厨炰麟烟五色，海上歌鸾闻乐阕。山河率舞灵妃悦，白鹄西飞一双雪。汉殿何年种桃核，真人宵光眼相射。欲耕下土无阡陌，鼋鼍驱风移水魄。榆柳凋枯安可摘，昆仑破碎非我宅，骑龙奔云九关辟，登降帝台杳无迹。坐卷红霞展瑶席，手顿羲和不敢夕。  

***在东园柬毛稚黄***  

海云茫茫春霰断，柳丝绿遍寒江岸。细网幽窗竹烟乱，山桃海棠落将半。鸟声过残雨，兰风细吹案。我思在空谷，我梦属云汉。衔璧只独照，锦衾空宵烂。飞花濛濛还坐叹，江郎藻笔不在腕。石泉水芹泛谿馆，柳下无人待谁锻。  

山楼曲傍碧山，临清潭，修篁、灌莽，蓊薆相交覆。中有小楼岑然，窗棂洞明，惲子寝其上。晨兴延眺清寥，凄烟浏风，目远心迩。隐几吟哦而自吊，意忽忽若有所思，而无其端。惝怳<艹霝>冥，疑有所遇，而不可究诘。纷纷袭袭，如乱丝相缪，其来惕怵，其去黯惨，气郁色换，动人之魄，摇人之精，终不知其所从。起而强名之曰“感谥”，曰“怨思”，皆是也而非也。乃系之以歌，讬缠绵之思于其音云尔。  

空楼蔽芳树，竹叶落翠羽。瑟瑟琅玕满楼雾，青青楼上山无数。湖风吹山山作云，湿云含雨连山度。我思飘渺云中君，乃在十二峰间汉皋路。贻我瑶华双珠珮，流光洒洒空灵遇。金银台冷芙蓉衣，弱水如烟散霞圃。星飞井底海水乾，去天一角望蛇盘。手绾罗襦非合欢，雌龙怨涩冰弦弹。绡文乱染红兰珊，娇花泣露金井寒。辘轳声转烟萝坞，梦送春云过江浦。天鸡唤梦云不知，满楼湿尽山楼雨。  

***初冬过荆溪访潘元白便移舟西氿从南山一带看枫叶同游为天台石枚吉月陵友云元白髯浮屠***  

我从兰陵来，呼友荆谿市。荆谿主人爱看山，牵船脱帽西风里。千林十月不见霜，平隄碧草浮鱼梁。芦花冥冥水浅浅，杨叶索索烟苍苍。潘子挥长笺，篷底坐焚香。四座分酡酥，倾杯无酒浆。江东步兵自行炙，邺下才子调银簧。舍棹入翠微，扶石憩山馆。石林崩滩路不同，高松无人鸟相唤。前坂穿稻畦，樵径忽下断。古藤摇寒柯，红桕落将半。榆风柽露变殷紫，杉阴桧枝翠交乱。几时饭黄精，直上铜山颠。一为鸾凤音，万壑皆泠然。日夕下兰坡，高歌齐扣舷。手拂冠缨弄鱼鸟，葭汀空影相澄鲜。渔网冲烟沙岸直，水光尽作明霞色。回看松路起昏鸦，云暗山门众山黑。  

***孤山远眺***  

振衣空翠里，怅望水天隈。百谷秋涛壮，千帆夕照来。竹深山径合，云尽海门开。无限登临意，忧时赋《七哀》。  

一峰原砥柱，今日见桑田。孤山原在江中，属泰兴，今成平陆，为骥江所有。海峤云边出，江城树杪悬。叶飞孤岸雨，雁度万家烟。吴楚苍茫里，凭高思渺然。  

***江城***  

秋风杨柳渡，马首散秋声。万雉云连水，三江雨洗兵。楼台横战垒，箫鼓动严城。未见爰居下，波涛夜不惊。  

***寄范荆门***  

白马雕弓玉辘轳，荆门专阃握铜符。虎牙吹角翻新垒，鱼腹披云按旧图。月满三巴歌出塞，秋高千骑猎平芜。轻裘傥过衡阳路，好遣双鸿到五湖。  

***柴墟怀古***  

金牌旧恨泣鲛绡，江岸荒祠尚寂寥。自昔河山征战地，至今风雨鬼神朝。涛翻白马东来急，天接黄龙北望遥。极目寒烟凭吊处，长虹中夜出云霄。  

***王颛庵太史拙修堂宴集分韵时移家还里将有远游留别娄中诸君子***  

花残江馆滞征缨，绿浦红潮柳岸平。芳草有心抽夜雨，东风无力转春晴。艰难抱子还乡国，落拓浮家仗友生。只为踌躇千里别，归期临发又重更。  

***同李非夏湖山眺望***  

春愁正满落花天，不见王孙又几年。添得湖山今日泪，玉箫吹断鹧鸪烟。  

旧梦湖南春雨空，高歌无地望崆峒。囊中自有江山在，乱采莺花入变风。  

白马江潮自往还，鸱夷旧恨满吴关。可怜都作啼鹃血，红遍西湖梦里山。  

天地容吾未老身，烟云不改旧时贫。西湖四月无游女，独采蘋花待故人。  

***海昌东门望海***  

海老神蛟入夜哀，观涛曾见水云开。奔雷欲散连鳌雪，一线横空白练来。  

海气苍茫冷罽袍，几看明月蜃楼高。可怜精卫当年影，片石犹悬大海涛。  

***题杨柳***  

何处香车紫陌尘，枝枝斜堕落花津。美人独立东风里，半为春愁翠黛颦。  

乌啼江月正昏黄，风袅残烟翠带长。最是笛中听不得，白门花落旧宫墙。  

弱缕风前未送寒，和烟和雨上阑干。当年歌舞消魂地，深院沈沈独自看。  

莫为春愁减带围，风前弱缕尚依依。伤心最是红桥路，宝马钿车乱后稀。  

绿池花片晓来增，欲挽东风力不胜。只为送春无几日，自将烟翠染谿藤。  

数点昏烟月一潭，绿阴桑火过春蚕。从今移入图中看，不必攀条忆汉南。时石谷王山人为天涯诸同好画柳，尽宋、元诸家变体，穷工极妍，称一时胜事。  

灞岸千丝定有无，隋河旧绿已全芜。抽毫细染眠烟势，兵气应难到画图。戊午秋，江南杨柳翦伐略尽，予别有《叹柳》诗。  

梦隔春云海路长，杨花飞尽莫思乡。闽南不是无青柳，海国遥闻已种桑。题闽海张郎《柳图》，故有此句。  

***杨宗发***  

杨宗发，字起文，武进人。有《白云楼诗钞》。  

***顾宁人曰：“起文行身甚狷，文笔甚狂，惲南田尝指其《饮酒》诸诗叹曰：‘正权今在下风矣。’”***  

***陈其年曰：“昔人谓老杜《衡州》诗‘悠悠委薄俗，郁郁回刚肠’二语甚悲，又谓韩诗‘酩酊马上知为谁’用意哀怨，过于痛哭。起文《短歌行》毋乃类是！”***  

***短歌行***  

有酒当歌，歌亦莫苦。来日如归，曾不俟我。牙须{髟思}々，积水生苔。苔生水枯，使我心哀。青天为舟，日月为桨。渡我百年，他人嗣往。蜉蝣匪短，嵩岳匪长。人悲有余，我乐未央。何用为乐，与彼婴儿。仰视苍苍，生不自知。何用为乐？与彼草木。蒙蒙尔心，俾无饥渴。何用为乐？与彼山阳。朝行九州，夕不遗光。何用为乐？与彼瓦石。中无肺肠，饮食不得。何用为乐？与彼浮云。逢逢天飞，首尾无因。何用为乐？与彼流水。出入鱼腹，长生无死。生死同寄，形影俱虚。但当欢乐，终我须臾。  

***山中诗***  

寝兴绝思患，夙昔憩夷简。闲闲系林壑，湜湜嗜苔藓。即目穷所变，因心去其褊。和风芬以集，灵鸟声相啭。暇逸通左右，谈笑承深浅。春光既斯日，遇物平生见。  

空岩怅流目，虚壑驰超忽。物色宕烟外，予怀澹川末。闲时夜气发，静地春光接。木石叩情性，见闻冥欣戚。青苔积鸟爱，绝径断云迹。旷览识初古，周旋任天质。神凝不我昧，理永奚所隔。  

佳兴挟晨夕，气候亦余好。春色散容与，朝光聚窈窕。新烟入女萝，宿雨出青草。未敢测神化，殊知待林鸟。索居共樵爨，纳拙将渔篠。登涉中有源，岩崖外为兆。遇始识俱殄，感终神与杳。  

***潘高***  

潘高，字孟升，号鹤江，金坛人。诸生。有《南村诗稿》。  

***野蔓***  

野蔓不缘树，空引枝叶长。谿谷少人民，猛虎啼河梁。虎饥不择肉，夜盗豕与羊。有客来何为，夜行多苦伤。门外追呼急，子归皆仓皇。庐舍无遗粟，赍我诸军粮。军粮几十万，朽腐委风霜。诸军何所事，戈雁以翱翔。  

***题秋江归棹图***  

枫叶潇潇柿叶稀，空江白浪拍长隄。逆风小橹愁无力，家在黄陵西更西。  

***漫兴***  

三月仓庚五月蝉，寒蛩八月复凄然。只摊残卷溪边坐，把笔题诗过一年。  

***秋日杂兴***  

明月函关路，清风华岳祠。十年身不到，一夜梦犹随。冰坼河声远，花开日色迟。何时乘小蹇，寻我旧题诗。  

门前乌桕树，树底一人行。苦爱清秋色，闲听伐木声。风吹寒雾散，日射午岚轻。谁识悠悠者，幽居不用名。  

***春归***  

不识春从何处归，空余春酒渍人衣。墙腰日色投西下，风脚杨花带北飞。筋力自知垂老异，欢娱偏恨故人稀。凭高望远情何极，独坐吟诗卧翠微。  

***卖花词***  

身是城边卖花叟，卖花归来即买酒。曲巷朱门声婉转，春风作伴蜂声满。家家有花花未开，春风先到我家来。劝君买花须少年，劝君莫惜买花钱。卖花老叟年年在，买花年年时时改。昨日少年今日老，君不见担上花开可常好。  

***赠别***  

襆被萧条落照前，江湖飘泊又经年。云深禹穴寻山屐，雪合耶溪载酒船。醉后可遭官长骂，镜中知有故人怜。怱怱更别关门去，空对椒盘颂远天。  

***题秦淮晓渡图***  

潮上扉平水，乌啼月满街。一声桡响处，晓梦落秦淮。  

***杪秋漫兴***  

独立枫林古道旁，参差烟霭护芳塘。有时蹑屩寻幽草，一向开门背夕阳。山色青葱供竹杖，酒情缥缈记渔庄。谁人更惬沧洲兴，捩柁天南问石梁。  

***无题***  

飞燕当年事已非，汉家庭院思依依。多情只有樊通德，拥髻镫前泪湿衣。  

***忆得***  

黄鸦穀穀雨疏疏，燕麦风轻上鮆鱼。忆得往时寒食下，全家上冢泊船初。  

***余欲北行邻翁持酒相饯戏题一绝***  

轻云疏雨变新凉，白酒黄鸡饯旧庄。自笑明朝千里别，堆盘赤枣作重阳。  

***别庄氏女子***  

忆我种梅日，甲午暮春间。生尔十月后，梅花始及肩。女长梅亦大，于今二十年。今尔别我去，梅花仍满檐。与尔簪荆钗，摘梅插花钿。凄然与母别，母痛泪如泉。拭汝纵横泪，记我临歧言。尔在汝舅侧，实如父母前。汝姑既已无，正须赖汝贤。其余诸姑叔，和柔实所先。苦语何可尽，绕梅空潸然。  

***晋陵喜闻于子遂庵归里却寄十二韵***  

八月风露清，林端枣红皱。喜我故人归，归与穷昏昼。离绪依僮仆，欢情隔老幼。如此二十年，思之令人瘦。似我客京华，卖文救颠仆。官长怕逢迎，溪田忆耕耨。悠悠寄征旆，披披拂归袖。及来故山边，壶榼争相就。懒说短长亭，梦惊东西堠。翻思君在远，岁月荒难究。去者松楸古，来者年齿茂。君犹住燕山，缥缈亲句读。如今事已然，志愿颇稍售。出入有儿郎，孙亦复娟秀。茗碗列前轩，炉香置几右。主客醵钱刀，亲朋罗饤饾。笑语多旧事，契阔喜新覯。时杂往来客，中有草木臭。是时江南天，烟雨寒橘柚。明当少有携，一醉为君寿。  

***苦雨行***  

泥滑泥滑傍篱落，补屋补屋呼屋角。复有菰蒲深更深，村边尽日啼姑恶。风雨无赖送春归，江北江南水半扉。黄笠青蓑乘棹去，萋萋草长没渔矶。此时合闭茅堂坐，何堪更鼓他乡柁。四月沿溜下阊门，云连山顶烟护村。东风卷浪轻帆健，过尽千峰酒一樽。及抵家山更萧索，雨亦不收风又作。何时巷陌听啼莺，一洗从前唤雨声。  

***绝句***  

杏花风起雨如丝，人在轻寒暮阁时。杨柳毵毵春院闭，青鸠啼上最高枝。  

***毛先舒***  

毛先舒，初名骙，字稚黄，钱塘人。有《东苑诗钞》、《思古堂集》。  

***宿韬光望海日***  

龙宫鹫岭天下奇，韬光更上升云梯。苍穹仿佛欲摩顶，石气濛濛拂衣冷。山僧邀我山中宿，乘兴扶筇踏岩谷。便因晞发卧峰头，俯听檐铃和风竹。夜深月没静群籁，隔树明河似萦带。须臾微红乍起灭，曈昽正出扶桑外。天浮海潏见俄顷，不觉此身驻西岭。谁持青镜写燕支，闪烁团圞无定影。沧波一半吹紫涛，良久不见东方高。凌风欲去更惆怅，天水茫茫两摇漾。绀殿红楼黯欲开，下方始听鸡三唱。  

***七夕***  

今夕是何夕？碧云沧海端。月华如梦醒，秋色到烟寒。帝女量河水，宫人裂扇纨。愁心满空碧，只倚玉阑干。  

***秋色***  

秋色满吴岭，登高四望同。断虹垂木末，残雨过江东。细草还留碧，寒花也自红。昔人高卧处，应在白云中。  

***祁奕远至钱塘***  

一水中分越岸沙，春鸿消息路偏赊。别来何处搴芳杜，相见依然感鬓华。阮籍垆边堪避世，王尼车上便为家。对君却掩三年泪，苦竹城头起暮笳。  

***吴宫词***  

苏台月冷夜乌栖，饮罢吴王醉似泥。别有深恩酬不得，向君歌舞背君啼。  

***倪涛***  

倪涛，字山友，号昆渠，钱塘人。  

***拟白香山有木诗***  

有木名梧桐，栖凤临清池。朝阳承新色，碧玉拂疏枝。春风及万物，枝叶方荄滋。别类或刺手，花发眩赪姿。浮华惜无实，讹似空参差。排云高百尺，孤立耀后时。知音傥可待，《韶》《雅》夸天资。槃阿厉名节，澍雨敷丹墀。  

有木盛湖湘，其名赋束楚。同在新蒸中，独以翘楚许。丛生浸以滋，藩触势莫阻。讬质非无用，横生未得所。偏不侪梓枌，翻忧害禾黍。或慕坚强性，相依近居处。下趋棘与荆，当路苦徒侣。山樵不可刈，聚类快一炬。  

***董玚***  

董玚，字无休，会稽人。有《学村园稿》。  

***凤城客兴***  

迎晖山下此来游，草草逢人易唱酬。处士失时存意气，孤臣去国见风流。江湖自拟同浮梗，身世相看恋古丘。念有对床兄弟好，花台摇落独居幽。  

***送同学还建业兼呈其伯兄及陈元孝***  

见君无几值君行，惜别因思君弟兄。五岭烟云轻载去，六朝风雅旧宗盟。香过野岸花分候，路出江皋鸟变声。到日若逢陈大在，道余将出赵陀城。  

***宝月台次憨山老人梦游集韵***  

孤城此地几兵戈，剩水残山近若何。谁唱《满江红》一阕，斜阳低处晚霞多。  

暮山万叠翠烟含，此夕登楼意渺然。兀坐四更方吐月，有人松下唤渔船。  

***吴屯侯***  

吴屯侯，字符奇，嘉定人。明季武举。入国朝为诸生。有《西亭诗》。  

***黄雀谣***  

八月黄雀生，九月黄雀飞。飞来飞去啄禾黍，禾黍欲空黄雀肥。原头网罗日相逐，嗟汝身肥命亦速。  

***相逢行赠范阳李都护***  

昨朝相逢在狭路，死生一言不相顾。今朝相逢都市中，挥鞭掉首去若风。朱家剧孟世罕有，敦盘三物俱成空。夫君慷慨燕南客，珠袍锦带何翕赫。床头莫邪中夜鸣，睥睨泰山轻一掷。相逢不语心自知，倾盖已作千秋期。荆卿不得鲁句践，易水衣冠徒尔为。  

***江头哭***  

江头夜哭声呜呜，乡音仿佛越与吴。更闻醉骂哭随止，从此竟夜惟呼卢。市门早开群妇走，白棓驱阿似雷吼。叱使沿街索酒钱，泪珠簌簌擎纤手。自言生长深闺房，谁知万里投边疆。缠身铁械死不得，羞颜无处堪遮藏。罪人之孥尽应殪，皇恩宥减等天地。男儿屠裂有余辜，那许蛾眉言节义。  

***泊舟江浒***  

空江微月落，不寐露沾衣。独鹳当矶立，繁萤贴水飞。客怀秋更远，身计老多违。自愧非袁虎，高吟听者稀。  

***舟泊龙江***  

飘泊终何事，征帆日趁流。鸟飞江驿暮，人到石城秋。市火浮孤棹，渔歌出远洲。停沽休借问，长记柳边楼。  

***吴门送汾阳刘明府往宣州旧治***  

宦迹君何滞，他乡且作归。兵荒征路险，贫病别人稀。晚驿兼云宿，秋帆带叶飞。南陵旧山色，应待谢玄晖。  

***自遣***  

敝刺虽怀总未投，早知身世一轻沤。长贫枉说千金赋，高卧犹存百尺楼。已谢子鱼分讲席，还嗟夷甫覆神州。绕门秋水菰蒲满，若问新盟有数鸥。  

***酬郭万户远寄塞下***  

万里关山万里风，手磨残血试彫弓。苍驼晚放吹螺甲，黄鼠朝烹灌马<酉童>。谁说王嫱长有恨，不知苏武是何功。闻君一事犹堪羡，毳帐胭脂比旧红。  

***漂母祠遇冯明思***  

寒云黯黯塞天阴，尊酒相逢见寸心。买得吴钩枉闲却，报恩原只用黄金。  

***送陆天祐之大梁***  

长淮秋冷叶纷纷，贳尽征衣酒未醺。多少梁园旧宾客，西风独上信陵坟。  

***陆典***  

陆典，一名芳，字敕先，号觌庵，常熟人。诸生。有《觌庵诗钞》。  

***江楼***  

云际长江江上楼，乾坤日夕撼中流。杯倾浊酒供怀古，笔蘸惊涛倩写愁。烽火南州闻转战，茧丝东国动咿<口忧>。凤皇黄鹤空回首，崔杜吟诗满地秋。  

***次和牧翁三月十六日招集娄东诸词人论文即事***  

麈尾清言喜入微，元亭俗客驾来稀。山光独隐乌皮几，世事双扃白板扉。寥落关河闲战垒，苍茫天地剩渔矶。春风片席高人语，千仞分明一振衣。  

门馆清闲彦会新，情多正值哭残春。空山虎豹无文质，浊水蛟龙有屈伸。玉版谭禅共调笑，朱樱荐食动酸辛。荒涂今古明明在，策足何知要路津。  

***次和鹤客游鹁鸽峰***  

山到将穷处，高崖复陡开。沁泉幽磴滑，背石冻云颓。庵僻僧难住，峰奇客每来。自惭无济胜，空有梦徘徊。  

***乙卯人日风雪同黼季山中早行送东涧先生葬兼示遵王***  

肠断梅花发故丛，空山赴哭及曈昽。百年身世悲风里，千古文章白雪中。留谒不辞来孺子，起坟多愧葬扬雄。何人为琢寒山石，有道碑裁第二通。时未有志文。  

***舟中看雪用蒋文从韵***  

绥绥一夕洒林峦，双桨招携载酒宽。劫尽乾坤存太素，岁穷人物入高寒。禁多风雅篇中见，借少方蓬海外看。老我无才夸白战，醉歌欲起卧袁安。  

***周荣起***  

周荣起，字仲荣，江阴人。贡生。  

***早春江郊探梅***  

不谋同趣趁闲云，到处随心寄遇欣。日暖乍烘寒玉放，风柔催发缟衣薰。竹围江港潮初涨，人到山楼磬自闻。一片氤氲香世界，大堪投老谢嚣氛。  

***先著***  

先著，字迁甫，江宁籍泸州人。  

***天盘岭***  

野田弃疲驴，七里陟修岭。负手石路间，数盘历幽靓。山椒得微亭，行者喘初定。归樵望鸦巢，暮色失山影。转岭稍就平，缩足遵微径。苍苍寺门松，钟声不出顶。  

***同史千里宿蔡斋即席次史韵***  

萧瑟秋庭暮雨新，深宵停酒话遗民。文章何用惊时辈，肝胆惟应向故人。才已累身心未死，老难谐世自嫌真。尊前一寸将残烛，还抱高歌动鬼神。  

***费密***  

费密，字此度，号燕峰，新繁人。有《燕峰集》。  

***朝天峡***  

一过朝天峡，巴山断入秦。大江流汉水，孤艇接残春。暮色愁过客，风光惑榜人。明年在何处，妻子共沾巾。  

***沔县村居***  

故国不可到，春风吹闭门。云移峰顶寺，花落雨中村。事简人过少，山深褐自尊。无书传子弟，耕凿任乾坤。  

***晚江***  

昏气满孤屿，此时途尚遥。天寒将作雪，风急欲收潮。栖鸟黄云树，归人白板桥。酒家随意宿，明日进兰桡。  

***栈中***  

栈阁通秦道，青天未易行。尽过奇绝处，不负有平生。白马岩中出，黄牛壁上耕。野花埋辇迹，幸蜀只空名。  

***同蔡冶田金游西山登秘魔崖望石壁***  

绝壁几人到，虚崖一望收。秋声先众木，日气射高楼。僧少不鸣鼓，帘稀只挂钩。却愁山雨重，杼柚卷溪流。  

雨  

急雨占红色，遥青入望微。水寒云不絮，雁大湿能飞。早汲愁高岸，迟还畏薄衣。潇湘何处屋，开户待人归。  

***高邮遇故人***  

相逢多难后，只此是天涯。与子躬耕处，苍生尚几家。朱门齐牧马，白骨乱开花。耆旧何人在，行吟感暮鸦。  

***元夕雨中见雁***  

野云片片接桥西，可惜年华负柳隄。江上雨来催书暝，沙中雁起觉城低。寒边无信传春翮，荒圃宜归理旧畦。浊酒一杯和泪洒，看镫犹记浣花溪。  

***王琪***  

王琪，字公甫，号襟崆，静宁人。有《袜线集》。  

***和王季安作***  

僻处因躭道，读书获我心。为嫌牵俗累，不厌入山深。野趣聊荒遯，才名岂陆沈。圣朝思梦卜，终忍卧园林。  

***徐夜***  

徐夜，初名元善，字长公，更字嵇庵，又字东痴，山东新城人。诸生。有《东痴诗选》。  

***初夏田园***  

朱夏辄复变，深绿日以肥。感彼生物勤，节候曾不违。清晨荷锄出，田间人尚稀。观物適自然，时见朝雉飞。不惜筋力疲，但恐坐食非。作劳有时息，高舂行来归。端坐抚素琴，可以理朝饥。  

***东村***  

村鸡叫曙光，顿觉身已老。新年容易过，过去迹如扫。薄田随众耕，盈室安怀抱。前年一再旱，愿力为颠倒。治生行问人，作力那得好。惭愧食蝗余，终岁艰一饱。今春雨复疏，闻说百里槁。天心苟如此，微躯何足祷。  

***雨中去湖上十五里作***  

下田岁不登，所利惟稻秫。居人悉地力，种十居六七。西成傲百穀，暵乾遑不恤。莎草秋狼籍，牛豕各纷出。牧人随牧踪，夜不问庐室。中杂鸥凫乱，唱和自俦匹。我行水田中，田水溅我膝。回观所历空，顿使城郭失。远树界周遭，望尽天水毕。  

***季夏西山***  

结屋此山间，柿阴浓昼暑。云从岩际来，向我窗中伫。北上最高峰，下瞰临何许。爱彼南涧松，去濯清泠渚。时来石上坐，月下闻樵语。风雨涧香过，石田响禾黍。  

***月下望南山一带***  

南山高几许？生此明月前。山南何所有？终古遂悠然。远村人家少，日中绝人烟。出村向山路，幽溪屡延缘。石林当夜朴，泉壑及冬坚。人声下岭陂，一一闻前川。欲问竟何说，冥对以忘诠。  

***雪后西山即目***  

抱暖驱坚径，声连千里白。链水缚地骨，寒落石林瘠。晴眶归众曜，远明表微僻。冻涨冰叶散，风洲霰纹积。劲草创坚立，溪翎登岸踯。陆壑坦殊貌，群峰态转益。陡巘未云青，潜澌结敻石。淞流解屡合，风日争向夕。当险值归樵，耸肩避尘客。  

***西溪采幽流瞩引兴***  

西溪流水处，日夜声中生。岩阿发奇唱，浑沦相与清。穿林逼渐响，殊音归一鸣。磊砢势难夷，稍此非人撄。沿林各开境，接异新常晴。奇路幻庸迹，回看来径并。蓼花媚孤屿，憩流归清平。开心纳层澜，浮影逐虚晶。游黑过水起，流光升壁行。奔汇入别涧，倒溜飞高明。长歌击林木，境尽白云横。  

***九日得顾宁人书约游黄山***  

故国千年恨，他乡九日心。山陵余涕泪，风雷罢登临。异县传书远，经时怨别深。陶潜篱下意，谁复继高吟。  

***春日感怀***  

霜余烧短草还青，薪火相催更不停。除却文人消傲骨，惟应醇酒近颓龄。中年丝竹伤何极，上日莺花醉未醒。可惜风流犹正始，更无风景在新亭。  

***富春山中吊谢皋羽***  

晞发吟成未了身，可怜无地著斯人。生为信国流离客，死结严陵寂寞邻。疑向西台犹恸哭，思当南宋合酸辛。我来凭吊荒山曲，朱鸟魂归若有神。  

***王尔膂***  

王尔膂，字襄哉，号止庵，又号泡斋，掖县人。诸生。有《止庵诗》、《泡斋集》。  

***瓒甥诗至次韵答之***  

羡尔桐阴什，才随雁影过。承家良足韪，似舅未为多。彩笔秋垂露，灵心夜贯河。由来风雅事，无若后生何。  

***有以琴命予者赋谢***  

雁行中断最堪悲，壁挂青桐匣贮丝。日上晴窗闲袖手，十年心事阿谁知。  

***谡园看红叶***  

不知青玉树，谁作赤霞匀。老至翻能媚，秋深欲当春。无风宵亦坠，著露晓尤新。何事悲萧索，寒光自照人。  

***宿凤翀***  

宿凤翀，字翼之，号汶篁，掖县人。诸生。有《松石馆诗》。  

***登台为赤霞赵使君赋***  

把酒临高台，雨霁秋初爽。席地坐莓苔，歌啸复偃仰。凉风西北来，泠泠疏竹响。缥缈烟霞思，悠悠濠濮想。日入千山暗，四野气漭沆。稍焉林岫明，月出东岭上。长辞九州牧，愿作五湖长。矫矫野鹤姿，宁甘罥世网。松径夜虚寥，幽人独还往。醉里欲眠时，山童拂罗幌。  

***重阳前三日林元洲邀诸友过寒同山庄***  

高台眺望罢，缓步到柴扉。石路缘溪岸，茅亭带夕晖。桥危人怯度，林静鸟争飞。乘兴忘归晚，沾衣草露霏。  

***邵长蘅***  

邵长蘅，一名衡，字子湘，别号青门山人，武进人。诸生，被黜，复入太学，考授州同不就。有《青门集》。  

***雨后登惠山最高顶***  

雨歇翠微深，山光媚新霁。拄策凌清晨，松杉吐仍翳。扪萝已数盘，缘磴方屡憩。平芜鸟去没，远浦树如荠。绝顶惊银涛，始觉具区大。雨沤浮日月，三州萦衣带。淼漭极无垠，遥天与波逝。群峰散凫鸭，汎汎烟波际。平生怀壮观，兴惬兹游最。下方隐招提，钟声破苍霭。  

***京口行***  

前月有人京口至，向我具说京口事。可怜十万良家子，被驱血作长江水。马首纷纷红袖啼，城中处处青磷起。玉帛子女委如山，良民痛哭官兵喜。忆昨海艘蔽江下，艅艎艨艟捷如矢。炮火朝轰建业城，烽烟夜照瓜洲市。北军病热人马疲，辽人三万一万死。岂无浙军但袖手，将军阵亡中丞走。天堑之险一苇航，区区孤城亦何有。城中食尽还出降，官吏抱印趋道傍。釜鱼假息非得已，男号女哭形苍黄。从来兵机有翻覆，龙江关头昼飞镞。佽飞材官骑若云，死国还能立战勋。婴城既有郎尚书，杀敌复用梁将军。将军突骑来酣战，虎头燕颔谁不见。腰间血洗大食刀，马上横飞仆姑箭。追奔逐北旋枯蓬，沿江报捷速飞电。此时官军却入城，苦死鸡犬无留生。讵有童男贯高槊，似闻节妇悬衣桁。呜呼此事真可吁，屠戮岂异犬与猪。上功尽拟侯王相，烈焰翻将玉石俱。杀民何锐杀贼怯，尔辈不得夸身殊。昨夜寡妪哭交衢，骨肉丧尽身羁孤。腹饥足茧但僵卧，日暮哀哀眼血枯。  

***送董舜民游五台山***  

我闻云代闲，兹山神仙窟。碑版虽茫昧，图经忆仿佛。黄河右萦缭，恒岳左嵽嵲。壑凝六月冰，岩嵌千年雪。松柏森地底，绝顶但石骨。五台五芙蓉，诡状斗奇绝。东埵古雪峰，俛视见溟渤。半夜天鸡鸣，日照蓬莱阙。西埵秘魔岩，天池神龙穴。危磴干云霄，复嶂隐日月。南埵益嵚岑，林麓互蓊蔚。仙花昼缤纷，钟声暮超忽。北埵覆宿堆，古柏枝郁屈。一气俯大荒，化城时灭没。中台万仞余，削成表崒屼。下方走雷雨，阴崖缠虹霓。湾澴太华池，<穴叫>窱珊瑚碧。君携绿玉杖，兹游恣探历。四月别苏门，青青坡陀麦。五月渡滹沱，褦襶触日赤。遂登清凉台，结夏住绝壁。跣脚踏层冰。山风冷心魄。余本岩栖人，颇爱谢公屐。失足辞故山，留滞京华陌。逸兴坐飞翻，送君徒掎摭。烦君语山灵，后期傥来觌。  

***五月十七日喜闻施愚山汪钝翁秦对岩钱宫声曹峨嵋乔石林李子德陈其年毛大可朱竹垞汪舟次严荪友徐胜力潘次耕李渭清方渭仁周雅楫暨家戒三诸公以鸿博制科同官翰林赋赠五十韵***  

泰华因培塿，涓流赴溟渤。凤翙仪高冈，麟游以时出。圣朝栋梁具，峨峨皋与卨。更闻辟门典，搜剔遍岩穴。博学鸿词士，有诏徵诣阙。奏赋太和殿，金石殷摩戛。清越谐璆琳，镵镂讵<虫巢>蛣。三相验讨论，天子亲甲乙。拔尤五十人，一一枚马列。维时月在皋，既望越二日。喧喧下明诏，并命登禁闼。冢宰持故事，圣恩特超越。鸣珮翔凤池，排风羡毛质。我方客京华，枯兀类株橛。庑下新僦居，畏热脱巾袜。当食闻除书，惊喜失噢嗗。同时诸君子，与我半胶漆。故欢谐缟纻，提携愧先达。新交纫兰氵茝，推挽比蛩蟩。亦有吾宗贤，飞辔偶时哲。群公既汇征，吾贱亦庨豁。此举良旷典，盛事久雍阏。科名束缚人，如骥就衔钀。奇士若挛拘，平流得津筏。嘉祐举制科，得士惟轼辙。三等占久虚，何况二与一。浩荡蒙殊恩，公等宜惕怵。比闻启史局，行绸金鐀繘。兹事诚大难，煌煌钜著述。余子何足云，晔寿颇排讦。龙门扶风后，庐陵庶顽颉。发凡及起例，郑重非琐矞。前明三百年，大事凡六七。文皇靖难师，忠臣惨刺剟。逊国诸名贤，姓氏半磨灭。兴献议大礼，杖戍坌肉血。三案益纷拏，贤奸慎剖别。呜呼镇抚狱，清流离罗罻。阉寺内灶炀，盗贼外溃决。民穷赋敛繁，遂令国步蹶。思陵死社稷，中外多杖节。褒忠自圣朝，阐幽待特笔。此皆关治乱，件系宜缕悉。微词或隐显，义例严揃截。我学愧雕虫，我生类蠓蠛。讵能生羽毛，行当返蓬荜。东涧躬桔槔，南岨茹薇蕨。茅檐日偃仰，简编事繙阅。庶人岂敢议，草野有公骘。努力期诸公，千秋光史帙。  

***蓬莱阁望海***  

我来一蹋蓬莱阁，溟涨高寒岛屿秋。元气苍茫日月浴，青天出没蛟螭游。田横五百余荒砦，徐市三千隔祖洲。缥缈神山不可见，天风万里声飕飕。  

***寒食宿迁道中雨***  

下相城边路，春阴困马蹄。直愁泥滑滑，翻惜草萋萋。雨挟河声壮，天围野望低。故园凄绝处，荒冢湿棠梨。  

***慈仁寺古松歌***  

前年屡憩慈仁寺，古松苍翠流云气。高枝偃盖撑晴空。低枝攫拏捎厚地。青天忽诧蛟龙蟠，赤日只疑风雨至。今年重到慈仁来，苍皮惨裂枯幹摧。一株已遭斤斧伐，一株仅存神郁屈。倔强尚与夔{鬼瞿}争，爱惜或愁雷雨拔。其余四株稍葱蒨，青青翻是寻常质。我闻此松植自金元年，胡为摧折荒寒烟。摩挲三叹泪如缕，嗟尔讬根原失所。慈仁寺中大作集，寺门日日飞尘土。珠玉锦绣走黄埃，日炙风霾气凄苦。孤根不免虫蚁穴，劲骨宁能驵侩伍。君不见庐山简寂观，高松千尺飘霜霰。白鹤两两巢其巅，仙人羽客时相见。又不见天台桥畔松，作鳞之而苍虬龙。银河倒挂玉淙淙，樵斤猎火何由篷。吁嗟乎！人生位置有如此，上马出门暮山紫。  

***袁州谒昌黎祠***  

祖龙一炬灰坟丘，烛龙昼暝天帝瞀。西京老翁强解事，手笺口授牛毛稠。当涂以还乱鼃紫，南岛北索如羹蜩。叶况复丘轲没已远，东西二鸟鸣嘲啁。帝忧浊世塞糠秕，遣公骑驎下九州。钧韶九奏响阿阁，金钟大镛铿天球。二鸟缩颈万窍喑，仪凤舞兽纷夷犹。炎州汤沭帝所赐，潮州量移仍袁州。袁阳山城仅斗大，袁山孱颜袁江流。元和去今一千载，云烟草木荣光浮。祠屋三间古台下，丹楹粉壁龙蛇幽。丰碑倒薤缠赑屃，公神缥缈应来游。星旄腾霄轶浮景，挟两苍螭骖素虬。十洲群仙从遨戏，阆圃绁马扶桑辀。我欲挽公敬下拜，跽陈瓣香公许不。韩门弟子四五辈，翱湜郊籍谁其俦。天门詄荡公不来，风寒竹树声飂々。  

***雪后登滕王阁歌***  

我携铁笛罗浮回，豫章城头吹《落梅》。罗浮仙人大狡狯，蜚廉滕六供呵捴。乱洒梅花遍原隰，千峰一夜争皑皑。晓披白鹤{敝毛}，独上滕王阁。九叠屏风失青翠，琼楼十二垂珠箔。长江氵皛淼迷孤篷，渔舟藏浦高桅泊。团团万顷水晶盘，一片寒光幂寥廓。初疑海上浮神山，蓬壶缥缈不可攀。其物禽兽尽白色，银为宫阙虚无闲。又疑误跨玉虹入月府，玉免抱杵冻不举。《霓裳》对对舞仙姝，清虚高处寒如许。回头雉堞堆璨瑳，檐冰拄地铎铃语。鳞鳞万瓦湿烟浮，旋觉此身尚尘土。忽忆滕阁今千年，滕王蛱蝶随荒烟。子安退之骨已朽，何况珠帘歌舞当时妍。惟有西山只如旧，此中楼隐多神仙。洪崖丹灶流银汞，萧史茅龙耕石田。我欲左携葛句漏，右挽梅子真，径呼玉虬骑上天，云中缟鹤纷翩千。或言神仙之说竟茫昧，且饮美酒酡朱颜。向晚江山转清绝，逸兴拏云坐超忽。夜深蹋雪还上来，挥手寒窗招海月。  

***津门官舍话旧***  

对床通夕话，官舍一镫红。十年存没泪，并入雨声中。  

***董以宁***  

董以宁，字文友，号宛斋，武进人。诸生。有《正谊堂诗集》。  

***游即墨凤凰峰慧矩院***  

夕阴澄大海，千山翠色微。林深云自宿，峰高鸟倦飞。奇花低昂开，衣袂袭芳非。回冈疏积石，飞泉走珠玑。烟光未尽敛，台殿相因依。寻仙杳无际，空思拜真妃。徘徊石梁畔，日暮怛忘归。  

***汉江晚泊时将东归***  

客子行何畏，天涯一敝裘。满倾桑落酒，醉上木兰舟。暮气来千嶂，孤云薄九秋。高堂今夜梦，应说旅人愁。  

***寄山阴单骏如***  

闻说山阴好，回樯镜里旋。万家依碧树，百道下红泉。况有高贤在，应多胜事传。明年风雪夜，须待子猷船。  

***送马书升之江西***  

春风倦羽各差池，携手还倾酒一卮。《别赋》送将南浦去，漫游安用《北山移》？城头月落骊歌早，江上花明雀舫迟，但慰诸生迎绛帐，欲闻长笛更何时。  

***朱克生***  

朱克生，字周桢，一字念义，号秋崖，宝应人。诸生。有《朱秋崖诗集》。  

***延平***  

建溪东下入南平，楼阁千家出郡城。密树山光分隐见。残阳云气别阴晴。江通三水波涛疾，剑合双龙瘴雾生。破浪不惊滩黯淡，百花岩下月华明。  

***泛绣溪***  

绣溪一水两川分，绕郭晴波荡縠纹。白板桥头魂欲断，寒鸦落日小乔坟。  

***草堂***  

草堂寒易晚，朔气到柴关。落日恋高树，残云补断山。竹摇风似雨，鸦宿去仍还。移意江天外，萧然麋鹿间。  

***何絜***  

何絜，字雍南，丹徒人。诸生。有《晴江阁集》。  

***大梁少年行***  

大梁少年似飞仙，手刃蛟龙出深渊。腰垂明月真珠珮，轻贻歌妓缀花钿。高呼不饮田蚡酒，褰裳羞受邓通钱。怪底祢衡怀片刺，纷纷鼠辈相周旋。千金结客无名姓，挥手但指珊瑚鞭。  

***画松歌赠梅瞿山孝廉***  

瞿山瞿山才思真无比，左列丹黄右图史。诗成不让谢宣城，画就直压毕庶子。我在秦淮一遇君，终日接席细论文。偶出一幅小松画，咫尺摩空荡烟云。盘虬舞鹤多宛转，骈枝屈影更披纷。一若风雨相翳薄，又若日月为蒸曛。噫嘻此画如有神，鳞纹斑剥何嶙峋。对君棱棱好丰骨，干霄足与同轮囷。惜我独少鹅溪绢，韦家父子安足羡。从今高望敬亭山，但咏澄江静如练。  

***佛殿***  

曲磴回初地，抠衣入化城。磬中闻石语，檐外见云行。险路逢僧坦，畸情对佛平。能寻此际乐，不必话无生。  

***赠蒋大鸿***  

几社存耆旧，飘零早白头。诗名追历下，文体法弇州。阅世才应敛，全身志未酬。因兹余涕泪，不肯话封侯。  

***闻祭钟山旧陵口占一绝***  

恰逢故老话新亭，诏出牲牷喜荐馨。最是圣朝恩德重，孝陵无用植冬青。  

***赵潜***  

赵潜，一名炎，字双白。号莼客，漳浦人。诸生。有《冷鸥堂集》。  

***陈昌箕先生过访***  

榕社同星散，回思各黯然。客帆终月雨，江草六朝烟。骨尚崚嶒在，诗多慷慨传。出门常自悔，欹枕剑滩船。  

***次酬钱子坚***  

年来鸡骨枕茅亭，寂寞丘园滞客星。一杖看云何处好，九山落木不堪听。梦残烽火魂初定，头白江湖眼倍青。天末醉歌余数子，可知林竹未凋零。  

***魏宪***  

魏宪，字惟度，福清人。诸生。有《枕江堂集》。  

***同友宿白云洞***  

白云留一宿，同听海潮音。渔火空江乱，钟声隔院沈。烟光浮半榻，花气结层阴。忽唳松间鹤，能清梦里心。  

***西湖春晓***  

十里寒塘路，烟花一半醒。晨钟催落月，宿火乱稀星。欹枕看湖白，开窗喜屿青。笙歌方一歇，莺啭柳洲亭。  

***舟中早发***  

滩声催短梦，帆逐晓风斜。嫩绿初归柳，新红浅著花。宿烟笼水阁，残火乞渔家。回首山城里，凄凄起暮笳。  

***山中夜坐有怀同学诸子***  

一江月色静如秋，空向云堂照独愁。隔水歌声来远艇，断桥镫火出高楼。支离瘦骨千峰下，潦倒春心五夜头。遥忆竹林诸旧侣，梦魂曾否到沧洲。  

***移家建溪留别诸友***  

十载栖迟卧小楼，无端琴剑又东游。烟霞有主真传舍，天地为庐不系舟。行酒竹间兼听鹤，和歌花里恐惊鸥。他时同寄相思句，浮石云间柘水秋。  

***无题***  

相逢漫自说心知，偏值云飞雨乱时。纵不伤春人亦瘦，杜鹃声在海棠枝。  

***李以笃***  

李以笃，字云田，汉阳人。贡生。有《菜根堂诗集》。  

***王伯敬见访***  

士穷不易测，薄技偶为传。握手平生尽，论心出处悬。浮家依采石，作客耐秋天。我亦新丰倦，无能乞酒钱。  

***王玉质秦中才子也居华山芙蓉峰下以此颜其读书之阁顷北来与予定交困索题***  

王子西京秀，能谈《驷铁》风。读书居小阁，望远欲凌空。玉女烟鬟乱，金仙露掌浓。高歌下易水，不哭阮生穷。  

***易宏***  

易宏，字渭远，号秋河，新会人。有《云华阁诗略》。  

***登黄鹤楼***  

《梅花》声散笛悠悠，笛歇花残独上楼。天远树连云梦晓。月明人隔洞庭秋。千年事业英雄泪，万里烟波旅客愁。我识蓬莱今有路，好随黄鹤御风游。  

***登潇湘烟雨楼***  

潇湘合浦在零陵，千里奔流注洞庭。三户人烟迷野黑，九疑山色渡江青。云行岭上空朝暮，瑟鼓波中自窅冥。故国愁心遥有寄，好随明月照柴扃。  

***舟泊芜湖月夜闻江上吟云野月吊魂夜夜愁霜轮寂静远天秋谁怜独照孤臣泪洒向寒涛万里流吟罢悄然无人盖鬼作也感赋一绝以吊之***  

南朝事业已全非，战罢当年染血衣。千古不消亡国恨，江涛长挟旅魂飞。  

***李渔***  

李渔，字笠翁，兰谿人。有《一家言》。  

***甲申纪乱***  

昔见杜甫诗，多纪乱离事。感怀杂悲凄。令人减幽思。窃谓言者过，岂其遂如是。及我遭兵戎，抢攘尽奇致。犹觉杜诗略，十不及三四。请为杜拾遗，再补十之二。有诗不忍尽，恐为仁者忌。初闻鼓鼙喧，避难若尝试。尽曰偶然尔，须臾即平治，岂知天未厌，烽火日已炽。贼多请益兵，兵多適增厉。兵去贼复来，贼来兵不至。兵括贼所遗，贼享兵之利。如其吝不与，肝脑悉涂地。纷纷弃家逃，只期少所累。伯道庆无儿，向平憾有嗣。国色委菜佣，黄金归溷厕。入山恐不深，愈深愈多崇。内有绿林豪，外有黄巾辈。表里俱受攻，伤腹更伤背。又虑官兵入，壶浆多所费。贼心犹易厌，兵志更难遂。乱世遇{艹佳}苻，其道利用讳。可怜山中人，刻刻友魑魅。饥寒死素封，忧愁老童稚。人生贵逢时，世瑞人即瑞。既为乱世民，蜉蝣即同类。难民徒纷纷，天道胡可避。  

***军兴三异歌为督师李邺园先生作***  

年来世事如狂澜，谭文容易谭兵难。儒臣动云娴武略，一夫攘臂心先寒。武定先生文进士，平时不喜谈戎事。立朝功业尽文章，诵读无惭酬所志。一旦宣威拥节旄，到时贼炽民啼号。八闽禹甸无留土，三浙人心若沸潮。先生单骑临危地，昼夜披坚躬执锐。车辙经过险路平，螳螂齑粉无完臂。砥柱东南杖一身，金瓯不损天难坠。试问中原亿万家，阿谁不赖屏藩蔽？我游吴越泛钱塘，纵观鱼丽瞻烽燧。所见纷纷异所闻，逢人屈指陈三异。一异危疆反太平，眼观战斗心无惊。民心恃有一人在，由他风鹤生疑兵。二异军兴不加派，鼓腹依然清世界。不似他邦物力穷，稻粱输尽余稊稗。三异焦心人不老，更比当年颜色好。轻裘叔子不知寒，善饭廉颇终日饱。问公何以得如斯？答云利害非吾知。委贽便将身许国，捐躯何待出兵时。尝胆拟将仇作馔，茹荼自觉甘如饴。壮哉此语真难得，义声流自忠肝出。天下安危系一人，公肥不虑封疆瘠。弹指仙霞入内庭，闽山荡尽无遗窟。滇黔楚蜀尽来归，不问而知功第一。但祝分茅不离兹，凭公世守江南北。千载重生郭令公，床头叠满儿孙笏。  

***金人瑞***  

金人瑞，字圣叹，吴县人。诸生。  

***燕子来舟中***  

无官只合置天涯，偏有寻人燕子斜。旧岁未成为地主，今春真累过寒家。村村社鼓邀分肉，岸岸朱轮赴看花。谅汝从来飞不惯，滩边篷底寂无哗。  

## ●卷三十四

***王炘***  

王炘，字济似，号晓岩，雄县人。有《茨庵集》。  

***和丁大声登皆山楼之作依韵***  

山色侵楼重，竹阴傍涧清。绿峰群寂寂，黄鸟独声声。雾聚松枝合，樵稀石面生。云收余峭壁，日影北林更。  

***七月十二日入山收稻有怀纪仲霁***  

两寺钟声咽，山桥夕路幽。未几新落叶，已满旧溪头。西去时将晚，东游事亦休。秋苔新月上，杂沓使人愁。  

***阻雨宿方九别业***  

才酌东堂下，云生江外峰。咽蝉催暮柳，残雨引疏钟。夜色余归意，苔痕著客踪。酒怀那可恃，遮莫此愁浓。  

***秋日同诸友登山***  

弗弗西风秋欲深，乱离此日共浮沉。孤城远望云栖树，野浦斜看鸟入林。烽火烟迷山律律，江流声合马骎骎。新亭孤酌堪流涕，暮雨无端送笛音。  

***韩畕***  

韩畕，字经正，号石耕，大兴人。有《天樵子集》。  

***雨中送春***  

绿草疏篱映水滨，清溪寂寂四无邻。一帘细雨仍飞燕，几日残花又送春。多病翻愁今夜酒，伤心如别故乡人。明年客迹知何在，早向天涯慰苦辛。  

***九日登鸡鸣山***  

闻道东篱菊已黄，无因移向酒樽旁。西风忽起野烟暮，落叶乱飞山树苍。雁带寒声归渚急，江涵秋水与天长。浮云遮尽登高眼，不许愁人望故乡。  

***山家即事***  

山家就宿看山月，松际清光半未升。凉色渐生花径露，微风欲灭草堂灯。壁邻荒寺疏钟断，檐压春星夜气澄。亦愿幽栖来此地，柴门相望几时能。  

***夏日登鳌柱山望海***  

鳌柱崚嶒镇越州，孤城千仞俯危楼。忽惊溟渤天垂尽，始信东南地半浮。岛屿遥连云日险，波涛不尽古今愁。一竿且罢任公钓，更拟乘槎万里游。  

***经古寺***  

石梯经雨遍苔痕，赭壁年深色尚存。欲向回廓寻旧迹，藤萝无数锁山门。  

***傅维枟***  

傅维枟，字培公，号霄影，灵寿人。诸生。有《燕川渔唱》。  

***铜雀台***  

阿瞒才力雄如虎，到头却作痴儿语。卖履分香空尔为，西陵岂复知歌舞。漳南寻问铜雀台，舟人北指沙成堆。飞桥连栋今何在，拍岸寒潮朝暮来。  

***梦有持画卷者属余题诗醒忘其一二语因补成之***  

青霞片片护岩扉，中有飞泉落翠微。几折板桥深柳下，樵儿浣女一行归。  

渔翁应解爱烟霞，截竹编茅野作家。雨后南溪春水涨，青帆一片出桃花。  

***傅燮雝***  

傅燮雝，字鹭来，号笠亭，灵寿人。诸生。有《笠亭诗集》。  

***春日感怀***  

日坐桃源列画图，酒酣耳热唱呜呜。名山书有三千卷，别业桑无八百株。说剑乡人多指点，谈诗夜鬼任胡卢。穷愁不著《潜夫论》，惭愧徒生七尺躯。  

***马鸿勋***  

马鸿勋，字雁楚，号醉庵，灵寿人。诸生。有《醉庵草》。  

***早发宁陵县***  

长途劳客梦，旅馆候鸣鸡。鼓角临关壮，星河傍曙低。渔镫依水见，隄柳入烟迷。不计程多少，惟闻倦马嘶。  

***清明***  

依依杨柳近清明，禁火初烟雨乍晴。芳草侵隄时过马，梨花满树不闻莺。云封翠壁平分岫，鸟带斜阳半入城。把酒莫辜风日好，远林愁听杜鹃声。  

***胡孟向***  

胡孟向，原名孟男，更名长，以字行，威县人。诸生。有《逊谷诗》。  

***除夕同申凫盟集路吾徵郡宅***  

此生徒浪掷，对酒莫怱怱。谁识忧欢别，惟怜道谊同。君情真好客，吾党各成翁。彩笔今才尽，题诗惜未工。  

***寄孙钟元徵君***  

危行今时见古人，每询杖履忆相亲。山中耕凿还三代，劫后年华过九旬。嗜学深心真忘老，迎人善气自如春。啸台旧迹孙宗事，未许先生附隐沦。  

***周鐈***  

周鐈，字茗柯，南和人。诸生。有《葭里集》。  

***题清泉寺***  

踏破苍苔去，斜阳野寺中。台高留晚日，树远起秋风。设想身何处，探幽意不穷。寒昏木叶下，天际有归鸿。  

***过申凫盟箕亭***  

一路皆烟水，真成静者庐。家贫心自远，身老世能疏。名籍《逸民传》，功留种树书。烧镫酌午夜，明月近庭除。  

***杨通俶***  

杨通俶，字圣美，济宁人。诸生。  

***忆白门***  

枫桕江南各著霜，依然秋色乱斜阳。白门柳落余残垒，朱雀潮生失旧航。牛女星遥兼楚越，川原势尽感陈梁。板桥路接新林浦，只有澄江绕建康。  

***李含章***  

李含章，字绘先，号浮玉，乐安人。副贡。有《卢龙杂咏》、《遁山堂遗诗》。  

***郊居杂兴***  

野径苔侵户，闲阶月到廊。欣逢禾黍日，为制薜萝裳。雨霁千林碧，霜清一叶黄。兴来吟抱膝，未肯让羲皇。  

***郊行***  

散步平郊草履轻，远心闲逐野云生。香飘小径花初落，水涨前溪雨乍晴。僻地不须延客赏，病躯还复杖藜行。临风最爱黄鹂语，宛宛枝头四五声。  

***邱志广***  

邱志广，字粟海，号洪区，又号蝶庵，诸城人。贡生，官长清训导。有《柴村诗草》。  

***行野***  

率尔携筇去，无端遍野行。晚虫喧叶急，远树入云轻。日与寒花淡，风从衰草生。年年容色改，延眺暮秋晴。  

***少年游***  

轻风薰细草，寒夜暮春时。玉勒紫骝马，罗衣白面儿。骄行杨柳陌，喜折杏花枝。归向青楼饮，阑珊斗柄移。  

***次单拙庵司成归山***  

梦醒今朝悟昨非，回头往事与心违。云间谒帝星初曙，花底朝天露未晞。不为从王忧寤寐，敢将报母换轻肥。君恩已许烟霞懒，好把鱼竿问钓矶。  

***王乘箓***  

王乘箓，号钟仙，诸城人。有《钟仙遗稿》。  

***早春游五莲寄丁野鹤***  

雪尽石花合，冰消水道分。山光晴带雨，海气晚蒸云。独坐扪松树，闲行见鹿群。地偏心与远，此际惜无君。  

***送人从军***  

系马官道旁，沽酒石桥北。不敢再淹留，为君壮行色。  

***秋闺怨***  

汉家新战胜，有信说平安。含泪亲刀尺，关山月正寒。  

***饮江上楼***  

画楼高起绿杨边，美酒楼中斗十千。醉倚江云看江水，晚风时过打鱼船。  

***王尊美***  

王尊美，字从斯，益都人。有《鹊岩斋诗》。  

***秋夜不寐偶忆故山风物率尔成篇***  

簇簇茅茨负夕阳，疏疏杨柳带方塘。烟浮邻舍炊菰米，霜近山园坼栗房。鸡栅牛栏新位置，村醪野蔌小排当。田家事业知何有，尽在《豳风七月》章。  

小圃疏篱整复斜，一筇随处是生涯。游丝无赖时萦客，秋草多情尚著花。日暖僧房间问偈，月明林屋自煎茶。犹嫌姓字多叨窃，号作青山处士家。  

***书卢沟店壁***  

虫声切切报新秋，月落镫昏四壁愁。残梦未成催上马，一天凉雨过卢沟。  

***刘宗洙***  

***刘宗洙，字长源，襄城人。贡生。有《天佣馆诗集》***  

***送顾文海司马***  

小试山城拂袖归，甘棠一树带朝晖。风流刺史留清泽，俊逸参军换野衣。五柳阴浓凭寄傲，七纟玄韵好可忘机。江千正击苍生望，肯把勋猷老钓矶。  

***刘榛***  

刘棒，字山蔚，商丘人。诸生。有《虚直堂诗》。  

***三效欧阳体次苏子瞻韵***  

天女剪花不剪叶，散作人间一夜雪。无枝无蒂故斜横，欲前欲却嗟清绝。老屋疏棂偏觅寻，回峰断岭随曲折。狮子座成儿手皴，鹧鸪斑到客裘灭。怒发土囊扫不开垂天幕谁忽掣。三战贾勇历赤拳，十觞薄醉晕红缬。令申纵不自昔悬，妆缀原非士所屑。世上营营同此看，才有旋无只一瞥。深积妙化别堪思，拘方泥象又何说。一卷相映不畏寒，我胸长有凉如铁。  

***僧舍对雨柬牧仲***  

何物增愁绪，孤城受雨痕。草分千嶂湿，风锁一江昏。乞米劳僧饭，赊鱼佐客尊。应知乘兴<木翟>，已到戴逵门。  

***饯春***  

年年饯春归，试问春归处。东皇笑不言，潜逐飞花去。  

春归春便归，莫更留春住。回首五十年，颇恼春相误。  

春归春径归，归说有馀情。还从清梦底，唤我树头莺。  

有愁不带去，无愁何送来。倚栏痴儿女，落月尚徘徊。  

***贾开宗***  

贾开宗，字静子，商丘人。诸生。有《溯园集》。  

***三陵台***  

三陵孤峙旧城隈，古木蒙茸一径开。乱窟深回藏虎豹，悬崖陡峭长莓苔。宋襄战后犹遗<土冢>，梁孝朝还有废台。每伴田夫寻胜事，披蓑戴笠雨中来。  

***侯体蒙***  

侯体蒙，字昆服，杞县人。有《悔庵诗稿》。  

***元旦次徐木公韵***  

无端寒疾起迟迟，那更桃符初换诗。箫鼓一城春昼永，云山百里梦魂移。难禁儿女嗟多累，暂假壶觞慰所期。五十三春今近矣，萧萧旅馆但题诗。  

***胡庭***  

胡庭，字季子，汾阳人。有《畸人集》。  

***古诗***  

霜气流前除，照我罗衣裳。耿耿夜不寐，蹑履起徬徨。草虫亦何悲，鸣声恓以怆。四郊一孤影，落叶飘回郎。南楼谁家子，纟玄歌宴华堂。  

朔风吹玉树，叶叶起秋声。上有白鹤栖，下有蟋蟀鸣。高天鸿雁来，河汉有馀清。念我故人子，结发事荣名。离筵一分手，千载为伤情。  

拥衾起长叹，读我案头书，书中何所有，乃见太古初。巢许在箕颍，洗耳避唐虞。揖让不屑睹，况忍谏征诛。采薇虽西山，道隆情已汙。  

***张文炳***  

张文炳，字子潜，阳城人。有《麋田小草》、《喜见吟》。  

***王屋仙灯***  

王屋山中有我家，也曾辟穀卧烟霞。仙灯夜半朝真宰，枯木寒岩尽放花。  

***徐化溥***  

徐化溥，字云门，阳高人。岁贡生。有《云门集》。  

***河梁曲***  

苏武与李陵，结发侍汉廷。何以风雨夕，把手话飘零。青海一雁足，河梁两黄鹄。冰雪孤臣心，血泪他乡哭。他乡血泪可若何，秋风万里渺关河。可怜别后魂相逐，生死天涯入梦多。  

***明妃曲***  

烟锁宫花鸟声寂，栏千秋月梦中泣。汉家长门老阿娇，老死深中无人识。明妃一日别故宫，露桃入殿动春风。天子低徊先生光彩，绝胜黄金买画工。鸿雁传声嘹呖，况是蛾眉重远国。至今高<土冢>拂云寒，塞草芊芊青山色。  

***雷士俊***  

雷士俊，字伯吁，泾阳人。诸生。有《艾陵集》。  

***登城晚望***  

薄暮城头望，千墙水际停，微波风自起，落日草愈青。木盛谁持斧，泉寒莫有瓶。空弦惊痛鸟，说乱即倾听。  

***从弟元长自陵至樊氵义留宿不得一见而去怀不能己作诗以寄***  

感汝思余意，孤舟故远寻。沧江秋浪阔，丹嶂晓枫深。圃韭犹堪剪，村醪且共斟。归帆留不得，竟夕独哀吟。  

***王宏度***  

王宏度，字文含，咸宁人。诸生。有《南塘遗稿》。  

***游百塔寺***  

谷口逶迤百塔深，望中烟树费招寻。荒冈骨闭千年迹，断碣文留一代心。僧老那知思往事，客来犹自续高吟。凭栏舒啸情何极，滈水苍茫隔暮阴。  

***曹光昇***  

曹光昇，字明甫，一字宾曙，号玉旸，金山人。  

***己未除夕与彭古晋先生及许元方金云六守岁燕邸分赋***  

昂藏留七尺，宁不是馀生。薄命悲长铗，羁心恋短衾。朋来还道故，赋就孰成名。明日看华发，萧萧又几茎。  

***酬郁宣夏见贻***  

知君奇假脱菰芦，不爱儒生爱酒徒。天畔月高时倚剑，江千秋老共呼卢。技成甘效屠龙氏，命薄还为牧奴。自昔暗投多见弃，肯将双泪落穷途。  

***曹炯***  

曹炯，字澹兮，金山人。有《西湖游草》、《友树轩稿》、《白门草》诸集。  

***杨白花***  

杨白花，春暮白如雪。飘荡逐东风，谁家怨离别。飞入深宫不见人，子规夜夜空啼血。  

***舟次金山***  

轻帆悬夕照，鲛客叩舷来。翠壑蛟龙窟，珠林鸟雀台。烟收吴嶂出，云断楚天开。便待冰轮上，临江一举杯。  

***曹燕***  

曹燕，字子翼，金山人。诸生。有《浮香舫草》、《梅厂未删诗》。  

***人日小兰亭社集***  

腊尽江皋好放春，更逢今日是灵辰。草茅兄弟多词客，落拓乾坤一酒人。风破玉梅寒减未，话长银箭漏添频。朝来池草谁传句？且听西堂鼓吹新。  

***葺庐***  

身世本无主，居停寒暑迁。篱疏云欲补，屋小月能穿。诗意风前远，花光雨后妍。寄言招隐者，曾足买山钱。  

***邵潜***  

邵潜，字潜夫，自号五岳外臣，江南通州人。诸生。有《邵山人集》。  

***仙姑洞***  

仙女乘云去不还，桃花流水洞门闲。朝悬明镜澄江上，画出双蛾是远出。  

***游惠锡园***  

零雨暮云歇，秋气晨益清。名园逝探历，四顾抒中情。空翠映帘幕，飞泉潆阶庭。岩花渐凋谢，汀芷扬其馨。翔翼拂高汉，游鳞浮且沉。式覯孤征雁，载聆寒蜩鸣。眷此惬幽赏，离忧聿已平。何当占一壑，永毕吾余生。  

***闲居***  

城市亦堪隐，春风独掩扉。狂怜生计拙，贫使故交稀。日月摧蓬鬓，烟霞老薜衣。不须论塞马，得失总忘机。  

***刘以化***  

刘以化，字敦甫，号崇庵，宝应人。诸生。  

***同人集准提寺晚过渔家***  

城中春较迟，湖上草先绿。素友相招邀，净地联芳躅。岁月苦奔驰，昏嫁怜拘束。觞咏惬幽情，风物寓遐瞩。纵论杂古今，遗形失荣辱。月出挂城头，照我松间屋。疏雨滴花琴，微风动林烛。烟际下渔舟，家在青溪曲。  

***单嘉猷***  

单嘉猷，字徽仲，常熟人。诸生。  

***新霁***  

积雨林薄昏，湿云漫岩屋。出门望阴晴，快睹开初旭。高峰耸螺鬟，润泽比膏沐。池塘潋滟波，半没新生竹。草深蛙黾喜，繁响出丛绿。落花淡无言，点点洒春服。老农急磨镰，陇上来麰熟。往矣適予情，正可骑黄犊。  

***吴孟坚***  

吴孟坚，字子班，贵池人。有《偶存草》。  

***压气培歌***  

压气培前奔万石，阴云莽莽黑雾塞。水号风怒激沙飞，仿佛旌旗雷电掣。我父军声堕此间，星日无光天欲折。我母颈罹刃痕七，身投层崖脑迸裂。我妹三龄弃路死，百口家人一无得。前山溪下血犹腥，将士同时皆义烈。烟飙玉碎三十秋，天地迄今为惨恻。肠断纡回忍追忆，千载空坑堪并说。呜呼千载空坑堪并说！  

***雁字和彭禹峰先生韵***  

飞来阵阵满天逋，一幅江山似墨涂。戢翼隐藏河洺数，冲天画破卦爻图。惯逢风雨惊三峡，素逞烟云驾五湖。不是龙蛇行纸上，乾坤何事为泥汙。  

天空嘹唳鹤鸣皋，回雁峰前峰更高。既同江子花生梦，又忆毛生颖脱毫。片羽影随编画幅，断肠声到振江涛。从来怕舞《霓裳曲》，冷落河山洒凤毛。  

翩翩锦字向谁搓，斜抱云和月已过。身伴天娥垂玉袖，音惊越地起吴歌。珊瑚枕上传幽梦，翡翠楼中点绛罗。不逐黄鹂啼绿柳，故来人世断肠多。  

去年零落被弓侵，泪湿红笺无处寻。欲绽似含无数怨，暂停疑有一声音。断霞转影曾天际，浓雾分烟满艺林。自是淡描人不识，玲珑格调隐沈沈。  

***马日思***  

马日思，字禹公，桐城人。诸生。有《白下诗钞》。  

***寄里门诸兄弟***  

人言兄弟好，在家常不知。出门东西去，形影独相随。梦中犹晤语，醒后忽天涯。脊令虽小鸟，比翼向高枝。男儿四方志，安得无别离。忆昔聚里巷，六人共一师。对酒青镫夜，听歌《白苎词》。少小不及乐，老大徒相思。  

***夜坐示内***  

痛读《离骚》不放怀，鹿门携手隐堪偕。刘伶卧病犹贪醉，周泽逃禅独好斋。身冷履霜嗟葛屦，家贫沽酒借荆钗。人生随遇须安处，方信卿言亦复佳。  

***怀齐稷下***  

葭菼苍苍水一涯，近知消息在京华。我听夜雨吟衰柳，君似春风妒落花。燕市酒徒歌当哭，并州游子客为家。何时得返东吴棹，相对清尊到日斜。  

***孙中凤***  

孙中凤，字喈公，号冰崖，桐城人。贡生。有《云溪》、《半舫》、《越游》、《闽游》诸集。  

***秋日江洲有感***  

独眺层台上，天空起雁群。孤城淡黄叶，落日傍秋云。碪杵千家合，风烟万里分。还山悲短发，笳笛夜深闻。  

荧惑连宵灿，光芒射斗明。关河郁乡思，鼓角乱秋声。客梦三更断，羁愁千里生。一尊对江月，无限古今情。  

***姚文勋***  

姚文勋，字集侯，号丹枫，桐城人。贡生。有《丹枫诗集》。  

***山居怀王明我***  

与君数载游，同作天涯客。山色异乡青，归情江水白。今予独处时，念子寒风夕。秋尽犹未还，愁见庭枫赤。  

***秋日饮王润甫夫子山庄***  

聚坐松林下，遥听远浦歌。夕阳明古树，微露引疏荷。鸟噪暮山静，风生秋水波。扬亭容问字，呼酒兴偏多。  

***姚文炱***  

姚文炱，字夏侯，桐城人。诸生。有《瑞应草》。  

***夕眺***  

望中野色变衰颜，雨后风光天水闲。一片青苔封古石，几行疏树点空山。僧归柳径初传磬，秋入绵衣欲掩关。暂借草亭因待月，肯教夕照负人还。  

***姚文鳌***  

姚文鳌，字驾侯，号蛰存，桐城人。诸生。有《宝闲斋诗集》。  

***送九兄羹湖之蓼***  

干戈满目未休兵，负笈劳劳独远行。驿路草深官柳细，板桥露白客装轻。已怜鸿雁三秋别，莫动鲈鱼千里情。君到蓼城应念我，屋梁有梦月华明。  

***李{常心}***  

李{常心}，字长康，号古塘，桐城人。  

***同蒋仲一汪河发郊行见杏花初放期再赏之***  

圃外见红杏，高林气若霞。朝来一片雨，开到几枝花。惜此好春色，多于野老家。偶然看不足，记取路痕斜。  

***天门山***  

双峰如凿断，绝壁对崔嵬。楚蜀千重远，东南一气开。潮声归海去，帆影出天来。渺渺烟波际，徒深庾信哀。  

***赵崇礼***  

赵崇礼，字溪叔，泾县人。  

***新秋***  

去郭曾无远，今人不易寻。高林初叶坠，秋雨一帘深。老态惭香稻，孤怀傍素琴。杜鹃声未歇，何可听层阴。  

***张客卿***  

张客卿，字宾王，泾县人。有《有铗草》。  

***泸水***  

一水通蛮络，沉沉不计深。蛟涎连积雨，蜃气结层阴。毒草迷苍渚，繁花暎黑浔。武侯炎渡后，烟瘴只今澄。  

***清明***  

落落逢佳节，闲愁病里深。片云来客梦，芳草乱乡心。不尽风花泪，何堪水竹吟。家山遗故陇，松柏意森森。  

***吴錂***  

吴錂，字若金，宣城人。诸生。有《浮筠轩集》。  

***久不得曾庭闻消息怅然有怀***  

路向西南尽，江连汉沔深。旌旗秦栈晓，橘柚楚祠阴。落日孤村戍，秋风万里碪。黑貂应已敝，谁识曳裾心。  

***戴研***  

戴研，字导及，号蜕斋，桐城人。贡生。  

***舟次邗江感怀***  

寒云萧瑟片帆收，江草江花动客愁。瓜步涛声常带雨，广陵山色易为秋。已拚湖海供多病，漫逐风尘故倦游。寂寞仲宣怀故里，不胜摇落赋《登楼》。  

***张云鹗***  

张云鹗，字次飞，贵溪人。有《晚香堂集》。  

***游水岩***  

数笔云林几叶丹，敢言抱卷向名山。舟从虎圈秋尘外，梦在罗浮素月间。潭静影能将槛远，钟残韵亦比人闲。通仙幸有云情在，指点苍颜数往还。  

***兵远***  

绝壑谁堪此旦昏，可怜垂老负儿孙。兵遥已被烽烟苦，家在宁忘耕凿恩。惊鸟宿林啼夜雨，荒村留月觅余魂。天狼未殒时多难，收得郊原老泪痕。  

***涂斯皇***  

涂斯皇，字宜振，号淡庵，江西新城人。明诸生。有《花舫杂咏》。  

***听竹庵***  

修篁摇翠影，小筑迥清幽。虫语团庭绿，蝉声带水秋。寒云依石涧，独树表荒丘。坐卧欲忘返，萧然何所求。  

***徐仲光先生至或见之日者肆过访不值***  

我思李邺侯，衡峰寄高躅。复羡贺季真，归老鉴湖曲。仙骨被霞裳，迈年粲紫玉。二公处中朝，不为名利束。卓荦徐先生，天衢骋骥足。茂龄脱尘网，傀儡视世局。宁谓宦情淡，良由忠怀笃。姑山何神秀，高隐终南续。夜起星参横，少微正炯烛。我欲从之游，邈然绝攀躅。  

***丁裔沆***  

丁裔沆，字函巨，嘉善人。诸生。有《香湖草堂集》。  

***石头城***  

君不见龙骧将军意气豪，连帆战舰明珠袍。雄师八万挂席进，角声吹断黄云高。鸾旗半卷青山里，鱼龙悲咽秋江水。自将玉篆付官家，不遣将军折一矢。赤乌事业不崇朝，尽逐东风散怒涛。横江振旅铙歌发，白发将军看宝刀。寄语横行且复休，孙郎战骨随蒿丘。当年割据山河壮，谁道降帆下石头。  

***湘灵怨***  

楚山青，楚江永，幽弦出水寒波动。青丝短，别恨长，碧潭浸月照微茫。声清切，惊落叶，夜半啼猿愁不歇。听悠悠，湘水流，苍梧缥缈黛云秋。猿声急，丝声咽，吹入《竹枝》转凄绝。竹烟浮，泪未收，寥天清怨泣渔舟。  

***曹伟谟***  

曹伟谟，字次典，号南陔，平湖籍金山人。岁贡生，候选训导。有《南陔集》。  

***中秋虎丘对月***  

虎丘今夜月，极目思悠哉。白露中宵降，清光万里开。笙歌沈鼓角，镫火出楼台。少小经游地，曾陪杖履来。  

***秦淮竹枝词***  

秦淮春水绿迢迢，杨柳千条更万条。每过珠帘停打桨，惹他帘内罢吹箫。  

戏演鱼龙夜不眠，梨园牌号阮家编。轻轻断送南朝事，一曲《春镫》《燕子笺》。  

藩邸初来乐府奢，中官四出选良家。一朝马上琵琶去，井底曾无张丽华。  

***曹鉴徵***  

曹鉴徵，字徵之，嘉善人。有《白石楼》、《红药园》两集。  

***得魏子存舅氏蜀中书***  

西蜀东吴万里余，那堪薄宦久离居。舅甥忽忆三年别，乡国初逢一纸书。明月啼猿巫峡迥，秋风落木锦江虚。何缘得贳郫筒酒，将问云安丙穴鱼。  

***毛正学***  

毛正学，原名棴，字羲上，嘉善人。诸生。  

***九日顾迂客雷阮徒招集吴山登高用昌黎人日城南登高韵***  

昨夜横山堂，柔翰频自弄。诸君各健举，独如蝇被冻。诗本吾家学，才尽迄无用。今朝吴山道，篮舆讬后从。俄停陶岘舟，金尊呼客共。目瞩远近峰，一一迎而送。渔艇棹歌回，钓车卷断葑。落日浴平湖，水势兼天纵。急管杂繁弦，终宵亦倥偬。传语谢山灵，兹游不辞重。  

***叶已畦招集二弃草堂用昌黎醉赠张秘书韵***  

叶生我密戚，才名宿有闻。为儒号漫士，作吏称神君。十年卧丘壑，雅意在斯文。结庐横山畔，屋角饶烟云。芙蓉围清池，篱菊初舒芬。我来草堂上，邂逅沮溺群。促坐共传杯，丝竹鸣宵分。高踪媲猿鹤，正尔成一军。四筵歌既醉，起视各半醺。斜月在木末，清影微氤氲。聚会此时节，诸贤意何云。窃叹风雅途，俗学方纠纷。但知逐淫哇，不解谢膻荤。相将飏华袿，无复曳缟裙。笔端出细响，有若蝇与蚊。忍令芸薤臭，竟等兰茝薰。用是怀百忧，徘徊升大坟。诗教苦荒落，久矣待勤耘。谁者起任之，艺林当铭勋。吾党尚努力，乘兹日未曛。  

***怀应聘***  

怀应骋，字莘皋，嘉兴人。有《高愉堂诗集》。  

***同万年少黄心甫晚集湖上***  

山色入高楼，寒云隔树流。雨来松榻黯，风动薜衣浮。瓦缶传秋醴，铜壶急夜筹。蛩声杂垆响，偏共到床头。  

***钱煐***  

钱煐，字蔚宗，号愚谷，嘉善人。有《息深斋诗》。  

***过五人墓有感***  

一死寻常事，千秋浩气垂。须眉人有数，闾里节堪师。古树苍烟里，原田落照时。半塘来往客，相与吊丰碑。  

舣舟隄上立，未得荐溪蘋。柳绿丝成障，畦黄锦作茵。当涂多逆党，直道在斯民。谁话兴亡事，盘觞次第陈。  

***濮淙***  

濮淙，字澹轩，桐乡人。  

***闻蘧玉已寓京口***  

容易相逢尚未逢，老年亲故喜相从。已辞野店中山酒，望断烟江北固峰。一夜梦游千里月，五更霜落万家钟。莫嫌人远天涯近，书到楼头第几重。  

***翁白***  

翁白，字未青，福清人。有《梅庄诗集》。  

***乙巳春发吴门留别***  

归来暂共此登临，又拥莺花过武林。马首春风正月路，板桥夜雨十年心。愁删白发还为客，悔别青山欲放吟。记得王门投笔后，五湖飘荡到而今。  

***中秋客萧山***  

小楼歌管月明时，帘卷中秋病不宜。摇落一杯还作客，艰危万里独吟诗。心知老去终多累，计欲闲来未有期。却羡向平婚嫁毕，青山赢得好生涯。  

***陈騄***  

陈騄，字昌范，号仲桓，长乐人。诸生。有《偶庵集》。  

***送纪伯紫之金陵***  

逢君倾盖好，言别大江流。意气怜杯酒，山川换驿楼。裁诗旧国梦，读史白闻秋。独有闽南客，频看雨后舟。  

***别周载俅孝廉之崇安***  

秋到柴门静，倦镫寻梦余。山空云度鸟，浦白月归渔。抱影应同汝，劳生慨独余。畏看河汉浅，良夜复何如。  

***寻春***  

野外寻春三月时，偶然昨夜与僧期。山多树老行人断，流水柴门午磬迟。  

***赵与楩***  

赵与楩，字楚材，龙溪人。有《珠谷剩草》。  

***九日杂咏***  

寒食吊之推，端阳悲郢客。如何重九日，不祀陶彭泽。  

***蒋大年***  

蒋大年，字弥少，邵阳人。诸生。  

***资江酬友***  

敢将风雨怨途泥，山色遥怜望里迷。放艇烟花同泛泛，怀人池草但萋萋。怪从北地来鸿翮，肯为东风逐马蹄。楚泽由来悲滞客，浮云不散万峰西。  

***萧广昭***  

萧广昭，字文远，汉阳人。诸生。  

***鹦鹉洲***  

公子登楼叹未归，晴川极目掩芳菲。飘零楚客同烟树，寂寞诗魂绕鹄矶。杨孔文章应共寿，曹刘竖子未堪依。辽东惟有孤栖凤，不向人间炫绿衣。  

***潘国祚***  

潘国祚，字燕丘，号东柳，江夏人。有《燕丘集》。  

***襄江道中***  

画舸摇摇逐晓寒，江云飞尽乱峰攒。垂杨故作千行绿，枫树谁知一夜丹。万古《风》《骚》存泽国，五湖烟景问渔竿。好山过去休回首，留取归时对面看。  

***潘永祚***  

潘永祚，字太丘，江夏人。拔贡。有《恕庵集》。  

***经岳阳战场***  

系艇巴陵日已斜，洞庭秋色老苍葭。城经百战增新垒，路转千村少旧家。旷野碧磷吹冻火，中宵白骨语寒沙。精魂枉入春闺梦，酹酒谁来水一涯。  

***刘醇骥***  

刘醇骥，字千里，号廓庵，广济人。岁贡生。有《芝在堂集》。  

***春日游灵山山在县治东三里许其上有诸精舍***  

幽意谷泉落，相将任往回。谁持星浪石，移近雨花台。人坐翠微笑，鸟邀春色来。山僧有新约，曾许寺门开。  

数转烟萝入，微茫山气中。阴晴半壑树，钟磬午天风。饭供行厨白，香分宝座红。无能随远社，猿鹤偶然通。  

***程封***  

程封，字伯建，号石门，江夏人。拔贡。有《山雨堂集》。  

***登晴川阁***  

帆影高低过石头，看云合上几层楼。空江易作三春雨，古岸微同六代秋。大别山于窗牖入，武昌城向画图收。登临不用伤怀抱，矶下何人著钓钩。  

***暮相思***  

行行燕子矶，风潮夜将发。天寒四野迷，独坐舟中月。缄情不得寄，残钟听来歇。  

***罗宏备***  

罗宏备，字我生，东湖人。拔贡。有《习静堂》、《荆门》、《山人》诸集。  

***再游三游洞***  

蕙服芒鞋早办装，重来携酒兴犹狂。临风野啸随溪响，出谷春衣带草香。洞口土花封古字，山腰人影动斜阳。扪岩姓氏谁堪语，一片寒碑白侍郎。  

***杜绍凯***  

杜绍凯，字苍略，黄冈人。  

***秦淮竹枝词***  

垂柳庄前夕照寒，早潮落尽暮潮宽。春宫小说红毡上，侬爱锺山雨后看。  

征蛮夫婿贵通侯，珠翠笼镫夜不休。为看鳌山如白画，瓦盆争照牡丹头。  

***彭旋龄***  

彭旋龄，字天来，江夏人。  

***秦淮柬鲁峰***  

何处寻羁思，河亭春水生。柳垂三月雨，莺送六朝声。无句怜桃叶，回船过冶城。《竹枝》歌未罢，今古一关情。  

***舒峻极***  

舒峻极，字渐鸿，广济人。有《韦园集》。  

***入东冲***  

屐齿平苔藓，钟声出上方。高松啼鹳鹤，百草瘦牛羊。泉泻千溪雨，枫凋一夜霜。五峰峰顶月，清冷照衣裳。  

***客路***  

客路饶风雨，中心几郁陶。天连黄海阔，门闭湿云高。群盗东南剧，凶年赋税劳。故园归去梦，何日涉江涛。  

***陈士规***  

陈士规，字景之，号鹤洲，广东海阳人。有《咽珠堂集》。  

***夜坐亭边***  

***幽栖躭静僻，息影隐疏林。寒塘隔野寺，镫远烟际沉。露白秋草间，百虫感何深。潸然数行下，徒怀壮士心。烦忧结不散，流响寄鸣琴。天高银汉迥，落月欲横参．***  

***黄进陛***  

黄进陛，字翼圣，澄海人。诸生。年一百余岁。  

***述怀***  

长年故纸老生涯，自此清江买钓槎。鸥鹭若非逢圣世，秋汀未许占芦花。  

***廖燕***  

廖燕，字人也，曲江人。诸生。有《二十七松堂集》。  

***舟过清远峡望飞来寺***  

山寺隔烟水，舟人指古碑。入云松影密，出峡磬声迟。台阁峰能遍，神仙事可疑。当年来去迹，岩下老僧知。  

***春夜丹霞山乐说上人院坐雨***  

高斋添客坐，镫影隔长林。一雨催春尽，千峰落磬深。虬奔岩石火，寒逼草蛩吟。莫厌通宵语，平生祇此心。  

***高俨***  

高俨，字望公，新会人。有《独善堂集》。  

***秋日雨中登楼***  

凉风吹骤雨，高坐称闲心。草阁水声里，山城秋色深。沧洲何处是，白日一时沈。向夕衡门掩，烟霞绕玉琴。  

***送张穆之度岭***  

曰头为客昔人悲，况复行当此乱离。江国昔年曾失路，才名今日恐非时。只身旅食仍依友，万里家书欲寄谁。莫向天涯重留滞，青山还有白云期。  

***罗宁默***  

罗宁默，字仲恭，顺德人。诸生。有《偶然斋集》。  

***二月十三夕月同李兴韬散步溪上***  

怜兹寒光内，犹是汉时月。笼隄竹万梢，层影漾高洁。青溪澹欲无，坐久遥烟发。花香度平楚，人语出木末。斯时正洗心，选意别幽豁。  

***佘前民白衣庵置酒***  

入林且缘径，不知身在山。豁然上空绿，一刹如云闲。万峰次其前，樵声相往还。折竹落霜粉，长萝垂烟鬟。故人肯相待，展席青葱间。高秋带静色，百虑早自删。我何欲为异，临风共颓颜。  

***香山送万眉仙别***  

君又不肯住，悠悠安所之？出门菊花发，前路霜风吹。别只写江赋，秋应学宋悲。我归期亦近，相去略参差。  

***朱昂***  

朱昂，字子眉，昆明人。有《借庵诗草》。  

***秋感***  

我行向东郊，徘徊望秋树。落日四无人，汩汩水东注。禾黍互高低，鸟雀惊迟暮。即此怀旧山，伫立不能去。  

***迟友不至***  

古树归鸦乱，晚烟生荜门。远山看欲暮，清景易为昏。我友在何许，徒令空此樽。徘徊夜将半，不寐谁为言。  

晴  

雨歇山容出，秋光远近分。疏林通晓日，绝壁走寒云。雁影高难见，泉声静却闻。呼童移坐榻，花下拂桐君。  

***涂大辂***  

涂大辂，字玉华，号铁船，石屏人。有《蔓衍集》。  

挽建水牧刘武功名僖，明末建水牧，后隐于僧。  

锦江洗濯玉冰姿，早拟鸳班立凤池。万里薄游今梦幻，一生节义几心知。无家杜甫投荒日，有恨宾王落发时。屏海云龙归去后，忠魂应复绕峨嵋。  

***送友还黔***  

到处鹃声送马蹄，君行还在夜郎西。浑忘夜雨龙津合，忍看春风鸟道迷。客舍月来谁共酌，邮亭诗就独留题。别时更有思君处，竹里流泉间午鸡。  

## ●卷三十五

***姚启圣***  

姚启圣，字熙止，号忧庵，汉军旗人。康熙癸卯举人，官至福建总督，加尚书太子少保。有《忧畏轩遗诗》。  

***香山闲咏***  

湿云愁结暮山重，水白沙明何处钟。夹岸荻芦横野色，大江风雨暗孤踪。已经去国为迁客，犹有悲歌答老农。千古无多零落恨，不须此际叹遭逢。  

扁舟复渡铁城阴，见说农樵出远岑。圣主已宽边界令，逐臣未尽抚绥心。几年共尔栖荆棘，此日怜余载鹤琴。犹幸斯民还旧业，莫教寇盗再相侵。  

无数艨艟犯海波，我来守土竟如何。荒陲百事怡情少，孤岛三年战血多。献馘楼头腾剑气，受降城下奏铙歌。弹丸若使劳臣在，未许潢池复弄戈。  

地居天末海滨东，况复迁离盗贼充。千里波涛孤枕上，万家饥溺梦魂中。寒猿泣月移高树，宿鸟惊云过别丛。莫问当年关切意，只今凭眺有余恫。  

***白鹤峰***  

传说眉山草木枯，鹅城今似《辋川图》。携来秀色开荒径，独辟新峰到海隅。万叠云山归白鹤，两江烟雨出西湖。苍茫露冷兼风乱，渔火钟声或有无。  

***视师***  

提师渡海极沧溟，万里波涛枕上听。此际梦回银汉转，千峰明月一孤舲。  

***江闿***  

江闿，字辰六，贵阳籍江都人。康熙癸卯举人，榜姓越。己未举博学鸿词，历官解州知州。有《河汾集》。  

***喜吴天章至自蒲坂***  

久违冰雪后，相对两萧然。有榻留徐稚，无钱与郑虔。衔杯重话旧，翦烛欲忘眠。不识千秋后，诗篇若个传。  

***涉海螺山诸滩***  

缘谿回短棹，是境尽移情。云日从峰变，雷霆入地生。穿林通野市，隔岸见孤城。祇为躭幽思，湍流绝不惊。  

***上巳吕仪部招游平山堂分赋***  

嫩草芊芊满径生，故宫三月未闻莺。几行绿树连东楚，万叠青山出石城。曲岸花深歌舫慢，小桥风定酒旗明。封侯平固真潇洒，郊外流觞宴步兵。  

***费以矩***  

费以矩，字仄平，石阡人。康熙癸卯举人，官新宁知县。  

***送温陵张永卿都督迁官成都***  

潕溪芳树望迢遥，酒酌骊歌送客舠。门下指挥唐彍骑，尊前谈笑汉嫖姚。龙旗晓渡三都水，虎帐春开万里桥。想到岷峨佳气郁，筹边久待李文饶。  

***自平溪至沅赠州守祖玉州***  

摐金伐鼓放舟行，万里长空一叶轻。三楚云山遥指顾，五溪花鸟欲将迎。江流潕水天方阔，路出龙标山渐平。此日莫愁无地主，美人洲上有香蘅。  

***徐崇岳***  

徐崇岳，字石公，保山人。康熙癸卯举人。有《造適轩集》。  

***南邻***  

一月不相见，为欢能几何？寒镫疑影共，夜雨记声多。别去人如玉，愁来啸也歌。南邻知在眼，只是隔星河。  

***芜园秋兴***  

林木无声语夕阳，薄寒容易透衣裳。鱼梁水落三星白，菜圃霜凋九月黄。小饭欲歌先款乃，短衫试舞莫郎当。晴空万里秋光满，好共登高话远乡。  

***旅邸漫成***  

自有权奇骨，才来金马门。九方皋不见，独立近黄昏。  

下有易水风，上有太行雪。嗟尔行路人，那得肝肠热。  

***袁藩***  

袁藩，字宣四，号松篱，淄川人。康熙癸卯举人。有《敦好堂集》。  

***答唐济武太史用来韵***  

夜凉静听秋声起，篱外草虫鸣不止。挑镫坐对松影寒，明月乍出疏林里。少年华发惊时节，便欲学仙归贝阙。十载劳心思探珠，半生失计空磨铁。神仙何必厌妻子，秦楼弄玉随箫史。织女黄姑会有时，别床异被徒为尔。先生闻道何其早，红尘莫惜知音少。须从火底现莲花，肯向秋原同腐草。与君试访殷七七，至道不烦惟守一．天台有路度石桥，水流定泛桃花出。  

***咏镜***  

阿房宫中星万点，荧荧绮户秋波滟。当年对此知何人，香销腻玉愁云掩。照胆铸成粉黛悲，三千宫女敛蛾眉。骊山未毕重瞳入，咸阳三月青磷窥。自从埋照归东海，苔封水浸寒光在。洗出窗前皎月生，那知朝市浮云改。绛气连朝瞩太清，一泓秋水淡空明。红颜阅历知多少，霜鬓怜予亦有情。  

***过灰埠驿次施愚山先生韵***  

沙落随风转，秋蝉静夕亭。雨连村尽黑，山近海偏青。古木悲残照，秋光点鬓星。可能留一憩，归梦不为醒。  

***送韩仲常游武康***  

风急霜清木叶凋，江南微雪路迢迢。寒云雁度金山寺，明月舟回宝带桥。长剑雄游增气色，短歌生计悔渔樵。余英溪畔时回首，好寄音书慰寂寥。  

***赠张幼量先生***  

离忧几载黄山道，秋雨重来坐草亭。多难对看双鬓白，晚凉独眺乱峰青。半窗蕉叶愁中老，满座松风雨后听。莫忆前游不成醉，沙溪依旧水泠泠。  

***蒋本生***  

蒋本生，字字臣，一字道生，零陵人。康熙癸卯举人。有《湘生阁诗草》。  

***同吴长庚太史谒柳祠次韵***  

萧凉不异荔蕉词，岭外文章动古思。白石断烟人醉后，小溪寒岛雁来时。寺荒雨过栖磷火，树老秋深啸夜鸱。莫读残碑询往迹，南州太史有余悲。  

***买小舟来往湘上有作***  

油壁青帘在在家，垂杨曲曲带烟斜。未酬环海三山梦，先占闲鸥半席沙。忧患余生惟中酒，蹉跎晚岁只看花。从今不管浮沈事，坐送新虹断晚霞。  

***田雯***  

田雯，字子纶，一字纶霞，号山{艹疆}，晚号蒙斋，德州人。康熙甲辰进士，官至户部侍郎。有《古欢堂集》。  

***书沈石田诗集后***  

石翁不羁人，腾踔诧豪唱。阖闾佳山水，怀抱足幽旷。修竹丛一轩，湖光枕清漾。陶谢快同游，述作劳意匠。海内走盛名，脱略睨卿相。翛然八十年，布衣得无恙。追昔仁宣间，词场声价壮。乃知出与处，遭时乃有当。瓟葊平生交，拟之陆鲁望。  

***答申随叔***  

散吏漫郎痴可怜，长安匏系数经年。正平未解投书刺，司丛频来送酒钱。寒树栖鸦风不定，空庭捣练月初圆。一番秋水怀人梦，又到白蘋红蓼边。  

***题李龙眠画卷***  

弇州山人谱名画，唐之摩诘宋龙眠。今观此卷叹奇绝，顾陆张吴难并肩。当其下笔风雨作，鹅溪十丈何旁薄。陂陀竹屿优昙花，苍梧洞庭生缭郭。山口一佛将欲行，蛮君鬼伯群纵横。幢璎冠玦诧变相，罗什卢女苍虬精。其后诸佛坐且立，一捋长眉一盘膝。亚松巨楂怪石伏，悟者扪腹趺者寂。天魔赤脚鼋鼍游，阳侯逆走溟渤黑。最后云气随飞龙，騞然直上蓬莱宫。万顷波涛沸欲动，前山雷雨纷来从。  

嗟哉异物世罕见，金题玉躞开生面。平津邸第什袭藏，当年赐出明光殿。我闻糸元庙壁笔有神，公孙之舞势绝伦。杜老得此应大叫，嵩牛幹马徒纷纷。呜呼！妙迹千年不易遇，丰城光焰为呵护。翻愁雷电驱神丁，尽摄澄心堂纸去。  

***登毗卢阁***  

老柏铁枝盘佛阁，翠微晴色动林皋。人家远抱桑乾曲，山势斜奔碣石高。槛外天风鸿上下，城边秋水树周遭。凭陵霄汉人声寂，独有禅镫照客袍。  

千寻佛火出层云，面对西山正夕曛。老树风悬雕鹗宅，荒原草长骆驼群。秋生沙碛寒应早，水下天津势渐分。侧耳秋城闻战鼓，登坛重起旧将军。  

***丙辰生日放言***  

我生四十有二年，忽忽不知老将至。今朝对镜出面颜，局促衰颓谁所致。世言高颡大腹儿，持粱刺肥决富贵。怪我清癯病且顽，只合入山藏薜荔。自是虞翻骨相屯，甘让蔡泽遭逢异。执戟十载但为郎，帣韝一斗便成醉。通籍厕名等赘疣，投刺畏人如缩猬。作贾量无猗顿术，贪荣岂有灌夫势。黄鹞觜爪差堪怜，蠹鱼脉望究何济。负郭久荒二顷田，养身漫假五禽戏。投老空门耻钝根，爱读《南华》亦强记。四座勿喧进一觞，看我拂袖理归计。吁嗟乎！我生四十有二年，忽忽不知老将至。  

***暮春同于桐江汪钟如吴五崖游张氏园晚过啸公房***  

并蒲浪切城最苦名园少，觅路幽寻古寺隈。扫径何曾嫌客过，入门忽漫见花开。亭边小沼春泉响，衣上新泥燕子来。茗碗棋枰消永昼，不妨随意坐莓苔。  

蓝尾酒香寒禁火，担头饧熟软胶牙。可怜前日清明雨，悔不来停下泽车。随地编篱铺石子，隔轩栽竹映窗纱。催人节物春光老，堕尽柳绵开楝花。  

雨余蜡屐转溪湾，寻胜招提未拟还。花下远公须置酒，春来谢客几登山。寺藏橘刺藤梢里，人在蜂须粉间。向晚讲堂钟磬寂，一时尘念欲全删。  

无赖春光三月新，马蹄不厌蹋芳尘。桃花有路寻渔父，春水无波赋丽人。为掘药苗携仆至，少餐厨蕨恕僧贫。群鸡乱叫牛羊下，归路黄昏雨垫巾。  

***将归***  

晚菊寒丛病有花，西风料峭雁行斜。秋深时节辞官去，不待头网八饼茶。  

***芦沟桥***  

虹蜺千尺暮云屯，塞路人行驾短辕。霜下桑乾寒浪小，火烧碣石远山昏。平林叶脱巢禽出，野寺烟深粥鼓喧。闻道张华曾有宅，苇花漠漠吊荒村。  

***牧牛词***  

日将暮，牛来归。扣角弄笛牛不饥，稚子跨背叟候扉。黄昏牛卧蝙蝠飞，雨湿牛栏生{君}衣。老牸秃速小犊肥，八口之家凭尔为。官府催钱议卖犊，与其卖犊宁拆屋。  

***七月十九夜***  

秋夜三更尽，今宵尚在家。可怜一尊酒，明日又天涯。僮仆催行李，园林噪暮鸦。镫前看白发，老泪数行斜。  

***秋日***  

豆架瓜棚短竹篱，菊花更有两三枝。西风乍起鲈肥日，霜信频来雁叫时。闲遣长须邀饮客，细春新米续晨炊。前年记得江干路，树树黄橙绿橘垂。  

***题杏村读书图为谢员外方山***  

鬲津之水流潺湲，蛟龙抱珠藏黑渊。两岸杏花一万树，天风破碎生春烟。丝丝寒食秋千雨，片片波面胭脂钱。土墙茅屋插数椽，谢客读书三十年。青蒲白鸥相映带，花须蝶粉日里缠。身如蠹鱼穿其穴，龙唇檑具床头悬。何不拂袖思归田，输我山{艹疆}窗下眠。南村老人诗百篇，与君细论长河边。今见此图一流连，为此图者摹巨然。  

***移居诗***  

东野家具少于车，学打僧包何为家。一捆乱书十瓦钵，奚奴负走如奔麚。小巷偪塞通破寺，邻人指说来官衙。自操箕帚扫土锉，糊窗吹纸西风斜。雨淋屋塌堆瓦砾，墙脚残立山{艹疆}花。日暮天寒验霜信，匝飞秃树啼老鸦。  

***冬日***  

膏肓有物苦相攻，凭借参苓与术芑。冷热那能驱疟鬼，文章谁可愈头风。闭门谢客宜冬日，拥被贪眠是老翁。乍放梅花天欲雪，烧残榾柮地炉红。  

从前万事总荒唐，不饮狂泉定不狂。遭鬼揶揄还老辣，与天执拗费商量。读书烧蜡稽孙课，扫地垂帘上佛香。自哂依然穷措大，避人如畏夜郎王。  

***百门泉上听雨作歌***  

我家住在卫泉尾，乘兴来访卫水源。辉县城北六七里，十亩一沼如瓶盆。其土肥厚水清泚，中有百窦穿石根。大珠小珠盘涡走，黏天拔地流奔浑。直向东北入海去，远从碣石通析津。撰杖到此夏五月，祖龙不动炎云屯。振衣千仞清晖阁，纳凉河朔倾洼樽。苍松古槐立斜岸，秃柳丛竹排当门。须臾天漏大雨注，空濛澒洞山无痕。四面风来葛衣冷，檐前蝙蝠飞黄昏。鹿角关连读书宅，此水亦到山{艹疆}村。今日徙倚山水窟，新诗美酒安足论。更下太行问济渎，还探黄河穷昆仑。  

***采石怀古***  

江干木末亭，中流泻清漾。泠泠新月白，横拖烟水上。独坐鸟声寂，微茫闻渔唱。快哉临汝郎，风情何幽畅。咏史动高吟，文藻秋涛壮。讵期运租船，有客忽相访。千载素心人，胜事不多让。花垂慈姥瞑，潮生牛渚涨。大雅岂复作，临风怀谢尚。  

***云梯关观黄河注海歌***  

章亥不到天墟遥，昆仑一窦通重霄。汉津初奔坤轴坼，冯夷沃焦纷来朝。雍州积石河之首，龙门下泻随神飙。底柱孟津绕大伾，中华沙漠连元枵。浲水迤东大陆北，地平土疏山不摇。一出一伏千万里，大曲小曲风雨飘。浊黄一斗沙居六，风轮阵马无停镳。颍亳徐宿在唇齿，曹濮单郓排脊腰。云梯古关尾闾地，榑桑沧氵与谁相招。来自天上归地底，不知此水从何消。三门四折又九派，锡圭之祖乌能祧。碣石既没苦泛滥，故道不复悍且骄。白马沈后无消息，瓠子浪涌横泬寥。议筑议塞日聚讼，治河治漕群哓哓。贾让贾鲁各前席。史册言在作准标。华容武功印川子，其人罗立如斗杓。关前下马搜遗迹，天晴海面拖青瑶。洪涛光驶磹电，黑齿旗竖鼋鼍桥。始悟万物有归宿，浮生驰逐朱颜凋。精卫衔木究何益，尹公术幻真无聊。落日西风透白袷，沓连愁听番禺潮。寄语司空蚤底绩，山行乘檋泥行橇。  

***仪真县***  

松簰丝网架江头，丛绿新篁傍水楼。一片风帆三十里，买鱼煮筍到真州。  

***赭阳酒民歌***  

赭阳土风古罕有，潘水清甘酿作酒。比屋麹米各斗强，多者百缸少十瓿。糟床下注鹅子黄，味较索郎辄不丑。此风不变已千年，传来疑是杜康后。凌晨孤斟带微醺，出门醵饮呼其偶。分曹浮白鲜虚日，或三五人或八九。伯伦便埋岂为酣，王绩之乡此居首。快哉举国皆欢伯，可惜无螯空左手。以醒为醉醉为醒，孰好鼓瑟孰击缶。前年刺史来新官，眼花落井印悬肘。沈湎一临听事堂，薄书置左杯斝右。国人疾趋称兕觥，茗艼骑马舆隶走。如此真可博通侯，加以九锡赐圭卣。我亦逢车流涎者，信宿那能停大斗。漫云习俗善移人，鲁人猎较孔所取。男耕女织何未闻，愿除麹蘖戒童叟。莫教嵇康李白知，老生常谈同敝帚。软饱登途太怱怱，夕阳在山鸦鸣柳。  

***晚渡荆江***  

乾坤纳纳神禹功，岳五渎四排当中。长江浩淼渎之一，盘勃元气生洪蒙。尾闾万里注溟澥，地乳三澨穿胁胸。嶓冢华阳自秦蜀，沱潜云梦连苍穹。熊渠大国撑砥柱，岷川矗怒来磨砻。上牢下牢水漰泻，黄牛峡险浮巴东。南戒直与汉江合，洞庭彭蠡支流通。沙市城郭笼蜃雾，西塞行箐藏渚宫。石尤激浪势氵虢氵虢，鼍鼓结阵声逢逢。武昌白帝纷在眼，天光霞色摇青红。我来经过驾舴艋，垂堂弗戒行怱怱。二更泊舡虎渡口，柁楼星斗垂长空。  

***麻溪伏波祠***  

椒房何例独无君，岂谓壶头未策勋。村庙尚存香火地，五溪蛮不负将军。  

***飞云岩***  

飞云岩立翠千重，草草登临日下舂。莫信人间惟五岳，须知天末有三峰。秦灰汉垒群仙宅，云阵花幢古佛踪。如此奇山谁领略，曾无七十二家封。  

***谒武乡侯庙***  

铜鼓峰插城南陂，渔矶百尺溪瀰瀰。蛮云作态僵不动，上有诸葛丞相祠。丞相渡沪来何速，纶羽遍历牂牁陲。祁连未出首南服，眼前雍孟如蚁蚳。九月凯还捷书上，瘴烟漠漠将军戏。遗庙三间塑泥像，旁有酋帅济火儿。缠头青布身藤甲，野花覆额连双眉。毒砮千钧矢三十，黄区月耳鸟蒙骓。当时再拜伏道左，聚粻刊路无敢辞，僰卒一队拥前后，乞怜丞相相许之。功成配飨英风在，手招群鬼摇灵旗。我瞻庙貌三叹息，为譔文字磨丰碑。水西黑罗最狡黠，尔之鼻祖何人斯。攻心为上术诚善，如公作用良可师。千载而下吊陈迹，古屋深箐藏狐狸。长涧潺湲弄寒水，似听宝瑟弹哀丝。四山寂寞秋色老，霜白枫叶红于脂。  

清溪行悲瞿氏也。  

万壑松鸣滕六开，旌旗风卷清溪隈。军门击鼓三通歇，番蛮一队西南来。毳幛两旁森刀戟，俯首不动如衔枚。中拥双鬟好妆束，花钿宝衱黄金钗。欲前不前半遮面，一词未毕肝肠摧。雍门之琴子野笛，杜鹃啼血何悲哀。自言丈夫土酋长，身手长健多{髟不}{髟思}。岁在敦牂遘祸乱，天狗堕地声如雷。用昌黎句。须臾覆巢无完卵，吁嗟一旦成劫灰。智伯之头作饮哭，客有豫让胡为哉。窜伏僰箐经五载，遗孤那忍遭狼豺。天阍夜叫山川走，秦庭昼哭神鬼咍。叛儿莫使杀留后，孱躯蚤愿荒烟埋。使者听之三叹息，泪洒白骨生青苔。麾下甲士目眦裂，磨刀霍霍争喧豗。明日惊传仗节死，贞魂何处空徘徊。环珮月明招不得，酹以村酒倾樽罍。清溪岸上雪一尺，梅花吹落山皑皑。洞口幽禽太无赖，冲风弄响毛毰毸。我今作歌纪其事，山{艹疆}潦倒非诗才。  

***清凉寺双桧歌***  

清凉破寺古佛国，中有双桧幽可探。癸酉九月念六日，厌次老子来城南。初出城门霜信冷，沙土数尺堆峰岚。忽闻午钟蒲牢吼，山门赤脚头陀参。维摩庭院十笏地，狮子倒座罗什憨。亭亭二本东西立，西者兑女东震男。秦灰汉垒几千载，铁皮虬榦何眈眈。一如巫支锁波底，太阴黑入蛟龙潭。一如晋鄙遭朱亥，右肩偏袒毛毵毵。一则根生丑妇癭，一则枝缩瓮茧蚕。雷雨垂空磹走，脂泽伏窟豨苓甘。夕春在瓦西风起，铃铎乍响天蔚蓝。须臾淮阴拔赵帜，井陉战士旌旗酣。又如蚩尤排奇阵，鬼兵十万横长锬。下有艾纳大如掌，石床花扫飞钵昙，四溟山人何为者，诗篇曾不一咀含。我今留连不肯去，韦偃莫绘心馋贪。安得移臿山{艹疆}屋，两手一日摩挲三。乾竺先生视之笑，扪虱且与残僧谈。暮归乌尾讹楼角，寒厅弥勒眠同龛。  

***严我斯***  

严我斯，字就思，号存菴，归安人。康熙甲辰一甲一名进士，授修撰，官至礼部侍郎。有《尺五堂诗删》。  

***题湖上寓楼***  

楼前有桐树，婆娑枝叶好。雨过生凉阴，青葱媚晴昊。忆昔此楼居，弱本如指小。荏苒二十秋，轮囷倏成抱。嗟彼树如此，我宁不速老？颓然坐南荣，忧来不可扫。双峰如故人，冠霞而衣缟。对此豁襟情，林峦足幽讨。安能逐氛埃，零落同秋草。倚桐三叹息，还山苦不早。  

***沧州道上***  

荒台斜日渺晴波，五垒城边一放歌。画角风声连渤海，片帆春色下滹沱。宵来对酒黄云断，天际怀人白雁过。怅望南皮多胜概，故园归去未蹉跎。  

***李元振***  

李元振，字正孟，号惕园，柘城人。康熙甲辰一甲二名进士，授编修，官至工部侍郎。  

***忆园***  

得遂莼鲈兴，年来每自哦。宦同叔夜懒，诗让放翁多。岁月双游屐，烟波一钓蓑。南园风景好，款段亦频过。  

旧有读书处，今重辟草堂。竹棂疏受月，花榭暗飞香。竟亩新篁嫩，盈庭绿树凉。落花如有意，时到砚池旁。  

***熊一潇***  

熊一潇，字汉若，南昌人。康熙甲辰进士，改庶吉士，授编修，官至工部尚书。有《浦云堂集》。  

***登小孤山次梁相国壁间原韵却寄***  

突兀疑填石，荒唐纪断鳌。谁移华岭峭，偏障海门高。吴楚千帆月，江湖五夜涛。滔滔任来去，一叶稳渔舠。  

***赵士麟***  

赵士麟，字麟伯，号玉峰，河阳人。康熙甲辰进士，官至吏部侍郎。有《读书堂彩衣全集》。  

***流寇入滇***  

丁亥夏六月，流寇犯我疆。兵戈起仓卒，官吏接踵降。哭声动天地，日星惨无光。老少各逃命，道逢虎与狼。四境恣杀掠，金帛满路傍。劫我作奴仆，束缚虑逃亡。举步或稍缓，鞭笞痛莫当。箐林影昏黑，倾跌心愈慌。惟期免敲扑，那顾鸣空肠。暮夜集村坞，炙酒烹牛羊。凶锋有万状，喧呼拥平冈。醉后劓刖人，血肉溅我裳。有时刳孕妇，男女贯旗枪。求生固已矣，求死亦不遑。夜半人马寂，脱身匿丛筜。一步一惊顾，暗地呼穹苍。狐兔起蹊隧，荆榛长成行。踌躇奔城郭，呼绳缒垛墙。攀援似猿猴，四顾殊傍徨。亲戚闻我至，城头问审详。朋友闻我至，只手相扶将。父母向我前，拊背慰百方。坐定复移时，始知身未亡。努力去守陴，安能进酒浆。但得共相保，吾亲亦永康。  

***还里***  

妖氛此日尽驱除，将母依然里巷居。幸得怀中分陆橘，那愁花下乏潘舆。墙阴蔓草无人薙，屋后荒畦待雨锄。圣主求贤闻若渴，季春应必聘弓车。  

***出门***  

驱车出郭门，暧暧晨熹起。亲友诣可梁，殷勤酌酒醴。岂不怀倚闾，致身亲所喜。滇南气候暄，凌寒媚桃李。振衣上高冈，万里从兹始。  

***题滇南胜境***  

天开胜景彩云生，金碧由来独擅名。唐代车书通诏外，汉家台沼仿昆明。四时花柳无寒燠，万户桑麻绝战争。此去渐看萱舍远，登高陟屺不胜情。  

***过安庄至镇宁***  

带绾轻裘上偃坡，栖霞渐近郁嵯峨。名通上国由庄蹻，威播诸罗自伏波。溪谷至今多瘴疠，人烟到处杂藤罗。为欣气候如秋杪，华盖洞名。桥西试一过。  

***黔阳怀古***  

罗施声教阻遐方，汉置牂牁达夜郎。天入炎荒时苦雨，途经冷站夜无霜。马鞍观侧藏鱼服，即建文为刘指挥书扁，避迹白云菴中。铜鼓山头祠竹王。千古犹思丞相泽，祠堂松柏自苍苍。  

***招屈亭***  

武陵名义动乾坤，招屈亭前遗庙存。目断微波悲帝子，情深芳草忆王孙。舳舻箫鼓中流竞，涕泪山川故国繁。自古有才多不遇，临风酾酒暗销魂。  

***北固山***  

长江浩浩镇方舆，武帝巡游驻彩旟。半壁金汤资北固，六朝锁钥在南徐。千秋桥畔风烟冷，万岁楼前草木疏。独有此山秦未凿，巍峨京岘自难如。  

***劳之辨***  

劳之辨，字书升，号介岩，浙江石门人。康熙甲辰进士，改庶吉士，历官左副都御史。有《静观堂诗集》。  

***荷兰入贡***  

六载垂衣奠九环，梯航闽峤达燕山。周官职贡惟中土，王会披图列百蛮。鲸海何年归凤历，鲛人此日识龙颜。炎洲万里凭风信，不似珠崖困往还。  

***淮阳道中***  

东南财赋区，江淮实渊薮。挽粟输神京，贡琛会九有。河伯效厥灵，恪如奉官守。如何神尧世，降割灾畎亩。我来经兹土，不忍重回首。四望尽洪流，莫分培与塿。鹳鹤失低巢，鼋鼍窟高阜。狼籍纷鱼虾，颠连殃鸡狗。萧萧芦荻花，其下惟井臼。茅屋或露尖，稻陇多悬罶。舟行改故道，蒲帆任风走。行旅但张目，长年亦袖手。嗟此一方民，几得耕千耦。筑塞兴大役，愁夫复愁柳。蠲赈荷皇恩，严纶戒箕斗。勖哉奉行者，人事思引咎。  

兴济崇真宫明张皇后所建，旁有昌国公张峦墓。  

故宫创建出椒房，当日金张久北邙。过客停桡休怅望，十三陵树总苍凉。  

过蔡孝子祠孝子名顺，其地称椹涧，又名洗眉涧。  

人生有至性，匹夫而圣贤。既非空桑子，胡为薄所天。妻子中多恋，利禄外相牵。曾闵不复作，何人风后先。炎汉运中落，新莽恣闇干。潢池纵横起，四海纷戈鋋。爰有蔡孝子，隐居不求官。汝南越乡井，行乞许西偏。采椹桑树下，辨其甜与酸。佳者留奉母，此情真可怜。以兹感群盗，赤眉洗清涟。历代修禋祀，懿行丰碑镌。多少锤鼎味，不如藿藜餐。叹息高祠下，卓哉千古传。  

***报国寺松歌***  

慈仁古寺数株松，苍然不与凡界同。二十年前松下径，飞涛谡谡生清风。前殿偃松荫数亩，纵横诘曲枝青铜。后殿高松挺千尺，夜深鸾鹤巢其中。扶疏突兀各异状，株株鳞鬛还相向。翠色凌霜总不凋，苍皮溜雨原无恙。僦居往岁我重过，风前月下长摩挲。偃松就槁高松茂，荣悴相形感叹多。别后多年思劲质，青松不比人颜色。到日还来萧寺寻，似觅生平旧相识。岂知萎谢又非初，枯者无存菀者枯。哦诗空记蟠枝影，泼墨能描直幹无。松乎松乎，尔宜植根在万仞之冈，岱顶徕峰傲寒雪。不则宁同处士老，其材支离夭矫足怡悦。不幸偏栽佛国边，树底无端作市廛。玉鱼百镒唐陵出，铜雀千金汉代镌。真松不问问赝贷，忍教灵物埋霜烟。斧斤翦伐虽无虑，生憎俗客来箕踞。一夜西山风雨声，拔根定化虬龙去。  

***琉璃厂行***  

长安游冶兼佳丽，春日春风盛鸣曳。白雀争燃莲刹镫，青蛾竞访梳台髻。正阳门外闹元宵，金犊花骢意气骄。十里香尘迷锦幛，三更烟火走虹桥。繁华更属琉璃厂，五色云中黄赤壤。装得龙楼帝子居，烧成鸳瓦冬官掌。人工天巧让皇都，赛月光侔不夜珠。琥珀枕由脂作骨，琉璃钟是玉为肤。陶中变化多奇异，娱人能惬儿童意。觱篥吹来关塞声，葫芦现出鱼龙戏。官署前头作广场，鼎彝书画布成行。子卿善相君平卜，列肆垂帘一一忙。踏歌连臂无休歇，为趁兰镫并华月。玉漏频移纵胜游，金吾不禁因佳节。僦居两载厂门东，年去年来叹转蓬。君不见彩胜银幡仍似昨，春寒又起落梅风。  

***兖州登少陵台***  

诗史才名第一流，高台地是古南楼。须知觐阙麻鞋叟，曾作趋庭彩服游。老去悲秋多感慨，少时怀古独淹留。我来又是千余载，鲁殿秦碑总故丘。  

***王连瑛***  

王连瑛，字戒顽，号廉夫，永城人。康熙甲辰进士，由知县历官户科给事中。有《遗安堂集》。  

***吾庄***  

沙田宜种柳，深处著吾庄。四望皆春色，中间一草堂。鸣琴翻旧谱，捣药试新方。车马谁相问，柴门日正长。  

***送高将军南征***  

楼船指日下江皋，年少登坛拥节旄。别酒醉看梁苑月，先声秋压广陵涛。阵开鱼丽三山壮，部拥龙骧十队豪。斩尽鲸鲵清海浪，知君自有吕虔刀。  

***过鄚州故城***  

蓟南千里敞平畴，废堞人传古鄚州。形势遥分天北极，波涛尽赴海东流。沙通白蒋连双树，霜满青溪下一鸥。西日渐低风自起，乡心永夜揽貂裘。  

***车万育***  

车万育，字与三，号鹤田，邵阳人。康熙甲辰进士，改庶吉士，官兵科掌印给事中。有《怀园集唐诗》。  

***怀园秋兴***  

爱与吾庐近，开扉步即舒。傍云朝选石，趁月夜摊书。深树鸣蝉处，高楼过雨初。悲秋人已往，痛饮说三闾。  

***盛符升***  

盛符升，字珍示，昆山人。康熙甲辰进士，历官御史。有《诚斋诗集》。  

***河上***  

久矣悲鸿燕，谁堪问麦秋。飘零随远道，涕泪入孤舟。璧马牛年事，河淮处处忧。却怜长算少，民命倚阳侯。  

***冬日渡彭蠡过庐山下***  

几经湓浦惜幽寻，重向宫亭望远岑。云卧石门思北涧，花开莲社忆东林。三人一笑谁宾主，五老千秋自古今。惆怅吾衰劳梦想，几人游迹未销沈。  

***南征***  

太白秋明井鬼旁，兵占早已在炎荒。养成岁月营三窟，嵎负西南擅一方。莫遣金沙留蜀汉，岂容清浪接湖湘。由来制胜资全策，铜柱依然缅水阳。  

***曹贞吉***  

曹贞吉，字迪清，一字升六，号实庵，安丘人。康熙甲辰进士，历官礼部郎中。有《实庵诗略》、《朝天》、《鸿爪》、《黄山纪游》诸诗。  

***文殊院观铺海歌***  

蓬莱阁外海作山，文殊院下山为海。神物由来不易逢，天为吾徒浇块磊。白云一片涌空濛，眼底千峰皆杳霭。只疑浑沌开穷荒，或有风雷泣真宰。澒洞得无忧怀襄，帆樯似欲歌款乃。鳌身一抹映天黑，鲸波万里连渤澥。天都直可作员峤，莲蕊莲花余蓓蕾。似宜腾掷走蛟龙，讵容细琐藏蚌蟹。过眼一洗碧琉璃，惊风猛浪嗟何在。仙人作剧太神奇，顿还旧观那足骇。  

***莲花峰***  

我闻花开十丈藕如船，太<山华>顶上何便娟。又闻给孤园边功德水，五色莲花世无比。两者余尝梦见之，不道莲峰奇若此。游人历历到花须，夜深多宿莲花柎。冷光朝暮相激射，餐霞饮露神仙徒。千松万松破石出，磴道高悬势矹硉。俯看莲蕊才及肩，菡萏何时与花匹。云梯百步在眼前，海门落日争新鲜。鳌鱼洞口莽昏黑，散花坞下丹枫妍。惟有天都堪并矗，诸峰鹄立皆臣仆。老人伛偻吁可笑，高撑孤髻山之足。浓翠霏霏衣袖中，排空御气如飞蓬。路人惊我白云出，老夫適谒浮丘公。  

***卫既齐***  

卫既齐，字尔锡，一字伯严，猗氏人。康熙甲辰进士，改庶吉士，授检讨，官至贵州巡抚。有《廉立堂集》。  

***送朱锡鬯***  

隋隄官柳无多路，杜牧风流正壮年。两岸酒旗临水店，半窗书卷过江船。寒潮断处家山近，梅雨晴时客梦悬。燕市风光还忆否，雄谈清夜烛花圆。  

***登宣武门楼有感***  

白云连塞树苍苍，矫首西山揽大荒。画角宵吹城上月，羽林寒带殿前霜。柱标马援功名薄，书著虞卿岁月长。尚忆黄金收骏骨，高台徙倚向残阳。  

***刘谦吉***  

刘谦吉，字认庵，江南山阳人。康熙甲辰进士，由中书历官山东提学道。有《讱庵诗钞》。  

***漫兴***  

世久弥安拙，时危转仗贫。青云何负汝，白眼却看人。可叹虞翻骨，应伤宋玉神。几番城郭外，岸帻北湖滨。  

***晤盛珍示同年舟中辄作别因次原韵***  

摇落江南客，孤帆此日过。星从淮水渡，风带洞庭多。各负诗无敌，谁怜醉有歌。相逢还欲别，极目渺烟波。  

***吴李芳***  

吴李芳，字茂孙，邵阳人。康熙甲辰进士，官固原知州。  

***中秋夜集次郡伯李公韵***  

每从风雨祝新晴，兀坐城隅江水青。半壁篝镫方黯黯，平台皎月自明明。菰菱乍白蝉无语，橙橘才黄雁有声。樽酒颇堪酬永夜，湖天漠漠故人情。  

***方殿元***  

方殿元，字蒙章，号九谷，番禺人。康熙甲辰进士，官江宁知县。有《九谷集》。  

六歌西南烽火，几半天下，余遭忧去官，欲归不得。作歌六首，聊以写悲。  

***褒斜道***  

褒斜道，三载烽烟令人老。嵯峨云栈四百里，其下黑龙江中水。北走三秦南走蜀，长蛇猛虎盘深谷。张良一烧不可测，顾盼从容得秦鹿。谒葛艰难数出师，大星夜落三军哭。英雄成败且有数，况乃区区一狐兔。黄尘澒洞入秦州，风雪关山劳远戍。铁马回头望陇山，断肠家过秦川路。更有子午与黄金，十里百折伤人心。悬崖削壁日月黑，使尔战魂招不得。  

***蜀山高***  

蜀山高，年年草木愁旌旄，西风凓冽心烦劳。绝壁岧峣开剑阁，栈道微茫千里窄。哀猿昼昼向人啼，豺虎嗥号夜相索。恨雨愁风魍魉豪，自古何曾帝王宅。当年昭烈汉王孙，羁旅风云无所讬。先起奸雄不让人，草庐权定三分策。他如窃据公孙述，只作须臾狐兔窟。英雄步武自堂堂，险阻从来无用物。空使蛇龙作战场，孤儿弱母家相失。不见君乡昔日有望帝，化为杜鹃一何细。日日催归归无计，倒啼血泪三春逝。  

***洞庭波***  

洞庭波，欲渡不得忧如何。岷峨六月下雪水，九江不流平如砥。朝朝日月镜中开，时时兰芷香风起。自从氛祲飞鲸鳄，白浪如山断衡霍。蛟龙一夜失窟宅，昼日冥冥风雨恶。四山阴火烧白骨，归梦无津湖水阔。夜半寒笳吹一声，哀猿尽叫丹枫脱。湘灵听之罢鼓瑟，九疑无路千峰黑。一时弹断五弦琴，惆怅南风来不得。江南日夜造楼船，澄清望断在明年。羁客穷途谁不老，何日湖边看春草。  

***五溪深***  

五溪深，鱼鳖网尽伤人心。伏波昔下槃瓠国，矍铄悲歌夜吹笛。十万征人未尽归，千年流水声凄恻。今时鼠窃是何意，幽谷深山盗名字。东南盗贼应声气，将帅旌旄横满地。官军三载住长沙，万马齐驱非地利。壁垒坚营休士卒，食尽锋摧待其毙。巴陵南畔最卑湿，瘴雨岚风四时急。画角吹残刁斗断，征人相抱旌竿泣。南天杀气操生死，雁飞未到衡阳止。欲寄音书一问家，家过衡阳几千里。  

吴航头在福州，夫差乘船略地至此，故名。  

吴航头，日夜滔滔使人愁。夫差当日臣于越，七闽一顾雄心发。乘船直尽大海东，回向中原事征伐。黄池会罢国已空，潮去潮来只明月。太伯子孙尚如此，何况鸿毛窃风起。未许苴茅恋不归，化作战场几千里。海上波涛何日止，欲学田横岂能比。近闻剽掠到循城，科头跣足拥旄旌。吾家去此四百里，乘流一夜能兼程。有姊孀孤弟妹弱，满地兵戈何所讬。待得安澜斩鲸鳄，羁旅忧多头亦白。  

***五羊城***  

五羊城，我生之初犹太平。朱楼甲第满大道，中宵击鼓还吹笙。南隅地僻昧天意，二王赫怒来专征。城中诸将各留命，百万蒸黎一日烹。家家宛转蛾眉女，尽入王宫作歌舞。妙舞娇歌杂鬼哭，疮痍尚在重翻覆。乱后遗黎又仳离，当日哀嫠更茕独。前秋奉母辞乡里，弟妹牵衣怜我姊。日日高楼望母归，谁知魂返烽烟里。魂返烽烟不可知，灵輀倏忽滞三期。何年得度梅关去，泣血浈江向南注。  

***答陈元孝寄约诗邮三作兼柬梁药亭***  

怀人似秋色，日在碧梧枝。吾道自千古，斯文共一时。开春结幽愫，每月联新诗。袖里芳兰乱，馨香好赠谁。  

江南花色好，南海更便妍。梅风媚长至，桃日艳春前。芳思归词赋，风流入管弦。曲江兴绝唱，和者已千年。  

我辈无相识，孤音待后人。炼成千岁鼎，谢尽片时春。南郭群为吹，西施独自颦。殷勤寄明月，一月一回新。  

***泊京口怀诸弟***  

西风初起越江头，九月寒波到润州。日落烟迷瓜步远，月高潮涌海门秋。归程客上西津渡，怀古人登北固楼。明日携家寄吴市，雁声南尽不胜愁。  

***狂生***  

独抱瑶琴上讼堂，怀山仍奏紫芝章。狂生不解看颦笑，直道何劳较短长。击柝无官贫仕苦，折腰难去吏情伤。田园一别荒芜尽，况复连年是战场。  

***过浈阳峡怀陶苦子***  

独吟江上惜秋光，忆我同声水一方。回首青山看不尽，一帆疏雨过浈阳。  

***孙郁***  

孙郁，字右汉，号雪崖，元城人。康熙甲辰进士，官桐乡知县。  

***新乐道中***  

村远沙迷岸，桥平水抱城。长途愁马病，短日喜云晴。溪口层流浅，山腰积雪明。晚来新月白，浊酒且同倾。  

***宋荔裳按察由扬州泛长江之任成都得近体却寄***  

剑门秋老白盐寒，叱驭休歌《蜀道难》。龙卧澄江惊急雨，猱悬古木挂飞湍。烽烟乍息残黎少，稼穑深荒野水宽。鸿雁嗷嗷悲铩羽，何人独对月中看。  

***钱芳标***  

钱芳标，原名鼎瑞，字宝汾，一字葆馚，江南华亭人。康熙丙午举人，官内阁中书。己未举博学鸿词。  

***击鲜行***  

吾乡城郭沧溟畔，亲故朝朝击鲜宴。乐事濠梁未足夸，嘉名丙穴无劳羡。沪渎滩平斥卤多，主人结网胜熬波。苍茫直下冯夷窟，烟雨常闻《款乃歌》。河豚贩后芦芽出，春潮蹴岸春云热。筐覆吴趋窖里冰，刀飞少妇厨中雪。已道鲥鱼色似银，况兼石首烂金鳞。麹米渍成鲟枕脆，豉羹调出箬腴新。此时鱼税充公府，津市鸣桡复挝鼓。浅符轻舠弄水儿，高樯巨舶开洋贾。别有泥沙困豫且，脂膏然炬骨专车。牵鬐力费千夫蹶，曝腊家分半载储。朅来岛屿孙卢扰，斥堠传烽接三泖。都护旌旗只戒严，渔郎罺罟空施巧。萧萧戍角满汀洲，丽罶寒星炯不收。无复钓鳌陈水犗，惟看驱马散沙鸥。海错经年不到眼，充牣临渊那供馔。一片才沾食指腥，百鍰早破中人产。舍人顑颔滞燕台，比目王余赋强裁。张掾秋风频怅望，冯生弹铗未归来。挑镫与客论终夕，语罢沧桑感畴昔。下箸谁消易水樽，解钱且换滦河鲫。近喜波臣静不扬，东南早晚撤边防。盘餐饱饫故园味，醉卧溪梅野竹傍。  

***清明偕钟宛兄展墓有感***  

往事苍凉不可论，伤心絮酒拜松门。三千里外孤儿泪，二十年来国士恩。华表日斜巢鹤返，土花春绣石麟存。殷勤幸接连枝会，漂泊天涯有弟兄。  

***舟行太湖***  

载酒横塘路，晴和破客颜。忽惊天上坐，知出具区湾。洲渚春烟渺，凫鸥夕照闲。中流问渔者，何处是包山？  

***饮恒素堂赠胡其章先生***  

娄东谏议绝代无，英姿落落虬龙须。大叫留宾劝宾饮，红梁美酒盈玉壶。此时正值三伏时，华堂豁达生凉飔。科头赤脚摇大扇，一饮一石安足辞。吾闻昔壶公，悬壶汝南肆。又闻韩伯休，妇女知姓字。君也高义真似之，不然何为思远志？采药已逐荆蛮人，停杯偶说前朝事。忆得前朝苦征战，烽火频年逼畿甸。同时通籍十六人，承恩入对文华殿。殿头痛哭议南迁，左右群惊至尊盼。绕朝之谋虽不成，仰视中天白虹变。须臾有诏擢黄门，意气云霄谁不羡。那知荆棘蔽铜驼，不惜余生隐薜萝。白发伤心成异代，青山回首一悲歌。陶潜栗里田园在，庾信《江南》感慨多。感慨欷歔复何益，种瓜且向长安陌。有时或与高阳侣，纵博当筵呼五白。剑气宵浮牛斗寒，钓竿日对沧江碧。愧我栖迟赋《子虚》，不逢狗监意何如。五月犹然被短褐，十年羞复曳长裾。相看不尽飞扬意，愿傍浮丘读异书。  

***申涵煜***  

申涵煜，字观仲，永年人。康熙丙午举人。有《江航草》、《敏庵集》。  

***己亥元日***  

湖上逢元日，焚香乱石间。出门人事满，此地鸟声闲。客久通吴语，春来梦故山。渐看蓬鬓改，未惜解愁颜。  

***九日同郑子勉陈玉笥登郡南楼饮玉笥斋***  

又是重阳日，登楼望落霞。与君呼绿酒，犹未见黄花。霜气分梧叶，碪声聚水涯。一时知己在，何事惜年华。  

郊晴宜晚眺，令节喜招寻。人以登高老，秋从过雁深。渺然烟外水，况值醉时心。此际怀应远，狂歌到竹阴。  

***虎丘***  

古寺寒烟际，郊晴问短筇。船来先见塔，坐定始闻钟。黄叶连高级，朱栏间老松。平生思胜迹，延赏惜秋容。  

***发丹阳暮抵阊门***  

三日枫桥路，高帆一日回。偶因风力好，遂使客愁开。双橹摇江月，千峰度酒杯。夜来经虎阜，镫火照楼台。  

***文化远***  

文化远，字又山，呈贡人。康熙丙午举人。  

***秋尽***  

积雨重阳后，萧然客郡城。归鸦争独树，牧马恋边营。山水仍南服，风光似北平。近冬先畏冷，始信布衣轻。  

***送张寅揆还蒙化***  

文字烟萝结习深，暂归应尔费招寻。两年猿鹤山中梦，一曲《骊驹》客里心。旧折桂枝香尚在，新餐苜蓿病交侵。调高自有钟期赏，珍重朱弦太古琴。  

***虞黄昊***  

虞黄昊，字景明，浙江石门人。康熙丙午举人，官临安教论。  

***杨柳枝辞***  

杨花如雪扑征衣，马上征夫苦忆归。曾向曲中回首望，而今真在路旁飞。  

***杨岱***  

杨岱，字东子，彭县人。康熙丙午举人，官上杭知县。有《村山诗集》。  

***大慈寺***  

久废先朝榜，何人礼大慈。青苔荒石马，昏月宿寒鸱。不见张蠙咏，空留孟昶碑。年年春草绿，古迹问谁知。  

***夜泊***  

夜船将泊棹歌齐，芳草萋萋野路迷。只有断猿无宿处，最高枝上彻明啼。  

拍隄春水四无涯，吹笛楼中起暮鸦。旧寺僧残江树尽，空留残月老芦花。  

***贺振能***  

贺振能，字蓬仙，获嘉人。康熙丙午举人。有《窥园稿》。  

***窥园***  

幽林无半亩，栖讬十年还。世事愁多故，人间惜暂闲。栽花存净土，选石忆深山。小阁陈编在，秋深且闭关。  

***亦园即事寄怀孙徵君锺元先生***  

病起秋原学闭关，转从风雨见幽闲。最怜小圃新锄后，独立空亭对远山。  

***张云章***  

张云章，字汉瞻，号朴村，嘉定人。监生。康熙初举孝廉方正，议叙知县。有《朴村诗集》。  

***三士叹***  

嗟哉燕士左与羊，狗屠不事节义张。楚王好士声播扬，翩然二子同裹粮。楚南燕北路阻长，山深雨雪雱且凉。桃乎慷慨泪数行，势不两生以一当。推尔食，解我衣，我才差短死则宜。我能死，尔能生，生见楚王功两成。道傍十围木，虫蚁穴其腹。古之翳桑人，于焉同一哭。哀也含泪不敢弹，楚王一见尊大官。树中有友形影乾，陈词再拜王慨叹。士为我死死不棺，葬之以礼衣冠完。哀也对食忍独餐，下报我友颜不汗。人间交态多欺谩，吾于二子无讥谗。嗟乎哉！戎夷亦死鲁郭门，彼为国士友何人。  

***荆山***  

吾经荆玉山，未惬登探愿。闻说洞中石，玲珑搏雪霰。玉生固有胎，不以青黑绚。卞和彼何人，抱璞奚必献。再刖自所取，无媒而频衒。士诈常夺真，物贵不敌贱。泣之亦何为，毋乃剧尤怨。孰云空山猿，荆人哭佐卞。陋哉何曾言，望道信未见。  

***柬汪蛟门主政***  

新篇磊落夜光多，奕奕翔鸾肯换鹅。见贻诗扇，词翰双美。蠹简漫怜金薤叶，饥肠真饱玉山禾。长留怀袖微风发，苦忆梧桐疏雨过。君书扇时自题云：“雨过月上，庭梧如洗。”未许委心松菊径，怡颜且得向庭柯。  

***书怀呈朱检讨竹垞***  

赠策修门马首东，伶俜已忍十年中。谷寒不转吹邹律，羽退真遭过宋风。诗以穷工宁数我，官因名折只思公。相寻粗整轮蹄了，人去长安已觉空。  

镜里霜髭镊数茎，长贫已分老诸生。敢言豹雾文章隐，肯为牛衣涕泪倾。吹彻黄钟君子舌，遗将金错美人情。此身何事酬知己，名节如山晚或成。  

***观星台登眺***  

蜿蜒东来紫气浮，环回下瞰碧漪流。乾坤法象开双阙，星斗光华烛九州。西邸集书陈要略，南朝古庙俨垂旒。只今寂寞江山冷，犹有衣冠夜出游。  

***题陆氏园介白亭***  

一片寒潭白，中宜介此亭。朝光双浴日，夜气互涵星。树隙余霞灿，檐间叠嶂青。只疑蓬岛近，来往集仙灵。  
