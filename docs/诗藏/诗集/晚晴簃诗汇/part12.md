---
title: 第12部分
index: true
icon: editor
order: 12
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷八十七

***佟应***  

佟应，字仲感，满洲旗人。有《桔槔集》。  

***赠陈雨亭***  

路上逢君一慨然，短衣破帽向人前。昔时曾记南楼话，劝汝归耕北郭田。四海论交谁纳履，十年谋道可忘筌。空思闭户终难得，仆仆风尘好自怜。  

***常裕***  

常裕，字德渊，满洲旗人。有《绿雪堂诗稿》。  

***游大慧寺***  

何处风铃急，松阴见败墙。尘封禅舍冷，草长戒台荒。有鸟鸣清昼，无僧话夕阳。断碑余字在，扪读一凄凉。  

***德敏***  

德敏，字敬庵，满洲旗人。有《清籁阁诗草》。  

***题自画山水***  

好山久不见，如与故人违。追写清宵梦，深扃破板扉。意随流水远，神逐白云飞。此地宜居我，沙头添钓矶。  

***金良***  

金良，字墨池，满洲旗人。有《归卧集》。  

***同傅慕庵游万寿寺***  

流水西郊路，谁寻净域游。我思偕贾岛，君意及汤休。山小行来曲，松高坐处幽。斜阳说半偈，红叶寺门秋。  

***闻雁***  

客里挑镫正苦吟，无端天外寄愁心。霜横北地秋先老，月满南楼夜已深。远戍几时吹画角，孤村镇日响清碪。未知爪迹留何处，雪后沙边细细寻。  

***查善和***  

查善和，字用咸，号东轩，宛平人。有《东轩诗草》。  

***早春携鹤儿出郊***  

疲马单裘出郭门，绕堤得得又前村。官卑春草欺袍色，年长秋霜上鬓痕。老仆携茶行踯躅，稚儿索果语温存。繁华易惹青年恨，风雪荒寒黯客魂。  

***雨声***  

轻阴细雨作新凉，点滴间阶引兴长。准拟明年北窗下，绿蕉斜种两三行。  

***曹昕***  

曹昕，字旸谷，号绮庄，景州人。有《中田间吟》。  

***同申仙居游安陵禅院赠月五上人***  

卫河回岸午钟沈，福地清幽试共寻。一径莓苔迎客净，四时花木掩关深。轻帆自幻风前影，逝水难留定后心。欲向已公参半偈，萧萧松际已潮音。  

***春日杂感***  

渴鸟啄冰冰尽开，飞飞争唤好春来。谁人为忆孤山鹤，独唳东风怨落梅。  

早暮惟闻鸟雀喧，小桃红蒂已衔残。庭前欲探春消息，二十四番风尽寒。  

***赵思***  

赵思，字五畴，号补堂，盐山人。诸生。有《崠湳集》。  

***饯郝坦中北归***  

挥手送君去，孤舟一水轻。野花分早暮，山气辨阴晴。别路应呼酒，残春自听莺。布帆无恙在，安稳到高城。  

***牛克敬***  

牛克敬，字聚堂，天津人。诸生。有《眠云山人诗稿》。  

***溪居***  

潺潺溪水绕柴扉，略与尘寰机事违。孤鹜自沈红日远，片帆遥指白云归。夏畦雨足间农少，野寺无僧晚磬稀。只有钓翁明月下，十千沽酒锦鳞肥。  

***宫去矜***  

宫去矜，字伯申，高密人。有《守坡居士集》。  

***重过倪高士徵九池馆淹留竟日时主人在西山未归***  

记来长坂被秋兰，风磴依然苔藓瘢。傍母眠凫沿略彴，将雏语燕上阑干。碧梧又验三年闰，青竹微增六月寒。更爱殷勤留客意，一时檐溜作惊湍。  

***余鹍***  

余鹍，字宾凤，历城人。  

***望江楼独眺***  

万里长江百尺楼，远天缥缈望中收。烟边晓市依山集，雨后春潮入郭流。楚塞风涛千里壮，秦淮金粉六朝留。登临无限沧桑感，满目荒凉古石头。  

***李本楑***  

李本楑，字公度，号幼李，惠民人。诸生。有《得朋楼诗》。  

***衢州经先文襄公故垒***  

故垒经行按旧图，功高耿邓想宏谟。长驱敢死三千士，大捷先书廿八都。刀剑于今变牛犊，穴巢终古绝狼貙。后人枉说书能读，愧煞龙锺作腐儒。  

***严州***  

芊绵春草合，竹外发寒梅。山势依城转，江流抱郭开。澹烟群鸟去，微雨一帆来。回望严陵濑，清风满钓台。  

***钱廷文***  

钱廷文，字朴安，号柳圃，淮宁人。贡生。有《柳圃集》。  

***寄醇民先生***  

茂树有高枝，清弦无细响。素交见生平，曾不为标榜。自我与夫子，幽巷通来往。散发坐茅亭，信宿得心赏。清梵激松风，禅寺邻书幌。主客共藜羹，闵子过周党。尺素隔层城，烟月劳梦想。嗟我倦游人，十年在草莽。书剑局高天，壮躯空慨慷。何处豁尘心，溪流晒渔网。  

***移家就熙显宅***  

头白逢兹岁，家贫少定居。我行非得已，天意竟何如。晓日空囊外，秋风卧病余。不堪回眺处，烟水满寒墟。  

***吕公溥***  

吕公溥，字仁原，号寸田，河南新安人。有《寸田诗集》。  

***宿铁门***  

乌鸟巢深枝，游子走长路。一鸣桃花开，再鸣春山暮。茅舍多行客，谁不乐欢聚。夜短梦偏长，梦里还家去。才游何便归，欲语声吞吐。窗外鸡声来，天边雁声度。鸡喜报晨昏，雁飞知何处。  

***杨维栋***  

杨维栋，字山夫，襄陵人。诸生。有《在山吟》。  

***深秋***  

深秋白露垂，凉风砭余肌。布袍缝旋绽，游子待授衣。侧闻茅檐下，夜窗理残机。痴梦归乡郡，单身投柴扉。饥寒呼父母，涕洟如婴儿。悲声惊梦觉，依稀有乌啼。  

***刘沄***  

刘沄，字澹斋，临汾人。贡生。有《南园倡和集》。  

***偕友人登虎山观音堆眺望***  

虎山春暖共攀跻，飞步凌空下望迷。城郭万家无近远，烟云几处互高低。藐姑疑接神人迹，僧寺来寻旧日题。安得脱然游物外，不教尘世日栖栖。  

***贾泽洛***  

贾泽洛，字蘅皋，一字书原，临汾人。监生。有《云溪诗草》。  

***平台望雪和家东沧兄韵***  

平台景物倏皑皑，一片军声袭蔡回。舞絮飞花千万树，浅斟低唱两三杯。关河歧径人难觅，村舍寒烟户半开。最是诗人幽兴极，疲驴破帽出城来。  

***秋山***  

绝巘飞云叶，回峰挂薜萝。日光寒照浅，猿啸夜闻多。樵径沿溪入，蓬门向晚过。鸡豚秋正美，朝市兴如何。  

***秋原***  

驱车登陇首，秋望兴悠然。禾黍分残雨，村墟淡野烟。钟声出古寺，雁影下长天。更欲寻摩诘，犹堪画辋川。  

***拟陆放翁间中富贵***  

贪眠常是卧高舂，炊米无烦论釜锺。苏陆诗篇新活计，江湖散客旧崇封。在庭花草随幽兴，出郭云山仗短筇。六十已过七十近，老翁岂合慕夔龙。  

***朱瑶***  

朱瑶，字昆英，一字乐天，汾阳人。诸生。有《萤窗草堂诗集》。  

***静坐***  

静里摊书坐，幽然蓬岛间。松深眠鹤稳，壁峭卧云间。倚枕听流水，开窗看远山。烟霞容我老，尘念顿无关。  

***秦知域***  

秦知域，字周叔，号薇郎，曲沃人。诸生。有《薇郎集》。  

***芦花***  

浪得花名久，萧萧白鹭洲。丛深缘近水，幹弱易成秋。明月寒渔户，江风拂客舟。无须叹摇落，犹足代薪槱。  

***姑射山访神居洞***  

秀气结壶口，姑射辟仙境。著屐访神居，络绎延清景。雨后岚欲滴，积翠撩人冷。松荫接藤缠，飞泉散碧岭。仙禽时一声，寂寂四山静。半日幽间趣，顿觉浮生永。鹿女还金阙，莲花开玉井。澄潭水一泓，上下光耿耿。杖策寻南洞，肃将衣裳整。拟拜绰约子，不见冰雪影。斫芝更劚苓，云深隔几顷。憩诵《南华》篇，肩吾笑夙秉。萧萧满林秋，日暮风涛警。恐是御龙归，悠然长引领。  

***祁琳***  

祁琳，字景纯，咸宁人。有《芳茵园诗集》。  

***杜曲***  

杜曲回看十里霞，杏花村里酒帘斜。漫夸尺五风流地，已属城南处士家。  

***毛启凤***  

毛启凤，字鸣周，狄道人。诸生。有《爱菊堂诗草》。  

***春日***  

梅梢月上影重重，春暖贪眠意更慵。倚枕不知天渐晓，忽闻山寺数声钟。  

***陈一策***  

陈一策，字尔忱，晋江人。诸生。有《香雪斋集》。  

***五夜***  

五夜入孤村，冒寒人语少。鸡鸣两三声，残月挂林表。  

***访友***  

草堂新筑傍苔矶，城郭风尘到此稀。背闪夕阳双鸟没，屐黏晴雪一僧归。石桥水色虚摇槛，板屋梅花乱扑扉。今日似游人境外，与君相对欲忘机。  

***徐光义***  

徐光义，字侠君，建宁人。有《宜壑诗钞》。  

***与僧约游南山***  

老僧为说南山胜，笑指诸峰迥不群。会待秋高残暑退，芒鞋同踏万重云。  

***徐光美***  

徐光美，字西硕，建宁人。有《隰苓诗钞》。  

***题摩诘诗后***  

脱尽言筌应属注，一编酷爱辋川诗。幽篁琴韵太清绝，想见深林月照时。  

***陆曾蕃***  

陆曾蕃，字用庶，号蔗村，钱塘人。有《蔗村遗稿》。  

***秋雨***  

积雨苔痕绿，西风客舍寒。疏花垂短砌，湿鸟坐雕阑。贫贱依人老，关山行路难。感时空洗句，愁绝镜中看。  

***刘文炜***  

刘文炜，字青耜，仁和人。诸生。  

***秋日湖上***  

莼丝牵碧满湖浮，漠漠寒烟望里收。十里枯荷双鹭雨，两堤衰柳一蝉秋。白云钟断僧归寺，黄叶诗成客倚楼。犹有留人余兴在，数声短笛起渔舟。  

***山楼除夕***  

一身秋蝶抱寒花，卅载时光赴壑蛇。樽酒镫前都是客，溪山梦里暂还家。滴残午漏阑年雨，迎得春风半夜花。寂寂拥衾无稳睡，静听窗外噪林鸦。  

***柴才***  

柴才，字次山，钱塘人。有《百一山房集唐诗》。  

***山行***  

二月二十二，乘兴入幽栖。霭霭浮元气，依依识故蹊。方春平仲绿，终日子规啼。路湿云初上，岩高日易低。泉声喧暗竹，陂影堕时霓。无异登元圃，何烦过虎溪。正堪流野日，长爱觅分题。斗酒弗为薄，山茶又更携。游丝横惹树，去燕旋遗泥。断石荒林外，千镫花塔西。共知仙女丽，莫学阮郎迷。一路经行处，清风独杖藜。  

***郑炎***  

郑炎，原名源，字清渠，秀水人。诸生。有《雪杖山人集》。  

***题老桧***  

树头亦有堪题处，半在疏疏落落中。今日画成晴叶响，不关鸟踏不关风。  

***惶恐滩***  

一匊文山泪，溶成惶恐滩。十年诗在口，今夜月同看。旧水流新恨，惊风激怒湍。浪高三百丈，不见石峰攒。  

***常山旅次闻笛***  

谁家幽怨入新篁，客枕酸声梦苦长。四月梅花何处落，半堤杨柳此宵凉。愁深直恐青山裂，韵冷遥怜玉指香。一自李謩偷谱后，便随铃雨怨三郎。  

***叶菁***  

叶菁，字咸山，号幹亭，钱塘人。贡生。有《也园诗草》。  

***春思***  

百卉争妍日，阳和播鸟声。绿铺阶草软，翠贴沼荷平。明月梨花梦，春风杨柳情。何人吹玉笛，春思满江城。  

***蔡环黼***  

蔡环黼，字拱其，又字澹无，号漫叟，德清人。贡生，官仙居训导。有《细万斋集》。  

***天圣寺壁管夫人画竹***  

琉璃宝地清于玉，掩映檀栾数科竹。乍道寻香檐卜林，忽疑驻屐筼筜谷。闻昔名闺管道升，唱随琴瑟住吴兴。奁中翰藻文人似，腕下丹青哲匠能。玉湖晴彩流香陌，钟磬无声梵王宅。鹿苑间停金犊车，龙宫新垩银泥壁。天女持花散道场，徘徊揄狄兴逾长。随身自有珊瑚架，侍婢还携翡翠床。净土无尘更莹拭，铜台砚发淋漓墨。攘腕经时阁笔看，错刀叶叶生鲜碧。东竿写罢又西筠，雨箨风梢骨力均。妙真兼胜苏居士，变化能无梅道人。贝树祇林共终古，一片苍烟满庭庑。琅玕影外石玲珑，残沈曾传松雪补。今古帷房第一俦，晶宫毕世足风流。仲姬应惜龙孙节，写向空门特地愁。  

***洞霄宫***  

秋气清可娱，幽岩涤襟腑。夕阳催客行，归栖得洞府。人意近上皇，山境入太古。摘菜兰蕙丛，翦筍琅玕坞。世味不到山，芳菰香彻釜。凉月侵卧内，捣药闻禽语。曾食仙鼎丹，常年于此处。夜则鸣丁当，昼乃晦毛羽。仿佛青云人，文采不自诩。忽焉谷风号，如潮涌江浦。窗棂影动摇，知有林中虎。云昔晋郭文，乘骑不相忤。不同城市中，见者罗患苦。俄听金竹坪，曙色声钟鼓。起寻无骨箬，微霜白平圃。吾愿此终焉，不必鸾鹤伍。何为山中人，翻思游远所。  

维宋设宫观，有使有提举。其制虽戾经，养贤丰禄糈。所以殿阁臣，引疾自华膴。南渡建炎中，内祠比京府。洞霄典物隆，主者皆宰辅。牧心作志书，惜未偻指数。后遂弗深考，漫列《朱子》主。校官祀《春秋》，徒然荐笾俎。遗献竟久湮，靡文此进俯。往者竹垞翁，翻史详为谱。姓名及爵里，因年分次序。百一十四人，历历可披簿。其中多名流，遗徽映岩户。应据曝书亭，作为邓志补。否且鋟诸木，悬诸两庭庑。庶几垂不刊，来者目共睹。毋虚道院游，于是可道古。  

***钱源来***  

钱源来，字清许，号槐庭，嘉善人。诸生。有《揽云轩诗钞》。  

***山房听琴***  

不识琴中音，但爱琴中趣。古曲荡烦声，玄音淡尘虑。山房春寂寥，曲涧寒泉注。泠泠水石间，幽人自相语。  

***访梅道人塔步陈烛门师韵***  

卖卜胥塘便作家，至今高致拂云霞。诗传画里千竿竹，易在枝头数点花。烟老秋庭笼古橡，雨添春水荐新茶。徘徊不觉寒林晚，独对西风数暮鸦。  

***浦镗***  

浦镗，字金堂，一字声之，号秋稼，嘉善人。诸生。有《清建阁集》。  

***同董愚溪探梅邓尉夜宿万峰禅院***  

舣舟虎山桥，探梅入邓尉。绿畴如掌平，相携踏寒翠。野水略彴横，古柏罗阴隘。龙斗与虬翔，险怪非人意。平台何岧岧，烟煴迷花气。如入众香国，令我心禅醉。迤逦复前行，林萝转蔽翳。长风振乔柯，泠泠净襟袂。殿角露山腰，即之路转昧。僧雏出翠微，引入山中寺。晚饭饱嘉蔬，轩窗豁远眦。旷望极高深，郁泱荡胸次。嗒焉我丧我，尘心了无自。禅榻茶话清，松月照无寐。  

***登东山***  

东山古名胜，飞策上云关。碧藓揉红雨，青萝拥翠环。峰阴春木润，日落晚山殷。屐齿曾游处，风流许共攀。  

***吴爚文***  

吴爚文，字朴存，一字朴庭，浙江山阴人。诸生。有《朴庭诗稿》。  

***投壶歌***  

珍珠红滴银丝落，当帘细雨纷帘箔。主人无语客尠欢，哨壶枉矢相为乐。司射进度前致词，二矢以半实间之。顺投为入比不释，从马释算无差池。平空矢落琤琤响，四座无争齐拍掌。计筹浮白安足辞，胜固为欢败亦爽。倚竿带剑真腾超，就中尤妙莲花骁。殿上舍人善激越，军中名将能逍遥。古人尚德不尚巧，射礼投壶本同调。专精一技通神明，天帝开颜亦为笑。弹棋公子妙角巾，蹴踘之戏徒劳人。鲁鼓薛鼓诗可补，咽咽催出壶中春。  

***徐青藤旧宅***  

古藤高百尺，旷世忆初栽。著土皆奇幹，斯人本逸才。龙蛇居粉壁，风雨养苍苔。仿佛临江宅，诛茅动客哀。  

***曲阳孙晴崖明府掘地得晋王李克用手书安天庙题名碑***  

阴风撼树飘灵旗，山鬼吹火烧丛祠。沙觜崩塌露圭角，荣光下闪埋丰碑。孙君嗜古负奇癖，掎摭金石靡孑遗。石鼓遥辨{走宪}■字，金薤高媲寴词。栽花曲阳有余暇，命工掘地乃得之。剜泥剔藓见古刻，传自唐末僖宗时。陇西郡王忠且勇，中山告急亲援师。道经神庙躬礼飨，凯旋赛神神格思。司空偕行名忝附，大书勒石盘蛟螭。欧九作纪轶此事，不学合受原父嗤。有唐晚叶事百战，文人失职悲流离。鸱张鲸突凤凰死，文笔亦复归鸦儿。昭陵玉匣那可得，韩陵片石逾琼瑰。依稀颜筋并柳骨，孙君宝此勿复疑。呜呼，孙君宝此勿复疑，屹立直退千熊罴。  

***庐山白衣洞谒朱子祠***  

南渡《儒林传》，先生第一人。空山尚祠宇，众口枉缁磷。红鹤有时去，青松终古春。匡庐初识面，惟觉此间真。  

***过安肃有感***  

鸿泥觅遍总微茫，如梦如痴柳数行。一夜城乌头易白，将雏飞过浣衣塘。  

***刘文蔚***  

刘文蔚，字伊重，又字豹君，号楠亭，浙江山阴人。贡生。有《石帆山人诗集》。  

***题万里壮游图为吴九洛宗作***  

人生底合家乡住，苦恨年年事章句。闭门但作候虫吟，束身已受书城锢。千古英雄重壮游，万里关河倏来去。挂席方乘赤鲤风，跨鞍直达黄龙戍。伟业多从騕褭成，壮怀那怕支祁怒。濮阳公子真人豪，胸中兵甲饶戎韬。腾崖越堑望沧海，已觉谈笑无连鳌。雪花扑面大于掌，同云黯黮连洪涛。獠奴走逐寒起粟，游兴转共冰山高。呜呼人生贵適意，安能瑟缩同蛴螬。燕公诗得江山助，坡老文从海外超。手持一编窘跬步，何如六幕穷周遭。披图我亦思遐举，拟负长剑同游遨。  

***感旧***  

最难忘处粤王台，榕树阴中一棹回。鳄浪白浮番舶远，佛桑红压戍楼开。天涯岂为探奇到，海角原非采药来。曾记西灵官阁下，数枝茉莉手亲栽。  

***张綦毋***  

张綦毋，字大可，号潜斋，平阳人。贡生。有《潜斋诗钞》。  

***秋日杂感***  

夜长不能寐，起坐天未明。众星何历历，月落参半横。凉风飒然至，摵摵堕叶声。喟然发长叹，伫立以屏营。感此时序变，慨与忧内并。念我蒲柳姿，岂任霜露更。沧海无回波，昼日易西倾。人生苦役役，白首俄已成。空怀千载上，但蕲后世名。  

平原极目望，木落霜天高。四山猎火红，百兽争窜逃。短后驰骏马，射虎南山坳。雕弓掣电开，矢发如风猋。狐兔尽何益，无为多杀烧。取彼中山狼，归来充我疱。  

***宋景关***  

宋景关，字今郿，号话桑，平湖人。贡生。有《桑阿吟》。  

***晓发***  

晓发城犹闭，停桡待启门。稍闻烟际语，不辨渡头村。露重螀初咽，星稀鹊欲翻。须臾鱼钥动，衔尾划波痕。  

***魏舒***  

魏舒，字更生，桐乡人。  

***感事***  

乍解军持别梵王，临歧心事祇凄凉。冠巾重上先人冢，衣钵分传弟子行。旧刹风幡留半偈，寒镫夜雨梦连床。从今更作青莲喻，虽在淤泥亦自香。  

沙门高士两难争，太息千秋论未平。妙总恰为文字累，寂音偏受党人名。酒醒旅馆离初地，吟绕空床杂梵声。我是懒残方堕此，十年宰相识平生。  

***楼锜***  

楼锜，字于湘，钱塘人。有《于湘遗稿》。  

***支硎山***  

天平折而西，数里得支硎。支公有遗迹，于此翻金经。云鹤不可呼，空复名其亭。幽涧吼瀑泉，白日阴泠泠。如鼓朱丝桐，一听心一清。复上此山顶，盘盘青螺形。竹径凡几转，交翠延幽情。吴中盛游览，车马喧春晴。伊予今始来，能无笑山灵。  

***将渡太湖石公山僧来迓***  

欲问灵威洞，烟波隔几重。偶迟孤棹去，先与老僧逢。雨后朱樱熟，山中绿树浓。明朝寺楼宿，同听一声钟。  

***登双峰阁得磬字***  

绝顶构飞甍，远揽大江胜。振策同攀跻，放眼发高兴。海上群峰趋，中流寒日莹。俯觉四天空，时见一帆正。冷翠湿衣裾，丛竹翳苔径。纡回扪烟萝，杳杳落山磬。  

***姜宸熙***  

姜宸熙，字检芝，号笠堂，乌程人。诸生。有《陵阳山人集》。  

***真州***  

曙色霁遥浦，片帆冲晓行。疏镫明驿火，残雨乱鸡声。绿树真州道，青山建业城。渡江空击楫，搔首叹劳生。  

***秣陵道中***  

浪迹非吾愿，远游思黯然。偶随瓜步雨，独上秣陵船。画角吹残戍，饥乌噪野田。江乡春已尽，处处柳如烟。  

***寄别王冈龄***  

桦烛烧残漏断更，江亭惜别酒重倾。月斜野浦潮初落，钟动寒城客早行。百里云山愁远隔，三秋书札怅离情。迂村老病青嵝死，槃敦何人念旧盟。  

***张世昌***  

张世昌，字振西，平湖人。诸生。有《学坡诗钞》。  

***题顾野王读书处***  

水月湾西一径深，旧来书堵杳难寻。蒹葭含雨自清影，蟋蟀悲秋空好音。信矣文章千古事，怀哉镫火十年心。华亭遗迹依然在，何日扁舟访宝林。  

***怀海昌施定庵范西屏***  

少日爱赌棋，棋友集如霰。就中交熟深，施范并云善。叙地接郊祁，论年同角丱。始喜迹相亲，久觉情相眷。自我奕兴疏，致彼来意倦。范君客金陵，卅载不一面。施君赋远游，夙约竟忘践。回忆对垒时，环聚皆俊彦。真挚舒性情，嘲笑广闻见。那得重相会，一枰看酣战。  

***张世仁***  

张世仁，字元若，平湖人。诸生。有《香谷诗钞》。  

***惊雁行***  

书帷夜静寒栗冽，坐对银釭手披阅。忽闻屋角流奇响，恍若狂飙摧败叶。又如人马骤奔腾，疾走衔枚赴骄敌。我惊倒屣出庭户，仰视霜空意难测。回头呼童问何物，云是惊鸿方过翼。群飞千百乱横阵，劲融翻风蔽天黑。我闻其声已太息，又闻此语重凄恻。君不见潇湘云梦无人猎，间宿芦花伴明月。胡然遽投尘世栖，星夜仓惶避缯弋。吁嗟乎，雌雄离散安可恋，我独感之泪如霰。  

***学草书偶成***  

草圣吾家事，临池偶作行。但能工点，兼取露锋铓。似矢才离弩，如锥早处囊。莫教拈秃管，抵死效锺王。  

***王德溥***  

王德溥，字容大，一字澹和，钱塘人。贡生。有《宝日轩诗集》。  

***过高士坞吊太白山人即用其卜居南屏韵***  

几度峰头对暮曛，幽寻不惮往来频。为披榛莽求遗迹，独向烟霞吊隐人。漫稿至今传逸调，深林在昔著间身。遥遥千古谁为侣，冲晦先生可结邻。  

诡迹早离尘壒外，宁须白眼向人斜。王孙或讶轻捐国，霅水何妨重有家。杖屦半生周海岳，冠裳满目送京华。知兵晓吏奚烦试，广识宏才正未涯。  

萍踪长寄白云隈，太白山前劚药来。时发清讴还扣石，但逢胜地便衔杯。鹤瓢龙笛依形影，白袷玄巾独往回。昼寝不知门外客，春深一径长莓苔。  

羽化登仙闻有术，诗成幽邃见还稀。山前无复输田种，林下何缘看鹤飞。寂寞荒坡浇酒盏，凄迷寒雾袭人衣。西湖从尔称高士，十里南屏念所依。  

***看山楼对雨***  

暑气全凭急雨收，望中景物接天浮。山含鳞甲迷千树，风吼熊罴撼一楼。土润不愁龟兆坼，池翻更爱縠纹稠。生涯自愧多慵放，欲荷蓑衣向陇头。  

***落镫后里人竞胜复增一夜有作***  

人情苦贪不知止，五夜踏镫兴未已。贫家一琖几踌躇，太仓粒粟漫相拟。宋朝业请增上元，钱氏买添见野史。笙歌合沓既尽欢，星月辉光尽堪喜。好乐无荒忆古风，极盛难继鉴物理。长官方且训勤俭，下里胡为竞奢侈。欲作长镫录鄙词，敬告高人定弗訾。  

***施学韩***  

施学韩，字礼斋，号石泉，仁和人。诸生。有《南湖草堂诗集》。  

***石门道中***  

渔唱依稀过野塘，炊烟四起入苍茫。一枝柔橹水天阔，满港芦花客梦长。何处孤村无好酒，却留明月送还乡。明朝小泊临平路，渴就山泉细细尝。  

***丁维时***  

丁维时，字驭青，号拙渔，嘉善人。诸生。有《拙渔诗存》。  

***柳洲种柳歌***  

柳洲亭畔去来波，浴鹭眠鸥戏水多。分外今年新涨绿，参差万缕映渔蓑。  

自眠自起影鬖鬖，仿佛灵和殿外看。莫使行人肆攀折，春风留取护吟鞍。  

***陆建***  

陆建，字湄君，钱塘人。诸生。有《湄君诗集》。  

***送周新之先生之岳州***  

去年绛帐侍论文，此日离筵酒又醺。半舫茶烟吟楚客，一祠花竹拜湘君。布帆细雨春江别，玉笛残梅汉水闻。月下有人愁鼓瑟，龙门遥隔洞庭云。  

***同红豆村人南归舟中即事***  

作客谁怜我，同船尚有君。树深村落隐，月上棹歌闻。古塔横烟迥，秋镫隔岸分。布帆风送稳，吟过越江云。  

***为滑济川书乐工扇***  

隋堤漠漠柳千条，回首吴歈冷碧箫。枨触苏台旧风景，有人重唱雨潇潇。  

短笛横窗夜月清，木兰双檝水云轻。溪边花落莺声老，恰爱何戡到渭城。  

***张云锦***  

张云锦，字龙威，号铁珊，又号艺舫，平湖人。有《兰玉堂集》。  

***叶迎坡陆纡斋鲍咸吉诸君招集南庄探梅***  

一棹荒寒路几经，殷勤梅信报园丁。人来浅水绿边汊，花问夕阳红处亭。昔酒香仍消酩酊，春怀淡欲入空冥。试镫节后应前放，待折横枝向胆瓶。  

***蔡忠立***  

蔡忠立，字企阊，秀水人。诸生。有《荪完斋小稿》。  

***田家***  

白日湖上没，众山远苍苍。老农挈稚子，出户望牛羊。孤烟起暮田，寒月下枯桑。负担粳稻归，言笑倾壶觞。  

***送吴湄***  

黄叶声中上小楼，故人风雨下归舟。尊前草木江天晚，笔下云山海国秋。谁识吹篪行市上，遥怜击檝在中流。到家正值登高节，回首灵岩落日浮。  

***汪大经***  

汪大经，字书年，号秋白，嘉兴人。诸生。有《借秋山居诗钞》。  

***古华以桃核石索题石为阮湘圃封公所贻***  

窃而食之方朔桃，桃核纷向云中抛。铿然堕地化为石，淮上仙翁初拾得。传观一座人咸惊，无人识是衡星精。小石果蓏艮取义，石不能言以形示。磊落中含玉液温，仙翁宝更逾瑶琨。何时莹然入君手，好向西池奉阿母。君先绘有丹荔图，合成双璧图不孤。只恐骊龙夜破梦，错认遗珠爪攫弄。题笺我亦思好春，桃叶桃根半化尘。幻想此核种傥活，劳君咒以生花笔。  

***晓雨坐云林方丈***  

一夜不成寐，上方钟又闻。气蒸丛薄雨，寒压乱山云。晓色侵眉冷，秋声到耳分。何妨学弥勒，禅饮坐微醺。  

***何经愉***  

何经愉，字乐天，浙江山阴人。诸生。有《停云轩古诗钞》。  

***长歌行***  

二曜走堂堂，群动趋扰扰。萌卵迄归根，纷纭角智巧。瑶池葬王母，仙姿亦枯槁。蟪蛄哭乔松，徒自伤怀抱。荒丘聚腐骨，谁为问寿夭。志士重修能，抽心似春草。何以垂不朽，立身贵及早。光阴无处买，泉刀曷足宝。铜龙逐金鸡，错迭催昏晓。海岛遇彭聃，须眉霎时老。  

***钓竿歌***  

良人在何许，言钓河之湄。望涯不可渡，浩渺令心悲。持竿出门去，枯杨未生稊。飞絮今如雪，寂寞愆归期。郎作钓鱼竿，妾作钓鱼丝。不逐悲风断，长得相提携。郎作钓鱼丝，妾作钓鱼钩，不随流水没，长得相沈浮。沈浮两不见，歌残泪如霰。  

***平台雪***  

高卧旧梁园，风流叹歇绝。不见古时人，但见古时雪。今人孰与古人齐，古雪何如今雪洁。平台一凸千年痕，冷艳寒光耿未灭。万斛珠玑飞碧空，清冷池边墨浪热。南冠有客悲华颠，吹上头颅不可刷。一曲《阳春》和者稀，山耸吟肩冻欲折。虚窗瞥见梅花魂，五夜遥情为谁结。  

***李旦华***  

李旦华，字宪吉，号厚斋，嘉兴人。优贡。有《青莲馆诗草》。  

***香泉暂游宛邓作诗送之***  

宛邓东西路，朝来匹马行。名都唐节镇，佳丽汉陪京。苍莽寻山意，迟回吊古情。经过平子宅，醉墨定纵横。  

***得范松亭岭外书卻寄***  

迢递行踪逐断蓬，与君沟水各西东。梦遥衡岳啼猿外，书到山城细雨中。别后又看春草碧，宵来喜见烛花红。江淮湿雾连朝暮，苦忆蛮天滞郝隆。  

***邓裴***  

邓裴，字又楷，号东湖，江西新城人。  

***呈邑令辞博学鸿词之命***  

鼹腹相需本不多，衡门两板带溪河。楚人服食优兰菊，山鬼衣裳秀薜萝。满壁烟霞游岳记，百年寤寐《考槃》歌。庙堂不少夔龙佐，敢与清时补涧阿。  

***张舟***  

张舟，字廉船，铅山人。  

***游灵岩吊毕秋帆先生***  

仙馆华阳绝探寻，海山兜率信俱沈。长埋但惜人如玉，不树宁愁校摸金。北海尊罍思旧泪，西华衣帔恤孤心。悬知墓草经年宿，犹自临风恸不禁。  

丛桂秋风起涧阿，武昌堤柳几婆娑。老耽声妓新欢少，死恋湖山故国多。几树冬青归自在，一场春梦醒如何。卖珠婢老天寒晚，破屋长怜补薜萝。  

***刘士俊***  

刘士俊，字俨若，号鸥村，临川人。有《鸥村集》。  

***客楼间望***  

枯藤短发此经过，目极高楼唤奈何。远岭日斜孤塔迥，遥天瘴起百蛮多。木棉花贱村姑乐，芦管声寒牧竖歌。太息南中章句容，吟坛无处问《横戈》。  

***谢本量***  

谢本量，字尚容，号退庵，南丰人。  

***秋塞***  

雁归不少待，秋气满关山。今夜悲凉月，照人生死颜。黄沙骄战马，白露湿刀环。何日楼兰斩，将军命赐还。  

***秋闺***  

桃花红烂漫，是妾送行时。今夜闺中月，照侬别后思。秋声边露白，雁尽塞衣迟。非作征人妇，此情良不知。  

***李能哲***  

李能哲，字惠伯，号无隐，汉阳人。有《心远堂诗钞》、《梦隐诗稿》。  

***和陈今山见访韵***  

故人似春色，新岁到山家。一笑坐拈酒，满园行看花。别来多旧好，老去更天涯。且喜诗情健，同吟对落霞。  

***胡本棨***  

胡本棨，字赤韬，号伯子，广济人。诸生。有《研北草堂诗钞》、《岸如楼诗钞》。  

***湖庄春望***  

望入平皋路，风光面面分。山青前日雨，树绿满湖云。僧梵随云落，渔歌隔水闻。为沽一壶酒，烂醉倚斜曛。  

***孙煦***  

孙煦，字育万，号石楼，汉阳人。有《石楼诗钞》。  

***澴川逢张秋崖丈自蜀归***  

他乡频见雁，旅夜忽逢君。鬓染峨眉雪，衣霑剑阁云。风尘谁息驾，井邑尚从军。迢递澴川路，秋声不可闻。  

***题亡友韩二鹤秋柳小帧***  

不关摇落亦销魂，几缕残烟是墨痕。剩有冷吟间醉处，暮鸦零乱夕阳村。  

***汉关晓发***  

帆影欹斜树影圆，远山一角点苍烟。关河晓月凉如水，无数蓼花红到船。  

***张九錝***  

张九錝，字平圃，湘潭人。有《寄园诗钞》。  

***移居诗***  

步来城一角，浑似陟山尖。近舍开花圃，比邻挂酒帘。高轩难枉过，野老至无嫌。雀噪知何事，家人喜妄占。  

莫笑耽吟苦，怱怱唱《渭城》。箪瓢容陋巷，金石出歌声。有事抛家计，耘人待岁成。穷乡谋薄食，终羡是躬耕。  

***廖国恩***  

廖国恩，字群普，号沐堂，安化人。诸生。  

***春雨晚晴***  

好雨初过后，林泉景最赊。绿添沿岸柳，红放隔墙花。深树时闻鸟，方塘未断蛙。杖藜频徙倚，山外夕阳斜。  

***闰九月偕同人登辰山***  

携将笔墨作行装，乘兴飘然到上方。置闰几经逢九月，登高方不负重阳。泉鸣万壑添岑寂，云起诸峰接混茫。最好山僧沽酒至，颓然共醉菊花觞。  

***罗天阊***  

罗天阊，字开九，别字云皋，湘潭人。诸生。有《西塘草》。  

***夏夜呈向宾门先生***  

皓月出林表，长空星欲稀。白云凝绿树，翠叶增清辉。四山虫语乱，栖鸟时复飞。爱此不能寐，抚琴为一挥。但患古调难，岂患知音稀。花下三弄余，相对共忘机。愿言长契洽，莫使寸心违。  

***夏日喜静山诸君过我留饮赋此***  

山居卧病苦炎氛，诸君过我何殷勤。临江冒暑呼船渡，冲破山前如火云。我闻静山佳致地，窈窕幽邃真无比。久欲登临奈病何，曾有新诗倩人寄。自是悠然得我心，西塘之畔劳相寻。入门不叙寻常语，便指南轩东壁琴。琴鸣三叹还《五噫》，羽急宫缓知不知。贫家客至无佳奉，鸡黍盘餐酒一卮。知己相逢好放怀，冯公郭子记重来。阿咸过我不知数，约醉林竹已三回。惟有皇敷与建中，去年一别各西东。暮云春树窗前月，一段相思几处同。同来聚首坐茅屋，好看门前松与竹。二物从来不改常，交情得此亦云足。  

***春日寄怀晚香山人***  

雁书潦草不可识，目断天涯长叹息。术士今无缩地功，春山愁煞芝兰色。梦魂昨夜坐君旁，花里寻诗字字香。邻鸡不合声三喔，只剩幽辉冷半床。  

***吴登鸿***  

吴登鸿，字笠樵，长沙人。诸生。有《原上草》。  

***题唐友山画册***  

烟云供养别有灵，五岳游戏生光晶。右丞不作华亭死，南宗至竟无丹青。唐子友山吾昆季，伟然天庙瑚琏器。当窗清啜子经腴，拂素癖领湖山趣。是日华毡罗众宾，看君意若旁无人。袒臂含毫久未下，匹练忽破青苍痕。白云缕缕萦晴窦，万壑千岩争耸秀。须臾掷笔风雨来，润入纸背生苍苔。有时阴岭浮积雪，玉楼起粟银瓶结。有时大块扬飙风，樛枝倾倒悬岩裂。枯松蜿见虬龙軃，瘦竹真成铁钩锁。由来绘意非绘形，一日十纸无不可。忆昔南走包山麓，朝朝舐砚云光曲。惭无妙笔下双腕，空贮粉本盈千轴。只今展卷睨新裁，野人疏爽心颜谐。左手拄颐右画肚，怳怳清梦依云隈。呜呼唐子技至此，南宗嫡派予惟尔。愿扫鹅溪千尺水，坐我寒云深树里。  

***重寄彭兰沼***  

五幅花笺碧间红，题诗遥问浣花翁。湘江一棹黄梅雨，迟汝旗亭画壁中。  

***寄黄心盦***  

一年春事怅平分，小拨炉香换夕熏。天为酿花长作雨，山因入岳易生云。愁倾梦里红梁酝，苦忆尊前白练裙。湘上几回南雁过，好诒风月续新闻。  

***题周晓村观海图***  

翠蓬紫雾杳冥间，孤屿成连去未还。我有布帆三百幅，待君同上巏■山。  

***得唐友山讣音***  

先生画与虎儿齐，橐笔时来唤我题。皓首不知身落魄，高歌每到日沈西。才看扇上成乌牸，几向舆中遇白鸡。春水桃花新解缆，家家屏障手亲携。  

***叠韵酬尹莘农***  

除却钩衣草不栽，任凭浓绿障飞埃。湖山秀发珠帘卷，丝管啁啾画舫开。仅有奇书堪纵目，未妨仙侣共衔杯。四天风紧寒侵袂，贪过溪桥看早梅。  

***吴炯***  

吴炯，字秋阳，号睡庵，武陵人。有《古香园诗草》。  

***黄鹤楼***  

黄鹤楼头秋日阴，客中扶病强登临。东南野色分吴楚，江汉涛声自古今。泽国秋高红叶少，乡关天远白云深。仙人玉笛无消息，但听萧萧万户碪。  

***崔宏楙***  

崔宏楙，字竹筠，常宁人。诸生。有《竹筠诗集》。  

***颜岭***  

夕晖生寂寞，返景入幽林。归鸟有时下，孤云相与深。尚知蒙谷外，犹照古潭心。莫怪余光落，冰轮已满岑。  

***江村夜***  

微风沙碛岸，小雪暮江天。犬卧当篱月，人呼隔水烟。松门沽市酒，荻火打鱼船。寥深情无限，余心亦浩然。  

***王敬禧***  

王敬禧，字孝承，一字南陔，号春墅，武陵人。诸生。有《诗教堂集》。  

***月夜泊朱洲听度曲感赋***  

烟暝急羁雌，清歌正起迟。湘江不流处，山月乍明时。远道搴芳草，逢场和《竹枝》。独怜声半咽，哀怨尔何为。  

***西风***  

关河劳梦寐，谁遣夕中生。月色不离地，山寒尽入城。籁虚蛩答响，秋老雁无声。处处皆长道，徒看白露盈。  

***陈士杜***  

陈士杜，字鹤皋，长沙人。有《雨花山房诗钞》。  

***城西晚眺***  

日暮临高堞，江城返照中。暝烟生远岫，秋水送孤篷。岸迥芦花白，林疏柿叶红。晚山钟磬发，惆怅下西风。  

***许儒龙***  

许儒龙，字水南，成都人。有《岷南集》。  

***到岸***  

到岸停征棹，渔村正晚晴。一舟横野色，百听废滩声。暝觉空江易，愁缘独客生。腊残游道路，飘泊耻身轻。  

***登城野望***  

独立山城上，阑干对落晖。霞边双鸟没，草际一僧归。古堞缘苍蔼，芳茨入翠微。南风吹四月，处处楝花飞。  

***白銮江抱疴夜坐***  

柳外芦边一水清，篷窗乍启接高城。风吹静夜鱼龙气，浪打荒洲雁鹜声。客里光阴容寂寞，病中情绪未分明。柁楼镫影入危坐，霜气侵衣梦不成。  

***初秋***  

月光小院清于水，人坐空斋淡似僧。贪得夜凉窗不掩，秋虫飞上读书镫。  

## ●卷八十八

***彭元瑞***  

彭元瑞，字掌仍，一字辑五，号云楣，南昌人。乾隆丁丑进士，改庶吉士，授编修，官至工部尚书、协办大学士。赠太子太保，谥文勤。有《恩余堂稿》。  

***赵北口镫词***  

绕淀长隄柳色苏，初张黄幄奉宸娱。团圞月照冰池上，万顷玻璃一颗珠。  

蚖膏鹤焰百枝然，元夜真成不夜天。野花路旁咸额祝，至尊亲奉寿觞前。  

簪笔星庐夜景清，易京有路近瑶京。侍臣仗外重联句，天子挥毫顷刻成。  

辇旁前日见郊台，忆昨筹边羽檄开。一样离宫镫月宴，年班携得远人来。  

***题北宋石经周礼残本***  

赤脚仙人下当宁，韩、范、富、欧名世辅。是时海寓久乂安，文治张皇垂掌故。写经镌石立汴都，判者宋祁后王洙。下遴草泽上皇侄，赵、杨、张、谢章暨胡。一行小篆一行隶，贵以古文存古意。点画犹讲《说文》书，体裁不袭经生字。岂意于今六百年，十二版耳仅流传。小长芦叟秀野氏，二三策未见《周官》。法帖谱系《兰亭》考，好事膻芗竞搜讨。书家但解八法工，俗学安知六经宝。一从大盗壅洪流，难向黄河沙底求。独怪当年刻甫毕，便行新法废《春秋》。  

***蒋士铨***  

蒋士铨，字心余，一字苕生，号清容，铅山人。乾隆丁丑进士，改庶吉士，授编修。有《忠雅堂集》。  

***金山***  

空青县万仞，雪浪齧孤根。元气留江影，天光缩涨痕。鱼龙阴拜舞，岩壑怒崩奔。向晚千帆没，苍茫海气昏。  

***浮洲寺***  

倒景开平湖，浅涨落沙步。一径入空翠，乱石出新路。深林蓄微凉，修竹莽回互。虚亭上暝色，波光动秋树。云气苍茫生，渔艇晚烟赴。不见伴鸥人，轻舟自来去。  

***湖上晚归***  

湿云鸦背重，野寺出新晴。败叶存秋气，寒钟过雨声。半檐群鸟入，深树一镫明。猎猎西风劲，湖心月乍生。  

***远游***  

初日照林莽，积霭生庭闱。长跪拜慈母，有泪不敢垂。连年客道路，儿生未远离。力学既苦晚，可复无常师。负笈出门去，白日东西驰。远游幸有方，母心毋念之。儿食有齑粥，母毋念儿饥。儿服有敝裘，母毋念儿衣。倚闾勿盼望，岁莫儿当归。俯首听儿言，丁甯语儿知。小妹不解事，视母为笑啼。新妇亦善愁，含泪无言词。繁忧未能语，匪但离别悲。父车既已驾，我行复迟迟。岂无寸草心，珍重三春晖。仰看林间乌，绕树哑哑飞。  

神山有威凤，万里求其凰。十载未能遇，翩然归故乡。邂逅梧桐阴，锦翼同翱翔。羽毛耀文采，顾盼生辉光。竹实既云美，天运亦复昌。安能老丹穴，而不思明堂。天风吹红云，灵匹此分张。岂不念栖息，何以酬文章。一飞仪虞廷，再飞鸣岐阳。振羽还神山，比翼游扶桑。拙哉共命鸟，委曲蓬蒿旁。  

***晓过峡江县***  

湿翠四围滴，空明百转清。山悬江出峡，县仄岭穿城。晓色千家静，樵风一棹轻。高楼未能上，回首树烟平。  

***岁暮到家***  

爱子心无尽，归家喜及辰。寒衣针线密，家信墨痕新。见面怜清瘦，呼儿问苦辛。低回愧人子，不敢叹风尘。  

***哭杨子载***  

与子三年别，归来哭寝门。遗孤不解痛，老母独招魂。压众才无敌，成仙位自尊。墓碑书选士，穷死亦君恩。  

九岁负才名，诗成牧伯惊。天教将门子，来作鲁诸生。我亦今词客，归栖古灌城。十年兄弟友，如此对铭旌。  

***舟中读书***  

束书厚疆圉，自固恐自陷。心兵失銛铓，何药与淬蘸。十载伏髹几，剥处泽可鉴。两袖月补缀，布褐色为俭。锐力辟志猛，强识得天欠。馋夫胃脾弱，呕哕负咀啖。齿牙宁不饕，胸腹卒难餍。精气因迷谬，智慧坠昏垫。终岁无逸获，手眼役颇厌。去之日悠悠，此身殊泛泛。吾师新安叟，相啖独醇酽。坐我艨艟舟，目送觅觞滥。久别俟新异，再见或播摲。讵谓岁月改，忧虞计罂甔。阘成坐废，谋食类愚暗。学道我所欲，救死恐莫赡。寒饿疾已痼，日待斗石砭。及兹春靃靡，而乃挂江帆。得朋丐资斧，欲吐口喁噞。所识半穷乏，不免诧鬼瞰。世路未可测，光景讵能缆。执理不胜欲，倏忽营两念。纳睛入胸膈，反目自鞫勘。可怜文字腹，呀然告虚歉。饥肠时一鸣，苦心倏藏敛。以兹焚脏府，奚待灶木。所嗟肝与胆，雪亮一古剑。本无机械巧，不畏穿窬舚。对书识弥旷，当仁意稍僣。浩然敌外铄，自得足隐验。滩涡移旧痕，岸树坼新艳。及时彼诚能，流瞩我亦暂。观物拾奇悟，识字增默忏。纤夫曳舟上，去波有余憾。行当悃图史，朗诵越天堑。  

***偶忆***  

近况真难语塞鸿，江湖卧病亦怱怱。杯空寒色一镫里，梦在雨声双橹中。壮志平居多感激，同官健者定从戎。不知马上谁提笔，亲纪将军杀贼功。  

***九月十四夕梦中作***  

屋偏藏老树，衣湿散归云。水气乘闲出，山身向晚分。年丰农事足，客到犬声闻。便借茅堂宿，无因识隐君。  

镫暗鸡传唱，凉生月入扉。破空人语细，行远寺钟微。地僻消尘虑，心清集道机。明朝出山去，幽思定多违。  

***送汪鱼亭还里***  

来何栖栖去草草，送君再出长安道。柳条不似昔年青，秋气真随故人老。君将入仕游未倦，我欲著书心已槁。不忘沟壑守穷乏，耻向妻孥说温饱。年来自许黏壁枯，相对犹怜择枝绕。君身木彊气不屈，神鬼揶揄百端扰。高才易竭须善继，美誉难胜贵终保。千金屡散身枉劳，万卷重开归及早。孺人稚子入乡梦，泪洒镫檠客怀渺。陶潜醉语醒者恕，杜甫登床贵人恼。家无儋石岂得住，主客初心亦难晓。敝裘羸马天苍茫，投辖倾囊事缥缈。漫抛心力绣平原，谁出黄金铸贾岛。卅年故旧几人存，千里关山何处好。布帆安稳浩歌还，回首交游迹如扫。  

***兴安道中***  

群山奔会中，孤岭每一卸。丛丛灌木合，隐隐村墟藉。后巘降已深，前谿入犹乍。田畴好风日，夜雨长禾稼。丈人倚柴荆，召客憩茅舍。绕屋栖余粮，仓廪无隙罅。丰年岂有常，比户毕婚嫁。  

连峦石轮囷，起伏散壁垒。我疑神人战，旗鼓掷于此。免胄鬝尔颠，覆釜赭其底。时清洗兵久，刀剑不须砥。地力用各殊，藉以镇郊鄙。团团列星陨，鞭挞孰能徙。崩崖垂象鼻，宛若钜桥圯。石尔苟能言，吾将扣微旨。  

灵山自端居，岑山走一臂。侧岭卧高原，城郭压肩背。县门带场圃，榛莽杂芜秽。街衢日色薄，寂寞吏民对。昔闻聚逋逃，据险亦可畏。荒墟存黑灰，冶灶今则废。怀哉古人心，建置岂无谓。  

***出门***  

三十官京师，迎母东华住。四十归田园，别母临安去。十年不离膝，一朝行李具。陨涕看乌雏，哑哑绕庭树。  

老怀重骨肉，贫家轻别离。饥来携子出，低头拙言词。我肠转车轮，母泪落绠縻。牵衣不成语，但道勿我思。垂老别儿孙，感伤唯自知。我生无弟兄，亲戚况天涯。馨膳讬家人，痛矣《南陔》诗。  

知廉十五龄，始去祖母怀。平生鞠育心，至此益无涯。娇憨性不驯，恃爱每多乖。再拜萌本念，号泣声哀哀。衣履悉手制，老泪痕难揩。丁宁慎食眠，力学期克谐。勿令受笞挞，致我遥心摧。  

昔别但思子，今别兼思孙。服我初服衣，旧泪连新痕。禄仕养且薄，家食宁足存。古人重恒产，至性皆可敦。俯仰有惭色，勋业谁能论。一身苦支离，难答君亲恩。  

病妇偃空床，行矣不能顾。岂无儿女情，门外多歧路。药烟启罗帏，复牵知廉衣。伤哉母子别，惨于夫妇离。两季学母泣，恋兄亦依依。送耶出门去，问耶何日归。  

归期若许长，去路日已远。语妇惜忧劳，劝母加餐饭。风来画堂深，日下离亭晚。抑情只自伤，卻顾敢频反。出郭愁思纷，登舟客心短。夕梦共儿还，孤篷雨声断。  

***五更***  

村鸡腷膊晓星移，残梦初回各自知。岸上骡纲江上桨，最消魂是五更时。  

***过瑞洪***  

记得韩康卖药街，袁公门巷掩荆柴。瓦镫照字教儿读，败絮围身卧母怀。船泊檐牙糠作饭，鱼生床角灶沈蛙。六年往事堪回忆，只有残碑宿草埋。  

三龄栖讬八龄归，墓祭深惭报礼微。奉母何曾陈鼎俎，衔哀今已脱麻衣。九原酬德心无尽，双敕貤封愿敢违。空剩儿时两行泪，重来兼恸失慈帏。  

***题施生诗本并柬黄生***  

棋镫雪屋暂淹留，相倚真同李郭舟。才大士多嗟不遇，情深人每善言愁。江东年少双行笈，燕市天寒一敝裘。史馆餐钱书局纸，因贫聊复与沈浮。  

***蔡以台***  

蔡以台，字季实，号兰圃，嘉善人。乾隆丁丑一甲一名进士，授修撰。有《三友斋遗稿》。  

***寄周青在***  

白板岩扉负甲开，但无车马便蓬莱。风筛千个平安竹，雪压一枝偃蹇梅。慧业已甘灵运后，夜窗还待子猷来。红炉绿蚁春温在，莫枉相思一寸灰。  

***光明殿寓斋应慎郡王教***  

左右邹枚幕里宾，樗材也许奉清尘。棋敲暖玉甘饶子，诗效寒郊肯让人。兔魄乍亏三日照，桃花依旧十分春。选楼开处多闲暇，倩问朝天酒几巡。  

***薛宁廷***  

薛宁廷，字补山，雒南人。乾隆丁丑进士，改庶吉士，授编修。有《洛间山人诗》。  

***杂诗***  

桐生依崖壁，百尺临清流。所讬本孤危，飞鸟不敢投。直幹战风雨，入夜鸣飕飕。岂必中梁柱，琴瑟可与谋。未遭牙旷顾，摇落不及秋。枝叶乍飘堕，根株迸莫收。桃李自芳菲，芳菲使人愁。  

贾生傅长沙，投书吊汨罗。观其赋《鵩鸟》，未免悲轗轲。少年盛锋锐，一跌遂消磨。忧思铄精气，莫反鲁阳戈。柳下昔三黜，直道原无颇。厄穷而不悯，乃称圣之和。绛灌岂谗佞，蒙此蔽贤呵。空抱《治安策》，实辜圣明多。悔不从园绮，采芝商山阿。  

***漫兴***  

自笑宦踪同昔贤，遮莫眼饱西溪莲，游春亭古飞苍烟。试将浊酒呼杜老，日夕发兴相留连。  

地接南山万林竹，风雨萧萧动新绿，五眼泉喷水百斛。坐来濯尽京洛尘，枯澹未妨食无肉。  

东溪西溪粳稻香，鲜鲫作鲙皆饫尝，白云浮岭何茫茫。不须授枕自成梦，有人兀坐炊黄粱。  

***登报恩塔作书陆雨庄册子后***  

雄都峙南戒，陟历妨夏炎。缥缈想高际，远眺穷毫纤。散步出近郭，绀塔铃语檐。拔地石筍峭，溜雨天花黏。支撑仗调御，超忽惊蜚廉。上绝飞鸟飞，下有潜虬潜。粤建自永乐，竭府供庄严。长干仿阿育，报母追嵫崦。辇石万牛重，鞭血千夫歼。转轮斗般巧，卓笔称蒙銛。螺房寄诘屈，蜃窗眩回瞻。江流细如线，锺阜清于帘。臂钏抱城堞，恒沙攒市阎。混茫元气浮，孤迥晨光暹。九层仅得七，足力谁能添。险作堕枝鹊，因此登竿鲇。轻命总穷薄，稽礼惩危阽。百千万亿身，一笑花同拈。小憩话兴废，指画哦吟兼。不食武昌鱼，江东归紫髯。六代何草草，冬乌夏之蟾。颇亦崇象教，乞波罗蜜甜。奢淫召兵燹，何以宁苍黔。皇图今无外，东鲽随西鹣。越裳涂所经，相风兹其占。高生辩而裁，王子文而谦。百闻证一见，不啻翻邺签。维时盛霖潦，远水铺白盐。高田化沮洳，低禾横漫淹。阻圩悔捧士，不获胡腰镰。斗增故乡思，安得斯民恬。归来或问讯，吾舌牢生钳。聊费少楮墨，能者当予砭。陆郎索我书，嗜痂心未厌。振笔了急逋，抵合浮图尖。  

***木末亭谒方正学祠***  

恨杀年年燕子来，春风不放野棠开。董狐笔是苌弘血，碧渗堂阴绣作苔。  

***慈伯再叠前韵见誉走笔奉答即促西涧和章***  

世贵悦耳正声少，闻鸦则怒鹊则喜。爱秦吉了工语言，终年却闭雕笼里。凤凰希见谁闻鸣，妄以截竹参差比。诗虽人籁实天籁，摽窃形貌非神似。高有喔喔若木颠，卑如阁阁井泥底。刻玉缀珠自足珍，乱头粗服或更美。迟速何须判巧拙，我爱祝钱两公子。决渠突惊万斛喷，为山要从一篑累。饱食麟脯思江瑶，余事作为余波绮。公车计日召严朱，丽句同时斗温李。嗟我铅刀久顿铓，那堪致师旌频靡。输他玉女郭舍人，蒙天一笑启玉齿。鸣冬仍有寒虫号，僧龛细嗅檐卜蕊。送诗幸未恼渔童，免俗差似柳家婢。  

***为刘王言书刁遵墓志拓后***  

刘郎历落一酒人，诗篇富不救寒饿。二豪侍侧如螟蛉，往年曾骂将军坐。渊材壮游耻言贫，巨囊时夸蹇驴驮。家近南皮百战场，拓跋旧姓刁氏大。玉鱼金碗出人间，幽石刓缺苔藓涴。牧童敲火牛砺角，古寺墙阴或枕卧。庸夫俗子肯顾渠，阅世阅人同涕唾。偶然鉴赏等和璞，百钱役使双肩荷。归来洗剔手自拓，纸光墨彩不胫播。请者即与买者勤，廉取曾不居奇货。当时书丹例不名，渔洋并记安平那。北海家法卫夫人，锺王滥觞欧褚佐。我读其文玩其书，洗盏酌君为君贺。从此艺林寿刁遵，好事更传君一个。精光夜夜动星文，弢藏莫遣雷轰破。作诗漫附《石鼓歌》，酒酣或可相赓和。  

***书秋谷诗集后***  

天以虫鸣秋，此事属寒饿。休官未三十，不可惜可贺。坡谷相角逐，裂竹偶入破。若遣老名场，经纶蚁在磨。司寇鲁东家，谈诗在高座。  

昔梦之帝所，一聆《霓裳曲》。谣诼妒蛾眉，酒食生岸狱。归坐沧浪亭，临流濯我足。绮语出金仙，冰衔换玉局。岭海发奇情，秃豪脱羁束。诗留天地间，何啻为令仆。  

***魏大文***  

魏大文，字叔明，号松轩，平越人。乾隆丁丑进士，改庶吉士，授检讨。  

***过浮丘寺饭力公房***  

古寺萧萧雨，归途分外长。泉枯丹灶井，风满赞公房。法座松花落，斋厨云子香。诸天方施食，一饭试教尝。  

***楚游杂咏***  

草绿湖南马足轻，雨丝风片近清明。青山到眼都奇绝，小李将军画里行。  

沿渠春水只容刀，理楫逢迎不惮劳。叹乃一声烟际语，渔罾间挂绿杨高。  

***李翊***  

李翊，号衣山，晋宁人。乾隆丁丑进士，改庶吉士，授编修。  

***春望寄怀施大醇***  

近郭人家少，平田绿水环。花间藏野径，竹外露春山。晚寺残钟度，烟林倦鸟还。长卿何处是，直北望燕关。  

***李漱芳***  

李漱芳，字艺圃，渠县人。乾隆丁丑进士，历官御史。有《艺圃诗集》。  

***晚秋江上***  

淡淡秋江落日斜，水清沙白下寒鸦。渔人撤网携壶去，一路歌声入荻花。  

***曹锡宝***  

曹锡宝，字鸿书，号检亭，又号剑亭，上海人。乾隆丁丑进士，改庶吉士，授刑部主事，历官御史，赠左副都御史。  

***听泉***  

向晓万籁寂，策杖登孤亭。泉声岩际来，耳畔响泠泠。松风乱猿鸟，潭雾澄幽灵。悠悠变今古，淡淡历晦冥。真机了可悟，起视数峰青。  

***出古北口***  

霜净宿莽平，风高边马壮。我行出严关，心目恣駴浪。岩岭争超突，泉瀑互奔放。仄径容数骑，万雉森巨防。巍然众峰顶，镵削出天匠。是时夜将半，落月排叠障。屈曲穷攀跻，直上凌空旷。出险复入险，顷刻倏万状。回首眺神京，烟树郁相望。归途更登陟，壮观答微尚。  

***早发***  

潮声喧野渡，早起挂孤篷。梦断数行雁，秋深两岸枫。荒城寒雾外，残月乱流中。不尽烟波兴，扁舟信晓风。  

***访叶恒斋舍人南屏诗屋***  

碧草侵平岸，闲阶长绿苔。林风凉不歇，溪鸟去仍回。帘为尘多下，花知客到开。傍桥流水曲，处处种官梅。  

***秋日南城晚眺***  

日落江沙白，潮来众壑鸣。云山回暝色，风雨送秋声。生计天涯少，文章道路轻。年年萧瑟意，愁绝对江城。  

***岁尽茭门言归作***  

郊居契幽寂，归趣入尘氛。持此谢芳草，因之惭白云。沙寒遍积雪，林寂兼斜曛。君听天外雁，寥寥声念群。  

***早寒***  

策蹇凌霜坂，风高木叶乾。空山秋易老，绝塞气先寒。肃肃车徒静，迢迢鼓角残。幸依仙仗近，行路敢云难。  

***塞上***  

高岭倚层穹，寒生万壑中。惊沙常暗日，衰草自生风。霜落征衣薄，秋高塞马雄。挥鞭一长望，烟树正空濛。  

***秋日塞上杂咏***  

雄关高并太清连，终古风云壮北燕。山自朔庭环九域，城联辽海控三边。牧羝沙暖空榛莽，饮马泉清绝瘴烟。盛代即今虚斥堠，秋光满目覆平田。  

乌桓城下阵云黄，白马关前月似霜。百战雄图余玉垒，累朝形势固金汤。天晴铁骑排空见，日落龙沙四望长。惟有泺江呜咽水，年年常自绕边墙。  

***戴文灯***  

戴文灯，字经农，号匏斋，归安人。乾隆丁丑进士，官礼部员外郎。有《静退斋诗集》。  

***题洪忠宣公墨宝册子***  

驼牟冈下昼攒矢，朔马来饮汴河水。康王出和敌不和，犹敕朝臣奉金绮。使者多人不记名，铮铮铁有洪佛子。冷山囚絷十五年，几番嚼碎睢阳齿。上天好还鉴孤忠，节毛落尽归乡里。到来白首对明廷，那知贼桧诪张技。指嗾狂犬吠狺狺，万里南迁到儋耳。坐令玺书恩不下，殿中枉费黄麻纸。呜呼思陵非忍人，也念小臣歌《陟屺》。子母犹劳金帛颁，父兄宁听冰天死。惜哉庸臣实误国，遂教天子长蒙耻。奸回有柄和遂成，柔懦无能仇竟已。千年展册留郁怒，已死奸谀剑欲指。纥干山雀已不归，叹息孤臣泪空泚。  

***泊舟沙溪夜闻雨声***  

松根欹倒系缆长，紞如打鼓夜未央。两三点雨集微霰，百八声钟鸣晓霜。联拳时见宿鹭静，嘹唳况复哀鸿翔。朝来冲雾下泷去，烟昏不辨山苍苍。  

***暮春杂忆江乡旧事***  

水国轻阴为养花，小桃远近自蒸霞。雨滋上番新栽竹，风递头纲初焙茶。旧垒燕归惊有主，故人书至念无家。青丝络首青门道，客易秋霜点鬓华。  

初春山寺客游稀，散帙开襟暂息机。一杖探梅因月上，五更劚筍带云归。墓田丙舍空书帖，蕙纫荷纕未授衣。久溷缁尘缘底事，行吟又见柳花飞。  

***自衡至永舟中杂咏***  

合江亭前滩水平，临烝城下峭帆行。晚风催送津鼓急，枝上昏鸦寒作声。  

雨晴哀壑激虚籁，风急寒林响堕樵。斜日半竿人晒网，荻花如雪插鱼标。  

鹿迒虎迹遍山茨，傍崦人家短竹篱。乞得腊前霜露足，东园芦菔尽生儿。  

***由朝天岩东行磴道曲折山腰为扶啸台遂登屏风岩巅坐玉皇阁眺西江***  

幸得驻曦轩，复此穷元化。诸峰相犄角，一雄独称霸。攀林宿鸟惊，引蔓藏蛇怕。峰颓欲碍行，径窄才容跨。夤缘入深壁，撑空得广榭。八九丈欹侧，万千象吞泻。山果剥猿猱，林花集兰麝。沾衣空翠润，过涧飞泉射。俯际苍雾濛，仰觑青天罅。尽涤俗士襟，言登招提舍。极目海云微，匝岸风樯卸。万顷碧流澄，一线银潮砑。峰峦分向背，原隰错耕稼。人稀午钟静，幡动石坛亚。茶烟画漏移，清籁松阴乍。若为挈偏提，花茵聊可藉。  

***夜泊沙口待潮***  

岸阔维舟远，沙崩逐水消。野云迷朔雁，暝色辨西樵。蜑女迎船语，渔郎向客招。无因催六翮，飞促海门潮。  

***度梅岭***  

乱崖苍苍划地户，中穹一脊雄南邦。是谁凿破混沌界，前有梅鋗后曲江。我生三十始得到，山寒冬涸空徒杠。冻蛟背踏玉雪树，苍龙鳞脱枯槎樁。沙虫人影视空外，倏忽缘上都卢橦。古院有云封，飘落随幡幢。僧言新州此说法，指点衣钵泉淙淙。径转得关门，玉女闲窥窗。承平兵革销不用，惟见老树堆空腔。呜呼秦尉窃帝号，一夫足敌九鼎扛。称臣奉贡屈辞说，更历数世非心降。楼船忽见下杨仆，伏波更出湟溪泷。乃知在德不在险，悠悠天堑徒崆。返思前度始安峤，平流如掌才容艭。以兹作镇界扬越，南讹平秩功无双。夜投逆旅慰心悸，烧春满注烧瓷缸。浩歌坐见烛花跋，东山远寺昏钟撞。  

***汪新***  

汪新，字又新，号芍陂，仁和人。乾隆丁丑进士，改庶吉士，授编修，官至湖北巡抚加总督衔。谥勤僖。有《芍陂诗稿》。  

***辛峰阁听雨和鹤江韵***  

春愁无计遣，况复雨兼风。薄雾凝高阁，寒云没断鸿。蒲团同白足，箬笠愧渔翁。句引离乡思，更残滴沥中。  

***和邵蕊宫立秋雨窗即事原韵兼寓感怀***  

{雨兼}{雨韱}细雨散丝明，应节庭梧已作声。差喜暑阑三伏尽，便看秋至十分清。垂帘坐处琴书润，步屟吟余苎葛轻。又是年时刚过半，客怀无藉梦魂惊。  

少住为佳客馆停，凭将情话伴孤醒。萧条旧宅梁间燕，零落诸昆雨后萤。愧我鬓髭潜换黑，喜君云雾拨来青。长歌自是牢愁甚，和向秋窗淅沥听。  

***程大中***  

程大中，字拳时，应城人。乾隆丁丑进士，官清溪知县。有《在山堂全集》。  

***送别张白莼***  

岁晏风沙急，寒江起暮愁。思亲双泪眼，送子一虚舟。计拙贫常在，时丰酒易谋。清尊聊共对，雪霁好登楼。  

***过应山留别杨映人***  

十载一相见，怱怱此夜心。月如前度好，情觉老来深。旧识无多在，新诗喜共吟。明朝谿路远，不厌酒频斟。  

***江陵***  

高空漠漠转晴沙，千里江陵落照斜。梁苑月明南去雁，渚宫秋冷暮归鸦。词人意气轻刘表，野客风流老孟嘉。几许关心成往事，旅亭惆怅对黄花。  

***长湖舟中***  

扁舟东下月清微，野水空濛独鹜飞。一片寒光摇不定，黄梅村路客初归。  

***解秉智***  

解秉智，字万周，号月川，天津人。乾隆丁丑进士，官安化知县。  

***九日有感***  

献策前年滞帝乡，伤心又度一重阳。凄凉院宇池无菊，落拓功名鬓有霜。诗为感怀聊寄咏，酒因酬节勉衔觞。客亭莫话登高事，望眼何曾到北堂。  

***阮芝生***  

阮芝生，字谢阶，号紫坪，江南山阳人，乾隆丁丑进士，官德清知县。有《听潮集》。  

***杂诗***  

积雨多昼阴，斋居苦不怿。向晓知新晴，启户见佳色。遥天扫片云，四山送新碧。鸣鸠起树间，落英忽已积。冉冉春光徂，坐感芳时易。何当携一尊，重蜡谢公屐。  

***秋初咏怀***  

商声一夜起，萧瑟暗庭柯。秋色已如此，客怀将若何。白云千里隔，南雁几行过。不尽登楼思，苍茫独放歌。  

***周嘉猷***  

周嘉猷，字辰告，号两塍，钱塘人。乾隆丁丑进士，官益都知县。有《两塍集》。  

***酬张大诚然天津见寄即用原韵***  

我似栖林鸟，君如破浪船。此间春又老，何地月重圆。客梦依乡井，离愁入旧年。清樽话畴昔，期在五云边。  

***虔礼宝***  

虔礼宝，字席珍，一字律斋，号古愚，汉军旗人。乾隆己卯举人，官至兵部侍郎。有《椿荫堂存稿》。  

***秋江晚泊***  

极浦青苍湿未收，晚风吹槛更悠悠。半村黄叶斜阳里，一片闲云古渡头。清景可怜皆入画，孤心易感不关秋。水天无事容高卧，此意萧然便十洲。  

***自题容我山房***  

大千世界应容我，五十残年老渐真。解得须弥同芥子，一间茅屋四时春。  

退思祇愿身无过，守分方知乐有余。酿酒先栽三径菊，看山更拥一床书。  

***孙永清***  

孙永清，字宏图，号春台，无锡人。乾隆己卯举人，官至广东巡抚。有《宝严堂诗钞》。  

***自风篁岭至龙井***  

隔岭闻风篁，凄韵杂飞溜。缘岩将百转，仄径回疏秀。遥梯白云封，近见红日漏。登顿蒙翳深，夹林华鬘覆。细泉绕其根，澄泓媚石甃。岩花共鲜新，古翠纷缛绣。空色妙不延，神景惬无旧。想像东坡翁，高人此缔构。去住本无家，风流不可复。莫辨虎溪踪，谁识归隐窦。我亦莲社徒，欲去恋孤岫。  

***欲再登孤屿潮急不得到遂至馆头***  

江上变气候，金风被兰渚。归淙偶回沿，中川眷琳宇。仙舟幸同携，晓吹韵笳鼓。瀰瀰沈石华，离离出竹祖。是时回怒潮，榜人喑无语。声喧千石钟，势挽万钧弩。超越匪尺寻，端倪辨铢黍。方蓬失罡飙，何必弱水阻。翻忆前度来，目成渺何所。心逐虚舟游，迹谢短筇拄。修涂果安穷，噫气空尔怒。稍忻即次安，已慰登陟苦。寄谢海上鸥，忘机久予取。  

***新湖***  

积雨缘岩岫，空林明翠微。人家湖口远，鱼罱晚来稀。独向烟中立，翛然风满衣。仙源不可问，云径是耶非。  

***张铭***  

张铭，字新盘，号警堂，南城人。乾隆己卯举人，官江南苏松太兵备道。有《警堂漫存诗草》。  

***败蕉***  

移得苏台种，参差绿扇攒。风霜催旦暮，篱落伴凋残。曾以新诗写，还同旧雨看。岂无松柏茂，念汝太萧寒。  

***平原道中见汉大夫东方朔故里石碣戏成一绝***  

岁星犹自说当年，避世金门亦偶然。底事侏儒成饱死，输他饥死得为仙。  

***彭绍升***  

彭绍升，字允初，号尺木，长洲人。乾隆丁丑进士。有《观河集》。  

***哺儿词***  

朝哺儿，夕哺儿，儿饥儿饱惟母知。母哺儿，宁言疲，儿索母，无是非。儿夜半，方苦饥。啼索母，起作糜。糜不熟，儿还啼，解衣乳儿儿方嬉。儿勿嬉，有客为尔长涕洟。人生谁无阿母慈，尔生如我当知之。  

***即事***  

庭前有遗粟，鸟雀共欣欣。回首见人影，翻然入远云。机心如得尽，万物可同群。到处春风里，何人不共君。  

***谒二姜先生祠***  

飘零雁羽共残生，谏草空传千载名。九死流离君父痛，一生患难弟兄情。莱阳归去余荒戍，吴国淹留剩老兵。虎阜山头荐蘋藻，风流应共首阳清。  

***将出都门留别彭衣春韩公复李西园罗台山***  

我怀江海意，未免念离群。落叶辞庭树，秋山带暮云。春明同作客，樽酒更酬君。为有平生事，行藏了不分。  

***矶孙夫人庙***  

玉佩云旗下碧穹，寒矶日落冷青枫。贞心不梦荒山雨，浊浪常流古庙风。降表忽闻传邺下，义师谁见定关中。苍茫家国无穷泪，洒向空江怨吕蒙。  

***王凤文***  

王凤文，字仪廷，号竹轩，诸城人。乾隆己卯举人，官云龙知州。  

***罗坪山寄咸斋表弟***  

微雨初消静宿氛，幽花满路暗香闻。纵横田纳弯环水，高下山蒸散碎云。石径村烟遥欲接，树头人影细难分。天然一幅清秋景，粉本凭谁远寄居。  

***张远览***  

张远览，字伟瞻，号桐冈，西华人。乾隆己卯举人，由教谕历官黎平通判。有《初存》、《采薪》、《古欢》、《汝南》、《黔游》、《直方堂》诸集。  

***白龙崖***  

舟过白龙崖，石筍插千寻。石气郁为龙，高卧无古今。如何不作雨，长恋青山岑。高望不可即，迟尔金玉音。  

***咏怀***  

抱影成独吟，白日忽已暮。归鸟羽翘翘，三匝绕庭树。自别同心人，十载艰良晤。岂无新相知，怀此平生故。相去日已遥，芳辰谁与度。处子冰雪姿，望望有余慕。君子执高节，厌浥夜多露。  

***武九罢博山却寄***  

藉甚博山令，音书远易乖。闻君挂吏议，长揖归茅斋。岁有耕何获，官清罢亦佳。余思投刺去，指日渡清淮。  

***登令武山绝顶望嵩岳***  

荦确通微径，高崖势欲骞。晴云开二室，秋色满中原。烟暝千林接，风回万壑奔。便思骑鸾鹤，西去看昆仑。  

天半龙门峡，云间启母祠。遥岑何窈窕，残照与参差。鬓发风尘早，烟霞日月迟。当今思将相，申甫降何时。  

***韩梦周***  

韩梦周，字公复，号理堂，濰县人。乾隆丁丑进士，官来安知县。有《理堂诗集》。  

***农夫叹***  

三月宜种穀，贫家无耕牛。感激邻舍翁，得以事西畴。偕作少丁男，老妻力还遒。沟水解渴肠，糠秕充饥喉。辛苦何足道，未识有秋不。我行闻此语，泪落不能收。四体安且康，日日罗珍羞。终岁力原野，饥寒且无谋。农夫前致辞，人生岂自由。苟得一身安，甘作沟壑投。石田二三亩，为累成痏疣。粮册既有名，官役急星流。昨日县帖下，兴作及署楼。服役亦所愿，胥役更诛求。  

***赠安潜山改亭***  

卅载隐茅屋，未识官吏貌。颇闻野人言，威凛霜雪曜。私拟牧牛羊，何用作虎豹。及兹莅皇堂，泥首列稚耄。鞭扑竟时施，气急遂成噪。那无道路口，诅我以为暴。黾勉事抚恤，尔汝相慰劳。立法在惩奸，平人使有告。未获神君名，时凛苍鹰号。循循守往训，居官如学校。以兹懒趋走，中颇鲜欣懊。安有老乳母，乃作倚门笑。皖江春色高，萧寺径相造。问君从何来，百里承恩诏。学至非饥驱，渊明谐特妙。果腹事则已，要有韩才报。爱民即为国，好事在忠孝。勿谓人莫知，至宝光自耀。太史书循良，千里独仰眺。  

***漂母祠***  

一湾流水碧，荒雪下祠门。不见王孙钓，空传漂母恩。蒯通亦徒耳，相国更何言。未爽千金约，黥彭莫并论。  

***病起至程符***  

深秋老病自侵寻，梦里云山思不禁。乍御巾车遵北渚，便扶筇杖入西岑。从无懒慢名贤达，别有荒寒成古今。破帽风吹黄叶路，萧萧瘦影一长吟。  

***张邦伸***  

张邦伸，字石臣，号云谷，汉州人。乾隆己卯举人，官固始知县。有《云谷诗钞》。  

***题盘白山人月林清影图***  

凉气入疏林，秋光耿遥夕。幽人起披襟，弄月吟寒碧。岭上松风鸣，岩畔流云积。何处啸鸾声，伫立情脉脉。  

***游苏门***  

太行西来一万里，奔矗直到苏门止。衔烟喷雾不可羁，化作飞泉百道起。涌金亭下云雷喧，大珠小珠沸灵源。蛟龙夜撼苍山动，银涛倒卷天河翻。潆洄吐纳千万状，一泓清泌流春盎。海眼潜通星宿波，楼台装点西湖样。我家江水西复西，浣花锦水联清溪。一行作吏来中土，峨眉玉垒青云迷。登高忽弄啸台月，树影山光两明灭。岭头南望见中原，九曲河流杯底泄。孙隐君，去已久，鸾凤之音世无有。仙人天际一招手，他年共作山中友。君其归乎许我否。  

***汝阳道中遇雨***  

水落平沙雨一痕，廉纤不断自朝昏。马前看取长隄柳，绿到淮南第几村。  

***李肇源***  

李肇源，字河先，号西槎，诸城人。乾隆己卯举人，官建安知县。有《獭余集》。  

***出郭和驿亭壁间韵***  

候馆逢迎得暂闲，城东柳色豁尘颜。浮天海水高于地，绕郭人家半在山。出寺心随芳草远，登台目极断云还。冷官漫道无拘束，辜负春光咫尺间。  

***黄绍统***  

黄绍统，字燕勋，香山人。乾隆己卯举人，官琼州教授。有《仰山堂遗集》。  

***杜工部***  

才士畴能与节俱，拾遗忠谅古今无。宁甘忧愤名诗史，不愿疏狂学酒徒。天子蒙尘灵武困，小臣避地草堂孤。最怜蜀道崎岖日，吟尽穷愁有鹧鸪。  

***邵自华***  

邵自华，字立岩，大兴人。乾隆己卯举人，官清丰教谕。  

***市远***  

市远人声少，松高鸟语深。一官闲似鹤，五字链如金。懒贳临邛酒，常携中散琴。芰荷衣早制，何敢负初心。  

***吴颢***  

吴颢，原名嗣程，字仰颢，号洛波，一号退菴，钱塘人。乾隆己卯举人，官遂昌训导。有《睫巢诗钞》。  

***同顾寸田游小泉山***  

玉田有山曰小泉，泉鸣石罅流涓涓。寻幽那惜双足茧，约客携酒登山颠。石筍玲珑竞奇秀，水花觱沸争洄漩。枕流便倚苔磴卧，烹茗欲借云腴煎。朅来五载住河朔，巾车日苦风沙扑。何当眼底见清流，为我半生洗尘浊。主人爱客呼醽醁，落日衔山欢不足。醉中枨触旧名心，三十男儿还刺促。  

***婺源溪行***  

沿山一棹婺溪行，山色苍苍溪水清。拟到黄州说风景，小茅篷底浪花声。  

***梁山早发***  

万山绝顶白云端，上有行人度晓寒。他日东归到平地，记将辛苦画来看。  

***春游***  

轻风吹暖试单衣，花引游人入翠微。石路曲盘溪水绿，春虫无数马头飞。  

***何明礼***  

何明礼，字希颜，崇庆人。乾隆己卯举人。有《斯迈草》、《心谓集》、《愚庐》正、续集。  

***入峡***  

夔门穿一线，怪石插流横。峰自云中出，舟从地底行。乱猿昏月色，残叶冷江声。神女知何处，时时雨尚生。  

***吴瑄***  

吴瑄，字元恪，号易峦，黄安人。乾隆己卯举人。有《醉月楼诗钞》。  

***天台风洞歌***  

我来天台春已暮，探奇乱踏天台路。山腰怪石耸嶙峋，虎豹虬龙仅容步。侧身更向绝顶行，历尽崎岖渐坦平。危桥尽处有奇窟，耳畔号呼风作声。山中老人为余说，是名风洞殊奇绝。吹嘘四序岭头云，解释三伏怀中热。邀我攀藤入洞中，苍松几树影摩空。洞前芳草芊芊绿，洞口山花故故红。乘闲偶坐松阴下，一枕羲皇正潇洒。倏忽风吹梦渐回，千层碧涧潺湲泻。长啸一声天地清，洞门人去白云生。何时重与山人约，不负松风梦里情。  

***边向禧***  

边向禧，字霄芝，号枝山，任丘人。乾隆己卯举人。有《就畇斋诗》。  

***重展子畏观察遗札***  

公方唐子畏，我愧祝枝山。名字前身在，分离后会艰。读书词委曲，思旧泪潺湲。却指乌台柏，萧骚不可攀。  

## ●卷八十九

***毕沅***  

毕沅，字纕蘅，一字秋帆，自号灵岩山人，镇洋人。乾隆庚辰一甲一名进士，授修撰，官至湖广总督，赠太子太保。有《灵岩山人集》。  

***赠顾行人抱桐先生***  

精力平生尽典坟，眼中余子日纷纷。占星绝学推灵宪，解字真源衍《说文》。载酒花溪双屐雨，摊书松阁半床云。吟坛簪盍无同辈，每话前游感离群。  

***过穹窿道院***  

讨春远过神仙宅，石级盘空蹑白云。松院鹤归棋未散，花坛月上磬初闻。巡廊遍读尘墙句，剔藓闲看石碣文。尚有山阴刘道士，乞书遗教饷鹅群。  

***题马和之十八应真卷后***  

冰绡幻出贝叶纹，南渡侍郎留手痕。庄严自在应真像，笔尖所到神变存。境幽林茂果何处，无乃舍卫给孤园。两两迦陵相对立，半天红射扶桑暾。一人左右手作印，蒲团跏趺依修樠。寂默身披安陀会，万年一念忘劳烦。一人咒钵两龙出，九霄蚴蟉相腾翻。四人旁观齐仰首，喜者失笑惊者奔。桥外小亭映深竹，中有一人白佛言。五禅九定十回向，似将各一疏真源。昆仑侍儿捧香篆，羯布罗气何氤氲。花间石榻绿熊褥，一人熟睡无朝昏。津梁若疲岂神定，何以滋茂精进根。一人入定等枯木，旁有怪立头如鼋。胸除诸魔久调服，作此伎俩徒殷殷。一人持经默自课，庞眉权颊清而敦。至人不染文字相，三途八难具堪焚。阿输迦下三人坐，共观图卷相评论。六种震动证神力，普示阎浮解脱门。侍儿旁持钵塞莫，心有所悟手自扪。一人右肩独偏袒，手振锡杖涌慈云。八万四千母陀臂，遍与一切接引恩。两人跣足对戏水，水流赴石声潺湲。惊涛不敢近衣角，化作万道明珠喷。有时捉出水底月，将来贮向琉璃盆。献珠龙女凌波立，飘飘委佩从风掀。云鬟雾鬓态绰约，翩然抗手如鸾骞。一人棱棱瘦露骨，猛虎弭耳身旁蹲。情与无情俱已泯，异物可抚同家豚。昔人作此岂无故，迷途苦海多愁怨。特开生面留宇宙，凭仗佛力为牵援。若云诸相本无相，髻成德安胸卍文。现出檐葡色世界，是空是色谁能分。沈檀匣盛锦褾裹，宝珠缨鬘垂缤纷。六时忏悔菩提记，清磬红镫礼世尊。  

***秋堂对弈歌为范处士西坪作***  

明轩洞豁筠帘遮，众宾环堵且勿哗。东西对垒建旗鼓，圜奁方局无参差。五岳不动四目动，破灰槁木形神悚。冥茫淬厉炼心兵，多算少算务持重。战国纵横术细论，车箱井栏旧谱存。日月九天黄亦道，风雨八阵死生门。初投数子绝跬步，中边错落星辰布。玉滋霞岛冷暖殊，手落纹楸后先互。俄焉两敌渐纷争，虚堂杀气宵腾腾。每于袖手旁观暇，如听金戈铁马声。暗伏明挑先冥索，出入神鬼煎精魄。九边飞角取远势，一著攻心乃上策。淮阴将兵信指挥，钜鹿破楚操神机。鏖战昆阳雷雨击，虎豹股栗屋瓦飞。鸟道偏师方折挫，余子纷纷尽袒左。忽讶奇兵天上来，当食不食全局破。虎斗龙争古战场，嬴颠刘蹶势靡常。到底输赢归小劫，烂柯人已阅沧桑。坐隐仙家藉养性，君今海内推棋圣。奇童争并邺侯称，常势真堪积薪竞。玄玉文犀照短檠，眼中成败最分明。夜半局终凉月上，满窗花影覆空枰。  

***严秀才冬友过访山园留宿画船坞论诗***  

妙眼观自在，斯秘何人启。由来万象态，萧然入隐几。传神阿堵中，屈指无数子．请看天籁声，皆从蘋末起。  

***登锺山放歌***  

黄金嬴政此处埋，双峰并峙高崔巍。蜿蜒如龙互起伏，未飞腾去需风雷。江城春来一夜雨，侵晓绿满三山街。我来赤足踏龙背，俯视诸嶂罗陪佁。天风浩浩声不息，万里吹我襟怀开。茫茫往事不可问，但见江水明灭云中来。当年蒋尉逐贼处，时露遗镞封莓苔。偏安割据俱已矣，酹酒往劝长星杯。遥忆南朝全盛日，金莲玉树供欢咍。君臣夜宴期尽醉，高烧爉泪红成堆。铜壶漏满梦未醒，海日光早升罘罳。千门万户落花里，管弦到处飘楼台。长江一旦铁锁落，石头又见降幡排。至今惟有旧时月，城下相送寒潮回。周栖息地，故址生蒿莱。吏隐两寂寞，千载遗嘲诙。君看谢公何磊落，出处总系苍生怀。围棋赌墅若无事，谈笑已报除昏霾。儿辈成功安九鼎，登临丝竹常追陪。闲值枯禅论优劣，北山未抵东山才。  

***许丈竹素枉顾心远堂瀹茗论诗且订城南看梅之约得句奉赠***  

踏遍东华十丈尘，投簪暂现宰官身。雄心任侠犹谈剑，老手登场擅斫■轮。芳草情怀词一卷，梅花时节酒千巡。扶鸠直立烟霞骨，始信青莲有替人。  

***鹫峰寺观旃檀佛像作***  

幽州古招提，只瞻慧日相。几经龙汉劫，依然尚无恙。似现不坏身，来诠秘密藏。千花拥云龛，九龙盘玉帐。容光若雪海，晃朗不能望。闻昔目犍连，运神摄巧匠。三返忉利天，审谛始营创。坎坎伐檀声，人天悉和畅。相具三十二，庄严绝依傍。仗兹接引手，拯溺迷津上。皓月临太空，万川皆一状。视为身外身，所见即孟浪。文殊本无二，焉用辨真妄。试参光明经，一空生灭障。八难暨三途，种种可尊尚。我拟谢尘羁，初地早回向。买取鹅溪绢，绘此胜鬘样。石堂梅万株，香火长供养。非徒烦恼除，兼得寿无量。海山潮音中，松云一鹤放。  

***天庆宫观刘銮塑像***  

北方塑设技最工，阿泥哥与刘元同。惟銮成佛亦妙手，遗像尚留天庆宫。入门肃客两道士，启钥导我廊之东。三间配殿制轮奂，灵衣羽扇瞻仙容。有元及今五百载，黍离板荡一再逢。土偶岂有金石固，历劫不受兵燹攻。依然髹质独完好，岂非呵护邀神功。当年绝艺称秘监，岁月虽远精神通。道园别有《正奉记》，是銮非元宁相蒙。君不见《陵川集》语可证误，四贤祠内先有刘銮塑。  

***余性爱琴某山人有旧藏古琴四其最佳者为赵松雪故物许自南中携赠诗以速之***  

古音不作古器亡，宝琴百衲无辉光。江关老屋风雨夕，七条瘦玉沦微茫。山人家住横云麓，一生消尽清闲福。明徽妙手发奇声，成连海上传仙曲。别鹤离鹍调不闻，雪弦寂寂网轻尘。前年挟策走京洛，相逢一一为吾陈。云是家藏琴有四，一有有元至正年间识。蛟唇蛇腹凤皇丝，背篆犹衔松雪字。中抱泠泠太古心，王孙秀邸寄愁深。凭添南渡沧桑感，弹彻西台恸哭音。琴是人非岁复月，浮云柳絮飘空阔。缣素流传半劫灰，五百年来剩此物。予爱琴德通琴声，点点寒星纤指横。若将焦尾遥相赠，便是中郎无限情。玉轸孤桐分一片，柳家双锁人难见。梅花淡月隔江南，莫负秋堂红石荐。  

***送王梦楼同年出守临安***  

滇云驱五马，控制及雕题。壮士歌《黄鹄》，才人赋《碧鸡》。心依珠斗北，梦杳玉河西。影事随鸿爪，轻痕印雪泥。  

少住终何益，分襟倍黯然。鼎占折足象，花断并头缘。词社彫颜色，欢场寂管弦，登楼慵怅望，人远夜郎天。  

惜别翻愁聚，重逢在几年。兰交风谊重，杏籍姓名传。徵逐人三五，分携路八千。升菴遗韵在，花髻说前贤。  

丽藻争春发，优昙香影分。苍山屏石画，洱海墨池云。奉佛生前慧，工书海外闻。花前及酒后，事事总思君。  

***诸重光***  

诸重光，字申之，号桐屿，余姚人。乾隆庚辰一甲二名进士，授编修，历官辰州知府。有《二如亭诗集》。  

***上巳日饮平瑶海确斋桃花下***  

茶灶粗成一室宽，虎坊桥北旧层栏。庭空差可容嘉树，花好还疑笑冷官。上巳风光春未老，中年丝竹感无端。枝头又照纤纤月，香雾迷濛觉晚寒。  

***赵云崧同年移寓裘家街即海昌陈文勤公邸第也三年前予曾寓此赋赠***  

闲坊老屋记平泉，占断城南尺五天。卜宅难于田二顷，徙家竟似岁三迁。何妨渴示马卿病，莫笑贫无赵壹钱。载酒门生来问字，可容丝竹列彭宣。  

***王文治***  

王文治，字禹卿，号梦楼，丹徒人。乾隆庚辰一甲三名进士，授编修，历官临安知府。有《梦楼集》。  

***送叶书山先生归里***  

怀抱异时俗，居官亦隐沦。廿年依襟闼，屋舍如荒村。门前秋草长，日夕闻蛩喧。尚余万卷书，开函对古人。时得惬心句，还招贱子论。  

***东平道中见曹竹墟辛巳题壁诗即次韵寄之***  

前年风雪中，送君还乡里。今年暮春天，别君凤城里。单车走滇南，中道靡所止。东西感鸿飞，岁月惊马齿。旧时欢燕深，离索复于此。他年再相见，须鬓可知矣。努力供奉班，圭璋式朝士。  

***游顾龙山***  

偶然慕丘壑，出郭遵溪澳。行行不知远，遂以穷山谷。山色荒逾秀，水容寒更渌。高松坠残雪，冻雨洒幽竹。古殿闭苔深，孤塔留云宿。日暮红霞起，晴光泛波縠。渔舟天末归，凫鸥相与逐。怅怅羁旅人，怀古伤幽独。  

***常熟顾氏芙蓉庄红豆树歌***  

芙蓉庄前红豆树，风枝雨叶数百年。素花冉冉露垂地，朱实离离霞照天。清阴阅世浑如乍，何人垂老开亭榭。宋玉家教庾信居，谢安墩许荆公借。当时小劫换沧桑，满目兴衰吊夕阳。宰相名园荒绿野，将军大树撼青霜。可怜才望倾山斗，璧月歌残人白首。婆娑屡顾东阳槐，凄怆还攀汉南柳。见说高秋张管弦，相思子缀画栏前。我闻室里拈花女，亲与维摩荐寿筵。二十年来苦兵马，那得红芳迎玉斝。诸天应是厌萎花，香雨重飘新好者。称瑞题诗引贝多，供云不数曼陀罗。还将剩水残山恨，谱入乌丝红袖歌。秣陵飞散春江燕，烟条凋尽灵和殿。谁知南国女儿花，堪补东吴耆旧传。物换星移几番春，繁华回首又前尘。岂惟宫阙余离黍，废苑都应愁路人。绛云一炬遗书了，此树亭亭亦难保。菊径曾经纪义熙，草堂空自谈天宝。东风吹暖入山城，闻道孙枝昨更生。何日繁葩满春昼，金尊檀板听莺声。  

***筍崖月夜听徐傅舟弹琴***  

大海无人处，月明生暗潮。孤琴时一奏，白露下层霄。夜静水逾淡，秋凉天更遥。鲛人如解听，清泪湿冰绡。  

***伯牙琴台***  

伯牙千载后，犹自有琴台。秋水淡无际，暮山相向来。日余有千曲，欲奏心徘徊。但恐无锺子，素襟谁与开。  

***修禊浮玉山亭怀李琴夫***  

夭桃三月红雨飞，水边修禊春风微。采兰仕女青玉佩，折花郎君白袷衣。接天草色日将夕，满路莺啼人未归。记得去年山酒熟，一楼明月咏芳菲。  

***仓卒***  

仓卒征南下碧油，初闻衽席过貔貅。服牛未定输粮策，缚虎先为入穴谋。岂料空弮真遇敌，当时一饭胜封侯。星桥火树张镫夜，羽檄飞驰正未休。  

属草真传用左徒，登坛高议日纷如。漫言蛇鸟亲临阵，已觉螳螂敢抗车。虎旅不遵孙武约，鲰生原诵赵奢书。夷酋一队翻堪仗，娘子孤军直捣虚。  

兰池笠毂旧声名，一眚何尝替孟明。军政才闻诛后至，将星忽报落前营。九龙移仗边风急，双鹘横霄塞草平。可惜希文穷塞主，长天落日闭孤城。  

***练光楼小集***  

偶借春光一倚楼，顿令才士感前游。十年残梦俱鸿爪，万里归人乍白头。流水无情终惜别，名山有酒便消愁。拂衣更向沧江笑，何处云天是十洲。  

***安南国贡使阮辉亻莹登岳阳楼有句云雾借山光吞去鸟客从镜上数归渔颇觉新隽阮安南探花也***  

淡云微雨朝鲜使，去鸟归渔交趾才。我是中朝旧供奉，江湖白发首重回。  

***刘权之***  

刘权之，字德舆，号云房，长沙人。乾隆庚辰进士，改庶吉士，授编修，官至体仁阁大学士。谥文恪。  

***泾县道中***  

绿影埋天地，濛濛望不穷。路随青嶂合，径入碧云通。野鹭栖烟白，山花夹路红。衣衫疑暗湿，出没翠微中。  

***过琴溪***  

闻说琴高鲤，今过跃鲤溪。奇峰含古秀，小洞护灵栖。采药来松下，成丹去水西。何时归鹤驭，桥柱倩新题。  

***曹文埴***  

曹文埴，字荠原，一字近薇，号竹虚，歙县人。乾隆庚辰进士，改庶吉士，授编修，官至户部尚书、太子太保。谥文敏。有《石鼓砚斋诗文集》。  

***张湾登车偶成***  

南人爱舟畏乘马，匪惟畏马兼畏车。车轮触石声轣，震耳奚啻晴雷驱。不如一叶任掀簸，银涛雪浪冲江湖。繄予北行四千里，今日舣棹登车初。平生经历所未惯，童仆蹙缩吾洒如。物情世态看烂熟，遭际随分足以娱。红尘茫茫陆亦海，风波欲作何地无。心空不涉分别想，九折之坂皆坦途。试观舴艋日随海鸥泛，薄笨亦驾吴牛趋。扣舷执靷各有適，燕歌越唱互答安有殊。  

***题讲梅兄躬耕养亲图***  

讲梅山中仙，曾逐岫云出。云归人未归，望之心纡郁。邗沟足冶游，毋乃远亲膝。驾彼青骢驰，何如黄犊叱。吁嗟少年场，轻薄狎邪佚。竹西吹琼箫，蜀冈挟瑶瑟。座中歌舞欢，堂上甘旨缺。往往朱门家，不及五亩室。  

春雨飞绿亩，春风生翠微。密林匝浓阴，载及扶梨时。胼胝事耕作，筋力遑云疲。破晓荷锄去，薄暮驱牛归。归来未停足，沽酒佐晚炊。陶然得新酿，欢笑娱亲闱。老人问田事，告以春水肥。温颜顾之喜，一倾匏子卮。  

农人苦无田，未尽芟柞力。我独胡为者，有田耕不得。白日易驰西，红尘欲行北。强饰游子颜，仰慰两亲色。每闻布穀鸣，欹枕常恻恻。抱此一寸心，恨无千里翼。披图顾柳阴，连塍绿如织。搔首几踟蹰，还君三太息。  

***观音岩***  

神工不沿袭，生面开岈。弹子矶已险，狡狯斯有加。巨石插江表，屹立凌云霞。幻作倒垂势，弥望何槎桠。蟠虬露首尾，渴虎张爪牙。寒光偶一闪，凛凛悬镆铘。猿猱所不及，半壁苍穹遮。古洞复谁凿，黯淡临江涯。冉冉蒸水气，幂轻烟斜。或恐匿魍魉，亦虑藏虺蛇。飞仙庶能度，风马云为车。如何峙层构，中有山僧家。仿佛普陀石，海上横孤槎。快游试新险，打桨乘短艖。飘忽到岩麓，曲磴通幽遐。洞口已昏黑，欲入空嗟呀。山僧解爱客，夹径燃烛花。天光漏一线，西向穿窗纱。楼阁半无地，支以枯木桠。有槛不敢倚，侧足双手叉。惊泷俯浩渺，石齿纷齖。盘涡与旋沫，咫尺千拗洼。蛟龙此窟宅，毋乃时攫拏。正容戒僮仆，下视声勿哗。须臾暮色起，津鼓闻三挝。篙师理轻楫，荡漾归平沙。隔江骋遥睇，波影殊清嘉。佛镫照明灭，几点盘神鸦。  

***望麻姑山***  

临池少习平原书，名山灵迹尊麻姑。关河迢递不可到，蔡经故宅知有无。今年西江奉使节，秋风一棹来仙都。芙蓉万萼插天表，骋睇已觉襟怀舒。傥令策杖踏烟月，快饮玉露餐云腴。一双尘足苦缠缚，咫尺仍复千里如。桥通三峡自矹硉，杉列七星犹盘纡。清音往往下鸾鹤，闻有云马驱风车。仙人讵必吝麟脯，俗子自欲沈泥涂。酒帘竞署麻姑字，一瓮空向街头沽。  

***金士松***  

金士松，字亭立，号听涛，吴江人。乾隆庚辰进士，改庶吉士，授编修，官至兵部尚书。谥文简。有《乔羽书巢诗》内、外集。  

***天台山万年藤杖歌为宗伯沈归愚师作***  

先生昔日游天台，搜剔岩穴烟云开。山僧持献万年古藤杖，云自仙灵窟宅之中来。赤城峰高人迹绝，涧道阴崖积冰雪。苍龙抉爪出重渊，化作灵根裹山骨。乌飞兔走无春冬，蜿蜒千尺盘青空。娲皇链石樵采偶不到，烈山反火留蒙丛。何年却入良工手，割鬛删鳞号灵寿。顿令屐齿满江湖，翼德扶耆功不朽。黄山云海连天都，芙蓉削出匡君庐。莫釐缥缈日相望，青山一发非模糊。一从此杖随行橐，乡梦时时到丘壑。掉头倦直承明庭，拟谢吹{艹梨}校书阁。承恩诏许归东山，白鹿宗风开讲筵。春花秋月闲乘兴，桐帽棕鞋称往还。前年谒帝来行殿，特赐扶筇侍清宴。优老兼陈稽古荣，孔光卓茂何须羡。葑溪丹暖流春溶，菖蒲绕屋花紫茸。赤松子，黄石公，群仙抗手迎云中。杖兮杖兮，尔仍腾掷变化为蛟龙。三山五岳汗漫相追从，更历年岁无终穷。  

***居庸关歌***  

居庸险绝天下无，右枕山海连飞狐。关沟直上四十里，龙蟠虎踞环中都。拔地双崖通一线，班班车马穿云见。飞流激涧落松风，关门咫尺阴晴变。迢迢南北围山城，胡沙极望双眸明。桑乾榆林远钩带，云中上谷开藩屏。斥堠高低不知数，云是前朝用兵处。汉家天子昔蒙尘，因向雄关议增戍。增戍添兵二百年，高牙大纛称防边。暂见和亲通瀚海，旋惊烽火照甘泉。可怜百道勤王集，漫说三关坚壁立。中夜监军掣锁降，反使开门揖盗入。吁嗟乎！始知从来天险不足凭，无德易亡有德兴。真人紫气起辽海，电扫六合驱燕恒。依旧崇墉等铸铁，亭堡沿山补荒缺。亲见班禅向化来，西天万里寻车辙。居庸关前白日秋，居庸关北黄云愁。行人下马看山色，回首神京天际头。  

***南唐官研歌用东坡墨妙亭诗韵为铁冶亭侍郎作***  

欧公昔贬官夷陵，少年意气殊飞腾。上书偶触司谏怒，一击不中鞲脱鹰。携持此研随行箧，五鹿折角犹藏棱。摩挲廿载历禁近，直学都尉衔条冰。传闻南唐初置监，山骨錾凿深渊凭。苍龙抉爪泄地脉，牛后讵辱端溪憎。玉蟾蜍滴易水墨，澄心堂纸欺霜缯。淋漓墨沈日千幅，想见建业文房登。侍郎耽书更嗜古，宝研每出夸良朋。细书藏锋蛰秋蚓，草诀掣笔蟠寒藤。凤池曲水即此是，千秋羲献薪传镫。徵题墨本逮下走，窃羡仙舟附李膺。  

***董凤三***  

董凤三，字梧冈，号鹤衔，浙江山阴人。乾隆庚辰进士，改庶吉士，授编修，官至吏部侍郎。有《慎独斋吟賸》。  

***汉武***  

云亭七十纪空传，方士祠官溯汉年。玉塞才闻来苑马，珠江早报下楼船。景光夜气烧金鼎，平准秋毫殖货钱。至竟轮台见英武，富民封后不开边。  

***塞下曲***  

幕卷黄云透角声，沙移斜日上空旌。可怜白草多情绪，偏向征魂骨里生。  

云挠金距新苍鹘，草耎琼丝老白騧。春意只今无远近，玉门轻发数枝花。  

***重过黄粱祠***  

杰阁危甍架紫烟，探奇谁向泬寥天。也知说梦还成梦，可许求仙便得仙。国到华胥终杳渺，事如蕉鹿亦因缘。多生为问情何著，辛苦春蚕欲再眠。  

***题黄石斋先生手书诗册***  

庄烈事猜忍，操切恶强谏。宵小伺其隙，立朝不容善。漳浦凛清修，忠佞亟所判。投荒分固宜，再起心犹面。材大用终难，时穷节始见。陵微社已墟，草泽兵徒玩。间关闽峤栖，讵异崖山窜。披榛署台阁，募市充组练。巍巍大将旗，居奇窃观变。掌上弄孱主，笼中绁俊彦。愤激感重臣，呼天泪如霰。爝火光未豆，弱丝引才线。闱闼防飙风，瞬息虞刀箭。灭绝在须臾，死绥不待援。亦如螳臂撑，宁无颈血溅。辛苦出凶门，凄凉白羽扇。乌合张空弮，曷足当蓬蔓。一败遭系缧，霜刃目不眩。留京故嵽嵲，往事谁涂炭。步艰庙弗灵，穴殉身能办。从容投笔余，正气归天汉。前此梅岭头，后者榕江畔。碧血共荧荧，千古星辰烂。当其誓墓时，怆切松楸恋。夫岂非人情，诸子亦在念。躯发一朝捐，民彝胥荷担。遗墨宝人间，精芒摄流电。读之感概深，临风再三叹。  

***王中孚***  

王中孚，字木舟，号蓼塘，诸城人。乾隆庚辰进士，改庶吉士，授编修。  

***赵北口次壁间韵***  

春到中年百感同，等闲春雨复春风。啼鸠真是难为妇，黄鹄从今化作翁。岂有邹生测瀛海，枉教楚客问昭融。囊中万本金光草，燕自西飞水自东。  

***张翯***  

张翯，字鹤林，成都人，乾隆庚辰进士，改庶吉士，授检讨。有《鹤林集》。  

***送顾息存大廷尉册封安南***  

平明捧册下青霄，桂郡珠崖道路遥。秋去黄花迎使节，春归杨柳映征镳。百蛮碑版传荒服，三殿泥书降圣朝。载得声灵通万里，论功应不让铜标。  

***孟超然***  

孟超然，字朝举，号瓶菴，闽县人。乾隆庚辰进士，改庶吉士，历官吏部郎中。有《瓶菴居士诗钞》。  

***寄闽清陈大章奎***  

方塘鉴明月，余照揽盈襟。苦忆芦中士，相怜河上吟。干将霄汉气，松柏岁寒心。一棹梅溪便，遥情江水深。  

***越王台***  

岧峣宫殿暮云开，指点东南出霸才。逐鹿天归炎汉去，钓龙人自大江回。千年庙食仍王后，终古英雄起草莱。伏腊鸡豚旧闾里，灵旗莫拂怒涛哀。  

***秋日游道山石室怀古感旧得诗***  

十二年前此乐群，石床萝径叶纷纷。死生惭负延陵剑，箧笥空存邺下文。山色茫茫看落日，秋阴漠漠但寒云。道山亭即山阳路，邻笛凄清不忍闻。  

***应山吊杨忠烈公***  

顾命当年一谏臣，移宫事变早批鳞。愿除曹节扶冲主，能死陈蕃坐党人。北寺一时沈白马，中原他日怆黄巾。封疆门户同澌灭，遗恨空留楚水滨。  

***作家书***  

勉强报平安，欲书还迟迟。行者马已秣，安得罄其私。寄信谢行人，归去到茅茨。但言颜色好，不异去家时。远游事多端，勿使衰亲疑。送君上马去，我心君应知。  

***过石柱境上吊女将军秦良玉***  

女将军，秦良玉。石砫司，统荒服。渝州城门昼不开，渝城狼藉皆血肉。判官胡廷表，走效秦廷哭。女将军，师为出。大战二郎关，身不辟矢镞。黄来儿，何荼毒。女将军，几先烛。督师杨阁部，乃驱贼入蜀。中丞见事晚，伤哉同颠覆。一战罗汝才，矫矫夺其纛。天生女将军，英姿古所独。养贼自重伊何人？奇男子，勇有余，忠不足。君不见左将军，亦良玉。  

***答客问***  

一入烟萝岁月深，云泥无暇计升沈。笑他姚合饶诗思，除目看来损道心。  

***姜锡嘏***  

姜锡嘏，字尔常，号松亭，内江人。乾隆庚辰进士，改庶吉士，历官礼部员外郎。有《皇华诗钞》。  

***水口驿登舟***  

山川围海国，形势最称雄。老树孤云外，轻舟乱石中。雾浓疑有雨，滩响不因风。清绝知何处，还看橘柚红。  

***古北口***  

嵯峨山势绝跻攀，一线梯悬碧落间。大汉风烟连雁塞，雄边锁钥控鱼关。滩声怒激千层浪，岚气平吞万仞山。海岳升平无战伐，戍楼长对白云间。  

***吴泰来***  

吴泰来，字企晋，号竹屿，长洲人。乾隆庚辰进士，壬午召试，授内阁中书。有《砚山堂》、《净名轩》诸集。  

***十八盘***  

苍崖破天根，壁立生万象。丹梯垂铁锁，猿鸟不敢傍。天阙郁嵯峨，风云日摩荡。仰穿但壁削，俯视惊漭瀁。孤松倒千寻，夭矫忽奔放。飞泉劈阴崖，石角皆怒向。凌虚步弥跼，造极神乃王。冥思真宰理，雕镂穷异状。遐哉七十君，灵迹空想像。云亭尚崔嵬，简册应沦丧。吾将采琼蕤，高卧观叠嶂。  

***虎山夜泊***  

月白江气寒，秋波澹容与。征帆投远村，哀雁寻荒渚。惟见打鱼人，隐隐烟中语。  

***吴越王庙歌***  

异人初起天目峰，金戈百战挥群龙。罗平妖鸟一朝尽，峨峨王业钱塘宫。纥干山头冻雀死，砀山小民作天子。丹书铁券渡江来，尚父空名真足耻。惜哉不用罗江东，交臂事贼非英雄。子孙相承六十载，落人掌握何怱怱。当年万弩射涛处，铁幢高耸樟亭路。英姿飒爽已千年，至今吴越蒙安堵。吴越江山总寂寥，钱塘宫阙草萧萧。荒碑犹立表忠观，古祠空对浙江潮。潮生潮落悲今古，运去时来何足数。一声白雁下江南，临安又作降王土。  

***天井滩***  

五里闻滩声，惊雷聒晴昼。行人戒戙楫，欲往不敢骤。夤缘涉葭苇，倏忽抵岩窦。洪涛倾山来，万窍各奔凑。仰窥若建瓴，直上比县溜。石如痴龙蟠，水作外蛇斗。中流入盘涡，震荡几致覆。冯夷悯其劳，灵风幸相佑。千摇遂出谷，回波带清沤。长年颜始开，邻榜曲已奏。回思踏奇险，失足那可救。停桡一长吟，久客悲老瘦。  

***横石***  

出险复入险，目眩心长摇。沧江忽一束，巨石当岩{山敖}。槎桠藤外卷，窍穴风中号。急流乱澎湃，众水喧嗷嘈。冲波走逆浪，百丈连山腰。来舟如轻凫，瞥眼不可招。冥冥入暗谷，飒飒闻悲猱。嗟哉造化奇，设险非一朝。我闻垂堂戒，胡乃轻鸿毛。作诗招征魂，日落风萧骚。  

***送沙斗初渡江***  

经年离别楚天遥，重向河梁折柳条。八月凉风吹早雁，一江秋雨送寒潮。西津云树帆初落，南部烟花恨未消。想到芜城怀古地，愁人无那广陵箫。  

***宿水竹居连日风雨偶赋短歌简黄芳亭赵升之***  

老南老屋吹春风，辛夷欲谢夭桃红。平隄水涨野烟合，柳塘阴雨愁濛濛。林深无人掩茅屋，棐几湘帘净尘俗。幽禽隔竹一声啼，芳草当阶几丛绿。闲窗坐对一樽酒，苦忆南村素心友。著屐冲泥兴不辞，传书折简情何有。流光抛人春可怜，城西水榭花莲天。锦屏绣幕看不足，青林几日闻啼鹃。今年花红不相觅，来岁花开定相忆。烟波千里两愁心，君住江南我江北。  

***题姚雪轩吴山晴翠图用东坡烟江叠嶂图韵***  

浮峦暖翠江南山，白云半化青林烟。人家历历住崖谷，小桥茅屋村依然。柔枝低压采樵径，落花乱点春岩泉。青溪万转深不测，错疑路入黄花川。上方楼阁空翠里，松杉明灭斜阳前。吾庐窈窕在何处，尧峰一角青镵天。客游到此忘寝食，毫端墨妙争清妍。五湖咫尺在眼底，何不归种香溪田。君不见雪轩当日官沅口，潇湘风景过三年。苍梧云低天漠漠，斑竹雨暗春娟娟。自从拂衣林下隐，近已抱犊山中眠。画禅书圣两无敌，芒鞋入市称癯仙。此图示我良有意，结习未化终前缘。作诗寄与订后约，他年为我重写陶令《归来篇》。  

***挽李客山徵君***  

少微星掩碧天空，耆旧彫残此日中。一代文章传倚马，百年心迹寄冥鸿。身藏人海何妨隐，名列儒林未是穷。怅望青山埋骨地，要离冢畔起秋风。  

***吴璜***  

吴璜，字方甸，号鉴南，浙江山阴人。乾隆庚辰进士，授户部主事，改官湖南沣州知州。金川殉难，赠道衔。有《黄琢山房集》。  

***寄怀商凤池都中***  

去年风雪上长安，节序惊心又岁寒。共道此间居不易，须知我辈事尤难。怀珍举世轻和璧，纫佩何人撷楚兰。同是天涯沦落客，尺书郑重劝加餐。  

***岁暮书怀次宝意舅氏韵***  

随风衮衮软尘埋，懒上摩肩十二街。故里何堪长作别，残年且住亦为佳。寻巢那省禽思越，失性真同橘渡淮。惟有东皇如旧识，探春先制两芒鞋。  

世家惭愧旧延陵，除却佣书百不能。坦率科名迟宋济，粗豪湖海负陈登。酌椒此夜招邻叟，煨芋他年问寺僧。莫道寒窗清课少，半旬束筍近诗增。  

***塞下曲***  

万里纷飞檄，千军正荷戈。重阴藏白日，浊浪渡黄河。烽火燉煌部，牛羊《敕勒歌》。汉家威德远，未许郅支和。  

***陈奉兹***  

陈奉兹，字时若，号东浦，德化人。乾隆庚辰进士，历官江宁布政使。有《敦拙堂诗集》。  

***江上回望香炉峰***  

匡庐转迢递，香炉秀孤峰。色立寒气正，情留去人浓。东林初识面，上流若为容。始知孟襄阳，表此开奇胸。江豚动浮日，渚凫会晚风。落木楚塞阔，棹歌巴船逢。家室幸得将，桑梓犹怀恭。草堂恋宦辙，况有篮舆踪。登舻眺既切，陟岸眷弥重。苍然水烟渺，曾是归云封。  

***峡内***  

落石猿猜舟，冥冥峡向夕。月依断崖高，天曳寒水窄。脩蜕挂虚景，蛰雷殷峻隙。太阴无错霅，皇古已劳划。但觉相高竞，岂知入幽坼。白帝迷所居，神女牵蹙迫。忽然烧绝壁，惨淡屯云赤。人火径不通，落霞嶂已隔。吁嗟何物为，作此奇异迹。夜梦屡惊泣，举家畏途客。  

***夔州府***  

日斜孤帆旷，夔城始在地。渡头散人声，山色低鸟翅。不知江未束，误谓流已肆．虽殊安土情，似缓惊波意。入舟庆老母，出舟穷远视。西知天有余，东望峡已閟。却问滟滪堆，长年烦指示。奇姿混黛色，少小知名字。失之晚饭间，颇自嗤俗吏。无心计象马，且喜蜀道易。  

***又过博浪鼓山***  

宦辙迢遥去不归，频来绝境趁斜晖。天垂地底根皆见，石上云端骨欲飞。顿辔长鸣犹马力，扬旌独戍亦兵威。书生得此殊荣幸，何怪人言貌尚肥。  

***过相岭***  

相岭行多异见闻，朝来新霁昨雰雰。素辉细裹千林冻，赤气微含百变云。旬日返归夸列子，残年高卧忆匡君。阴山老马余知道，会逐骅骝立战勋。  

***康观察于睢宁风虎山建周忠武将军祠二十韵***  

胜国亡无待，将军死即休。乾坤空百战，河岳独千秋。入伍知兵法，观时料王忧。长蛟除岂尽，细柳备何由。南八无完指，严颜有断头。臣心犹一木，世事已浮沤。共命鸾皇奋，全躯狗彘偷。降笺争纳贼，厉鬼不忘仇。妻氏传蒙古，家山著锦州。本兼捐马革，遑复记狐丘。荡水岳祠旧，解梁关祀修。招魂有凡例，数典尚旁搜。风虎标新境，乡人说故侯。须眉存画轴，骨肉谱方陬。此地知深恋，陪京不远求。高皇有陵寝，先世且田畴。立庙逢观察，为文表僻幽。河云承大树，睢水荐寒流。孤冢犹存代，仙踪或遇留。歌诗将侑享，应识往来游。  

***大蓬山次前韵***  

人声寒在涧，云气落当岑。明日定山雪，一家惟石阴。疲嘶从吏马，饥坐晚林禽。闻道棉收薄，无衣卒岁心。  

***百丈关***  

东南一尉属兵曹，洞达重门树色高。天拥群峰开棨戟，日临寒水偃弓刀。山中蜀铁输船满，市上秦声得酒豪。骑马从容揽形胜，千年戍柝亦须操。  

***千佛岩***  

神功谁所骋，劖凿到穹石。造天千佛青，无地一江碧。虚界独安立，征途挂今昔。龙门题传讹，石柜咏可绎。不知何处声，长啸苍崖划。雷雨春倒悬，渊泉夜开坼。孱蒙质所禀，调御性乃宅。伊余为此县，敢惮凌凫舄。  

***郭有道墓碣***  

后死中郎愧，平生孟博哀。人师真不忝，名士得无灾。寥景冥汾雁，清风出汉槐。峥嵘标片碣，应后介山颓。  

***里塘寓舍***  

尽堪晚起无人处，苦迫衰年少睡时。晴散雪花看渐密，夏生春草意犹迟。残编熟尽还相对，蛮语通多总入诗。万里淹留问心迹，梦回地下老亲知。  

***刘墫***  

刘墫，字象山，号松坪，诸城人。乾隆庚辰进士，改庶吉士，历官江宁布政使。  

***十一兄得讲官喜赠***  

戴凭夺席乍知名，早见除书下玉京。三殿委蛇新学士，一经教授旧儒生。茶分小凤春香泛，槐舞双龙午荫清。中秘遍窥劳梦想，愿从东壁借余明。  

***宋铣***  

宋铣，字小岩，吴县人。乾隆庚辰进士，改庶吉士，授编修，历官衡州知府。有《静永堂诗稿》。  

***登五层楼***  

百尺危栏卷螮蝀，苍茫遥俯岭西东。帘前寒入千门雨，槛外阴生万里风。黄紫气销江色净，鱼龙影落海天空。赵刘割据俱陈迹，指点山河霸略雄。  

***送唐再可之任滇南***  

春风浩荡吹百草，柳条婀娜莺声好。行人三月长安春，相思万里昆明道。昆明远隔浮云端，铁桥之岭何巑岏。横空一线盘鸟外，悬绳欲度愁飞鸢。嗟君何为此远適，官程期会严晷刻。匹马荒林象迹深，空山独夜龙吟急。水驿山程几送迎，行行瞬息春秋更。点苍山翠多猿啸，普洱江寒少雁声。却意前年见君日，同云酿雪风萧瑟。一官绝徼何所携，万里风烟归健笔。长安磊落多心知，淋漓谈宴无虚时。檀板落花春中酒，乌丝红烛夜评诗。缁尘久客愁如海，豪情不逐黄金改。高歌那识爨烟虚，拂剑仍看虹气在。丈夫苦乐亦何常，挥手休辞路阻长。治蛮自古贵远略，请君小试龙泉芒。  

***和蒋六澄川韵***  

天意重新霁，人情爱顺风。似偿三宿滞，直下晓烟空。水市鸡豚散，高隄榆柳通。最怜霜信早，衰草已丛丛。  

落日明飞鸟，归人趁渡船。孤城帆影外，霜角暮云边。涨减平沙阔，天寒野蝶妍。客程贪利涉，沿月下前川。  

***武城县九日***  

中秋淡月沙洲宿，重九西风小邑荒。天地扁舟空命酒，关河千里有新雪。行厨萧瑟山姜紫，入幔伶俜病蝶黄。遥忆法源松下路，故人应少孟嘉狂。  

***吴楷***  

吴楷，字景儒，江阴人。乾隆庚辰进士，官腾越知州。有《退圃集》。  

***杨林驿***  

古驿杨林路，重来十六年。断云村口寺，残雨海中船。归计怜双鬓，秋怀共一天。匆匆冠盖集，使节又临边。  

***乘风过岳阳楼不及一登感赋***  

岳阳城郭枕寒流，天下江山第一楼。双鬓远携苍洱雪，三年老傍洞庭秋。云烟每向忙中度，筋力都于懒处休。后乐先忧怀往哲，临风笑我逐浮鸥。  

***侯朝宗有媚香书画之章中镌侠骨棱棱四字吕素园为诗以志即用其秋字韵***  

壮悔堂开傍画楼，印章零落有人收。柔情小住秦淮月，侠骨争高梁苑秋。北里桃花归乐府，南都金粉剩风流。如今又得佳公子，大阮诗篇与唱酬。  

***折遇兰***  

折遇兰，字佩湘，号霁山，阳曲人。乾隆庚辰进士，官揭阳知县。有《看云山房诗草》。  

***春日杂兴柬刘谦斋***  

金井楼高俯逝波，浮云东望足狂歌。一春心事花边尽，十载清明客里过。佳句渐如良友少，离愁翻比乱山多。西坡结屋吾将老，好待双旌访涧阿。  

***郑熊佳***  

郑熊佳，字南翔，号蓬山，天津人。乾隆庚辰进士，官电白知县。有《蓬山诗存》。  

***赣州***  

地界东瓯南越闲，故将锁钥寄通关。划开古郡双叉水，束断中流两面山。老友风姿犹妩媚，故人书札亦斓斑。多情更有黄梅雨，临别还添绿一湾。  

***东林寺***  

匡庐山下接东林，曲径萧萧草木森。青翠万峰环五老，玲珑高塔耸千寻。由来胜迹凋零易，自古名流祸患深。一撤皋比清议散，空留党籍未销沈。  

***刘谦***  

刘谦，字记州，新建人。乾隆庚辰进士。有《宾曰诗钞》。  

***暮夜有怀***  

暮夜四瞻望，烟霏蔽高冈。浮云过微月，野草被清光。寒气厉凄紧，朔风吹衣裳。飞鸟尚有息，我独何徬徨。弟兄异乡县，焉得共翱翔。引领还复入，沾襟涕淋浪。  

***滩下候风***  

迈迈夫何如，岁聿其暮矣。终日对寒山，闻此滩流驶。荒林乱风叶，繁声悲远耳。夜阑霜天高，悄然长途倚。  

四顾何警肃，山空起长烟。群响隐不见，月明声在川。崩湍向予怒，悲激毛发寒。天地多险途，岂必我独然。  

***游海珠寺同山阴族弟宸章***  

苍苍海气羊城低，寒潮汩没清秋时。混茫巨石激潋滟，古寺屹镇飞丹榱。我来登此一临眺，满眼浩渺惊琉璃。千舸万艇浮鸭鹜，层栏曲槛纷鳞差。车马喧填入都市，衣冠炫燿奔星驰。鬼方之人言服异，猫睛闪闪争游嬉。忆昔刘鋹拥斯土，顾盼左右矜雄姿。割据偏安意自足，粉黛环列吹笙篪。此时歌舞惜光景，附城百万登熊罴。白日西倾伯气歇，花田夜雨狐狸悲。杳杳崖门拱崛峍，惨淡万古波涛吹。赵氏块肉舟已覆，英魄至今临海陲。寸心那共尺土灭，白骨独与苍天支。村落儿童不解事，犹能指识三忠祠。徘徊宝阁发感叹，疾风飒飒吹星汉。沈香浦头荒雾深，古鹅潭上余霞断。宸章谓我试作歌，我才衰薄柰若何。俯仰万类羁情多，吾侪何为郁郁困兹土，坐令白日空蹉跎。  

***沈启震***  

沈启震，字位东，号青斋，桐乡人。乾隆庚辰举人，历官山东运河道。有《慎一斋诗集》。  

***读史***  

周室既播迁，礼教久不闻。迨至战国时，一世无人伦。食子何太忍，杀妻殊寡恩。复有苏季子，归来骄其亲。但知图富贵，天性谁复存。所以鲁仲连，高蹈东海滨。  

始皇成大业，险难叠随之。一死于荆轲，再死高渐离。三死博浪沙，四死窘兰池。数死竟不死，天意未可知。如何更酷虐，自谓功德巍。神山求药去，鲍车毕命时。  

彭王既为醢，淮阴亦就亡。富贵不知退，往往召灾殃。英雄自难驭，宁恨良弓藏。留侯独见机，功成谢侯王。愿从赤松游，辟穀求仙方。前有范少伯，后有张子房。  

***长卿负奇才，穷困去乡里。邑宰缪相重，富人心窃鄙。闺房有特识，夜奔不为耻。奏赋长杨宫，卖酒临邛市。生平可不恨，乃得两知己。文君一佳人，武帝一天子．***  

***王宸***  

王宸，字子凝，号蓬心，太仓人。乾隆庚辰举人，由内阁中书历官永州知府。有《蓬心诗钞》。  

***蒲褐山房图题句次东坡韵***  

苦吟咽秋蛩，旅梦冷秋雨。隘巷白板扉，常掩西山雾。先生对门居，谈言起幽慕。老屋拥蒲褐，妙解坡仙语。花时设芳樽，招列户外屦。冰梅入座清，恍然释尘虑。烹茶起瓶笙，细响疏林度。萧然寄此身，随地得闲处。涤砚绘斯图，下笔生远悟。愿从杖履游，时领安禅趣。  

***庚戌除夕示影山侄***  

莫嫌舟次逢除夕，少集宾朋兴亦嘉。一盏同添今夜酒，双镫已报隔年花。岸边送腊闻传鼓，江上迎春望使车。惟忆永阳官阁里，相将弦管笑言哗。  

***采药***  

行过千山与万山，者回劚得茯苓还。白云绕足家何在，日落洞庭秋水湾。  

***李万青***  

李万青，字子中，号南池，诸城人。乾隆庚辰举人，官打箭炉同知。有《锦江集》。  

***巴江九日***  

故国霜前菊，今年又作花。王程秋出塞，归梦昨还家。流宕水三折，苍茫天一涯。何人乘醉兴，风外弄清笳。  

***秋夕送客***  

秋在虫声外，临歧翻自惊。梦从今夕远，路向故乡平。巫峡犹飞浪，青山欲送行。寄书书不尽，天末未休兵。  

***晓起***  

缺月压苍莽，长河垂杳冥。露翻篱蔓白，烟断竹林青。栖鸟惊枝散，吟蛩近履停。阑干横北斗，犹见两三星。  

***张眉大***  

张眉大，字紫宇，号五渚，湘乡人。乾隆庚辰举人，历官儋州知州。有《滇南纪行诗钞》。  

***中秋泛舟***  

中庭不满弓，常苦得月少。出郭理轻舻，流云忽已扫。平生未到处，舴艋恣幽讨。缘延历曲圯，径转得层岛。老树凝夕霏，平沙横荇藻。推篷一展玩，笑比城中好。  

待月宜在楼，玩月宜在舟。舟中一回望，有人楼上头。美人与客子，共此一轮秋。明蟾太皎洁，脉脉各含愁。笛声起水湄，凉飔动眠鸥。苍颜四五人，软语不能休。  

解缆尚徘徊，放溜舟自发。微嫌江水急，烟树失仓卒。周遭石矼旁，淫淫动浮沫。草根风露重，一路秋虫咽。遥望郭外树，顿觉山坡阔。波间星琐碎，树隙镫明灭。弭节风吹衣，归踏街心月。谯楼秋点长，清歌犹未歇。  

***张五典***  

张五典，字叙百，泾阳人。乾隆庚辰举人，官攸县知县。有《荷塘诗集》。  

***答齐次见先生***  

仙翁家天台，石梁作飞渡。俯看人间世，风烟万壑注。快作瀛洲谈，流传金石赋。道书续秘牒，艺林重掌故。偶辍谷口耕，来踏江东路。相逢湖海上，论衡乞谈助。挥麈通往复，拈笔随例疏。我固方隅见，记忆少脱误。昆明飞石鲸，甘泉雕玉树。燕游罢曲江，陂陀凿杜固。山川初无改，今古亦旦暮。惭称悬河口，奉补《水经注》。  

***南冈***  

南冈何高高，上有郭生墓。苔藓没断碑，已失双柏树。袴褶径相遗，早知形骸寓。未愁处仲忍，危词藉一悟。可怜石头城，近逼南街路。钱凤尔何人，郄超死已暮。独叹青囊书，何如《尔雅》注。善《易》不言《易》，学人守其故。  

***段玉裁***  

段玉裁，字懋堂，金坛人。乾隆庚辰举人，官巫山知县。  

***登雅州城楼***  

雉堞嵯峨矗素雯，登临豪兴百寮分。滩声不厌喧终古，山色从来媚夕曛。洛沫异源同赴海，蔡蒙高处独干云。圣朝声教原无外，偶为筹边誓六军。  

飞越峰高木叶声，从军岁晚不胜情。但知牧圉勤羁绁，敢道潺湲可濯缨。落落长松樛堞霓，离离幽草人新晴。却愁一片城头月，西照关山此夜营。  

***秦武域***  

秦武域，字紫峰，曲沃人。乾隆庚辰举人，官两当知县。有《笑竹集》。  

***寄巴陵杨明府乞君山茶次东坡和蒋夔寄茶韵***  

人生饮啄无非缘，百年遇合随所便。粗粝腐儒饱即可，谁能水陆穷芳鲜。独怜有好渐成癖，嫩蕊活火烹新泉。日铸郑宅昔曾试，碧瓯玉乳浮花圆。一自买舟下南楚，便如渴鲸思吸川。二月雷动蓓蕾结，家家摘取当新筵。岳州黄翎品最上，氵邑湖注目遥生涎。几叶润喉破烦闷，陋他蜡面膏须研。巴陵神君治第一，君山贡物如当年。拣选金芽献天子，王公次及谁能先。而我独为乞少许，但搜拙句无须钱。殷勤烦君倒筐笥，白绢三道斜封缠。寄到山家百拜受，肯付稚子姜盐煎。江上清风朗月夜，七碗啸傲凌前贤。陆羽卢仝今已矣，后之来者谁媸妍。诗成亟写博君笑，珍重他日还相镌。  

***春郊***  

春色怜羁思，芳郊望欲迷。草连村向背，泉束路东西。映柳围莺坐，飞花散马啼。为寻酒家去，买醉好留题。  

***秦州咏古***  

杜甫咏诗南郭寺，于今老树郁苍苍。天风欲下闻龙吼，殿雾初开看鹤翔。异代游人常护惜，岁寒山色不凄凉。品题终赖空庭句，感叹安能汝寿长。  

***晚泊渝州江北***  

峡石岭松过眼青，九龙滩下泊沙汀。帆樯二水连天雾，镫火三山匝地星。巴子国开千载险，丰年碑在万家宁。为思蜀汉兴亡事，把酒临风独凭舲。  

***伏羌城北春眺***  

水村山郭尽烟霞，万树桃花罨柳花。燕子不须频顾语，一川春色在天涯。  

***竞秀亭***  

我生不得汉嘉守，也作凌云载酒游。依槛挥杯为一啸，峨眉天半白云浮。  

***申兆定***  

申兆定，字绳斋，号铁蟾，阳曲人。乾隆庚辰举人，官衡阳知县。  

***无题***  

垩粉围墙罨画楼，隔窗闻拨细箜篌。分无信使通青鸟，枉遣游人驻紫骝。月姊定应随顾兔，星娥可止待牵牛。垂扬疏处帘栊近，只恨珠帘不下钩。  

***孙理***  

孙理，字此堂，长沙人。乾隆庚辰举人，历官山东嘉祥知县。有《柳简堂存稿》。  

***去嘉祥作***  

官贫橐装轻，仆夫候旦发。推挽出南城，旷然眼界豁。如彼拚飞鸟，饮啄樊笼脱。清明景气和，原草青青茁。驱车即往路，回首忽如失。迟迟闾阎间，历历忆前日。川原旱潦忧，经营志未毕。尸素愧清时，字人有何术。  

***双槐轩***  

我来何所事，日卧双槐间。槐颠群鸦噪，日夕望巢还。幽独易生感，况复西风寒。芳园渐摇落，鸣虫凄夜阑。仰视天边月，三五正团团。明月几回圆，归思邈云端。遥怜儿女忆，望月起长叹。  

***道州***  

九峰霄汉上，苍翠总堪疑。古木重华墓，秋风二女祠。流传踪迹幻，歌哭性情移。极目江山近，苍梧日暮时。  

***涞水秋夜***  

乡关归梦远，庭树晚凉新。久旅惊秋月，长贫累故人。移镫饥鼠避，入户语虫亲。燕赵悲歌地，从来感慨频。  

***临邑晚眺***  

晚照晴开万井烟，凭高秋意满山川。催寒砧杵连村落，截雨虹霓挂海天。南国苍茫迷远望，西风摇落感流年。泺源两度吟黄叶，又听犁城八月蝉。  

***城楼晚眺***  

城上楼虚夕照平，荒郊摇落客心惊。林间风咽蝉声老，塞外云扶雁羽轻。浮世自来迷蚁穴，故乡今已订鸥盟。高空谁伴孤吟兴，羁望徒伤万里情。  

***祝喆***  

祝喆，字明甫，秀水人。乾隆庚辰举人。有《西涧诗钞》。  

***舟过金粟寺***  

画图影里放船行，雨过村村啭乱莺。港口忽迷高柳卧，山腰欲截嫩云生。粥鱼敲破十年梦，诗箧吟残三月程。为问老僧仍种菊，重来应许摘秋英。  

***谒林和靖墓即用集中和运使陈学士游灵隐寺寓怀韵***  

里湖静不波，云覆湖半阴。桨牙萍面画，载酒复携琴。先生旧隐处，孤屿恒幽沈。舣岸上苔磴，好风飘我襟。翠丛识芳躅，石泉明素心。梅妻鹤为子，廿载随啸吟。时或李薛偕，烟景供登临。胸怀既荡涤，那复尘虑侵。乃知冥冥鸿，迥异樊中禽。低徊诵遗稿，讬意何遐深。安得大痴哥，铁笛吹空林。一声破天碧，晚峰排千寻。  

***过花溪宿葆光居***  

路僻天寒可耐寻，羡君处所宛山林。溪回风雨舟难稳，夜聚亲朋酒易深。老屋岿然思旧业，流光驶甚抱衰心。牡丹幸获根株在，还望春来绕砌吟。  

***无锡道中***  

行客江湖远，悠悠一叶船。窑烟风外直，塔影水中圆。不见村酤味，其如暮雪天。漪澜堂好在，留咏惠山颠。  

***佟家园醉后题壁***  

竟日蓝舆款竹扉，汉阴抱瓮本忘机。刺梅径窄黄蜂乱，布穀村深绿树围。首夏风光扶病出，丈人鸡黍卖花归。酒酣祇怪蛙声聒，一片乡愁黯落晖。  

***夏夜独坐***  

白马黄衫懒送迎，檀槽子夜漫多情。野风菡萏难留梦，沟水虾蟆只乱更。入世头颅嗟比日，寻山屐齿负平生。谁家河朔成高会，碧落参旗醉后横。  

***送从弟东毓南归***  

一梦天涯乳燕飞，粥鱼茶板静相依。春官三策真投闇，潞水千帆恰羡归。负郭有田高卧稳，出门多病寄书稀。南风吹得家山绿，双泪因君湿到衣。  

***雷雨连日愁卧作歌与厚石***  

昨雨我不出，今雨客不来。关门听雨夜复昼，瓦沟激溜墙殷雷。从横淫潦没阶砌，蓊郁梵宇青蒿莱。江湖有兴不可即，枕簟那得窗花开。君居菜园静，我居米市杂。我欲携鸱夷，醉眠就君榻。高城风断远饮虹，霁月婵娟倚阊阖。徘徊咫尺阻相见，蹇卫何堪烂泥踏。颓然坐卧忧万端，脚故不韈头不冠。君虽得第仍冷官，砚凹笔秃杯常乾。平生读《易》识损益，一囊之粟妻孥欢。季氏对饮真渴骥，群儿绕座如翔鸾。世间荣贵任趋附，粪土蜣螂孰回顾。但愁秉烛虚夜游，庭下百虫警秋露。他乡会合岂能久，明日阴晴问歧路。  

***村舍***  

土垣竹舍惬幽寻，社后风光压昼阴。积雨市堆山筍贱，冲烟人入菜花深。偶然薄饭过邻叟，颇耐清眠听野禽。彷佛鹿门偕隐处，卜居何日遂初心。  

***和菽原绿溪庄看海棠兼怀依云陕右***  

健者去骚坛，闻金不闻鼓。君复动余兴，化晕猫睛午。雒诵海棠诗，怀人远鄠杜。循职不负丞，拯恤乐比户。秦关柳依依，百斛葡萄醑。缔好本朱陈，婚嫁迟儿女。昨过道南宅，香雾文窗煦。新绿亚竹梢，旧巢识燕侣。手栽尺已丈，开落廿年数。弃去传舍如，枨触鹈鴂苦。千丝万丝萦，昨日今日妩。幸讬谢庭芳，枝繁映簪组。子弟兰玉珍，雅材一百五。无忘角弓篇，嘉树厚陪土。  

***王奇士***  

王奇士，字法菴，壶关人。乾隆庚辰举人。有《东厓诗草》。  

***秋夜***  

露冷栖鸦寂，风高候雁鸣。那堪多病客，复此遇秋声。急水喧汾涨，寒砧静霍城。情深荒署月，犹作故乡明。  

***郝仲成***  

郝仲成，字次昌，寿阳人。乾隆庚辰举人。有《匏屋诗稿》。  

***南山听吴用山先生弹琴***  

吴子弹琴处，萧然山水深。松声下虚阁，石溜鸣空林。落落动幽指，寥寥闻古音。曲终无一语，夕日散寒阴。  

***晚眺***  

凉风惊我袂，翘首一开颜。夕日上高柳，晴云飞远山。鸟归林叶定，村静犬声閒。谁向寥空外，轻描月一弯。  

夜  

斜月明深池，流萤下高树。独夜澹无言，幽花滴香露。  

***芮熊占***  

芮熊占，字飞菴，宝坻人。乾隆庚辰副贡。有《蕉亭閒咏》。  

***盘山双峰寺***  

对立双峰插碧天，中分一径透苍烟。南山日照千林迥，北谷风号万壑连。地隔寒暄难纪岁，僧无甲子不知年。我来静室惊幽客，入座同参柏子禅。  

***自林亭乘舟至小盘***  

林亭晓起驾轻舟，一叶飘飘任所游。日涌苍波红似洗，无边烟景望中收。  

芦荻花飞木叶乾，小盘孤露水中看。村田收歉鱼应足，一架扳罾两钓竿。  

***河北废寺***  

数尺荒沙没短垣，半弯秋水抱禅门。空林叶落牛羊牧，曲径苔深鸟雀喧。县铎仅存清响寂，断碑难认暮烟昏。参天剩有孤松在，万斛洪涛泻古原。  

***和刘景师静中吟***  

笑我非利锥，难向囊中处。碌碌以终身，岂复有快睹。静里爱逃禅，萧斋如净土。未雪神先寒，盛夏不知暑。所幸无是非，鲜受外人侮。启户纳明月，垂帘听杜宇。劝酒坐间花，催诗头上雨。却老兴悠悠，忘愁意栩栩。读君静中吟，同调信吾与。  

## ●卷九十

***王杰***  

王杰，字伟人，号惺园，晚号葆淳，韩城人。乾隆辛巳一甲一名进士，授修撰。官至东阁大学士、太子太傅。赠太子太师，谥文端。有《葆淳阁集》。  

***题秋林待月图***  

好藉倪迂笔，为传似月襟。微云净天宇，清景嘱秋岑。佳客期凉夜，修梧散远阴。一轮光欲吐，倚石动高吟。  

***孙士毅***  

孙士毅，字智冶，号补山，仁和人。乾隆辛巳进士，由中书官至文渊阁大学士。赠一等公，谥文靖。有《百一山房诗集》。  

***赠别袁简斋先生***  

不递乡书不遣媒，闯然直为荔枝来。文章泽国蛟龙避，裙屐仙山蛱蝶陪。当日登场谁不识，祇今此事更交推。自惭海上孙宾石，瘴雾凭公一扫开。  

***胡高望***  

胡高望，字希吕，号昆圃，又号豫堂，仁和人。乾隆辛巳一甲二名进士，授编修，官至都察院左都御史。谥文恪。  

***春日就亭即景***  

碧萝掩映小林坰，绕屋平冈迤逦经。一曲萧江晴入画，几层阁岫暖浮青。登临到处开襟抱，风雅当年见典型。好景无边添胜赏，佳游彷佛岘山亭。  

***校士宁都***  

春光骀宕过梅川，民物熙和境静便。膏雨乍收青外，人家多住翠微边。关心芳序搴兰节，入画轻阴酿麦天。最喜时平风俗美，星轺周览记经年。  

***赵翼***  

赵翼，字云崧，号瓯北，阳湖人。乾隆辛巳一甲三名进士，授编修，历官贵西兵备道。有《瓯北集》。  

***题陈东浦藩伯敦拙堂诗集***  

学诗必学杜，万口同一噪。连城有真璧，未可碔砆冒。呜呼浣花翁，在唐本别调。时当六朝后，举世炫丽藻。青莲虽不群，余习犹或蹈，惟公起扫除，天门一龙跳。骨力森开张，神勇郁雄惊。阳乌掩爝火，轰雷塞蚓窃。天壤此一途，疏凿曾未到。一开五丁峡，遂坦九轨道。坐令翰墨场，莫不奉旌纛。微之仿精切，退之师排奡。义山链格遒，涪翁取径峭。豪宕放翁吟，悲壮遗山吊。斯皆分杜派，各具一体妙。迨明李何辈，但摹面目肖。彭亨鼓蛙怒，咆勃奋虎啸。徒滋虚气张，终觉轻心掉。旷代有东浦，孤诣戛独造。渊源溯《雅》、《骚》，根柢本忠孝。读书必破卷，陋彼管窥豹。出语必惊人，鸷若韛脱鹞。力厚巨鼎扛，思沈重渊钓。每于朴僿处，隽味出揉拗。以追少陵大有作为作，磁铁两孚召。得皮兼得骨，在神不在貌。缅昔老拾遗，入蜀诗益爆。长揖严尹幕，高歌葛相庙。至今旧草堂，万丈光尚耀。先生出筮仕，即泛锦江棹。固知关宿缘，岂特发遐眺。新诗十二卷，精心躏堂奥。子美有替人，当亦意不料。寓斋得披读，狂喜成绝叫。惟应瓣香然，敢肆饭颗诮。传语学杜人，津梁此先导。  

***岣嵝碑歌***  

满堂蝌斗何蜿蜒，砉然鸿濛落我前。十指欲扪不敢近，中有神圣千万年。伊昔昏垫五行汩，龙汉余劫留水厄。人命惨填鱼腹枵，民居争结鸟巢窄。黄熊九载绩弗效，圣子起任平成责。斋夔感梦苍水使，告以宛委贮金策。肃刑白马启石函，玉字银编妙寻绎。遂乘山樏跨泥橇，分酾洚洞辟壅隔。涂山弗顾子泣呱，辕并愁妻见色。亥章奉令茧跟踵，支祁就缚销骨骼。山河两戒次第清，万古坤舆奠衽席。功成勒铭告蒇事，岣嵝山尖斫贞石。文括山海岳渎经，字挟沮诵仓颉迹。尧碑舜碣不可见，世间点画此最昔。开天古篆形模奇，难与后人较波磔。想见摩崖作擘窠，六丁下照火光赤。我闻此碑久失稽，道人偶见旋复迷。杜陵所观已赝本，肥而失真烛若犀。昌黎亲到猿猱窟，千搜万索无端倪。此刻何时出磨洗，使我创睹惊且喜。得非铁石充逸少，或者朱繇貌道子。目无网两双明瞳，真假谁能定片纸。我重圣德垂寰瀛，珍之不啻尺璧莹。洪荒秀数字外，口不能读心敢轻。盲翁扪龠但取似，叶公好龙固为名。况兹笔力自奇古，不真亦是好手成。貌蒍敖即衣冠气，妒阏氏亦傀儡精。君不见七十七字长八尺，蛟螭攫拏龟鱼掷。顽虫蚀木蛀眼枯，雄雷劈山斧痕裂。凿椎欲破浑沌窃，铸鼎直写神奸魄。峄碑猎鼓空尔奇，籀斯安有此体格。纵输明堂琥璜价，也比宫县追蠡迹。  

***题长椿寺九莲菩萨画像***  

城西南寺名长椿，中有宝绘姿天人。贵极重闱祎翟贱，诚皈佛乘戒衣尊。当日隆称观自在，至今遗像俨生存。从来母后当冲帝，每利藐孤擅神器。女中尧舜有几人，朝端平勃愁无计。贱婢骄称中大人，权阉浸侈十常侍。太庙祠披兖服临，外家腊改黑貂祭。鹤将木刻宠新欢，彘以人为仇旧嬖。飘絮犹歌杨白花，摘瓜几尽黄台蒂。独有前朝家法严，尤推孝定性和恬。恐辜未命黄衤罗讬，不慕朝仪紫袖瞻。政委相公批敕尾，课勤幼主读书签。经筵进讲亲催盥，曲部听歌痛示砭。期届大婚移殿早，礼尊正嫡过宫谦。和熹应愧常称制，光献犹多一撤帘。国储未定妖书起，官家汝亦都人子。从此青宫有所归，一语胜他千御史。璇室禔宫四十春，九莲菩萨本前身。汉家贤母师黄老，今奉如来亦净因。涌现化城辉绀碧，庄严香界布金银。要令人识清修业，特赐禅林法相真。著色生绡阎立本，白描神笔李公麟。想当玉轴颁来日，绣伞珠幡溢九闉。诸佛也应投地拜，荣光万丈耀金轮。转眼孙曾遭百六，丹青也入沧桑录。莲花世界满刀兵，贝叶经堂横血肉。可怜万里好山河，无地可悬图一幅。社饭谁还念老身，僧寮聊复存遗躅。深谷高陵何代无，徽声终自冠椒涂。道清死免佥名辱，钩弋生偏享福殊。来自西天乘凤羽，去归南海比龙胡。慈容满月零缣在，羞希临朝武后图。  

***树海歌***  

洪荒距今几万载，人间尚有草昧在。我行远到交趾边，放眼忽惊看树海。山深谷邃无田畴，人烟断绝林木稠。禹刊益焚所不到，剩作丛箐森遐陬。讬根石罅瘠且钝，十年犹难长一寸。径皆盈丈高百寻，此功岂可岁月论。始知生自盘古初，汉柏秦松犹觉嫩。支离天矫非一形，《尔雅》笺疏无其名。肩排枝不得旁出，株株挤作长身撑。大都瘦硬幹如铁，斧劈不入其声铿。苍髯猬磔烈霜杀，老鳞虬蜕雄雷轰。五层之楼七层塔，但得半截堪为楹。惜哉路险运难出，仅与社栎同全生。亦有年深自枯死，白骨僵立将成精。文梓为牛枫变叟，空山白昼百怪惊。绿阴连天密无缝，那辨乔峰与深洞。但见高低千百层，并作一片碧云冻。有时风撼万叶翻，恍惚诸山爪甲动。我行万里半天下，中原尺土皆耕稼。到此奇观得未曾，榆塞邓林讵足亚。邓尉香雪黄山云，犹以海名巧相借。况兹薈翳径千里，何啻澎湃重溟泻。怒籁吼作崩涛鸣，浓翠涌成碧浪驾。忽移渤澥到山巅，此事直教髡衍诧。乘篮便低泛舟行，支筇略比刺篙射。归田他日得雄夸，说与吴侬望洋怕。  

***同璞函游杜鹃园作歌***  

腾越之花多杜鹃，杜鹃园更花骈阗。我来戎幕暂无事，况有胜友同流连。相邀联骑看花去，城东十里地最偏。沿池环列十万树，无一杂树参其间。低昂相映出浩态，烂漫不怕春风颠。窃红浓紫色不一，浅深乃有六十余种相争妍。不暇细分别，一一索笑嫣。但觉花光高出花头四五尺，照人不觉红两颧。满园艳彩晃不定，乃在无花之处烘云烟。此即徐熙妙手亦难写，蘸笔徒费胭脂钱。一队吴娃肉阵拥，三千隋女锦缆牵。笑他空谷佳人渺独立，未免寒饿空婵娟。天寒倚翠袖，何以衮衣炫服相新鲜。不意绝徼中，有此巨丽观。兹园若量移，得占中土地一阡。何减邓尉之梅雪成海，武陵之桃花为源。我为作歌使之传，毋长此埋没南荒天。  

***元祐党籍碑在桂林者今尚存沈鲁堂太守拓一本见示援笔作歌***  

崇宁四年二月吉，臣京奉敕书党籍。首编元祐终元符，所在郡司咸勒石。大书深刻何煌煌，执政待制分班行。聿从章相初定案，七十三人已滥觞。子瞻儋州子由雷，分地各就名偏旁。兹更增列三百九，直空人国无留良。殁者追夺生者窜，并禁子孙仕朝堂。兼有曾持绍述议，亦得附骥分余光。问胡作此一网计，众正登朝我将弃。遂甘铸铁错竟成，肯令死灰焰重炽。翦除异己期必尽，威福横行乃无忌。太师原是一魔君，谬讬左元仙伯位，龙脑烟浮别院香，鹑羹命贱行厨味。比邻侍女知避名，天子姻家亲赐醉。回礼南迁诸党人，瘴雨蛮烟葬无地。穷荒僦屋方坐愁，相府歌钟正得意。岂知公道昭日星，锢之愈力名愈馨。朝端枉矜九州鼎，天下已诵千佛经，磨礲贞石妙镌刻，翻似为作功德铭。呜呼权奸所争亦细故，祇此目前富贵具。庸知数十年荣华，不过蜉蝣一旦暮。何苦抵死仇正人，徒供千载嬉笑怒。冰山他日况崩摧，白头也赴长沙路。桃花三树诏勒回，东明佛镫黑如雾。一样投荒作逐臣，乘比诸贤多臭腐。相传星变已毁碑，此碑何以完无亏。想因桂管地僻左，深岩无人施斧椎。碑阴不镌刻工某，毋乃亦是安民为。沈侯好古拓一纸，铁画银钩坛绝技。一点金锋虽兆乱，临池功深物秀美。惜哉若亦作清流，故自不减苏黄米。  

***金川门***  

大本堂摧懿文死，应立燕王为太子。以长以贤事皆顺，孱孙亦得免刀几。乃留弱幹制强枝，召乱本由洪武起。临濠奋迹开草昧，豪杰才兼圣贤理。目不知书性有书，每就儒生讲经史。《檀弓》开卷重立孙，《春秋》特笔讥逆祀。千年成说牢不破，此语燕闲久入耳。遂将神器付太孙，分国诸王禀同轨。岂知衅即起萧墙，臂小何能使巨指。削藩方工黾错策，构兵遂蹈张方垒。王师转战力不支，夜半翻成九江李。衮冕熸灰火满天，缙绅赤族血流水。可怜十丈金川门，惨过晋家荡阴里。向使当初改建储，叔正清官侄朱邸。临淄自能厚本支，临驾岂遂干伦纪。何至一家骨肉残，冢嗣翻成若敖鬼。我来经过吊陈迹，终觉高皇计失此。处常无事贵守经，销患未形难据礼。徒将误国咎方黄，犹未穷源推祸始。  

***再出古北口***  

紫塞秋风紧，凌寒踏晓霜。潦余沙尽白，关外柳先黄。饮马长城窟，呼鹰古战场。平生登览兴，敢惜鬓毛苍。  

***赠吴鉴南民部***  

痴绝吴民部，诗才迥不群。官贫常数米，客到便论文。似舅何无忌，为郎扬子云。沈冥宁用叹，佳句已流闻。  

***太湖口守风***  

泊舟罗步港，风势正喧豗。白浪无人渡，青山似马来。野香花信报，春色烧痕回。隐隐祥符寺，遥听粥鼓催。  

***拟秋狝应制***  

大狝行边辇路清，塞垣风紧峭寒生。九天秋肃貙刘信，万帐宵岩虎卫兵。上驷别群棚烙字，头鹅验获箭书名。太平肄武军容盛，双纛黄龙矗幔城。  

***重过灵岩山馆***  

灵岩山馆好菟裘，老友重过泪暗流。嗣祖早亡犹是福，武安若在恐难留，春风亭树花谁看，落日林峦鸟自投。终是生平风雅报，及身得免唤朱游。  

***漫兴***  

富贵何曾有尽期，胡为行者竞如驰。日虽夸父身能逐，山岂愚公力可移。绝顶楼台人倦后，满堂袍笏戏阑时。与君醒眼从旁看，漏尽钟鸣最可思。  

***奉命出守镇安岁杪出都便道归省途次纪恩感遇之作***  

一出芦沟迹渐遥，当年从此上云霄。重来恰是回头路，欲去还同拗项桥。敢以身微忘恋阙，或凭政最更登朝。露寒鳷鹊曾游地，回首巢痕故未消。  

***留别经略***  

稍踏边尘识险夷，忍辞苦口语临歧。一江沈锁公无渡，千里持粮士有饥。上将在谋争要著，南人不反竖降旗。惟应预拟平蛮颂，待取秋风露布驰。  

***慈元殿***  

中土无家寄海隅，数椽椒寝莽榛芜。遗踪漫拟阳人聚，块肉曾携赵氏孤。臣妾佥名羞作表，公卿负扆俨成图。最怜涕泣临危语，何减唐宫麦饭呼。  

***归田即事***  

柴扉近俯绿杨湾，回首风尘此倦还。老境逼来将白发，宦途尽处是青山。署门客散无投刺，退院僧高自掩关。只有梦魂难恝处，君恩犹未削朝班。  

豚栅鸡栖一亩宫，呼来儿女脱青红。怜他未惯蓬茅宅，笑我原来田舍翁。尘尾可挥非祖物，菜根须咬趁童蒙。短檠镫火长镵柄，闲与诸雏话旧风。  

少日曾贪面百城，而今万卷送浮生。一身去职如花落，两眼观书尚月明。鸿爪春泥思往迹，马蹄秋水得闲情。天留老笔非无用，要与熙朝写太平。  

新葺茅庐在水南，拟栽修竹翠毵毵。持斋怕入远公社，习静便同弥勒龛。诗就多兼唐小说，客来与作晋清谈。所惭懒废无才思，输与山阴老学庵。  

***题元遗山集***  

身阅兴亡浩劫空，两朝文献一衰翁。无官未害餐周粟，有史深愁失楚弓。行殿幽兰悲夜火，故都乔木泣秋风。国家不幸诗家幸，赋到沧桑句便工。  

***和友人拂水山庄感赋原韵***  

飞瀑依然万点多，当年养望此岩阿。空山竟不生薇蕨，破屋徒怜补薜萝。人笑褚公犹齿冷，家还江令已头皤。如何领袖山林席，名节翻输一翠蛾。  

***秦承恩***  

秦承恩，字慎之，号芝轩，江宁人。乾隆辛巳进士，官至工部尚书，降编修，加三品卿衔。  

***泊舟东庄步至摄山***  

春江一舣舟，斜阳问古渡。过雨陌无尘，支筇任散步。茅屋三两家，乌犍傍农具。涧水落花浮，吹香不知处。小立谿桥边，游踪忆前度。行行近寺门，疏钟出烟树。  

***项秋浦孝廉招集湖舫***  

柔橹清歌唱采莼，春波滑笏见游鳞。夷光去后空烟水，君合西湖作主人。  

***吴玉纶***  

吴玉纶，字廷韩，号香亭，固始人。乾隆辛巳进士，改庶吉士，授编修，官至兵部侍郎，降检讨。有《香亭集》。  

***过函谷***  

雄胜称天险，乘春事远游。千山辟函谷，一线入秦州。烟雨愁鞍马，风沙满驿楼。计程无几日，萱草可忘忧。  

***陆锡熊***  

陆锡熊，字健男，号耳山，上海人。乾隆辛巳进士，由中书历官左副都御史。有《篁村诗集》。  

***舟中晓发***  

片帆带月宿寒烟，半夜潮生旅梦边。斗柄压秋低插地，云根抱雨远遮天。才分曙色催兰桨，又杂鸡声听马鞭。同是悠悠潮海客，短篷孤枕尚高眠。  

***忆远曲***  

鲤鱼风起江涛恶，昨夜郎船何处泊。武昌遥望天上头，客梦况隔巴江秋。杜鹃不解催归去，处处征帆送津树。日落黄陵古庙烟，秋风那顾客衣穿。霜天手冷鹍弦歇，苦雁声中堕寒月。红颜寂寞宁自嗟，只念游子羁天涯，破屋孤镫枕如水，也应似妾空闺里。  

***读史***  

百川齐注海东头，使者河堤借箸筹。岂有宣房沈白马，但闻蜀水斗苍牛。地通鼍窟千寻浪，天入龙门万里流。满眼藋蒿淮泗上，至今遗恨武安侯。  

黑河杀气暗天长，荷戟新徵六郡良。万马夜窥边月白，七星寒拥阵云黄。尚书都护安西府，属国分符日逐王。今古只看秦塞险，贺兰千嶂接苍茫。  

***彭泽县***  

大江会九派，惊涛浩无边。浔阳三舍余，五日劳洄沿。层崖出危堞，孤城枕江壖。茫茫辨洲树，稍稍开墟烟。即景感徂岁，望古怀昔贤。水势枞阳西，山光义熙前。我因一囊粟，乘此万里船。所求亮锱铢，忍受旁人怜。造物养不材，饮啄良有缘。但当咏时运，便可归园田。三复乞食诗，操瓢亦欣然。  

***曹仁虎***  

曹仁虎，字来殷，号习菴，嘉定人。乾隆辛巳进士，改庶吉士，授编修，历官侍讲学士。有《委宛山房集》。  

***虞山***  

晓色开晴嶂，烟岚望不分。林光微露日，石气欲生云。远瀑松间落，疏钟岭外闻。空山少尘色，闲访鹿麋群。  

***寻拂水山庄***  

鸟目山边磵路长，登临重问耦耕堂。休文旧宅荆扉掩，孝穆遗斋竹径荒。名重空传归党籍，位高那许谢岩廓。蘼芜往事成销歇，只有流泉送夕阳。  

***秋夜***  

凉月照高柳，草堂夜气分。疏镫寒欲灺，远磬近初闻。叶落全疑雨，池荒半是云。更阑不成寐，萧瑟感离群。  

***舟宿惠山寺前晓起***  

斜月入篷窗，梦回暗泉响。深谈不成眠，遥夜得幽赏。渔歌何处来，隐隐闻荡桨。空林断雾横，野戍寒星朗。清阴媚沦涟，远色迷滉瀁。浮岚满前山，稍见朝旭上。平生丘壑心，暂此息尘鞅。微微水气凉，浩浩川涂广。解缆随轻鸥，烟波共长往。  

***梁溪舟中***  

梨花如雪柳如丝，新水初生拍橹枝。长爱黄公涧边路，一篷疏雨品茶时。  

***洪济寺***  

丹崖千仞郁嗟峨，有客凭栏独放歌。涧道水声疏雨歇，江天帆影夕阳多。粥鱼茶版泠泠出，月榭风亭历历过。回首征途驰逐倦，一镫方丈问维摩。  

***登灵岩***  

谿回停兰桡，一径破苍霭。层峰隐孤云，断涧流浅濑。行行不辞劳，空翠落衣袂。林昏夜烟微，路仄崖石碍。回看径转幽，远瞩情逾快。嵌空出招提，铃铎语天外。萧条掩石门，寂历到香界。客来息烦襟，散发对清籁。凭高俯湖光，波涛势交会。遥山七十二，罗列青如黛。烟岚入空濛，朝暮各殊态。缅惟馆娃人，事去逾千载。香径寒流清，屟廊荒草废。夕霏送残阳，峰巅变明晦。萧萧闻松篁，隐隐动梵呗。支筇随归樵，苍茫发长慨。  

***冯应榴***  

冯应榴，字诒曾，号星实，桐乡人。乾隆辛巳进士，授内阁中书，历官鸿胪寺卿。有《学语稿》。  

***七盘关***  

关塞重重险处悬，再探南栈地形偏。七盘路入星河影，一线江分陇蜀天。兵气肃清威草木，马蹄蹴踏乱云烟。客程岂爱耽行缓，为是崎岖步接连。  

***田均豫***  

田均豫，字介石，玉屏人。乾隆辛巳进士，改庶吉士，授检讨。有《宁瘦居诗》。  

***晚过水心岩***  

远水浴残日，延缘信碧浔。风萤飞不定，江鸟起还沈。古洞穿岩腹，危峰堕水心。仙源闻此近，好入白云深。  

***雨中迟人不至***  

春雨止还落，故人迟未来。可怜花落尽，不共一尊开。  

***次盘塘松云山***  

巷盘之字出，桥倚蚁封斜。松翠晴为雨，枫丹昼有霞。苔延缘鹿迹，犬吠想人家。只少名泉汲，无因一试茶。  

***余廷灿***  

余廷灿，字卿雯，号存吾，长沙人。乾隆辛巳进士，改庶吉士，授检讨。有《存吾集》。  

***合江亭月夜***  

绿净月高炯，一碧不可界。空阔危矶，瞪瞰忘欠噫。矶影入双流，吞吐势欲嘬。波纹复牵挽，风簸如罥絓。尚恐钓鳌者，一举乘其懈。心口敕六丁，守护严藩砦。吁嗟何太痴，天与设幽怪。讵比荆关图，十日五日画。宵分绝声影，衣润浥沆瀣。傲兀坐青空，俯仰发长喟。  

***怡亲王画荷为谭古夔题***  

琉璃万顷堆镜湖，红云十丈水面铺。翻影浓绿上衣裾，妙香鼻观生模糊。贤哉河闲插架书，余事拈笔写芙蕖。君从何处得此本，费我展画典衣沽。是时蝇虻皆侧翅，清飙瑟瑟含空虚。想当槃礴欲施手，坐对弱水之瀛壶。乾坤清气入毫楮，玉井移根烂萼趺。如船之藕疑有无，安得片雪沈疴苏。火急觅句还君图，好景一失追难摹。  

***和答毛汝亭***  

难脱陈言强自敦，规摹徒愧饰轮辕。六经文字沈吟老，五岳峰峦想像尊。共笑草玄归酱瓿，忽歌《雪白》到柴门。与君臭味苔岑合，尊酒还期一细论。  

***彭翁义菴三修漉江桥为作山木吟***  

轮囷大木宿癭瘤，虫蛰蚁斗困渠酋。一日出谷回万牛，不向华屋供雕锼。愿化长虹当巨舟，雷火摧烧落泡沤。忽然傲睨蛟鼍游，行人病涉叹曷瘳。又见撑枝古渡头，斩新铁榦接蟉。明年大水水横流，木化为蛟为蟠虬。一朝水退不可求，依然青铜水面浮。世上乃有掀髯叟，三散黄金名亦收，何为障簏营菟裘。  

***谢启昆***  

谢启昆，字蕴山，号苏潭，南康人。乾隆辛巳进士，官至广西巡抚。有《树经堂集》。  

***杨震***  

巾箱饲雀玉环贻，夫子关西誉望驰。白璧青蝇宁有玷，黄金黑夜岂无知。三鳣讲席生前兆，一鸟关亭死后悲。太尉传家清德在，侍中强项有孙枝。  

***文帝***  

风流人物数元嘉，文史纵横自一家。白面书生谈北伐，黑衣宰相坐南衙。长城万里歌声惨，合殿深宵烛影斜。俭约犹存永初意，乌篷未胜葛镫华。  

***邵自镇***  

邵自镇，字尹东，号笠塘，宛平人。乾隆辛巳进士，官大名教授。有《夷白山人行卷》、《不须编》。  

***天雄学署留别朱海客次韵***  

鲁酒休论浅共深，清风相对足披襟。空怜蕉鹿他年梦，未了莼鲈此际心。客路尚依茅店月，生涯仍典草堂琴。攀留日暮斋厨静，隔院长松响碧岑。  

***邵庾曾***  

邵庾曾，字南俶，号湘芷，宛平人。乾隆辛巳进士，改庶吉士，授编修，历官山西雁平道。有《香渚诗草》、《使黔草》、《消寒集》、《视漕雁门草》。  

***雨中自玉屏放舟***  

枫林不断万山秋，烟景迷离一叶浮。石齿鸣雷过枕畔，浪花飞雪卷船头。溯洄欲尽峰腰转，晻霭初开雨脚收。回首黔岑渐迢隔，随波双楫达沅州。  

***舟行***  

水底青山屋底云，斜空归鸟影纷纷。半天风雨忽收去，泻作清泉百道分。  

***储秘书***  

储秘书，字玉函，宜兴人。乾隆辛巳进士，历官黄州知府。有《缄石斋诗稿》。  

***濑江道中***  

扁舟越寒溪，篷窗正愁绝。，余霞散复收，远火明更灭。雁叫一天霜，渔归半帆月。舟人指前滩，滩水空陈迹。我行叹飘蓬，望望烟波阔。浊酒聊自斟，羁怀那可说。平生对清景，强半在行役。  

***过友人山居***  

招寻出城南，迤逦翠微路。峰阴豁清晓，花气酿春暮。浓绿罨山村，莺啼不知处。连塍宿麦秀，隔竹新泉注。鸡犬何翛然，幽人此间住。摘蔬留客饭，就石安茶具。习习松下风，迟迟晷景度。晏坐竟忘言，义皇静中遇。  

***九日抵广州***  

搔首南天对夕晖，越王台畔卸征衣。岧峣楼观临沧海，缥缈人烟接翠微。乡信更无鸿雁达，秋风祇有鹧鸪飞。今朝正是重阳节，何处东篱采菊归。  

***寒下曲***  

边城木落雁南飞，飒飒金飙塞马肥。今夜李陵台上月，照人何处捣寒衣。  

***李文藻***  

李文藻，字素伯，号茝畹，又号南涧，益都人。乾隆辛巳进士，历官桂林同知。有《岭南诗集》。  

***南康县***  

曲折芙蓉渡，沙明日又低。山城短于竹，茅舍半临溪。好鸟寻常见，晴岚咫尺迷。惟凭双塔影，犹可识东西。  

***草庵***  

鹅埠西边长蓢塘，云来如墨树苍凉。迎头一阵蓑蓑雨，才转山坳又夕阳。  

***黄堂***  

黄堂，字雨椽，号秋水，泸溪人。乾隆辛巳进士，官宿松知县。有《秋水诗钞》。  

***开春偶题草堂***  

晨雪欲渐霁，出门念何之。山墅此轩豁，屡来诚不辞。当户照高梅，繁花何离离。念此谁护植，磊落寒犹姿。草木交冬春，颇似穷居时。骨幹苟不立，何由待华滋。抚树再三叹，为汝发歌词。人生有本志，憔悴复奚为。  

***自松江抵苏州舟中***  

千涧复万涧，出湖旋入湖。桥多帆屡落，村小店仍孤。酒艇供晨饮，吴歌当夜呼。秋风起寥泬，还与问莼鲈。  

***赵文哲***  

赵文哲，字升之，一字璞庵，上海人。乾隆壬午南巡，召试赐举人，历官户部主事，殉木果木之难，赠光禄寺少卿。有《媕雅堂》、《娵隅》等集。  

***自汉水放舟南下即事***  

袱被同登汉上槎，六年不听橹讴鸦。容身已喜如居室，入梦浑疑是到家。斜日趁墟宵唤酒，轻烟压水午鸣茶。南迁我久忘官样，惭见船头候吏哗。  

碧波翠巘一程程，细雨斜风扑面迎。沙步闲容村牸卧，烟帆低傍渚禽行。润留砚墨吟初罢，寒勒篝香梦未成。忽忆吴中十年事，夜船镫火按银筝。  

***自泽口循江堤陆行二十余里至田关复登舟即事***  

潜江三日住，舍舟忽遵陆。劳人故草草，安便岂吾欲。破晓雨初霁，草树霭如沐。日出烟未散，闻鸡辨茅屋。肩舆苦欹侧，舆卒杂樵牧。所欣风土佳，笑语共僮仆。宛然故乡景，娱此异乡目。  

***舟中至日***  

草草流光驻，劳劳远道难。问人知短至，掩涕话长安。江暝渔镫乱，城荒戍角残。谁怜赐辛节，旅食共溪蛮。  

***明月岩***  

乍脱一滩险，又逢一峰奇。一峰撑青空，斗绝不可梯。谁于两厓间，飞桥架虹蜺。想见修竹林，微径通招提。钟鱼戛云表，声落山下谿。谿流与相应，杳然去何之。借问鸬鹚砦，何处营苗茨。暂游尚无暇，惭愧津梁疲。  

***雨过黔阳县***  

不信天真漏，山城雨气衔。滩雷摇绝壁，瀑雪洒高帆。地杂黔风陋，溪藏楚邑岩。龙标犹叹远，去去泪盈衫。  

***大池滩***  

小池连大池，蛟龙有重坎。骑虎势难下，决进岂吾胆。日落风萧萧，四顾墨云霮。涛头倒如山，相戒勿轻撼。四舟一心力，循环互牵揽。争此命一丝，謼叫声惨惨。我舟最手发，忽遇石角嵁。百丈罣急流，舟如断芦飐。一夫出应募，悬纤踏幽窞。翻身雪浪中，微见一镫闪。抉石负而趋，一步犹一险。前舟见相贺，到岸鼓音紞。急倾劳酒劳，惊定生百感。安得百万夫，习流号勇敢。  

***宿栗子冲有怀程鱼门同年***  

料理天涯薄病身，一镫初翦影相亲。忽飘老泪思前事，每到穷途恋故人。难后家门愁再问，劫余文字敢重论。荒邮草草交三九，旧约消寒又几巡。  

***入大风洞不能穷游怅然有作***  

峙苍古洞偶一至，石作天风海涛势。将崩未崩压人顶，扰扰蛟龙塞天地，忽闻春雷殷有声，石屋以外飞泉鸣。訇然玄关昼不扃，扪苔拄竹衔尾行。半空斜掠蝙蝠翎，扑我炬火如繁星。寒飙出洞寒有棱，毛发倒竖心骨惊。颇传中藏仙者庭，白日穿漏光珑玲。左踞白泽右苍精，钟钟鼓鼓觞百灵。别有村墟水盈盈，炊烟袅作溪云青。唤渡惜少渔舟横，芒鞋踯躅湿沮洳。借问仙源定何处，此中荒怪难久留。且上危亭看山去。  

***雨抵白沙驿示述菴***  

驿舍千山里，怱怱卸薄装。雨声移别岫，云气拥虚堂。冻骨亲炉火，衰颜仗酒浆。言愁愁转剧，反觉怕连床。  

***宿南堤河即事***  

白沙碧波抱幽渚，天与征人养疴处。绿坡障以老枫树，万马中宵自西去。无烛无月微有星，秋深露浓隔帐零。溪禽不知有客宿，时傍巾屦行伶俜。坐久渐复见诸景，对岸云林致幽迥。苇华无风忽动摇，知是卖盐夜归艇。炎飙瘴雨十里淹，一夕清境清而恬。且支水枕百忧外，万一梦到江之南。  

***归抵腾越***  

落叶空庭扑面飞，一镫如豆换征衣。百三十日岁云暮，万五千人吾曰归。长吏继庖空仆仆，老兵劝酒转依依。重衾无限萧闲梦，犹绕江屯铁甲围。  

***寓斋即事柬述菴七叠前韵***  

圆跏无蒲手无锡，结夏何如僧面壁。平生但蓄无弦琴，不爱奇声传霹雳。官斋清绝清似水，一刺不通非有激。林飔吹鬓凉丝丝，花雾侵衣阴幕幕。檐端双鹊晓声乾，帘外一鸠午语寂。苍苔雨后三径封，除却羊求踪孰觅。人到中年感易生，酒垆岂为邻家笛。故园昨寄万里书，情话依然共亲戚。青衫只道泪痕多，战血那知今未涤。多谢加餐劝我勤，惠州饭许东坡吃。华胥闻说胜钧天，假道应从醉乡適。九衢处处有尧樽，酒德谁能使民觌。比来曹事都不知，拄颊西山秋欲滴。相将料理苦吟身，缚袴横刀再临敌。  

***军中夜起简俭堂***  

冻云忽卷乱山层，中夜支筇感不胜。独倚悲歌刀作响，倦偎病骨被生棱。林霜暗入三更柝，崖雪晴飘万帐镫。欲就故人话尊酒，醉来还恐涕沾膺。  

***暮至尤溪***  

两崖一线走阴森，班马凌兢有戒心。雪似冻鸦翻绝壁，石如饥虎攫空林。横桥入市人声杂，候馆悬镫夜色深。不用继庖烦长吏，龙溪茗碗豁愁襟。  

***同程鱼门舍人曹习菴宋小岩两编修吴白华姚姬传两吉士集王梦楼侍讲斋中分端得观字***  

川冰鉴恬鳞，林霰集阳翰。平生岁寒心，出门轸三叹。彼美惠久要，赏音及残爨。新故交自并，升沈道岂判。转令感激平，弥觉言笑晏。家酝清且醇，款款陈玉案。既醉讵忘归，隆思理还乱。日月逝不居，俯仰有殊观。一诵《鸡鸣》篇，永怀矢申旦。  

***汉建武佩剑白玉璏歌***  

小敌何怯大敌勇，谨厚者真高帝种。金刀一折二千年，玉具依然带双孔。当时投袂兴义旗，平林新市驱天威。四七之宿尽龙虎，直凭三尺为指挥。五成陌上燔柴烈，卤簿煌煌此同设。通神或已逐风涛，入手犹惊琢冰雪。横理模糊战血存，苔花蚀处秋无痕。在昔已忘求故剑，半环零落出长门。摩挲建武年间字，十载军中肯捐弃。告庙还随玺绶陈，旌功那共乘舆赐。斩蛇法物劫灰飞，白水重开二百基。想见诸军衣绣■，佩来争说汉官仪。  

***题述菴比部蒲褐山房诗***  

茗碗熏炉位置偏，山房绝似小吴船。砌花种别争春绽，庭树阴交障日圆。移榻久无残客对，修斋渐与退僧缘。一团蒲上闲披褐，谁道金闺已十年。  

饭钟粥鼓接名蓝，如海红香寄一庵。例有高流乐晨夕，判无热客利西南。檐牙虚籁吟声合，屋角晴岚画意参。我在长安叨旧雨，闲居风味略能谙。  

昔款依稀记弱龄，乌衣门巷锦帆泾。春潮两桨人初到，夜雨重帘酒乍醒。香火心情偏澹荡，雪泥踪迹总飘零。一龛今日安跏稳，折脚铛边说与听。  

到来便当脱朝簪，昼拓湘棂暑不侵。横阁露枝延鹤梦，填阶风叶压蛩音。居安僻地除官样，人阅中年长道心。莫怪句留常永夕，天涯何处讬苔芩。  

***严长明***  

严长明，字东有，号道甫，江宁人。乾隆壬午南巡，召试举人，授内阁中书，擢侍读。有《归求草堂诗集》。  

***品外泉在方丈后汲饮成句***  

幽泉如真僧，品在方以外。自惭尘中人，知津偶然逮。时方新雨余，潆洄纳诸派。亭亭莲自开，汩汩云不坏。小师习水观，汲取钓筒快。浸以连枝茶，香色正初焙。一瓯高自持，岸帻据石背。竹风凉修修，松月碧霭霭。  

***白云庵晓起周墀绿萼初开偶忆宋侍郎张环读书于此***  

晓起先春禽，抱影坐檐际。疏钟渡寒窗，忽与暗香至。添衣下阶除，满院但空翠。娟娟色映春，的的香入袂。定屐苔痕深，目玩心与逝。缅昔张唐公，读书此高寄。平生山水怀，获兹良已慰。芳躅等飞烟，余风在条肄。修到知几生，攀花独长喟。  

***拜张白云先生墓***  

徵士千秋有故坰，异时还宿少微星。南冠被絷怜江革，初服还家重管宁。海岛鱼龙空旧恨，墓门薇蕨至今青。士衡别有谈经愿，欲叩遗书向杳冥。  

***列岫亭晏坐有寄***  

碌碌逢秋尽，亭林此暂过。江空闻雁少，木落见山多。忆彼元栖者，愁如远道何。绵绵思奉袂，无那洞庭波。  

***唐登封台在日观峰西薄暮投宿夜登峰顶观日出归后题诗伏虎门壁***  

清晨盼天门，得上已昏黑。古殿闭虚皇，神镫黯无色。斋心丙夜目不窥，倏惊窗纸红离离。空中似闻海波溢，耳畔如有天鸡啼。瞷然走向幡竿石，东望立同椔木直。不知咸池去此路几千，但觉海水群飞入胸臆。初时色漭泱，有若新磨铜。须臾势隆起，一线缘长虹。咄哉长虹曷由起复止，南亘鱼头北鱼尾。拂天谁奋义和鞭，敲折玻璃万条紫。散成朵朵金芙蓉，贴向沧波吹不起。少焉风动蓬山根，播荡溟渤如翻盆。就中团出火一轮，计里远以三千论。左敲南离，右喝欠*>北戒。大象焉藏，太空焉系。何龙烛而明，何麟斗而晦。胡弃策而莫追，胡挥戈而遽退。安能御六辨，指阳门，郅縓盖，曳绯。足踏绀鸦背，飞上榑桑颠。远引木公袂，高拍青童肩。亲从黄道诉真宰，一证古今扣槃扪籥之谰言。狂歌未了冲飙起，倏见云来若鹏徙。两翼飞遮万里光，一时贲育咸披靡。东牟道士刘孟容，自言卅载居山中。曾经五度见黾采，皆与此夕神光同。鼍矶忽报更筹浅，观壮如斯志应满。归来奋笔写龙蛇，惟见两眼金光不停闪。  

***由十八盘登青柯坪坐莲花峰阯不及登陟怅然有作***  

炼石无定冶，愈变乃愈工。九峰复九折，一折殊一峰。方割紫玛瑙，圆擢青芙蓉。高低若迎送，直到方与蓬。西轩倍开豁，正在莲叶东。似将万丈华，倒插天镜中。朝光倏照耀，紫翠升长空。遥知烟彩内，定有仙灵踪。捽将芳露气，结作青瑶宫。自顾真病鹤，六翮惭氋氃。三山幸咫尺，不虑回舟风。愿乞并州刀，翦取碧色茸。裁为瑟瑟衣，仙乎竭青童。  

***由老君犁沟径云台峰侧南逾擦耳崖至金天洞***  

西峰菡萏如，到此瓣一展。乘之如步虚，上下轻且软。或云苦县翁，于此事清畎。其旁有青牛，怪事理莫遣。舍之度云台，细路绕香篆。仰视天无余，俯瞰地有限。或为怪风遏，前行后仍转。或为烂云迷，始定终乃舛。趣苦赏莫延，思艰力难勉。失喜重隒来，有洞若可款。弹指开双扉，两脚一萧散。回头盼来踪，几度幸而免。猿狖之所愁，而我独游衍。岂其异术操，所恃惟一敢。  

***龚禔身***  

龚禔身，字深甫，号吟臞，仁和人。乾隆壬午举人，官内阁中书。有《吟臞山房诗》。  

***上巳日登城用杭大宗先生世骏诗韵***  

登高豁尘烦，睇眄江山美。况当上除辰，曲水盛罗绮。清风度女姮，禊事掌春史。迢迢上重闉，趿我蹋青履。参天峙林峦，扑地错闾里。顾此濠堑壑，遂事崇墉倚。荒堞望纡回，襟带互百雉。云容半黑白，山色杂青紫。龙池何足游，揽胜自今始。霞吐秀岭巅，烟含密树底。不第游目佳，兼亦会心旨。娟娟月一钩，密迩快仰止，笑彼辕下驹，闭户说扫轨。  

***冬日登南高峰***  

寒山断行迹，落叶大于掌。我来正凄风，抚景结遥想。峭崖逢僧臞，空林答樵响。饥乌啄败芦，征雁弄清吭。俯仰会所適，心目竞飒爽。一峰立我前，窄径聚而上。倦欲憩松根，险思扶藤杖。遂得造其巅，平湖贡滉瀁。云从足底生，烟自树头敞。始信山中人，足悟尘外赏。后期回春姿，林木互苍莽。蛮榼倩僮携，鼓琴矢独往。  

***偶作柬严诚***  

西泠桥畔绿杨湾，梦里曾归不当还。晓起白云常翁几，醉余青眼爱看山。茶铛料理神先爽，诗草荒芜手自删。我惯浪游君善病，何时胜地共跻攀。  

***邱庭树***  

邱庭树，字孟直，号醒兰，宛平人。乾隆壬午举人，历官工科给事中。  

***密云县***  

野阔林烟淡，沙晴石色斑。人家多傍水，城堞半衔山。碑碣留前代，风云接古关。年丰农户喜，穗秉满田间。  

***忆旧居***  

小桥长巷住京华，童子嬉游旧有家。晓雨春归三径屐，晚风秋老一篱花。乌衣昔梦情犹恋，鸿爪前因愿已赊。宣武坊前打头屋，绳床尘甑漫咨嗟。  

***巴秦***  

巴泰，字虞尊，满洲旗人。乾隆壬午翻译举人，历官光禄寺丞。有《百五春诗》。  

***西山晴雪***  

晓向初阳已半融，尚余不尽乱云中。偶然幻相知难久，露出青山气象雄。  

***金学诗***  

金学诗，字韵言，号莼香，一号二雅，吴江人。乾隆壬午举人，官国子监学录。有《播琴堂诗》。  

***卢雅雨运使招游平山堂诸胜同程蕺园严冬友顾星桥作***  

春和霁景开，鲜云媚晓色。烟林扬桂桡，风槛俯兰泽。沿缘遵前涂，回谿净如拭。日华丽朱甍，霞影挂绮壁。秀岭互萦纡，层楼绚金碧。石桥跨晴虹，掩映琼阑赤。玲珑耀远观，窈窕迷近历。侧径疏篁深，幽阶嫩苔蚀。行行空翠中，十里香雾幕。崇堂豁清爽，遥望江村夕。觞咏盛自今，风流缅犹昔。幽探符胜情，雅会展良觌。欣随印渚游，况偕梁苑客。月明赋言旋，惆怅高楼笛。  

***朱孝纯***  

朱孝纯，字子颍，号思堂，一号海愚，汉军旗人。乾隆壬午举人，历官两淮盐运使。有《海愚诗草》、《昆弥拾悟诗草》。  

***仲夏郊外作***  

夏日出郊原，聊以消炎燠，不履亦不衫，步绕清溪曲。烟淡水容清，雨余山色绿。修竹媚遥村，新禽唤森木。地僻息尘机，苔深绝人躅。此间乐有余，平生念自足。始知贤达人，委身在农牧。  

***夜过鄚州***  

弓衣星影浮，驱马古城头。虎气荒林黑，虫声旅店秋。阉人传庙市，关将重边猷。俯仰多余慨，霜风猎未休。  

***赠徐昆山先生时先生方选唐宋诸家诗***  

先生闭户与谁亲，白首青镫梦古人。独取变风扶正始，别裁伪体识清真。大文糟粕存天地，元气淋漓泣鬼神。几辈精诚未磨灭，九原心事宛如新。  

***州牧馈酒肉戏为戒律卻之***  

早从沽肆辞鲸饮，又向空山味菜根。无限酒肠都化水，一瓢冰雪过屠门。  

***郑沄***  

郑沄，字晴波，号枫人，仪徵人。乾隆壬午举人，历官浙江督粮道。有《玉句草堂诗集》。  

***枫岭***  

诘旦辞霞关，薄暮越枫岭。危途极蜿蜒，深谷转荒梗。时当积雨后，行冲湿云冷。斜景无停晖，回飙有虚警。远从双峰罅，稍辨只堠影。巉巉欲崩石，兀兀最高顶。我登力已疲，我仆力犹猛。俄陵百丈梯，忽蹑九仞井。中休势疑惰，蓄锐思一逞。攀援杂藤葛，杳霭惑畦町。霜林如美人，袨服不尚褧。又如韶颜翁，觞罢春酩酊。颇忆风雷朝，振响落悬癭。感时辄惊暮，念别益含哽。蛮天梦不到，海峤路多迥。苦辛伴童奴，栖遯愧箕颍。何由免崎岖，垂堂日三省。  

***雨中有述***  

露下凉生大火流，三旬水宿感淹留。河声送雨过沙市，山翠横烟入柁楼。楚客怀归终恋阙，美人经别易伤秋。红尘自有栖闲地，谁遣行藏愧白鸥。  

***闻同年赵璞函殁于西川军营诗以哀之***  

西望蚕丛路，年来羽檄飞。君行空万里，身死在重围。报国文章尽，封侯事业非。他时看扫穴，谁唱凯歌归。  

***李廷仪李廷仪，字石帆，滦州人。乾隆壬午举人，官亳州知州。有《杏琼***  

斋诗集》。  

***潜山道中***  

地僻居人少，衡茅三五家。孤村屯落叶，野水削平沙。竹径门深掩，松毛岭半遮。黄云收晚稻，妇子庆汙邪。  

***松阴***  

松阴三四里，绿泼一溪幽。花与僧分种，山邀鹤共游。但贪诗遣兴，难仗酒消愁。散步茅檐下，狂吟月满头。  

***钱维乔***  

钱维乔，字竹初，武进人。乾隆壬午举人，官鄞县知县。有《竹初诗稿》。  

***游石门观瀑***  

夙吟太白诗，遂理谢公屐。远上穷秋岩，双崖忽中辟。云泉窦天半，飘洒万丈壁。仰见银虹飞，到地素影激。四山黯欲雨，一线垂日色。坐久寒生衣，石气森渐逼。雁山两龙湫，揽胜快乍历。复此续幽兴，欲去意屡惜。解缆寒滩鸣，清响傥未隔。  

***雨夜与梦钿坐话***  

几日西窗雨，天涯尚许同。关河双泪外，骨肉一镫中。短发难消酒，哀音易坠鸿。明年见春草，好与数飘蓬。  

***五更渡洛水***  

翠羽明珰梦未真，寒皋空有水粼粼。马头一片将残月，曾照黄初作赋人。  

***崔述***  

崔述，字武承，号东壁，大名人。乾隆壬午举人，官罗源知县。有《知非集》。  

***清化镇晚眺书事寄朱松田***  

随山西南行，未暮憩孤馆。乘暇眺晚色，丛篁互疆畎。太行翠屏列，淇水玉带展。绿柳夹清渠，春城倚翠巘。拥泉溉陇亩，下田变沃衍。雪浪激飞轮，石硙如雷转。河曲野径迷，云起暮山断。细雨催人归，翛然忘近远。惜君未同游，寄此聊代柬。  

***磁涧***  

际晓发落阳，亭午出磁涧。水流砂石间，青山夹两岸。突兀摩云霓，一径自中断。诘曲随山行，十步不相见。入谷天忽小，上坂山复乱。迤逦循水涯，倏忽登天半。山合疑无路，将近势复变。忽闻重霄中，人声若相唤。仰见穴处民，午烟起炊爨。群羊如蚤虱，蠕蠕略可辨。极目惬幽情，登临遂忘倦。更欲凌绝顶，乘风扪河汉。  

***卜居***  

卜居烟火外，扫径薜萝间。地僻柴为壁，庭幽雪作山。白云心自静，落日昼常闲。薄暮无他事，焚香待鹤还。  

***崤关***  

崤岅高无极，崎岖欲到天。云中低岭树，水际俯村烟。古戍余秦垒，残碑记汉年。二陵风雨地，驱马意茫然。  

***宿窦店***  

征马长嘶出凤城，少年作客为浮名。已无东阁留人住，惟见西山送我行。经济有怀还入梦，乡园多难独关情。月斜门外频催起，愁听晨鸡四五声。  

***崔迈***  

崔迈，字德皋，大名人。乾隆壬午举人。有《德皋诗草》。  

***杂诗***  

癖性耽孤介，俗士多所忤。闭门稀出游，狭隘迫于路。往者游长安，求名不终遇。幡然归故林，颇得隐居趣。入室酒满尊，挂壁琴一具。虽无牺牛乐，且免神龟惧。啸傲《招隐》诗，吟咏《归田》赋。却怜世间人，醉梦几时寤。  

***江筠***  

江筠，字震沧，长洲籍休宁人。乾隆壬午举人。  

***和挹枫送春***  

心绪而今已惘然，凭栏况复忆当年。绿芜细雨王孙草，锦瑟空江帝子弦。柳外祇余飞雪路，壶中犹贮酿花天。休言后会须臾事，怕惹青霜到鬓边。  

***张大福***  

张大福，字秉五，号醉白，新会人。乾隆壬午举人。有《醉白亭集》。  

***圭峰瀑布***  

飘飘素练望中开，十里先闻转壑雷。苍壁雨高惊水立，碧空云尽自天来。千峰答响松收籁，仄径分流石啮苔。古寺支筇时一到，尘心销尽雪花堆。  

***王金英***  

王金英，字澹人，江宁人。乾隆壬午举人。有《冷香山馆诗稿》。  

***舟中***  

野阔水无际，拏音杂浩歌。天根沙岸接，树杪夕阳多。一雁来云外，双鸥立涧阿。扁舟经过处，岁月叹蹉跎。  

***被放后出都***  

枕上南柯梦未成，满天落叶赋长征。亲朋共怅登程日，乡国先传下第名。萧瑟芦汀霜雁影，迢遥柳陌晚鸦情。可怜寒气深于水，独自垂鞭款段行。  

***犹法贤***  

犹法贤，字心鲁，号酉樵，瓮安人。乾隆壬午副贡，官镇远教谕。有《酉樵山房集》。  

***山居即事***  

僻地春风满，山居事事幽。林花随岸转，渔火射江流。就石安棋局，摊书上竹楼。向来飞动意，不觉气横秋。  

## ●卷九十一

***姚鼐***  

姚鼐，字姬传，一字梦穀，桐城人。乾隆癸未进士，改庶吉士，授礼部主事，历官刑部郎中，重宴鹿鸣，加四品衔。有《惜抱轩集》。  

***钱舜举萧翼赚兰亭图***  

万壑千岩当坐起，断取越东山百里。世间不见永和人，长有春风流曲水。沧海日高开寺楼，楼上当窗僧白头。越僧世得钟张法，头白朝朝摹禊帖。扣门客坐轩槛风，茶香酒暖笑语同。致君有道尧舜出，访古无人义献空。频说法书日西宴，萧郎缩手心无限。老僧抵掌僧雏睨，似谓慢藏旁欲谏。语卿且勿谏，怀璧不可居。御史称有诏，明日将登车。长安再拜陈玉除，欧虞俯首愧不如。年往运谢五百余，钱生染笔中踌躇。石床闭绝昭陵夜，无复人间第一书。  

***山寺***  

四山动秋响，高林黯将夕。披云度寒榛，暮阴下前壁。寺门风萧萧，飞叶满岩积。箐屿暗深溪，淙鸣出穹石。想见谷口外，落日远峰碧。一磬流烟中，万壑抱檐隙。岂无湛冥人，于兹衣萝薜。初月辉易尽，怅望遂停策。  

***赠郭昆甫助教***  

老儒闭门元尚白，牢邪石邪五鹿客。寄生入盆为窭薮，衰盛人间如反手。君才磊落天下奇，四海贤俊谁不知。五年见子铜驼陌，澹沲东风吹鬓丝。朝为《石鼓》诗，暮奏《鹿鸣》雅。先生且卧鸿都下，绛帐谭经澹潇洒。嗟我水车旱资舟，嗟君反衣狐白裘。三月春心寄鸣雁，南来飞过岳阳楼。  

***为王琴德题泖湖渔舍图即送旋里***  

王郎昔居泖湖里，出户观渔并湖水。王郎今作《渔舍图》，纸上芦菰北风起。芦花菰叶风萧萧，烟深不见垂虹桥。水泽朝飞洞庭雨，亭皋暮落吴江潮。江上渔村带寒巘，缓刺轻舟向平远。波静鸣榔月上迟，日斜挂席风吹晚。晓来网得淞江鲈，尊有清酒饭炊菰。芦帘纸阁夜飒飒，风雨坐伴青镫孤。就中隐约画师意，苍茫一叶湖山次。颇似蒲帆别岸初，回头恰见湖中寺。只此丹青貌故山，拂衣归思向云间。秋风夜火松陵驿，唯有渔人认客还。  

***酬胡君***  

我如游云出庐霍，千里飘飘向京洛。黄山西畔初别君，溪流饮马桃花落。江南花落几春风，羁思渔阳飞塞鸿。今年乘舟玩海月，片帆淮甸摇晴空。西寻庐阜彭蠡侧，拂袖千峰万峰碧。仙人一去白云秋，明月无心照石壁。远公东林寺，徐孺南昌宅。寒草苍烟昏似积，我对青天空太息。丹枫十月凋南州，雨声寒抱章江楼。登高把酒忽相遇，昔君颇料如今不。明月寒胎耀当代，楚望沈沦媚幽彩。人间得失似浮云，且对江山吾辈在。清诗一唱碧霄间，五色余霞散湖海。湖海西风万里吹，酒阑明日各天涯。青山挂席余将去，嗟尔尘埃玉树姿。  

***唐伯虎匡庐瀑布图***  

江南万重山，匡庐乃出万重上。人言秋晴万里峨嵋巅，青山一点东南望。连峰苍苍不见顶，日出彩烟生半岭。玉堂石室藏其中，纵有天风吹不冷。群岩环峙不可名，岩端霞气升空行。石梁忽贯青霞落，倒海流云走空壑。万谷钧天广乐鸣，思鸟哀蝯一时作。石门百仞当空开，吴越江帆千里来。仰首见吴越，俯首闻风雷。何人携杖凌倒影，萧条六合谁友哉。林岑藤茑相撑拒，骖鸾过处原无路。世间惟有银河数派通，溅珠飞玉流平处。我昨乘小艇，正出宫亭湖。湖心黯黕沈黛色，夕阳一半开菰蒲。是时初冬水不落，悬知崆贶巨壑轰千车。倾崖曲<山弗>天长雨，山鬼幽篁人见无。咫尺未登疑有命，评画看山定谁胜。烟云绝境自人间，文采风流隔嘉靖。流落当年惜异才，江山尺绢今残剩。人生衰老来无时，五岳求仙莫辞敻。  

***过天门山***  

鼓楫凌惊波，连山缺东隅。飘飖天门上，千里见全吴。钟阜何盘盘，列城带江湖。风高黄云动，日落青天孤。不见昭明宫，罗绮为榛芜。草白风萧萧，枯树上啼乌。所以豪杰士，竹帛奋良图。良图亦焉在，树立才须臾。悲风与流水，万古一归墟。不如和叩舷，高歌称钓徒。  

***紫藤花下醉歌用竹垞原韵***  

紫藤书屋古椽橑。紫藤春花复秋槁。紫藤架底读书人，吟魂冢闭萦青草。过从饮酒雕龙客，百岁风镫迹都扫。由来历世犹驹隙，安得长生服龟脑。况余本性杞柳直，戕贼弯回成栲栳。朝走黄沙暮归坐，便觉明镫贤昼杲。今日携行差快意，佳士花阴共怀抱。虬龙两榦拏空立，璎珞万条垂地倒。晚春蜂蝶惜来迟，夕照尊罍归厌早。赏花京洛稀常遇，吹鬓东风易先老。承恩自昔如竹垞，抵巘一旦辞琼岛男儿恨不早归去，脱粟可餐衣布祅。鄙人欲作鸡栖桀，多士自欣鱼在藻。乘舸春水向江湖，回首花前几人好。  

***德州浮桥***  

运河绕齐鲁，势若张大弓。隈中抱泰岳，两萧垂向东。德州倚河壖，南北適要冲。帆樯绕其外，车马出其中。浮桥与流水，午贯相横纵。嗟我游中原，来往如飞鸿。弱冠一川水，屡照将成翁。大泽涌飘云，沧海起飞龙。鼓荡漳汶气，日观交鸿濛。落叶下河隄，飞雨来淙淙。观河吾眼在，凭槛望秋风。  

从千佛寺回过趵突泉暮饮张家园。  

济南城南山正横，人言山前舜所耕。崩榛衰草蔽秋色，古井深崖余昔清。晓入南山僧住院，为访北宋人题名。初阳穿入洞窈曲，佛龛凿破山峥嵘。大明湖动水云白，华不注抽烟雾表。惘然凭栏忽叹惜，古人不与余同生。南寻日观谅未可，回念滦源重一经。流穿山骨轴中出，人绕瀵魁轮外行。谁言渴马半崖水，解作黄牛三峡声。显晦动静一致耳，惜哉枉使群儿惊。败荷衰柳下零乱，夕阳逝雁高青冥。却入荒园洗盏坐，旁有小泉时复鸣。  

***获嘉渡河***  

河北山形压天半，左挟军都东海岸。云腾风掣到河阳，二千余里青一断。我来经过卫州西，云巘回头百回看。竹林亭立明玕清，原泉飞下珍珠散。想见幽人尚《考槃》，安得同归脱鞿绊。北风忽出白陉口，吹渡秋河百川灌。山川聊供中流喜，舟车顾有知津叹。西南广武数峰来，屈指英雄几更换。  

***应山至孝感道中***  

山光异远近，间若重楼花。行人度高下，起落波中槎。足迹未辨郧随国，半生左史窥浮夸。义阳关南出鸟道，纵观苍壁澂朝霞。野田茅屋秋未冷，高藤翠木樛相加。千峰南尽出江面，一鸟东可投吾家。上游势已据荆郢，左肱曲更招蕲巴。胸吞云梦不芥带，囊括汉国无离亻瓜。宜有奇才表荆楚，不然深谷逃麏。惜哉我行不得遇，翩翩且逐投林鸦。  

***万寿寺松树歌呈张祭酒***  

万寿寺有元朝松，七株偃仰无一同。五百余年到今植，几时变化风雨中。我来频见尚动色，拏攫未敢趋当中。甲戌京华夏初及，礼闱始散群贤集。翰林邀客会城西，寺门正带朝晖入。冥冥气蓄雷霆寒，飒飒风摇露枝湿。是时同辈八九人，鼐也年才逾二十。同披单衫趿轻履，一时散向松间立。风流诸客皆好文，当筵意气凌青云。有松尝经几辈客，高谕松前曾几闻。自从车马寺外分，十年一半为丘坟。呜呼此地松犹在，薄游曳杖僧窗外。万里秋吹辽海空，重阴昼塞西山隘。独听■飗恐欲生，况经摇落情先废。借问种松树，松树何处无。吾邑最南境，何止百万株。上枝摇荡潜霍云，下根磅礴松山湖。往往中有宋元植，荣枯萝茑腾鼪鼯。年少去之归老天，何泥不归使松孤。君不念男儿莫待齿发脱，无情松树始长活。  

***赏番图为李西华侍郎题***  

禹昔导川疏沟渠，四载不及东南墟。漫天涨海游龙鱼，西界闽越东尾闾。百岛散处黑子如，自汉不属王无诸。圣朝持载配地舆，郑氏世窃蛮岛居。曷不稽首朝殿除，仁皇在阼二纪余。天戈南指皆薅锄，设立郡县轨同车。御史监郡法秦初，岁在困敦月在余。临川黄门受诏书，南征轺传前建旟。举帆度海风帷祛，宣恩谕德遍里庐。是时万汇蒙煦嘘，启之辟之其柽椐。绕屋种竹及芭苴，枸榔余甘椰栟榈。四时青青百穀蔬，流脂稻米有余糈。转市海内连籧篨，吏治清静绝诈狙。因俗示礼两相于，海风不复迁鶢鶋。番人秉性岂异余，与民杂处鼵并鵌。春秋射猎山作阹，篾带束腰瞻耳锯。身衣鹿皮弓箖箊，沙鱼登岸脱填淤。距跃三百如蟾蜍，迹缠迹速升山岨。舍矢丽龟及豪猪，相聚牵臂饮以醵。好人怒兽或龃龉，抚之有道难自纾。草薙禽狝岂义与，使者治定靡纷挐。乃命颁赏布燕誉，天清海宴风飏裾。使者之幄面广虚，诸番部众从长胥。相排压背蟩駏驉，佩刀守将跪举袪。受命分赐金帛繻，牵羊肩酒持巾帤。既赐拜舞欢情摅，蛮歌振股疑蚣蝑。使者阅岁菑未畬，归逾江淮超青徐。清庙重器升璠玙，司空度地九泽潴。藐彼外郡邻沮洳，有番海上思欷歔。道山延阁册广储，公与群儒联珮琚。春风思远梦蘧蘧，陈图示客言既且。辽哉古放龙蛇沮，天子代来恩泽湑。上褚中褚赐衣袽，黄屋之国少踌躇。于今绝域覆腋胠，鲁鸡伏鹄如蜀雓。此图稽典宜宝{宀居}，乃知柔远术不疏。  

***岁除日与子颍登日观观日出作歌***  

泰山到海五百里，日观东看直一指。万峰海上碧沈沈，象伏龙蹲呼不起。夜半云海浮岩空，雪山灭没空云中。参旗正拂天门西，云汉却跨沧海东。海隅云光一线动，山如舞袖招长风。使君长髯真虬龙，我亦鹤骨撑青穹。天风飘飘拂东向，拄杖探出扶桑红。地底金轮几及丈，海右天鸡才一唱。不知万顷冯夷宫，并作红光上天上。使君昔者大峨眉，坚冰磴滑乘如脂。攀空极险才到顶，夜看日出尝如斯。其下濛濛万青岭，中道江水而东之。孤臣羁迹自叹息，中原有路归无时。此生忽忽俄在此，故人偕君良共喜。天以昌君画与诗，又使分符泰山址。男儿自负乔岳身，胸有大海光明暾。即今同立岱宗顶，岂复犹如世上人。大地川原纷四下，中天日月环双循。山海微茫一卷石，云烟变灭千朝昏。驭气终超万物表，东岱西峨何复论。  

***同王禹卿冯拙斋游八公洞循招隐寺归***  

润州山雄如战马，骈饮江中尻未下。长波漂尽百兴亡，古泪登高谁不洒。不知更有南山南，叠嶂云关塞平野。初穿幽谷琅玕入，却听细窦珠玑泻。阴阴鸟语万朱樱，寂寂僧居十兰若。两君梵行正清修，伴我萧閒如结夏。未须不二问维摩，风磬一声言自寡。空阶久坐袂生寒，小嶂试登筇可舍。更斟虎跑甘如乳，重过竹林青没踝。岂徒公辈爱家山，我亦淹留为白社。江风吹面迓归途，还入喧声攒万瓦。  

***杂诗***  

谁植高原树，花叶相离披。幽阴上蔽日，野鸟中巢之。朝飞呼其友，暮宿呼其儿。岂不乐平生，久讬终不移。微霜变青绿，凉风又先吹。余叶犹满林，飒飒声何悲。四海谅云广，欲逝顾裴。独食虽得饱，不如群食饥。一夕不相亲，百年安得知。但冀藏弱羽，奚必栖高枝。  

挟瑟昔侍君，中宵错明烛。芳尊前既陈，众女皆列幄。不谓微且鄙，过蒙君顾辱。为君起新声，竭才自结束。盼睐人心移，曾无待终曲。堂上有万里，薄帷能蔽目。亲者巧有余，疏者拙不足。欲逝不敢远，沈吟就别屋。秋风拂阶墀，皎月如寒玉。恐欲传清光，为人照幽独。  

阳泽将被物，秭鹈乃先嗥。天运苟不通，密云在西郊。哲人亦何为，讬与万物遨。语默非有心，进退一所遭。嗟彼盛名哗，虽值禹与尧。不容蓬艾閒，乃有脍胥敖。  

握有荆山璧，不以易银镠。韶虞发高音，阳阿何足讴。高门击钟磬，尊爵缺献酬。酒肉虽饫人，豪杰当怀羞。不闻弋鸾皇，披羽持为裘。一朝毁周鼎，铸作棘与耰。白首不能言，小子方咿嘎。原舍中闺态，君当听道周。  

步陟高岩巅，浮云郁如海。扶桑升圜日，眩曜生五采。宛虹首幽恒，江汉拕其尾。氛雾倏清澂，岛岳乃错峙。俯听深峥嵘，空曲巨声起。勃上充元天，下达幽泉底。倡始义黄前，万世卒未止。倾耳魂九逝，返乃得宫徵。独抱虚音归，中心窃自喜。写曲欲遗谁，冀有伶伦耳。  

***题张篁村万木奇峰图***  

一峰崛起天当中，撑拄元气开鸿濛。左右阖辟两巨壑，迳路各绝风云通。松风远自云中起，摇荡云光山色里。水交山断置人家，松响溪声动窗几。岩高谷迥居无邻，松林有路无行人。岂非高士尝避秦，自此千载无问津。又疑灵境与世隔，乃是天地神物之所珍。我家龙眠东，西望两谷口。每至夕阳时，岚光纷照牖。日月逝矣身今衰，芒屦竟隔青崖嵬。却寻图中幽谷到穷处，忽有数峰天际来。张君画山最得古人妙，俯视百年画史皆尘埃。人家收得尺绢素，屈指不数王麓台。何况林卉与翎羽，扰扰俗工何足取。韩幹戴嵩堪障壁，徐熙周昉遗儿女。落落平生山水情，移将看画亦眼明。于今安得张君死复生，与余结茅共对青山青。  

***游摄山***  

学道苦不深，尘扰辄有损。所赖行游趣，养真复吾本。况兹绝静丽，深谷抱重巘。始寻寺钟来，回视村迳远。怪石倚磵兴，奇柯冒岩偃。幽日暖疏照，流籁逝忽返。偶接道人谈，世外情亦悃。久处山气寒，眺尽夕阳晚。鸟宿人语绝，暗响无一遯。圆月见松上，长影散偃蹇。邈当遗视听，于法求奥梱。达彼无生寂，见兹有物掍。岂必闭石窟，没齿食芝菌。  

凿石龛像佛，远自齐梁为。累世导师居，龙象固有仪。何意入僧室，隆准乃可窥。当时平僣乱，四海诚福禔。所嗟攀龙鳞，十九遭焚<歹奇>。战兢展遗像，目角流千铍。想见刘宋辈，日侍岂不危。篝火息夜榻，闻钟逐晨麋。朝日草露间，往读始兴碑。慨叹阅千古，谁识无成亏。  

***米友仁楚江风雨图卷***  

万山欲驾云飞去，风雨江声挟东注。波翻雨横客登楼，天地浑茫不知处。藤厓高下县太阴，霾雾冥濛露江树。飒飒风漂劲柯动，急雨小停江浪涌。低昂岛溆数舟行，寂寞鱼龙暮天恐。楚江晴甸亦苍茫，况值萧条风雨凉。山鬼含睇帝子怨，海洲忽近吴天荒。破墨氤氲载元气，胸前突出山川势。不须惨淡拟形模，元是分明出层次。君不见阿章早许元晖继，楚山已进先皇秘。此图卷末复题诗，南朝又见颠翁字。父子峥嵘书画学，江山慨叹迁移事。五百年来江自流，江城余亦澹淹留。借来宝墨流虹卷，且慰无憀风雨秋。  

***赠戴东原***  

新闻高论诎田巴，槐市秋来步落花。群士盛衰占硕果，六经明晦望萌芽。汉儒止数扬雄氏，鲁使犹迷颜阖家。未必蒲轮徵晚至，即今名已动京华。  

***寄和刘海峰三丈游伊阙之作***  

闻去梁园超广武，西登阙塞眺黄河。伊阳风雨从中出，洛下山川向北多。白发上宾聊自许，青春归兴复如何。且从浩荡诗怀剧，莫念沈沦壮岁过。  

***一青仲孚往金陵属访耕南三丈消息***  

域中前辈尽穨颜，混迹刘伶尚闭关。孤艇著书江水上，百年阅世酒尊间。天边落木流杨子，秋尽寒云出蒋山。若忆团亭旧渔钓，挂帆明月共君还。  

***榆中***  

直北天低见碛山，黄河南下曲如环。白榆夜杂雕戈戍，青草春稀牧马还。寒吹满空云出塞，暮天无色日平关。千秋犹对秦时月，多少功名大漠间。  

***登永济寺是中山旧园***  

中山王亦起临濠，万马中原返节旄。坊第大功酬上将，江天小阁坐人豪。绮罗昔有岩花见，钟磬今流石殿高。凭槛碧云飞鸟外，夕阳天压广陵涛。  

***金陵晓发***  

湖海茫茫晓未分，风烟漠漠棹还闻。连宵雪压横江水，半壁山腾建业云。春气卧龙将跋浪，寒天断雁不成群。乘潮鼓楫离淮口，击剑悲歌下海濆。  

***邳州***  

辽阔山川纵远游，又欹风帽过邳州。千秋遗迹寻黄石，一片寒阳下白楼。难得真龙逢汉帝，易将穷虎缚温侯。英雄潦倒寻常事，惜与曹瞒作画筹。  

***过汶上吊王彦章***  

杨刘兵度大梁危，饮泣犹当奋一麾。乱世鸟飞难择木，男儿豹死自留皮。天连白草横残垒，日落阴风拥大旗。莫问夹河争战地，浑流徙去黍离离。  

***夜起岳阳楼见月***  

高楼深夜静秋空，荡荡江湖积气通。万顷波平天四面，九霄风定月当中。云间朱鸟峰何处，水上苍龙瑟未终。便欲拂衣琼岛外，止留清啸落湘东。  

***荡阴有怀嵇侍中***  

晋朝城垒结愁云，播荡金舆此战氛。事去苌弘犹有血，时危繻葛不能军。冥鸿物外谁当篡，野鹤鸡中故不群。西望山阳林竹尽，寒声萧瑟讵堪闻。  

***东梁山僧舍***  

津涛行复滞，峡嶂路还缘。石壁凌江阁，风林隔浦舡。鹘盘崖树侧，犭屯出浪花巅。往迹无俦伴，春阴弥悄然。  

***竹林寺怀王禹卿***  

盘磴上香台，双峰倚槛开。江流天影尽，海气地阴来。左右皆松响，萧条独客回。他时君到此，空复忆徘徊。  

***最高峰登眺***  

已上嶕峣又佛台，正逢秋霁夕阳开。地穷江海与天际，山自岷嶓夹水来。南国中原同下頫，华林衰草几千回。何当住此云霄上，长与星房日驭陪。  

***挽袁简斋***  

早应词科称玉堂，出临大邑见文章。流传政牍吴歈里，得助诗才蒋阜旁。官罢买田如好畤，身亡起冢在桐乡。祇怜行乐平生地，门掩西州澹夕阳。  

文集珍传一世间，兼闻海外戴舟还。千篇少孺常随事，九百《虞初》更解颜。灶下媪通情委曲，砚旁奴爱句斒斑。浑天潭思胡为者，纵得侯芭亦等閒。  

馆阁江湖并盛名，胸苞今古手持衡。当关报客无朝暮，下笔嘘枯有性情。群辈角巾从郭泰，公侯小巷候君卿。希光时彦今多少，篱溷辛勤怅赋成。  

半世秦淮作水嬉，沙棠舟送玉箫迟。锦镫耽宴韩熙载，红粉惊狂杜牧之。点缀江山成绮丽，风流冠盖竞攀追。烟花六代销沈后，又到随园感旧时。  

***寒食雨***  

细雨泠风日夜催，阴沈庭户长莓苔。山城树底花频坠，关路淮南客未来。三月晚春悲老物，百年后死待奇才。坐看暝色阶前合，北响寒空数雁哀。  

***翠微亭***  

兰若门中山迳清，攀跻几折与云平。排空叠嶂穿城入，铺地横江隔树明。天运九秋如有怨，人思万古到无生。奇文腐草要同尽，何用登高作赋名。  

***题赵雨亭出关图***  

冰雪天山照往来，悬旌四见玉门开。尊前渥赭颜如昔，身是唐朝老万回。  

***离思***  

画角一声江郭，布帆几叠风亭。前日故人千里，倚楼依旧山青。  

***敬敷书院值雪***  

空庭残雪尚飘萧，时有栖鸦语寂寥。久坐不知身世处，起登高阁见江潮。  

***朱白泉观察以仆往昔访其先公运使于泰安时所作诗文各一首同装成卷见示感题***  

平生交友接龙门，霁雪高山共酒尊。立处不知天下小，坐中祇谓古人存。文章海内亡知己，旄节江东见后昆。留得白头如梦过，旧书重展落啼痕。  

***褚廷璋***  

褚廷璋，字左峨，号筠心，长洲人。乾隆癸未进士，改庶吉士，历官侍读学士。有《筠心书屋诗钞》。  

***寻西迹诸山***  

寻山不厌深，远与白云合。云山互周遭，一气想输纳。团团明镜围，点点青螺匝。阴晴换朝昏，清景赴遥睫。人家梅花市，数里香复沓。谿回晓烟迷，径转残雪踏。佳游及春归，携屐兴屡惬。林峦启仙姿，洞府谢尘劫。指顾三山椒，霞气在巾屟。竟思骖青鸾，一笑左神接。  

***自恩县至平原县途间积水***  

官衢积行潦，绕径出禾亩。纵横贸东西，登顿失前后。露叶纷拂面，风条乱捎肘。纡回深丛间，屡误问野叟。大河仍前横，半浸隄上柳。肩舆随波轩，拥卫戴而负。鸦飞类衔尾，猱度象接手。侧踔泥径横，斜奔石坡陡。一里迟及三，十步危得九。少焉赴夷涂，孤塔露平阜。村场转碌碡，篱案杂盆缶。瞥见贵客来，喧骇乃鸡狗。就阴老树根，晚风动林薮。暂解从役烦，一掬清入口。方塘水含漪，嫩碧翦秋韭。  

***自太湖县至宿松县境***  

乍入松滋雨似油，小姑想像髻光浮。秋云万本枫香驿，野水三篙桑落洲。官冷漫劳双弩候，主贤虚借八行酬 。明晨吴楚分南北，灊皖龙眠是旧游。  

***朱亭***  

一簇人烟密，沿缘杜若洲。市门低有树，山屋迥成楼。网影斜阳漏，帆痕宿雨收。最宜春水活，槛外狎凫鸥。  

***沅陵道中观夹岸诸山奇秀可喜***  

绿波如美人，名山似良友。故交萦梦寐，家山别已久。兹晨觌群皱，若揖若招手。彷佛会面初，合志讬侪耦。或泽如少年，或苍如耆耇。或好如自爱，或奇如独负。或如望矫足，或如思頫首。或如吟耸肩，或如笑哆口。或据厂如坐，或连冈如走。或戴树如冠，或垂藤如绶。貌或庄且严，品或端更厚。质或理而文，气或静以寿。左右应不暇，仓猝遇惟偶。拟繙志乘名，一一记谁某。山花知我来，烂漫吐红黝。山鸟知我来，啾啁竞呼雊。山云知我来，滃郁自纷纠。山灵知我来，万象各开剖。昌黎赋《南山》，卓荦得未有。我笔弱不振，报之愧琼玖。层峦影摇江，一别清且浏。俯窥明镜妆，亦不我訾丑。山川能娱人，有美且兼受。  

***自辰谿舟行至沪谿用玉松自溆浦至辰谿道中韵***  

小雨辰谿道，乘流两桨间。垂藤花■■，夹树鸟绵蛮。云堕仙人屋，风高帝女山。翻嫌滩意稳，不遣听潺湲。  

拾薪波面女，采铁岭头人。别种兼苗猓，遗风信鬼神。时清谿少瘴，戍古野余磷。往事传吴孽，茫茫感劫尘。  

***良乡早发***  

旅梦雄鸡破，肩舆纳曙光。晓寒怜半月，新霁爱初阳。鸟下芙蓉渚，虫吟薜荔墙。炊烟茅屋外，秫陇间青黄。  

***南平道中***  

南平山色佳，峰峦互陵跨。置身万绿中，衣袂与之化。晓凉风疏疏，候已殊藻夏。枫林数叶丹，感此秋气乍。逶迆上白沙，旭影林际射。坡陀八九重，高下势衔卸。进步恃前猛，稍懈力不暇。山腰簇人居，结构仿台榭。飞檐翼奔泉，百尺向空泻。潺湲赴沧峡，茶洋递迎迓。殷雷转空壑，万古阅晨夜。不厌尘根喧，濯缨就岩罅。他年傥重过，诛茅数弓借。枕漱高人踪，泉石本无价。  

***西阳岭***  

层青何崔巍，左右束山峡。乔荫森参天，岩巘互积压。中界一线隄，登顿苦力怯。万古擅形势，风云护周匝。桓桓胡将军，昔此驻戈鈒。受困伪汉余，星沈一军泣。遗容依古佛，香火阅僧腊。夜半松涛翻，犹疑阵云合。官邮孟冬初，倚筇凌<山截>嶪。书生愧毛锥，怀古气空慑。萧条四山风，日晚冷巾袷。惊禽向客啼，扑面堕残叶。  

***登子陵钓台***  

几人高倚石阑看，绝顶荒台数百盘。山色剩分残照紫，江波留映客星寒。苍凉雪月贤王馆，寂寞弓力大将坛。只有磻溪殊出处，千秋两地一渔竿。  

***董潮***  

董潮，字晓沧，号东亭，海盐人。乾隆癸未进士，改庶吉士，授编修。有《红豆集》。  

***春日***  

素几横秋水，轻寒漫玉琴。閒愁春雨歇，短梦落花深。卧病生寥寂，相思久滞淫。归云千里外，杳杳故乡心。  

***晚霁***  

客意不堪晚，凭栏暮气横。断虹明古涧，凉雨过高城。乡信怀千里，寒蝉更一声。太行山色好，向我碧无情。  

***马上望西山***  

谷口远烟微，苍然起寒色。不知尘士中，有此翠欲滴。回峰断归云，半岭积余日。钟遥寺不分，雪浅径微出。望眼极空明，新妆殊姽婳。征途逼岁新，游子倦行役。对此融心神，庶几慰躅踯。欲携九节筇，线路通双屐。手揽碧芙蓉，凌虚送归翼。怅望渺灵源，马蹄去安极。  

***舟泊半山***  

去秋三度临平路，今日重来值禁烟。寒食杏花山店酒，春风杨柳寺门船。田园归计知何日，鸥鸟相思又隔年。坏壁閒寻旧题句，雨昏残墨尚依然。  

***京口渡江***  

轻帆如叶下吴头，晚景苍茫动客愁。云净芜城山过雨，江空瓜步雁横秋。铃音几处烟中寺，镫影谁家水上楼。最是二分明月好，玉箫声里宿扬州。  

***祝德麟***  

祝德麟，字止堂，号芷塘，海宁人。乾隆癸未进士，改庶吉士，授编修，历官御史。有《悦亲楼诗集》。  

***漂母祠***  

淮水汤汤拂柳丝，韩侯遗迹至今垂。平生未报人恩处，不敢轻过漂母祠。  

***咸阳怀古***  

金虎宫邻事已遥，雄图想像祖龙骄。辟开万古官家局，梦断三山海水潮。白璧尚疑天帝醉，黄泉犹认八州招。谁知即借烧书炬，烧得阿房土尽焦。  

忽然亭长作官家，创业宁徒马上夸。祸水未防身后雉，天心终断道前蛇。金刀历数开基正，钟室功臣报施差。一样宠姬输项羽，楚歌歌罢恨无涯。  

***通天台***  

清渭流无极，高台迹已平。寻常兴废事，何与沈初明。  

***柴关岭***  

水怒云愁鸟语欢，柴关立马望中宽。诸峰脚底小于豆，身在半天风雨寒。  

***马伏波墓***  

飞凤山南野草秋，鸢声长啸使人愁。威灵铜柱先诸葛，潦雾蛮溪愧少游。马革有情尸可裹，云台无命象难留。满坟薏苡离离实，还拟明殊几斛收。  

***山海关***  

神武开天万世功，真人驾驭必英雄。家臣衮绣来姬旦，降表书辞得窦融。电扫黄巾沧海畔，星驰金甲玉关东。归心岂假驱除力，云气飞扬满沛丰。  

***李铎***  

李铎，字振文，号琪园，寿光人。乾隆癸未进士，改庶吉士，授检讨，历官宁武同知。有《琪园诗草》、《冷玉岩集》。  

***摩诃峰下作***  

偶然碧山下，衣袂薄天风。清磬有时落，白云无路通。远人秋色里，断雨夕阳中。目送僧归去，千林柿叶红。  

***曹焜***  

曹焜，字素为，号小牧，又号秋渔，嘉善人。乾隆癸未进士，历官嘉定知府，改户部员外郎。有《小牧吟稿》、《楚游草》。  

***和杜凝台观察登雅州城楼***  

独据胡床啸远雯，冉駹邛笮望中分。划开玉斧浮春涨，凿破铜山閟夕曛。阃外量沙才似斗，渡头挥扇气如云。风流江左今谁属，谈笑还应冠一军。  

千叠碉门落照中，旌旗犹记汉时功。横磨十万边尘暗，直指西南使节通。出塞风云思壮士，登坛剑珮识元戎。圣朝声教原无外，未忍蛮陬阻会同。  

从军两度阅秋冬，蕉鹿偏教得失重。叱驭未妨过峻阪，诧牛曾此劝春农。朝开毳帐炎风入，夜草边书冻墨浓。惭愧白衣犹领职，扬舲三月下巴賨。  

***李调元***  

李调元，字雨村，绵州人。乾隆癸未进士，历官直隶通永兵备道。有《童山诗集》。  

***由白塔灞渡东津***  

出郭眄遥岑，过渡得佳境。长风走溪声，落日横塔影。入林路愈细，村口光耿耿。彷佛别有天，鸡犬自闾井。不见打鱼人，但见钓鱼艇。  

***黄州晚泊***  

赤壁烟初合，乌林月欲升。鸟投遥岸树，人语隔江镫。梦去家疑近，愁来枕自凭。天涯游子意，寒夜总难胜。  

***清远峡***  

日日看山行，山亦日日变。就中数清远，造物工锻炼。危崖势欲合，巨灵擘两片。凿开混沌天，中通江一线。泉多伏莽飞，石半临江断。云截峰腰齐，雨洗岩容换。木客解吟诗，枫人尽目悍。树根长于蛇，入壁忽不见。但闻隔涧中，时有猿相唤。所见旋即忘，究竟空健羡。不如坐孤舟，读尽书一卷。  

***舟中晚兴***  

漫说心如箭，其如棹泊迟。人喧上滩处，鸥避下帆时。路转山犹见，钟鸣寺始知。回头语黄帽，此地正宜诗。  

***袁树***  

袁树，字豆村，号香亭，仁和人。乾隆癸未进士，历官肇庆知府。有《红豆村人诗稿》。  

***伤春***  

几树莺啼酒半醺，声声唤起杜司勋。初三斜月今宵见，第一春雷昨夜闻。愁欲遣时偏听雨，梦初回处尚疑云。沈郎腰本无多少，又被东风瘦几分。  

乍减东风二月寒，雨痕犹湿小阑干。荷珠倾处重圆易，蕉叶开时再卷难。绿酒我能浇块垒，黄粱人自梦邯郸。柳条惹得离情乱，只管青青系玉鞍。  

***磨盘山中遇雨***  

乱山急雨来，匹马骋孤往。云裹马蹄重，雨压风头响。急泉奔下山，匹练平如掌。  

***苦雨无聊偶忆随园秦淮风景为诗二章分寄家兄存斋陆甥豫庭***  

梅雨声中想六朝，随园形胜郁苕峣。琴弹一曲云生榻，水发双溪响过桥。熟鸟不惊棋子落，新诗能读女儿娇。风光我又经年别，愁说江南归路遥。  

此日秦淮日正长，绿杨红袖影双双。月明歌管常无夜，水长镫船直并窗。家里小山藏古洞，渡头花片扑春缸。潮生潮落翻新句，流得诗情入大江。  

***晓起柬曲江***  

晓起阑跚病未瘥，幽窗倦启眼婆娑。斜风深院狂吹树，小雨湘帘冷作波。花意引回香力细，秋思分与雁声多。茂陵同是天涯客，可也书空唤奈何。  

***惆怅***  

惆怅桓家作马曹，渴来枉自忆松醪。雨添秋汛涛声大，月近黄河露气高。笳鼓半城吹断雁，星辰午夜逼征袍。凉天辜负文衾滑，归计年年折大刀。  

***京口阻风***  

客与舟俱驻，山沈日又昏。水寒星到底，江近月当门。风色占旗角，潮生辨岸痕。回看南翥雁，远影过前村。  

***观音岩***  

突屼一峰孤，俯仰群山小。深壑镇潜鲸，长空阻飞鸟。直上接穹窿，犹觉青未了。石乳滴成枝，倒挂玉龙爪。洞户启山根，飞楼驾云表。石幡自古今，清磬无昏晓。我欲拜南无，六尘徒扰扰。  

***王嵩高***  

王嵩高，字海山，号少林，宝应人。乾隆癸未进士，历官平乐知府。有《小楼诗集》。  

***焦山夜话***  

颠风吹塔铃，环山大波涌。虚堂佛火明，嗒然无怖恐。高咏溯坡公，后先堪继踵。宵深人未眠，神清骨愈耸。鼎摩云雷纹，鹤忆青田种。呼童启岩扉，霰雪皓已拥。总持饶逸兴，得句如璧拱。蜡屐傥相邀，余亦贾余勇。  

***太皞宓牺氏陵***  

邃古传神母，流光感赤虹。龙书彰圣瑞，日角表皇躬。肇启苞符秘，能侔造化功。纪元开运会，画卦判洪濛。理协阴阳始，几参象数终。三才咸有统，六位嬗无穷。姬孔渊源在，炎黄谥号同。补天咨帝妹，创字授臣工。任宿沿风姓，庭巢列禅通。混茫都邑改，巍焕寝园崇。绀殿凌霄汉，丹陵接华嵩。握图容自肃，衣卉道弥冲。作者斯文祖，钦哉望秩隆。圣朝稽典礼，谟诰述庞鸿。日月觚棱外，乾坤法象中。白龟沦蔡水，苍桧拥斋宫。幽赞诚何极，灵蓍满百丛。  

***玉阶怨***  

班姬辞辇后，纨扇雪霜侵。妾貌那堪惜，君恩良自深。广庭萋绿草，华殿起秋阴。犹胜长门者，空输买赋金。  

***盱眙怀常尉建***  

昔人耽吏隐，曾此驻高轩。白日无公事，青山满县门。调琴寄幽兴，拄笏欲忘言。不见神仙尉，诗成谁与论。  

***龙山寺别念昔二叔***  

荦确行陂陀，苍然四山暮。淡月生前峰，照见招提路。远水送孤舟，长天隐春树。渔镫波外悬，僧磬烟中度。怊怅竹林人，来朝峭帆去。  

***罗两峰画鬼趣图***  

罗生画手今所无，游戏乃作鬼董狐。希求虚怯堕彼趣，修罗岂与人群殊。以清净眼烛幽昧，出神通力追形模。你弥游观怛犁御，五百城渚环睢盱。华鬘象马有威德，蓬裸或被诸天驱。佛云饿鬼三十六，针毛炬口焦皮肤。亿耳索水那得饮，造十恶业生三途。兴酣泼墨写精怪，青林月黑烟模糊。髑髅人立相向语，阴风飒飒鸺鹠呼。魌头硕腹厥状丑，伶仃瘦骨撑朽株。奇鬼搏人面蓝色，勒那绣利招其徒。谁持敝盖插蕉扇，强者颐指弱者趋。爱河沈溺不知厌，韶颜一瞬鸠槃荼。无常旁瞰吁可畏，譬若灌顶凉醍醐。罗生写此非玩世，愿离五欲求真吾。贪嗔痴爱皆妄想，神识昬惰空顽躯。刘龙营财笑抚掌，送人作郡遭揶揄。得钱肯许定伯卖，醉归勿倩黎邱扶。坡公好说姑忘听，阮瞻持论无乃迂。然犀照水太相逼，铸鼎象物畴能逋。道子曾摹地狱相，龚开亦有搜山图。荒唐吊诡擅能事，要从恐怖生怡娱，请君盥手绘大士，慈云香海青莲趺。竹林昼静散花雨，杨枝甘露霑冥途。一切有情尽回向，群生各得衣中珠。夔魖罔两久潜匿，烟云变灭归须臾。青天白日大欢喜，辟邪安用悬桃符。  

***江研农杨柳枝词画册***  

垂虹宛转赤阑桥，几树依依学舞腰。至竟不知攀折苦，春来依旧绾长条。  

柔条初种不胜鸦，青粉墙边问阿家。恰悔当初容易别，几番飞絮又飞花。  

***瓯北谭祁阳往事有感次韵***  

黄粱梦里记曾游，争羡陶公督八州。燕去空堂巢已覆，鹤归华表冢难求。论诗跌宕须眉在，话旧凄凉涕泗流。同是故人兼故吏，相看霜雪各盈头。  

***张九钺***  

张九钺，字度西，号紫岘，湘潭人。乾隆壬午举人，癸未明通榜，官海阳知县。有《陶园集》。  

***夜宿七级闸闻水声有感***  

秋雨打孤篷，游子中夜觉。篝镫凄以凉，百物下寥阔。闸口何嗷嘈，一夜积涛蹙。抑扬疑远近，往返杂歌哭。低吟不能长，万感满胸曲。想见故山阿，流泉灌茅屋。荷锄觇远脉，濯足乱新绿。幽期隔尘沙，岁月惜局促。南莼久思张，北士不轻陆。乡思逐推迁，羁愁震耳目。此身尚惝怳，所宅亦未卜。壮齿不恒居，古言有三复。起弄明月流，湿光滴衣幅。  

***暮过高邮州***  

甓社湖深水指东，玩珠楼影拂征篷。荻花香冷歌前月，蒲叶声多酒后风。乡梦夜兼柔橹发，诗怀秋与远烟空。文游台畔登临意，一枕寒螀恨未穷。  

***回山行***  

青山不放江出楚，北斗茫茫落洲渚。天兵破浪斩青冥，云梦潇湘罅如缕。青冥罅里拏舟上，逼眼精灵狎空旷。舵侧樯回变怪生，若与舟争谁肯让。雪骨崩空朽龙虎，皴皮削屑生霜雨。西风巫峡摇臂脚，东旭金焦吐门户。石根驾涛袅相逼，漾荡冲融嵌虚碧。半占青天乌鹊巢，下沈斜日鼋鼍宅。枯枫老杉皆十围，根盘蛇蜴叶倒垂。寺门高开大竹翳，阴风或恐来山夔。下临公瑾散花洲，南屏远映宿雾收。棹声呕哑落空翠，凫鹥散乱凌清秋。造物好奇不好平，幽人于此得性情。玲珑破碎那自惜，梦魂图画生其精。采石马当犹趁客，及兹每叹飘毫发。安得冥冥万丈梯，举袖长挥失吴越。  

***哀太仓龚生肩吾***  

乾坤无处置狂才，只合抽身走夜台。笔落鬼神终避焰，哭残山水为留哀。塞高鸡鹿弯弓出，梁拥鼋鼍草檄来。大府机谋谁倚仗，一樽空自酹苍苔。  

名场不惜拔蝥弧，经史填胸得气粗。一卷丹黄樊绍述，平生名字庾肩吾。曾倾美酝看余饮，不道雄谭失子孤。扑枣贳裘歌散尽，章江风雨夜模糊。  

***渡盘龙江***  

马影与人语，斜阳共一溪。鸟归滇海外，雪在五华西。客事惟山水，幽寻有筰黎。谁能作拘检，拥卷听晨鸡。  

***山阴潘筠轩学士招同汪九观旂沈大俨斋集冶城寓轩时学士自大梁返***  

美人天际留不得，飘零反作长千客。大江不洗宫锦袍，仍带玉堂旧颜色。三花携出少室山，梁园词赋争追攀。归来黄金快手尽，笑对文君眉黛寒。谢公墩前一招手，为余吹笛秦淮口。叱散南朝裙屐人，隔林呼到王昙首。东山何必携丝竹，读书论文豪亦足。薰风绕室泛红兰，斜日摇樽鸣翠木。前楹移席杯纵横，更阑凉露下不惊。蒋山明星落四五，月华欲向东南倾。昨夜天鸡啼一声，引我天姥峰头行。镜湖荷花三百里，中有山东狂李生。先生只说镜湖好，但有鲈鱼归及早。明日相思京口舟，他时并马山阴道。  

***覆箱峰下题彭氏书楼***  

独汝村居好，千峰立户前。桃花一溪雨，枫叶半楼天。捉瓮翻衣湿，呼儿网鲤旋。此中事儒术，亦足抵神仙。  

***访李望都敏夫不值***  

别子青山短簿祠，十年放浪欲何之。未成梦泽捞虾侣，且逐并州食雁儿。枯涧薄冰行客路，容林黄叶晓愁时。如今各逐风尘去，不必相逢话夙期。  

***题唐三龛佛像记名刻后***  

中郎石经立太学，六经文字天完新。兰台漆书扫谬误，势壮河岳光星辰。千车聚观日阗咽，摹写纸贵传八分。黄初补以三字体，兼学鲁鲋邯郸淳。四十八枚列两庑，圣典一线悬嶙峋。所伤浮屠立精舍。毁以作壁绘鬼神。牧童坐踞鼷鼠宿，抛掷瀍水蒙荆榛。呜呼此经遭此厄，不殊秦火为燔焚。隋唐迁移荡然尽，洛阳无复留贞珉。二千年落人间者，毫芒犹可争瑶琨。雝鼎敔敦结梦想，好古之士群酸辛。三龛作记伊何人。风霜不剥雷不皴，大书深刻骄千春。  

## ●卷九十二

***费淳***  

费淳，字筠浦，钱塘人。乾隆癸未进士，授刑部主事，官至体仁阁大学士。谥文恪。  

诗话：文恪初守太原，民争水利，令开渠分溉。渠成，民筑桥其上，曰“费公桥”。洊擢苏抚，值岁旱，跪赤日中三日乃雨，民为绘图赋诗以颂。督两江长兵部，奉使行河，经画周密，遂正揆席。坐事左迁，复长工部。年七十三而卒，命还旧秩，用辅臣例予恤。  

***蛟川包节妇诗***  

苍松摧劲枝，女萝失所讬。憔悴当秋风，枯条自缠络。哀哀寡妇心，俯仰伤摇落。遗腹有孤儿，一线何单弱。贞心事鞠拊，逝者如可作。老翁况垂白，黾勉奉羹臛。何期天不吊，祝融复为虐。劬劳信备尝，谁能恤惸独。茕茕三十年，双泪血枯涸。慈乌毛羽丰，悲鸣动寥廓。恩晖荡白日，光明澈泉壑。苦节或可酬。绰楔双金雘。彫松有根荄，岂系老丛薄。  

***沈初***  

沈初，字景初，号萃岩，又号云椒，平湖人。乾隆壬午以举人召试，授内阁中书。癸未一甲二名进士，授编修，官至户部尚书。谥文恪。有《兰韵堂诗集》。  

***寄朱笠亭***  

隔年离恨未能平，枨触空庭暮雨声。几日青苔连竹榻，一春绿树掩柴荆。风云径路空辽绝，诗酒情怀懒送迎。便欲携琴寻叔夜，坐看海月沓潮生。  

***秦淮春泛***  

雪色单衫汙酒红，客愁一路棹声中。诗情添似桃花水，春梦轻于柳絮风。绿野亭台千里隔，碧城消息几时通。江流不逐征帆去，却与人心只向东。  

***阮吾山邀同徐松厂祝芷塘过法源寺看海棠和吾山原韵***  

昨朝归骑随春风，墙头始见繁枝红。颇思江南好春色，懊恨残梦催晨钟。丁宁将车不辞远，准待明日寻城东。爱花正值探花使，招提一树晴霞烘。却如有语向元子，只恐欲睡闻苏公。多情岂必谢儿女，旖旎自解怜柔踪。红苞乍拆最娇小，深意含蓄诗人胸。香车宝马满京国，藏春却在禅门空。虚堂梵放下夕鸟，濛濛花影烟光笼。  

***下直闻蝉***  

本以清高者，而来紫禁中。质轻惟受露，声远不因风。漫忆林阴静，偏依殿角崇。莫嫌幽趣少，歊暑听全空。  

***吴省钦***  

吴省钦，字冲之，南汇人。乾隆癸未进士，改庶吉士，授编修，官至左都御史。有《白华草堂诗钞》。  

***观景德镇所造内窑瓷器***  

鄱湖鬼吐青红烟，火龙十里无停鞭。百虫将军告薪尽，多钱巨贾徕鸣舷。街衢洞达万家聚，人不得顾车难还。人间伎巧系天象，兹直荧惑星文悬。居民烧瓷谢庞杂，瓷其禾菽窑其田。龙鸾花果斗新样，内窑入手尤精专。丛祠遍迎春秋社，桑主群题风火仙。维国六职工居一，埏埴制仅同杯倦。越窑夺翠昉唐代，烧进遂著婆留钱。十三州割据犹尔，矧乃赵宋金瓯全。官哥汝均定继起，到今应换车渠千。有明作者论时会，景陵茂陵归我妍。斗鸡缸教白波卷，斗蟀盆候金风旋。侯家庙市间有此，莱阳粉盝吟争传。方今圣德迈三五，岂数衣皂焚裘贤。汝倕稽首匠心巧，聊以官守申卷卷。白芨断纹妙钩锁，青天缺云映婵嬛。就中慎选当方物，包匦藉用兜罗绵。其余入肆尚高价，合贮广夏铺细旃。我稽五行演畴范，生于其地良弗迁。瑶流祇挹浮梁水，青料还购金华巅。祁门采石捣泥细，淳村披沙结胎坚。伐毛洗髓理太酷，如人去滓来虚元。入窑而还善千变，火候那许毫釐偏。又如学士造道法，急火慢火心头然。遂令法物照青眼，赤手扶出璚枝鲜。盛朝醲化浃区宇，日月<骨出>竁归陶甄。异物不贵贵用物，苦窳间作非勤宣。《礼》云考工《易》尚象，将偕匏器郊格天。如珍商瑚宝轩鼎，金石贞吉随摩编。  

***前蜀王锴书妙法莲华经第一卷残叶三台郑尹出自琴泉寺圮塔同鱼门璞函作***  

墨华香簇《莲华》青，伪朝平章工写经。教圆义正树功德，梓州窣堵牢藏扃。丙寅未月倒霹雳，梵夹灰烬啼杀灵。令君好事拾残叶，纸色黯淡光精荧。武成三年字如漆，龙象拥卫栴檀馨。维唐中原遘末造，行歌机略难拘囹。十军阿父坐延虎，公然作贼来郊坰。紫旗怒麾南寨破，此州入手开巍厅。混元一图告符瑞，建号稳踞金床钉。两川割据国虽小，肯以身舍腾讥詅。佛牙奉献典最秘，僧目抉进恩还停。尔时臣锴被殊遇，劝设写官签乙丁。有来骨相似罗难，玉豪光涌祥麟廷，锴也染翰赞其象，清词丽句锵玲玎。无端兔命受鹰制，水行仙者躬扆屏。畴咨六军判诸卫，而使戈甲惊祅<雷鬼>。唐魂招来礼孔，圣镫观去辉微爧。从容笔谏竟何有，徒举觥令浮绿醽。此州亦系幸游地，银汉曲许人间听。堂堂观察。（宋光葆）暗通款，可有替戾摇风铃。东朝六万疾于卷，回鹘小队嗟竛<立丁>。降书至竟出公手，负荆舆榇天晦暝。野狐泉边急敕到，坐视尔主罹严刑。知尔默邀大慈护，一行摺去身腰鞓。区区忠孝让希济，赋诗吠主颜长頩。要其佥名乞归葬，伏锧几致膏青萍。宗寿一言晚幸中，净福岂或资重冥。寿于文札等清绝，冲妙之观藏绦纟盈。何如此本阅人代，麻茶双眼回昽昤。直同屑金焕浓采，不藉针血沾余腥。想当早朝暮归第，白藤笈子平头拎。霞光百番赐天府，眉砚安傍朱窗棂。毒恼已蠲苾刍佩，妙明顿见琉璃瓶。伏梁闇槛庋藏永，谓仗白业贻欢宁。塔成塔毁难逆料，放佚千百存奇零。其临唐讳笔不缺，与孟石经殊模形。旧君旧国性根浅，雅藻空复翩亭亭。是经居尊品居首，庄诵万一昭聋瞑。柳公度人褚遗教，谁若萤爝谁日星。塔砖残字傥容拓，更乞装示传遐龄。  

***尹伯奇琴台***  

台下泪波腥，台前病叶零。沈江娥媲节，在镐姞分型。衅起门帷舛，听缘室第荧。履霜弹切切，激濑和泠泠。掩袂哀谁偯，褰裳恨未瞑。荓蜂身惝怳，离黍弟伶仃。死孝愚夫悯，徕神醉觋灵。猿声连古峡，芦影断疏汀。亲过矶难已，家屯网適丁。放流循皓白，悲怨达苍冥。地补桑经注，图遗孔殿形。申生量一概，公道在西铭。  

石符拓本（广元县东，百丈关水中有石大如席，上有文如符，人谓之“石符”。传是张道陵所书，佩之能辟邪，孕生男。）  

扶桑茧纸冻云坠，似符非符字非字。其横三尺纵一寻，七剑在腰一槊植。严关百丈厓陡悬，厓下江声响淜濞。沿江上下谿势叉，贴卧盘陀净苔翠。夏涨能禁鱼潦黏，晓钟定使乌朝避。中央如镜天铲工，言是道陵手摩记。樵苏绝迹渔钓稀，响拓登登强罗致。高牙大旆山鬼惊，对仗垂旒渎灵卫。缦文纠结缪篆粗，诵者生箝扪者畏。堂楣高揭辉日星，为是宜男许留佩。阴阳水火千劫沈，伯道无儿命所制。五斗应从邻郡传，三丰或自前朝至。青蛇无袖呵叱来，化入苍纹露真气。罗浮竹叶犹尔为，似此环奇古无二。得毋汉相筹笔余，暗勒仙铭妙垂示。木牛铜釜随烬烟，独有一卷镇赑屃，呼童检点牢记将，勿遣火薰与日晒。五雷劈裂黄石飞，且把《阴符》枕函秘。  

***施朝幹***  

施朝幹，字培叔，号铁如，仪徵人。乾隆癸未进士，历官宗人府府丞。有《六义斋》、《陵阳正声》诸集。  

***游汪氏庄同沙根云作***  

春风吹客心，旷望倚乔林。忽见落花湿，方知流水深。野云留澹影，山鸟递清音。偶语空亭下，幽期好重寻。  

***空山***  

空山时向午，伫立依荆扉。客至鸟声乱，风生凉气微。泄云含夏木，疏雨带晴晖。且复倾茶碗，幽襟自不违。  

***覆舟行为张春帆作***  

十月那得飞霹雳，风来挟水水冲击。船头倒曳船底高，一声下落幽宫阒。众客争抱危樯出，徐上邻船各相觅。一客未见众悲伤，须臾却走过芦荻。张子负才气，志本轻江湖。渡江舟覆死亦易，慷慨尚与常人殊。我今为子喜无恙，神魂不定翻惊吁。太阴鼓气森黪黩，纠纷百怪来深谷。张口食人亦爱才，下士大笑奇士哭。冯夷傲睨舞且歌，千里万里无平陆。但使一日身不死，回身又向此中逐。嗟哉行路难，茫茫若登天。登天苦寥廓，行路忧迍邅。君不见发鸠山中有精卫，衔石填海海水逝。  

***怀张暮青***  

故人春过白云岑，书札经年感别心。何日酒杯同洒泪，千秋怀抱独鸣琴。江清坐久寒花淡，风起帘开夜月深。遥忆谢公亭下路，一家歌咏有遗音。  

***邵伯埭***  

早发平湖口，惊看绝岸虚。水中生白屋，木杪接行鱼。世忆南朝远，筹非太傅疏。欲裁《沟洫志》，感叹望青徐。  

***寄汪存南***  

汪子豪气不可羁，昔我见之青溪湄。踉跄布袍半碎裂，白眼肯顾膏粱儿。堆阜峥嵘塞方寸，喑呜万里天风吹。长江大河入几席，黑龙向人头倒垂。子遗我书值除夕，反覆展看言数百。书久未报心茫然，祇恐怱卒孤肝膈。古来出处各有道，处非远志出小草。屈原怀石杜甫亡，轻薄为文苦颠倒。今子纪年逾二十，《齐谐》《博物》堪搜讨。我年较长逐飞鸿，照镜朱颜难自保。御沟杨柳春青青，忽思白下烟飘零。镫船鼓吹歌已矣，夜饮五子谁能醒。此时张君（暮青）偕子卧，吾与蔡子（芷衫）行前庭。郭生自起添炉火，煮茗座上流芳馨。三更急雨鸣屋角，举头不辨河与星。悲喜变化在俄倾，辞家去里皆伶亻甹。吁嗟乎鸡虫得失无休歇，邮良一去骅骝蹶。劝子孤吟廿四桥，凄凉莫怨扬州月。（存南时客广陵。）  

***申拂珊先生扈跸归自木兰***  

清尘云罕大蒐还，剑珮从容水石间。寒到五更衣上月，秋横数点马头山。塞门回指牛羊静，辇道平看竹木闲。几日天书新草罢，《车攻》高咏冠朝班。  

***冬夜即事简景云客***  

山对重城倚槛看，无边竹柏隐云端。疏钟度水一声静，白月横天万影寒。早晚鱼飧从计拙，关山风雪识交难。犹闻公辈多才者，怀古苍茫语夜阑。  

***闻琵琶***  

琵琶弦急对秋清，弹作关山久别情。借问黄河东去水，几时流尽断肠声。  

***南旺***  

南旺台上朝光清，仙风送我西南行。浩歌却指海云出，七十二泉天际声。  

***韦谦恒***  

韦谦恒，字慎旃，号约轩，又号木翁，芜湖人。乾隆癸未一甲三名进士，授编修，官至贵州巡抚，降鸿胪寺少卿。有《传经堂诗钞》。  

***王昭君***  

不恨丹青误，惟期报国恩。边尘如可靖，妾命不须论。月送关中骑，春归塞上魂。红颜安社稷，青史至今存。  

***过清流关***  

东南半壁势全收，奕奕雄关据上游。五代烽烟余故垒，一天风雨入残秋。乱山自向孤城绕，野水还归别涧流。忽忆醉翁呼不起，独携尊酒倚高楼。  

***寄徐孝廉位山先生***  

此日谈经客，先生尚典型。三朝头已白，八十眼犹青。人列儒林传，天留处士星。何时载尊酒，一访子云亭。  

***登姑孰城楼***  

丹阳城接大江流，雉堞犹余六代秋。《白纻歌》随元子去，青山名为谢公留。楼台迤逦轻烟合，吴楚微茫落照浮。最喜女墙吟眺处，鸣榔声动见渔舟。  

***与秦涧泉修撰话旧***  

白下城边系短桡，故人重此对吟瓢。半帘晴雪围炉坐，拾得松枝话六朝。  

山色都将积雪封，烟寒何处觅游踪。十年旧事从头说，一榻长干共暮钟。  

***寄梁山舟侍讲***  

之子媚幽独，翩然返故庐。莼丝三月暮，贝叶一镫余。但见黄尘远，宁教白社虚。春愁满湖上，吟兴复何如。  

忆昔持尊酒，时时共短吟。月明秋水净，花落夕阳深。旧梦中宵觉，离怀隔岁侵。空余擘窠字，遥见故人心。（顷书瓦卮山房额见寄。）  

***秋日雨后同朱笥河学士宋小岩洗马曹竹虚中允褚筠心侍读集汪持斋阁学邸舍时谈及邓尉山桂华之盛故有落句***  

书局怱怱策马回，招要重到小蓬莱。半天雨势龙衔去，一片秋声雁带来。桑落肯辞今日醉，桂华应傍故园开。吴中风景资谈柄，促坐浑忘漏点催。  

***梦草亭独坐適八弟定旃洛中书至***  

碧梧深柳宛吾庐，短彴回廊任所如。孤艇泛从残雨后，好山看到夕阳初。池塘春草连宵梦，宛洛秋风尺素书。莫向南天频怅望，画图终日正相于。  

***苏去疾***  

苏去疾，字献之，常熟人。乾隆癸未进士，改庶吉士，授刑部主事，历官都匀同知。有《涉艺园集》。  

***代飞来双白鹄***  

四鸟生商山，羽翼日已齐。衔羽复接翼，啾啾何凄凄。问鸟何所规，称我黄口时，四体少羽毛，待哺常声悲。中道痛失哺，八翼共因依。朝拾覆车粟，暮还空城栖。跄跄蓬蒿居，性命宜无违。子有山海志，安能久卑栖。风雨一交际，东西南北飞。我欲随汝去，一身悲斧斯。劝汝依藩篱，忧汝寒与饥。交颈长太息，泪落空复为。回顾世间人，和乐真不支。  

***独游***  

独游泉上寺，篁翠杂衣凉。灌木吟山路，春禽向夕阳。禅房深晚秀，空谷静天香。坐对双溪水，濠梁辨未忘。  

***秋尽怀八绣丈客蜀中***  

凉风在群木，万壑有哀音。天末应搔首，千山起暮吟。洞庭波始阔，峡水月常阴。魂梦犹难到，愁君白发侵。  

***屠绅***  

屠绅，字贤书，号笏岩，江阴人。乾隆癸未进士，历官广州通判。有《笏岩诗稿》。  

***阿井泉***  

洪濛凿无朕，禽漏天一。物母之胚胎，璚源閟璇室。帝矜尘土焦，无以植甲乙。元气不流润，维民昧阴骘。凝承俾元冥，泽逮沇所出。魍魉随支祁，枕流被诃叱。始疑禹导菏，灵脉隐氵蜜汩。上寿萃中古，滋生罔多术。后人尚颐养，丹液苦堙窒。遂启阿大夫，疏渠豁蒙密。泉超酿及醴，井合盐与橘。清济浊河外，澄泓夜瑟瑟。银铛火烁金，黑卫革如漆。祻桑类灵蠵，入药过仙术。长官柄率育，泂酌道慈恤。狃是弃廉泉，烹齐竟口实。更闻清泠初，渴饮成腹疾。受福非偶然，精多讵蠲吉。圣人恻我心，燮理有始卒。煎炽于洪炉，群生意翔逸。  

***临清观万人冢***  

釜底游魂窜不死，郊原夜半号鬼子。传闻兰若容万人，鼠穴凭陵闹如市。已推佛骨倒狮坐，复坏僧厨堆马矢。妖童裹头女窄袖，刃在其颈寐而喜。前载鬼车后虎伥，犬羊自砺熊罴齿。吁嗟济漯多秫田，齐茧缫丝比罗绮。蝥蠈无端作皿虫，耕奴之祸连织婢。朝廷恩逮乃祖父，萑苻势合群臂指。胡不杀贼缚渠魁，或则间道还乡里。王师合围命日蹙，几肉如林草间跪，请看守陴岂呼庚，终睹焚林不丧匕。荒徼犹平蜗角蛮，中区敢斗槐安蚁。长官执讯头削瓜，半付饥乌半沙水。幺麽诛锄非大戮，且收害气埋高垒。坤舆从此祝清宁，横逆应提鼎铛耳。我过清渊风日佳，会通河北弦歌起。更无射隼上高墉，但有哀鸿烦刺史。皇仁掩骼重涕零，钲鼓声销五云里。  

***微山晓望***  

帆影下回汀，湖光带晓星。草荒微子墓，树远沛公亭。凫掌牵船縠，鱼须著网腥。沮洳虽不恶，吾道未飘萍。  

***河边晓行***  

客路浑无定，河流不肯平。隄风乘浪峭，海月照沙明。地险何年凿，羁愁一夕生。故园千里道，空听铎铃声。  

***酌酒与储玉琴***  

当筵那复问悲欢，念尔茫茫感百端。风雨十年留铁瓮，云山一夕话铜官。谁怜冷锻嵇康灶，我愧虚弹贡禹冠。今夜蓉城好明月，醉中犹得坐团圞。  

***寄萧梅村***  

问讯淮南萧使君，几时尊酒赋停云。秋风铁笛青丝幛，晓月银钩白练裙。授食独客湖海士，护储兼育鹳鹅军。登坛五十心逾壮，不爱寻常祝嘏文。  

念旧宁无一纸书，书成五夜更愁予。吴乡暑雨连溪稻，江县腥风满市鱼。棠荫祇今谁翦伐，柳条如昔尚扶疏。散人自习嵇生懒，千里相思泪有馀。  

***潘相***  

潘相，字润章，号经峰，安乡人。乾隆癸未进士，历官昆阳知州。有《{亦目}文书屋集略》。  

***客有吟袁公安邺城怀古句者诗以反之***  

便作词场看，吾犹薄邺城。（袁公句云：“只作词场看，何人不可传。”）可能雄后汉，宁许复西京。乱瓦朝云色，哀弦夜月声。何如诸葛表，忠荩配阿衡。  

***悼琉球国官生梁允治金型***  

咄咄两官生，久米名家子。生长海天南，相隔万余里。北学入成均，见我咍咍喜。如何两月余，相继而至此。金生积瘵痨，初见愁难恃。梁生敏且强，勇欲追前美。堆架洛闽书，鞭辟惟近里。手著已等身，质问忘移晷。暇日多清吟，慨慷摩盛轨。更老顾之欢，叮咛细磨砥。岂意命俱乖，一病长不起。天子恤远人，后先赐恩旨。葬之利禅菴，厥茔亦修理。锡之养母金，高堂供滫氵随。两生素心人，存没总相倚。九泉更奚尤，得兹亦幸矣。嗟余何所缘，挟册来槐市。骑驴六七年，有如萍泛水。值生四人来，遴师慎择使。相逢喜盍簪，意气谐商徵。谁知欢聚场，忽成忧患垒。人生天地间，合离各有以。况与异国人，结契宁漫尔。先笑后号咷，毋乃太遄驶。独坐不能眠，侧听魂在几。叹息遂成诗，感念何时止。  

***琉球学即事***  

唐荣村外酒，那霸港边梨。花际麾倭犬，槐阴宿岛鸡。由无繙旧简，哈立索新题。拂拭松云纸，朝鲜未与齐。（由无、哈立、两亻赢也。球纸润而坚。）  

***福山杂吟***  

山川《禹贡》记嵎夷，刘豫更名竟不移。好古犹寻羲仲宅，多文久废李斯碑。槎无童女求瑶草，户有耆甿织檿丝。莫以鱼盐卑相业，烝民利赖到今兹。  

***吴森***  

吴森，字云衣，南丰人。乾隆癸未进士，官广济知县。有《筠澜诗草》。  

***江行望麻姑山***  

脉脉广川流，兰檝从此去。残雪蕴丛薄，夕阳隐荒戍。麻姑朝未回，仙坛想如故。村庄四五家，衰草门外路。飞瀑界青碧，稠杉缈烟雾。遥企山中人，颇惬山中趣。快然念吾侪，仙风几时御。  

***东阳作***  

列巘层层拱四维，雪消斜日透林霏。寒潮夜向钱塘落，估舶春从海峤归。沈氏楼边新燕入，罗家宅里旧人稀。惟余一片都梁草，怀抱馨香斗菊妃。  

***郁孤台晚眺***  

水绕山围翠几堆，秋清向晚独登台。试看直北关河壮，曾遣征西壁垒开。五岭尘沙天外落，万家碪杵月中来。诗成我欲凭虚去，木客无端劝酒杯。  

***辛卯三月廿四登舟***  

疏慵真许国，涕泣竟辞亲。落日班声动，沿流翠带新。关山余老大，面目轶风尘。谁立寒潭月，狂歌拂钓缗。  

***问月楼***  

江湖牢落长为客，诗酒清狂复此楼。万古同看山月小，一峰中断楚天秋。文人未必都无赖，雪涕何时得暂收。沅芷澧兰为谁荐，烽烟正在海西头。  

***谢广济篆咏怀***  

尽瘁已四载，不觉心神疲。君恩贳劳勚，就闲遂初衣。霜啼释重负，卓立当风嘶。眷言念畴曩，翩翾振羽仪。车马与梧桐，盼睐生光辉。恨无凌霄翮，青云难等期。兹焉得收身，幸未隳涂泥。  

谟草荫北堂，芊蔚颜色好。负书事远游，书田刈获早。归来衣有尘，阿母亲为扫。一昨羁薄宦，乃古夜郎道。菽水缺常供，音问亦窅渺。传闻阿母悲，倚闾忘昏晓。弱息汲井回，孤孙索饭恼。复有九男女，婴婴母怀抱。嗟哉行役人，投笔太草草。  

量移来梅川，乃与浔阳邻。浔阳故乡郡，嘉会难重陈。白亭问烟月，萧萧愁煞人。人亦无所忤，地亦无所恋。乡书拜使者，拜罢泪如霰。寄声谢高堂，莫问胡威绢。  

皎皎菱花镜，镜破光故在。芃芃幽谷兰，兰谢香不改。我无烈士肠，浮名壮已悔。野田非丰收，茅檐愧相绐。倦翮思茂树，枯肆忆大海。谅乏济时略，毋使猿鹤待。  

***齐翀***  

齐翀，字雨峰，婺源人。乾隆癸未进士，官电白知县。有《雨峰诗钞》。  

***九日登紫阳山顶***  

秋光瞩明远，翘彼紫阳山。紫阳绝攀跻，巘崿云汉间。威夷蹯曲径，诘侧桧柏环。扪萝傍其隩，轮转随之湾。迢递高峰上，前后相推扳。仰瞻天尺五，平看鸟飞还。孤云浮禹阁，远霭郁仙关。下观乔木杪，商飙开芳颜。六川逶迤到，双虹扬回澜。倒影浸城雉，万户一丸圜。登临寄所思，而得开心顽。总计浮生内，能知几日闲。婆娑嗟日暮，归途兴未删。  

***送程丹谷北上***  

放怀山月几晨昏，同席云岩旧里门。入世风霜吾辈甚，论交天地布衣存。心期五载原无尽，话到千秋只自扪。君去江南谁白雪，绿芜丹苇暗消魂。  

***自游汀抵高泉山***  

策杖寻荒寺，清闲我辈偏。秋深溪见石，晴老树生烟。隈曲缘山涧，高低下麦田。行行日已暮，明月照前川。  

***清江浦晚泊***  

落日江城上，扁舟万里情。渔镫依浦暗，戍鼓隔林鸣。客梦还乡熟，离怀对酒生。芒星天四角，耿耿夜三更。  

***梦中得句蝴蝶有情春入梦杜鹃无语夜开花因续成之***  

绿杨飞絮落谁家，芳草年年长碧芽。蝴蝶有情春入梦，杜鹃无语夜开花。短长续命同心缕，深浅盟言系臂纱。闲倚翠屏人独立，自薰兰佩待芳华。  

***刘启秀***  

刘启秀，字怀芳，都匀人。乾隆癸未进士，官玉田知县。有《养园诗稿》。  

***游东竺庵***  

行行水石间，曲径入东竺。轻风散朝岚，可以纵远目。闲云堕粉白，古松凝黛绿。盘山云三盘，其势似未足。众水无心流，屈曲同赴谷。远翠若有情，霏微落春服。桃源异人间，霄汉上樵牧。僧徒疏礼数，野态侪麋鹿。沙鸡啄斋堂，松鼠穿佛屋。一晌坐云山，三斗扑尘俗。忽悟身世间，何曾有荣辱。悠悠天地宽，吾心自跼促。昨日山下人，闲愁几万斛。今日山中客，洒然脱羁束。  

***寄沈诚斋少府***  

中酒狂歌对赏音，平生不改薜萝襟。情多每赋怀人句，官小常存报主心。药饵散完庭悄悄，鹭鹚飞下院阴阴。此时无事应思我，远树微茫江雾深。  

***丁酉七月过新乐悬感怀***  

官道斜阳驿骑驰，道傍茅舍半啼饥。三年试向心头想，几事能当去后思。河水急于前渡日，人情浓是再来时。漫劳父老相迎送，惭负吾民应自知。  

***以诗代柬邀鲁南庄过话***  

春色眼中尽，春心当奈何。禅房清磐罢，竹叶雨声多。幽梦晓初醒，前池风自波。论诗如有兴，命驾此时过。  

***李集***  

李集，初名集凤，字绎刍，号敬堂，秀水人。乾隆癸未进士，官郧县知县。有《愿斋集》。  

***寄怀朱标谢***  

尚忆鸳湖棹，枫林得共游。如何一樽酒，翻作百端忧。意气亲霜剑，飘零逐水鸥。至今凉月上，梦断荻花洲。  

***鲁鸿***  

鲁鸿，字远怀，号厚畬，江西新城人。乾隆癸未进士，官孟县知县。有《厚畬诗稿》。  

***题似山五云山房***  

竹径高台出，层轩四面开。千秋亭上酒，五月笛中梅。远水环山尽，晴云带雨来。苍茫烟柳积，琐屑乱莓苔。  

步屟春风里，闲花到处香。轻云过水湿，残月下山凉。路失遗樵辨，林深古寺藏，扶筇能济胜，潘岳鬓毛苍。  

***张世法***  

张世法，字平度，号鹤泉，湘潭人。乾隆癸未进士，官甘肃华亭知县。有《瞻麓堂集》。  

***宿长流水***  

长流流不断，砂碛马蹄穷。草入春犹没，山经雨亦童。求音无鸟到，问径罕人同。薄暮停车处，荒烟一缕中。  

***平凉旅夜漫成***  

最是秋天不肯明，萧萧白发已潜生。人间日岂回三舍，枕上愁将到六更。<山截>嶪崆峒谁访道，潺湲陇水旧闻声。自嗟身事俱迟暮，何复羁栖卧古城。  

***张熙纯***  

张熙纯，字策时，号少华，上海人。乾隆壬午举人，乙酉召试，授内阁中书。有《华海堂集》。  

***寒山别馆对雨同来殷作***  

际晓天蝉吟，凉云荫乔木。玉琴泛商声，寥寥感旧独。故人轸离居。暇日惠高躅。烟萝结清欢，岚影散遐瞩。飞雨忽来过，筠翠霭新沐。稍迷云外峰，复乱林中瀑。颇涤尘虑烦，焉念流景速。嘉藻时见遗，瑶尊更相属。松阴淡欲暝，残钟度空谷。  

***傅玉书***  

傅玉书，字素余，瓮安人。乾隆乙酉举人，官安福知县。有《竹庄诗草》。  

***题福泉山张三丰手书遗迹***  

黔中万山争恢奇，福泉远在山城陴。当年边郡始开创，高丘大壑藏蛟貔。仙人想亦避世网，跨江越楚来荒陲。相传结茅夜礼斗，星精照烂如朝曦。乾坤旷荡供啸傲，风雨舛误恣鞭笞。诏书数下不可致，守土敦请徒尔为。道成跨鹤去不返，追慕神异谀以辞。字端行密备梗概，简阅工匠深磨治。诹辰立石诧奇事，碑阴仿佛蟠龙螭。神仙指画胜剞劂，苔侵雨蚀无雕亏。至今屈指三百载，濡墨脱纸犹淋漓。岣嵝《石鼓》尚莫识，瑶函宝笈诚难窥。要之幽远存勿论，思议穿凿羞群迷。儒生论世识大体，孤竹清节传口碑。永乐改元受符箓，张侯勋亦铭鼎彝。不臣不友遂高尚，落落千古知者谁。我朝升平洽文治，山陬僻壤成交衢。欲起仙人叩遗迹，烟霞黯淡空山祠。  

***白鹿洞谒朱子祠***  

洙泗非不作，邹峄岂好辨。帝王集其成，杨墨害当殄。茫茫汉唐坠，汲汲周程衍。心源则已传，经义未尽阐。皇哉考亭子，负荷万世鲜。卓识出困知，定力生实践。说书抉阃奥，删史严斧冕。宛然起先圣，面质订讹舛。记诵讥杂揉，词章病芜浅。况乃异端蔽，忍使滋淟涊。赤日悬中天，纤翳长风卷。照彼魑魅徒，情状露愧靦。象山固同志，过高良未免。观其讲义利，首肯意宁惼。所患流弊深，不敢惜謇謇。何为烦吾侪，调停增绻缱。当年屡召对，乾坤伫旋转。致主隆唐虞，入告悉训典。一时虽坎壈，千秋载昭显。至今弦诵堂，犹重师儒选。庙祀等胶庠，天章焕楣扁。至教钦明诚，微悰策敦勉。彭蠡极天流，庐阜截云巘。海岱迟大观，对此神已缅。  

***东林寺***  

远公有净社，历世风未歇。虽与吾道殊，要为彼人杰。当年遗民徒，各能保其节。岂不溺梵理，藉以谢尘绁。惜哉种莲人，心杂乃见绝。何如菊篱翁，一醉洗禅悦。  

***干忠肃公祠墓***  

怀来城北烟尘昏，十年武备徒纷奔。天子以国狥阉寺，旦夕势欲无中原。此时一木支大厦，举朝无人一司马。国有君矣君自归，议和议迁何为者。玺书既通战屡捷，奇货空居失所挟。假令襁褓遽承祧，不宋高宗即卫辄。野狐南来盘石固，降敕自避贤者路。上羞宗庙下臣民，高揖南宫岂云锢。前星不耀帝星移，祀有主者非君谁。小臣贪功事侥幸，向也沙漠今宫帷。夺门金印大如斗，不死麒麟吠群狗。危身误国君不恤，杀一忠臣辨何有。衣冠东市无惊惶，以奠鼎鬯陈高皇。至今空山拜祠墓，英风赤日昭穹苍。  

***仲秋同人拟补韩昌黎登华岳诗即用韩衡山诗韵***  

臣承帝命佐相公，乘骢司马行师中。天威遥夺魑魅魄，敌忾争效貔虎雄。涂经华岳纵轻策，万八千丈诚难穷。此时清霁值秋半，（按：公华岳题名，元和十二年八月也。）臣掌岌嶪生高风。意象惨淡慎语笑，真觉呼吸青旻通。白云丹霞起足下，绣苔石室嵌晴空。天台势拄玉宇正，莲华光抱朱曦融。省方西极帝所驻，岳灵守护非其宫。真泉玉盆混虚碧，瑶芝琪树纷蕤红。采芝酌泉食且饮，芳香精白生予衷。俯仰六合但直视，凭吊万世惭藐躬。古称登岱小天下，孔子既没无敢同。自顾不在弟子列，斯文未丧责未终。即如此行庙算定，雅颂待纪神圣功。题诗未毕日将入，洪河落处烟冥濛。照我苍颜立华顶，挥洒爽气横关东。  

***李衍孙***  

李衍孙，字蕃升，号味初，惠民人。乾隆乙酉举人，官沔县知县。有《炊菰亭诗集》。  

***黄河五隄咏·遥隄***  

凭处亘地轴，蜿蜒宁计里。何处鱼鳞屋，阧觉鳌背起，愿巩千百年，黄流不到此。（去河远筑以备大涨曰“遥堤”。）  

***黄河五隄咏·缕隄***  

黄河易停沙，恃此一束力。东注建瓴势，犀利划南北。敬告阳侯乡，勿谓太相逼。（逼河流曰：“缕堤。”）  

***黄河五隄咏·夹隄***  

截流拟当关，扼要见控制。夹辅相与长，唇齿得其势。夭矫双游龙，攫爪入云际。（地当水之冲，虑缕堤不保，复作一堤于内以防未然，曰“夹堤”。）  

***黄河五隄咏·月隄***  

夹隄与缕隄，直趋无支蔓。有时善因依，一曲作铜堰。月蹙修眉长，浑睹湘妃怨。（夹堤有不能绵互规而附于缕堤之内，形若月之半，曰“月堤”。）  

***黄河五隄咏·格隄***  

谁赍千金璧，怒蛟挟船走。奔<马失>两隄间，疑听飓风吼。移来夸娥山，早塞瞿塘口。（夹堤与缕堤相比而长，缕堤偶溃，奔涛骇浪将长驱两堤之间而不可遏，故又筑一堤横阻于中，曰“格堤”，一名“横堤”。）  

***赵帅***  

赵帅，字元一，号伟堂，湿县人。乾隆乙酉举人，官安肃知县。有《伟堂诗钞》。  

***宛陵杂诗***  

估帆叶叶泊双桥，绿柳青帘槛外飘。隔岸人家歌《水调》，江楼向晚雨潇潇。  

闻道龙沙卷雪飞，蛮中传去织弓衣。柏山寺畔吟魂在，曾见林梢鸭脚肥。（梅都官墓下。）  

春烟袅袅将军树，碧草萋萋丞相祠。残月晓风啼杜宇，水亭略彴立移时。  

***青山晚泊同晓溪云澜拈得微韵***  

倒卷长江白浪飞，幽岩钟磬静禅扉。秋风极浦雁初下，暮雨空山僧未归。汉上估樯千树密，洲前渔火一星微。与君更约齐安过，载酒题诗赤壁矶。  

***舟中作***  

春风麦浪已盈隄，柳外昏鸦带月栖。夜半忽闻湍水响，扁舟知在练湖西。  

***登金坛城望茅山***  

闲上孤城眺远郊，云端翠巘列三茅。昨宵梦入华阳洞，白月松间照鹤巢。  

***吴锡麟***  

吴锡麟，字上麒，号竹泉，嘉兴人。乾隆乙酉举人，官遂安教谕，改广东盐大使。有《自怡集》、《岭南诗钞》。  

***黄山云海歌***  

黄山山顶三十六芙蓉，芙蓉削出波溶溶。但见白波渺瀰岩窦起，不闻窾坎镗鞳鸣洪钟。匹练轻舒散复聚，瞬息回头失林坞。渐涌悬崖百丈涛，苍茫一气涵天宇。就中尤爱天都高，忽惊蜃气迷<山聊>嶆。卷舒叆叇本无迹，嘘吸直欲浮鲸鳌。轩辕容成不可遇，种松老讶龙鳞露。愿跨长空博望槎，高歌南浦云流句。  

***涿州***  

北地多乔野，繁华数此乡。雄心怜督亢，佳气出楼桑。日下黄图盛，云边紫塞长。莫夸黄帝战，逸事任荒唐。  

***罗有高***  

罗有高，字台山，瑞金人。乾隆乙酉举人。有《尊闻居士集》。  

***梦中登翠微山得句***  

坭径绝猿引，欹峰倚天赤。中有辟世人，邻聚谈古易。春晴放鸡豚，烂漫桃花碛。雪意玉寒松，奡峭穿壁立。以此阅世运，蒙萝深寂历。夜静闻古琴，起步月浩白。漭哉化城游，酣嬉醉空碧。下界啼秋虫，俯仰一太息。  

***赠季弟鼎臣***  

浮生剧风波，中年忧乐半。纯素污所缘，高明鬼斯覸。三人成市虎，冒昧离祸患。立志苟不欺，可使金石贯。荆山剖奇珍，精神朗层汉。莲出火宅中，香光近逾烂。孟子道性善，大禹陈洪范。彝伦矩自天，怪变谁能乱。但期保耿耿，白发娱岁宴。  

访梅楼上月，往时共深夜。吾季年少小，语芒已激射。悬镫听鸡鸣，留恋难就舍。乖离虽日深，此意尚如乍。万事东流水，一一成悲吒。俯仰抱幽独，茹荼若啖蔗。昔年病燕云，讝语杂嗟讶。兄弟终在口，邻死心不化。载诵小宛诗，泪比源泉泻。  

***赠潘守愚思质昆弟***  

逝水不可极，大仪无停转。悠悠三十年，微抱未遑展。前圣去我久，积疑并<山戋>嵃。安得中山饮，醉冥罗众善。  

中散负青霞，思王叹飞蓬。平子利蜚遯，班椽赋幽通。古之贤达者，一笑大鸿濛。所志多不践，万古悲回风。  

太息南郭人，三悲而日远。端蓍得潜龙，空林安静偃。行义会有適，早计怨岁晚。咄哉殷深源，名浮坐自蹇。  

两潘东西陆，骏健睨高寒。心悬白日照，手隘青云攀。长啸沮溺津，捷步燕然山。霜蹄故空阔，白问何能闲。  

结交乐昕暮，语默论深契。午夜供清茶，微言屑风桂。妙处辄粲然，纵脱无根蒂。仰首望青霄，莫遣浮阴蔽。  

读书苦未多，据德苦未坚。凉凉取道远，骨肉愁南天。驰驱愧濩落，西食安清便。昔训日周复，宁令本志迁。  

***过茧云庐名之曰方寸蓬莱作文记之更题诗其后***  

刻意探幽人海外，精庐谁爱石塘偏。山攒瀞绿环空界，室敞低垣受远天。遯迹便同冀缺耨，移情虚寄子春弦。嘉名肇锡休相讶，一记精微证水仙。  

***刘应陛***  

刘应陛，字觐宸，号胎簪，信阳人。乾隆乙酉举人。有《胎簪山房诗稿》。  

***首春南园作***  

初景览澄霁，芳林霭余清。连峰抗高馆，曲流带层城。下帷志安逮，灌园力交营。绿水春始波，紫{艹嚣}路渐荣。潜虬奋阴壑，时禽变春声。怀新恐节逝，进德戒处盈。邱樊守虚寂，素履惭幽贞。兰皋信延伫，觞咏陶孤情。谢生感飞鸿，楚客吟芳蘅。物候足可娱，偃仰依紫荆。  

***乐寅还西山后雨弥日寄忆***  

昨从涧西寺，君返山南宅。微雨湖上来，楚云万重碧。丁丁伐木响，悠悠山坡隔。世故纷纠缠，远忆联床夕。  

***次淮上寄乐寅***  

朝发朗陵途，羁心杪秋积。北风吹五两，淮流澹将夕。明霞上远水，寒树带行客。故人望何处，西南几峰碧。  

***游西山却忆贤首书舍次乐寅韵***  

五日遵折坂，目极苍云间。其阳类盘谷，其阴若商颜。蜿蜒各异状，登陟岨且艰。木末悬匹练，万仞流淙潺。游鱼澹相乐，注视神为闲。石濑成夕宿，铁幛行晨攀。飞梁峙双表，下若横重关。谁张屏九叠，烂如古锦斑。远梦镜湖月，媌娥陂上山。东风草微绿，谷口花成殷。须记嵩阳下，应待行云还。  

***首春贤首寺留别***  

山寒澹成烟，溪午游气重。杳杳苍翠间，樵苏殊未逢。岩栖缅微尚，寄此泉石踪。我昔往从之，三载巢云松。忧乐趋岂殊，出处理亦同。谢彼招隐人，却爱青芙蓉。桂树山之幽，童童开春冬。苍然谿谷深，暝色来西峰。  

***由灵山赴丹谷***  

幽壑忽复启，升云瞰群峰。悬磴萦细缕，喷泉曳危春。居人背三阪，磵道激流淙。青荔既覆屋，红槿亦列墉。洄沿乏虚泛，陵缅恣幽踪。岂伊慕樵隐，聊此游天慵。独往意忘归，日暮采紫茸。  

***闻乐寅近同筠亭游响水寺***  

众山肇桐柏，淮浉两经络。虽复深箐中，荡然出林壑。云麾旧时踪，陵谷久索寞。仲蔚蓬蒿人，红颜任栖讬。花竹通阡术，紫荆罗鸟雀。侧闻西山游，藜杖远探索。角巾亦嘉侣，眷焉劚灵药。是时春雨余，石磴竞红萼。名蓝匝青翠，云水气参错。湍激自殊响，夼崩怒相搏。鞺鞳无停奏，洄漩倏连跃。始信山水音，清泠发天乐。遥瞻穷跻攀，长吟振层崿。萝带分婉娈，招携怅兹约。想当旧雨佳，枉尔碧云作。  

***游滴水崖歌***  

芙蓉九叠张翠屏，铁色四列浮空冥。双泉激射作云气，空濛忽散层崖青。须臾随风远漫灭，飞流皑皑千尺雪。五丁力镵丹幛开，双童旄倚青壁裂。訇然石扇凭蛟宫，洞中日日生雷风。我来仲春气始霁，数子藤竹来相同。红泉碧树两幽绝，千载令人怀谢公。  

***夜酌与乐寅***  

君今胡为在幽谷，读书等身花满屋。天寒日暮谿壑深，骑马入城就我宿。人生三十真壮年，况君才藻尤翩翩。岁拾橡栗岂人意，时逢泉石多夤缘。群山压城云气湿，残镫对坐寒雨急。秋井青苔何处无，空山白璧谁人泣。我歌偪仄君莫悲，男儿飞伏会有时。不如且尽杯中醁，勿使鸡鸣庭树枝。  

***山中久雨邻人招饮比夜复还所居***  

东山五日行复宿，溪上秋风破茅屋。野人更邀西涧行，骑马沿缘穿水竹。平田粳稻临柴门，秋蛩向夕鸣篱根。残镫酌罢卧山牖，一夜风雨孤村昏。空林飒飒高雾湿，四山无人溪水急。邻家酒熟呼我尝，冒险冲泥下广隰。秋天漠漠雨如织，归向前村正昏黑。床沾屋漏不得眠，穷谷深山感何极。男儿悠悠江海人，胡为久卧山中身。明朝雨晴驱马去，回首云磴空嶙峋。  

***小寒食西村作卻忆秀兄***  

寒食孤村路，微风野岸花。行吟望春水，夜雨宿山家。云气浮高树，滩声落远沙。相思芳草外，回首即天涯。  

***纳凉忆李耘书***  

晚凉乘水榭，疏雨过高城。松月夜初上，池花香暗生。楼台横汉影，碪杵起秋声。忽忆梁园客，凄凄此夕情。  

***寺夜咏松风***  

习静西岩寺，松风到枕幽。四山皆作雨，一夜忽成秋。梵响有时续，泉声何处流。分明庐岳奏，谡谡坐间收。  

***武陟道中***  

驱车古原上，旅食就荒村。山势尊王屋，河流拓孟门。离心惊草碧，倦眼畏尘昏。寂寞韩陵石，何由共一言。  

***登贤山绝顶***  

悬崖秋至始跻攀，缥缈龙宫积翠间。孤幛白云随客到，六时清磬对僧闲。南朝故垒依寒草，落日荒城带楚山。惆怅花林独归去，洞门流水送潺湲。  

***许州访欧公西湖不得***  

丛祠漠漠水烟空，好景当年付醉翁。莫向荒芜歌水调，更无人泊藕花风。  

***田棨庭***  

田棨庭，字汝戟，号鹤汀，建水人。乾隆乙酉举人。  

***发苍溪***  

十日巴东雨，山城见夕阳。墟烟围浅碧，沙岸界深黄。梦断关河回，天寒僰道长。招舟迷晚渡，镫火问渔庄。  

***万锺杰***  

万锺杰，字汝兴，号荔村，昆明人。乾隆乙酉拔贡，由知县历官福建按察使。  

***黄牛峡有怀钱南园太史***  

人世能经几白头，轻帆今又下黄牛。猿声啼过三湘雨，枫叶吹残大别秋。信有文章光上国，那堪风月坐南楼。十年同作天涯客，犹是空江不系舟。  

***姚念曾***  

姚念曾，字友砚，金山人。乾隆乙酉拔贡，官应山知县。有《赐墨斋诗》。  

***开元寺题壁用杜樊川题开元水阁许丁卯寓开元精舍韵***  

花堕珠林空复空，湛然惟有一镫同。天晴独鹤归霞外，秋老层峦出镜中。金鼎烟销晨滴露，石楼尘满夜号风。六朝兴废余弹指，坐对双溪水自东。  

生涯潦倒信浮沈，已绝名言祇树林。净界月皴松影细，荒台雨渍藓痕深。愁中看雁能无泪，客里闻鸡尚有心。欲问遗芳寻断碣，候虫切切和孤吟。  

***朱黼***  

朱黼，字大米，号画亭，江阴人。乾隆乙酉拔贡，官芦山知县。有《画亭集》。  

***短歌***  

君不见成安君，泜水之上身首分，君不见管敬仲，贫贱之交腹心共。古道可慕今人隳，翻云覆雨羞者谁。种树莫种白杨柳，酌酒莫酌黄金罍。杨柳不向雪中舞，金罍但向豪门举。  

***虞姬祠***  

高楼飞阁开云霞，明珰翠羽颜如花。夫君霸业在本纪，独少外戚留世家。英雄青史不堪说，美人黄土犹争惜。何曾垓下葬芳魂，空有霜锋污颈血。兵戈转战生死同，美人即是真英雄。咄哉孺子刘沛公，戚姬乃以人彘终。传闻飞雹从空起，灵爽犹能卫桑梓。可惜重瞳下相来，喑呜叱咤徒为耳。  

***长门怨***  

桂殿金铺暗，椒房玉漏沈。犹闻仙乐奏，空对月华临。进御原非貌，思君独此心。宫中谣诼易，不敢动悲吟。  

***蜀中秋柳和李沧云学使***  

萧萧听落叶，袅袅望遥汀。暮景犹长路，秋风只故亭。已衰眉未白，相见眼终青。铁索江桥畔，攀条浊酒停。  

***函谷关***  

飞楼高压乱峰西，天险嵯峨不可跻。裂土自凭三尺剑，封关谁仗一丸泥。黄河北走声偏壮，紫气东来望欲迷。我学终童弃繻久，那堪霜鬓送轮蹄。  

***奉寄憺园先生***  

三年京国渺愁余，不向南州问起居。白发尚留豪兴在，青山应笑故人疏。消磨晚景能忘酒，料理虚名好著书。我亦倦游期息驾，与君江上乐樵渔。  

***秦淮杂咏***  

萋萋野草带斜晖，江左风流事总非。燕子不归门巷改，行人还说旧乌衣。  

***宋鸣谦***  

宋鸣谦，字敬轩，莱阳人。乾隆乙酉拔贡，官长清教谕。  

***病后偶成***  

强起梳头不自持，茫茫心迹复谁知。病中作客偏凄楚，梦里还家易别离。十载青镫官舍冷，一林黄叶雁书迟。曲生蕴藉真吾友，与尔绸缪结静期。  

***乐三省***  

乐三省，字曾约，号一峰，金溪人。乾隆乙酉拔贡，官贵溪训导。有《趣园诗集》。  

***平山堂作***  

道是淮东第一观，名贤胜迹且盘桓。便同岘首思羊祜，长拟东山属谢安。霞曳断红藏碧水，风摇新绿上雕阑。隔江金粉知何似，今日登楼著意看。  

***刘士璋***  

刘士璋，字南赤，江陵人。乾隆乙酉拔贡，有《三湖渔人集》。  

***荆门别王峻封***  

下马邮亭饮君酒，君醉不辞酌以斗，故人情笃重分手。并行共宿三旬同，长途渺渺随秋风，河梁一赋嗟西东。人生聚散岂非数，他日相逢定何处，我返自崖君且去。  

***晚次安乡县***  

西风摇落雁行分，向晚移舟酒半醺。水护县楼秋柝出，林藏古寺暮钟闻。来朝便鼓湘江柁，何日踏开衡岳云。欲向重湖看明月，洞庭木叶落纷纷。  

***刘豹***  

刘豹，字蔚子，湖南凤凰人。乾隆乙酉拔贡。  

***游小酉洞***  

朔风飒飒舞苔衣，扪葛攀萝上翠微。千载人真疑鲁壁，半山我自叩秦扉。屏开青幛江头立，溪拥寒云足下飞。叹息凿楹空饱蠹，秘书偏欲觅灵威。  

***贾炎***  

贾炎，字午桥，故城人。乾隆乙酉拔贡。  

***春暮野行***  

平生嗜幽意，乘暇到丘原。旭日明鸦背，流泉响树根。陇晴添絮影，春老断花魂。抱瓮谁家子，青蓑自灌园。  

欸乃声何处，行知近逝川。归禽赴斜照，孤棹破溪烟。老衲扶筇去，村渔晒网眠。何当调桂饵，垂钓晚风前。  

## ●卷九十三

***王汝璧***  

王汝璧，字镇之，铜梁人。乾隆丙戌进士，官至刑部侍郎。有《铜梁山人诗集》。  

***纳凉***  

蕙风吹暗绿，荷露落轻阴。即此成幽赏，因之寄远心。褰衣看纻缟，仰面数辰参。不觉凉生掖，徘徊月上簪。  

***七夕和昌谷韵***  

果然天外事，茫愡使人愁。纤月不照地，流萤时上楼。暗光零砌草，微响动帘钩。浪喜从儿女，桐风自报秋。  

***乙酉人日***  

晓卧不成梦，空云凝书阴。渐多离别感，不尽去来心。彩胜欹愁鬓，春风秘古琴。情怀只如此，刺促又从今。  

***同士会兄入南屏山访大恒让山两和尚遂宿让公山舫并读前后诸集同用东坡上巳出游韵索恒公和***  

走来一路曼陀雨，打包直入南山坞。高颧长鬛两诗僧，对面横讥杂嘲侮。笑看居士衣上花，漫说阇黎斋散午。让公让我山舫眠，天亲兄弟到尔汝。赵州茶熟芋火残，鸾漂凤泊风窗舞。省却伊雅欸乃声，曾无绣被焚香苦。卧游坐穴一榻云，蘧蘧便作蘧庐主。无台明镜涵髻螺，不费金钱看眉妩。可信三生慧业人，亦复清虚亦尘土。平生不读寒山诗，何意踏破蔬荀圃。身不及胆凝于神，羚羊角上卓锡所。笔尖香界众相呈，蛇神牛鬼时花女。讵独支远已赞休，昌黎老子头亦俯。不到圣处吾未能，餔糟更借香厨煮。此心未必如石顽，尚增逢僧作软语。肯将文字缚戒禅，莫负湖光彻天宇。儒臞禅悦同儿嬉，弥勒龛中腹为鼓。结社便呼小辋川，维摩不言已心许。连朝巢饮木不颠，几夜风行坎无阻。不管长鲸与寸莛，急课晨钟来报予。  

***客平昌两次皆苦霖雨拨闷成什***  

暗雨过亭午，羁愁连夜分。龙锺千个竹，狼藉一山云。冷磷依檠动，奇鸧逼枕闻。晓看旧巾角，又是瘴霾薰。  

***平昌县滞雨感怀时士会兄归蜀璧将返槜李***  

一片浮云暗路歧，忽成西笑忽东悲。差池别燕难为语，三匝慈乌更有枝。游子忍能题远志，春风不管怨将离。怀归何处归犹客，一种深情各自思。  

***邀子田过守陂饮即送归兴化***  

役役劳此生，梦寐积尘坱。兀对多遐思，何缘得欣赏。淮南乐讬人，岁费屐几两。每同社燕来，旋与残春往。絷彼江上舟，稍就林屋爽。主人方据梧，跫然一拊掌。颜色似老苍，风骨更{山康}崀。深谈移夕阴，古意澹相饷。老藤垂晚花，新篁发疏响。昔年醉歌处，月影自惝怳。散聚一转移，今昔足俯仰。忽焉感晨星，孤思落双桨。月斜情已驰，酒酲意殊惘。掺手话后期，低头费深想。  

***和昌黎短镫檠歌***  

短檠何短秋夜长，夜分兀兀凝青光。缘阶射砌候虫发，欲灺不灺生秋凉。桁上无衣盎无粟，有镫著壁花照床。床头太息读书客，不信谋生竟无策。推书起视天宇苍，案户明河大星白。后之视今今视前，繁忧轣辘安得眠。长檠长檠胡自恣，照耀空花乱春翠。仙人烛树吹作烟，区区长檠何足弃。  

***雪夜郊行口号***  

梦向瑶阶月下行，相逢人是许飞琼。含春笑语空千里，莹骨清寒过一生。定有云归三峡远，那无衣似五铢轻。不知邓尉梅花色，何似燕台柳絮情。  

***秋夜同人小集水月亭用昌黎曲江荷花行韵***  

连天白露秋山净，山光在水天如镜。方亭团坐三五人，案户天河正当正。波心倒映台符六，三朵红云烂盈目。星冠翠盖来娑娑，世间尤物原无多。（池莲仅放三枝。）吴郎拍遍普庵咒，（吴瞻岩善琵琶。）张生唱出《西州》歌。（张芝厓诵古诗。）我舞巴歈惭下里，碎玉喷珠落池里。金波杳杳月未来，呼之不出聊举杯。红镫翕赩夜珠泣，莲花欲落镫花开。好待银蟾推驾玉轮出，青天碧海昔昔相趋陪。  

偕芍坡绣以游赵州柏林寺用昌黎山石韵（寺有虞世南大书“攀龙鳞”、“附凤翼”二碑，殿壁有画水相传为吴道于画，或云吴小仙笔。）  

水光定相何精微，咫尺万里洪涛飞。龙腾凤翥永兴笔，率更太瘦常山肥。千秋书画此双绝，吴仙名字还依稀。柏林老佛去已久，茶香尚可疗朝饥。雏僧八十瘦如鹄，坐看冻晷关柴扉。松明活火烧石鼎，满庭柏子香霏霏。曼殊宝地花没膝，诸天龙象纷成围。笑我枯肠自搜索，霅然风雨生裳衣。从游倜傥得二子，如出洼水新受鞿。乘风破浪自兹始，瀛海荡荡相依归。  

***八蜡庙会歌用昌黎汴泗交流韵***  

天雄城西晓吹角，黄云扑面风如削。迎年土鼓来迤迤，丛祠古瓦飘灵旗。猫虎踞箕对骋怪，索飨便似神工为。醵金报赛年年定，百货骈罗共辉映。日中列肆光陆离。齐商晋贾连鞍羁。弹筝击筑乐复乐，得钱沽酒相逐驰。俗恬岁美时多暇，慷慨声中民气化。寒飚纟鼠飒雪片粗，伥傩百隶交欢呼。阜财待续《货殖传》，乐事写入《豳风》图。穰穰满家洵难得，朝无索逋夜无贼。  

***春阴***  

弱柳愔愔糁麹尘，流云忽忽驻苔茵。凌兢晓色留残梦，料峭余寒勒闰春。细雨暗遮微醉客，好花红近倚楼人。端居莫漫增愁思，待看甘膏润物新。  

***过车骑关***  

尽日颠风不肯停，吹花擘絮满郊坰。荒荒野色无边白，黯黯春痕未了青。荦确当关排涧石，蜿蜒引胜接林亭。黄云瘦马邯山道，长笑仙人唤不醒。  

***雨夜用谢惠连秋怀韵***  

农功亦既成，霖雨乃无患。忽忽云向阴，耿耿秋未晏。昨宵天宇澄，起视明星烂。碧汉或浮豕，梦雨先滞雁。蟋蟀织虚堂，<虫萧>蛸挂尘幔。音书忧喜杂，气候暄寒半。泥涂浩纵横，期程昧筹算。没车驰不休，日驭行且慢。策勋羡荣名，素食憻薄宦。趋事亟奔走，余情惬眺玩。放怀当秋岑，摅志寄云翰。偶憩花木清，不涉丝竹乱。徙倚足相羊，风雨积昏旦。时序未觉迁，云物一何焕。晨风无近心，鸣鹳有幽叹。独有吹豳人，羔酒乐亲串。  

***雨后望千佛山***  

岩岩神岳开朝霞，冠裳罗列天孙家。曾峦北拱作屏卫，日稽帝力钦重华。山人终古事耕凿，深居时复游麕。题名千佛昧所始，神斤鬼斧谁搜爬。十方刹土不可计，各各会合来无遮。自然师子交露帐，一尘一佛参兜沙。祇洹具足曼陀雨，大地涌出青莲华。我来渴仰一无语，两行古柏森排衙。堂皇愔愔似方丈，指麾■雨驱药叉。此邦吏敝民亦窳，如一箴艾砭症瘕。刑期无刑辟止辟，我闻如是非毗邪。但咒钵云作甘{雨澍}，长我黍稷滋桑麻。河灉濋澜各遵轨，毋使赤子为鱼蛙。佛天锡福我弭患，茫茫愿力真无涯。  

***小除夕大雪***  

驱傩趚趚纷踏沙，虎皮四目森排衙。谁将七十二泉水，一夜翦作连天花。雨风飕飗湿鼓震，山坳怪石填人家。冻云沈沈黑如墨，月明霜白惊昏鸦。元亭有客夜吐凤，笔花砚雨何滂葩。枯肠正要酒脯祭，白眼不待金篦爬。旃檀丈室结缪篆，松明石鼎煎苦茶。但看玉屑落麈尾，岂有银杯随马挝。冰壶涸沍春欲透，野田冻雀休啁嗟。舆粻载糗笑多事，短檠吐焰如彤霞。  

***尹壮图***  

尹壮图，号楚珍，蒙自人。乾隆丙戌进士，改庶吉士，授主事，累官内阁学士、兼礼部侍郎衔，降礼部主事、加给事中衔。  

***题师荔扉春宵伫月图***  

科头散步立闲阶，绘出萧然旷士怀。别有逸情凌海峤，无须近水羡楼台。峥嵘玉树香凝砌，潇洒芸香净绝埃。翘首问天频煮酒，几时邀得二人谐。  

***孙志祖***  

孙志祖，字诒穀，又字颐谷，号约斋，仁和人。乾隆丙戌进士，授刑部主事，历官御史。有《颐谷吟稿》。  

***过南阳***  

天低湖水阔，浩淼入空冥。帆影有时侧，风声不可听。人家依浅岸，野艇狎浮萍。此地经过数，今疑到洞庭。  

***落叶***  

秋霜一下众林萎，叶落成堆未扫时。流水年华人易感，辞柯消息鸟先知。小园竹径风声寂，远树柴门日影移。莫道婆娑生意尽，凭阑点笔好题诗。  

***沈世炜***  

沈世炜，字吉甫，号南雷，又号沈楼，仁和人。乾隆丙戌进士，改庶吉士。历官礼部郎中。有《澹俱斋诗集》。  

***再过郎岱恭朗轩司马招饮梦鱼亭即席率赋***  

薇省相亲忆昔年，重教两度续前缘。茅亭小筑依苔径，山雨初来响石泉。万里征尘铜鼓外，一尊乡思镜湖边。多君念旧情弥切，欲别重留意怅然。  

***谢垣***  

谢垣，字再东，号东君，嘉善人。乾隆丙戌进士，官刑部员外郎。有《壶领山房叶》。  

***嘉禾寓中闻秋虫***  

何处瓜畦络纬声，虚堂欹枕正三更。旅人本少思乡梦，都被秋虫暗织成。  

***汪孟鋗***  

汪孟鋗，字康古，号厚石，秀水人。乾隆丙戌进士，官吏部主事。有《厚石斋集》。  

***京口夜望***  

铁瓮秋风尚忆吴，古来项口势雄孤。枫林色好迷烟雾，雁阵声寒乱舳舻。离立髻鬟堪北顾，横陈衣带只东趋。夜镫如昼凭阑乍，城郭扬州得见无。  

***题七姬权厝志后***  

魏公席卷弁山来，赤龙船烧心胆灰。飞炮忽碎丞相首，荣阳左丞何为哉。七姬自是良家子，仓皇兵入姑苏里。君受国恩应自理，妾受君恩尚何俟。一者先行余尽起，徘徊揽帨今生已。此时贵主知安在，此际焚骸泪如水。西门掩袭又潜奔，东城藁葬谁重徙。巾帼由来愧丈夫，终随降将掷戈殳。齐云楼下通天火，玉殒兰摧恨不殊。锺繇之书埋百年，（宋克书仿钟繇。）摩挲一再重惘然。吁嗟乎，庙无觚棱冢无突，上虞孝，溧阳贞，后先永永铭坚石。  

***送穀原之太平***  

伊人爱江行，越舲唤平底。霜风挫倒生，尚有树如荠。渺想滴翠轩，主情厚兄弟。亦知季女饥，岂必余禄米。留连感萸菊，九井秋容洗。白仙岛亦佛，墓棘见应涕。芜湖西北流，逆溯此程递。斗酒照寸心，今宵足且抵。  

***喜柘坡至***  

日日西山翠扫空，岂知我友在山中。人言河汉宜清浅，秋近重阳未雨风。何代石经刊不朽，一时芒屦悔难同。退寻自是关胸次，无碍京尘拨面红。  

***奉常金桧门姑丈招饮论诗有作***  

黄花满径秋萧瑟，太常斋期日复日。不斋呼我同醉醒，论诗挥霍惊户庭。新诗句法出有自，烟水凡间全吐弃。自叹倔强不谐俗，我谓蕴藉尽如意。枯肠沃酒须淮渑，才薄敢与夸代兴。别裁往往出心得，益勿克违龟十朋。霜风拂拂上陵去，敝箧空囊属徒御。健句携归得神助，欲索解人谁殆庶。炰羔烹鹿莫怱遽，诗中至味我先饫。  

***赠郭昆圃解元***  

曾过垂帘肆，偏逢垫角巾。文章工眊矂，仆马苦逡巡。翠发丹颜日，寻山问水身。三头应属尔，温饱笑人人。  

欲出竟何诣，仙宫息影高。偶然笺《尔雅》，不自赋《离骚》。壮气悬孤剑，寒心系短袍。秫田无恙在，时共说乡醪。  

***为陆守之题尊甫寒山旧庐图次张文端公韵***  

一篇故相迹镵邱，乞和而今遍贵游。谲委欲翻千尺瀑，嵚岑更上一层楼。再传木石完无恙，五载云烟驶若流。此境此人殊足乐，斯文斯画迥生愁。  

***友人南归作家书***  

封罢开封泪满弹，夜窗梅雨逼镫寒。到头剩有平安在，信笔方知慰藉难。好友多情烦再索，痴儿解事定争看。诗成亦拟邮筒村，得句从来胜得官。  

***天津查俭堂分守庆远重建龙溪黄文节公祠赋寄***  

天津查君今豪士，权守蛮荒天所使。文章政事到古人，能使古人今不死。谁遣涪翁住南楼，赤脚承溜不言愁。楼前杜鹃叫钩辀，何时金鸡赦九州。生来羁管死恋留，部民献地庙祀修。嘉定以后兵燹改，丹霞不作此心在。云兴雷集倾一时，山高水长望千载。诗人万子君故知，妙赋南池工部祠。吾家仲弟才亦横，生好公诗如性命。假若二子在世间，定有杰句发天慳。题成欲寄重欷歔，万里遥酹愁云山。  

***阎循观***  

阎循观，字怀庭，号伊蒿。昌乐人。乾隆丙戌进士，官吏部主事。有《西涧草堂集》。  

望孤山（山顶有伯夷、叔齐庙。）  

山色秋天外，黄昏望不迷。中峰残照在，东麓一星低。空翠寒衣袂，清风到杖藜。平生慕真隐，长揖谢夷齐。  

***管幹珍***  

管幹珍，字旸复，号松厓，阳湖人。乾隆丙戌进士，官至漕运总督。有《松厓集》。  

***太常仙蝶歌***  

世间蛱蝶亦无数，仙乎独数太常署。自元以后不计年，適从何来何所去。昨冬长至除斋宫，奉常奏记关宸聪。诘朝栩栩出秘室，雪地顿觉春光融。官司惊告礼官喜，入视亲呼飞复起。锦函恭进香案前，五色云中阊阖启。召询始末天颜开，传观九列欢如雷。锡名仙蝶送归署，异数一日传金台。奎章煌煌记天笔，永与星云灿东壁。金鳌退食赐和多，《尔雅》虫鱼记难悉。我闻寿恺之世无瑞无，跂行蠕动归洪炉。燕知背岁龟献洛，游泳元化群伦俱。况当南交桂蠹西宛马，缅甸驯象纷来下。非关微物应时来，别有神明格天者。不然漆园之梦滕王图，银须玉拍随秋枯。何为此蝶独寿世，缺翅竟入承明庐。岂逢南郊告大有，有脚春生圣人寿。八旬天子庆无疆，祝嘏明年遍环薮。鱼潜太液抱珠游，鹿放长春戴月呦。蝶飞祇绕宫墙畔，不向罗浮海外求。  

***丹阳怀古***  

汇泽中江绕故城，下襟扬越上巴荆。铜符募士才丸士，木柿乘潮又被兵。破竹势成风自利，衔刀谶应绩空争。可怜鄣口千寻铁，不救孤军化鹤声。  

***登城***  

午潮潋滟绿波盈，春树人家雨后清。草色满营飞燕子，落花如雪独登城。  

***李殿图***  

李殿图，字桓符，号石渠，又号露桐，高阳人。乾隆丙戌进士，改庶吉士，授编修，官至福建巡抚，降侍讲。谥文肃。有《番行杂咏》。  

***番行杂咏***  

却行祇觉马蹄偏，竟日微窥一线天。七十六盘弹指计，到头不信有人烟。  

昭靖当年自请缨，纳麟七站出奇兵。依稀癭嗉成禽处，伟绩千秋说沐英。  

羊岭鹅溪古战场，黄头九百赭碉房。正嘉剿抚均无策，漳腊何曾是大荒。  

***姚颐***  

姚颐，字雪门，泰和人。乾隆丙戌一甲二名进士，授编修，历官甘肃按察使。有《雨春轩诗草》。  

***观大兴师所藏宋椠施注苏诗本敬题其后***  

漫堂昔镂苏诗集，标名注者吴兴施。天吴紫凤剧颠倒，初白菴主为诟訾。庐山真面在何许，嘉泰遗椠空嗟咨。欻然满堂色皆动，谁其藏者今吾师。司谏绝识名当时，该洽助以吴顾禧。都梁太守广年谱，如善注《选》家学贻。序笔亲邀渭南伯，楷法特倩安抚司。不辞独反乌台案，要令家习眉山诗。我观宋人所注集，颇多神明相护持。临川功臣雁湖李，元代镌梓今犹垂。黄笺陈疏重天社，帙飘版落惟宋祁。山谷更传二史笔，外集别集全豹窥。苏之注者尤号夥，唐赵沈黄俱劫灰。梅谿卅卷特完好，誵讹或恐赝鼎为。自非施家作述力，景星凤皇争睹谁。惜哉十二仙人珮，风烟缥缈何年飞。正如槜李李太仆，五百家注韩退之。留余仅此吉光羽，彫残又饱蟫鱼饥。简蟠科斗文字缺，行乱蚯蚓形模欹。虽然断圭总至宝，如九石鼓余庆归。吾师论诗脱臼蹊，妙抉骨髓遗毛皮。浣花旧编已断手，笠屐新图行洗眉。他时双璧照艺苑，明星千古开云逵。会当从师校且读，不数上空由仪词。（朱竹垞题宋氏本诗云：“上客。为补由仪词。”谓邵子湘也。）  

***开元铁牛歌***  

大缆连连两岸曳，牛人执鞭牛努力。大河汘汘四野流，黄沙裹牛牛人愁。厥初开元全盛日，朝贡合杳商旅溢。大编艘舰便车徒，河上三桥此其一。赋晋一鼓铸岂任，合铁几州牛始出。四关之西四河东，柱作苍擎山作礩，津迎天子祀汾舆，赞出从臣大手笔。壮哉此物尤赑屃，巨灵当头那敢叱。自从高岸深谷沦，求牝求牡牛失群。皇皇左牵右谁挽，落落孤渚四今存。今年秋涨地轴裂，蛟龙怒吼鼋鼍翻。长风助号浊浪底，老牛力竭吁何言。噫嗟乎，呼汝以牛应以牛，汝身虽铁心不铁。张公神剑有时合，象罔玄珠求还得。何时八牛复旧观，突兀便见对岸立。约束浮梁免漂泊，付与勾管使者重驱策。不然将伯无助何所庸，不如倏忽化作黄犊供三农。浊泥五斗腴所锺，伫令家家年岁丰。我亦从今不拟横笛效野牧，但愿年年鞭春长作多牛翁。  

***牛稔文***  

牛稔文，字用余，号师竹，天津人。乾隆丙戌举人，历官湖南督粮道。  

***访冒园小坐***  

偶向清斋赋索居，回头三五少年余。乍尝宦味新茶似，久历名场钝砚如。谈旧每思从老辈，看花又喜到春初。奚僮怪我三更后，贪读平生未见书。  

***唐乐宇***  

唐乐宇，字尧春，绵竹人。乾隆丙戌进士，历官南笼知府。有《黔南诗存》、《南笼遗稿》。  

***观音碥***  

道路无平陂，人心自夷险。我来苦频复，韶华虚过眼。流水仍潺潺，白日青霜惨。心折散关西，空山足重茧。造次拔鲸牙，鼓勇吾亦敢。扫石尔何人，题诗破鬼胆。  

***晓发剑阁***  

风雪年前惯，崎岖此再经。鸡声催落月，驴背带残星。路入仙山异，林迷鬼火青。耐寒无别计，醉酒问旗亭。  

***朝天关***  

愁听奔雷百折滩，崚嶒峭阁俯江干。戍旗落日关山迥，铃铎西风草树寒。烟外帆樯通广汉，云中宫阙望长安。题诗莫漫愁孤绝，千古魂销蜀道难。  

***画眉关***  

虬松千尺卷风鬟，苦竹丛深夜雨斑。夹路清猿啼不住，销魂最是画眉关。  

***朱琰***  

朱琰，字桐川，号笠亭，海盐人。乾隆丙戌进士，官阜平知县。有《笠亭诗集》。  

***舟经太湖指点湖山怀渔洋尧峰二前辈***  

疏钟夜雨过枫桥，邓尉看梅泊画桡。爱煞渔洋好风调，烟鬟镜黛拥寒潮。  

峻绝尧峰耸碧漪，洞庭春好费相思。轻帆一夜西风度，霜满山园唱橘枝。  

***读张杨园先生补农书作***  

学者急治生，岂为忧不足。衣食无所求，乃得立边幅。入世重廉耻，务本贵菽粟。养心亦养身，保身如保玉。玉碎难再完，身失焉能赎。桑田有典型，种爇若先觉。杨园非农家，排纂到耕牧。殆恐士习移，欲将古风复。带经本可鉏，《汉书》挂牛角。从来英雄人，大半兼耕读。  

地员辨土宜，管子精擘画。大略分三等，有施长七尺。以之测土深，高下定为格。其次亢仓子，遗言亦可绎。耕道计手足，苗行审强弱。差不许毫釐，皎若别黑白。匪独《豳风图》，可以绘殿壁。人满既可忧，生事又相迫。与其算锱铢，毋宁辨菽麦。樊迟非小人，学稼今上策。  

或曰古四民，最苦农在野。佃种食余粒，年丰亦患寡。被体无完衣，充肠只菜把。商贾操奇赢，鲜衣而怒马。往来杂冠裳，气习同纨袴。何必去市闤，辛勤向里社。嗟哉岂其然，光华石中火。大抵起耕农，其厚业难堕。试看古田家，吾乡旧风雅。（吾乡诗人西村翁，自号古田，家住居村落，不废耕桑，至今几二百年。子孙数十家，犹守其教，无大富，亦无大贫，衣冠朴素，尚有古风。）毋吟估客乐，遂谓富人哿。  

殷勤说重农，农夫正在外。今年岁不登，未得餍粗粝。八口既嗷嗷，百事皆昧昧。种穀已无成，出门走相匄。回看市井中，昂昂坐牙侩。贩籴且为豪，居奇何足怪。或又为吾言，眼前见成败。不知此天灾，人事贵预备。安得如《农书》，精详有校计。吾愿为老农，教稼课殿最。  

***武林晤钱松南（林）索余何义门校定文选本因与谈古今文体升降成长短句一章即书其后***  

《文选》烂，秀才半，前人之言岂河汉。后来文士卑六朝，輘嬴轹刘追陶姚。那知高论起风雅，徒使落笔空枝条。华实自相因，根植可抒藻。巍巍《文选》台，屹立不易倒。东坡解事薄小儿，恐亦耳食未深讨。读书种子得义门，河源本会寻昆仑。剬经缉史有余力，乃复来闯曹刘藩。目中一字不轻放，欲使临文绝影响。从兹论辨始见真，譬若片言折堂上。吟才今日传湘灵，夜照太乙然藜青。十年好古有元本，肯夸明月遗秋萤。  

***陈樽***  

陈樽，字酌翁，海盐人。乾隆丙戌进士，官新津知县。有《古衡山房诗集》。  

***金粟寺观孙吴战鼓同马三（纬云）吾四（祖望）赋***  

独桑代作鼓，剥取鼍皮蒙。远从炎汉末，留驾梵王宫。忆昔丧乱初，群雄相交攻。阵云迷夏口，烽火照江东。艰难百战余，冀以树丰功。如何逞淫奢，霸业转蒿蓬。萧条金粟山，台殿何穹隆。六时闻梵放，万虑息虚空。渊渊斋时鼓，间兹清夜钟。空堂但一振，吼怒惊罴熊。昔作三军气，今伴佛镫红。世谛有时尽，净业无时穷。怀哉阅尘劫，谁复论英雄。  

***茌平怀古***  

轻云垂野弄春愁，细柳含烟滞客辀。乱后射书多慷慨，酒酣灭烛亦风流。一时经济思张镐，终古功名忆马周。明日穀城山下路，瓣香应复吊留侯。  

***生子***  

少小性顽劣，不知父母恩。稍长事功名，温清忘晨昏。百骸俱强健，寒衣而饥餐。一朝试保赤，始觉劳心魂。啼时候眠食，卧时察寒暄。一日三摩挲，身去心终存。忆昔孩提日，辛苦亲不言。我今幸生子，亲又喜抱孙。遑论门户讬，且冀宗祧蕃。得孙甚得子，重复劳双亲。双亲今白发，甘旨无兼珍。仰事堂上亲，俯育怀中人。一身转中立，俯仰余悲辛。  

***唐文灼***  

唐文灼，字见远，号药洲，晋宁人。乾隆丙戌进士，官孟津知县。  

***官舍***  

官舍通村曲，居人但掩关。借贫坚酒禁，留病伴春闲。离思孤云外，乡心落照间。便归谁识得，萧飒改朱颜。  

***周恭先***  

周恭先，字平山，一字素芳，新化人。乾隆丙戌进士，官建水知县。  

***八月***  

八月清光迥，登高览蓟丘。岛开沧海日，天接太行秋。画省风云合，烟城草树浮。冥冥千里外，鹓鹭起中洲。  

***和吴兰柴过常山作***  

太行东下俯苍冥，正定城高压井陉。万里河山归睥睨，百年烽火静郊坰。远帆落照滹沱水，匹马秋风麦饭亭。欲访居人寻旧事，酒帘垂处柳青青。  

***张映宿***  

张映宿，字次南，号鹤舫，阳曲人。乾隆丙戌进士，官知县。有《鹤舫诗稿》。  

***泾州送外甥周树棠归省***  

匏系边城役，迂疏误此生。相依惟汝在，秋杪复登程。病叶吟风落，孤鸿带月征。多愁泾汭水，呜咽送君行。  

连日劝君还，临歧又黯然。天涯谁骨肉，宦海满秋烟。逝水千波叠，寒云万壑连。五陵家酿熟，欢笑小春天。  

***洪榜***  

洪榜，字汝登，一字初堂，歙县人。乾隆戊子举人，丙申召试，授内阁中书。有《初堂遗稿》。  

***秋河***  

秋城寒柝隐霜鼙，银汉中宵望不迷。耿耿正临金阙直，昭昭还似玉绳低。河山两戒殷星鸟，楼阁千家起曙鸡。万里凿空劳博望，天台原自有丹梯。  

***秋蛩***  

秋声万种在风前，听到寒蛩倍惘然。野舫正添三尺水，夜堂初种七条弦。月残东壁难成咏，雨暗西窗未稳眠。输与鄱阳姜白石，独吟愁赋寄遥天。  

***李元沪***  

李元沪，字书源，号舒园，又号鹤坪，密县人。乾隆戊子举人，历官靖州知州。有《楚南草》、《昆海联吟》。  

***忆东溪***  

浮家三十载，旧宅亦何有。徘徊松间月，知忆主人否。采采菖蒲花，何时复入手。  

***栈道杂诗***  

地入褒斜道，蟠空上杳冥。千寻窥涧黑，一线束天青。林影孤罴坐，山风怪蟒腥。魂伤北来客，吁骇此初经。  

三极西南隔，连峰走剑州。乱山围宝雉，古驿过金牛。马络秦云湿，天回汉水流。曾闻叱驭使，不共岭猿愁。  

形胜当天险，龙争识故关。鸟飞筹笔驿，云护定军山。世降英雄奋，时清锁钥闲。一声啼谢豹，惨尽旅人颜。  

全身裹翠微，重雾苦侵衣。栈骑随猱挂，山泉学弩飞。二分悬足窄，九折入云飞。无酒浇徒御，谁家白板扉。  

剑壁斗青苍，天风吹急装。俯身凭鸟背，束马度羊肠。石气霏成雨，山精啸有霜。勒铭思在德，休侈一夫当。  

***赵大经***  

赵大经，号春磵，德州人。乾隆戊子举人，官武清知县。  

***游戒坛山赠寺僧达文***  

河流混混渡桑乾，云际朱楼指戒坛。细马一鞭忘荦确，春衣重袭怯高寒。塔中铃语僧应解，石上松髯。客许攀。欲向名山询故事，多闻喜得见阿难。  

***唐金***  

唐金，字缄之，号汉芝，遵义人。乾隆戊子举人，官屯留知县。  

***书傅素余诗卷后即以赠别***  

与子同为客，归途却异天。苦吟消驿路，远梦入江船。离隔又今日，唱酬知几年。怀余应有赋，取次续新编。  

***路邵***  

路邵，字健夫，号毅斋，毕节人。乾隆戊子举人，官鄞县知县。  

***即景***  

云边樵径草为踪，燕带残红春意浓。昨夜梦还家万里，今朝愁对浪千重。穿花飞出疏林鸟，隔岸声来远寺钟。惟有关山明月好，一轮斜挂最高峰。  

***王辰顺***  

王辰顺，字耕畬，号葵坞，西华人。乾隆戊子举人，官南阳教谕。有《葵坞先生遗稿》。  

***途中阻雨有怀***  

定有清明日，晨昏恨久违。母应思子切，天似厌人归。风雨随征盖，泥涂涴客衣。家贫连下第，乡梦逐云飞。  

***钱九府***  

钱九府，字南浦，密县人。乾隆戊子举人。有《南浦诗集》。  

***杨柳词***  

行行东陌头，杨柳垂烟雾。昨日我故人，归去从此路。迢迢东望眼，全被汝遮住。  

***别离曲***  

别离苦别离，顷刻天一涯。斟酌临别语，无使忆来悲。日月不停川不息，安得男儿无驱驰。聊将杯中物，重订归来时。来春未为晚，所虑惑愆期。车马侍道旁，加策竟去之。眼见车遥遥，不闻马萧萧。独余千重恨，压断万里桥。桥头杨，断还续，祝尔早黄复早绿。  

***修德观问道碑***  

古观犹存间道名，遗碑孤立几朝更。龙蛇隐现风雷断，赑屃摧残稷黍平。笔力饶能师逸少，文心加怪祖庄生。神仙不信真无死，极目荒原吊广成。  

***送乡人***  

送尔还乡去，西风作意寒。人家如我问，莫道客衣单。  

***宋赫***  

宋赫，字东野，抚宁人。乾隆戊子举人。有《东野诗草》。  

***初至山中作***  

振衣寻鸟道，高步蹑云根。松隐来时路，溪流转处村。草痕青到寺，山色碧侵门。不尽登临兴，开轩对酒尊。  

***建昌郭外***  

嫩柳垂垂照客颜，风光淡沲最相关。不知射雁村边草，绿过溪桥第几湾。  

***双凤山寺***  

闲来暂许叩岩扉，楼阁云深接翠微。三面青山一面水，隔林隐隐见僧归。  

***庄炘***  

庄炘，字虚庵，阳湖人。乾隆戊子副贡，官邠州知州。  

***送蒋健之出塞***  

清秋幕府集严霜，爱子从征赴朔方。辽海文章师李贺，帝城书札累陈汤。觚棱金爵三生梦，关塞青枫万死乡。何日鸡竿看肆赦，还家犹得作台郎。  

***徐天柱***  

徐天柱，字擎士，又字衡南，号西湾，德清人。乾隆己丑一甲二名进士，授编修。有《天藻楼诗稿》。  

***龙井***  

幽竹一碧风篁岭，芙蓉叠叠静如影。危崖忽转天光开，凉风吹我入龙井。怪石牙错天梯钩，疑有老龙蟠林丘。树杪百泉流不断，老龙喷珠落天半。巫箫蛮管纷骈阗，共愿老龙醒不眠。肥<虫遗>旱魃不敢出，仰见黑云四面遮青天。灵山万古为民福，污邪处处篝车祝。仙人炼丹几千年，丹成何济荒年穀。甘霖频岁沛郊坰，不须祷祀仗神灵。但使雨旸庆时若，老龙无灵同尺蠖。  

***陈嗣龙***  

陈嗣龙，字绍元，号春溆，平湖人。乾隆己丑一甲三名进士，授编修，历官左副都御史。  

***遂平馆舍和褚筠心前辈韵***  

几日看红叶，重来荫绿天。霜华凭点缀，树影得清圆。读画云生壁，敲诗砚滴泉。仆人贪偃卧，那解爱便妍。  

旅迹原泥爪，翛然客思增。林深迟夜漏，风细飐秋镫。小憩何嫌久，回阑取次凭。皇华期报国，作赋敢言能。  

***郑际唐***  

郑际唐，字大章，号云门，侯官人。乾隆己丑进士，改庶吉士，授编修，历官内阁学士。有《传砚斋诗稿》。  

***送林心香南归***  

作客归云乐，别人秋最难。青衫仍短剑，黄叶满长安。薄宦淹微禄，余情昵古欢。寄言慰石友，此诺未应寒。  

***伊朝栋***  

伊朝栋，原名恒瓒，字用侯，一字云林，宁化人。乾隆己丑进士，历官光禄寺卿。有《赐砚斋诗钞》。  

***黄癭瓢山人（忄真）归自江南赋此索画***  

扁舟醉遍秣陵酒，华发归来犹梦思。春水绿波江总宅，夕阳红树小姑祠。六朝往事吟诗遍，万里长江入画奇。最好白门烟柳色，请从东绢发枯枝。  

***过白沟河***  

蓼岸平沙尽日扬，蹇驴孤客意茫茫。白波一道通沧海，紫塞千盘阻太行。云暗故山天共远，风清首夏草初芳。瓦桥关北频年过，莫照沦涟两鬓霜。  

***东城看杏花***  

月河寺前水潝潝，聚星亭外草凝碧。春郊一夜微雨晴，晓起红芳俱弄色。紫骝缓鞚出高城，风拂青丝双玉瓶。几簇江头初破萼，一枝墙外半含英。石坛花盛为谁供，娅姹曾闻董生种。（道士童定，字杏园。见《虞道园集》）白头阁老醉看花，红袖传诗共吟讽。残劫怱怱五百年，暖云绿水花依然。繁香疑是仙家植，浪蕊浮花何足怜。尊前花恐薄寒中，春雨江南人似梦。高格芳心爱者稀，清吟与和流莺哢。  

***海淀次浩持韵***  

沙平草浅古墙根，秋潦初消剩涨痕。驰道如弦烟满树，高楼临市水当门。人家荷芰仍千顷，帝里桑麻自一村。更向勺园寻往事，颓垣犹护箨龙孙。  

***送浩持之官江淮***  

班马萧萧向路歧，残年风景雪飞时。梁园词客无多在，水驿梅花有几枝。万里洪涛消瓠子，一鞭斜日过符离。才人绾绶年方少，合有河隄使者知。  

***读书***  

劳谦神所劳，德以俭为柄。露台惜百金，雕墙乃有禁。忍饥忆炙羊，爱物真仁圣。惜福福来崇，君慎臣宜敬。奈何百尔汰，昬不知德行。蜡薪乳蒸豚，淫侈风竞胜。来瑱与李鼎，实为前车镜。见素俗还淳，检欲神安定。大造恶骄奢，凡百其敬听。  

风雨上于天，地不擅功名。无成代有终，臣道惟利贞。鬼神实福谦，天道常恶盈。勋高多亢梅，菹醢及鼓英。淮阴功震主，奚复夸智能。亚夫顾尚席，骄愤何不平。主非忌寡恩，臣自昧寅清。李曾戒齿刚，孔亦鼎垂铭。谁从赤松游，千春仰鸿冥。  

***汪刺史守愚修元遗山先生墓诗以纪之***  

金源有诗人，文采兼亮节。瓣香绍坡谷，夕秀启虞揭。同时李（汾）与辛，（愿。）俯首敢颃颉。孤臣念君国，白雪盈华发。青城阅古今，日望蔡州泣。国亡不复仕，著书自怡悦。遗墓傍五花，七字表荒碣。阅世五百年，白杨风凄咽。残碑牛砺角，华表采樵折。耕稼魏公庄，后嗣谁抚恤。忻州值贤牧，异代吊往哲。新营文献祠，杞菊荐蠲洁。五读中州诗，仰止先生切。剩欲驱车游，遗像晋拜谒。振衣野史亭，凭眺延山月。怅望寄千秋，此愿空蕴结。  

***杂咏***  

君子同而异，党伐古人恶。高密富诂训，吾道已东著。礼堂百万言，惜哉半残蠹。文公起南宋，大道回其庶。六经日再中，一扫弥天雾。义勿徇郑王，言或删申固。党同不可为，立异岂宜务。要在辟荆榛，廓如归正路。康成固可宗，援纬得勿误。瓣香接洙泗，金宜紫阳铸。后儒袒汉人，徒刳五石瓠。  

***梦游庐山得句醒后成之***  

碧峰杰出南斗旁，敷浅原边曾一望。别来廿年忽萦梦，匡君招我采芝洞。我时手携绿玉筇，脚底踏破云千里。虽无泠然御风术，济胜尚能登矹<石聿>。庐山之高兮，高如上青天。上有九叠青冥之巘崿，下有九支缭绕之长川。水帘迷旧谷，瀑布寻开先。何人身立箕尾上，手挈银河倒泻青峰巅。天风飘荡吹不断，江月空濛照愈鲜。千岩万嶂数名胜，回崖沓嶂適幽兴。简寂庵空落照来，渊明醉石霞高映。青葱佳荫竹树多，参天松柏缠女萝。草堂尚见苔满砌，墨池犹想烟笼波。莲白睹龟游，杏红遣虎守。鹿祁祁以成群，鸟嘤嘤而求友。五老云深三秀馥，瑶草琪花任人取。庐山之高兮，高不数五岳。盛唐天柱如儿孙，七泽五湖似杯杓。指白马于吴阊，小朱方之城郭。扪参拍井无寻尺，俯见卢敖升碧落。松根有仙坐赌棋，橘中藏叟欢留博。欲求驻景方，赠我长生药。还精补脑炼金骨，虬鸾游戏千春乐。吁嗟乎，人生乐事本有涯，梦魂犹靳酣烟霞。一觉仙山比幻景，松筠猿鹤何之耶。古来万事皆如此，蝴蝶华胥皆梦耳。匡君匡君途已熟，从今夜夜梦应续。数椽真欲结峰麓，中有藏书堪借读，身闲长抱白云宿。  

***九日舟中***  

岂不慕吹帽，其如羸病何。花香开爱晚，酒冽劝嫌苛。叶落寒江阔，猿啼翠峡多。佳辰偏草草，劳者自兴歌。  

***怀罗浮***  

浮山自海来，附罗峙为一。号离明之阳宫，为耀真之阴室。与茅山而潜通，扪女牛于屹<山齧>。洞穴徵宝衢，海灵纷云术。十大洞天，此居其七。于焉逍遥，古多羽客。安得仙家绿玉杖，拄到峰巅壮游毕。我所怀兮峰之东，巨人之武留仙踪。冲虚观外有丹灶，欲往从之云蒙蒙。我所怀兮峰之西，延祥寺高七星迷。五百群真会华首，欲往从之道逶迤。我所怀兮在山北，酥醪观亦葛仙宅。学道长期谢世缘，欲往从之炼金液。我所怀兮在山南，长寿观望通天岩，铜龙喑虎守户侧，欲往从之结蒲庵。我所怀兮山之顶，上界三峰峙若鼎。石楼聊憩云满身，来往铁桥仙接引。三千余丈羾天关，八埏三岛一览收全景。稚川为我师，更遇黄野人。乞得丹砂诀，洗伐全天真。毒龙可制害马空，自古圣贤道皆同。殳基曾此鞭青虹，大还丹转坎离融，吮鼎犬亦飞云中。罗浮便是仙灵窟，奚必侈谈蓬壶昆阆与崆峒。  

***书尚书古文孔传后***  

鲁恭王坏孔子宅，丝竹之音出四壁。中有古文维《尚书》，安国得之如拱璧。奏朝拟请立学官，巫蛊事起遂中格。公孙嗣位耽名律，博陆不学遗经籍。升平尚亡三箧书，况值渐台兵火迫。张霸伪篇纷然淆，七纬书尤声赫赩。白水真人亦好谶，明章后始垂典册。马郑大儒皆读纬，谁从孔壁探旧策。高密未观真古文，遇所引书皆注逸。典宝鸠方赝鼎陈，汩作九共争指摘。何人私获安国书，匹夫怀璧深藏匿。永嘉之乱戎车逼，浮江遂逐五马迹。斯文天道呵护深，先圣神灵永珍锡。至宝谁呈喜璧全，豫章内史梅名赜。黑白辨矣定一尊，《释文》《正义》确不易。六朝以来无间然，千余年人心帖怿。刘氏知几著《史通》，亦为古文并赤帜。帝王之道本于心，中多二帝派传嫡。岂惟渊云梦未窥，董贾犹为户外客。何物小儒作疏证，邪辞欲夺谈经席。毛氏亦好诋前贤，《仪礼》妄思辞而辟。说《诗》斥《序》考亭功，毛力攻朱如劲敌。独为此书树屏藩，十目罗罗应纪绩。  

***吴寿昌***  

吴寿昌，字泰交，号蓉塘，浙江山阴人。乾隆己丑进士，改庶吉士，授编修，历官侍讲。有《虚白斋存稿》。  

***严陵钓台***  

严滩片石旧渔矶，隐士曾经入帝畿。应悔羊裘招物色，钓师祇合著蓑衣。  

***邱二至山孝廉藏古墨百十二家既以颜其斋丙戌春入都时于寓斋出以观客属余纪诗***  

吾友古闻人，好古富词翰。长安居再僦，城东张高馆。访之榻无尘，图史堆几案。须臾陈锦匣，未启手先盥。中藏旧隃糜，斜整不可乱。形模尽琮璧，款识杂铭赞。幽香与古光，拂拭难为判。予观故用嘲，君癖同好锻。胡不图博古，彝鼎争爱玩。否则谱书画，宣和迹重按。抑或录金石，庶用资讲贯。正史订即讹，旧闻证未散。斯乃胶烟姿，岁久成漫漶。廷珪永已矣，是物无长算。邵罗暨方程，孰为诸家冠。即今重曹氏，紫玉等既灌。著录冀流传，质亡名谁惋。矧乃置不用，什袭加防扞。何如之五都，一丸购新爨。持以狎丹铅，涂改复点窜。有用贵珠玑，无用贱薪炭。君笑直至矧，谓予苦相难。同一嗜古癖，奚为分畔岸。寓意不留意，昔贤片辞断。所聚虽我好，不假涩囊换。品罗百十二，持赠居其半。以彼胶漆交，获此云烟看。浮生恰与偕，摩娑生璀璨。不受即墨封，不学子墨谩。行将守吾斋，心清参鼻观。奈何米家船，揭牌逞汗漫。感君达士怀，愧予言河汉。五陵事裘马，知白孰为赞。我非豪夺人，完归复何惮。  

***赠百十三岁老人王司业南亭先生***  

国家太平古无比，仁寿纪年百余矣。弧南一星位丙丁，牛斗之墟夜芒指。翁家天台濒小海，风俗淳朴致堪喜。是间淑气厚锺毓，特为盛时彰瑞美。百龄孝子翁先人，秩视更老荣乡里。诸孙膝下罗来晜，共享期颐克家子。自言少时胆气粗，报仇夜斫贼营里。裹疮不辨血模糊，至性所生非聊尔。中年折节伴萤蠹，兀兀穷经作髦士。挥金但学管宁锄，决踵肯惭原思履。阑干苜蓿广文毡，九十六龄得官始。秩满朝天获晋秩，其时岁適逢辛巳。次年属车莅吴会，率先黄发清尘俟。耆儒屡邀天语褒，绰楔宸章钤宝玺。迩来国庆正稠叠，率土普天皆鹊起。去年翁至坐蒲轮，亲祝圣龄习拜跪。箧贮上方麟趾金，衣裁内府鹄头绮。今岁慈宁开八袠，翁切呼嵩复至止。香山图绘今昔同，天子推仁首尚齿。再看头衔赐新换，御题荣宠沾蕃祉。优礼无殊隆宪乞，懿嘉洵足著惇史。翁为人瑞古所无，如云五色芝三蕊。长身七尺清且癯，行不支筇坐不几。擘窠书成惯赠人，箕畴一寿义取此。山程水驿讵云远，十年三踏长安市。长安纷纷聚冠盖，识面篯铿与李耳。我生四十犹壮年，视茫发苍负强仕。苦求急景免凋颜，每乏奇方学洗髓。对翁长松古柏姿，蒲柳凡材安足拟。吾闻天台山高万八千丈，中有石室金庭共峛崺。第一洞天记道书，草多长生药不死。欲从翁觅翁不言，但言神仙之术荒唐非吾以。乃知寿民关寿国，导引延年无其理。不然正当王母介福帝胪欢，岂无控鹤骖鸾先翁降金戺。  

***题马香谷所藏王履吉借券手迹***  

雅宜山人品最高，夙尚丘壑怀清操。陶谢诗格力摹古，锺王墨妙勤挥毫。尔时吴中盛风雅，从空坛坫来英髦。袁家伯仲文父子，一门名誉无凡毛。山人结交殊不俗，往往觞咏称吾曹。即凭遗券证往迹，姓氏落落参翔翱。因思山人洁持己，不苟一介防贪饕。乞米大夫岂得已，与钱司业非滥叨。相须缓急亦偶尔，约剂贷息心劳劳。此非财贿屑计较，或惧嫌隙由锥刀。名流琐事昔争羡，高人绝艺今重遭。我观笔势特劲逸，戏鸿舞鹤离尘嚣。流传片楮等尺璧，不待碑板光难韬。往时长史判牍尾，公庭赚取滋喧嘈。将毋此券亦类是，那忍焚折伤坚牢。马君吴人僻嗜古，所好物聚烦爬搔。有时倾囊破羞涩，索及剩锦搜残膏。其乡佳话奔行箧，纷罗题识追风骚。慎无展卷起三叹，金尽复来聊自豪。  

***任大椿***  

任大椿，字幼植，号子田，兴化人。乾隆己丑进士，授礼部主事，历官御史。有《子田诗集》。  

***平望道中***  

出郭星已阑，解缆潮将歇。烛灭蒲塘深，去棹何忽忽。宿酒破余酲，西风吹残月。乍别易怀人，欲寐屡搔发。如何将客心，一棹雨丝白。  

***春日柬怀王叔华***  

咫尺山河见面疏，游情空似马相如。怀人夜雨搔双鬓，孤馆桃花到尺书。赠我明珠藏锦箧，知君归梦在园蔬。芳洲拟送江南棹，更向春风问起居。  

***天门开***  

天门开，光煜。流紫坛，辉日壑。仰帝阍，横斗杓。珠熉黄，相璀错。皇驷骞腾，格泽回薄。历次十二，毕会其络。拂钩陈，九斿翻。游极下，辟端门。圆灵跃乎金穴，羲曜起于天根。火齐为阶玉砌垣，中有银潢贯其藩。乘云骈，驾鸾輗，裔裔詄々往若疑。神光滮蔚胪所知，如历中垣即灵威。金薄华虫擢钤纟委，丹书绿字天语奇。用襃姬德锡乾仪，聿抚九有万亿期。  

***杂诗***  

驾言游广陌，楼观何煌煌。飞甍倒薤垂，反宇阴虬翔。文绮交四隅，玉垒罗中央。交错尽三爵，起致丈人行。朝暮异今昨，襟带成参商。愁人易为乐，短歌亦能长。毋辞桂醑倾，继以兰膏光。香檀拨冰柱，春醪炙柔簧。乐阕众宾散，起瞻天雨霜。  

伯牙师成连，神契良独难。移以寥廓情，置诸惝怳闲。遂抚白玉轸，俯仰时一弹。孤桐自有调，大海自有澜。愿言心所契，忽复忘其端。乐苑工笙竽，应节舞七盘。朱弦秘不发，中心自盘桓。  

***白马篇***  

少年气概雄，坎壈亦因之。亲旧为我谋，直视无一辞。别有不移志，不敢生余思。顾马马头昂，为我穷四垂。万里何足虞，尺步良易歧。心忌不能下，能下才愈奇。自谓探榆塞，安知入焉支。按辔不轻入，久立审所疑。开弧听朔风，侧见阴山低。虑定神乃纵，一往谁复羁。彼亦羽林客，上下从我驰。乃知自立者，何取骄人为。少年无深谋，休用此骁骑。  

***泛舟城北入山水深处***  

扬舲展佳兴，回望石首城。路回状频变，意惬迹反轻。入峡若无地，过壁湍渐平。驰情眺绝岛，已发疑未行。凉飚过两岩，空翠微有声。潺湲忽在上，仰见大壑横。深溪晓逾静，咳嚏皆分明。密竹转孤棹，初日淡已盈。回舻返旧渚，历历想所经。夙耽谢公癖，逸境终难名。  

***晚泊江口登燕子矶***  

近暝泊回渚，舍檝步山陬。过寺地逾旷，近壁矶忽遒。岩寂语易喧，日邃声如留。船火乍通陆，夜渔忘故洲。初至俯近林，既定闻远流。落月与江邈，去去神夷犹。持此荡尘虑，延伫情悠悠。未谢秣陵境，飒然惊暮秋。愿延阮公屐，领此山林幽。  

***真州道中望瓜步诸山***  

晨光薄晴霭，鼓枻玩清涟。小因风湍息，递望瓜洲山。不惜邈难见，易见姿不妍。低峰看易尽，独爱峰际天。中流乍回首，杳渺真州烟。展眺不难竟，拥楫思绵绵。  

***鲍之锺***  

鲍之锺，字雅堂，一字礼凫，号论山，丹徒人。乾隆乙酉召试，授中书，己丑进士，历官户部郎中。（有《论山诗稿》。）  

***广陵中秋待月***  

竹西高馆坐披云，霁少阴多客思纷。秋到此时刚一半，月从何处得三分。镫残别馆和烟湿，叶走空阶杂雨闻。似有箫声桥畔路，酒阑惆怅杜司勋。  

***晚抵彭城渡河***  

乱山行欲尽，落日大河横。水长频移渡，隄高半掩城。黄楼迷处所，白塔最分明。暝色沙桥路，弓衣数骑行。  

***题谢芗泉侍御金焦放舟图***  

谢公只爱东山住，未识金焦两点青。何似称诗狂御史，相将放棹古中泠。天空铙吹惊秋籁，波静鱼龙避使星。我自菰蒲惭旧隐，十年孤负草堂灵。  

***暮抵潭柘寺***  

峰峰带夕阳，倏已落山背。参差楼殿影，远山藤萝外。沿缘白石湾，豁开青莲界。郁然松桧深，金刹山门大。撞钟千指集，洗钵诸天会。遂登般若坛，一览众峰最。暝色到来迟，苍崖犹可绘。寻幽非易竟，日夕亦云愒。一觉到僧床，潺潺枕边濑。  

***历游三山大悲诸寺***  

山深趣不穷，寺古荒亦妙。我来值秋晚，霜叶红如烧。径曲遂幽寻，峰明宜远眺。坡陀上下竺，历落东西庙。白塔出青林，红亭围碧沼。苍黄非一状，岩壑各争峭。崦外递钟声，云中闻语笑。兴余留不尽，佳处求其要。返景入空林，濛濛子规叫。  

***赠严冬友***  

淮南秋杪见飞鸿，萍梗无端接远风。海内有情吾辈在，天涯多病几人同。殷勤酒盏违官阁，珍重吟笺讬钓筒。柳色已残梅信早，凭谁折寄慰怱怱。  

丁卯桥边旧有村，维舟相访值黄昏。客愁近转山阴棹，乡梦遥连白下门。云暗西津分雁影，月明南浦失潮痕。林宗此日方游艺，翦韭何人共夕飧。  

***沅陵七夕同德树堂江上夜坐***  

天涯此何夕，斜月一钩闲。共坐清沅上，回瞻碧汉间。鱼龙潜泽国，镫火动江关。竟夜看云度，双星带楚山。  

***潘奕隽***  

潘奕隽，字守愚，号榕皋，晚号三松老人，吴县人。乾隆己丑进士，历官户部主事，重宴恩荣，赐四品卿衔。有《三松堂集》。  

***出都口占***  

久病倦于客，思亲应自归。敢希宏景志，庶息汉阴机。旅雁惊人起，孤云傍岫飞。片帆秋色里，直指旧渔矶。  

***赵州南金山寺小憩***  

长路晨曦赫，高亭大道遮。闲参狮子座，来吃赵州茶。砌绕涓涓水，盆开艳艳花。峨嵋谈往事，笑我尚思家。  

***荆州怀古***  

秋入江城暑气微，参差屋瓦带斜晖。渚宫烟冷蘋花老，沙市风清燕子飞。南渡功名人事异，三分割据霸图非。曲江楼上凭阑久，一片涛声上钓矶。  

***信宿镇远***  

落日依阑坐，西风掠鬓丝。城临苗子砦，树隐竹王祠。边徼秋生早，危岑月上迟。轺车何以滞，邀我赋新诗。  

***程易田郑公钓台卷***  

富登渡口悬崖石，岌嶪凌波势百尺。师山垂钓非钓名，壁立清风缅遗迹。忠宣旧镇皖公山，大书突兀留孱颜。至今精气两不泯，仰止斋边时往还。剜苔谁识阐幽意，铁索金绳露奇字。作记还聊翰墨缘，哦诗重话沧桑事。斜日林峦远霭生，眼中渔弟与樵兄。当时万事归变灭，但此雪茧留虚名。残篇剩墨嗟零落，石田篁墩老岩壑。湖岸菰芦风雨斜，草堂竹树云烟络。横幅摩挲兴不孤，新图旧刻好重摹。人间俯仰成今古，此画此诗何可无。  

***移居诗***  

***劳生织路不常居，广厦千间愿总虚。屏迹此心齐木石，安神无梦到轩舆。南阡东陌游非远，纸阁芦帘意尽余。莫笑腐儒家具少，皂厨还有未看书***  

巡檐徙倚眄庭柯，鸠拙居然占一窠。敢觊逍遥重辟馆，不妨安乐袭名窝。操镘初谢王承福，种树新延郭橐驼。幽兴渐添秋渐爽，退翁心事未蹉跎。  

***张埙***  

张埙，字商言，号瘦铜，吴县人。乾隆己丑进士，官内阁中书。有《竹叶庵集》。  

***峡江县***  

县城此荒迥，旅泊良可哀。山势自南来，江声临北开。野人伐苦竹，落日衔层台。秋风衔石壁，天汉清无埃。酌酒看鸿雁，怜渠同我来。  

***黄金洲***  

秋草没野渡，日淡黄金洲。水鸟具静态，脚踏烟波浮。不知何所惊，又飞十步留。人语寻岩际，风力回沙头。豁然帆势尽，一落空山楼。  

***次新安县***  

县城孤回护重关，天许青山四面看。红柿人家沙路净，白杨风色涧声寒。马留破驿萁成束，人上荒台月半丸。一宿怱怱便将去，料无遗累到猪肝。  

***古北口***  

地尽中原山，天挂秦时月。喜峰连居庸，夹此青硉矹。一骑客关门，千秋几战伐。沙清走野兕，日落剩飞鹘。乃见长城下，仅卧白头卒。近来关内民，关外来耕垡。冥冥古楼堞，荒荒无逻讦。真笑前人忙，龙蛇胶齮龁。  

***次三道梁同述庵通政对月并题其诗卷后***  

看月山梁山翠无，月中相对话荣枯。十年慈母双行泪，万里归装八阵图。名士纵横能仗剑，诗篇强硬亦弯弧。慰忠祠记苍茫在，又为知交一叹吁。  

***李因培***  

李因培，字其材，号鹤峰，晋宁人。乾隆乙丑进士，改庶吉士，授编修，官至湖北巡抚。  

***清平县***  

山县孤城破，流官守御迟。天风摇断角，客路入征鼙。小丑三年在，殷忧万里知。侧闻明圣诏，罪不到边夷。  

***归思***  

池塘午梦正依稀，离绪频随柳絮飞。廿四番风花欲半，八千里路燕难归。瀛门天上通青琐，萝屋山中冷翠微。不去不鸣缘底事，眼前梅雨又侵衣。  

***陈庭学***  

陈庭学，字莼涘，亦字景鱼，宛平人。乾隆己丑进士，历官陕西汉兴道。有《塞垣吟草》。  

***春夜***  

春夜掩柴荆，耽吟梦未成。窗风生暗籁，檐雨乱疏更。一砚磨人老，孤镫达曙清。城开南岭霁，烟翠半江横。  

***伊犁谪居十有三年闻有放归之命感赋***  

雪巘云看塞上过，毡乡诗得室中哦。事无可覈残书少，足未曾经幽胜多。博望遗声想笳吹，柳州续响壮铙歌。废材幸博新衔赐，十载谁期鬓易皤。  

***张翙***  

张翙，字凤飏，号桐圃，武威人。乾隆己丑进士，历官湖北荆宜道。有《念初堂诗集》。  

***夜宿山村***  

***一望人烟少，孤征近夜昏。钟声何处寺，客宿半山村。草响蛇寻穴，风腥虎过门。平生爱岩壑，今日始销魂***  

***陈朗***  

陈朗，字泰晖，号青柯，平湖人。乾隆己丑进士，历官抚州知府。有《青柯馆集》。  

***楚江返棹***  

雨止月未上，萧萧枫叶丹。柁声放溜急，帆影入云寒。村酒难成醉，旅愁耐可宽。扣舷何处客，渔火在前滩。  

***送姚姬传郎中归桐城***  

君非不得意，欲返龙眠山。此日辞青琐，先期放白鹇。宁贪解带乐，为恋舞衣斑。宛水流千里，邮筒寄莫慳。  

***朱纫兰***  

朱纫兰，字秋漪，南昌人。乾隆己丑进士，改庶吉士，授知县，历官永顺同知。有《愚懵山人诗钞》。  

***晋州感兴***  

隔岁久行役，登临欲语谁。秋声鼓子国，日落魏公祠。霜意推冬令，笛声生暮悲。遥怜芦蓼岸，正是雁来时。  

***鲁仕骥***  

鲁仕骥，原名九皋，号絜非，江西新城人。乾隆己丑进士，官夏县知县。有《山木居士集》。  

***秋夜客怀***  

人生远离苦，最苦秋夜阑。况我孱弱息，终年背乡关。悠悠日复日，会当何时还。时至气候变，得毋衣裳单。衣单固足念，所期日加餐。皓月照庭隅，徙倚生感叹。  

寒蝉号高树，蟋蟀吟罗帏。此时凉风起，萧萧入深闺。君子远行役，悠悠我心思。容华不足念，但感久别离。舟行愿无波，车行愿无泥。驱车望乡邑，岁晏当来归。  

庭前紫荆树，艳丽正著花。如何风雨至，摧残忽交加。枝叶半憔悴，葆养此根芽。人生骨肉情，睹此足叹嗟。亡者既已矣，在者客天涯。及时莫远游，丈夫当怀家。  
