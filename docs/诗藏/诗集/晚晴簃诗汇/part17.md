---
title: 第17部分
index: true
icon: editor
order: 17
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷一百二十三

***姚椿***  

姚椿，字子寿，号春木，娄县人。监生，举孝廉方正。有《通艺阁集》。  

***莲花寺秋感***  

佛镫照客梦，秋气空人心。不历世味艰，安知禅定深。轮蹄滃余壒，钟磬生曾阴。孤花明寒衣，清诗调王琴。肃肃霜下羽，槭槭风间林。归思一以驰，君听空外音。  

***谢泗亭太守丈邀登高望山望峨眉***  

三江合流势初放，嘉州一城作堤障。隔江群峰高插天，城中一峰屹相向。江声山色无尽姿，一峰尽纳群峰奇。穹楼乘风欲飞去，对面直扑三峨眉。峨眉如美人，隐见乃有数。太空无纤云，一角秀微露。峰巅横绝太古雪，直射双眸气寒沍。兜罗绵影空濛濛，咫尺何曾堕烟雾。君不见，东坡不作汉嘉守，太息陵云空载酒。谢公家住会稽山，万壑千岩重回首。山巅白云殊有情，一片飞来落吟手。登高著屐更持杯，宣城永嘉古来偶。我闻蜀山首岷嶓，太蒙西来同嵯峨。神仙灵迹閟终古，太冲赋出谁能诃。名山不列五岳数，灌莽堙没千岩阿。明朝径拟入山去，飞云顶上身过。  

***舟过长寿感赋***  

嘉庆之三载，孟夏月上旬。舟行发巴渝，薄暮濒江滨。因思去年冬，此邑遭黄巾。传闻意尚恻，何况目睹真。系缆上岸行，城市皆沈沦。一山在城西，庙宇黯不新。不知何王宫，楼观栖微尘。栋梁未尽圮，阶级犹可循。劫灰所偶遗，此亦灵光伦。折行入禹庙，明德昭明禋。谓当食万年，何意荒荆榛。内有前县令，坐系经年春。守土弃土走，何以腰垂绅。谍告反得死，何以谢万民。庙前双桂树，围大容转轮。曾见探丸来，烈焰飞城闉。我欲从之语，无言独含颦。偶焉遇牙郎，为我琐细论。自云有父兄，同来达巴岷。与君为同乡，身亦江南人。嗟哉为利谋，岂意遭难屯。先是惊风鹤，寇至闻比邻。自当静境内，大义慷慨申。民心既以安，士气亦以振。常时乏备御，临难犹逡巡。游侦彼何辜，乃向长流湮。静镇尔岂能，闻贼意则瞋。城中击钟鼓，城外丛棘矜。此地高踞山，其下为通津。寇来何坦如，不用设距堙。官守死其职，去就民所遵。县令仓卒逃，余众尤私身。挤排大江中，戢戢为鱼鳞。亲戚谁复知，但闻呼救频。县尉独守廨，平日颇宽仁。贼渠知好官，推磨使之驯。愿为厉鬼死，气结不复呻。元戎率滇师，解园策如神。首问失城罪，有喙何能伸。章绶宜在腰，积贮宜在囷。犴狴宜有囚，库藏宜有银。一一皆自服，絷俟军事竣。独惜十万家，一炬胥泯泯。至今月黑时，野阔飞青磷。众者化为少，富者化为贫。弟行寻其兄，儿啼号其亲。身亦有父兄，欲问无由询。孤身客他乡，已矣长含辛．吾闻此言悲，涕泗横无因。蜀中苦兵久，惟有呼昊雯。作诗纪姓氏，尉张令则陈。生者戒守吏，死者劝为臣。  

***峡中行十余里奇奥殆绝出峡后上辣子山险峻为诸山之最***  

空山无人鸟欲栖，后者鸱啸前猿啼。两面绝壁中一溪，众峰压天天亦低。羲和有辔不得骋，山势欲掣斜阳西。斜阳到山不到地，影射瀑布晴无泥。飞流直下二千丈，冲石石白一色齐。有时欲落不肯落，片片击碎青玻璃。云根突兀峙崖底，沙石相夹成径磎。舆夫利涉视晴雨，我行雨过径不迷。平时暴涨尽淤没，巨浸不许牛驾犁。便思盛夏此消暑，道远何用糇粮赍。山行快意苦易尽，突落万仞高崥嵽。作势伛偻磨盘蚁，举步跼蹐藩触羝。仄身树碍险被挂，当头石崩如欲挤。谁知此路有时上，风吹绝顶阴凄凄。下坡走丸侧复侧，势险节短不敢稽。陂陀磈礨尽如此，直使人力穷攀跻。令我回首望石峡，到此阁笔诗难题。  

***湘妃祠***  

湘瑟十三弦，《离骚》字字传。空江无月夜，太古有情天。怨竹祠山鬼，哀蘋荐水仙。送迎应有曲，谁附《九歌》篇。  

***屈子祠***  

荆楚邱墟废，湖湘日夜流。异朝余涕泪，同姓讬危忧。败壁难为古，寒花易感秋。征途循枉渚，浩荡驾螭虬。  

***吊诸将相诗***  

韩范威名塞外崇，晚年裴令保孤忠。九边动色思元老，四海同声哭相公。静默尚关天下计，安危真有古人风。留侯诚意阳明后，又见文成史册中。  

廿年节相望君门，手取舆图奉至尊。奢到汾阳难称德，死如新息竟招魂。任遭当道弹章忌，独拜中朝异数恩。外戚勋名藩镇罪，是非身后待谁论。  

筹笔筹边鬓有霜，酂侯勋伐在旂常。岷峨形胜三持节，戎马功名几战场。儒将军容须整暇，暮年家难太仓皇。孙宏东阁尘封后，谁下西州泣数行。  

江南封事意如何，同唱西来出塞歌。门户竟分牛李局，边庭终失邓锺和。全家朝右恩荣极，三帅蛮中瘴疠多。何幸武安犹免族，漫将朝露叹蹉跎。  

节镇重登上将坛，炎风病骨易摧残。国恩毕竟捐躯报，公论都嗟得谥难。百卷传书名寿世，万间广厦士忘寒。无干别有绥苗略，何止才人泪未乾。  

***钱南园通政画马***  

古来画马工孰最，公麟后出曹韩低。钱侯骨格古君子，神骏意欲空四蹄。一缣挥霍气象出，万里叱咤风云齐。昂首定当负盐轭，汗血岂是来月氐。北风萧萧莽定阔，谁有万仞凌虚梯。我闻钱侯滇南杰，金马光采动碧鸡。权奇气概戒立仗，詄荡阊阖惊长嘶。平生志不恋刍秣，一蹶岂意湔涂泥。王良累唏伯乐叹，天厩再入庸工诋。枯萁浊水骄日炙，蹇仆敝裘寒雨凄。虽然此马有直幹，余怒犹足决狻猊。今观此图挟雄特，断不屑屑从鸡栖。仁人志士各怀抱，高山大川终瞀迷。人间驽骀万万辈，骇汗卻走横沙隄。  

***月夜望君山***  

大江西来汉水合，山矗江心立孤塔。青天一月一青山，无数鱼龙夜纷沓。猿声宵啼处处闻，君从何处哀湘君。斑痕泪点向空尽，回首客帆空白云。  

***马肝峡***  

暝色落我前，夜卧入寒曲。素灵迭明晦，深秀藏峰绿。平沙一微步，硖影峻遥瞩。石子霣铿然，倾听久乃续。泉源引虚籁，泠泠何相属。梦醒空中弦，天风戛珠玉。翻嫌人语动，乱此幽响触。山泉赴江水，我梦隔凡俗。  

***滟滪堆***  

河有砥柱山，江有滟滪堆。此皆一当百，转激生风雷。碎石所积成，根结元气胎。崭如太古木，历劫逃天灾。扁舟出当中，一触愁崩摧。如象复如马，涨流益喧豗。吴楚萃珍奇，巨舸嵯峨来。关司启闭严，争逐无迟回。我行良独难，尔何嗜货财。  

***江行偶作***  

渺尔天涯去，凄然骚客悲。秋风山谷寺，暮雨小姑祠。归燕依樯远，神鸦舞棹迟。萧萧江上曲，还唱《竹枝词》。  

***凤县冬柳词***  

垂手当筵玉酒红，晓乌啼罢暮林空。深山冰雪浑无用，一树承恩在永丰。  

离思天公也不堪，一星高动影毵毵。乌靴红笠青山路，不是江南是汉南。  

丝鬓寥天感凤笙，尊前翻唱柳枝情。东君不怕离人苦，更遣明年著意生。  

***陈逢衡***  

陈逢衡，字穆堂，江都人。诸生。有《读骚楼诗集》。  

***丁酉暮春有感***  

呼庚徒羡玉山禾，何肉周妻累若何。明镜照颜时熊少，长欃讬命泪痕多。家如琐蛣惟资蟹，心似眠蚕已化蛾。九十春光今又去，人间空著老头陀。  

***无计***  

无计支愁慰寂寥，闭门黄叶雨潇潇。人情略解方三拜，仙籍难通郭四朝。京洛报书沈夜月，广陵归梦落秋潮。亦知垂钓沧波好，生活凭谁饮一瓢。  

***江口送别***  

夕阳催客早登程，握手停杯泪欲倾。十里晚风吹鬓影，一江春水化离情。帆开烟树冥濛走，潮落鱼龙浩荡行。却恨不如隄畔柳，随君直到武昌城。  

***游摄山***  

策杖上崇冈，荒草没游屐。一鸟度寒色，远引入空碧。莓苔护寺门，古树卧石脊。幽僻阴森多，俯仰咽清魄。飘飘衣带间，但觉云气白。  

***花落***  

花落斜阳外，无人酒半醺。客愁多似水，春梦乱如云。庾信伤心赋，陶潜自祭文。古来贤达者，谁不泪纷纷。  

***曹言纯***  

曹言纯，字丝赞，号古香，又号种水，嘉兴人。贡生。有《徵贤堂集》。  

***题花南老屋***  

重画春风旧钓矶，药畦花町已全非。南邻父老犹能记，红板桥东白板扉。  

***郭频伽病起怀人图***  

客里无人共酒卮，药囊题罢复题诗。一年几日阑门住，转忆匡床卧病时。  

***徐基***  

徐基，字立山，天津人。监生。有《立山诗草》。  

***己巳七月昌邑途中遇水以车作舟行三十里赋诗纪事***  

少年尚意气，到处学游仙。见险不知止，日暮犹加鞭。破浪江湖里，独泛木兰船。壮志凌山岳，雄襟贯百川。古人难行路，我意殊不然。策马走山左，平坦可安眠。和雨忽淋漓，墟社成深渊。茫茫围天住，浩浩渺无边。征车息古寺，借榻且迁延。寺僧为我说，前流难寻沿。五龙新决口，柳沟势相连。欲渡无舟楫，不如且言旋。踌躇正乏策，夜雨复连绵。点点滴心上，客况倍忧煎。秋虫声唧唧，若亦为予怜。辗转不成寐，起坐看云天。朝聚土人谋，不惜杖头钱。沽酒供一醉，聊作欢喜缘。土人俱踊跃，愿共涉沦涟。旋即驾我车，驱之入清泉。或者推其尾，或者挽其前。马亦奋两耳，努力渡云烟。以车代舟筏，居然行之便。途长马力乏，车内水涓涓。喘息复前征，飘飘到陌阡。仆人长叹息，此行尚勉旃。我唯顾之笑，水下尽原田。并无蛟龙窟，何必畏其颠。吁嗟乎！人世风波险十倍，兀坐尚可被拘牵。似此清流殊不恶，相对长吟《秋水篇》。  

***晓起***  

晓起浑无事，茫然仙此生。渐随池砚老，仍逐羽毛轻。久约心方坦，思艰气自平。他乡常作客，管子代春耕。  

***即事***  

日落天光净，披襟放浪吟。云边来鹤影，风里度蝉音。竹瘦同诗骨，山青系客心。此衷原不昧，物欲漫相侵。  

***庚午中秋书怀***  

月色明画昼，溶溶照客窗。弄花堪作伴，对影喜成双。壮志随时易，雄心惜酒降。所思千万种，金数付沧江。  

***恨妇词***  

天道未可测，人事未可知。丰歉数所定，施报庶无私。山左逢凶岁，我正游不其。哀鸿鸣四野，穷黎日苦瘦。有司勤抚恤，缙绅效驱驰。就食四万口，开厂日午时。画地分男女，奔走俱淹迟。城东王氏妇，扶姑抱女儿。冀得三人粮，聊以解朝饥。粟米未到囊，老母已倾欹。侧身援以手，幼孩复见遗。肝肠已痛绝，那堪践踏随。势如万壑趋，两肱难护持。辗转人丛里，捐躯尽孝慈。可怜三女子，顷刻无完尸。士民长太息，行路泪亦垂。救荒无善策，古人曾言之。天乎彼何辜，所遭竟如斯。此理殊不解，漫成《恨妇词》。  

***冯云鹏***  

冯云鹏，字晏海，江苏通州人。有《扫红亭诗集》。  

***芊子戈续歌***  

芊子名婴见《汉志》，一十八篇成往事。儒家者流书不传，得此一歌犹快意。内业六弢名目连，想见谈兵铸兵器。造字古文书作<舟告>，《说文》可证神通寺。楚王授师不到鲁，鲁亦无闻羊舌至。芊子七十子之徒，宁无手泽存遗地。周公庙侧土花香，宵光尚带英雄气。此戈不与正师同，二千年上贤人制。内倍胡三援四之，考工尺寸无殊异。好与周公负扆图，精灵永寿人间世。  

***魏景初帐边构铜歌酬张文麓孝廉***  

余阅《金石记》，两记广构铜。此名边构尤罕见，赤金幻作朱砂红。尚方密镂景初字，三十二言真魏隶。蜀帝取销寒俭甚，何不当年取大器。幸此未铸五铢钱，入土出土苔花鲜。流苏灰灭朱竿坠，消沈儿女英雄泪。张君获此费搜寻，贻我绝胜千黄金。入手才盈握，可作花金屋。对此如对素心人，宜供幽兰与幽鞠。砖偕宝鼎传，碑共黄初古。漫夸樊榭咏西畴，我有奇珍得东鲁。  

***武周长安造像石刻歌赠颜鹿门***  

明空伪号周长安，镂石<舟告>象如雕龛。中有古佛如华鬘，莲台趺坐仪容端。台底狮子蹲而安，蛮奴承台气力殚。{匚出}■字异右侧刊，惜其左侧已凋残。当时佞佛崇旃檀，天堂明堂金碧丹。纷纷投龙登泰山，鸳鸯碑上字屈盘。一时风气开乡关，此艁象者姓名剜。但见凹凸苔痕斑，乐圃寺<阝亭>多古翰。竹叶碑侧寻且看，鹿门赠予投予欢。何以报之双齐纨，取供斋头石骨寒。兜罗雪氎香漫漫，奉 请拈花微破颜。  

***后梁招讨王彦章铁鞭歌呈景缦楼太守***  

王铁枪，威名扬，十荡九决人莫当。斗鸡小儿视晋王，斩其来使如犬羊。末帝昏乱枭鸱张，屡建奇勋匿不彰。老臣冤愤摧忠肠，授以劣卒驱沙场。失守中都败递坊，招讨一死梁即亡。谁拾此鞭犹收藏，赤心报国金煌煌。中都在注西南乡，递坊之镇不能详。荒祠古墓风悲凉，嗟哉梁亡，招讨不亡，人死留名鞭亦香。令我拂拭心徬徨。凛凛犹见王铁枪。  

***题桂未谷明府戴花骑象图赠桂生朴堂***  

桂氏之祖秦博士，先生乃更穷经史。一官万里赴滇南，十载永平贫且死。经济以外惟著书，神冷风凄余故纸。对此插花骑象图，先生未死精神舒。高踞象背花满鬓，蛮女拥仗行吹竽。两峤说鬼画鬼趣，此更奇丽人间无。嗟哉先生嗜金石，予愧同心未相识。展卷不厌反覆看，似共老菭对晨夕。读君札朴诵君诗，汉魏六朝争雄奇。东晋直寻■君墓，南诏亲模德化碑。温经揽古俱超绝，幸有慈孙光阀阅。迩来负笈从予游，摛藻扬华艳云月。先生骑象尔乘骢，后先相逐遥相从。他日扬鞭归阙里，顾影犹传乃祖风。  

***潘恭寿***  

潘恭寿，字握筼，号莲巢，丹徒人。  

***黄叶和王梦楼***  

众芳消歇尽，楚客已关心。复此黄叶落，萧森枫树林。野渡夕阳乱，僧楼夜雨沈。记向吴江别，迢迢直至今。  

***送陈太史濂归商丘***  

天空片云远，执手丹枫林。细雨此为别，长途秋正深。江城寒笛暮，山月晓钟沈。各有关情处，谁将千里心。  

***赵之琛***  

赵之琛，字献甫，号次闲，钱塘人。  

***丁酉端月偕章次白过孝慈庵用俍亭禅师夜过半亩居诗韵呈青雨上人***  

落日照城阴，烟树覆茅屋。阿师坐高堂，焚香惬幽独。清兴发清吟，散笔写散木。几案净无尘，胸怀虚若谷。我来避喧嚣，对此称快足。莫嫌半亩宽，世界藏一粟。  

***汪适孙***  

汪适孙，字亚虞，号又村，钱塘人。候选州同。  

***次闺秀陈坤维手题元人百家诗韵***  

寒女生涯事可知，残篇临弃更题诗。一般蠹粉飘花感，略抵离鸾别鹄悲。乞米何心留券帖，卖珠有恨到书痴。赢将墨沈流余麝，复此熏香展卷时。  

***王嘉禄***  

王嘉禄，字绥之，一字井叔，长洲人。有《嗣雅堂诗存》。  

***雨霁***  

空庭响初寂，檐鹊有喜声。开门看新绿，屋角微阳明。白云不归山，蔼蔼涵空行。野水奔稻沟，泠然涧泉鸣。老农荷蓑出，一锄带烟耕。稚子似我识，前村笑相迎。徘徊不知远，暝色苍然横。归路望林火，悠然动诗情。  

***由支硎至天平***  

凌晨冲雨行，篮舆纵遐眺。转转入深山，愈转山愈峭。沙黄由磴寒，林丹阴壑曜。但觉四壁高，已忘乱峰奥。宿雾补僧衣，惊飙堕客帽。穨崖贴紫花，虚厂缘碧茑。平芜独鸟翻，澄潭万松倒。纡回入石门，呀然豁一窍。中行颇坦平，涓涓滴飞瀑。屋近荒鸡鸣，林深饿鸱叫。前望天平山，身随白云到。  

***齐云楼砖砚***  

月华泠浸吴城树，一片紫云飞不去。霜寒碧甃埋鸳鸯，土花蹙鳞融麝香。朱甍绮檐挂参斗，元和使君来置酒。满阑芍药啼春红，山头鲤鱼飞化龙。绿墀香尘印罗袜，可怜焦土阿房宫。鬼镫散萤寒贴贴，灰蝶栖烟抱黄叶。铜爵香姜共尔愁，玉蟾泪滴凝清秋。  

***遣兴***  

数日掩扉坐，阶前芳草新。炉烟清入梦，茗味澹如人。疏雨将催暝，妍花各为春。酒边有心事，不惜典衣频。  

***雨后怀君绣***  

骤雨传声急，西风压梦频。残镫依静夜，空馆入新春。歌哭余双鬓，饥寒岂一身。枫江枫叶满，想见闭关人。  

***岁除前二夕雨***  

坐听疏钟歇，难为对酒情。残镫摇瘦影，寒雨入春声。孤馆檐花落，空阶木叶平。闻鸡知夜半，雄剑向人鸣。  

***城楼眺雪***  

萧萧飞叶下林端，点点归鸦向晚看。云断中天孤塔迥，雪垂平野万家寒。隆冬薪米添忧剧，外郡流亡得食难。自欲著书频避户，暂来岸帻一凭栏。  

***朱紫贵***  

朱紫贵，字立斋，长兴人。贡生，官杭州府训导。有《枫江草堂诗稿》。  

***晋太康九年残砖砚歌***  

张郎贻我砖一枚，迺自官奴城下来。纪元太康纪年九，断纹斑剥如云雷。典午寰区才混一，铜驼转盼薶蒿莱。龙骧将军三级塔，不有赵逸谁知哉。顽质块然瓦砾比，故应起灭如飞灰。胡为历久尚完好，声价欲比铜爵台。当其抟埴为胚胎，岂意琢削为砚材。檀匣锦茵一位置，遂登几席离尘埃。竹头木屑无弃物，焦琴柯笛有别裁。苟非因才妙驱使，岂免掷弃荒烟堆。自来物物有遭际，抱才何患终沈薶。独恨不识王右军，为把栗尾书麝煤。羽阳宫，香姜阁，高寒碧瓦千门开。非无千秋万岁字，寒芜蔓草空徘徊。尔独因缘结翰墨，龙尾凤味相朋侪。我歌此歌三太息，古今貉邱土一抔。  

***赤乌砖歌***  

铜仙辞汉铅泪垂，爵台瓦作鸳鸯飞。国山囤碑亦伪讬，青盖黄旗竟入洛。吴宫花草成荒芜，此砖何独全形模。纪年犹是三分国，垒石何如八阵图。父兮如龙兄如虎，坐拥江东一片土。可怜身披鼲鼠裘，此缺应难链石补。尔不玉碎乃瓦全，表墓聊志延陵阡。作公作卿亦何有，华屋山丘一回首。呜呼！人生安得如尔寿。  

***焦廷琥***  

焦廷琥，字虎玉，江都人。有《蜜梅花馆集》。  

***自雕菰淘夜归***  

舟载夕阳去，归来月已斜。岸明人照蟹，林响叶争鸦。暮港联渔艇，秋星闪浪花。三更无犬吠，比户乐桑麻。  

***柴门晚望寄王伟儒***  

满树斜阳鸟雀喧，傲霜残菊在篱根。只今秋水尚围屋，且喜渔舟直到门。野渡过桥宽岸迹，邻翁扶杖验波痕。回头红叶萧萧落，樽酒何妨共细论。  

***黄式三***  

黄式三，字薇香，定海人。贡生。  

***荠苨寄胡生伯寅***  

荠苨和人参，钩吻杂黄精。淄渑味谁辨，鸱凤竟齐鸣。懦书羼老释，孰惩舒与荆。尔爱漆园书，幸而还嗜经。训诂声音彻，徐思性与情。转圜自敏捷，苦口岂能争。尔弹琴一曲，寄书邀我听。我疑今日谱，雅郑不分程。魏文嗜新声，丝竹耳亦盈。《岐山》《越裳操》，都与蝇蛙并。我憾如陶公，无弦索寂冥。读书避甚解，儱侗过一生。子细别宫商，觊望和且平。  

***史台懋***  

史台懋，字甸循，号半楼，合肥人。有《浮槎山馆诗集》。  

***拟古***  

木落天地瘦，万象皆枯槁。雕鹗盘远空，旷野风浩浩。杖策访孤茅，皤然见一老。朝夕空箪瓢，左右惟桑枣。歌声激金石，且复摅怀抱。饥寒无黯颜，端坐能静好。郁郁西陵松，风霜常自保。  

***山中作***  

贫贱爱居山，澹然无世虑。空水映衣巾，残霞明杖屦。俯视见孤村，离离惟烟树。人作蝼蚁行，逶迤缘细路。巉岩深合沓，弄石成小住。隔云闻暮钟，沿崖且归去。  

***题友人南游诗后次韵***  

断云宫树似曾经，怅望天南帝子灵。春水帆悬三楚白，夕阳人入万山青。劳劳尘世身如叶，草草浮生鬓欲星。岂是不归甘浪迹，东风杜宇太丁宁。  

***春阴***  

积阴如梦暗春城，醉拥衾裯睡不成。芳草隔帘寒色重，落花空院雨声轻。谁家画阁和云启，野老乌犍破晓耕。明日新晴山下路，东风纨扇几人行。  

***江之纪***  

江之纪，字石生，婺源人。诸生。有《白圭堂诗钞》。  

***山中偶步***  

翳翳松竹间，经年此闭户。空翠满山楼，帘疏白云补。偶随糜鹿行，遂忘登陟苦。清泉泻高岩，危岭通深坞。乾坤正萧条，坠叶纷如雨。日落西山阴，余辉漾遥浦。荒途惬幽寻，秀色餍挹取。安得买山资，终焉结茅宇。  

***庾楼夜饱***  

楚天日落残云碧，千山万山起暝色。东风喜客上楼来，吹送飞花满茵席。楼前长江水拍天，楼上银镫四面县。镫光直照波心里，惊起鱼龙不得眠。主人酒酣客耳热，今夕祇许谈风月。若使人生无白头，月到圆时应不缺。君不见此江滚滚流无穷，此楼阅尽几英雄。仲谋公瑾俱黄土，何况元规与稚恭。龙骧虎视亦何有，润色江山还是酒。举杯问天天不言，长庚堕地大如斗。  

***自九江抵南昌途中杂感***  

去年见春风，曾与春风约。明岁花开时，故山酒同酌。息壤犹在彼，生计转落拓。方辞庾公楼，又上滕王阁。春风不我欺，我自食前诺。可怜龙尾西，桃花开且落。  

峭帆入彭蠡，大姑迎云中。惊涛沃白日，鬟髻有濛濛。下有古战场，曾葬千艨艟。至今风雨夜，鬼火盈鲛宫。真龙与假虎，一例随西风。谁言广武叹，狂谈非至公。  

***将至韶州沿江一带石壁奇甚***  

海风翻云半空黑，大鹏南游堕双翮。千年老蠃横九亩，蹲岸怒与蛟龙敌。不然定是贯月查，牛渚撑回舣山侧。舟人指点初不信，世间那有此奇石。惟奇故险险故妙，突兀纵横累千百。若使生当江浙间，肯数太湖与灵壁。可怜弃置天南头，猿鸟惊疑人不识。  

***六榕寺有怀坡公作次南城师韵***  

秋云覆地古刹荒，寺门一榜鸾凤翔。眉山正气何堂堂，千载翰墨留清香。当时谗人正高张，群飞刺天蔽太阳。贝锦潜织巧异常，党人碑首司马光。公也远投蛟蜃乡，慷慨度海鼍为梁。乃心无日忘庙廊，矫如劲柏含秋霜。陶诗柳集壮行装，朝云叔党慰凄凉。餐霞卧月南斗旁，脱屣富贵如毫芒。念公蚤岁厄舒王，南来祸始蔡与章。坎坷百折气弥昌，泉源万斛无尽藏。魑魅逢迎又何妨，罗浮天半同青苍。  

***南海神庙伏波铜鼓歌***  

波罗神庙东西壁，铜鼓大者径四尺。小者微杀五之一，郁仪结璘长合璧。大者浮自海中来，小者浔水滩头得。縠纹龟纽吐光景，遗烈犹传马新息。新息当时征交趾，据鞍目已无徵侧。范金铸此壮军声，蛮奴一闻皆辟易。挝时曾堕浪泊鸢，攂罢还和武溪笛。宫门马久随劫灰，海边柱亦埋沙砾。独留二鼓镇炎陬，贝阙深沈不敢慝。雌雄变化善飞腾，律吕铿鍧应潮汐。冯夷喜时一扬枹，万里晴空飞霹雳。天吴震掉鲸鱼走，魑魅夔夔皆丧魄。俚獠如云输宝钗，买费千头牛不惜。方今骅骝贺鼓车，百年耳不闻金革。麟皮四县鱓尾击，《箫韶》一奏远人格。鼓兮安得置汝辟雍间，逢逢上掩岐阳石。  

***光孝寺观南汉金涂铁塔歌***  

尉佗城西诃子林，贝多叶绿清客心。寺僧示我南汉物，乌金宝塔涂黄金。忆昨纥干冻雀死，洛州岁岁易刺史。海中妖蜃作飞龙，搅黑岭南天万重。公卿皆由蚕室进，剥皮凿面当酒令。谁能救此一方人，不死干戈死苛政。骄奢淫虐五十年，斗牛怨气接西乾。富贵无聊图作佛，却思铸此广福田。比丘监使名争列，此错何止六州铁。看来原不是金涂，点点万家儿女血。溪州铜柱生秋苔，钱唐铁券亦尘埃。区区一塔故无恙，阴雨时闻冤鬼哀。君不见歌舞冈颓糜鹿上，小南强作降王长。锦衣百辈东市刑，银锺拜赐双泪零。此时老佛偏无灵。  

***文信国绿端蝉腹研歌***  

黄冠不返燕山客，柴市风霾蔽天黑。剖将径寸夷齐心，染出一方天水碧。故人卻聘逃临安，有叟西台击竹还。相逢静听啼鹃哭，石君洒泪比人寒。斜飞半角都安在，朱鸟魂归朝局改。母妃难补女娲天，帝子谁填精卫海。会稽山南宝气空，妖僧一炬烧云红。六丁独抱石君去，多年稳卧冯夷宫。老渔大笑呼君起，有似蕤宾跃池水。清光耿耿照秋霜，错道文山犹未死。吁嗟乎！文山到今原不死，可惜青松■研赵承旨。  

***秋夜独坐答张南山***  

落叶萧骚秋气深，无情星汉自西沈。四边蛩语喧墙角，一线镫光透竹阴。元亮诗篇形赠影，南华身世目怜心。多愁奈尔张平子，说起归田忆故林。  

***六月二十二舟中睡起***  

残月虽如玦，清光犹满天。疏星低倚树，远水澹收烟。酒醒三更后，凉生初伏前。谁知劳扰际，偷作片时仙。  

***峡山飞来寺***  

琳宫横跨碧云端，六月灵风透骨寒。老木千章森积以，飞流百道走惊湍。地偏僧亦忘机久，山好诗愁著语难。十载征途空往返，尘容惭愧一凭栏。  

松间云碓净无尘，身到诸天眼界新。采药至今思帝子，献环何处觅佳人。神仙偶作繁华梦，草木犹含太古春。悟彻阎浮皆幻景，强寻来去总非真。  

***戴鉴***  

戴鉴，字赋轩，号石坪，济宁人。有《泼墨轩集》。  

***田家杂诗***  

和风扇微暖，郊原淑气新。昨夜时雨过，万物同一春。邱墟上朝日，荷锄见农人。岁功自兹始，为志诚殷勤。既耕当复种，筋力多苦辛。拮据有时息，谈笑聚四邻。少长虽异姓，欢如骨肉亲。问彼何能尔，去伪存天真。  

种瓜陇土平，沤麻塘水满。农月田事多，作苦讵能免。侵晓草际行，卓午林下饭。日淡禾黍墟，好风泠然善。鸡犬近方识，桑柘遥莫辨。长歌笑语归，荒途夕阳晚。  

北风吹寒林，田庐夜熏鼠。瓮牖镫火红，团栾聚儿妇。老翁调幼孙，蹲鸱半宵煮。人间无欢场，即此是乐土。东城有达官，簿书日劳苦。到老不归田，何异在网罟。  

***对雪***  

素影上帘旌，玉宇殊清绝。斗雀傍檐飞，触落梅梢雪。  

虚斋帘不卷，谡谡打窗声。素色来书幌，无镫夜自明。  

***丁丑岁暮喜史梅裳归自河中***  

冰雪满川陆，南天鸿雁飞。故人在宛洛，岁暮今始归。春色已堪玩，酒徒相见稀。间散足为乐，孰云吾道非。  

***柬陈行之***  

潦倒成何事，支离笑此身。养尊惟有懒，医俗莫如贫。对雪思佳酿，探梅爱早春。谷寒吹暖律，难变白头新。  

***舟泊京口作***  

荻花摇落见苍烟，渺渺江流接楚天。独鸟飞沈秋草外，乱山青到戍楼前。潮通泽国寒生月，风飐樯镫夜泊船。沙际渔歌兼牧笛，中宵<目舌>起水窗眠。  

***觉罗舒敏***  

觉罗舒敏，字叔夜，号时亭，又号石舫，满洲旗人。有《適斋居士集》。  

***惨别离***  

吁嗟乎，惨别离，迢迢后会殊难期。慈亲相送泪如绠，哀儿万里戍条支。条支虽远君恩近。君儿首路心勿悲。谆谆母训犹在耳，未得生还弟先死。玉门东望白云重，隔断音尘六千里。回思车马出城东，缟素征衣血泪红。狱吏催行怒如虎，谁为隐籍悲途穷。嘉峪关前北风吼，惊沙扑面怪石走。不辨东西天黑黄，雪压征裘大于手。相逢异地尽戎羌，毳帐连云客断肠。喁喁不解作何语，意似怜我来殊乡。纵横虎爪留霜碛，疲马蹒跚宿戈壁。荒烟冷月四无人，鬼哭狐嗥动心魄。滔滔岁月如惊波，泪痕渍透鲁阳戈。生死吞声向前去，举头天外塞鸿过。塞鸿过，不寄乡书奈汝何。  

***途次松树塘大雪***  

枕戟提戈万里天，雪深没胫马愁前。昌黎当日蓝关去，祇说潮阳路八千。  

***秋夜***  

秋风秋雨逗秋寒，拥被才醒夜未阑。老屋镫昏蛩语涩，荒城笳断雁声酸。壮怀磊落知心少，世路崎岖入脚难。屈指愁肠真百结，年来乡里幸平安。  

***自酌***  

何日唱刀环，伤心醉里颜。无文难吊屈，有笔欲投班。客泪多于雪，离愁重似山。鸡竿知有待，秣马喜生还。  

赤脚踏层冰，艰难气倍增。问年新戍卒，晞发老禅僧。忆别诗千首，消愁酒数升。古来河朔饮，浮白记吾曾。  

***访浦谦斋扣云昆季夜话***  

北窗一梦觉，夕阳已西隤。念我素心人，蹑履来高斋。新诗入超妙，清谈杂诙谐。幽兴犹未已，忽惊鼓角催。相送及柴门，月明松径苔。此境殊不恶，应系他年怀。  

***再寄舒春林***  

琴樽风月旧生涯，几度伊州叹岁华。万里音书空附鹤，五更鼓角乱啼鸦。冰霜独处怜苏武，山水知音感伯牙。莫怨玉门春不到，好凭羌笛问梅花。  

## ●卷一百二十四

***赵春熙***  

赵春熙，字缉于，别号陆门山樵，易州人。诸生。有《双琴堂诗集》。  

***盘道寺***  

石磴十八盘，盘盘下天半。窄不得连骑，高欲回飞翰。如何古殿宇，撑起崩云断。上仰万仞梯，下窥百尺涧。癯僧不自危，转为劳人患。石窦引清泉，药苗堆短案。意仿赵州茶，且坐挥征汗。万岫苍翠环，千章森绿暗。一线露天痕，浮青怯仰瞰。树杪转行人，旋磨蚁零乱。藉非稍息肩，颠蹶将遗憾。始信天地仁，低昂倏改换。平衍地数弓，乃在<山含>岈畔。更假涓滴流，暍暑资清灌。无险不能夷，求安须历难。敢以片刻间，前途弛负担。努力复振衣，登峰拟转盼。  

***除夕即事用东坡集中馈岁别岁守岁韵***  

菜根咬尽好，底用辛盘佐。冻雪积柴荆，璀璨胜泉货。春帖映檐明，字字如斗大。戏彩童孙欢，忭舞俱慵卧。青镫吐焰红，金粟频辉座。村酒饮屠苏，老幼转如磨。一室笃天伦，清福自谓过。更检古诗篇，阄韵呼儿和。  

为惜年光去，宁嫌滴漏迟。往昔徒把玩，今兹难复追。与我共黾勉，人已杳天涯。寄怀空梦想，何似耐贫时。两鬓发既短，九回肠讵肥。睹此眼前聚，转生忆昔悲。壮且不足恃，老亦安得辞。所嗟士有志，乃遂年华衰。  

扫斋整书帙，旧字挂龙蛇。精采尚奕奕，烟煤未遽遮，。润屋仅如此，其柰贱贫何。掩户聊静坐，所幸无喧哗。生平默自恃，惭悔面欲挝。性分事无补，步履忽跛斜。非不历岁月，乃竟甘蹉跎。古人重髦学，从此慎虚夸。  

***园居即事***  

深惭堂构负贻谋，检校琅函觅好修。竹树渐看三径满，琴樽幸藉一毡留。析疑烛翦宵中雨，学画山呈老外楼。逸兴更邀群季咏，惯搜癖事互拈阄。  

枉将春及告余知，石砚为田敢望时。月不怜人光倍冷，花如媚我谢偏迟。几行桃李留风月，一桁云山当友师。不殖便深将落恐，腹撑何似有书诗。  

径草何曾破屐痕，拌他簪履散平原。听松有伴常偕影，得句谁酬自倒樽。短榻久抛尘市梦，残编聊共古今论。不缘蛙鼓莺簧奏，绝少清声聒耳喧。  

诚然吾亦爱吾庐，种树莳花趣觉余。谋醉酒资人间字，课儿手写父遗书。披吟自拙谋生计，衫履无华称索居。解得春风无限乐，管教块垒自消除。  

***冷烜***  

冷烜，字芸药，大兴籍胶州人。诸生。  

***雨后夜坐***  

水国乍阴晴，秋从短褐生。乡思来雁影，凉意入蛩声。树定留残滴，窗虚待早明。寂寥依烛坐，疏漏已三更。  

***查梧***  

查梧，原名相，字仲士，号蔼吉，又号凤来，宛平人。有《蔼古诗稿》。  

***客舍闻钟***  

劳劳枕席未曾宁，数到残更侧耳听。一似晨钟催早起，不知孤客夜常醒。  

***赵勋***  

赵勋，字牧亭，满洲旗人。有《种竹草堂诗》。  

***山中春兴***  

不肯作深想，诗教信口吟。孤云连霁色，高树结重阴。衰客归从昨，好山看到今。野苔迷洞口，风过落花深。  

***秋日城西远望***  

望远诗情懒，浮云冷客心。涨痕留水岸，秋色接城阴。默检间愁细，行歌露草深。残年废文字，妄想已消沈。  

***王祖昌***  

王祖昌，字子文，山东新城人。诸生。有《秋水亭诗草》。  

***早行***  

早起登长路，萧然动客情。寒霜千里白，晓月一天清。未见栖鸦起，空闻落木声。行歌忘远近，海外紫霞生。  

***桐轩***  

半牖梧桐影，山月何皎洁。寒光流小轩，满地白如雪。美人隔千里，此夕应愁绝。  

***怀劳山***  

昔上华严寺，当门海接天。听潮秋竹下，观日晓楼前。树少中原鸟，桥通外国船。别来一千日，时复梦游仙。  

***法庆寺对雨***  

纤纤凉雨打窗纱，坐对高僧偶试茶。遥忆石桥秋水畔，西风开遍白莲花。  

***与李南宫话旧***  

昔日游山兴有余，桃源共访列仙居。倚松李白愁偏起，看竹王猷乐未疏。一别真成蝴蝶梦，三年不见鲤鱼书。今朝精舍还相晤，再往当乘月上初。  

***宿仙姑洞同刘若时及诸子作***  

高登碧峰顶，静坐仙姑洞。细听仙梵音，不作红尘梦。半钩明月悬，万壑凉风送。倚楼天欲曙，谁将玉箫弄。  

***朱曾传***  

朱曾传，字式鲁，历城人。有《说饼庵诗集》。  

***守宫谣***  

嘈嘈急杵秋声细，石龙夜捣焉支腻。别君帐底月如水，花魂一断千年死。人间无物柰愁何，黄金屈戌银河波。君乎莫羡苏台乐，梧官红过胥江落。万古春归梦不归，罗裙化作蝴蝶飞。  

***镜歌***  

天鸡树下日如血，西楼耿耿明河灭。蜡泪滴残妆未成，独把海绡拂秋月。兰笑连啼各不免，镜中红翠流年转。七十鸳鸯俱锦毛，凭谁持照思深浅。  

***红树***  

柿叶吾乡物，江枫色不如。锦开十里障，笺襞一楼书。秋老妆偏媚，山寒格亦疏。樊川怜石径，坐对此停车。  

***秋是山家弟无咎***  

风定草悠悠，虫声小院幽。无端千里望，并作一帘秋。老木常吹雨，青山不满楼。忘形吾与汝，真似海天鸥。  

***寄上玉笥先生***  

少日围棋侍谢公，当时忘卻在春风。绛纱东国三千士，白发西湖八十翁。  

沦谪十洲新绛纱，彩毫三馆旧黄麻。先皇旧史今余几，又向江南见翠华。  

***鹿林松***  

鹿林松，字木公，号雪樵，福山人。诸生。有《雪樵诗集》。  

***海镜亭***  

万里无边际，空明独此亭。地天浮一碧，齐鲁荡余青。旁射蛟龙气，中盘岛屿形。何人正垂钓，烟雨满沧溟。  

***忆友人村居***  

几树村边合，一峰云外青。田荒耕晓月，井浅汲秋星。到老贫相送，苦吟人不听。记曾相访处，自写换鹅经。  

***送朱菊人明府台湾内渡***  

求诗东到海，更向海东求。潮落日生处，凫悬天尽头。岭烟番树迥，溪雨蔗田秋。却送归帆去，吟声不可留。  

***赠朱晓帆***  

冷性难为热，弃官如弃瓢。年来此孤屿，门外几春潮。倚杖看岩鹤，长吟答野樵。自言无磊块，有酒亦须浇。  

***张培***  

张培，字香岩，上元人。有《香岩诗存》。  

***过黄蛟门夜话***  

小阁篝镫一点孤，犬声如豹吠墙隅。门开月与客争入，树杂风疑鬼乱呼。高论千秋凭位置，清茶七碗胜醍醐。何当妙倩王维笔，写作寒林雅集图。  

***黄彦***  

黄彦，字友松，号蓺庵，常熟人。有《蓺庵遗诗》。  

***破龙涧***  

满眼诗情祇自寻，支筇踏遍破山阴。树分浓淡云林画，磵泻凄清叔夜琴。薄霭轻笼岚气静，晚烟低罨鸟声沈。行来忘却松风吼，疑是惊龙穴底吟。  

***村居杂感***  

悟得从前事总非，杜门无事结交稀。常投却老休粮药，时典驱寒夹絮衣。来往间云随自適，飞鸣小鸟亦知机。此身甘作书中蠹，养得仙胎脉望肥。  

***周橒***  

周橒，字澹衣，丹阳人。诸生。有《雅存堂集》。  

***过丁卯桥***  

旧是诗人宅，轻帆此际过。小桥通水槛，高树幂烟萝。日晚渔舟入，春深柳絮多。遗芳寥落尽，对景自带雨来。直上最高峰顶望，狂涛万里接风雷。  

***游栖霞***  

化工作意开奇境，我辈寻幽逸兴催。迤逦深岩皆结屋，潺湲曲水欲流杯。行穿石壁摩云出，响杂松声带雨来。直上最高峰顶望，狂涛万里接风雷。  

***李培根***  

李培根，字逊堂，南汇人。诸生。有《来复堂集》。  

***首夏***  

首夏挹芬芬，如年日正长。疏花藏密树，修竹荫虚堂。暗数花砖影，频添宝鸭香。书声当昼静，雏燕语雕梁。  

***孙韶***  

孙韶，字莲水，江宁人。诸生。有《春雨楼诗略》。  

***丁卯秋客扬州同阮梅叔小云游木兰院***  

秋草寒烟响暗蛩，昔时人去渺无踪。一株银杏千年物，听过阇黎饭后钟。  

谁识英雄未遇前，淮阴往事有渔竿。汉唐去古风犹近，已觉人间乞食难。  

不因名字得风云，肯信文章绝等伦。坏壁留题三十载，阿师还是解诗人。  

***蔡鹏飞***  

蔡鹏飞，字梅茵，娄县人。诸生。有《六半楼诗钞》。  

***自题诗集后***  

不多著句鬓霜新，惭愧名山积等身。偶辑似非藏大拙，间披聊可忆前尘。米盐祇抵村书陋，晴雨徒嗤日记真。醉里渔樵酣野唱，漫劳气韵问何人。  

***张镠***  

张镠，字子贞，号老{艹疆}，江都人。有《求当集》。  

***送萧炳之白门***  

白门杨柳晓啼鸟，马上青山似画图。六代销磨金粉尽，不须重问莫愁湖。  

***题郭麟灵芬馆图***  

白发不相待，青山诚可家。乱泉争一壑，孤屋张群花。麋鹿行堪恋，樵渔迹未赊。祇应守岑寂，随分答年华。  

地占三分水，窗迎四面山。栖云参白业，醉月驻红颜。梦断江湖上，心移泉石间。松门无客至，留得紫苔斑。  

铁网沈沧海，珊瑚屡见遗。狂应难免俗，术自不逢时。歌哭皆天性，文章亦我躅。平生慕遐躅，谁寄草堂赀。  

***秋夜作***  

索索阶前络纬鸣，萧萧林屋变秋声。篱花著雨忽群堕，山月破云时一明。岁歉谁怜诗兴减，愁多每觉道心生。病妻未肯忘辛苦，镫下寒衣早制成。  

***周珠生***  

周珠生，字小白，吴县人。有《出塞吟》、《瓣香阁诗钞》。  

***乾那郡斋书壁***  

万里怀归未可期，风沙满眼动人悲。蛮儿但讶羊多角，羌女不知蚕作丝。天尽河山寒有色，地荒禾黍种无时。飘零绝塞谁相问，击剑长歌慷慨词。  

***海喇都老妇***  

载周花甲后，又过上鬟时。未阅沧桑变，翻嫌日月迟。貌真成古佛，心转似婴儿。毕竟娲皇世，如松寿可期。  

***出居庸关书所见***  

风悲日淡奏金笳，毳幕临关四五家。春色忽从天外至，跨驼边女帽簪花。  

***辽阳道中***  

连山鼓角靖秋氛，北望幽并路此分。丁令何年归华表，乌桓从古泣荒坟。衣霑鸭绿江边雨，马踏桃花岛上云。衰草丛祠残照里，更无人拜李将军。  

***辽城秋夜书怀***  

中朝回首路漫漫，到此真令眼界宽。九塞风烟秋气肃，七陵星斗夜光寒。已应奔走空皮骨，不放悲歌泣肺肝。试上望京楼上望，一轮海月照长安。  

***默尔根旅店题壁***  

堪笑饥驱浪得名，南辕北辙费经营。但容饱吃桃花饭，鸭绿江头住一生。  

***芷江舟中即目***  

山迎水送客舟轻，夹岸红妆踏臂行。不见女郎鬟上柳，直忘今日是清明。  

***王熊伯***  

王熊伯，字瑞清，吴县人。有《环翠楼诗钞》。  

***登万寿阁望华山***  

巍峨西岳镇西京，杰阁朝凭爽气清。五里雾披三辅晓，半空云卷万峰晴。芙蓉彩翠窗前落，海日光华掌上生。见说玉姜犹不死，御风何处正吹笙。  

***曹文汉***  

曹文汉，字仙槎，长洲人。监生。有《闽归集》。  

***题普陀寺壁用丁孝子鹤年韵***  

洛伽古刹郁崔巍，极目东瀛水一杯。天外峰峦鳌■■，云中金碧蜃楼台。灵山自有蛟龙护，法地那容虎豹来。底事海氛偏不靖，乘槎何处访蓬莱。  

独立盘陀思悄然，沧桑陵谷几推迁。君能负骨归千里，我亦伤心到隔年。龛赭潮回东极地，鲲鹏路接北溟天。同来此处传高士，遗墨纱笼句欲仙。  

***陆志坚***  

陆志坚，字方坡，吴江人。有《方坡遗诗》。  

***答迮隐愚***  

我合称狂士，君犹见古风。文章蔬筍外，肝胆笑谈中。放眼乾坤大，潜身耕读同。休辜杏花约，春雨一镫红。  

***陈授***  

陈授，字石渠，一字松崖，江宁人。诸生。  

***游莫愁湖***  

泛棹入明湖，清晨风习习。微浪碧生鳞，远山青拱揖。蒲声入耳秋，荷气侵衣湿。燕乳尚双飞，鹭拳方独立。胜境览周遭，佳辰时宴集。少妇郁金堂，功臣汤沐邑。愿言思古人，遐哉不可及。  

***杨城书***  

杨城书，字香林，上海人。诸生。有《莳古斋吟稿》。  

***秋柳***  

乌啼月落自黄昏，一夜秋霜满白门。惆怅玉关何处所，西风影里总消魂。  

***送春***  

漠漠轻阴护绿苔，小庭芍药已全开。多情最是深宵雨，尚带春声入梦来。  

***马春长***  

马春长，字培和，桐城人。有《花萼轩诗存》。  

***题山家壁***  

前峰昨夜雨初过，晓蹋芒鞋入翠萝。鸟语向山行客少，春阴垂涧落花多。喧阗村社闻箫鼓，空阔烟陂放鸭鹅。散淡不关尘世事，瓦盆沽就野人歌。  

***怀伯兄复堂***  

青苔缘阶长，绿阴垂幕肥。夜来雨频重，晨起花乱飞。有酒自斟酌，独客时歔欷。忽忆故园径，久与吾兄违。我欲陟高冈，君方掩柴扉。歌咏谿山深，息偃烟霞辉。浮云尚无定，孤鸟将安归。慎旃望远心，毋使素书稀。  

***张曾懿***  

张曾懿，字北晖，桐城人。有《韵泉轩诗草》。  

***驻舟湖口县***  

泊舟湖口县，遥见庐山岑。远公不可见，虎溪深复深。榜人喧野渡，沙鸟集疏林。客抱将谁遣，开囊有素琴。  

***胡正基***  

胡正基，字岫青，号巽泉，平湖人。贡生。有《瑶潭诗剩》。  

***铁枪歌***  

铁枪归，铁枪归兮人不归。枪本经历手中物，用以杀贼如点笔。关索岭云接烽烟，狆苗蚁集盈万千。死守粮台誓报国，挺枪一呼率众先。相距七昼夜，杀伤互枕藉。力尽无援兵，慷慨气不下。回顾残卒有几人，木石又戕我同寅。可怜孑立难转斗，掷枪付仆甘殒身。仆负此枪报大府，悬赏求尸幸未腐。僵卧山坳深堑中，尚握空拳髯奋怒。寂寞城南武侯祠，一棺谁奠酒一卮。谁何记室今安之，有子间关冒锋镝。见枪大恸几欲绝，八千里路枪同挈。六月归舟抵汉塘，铁枪红缨风飘扬。呜呼！柩归枪亦归，枪归谁云人不归。  

***黄璧***  

黄璧，字拱图，余姚人。诸生。有《西野吟稿窝稿》。  

***雨夜***  

滂沱入夜势难收，独坐焚膏一破愁。酒力销沈人不梦，笔锋銛利气横秋。相如寓蜀家何在，季子归秦舌尚留。只待明朝晴日出，杖藜共探梵宫幽。  

***李圣就***  

李圣就，字景伊，鄞县人。诸生。有《莆江诗钞》。  

***钱塘东望***  

独立长天霁景开，登临遥傍越王台。三秋夜月鲸鲵气，万里西风鸿雁哀。隔岸帆樯连树没，满江镫火送潮来。苍茫更起乘桴志，搔首天东日几回。  

***明皇***  

梨园往事已堪怜，千古谁将图画传。钿合难凭天上使，霓裳空忆月中仙。巴川夜雨悲鸣铎，蜀国春风语断弦。南内凄凉明月夜，伤心独有李龟年。  

***游阿育王寺***  

地僻无人至，山回云路重。虚楼架绝壁，危塔并寒峰。暮雨千岩树，秋风万壑钟。支公旧讲处，涧底有吟龙。  

***柯振岳***  

柯振岳，字霁青，慈谿人。诸生。有《兰雪集》。  

***杂咏***  

寒暑变气候，旦暮成古今。蜉蝣与蟪蛄，安知霜雪侵。陶公一世杰，曰予惜分阴。  

宁背孔孟言，不敢违传注。此语虽过激，足袪俗士痼。古来贤述圣，一间待神悟。及其笔之书，所见复非故。忠臣与佞臣，纷纷堕云雾。  

***读陶诗***  

天地有元气，而无远作痕。作诗尚雕琢，真意竟何存。陶公五字诗，独得风雅源。高妙出自然，言外复有言。  

***读国风***  

《唐棣》解未思，素绚识礼后。有意无意间，妙悟难授受。旁通信可参，时世讵容苟。《雅》《颂》尚铺张，义显不忧蔀。《国风》主谲谏，比兴无科臼。自非大小序，圣人亦束手。毛郑及孔疏，仰若山与斗。郑樵生也晚，私智力攻掊。一唱而百和，涂泽杂妍丑。但涉男女词，概出淫奔口。安得起诗人，一一为之剖。  

***和周少溪补衣篇原韵***  

维天有缺陷，谁与链石补。诵君《补衣篇》，幅短情缕缕。万物不自轻，饥寒焉得侮。裋褐虽不完，文彩炳于虎。旷怀白香山，境甘心独苦。大裘庇天下，自命一何古。茫茫千亿身，欲使免终窭。末俗识拘墟，空言笑媚妩。岂知絮以仁，方寸如携取。刀尺制未毕，且复安环堵。补衣一补天，三复为起舞。  

***耕织图***  

中国有圣人，四海皆就理。仁风春台登，弦歌比户是。借问何能然，事从衣食始。维宋宝元初，耕织图垂史。一夫或不耕，受饥可立俟。一女或不织，御寒复何恃。饥寒两切身，岂独民遭否。谁以山水更，厥病中汰侈。鹅鹜余膏粱，后宫贱罗绮。非无恤民心，茫茫隔万里。圣祖暨高宗，天章前后纪。艰难无逸心，剀切《豳风》旨。谁云民隐遐，历历皆尺咫。汗雨想蒿目，机声俨盈耳。粒米与缕丝，忍作微物视。租税亦难蠲，其来辛苦矣。节俭慎持盈，丰穰敢遽喜。既富礼义兴，化行俗斯美。农桑邦家基，金镜莫逾此。我皇黼座陈，万年长顾諟。  

***读三国志***  

青虹入殿赤符熄，分裂河山号三国。丈夫济世患无才，有才失身堪太息。当日关东起义兵，只有孙曹足抗衡。坚也横死策夭折，荆州一隅困斗争。阿瞒河洛经营早，袁吕纷如落叶扫。唾手神区旦夕间，吁嗟昭烈依人老。龙蟠凤逸尽飞扬，不谒曹公愿莫偿。号令情知非出帝，虚名谬喜附勤王。就中最是荀文若，帷幄运筹王佐略。为汉不忠魏亦疑，白首子房竟焉讬。天下英雄惟使君，地无尺土孰为群。武侯眼自高四海，卓识吾还爱赵云。将军帝室之裔骨，国贼曹操权可寡。大义昭然日月光，俯视余子真鸟兽。纵使偏安阻益州，汉家正统系炎刘。顺逆不论论成败，今古人才貉一丘。  

***吴应奎***  

吴应奎，字文伯，号蘅皋，孝丰人。诸生。有《读书楼诗集》。  

***幽人***  

丹嶂横枫林，半壁白云互。黄上宅幽人，绿崖断梯磴。时有鹤飞来，玄猿睡初醒。汲水去清溪，泠然候疏磬。  

***晚步溪上***  

招提钟磬寂，山月澹余晖。水木乱明瑟，云霞生客衣。天风纡竹籁，壑翠堕岩扉。自觉机能息，间鸥近不飞。  

***查世官***  

查世官，字怀忠，海宁人。诸生。有《南庐诗钞》。  

***秋望***  

俗事了不涉，间居適我情。偶然爱林壑，随意到山城。极浦忽秋色，遥村开晚晴。莫惊摇落意，自有岁寒盟。  

***风篁岭***  

润泉汩汩如鸣琴，疏林隔竹啼幽禽。樵踪细入松阴里，一滃寒绿侵衣襟。竹烟苍苍洗新雨，岩花瑟瑟吹微阴。山中秋色正潇洒，入耳半是笙簧音。初阳一片射林隙，照见匹练悬高岑。湿烟满地飞不去，空翠濛濛落如雨。槐花风里送微凉，梧叶声中忘残暑。老僧肃客具茗碗，采得新旗活火煮。全身似入清凉国，欲觅归途复延伫。  

***水乐洞***  

岩壑入窈窕，竹树穿纵横。榛莽出伏流，乱石疑列星。迤逦寻水乐，谺然门幽扃。峰峦藏户牖，侧视分迳庭。飞尔鸣喑壁，直下如建瓴。锵然一泓水，流作鱼尾形。风水相吞吐，隐隐闻雷霆。仙人奏云璈，玉女叩铜瓶。水故不在乐，乐以水为声。音节出自然，丝竹无此清。乃知太古初，不假器与名。坡翁有钜制，磨字悬青屏。《大雅》久可作，谁与招山灵。惟闻白云外，天风吹泠泠。  

***法梧门祭酒龛***  

昔闻丹丘生，说诗譬诸禅。镜花与水月，应作如是观。维摩本无言，文字皆可删。心通有顿悟，千偈如水翻。当其未悟时，兀兀一蒲团。空明渺众虑，丈室何其宽。先生居上座，瘦骨如瞿昙。庄严具七宝，定慧彻三关。说法用我法，舌本如转环。吾无隐乎尔，香气来旃檀。色相涌空界，四壁开烟峦。白云淡流水，黄叶飞空山。清泉咽幽石，孤花媚秋潭。宗门有了义，此境须微参。啖蜜得真味，食蔗有回甘。作诗呈我佛，弥勒应同龛。  

***枣花寺***  

西风吹客出高城，一角西山放晓晴。落木寺门天远大，荒郊秋雨水纵横。野花当户有寒意，老桧啸空答梵声。初地安心犹未得，夜深孤月上方明。  

***陈汾***  

陈汾，字晋阳，号墨泉，萧山人。诸生。有《怡园诗钞》。  

***池亭间坐***  

终日虚亭坐，身间喜地偏。雨余低岸柳，风定落地莲。无事成佳日，耽书娱小年。北窗堪一卧，高枕自悠然。  

***朱和春***  

朱和春，字笠渔，海盐人。诸生。有《板桥偶吟稿》。  

***板桥***  

板桥非复板，怀古系前名。常日人过少，春来水屡平。游鱼窥佛火，禽鸟乐书声。看竹如寻主，渔夫戴笠迎。  

***许乃椿***  

许乃椿，字子庄，号季青，钱塘人。诸生。有《无尽意斋诗钞》。  

***舟泊安丰谒吴野人先生墓***  

云端一鹤自朝昏，长为先生守墓门。万古只留抔土小，千金难买布衣尊。在家名姓倾湖海，传世文章当子孙。今日经过荐杯水，聊歌楚些与《招魂》。  

***陈祖望***  

陈祖望，字冀子，号拜乡，会稽人。诸生。有《思退堂诗钞》。  

***寄笠舫***  

珠江挥手太怱怱，梦绕蛮烟蜑雨中。世味频年尝最熟，诗人从古例多穷。登楼定复悲王粲，爱客何曾有孔融。知否南湖旧鸥鹭，钓滩日日盼归篷。  

***送璞园入都***  

陶潜咏贫士，杜甫悲老病。作赋江文通，伤心别与恨。得一已足哀，况乃四者并。嗟哉我两人，共此磨蝎命。可怜兔毫秃，写愁不能竟。孟郊作苦语，岂是出天性。境迫语则然，敢以工拙论。君心我能知，我歌君勿听，听之伤怀抱，徒然乱方寸。  

癸酉夏五朔，我作岭海游。君与二三子，送我镜湖头。镜湖三百里，迸作清泪流。我时恸失怙，寒暑未及周。再拜别坟墓，饥驱不得留。至今负隐痛，莫解终身忧。三年苦瘴疠，困顿寻归舟。归来喜见君，聊用纾离愁。离愁亦未纾，我病亦未瘳。今日送君别，此泪如何收。  

***钱善扬***  

钱善扬，字几山，秀水人。诸生。有《几山吟稿》。  

***同人属余写春草图题诗于后殿以拙句***  

磬室居贫已习常，窗前怜得一丛芳。暖花幽院观生意，翠雨疏帘挹细香。花忆黄陵湖庙冷，燕过朱雀野桥荒。年光撩乱春痕里，愁杀含毫写夕阳。  

***夏之盛***  

夏之盛，字松如，钱塘人。诸生。有《留余堂诗钞》。  

***咏秦桧铜豆***  

九庙尊罍泗水沦，韩瓶已罢背嵬军。格天阁圮谁传器，压日权高滥策勋。宋室金瓯终缺坏，岳家铜爵自蒿焄。铁人馁绝犹长跽，狗葬魂归泣乱坟。  

***范崇阶***  

范崇阶，字筱湖，钱塘籍鄞县人。诸生。有《不改乐之堂诗稿》。  

***哭汪仲房***  

悲极转无泪，情深难措词。拌将成永别，恨不早相知。慧业原非福，天心我亦疑。囊中遗稿在，忍读古人诗。  

***壬戌夏六月十四日赵菊潭胡秋白朱间泉孙秋风屠琴坞殳积堂拂尘庵雅集***  

银潢未西倾，倒挂橐驼岭。森严岚气逼，深树黑无影。明月如相寻，朗朗出松顶。科头坐其间，人意与山静。潮声龛赭来，破屋小于艇。有客吹铁笛，声与江潮并。高梧近十寻，老竹瘦千挺。澹忘遗物我，语妙杂醉醒。诸君学道人，那不惜光景。清磬出疏寮，逃禅发深省。  

***寄怀小颠上人万峰山房***  

萧条板屋一龛镫，賸有袈裟典未曾。昨夜瓮头应醉倒，满山风雨卧诗僧。  

***舟次无锡***  

山影落篷背，苍然满舵楼。千樯撑晓色，一塔界中流。市聚城犹远，天高霜自浮。惠泉清可掬，吾欲写吾忧。  

***秋白有皋亭看花之约先一日邀至东茧***  

一棹延缘溯远汀，东风吹面酒初醒。涨平草色沿隄绿，雨过山光绕郭青。别墅遥通多废埭，野桃才放映茅亭。桑阴日暖将成幄，想见幽人户昼扃。  

***曹信贤***  

曹信贤，字金谱，号竹君，嘉善人。贡生。有《石溪吟稿》。  

***灵水庵***  

古刹余香火，回环水抱门。窗虚摇竹影，碑断蚀苔痕。地僻行人少，林深宿鸟喧。前溪明月上，一磬定孤村。  

***江淮***  

江淮，字小海，号兰侬，桐乡人。诸生。有《小海自定诗》。  

***溪行见梅寄所思***  

船头坐吹笛，池竹烟始绿。隔水春濛濛，山家酒应熟。苔石醒午醉，松风清夜弦。孤梦吹更远，幽怀多自怜。林梢冻禽窥，墙阴余雪护。思君如春风，日日溪上路。  

***将买舟入新安程易田徵君方渡江来夜过话别***  

故人如野鹤，烟暝忽飞来。我亦横江去，丹霞半壁开。沧波留断梗，蜡屐更荒台。头白谁相待，孤生笑草莱。  

***胡金题***  

胡金题，字品佳，号瘦山，平湖人。诸生。有《桐华馆诗钞》。  

***经难沮精舍故址***  

掬月拈花迹已非，旧题零落澹禅扉。高人去后清风歇，丛石孤松近十围。  

***胡金胜***  

胡金胜，字东井，号梦香，平湖人。诸生。有《听秋室诗钞》。  

***青浦***  

梨花如雪柳如烟，三月东风泣杜鹃。十里软沙挑菜路，半篙香水罱泥船。鱼虾远市无平价，茶筍空山不论钱。羡杀江南风景好，归耕须买泖西田。  

***黄定齐***  

黄定齐，字蒙庄，鄞县人。有《垂老读书庐诗草》。  

***读律***  

刑惟无刑期，名实法先务。为幻格诪张，作伪惩奸蠹。出入生死悬，辨尤严故误。见律未见囚，律见囚已付。不先律此心，何以论法度。律不外持平，凛凛求其故。  

律载偶未该，上下穷附比。不于律中求，终难协成轨。律在通其变，疑先析其似。律意全在胸，律文皆渣滓。纲举目自张，体失用何恃。泛言疑从轻，畸轻岂云是。  

义正本仁育，信立智不违。上下亲疏间，尤指礼为归。咄哉申不害，但矜恣睢威。何者为《孤愤》，说更陋韩非。律学包五德，出彼乃入兹。堂堂复正正，谁似当代规。第云民可由，安得民共知。  

***种菜***  

闭门人敢说英雄，辟得新畦足数弓。抱瓮生涯忘鬓白，御冬心事祝年丰。故侯瓜自夸奇种，寒士家惟守素风。能事到头输老圃，春深犹未供盘菘。  

***寇退和友人作***  

便荷天驱异域魔，风光几似旧山河。回春枯草生机浅，堕地金瓯缺口多。覆辙追思长扼腕，狂涛他指又传讹。鲸移未必来无日，岂不怀归且放歌。  

***王人定***  

王人定，字静存，号彦农，宁乡人。监生。有《留余草》。  

***打箭垆归途***  

鱼通回马首，终日傍溪行。峻坂冰封就，悬崖石削成。磴危防雨过，桥软怯风生。薄暮碉楼下，愁人是水声。  

***张礼***  

张礼，字兼山，号谦庵，湘潭人。诸生。有《谦庵诗钞》。  

***经衡岳下作***  

九峰天外削崚嶒，振策何当蹑屐登。玉虎驱雷腾紫盖，苍龙挟雨出朱陵。神幢昼閟烟霞窟，帝阙晴悬日月镫。铁笛一声叫奇绝，荡胸云气正层层。  

***迟雪用东坡集中清虚堂雪韵***  

枯枝策策鸦如叶，老树萧萧雀噪雪。小掩柴门半不开，欲落未落更清绝。痴云堕地天乍低，朔吹号空树欲折。遥山积雾半霏微，忽地残阳漏明灭。银海微茫天半枯，素旗隐约云中掣。十分暝色入篱落，一片寒光压衣缬。雀舌待烹陶穀茶，尘尾思霏王衍屑。伫看飞絮竞颠狂，莫使空花太飘瞥。祈麦定生野老欢，戏玉要听山童说。会当出作探梅游，板桥倒跨驴鞍铁。  

***陈廷瑜***  

陈廷瑜，原名山朗，字璞庵，祁阳人。  

***重阳前一日随家大人游浯溪***  

天高秋回雁初飞，预佩萸囊上翠微。落帽更寻明日约，追随直待月明归。  

***何森***  

何森，字鲁人，番禺人。有《隙亭賸草》。  

***辛亥之安南道中感赋***  

何日田园寄此身，承欢无计倍酸辛。老亲岁迈愁为客，弱弟年轻食向人。万里云山无旅伴，百年菽水有长春。镫前慷慨惟心在，孤负鸡声到枕频。  

***叶时晳***  

叶时晳，字亮功，号鹤巢，柳城人。有《越雪集》。  

***周泽棠入羌寻父归里赋赠***  

路入西羌远，思亲泪未乾。若无相遇处，祇觉此生难。虎境少人过，雪峰当夏寒。宁知此共返，邻里赤称欢。  

***再至苍梧呈介石***  

欲归犹未得，黄叶已纷纷。多病难为客，无成又访君。孤鸿天外唳，游子夜中闻。身计何年遂，相期入峤云。  

***孙澈***  

孙澈，字瘦石，郫县人。  

***夔府西城***  

高阁倚垂杨，渔歌起石梁。大江争峡口，孤塔指斜阳。山色知兴废，川流阅混茫。宗臣遗八阵，凭吊自徬徨。  

## ●卷一百二十五

***林则徐***  

林则徐，字元抚，一字少穆，侯官人。嘉庆辛未进士，改庶吉士，授编修，官至云贵总督，加太子太保。赠太子少傅，谥文忠。有《云左山房诗钞》。  

***答陈恭甫前辈***  

昨枉双鲤鱼，发缄得赠言。奖借逮末学，誉扬及家尊。更慨吏道偷，期以古处敦。树立尚宏毅，一语诚探原。呜呼利禄徒，字氓何少恩。所习乃脂韦，所志在饱温。色厉实内荏，骄昼而乞昏。岂其鲜才智，適以资攀援。模棱计滋巧，刀笔文滋繁。峻或过申商，滑乃逾衍髡。牧羊既使虎，吓鼠徒惊鹓。有欲刚则无，此际伏病根。于传戒焚象，于诗励悬貆。要在持守固，庶几恻隐寺。知人仰圣哲，弊吏扶元元。举错惬舆论，激浊澄其源。侧闻官方叙，驯致民物蕃。不才乏报称，循省惭素飧。但当保涓洁，弗逐流波奔。三复吉人词，清夜心自扪。  

***题王竹屿都转黄河归棹图***  

事君宜致身，引疾似诡避。要其心迹殊，贤愚讵同致。或憧远役劳，或畏瘠土累。或遭上官怒，或虑吏议至。其名为勇退，其心实巧利。亦有止足怀，投老初衣遂。泉石祇自高，那问经世事。此皆非君伦，君退盖以义。传家裕经术，夙志在用世。治绩越中彰，姓名御屏记。一擢二千石，再擢观风使。河朔黄流长，安澜岁历四。人言君砥柱，允副宣房寄。谁知荩臣心，幽独自难昧。呜呼习移人，其在河隄吏。纵谙三策施，孰诘百端伪。明察疑烦苛，独清亦众忌。和光同其尘，又岂志士志。闻君立河壖，暗洒忧时泪。督役稽刍茭，废食不假寐。以此劳心神，乃梦竖子二。周任训陈力，敢谓可卧冶。亟谋摄卫宜，以作报称地。吏民徒苦留，归榜疾于骑。河心咽清流，嵩少送烟翠。片帆收白门，但有琴书载。老屋余劫灰，小山上丛桂。无田归亦得，奚用江水誓。九重侧席殷，艰难待宏济。讵许卧烟霞，正资振凋瘵。朝出夕拜官，除书破常例。鹾纲重江淮，上关军国计。积疲几沦胥，盘错要利器。前席咨嘉谟，指陈切时弊。权知即真除，匪以汝为试。责效匪在速，谋远庶可继。单车昨南来，先声动怀畏。人皆为君荣，我闻窃心系。防河固良难，煮海讵云易。所赖本清直，兼能运才智。苟当改弦张，断制必刚毅。人情多媕娿，愿勿徇浮议。上策控本原，补救特其次。要知君所为，定与未流异。我昔亦移疾，自分宜放弃。圣慈曲体之，感极但零涕。与君语进退，使我重歔欷。庶持激厉心，十驾勉追骥。  

***驿马行***  

有马有马宫所司，绊之欲动不忍骑。骨立皮乾死灰色，那得控纵施鞭箠。生初岂乏飒爽姿，可怜邮传长奔驰。昨日甫从异县至，至今不得辞缰辔。曾被朝廷拳养恩，筋力虽惫奚敢言。所嗟饥肠辘轳转，祇有血泪相和吞。侧闻驾曹重考牧，帑给刍钱廪供菽。可怜虚耗大官粮，尽饱闲人圉人腹。况复马草民所输，徵草不已草价俱。厩间糟空食有几，徒以微畜勤县符。吁嗟乎！官道天寒齧霜雪，昔日兰筋今日裂。临风也拟一悲嘶，生命不齐向谁说。君不见太行神骥盐车驱，立仗无声三品刍。  

***病马行***  

生驹不合烙宫印，服皂乘黄气先尽。千金一骨死乃知，生前谁解怜神骏。不令鏖战临沙场，长年驿路疲风霜。早知局促颠连有一死，恨不突阵冲锋裹血创。夜寒厩空月色黑，强起哀鸣苦无力。昔饥求刍恐不得，今纵得刍那能食。圉人怒睨目犹侧，欲卖死皮傥酒直。马今垂死告圉人，尔之今日吾前身。  

***沅两君歌***  

沅州官长多宿儒，就中双绝天下无。岿然蓝翁贤大夫，起家禁近官中书。二十六科谁与俱，省郎今尽前辈呼。乾隆之间大郡除，卅年仍羁铜虎符。抱九仙骨何清臞，耳聪眸了行且趋。典史之职诚区区，谁其任者蒋宾隅。蚤登乙科文誉都，手编县谱墨绶纡。偶蹶不乐人持扶，一命亦济奚卑污。树兰千丛梅百株，以吏为隐诗为娱。我来楚南停轺车，一时投契苔岑如。两贤官守崇庳殊，要以同志道不孤。蓝翁于我为枌榆，漳江之湄翁故庐。诗人山涧今云徂。鹿洲一集体用储。黄籍虽迁业不渝，翁能继之恢远谟。我有同舟延陵吴，亦与蒋侯同闬闾。时作吴语聆吴歈，乡心傥亦思莼鲈。此间欢会平生逾，卻忆所历增欷歔。岂无倾盖临交衢，致身往往非一途。转喉时防笑我迂，颇闻同官亦龃龉。道不相谋冰炭居，才人蛱蝶名士鸲。祇合学隐随蜘蛛，聚星在此吾不图。协恭相励皆廉隅，山城硗确非膏腴。厚培民气须吾徒，昔日疮痍今袴襦。苗蛮詟栗闾阎苏，独惜难留大令虑。清声万口徒嗟吁，安得公等连茅茹。尽致尊显经纶敷，勿使人嗤儒术疏。  

***题秦琴山同年滇华五芝图***  

使导导我滇山麓，珍翠文犀看不足。五芝闻在五华巅，足茧随君蹑幽谷。一芝蹇卧云外峰，四芝采采归筠笼。灵根未许落凡手，合种君门为君有。人问艳说桃李花，君能识拔超烟霞。人间岂少芙蓉怨，君为披寻出尘溷。与君臭味真苔岑，搴芳撷秀同一心。愿芝日共琅玕长，祝芝水作金石音。忆昔仙人种瑶草，十年恐委荒山道。呼龙耕烟鹤守云，苦心调护天为老。凭君拾取贡瑶京，应使仙人笑绝倒。彼隐士兮如可招，我诗欲寄商山皓。  

***题文信国与赵青山两札后***  

公身为国轻生死，绻绻故人尚如此。薄君君之幕僚耳，闻疾乃如疾在己。磨盾手挥书两纸，刀圭欲救膏肓起。行府篝镫遣医视，二卒六夫任所使。棉定奇温覆以被，芝楮五百实其匦。是时景炎岁丙子，冬夜寒风彻肌髓。书驰筼筜八十里，双谿阁下期来止。吁嗟乎！天水皇纲势终靡，一木难支大厦圮。风雨何从庇寒士，薄君薄君长已矣。三百圹砖公所■，崇庆寺前舜卿诔。宿草萧萧成战垒，此札人间独不毁。墨花吐艳云凝紫，再拜薰香庋棐几。欲废一部十七史，朱鸟招魂泪如泚，猎猎酸风满柴市。  

***中秋嶰筠尚书招余及关滋圃军门饮沙角炮台眺月有作***  

坡公渡海夸罗浮，凉天佳月皆中秋。铁桥石柱我未到，黄湾胥口先句留。今夕何夕正三五，晴光如此胡不游。南阳尚书清兴发，约我载酒同扁舟。日午潮回棹东指，顺流一苇如轻鸥。鼓枻健儿好身手，二十四桨可少休。转眸已失大小虎，须臾沙角风帆收。是时战舰多貔貅，相随大树驱蚍蜉。炮声裂山杂鼓角，樯影蘸水扬旌斿。楼船将军肃钤律，云台主帅精运筹。大宣皇威震四裔，彼伏其罪吾乃柔。军中欢宴岂儿戏，此际正复参机谋。行酒东台对落日，犹如火伞张郁攸。莫疑秋暑酷于夏，晚凉会有风飕<风刘>。少焉云敛金波流，夜潮汹涌抛珠球。涵空一白十万顷，净洗素练悬沧洲。三山倒影入海底，玉宇隐现开琼楼。乘槎我欲凌女牛，举杯邀月与月酬。《霓裳曲》记大罗咏，广寒斧是前身修。试陟峰巅看霄汉，银河泻露洗我头。森森寒芒动星斗，光射龙穴龙为愁。蛮烟一扫海如镜，清气长此留炎州。三人不假影为伴，袁宏庾亮皆吾俦。醉归踏月凉似水，仍屏傔从袪鸣驺。褰帘拂枕月随入，残宵旅梦皆清幽。今年此夕销百忧，明年此夕相对不。留诗准备别后忆，事定吾欲归田畴。  

***华阴令姜海珊招游华山***  

神君管领金天岳，坐对三峰看未足。公余喜共客登临，恰我西行来不速。樱筍厨开浴佛时，暂辍放衙事休沐。灏灵宫殿访碑行，清白园林对床宿。凌晨天气半阴晴，昼永无烦宵秉烛。竹杖芒鞋结俦侣，酒榼茶铛付僮仆。云梦观里约乘云，玉泉院中闻潄玉。同侪各挟济胜具，初陟坡陀踵相续。嶂叠峰回路忽穷，谁料重关在山曲。微径蜿蜒蚁旋磨，绝磴攀跻鲇上竹。箭镞依稀王猛台，丹砂隐现张超谷。莎萝坪与青柯坪，小憩聊寻道书读。过此巉<山严>愈危绝，铁锁高垂手难触。五千仞峻徒窘步，十八盘经犹骇目。恨无谢朓惊人诗，恐学昌黎绝顶哭。游人到此怪山灵，奇险逼人何太酷。岂知山更怪人顽，无端蹴踏穿其腹。兹山峭拔本天成，但以骨挺不以肉。呼吸真教帝座通，避趋一任人间俗。如君超诣迥出尘，上感岳神造民福。荡胸自有层云生，秀语岂徒夺山绿。希夷石峡应重开，海蟾仙庵亦堪筑。独惭塞外荷戈人，何日阴崖结茅屋。惟期归马此山阳，遥听封人上三祝。  

***壬寅腊月十九日嶰筠前辈招诸同人集双砚斋作坡公生日此会在伊江得未曾有诗以纪之***  

中原俎豆不足奇，请公乘云游四夷。天西绝塞招灵旗，下有荷戈之人顶礼之。公生距今八百有七载，元精在天仍为牛斗箕。命宫磨蝎岂公独，春梦都似黄粱炊。要荒天遣作箕子，此语足壮羁臣羁。当时天水幅员窄，琼雷地已穷边陲。天低鹘没山一发，祇在海南秋水湄。岂如皇舆西控二万里，乌孙突厥悉隶吾藩篱。若将壮游较今昔，恐公犹恨未得周天涯。崆峒之西公所梦，恍见小有通仇池。导公神游合西笑，何必南飞载鹤寻九疑。所嗟公身屡徒复遭屏，官屋欲僦犹阻于有司。合江之楼白鹤观，居此新宅无多时。寄身桃榔啖薯芋，南冠九死真濒危。吾侪今犹讬代舍，忆公倍感皇天慈。谪所一生过也得，公言旷达真吾师。南阳词人涓玉卮，鞠<月卺>先制神弦词。悬公大瓢笠屐之遗像，诵公罗浮儋耳之新诗。公神肯来古伊丽，白鹿可夸青牛骑。冰岭之冰雪山雪，照公堂堂出峨嵋。长松尘洗鹤意远，真有番乐来龟兹。试著紫裘腰笛临风吹，使公空中一笑掀髯髭。  

***庚子岁暮杂感***  

病骨悲残岁，归心落暮潮。正闻烽火急，休道海门遥。蜃市连云幻，鲸涛挟雨骄。旧惭持汉节，才薄负中朝。  

此涕谁为设，多惭父老情。长红花尽袅，大白酒先倾。早悟鸡虫失，毋劳燕蝠争。君看沧海使，频岁岁回更。  

幸饮修仁水，曾无陆贾装。通江知蒟酱，掷井忆沈香。魋结终无赖，羁縻或有方。茹茶心事苦，愧尔颂甘棠。  

朝汉荒台古，登临百感生。能开三面垒，孰据万人城。杨仆空横海，终军漫请缨。南溟去天远，重镇要威名。  

***次韵答宗涤楼赠行***  

岂为一身惜，将如时事何。绸缪空牖户，涓滴已江河。军尽惊飞镝，人能议止戈。《华严》诵千偈，信否伏狂魔。  

昨枉琼瑶杂，驰情到雪山。投荒非我独，寻梦为君还。但祝中原靖，奚辞绝塞艰。只身万里外，伏戚总相关。  

***河内吊玉谿生***  

江湖天地两沦虚，党事钩连有谤书。偶被乘鸾秦赘误，讵因罗雀翟门疏。郎君东阁骄行马，后辈西昆学祭鱼。毕竟浣花真髓在，论诗休道八叉如。  

***汤阴谒岳忠武祠***  

不为君王忌两宫，权臣敢挠将臣功。黄龙未饮心徒赤，白马难遮血已红。尺土临安高枕计，大军河朔撼山空。灵旗故土归来后，祠庙犹严草木风。  

***壬寅二月祥符河复仍由河干遣戍伊犁蒲城相国涕泣为别愧无以慰其意呈诗二首***  

幸瞻钜手挽银河，休为羁臣怅荷戈。精卫原知填海误，蛟虻早愧负山多。西行有梦随丹漆，东望何人问斧柯。塞马未堪论得失，相公且莫涕滂沱。  

元老忧时鬓已霜，吾衰亦感发苍苍。余生岂惜投豺虎，群策当思制犬羊。人事如棋浑不定，君恩每饭总难忘。公身幸保千钧重，宝剑还期赐尚方。  

***将出玉关得嶰筠前辈自伊犁来书赋此却寄***  

与公踪迹靳从骖，绝塞仍期促膝谈。他日韩非惭共传，即今弥勒笑同龛。扬沙瀚海行犹滞，齧雪穹庐味早谙。知是旷怀能作达，只愁烽火照江南。  

公比鲰生长十年，鬓须犹喜未皤然。细书想见眸双炯，故纸难抛手一编。僦屋先教烦次道，携儿也许学斜川。中原果得销金革，两叟何妨老戍边。  

***哭故相王文恪公***  

才锡元圭告禹功，公归遵渚咏飞鸿。休休岂屑争他技，蹇蹇俄惊失匪躬。下马有坟悲董相，只鸡无路尊桥公。伤心知己千行泪，洒向平沙大幕风。  

***嶰筠赠鹤***  

不慕高轩足俸钱，卻教羁客饲胎仙。衔书爱近乌丝格，起舞因听雁柱丝。万里倦飞虽警露，九皋清唳早闻天。孤山处士还相对，松下风多且避烟。  

***送嶰筠赐环东归***  

得脱穹庐似脱围，一鞭先著喜公归。白头到此同休戚，青史凭谁定是非。漫道识途仍骥伏，都从遵渚羡鸿飞。天山古地成秋水，替浣劳臣短后衣。  

回首沧溟共泪痕，雷霆雨露总君恩。魂招精卫曾忘死，病起维摩此告存。歧路又歧空有感，客中送客转无言。玉堂应是回翔地，不仅生还入玉门。  

***七夕次嶰筠韵***  

金风吹老鬓边丝，如此良宵醉岂辞。莫说七襄天上事，早空杼柚有谁知。  

漫道星桥彻夕行，汉津波浪恐难平。银潢只见填乌鹊，肚士何年得洗兵。  

针楼高处傍天墀，七孔穿成巧不移。但恐机丝虚夜月，昆明秋冷汉家池。  

***程恩泽***  

程恩泽，字云芬，号春海，歙县人。嘉庆辛未进士，改庶吉士，授编修，官至户部侍郎。有《程侍郎集》。  

***沈栗仲同年宰酃县以弦歌化之邑能鼓雅琴者四十余人其治可想以诗赠之***  

一夫弦歌千室鸣，古有单父东武城。三代以还无此声，此声能使王侯贞。间暇无事修太平，化我鸱枭哺所生。云秋之水北入深，上有神父秉《周礼》。攫深醳愉万事理，偶欲登高临渌水。诸生十百希厥旨，路人咸诧问所以，指丝桐曰命之矣。茆厂夜月弹流泉，杼声书声相纠缠。稍涉北鄙便自愧，何况洙泗龂龂焉。邦君凭轩赓古篇，邦人和之如众仙。趣拜炎陵求练弦，翦其青牛剉双角。夔襄荐技斑倕镌，神农大笑投赭鞭，此调不传数千年。恨君不识袁孝尼，恨我不识元鲁山。《于蒍于》曲已遍诵，《广陵》妙散胡可慳。不成章我亦不作，但欲博我高堂欢。进观君艺何斒斓，能诗书画奕剑丸。所可测者器数间，不可测者海波澜。廿年同举今甫面，冰雪同清铁同链。愔愔琴德美可眷，君山岂受宣平荐。五技都穷卧花县，何当密友罗曲宴，三叠胎仙舞深院。座中那有锺子期，祇有鼾齁侧冠弁。  

***西平道中***  

刺促成何事，差池不可齐。功名上蔡犬，岁月汝南鸡。种种怜秋发，纷纷悯夏畦。谁欤佩霜剑，淬砺向棠谿。  

***戊子八月十四夜偕祁春浦中允昆明湖踏月***  

秋生玉宇琼楼夜，月在长杨五柞间。黑处树阴明处水，红皆台影碧皆山。几年官酎侵铜斗，一日春雷响兽镮。似此萧间仍富艳，何劳清梦恋江关。  

***题郎海西画马***  

吾闻天马不受绊，谁欤操此青丝缰。拂耳顿足三万里，草头一点西风长。绝其刍豆傥能走，世岂复有豢龙手。玉镶金■朱排沫，一战功成骨先朽。伯乐不及支公癖，放与逍遥啖春碧。汗血全乾四蹄重，不使银鞍覆虎脊。得无{西乏}驾更齧膝，致令画者三掷笔。画者乃今曹将军，能通马语取马神。飘飘尾鬛堆若云，蓄怒未许奚官驯。猛士掣之力不均，祇恐绳绝飞且奔。海西所画已难得，何况骐驎出西极。君不见骐驎出西极，又言在德不在力。  

***雨盛不果游燕子矶次杨子坚韵***  

江干青枫化为霞，秋水以外皆春花。中有一矶挂林杪，道是银汉飞来槎。撑突万古碍星月，啸呼六代争龙蛇。峭壁垂云幻锦绣，丛樯似戟纷杈桠。摇摇幢风佛倚阁，渺渺芦雪鸿为家。昔游正借夏绿里，时有好鸟衔余葩。今偕诗仙蜡双屐，先唤渔父同杖拏。谁知冷雨锁荒寂，三日都打回风挝。涎涎燕尾不可见，摄山一角沈天涯。诗仙不到山不绿，得无象车不受夸。君乎琢句苔石破，我亦题竹风鸦斜。  

***沈阴***  

沈阴不散地埋忧，冷雨三旬苦未休。幸不侵陵农事晚，已难消受旅人愁。芦花湿处哀鸿泣，蕉炬炎时冻雀投。卻诧北风如虎怒，尽吹清泪落南州。  

***渐冉***  

渐冉春如许，轻寒勒不归。风随饧笛转，月傍纸鸢飞。奇石无一语，乔松今十围。九衢镫火夜，衰病梦魂非。  

***游宝藏寺清凉厂***  

两峰忽破处，一榭明以敞。虚无尽齐一，万绿与天荡。高楼出头角，圆水画盆盎。塔影随烟细，城齿齧云上。九重莲万井，五色日晃朖。庆霄龙虎气，人定自来往。天苑几处罗，琼树夹金榜。灵风山背至，盛夏萃森爽。雪泉与月夕，清景劳梦想。谁将千里目，舒卷一指掌。凭高岂不快，望远失之怳。见牛不见睫，离朱同象罔。三叹返幽寂，钟鱼正交响。  

***蒋立镛***  

蒋立镛，字笙陔，天门人。嘉庆辛未一甲一名进士，授修撰。  

***登岳阳楼***  

洞庭波起夕阳浮，纵目层楼亦壮游。鸿雁声随天共远，鱼龙气与水争流。神仙有约今朝醉，词赋无灵终古留。如此长风当破浪，苍茫万里是归舟。  

***徐谦***  

徐谦，字白舫，广丰人。嘉庆辛未进士，改庶吉士，授吏部主事。有《悟雪楼诗存》。  

***古松歌***  

我醉梦骑苍虬飞，飞云如盖随翠旂。鳞鬛怒张寒凛肌，绿雪片片沾我衣。乍闻谡谡天风急，俄见茫茫海潮立。白虎瘖口荒谷奔，青兕摄魂深隧泣。松下乍醒错愕久，突兀眼前势犹走。乃悟神物百灵守，孕胚元气天未剖。此老神完人罕知，空山与我同支离。  

***重过时帆先生诗龛***  

诗龛我三至，相逢始辛未。乍见索诗读，许我玉堂吏。草草功名马耳风，怜才谁与古人同。再到诗龛唁公子，摩诘已去蓝田空。龛中一瓣香，韦柳储孟王。中坐柴桑叟，诗境森清苍。潭上落花流水逝，泉台又洒西河泪。斜日松阴满旧龛，几人门下哭羊昙。  

***遥夕***  

雨霁月弥静，无人共遥夕。乱蛩风露寒，虚堂入秋色。  

***黄玉衡***  

黄玉衡，字伯玑，一字小舟，号在庵，广东顺德人。嘉庆辛未进士，历官御史。有《安心竟斋诗集》。  

***过吕子羽上舍乐潜山庄***  

南郭行吟去，江天月一痕。清秋何处笛，红叶几家村。云气凉生袂，溪声曲到门。主人迎我笑，画理得深论。  

***早行***  

满天寒雁语空冥，唤起征人梦半醒。城上柝声催落月，村边灯火乱残星。相羊歧路风怜目，历鹿单单影答形。今夕又从何处宿，出门先问几邮亭。  

***濂泉寺***  

阴森巉层崖，窔{穴奥}列峻陛。溟溟乱云合，豁豁苍壁启。岩泉散珠帘，山骨濯天醴。初从月窟落，渐与山根抵。高下纷奔腾，涟漪自传递。巨石古雪寒，怒湍青兕牴。坐卧时俯流，坦率偶露髀。小鱼见人影，潜身伏石底。藻脚长如绳，霜根清若洗。薄游空道心，爽气豁尘昧。及此半日间，不负山僧徯。振衣下坡陁，归路风泚泚。  

***蒲涧寺***  

我身如浮萍，江湖久浪迹。我心如定僧，溪山自耽寂。颇闻蒲涧境，幽僻似畴昔。劳劳尘网牵，数载靳登陟。挈伴偶然至，踏遍苔藓碧。古木荒烟屯，悬泉皓雪积。诸峰淡欲无，万籁暗犹激。孤鹤飘然来，对我如旧识。仙草不留根，灵风回绝壁。石纹延远绿，松阴翳微黑。不知藤萝中，云散满山白。徒倚神忽超，吟啸机渐息。安得从安期，乞我万古宅。  

***晚晴***  

雨气净群绿，花香霏一庭。清瓯浮淡月，凉几卧繁星。镫影独摇碧，虫声深隐青。明朝拟联骑，霁景眺江亭。  

***雨中招同人重集寓斋用香铁雨中偶成韵***  

晓起巡檐鸟语稀，湿烟笼处果初肥。荔墙痕滑蜗斜旋，花院香沈蝶懒飞。曲径浮青双屐净，小窗横翠一峰微。所欣浊酒寻常有，旧侣论诗约不违。  

***冯元锡***  

冯元锡，字紫屏，江苏通州人。嘉庆辛未进士，改庶吉士，历官御史。有《冯侍御遗稿》。  

***临平舟中***  

一带莎隄叠石斜，傍峰临水有人家。旧圈屋壁多编竹，新辟山田为种茶。岸阔轻帆同鸟疾，林深高寺有云遮。扁舟领略汀洲趣，间看晴蜒集藕花。  

***汤储璠***  

汤储璠，字茗孙，临川人。嘉庆辛未进士，官内阁中书。有《布帆无恙草》、《忍冬小草》、《长秋馆咏史诗钞》。  

***天津晚泊答谦斋太守***  

落日满沙渚，北风吹暮涛。人随津树远，秋入海天高。诗酒供多病，星霜感二毛。使君怜旧好，存问到江皋。  

***晚泊***  

烟波不知处，一棹寄江滨。夜火明红叶，秋风长白蘋。虫声都在水，鸥梦惯依人。日暮多歧路，何劳更问津。  

***送秋***  

送春犹可过，送秋将奈何。我于春风苦无分，惟秋与我同轗轲。而今并此舍之去，吁嗟吾意其蹉跎。即今眼前论离别，我是主人秋是客。我生况无百年身，秋还作主我作宾，非人送秋秋送人。  

花天狂艳不可当，秋风一扫生清光。凉月娟娟出海峤，不照繁华照枯槁。古来惟有楚大夫，不识此时风月好。登山临水发悲歌，先生感慨何其多。遂令金天少颜色，吁嗟秋兮奈尔何！  

我今飘泊何所成，扣船但欲为商声。惟有秋风不世情，昨来江上相和鸣。落叶哀蝉亦叹息，逋臣嫠妇皆涕零。此时月白霜露清，我心所感犹和平。但愁过此多冰雪，其声凛栗难为听。  

***采石冈怀古***  

采石嶙峋翠接天，江流到此欲回旋。六朝歌舰争姑熟，万古<舟光>船醉谪仙。此去金陵才百里，我怀明月已千年。英雄马槊诗人笔，一样湮沦付暮烟。  

***读梅宛陵诗集书后***  

二百年来无此作，宰相亦知公能诗。何不荐公立廊庙，粗官垂老犹苦饥。平生知己一永叔，谓公诗为《雅》《颂》遗。何不荐公使秉笔，为公作叙徒歔欷。或疑造物有成例，以韩匹欧郊况梅。郊也苦寒已如此，公欲无穷安得辞。当日公卿不知惜，即今宛水犹相思。景梅一亭万夫望，恨不起公歌《竹枝》。  

人谓诗以穷而工，我谓工诗而后穷。自古诗人多富贵，《雅》《颂》作者何雍容。间有孤生一枝笔，不与群雅相和同。驱使神鬼出奇怪，雕剜造化开屯蒙。江山涕泣诉真宰，恐千万年无鸿濛。然后帝乃降薄罚，捐除禄命称诗雄。使公稍能自贬损，登之馆阁声隆隆。公乃爱穷死不悔，君相欲福难为功。呜呼《大雅》久沦丧，齐鸣瓦缶轻黄钟。江河赖此为砥柱，倒障狂澜使勿东。万岁千秋有述作，何须与世问穷通。  

***李彦章***  

李彦章，字兰卿，侯官人。嘉庆辛未进士，内阁中书，历官山东盐运使。有《榕园诗集》。  

***寓斋阴寒殊有雪意催之以诗叠用东坡清虚堂韵***  

月离于箕风扬沙，今朝休沐归早衙。枯天欲雪雁声急，禁寒勒住新梅花。围垆促坐自瑟缩，似有画本夸燕家。浓阴如墨倒斜翠，冻云密沍扶桑鸦。不知天公有意无，幻出璀璨照水葩。苦吟垒块自倾吐，意所到处皆搜爬。拟倾折脚煮寒玉，无憀狂熊今颠茶。销寒忽忽过四九，太平街鼓无停挝。一冬近已见三白，占年田父休咨嗟。玉龙闻此当起舞，有酒且醉蓉城霞。  

***夏日寓齐杂诗***  

伏暑沈荧急，浮尘隙景忙。龙胡飞雨断，蝉语别枝长。凉月怀人引，红云苦热行。忽催乡思起，一枕落沧浪。  

嵇忄阑迂成癖，销间强读书。过门今雨熟，操缦旧琴疏。翰墨缘都合，浮沈习未除。承明惭寂寞，谁问子云居。  

众物欣有讬，高斋空复情。孤花澹凉意，万绿助诗声。篆缕和云冷，帘阴到地平。安心应有诀，溽暑愧时名。  

气节尊吾道，俦伦念索居。云知亲舍近，月似客怀疏。兄弟多时别，江湖一纸书。惟将健餐饭，辛苦付双鱼。  

暇日容怀古，千秋俯仰同。声名羞斗蚁，篆刻薄雕虫。马骨终知己，蛾眉失画工。欲论今古意，天问答应穷。  

处俗撄尘虑，斋心玩物华。错刀人意重，长剑壮怀加。旧欲吹凉叶，新泥种小花。我心自虚白，何处契琳霞。  

***安仁谿口***  

罨画人家绕小谿，满林风露压篷低。秋江记得停舟处，斜日梢头橄榄梯。  

***朱壬林***  

朱壬林，字礼卿，号小云，平湖人。嘉庆辛未进士，历官直隶清河道。有《小云庐诗稿删存》。  

***文德关***  

昨行焦谿山，险窄怀不畅。今朝境一变，山山插天壮。曲栈纷钩连，危梯绝依傍。前行奋先登，后者从下望。意谓攀跻难，瞥已层霄上。人马一发悬，此景极飘飏。雄关踞崖巅，屹立森相向。罗甸此咽喉，黔滇亦屏障。天门闶阆开，云光镇摩荡。会当蹑飞仙，振衣发高唱。  

***中宿峡***  

帝子昔采竹，远游兹栖遯。芙蓉对面青，白云飞不尽。乔松经千霜，蟠株覆层巘。猿磴风中开，鹤巢烟际隐。琤瑽一斛珠，天半泻虚牝。迅波走不停，混涵接海唇。到此始一束，造化巧枢楗。山空樵响答，日落橹声紧。望望飞来寺，晻霭松门晚。  

***舟行书怀***  

乡近翻愁远，张帆向夕征。荒汀孤雁下，独树乱鸦争。见月渺离思，繙书多古情。寸心将母切，何计慰归耕。  

***王赠芳***  

王赠芳，字霞九，庐陵人。嘉庆辛未进士，改庶吉士，授编修，历官云南盐法道署按察使。有《慎真余斋诗集》。  

***闻蝉***  

驿骑人行倦，吟怀讬野蝉。密林新雨后，古戍夕阳天。沆瀣辞尘浊，蜎蠉得气先。立秋才昨日，便尔换商弦。  

***杨兆璜***  

杨兆璜，字古生，邵武人。嘉庆辛未进士，历官广平知府。有《东霞山馆诗钞》。  

***昭州夜泊有怀又伯通守***  

亭荒点翠碧粼粼，红蓼花疏间白蘋。官罢野鸥能傲我，诗成青嶂苦随人。偶看明月成千里，孤负黄金笑一身。得失鸡虫知许事，玉盘堆趁荔枝新。  

***秦淮钱春***  

杜鹃声里渺天涯，争似征夫不忆家。皱面自怜前度客，成阴无那旧时花。愔愔水阁风初缓，黯黯江城日易斜。开遍鼠姑飞尽絮，令人回首惜年华。  

***廖文锦***  

廖文锦，字云初，嘉定人。嘉定辛未进士，改度吉士，授编修，历官卫辉知府。有《佳想轩诗钞》。  

***游泰山***  

浮岚拨翠郁岧峣，壁立丹梯倚绛霄。千里暮烟齐鲁坼，半空香雾鬼神朝。星岩月观谁开辟，玉几金床久寂寥。欲访安期何处所，独骑鸾背自吹箫。  

***彭城怀古***  

芒砀云寒白日沈，犹闻父老说淮阴。一生误相君之背，九死难明臣此心。烹狗早知千古恨，钓鱼悔不五湖深。囊沙背水浑间事，赢虱功成漂母金。  

力除狼虎气吞嬴，胆落诸侯壁上兵。千古大观三月火，半生小忍一杯羹。难消帐下歌姬恨，不受江东子弟情。十丈灵旗阴白昼，犹闻叱咤大风声。  

***刘珊***  

刘珊，字海树，号介纯，汉川人。嘉庆辛未进士，历官颍州知府。有《亦政堂诗集》。  

***白蓼花***  

到眼西风醒，斜阳认有无。秋心浓不得，水国淡相须。破艇梢云浅，寒凫抱雪臞。更谁觅孤赏，凄绝对江湖。  

***秋归***  

秋色忽如此，门前落叶深。蹉跎游子恨，慰藉老亲心。新雨蝉声足，斜阳雁影沈。不应怨迟暮，流水自鸣琴。  

***折柳枝词***  

青青隄上隔征尘，折取新枝赠远人。亦解长条羁不住，要君知是故园春。  

***汉宫求仙谣***  

五柞深宫夜乞灵，冰函瑶笈费丁宁。穆王池上西王母，又控青鸾下汉廷。  

***傅潢***  

傅潢，字星北，一字小泉，贵筑人。嘉庆辛未进士，历官全州知州。有《一朵山房诗集》。  

***谒陆象山先生祠***  

崇祠孤涌万峰裹，白昼冥冥乱烟锁。客行畏湿此少休，茶灶松房安插妥。图书万卷藏何处，但见灵台一寸炬。静坐不觉身堕空，乾坤俨另辟门户。偶噎何至并食弃，勿怪纷纷来群议。虽有功臣如姚江，已成铁案难翻异。大江东去路日苦，泥陷沙沈讵堪数。果得惺惺常此居，亦胜荒芜一片土。  

***出郊行***  

一身奔走轻于骛，偶尔在衙常在路。痴床无梦厨有脚，轩裳黯淡泥涂污。出郊一村复一村，一旬未届几回住。平生本爱农家好，偏教此时亲此务。菽麦琐事喋喋谋，水来同捍蝗同捕。穷黎见惯忘官尊，视作家人苦具诉。孤岭日斜古祠坐，僮仆眠云马系树。夜来蛙声满山窗，公然吏被神仙误。米盐料理委妻孥，客来主出易应付。独余一事终歉然，庭间一日牒无数。  

***感事***  

万政此官始，一身民命依。独弦成响细，寸木禀材微。悍鸷攒岑隐，嗷鸿绕簕飞。专心事翦灭，总与病根违。  

***王衍梅***  

王衍海，字律芳，又字笠舫，会稽人。嘉庆辛未进士，官武宣知县。有《绿雪堂遗集》。  

***晓行风月凉甚***  

凉风吹客梦，沙月导人行。驱马已十里，荒鸡才一声。旅怀无旦晚，村店有逢迎。卻望沧州路，冥冥烟雾生。  

***晓起过权园***  

睡觉翻阶鸟雀喧，远拖吟屐过江村。禾收大野全成路，雪霁遥山尽到门。春蚓怒号茶鼎熟，冻蛟狂裂墨池浑。看他黄叶风如扫，篱畔梅花白几痕。  

***虔州野泊***  

渺渺西风芦荻洲，崆峒云物望中收。一天残照生鸦背，满目青山画虎头。八九人烟依村住，两三渔火杂萤流。郁孤台畔清碪月，重唱刀镮鬓已秋。  

***题二树山人画双角石***  

横峰侧岭巧相兼，唤取鸦叉展画帘。南渡关山惭一角，北台风雪看双尖。梁家婢可明珠换，讲舍儿须锦髻添。诗老凋零余墨在，梅花僧印尚红钤。  

***林元英***  

林元英，字弁瀛，闽县人。嘉庆辛未进士，官上高知县。有《潄石斋吟草》。  

***冬夜检书寒气逼人作此自遣***  

文史三冬足，澄怀卓荦观。千秋列眉睫，方寸起波澜。人定地疑僻，夜深镫亦寒。不妨北风劲，容膝易为安。  

***尹作翰***  

尹作翰，字叔藻，一字吉生，湘潭人。嘉庆辛未进士，官桐城知县。有《如如精室诗集》。  

***白鹤峰***  

瑞霭接龙眠，空濛腾紫烟。一隄环水碧，三面枕山圆。树杪撑楼阁，峰肿种稻田。竟思骑鹤去，把臂学飞仙。  

***吴衡照***  

吴衡照，字夏治，号子律，海宁人。嘉庆辛未进士，官金华教授。有《辛卯生诗》。  

***宿韬光庵***  

纵步蹴鸟脊，惊回幽篁鸣。却顾所历径，一步一峥嵘。阴崖白日晃，倒射两睫青。乐此深山中，泉水长泠泠。何不向石室，调琴和松声。松声与琴声，并入泉声听。人间静住福，孰与兰奢争。苍然巢枸坞，日暮愁攀登。  

***游南山***  

一洞豁然敞，一洞窈然曲。愁猿不敢啸，倒挂白蝙蝠。日色秋苍凉，余映散岩谷，混沌凿不死，妙手剜其腹。中空嵌玲珑，乱占莓苔绿。我来白云飞，我去白云宿。一我一白云，都在石佛目。南山胜绝处，烟霞与石屋。一洞泉洞洞，遗声听水乐。  

***入云栖坞***  

江水流不到，崖根袅成路。竹叶阴深沈，鸣禽叫啸赴。自为小村落，安禅结茅住。土室蜗曲盘，香龛燕分护。空际落疏钟，冷翠飒如注。泉响四围答，经声出高树。手把青松枝，招提澹容与。僧雏不解事，开窗放云去。  

***竹笕***  

断竹复续竹，通水妙用笕。我行入山中，清泉正迤衍。绝似汞泻地，好在肉贯弗。奚翅符半剖，横陈界翠巘。衔尾接奔赴，刳节纵流转。回合曲斗筍，层折迭导窾。吞纳既汩汩，疏引但宛宛。俯注承似仰，近给供自远。初疑内外蛇，斗罢互息偃。岂意调水法，尽头各弥满。智笑辘轳拙，力患桔槔短。昼夜响不停，天机信非浅。钩连灌疱湢，恰称高僧懒。傥然变作酒，便当碧筒卷。  

***归安学署访端木鹤田***  

轻舟偶来访，学舍小于舟。相见忽相笑，一官冷不休。鸥波亭子地，遗迹擅风流。买醉看山去，狂歌天地秋。  

朝日荡湖水，蓬蓬生远烟。烟波渺窟宅，杳霭青林间。道场一峰秀，翠扑篮舆前。何年与坡老，同坐挹飞泉。  

***由淳安入歙***  

群峭摩天立，青围一水流。沙垠潜辟路，石罅窄通舟。碓急争风晓，滩危挟雨秋。险夷随上下，那得比浮鸥。  

***秋过济南与舍弟子校同游大明湖越五日而别***  

秋柳题痕二百年，祇今湖水碧于烟。诗人一代斜阳外，间煞亭西弄笛船。  

湖边竹木隐层峦，好是湖光向晚看。回首一行南去雁，月明天远不胜寒。  

***鲍廷博***  

鲍廷博，字以文，一字渌饮，钱塘籍歙县人。诸生，嘉庆癸酉赐举人。有《花韵轩咏物诗存》。  

***夕阳***  

一匝人间夕又朝，晚来依旧满间寮。疏分霜叶秋容淡，细点征帆别思遥。澹澹欲随城角尽，明明还带酒旗飘。迷藏惯匿西楼影，不似春愁不肯销。  

底事人间重晚晴，当楼残照最关情。百年身世霜鸿影，万里江山画角声。征马云边驱转急，归舟天际望偏明。倚阑无阴苍凉意，费尽间心写得成。  

***曹宗瀚***  

曹宗瀚，字岚樵，兰仪人。嘉庆癸酉举人，刑部主事，历官给事中。有《镫味斋诗存》。  

***过陶子愚故居***  

应刘伤逝后，重过此园林。曲径午烟寂，间庭秋草深。花含今雨泪，松剩岁寒心。何必山阳笛，思君几度吟。  

***渔洋山人墓***  

济南名士冢，下马拜斜阳。人物东西晋，诗情中晚唐。一抔凄草色，斗酒酹花香。雅道久沦丧，斯人未可忘。  

***邵渊耀***  

邵渊耀，字盅友，昭文人。嘉庆癸酉举人，官国子盐学录。有《金粟山楼诗集》。  

***秦淮秋泛***  

行过丁帘荡桨迟，晓波新涨绿漪漪。几分春恨因桃叶，一半秋心在柳枝。临水楼台珠箔卷，教歌院落玉箫吹。鸟声花影都如梦，刻意真怜杜牧之。  

***春晚***  

不觉春光老，沈冥任索居。诗情微雨后，酒病落花初。避地愁闻鹤，贪眠偶枕书。抗心千载上，古处定何如。  

***兴福寺***  

梵宫岑蔚处，齐梁树犹绿。餐胜常如新，逢景不嫌熟。西原泉石佳，一赏亦云足。空潭已非昔，亭外鞓红簇。车马为喧阗，焉能媚幽独。人夸富贵花，我爱萧疏竹。  

***杨庚***  

杨庚，字少白，一字星山，江安人。嘉庆癸酉举人，历官湖北汉黄德道。有《星山诗草》。  

***由沙阳舟行至樊城***  

不是峡中路，奇云何处生。帆收沙岸白，月入酒杯明。有树诗情远，无山画意平。水窗残暑退，缓缓上樊城。  

***将赴易州晚出都门度芦沟途中作***  

长河水落古桑乾，匹马来过日已残。五里风沙新店近，一更霜柝暮天寒。荒云似岫当头列，秃树疑人对面看。于役有期迟不得，兼程待晓趣征鞍。  

***新秋雨后游龙树寺登看山阁小饮***  

城南烟树郁苍苍，难得新秋又早凉。邀客不辞来细雨，留人偏好趁斜阳。楼头帘卷山如画，篱角花开酒亦香。我辈偶间拌一醉，归心莫共岭云忙。  

***德宣***  

德宣，字子浚，号西磵，汉军旗人。嘉庆癸酉举人，官江阴知县。有《西磵集》。  

***秋日偶过西山***  

几日酒樽满，不知秋已深。出门随雁影，巉壁气萧森。远水明孤棹，寒烟接断林。忽惊霜际月，樵径散微阴。  

***官舍积数石崱屴矹硉空灵有熊日夕吏散俯仰石侧与石既习遂得为诗***  

阴阳陶乾坤，坚气余作石。孕精全介贞，嶷然标挺特。侧兹掾史庭，正彼太古色。卓尔标磊落，天然著雕饰。妙因刚健姿，作诸林壑式。穴空窥虚明，文燿晰折擘。枯藤缠老梅，时共泻瑶碧。客生几岁华，偶与石扪陟。摩挲属赏心，幽冷契休息。元化泯凋谢，不朽殊动植。卻思泡幻身，失颜亦易歇。殚虑抒幽光，肆志保潜德。夫惟哲士名，终古仰珪璧。  

***梁光***  

梁光，字一峰，广东三水人。嘉庆癸酉举人，官瑞安知县。有《毋自欺斋诗略》。  

***清远峡***  

一水偪仄去，两山高插天。云移林忽断，树迥日低悬。猛虎窥行客，寒猿咽涧泉。残钟来古寺，旅梦淡于禅。  

***和曾宾谷方孝伯游光孝寺韵***  

钟声百八出疏寮，霸业峥嵘转瞬销。宫阙何年开法刹，河山终古咽寒潮。光摇珠海东西塔，梦断罗浮上下桥。欲觅南能论兴废，菩提叶落影萧萧。  

***十八滩即景***  

宿雨全收日正晴，微风不动碧波平。舟从石罅盘旋去，人向山腰宛转行。几曲烟村横酒旆，一江云树曳蝉声。客中饱食浑无事，卧听滩涛数驿程。  

***管贻葄***  

管贻葄，字树葵，阳湖人。嘉庆癸酉举人，官固始知县。有《裁物象斋诗钞》。  

***渡河***  

轻舟又溯浪花堆，无恙征帆趁晓开。霜气自随朝日敛，沙痕黄抉怒涛回。鱼龙尚切三秋警，璧马谁消万古灾。笑向长年数陈迹，十三度记问津来。  

***陈仅***  

陈仅，字余山，鄞县人。嘉庆癸酉举人，官安康知县。有《继雅堂集》。  

***卑栖***  

面面云峰好，荒衙置此间。吏人随鸟集，宾友访僧还。水气石边静，松声风外间。卑栖吾自足，犹胜买青山。  

***和菉园少尉送别韵***  

莫讶清霜两鬓斑，苍生疴痒苦相关。晨星谳牍昏搜雾，春雨开荒瘦劚山。直道敢忘三代后，虚怀难满十年间。多君尚记相从日，冰雪襟期洽往还。  

***王荫槐***  

王荫槐，字子和，一字味兰，盱眙人。嘉庆癸酉举人，大挑教职。有《蠙庐诗钞》。  

***雨后同孟棠孝廉夜登玻璃泉清心亭***  

三秋积雨多，客夜听泉至。溟濛峭峰顶，疏林沍云气，秉烛照回廊，古径压空翠。西风吹高岩，打头乱叶坠。长淮寂渔火，暗听惊涛沸。万瓦黑甜中，一镫隐湖寺。兹地数登览，夜景领尤异。烹泉话石栏，眼前获新契。亭名玩清心，澄澈平旦意。何用警霜钟，静理悟禅谛。  

***昆山过顾亭林先生故里***  

郡国关心利病陈，玉山遗老负经纶。河汾弟子兴唐室，辽海先生自汉民。落日荒陵挥涕泪，征车断碣访荆榛。高门宅相都零落，故里经过感替人。  

***焦山放歌怀子颐并寄柳村徵君***  

浓云一片浮空来，郁律万古青不开。东风料峭布帆送，到眼倏忽惊楼台。海门东去波接天，一拳突兀洪涛间。长江泱漭望不极，万里一碧流春烟。阴崖百丈暗松柏，石磴盘盘入空碧。绝顶高翻鹳鹤巢，天风泠泠生两腋。丈夫不合淹市廛，不能富贵还学仙。桃花洞口笑相识，白云待我三千年。肩拍华阳隐，袂挹焦孝然。骖鸾驾鹄任所往，安得复有人世摧轮折毂之险相忧煎。我家杜若洲边往，咫尺蓬莱屡回顾。风尘澒洞损朱颜，十年悔不携游具。山僧导我深篁行，指点斜阳作晚晴。沙边白鸟一双起，江天绚烂朱霞明。琅琅净玉钟郁郁，瓜洲树风潮窅冥。援孤琴松声，恋客不能去。故人曾吹铁笛来，磨崖好句惊仙才。西风何意遽吹返，嗟哉抑塞尘与埃。种竹翁，元真子，相望盈盈隔江水。金丹悟道卧元关，天子蒲轮徵不起。虚堂明月照清辉，鱼龙寂寂春星低。幽怀梦绕江南北，瀛海茫茫独鹤飞。  

***雪后寄子颐***  

径僻随鸦步，亭高俯雁群。风回陡山雪，天暗妇湖云。转漕纡时策，防河异昔闻。美人寒倚枝，空谷欲何云。  

***自盱眙至金陵道中作***  

秋风吹桂树，驿路飘清香。淮山一夜雨，霁色催晨装。寥泬天宇高，新雁争先行。倦眼盼晴云，老鹘亦高翔。野人衣食谋，所乐惟稻粱。江淮夏盛涨，流冗良可伤。高原幸有秋，如云罢亚黄。旅食勿云贵，且复歌金穰。  

暮宿莲塘云，晓策釜山蹇。乡音虽渐改，百里未云远。西风阡陌凉，亭午日犹暖。野店带溪桥，鹅鹜乱清浅。担夫柳阴卧，行子荻棚饭。萧萧草露白，牛羊下遥坂。前路问耕夫，烟中指候馆。  

江流何呼汹，浮梁朵动摇。解装古棠邑，落日上轻舠。水痕涨初落，木杪悬菱菱。鬖髿紫须垂，乃长枯杨腰。十室九空壁，野风吹屋茅。目击实可惨，况闻千里遥。明月照溶氵裔，瓜山浮一瓢。荧荧苇间火，疑有惊魂嗥。此乡称膏腴，天吴偶肆骄。哀鸿盍归来，春麦亟荷锹。回首望吾乡，五坝频增高。嗟哉滨淮田，岁岁沈波涛。  

***晚渡钱塘江***  

罗刹江声殷似雷，扁舟摇兀怒涛堆。身从大地孤鸥泛，潮挟群山万马来。南渡衣冠秋草寂，西陵鼓角夕阳哀。古怀牢落真无懒，呼取余杭酒一杯。  

***曹元询***  

曹元询，初名业，字灵悬，安丘人。嘉庆癸酉举人，道光初举孝廉方正。有《萝月山房集》。  

***寿佛寺寓居即事***  

兀兀惟影对，凄凄寒夜心。疏钟残梦觉，古殿一镫深。松雨滴还歇，纸窗晴更阴。由来车马客，谁肯此相寻。  

***怀范镜秋***  

西风与落叶，无处不纷纷。照影临寒水，看山隔暮云。夕阳明远寺，古路入荒坟。杜若行堪把，因之转忆君。  

料得南游客，于今欲白头。好为将母计，莫惜折腰愁。远道偏多雨，怀人畏及秋。那知故乡客，十月未披裘。  

***绝句***  

鸡鸣窗欲白，无计留君住。纵使后当来，何如今不去。  

***杨昌光***  

杨昌光，字秋笛，号花坞，湘阴人。嘉庆癸酉举人。有《芸窗小草》。  

***北行舟中作***  

谁云白俗与元轻，阵马风墙笔底横。万里云烟归客梦，一天雷雨挟江声。落花有憾眠寒蝶，杨柳无心坐晓莺。指点片帆相接处，征途多少别离情。  

***尹尚廉***  

尹尚廉，号退谷，昆明人。嘉庆癸酉举人。有《玉案山房诗钞》。  

***间居有感***  

三亩扬雄旧草亭，终年独守《太玄经》。酒邀碧海苍龙劝，琴许青天白鹤听。窗外月明横桂影，座中风冷散兰馨。诸君谁爱疏狂性，赢得柴扉尽日扃。  

***遇同乡***  

武陵县北遇同乡，驻马回车怨夕阳。两字平安传语罢，不知何事泪千行。  

***刘广礼***  

刘广礼，字德亨，号寅甫，番禺人。嘉庆癸酉举人。有《息机轩诗》。  

***江行***  

江行镇日作南飞，湖水漫漫望瑞洪。客况不忘驴背上，诗心多在雁声中。二千里计乡犹远，三百钱沽酒已空。一抹残霞闪金碧，渔家晓饭柁楼红。  

***王梦庚***  

王梦庚，字槐庭，号西躔，金华人。嘉庆癸酉拔贡，历官四川川北道。有《冰壸山房诗钞》。  

***凤觜崖***  

丹嶂生夕阴，晴崖敛紫雾。我怵鸡头关，先循凤觜步。仄径穿寒云，石磴莽无数。壁立穷跻攀，罔敢回首顾。微音堕幽鸟，悬根欹古树。霜叶焕九苞，苍茫无定处。延缘踞层巅，敻然绝比附。乘作凌云翔，千仞有余慕。  

***晚宿夹坝口***  

登山树横岭，度壑泥溅石。石险路益纡，坝长山转逼。中道分洼窿，流泉诡出没。遥翠寒烟封，深绿丛莽积。金鸦负斜晖，狡兔散残雪。岸脚云叶青，树腹烧痕黑。伏峦巧障袂，悬崖骇当额。林高起夕阴，径曲酿暝色。遥伫村烟昏，喜点野火密。夹岸鸺鹠啼，近寨狺犬出。解辔费踟蹰，展榻获寝息。板屋净客尘，遥峰堕明月。  

***中秋同友人待月***  

胜友良宵列座来，高歌谁奏紫云回。十分秋色迟明月，万派江声落酒杯。风力冷侵梧叶老，露痕香逼桂花开。银河隐约星光闪，弦管楼头著意催。  

***松化石***  

苍髯拏空卧云起，支离返寂含精髓。龙鳞化尽三千年，五花壁立涛声死。廷真观老战风雨，自然道人频屈指。摩挲瘦骨敲青铜，玄鹤归来敛双趾。昆冈玄圃黯无色，磥砢离奇景高节。  

***丹阳云阳驿***  

扑地杨花历乱飞，津亭暮色认熹微。天涯作客行将老，江上寻春半欲归。隔岸钟声穿古树，长隄镫影点柴扉。崇丘待访孙郎碣，听断啼乌送落晖。  

***雨度凤岭***  

金乌旋辟敛双翼，云衣铺絮天光黑。蛟宫缫出冰蚕丝，散作千条万条密。冲风仄径缘秋毫，举头远见千峰高。浮青积翠互明灭，势如昂首将翔翱。横空半入青天影，几度天风吹不醒。马蹄泥滑石磴斜，僮仆惊呼到凤岭。苍茫雨色群峰连，峻岭高高尺五天。阿阁九苞泽深雾，虞廷六翮凝朝烟。西岐圣德周群类，远听雝喈鸣圣瑞。我欲披寻丹穴踪，满坞湿云常似醉。湿云接天山势崇，两当流水东复东。冲开峰顶雨丝脚，山鸟一声斜日红。  

***中河寨***  

寒云漾空山影湿，槎桠老树万株直。神鞭鞭石石怒飞，削出方城绝四壁。万夫结寨高入云，猿猱臂断鸿翼折。山精冻死静白日，绣作层层土花碧。  

***宿瓦寺沟***  

冬山忽如睡，岩壑谢春菲。雨雪倦行役，羸马惨不肥。连朝历巑岏，早旭迷夕晖。山水非不佳，所苦筋力微。村舍倚山麓，镫透白板扉。心急路转迂，暝踏行人稀。鸡犬已高卧，羊牛久来归。终南有茅屋，惓念素心违。  

***松谿堡***  

路入松谿堡，悬崖賸古松。波光翻石壁，竹色护村春。鸡犬黄沙曲，牛羊碧草茸。樵歌空际堕，穿出白云重。  

***史密***  

史密，初名襄龄，字梅叔，号梅裳，济宁人。嘉庆癸酉拔贡，历官淡水同知。有《史梅叔诗选》。  

***山中作***  

谷静一鸟响，始知山已深。起来视庭户，清松圆午阴。何以朗怀抱，山水与鸣琴。大文弥外朴，至音转内沈。即理信非隔，所欣良在襟。  

***寄戴山人***  

草木犹未落，客心先已秋。秋心将淮水，日夜东南流。寒空万嶂山，落日千里浮。回首沧海上，烟波使我愁。  

***武曲峡***  

乱峡坼全天，破石入太古。崩云泄嵌窦，渗阴漏时雨。中江束朝昏，外剑割寒暑。冥冥桤树林，哀哀叫杜宇。野人置屋高，深居避豺虎。峡门霾日车，见炊始知午．巴俗多古风，男女自力苦。百钱供客餐，肉酒薄尊俎。中原甚荒饥，物价那可取。所以蜀地粟，千船下荆楚。惜哉癭瘰多，卜居畏水土。迟迟登前途，怅怅逐徒旅。  

***自丹阳至吴门过无锡登惠山啜泉爱其清幽返舟赋此***  

浮云度江来，飘然带秋色。见山即恋岫，遂如受山客。况兹嶂崿深，窈窕入幽积。苍崖荡翠微，林光瀁空碧。清气满吴关，江城正烟夕。搴萝挹飞泉，依松蹑峭迹。爱此陵缅新，怀有周旋惜。宛若情深人，初识已脉脉。回首怅峰峦，登舻杳相隔。  

***闻观察使熊公方受左迁东昌太守为长歌寄之***  

乱山嵬嵬雪扑天，云愁树寒寒无烟。大河欲冻不可越，路遥翅短无由前。去年遇敌桑弧鸣，贼来不近曹阳城。交亲欲致范孟博，干戈怅阻孙子荆。君今汲黯已卧守，河东季布必不久。斯饥正跻南山幽，维霰难蒙日在蔀。东北苍生今凛冽，幸逢尧舜忍决绝。但须努力爱黎元，莫使弦歌负稷契。  

***自北固放舟登焦山值雨留松寥阁***  

长江到海风愈急，焦山一点江中立。心游脚阻不得前，浪紧人稀舟独入。山根倒浸石磴盘，崖有高阁众峰攒。分岩插谷楼殿出，飞鸟不到浮云端。入云坐阁天苍苍，树木丛杂山悲凉。万里之势向何处，遥空卷入青茫茫。忽觉海气变萧索，黑拔溟渤眼前落。云惊雨骇中迷离，鼍吼龙吟动山阁。僧言古鼎不可窥，曾夺巨魄神鬼随。端人志士抗高节，至今直气喷云雷。我闻太息嗟神异，梁栋沈沈寒出地。但见白鸟穿青霓，大海斜阳散秋气。雄奇恍惚在顷刻，生平快意兹莫测。蓬莱出没必有之，攀崖最近此其时。  

雨  

入夜高檐雨，孤镫照欲明。空堂沈海气，虚阁走江声。但湿开州路，休浸滑县营。何如劳旋后，留洗朔方兵。  

***柴关岭***  

落日散关色，乱云斜谷风。猿啼青嶂合，鸟过一天通。石裂昆仑北，江流汉沔东。远游动高兴，山色慰吞丛。  

***夕雨***  

危阁悬秋望，冥冥气欲侵。风寒山翠落，云定野阴沈。虚郭连江暗，孤村冒雨深。闭门成夕早，独坐一长吟。  

***望江楼***  

万树争夔阁，千山急剑州。我来八月节，登此百年楼。地逼巴渝尽，天包楚邓流。何堪复吹笛，风雨及深秋。  

***闵新***  

闵新，字苕香，应城人。嘉庆癸酉拔贡。有《双桂堂集》。  

***彝陵游临江墅***  

临江有墅枕江流，未上天梯暂舍舟。孤塔影遮帆出没，晓钟声断树沈浮。松关尚闭知僧懒，竹径微吟破客愁。莫盼胜游还入梦，招提虽好辙难留。  

***汪潄芳***  

汪潄芳，字润六，号柳桥，简州人。嘉庆癸酉拔贡。有《十梧山房集》。  

***秋怀***  

落叶下庭除，凉风被原野。四顾何泬寥，万象空潇洒。秋士例悲秋，含凄向谁写。黄菊惨不芳，采之不盈把。邻不来二仲，谁与倾三雅。秃笔黯无光，哦诗亦聊且。不辞拥鼻苦，所伤和歌寡。明月恰有情，徐徐下檐瓦。起舞招明月，徘徊月之下。月来复月去，中庭露华泻。  

***出栈后宝鸡道中作***  

直放丹梯下碧霄，四围山影泻如潮。石埋沙碛双轮怒，风入金天万木骄。白鹿难寻官畤改，黄蛇几见霸图消。好攀西岳莲花去，玉女去中抗手招。  

***宿回水铺是夜风雪交作晨兴书店壁以志岁月***  

罡风吹雪散云关，一片愁心万壑间。剩与行人助行色，风看杨柳雪看山。  

***洪震煊***  

洪震煊，字百里，号■堂，临海人。嘉庆癸酉拔贡。有《■堂诗钞》。  

***登六和塔***  

七级镇江干，凌空一倚阑。月垂沧海阔，想结暮云寒。古越凭遥指，秋潮入壮观。客星高可接，将去问严滩。  

***孙成彦***  

孙成彦，字廉甫，嘉善人。嘉庆癸酉优贡，官博罗知县。有《小谟觞居诗存》。  

***游慧山***  

深深山寺掩重扉，白塔红亭树影围。百斛流泉喷细窦，一声清磬落斜晖。携符调水心难餍，著屐游山身未归。遗迹遍寻桑苎老，间云伴我已忘机。  

## ●卷一百二十六

***祁寯藻***  

祁寯藻，字叔颖，号淳甫，改实甫，又号春圃，寿阳人。嘉庆甲戌进士，改庶吉士，授编修，官至体仁阁大学士。致仕再起，以大学士衔领礼部尚书。赠太保，谥文端。有《<谷曼><谷九>亭集》。  

***题煦斋夫子惜骢马图***  

九门锁钥一夜开，金吾将军骑马来。马前缇骑拥大戟，阗城溢郭欢如雷。明日都人争动色，报道将军已擒贼。将军神勇人不知，但见騄耳随风驰。风驰电扫无留盼，蹴踏红尘来白涧。来时行殿午阴斜，却到都门未晡饭。将军报主不受身，马亦宛转从将军。草中狐兔复何有，天上骐驎自不群。当时画图梅骏骨，铁踠花鬃气郁勃。即今玉勒拥沙隄，犹想连钱锦障泥。将军功大心更厚，念旧惜劳及奔走。自是风尘物色难，定知诗句流传久。我欲范铜写此马，置之黄金古台下。骅骝騕褭世间多，不遇孙阳当奈何。  

***义帝陵***  

居鄛一言三户起，新城一言重瞳死。可怜二老真英雄，提挈项刘如孺子。汉诚天授楚天亡，大义所存世莫当。不然缟素三军众，未必乌骓百战强。楚人自古怀忠信，涕泣君臣同一烬。角黍蛟龙湘水深，荒陵风雨郴山峻。茅屋萧椮石虎悲，攀登犹有牧羊儿。但闻东海田横岛，不见江南义帝碑。  

***题壹斋师钱书图***  

长铗归来尚有车，短镫檠在即吾庐。不知疏傅黄金外，可载兰台几卷书。  

两朝御赐重琅玕，万本丹黄手校完。白发几人谭旧事，茂陵曾识写书官。  

***蒋砺堂相国以十岁童试卷签装册属题***  

昔时白屋擅英声，今日黄扉赞泰平。才似长源真宰相，年如颖士已诸生。宏辞一卷留程式，碧落三山记姓名。多少孤寒依广厦，风檐回首气峥嵘。  

书箧缄藏岁月多，墨香泥印未消磨。已看彩笔传诸子，犹忆青衿擢上科。断纸零笺珍若此，竹头木屑用如何。知公念旧无遗物，长短镫檠莫漫歌。  

***送胡竹村同年归绩谿***  

古人著书不得已，书成身废良可叹。若使勋名照竹帛，何为雕琢愁肺肝。君尝为余述师授，斯语闻之汪文端。因言年少治经义，独于三礼心尤单。瓣香欲祝北海郑，苦读每笑南阳韩。中年通籍习吏事，回鸟凤阁迁农官。农官急务在心计，抉剔常恐遭欺谩。即不被议且归去，小谪总荷君恩宽。秋风莼鲈久相待，南国鸣雁何时安。还家一笑奉菽水，赖有文字娱酸寒。君看仕宦得意人，罢官忽若无余欢。人生得失未可较，海鸥奚事侪鹓鸾。因君致声问匡鼎，说《诗》之乐何般般。  

***观励宗伯竞渡图即事述怀因题其后***  

榑桑日出天下晓，万顷一碧沧溟小。九龙飞舞出瑶池，五色离披逐仙鸟。阳开阴合争后先，独有黄龙更夭矫。腾拏宛宛从东来，衔尾群龙不敢掉。忆昔澄虚水阁凉，仙蓂一叶开端阳。至尊亲御芙蓉榭，侍从齐排鹓鹭行。须臾彩凤传丹字，岂止骊珠三十四。云霞骀荡曳波涛，弦管鸥鸦破空翠。羽扇香罗拜赐回，钧天广乐梦中催。诘朝独鼓湘江檝，同伴争夸碧玉杯。圣人作事无过举，上奉慈欢下胞与。禾黍惟思协雨旸，岁时何必沿荆楚。楚此二三年厌使轩，归来道路喜传言。已见锦标辞凤掖，更闻绛树出梨园。白头宫保得案吏，能说三朝泰平事。赫赫穿池教战功，明明却马焚裘意。当日如山众画工，郎唐争貌玉花骢。不许金明绘池水，但令殿壁图豳风。此图却出词臣手，点染新蒲兼细柳。江山人物清且妍，想见鼚轩豹尾后。吾皇俭德继先皇，嘉颂无烦第马扬。南海鲸鲵扫三窟，东吴粳稻集千航。  

***福州督署观右旋白螺歌***  

百川东注天左旋，地轴入海枢在天。灵螺抱珠独右转，乃与七曜精光联。在昔乾隆岁丁未，王师偶指闽海堧。天风送潮百灵俊，冯<虫隽>击鼓龙趋渊。帝谓尔众涉大川，锡尔白螺神所虔。斯螺献自藏斑禅，得月之精乃水母，阳侯当之走且颠。维时阃臣恩望专，九拜而出登楼船。鲲身鹿耳坐超越，谈笑不待鼋鼍鞭。功成惚怳若有恃，佛力亦藉天威宣。海邦从此得宝镇，不惟其物惟其贤。大哉皇心契真宰，卢牟六合归陶甄。天西两藏万藩部，奔走梵呗销戈鋋。此中功德以神教，精诚所至非言诠。去年中山有册使，槎路来往如登仙。何况鸡笼近咫尺，商艘渔艇纷洄沿。尔螺有灵不可键。海旁蜃气莽成市，安得一扫空云烟。  

***灰塠相传始皇焚书处***  

硎谷知何处，灰塠尚有灰。六经终不灭，一炬竟先灾。惨澹阴符出，苍茫赤帝来。至今原上草，秋烧满荒台。  

周道昔云坠，群言多异同。不经秦火劫，谁识汉儒功。口授篇章外，心传训诂中。峄碑焚已久，刻画信徒工。  

***游兰州制府后园遂登城北望河楼感旧述怀***  

腊日无风天气暄，主人留我游灌园。入门一曲开东轩，回廊夹道交篱藩。木叶既落枝柯繁，避人鸟雀争腾骞。小亭低槛手可援，连冈起伏如惊蚖。老圃界画泉潺湲，倚阑聊息腰脚烦。回眺似有双朱轓，乘之可陟城北垣。拂云楼高云乱翻，黄河直接昆仑源。冰桥践雪车马喧，下有千丈波涛掀。西来天马通大宛，陇树东指咸阳原。主人危坐客有言，此邦锁钥天西门。葱岭两道兵四屯，万里一线达帝阍。控驭中外节钺尊，野番回鹘毡裘温。饥鹰侧目豺虎蹲，边将日醉蒲桃樽。守非其人寇即婚，汉唐得失不敢论。羁縻之义古所敦，翦其支蔓固本根。南望龙尾余烟墩。文成祠庙岿然存，天阴似闻铁骑奔。忆昔作客来西垠，开元相国仍有孙。为我扫径加盘飧，此园朴索真山村。两载日涉穷晨昏，碑字钩勒手留痕。池水自清河水浑，往事欲说声先吞。年少气猛过孟贲，岂料齿豁头发髡。人事变化鹏与鲲，旧游重历皆君恩。论交四海如弟昆，吾舌岂为主人扪。归来冻月侧金盆，他日更约看朝暾。  

***幽兰***  

空山四无人，知有幽兰花。花开不可见，香气清且嘉。飞流下危磴，时有横风遮。香久亦不闻，山深愁路赊。众草何青青，吐艳明朝霞。如何咫尺间，渺若天一涯。援琴坐白石，日暮三叹嗟。  

亭亭复亭亭，孤芳空自馨。美人偶一顾，移植来中庭。中庭花木繁，红紫罗锦屏。一茎止一花，何以奉尹邢。亦思九畹滋，力薄身伶俜。云窗雾阁中，疏弦何泠泠。不叹知音稀，希声难为听。  

***去冬以朝马赠杜继园少司空今春复以行帐假之慨然述怀***  

不分晓漏与严更，趋直衰年代步行。曾傍禁垣陪玉勒，每从春菀扈霓旌。据鞍可遂平生志，鬻骆能忘旧日情。好去莫须频顾恋，相门忠孝有家声。  

行帐相依三十年，蓟门直到柳条边。看他补缀搘持处，历尽风霜雨雪天。投赠愧无新锦段，卷舒仍是旧青毡。君家武库何须此，应惜香炉一缕烟。  

***云山别墅吾乡京官淀园公退之所金陵尚书何恪慎公旧居也余尝为书寄舫题诗于后乙卯之秋公子青耜农部重过感怀题诗见赠次答***  

犹记柴扉傍液池，退朝觞咏集于斯。十年画舫留题处，一榻僧寮对影时。传舍不知谁是客，角巾无意再寻诗。请看车辙门前路，苔藓斑斑在井眉。  

栖霞江上放船回，旧雨花间扫径来。北向云山心共寄，四围金带手先栽。披襟每倚藤萝月，起草仍留蜡炬灰。付与空堂吟蟋蟀，便教乡梦到台骀。  

壸中日月洞中天，紫府官曹许接联。爽垲已辞齐相宅，衰庸休问绛人年。故园一别难回首，何日三军得晏眠。各有萧条羁客感，白门烟树总凄然。  

久闻何逊工诗律，曾共山翁把酒尊。宝剑未逢吴季子，丛台空忆赵王孙。连珠古锦纱笼句，破壁寒镫屋漏痕。独愧桑榆羸病叟，间居犹荷九重恩。  

***次韵宗涤甫顾祠修禊***  

逃名谁识圭年老，别思秋江余画稿。吊鹤空归曲沃园，浮家莫问崇明岛。当时两马载书卷，周览中区恣搜讨。都门古寺偶停骖，历下东湖旋就道。至今遗迹人尚思，对客炊羹事堪考。离披书带想阶戺，郁勃虬枝动鳞爪。先生精灵何所寄，落叶荒榛不可扫。糟粕空将蠹简求，弋罗仰视鸿飞藐。绣衣使者老给事，骑马避人焚谏草。犹登礼堂肃瞻谒，共荐溪毛勤采芼。觞咏恍依兰上里，云山直接花蒲保。群贤连社答形影。满座龙门叹淑皓。春游城郭天气新，归路林花诗句好。猛思江海多旌旗，不觉风尘杂襟抱。郡国谁寻利病书，功名且试河山表。白头吟望独低垂，无复飞腾驰翰藻。  

***海鸟***  

海鸟曰爰居，远巢西海西。如何九万里，翩然鲁郊栖。将毋风为菑，中道胡不迷。古者雉獒贡，思患防端倪。异哉臧孙智，曾不故府稽。一朝钟鼓飨，渐及弊与圭。初筵尚震骇，久乃甘如锑。楼台蜃市旁，出入干虹霓。海鸟非一族，同居情则睽。箕斗天汉高，乌鹊桥梁低。织锦能几何，报章终日徯。天风吹海水，青冥安可梯。午日今再中，为语桃都鸡。  

***吴振棫***  

吴振棫，字毅甫，一字仲云，号再翁，钱塘人。嘉庆甲戌进士，改庶吉士，授编修，官至云贵总督。有《花宜馆诗钞》。  

***黔山杂述***  

西南入瓯脱，群峭忽奔辏。纵横支榦分，十九图经漏。崇谹叠钩锁，刻画豁氛雺。百状■渐沦，一气孕坚瘦。但经意想到，未算奇险构。迤逦如屏张，妥帖等盂覆。形端从臣笏，气猛战士胄。欲行不行龙，将飞未飞鹫。为阳辟阴阖，若神驰鬼骤。脉急前后承，势仄左右救。谽谺胁侧穿，空洞腹中透。冷白搪孤銛，纯碧熨万皱。倒空压鹏翼，旁突截马脰。直教地形穷，方信天巧富。仰掇星如棋，俯听雷出窦。岚阴暗如梦，云气怒欲斗。两崖架垂虹，一窾纳急溜。迎曦谷含赭，裂璺石画籀。危陉历渐尽，余势蓄犹厚。稍稍疆场开，草草室庐陋。柱短石覆檐，墙低版缩牏。屋头鸡争啼，床下豕忽狗。畸零不成村，双只或依堠。窥人闯狂魈，夺路走惊狖。深萝顽阴閟，怪树杂色糅。松液胎人形，丹汞达奇臭。毒荨愁钩穿，瘴蕊惧攀嗅。嗟兹黔土墝，太半楚客僦。靛畎割沟塍，獠界杂铫耨。天寒衣揜骭，日午甑绝镏。引藤劝斟酌，毁瓶招■诟。畚争枯槎拾，碑禁哑泉漱。睢盱心寡营，寒苦骨易寿。矧彼种人繁，益慨夷俗狃。铸刀先试人，伏弩工殪兽。缚楮招寡雌，吹芦合蛮奏。卜惟用荒茅，处竟穴深窌。剁牛神莅盟，放虫鬼伏咒。险则鋋走疾，怒即群吠嗾。聆音耳如塞，睹状眼欲瞀。悴肤怜仆衰，怖魄惜儿幼。岂有险逾此，而竟客来又。王程迫驰驱，野食互劝侑。带悲移孔宽，字失疥壁旧。侦逻绝铃柝，嘑■溷疱厩。馆人孰馈飧，客邸转匿绶。宵惊梦多餍，乡远心自疚。习劳健能任，脱险祸谁宥。但歌《行路难》，敢悔作计谬。安得付划夷，旷荡见宇宙。  

***渡辰江望丹山***  

一江纳双流，波势卷寥廓。群峰压扁舟，颇虑篙橹弱。稍稍滩脚回，迟迟沙尾著。南望隔岸山，千尺俯城郭。石动风雨悬，谷暗夔{鬼虚}乐。云有仙真人，栖此链大药。至今法丹处，紫气抱飞阁。籀书九千外，奇字谁所作。舟师指示我，灵迹具灼灿。吁嗟尘浊中，焉能招黄鹤。羽化多渺茫，耳食误假讬。秘籥启灵台，万象掷糟粕。  

自桃树坳至巴家坳皆极险峻 ***入山眈苦吟，摹状成结构。山意不我屈，出奇与诗斗。兹辰涉诸坳，遂使我马瘦。上坡骇梯空，下坡疾放溜。苔滑不受趾，木摽几绝脰。阪危侧掀淖，石裂下陷窦。怪禽前后啼，雾雨无白昼。一步一惕息，十步一逗留。入险非人挤，敢吁神物救。饥疲无佳思，印手欲缩袖。但歌《蜀道***  

难》，未免见闻陋。  

***书强忠烈手迹卷后***  

洪炉发猛火，良玉光不蚀。烈风西北来，劲草众始识。懿惟嘉庆朝，文武多英特。心肝奉至尊，臣节繇是植。纪年当癸酉，京辇余旅食。昼惊妖彗长，直扫紫垣侧。九门断车马，气色昼惶惑。赫赫威烈枪，一破天地黑。电旗挟雷鼓，中夜的孤{或虫}。清跸在近郊，万骑旋宝勒。晏然遂无事，天盖相有德。先时白波寇，远结黑山贼。滑台实凶巢，牛李奸叵测。苟非巨刃扬，孰能翦其翼。外贼应朝至，三辅祸愈亟。神都百万户，县命在晷刻。伟哉忠烈公，摘发无伏匿。恨未膏斧碪，狱底系徽纆。先发势转孤，计早乱源塞。嗟嗟城隍隳，小县阙兵力。阖门卅五口，横尸惨闺阈。大吏疏以闻，天子惊叹极。推原事本末，煌煌下手敕。谓非寻常功，功乃在社稷。风转四十年，回首犹记忆。贤子政甚清，抱卷日拂拭。卷中千百年，精气贯简墨。训家勖俭勤，论事豁忠直。刚肠无巧舌，读者但太息。就义真从容，视古颜无恧。方今久苦战，徵调遍南北。将吏岂不多，烽燧胡未熄。昔时乱则戡，未至忧蹙国。长歌凌霜晓，述往意凄恻。作歌者为谁，先朝史臣棫。  

***藤花歌***  

老藤广荫三亩余，乃在听事东南隅。我来霜雪正萧悴，陆槁疑是樵薪枯。苔封石倚势盘屈，五龙纠绞根非孤。蔓延四走络高架，亿万鬼膊相枝梧。三月四月土脉酥，一雨再雨甘醍醐。柔丝吐春换新绿，纤纤袅袅森鱼须。烟苞露甲看渐坼，一夜脱尽青罗襦。晓晴睡足帷幕卷，紫气赩赫惊双矑。珑玲香界宝璎珞，钩连缀系密复疏。奇芬馣<香覃>试微嗅，霍然肺病今朝苏。青钱买春作清赏，延客亟唤长须奴。惜哉地志阙未载，又无好句穷追摹。轮囷郁崛数百载，惟供俗眼为欢娱。风尘连蹇士失职，得不与此同嗟吁。欲求良工写万本，达之上国传通都。使知海邦有异植，耀艳实与凡葩殊。得一知己可无恨，不须九锡为花谀。  

***水磨***  

筑石阑水水受矶，失势一落如溃围。水中大轮三十毂，冲激儵忽行如飞。下轮上硙一柱贯，轮旋硙转无相违。不须輠炙膏与脂，前莫与挽后莫推。雷风交奋出奇响，日月疾走无停机。水流不方但圆折，盘涡蹙碧跳明玑。不杵不臼米出甲，屑玉万斛清霏霏。自成精凿匪人力，杜公巧制谁能希。昔人豪横殖生产，妨民灌溉家自肥。今人生计嗟日微，搒掠聊免铅舂悲。未须刘颂禁侵害，莫与卫尉同谁讥。水声激激寒生衣，北方有此吾见稀。瘦驴幸免踏陈迹，东风贯耳鸣斜晖。  

***响琴峡***  

双崖对立削铁成，上摩天阙与云平。俯视不测烟冥冥，石梁横跨通人行。堕井窥见天光明，不知日月何方生。怒涧穿石势建瓴，雪瀑飞卷鹭羽轻。海鳅歕喝潮倒倾，龙公捧檄驱雷霆。阿香推车无暂停，两甄合战铙鼓鸣。万马蹴踏虏帐惊，铜山碎裂宵{平勹}訇。闻者震掉心怦怦，胡乃以琴为之名。琴含太古移我情，大弦春温小弦清。九十一声无此声，或者缥缈仙之灵。爱此幽险飞驭经，华山毛女招媌■。东阳石室幽不扃，曲罢月落霜峰青。世上传说惊聋盲，大书深刻不可更。此意是非谁与评，狂吟付与黄猿听。  

***剑州古柏行***  

剑州之柏奇在多，百里塞尽涧与阿。剑州之柏多愈奇，千谲万幻无端倪。质如坚金色如石，老气九州无与敌。横枝突怒穿别岭，危根虚无挂绝壁。半枯半生熊绝殊，欲仆欲起势尤激。怒芽泼黛媚魑魍，空腔出火下霹雳。峰颠一株气象尊，山中万木皆儿孙。顽阴不受日月照，一碧倒卷天光吞。翠云抟结天上廊，每来见此喜欲狂。朝潮夕汐弄奇响，上天下地流空香。只愁山尽树亦尽，不因路险嫌山长。拙吟体物苦难消，写示旁人供一笑。须知物类何重轻，端赖风徽足凭吊。仙踪尚有留侯山，神物终怀孔明庙。  

***松文清公虎字歌***  

仁宗至仁容直谏，文清在朝时拜章。朴忠颇不识忌讳，亦有谣诼多中伤。清名伟节动中外，每以尺箠笞戎羌。边庭卧护烽堠静，帖耳受驱如犬羊。生无他嗜苦嗜酒，烧春痛吸不择偶。醉酣兴发作虎字，字大于身胆如斗。寻丈以外一笔成，山摧谷动雷雨倾。雄强蓄势跳跃出，得虎生气匪以形。悬之幽堂风夜吼，老魅走避儿童惊。爱公书者摩挲极，公之所重非翰墨。藜藿不采众慑伏，淮南寝谋赖汲直。鼎湖龙去四海恸，公亦骑箕侍帝侧。狐貍琐琐如弗问，貙罴吞噬浩莫测。纷纭世事已十年，惨淡风烟想颜色。即今尘壁賸钜幅，不敢逼视坐叹息。吁嗟乎！怒猊渴骥妙绝伦，书中之圣自有人，守在四夷谁虎臣。  

***盘江铁索桥歌***  

此江甚广不可梁，此水甚怒不可航。山高入天下入水，两岸壁立青相当。千縆百杙此桥就，铁锁连属百丈强。几时改驿驰騕褭，行旅争言新路好。百年榛芿瘴烟深，兽迹日多人迹少。近来新路复多阻，峒苗披猖扰烽羽。扫除既恨兵薄弱，徵输更叹民困苦。荒坡高下田不耕，破灶欹斜店无主。行人惧掠求故道，胆落危桥战双股。江上风雪声萧骚，我来急为呼掾曹。今年请钱速修筑，毋使铁烂桥动摇。兵行似从枕席过，烟尘要使须臾消。君不见西征万骑雄且武，薄伐事在康熙朝。  

***留坝***  

逐队骡纲远，挥鞭夕未间。人经野羊水，路往画眉关。猎骑原头火，归鸿雨外山。今宵凤州酒，好为破愁颜。  

***玉屏道中***  

万里看春色，萧然客眼中。乱莺山店雨，一蝶戍旗风。岁月惊飞絮，妻孥共转蓬。终当决归计，蓑笠逐溪翁。  

***雨后山行***  

长风荡林樾，五月有秋声。客起雨初止，晓凉蝉乍鸣。中峰晴色转，破寺乱泉生。莫过猿啼处，恐伤羁旅情。  

***岁歉感怀***  

吴楚伤心雨，江湖极目波。逢人闻太息，卒岁更如何。积涨龟鱼喜，寒原鸿雁多。方知饱粗粝，未可动悲歌。  

井灶依稀在，妻孥转徒遥。人生贱于草，米价长如潮。良吏怜糠饼，空田少麦苗。微闻两黄鹄，新唱复陂谣。  

萧瑟苕溪上，惊危狴户余。已宽沈命法，愿读活民书。呼吁情原迫，仓皇计亦疏。仰怀虞内史，私米恤穷闾。  

岂用封椿积，惟忧郡国荒。况通西极马，早射北星狼。使节巡行远，畺臣赈血阝详。古来无旱潦，何以见尧汤。  

***风雨伤稼民多流亡既请缓征复率诸吏富人输白金二十余万两益以官钱立法分赈冬及春凡五阅月麦熟乃止因为数诗识痛定思痛之意***  

政阙阴阳沴，扪心疚在奈。淹作嗟水潦，补救费踌躇。国算金钱重，村人廪廥虚。七亡还七死，流涕鲍宣书。  

初喜秋禾盛，饔飧庶疗饥。奇灾坐风雨，下户遂流离。才劣迂筹策，权轻失便宜。一官容窃禄，无乃愧疮痍。  

听话穷檐事，令人涕泗横。卖儿偿一饱，浮海匄余生。废屋千村有，寒衣百衲成。北风驱雨雪，鸿雁夜悲鸣。  

振赡乡闾重，锱铢肯较量。势穷忧钞掠，岁暮急周防。几处颁私米，肫然念翳桑。岂惟风俗古，保富此奇方。  

***答严缁生孝廉即送之黔***  

文武无方略，平生负国深。艰危遂如此，啸咏复何心。边地才充少，劳生病易侵。更谁相慰喻，佳语似风琴。  

一饱不可得，去家依故人。疲驴万山雨，小别亦酸辛。铁锁蛮江渡，松明店壁尘。此行无劫帅，书问慰慈亲。  

***阅滇系杂录永明旧事***  

东方日出耀沧溟，牛角山河爝火荧。孱主爪牙群盗贼，蛮天歌哭小朝廷。赭陉台畔云都散，旧晚坡前草尚青。谁把奇功觅封赏，金蝉风雨不堪听。  

***将去濠州而资用乏绝***  

少连讵有淮南物，漫遣繁忧集百端。巢燕去来真草草，磨驴踪迹自团团。宦游似作无家别，世熊都轻近替官。且为老饕谋一饱，白鱼如雪正堆盘。  

***谒宋文宪公祠***  

四贤名姓重金门，晚戍忠州失主恩。卜兆远依香界树，怀乡难返锦江魂。异时俎豆英灵共，开国文章体格尊。莫向寒芜悲马鬛，孝陵南望暮烟昏。  

***见诗舲去年阅兵汉凤纪行诸诗有作***  

千骑秦原画角催，巡边西过祀鸡台。马头山色褒斜尽，雁外秋声汉沔来。偶作歌行新壁垒，有如号令肃风雷。金牛古道尤奇险，重镇回翔待此才。  

***闻喜吊裴晋公***  

朋党难消贼易除，四朝遗迹动欷歔。风裁陆贽词尤激，功业汾阳福不如。岂有贤奸能并进，空言恩礼未全疏。萧条绿野堂中酒，世事伤心白首余。  

***三叹***  

长安朱邸太峥嵘，蠹喙能无仆屋惊。挟瑟争趋门下客，横刀新典禁中兵。稷蜂琐琐凭谁掇，仗马森森久厌鸣。不见汉家垂史笔，废书三叹想间平。  

***天涯话别图***  

皓首迁官仍万里，羁鸿分影乍惊秋。怱怱香国三年住，莽莽边城两度游。客梦易醒偏夜雨，天涯难买是归舟。相逢重话西园旧，藓径筠廊卷里留。  

***竹鸡塘***  

竹鸡啼处滑春泥，湘草如烟翦碧齐。睡起一声渔笛远，片帆斜日洞庭西。  

***云里***  

云里嶙峋见翠微，山山都受白云围。上坡卅里穿云出，更有白云头上飞。  

***青阳道中***  

秋浦闻猿泪未乾，客怀难借酒杯宽。濛濛九子山头雨，又向逢窗作晚寒。  

***江上***  

白鹭飞来踏浪花，寒鱼得汕便为家。估帆争向沙头落，筀竹阴阴酒旆斜。  

***滹沱***  

平沙枯木晓鸦多，隔岸连群卧橐驼。水上坚冰冰上雪，挥鞭容易过滹沱。  

***马道驿夜坐作***  

侧侧春寒向暮生，帘垂镫暗不胜情。拥衾消尽红尘梦，一夜山泉带雨声。  

***嘉陵江***  

分水岭前江水张，朝天关下估帆张。料得江头孤馆梦，随风一夜下钱塘。  

***滇中十月后梅已作花而绿叶满枝未落也***  

重重如裹碧绡衣，掩映仙肤万玉妃。毕竟春情瞒不住，灵香先逐晓云飞。  

花格何曾瘦更寒，看花还带绿阴看。画师读尽《梅花谱》，如此春光画卻难。  

***王玮庆***  

王玮庆，字藉塘，琅琊人。嘉庆甲戌进士，历官光禄寺卿。有《藉塘诗集》。  

***铨曹署中四咏和云麓作·吴文定公手植双藤在大堂后即今藤花厅也***  

遗爱双藤古，名贤植右厢。阴凉嫌客热，花淡笑人忙。不受风尘染，偏霑雨露香。我才同散木，开谢几经霜。  

***铨曹署中四咏和云麓作·王文成公题名碑在验封司***  

抗疏为郎日，留题姓字新。平猺挥将略，破敌属儒臣。事定功招谤，才高学累人。残碑勤拂拭，赵顾可同伦。  

***铨曹署中四咏和云麓作·赵乾所先生手书石刻在稽勋司***  

列宿瞻郎位，封章达九天。谠言铭座右，劲节仰前贤。廉吏惟知法，清官不爱钱。冰心饶铁笔，绝似柳诚悬。  

***铨曹署中四咏和云麓作·许忠愍公瘗骨处在文选司今即其地为祠***  

殉守不离署，至今犹闭门。龙髯悲故主，貍首瘗孤魂。死志生无愧，忠心孝亦存。满堂卿贰众，俎豆让公尊。  

***一片石***  

烽火连天明社屋，国亡家破仇谁复。忽闻美人亦被收，多情转效秦廷哭。恸哭上书为请兵，数行血泪啼鹃声。素练系肩衣如雪，负弩前驱玉关行。关内蚁贼二十万，横海列阵来酣战。狂风飞瓦尘蔽天，咫尺敌人不相见。我师先作壁上观，两军迸出刀光寒。觱篥声催阵云黑，鹳鹅队舞夕阳残。忽讶神兵来天上，长弓大剑辽东将。马上健儿齐丧胆，纷纷遁走觊歌唱。只缘红粉定燕京，箫鼓重逢倍有情。怪底将军多反覆，君亲恩不及倾城。  

***云麓过小斋见秋花盛开诗以奖之和元韵***  

小苑半弓地，篱花四面开。愁当独坐处，时有故人来。冷眼宜秋色，多情祗酒杯。此间成大隐，一笑谢尘埃。  

***李周南***  

李周南，字冠三，号静斋，江苏甘泉人。嘉庆甲戌进士，官刑部主事。有《洗桐轩诗集》。  

***春日客感***  

畅好晴光感不胜，远游客等在家僧。生憎白发频窥镜，盼到黄昏早试镫。久坐茶香浓似酒，苦吟诗瘦冷于冰。春来何事关情甚，两度松楸扫未曾。  

***乔用迁***  

乔用迁，字见斋，号敦安，孝感人。嘉庆甲戌进士，官至贵州巡抚。赠太子少傅。有《有恒斋诗钞》。  

***九日送友人赴澧州***  

杜若芳洲赋楚骚，恰当佳节又题糕。苍茫画舫成千里，牢落金尊感二毛。极目云天排雁字，放怀月夜逐渔篙。湖山到处皆堪赏，知有幽奇写健毫。  

***郑开禧***  

郑开禧，字迪卿，号云麓，龙溪人。嘉庆甲戍进士，历官广东督粮道。有《知守斋集》。  

***家白麓先生故宅***  

老去江濒结草庐，一官谢却混樵渔。九天丹诏徵修史，半亩青山自著书。海岛旧曾编日月，沧桑时复叹丘墟。白云山下云亭路，有否当年问字车。  

***送亨甫归邵武***  

今时无贺监，谁识谪仙才。旷世此诗笔，随身唯酒杯。红颜疑易老，白眼怪难开。归过任城下，狂歌定几回。  

***题汤涨秋礼部浮丘阁诗草***  

礼部才无敌，声名满日边。著书穷巷下，落笔古人先。万里沅湘水，千秋兰杜篇。相期续《骚》《雅》，楚国有前贤。  

***王协梦***  

王协梦，字渭畋，号松庐，德化人。嘉庆甲戌进士，历官江苏常镇道。有《松庐诗钞》。  

***舟行***  

五两南风竞，扁舟细浪划。晚凉生落日，暮色带归鸦。岸阔烟笼树，潮平水篆沙。柁楼才晚饭，诗景爱余霞。  

***朱逵吉***  

朱逵吉，字春衢，号绛槎，嘉兴人。嘉庆甲戌进士，改庶吉士，历官广东督粮道。  

***游孙山观祭李介节先生祠和纪半樵韵***  

出北探薇径，墙东避世天。龙腥流笕细，蟹眼沸垆圆。尚挟云胥恨，真同徐市仙。梅花黄叶里，村酒酹年年。  

***自德州至景州以河决庐舍淹没农事未兴***  

浪齧城根睥睨斜，洼隆强半浸泥沙。忍饥且逐鱼虾利，望稔难凭荠麦花。流水空村时吠蛤，斜阳新家乱鸣鸦。升平偶此偏灾值，已觉哀鸿满目赊。  

***许家港夜泊***  

模糊夜色辨柴关，泷急崎平又几湾。击鼓遥知村赛社，打钟近识寺藏山。惊飞宿鸟渔镫里，絮语寒蛩草露间。指点荒芦残月上，弋阳塔影见孱颜。  

***郑敦允***  

郑敦允，字止川，号芝泉，长沙人。嘉庆甲戌进士，改庶吉士，历官武昌知府，兼署督粮道。有《白石园樵诗草》。  

***宿彰德***  

长途腰脚倦，且喜罢征鞍。日落霜犹湿，风多火亦寒。菘经春雪软，酒得故乡难。慷慨挑镫坐，三更意未阑。  

***萧德宣***  

萧德宣，字春田，汉阳人。嘉庆甲戌进士，历官大名同知。  

***桃花夫人祠***  

烂若朝霞树几行，柳堤儿女拜红妆。幽怀惯作巫山梦，遗恨应如汉水长。何事多情贪结子，难云不语亦含芳。榴花塔合桃花冢，留与行人话夕阳。  

***杨花***  

也随桃李动芳魂，淡冶光阴陶令门。倦眼才飘春梦影，修眉昨画远山痕。搓酥滴粉刚三月，带雾拖烟又一村。苦恨沾泥期尚早，禅心自在不须论。  

***同幕中诸友登高***  

凉秋愁思太无端，高处凭临眼界宽。古道寒烟三鹿接，长空晴日一雕盘。中原东望连齐履，名士南来笑楚冠。行乐人生须及早，古来陵墓久荒残。  

***黎恂***  

黎恂，字迪九，号雪楼，又号拙叟，遵义人。嘉庆甲戌进士，由知县历官云南巧家厅同知。有《蛉石斋诗集》。  

***戛寨江涨不得渡反宿夷寨***  

雷雨涨蛮江，水急浪掀簸。高没大石矶，例不容鼓柁。篮舆已江边，复返陟嵬砢。欲寻昨宿处，路长计或左。峰腰有人家，种类尽夷猓。男妇足蹒跚，儿童身袒裸。土屋集臭秽，笆篱悬果窳。此岂非吾民，寄宿亦聊可。煮茶良浑浑，炊饭粟颗颗。杂然同一宫，牛羊鸡豕我。献芹者何人，缁布将头裹。长跪前致辞，谓我为民爹。慰勉摩之去，独对山月坐。无膏油奈何，且爇松明火。  

***大把关***  

翳翳下斜阳，暧暧见村坞。荒林老树边，聚落成三五。门外放鸡豚，檐前坐翁姥。秋禾既登场，冬菜亦生圃。沽酒不用帘，猎兽或张弩。地利本墝瘠，民俗复椎鲁。生当太平时，居然称乐土。惟闻静德僧，畏尔采樵斧。  

***郑子尹婿生日作长句示之***  

郑子有才不可羁，卓立天骨矜权奇。郑子能文苦不遇，即今三十已虚度。少年曾读等身书，寻常咳唾皆成珠。饥来一字不堪煮，吁嗟吾道其非欤。小住京华歇行脚，依旧归心殊落落。如入宝山空手回，江湖与我同飘泊。买鱼沽酒向沙津，一醉东风桃李春。英雄未必无知己，相尔岂是蓬蒿人。  

***舟过武昌县遥望西山樊口松桧参天林壑隐秀以不得游览为憾***  

不羡钓台鱼，不羡西门柳。但愿青鞋布袜一枝藤，踏遍寒溪西山与樊口。樊口佳绝临江天，松竹蔚茂鸣风泉。漫翁家处石臼在，东坡先生留五年。名贤流寓亦偶尔，至今草木犹清妍。我来二月风涛壮，叶叶蒲帆破春浪。如此山川不少留，惊闻猿鹤空惆怅。万松岭，九曲亭，意想幽景无人行。何时飞步蹑云峤，一听黄州鼓角声。  

***残腊积冻连旬癸丑元朝倏尔开霁喜赋***  

冻云胶合天梦梦，田水结作冰玲珑。啄枝乾鹊■声哑，野梅千树无春容。老夫经旬不出户，呻吟有类号寒虫。岂知岁朝忽澄霁，六合晃朗光冲融。里邻纷纷贺新岁，花幡爆竹喧儿童。天运穷极固心反，否复还泰理则同。行将策杖寻樵踪，往听百舌呼春风。不然放艇随溪翁，间窥锦鲤跳波红。俯仰乾坤亦自得，无为龌龊嗟龙锺。  

***秋夕***  

百感此交集，小窗明月阴。梧桐支老幹，蟋蟀诉秋心。忧患梦如昨，蹉跎人到今。生涯三亩在，不必问升沈。  

***秋寺***  

征雁飞飞塔上头，深藏兰若地清幽。半林落叶荒山路，一杵疏钟冷寺秋。僧杖乍归云满钵，佛镫初上月当楼。行将看菊来禅榻，静诵《楞严》学比丘。  

***山行即目***  

曲曲斜斜坡路危，黄茅冈上晚风吹。仆夫短笠入林去，野果分尝山荔枝。  

***范仕义***  

范仕义，字质为，号廉泉，保山人。嘉庆甲戌进士，官如皋知县。有《廉泉诗钞》。  

***君山***  

一帆天上落，山色扑须眉。斑竹湘妃墓，丹枫柳毅祠。风涛环岸涌，钟磬出云迟。到此襟怀阔，长吟远望时。  

***门人蒋纯甫自吴淞来访诗以慰之***  

昔宰吴淞日，怜君有异才。如何十年别，犹是布衣来。桥自题司马，台应筑郭隗。相逢吾慰汝，莫效阮生哀。  

***路孟逵***  

路孟逵，字希舆，号竹舟，毕节人。嘉庆甲戌进士，官榆次知县。  

***秋日洗心斋杂咏***  

不羡中条住，还依半亩栖。梅梢侵阁破，山影压墙低。晚稻千畦紫，垂杨一带齐。终朝孤赏迥，何必藉偏提。  

***枕上得句***  

旅枕无端寐不成，客怀如猬对寒檠。听残鼓角三更雨，梦逐关河万里情。两地看花添别恨，一番闻雁感浮名。低徊往事无聊甚，起步中庭月正明。  

***望船坡***  

丛篁深箐午鸡啼，怪石嶙嶙高复低。莫道前山归去早，斜阳人在断桥西。  

***潘曾沂***  

潘曾沂，字功甫，号瑟庵，吴县人。嘉庆丙子举人，官内阁中书。有《功甫小集》、《闭门集》、《船庵集》、《江山风月集》、《放猿集》、《桐江集》。  

***春日杂感***  

吴根越角路绵绵，自别西湖十二年。一塔送柳来往棹，四山出没雨晴天。荷亭翦烛萦愁梦，茅屋题诗结净缘。独有北山荒馆在，不堪写入昔游篇。  

***与王别后晚止小五台***  

江上客不发，迟君七日思。愁中况有别，春后欲无诗。水鸟归前渡，渔烟带废祠。寄怀官阁伴，正及咏潮时。  

***船庵八鹤诗***  

一鹤戛然鸣且走，一鹤喉间得其偶。一鹤低昂熊娴雅，爱惜羽毛临水久。一鹤张翼思高奔，虽舞未畅神抖擞。一鹤局促饥啄泥，呼立座隅忘其栖。一鹤侧睨常畏群，阶除得食甘排挤。一鹤凝然独足立，一足深藏灭尽迹。以首入毛神入睡，有时动摇醉兀兀。七鹤先后来海滨，二鹤习熟五鹤新。天然不肯食白小，岂竟长斋学主人。主人爱鹤世无比，每日未明先鹤起。一童自愿司七鹤，新得头衔寒院使。饥来与米渴与泉，过午常静朝常喧。如往而复若闲步，难进易退知渠然。前日东邻说闻鹤，不见其形在高木。翰音登天何可长，鹊占燕睇于谁屋。冥冥气感吾先知，中心愿和会有时。此是青田老神鹤，来送清声到凤池。支公谓鹤非近玩，何至以身听呼唤。向来人道凌霄姿，不图世有焚琴叹。养翮俱成使速飞，俯窥仰察两忘机。到门不敢高声价，买鹤门前自古稀。  

***洞庭湖登君山醉歌用杜公寄韩谏议注一首韵***  

潘子六月游岳阳，欲觅君山老木床。三生注定一宿觉，假寐愍斯萝蔓荒。君山返照入我镜，腾踔白猿飞剑霜。溺泥老象叱不起，欲以铁钩钩凤凰。云中之人坐衡岳，吹竹发声满潇湘。安得玉子白玉浆，灌而注之元膺旁。蓬头狡狯戏幽阙，赤松愿弃孺子良。老龙下天摇尾乞，孙公见之神内伤。与以刀圭六七服，中有君山仙酒香。化尽老辣姜桂性，独食太和主寿昌。酒香路滑石凿凿，潘子坐守三鼓堂。  

***汉阳登晴川阁至归元池小憩出寺访莲花隄散步携亢止一酒家小饮复过月湖堤上琴台***  

晴川历历自返照，叶落归根进步来。可有龟巢莲叶上，化为脉望戏琴台。  

白莲无语鹭写照，水草忽开鱼聚行。日暮琴台心不动，一钟惟有汉阳清。  

***房庄独坐楼上望蒋生舟至涌金门***  

望尔扁舟里，蒲帆带雨间。破窗秋在菊，终日坐看山。引气猿攀槛，收心马就闲。梦时曾结袜，渴想十年间。  

***汪远孙***  

汪远孙，字久也，号小米，钱塘人。嘉庆丙子举人，官内阁中书。有《借间生诗集》。  

***殳积堂桐荫觅句图***  

科头小立倚疏桐，踏遍苍苔径数弓。凉意乍生新雨后，诗情都在一秋中。影同雪碎庭筛月，声比泉清树卷风。四壁萧间发长啸，更闻孤鹤唳遥空。  

***送严鸥盟先生入粤***  

元亭问字甫经年，闻唱骊驹意绪牵。练习史材崔慰祖，专精选学李崇贤。喜从病起身逾健，未送君行别转先。见说将军重揖客，官斋听鼓足高眠。  

***唐树义***  

唐树义，字子方，遵义人。嘉庆丙子举人，历官陕西布政使，护理巡抚，以事罢，起授湖北接察使。殉难，谥威恪。有《梦砚斋遗稿》。  

***舟夜不寐怀直夫***  

几年踪迹赋江蓠，四海论交说共谁。别后更无诗可读，近来惟有月相随。曾游五岳君真健，不负千秋我所思。记取长安风雨夜，一樽清对数吟髭。  

***刘喜海***  

刘喜海，字吉甫，号燕庭，诸城人。嘉庆丙子举人，历官浙江布政使。  

***云骧阁落成***  

九龙蟠屈卧秋山，松径云深掩竹关。双塔夕阳烟树渺，一桥波影鹭鸥间。多君樽酒牵离绪，迟我梅花索笑颜。结构初成供远眺，记游回溯绍兴间。  

***刘礼淞***  

刘礼淞，字菘荃，丹徒人。嘉庆丙子举人，历官怀庆知府。有《青藜阁吟草》。  

***瓜洲闻笛***  

月上潮生夜泊舟，绿杨夹岸是瓜洲。谁堪此夕闻羌笛，江北江南动旅愁。  

***秋感***  

金井凉生坠碧桐，天涯摇落意何穷。西风木叶催归燕，南国音书望断鸿。冷淡心如三径菊，飘零身似九秋蓬。间来聊酌新醅饮，万斛愁消一醉中。  

***秋日遣兴***  

山山翠色入孤城，雁外寒云独云轻。十载世情看日澹，四时天气爱秋清。簿书间自嚣风变，楼阁凉从夜雨生。桂影婆娑香万斛，芳醪那计举瑶觥。  

***寄示竹笑四弟***  

极目间云度远峦，愁怀万绪写乌阑。半生世熊看多悟，八载官场梦未安。进固灰心真不易，退何生计亦为难。一麾傥得分符早，琴鹤相期据宝鞍。  

***怀庆道中***  

轻暖轻寒际，莺声不断听。烟浮清化白，天入太行青。村舍多依竹，池塘始泛萍。长隄斜照里，万柳绿如屏。  

***曾兴仁***  

曾兴仁，字受田，善化人。嘉庆丙子举人，官分宜知且。有《乐山堂集》。  

***华盖山***  

摇鞭拨雾兴弥酣，为访仙踪拜铁龛。绝顶果然真不染，莲花心迹付山南。  

***张履***  

张履，原名生洲，字渊甫，震泽人。嘉庆丙子举人，官句容教谕。有《积石诗存》。  

***步月***  

幽兴不能留，双扉手自辟。高树静无声，凉雪一村积。夜气决群蒙，野色洗孤魄。似身水中行，俯影乱竹柏。好风微欲无，余云澹将碧。拊我清旷胸，内外两不隔。  

***过邵伯湖***  

水行意如仙，苍波去浩渺。朗然空色中，物我同了了。湖外复有湖，断续疏林绕。风帆隔浦多，渔舍回洲小。微云交日光，澹澹浮虚杳。时见枯芦间，决起数沙鸟。  

***妙香楼***  

虚楼纳众光，眺远目在眩。化机妙潜移，云物已多变。茭蒲千顷青，太湖绕匹练。可惜百万莲，零落凉波面。静观得本真，超神袪余恋。妙香如有闻，缥缈不可见。  

***雨后登石公山***  

微雨洗秋山，我趣正与適。不辞石路滑，聊破篷窗寂。崖泉溅衣飞，林翠迎面滴。一道下临湖，轩字向空辟。浩渺天水交，混作太始白。幽洞启悬崖，危亭置高壁。深探岩乳垂，极眺湖烟隔。我欲上云梯，古苔绝人迹。裴回已夕光，霁月出寥碧。  

***舟中望慧山***  

一峰漏晴曦，一峰白云翳。须臾日过峰，并入空濛际。云净日散煇，山转峰殊势。峰峰自联绵，婉与行舟会。何必携屐登，空翠妙远睇。山坳树一丛，茅屋孤烟闭。此中傥有人，今我渺幽契。  

***夏夜杂书***  

人心固有藏，旧识不可除。我宅已三徒，梦不离故居。区区一艺事，病杂繇当初。十年不近乐，妙响方出虚。况乃此灵府，而以薉俗储。如何一荡涤，中夜起踟蹰。  

梦中获异宝，固握恐其遗。及觉乃空手，逌然用自嗤。生来本何有，死去复焉携。惟此真实性，敬以还两仪。愚夫夸积聚，志士爱声施。声施岂不广，一瞑奚所知。  

海水趋尾泄，堃腹含浑浑。更乘众脉出，散作万水原。水极良有反，天一还生新。新故互不息，可以观本根。人身亦如此，流衍恃元精。贵精终有竭，惟道乃长存。毋作柱史见，徒以养生论。  

植物多暴长，既长亦易枯。修竹长交翠，独与松柏徒。何繇而能然，劲节禀生初。君子尚刚正，小人习柔濡。霜风一振厉，蒲柳竟何如。  

予齿去其角，愈翼两其足。神<土廷>铸群形，默以寓钳束。奈后横目民，嚣然恣争逐。匪足走更先，善触不以角。所繇君相劳，政令日烦促。上治治其心，无形感自速。正身万物理，敬用告司牧。  

***夜归***  

层阴雪意交，扁舟路修永。来帆一黑中，舟子相声警。沿洄入前溪，风峭断冰打。深林几人家，隐约寒镫耿。渚禽宿未安，村犬吠还静。扣舷一以吟，思与夜俱冷。  

***落花寄铁父先生***  

落花已如此，春雨一何深。之子隔流水，荒鸡产暮阴。寥寥谷口迹，寂寂汾亭心。纷我慨多想，同君抱膝吟。  

***山道步月***  

仙乎一月写虚空，巾拂飘然朗朗中。草树微光知著露，水天清籁略因风。峰阴忽觉当头闇，泉脉无端拨手通。此夕长吟谁与听，高寒鹤影忽飞冲。  

***自东山渡湖至吴溇***  

白云淡写数峰晴，忽忽风蒲镜里行。落木无多逢雁蚤，沧波不极逐鸥轻。残钟晚呗双林寺，断剑秋华一字城。扫卻苍凉怀古意，浮家少伯共平生。  

***村居杂咏***  

皂荚林边乱石垣，依然卜宅是南村。比邻儿女聚观客，赴市鱼虾先到门。新火微添蚕起候，圆沙浅印鹭眠痕。江乡风景真如画，并入田园诗细论。  

豆华寒雨过横塘，一曲晴虹挂水长。溪影定余云漠漠，林霏开正日凉凉。游鱼小侧清滩白，乱蝶低团浅草黄。已觉西风摇落意，柴门闲看拾枯桑。  

***方坰***  

方坰，字思臧，号子春，又号朔夫，平湖人。嘉庆丙子举人，官钱塘训导。有《生斋诗集》。  

***野眺***  

疏林茅屋动炊烟，早稻初花香满田。柔橹咿哑答人语，一湖秋水卖菱船。  

两歇平皋野水浑，几家深闭竹间门。秋桑未落姜芽白，斜日乌鸦啼过村。  

***闻冯柳东登府乞休归里***  

半年暂酌桃溪月，千里俄归长水居。幸免折腰为俗吏，径思高枕卧衡庐。竹垞秋老间移艇，梅里花深伴著书。谁识故人容鬓改，岁寒依旧上征车。  

***刘淳初***  

刘淳初，名天民，字孝长，号莘农，天门人。嘉庆丙子举人，官远安教谕。有《云中集》。  

***秋怀***  

摇落丹枫万绪哀，振衣长啸最高台。千家断杵先秋落，八月飞涛动地来。壮志多乖愁倚剑，中原无事任衔杯。谁知明镜凋皤鬓，欲老甘泉献赋才。  

***过王缙云为述鲁之近状***  

中原二子分飞后，不见沧溟跋浪开。阿大相逢初问讯，王郎落魄使心哀。江山入蜀多奇气，风雨论交必隽才。请为楚狂尽卮酒，高歌西望故人来。  

***塞上曲***  

路绕炖煌更酒泉，横戈誓欲扫穷边。伤心一片长安月，直向黄河尽处圆。  

***俞鸿渐***  

俞鸿渐，字依伯，德清人。嘉庆丙子举人。有《印雪轩诗钞》。  

***过莺脰湖***  

山水能娱人，积久动成癖。自闻莺脰湖，梦寐不忍释。今从禾中归，迂道此挂席。层湖敛夕阴，空水混一碧。鱼标露两三，蟹舍近咫尺。缅怀元真子，晚作垂纶客。烟波深复深，蓑笠適其適。一泛湖中舟，千载仰遗迹。我有钓竿手，苦为利名役。大呼渔翁来，乞与数椽宅。春水桃花红，秋水芦花白。鼓枻凌苍茫，不知天地窄。  

***泰安道中望岳***  

朝来晴翠扑征鞍，泰岱崚嶒耸万盘。五等秩斑侯伯上，四围山作子孙看。云光缭白晴疑雪，石气飞青夏亦寒。惜未筍舆烦地主，碧霞宫里倚栏杆。  

***台城***  

妖梦妄祈四海一，梁家金鸥经缺。青丝白马渡江来，百道攻城城欲裂。太平寺主谁堪充，往者思缚萧老公。而今幸得偿厥志，岂肯复以人臣终。吁嗟乎！萧郎三十贵莫比，尚忆兵从樊沔起。毛人夜投黄鹤矶，既得皖城益自喜。两龙导舰来中流，六要八贵同时收。劝进岂止沈家令，崇俭力反东昏侯。奈何晚年惑象教，深宫作事尽颠倒。徒将大会夸无遮，忍令血食断宗庙。一朝国运颠难扶，此身竟舍跛脚奴。为问尔时净居殿，金钱欲赎其能无。于今事往已千载，世界沧桑凡几改。剩此荒凉地数弓，道有当年遗迹在。断址颓垣一望平，僧庐吊古添幽情。微风萧瑟撼林樾，犹作荷荷索蜜声。  

***大境门***  

书生坐一室，凿空谈两戒。既未足迹经，岂免多所怪。繄余披短衣，三年歌出塞。巍巍大境门，揽胜兹游再。晓日明战场，微风净埃壒。万帐屯中央，营开见旌旆。天公妙设险，有意限中外。突然作一束，两崖屺相对。城高鸟飞绝，径窄马蹄碍。以此控北部，岂曰非要害。边声起惊笳，明驼过成队。有令促下鞍，行人罔敢懈。目览地势雄，心识神州大。他日话游踪，抵掌亦一快。  

***西台***  

如意敲残石有痕，高台直上倚云根。钓鱼幸傍严陵渚，化鸟曾招信国魂。大地茫茫王气尽，空山隐隐哭声存。于今晞发人何在，听彻樵歌日又昏。  

***林端***  

林端，字章甫，上元人。嘉庆丙子举人。有《偶然居士遗稿》。  

***有感***  

哑哑慈孝乌，母子还相哺。岂曰知报称，所性与众殊。哀哀鸿雁鸣，道路逾江湖。寒暑迫天序，南北乃异趋。凤凰翔千仞，振翮低天衢。食实自有竹，栖枝自有梧。奈何游楚地，贻笑狂接舆。  

***喜晴***  

晴光耀窗纸，犹滞昨宵寒。雨霁日方水，花迟春转宽。何曾山色换，只觉鸟声欢。欲觅采芳侣，沈吟一倚阑。  

***夏日书怀***  

颇许身无事，乾坤觉气清。安眠诗入梦，谢客懒知名。歌泣都成赘，寒暄各有情。要津怀旧侣，冒暑正长征。  

***咏柳***  

细雨斜风几日晴，劳劳亭畔又清明。飞花澹澹无颜色，送客依依有性情。天上青光分列宿，人间高隐讬先生。眉痕自好何须画，深浅时宜任变更。  

***下第南归***  

樱桃粒粒树红酣，尺五鲥鱼上竹篮。湖影渐宽山渐了，马头风软入江南。  

***甯熙朝***  

甯熙朝，字双梧，号柑堂，潜江人。嘉庆丙子举人。有《江南游草》、《蜀游草》、《庚辰草》。  

***荻港***  

帆与鸟争飞，日行五百里。用风不可竭，快意且须止。来日岂无风，再行未晚耳。荻港山色佳，人家枕流水。忽惊幽谷人，绝胜苎萝美。地僻况家微，重聘焉到此。我亦待嫁身，自嫁素所鄙。展转五更头，又报顺风起。  

***登吴山同郭耕梅***  

吴山第一峰头立，倒卷天风卻上吹。左界江潮惊万瓦，西横湖翠扑双眉。何年鹤化丁仙骨，终古鹃啼伍相祠。城郭不须怀旧咏，白云散尽万松枝。  

***刘沅***  

刘沅，字止堂，双流人。嘉庆丙子举人。有《止堂韵语存》。  

***荣经即事***  

竞说铜山利，谁怜象齿焚。双江成古堑，一马上秋云。人事风波驶，天心冷暖分。箐林春未晚，蔬筍恋余薰。  

***刘熊***  

刘熊，字南远，号湘华，番禺人，嘉庆丙子举人。有《仿舫诗钞》。  

***夏日蒲涧寺遇雨***  

树密不知雨，但闻萧飒声。云阴团石磴，岚气逼楸枰。瀑泻峰千尺，荷喧水一泓。夕阳新霁后，禅院晚钟清。  

***旅怀***  

又是凄风苦雨时，风如刀翦雨如丝。一身频走数百里，此地曾无三两知。得酒畏寒衣欲换，摊书引梦枕常支。倚闾怅望嗟行役，好报平安慰所思。  

***始兴江口***  

岸曲重滩急，沙平乱石蟠。星光摇水白，霜气炼山丹。野柝荒村近，疏钟破庙寒。停舟怀往事，霸迹久销残。  

***胡贞幹***  

胡贞幹，字时栋，泾县人，嘉庆丙子举人。有《杏轩集》。  

***清明***  

次第名花斗艳妆，新栽桃李渐成行。小园镇日飘红雨，蝴蝶一双飞过墙。  

春雨连朝涨碧池，竹林新筍透阶墀。不须更制青精饭，惟喜新参玉版师。  

***值夜***  

河梁言别后，芳讯久相违。聚首复兹地，深宵且未归。松风和琴韵，花影上春衣。煮茗情何限，依依月照扉。  

***赵北口***  

朱阑十二柳毵毵，入水亭台影倒含。买得鱼舟堪度岁，燕南风景似江南。  

***露坐***  

凉风蘋末正悠然，不乞琼浆潄石泉。篱角月明萤乍隐，花阴露细鹤间眠。野人长物园生藿，榜妾江歌夜采莲。此际瑶宫正岑寂，可容槎泛斗牛边。  

***催租谣***  

八月冷风获未毕，老农在田吏在室。呼农尔来前，尔胡不知律。悬官新政催科急，百里官粮限三日。南城豪弁虎而翼，前日圜扉辱徽纆。西街旧宦居要职，昨日公庭被呵叱。谅尔小民不能匿。吏色扬扬老农泣，牧豕儿归觅枣栗。  

***李洲***  

李洲，字碧川，号居来，鲁山人。嘉庆丙子副贡。有《松荫精舍诗集》。  

***夜泊栖霞山下***  

竟日暑光中，维舟夜待风。浮天江气白，隐树寺镫红。清味全消病，乡心半欲空。来朝帆布稳，归路兴何穷。  

## ●卷一百二十七

***吴清鹏***  

吴清鹏，字程九，一字西穀，号笏庵，钱塘人。嘉庆丁丑一甲三名进士，授编修，历官顺天府丞。有《笏庵诗钞》。  

***屯田行***  

征尘蔽原日，马鸣车郎当。送者至燕郊，行人俱束装。问之隶旗籍，平生惟食粮。今将赴营田，尽室载边疆。百年重安土，迁徒亦非常。朝辞六亲出，暮宿孤驿傍。四野无人烟，但闻狐与狼。回头望都邑，行民转凄惶。万里苟不到，焉知为乐乡。吾观朝廷意，为汝谋久长。又念道路苦，官为送启行。行者各有给，助汝充橐囊。矧闻将军贤，抚养甚周详。双城虽云远，土沃宜稻粱。已令具稼器，即与营田房。井地各著界，庐舍互相望。身既免役隶，官又无输将。犁锄虽习苦，四体庶自强。岁晚足狐兔，射猎多间场。一年成村聚，三年富城隍。去去保家室，慎勿怀疑伤。  

***荒谷***  

路细通山石，林深覆野篁。乱花开废冢，孤鸟下寒塘。牧迹缘溪尽，樵声隔岭长。平生爱岑寂，此地太幽荒。  

***补题潘红茶方伯奉使富良江图***  

海南岛国杂百夷，姎徒黎母荒是非。强食弱肉鸟兽欺，乱丝轇轕不足釐。旧阮复收新阮基，牛马内首就绁縻。终王入表帝日咨，浩荡如天包以慈。尔疆尔理我尔绥，惟恭辰汝其往治。赐一品服上公仪，富良渡江南风微。朱衣照水开旌旗，龙伯罢钓鲛女嘻。驱驾蛟螭从灵蠵，珠宫晃漾摇玻璃。蝘蜓视之无<山敛>巇，八月不误星槎期。白象峞{山畾}蒙虎皮，莲花蹴踏王所骑。郊迎馆入延宾扉，宣以意示以德威。百花楼前歌舞嬉，欢留十日尽汝私。天子命我无久羁，宾币百篚元纁绯。珊瑚木难珠贝玑，揽衣一笑手却挥。轻装载石归乎归，何用陆贾多金为。  

***书姚少师祠壁***  

邢台杖锡据戎鞍，吴苑袈裟拥战坛。若辈动关天数出，当时真有帝师看。奇功白帽加王易，冷语青裙见姊难。莫倚空山祠宇在，十三陵草已漫漫。  

***小雅侍御罢职后将归隐金华***  

司徒堂下狐狸语，御史台中凤皇去。同时罢削七十人，第一声名最贤素。马鸣萧萧落日残，北风中人行路难。天寒地闭龙蛇蛰，树空枝多鸟雀欢。知君心爱兰溪水，东欲入山访松子。不下飞飞羡海鸥，无言去去思桃李。君不见将军万里又边行，丞相孤身方道死。莫言西第颂功成，休说东山济时起。山中若遇牧羊儿，也应问我可时。蓬菜一谪三千岁，早晚人间候满期。  

***闰重阳日集家红生舍人寓宅酒后登阁望西山追和陈紫澜先生原韵盖先生官楚时以赠舍人尊祖者七十七年矣***  

孟公楚北重阳社，今日长安复此间。往者尊前逝东水，我来篱下见西山。酒场绝续百年内，花事扶持一月间。谁似前贤才不愧，流传诗思满江关。  

***独夜***  

露寒侵径蔓，风劲折檐枝。鸟宿危相戒，萤飞暗不欺。南江船到少，西极马来迟。万事能无责，深惭朱路诗。  

***送友之楚***  

吴市逢君宿暮天，燕台别我话残年。此行恐作芦中士，不荐徒知柳下贤。黄鹤楼高风乱笛，白沙湖阔月明船。愁来不必为长句，此雁归时寄一笺。  

***郊行遣怀***  

先生白头意皇皇，料理千秋觉太忙。愁得后成灵运佛，悔教早嫁汝南王。林梅泛雪舒舒绿，涧竹留风析析黄。此景城中那易得，急须收拾付吟囊。  

***小阁***  

小阁登临送目迟，一春怀抱与谁知。风花袅娜将辞树，雪水侵陵已满池。牵狗东门闻太息，跕鸢西里见谗疑。细思将相多如此，高位从来自可危。  

***送董通副南归***  

董公本健者，一跌初未防。我持一樽酒，出送衢路旁。前林颓晚日，四野浩气霜。临分已多感，怀旧况难忘。今昔文恭公，出身济时康。三阶夹华盖，八座近文昌。白屋下寒畯，青云假翱翔。小心出谦谨，庶事资劻勷。维时相业盛，世济皆忠良。二刘实规随，得公道弥光。尚意先帝日，辇毂起非常。天狼入紫极，野鼠窥金床。声气连宫掖，炮火彻禁厢。皇子自提剑，内人多束装。銮舆时在外，众议失仓皇。公力劝回跸，涕泣揽帝缰。天威一奋振，神武信洸洸。临事见谋断，时亦赖杜房。至今下马坟，人怀白云冈。喜君嗣前哲，天衢再腾骧。朝廷念勋旧，恩意甚濊汪。病免岂得已，告归何太忙。誓将守邱墓，终老无出乡。余本门下士，况复眷梓桑。思随渡江去，区区申椒浆。临歧不克偕，泪下空沾裳。  

***倚杖***  

投簪竟何日，倚杖复兹辰。老去与人远，春来见物新。碧桃开近眼，黄鸟语翻身。化理谁能会，天机只是真。  

***许乃赓***  

许乃赓，字念飏，号藉舲，仁和人。嘉庆丁丑进士，改庶吉士，授编修。历官右庶子。  

***晓泊桑园***  

泊舟临大堤，与客纵遐步。秋草凄以绿，弯环见村路。瓠叶何幡幡，欲采不可渡。沿堤多桔槔，井汲纷如注。中有官家田，灌输足征赋。平原景物殊，行人屡回顾。层波荡余霞，落日片帆住。水鸟背人飞，钩辀响深树。  

***秋夜宿证向斋酬诸同人***  

暮雨飒然至，凉阴秋有声。酒深知病减，镫定得诗清。别馆客初卧，远钟天欲明。虫吟殊未已，乡梦迥难成。  

***次浣霞过静默寺见贻原韵***  

招提清寂思无涯，送客东门日又斜。白鸟带来烟外影，绿槐飘尽雨中花。虚堂对月知禅定，孤枕闻钟感岁华。休问故人归隐计，残更镫火梦还家。  

***李惺***  

李惺，字伯子，号西沤，垫江人。嘉庆丁丑进士，改庶吉士，授检讨，擢左赞善，加五品卿衔。有《西沤全集》。  

***释心***  

目愿为我目，口愿为我口。足愿为我足，手愿为我手。区区此一心，不乐为我有。我岂负心哉，问心心曰否。少小附君身，周旋日已久。灵府清且间，外缘息攻掊。不谓廿年来，君为利禄诱。卻又大迂拘，事事落人后。饥寒日煎迫，无计可抖擞。辄以委之我，我能不任受。顾此方寸地，有似厨中臼。纷纷蓼与齑，辛苦乃杂揉。手不习钻刺，足不惯奔走。有目喜观书，有口善饮酒。惟心实难为，请君试分剖。我还语我心，此咎我自取。汝实主人翁，亦汝自取咎。长安诸贵人，腰金纡大绶。裘马鲜且肥，黄白积如阜。汝不附渠身，生即与我偶。我命既穷薄，汝福何由厚。抑汝有自来，乾父而坤母。气可沮金石，光可彻箕斗。细故辄悲摧，自待则已苟。我今与汝约，今已三十九。年光迅白驹，世熊幻苍狗。物有如许许，事有如某某。不敢复相烦，但愿坚自守。先以三昧火，为汝焚其蔀。继以三昧水，为汝涤其垢。沃劣不须膏，扫愁不用帚。翩翩鸟出笼，洋洋鱼脱笱。皮囊有坏时，祝汝长不朽。书此券来兹，时维岁乙酉。  

***庚戌元日日食一百二十韵***  

岭南逢元日，客子心悲伤。旁观谬测度，谓我思故乡。故乡虽云远，可以理归装。况自入山来，泉石慰膏肓。同行三数人，形迹亦想忘。晨起但一揖，随意倾壸觞。贺客概无有，酬应息奔忙。转觉此间乐，在家徒皇皇。所悲竟何事，欲写先徬徨。念自癸卯后，木饥金不穰。陕西三岁旱，河南五岁荒。牛无一束藁，有如坟首羊。耕无可耕处，屠以充饥肠。十室去其半，半死半流亡。戊申乃大熟，禾黍幸登场。窃谓脱此戹，六幕臻平康。岂知是岁夏，大水竟汪洋。或云洞庭湖，白昼日无光。中有数龙斗，莫辨赤白黄。腥风挟浊浪，万鼓声雷硠。一涌高于山，一泻何可当。混混湖与江，茫茫荆讫扬。翼轸斗牛间，气湿如银潢。去年水更大，发难仍沅湘。所决失隄堰，所浸蔑城隍。江宁地颇高，锺阜几怀襄。别有浙西水，顶潮趋钱塘。加以百日雨，势欲无余杭。浙之杭嘉湖，北达苏松常。又北为镇江，财赋甲他方。岁额千余万，地丁兼白粮。次如湖南北，安徽及豫章。亦俱供飞挽，亦且赖输将。一浸数千里，何者为苞稂。无米入漕运，何以实京仓。灾民极可悯，苦况不可详。有屋在水中，渺不见屋梁。爷娘儿女子，讬命于舟航。嗷嗷中泽鸿，于何谋稻粱。死者委沟壑，存者犹羸尫。天下有大命，官仓有常平。常平久无实，社仓亦虚名。欲籴无可籴，议籴徕远商。巴蜀米价贱，千里连帆樯。道远风涛恶，贩到价则昂。有钱犹可买，无钱空踉跄。欲赈无可赈，驰奏叩天阊。批章下户部，司农询曹郎。频年逋赋多，灾区例缓征。金屡颁大库，钱并支水衡。昔有盈无缩，今有缩无盈。虽有缩无盈，犹且别筹量。通融资挹注，一滴亦天浆。去年干在己，今年干在庚。今年第一日，日食令人惊。午刻历未刻，计食五分赢。二气绾橐籥，日者太阳精。履端重首祚，元日记新正。而乃遭此变，能勿心怦怦。熙朝大一统，骏业天所昌。幅员廊无外，宝箓尤灵长。下自元明宋，上溯虞陶唐。六代六圣人，从古见未尝。今上夙敦敏，嗣服提乾纲。四目之所运，四表咸辉煌。阅今三十载，暇食恒不遑。所冀百君子，赤栋为榦桢。堂堂位宰辅，先自笃忠贞。大度休休然，寸心冰玉清。衮职一无阙，运量周畡纮。六官有官守，毋偷毋纷更。言官有言责，毋噤口不鸣。其任封疆者，赫然民所望。安民在察吏，吏有良不良。墨吏一推排，脂膏涂橐囊。酷吏一哮吼，魂魄落锒铛。茸吏百不理，宿牒堆满床。是皆民之蠹，得不重惩创。奉法毋斁法，思患宜豫防。视寇攘奸宄，如猰貐豺狼。欺君大不敬，讳盗大不祥。养痈必流毒，剜肉难补疮。兵以练乃劲，简校肃戎行。穀以蓄乃足，句稽谨盖藏。事事务实济，内外同匡襄。孪者毋不破，弛者毋不张。氛翳顿豁除，险阻化康庄。闾阎获安堵，一意力农桑。天方命百神，为民节阴阳。日雨雨时若，日旸无恒旸。旱魃及水怪，曷敢肆狓猖。黄人行捧日，两耳垂璧珰。天保佑天子，端拱坐明堂。泮奂尔游矣，纯嘏永无疆。洚水儆帝尧，大旱疲成汤。从古多日食，日食亦无妨。造化递消息，气数交纵横。剥正欲其复，晦正欲其明。殷忧以启圣，天具有深情。圣躬则已劳，臣躬则已荣。温饱逮僮仆，岂复别有营。葵藿小草耳，心为太阳倾。矧人含血性，沥之即丹诚。所冀纾主忧，力与气数争。天心非不仁，在人宜作强。毋以绕指柔，误此百链刚。众心如一心，积渐通穹苍。苍苍密转移，感召非祈禳。我固旧史氏，亦忝少司成。自顾殊碌碌，未可縻华缨。归田曾无田，破砚聊代耕。久矣甘枯寂，万物秋毫轻。迩来胸臆间，一丝长自萦。时事日以艰，耳目岂聋盲。背人成此诗，不觉慨以慷。掷笔涧中泉，纵步凌苍茫。嗒然一长啸，愁云落我旁。四山色黯惨，飞鸟为不翔。天壤此一时，非我独伥伥。安知无烈士，仰天泪沾裳。  

***接家书***  

客中日盼家书到，接得家书不忍看。纸尾定知言未尽，墨痕疑有泪难乾。困人碌碌成何事，对此茫茫集百端。中酒阻风今夜又，寒镫影里漏声残。  

***自上杭旧县乡至永安湖口司无在非山山密而促登顿甚劳途中书此遣怀***  

我闻七闽之险绝人寰，今见闽西之山长且弯。如树有榦榦有枝，枝枝叶叶交回环。一山生出山无数，大抵无一直走皆横拦。初逾一岭谓山尽，未尽又见山当前。山脚稍稍得平处，过去竟为山所关。山头隐隐现凹处，上去仍为山所瞒。或数十丈十余丈，迭上迭下劳跻攀。六日得程三百里，上下总在山之间。往时飞步凌孱颜，祇今老矣筋骨孱。赖有两人能舆我，下舆姑让渠息肩。摄杖徐行复小憩，松边竹下时流连。但见山头石磊磊，但闻山脚水潺潺。石原不要下山去，水更不曾流上山。水兮何智石何顽，石固长间水亦间。咄哉上上下下劳如此，我殆不如石与水。  

***瞿唐峡***  

地不此间裂，江应无处流。群山开一缝，万里送孤舟。石古黝如铁，潭秋腻欲油。自怜非画手，窜取入双眸。  

***河间献王墓***  

风流儒雅最英英，藩邸人如棘下生。吾道中兴由汉室，斯文一劫是秦阬。诸陵而外存孤冢，小县于今尚旧名。芳躅遥遥谁继者，好从前路问东平。  

***出关***  

西下空同东复东，黄河送我出关中。一年容易淹行李，万里回旋似转蓬。王屋山藏抱犊子，尸乡亭有祝鸡翁。岷峨亦是神仙窟，那向人间作寓翁。  

***时事***  

黄阁自清邃，相公生较迟。可怜多难日，犹似太平时。绝技摸棱手，间情歇后诗。死伤都不问，丙吉是良师。  

开府威权重，封疆计画疏。临危仍喛缓，讳败尽含胡。姑作目前计，专筹额外租。累朝仁寿泽，元气待谁扶。  

***自粤贼倡乱以来蔓延大江南北今已七年矣老师縻饷平定无期烦惋之余忾然有作***  

凶锋如烈火，所至肆焚屠。赖有雄藩耳，谁知一策无。神昏失肝胆，恩重惜头颅。福命苍生薄，君当恕小儒。  

将军新授钺，指顾奏饶歌。饷道飞刍急，行营坐甲多。声沈曹刚鼓，影戢鲁阳戈。小丑非难殄，其如弛纵何。  

斩馘曾无几，铺张尽足豪。锋车凭奏捷，墨敕许酬劳。幕府黄金贵，辕门绛节高。乌鸦兼孔雀，可惜好翎毛。  

杀气半天下，频年毒未消。将多功益少，兵弱气逾骄。师律曾何有，王鈇竟汝饶。不堪摧败处，风景日萧条。  

岁需千百万，科敛日骚然。刮地兵如笓，持人吏有权。连连下符牒，琐琐算缗钱。给得军储否，民生绝可怜。  

国计皆私计，官穷胆气粗。脂膏恣朘削，色目借捐输。曾不怜人死，何尝怯鬼诛。黑丸随处有，可有护身符。  

***罗瑛***  

罗瑛，字石友，善化人。嘉庆丁丑进士，改庶吉士。有《石友存稿》。  

***秀水道中***  

江山无穷期，游子去安適。征衫挹新爽，小艇破远碧。濛濛烟雨细，黯黯湿云积。晴光晚忽霁，秋色淡无迹。香过茭叶青，响入荻花白。近水千家出，穿桥一径僻。鱼虾足飨飧，妇子自晨夕。人生本安间，嗟尔远行客。  

***揭阳卧病***  

海气蒸衣晕，池光入座沈。竹垂残雨重，蕉覆晚烟深。地僻书难到，春寒病易侵。登楼一长望，迢递起乡心。  

***博罗舟中次王梅溪韵***  

春梦沈沈唤不醒，仙山何处访仙经。诗情最艳花无色，愁绪难消酒不灵。浪迹十年头易白，天涯一见眼犹青。稚川尚有长生箓，莫道云山道杳冥。  

***谭敬昭***  

谭敬昭，字子晋，号康侯，阳春人。嘉庆丁丑进士，官户部主事。有《听云楼诗草》。  

***秋夜***  

独鹤有秋意，群鸦无静枝。西风吹碧海，片月落清池。木叶脱未已，岭云多自知。美人歌白露，相望各相思。  

竟夕如人语，风声在柳条。寒虫留屋角，野烧入山腰。小院秋将老，长吟酒未消。坐看残夜月，低度隔溪桥。  

***东阿道上作***  

惊风阵阵卷黄沙，一路春寒不见花。残月疏星杨柳陌，载将残梦听琵琶。  

***重过花埭东园寄潘比部伯临***  

兰桨驻笙歌，花田散绮罗。夕阳人影乱，深树鸟声多。野色迷香径，酣红点绿波。南园春草满，诗思近如何。  

***阎学海***  

阎学海，字两帆，昌乐人。嘉庆丁丑进士，官起居注主事。有《研初堂诗》。  

***晓起园中***  

夜雨过山家，晖晖下日华。露葵团宿蝶，风柳见藏鸦。邻叟来移竹，儿童学种瓜。始知怀葛俗，幽处未全赊。  

***丁泰***  

丁泰，字礼安，号卯桥，平湖人。嘉庆丁丑进士，官内阁中书。有《仙卡庐诗集》。  

***题海门诗卷***  

家世擅文学，坡翁承老泉。君才如叔党，诗集又斜川。乍淬剑尤利，未开花正妍。识涂惭老马，敢说著先鞭。  

***登烟雨楼***  

南湖湖水抱孤洲，宜雨宜烟此一楼。隔浦米盐村占市，中流竹肉酒人舟。水晶宫阙宵始昼，杨柳亭台夏亦秋。莫怅登临无伴侣，相亲曾有旧沙鸥。  

***张日晸***  

张日晸，初名日暄，字东升，号晓瞻，清镇人。嘉庆丁丑进士，改庶吉士，授编修，官至云南巡抚。有《庶常集》、《编修集》。  

***赠潘四梅***  

藜阁同分太乙光，翩翩风韵属潘郎。盥薇昨送新诗句，兰气袭人襟袖香。  

几年北学重京华，客子光阴惯忆家。怪得诗成清到骨，吟情常恋四梅花。  

***沈兆沄***  

沈兆沄，字云巢，天津人。嘉庆丁丑进士，改庶吉士，授编修，历官浙江布政使。谥文和。有《织帘书屋诗钞》。  

***黄陵庙***  

万陵矶下秋波长，黄陵庙前秋草荒。汀洲浩荡排牙樯，神相逐争翱翔。目极鸿雁归衡阳，丹枫叶落西风凉。二十五弦韵悠扬，帝子哀怨来潇湘。龙驭一去白云乡，九嶷望断烟苍茫。江皋斑竹凝寒霜，愁科北渚徒彷徨。霞为帐兮珠为裳，明珰翠羽仙人妆。行客络绎陈椒浆，揭车杜若纷馨香。依稀环珮声琅琅，灵旗冷月摇清光。乘潮直下君山旁，巴人一曲歌渔郎。  

***惠济闸***  

声殷巨雷光喷雪，一径划然苍崖裂。悬溜陡落船溯流，倒吹更兼朔风烈。三闸险如十八滩，惠济尤比上滩难。百夫绞挽凭长缆，辘轳失转心胆寒。我行到闸值薄暮，狂飙愈助奔涛怒。石燕高飞雨欲来，榜人齐唱《公无渡》。亟欲过此翻游移，粮艘亦复行迟迟。未柔变刚由搏激，凶猛如虚与委蛇。闸畔维舟永今夕，人静无声依峭壁。伏枕俨闻过千军，急湍不知添几尺。忽喜浪息朝暾晴，下游版闭自在行。入坎出坎祇俄顷，化险有术惟持平。  

***句容***  

平原风急卷轻烟，落日光寒雪霁天。老树槎桠垂木稼，童山层叠接梯田。神祠旧识曾三宿，客路重经又五年。差喜宵来无候吏，间搜坏壁录诗篇。  

***得游灵谷寺***  

不到禅林历八年，重游春暖雨余天。万松夹道连空翠，一水通厨引槛泉。携友已非前度客，寻僧又结后来缘。浮踪笑我频南北，绝少游山祇泛船。  

鳞比方田旧赐庄，劫余幽径未全荒。山光拂槛含朝爽，塔影凌空淡夕阳。檐卜花开无俗韵，伊蒲馔设有余香。归途十里沿锺阜，还访参军旧草堂。  

***过友人村居***  

弦歌出草堂，人静郑公乡。流水菊三径，疏窗山一房。书含蕉叶绿，茶浥豆花香。随意清谈久，林深易夕阳。  

***凌泰封***  

凌泰封，字瑞臻，号东园，安徽定远人。嘉庆丁丑一甲二名进士，授编修，历官湖州知府。有《东园诗钞》。  

***夜雨过山阴***  

几日春江正上潮，晚峰两岸去迢迢。篷窗睡足三更雨，知过山阴第几桥。  

***次韵遗山后饮酒***  

鹪鹩巢一枝，意足不愿余。鸿雁嗷万里，为携俦侣俱。达人旷大道，適情无菀枯。刺口论世事，未若对一壸。提挈既累累，拙宦诚区区。一朝兴尽归，定不谋妻孥。萧然五亩宅，但问有酒无。  

学仙随西母，饥待啖桃实。尹奴终日劳，夜梦傲有国。二者相比较，未知谁为適。昔作弃繻生，几遭关吏诘。尔来复何为，薄宦代食力。一醉均置之，吾惟颂酒德。  

诗成乃饮酒，酒后更吟诗。问君竟何事，空复自煎为。我亦无所事，我亦无所期。要令诗酒我，三者同所归。  

***思归***  

身世真如不系舟，空披大泽一羊裘。可怜耸壑昂霄气，渐作求田问舍谋。赖有酒杯相料理，未应湖水尚句留。杭州初客知何日，记得萧萧万木秋。  

***杨延亮***  

杨延亮，字菊泉，长沙人。嘉庆丁丑进士，官赵城知县。殉难，谥昭节。有《日塘书屋诗存》。  

***行经鲁山县***  

仿佛蚕丛路，崎岖总不平。马穿崖罅出，人榜树梢行。云重衣俱冷，泉奔石欲鸣。胸中几丘壑，阅历愧吾生。  

***倪济无***  

倪济远，字孟杭，号秋槎，南海人。嘉庆丁丑进士，官恭城知县。有《味辛堂诗存》。  

***郁林道中***  

落木荒冈古郁林，刈禾人半故乡音。牛羊影乱寒山暝，饼饵香微野店深。他日归装谁压石，秋风行路怯闻碪。劳官莫说车生耳，仆马痡<疒者>已不禁。  

***去去***  

盲风伏雨日凄其，岸帻镫厨鬓有丝。醒已欲狂何必酒，愁难免瘦不关诗。放衙昼永看山早，学圃春寒种菜迟。去去休论八州督，俸钱新办草堂赀。  

***寓楼题壁***  

烟江帆影压檐低，独上高楼望欲迷。一郡山川晴树外，二分弦索短墙西。晴天荡荡麒麟斗，秋馆沈沈蟋蟀啼。高咏胡床非昔日，不堪重唱《白铜鞮》。  

***小院***  

小院斜阳入，幽偏爱杖藜。书棚乾落蠹，花坞净眠鸡。客误邻扉帖，僮支破瓮齑。无才与经世，不敢怨途泥。  

***古松行***  

祝寿葊中见古松，骨劲似铁皮青铜。天鸡白鹄不愁思，俯视千山凡木空。僧雏袖手不敢抚，恐动鳞爪飞为龙。平生古物经眠窄，孔陵之桧孟庙柏。人间摩顶皆儿孙，地轮盘根太阴黑。今观此松近十围，已觉眼前无物敌。力追秦汉出生面，势刮风雷荡空壁。昔遇鼎湖僧，低头检松子。目光岩下电，枯坐不肯起。欲貌此僧配此松，可惜松存僧老死。呜呼毕宏韦偃绝世无，何时将汝画作图，使汝之寿名山俱。  

***出门***  

出门西笑望长安，海内无交去住难。送老词章空刻楮，食贫生计且垂竿。河西讴近轻王豹，吴下舂谁寄伯鸾。惆怅一镫秋屋雨，白头吟苦葛衫寒。  

***时式敷***  

时式敷，字肩甫，号松石，单县人。嘉庆丁丑进士，改庶吉士，官南城知县。  

***新庄早行***  

村鸡唱店晓仍昏，草露沾鞋湿有痕。几点残星犹挂树，一弯斜月惭低村。驮铃稍出清溪曲，牧笛时吹乱石根。转过竹篱横小彴，老翁花里已开门。  

***吴曾贯***  

吴曾贯，字涧莼，浙江石门人。嘉庆丁丑进士，官渭南知县。有《涧莼诗钞》。  

***平原咏东方曼倩***  

先生古贤豪，和风师柳下。大隐在朝廷，区区陋岩野。天矫云中龙，胸怀相吞泻。晦迹讬神仙，游戏亦聊且。焉有旷达人，妄想长生者。试观诫予诗，庭训斯无假。  

***杜家庙古梓行***  

杜家庙前古梓树，阅历岁年不知数。直从崖底出崖巅，偃蹇轮囷踞当路。黛色千寻撑碧空，苍皮百尺磨青铜。宵来蓦地作雷雨，知是枝叶摇天风。川岳锺灵生奇杰，千百万中得其一。何意双龙此蜿蜒，短长大小相俦匹。其上闻有神灵栖，云旂飘瞥雾马嘶。枌榆父老勤作社，神箫巫鼓相挨挤。间言仁庙南巡事，鸾皇发声著神异。至今铁牌题识明，康熙三十八年铸。乃知人物贵负奇，遭逢不计早与迟。此树讬根几百载，始得躬逢敕护时。又知持地慎毋苟，寄讬乾坤期不朽。假令野火得烧空，焉得长翘行客首。徘徊瞻望一咨嗟，灵气郁郁生枝桠。丞相柏生锦官宅，窦氏桂老燕山家。力支大厦诚能荷，莫向风尘愁坎坷。卻怜生长匠石门，材不材间犹剩我。  

***涿州***  

天意开刀剑，皇风肇冕旒。至今过涿鹿，终古怨蚩尤。慷慨寻遗迹，苍茫感素秋。羡他五陵客，生近帝王州。  

***邵堂***  

邵堂，字无斁，号子山，青浦人。嘉庆丁丑进士，官汜水知县。有《大小雅堂集》。  

***李壮烈伯哀辞***  

横海功名百战身，上将军蹶太无因。出师杨仆身先丧，必死殷侯语竟真。一槊威棱寒米贼，九重哀泪恤波臣。瞻天未遂平生愿，但画凌烟亦有神。  

厄闰龙蛇黑水洋，哀荣王命逮蛮乡。同仇难雪三军恨，恤死新加五等光。尚有游魂逃蜃鳄，定留毅魄扫欃枪。新祠金粟英灵在，闽峤千秋俎豆香。  

***江上***  

寒飙吹落日，江上雁先知。黄叶怀人地，青山载酒时。风声凉在水，秋色瘦于诗。对景成孤往，翛然契所思。  

***归云庵孙太初墓***  

策杖入林樾，苍凉一坞云。山僧老荒寺，词客此孤坟。古径无人到，鹤声何处开。挂瓢遗迹在，惆怅拜斜曛。  

***呈李许斋师***  

礼堂朴学世推宗，尺木难撞待叩钟。识字远承许祭酒，诂经孱守郑司农。名山副墨当谁属，落叶仇书肯自慵。记向扬云问奇字，草元亭外绿阴秾。  

翦茅小筑十弓宽，撰杖分尝{艹牧}蓿柈。家本长贫非宦拙，子因晚得当孙看。汗青绝业今原少，清白循声古亦难。七十县车成例在，未应蓑笠把渔竿。  

***过故邺城***  

王气霾沈井甃边，邺都往事付云烟。荒台上齧漳河水，废冢人耕汉苑田。芳草绿于长乐县，夕阳红似建安年。九原若起陈书记，为话西陵亦惘然。  

***荥阳汉循吏故闻熹长韩仁铭***  

闻熹邑长范史遗，荒榛断垅霾残碑。按出虎朝掘土得，为矼为碍吁可悲。经国以礼刑罚省，想见政肃风清时。迁槐里令辟书阻，不幸短命同吁嚱。校尉牒下丞与尹，竖石坟道旌所司。汉人质朴摈文饰，列传所阙名仍垂。摩挲文字感时代，如我作吏颜忸怩。方今吏局愈败坏，五蠹六虱织人儿。催科踊跃盗党获，黉校修葺城垣随。但无龃龉皆尤异，长官夸美无余词。兴利革弊数大政，彼及民事咸缺亏。吾闻循吏政浑穆，事如无事为无为。春风韶煦物不觉，句出萌达皆转移。龚黄仇卫人代远，姓氏寥落如娥羲。润饰吏事湛经术，从政令亦远时宜。汉家取士不拘格，牧羊牧豕执戟枝。韩君昔丁熹平世，党锢幸不遭诋訾。缓民急吏政本得，治谱千载无纷歧。司隶校尉亦长者，风劝良吏屏阿私。循吏少，民阜熙。循吏多，民怨咨。吏书上考作郡去，黄金白银胡累累。道旁碑石述惠政，姓氏不复居人知。  

***宋瓷箫歌***  

未央瓦甒缺不全，隗嚣宫碗霾寒烟。<王灵>珑陶器出天水，绣匣珠襦话惘然。刻箫以玉亦以铁，范土搏沙妙逾绝。一枝直榦遏行云，十指春寒弄晴雪。图画清明记上河，樊楼镫火夜阑多。参差织手当窗奏，窈窕娇喉背镜歌。牟驼冈下烽烟逼，从此箫身陷榛棘。一曲残山剩水声，千龄雨过天青色。惜不招邀汪水云，金台秋老话斜曛。长携雪窖冰天坐，如响青嵩碧洛闻。花瓷昔制陶人手，遗事宣和未曾有。青城应唱念家山，紫玉曾吹《折杨柳》。野火寒郊万劫灰，山河破碎剩箫材。官哥柴汝知何似，筝笛笙簧倍可哀。红愁碧恨春无主，月冷陶丘蚀风雨。不知埏埴纪何时，此亦中原乾净土。  

***龚璁***  

龚璁，字玉亭，遵义人。嘉庆丁丑进士，官山东知县。有《留春山房集》、《古诗钞》。  

***严州道中望浙西诸山***  

游吴还適越，扰扰走人寰。苔绕溪边径，波连屋上山。身随一剑老，心逐片帆还。远岫穿云翠，烟萝不暇攀。  

***宿袁州卻寄夏远雯明府***  

遥落暮天迥，飘飘愧此身。长桥今夜月，孤烛异乡人。道路同艰阻，生涯共苦辛．赠君从此去，霄汉有通津。  

***豫章旅寓寄家书***  

为客无时了，今朝独远归。还愁三径晚，自笑此身非。酒醒乡关远，镫残晓角微。题书频雁翼，为扫故园扉。  

***裕贵***  

裕贵，字乙垣，满洲旗人，杭州驻防。嘉庆戊寅举人，官礼部员外郎。有《铸庐诗剩》。  

***正月十二日北上留别西湖***  

春风吹冷段家桥，倦把离觞倚画桡。胜地昔游余梦想，新年远别欲魂销。孤山梅树开成雪，九里松声响似潮。此去燕台每南望，最难忘却是花朝。  

***和陈鲁山表舅氏咏白桃花原韵***  

玉树夭斜故绝群，秾华偏不染尘氛。波浮流水刚三月，春老东风已十分。崔护别来头似雪，刘晨仙去梦为云。琼瑶相赠无由报，影乱茶蘼日又曛。  

***方履篯***  

方履篯，字彦闻，一字朮民，大兴人。嘉庆戊寅举人，官闽县知县。有《万善花室诗存》。  

***同人宴张宛邻丈于憩园次夕复饮此***  

夙轸谢知音，羁怀媚幽谷。未知昨景迁，迭使游踪续。栖鸟识歌新，空径闻屐熟。月从海上来，光艳胜秉烛。瞬往即难追，晷移何太促。幸有沽酒人，与之期信宿。美人抚寒柯，揽袖泪盈菊。不惜尺寸心，岂徒眩凡瞩。  

***行至富庄驿夜坐怀刘青园***  

征车迟不行，骤行良非已。云待故人来，相期渺秋水。翘首空日夕，振鞭遽至此。明晨隔山岳，歧路所从始。三载饥渴怀，何由慰之子。远尊有湿衣，近烛无乾蕊。铎梦堕黄埃，寒蛩催夜起。题诗泪盈壁，君来请君视。  

***送季娴妹于归***  

南国有嘉稻，丛生陇亩间。析根各移植，厥实乃始繁。讬体为晜弟，骨脉相牵援。内外虽有殊，恩谊终无偏。女子既已长，一旦施衿鞶。遣行入他姓，同生若弃捐。成人固应尔，能无摧肺肝。矧翳吾与汝，手足何茕单。兄妹各一人，少小承欢颜。送子将于归，神凄涕泪潸。痛念我慈父，昔日俱爱怜。我母秉义方，育子勤且艰。吾长汝最稚，相差逾十年。中间弟及妹，幼弱遭摧残。惜哉汝次兄，学成身力孱。中殇弃其室，魂魄居岱巅。六人只存二，护汝如芝兰。提携兼诲诱，相爱无间言。汝生多淑德，质端不在妍。敏慧爱诗书，请益日几番。性情伉以直，辞语讷且娴。我父宰允吾，汝生已在官。继复刺粤西，万里随征鞍。嗟予求微名，京兆秋风抟。定省违晨昏，赖汝勤加餐。六年始得举，驰归霜隔天。我父不及待，弃我归重泉。悲苦欲追殉，犹恨身体顽。汝能侍父疾，送父凭素棺。宛转慰慈母，辛咽不忍宣。以此两相较，百倍胜我贤。我父为廉吏，身后无薄田。我从墨縗中，舌耕裹青毡。远游越五岁，负米思江壖。母衰仗汝侍，欲去犹迁延。有别长依依，有泪同涟涟。汝能识我意，百事使我安。爱嫂若事姊，亲悦若比肩。偕之奉母养，俾母忘忧煎。嗟嗟家多故，择婿良独难。汝筓又数春，我虑愁如瘅。今年策明良，我若星离躔。身言甘就试，幸厕令长班。致此胡足喜，禄仕如抱关。所欣天阙下，为汝得伯鸾。峨峨天水君，皎皎青琅玕。吐言金玉屑，走笔龙蛇蟠。卅年困骥足，守进天所慳。一朝凌风翔，乡赋振羽翰。计偕当仲春，先后来幽燕。夙契感离思，乍合生忧端。共伤倦游久，怅彼帏居鳏。比部二曹郎，戚友情相褰。为通两家好，愿作朱陈欢。问名未十日，献赋登金銮。我喜几欲狂，远过身高骞。问其何以故，遂忘食与眠。念予少兄弟，爱汝使之然。但惜桂苑才，试以烹小鲜。临廷仰帝简，作宰匡庐边。乞假得归娶，人羡锦衣还。请期既纳采，即咏《桃夭》篇。清门殊世俗，繁费皆可删。奁资一何薄，安得琼瑛盘。裁作四时衣，采绣亦斓斑。珠丝悬络索，双鬓垂螺环。约发玳瑁簪，缀以翡翠钿。缬带紫罗襦，玉绾黄金镮。琐琐饰众目，不足十万钱。布多杂彩少，箧面陈缃纨。吁嗟慈母意，欲语眉先攒。爱女思丰盈，怜子方贫寒。我今亦何为，终日起长叹。先人祇一女，随兄久迍邅。兹当吉礼成，心力敢不殚。尺帛一囊粟，即日甘分颁。筹思无可赠，赠汝三尺笺。笺中书韵语，滴泪和墨研。汝身虽强力，汝体多劳。冷燠小有妨，喘嗽辄纠缠。嗣今须护摄，勿使日削朘。喜阳怒乃阴，损益气所干。顺时遣郁悒，遇物谢忿悁。不逮事舅姑，既往莫可攀。岁时奉家祭，粢盛重洁蠲。将事必以诚，亲手濯豆笾。持家此为首，凡百敬慎先。夫子姑良朋，爱结今生缘。和顺久愈谐，谦畏斯无愆。刚则济以柔，狭乃规以宽。有无俱黾勉，得失无欺谩。抚视前室女，曲意使安便。人生凡所遇，安得期万全。人或忤我意，坦悦相周旋。境或小不遇，检躬惟益虔。汝为宰官妇，切戒奢与专。奢为天所忌，专为人所姗。外政期勿闻，阃阈若有阑。耀首辞珠玑，饫口乐瓢箪。镫火夜愔愔，束帛朝戋戋。古人重循吏，其室无佩环。异物不足贵，清明乃共传。积衣千万袟，暖身惟一绵。陈簋方丈满，饱腹惟一饘。贪侈亦何需，徒为招祸綖。子孙贵读书，富足易轻儇。幼齿乘高车，长大为执鞭。皆由贻以患，置抄使疾颠。概兹皆当懔，毋为俗虑牵。汝岂丛尤悔，吾情过拘挛。申申为此语，日省庶励旃。奴婢务矜血阝，勿令生烦冤。尤宜教以正，事上静以颛。好恶无偏向，乃克泯其奸。孤惸务悯念，分惠及杯棬。尤宜将以敬，慎勿邀誉焉。好誉谄乃进，虚壑何能填。言一漏者万，聊为明拳拳。词陋意则深，可如金石镌。补汝德未足，勖汝意未坚。取言贵切近，女诫拟重编。至若母家内，思忆毋沈绵。母年虽七旬，旧患幸已痊。康乐享期颐，福祐期明媊。汝嫂性虽愚，孝敬能乾乾。诸倒习占毕，质分堪陶甄。吾将官闽越，界通江右山。他时谋省觐，筍轿来归遄。汝心颇足慰，宜禁泪潺湲。望汝光两门，仪行昭蘋蘩。秋气正淑清，香发庭桂丹。锵锵八鸾驾，吉庆贺团栾。此诗勿再诵，诵者增悲酸。藏之琉璃匣，真气芬旃檀。  

***杨忠愍公空谷流泉琴歌***  

朱弦乍拂松风鸣，素丝夜泛清商声。枯桐寿世三百载，先生手泽天人惊。君不见在山泉清出山浊，壮气泠泠满空谷。杂耳淫哇未易除，雅操苍凉一何促。先生忠谊贯金石，余蕴兼能达音律。精思梦谒虞帝廷，亲受重华五音节。正乐原宜先正君，庙堂时事方纷纭。青词独煽冰山势，白简能酬玉阙恩。一疏将军误，再疏丞相怒。枷锁风吹彻骨香，刚肠百链金难铸。我观先生论制乐，选竹调丝自镌削。首和葭管次和琴，纬以埙篪合以籥。此琴疑即手所裁，铭文小篆书雷回。虬枝蟠跗色坚润，绿髹瑶轸生冰埃。端襟试鼓流泉意，簇吕钟宫皆入细。激越同惊变徵音，绀云紫雪凝天地。摩挲漆字悄三叹，自古龙门伤直榦。至人欲为《猗兰操》，浩气空存《广陵散》。姓字今如星斗光，伟哉人琴两不亡。袖笼湘水浸寒月，虚籁空山印碧血。  

***送支子翔凤翱出都***  

秋阴三日寒威遍，落叶萧疏隔轻霰。支君别我去江淮，清泪凝沙掩君面。少年走马凌燕云，争说名花满芳甸。千里心交似尔稀，一生诗骨无人见。肝胆文章百不宜，散雪搏沙何所恋。嗟君飘泊天东南，予亦苍凉赋游倦。但识羁栖胜奔走，失侣哀鸣不如雁。双毂盘峰激石湍，扁舟破浪催银箭。傥怜燕市十丈尘，为翦吴淞石尺练。  

***留别丁二仲乔***  

结带感殊乡，征帆又夕阳。诗歌中酒意，身手少年场。梅雨留人早，兰云入梦香。始知今桂海，别有古河梁。  

荔浦同舟约，经春燕不归。孤篷岂吾愿，别泪满君衣。爱日盟心密，餐霞世侣稀。相期云汉外，明德慰调饥。  

***苍梧道中怀唐大茝君***  

禄养今闻五斗难，更无枳棘可栖鸾。词人温尉才都减，羁客唐衢泪不乾。尽室天涯成俩帅，名卿世业问园官。别来春雨残花里，独醉应怜革带宽。  

***江上纪程***  

明波瑟瑟浪如环，晓泊江州正闭关。万顷碧烟飞入梦，不知满眼是庐山。  

***王之棠***  

王之棠，字石农，武陵人。嘉庆戊寅举人，官沭阳知县。有《雪鸿小草》。  

***沅州石屏歌在黔安作***  

湖南山地辰沅多，辰沅之山何嵯峨。其间怪石备形状，<石千>磹礌砢纷岩阿。小如道士羊，大如将军虎。正如菩萨庄，侧如罗刹怒，大都顽劣不足取。那知潭阳有山石转奇，中红外白分妍媸。去其肤壳之粗厉，忽开真面流胭脂。土人命匠刳山骨，朝镵暮■山之窟。雕成万象尽嵌空，钩心斗角何咄咄。画家作画粉本先，抹涂五采随增填。此将母赪作粉本，外施粲粲白章鲜。凌虚楼阁屏中起，烟峦竹木穷怪诡。翔禽容与舞鹤翩，譬如妙墨皆离纸。我疑九天阊阖开银宫，堆琼积玉森玲珑。其中物物均皓色，缤纷掩映朱崖红。又疑隆冬凛冽雪箱迫，雪山雪苑排江白。峨嵋六月光不消，余霞散绮一层隔。適来何处国工精，镌镵刻划通神明。千形亿熊一一毫发露，直令造化甄陶不得与人争功力，而于妙手惨澹经营成。自生此石有此刻，人间两美庸易得。不然或遇校书鲁，共倕无所施斤斧。古来美巧必兼赅，乃知良工需良材。无材但恨良工少，将毋名士生悲哀。沅州此物本恒产，搜奇不入冬官选。一朝上贡荐天庭，坐看云岫菁英显，何须啧啧壸中九华才不简。  

***鸬鹚桥晓起***  

破晓天犹晦，微飔绉碧漪。山云排树起，水气带寒吹。日闇晴难定，船迟岸不移。调停风力处，南北总参差。  

***许丽京***  

许丽京，字绮汉，桐城人。嘉庆戊寅举人，官浙江知县。有《兰园诗集》。  

***金陵口占***  

秋草遍南国，烟笼柳万行。鸦啼石城暮，云起蒋山苍。龙虎千年峙，莺花六代荒。长江呜咽水，原不为兴亡。  

***望西山***  

盘郁群山色，苍茫尽在西。河流穿地出，石势与云齐。鸾鹤凭虚度，芙蓉入望迷。仙人不可接，上下此丹梯。  

***送别***  

萋萋芳草绿，又是暮春时。灼灼桃花放，难为送别悲。马嘶国门外，舟傍潞河涯。此去多烟水，何人共赋诗。  

***抵家作***  

北望燕山飞鸟外，南来皖水白云端。芳辰载道难为客，游子还家胜得官。堂上慈亲仍健饭，膝前稚女解承欢。榴丹艾绿还佳节，醉泛流霞仔细看。  

***山路感怀***  

匹刀盘纡石径中，飞泉如雪下青空。龙藏大壑春多雨，虎过平林昼有风。草树已迷高士宅，丹青犹耸梵王宫。流连何处无光景，卻恨生涯类转蓬。  

***黄河***  

浩淼浮天至，回旋动地翻。阳关经百折，星宿合双源。禹甸成功著，尧乡梗患烦。分支归马谷，正派下龙门。绝域穷飞鸟，穿隄惧伏鼋。扬波连北卜，如带走中原。衮豫流偏驶，徐扬势共奔。桃花春汛阔，竹箭雪涛喧。今古常如此，功名不可论。符徒夸德水，材尽取淇园。亦有王横策，非无贾让言。灌田齐雨润，转粟若云屯。灾异由秦汉，经营及宋元。荣光曾偶出，旧迹讵常存。往昔洪流决，民生怨恨吞。秋风沈白马，使者拥朱轓。玉节声名大，金隄力役繁。哀鸣中泽雁，痛哭万夫魂。舟檝通淮便，泥沙合泗浑。经纶才不小，修筑道偏尊。瓠子狂澜静，彭城落日昏。一时留伟绩，万姓感殊恩。忠信涛能涉，纷纭舌可扪。几人思利济，有客拟腾骞。击目悲怀切，高歌气候温。饥民愁雨雪，古庙荐菽蘩。潦倒新诗卷，飘零浊酒尊。乘槎虚壮志，西望极昆仑。  

***李云章***  

李云章，字子文，号寿君，大兴人。嘉庆戊寅举人，官抚宁教谕。有《咫闻斋诗集》。  

***自桂林赴永宁州有作***  

桂林西百里，山势塞天绿。一径飞鸟外，盘蛇断复续。我身讬箯舆，愧彼行踯躅。仰陟牵长縆，俯注挽群仆。危跻顿层峭，旁涉眩屡曲。崖颓石压顶，磴削苔滑足。冥濛走腥云，惨澹入幽竹。舞风高树飞，吊月怪禽哭。都朗岭尤险，千仞擘坤轴。灏气反在底，那能辨岩谷。三台抱重巘，坚壁俨单复。虎豹昔纵横，兵戈费驱逐。我来属时和，山深暑不酷。掇芳閟仙赏，抉胜豁尘瞩。朝炊霞际餐，夜枕水声宿。扶持忘疲劳，山川喜淳朴。便作桃源看，端居岭清福。  

***乌龙岩***  

神龙不腾霄，恋此岩壑美。重冈掩幽邃，去郭才数里。仄径缘鼪鼯，攀萝上寻咫。绀宫嵌虚崖，浓绿抱窗几。炎暑到门尽，禅房气如水。风从山顶来，吹落高松子。老僧寡酬答，趺坐苔壁倚。游神出冥漠，视客等糠秕。惟有蝉鸟声，时时聒人耳。岩前碧潭净，倒影山翠洗。抱珠睡何慵，投石下无底。秋田望甘泽，我欲鞭龙起。  

***送人之湘中***  

不到潇湘地，人间未觉秋。帆随衡岳转，天入洞庭浮。雁影白蘋渚，笛声黄叶楼。何当招屈贾，一为伴牢愁。  

***寄题龙州官阁***  

尚忆吟秋舫，花围一水明。马人供菜把，蛇鬼避书声。小瘴桃榔雾，寒谯蛤蚧更。石阑题字处，应已绿苔平。  

***到昭州***  

暝色散村渡，炊声间舵楼。片云山背雨，黄叶驿门秋。旅宿栖无定，危程问亦愁。篙师耐辛苦，明日到昭州。  

***寄叶巢南***  

别来又见柳毵毵，漂泊盟鸥剩两三。此夕何人歌水调，一楼春雨梦江南。年华丝竹心多感，老病风花酒易酣。安得扁舟乘兴去，独携秋卷访云岚。  

***张振夔***  

张振夔，字庆安，号磬庵，永嘉人。嘉庆戊寅举人，官镇海教谕。有《介轩诗钞》。  

***题章少谷田园乐趣图***  

但言田园乐，老农积穀趣亦恶。不念田园乐，倦客思家兴奚讬。好风吹苗微雨来，几日观耘又观获。欣然一饱更何求，空向红尘插竹脚。行脚无停时，归田无积赀。忆昔读书未云错，祇今负耒嗟太迟。我家老农圃，颇能辨稷黍。十日不雨三日风，相逢只说耕耘苦。苦亦多，乐亦多，斜阳老瓦醉婆娑。左餐右粥一身健，儿壮孙生两鬓皤。门前植杖看行人，落日茫茫待渡河。掀髯一笑闭门卧，田园之乐乐如何。此景百年长在眼，此身千里那容返。薄田化作马足尘，赢得微官饱间散。鸺鹠啸树夜沈沈，蝴蝶上阶飞款款。披图使我发长吟。拟向先生借画本。  

***王言***  

王言，字健夫，号兰谷，仁和人。嘉庆戊寅举人，官寿昌训导。有《桂阳草堂集》。  

***题梅花雪屋图***  

昨宵梦踏孤山雪，千树万树梅花白。蓬莱仙人招我诗，飞身直入巢居室。嚼雪吟梅字字香，香沁入脾冰濯魄。醒来齿颊余清芬，陡展君图惊咄咄。分明画境即梦境，图中风景皆亲历。君家居近洪崖山，诛茅编作诗人宅。傍宅梅花千万株，雪夜论诗花四壁。我不能诗但爱梅，梦魂时绕西陵驿。君今蹑蹻亦天涯，相逢同人梁园客。谈到家山应黯然，辜负梅花冻封雪。君图亦非梦游看，梦固非真图亦失。是图是梦两不分，世事何曾容著迹。不如拉君同作西湖游，断桥残雪孤山梅。君哦诗，我衔杯，君诗不成我以斗酒催。洪崖笑拍林逋回，藐姑仙人促膝陪，梅花雪花卷作琼瑶堆。  

***李贻德***  

李贻德，字天彝，号杏村，又号次白，嘉兴人。嘉庆戊寅举人。有《揽青阁诗钞》。  

***哭垣侄***  

汝约吴阊去，春来返故关。离樽成永诀，衰柳忍重攀。流水入何处，荒园鸟独还。闺中前夜月，犹是望刀环。  

舟来迎尔妇，讵料肉先寒。生死登时隔，夫妻执手难。承祧才一月，归路又孤棺。吾道南行处，鹃声泣夜阑。  

汝父津门丧，滁江汝叔亡。一门多客死，两榇寄僧房。寒月初三日，悲风十二郎。藕花谿上路，人去倍荒凉。  

不羁称骏马，才冠大宗支。人正容青眼，天教丧白眉。药苓多病母，襁褓币旬儿。此恨凄何极，灵风飒素旗。  

***吴思亭焦山鼎铭拓本书后***  

今年二月扬江舲，烟中瞥见焦山青。鹅毛风利那得泊，枯木堂远心洄潆。夙闻周鼎不可见，仰首徒叹山岭■。延陵季子性爱古，忽示旧拓神为惊。司徒南仲名最著，出车常武功恢闳。毛公知人贵论世，文宣两属非调停。郑君据前以定后，谓此不与共和盟。后生疑信敢擢抉择，古今未必无同名。方叔召虎相先后，人表叙次如例星。王格周庙岂西伯，证以此鼎疑益明。可知名同代则异，此鼎当自中兴成。是时雕戈挽天步，玁狁既伏淮夷清。虎臣矫矫奏肤绩，亟于图室酬藩屏。无专受赍自郑重，入门卓立当中庭。史友册令司徒右，时制小异参礼经。彤矢鋚勒耀圭卣，玄衣缟韠尊葱衡。对扬休命不敢忽，归作彝器荐芳馨。万年子孙永宝用，至今呵护归山林。摩挲此本已神王，跋语况有乡先生。竹翁嗜古如菖芰，剖析奇字秋毫精。销金祸比爇书烈，余怒犹欲屏秦嬴。吾乡文献久阒寂，八万卷散留孤亭。流传手泽入君手，宝之何啻千琼莹。籀文墨妙两奇绝，展对恰喜冬曦晴。后尘欲步愧未肖，巨制益服华阳铭。  

***孙渊如夫子五亩园落成恭赋***  

脱却朝衫早杜门，《白华》志洁乐晨昏。曹南清节今无匹，海内儒林此最尊。四部图书王令宅，中年丝竹谢公墩。鸡笼山馆蘼芜涧，六代风流一例论。  

冶城久识郑公乡，又试经论付草堂。一沼水环三面曲，五松阴借半庭凉。倚阑手指排花地，散箧寻种树方。最是菜根滋味永，更营小圃爱蔬香。  

半为怡情半著书，地营五亩尽便余。会昌草木平泉记，独乐园林涑水居。人立软风晴槛外，春归新柳早莺初。参衙时有鸣驺过，应羡筠离一面疏。问奇人喜近烟萝，畅好清时载酒过。两汉师承经术重，六朝觞咏寓贤多。听来谈圃编延世，指到传镫仰释迦。多感师门怜立雪，入园先许醉颜酡。  

***孙士鹏***  

孙士鹏，字程南，遵义人。嘉庆戊寅举人。有《山水怡情草》。  

***峡山飞来寺***  

劈破峡山险，天风吹寺来。径从烟树上，门压浪花开。流水如不去，孤云时自回。禅林偶一立，清磬何悠哉。  

***朱葵之***  

朱葵之，字乐甫，号米梅，一号粟山，海盐人。嘉庆戊寅副贡，官景宁教谕。有《妙吉祥室诗钞》、《寿间斋吟草》。  

***海上望长樯秦驻诸山歌***  

海上群山如群龙，之而夭矫凌虚空。苍烟沈沈远莫极，欲翻鳌极吞鸿濛。其时秋净霜天高，西风扫叶澄林皋。群山仿佛露真相，上下飘忽随洪涛。或如龙首屼相向，峥嵘双角干云上。或如龙背走蜿蜒，横互地天殊俯仰。其余一鳞或一爪，雾鬛风鬓势尤矫。最后一龙尾忽现，似护神珠疑反掉。澉山迆东乍山西，紫澜渤汨中相维。蓬莱方丈不可到，望洋顿觉开心脾。须臾风怒波亦驶，牙髭暴长飞欲起。恍惚相随群帝骖，扶桑日射天门紫。  

***大风次兰阳日渡河***  

黄沙莽莽吹急雨，霜林败叶迎风舞。旷野阴霾疑有虎，道旁土舍三间宽。鸡栖豚栅兼牛栏，打门乞火停征鞍。枯萁饿啮驴言怒，隐约角声鸣鼓戍。大河前横不能渡，明星堕地天沈沈。寒鸡腷膊飞出林，仆夫整驾驰骎骎。竹箭洪湍盈十丈，一苇迎风时俯仰。马嘶人语河流广，曈昽曙色严关开。车声入市殷如雷，朝餐且覆尘中杯。  

***梦游武夷山歌***  

入闽有二愿，啖枫亭荔游武夷。宋香陈紫次第已到口，惟有升真洞天未及杖策穷{厂垂}{厂义}。朅来芝城中，快览名山志。雷文<兹瓦>甋虹桥板，神仙踪迹传灵异。精神所结梦寐形，恍偕篯铿二子同游戏。拍肩而挹袖，飞登冲祐宫。乾鱼之祀汉腊改，尚有颜行石刻留唐宗。阳开阴合互亏蔽，纷纷涧谷团青红。天柱一峰尤直绝，积秸仙蜕庋置从同同。西壁老鹤谁所绘，霜翎丹顶直欲抟天风。大笑度石梁，玉女忽交臂，镜台冠石俨然存，莫是鱼家双姊妹。云车风马恍愡游，三间精舍幽岩幽。棹歌声中山月落，隐屏我祖曾潜修。招呼王子骞，更觅不死药，黄心木桥路断不可上，一条雪练横空落。我闻武夷君，幔亭曾宴诸乡人。东序紫霞褥，西座红云裀。长琴者谁谢英妃，短鼓者谁高子春。可哀一曲三千载，至今惟见长松吟风，苍苔溜雨，三十六峰交掩映。山鬼独足行逡逡，峰回路转魂魄悸，蒲牢怒吼飞乌踆。大梦陡然觉，披衣行咨嗟。灵景变幻一弹指，奚童却进先春茶。戴我远游冠，著我登山屐。人生白驹过隙耳，富贵功名安足恃，老死牖下非男子。吁嗟乎！老死牖下非男子，五岳之游从此始。  

***寿山石歌***  

无诸城北山寺幽，蓉峰秀削传炎洲。地脉凑聚山气结，其间产石如产镠。等差估两计以值，籀画斯篆穷雕锼。客游闽峤羁，深岩拟博采。冯公弹铗出无车，冥搜步未探章亥。有客遗我石六方，重之奚啻珠百琲。模山范水镂奇形，龟纽螭文蟠异彩。最上艾叶绿，其次瓜瓤红。蝶粉鹧鸪斑，品第从同同。我闻岳渎有神灵，第一产士扬王庭。宝货亦足裕家国，职方贯利劳丁宁。最下之产乃玩物，坐令地骨遭天刑。南海采珠人，于阗捞玉客，歙龙尾洲端龙岩，砚材追凿人千百。石燕鼎赝辨谁详，市侩居奇争黑白。此山封自南宋朝，谢客作俑重绎骚。至今大洞成空嵌，方十里者地不毛。圣朝木不宝异物，文人何事恣搜淘。不然绿章告苍威，不然骍犊禋地祇。出云降雨神之职，勿生尤物为疮痍。石不能言喻以意，检点归装不忍弃。繙书更绎古人题，朱十有诗卞有记。  

***建滩***  

建山如连樯，络绎八百里。一百一十滩，建瓴势南徒。洄洑旋云根，崆<山凶>漱石髓。一线溪弯环，百折涧逶迤。滚雪跃过颡，殷雷骇盈耳。舟行此溯洄，人力必倍蓰。龙门转龙腰，象腹锯象齿。阿弥佛号虔，黯淡人色死。迄乎渔梁终，溯自水口始。每当一滩来，邪许声四起。密织交笮{亶}，纡行效虫豸。发引千钧危，风卷败萚委。出险乃入夷，由尺以及咫。篙一桨必双，晴行雨则止。我来值春三，长波皓瀰瀰。潆洄岸草香，披拂岩花紫。湘帆九面环，巫峡三朝俟。兼旬滞邮签，一叶寄行李。居然卅里程，长年已色喜。翻羡陆舆便，颇讶顺流驶。谅无缩地方，直作登天比。迟速不由人，安危守以理。沽酒酌金罍。烂醉篷窗底。  

***下方广观瀑***  

雪山夜颓银潢泻，水势行空若奔马。琳宫一角枕山腰，珠瀑环观宜在下。云峦{穴叫}窱开烟村，中有修竹藏寺门。寒山拾得不可见，一声鱼呗清心魂。寺门恰对前山麓，崖磴层层互起伏。殷地春雷走甲兵，洒空夏雪飞罗縠。侧出都疑琼树悬，横拖似避金松矗。万丈奔驰界赤霞，千番灌溉滋黄独。君不见，仙掌侧，匡庐旁，龙湫大小争颉颃。建瓴之势此为最，白龙首尾何昂藏。兴公作赋叹奇绝，至今翰墨流馨香。吁嗟乎！安得剡溪藤一纸，收拾青山入笔底。更谱怪松尺有咫，卧听惊涛长隐几。  

***偕彦山从子游卧樟楼观古樟循城闉访春草池次日由谢客岩登舟即以留别***  

古樟卧城闉，根内枝撑外。有如蟠曲龙，垂首作偃盖。四出纷鳞而，濛濛俯苍霭。一楼介其间，拥之若旌旆。想当城未营，枝叶靡有艾。自从鼛鼓兴，束缚苦无柰。正气养天和，内心轶尘壒。虽呈褦襶形，而鲜斧斤害。亭亭泰岱松，簇簇孔堂桧。彼势何郁葱，尔形鲜聊赖。南瞻海似杯，西望江如带。何当化龙飞，甘霖洒滂沛。  

甘霖霁颓阳，屐齿未云惫。雉堞纷四环，瞻瞩随所届。差鳞市廛胪，陟足泉石怪。仰看山果垂，侧听林禽话。纡行转陂陀，十笏画境界。明明谢公池，源流汇众派。隄柳碧尚鲜，涧荷红未败。依然春草塘，茏葱恍披薤。想其下笔时，同心磁取芥。一蓼忽千秋，诗成喜清快。亭台渺云烟，林峦俨图画。平生仰止心，于兹泯介介。惜哉谢客岩，未展石丈拜。行行语仆夫，明发途当戒。  

戒途复戒途，阿咸罗酒浆。藉兹情话联，一举累十觞。顺道访岩阿，云气何飞扬。亭深林影密，磴古苔痕苍。一曲复一转，巍峰呈中央。皱瘦罗绵擘，丑怪奇鬼僵。若笏若圭璧，面面环琳琅。如临斤竹涧，疑登西射堂。古碑不可读，字画猜凡将。胜览及仓猝，离情郁肝肠。挥手自兹去，一帆明河梁。  

***张其英***  

张其英，字实甫，号玮公，天门人。嘉庆戊寅优贡，官南漳训导。有《角山诗钞》、《澄远堂遗集》。  

***题宁柑堂湘游草***  

巴陵山色绿，湖水接天长。自古骚人地，于今春草香。夫君鸣画榜，高咏满清湘。似鼓云和瑟，灵飔戛暮篁。  

## ●卷一百二十八

***陈沆***  

陈沆，字太初，号秋舫，蕲水人。嘉庆己卯一甲一名进士，授修撰。有《简学斋诗存》。  

***晓行***  

破晓才分路，输啼响复停。大霜疑小雪，残月避高星。树影连村暗，鸡声带水听。谁家林馆静，幽梦未曾醒。  

***万寿寺七松韵***  

不雨何为怒涛吼，绿云横铺三十亩。生平入寺不拜佛，兹乃绝倒支离叟。二松在左二松石，三松当中相配偶。旁一大榆羞老丑，掉头意欲墙外走。灵根日月照不到，元气自贯天地后。我疑七松皆老龙，七龙上天成一松。不然何故非枝叶，一一变化鳞鬛同。传闻寺建自珰宦，幸未刻画遭俗工。譬如高人寄庑下，俊骨肯受凡夫容。六时常觉声沸耳，一尘不生何处风。安得长欃白木柄，劚取琥珀千年红。不愿食之寿无穷，亦不愿作十八公。但愿骨节撑玲珑，春气不死冰雪胸。歌成似闻松太息，白鹤下来烟外立。  

***半山亭望武昌大江***  

醉影怱怱拜佛幢，下山已听暮钟撞。间凭曲磴当松半，坐见轻帆与雁双。百里苍烟浮远塔，孤城落日背寒江。英雄胜概销磨尽，满眼风波一钓艭。  

***下风一首赠魏默深即题北道集后***  

直木无卑枝，清漪无杂鳞。君今甫二十，出语如有神。洒然风雨气，倾倒万斛尘。古风日芜秽，大道成迷津。各抱媕婀性，何以称诗人。遂如缁与素，渐染渐失真。贱子不量力，颓翮思一振。区区自怡悦，安计笑且嗔。把君北道集，怀抱生古春。流离浩满眼，凭车发哀呻。惜哉徒为尔，不救民苦辛。今当与子别，行矣各爱身。所期浮嚣尽，远与澹泊邻。  

***胡达源***  

胡达源，字清甫，号云阁，益阳人。嘉庆己卯一甲三名进士，授编修，历官少詹事，降侍讲。有《闻妙香轩集》。  

***寄春藻墨溪两弟***  

畏路风波险，平安寄汝笺。晨昏劳定省，琐屑累周旋。诗礼传家旧，文章报国先。弟兄俱努力，南北望拳拳。  

***有寄***  

拟向桃源叩玉关，扁舟一叶引风还。天边定有重圆月，海上宁无可到山。流水游龙喧日下，浮云苍狗幻人间。怜君别有心期在，莫触离愁入鬓斑。  

***徐士芬***  

徐士芬，字诵清，号惺庵，平湖人。嘉庆己卯进士，改庶吉士，授编修，官至户部侍郎。有《漱芳阁集》。  

***江州怀古***  

系马常念驰，笼鸟不忘飞。秋风莼鲈美，有讬乃遄归。束带见督邮，作令当知之。云胡受五斗，掉头在临时。田园自可乐，素心复与期。郡符虽不至，亦赋《归来辞》。  

芥子容须弥，不闻尺寸羁。道力驰猛虎，乃欲避虎溪。一溪限足迹，四大空何为。饮酒容渊明，戒律宽如斯。恐君白莲社，圆碍自相歧。作亭志三笑，匪笑忘清规。应笑杖端锡，不及虎穴窥。  

{艹垒}梩掩勿恶，人子谁不然。安得万千鹤，一一指窆悬。不闻五父衢，曼甫假仙缘。陶公忠贯日，乃云梦飞天。世俗好腾说，复谓寻牛眠。朝露旋零落，佳气存何阡。我欲问皋禽，仙融渺寒烟。  

昔行白公隄，遗泽见乡里。今来湓浦口，孤亭兀江涘。月白江风寒，凄音疑在水。当时迁谪感，岂为四弦起。达人有至情，触绪不能已。雍门弹瑟声，桓伊抚筝指。深心怀包别，商妇安识此。  

***偶感***  

尘世事纷扰，营营未肯休。孤云独无事，久与间人游。无心偶相值，淡极不可收。四岳自霖雨，萧然远龙湫。幽人心亦忘，相对长悠悠。  

东风好吹嘘，吹嘘绿成林。成林不言功，东风何处寻。亦有灌园客，抱瓮走庭阴。无心遇嘉树，不思梁栋任。亟呼寻斧斫，攻伐违天心。天心一何仁，嘉树回阳春。  

***阮灿辉***  

阮灿辉，字升甫，江西安福人。嘉庆己卯进士，改庶吉士。有《匏庵诗钞》。  

***野望***  

极目微茫处，濛濛山外青。天空云作嶂，岸远树为屏。野水穿田合，村烟傍户扃。遥林归倦鸟，暮色正苍冥。  

***沈鑅***  

沈鑅，字听篁，仁和人。嘉庆己卯进士，改庶吉士，授编修，历官给事中。有《自悦斋吟草》。  

***九月初旬有西江之行晚泊富春***  

离家才百里，时有好山看。城树延秋色，江波荡暮寒。鸟栖孤塔定，帆卸夕阳残。如此芳洲路，行行未觉难。  

***严州道中***  

浮云出层壑，日夕变晴晦。峭影逼峰尖，跼步危石背。下有百尺溪，蛟龙隐其内。桡声一水通，树色两山对。乳窦鸣潺湲，云根插叆叇。十里更回首，暮林环修黛。远景低渐昏，故园渺何在。渔镫倒影乱，沙月流光碎。浪迹几浮沈，清夜发长慨。屈指算归途，记取来游再。  

***朱国淳***  

朱国淳，字醴泉，号湘帆，嘉善人。嘉庆己卯进士，改庶吉士，授刑部主事。有《皇华集》。  

***秋怀***  

蟋蟀尔何知，乃使良士惊。草虫亦微细，能感君子情。独得气化先，非关不平鸣。客舍有瓜苦，延缘蔓枯荆。应候吐其华，粲粲黄金英。采之未盈掬，百虑忽然并。中夜不能寐，揽衣步前楹。落叶响空阶，凄然秋气清。  

***岳阳楼***  

层楼极目俯秋晴，万顷苍茫落照横。远势平吞巴子国，惊涛全拥岳州城。江湖满地关忧乐，舟楫何人耻圣明。安得渔翁同信宿，一竿烟水狎鸥盟。  

***蒋廷恩***  

蒋廷恩，原名棠，字传元，号香杜，一号香度，元和人。嘉庆己卯进士，官内阁中书。有《晚晴轩诗钞》。  

***刘碧鬟墓***  

何年小谪住尘寰，来鹤香消事等间。夜月有灵吟白雪，落花无主葬青山。一春梦短朱门里，千古魂归玉树间。檐铁新词谁卒读，杜鹃啼断血痕斑。  

***托浑布***  

托浑布，字子元，号爱山，蒙古旗人。嘉庆己卯进士，官至山东巡抚。有《瑞榴堂集》。  

***谒柳柳州祠***  

门对青山水满溪，丹黄蕉荔叶萋萋。已无报赛铜弦曲，剩有残碑玉局题。迁谪同时悲梦得，文章一代接昌黎。知公不朽英灵在，自有余光炳斗奎。  

***江山道中杂诗***  

一舟四面浸澄空，月色波光上下同。怪底邻船筝笛静，怕他龙女出珠宫。  

蘸波嫩柳绿堪怜，舞向东风熊更妍。眼底桃花逐流水，不知春思在鸥边。  

***再度梨岭和壁间韵***  

闽越分程咫尺间，峰如屏展水如环。龙收潭雨僧安钵，鸟破林烟客款关。风色苍茫瓯海树，秋容峭削浦城山。年来遍踏红尘道，一晌云栖始觉间。  

***五显岭小憩和壁间韵***  

不为篮舆倦，客知洞壑幽。禅栖空意识，树老阅春秋。深竹磵阿抱，野云山缺流。衣尘何日浣，一笑此句留。  

***钱宝琛***  

钱宝琛，字楚玉，一字伯瑜，晚号颐叟，太仓人。嘉庆己卯进士，改庶吉士，授编修，官至江西巡抚。有《存素堂诗集》。  

***淮阴钓台***  

汉家机智驭英才，国士遭逢绝可哀。一剑孤依真主去，双符虚拥假王来。庭中握手诬谁辨，卧内牧兵气早灰。他日歌风空太息，清淮古沛两荒台。  

***道旁***  

道旁僵卧马，撩乱飘风鬃。足下双烙字，官印依稀红。借问来何所，乌戈及湟中。曾从征南军，百战立边功。老病不见收，流落荒烟丛。当时列天厩，食料何繁丰。朝辞长安陌，暮刷幽燕踪。至今一仰秣，犹能生长风。  

***富家***  

富家广田宅，僮仆指盈千。门户付重寄，管钥任亦专。妻孥厌粱肉，服御争华鲜。一朝盗入室，分散如秋烟。帷盖不足惜，囊橐亦可怜。古来弓刀士，谁肯轻死边。卫霍大将才，煌煌照史编。驺御立功名，我思赵卒贤。  

***治病***  

治病如治国，药石匪妄投。君臣佐使间，大小理亦侔。人生精气神，浩荡天机流。阴阳既適职，体质分刚柔。肤革一以实，肓膏百无忧。菖蒲亦引年，丹砂亦可求。树本苟不固，病{疒童}谁能瘳。勿用扁鹊言，终从贾生谋。  

***白雁***  

关山渺渺两霏霏，倦翮横拖雪氅衣。芦荻风高孤影淡，稻粱岁晚素心违。平沙空阔飘清散，远渚依微下夕晖。不见红襟双燕子，年年争傍画梁飞。  

江湖何处定风波，万里冲寒练影过。夜色低迷青海月，晓霜暗度玉津河。羽毛高洁边尘远，心迹分明别绪多。寄语天涯羁旅客，鸥盟鹤梦未蹉跎。  

***杨九畹***  

杨九畹，字兰畬，号余田，慈谿人。嘉庆己卯一甲二名进士，授编修，历官广东南韶连道。有《巽峰草庐遗稿》。  

***吉安江上晚霁***  

急雨旋开霁，篷窗暑气销。夕阳明岸曲，湿翠隐山椒。章贡水初合，东南路尚遥。天公知我意，先为涤烦嚣。  

***张梦兰***  

张梦兰，字循陔，号湘畹，一号涉园，观城人。嘉庆己卯进士，官浙江太平知县。有《学未斋集》。  

***出南郭寻毕文简墓不得***  

西风禾黍响飒飒，峞嶪荒城云峰杂。野径苍茫阒无人，蝉声蛩语互相答。九原可作其谁归，我公大度殊巍巍。力赞莱公排钦若，契丹解得澶渊围。苦恨小邑无文献，借才聊为读书劝。盛德曾无抔土留，神鸦社鼓传哀怨。闻道画像亦被焚，香烟矗起团成云。一样子孙不识字，魏公村里趋耕耘。山河不殊风景别，茫茫古今电光掣。斜阳荒阪姑少留，九龙港口水呜咽。  

***登巾子山***  

双峰崷崒依女墙，纤径崎岖通上方。旧拟来游今始到，溽暑全涤西风凉。带山琳宇皆南向，矮垣横缭千年樟。稍前不浪舟尤稳，翠微高竦飞岚光。翠筠旁偃石壁峻，杂以野花缘纪堂。随潮帆影拂槛过，岛屿萦回江天长。西北群山来未已，横空旌旆时飞扬。城中万瓦鳞叠碧，郭外千畦云浮黄。凭眺独立无人径，山僧见怪询行藏。我谓仆夫勿饶舌，迩来埋首随韩康。归循旧途怕人识，左旋右折逾崇冈。卻到平地重回望，离离塔影凌青苍。  

***闻雁有感***  

无情如雁燕，来去有常期。况是年深客，兼逢岁暮时。旅怀凭梦遣，老景怕儿知。寂寂回栏外，寒风飐竹枝。  

***姑苏怀古***  

许越行成志已诬，黄池争长计尤疏。夫差自是甘忘父，西子何曾解拳吴。一曲空江迷步屟，千年冷月照姑苏。国仇难共家仇雪，遗恨堪怜伍大夫。  

***王文骧***  

王文骧，字云子，诸城人。嘉庆己卯进士，改庶吉士，官开平知县。有《西坪诗钞》。  

***秋夕***  

秋阴倒影照前溪，呜咽寒禽抱树啼。贪看云山归去晚，一钩新月竹亭西。  

***红楼***  

红楼九曲映红薇，面而朱栏绕绮扉。启户香随新燕出，卷帘花向美人飞。乍寻金谷春怀剧，旋隔银河好梦稀。从此唾绒窗外路，晚烟晨雨自霏霏。  

***郭鉴庚***  

郭鉴庚，初名聚奎，字莼香，信阳州人。嘉庆己卯进士，官高县知县。有《海粟斋诗钞》。  

***洞庭湖***  

万古衡沅水，苍波汇洞庭。地盘三楚阔，天入九疑青。兰芷骚人怨，鱼龙夜气腥。风帆杳何处，酹酒吊湘灵。  

***茅津渡渡黄河即目***  

秋声莽莽马萧萧，汝陕西来极望遥。三晋河山趋浴下，二陵风雨过中条。英雄故里人争说，井邑先民泽未彫。半载程途两万里，凭谁肝胆诉无聊。  

***周赓盛***  

周赓盛，字雨蕉，镇洋人。嘉庆己卯举人，官永寿知县。有《题蕉馆集》。  

***地安门外观荷花登酒楼和秋士***  

西池玉蝀波千尺，黄鹄低飞啄菱实。别有北湖千顷陂，万柄荷花净如拭。虾菜亭前酒客豪，酒旗十幅当风挑。长安酒人啸俦侣，蹇驴游策纷相要。南州孺子居邻近，暇日辄思纡胜引。更拈法曲唱玲珑，白日黄鸡此中尽。酒人几辈河朔才，逃暑我亦寻花来。花香绕楼楼在水，楼头词客歌声起。西山白云落酒杯，望断江南罨画里。江南词客歌采莲，田田绀叶摇风圆。判花纵酒一怅惘，夜梦已落江湖边。碧筒传杯饮秋露，贴玉团团堕寒免。君不见东华十丈软红尘，都是朝官马蹄路。  

***三月二十日游牛头寺***  

杨花扑面莺乱啼，乐游原上烟萋萋。野田棠梨红欲堕，远浦菰蒲绿未齐。朝来雨歇山似沐，终南秀色云鬟低。藓苔一径憩兰若，槃桓石磴风凄凄。牡丹已残芍药吐，红栏碧槛僧寮西。斋鱼粥鼓寂复寂，午鸡时一闻前溪。危楼缥缈著青碧，俯视万罫扶耕犁。杜陵祠屋在邻并，游客得句轩楹题。开元天宝已陈迹，芙蓉鳷鹊残春泥。第五桥边沽酒处，斜阳归路花骢嘶。  

***张家榘***  

张家榘，字静安，号蓉裳，湘潭人。嘉庆己卯进士，即用知县，改新化教谕。有《蓉裳诗钞》。  

***夜至九十六松山房次秋舫韵***  

间云无定岫，百里渡江来。流水孤村夜，蓬门一笑开。旧题看画壁，新雨过苍苔。今夕山中月，清光照举杯。  

***与中之再登揽湘楼***  

乞得间身暂故乡，菜佣驵侩溷何妨。洲浮烟树横官渡，帆带晴云下碧湘。老去山川浑梦寐，秋深风日足清狂。茶瓜急忆登楼别，粤秀吴趋道共长。  

***郭仪霄***  

郭仪霄，字羽可，永丰人。嘉庆己卯举人，官内阁中书。有《诵芬堂诗钞》。  

***钓鱼词***  

垂竿入烟水，笠钓青苔矶。水清鱼可数，潜跃皆天机。香饵忽在此，来去任汝为。白小连头来，浮沈掷我丝。岂必任汝逞，念汝太卑微。大鱼摆尾过，似有垂涎思。不念傥来物，趋之甘如饴。竿丝忽以动，尾鬛扬髵髵。初嗜亦云美，既吞方觉危。欲吐势已晚，钩距衔厥腮。磨刀鱼眼红，自分供脯麋。谁识大鱼苦，但见白小嬉。大鱼怨白小，胎祸诚汝基。白小悠然笑，汝言诚乃奇。汝腹亦已饱，涵淹恣膏脂。既不化龙去，徒令窥汝肥。又不选深潭，乃为香饵迷。谓今告众鱼，贪者自亡躯。  

***陪张鹤舫师吴白厂学博云龙桥玩月***  

滟滟明月光，幽幽风露夕。江火侵寒芒，林阴筛碎黑。沙滩更奇绝，石濑相抟激。蟾吐逐虬攫，下上金波掷。一个水晶盘，散作千圭璧。掬手嗽其华，荡胸生虚白。薄袂渐欲冷，清景别可惜。长啸一声秋，飞鸿远天碧。  

***同黎弼轩游慈云寺***  

野色开青霁，寻芳入翠微。溪声催碓转，云气薄人飞。春草牛羊健，阴山筍蕨肥。上方风景好，吾欲款僧扉。  

到门钟韵寂，照座佛镫微。一犬竹间吠，孤僧云外归。似吾尘汨面，输汝世忘机。蜗角成何事，高间野性违。  

***连小瀛参军招同陈大园学博消夏出示所藏魏伯子蔡白采所画雪梅山水长卷及宋元以来各名家墨迹画册诗以赠之***  

火云四射天宇红，祝融衙衙鞭赤龙。幽篁枯坐不敢出，折柬忽到信天翁。草堂热客无人过，袁安六月能高卧。朝来邀我作冻饮，入室耿耿寒芒射。山人掷笔散琼屑，万岫皑皑生眼缬。玉龙偃蹇银虬乱，坐忘曦轮蒸暑热。压屋顽云不肯消，粟肌斗觉寒萧骚。冷斋高挂太古雪，惟见梅花开寂寥。饮君酒，读君画，三朝宝翰郁精奇，与子盘礴消长夏。世上富儿爱水田，千金掠买何连连。画中山水人不要，往往剥蠹消云烟。怪君爱画如爱酒，万壑千岩落君手。卻防笑煞痴虎头，妙画登仙古来有。卓鉴眉公辨赝讹，君家墨宝何其嘉。归来云壑满肺腑，眼前突兀青山多。  

***迟徐九香不至有寄***  

一溪水竹难抛置，昨日光阴不再来。好句得如新雨至，奇书繙似古人陪。卻虞春色堂堂过，要勒名花缓缓开。独倚池亭望云树，徐陵何处怅徘徊。  

***寄怀南中兄弟***  

轮铁天街逐软尘，一官清冷自精神。人多喜气偏难老，家有书声未碍贫。雪爪寒分云外雁，梅花瘦共客边春。名场溷我终成累，输汝林泉洒宕身。  

***薄暮***  

夜气忽昏潢，江洲入混茫。远镫归岸渡，明月照渔庄。沙鹭栖烟定，僧钟过水凉。苍然人独立，诗思满林塘。  

***游普照寺怀古效山谷体***  

普照寺前尘不嚣，将军舍宅开堂坳。丛林郁郁青天高，公权健笔碑亭牢。当年寺富佛亦豪，上方钟鼓无暮朝。撞檐铁马声喧呶，媚佛求福纷牛毛。劫灰飞荡山寂寥，鹿女踯躅狙公号。阴房圯树生木妖，佛火无光山鬼骄。世尊潦倒沙弥逃，莲花高座长蓬蒿。腹脐剥落鼪鼯巢，霜零露渍风萧骚。行脚不见僧打包，募化无人输金刀。冷处谁肯纸钱烧，广生宫刹风景饶。头陀兀秃紫衣飘，士女杂遝相招邀。庄严缨络七宝翘，咫尺对望分壤霄。空门亦苦炎凉遭，何况人间富贵交。得势失势如风潮，安得龙公白丝袍，迎取钦老诛菅茅。  

***黄钊***  

黄钊，字香铁，镇平人。嘉庆己卯举人，官翰林院待诏。有《读白华草堂诗》。  

***天宁寺塔歌***  

般若寺中紫光起，普六茹坚作天子。一囊舍利何方来，九州学校同时毁。幽州古塔雄岧峣，二十七丈高复高。传闻石函乍安置，碣石山根恒动摇。开山龙象鞭神力，狮座居然镇鳌极。想当工匠执役时，邪许声中苦长日。开皇缔造几太平，身崇俭啬宽徭征。如何天性不悦学，独言释氏裁儒生。佛书谶纬增诬饰，鬼仙禽兽俱荒忽。《高僧传》里续奇闻，三十三枚剃头出。塔铃万个摇丁当，大野风沙折白杨。迷楼萤火弥山谷，不放阿傩舍利光。  

***苏文忠昌黎伯韩文公庙碑***  

井络一星出岷峨，度入牛女周天河。森然北斗灿南纪，精气互贯参羲娥。城南夜光烛万丈，蒙荆密莽同搜罗。韩祠断碑鬼物守，苏公奋笔如挥戈。失桑咸池大伞拥，祝融海若长绅柁。秕糠扫尽汰蜉屑，云锦织就遗龙梭。投文徒鳄遗衙吏，作书诋佛驱天魔。大荒披发返阊阖，焄蒿荐祀悲滂沱。丹黄蕉荔期肸蛮，水旱疾疫烦捴呵。精神在地若井水，至理妙喻无差讹。伊苏距韩三百载，元祐事略同元和。斗牛不神坐埋困，磨蝎守命遭谗诃。蛮荒窜谪等一辙，泷吏后有春梦婆。天其以我为箕子，要荒此意留则那。当时饱吃惠州饭，乌云红日楼头过。游潮六日访遗泽，韩山片石来摩挲。经师已少赵天水，子野绝粒为头陀。存神过化理则一，海潮元气相荡摩。潮阳儋耳两开辟，手凿混沌芟蓬科。此碑百世立师表，不与荆棘悲铜驼。雨淋日炙半蚀剥，尚镇魑魅褫蛟鼍。我来睹此思石鼓，两公旷代同赓歌。  

***八月十四夜舟抵惠州登合江楼拜坡仙像作***  

旧居合江楼，新居白鹤峰。首尾势相顾，蜿延如翔龙。双城断要脊，玉带桥联虹。新居旧有亭，肃公坐其中。乌云间红日，明月当清风。旧居近新焕，江楼复祠公。灵鳌夙奠极，磨蝎初移宫。我来值中秋，天水摇清空。公如照须眉，定为百坡翁。渔火见深夜，三五明星红。谯楼睡老卒，棋院醒青童。神仙自多情，应在丰湖东。  

***夜泊将军硖下雨声竟夕不寐间作***  

崖黑篷先掩，江昏酒未沽。见镫船影并，闻雨客心孤。此境偏长安，吾行出畏途。明朝盼晴霁，宿鸟暗相呼。  

***忠廉***  

忠廉，字鹤皋，满洲旗人。嘉庆己卯举人，历官两淮盐运使。  

***同人社集以春郊盘马命题为赋是篇***  

一鞭得意趁春晴，骥足腾骧出凤城。芳草路随新碧转，落花香踏软红轻。风旋势恰弯弓合，雪尽途将纵辔行。欲试骅骝开道远，麹尘十里柳烟横。  

***苏震占***  

苏震占，字柏庭，丰润人。嘉庆己卯举人，官钜鹿教谕。  

***春日赴大孤山***  

一辞桑梓遄征日，便是门闾倚望时。敢谓游春归缓缓，特因去国意迟迟。山横夕照人初远，柳上长隄月正窥。翘首乡关何处所，万里云树总凄其。  

***孙葆恬***  

孙葆恬，字劭吾，号少梧，善化人。嘉庆己卯举人，官桃源教谕。有《心太平室稿》。  

***晚泊***  

云水平湖阔，苍茫夕照斜。烟轻不著树，浪小未成花。炊火添鱼舍，柴关隐鹿车。推篷间徒倚，乡路望中赊。  

***过衡山怀罗荆溪***  

柴桑刘子宅，挥手岳云流。别意怜芳草，交情问白鸥。一尊虚夜月，双桨下残秋。何限依依柳，临江绾客舟。  

***和张晴崖秋夜书怀***  

西风摇落向江城，独卧空堂客易惊。一枕虫声邀月上，四山秋气逼镫生。甘于苜蓿中难热，廉到莱芜梦亦清。想见孤吟清不寐，自携苦茗手亲烹。  

***舟行野兴***  

草根虫语响啾啁，隔岸晴云晚不收。村落影斜人散乱，一枝轻桨下寒流。  

***王溱***  

王溱，字成旟，号清源，福建长乐人。嘉庆己卯举人，官福鼎训导。有《足雨宦诗钞》。  

***江郎石***  

渐与霞关远，前山紫翠重。望衡疑九重，擘华见三峰。楼殿云全晓，林峦雾不封。客途何太喜，晴日正初冬。  

***蒋蘅***  

蒋蘅，字拙斋，瓯宁人。嘉庆己卯举人。有《云寥山人诗钞》。  

***八月十四夜与刘兰心玩月贞元阁***  

胜友争秋爽，明河让月辉。况当凉夜永，复此清兴滋。随事命杯酌，移坐面澄漪。掬手弄珠璧，俯身鉴幽姿。理感意如获，晤深语亦希。竹露兼萤炫，草虫答涧澌。微风林际来，萧萧吹鬓丝。曰归匪兴尽，怯此单罗衣。清光转恋予，欲去尚依依。殷勤苔上石，应惜良会稀。  

***十五夜寻兰心不遇独往贞元阁踏月而归***  

之子期不来，独往践佳兴。招提绝人迹，松关閟幽蒨。皎月独弄姿，水木俱清醒。据石憩微躯，危襟竦虚听。满地走虬蛇，松篁摇不定。夜游多晴旷，况乃无人境。咳唾响深谷，虚堂如有应。飕飕山风至，簌簌林箨迸。心魂已凄动，四顾逾悄静。清极不可留，褰裳蹑莎径。不知露气深，星星草头莹。  

***建溪滩行遇雨***  

建溪之水多奔使，建溪之船薄如纸。一丝篾缆挂船头，附石扳崖不容趾。当其船石两相持，篙曲如弓缆如矢。舟子呼号声欲嘶，商人愕顾面余咫。而我冻缩如寒蝇，裹头兀卧篷窗底。忠信涉险讵无凭，雷霆助虐胡为尔。白昼晦冥忽如夜，黄流暴涨浩无涘。前村迢迢不可即，仓卒拏舟入芦苇。黑云随风掠船过，疑有神怪相驱使。霹雳乱绕山前后，电光只在船首尾。谁言建溪水清浅，安知不有蛟龙起。雨霁心神稍收摄，船行险阻殊未已。坐思垂堂古有戒，其奈劳生无定止。平生不出里闬门，羡尔千金田舍子。  

***曹应枢***  

曹应枢，字秋槎，号尊生，瑞安人。嘉庆己卯举人。有《梅雪堂诗集》。  

***城南雨望***  

野色上荒亭，风来酒未醒。雷吉嶂裂，龙气一江腥。远树沈云黑，重岚带石青。扶摇如可上，鼓翼赴南溟。  

***宿净慈寺***  

返照入林扉，小憩前山寺。岩际生佛光，竹间闻猿唳。静卧松林风，悠然会琴意。残经白马来，漶灭数行字。优钵散幽芳，伽陵发清吹。夜色澹无影，四山惟月气。道心苦未深，时与白云生。虚光盈吾襟，了了此初地。明朝下山去，境过情无异。  

***吴山寓舍柬端木鹤田先生***  

笙歌晨夕听吴趋，湖海元龙气未除。文簟风生秋说剑，高斋烛烬夜投壸。吟情浙水涛飞雪，归梦苕溪月满湖。吾欲相从琴啸侣，不知曾许入林无。  

***渡扬子江***  

临流不尽古今情，眼底金焦画未成。南北中分谁设险，英雄百战半留名。残钟月落瓜州渡，暮柝风高铁瓮城。酾酒舵楼歌一阕，鱼龙惊起夜潮生。  

***崔旸***  

崔旸，字时林，号月沽，庆云人。嘉庆己卯举人。有《月沽诗草》。  

***饥民行***  

蒙裾复辑履，饥民卧道旁。不食问几日，欲语泪千行。去年河水涨，河西秋稼伤。严冬寒且饥，老幼多死亡。残喘延至春，乞食来此方。昨日过朱门，瓜牙如虎狼。今朝叩蓬户，十家九绝粮。命已悬旦夕，恨不死故乡。低头不复语，面目色凄凉。欲救无寸柄，徘徊空断肠。  

***杨大章***  

杨大章，字海樵，武陵人。嘉庆己卯举人。有《海樵遗诗》。  

蛮月挂青树，荒风吹绿林。云经三楚湿，天入九嶷深。古洞门常闭，阴崖路自寻。雨过斑竹泣，红泪落猿吟。  

***张湘任***  

张湘任，字宗辂，号笠溪，平湖人。嘉庆己卯举人。有《抱璞亭诗集》。  

***平湖乐***  

平湖湖水清且涟，春风满路摇画船。弄珠楼头一凝眺，远山初月光娟娟。三月才过交四月，牡丹未谢啬薇发。黄鱼市上带冰来，绿筍园中和雨掘。二三朋好相提携，间来湖上酒具赍。笑攀垂柳衣黏絮，醉踏落花香作泥。风光如此良不恶，见惯司空浑淡漠。身在他乡忆故乡，今朝始识平湖乐。  

***简钧培***  

简钧培，原名厥良，字梦岩，顺德人。嘉庆己卯举人。有《觉不觉诗钞》。  

***过溱头桥读桥上碑记知为郭林宗访汝南处***  

澄之不清淆不浊，一水遥遥隔芳躅。长虹驾空石砺齿，兴来踏月深怀企。几日离居鄙吝生，两心相印槃阿矢。由来处士虚声尚，隐囊玉尘标清望。论治要争伊吕先，抗怀宛在黄农上。岂知家国误虚谈，正坐身心习疏放。责实知谁副盛名，汪波千顷汝南清。朝廷自著钩党籍，乡里终留月旦评。角巾垫处停华毂，一见倾心写金玉。对客谁夸御李来，入林岂信攀嵇独。想见扶阑并辔游，渺渺烟波人上头。赠芍已忘周岁月，题桥谁续汉春秋。桥下丰碑作人语，似记前贤曾住处。峻极嵩高入望遥，流水无声背人去。  

***鹰雏行和黄树斋同年爵滋***  

炎风扇空火云炽，赤日腾腾百鸟避。羽毛虽丰非所遭，不信尔鹰能自豪，且向大树将翔翱。树上寄危巢，树下坦行路。雏饥求食母为哺，谁知反触行人怒。绕树三匝枝无依，尔雏弱小斯见羁。别离生死不相顾，母鹰当亦愁高飞。可怜得食还相觅，人海茫茫地频易。住久阶除性亦驯，早经忧患神犹惕。母鹰日昨檐前呼，频来频去声乌乌。读君新诗我增感，天涯病羽伤羁孤。解绦纵去亦何有，只恐云霄忘回首。本无责报听尔为，尚有余思待君剖。君不见西风转瞚辽天廊，平原漠漠鸱声恶。刺空愿尔慎驱除，毋令累百输一鹗。  

***行乐昌乱山中***  

境僻斧声绝，天高入影微。乱峰青不断，孤树绿无依。踪迹惭蓬转，逍遥羡鸟飞。山腰有茅舍，补屋待云归。  

***谒张文献祠***  

千仞居然一径通，名臣俎豆至今崇。试将廊庙擎天手，犹著家山辟地功。揽辔频闻徵草泽，当关曾此失英雄。如何朔雪炎风里，每向歧途叹转蓬。  

***汪棨***  

汪棨，字易门，元和人。嘉庆己卯优贡，官安徽太和训导。有《潄润斋诗存》。  

***泊舟江浒***  

沽得新丰酒，来停京口桡。江声寒挟雨，人语晓乘潮。地控南徐险，山连北固遥。扬舲待明发，泼眼又金焦。  

***邹志路***  

邹志路，字义衢，号仲虎，又号狷斋，钱塘人。嘉庆己卯优贡，官宁海训导。有《狷斋诗稿》。  

***小隐岩题壁***  

将军射虎处，林壑极幽深。瀑细下寒雪，树多成昼阴。天留招隐宅，人有避尘心。欲问岩栖者，劳劳不可寻。  

***陈继昌***  

陈继昌，初名守壑，字莲吏，临桂人。嘉庆庚辰一甲一名进士，授修撰，历官江苏布政使。  

***和祁春圃学使谒青浦孔子衣冠墓诗***  

圣迹捴呵陇树寒，略如原庙奉衣冠。朝宗入海汪洋水，只有三江得势宽。  

***许乃普***  

许乃普，字季鸿，号滇生，又号经崖，钱塘人。嘉庆庚辰一甲二名进士，授编修，官至吏部尚书、太子少保。谥文恪。  

***题李桐村冷泉待月图***  

冷泉出危峰，亭中极幽敞。空翠落秋影，虚白涤尘想。恍疑仙人来，蹁跹曳鹤氅。笑揖图中人，赠以工卩竹杖。飞泉不到处，松心自孤往。明月照吟襟，遥情挹秋爽。  

***兴京道中***  

雷雨昨宵过，郊原气莽苍。群峰相紫翠，万树各丹黄。空谷马蹄碎，夕阳人影长。停车寒更甚，星月满衣裳。  

***和琴坞耶谿渔唱绝句即题王椒畦图后***  

秋风一棹水云迟，日日船头理钓丝。间煞浣纱人未去，为君临水立多时。  

江湖催梦渡钱塘，归隐烟波忆故乡。听取年时携酒处，手栽杨柳比身长。  

***壁上琴是室人汤采梧故物感赋***  

七弦涩似九回肠，线迹尘封古锦囊。魂魄有知应恋此，性情相得未能忘。阳关雁落边云白，楚水龙吟晓月黄。一片商声最萧瑟，当时倾听已神伤。  

***张洋河***  

张祥河，字诗舲，江苏华亭人。嘉庆庚辰进士，官至工部尚书。谥温和。有《小重山房集》。  

***礼烈亲王鸣骹箭歌***  

兴朝骑射首肄武，武爵善射名十五。烈王艺具贯札神，<骨孝>箭森森传秘府。关东定檄开营门，塞山秋高旗帜翻。红轮悬的射羊眼，万众听鼓昼不喧。白翎金簳插腰后，满月弓开霹雳手。过箫风疾烁电奔，主皮堕空革音厚。其制六孔觚浑圆，非铜非铁骨角穿。怪鸱一声出林外，下应击鼓声阗阗。传箭流星走千里，射马射人此余技。更嬴锁云伯仲间，黄帝乌号等间耳。独讶笴长三尺强，飞蛮尺六倍尺量。垂天舒翼状张拱，想见英姿帝座旁。留遗夏服鲛函饰，令德有铭栝可勒。玉牒当年并策勋，肃王夭毙黄巾贼。  

***宋拓玉枕兰亭歌***  

兰亭一百十七刻，理庙秘玩归平章。权奸奇计事风雅，定武影本明镫旁。缩成小体五字损，觥觥武爵酬廖王。洛神当年并镌玉，于阗灵璧争辉光。杭州一唱歌舞绝，谁其拓者声琅琅。性命毛轻物山重，前有赵叟今萧郎。遂令怀璧后人戒，孤儿负石空逃亡。我思昭陵閟茧纸，玉碗竟发天苍黄。戎温无赖委瓦砾，钩填真迹推初唐。斑斑要录姓名具，褚冯韩赵诸葛汤。馆客称功技狡狯，福华撰罢摹欧阳。此书无异辱金辱，妓围朱蜡罗东堂。休论葛岭半间废，已见赵家全土荒。珠玉侈心建多宝，冰山失势难久藏。木棉肯为天下死，惜未俱碎投河漳。名流工作荔支喻，肥瘦乃复穷銛铓。咄哉虚舟遇静君，宋刻宋纸拓最良。同时退谷字藏颍，两公一笑临池狂。世间抵掌优孟辈，痴蝇讥恐贻南昌。何如涤笔向湖水，蟋蟀秋高金粟香。  

***仙霞岭***  

仙霞何岧峣，三关控岩口。草来辟宋帅，凿道通地纽。一夫当莫开，奇险良可负。所以开国初，收闽独在后。  

山民种山田，绿云无隙地。插秧高下阪，引泉得水利。即看涧壁间，瓜棚亦横翠。棱棱如列眉，真香动凉吹。  

十里一亭堠，岭腰散花竹。松毛架曲阑，椶片盖高屋。此邦殊秀文，吾将邻是卜。居人在山中，日习不知福。  

我行玉露秋，酷热盛中夏。一瓢疗渴羌，玉花潠泉罅。有时陡绝顶，何异云车驾。一笑奉使来，真是从天下。  

***文信国公祠唐云麾将军李秀残碑用坡公石鼓歌韵柬■堂京兆***  

京畿曩咏岁丁丑，古墨斋名景李叟。未识残碑苔藓文，今看劲笔龙蛇走。卓哉好古少京兆，石拓摩挲开笑口。新诗旧记相伯仲，石门平湖若先后。堪嗟六碍留止二，何异石鼓文存九。笔陈希踪大令王，姜芽敛手九和柳。当年范阳镵翠珉，兀峙秦中望珠斗。两书云麾最惬心，千载风生见回肘。世间神物有通塞，一则亭台一蒿莠。良乡博士乃瞽天，闽人董生真石友。重毡遂喜辇驼背，大药终非弃马彀。模糊镜上骞凤鸾，漫漶行间杂科蚪。光价腾时始完平，咏歌纪事惟商耇。繄公直节著开宝，不顾群奸互唧嗾。信国丹忱共日星，神祠素壁依尊卣。升香肃肃来生徒，奏鼓蓬蓬警蒙瞍。观经何啻门鸿都，阙字难稽山岣嵝。依稀圆壁瓦砾残，洗刷清泉尘网厚。大梁携归一已私，前尹流传万历某。墨华古月宜碧空，宦橐黄金等乌有。何如艺苑示戈磔，顿使幽岩脱械杻。坚贞不碍砺角牛，巧诈还当嗤瓦狗。延陵微意寓激劝，柴市忠魂得配偶。方今太平任儒术，起化黉宫首善首。正气堂堂式仰瞻，伪学纷纷亟攻揞。读书益智文可绎，广孝移忠义有取。欧阳集录富金石，昌黎进解磨光垢。真贻模概国士资，况置豆笾官吏守。珊瑚不减交柯珍，杞梓无妨数尺朽。岐阳高唱凤翔龢，欲附长篇此同寿。  

***永州***  

芭蕉万本绿为天，潇水城南湘水连。笔冢千秋留醉素，赋才一夜忆何涓。得名溪谷愚非辱，写胜山岩淡益妍。明日浮桥徐按辔，出疆难别是云烟。  

***道中书所见***  

峰角花秾不可攀，峰根草长又谁删。驮从急溜声中过，樵向浓云影里还。千百杉松排岸直，两三雅雀啄泥间。好山惆怅无人住，竹屋何尝著一间。  

***徐宝善***  

字廉峰，歙县人。嘉庆庚辰进士，改庶吉士，授编修，历官御史。有《壸园诗钞》。  

***酬汤海秋仪部***  

我昔宫亭厄于水，赤脚夜踏鼋鼍宫。君昨长安危于火，白昼吼空飞赤龙。我时与君不相识，猿鹤幻化随沙虫。君不死于火，我不死于水，玦环櫑具如隽生，世上谁为■公子。黄金台倾易水枯，燕市落落亡屠沽。狂歌逢君忽青眼，诵声金石出户枢。纵横上下商述造，但贡直戆忘阿谀。平生奇险各举似，疣赘翻笑吾生愚。脱我昔年从阳侯，扬舲北渚骖赤虬。首乞玉皇诏，永奠黄河流。忍使金钱百万縻帑藏，岁岁溷杂泥沙投。君若化祝融，定觉曶爽开群蒙。九幽日月万古照不到，悬以两目代烛龙。天公嗔汝太多事，罚令不死使以文字镌心胸。君官仪曹冰雪冷，啗咽鲑菜甘奇穷。我官词垣乏仙骨，笺注《尔雅》成书佣。我矢歌，君酌斗，人寿百年世何有？御龙豕韦奚足夸，志士古来期不朽。  

***独有***  

独有儒生拙，端居抱百忧。诗分余日补，病泥古方求。四海几青眠，三公谁黑头。东南民力尽，江水极天流。  

***相见篇和黄树斋鸿胪***  

相知不相见，见面当见心。两意隔山岳，同气乖商参。禹迹画芒芒，尺步邈秦越。谁将忧乐意，四海视一室。相见不相知，不如弃路隅。休戚岂弗顾，貌诺心转渝。相见尚复尔，不见将何如。  

***哨鹿行***  

阴风夜吹关月黑，夔魈野窜麏狐逸。空山无人夜气森，丛薄呦呦鹿声出。以人{口繇}鹿蒙鹿皮，淘河作管簧膜吹。一尘呼群百麚集，哨声初停羽声急。摧毛裂角迸血红，深林三日闻腥风。木兰秋狝典礼崇，翠旓云罕张军容。斯门爪士止齐肃，旃裘毳幕屏藩雄。合围杀气回落日，手搏赤豹拖元熊。此岂吾皇乐游畋，世治要不忘兵戎。银盘赐出拜异数，士卒凫灌皆雍雍。即今遗孽方陆梁，柯坪已报歼温禺。磐槀布露亦何有，笑尔隍鹿徒梦梦。  

***辟疆古园歌***  

长康家贫无一椽，十载藏身万人海。袖中示我新画本，中有先人敝庐在。九龙峰高翠入云，名园草木酣青春。参军爱客主坛坫，二泉觞咏如龙津。拥书不殊南面王，洗耳甘作繇东邻。眼看铜驼卧荆棘，小园兰成空怆神。百年劫火红羊换，竹瘦杉枯瑌甃断。遗老犹传颜阖家，行人谁识陈陶观。吾家遂园傍玉峰，禊饱远续兰亭踪。主斯会者尚书公，鸿胪作图写貌工。图中一一须眉雄。吁嗟乎！卫公平泉成白地，世阀空绳隤岂攵裔。尚闻铅泪泻金仙，何况区区故侯第。读君《甘州曲》，令我心烦忧。名山君自垂千秋，鱼袋绯衣安用求，百不及君一事优。鸱夷傥逐五湖去，我已松门营菟裘。  

***徐宗幹***  

徐宗幹，字树人，江苏通州人。嘉庆庚辰进士，官至福建巡抚。谥清惠。有《斯未信斋诗录》。  

***石莱道中***  

万山簇立峰头直，十人肩舆行不得。悬崖倒盘出自穴，阴云湿衣马喷血。怪石千丈虎狼窟，飞瀑挂空碎明月。涉水无舟奴赤脚，巨鱼逆流纵大壑。人迹不到行且卻，十里百里无村落。深夜冥冥走空谷，幽邃得无奸宄伏。瞥见镫火数椽屋，门户不闭种松菊。今年山田秋大熟，不知盗贼知耕读。  

***燕园小憩寄赠泰安诸同人***  

顿与名山远，还同木石居。横琴无待月，垂钓不求鱼。园小偏宜水，官贫尚有书。几竿修竹影，独坐爱扶疏。  

偶然离束缚，终未脱嚣尘。红蓼思乡国，青松见故人。山空千佛古，池暖四时春。寄语同舟侣，长途又问津。  

***舆中口占***  

远山皆为云，近山只见石。山前石头青，山后云头白。叠絮堆奇峰，飞练挂空壁。时来襟袖间，相去不盈尺。罡风忽吹去，山天同一碧。  

***华州道中望华山口号***  

燕赵齐鲁山之东，自东而西中州中。五岳已览恒岱嵩，勃勃云气生吾胸。中原山尽入陇蜀，一年两走华山麓。但见万马脊竦波涛奔，跨鸾骑凤朝天门。缥缈玉女满头雪，欲洗不洗空留盆。饱看山色日百里，三日仍在山之根。瓜皮皴皱斧劈谁，画工仙人五指落。太空隐隐唐槐汉柏周秦松，夜碧时或闻清钟。安得两腋生翅飞上去，一旦三周天外之三峰，手搴脚踏千朵万朵青芙蓉。  

***杨庆琛***  

杨庆琛，榜名际春，字雪■，侯官人。嘉庆庚辰进士，历官山东布政使，内用光禄寺卿。有《绛雪山房诗钞》。  

***丁丑闱后作***  

白日黄鸡急景催，风光五度此徘徊。三年望眼乃如梦，一寸春心肯遽灰。狂蝶舞残飞絮影，晓莺啼过落花堆。碧桃红杏无消息，空说长安走马来。  

***水云亭远眺***  

虎岫螺江外，秋山无尽青。双流趋马渎，孤塔耸罗星。天远布帆小，烟低岩户扃。水光与云色，历历上间亭。  

***囦关晚泊***  

驿楼人语水窗应，榕叶溟濛暮霭凝。门外风威狂似虎，酒边镫影小于蝇。南来系缆刚消浪，春半行舟正泮冰。领取谿山即图画，疏逢烟水写吴兴。  

***李璋煜***  

李璋煜，字方赤，一字礼南，号月汀，诸城人。嘉庆庚辰进士，历官广东布政使。  

***都门冬日送宫生爽斋归里***  

不作三年聚，宁知一别难。相依怜拙宦，濒去劝加餐。秘笈谁同校，征衣念汝寒。地逢旧雨，传话报平安。  

高堂欣撰杖，稚子解牵裾。为拓山中碣，还排架上书。谁能禁小别，转使羡家居。记取春冰绊，临风正跂余。  

***赠朝鲜进士金山泉***  

高斋响檐溜，庭树生春风。繄予二三子，苔异岑则同。君乘果下马，入门气冲融。汉仪制仍古，秦语译难通。挥毫传四座，奋迅如旋蓬。壮年文采绚，簪裾世业崇。乃兄玉堂选，持被勤在公。晤言幸良觌，藻咏凌秋空。感兹发遐想，神游东海东。  

我闻都平壤，郭外山嶙峋。上有胥余墓，礼义牖斯民。八条虽半佚，人悫俗则淳。谁与绵道续，圃隐超等伦。微言尊洛闽，后进排王陈。臣节炳河岳，圣庑陪明禋。惜哉历星纪，著录多沈沦。渊源一回溯，君独追音尘。日本衒秘笈，绮丽不足珍。研精《洪范》理，力将《大雅》振。所期更努力，朴学传其人。  

沃沮高句骊，旧隶朝鲜地。南闾并右渠，四部汉所置。曩读班范书，略能观大义。览兹箕田图，画井食其利。七县设岭东，三州分牧使。为问王险都，今昔应殊异。甑山浿水间，指画穷奇閟。东译史尚存，海舶遥相寄。  

***俞焜***  

俞焜，字昆上，号云史，钱塘人。嘉庆庚辰进士，改庶吉士，授编修，历官湖南衡永郴桂道。殉难，赠光禄寺卿，谥文节。有《取斯堂遗稿》。  

***徐左甫遗稿题辞***  

一编剩作吉光看，老眼摩挲忍遽刊。底事兰膏还自爇，悔教溺苦钅朮心肝。  

昂昂千里失名驹，嗜学应嗟此日无。我亦惊心泡影幻，廿年清泪洒童乌。  

***冯询***  

冯询，字子良，番禺人。嘉庆庚辰进士，历官吴城同知，署九江饶州知府。有《子良诗存》。  

***罗浮子日亭观日歌***  

东海浮山并浮日，日光射空海底出。浮山日涌罗山来，两峰摇摇势欲失。铁桥互天天汉低，天风浩荡云凄迷。淋漓元气渺不测，忽惊天外鸣天鸡。乾坤草庐半空起，四百峰头一亭峙。中有苍茫独立人，元精耿耿双眸视。本来南国占离明，文章天上摇火精。收拾蛮烟炙炎海，海市忽散鲛人惊。珊瑚万树若列炬，照见山河了如许。蓬莱并入金镜中，一角分明失左股。黄尘更变水浅清，劫灰飞尽玻璃明。何时晞发最高处，顾盼目极东南溟。  

***长新店题壁上画马***  

买骏无人入燕市，一片雄心为谁死。精神满腹气压纸，壁间飒飒风尘起。主人待汝恩不轻，购汝饲汝绘汝形。龙骨先摹神气力，兔毛更染好颜色。晶莹夹镜参差钱，羁金络玉装宝鞯。势欲飞腾卻不去，回头似待王良御。至今落拓犹英豪，雄姿卓荦顾视高。主人挂向长安道，相看共叹风尘老。年深墨汁还淋漓，按图试问画者谁。名姓不遣俗人识，英雄埋没胡可知。卻看图形感沙漠，马闲亦是麒麟阁。  

***祁门舟中***  

一脱官衫百体便，卧游虽暂亦缠绵。树知尘世百年事，花送春人十里船。白日纵歌宜放鹤，青山埋骨有啼鹃。不知寒食清明过，只觉韶华在眼前。  

***赵亨钤***  

赵亨钤，字印浦，一字荫圃，易州人。嘉庆庚辰进士，历官古州厅同知。有《荫圃小草》。  

***谒武乡侯祠***  

南阳肃拜卧龙祠，怀古苍茫有所思。三聘就徵莘野侣，千秋知己杜陵诗。功名管乐卑无论，鱼水君臣乐可知。明日襄阳又投宿，更无泪洒岘山碑。  

***感春***  

一例春光发旧枝，长松古柏独迟迟。东风亦有偏吹处，桃李无言尔自知。  

***重阳日唐梧庄置酒于临佛阁醉后题壁***  

豪宕谈心剧有情，天涯高会两忘形。孤帆远浦秋无极，细雨斜风酒易醒。宦海同心伤落寞，玄都旧树半雕零。醉中误解君谟句，青眼看人万里青。  

***张扩廷***  

张扩廷，字海丞，南皮人。嘉庆庚辰进士，改庶吉士，历官叙永同知。有《西园诗钞》。  

***雷阳署中作***  

一片孤城万仞山，官衙高踞翠微间。近司陇上牛羊牧，遥控云中虎豹关。边徼风清鼙鼓静，市夷日照毳衣斑。披图莫叹南溟远，且向岩疆长百蛮。  

***江百禄***  

江百禄，字桂山，桐庐人。嘉庆庚辰进士，官名山知县。有《味菜山房吟草》。  

***邛州***  

一塔颓然倚碧岑，欲晴欲雨酿春阴。极天山影多平远，绕郭溪流半浅深。唤卖蔗梢红压担，待携竹杖绿成阴。朅来拟访琴台迹，芳草王孙思不禁。  

***沈道宽***  

沈道宽，字栗仲，大兴人。嘉庆庚辰进士，官湖南桃源知县。有《话山草堂诗钞》。  

***赠友仙即送归甬东兼申卜邻之约***  

奔走风尘计每疏，虚名到我复何如。青云失路思高卧，白首无成悔著书。敢诩长途存老马，难分江水润枯鱼。归田赋就知何日，怅望松楸待扫除。  

***同王霁台游澹岩***  

平畴回寒蹊，密林翳危磴。雷斧施全力，云根辟一径。丑石虎豹踞，逸筍蛇虺迸。同游得王乔，探涉鹤驭并。初寻或隈隩，深入转幽靓。谺开地脉深，豁露天宇净。穷搜忽宽广，砥壤拭如镜。青削菡萏垂，浓滴乳柱莹。剔藓读题识，云破日辉映。冷风洒尘襟，霁雪澂定性。洞外疲登顿，岩巅知旷敻。他时杖策来，景物拾残剩。  

***祝融峰观日出诗为杨子卿上舍作***  

曦轮旋转生于东，沧溟一片涛头红。人间不见榑桑界，晓色奕奕开鸿濛。七十二峰奠南楚，儿孙罗列朝祝融。祝融直上不计仞，凭虚谁辟菩提宫。登临有客快游兴，絺衣蕙带凌长风。顾瞻万里在几席，倚槛坐待炎宵中。俯看似有缩地术，平视远忆谈天翁。天鸡一唱现朝霁，侧身东望穷长空。踆乌不为海若抑，金丸飞掷光熊熊。惊虹走电忽腾上，坐令昏夜回曈昽。十年泰岱滞游屐，所恨未登日观峰。闻君话我登高眼，恍如岳顶开天容。衡阳相望三百里，休暇定欲陟穹窿。朱陵洞口君重至，风驾两腋来相从。  

***自明港驿至确山途中作***  

松明照路催宵征，野烟杳霭云晦暝。须臾雨过现霁色，烟云欲尽山更青。已闻栖乌散远树，更看浴鹭投前汀。晓日曈曈开画本，眼前妙笔无关荆。朗陵自古富文物，宦游侨寓多豪英。炎刘末造国是坏，祇有处士余芳馨。隐鳞藏羽足千古，朝评乡誉皆虚名。我来顾恋通德里，恰遇景物偏幽清。长松短壑不少住，黄尘滚滚真劳形。人间荣辱浮名耳，何须嗣世跻公卿。驱车过此意惨怆，回头一吊荀慈明。  

***得周伯恬书检授学博***  

惭愧阳湖老■轮，青毡还汝自由身。缄书远道来相慰，欲挽衰颜作好春。得意鹓鸾争健举，故乡鱼鸟颇疑嗔。吴趋越峤乌藤路，剩喜间官作主人。  

***道光壬午为周节庵题所藏李龙眠揭钵图今王仲琡以仇十洲临本属录其诗因与图不同别成一首***  

画师胸中无不有，龙眠况是开山手。搜求法藏出新奇，幻境图成鬼子母。当时游戏弄狡狯，谁令画苑临摹久。十洲居士老■轮，夺真已得十八九。宁闻夔<鼠虚>附羽翼，遂令独足兼飞走。长镵闟戟争郁纷，犀甲虎髦随指嗾。狻猊符拔状狞恶，射魌罔象颜粗丑。井幹露索挽千钧，定谓能攻弗能守。岂知须弥纳芥子，还看禁咒逾枷杻。果然佛力浩无涯，未信妖腰敢彊取。近者吾乡困魑魅，传闻杀戮到鸡狗。华颠豁齿亦创痍，岂独灾厄属黄口。我思膜拜向慈佛，借大愿船济黔首。鞭笞妖孽罣罝罦，收拾鲸鲵入罂瓿。澂波万里靖寰海，夜钵咒龙如鷇<孛殳>。他年两桨趁潮归，头衔自署太平叟。  

***柬邓湘皋***  

广文官舍剧清寥，投绂归来为养高。杨尹去如疏傅勇，柳侯清敌退之豪。不求膴仕添蛇足，祇以新诗换蟹螯。万卷著书多益善，丹铅岁月寸心劳。  

***次韵答严丽生姻丈惠诗***  

湘南十载怅淹留，梦幻应随智北游。用拙官场空磔鼠，忘机心绪合盟鸥。平情论世人犹怪，枵腹谈经我亦愁。稍喜南湖有薇蕨，不须远觅郑瓜州。  

典册珍珠聚一船，凿轮老手腹便然。诗吟花月春江夜，帖补湍流带石天。方驾曹刘飞藻速，差肩徐庾瓣香虔。朱陵地肺遥相望，收取声名不计年。  

***朱毓文***  

朱毓文，字鹿宾，海盐人。嘉庆庚辰进士，官仁怀知县。有《坦坦居学吟草》。  

***蚕词***  

闭门忌客各西东，恰值求桑话晚风。遮断绿阴不相见，独横梯影夕阳中。  

***张星焕***  

张星焕，字厚培，一字掖垣，善化人。嘉庆庚辰进士，改庶吉士，官太湖知县。有《味斯轩诗草》。  

***入渌口***  

滩声闻十里，到处石巉巉。湍急频添缆，风平不挂帆。村烟连市井，人语响松杉。几日同观海，楼头日影衔。  

***雨中舟发兰谿***  

滟滟溪流夹岸奔，兰谿一夜雨声喧。客行杨柳江头水，人闭桃花树里门。芳草天涯春有色，薄寒时候鸟无言。乡愁肯向同人语，望入遥山剩一痕。  

***冯登府***  

冯登府，字云伯，号柳东，嘉兴人。嘉庆庚辰进士，改庶吉士，授知县，改宁波教授。有《石经阁诗略》、《拜竹诗龛诗存》。  

***渡江后寓海岳庵***  

湿云寒走江天黑，篷底雨粗眠缩瑟。南宫诗梦久馍餬，一幅如逢图泼墨。米家当日亦寄居，千秋桥侧诛茅初。翛闲堂邻甘露寺，傅莂应署颠人书。轩窗致爽面龙湾，竟将海岳挽砚山。蟾蜍玉泪念故主，诵诗图笔心犹慳。千金卖古烦妇驵，片石笏拜逢仙鬟。寅哥坐列商宝缋，巾箱五岳留人间。我来借得书画舫，红桥九十恣来往。茶樯酒幔任相羊，麝煤鼠尾寄孤赏。狂吟恍接七百年，六代青山喜无恙。当时快意崇宁年，书博士衔臣亲填。牟驼冈石付劫火，宣和图画归云烟。惟有斯庵倚江水，零落秋风飞燕子。天寒仿佛精灵归，白鹤一声横江起。  

***过拂水山庄***  

白头诗侣忆松圆，感慨沧桑不计年。生死难逃穷鬼骂，文章枉受美人怜。杜陵老去悲秋雨，谢墅荒余冷暮烟。九庙冬青零落尽，不堪红豆续新篇。  

***赵对澂***  

赵对澂，字子徵，号野航，合肥人。举人，官广德学正。有《小罗浮馆诗》。  

***孝陵***  

风云气尽夕阳残，宫殿苍凉异代看。尺土不阶同汉祖，六卿分职法周官。眼前将相隄防易，身后儿孙位置难。燕子飞来金阙冷，年年石马啸荒寒。  

***晓发宿迁***  

茅店闻鸡梦不成，起寻残月独长征。霜栖白草秋无色，沙走黄河夜有声。雨雪关山双鬓短，风涛宦海一身轻。来时记过新丰市，酌尽醇醪气未平。  

***过儿丘集***  

荷锸村村遍，锄经迹已荒。古风谈父老，遗俗重书香。客梦三家店，诗寻七世堂。笑余同塞雁，去住总他乡。  

***郭书俊***  

郭书俊，字蓼葊，濰县人。举人，历官河东监掣同知。有《蓼葊诗存》。  

***晚访雁庐兄***  

静与孤松对，空堂即远山。诗真无客好，心冷比鸥间。落日平临地，柴门未上关。因君问三昧，萧寂水云间。  

***广固行***  

铜驼夜泣典午绝，纷纷逐鹿金瓯缺。五湖争起作天矫，鱼羊食人日流血。前燕已灭后燕亡，豪杰屈指范阳王。长河冰结亦天意，囊括三齐制东方。玉玺一纽为天子，驱策群雄如臂指。敢说中兴夏少康，国事粗能得料理。阿超远自秦中来，少小流离剧可哀。太息妍皮裹媸骨，豚犬儿郎真不才。黄屋坐袭大宝位，亲臣重臣多猜忌。苦将劓刵复肉刑，如何人命等儿戏。轴辘百道下中原，万马无声夜窥边。天险坐弃不能守，神兵已过大岘山。寄奴夜掘五龙口，山河破碎君臣走。执手流涕魏夫人，南燕帝业成何有。宿草荒烟落日昏，惊沙灭没故垒存。英雄割据长已矣，至今啼鸟怨公孙。  

***出郭即景***  

半溪残雪半溪水，老树髡如退院僧。雁带寒云归极浦，鹰翻晓日下中陵。青鞋错认三叉路，白发全输九节藤。樵弟渔兄间自遣，此生萧散有谁憎。  

***龚一山转运归自河南***  

客路转吴楚，一车随雨行。人来诸葛渡，山尽吕蒙城。驿柳藏双堠，村醪醉短枪。夕阳驱倦马，不尽别离情。  

微风送残暑，尘外片云回。客与新秋约，人先早雁来。露荷千叶老，烟柳一门开。扫榻客高枕，山禽莫浪猜。  

***尹伟图***  

尹伟图，字湘帆，博野人。举人。有《客游吟》。  

***涿鹿***  

形胜燕南第一州，严城百雉扼咽喉。陂连督亢成膏壤，水并桑乾据上游。慷慨羽声销霸业，苍凉野色起边愁。空山木末飘黄叶，雕鹗盘云天地秋。  

***朱凤翔***  

朱凤翔，字振采，一字集庭，开泰人。拔贡，官炖煌知县。有《审安堂诗钞》。  

***清明有怀用东坡黄州寒食韵***  

新火满山城，余饧送寒食。花柳尚僵卧，对之增叹惜。素居缅古欢，愔愔汎瑶瑟。岩云蔽屋角，翠滴帘波湿。览胜恼诗魂，浇愁凭酒力。回首故园春，烟缭桐花白。  

***秋阴次坦庵韵***  

高楼暝色压帘阴，小立西风冷欲侵。寒蝶抱花疑雨重，乱鸦争树觉烟深。谩怜秋意成萧瑟，略遣间愁自酌斟。料理萸囊待重九，皋兰山好快登临。  

***登狄道州超然台晚眺***  

岩城百雉俯临洮，古木边声作怒涛。牧马未归孤戍远，大旗曾照七星高。岭云漠漠吹惊絮，战垒荒荒没短蒿。要拟嘉州歌塞上，夜来风雨落吟毫。  

***寄怀张介侯***  

不见闭门张仲慰，西风杨柳复如丝。秋开霁景天山出，曲唱凉州下里思。闻道著书疑有癖，那堪薄宦未忘疲。楼头又过南征雁，细雨银镫客梦迟。  

***秋雨***  

吟风落叶打帘钩，江上芙蓉照远愁。莫问伶俜小胡蝶，红阑干已不宜秋。  

山云容易成微雨，不慰农人望眼赊。竟日潇潇成底事，间庭开瘦水荭花。  

## ●卷一百二十九

***孙超曾***  

孙超曾，字杰园，号石溪，玉田人。诸生。有《海岑诗集》。  

***出村***  

小步斜阳外，平原澹夕烟。东风吹短草，野水上春田。苍翠遥林合，潆洄别浦连。牧童清兴好，弄笛柳桥边。  

***张善恒***  

张善恒，字他庵，安丘人。有《菊梦庐诗钞》。  

***秋日忆雪航二兄***  

不耐萧条甚，秋思苦自吟。愁添千里雁，梦冷十年心。重以思兄念，因之别恨深。登城间散步，风雨满霜林。  

***拜管幼安祠***  

英雄争逐鹿，百金买宝刀。贤者贵自守，一笑甘蓬蒿。所以管幼安，立志脱尘嚣。子鱼非吾友，谢绝挥金交。斗禄原不屑，况肯臣孙曹。濯足沧浪水，归来白发搔。荒祠何年建，再拜仰清高。感叹不能去，叶落风萧萧。  

***题东村茅舍***  

虽设柴门昼亦关，衡茅低架两三间。平分窗外千竿行，高卧林南一枕山。酿酒每逢秋色暮，钞书常爱纸痕斑。蓬蒿原是吾家物，仲蔚年来久不删。  

***于祉燕***  

于祉燕，字受甫，濰县人。有《澹园诗钞》。  

***晴沙***  

晴沙此遥瞩，烟渚翔水禽。观其自得意，颇似余初心。中年与世接，触物怀忧襟。因狂遂成谤，举踵多沈吟。有时吐奇气，蒿目对山林。汗漫九垓外，谁复论知音？  

***游道士谷***  

入山若入瓮，石棱啮履敝。划然一壁开，青松蟠腹内。息足老子宫，啜茶文公地。鼓钟谢凡响，鸡犬含仟意。蹇裳清流中，抛杖白云外。绝顶长啸罢，一掷尘埃事。  

西岭出层霄，东峰拂高鸟。纡回千径通，诘屈百灵绕。石疑虎豹蹲，树俨龙蛇掉。畏践荦确翻，惯扪松鳞老。古塔未易登，仟诗读难了。耳聋觅前呼，目眩俯下杪。挟胜兴益浓，辞幽心尚杳。到麓瞻所历，不辨但窈窕。  

***哭景棠墓***  

徂谢归丘陇，荒寒接道周。故人犹在此，春草不胜愁。半世无间日，中年已白头。九重泉路邈，万事竟悠悠。  

***安日润***  

安日润，字玉如，长山人。诸生。有《信芳园吟草》。  

***酬步***  

醉步蓬蒿径，新诗取次成。书镫隔帘影，茶鼎沸炉声。骤雨随风过，残云逆月行。蛩吟倍高兴，相和到天明。  

***怀石子真明经***  

先生真与世情疏，久掩柴门只静居。半世春心伤杜牧，十年秋雨病相如。语逢慷慨多经世，诗有推敲每起予。咫尺相违竟三载，教人频望只轮车。  

***李家骏***  

李家骏，字金门，一字芝农，河内人。诸生。有《真有意轩诗存》。  

***访薛宜堂***  

花气满阑干，相逢意洒然。君凭诗作业，我以石为田。得句云归洞，谈经月在天。三更人不寐，铁砚欲磨穿。  

***题黄山谷帖***  

怪石灵槎笔下生，临渊不测霎神清。只知诗到苏黄尽，染翰谁传奕世名。  

***祝悦霖***  

祝悦霖，字碧崖，南汇人。诸生。有《玉兰山馆吟草》。  

***秋晚登楼***  

卷帘恰喜雨初收，村巷云堆粳稻秋。紫雁一声红叶落，夕阳人倚竹西楼。  

***秋江晚归***  

日隐疏林暗，空江生暮寒。橹摇蘋破绿，枫落水流丹。碪杵声声急，炊烟处处攒。遥怜小儿女，几度候门看。  

***舟中感兴***  

缘杨袅袅水平堤，酒醒篷窗日影西。小倚雕栏正无赖，隔溪杜宇一声啼。  

***殷增***  

殷增，字曜庭，号东溪，震泽人。有《孤鸿编》。  

***垂虹桥步月***  

雨余天晴风乱吹，雄虹饱水首下垂。雷公鞭之不肯起，幻作长桥掉其尾。我来正值暮秋天，江水江风欲化烟。万里澄空天洗出，一轮高涌古婵娟。夜静塔铃云外语，宵深鸥鸟沙际眠。划然长啸江水立，清寒直偪鱼龙骨。手持铁笛船头坐，寡鹄离莺吹入破。拥被江心梦不成，可有羽衣掠船过。  

***飞来峰***  

峰头欲刺天，石脚不著地。怒同虎豹蹲，耸作干将利。一洞境一转，曲若穿珠蚁。何年灵鹫峰，来此作游戏。团团千菩萨，刻石徒好事。何补山川灵，已凿混沌意。山灵遭俗手，想尔亦短气。颇怪寺中僧，指客夸灵异。小坐冷泉亭，泉声四山沸。即此生道心，悠然得静契。好诗忽然成，飞来亦天外。  

***周以丰***  

周以丰，字少莲，吴县人。有《散花小草》。  

***小雨***  

明灭初阳细不胜，濛濛渐破午烟蒸。洒花有色知春暖，润野无声兆岁登。平远江山俱入画，深沈楼阁已宜镫。忘情未得《吴娘曲》，祇恐间愁触又增。  

***周嘉生***  

周嘉生，字横云，吴县人。有《钵花小草》。  

***新绿***  

空庭客散集鸣禽，绕屋千章树气森。影复余花生画静，路迷乳燕识春深。乍过风处才通日，好放晴时又作阴。不是卷帘人易倦，天涯一望总关心。  

***盛徵玙***  

盛徵玙，字小云，太仓人。诸生。有《啸雨草堂诗集》。  

***野步***  

负郭人家蚕上箔，隔溪村落犊归田。满隄杨柳满畦菜，黄到维摩岭上烟。  

***积雨书闷***  

一帘宿雨漏沈沈，岑寂空阶鲜足音。江渚杨花身世感，池塘春草弟兄心。纵倾浊酿愁滩涤，不读《离骚》怨已深。无赖游丝两三尺，半明半灭湿墙阴。  

***不寐***  

支枕不成寐，枯镫一穗明。风声收草阁，雪意聚江城。兀兀残年逼，茫茫独客惊。如何今夕酒，无计戢愁兵。  

***马功仪***  

马功仪，字棣园，上元人。诸生。有《倚云亭诗存》。  

***一例***  

西风吹冷客心孤，青镜须眉失故吾。一例依人混南郭，十年废学悔东隅。蛟龙剥蚀怀中剑，湖海尘埋掌上珠。千里江乡归不得，空教笑士到樵夫。  

***张宝***  

张宝，字仙槎，江宁人。有《仙槎游草》。  

***将之都门留别秦淮***  

平生心迹寄浮槎，此别真成万里赊。满箧云烟新供养，一囊琴剑旧生涯。秦淮秋月初移棹，上苑春风好看花。他日尊前劳记忆，六朝松畔是吾家。  

***周孝埙***  

周孝埙，字逋梅，吴县人。有《还读庐诗钞》。  

***芜城***  

锦帆南下柳初青，一瞬繁华梦易醒。天上琼花原有树，苑中腐草尚为萤。赋诗台冷留残月，文选楼空落晓星。此日经过何限感，更谁歌吹竹西亭。  

***范起凤***  

范起凤，字紫庭，宝山人。诸生。有《瘦生诗钞》。  

***晚游楞伽山***  

石室何年筑，来游日已曛。野烟空际断，清梵静中闻。鹤去盘青嶂，僧归度白云。林皋疑暮雨，木叶下纷纷。  

***怀张明府履观伊犁***  

天末孤臣为涕零，君恩历尽短长亭。此时万里休回首，落日中原数点青。  

***曹堉***  

曹堉，字稼山，吴县人。有《仪郑堂残稿》。  

***望亭道中***  

真州帆集水差差，愁绝艑郎唱橹迟。日脚渐收云黯处，芦梢作响雨来时。长牌短堠程初起，听水披风酒不辞。失笑别家才一夜，独眠单枕有离思。  

***锺曾龄***  

锺曾龄，字杏霑，号春畬，宝山人。诸生。有《红叶山房吟稿》。  

***陶然亭***  

结想浮云外，翛然叩竹关。车停残叶径，亭对夕阳山。芦荻含秋意，风霜黯佛颜。老僧眼独冷，来往几人间。  

地僻经过少，烟销竹外风。云深双阙迥，叶落四山空。秋水涵虚白，幽亭避软红。问途人迹远，归鸟隔林通。  

***夜宿龙王堂***  

暮色苍然至，轻烟霭四围。鹤翻空翠落，龙蹑晚云归。扫叶烹香茗，携筐采古薇。一声清磬响，不觉俗情违。  

***王敬之***  

王敬之，字宽甫，一字仲恪，高邮人。贡生。有《小言集》。  

***早夏村居***  

花事碧谿尽，残寒过麦天。高林数点雨，深巷一声蝉。行药去忘倦，枕书还早眠。因知静者妙，尘虑待先捐。  

***明史阁部墓***  

虾蟆天子蟋蟀相，东南半壁思偏安。金陵王气复销歇，虫沙四镇余江干。史公末造此开府，欲仗一木支艰难。胜地烟花扫兵燹，孤臣战骨空摧残。公之大节足千古，白日照耀丹心丹。何必文山证前世，始令旷代同悲酸。鼓鼙声歇出邱在，忠魂正气归衣冠。衣冠不朽石碣短，土花凝碧愁荒寒。我来凭吊读遗翰，独为俯仰生长叹。红梅点点忽飞落，犹疑誓师泪血临风弹。  

***无寐***  

柝声听无寐，高馆坐超急。凉秋湖上来，夜气怯病骨。月斜人影长，星河澹将没。永怀东郡遥，关山不可越。怅望碧天空，临风浩歌发。  

***吴陵道中***  

一枕虫声梦断余，游踪落魄意踟躇。路通海甸鱼盐贱，秋入江关草木疏。远影楼头镫上后，新凉篷背雨来初。不嫌囊罄村醪薄，万事于今费破除。  

***谢应之***  

谢应之，字子阶，号浣村，阳湖人。贡生。有《会稽山斋诗》。  

***节妇吟***  

冷然秋风生，蟋蟀鸣东厢。繁霜陨木叶，庭草凄以黄。凌晨甫盥栉，曳履登高堂。翁姥两年耄，独居不可长。仰视浮云驰，孤雁凌虚翔。妇心不可见，昭昭白日光。殷勤谢翁姥，涕泣归空房。  

***唐襄文读书楼歌***  

吾言楼东懒云阁，飞甍四起相连属。楼畔槎桠森古木，皂箧树大刚十围，紫藤盘绕垂溪湄。梨花如雪当昼开，朱阑拂拂清风来。襄文读书于此楼，经文纬武缥缃求。儒者知兵足韬略，志意不与常人侔。经义溯源在北宋，胜朝取士神机用。前有守溪后震川，先生并峙成三人。半山颍滨此正传，思泉精诣难比肩。古文亦称大作手，但恨词气犹伤繁。分宜当国窃权柄，钤山文序滋浮言。泉石百年几易主，此人此楼共千古。文介大书刻石存，鸾飘凤泊蛟螭舞。我亦读书寓此楼，当空叱咤惊风雨。斯文日逐江河下，帷幄何人能御侮。先生坟墓咫尺间，翁仲依稀夜深语。  

***姚清华***  

姚清华，字苏卿，金山人。有《弦诗》、《塾诗》。  

***林以善画鹰***  

黄尘卷地风萧瑟，白日晦冥天变色。翻空一鸟从天来，欲飞不飞向虚壁。金眸铁爪锐莫当，卓立风骨森开张。将军猿臂不得控，一时狐兔皆遁藏。曹霸画马兼画骨，此诀流传幸弗失。尔良画鹰同画马，运腕如风笔屈铁。长林月黑阴风号，纷纷妖鸟来林皋。安得此鹰一奋击，的除六合无鸱枭。  

***弄珠楼题壁***  

骑龙神女踏波去，手弄明珠入烟雾。至今万顷琉璃中，犹有灵光莽回互。我持绿玉杖，身披白蕉衫。来登湖上楼，湖水如钩衔。千年神物不可见，应随云气归巉岩。天风浪浪振屋瓦，倒卷波涛向空泻。灵旗夜半偶一来，醉抱冰轮斫龙鲊。  

***张学鸿***  

张学鸿，字潜斋，常熟人。诸生。有《滥竽斋诗集》。  

***寒夜独酌***  

高垣传漏迥，斜月度窗隅。无客酒难醉，有书镫不孤。苦吟间短枕，深坐讬薰炉。万籁收寒夜，衔杯且自娱。  

***舟中望甓社湖***  

清淮顷刻入邗沟，风便归舟顺水流。城郭万家烟树里，一天春色过扬州。  

***吴觐***  

吴觐，字荆氓，宜兴人。诸生。有《鹪园诗集》。  

***三涡阻风间步湖上观冰山***  

猎猎风逾健，湖滨得壮观。天低鸿影大，霜老荻声乾。突兀排山峻，玲珑映日寒。输他渔户乐，赤马架层湍。  

***寒山寺***  

瑟瑟吴江正落枫，碧山古寺独携筇。寒空鸟下岩边塔，残照僧归径外松。虚寂高斋无俗韵，风狂弥勒有遗踪。扁舟卻趁寒潮去，梦里应闻夜半钟。  

***石嘉吉***  

石嘉吉，字蔼士，吴县人。有《听雨楼诗》。  

***春日郊行***  

水源行尽路三叉，酒旆飏风树影遮。茅屋数家斜照里，土墙缺处露梅花。  

***玉阶怨***  

怕见春归去，朝朝下翠帏。落花如有意，故傍玉阶飞。  

***冒书嵓***  

冒书嵓，字渔舟，号仁月，如皋人。诸生。有《友于轩诗草》。  

***将至汴晓行有作***  

雁声惊旅梦，林薄日轮红。满橐新诗草，半车黄叶风。蹉跎人事外，流荡病情中。又向夷门过，萧萧两鬓蓬。  

***吴云骧***  

吴云骧，字菊翁，号岳青，桐城人。诸生。有《岳青诗集》。  

***和姚石甫春思***  

柳色依然作绿阴，帝城回首倍惊心。音书望绝云中雁，风雨魂消海上琴。最是五更怜梦少，那堪百舌唤春深。多情我亦如君思，苦忆寒天独拥衾。  

***和马元伯***  

好山好水能无我，一咏一觞皆有缘。自笑养间真腹负，转思栖逸许身便。烟霞未见耽成疾，风月何曾买用钱。旷世谁同庄子达，逍遥快诵昔游篇。  

***仲春书景***  

今年花信随春早，未到清明绿已肥。九十韶光忙易过，几多觞咏同难违。乌犀出叶藤萝茂，红斗含苞桃李稀。最是诗成豪兴发，留宾还欲典春衣。  

***徐湘潭***  

徐湘潭，字睦堂，一字东松，江西永丰人。诸生。有《睦堂诗集》。  

***夜坐***  

寒虫号穹壁，斜月炯虚幔。幽客难早眠，宵景孤赏惯。未雨叶疑湿，不风天转淡。稀星八九颗，错落当户瞰。前村白差差，霜瓦光破乱。大块清绝气，倾泄在夜半。安得伯牙生，冥写入丝缦。  

***漫兴***  

雨过田园静，春风不待招。新泥黏屐齿，软草度裙腰。鸭绿浅深水，鹅黄长短条。村童无一事，赶蝶过溪桥。  

***寄羽可***  

绝少黄金壮阮囊，底须蒿目叹炎凉。穷非我辈难胜任，诗到愁时转觉强。天下谁为真富贵，吾生端合老文章。梅花不厌空斋吟，肯送春光入院墙。  

***游青原山***  

名蓝隐深邃，已近犹无觌。一径循纡回，乱峰森蔽翼。铁立石上松，黛蔚庭前柏。危檐炯金榜，犹是宋题额。觉王殿宇雄，庄严盛功德。缘阶鸽不怖，闻钟鱼就食。天香从西来，鼻受心有得。旁廊转深曲，龙蛇走石壁。颜黄及李相，忠义标心画。呜呼百世下，珍重摹手泽。徘徊此循赏，不觉日西昃。方丈惜一毡，凝神安偃息。半偈参沈沈，一镫明的的。夜来春雨寒，梦破前山碧。凌晨出西阁，祖塔礼幽宅。传闻牛鬼雄，赖此镇狂魄。碧乳泉更奇，顿足通水脉。何人安地轴，一激高数尺。地灵昭异境，兹理究莫测。东冈五笑亭，临渊踞盘石。仿佛三峡桥，怒流奔霹雳。战兢戒徒侣，无使蛟龙获。兹山在吾郡，丛林推巨擘。夜来讲学辈，于此混儒释。两家互有人，各各树坛席。可怜同盛衰，风流今寥阒。倒荆花久枯，五贤祠已坼。我来纵游眺，淹留祇一夕。探胜兴虽浓，怀古情尤剧。不识千载后，知否复此客。  

***山居***  

茅庐七八自成村，草蔓蟠窗山拥门。地僻久无宾过扰，昼长间与鹤通言。西风晚日翻鸦舅，野水秋田长稻孙。但得优游遂小隐，底须幸苦觅桃源。  

***石溪客馆夜坐示诸生***  

金溪距石溪，少慳十里途。养疴就邻党，聊复兼授徒。童冠森立竹，朝夕恒相于。岂不念家室，旬月便通书。半生远游倦，息肩中道舒。时有糗鞴入，兼为文字娱。夜深月影高，风厉镫花粗。诸生悉英茂，努力勤经畬。我醉一挥翰，诗律将毋疏。  

***谢绍谋***  

谢绍谋，字大逸，福建归化人。诸生。有《小峨嵋山人诗集》。  

***相逢行***  

今日亦相逢，明日亦相逢，华堂置酒生春风。今日亦相逢，明日不相识，翟公门巷无颜色。  

***铁柱观***  

羽节风飘白玉台，半空闻乐奏蓬莱。凤阶三级鸡犹语，龙帐千年鼠尚猜。晓月焚香人鬼杂，红尘济物佛仙该。旌阳吏隐何曾傲，说与攒眉入社才。  

***金璋***  

金璋，字左峨，永嘉人。有《翠微山房诗稿》。  

***石塘***  

人烟不知处，深曲数峰横。路截溪流入，云从馆壁生。村醪浮月色，客枕纳松声。计日乡关近，山行第一程。  

***陈文藻***  

陈文藻，字愚泉，平湖人。有《镜池楼吟稿》。  

***秋夜同林雪岩小饮***  

雨霁疏林暮色昏，草堂幽兴讬清尊。夜凉小径风生竹，人静孤村月到门。冷砌蛩声和远漏，虚窗镫影淡秋痕。贫交卻喜无他事，不限吟情对榻论。  

***梅花***  

昨夜寒香破冻魂，一枝墙角倚黄昏。梦回孤馆尘无迹，春到空山月有痕。烟外板桥残雪岸，水边茅屋夕阳村。可怜冷落西泠路，犹是亭亭立墓门。  

***宿山寺***  

古寺荒凉对夕曛，寥寥禅境绝埃氛。断岩石气侵衣冷，曲涧泉流过竹分。林静鹤栖双树月，山高僧卧一楼云。到来便觉尘机息，风磬泠泠入夜闻。  

***方洄***  

方洄，字从伊，号星崖，秀水人。有《卜砚斋集》。  

***题画扇赠戴松门***  

十幅春帆天际飞，篱笆短短隔渔矶。山藏远树云藏屋，村犬无声客到稀。  

***下北高峰***  

欲雨不雨天，有影无影树。白云从空来，遮断出山路。  

***殳庆源***  

殳庆源，字积堂，钱塘人。诸生。有《小粟山房集》。  

***元夕寄戴比部金溪先生***  

郎官芋食最宜男，元夜他乡旧俗谙。大有吉祥欣卜茧，尚余风味互传柑。一天春气银蟾丽，百道镫光火凤含。忽忆去年今日事，归帆初卸酒初酣。  

***龙游雨泊***  

摊饭小眠起，茫茫涨拍天。烟江三日雨，云壑万重泉。山势谿流曲，滩声水碓连。龙游城外路，沽酌又停船。  

***吕迪***  

吕迪，字长吉，余姚人。诸生。有《屐山山房诗稿》。  

***秋怀***  

懒卧元龙百尺楼，如闻宋玉惯悲秋。西风白草蜻蜓老，暮雨黄花蛱蝶愁。难为鹤谋田二顷，且将奴卖橘千头。破除万事无奇策，试向糟丘觅醉侯。  

***朱兴悌***  

朱兴悌，字子恺，号西崖，浦江人。贡生。有《西崖诗钞》。  

***读傅筱岩纂沈耕岩先生隐迹录***  

复社名流谁与班，间披隐迹白云间。浮家远泛双溪水，曳屩晴游三洞山。梅福吴门名已晦，赵岐北海老方还。寓贤为立徵君传，鸾鹤高风不可攀。  

***游石陵谒倪文卿先生墓***  

草莽书生依宋土，北望中原思艺祖。宫车泪洒牟驼冈，雪耻不忘缚金虏。袖中拟上中兴书，满壁张图森部伍。布衣老不挂朝缨，慷慨大声咤广武。天涯沦落莽萧萧，谁其知者陈同甫。石陵原上高士坟，伫立苍茫为怀古。风流消歇七百年，万树秋声啼杜宇。  

***余姚怀黄梨洲先生***  

扁舟浮海后，故国感沈沦。钩党收名士，辞荣列逸民。风高黄竹浦，交尽白衣人。石室鸿文富，停桡一问津。  

***次笠东屏迹叠韵***  

寄迹墙东成屏迹，冬烘兀自著书间。寒来背炙三竿日，兴到神游五岳山。扫径频因红叶坠，开窗不碍白云还。吾庐吾爱多佳趣，一种幽情未可删。  

***徐文心***  

徐文心，字艮庵，乌程人。诸生。有《甲六集》。  

***草田畦***  

山寒水且落，舟行趣不稀。浦树数行断，野田浴鹭飞。舣舟当斜日，楂梨带户扉。田父笑相就，浊醪罄依依。鸡鸣野烟白，犬吠南邻归。惆怅飘蓬客，余布未成衣。  

***过茅氏庄***  

一棹随断冰，数家隐溪口。鸡犬聚群游，场圃登前后。夕阳下桑榆，寒花被古阜。岁宴会有终，壮心空复负。感此念蓬蒿，聊尔倾斗酒。  

***贫女怨***  

不羡明珠佩，偏来一片愁。可怜闺里月，圆缺几春秋。命岂荆钗薄，容窥玉镜羞。寒衣空自携，相忆浣溪头。  

***查奕庆***  

查奕庆，字葑湖，海甯人。诸生。  

***山行***  

高眠白石爱松声，小犬频来掉尾迎。山缺恰看茅屋补，云归忽断柳桥晴。迷途好记临溪树，冒险重题峭壁名。偶共老翁谈往昔，为言桑海几回更。  

***刘侃***  

刘侃，字谏史，号香雪，江山人。有《香雪诗存》。  

***明湖道上***  

晓钟散前林，山人秋睡足。短筇破湖烟，一径入寒绿。行行到深湾，惊起两飞鹄。  

***秋眺西山绝顶***  

开樽飞鸟外，倚杖暮钟时。天截余霞断，人梯石磴危。远村连野阔，小谷得秋迟。不觉归来暮，家家正晚炊。  

***桐江舟中***  

滩到桐庐尽，江流自此平。远烟团小屋，斜照起秋声。浪细千鳞见，风和一棹轻。计程余两驿，遥盼虎林城。  

***查有荣***  

查有荣，字兰舫，海宁人。诸生。  

***晚泊剡溪有感***  

微阴酿雪独无声，系缆沙汀野老迎。芳草绿拖春水影，布帆红带夕阳晴。难抛烟景偏荒学，直为穷愁易损名。底是青溪来访戴，山阴旧梦几曾更。  

***邱光华***  

邱光华，字旦斋，嘉兴人。诸生。有《三亩草堂诗钞》。  

***朱竹垞太史著书砚歌为曹种水言纯赋***  

太史跋扈翰墨场，罢官长揖归故乡。北垞之南南垞北，有亭万卷罗缥缃。著书等身老弥笃，如起废疾针膏肓。经兼郑孔史班马，此砚晨夕时相将。忆昔太史返大庾，一百八石载归航。朱砂斑红雀斑黑，鸲鹆眼碧鸦眼黄。已闻榜人窃其九，余亦散尽无留藏。复从何处得端产，轩然一笑谁能详。曹君博物清门彦，频年鼓棹游维扬。倾囊购得太史砚，巧偷豪夺嗤襄阳。近来好事工作伪，片瓦辄欲夸香姜。即如樊榭跋此砚，谓曾过眼见数方。晴窗展玩三叹息，鲁鼎真赝空评量。物因人重伪亦好，况喜石质尤精良。流传傥入俗人手，何异黠鼠衔生姜。谁知精灵默呵护，前归樊榭后古香。从兹定见虹贯月，沧江夜夜生光芒。  

***章上弼***  

章上弼，字竹隐，嘉兴人。诸生。有《鹤舫诗钞》。  

***啼饥行***  

一旱逾两年，一水又三月。雨旸既失时，灾荒遂迭出。自从入秋来，良田再沦没。堤防岂不严，所苦人力竭。秋场禾不登，日渐生计拙。比邻八九家，薄暮炊烟绝。侧耳闻啼饥，伤心难具述。因思良有司，救荒岂无术。救荒救已荒，所操术已末。要在裕其原，勿使有所缺。因事课惰勤，尽心及沟洫。催科鞭扑宽，民得食其力。先事不绸缪，后悔徒操切。琐琐乡里间，贫富相赡恤。盖藏亦无多，人众不易活。谁指千石囷，聊尔济仓卒。慨此念哀鸿，浩歌肠内热。天心本仁爱，愿民足衣食。胡为降鞠凶，荡及万家室。粟贵性命贱，攘夺恐骚屑。履霜思坚冰，忧怀何时辍。  

***葛岭***  

蟾蜍静吸初阳日，蟋蟀秋鸣半壁天。一种江山两遭际，忽然富贵忽神仙。  

***陆应宿***  

陆应宿，字昆圃，号筱云，钱塘人。诸生。有《筱云诗集》。  

***到随园***  

此身如梦到娘阝嬛，纸醉金迷独倚栏。六代山从高阁见，四时花向小春重。漫夸福地栖身好，转恐奇书尽读难。为语绛纱诸弟子，鲁公门下有韦丹。  

***雨中晚步***  

芳塘引步晚来天，柳色深沈暮色连。微雨小桥人独立，鹭莺飞破一溪烟。  

***绿珠***  

金谷楼前玉质摧，鸟啼月落有余哀。美人一点分明意，不是珍珠买得来。  

***七月三日夜坐***  

玉宇微微衬薄云，银河何处问仙津。卻怜新月如新妇，才露蛾眉便避人。  

***厉志***  

厉志，字心甫，一字骇谷，定海人。诸生。有《白华山人诗钞》。  

***登叠石岭望霁雪***  

危径盘盘缘细缕，行步圯侧屡跛蹶。绝顶望见天际峰，一一排张如析翟。镂冰错锷森万象，高接彤云暗空白。槎桠老树杂野梅，忍冻作花少颜色。岩流挂玉何纷垂，互与枯藤缚危石。狐兔不出飞鸟尽，茫茫大地无人迹。山中应有素书在，安得相逢羽衣客。  

***晚步***  

芳草已倦绿，老树犹酣青。间迳糁细花，晚气失幽馨。群鸣羡禽众，孤赏凄客零．方园不盈亩，一日且百经。认兹双履迹，朝来杳以冥。邻沽足吾醉，清风吹牖楹。  

***三月二十日同阮林登江心寺塔置酒作歌赠阮林***  

江心一塔何崔嵬，七层涌地波潆洄。低飞鸟雀俯丛树，高空云日手可麾。冈峦四面竞神秀，城邑千家环迤逶。夹岸村落置芳甸，荠菜花发堆黄埃。东来春色郁靡尽，絪缊大块为生涯。请君对此开怀抱，酌君美酒倾金罍。宇宙茫茫一炉冶，穷达修短何有哉。当前景物良可惜，岂必人事论兴衰。江头潮生复潮落，须臾变灭迅莫追。浩歌向天天不闻，吹堕空使行人哀。  

***谢池月夜***  

雨霁云色净，天旷月会清。老树列池岸，修阑无人凭。坐拂苔间石，移时微风生。初虫润余渍，暗抱岩草鸣。阴律行未调，细涩无齐声。感我千载念，穆然来中情。胜赏昔所企，高怀今与并。阒寂了心悟，茫然尘世轻。  

***陈权■***  

陈权■，字占甫，鄞县人。诸生。有《箫楼诗稿》。  

***秋雨***  

西风急天汉，挟雨到帘栊。诗意满梧叶，秋声老草虫。有人伤酒醒，无计破愁工。揽起纱幮碧，呼僮护林丛。  

***西泠感旧***  

几日秋风到柳枝，可怜瘦尽绿丝丝。我来独立西湖晚，只有青山是旧时。  

***谢叠山遗琴诗为新安吴素江明经赋***  

运穷江左天源涸，六陵风雨日萧索。玉雁珠凫飞满天，孤琴破土久无著。燕中流落转吴中，无人宝此三尺桐。吴君雅有古琴癖，摩挲拂拭生英风。抹眵檐前细审视，署名隐见叠山氏。铭辞十六自成文，东山之桐西山梓。快哉神物欣收藏，题诗徵事徒茫茫。清风亮节照白日，何劳秃管重低昂。不如高置百壸酒，招邀壮士一濡首。酒酣耳热剑欲鸣，便取遗琴试挥手。一弹再鼓悲风生，骈驰杂糅神魂惊。崖山怒涛忽千尺，何人恸哭西台声。凄凄切切欲愁绝，绝似兰亭水呜咽。朱鸟归来陵谷变，万里游魂肝胆裂。浮云柳絮随飞扬，徘徊顾慕哀以长。仿佛建阳东向日，悯忠寺里夜徬徨。请君推手勿终曲，座上有人泪盈掬。烟沈月落冬青寒，杜鹃啼断春山绿。玉带生，竹如意，灵物由来不终閟。松间石上遇知音，从此长留在天地。  

***李忠鲠***  

李忠鲠，字懒仙，鄞县人。有《八砖吟馆诗存》。  

***秋郊暮望***  

萧萧黄叶落渔篷，小立官桥怅晚风。隄蓼亦知秋寂寞，一枝留向水边红。  

***雨夜有怀***  

三径云俱黑，高斋镫自青。江湖牵远梦，风雨到空庭。如此凄清夜，何堪阔别径。孤眠不成寐，望断子云亭。  

***秋草***  

几日蘼芜径尽荒，萧条画出野人庄。绿波空想江南影，青冢先迎塞上凉。千里相思愁细雨，六朝遗恨付斜阳。篱边水曲都如此，何况西风木叶狂。  

***鲍台***  

鲍台，字朝金，号石芝，平阳人。贡生。有《一粟轩诗集》。  

***留别朱愚谷***  

阴壑生微烟，阳崖明霁雪。抚景感萧森，况与故人别。君材如乔松，磥砢多奇节。振翰散连珠，粲花矜慧舌。示我琳琅篇，碧海紫鲸掣。良晤复几时，祖席悲金玦。翘首眺飞鸿，高云谢羁绁。  

湛湛零露繁，摵摵朔风栗。主人惜分携，华钱中宵设。玉管声参差，兰肴恣餔啜。坐久夜已阑，寒镫半明灭。出户霜天高，星斗灿以列。方晖透绮窗，明明如可掇。对此发欢颜，聊复纾郁结。  

反辔期诘朝，骚歌何激烈。悠悠陌路间，与谁论金铁。浮云西忽东，圆景盈复缺。知君倜傥人，饮冰忘内热。玉树有芳阴，瑶琴无促节。愿言加餐饭，努力师前哲。  

***梁松年***  

梁松年，字梦轩，番禺人。诸生。有《心远小榭诗集》。  

***初秋杂咏***  

有感夜孤坐，相思断复连。独弹幽怨调，谁拂别离弦。鹤警月中露，萤飞雨后天。碪声如识意，莫到戍楼边。  

***杏花雨***  

胭脂淡冷罩冰绡，宋玉墙东绛雪飘。一夜小楼听不尽，几村新涨泛红潮。  

***张思齐***  

张思齐，字贤仲，号无山，顺德人。优贡。有《吟秋馆诗钞》。  

***峡江***  

一水穿双峡，孤城隐乱山。暮天闻水碓，斜日掩柴关。地忆巴邱旧，溪如碧玉环。欲寻梅福宅，应在白云间。  

***秦邮道中***  

三十六陂水，孤城一覆盂。柳阴沿岸密，山色过江无。井链仙人药，波浮明月珠。樊梁溪景好，画本借倪迂。  

***彭泰来***  

彭泰来，字子大，高要人。有《诗义堂后集》。  

***光孝寺新建虞仲翔祠为曾宾谷方伯赋***  

菩提身高烟雨碧，诃子林空访遗宅。说偈犹传五叶禅，谈经谁梦三爻易。文章方伯曾南城，祠堂肇祀虞先生。海外韩苏能爱士，眼前屈贾有深情。天发神谶碑久倾，千五百载新宫铭。于禁昔归虚座设，孔融未死瘴乡行。盗跖余财岂足道，可惜吴侬厌家宝。辽海空思周舍言，会稽不许萧何老。呜呼论世足感慨，噂沓同时几倾倒。吊客从今祠下多，心交自古生前少。古今何代无贤才，南州桂树初谁栽。凭将荐荔传芭意，一洗江鱼野鹏哀。  

***滕王阁晚泊***  

西山一片雨，暮色大江前。帝子仍高阁，他乡又禁烟。家书通粤使，春水泛吴船。往日登临客，关山最少年。  

***湖上望庐山醉歌***  

挂席鄱阳船，痛饱浔阳酒。二千里外不逢人，五老云中忽招手。湖波一白吞长空，波心倒濯青芙蓉。石梁三道揭南斗，云锦九叠张天风。天风云开，宛虹不来。洪荒昔漾，滔天可哀。高崖绝壁不知几万仞，禹航所汎下压千崔嵬。蜾书龙画入石处，互古灵踪翳神露。紫霄直上连青冥，咫尺飞翔玉京路。湖上南溟客，醉赋庐山篇。匡君兄弟笑相视，问我浮世今何年。眼中陶谢两黄鹄，灭景远入香炉烟。吟诗吾怜孟浩然，草堂亦爱白乐天。傥与卢敖汗漫游戏太清上，安知我身前度非青莲。浩歌叩舷风日美，山雪春融九江水。江南江北青山多，有酒不饮如山何。  

***督亢行***  

黄云屯空如万马，督亢坡前马不下。断虹掉尾入古城，城头浩浩乌鸦声。昌国君亡郭隗死，鹑首赐秦天醉矣。刺秦不刺燕必亡，万死一中当灵长。铁椎铅筑亦此策，只未先将滈池璧。不识荆卿一片心，当日踌躇待何客。萧萧易水光如刀，秋风刮地吹征袍。栈车轣辘天马劳，黄金台古生蓬蒿。  

***过陈仲卿明经***  

通天上表沈初明，怀刺生毛祢正平。万里客游何所遇，五年回首若为情。幽燕气老新诗在，湖海才多百感生。独愧飘零东阁士，齿牙犹有汉公卿。  

***残雨***  

残雨如人语，无声复有声。为谁写幽怨，竟夕不分明。地僻秋心早，梦寒江水生。江波一双鲤，应到越王城。  

***诃林小住宾谷先生画像刻石適成感赋***  

拂檐诃子落秋阴，重向方池照古心。青岁回头人影月，黄尘弹指去来今。虞祠片石寒山在，乐令遗踪画省深。昨日西湖街上过，推敲畏续浪仙吟。  

***龚立海***  

龚立海，字柱君，号云涛，巴陵人。诸生。有《垂云山房诗集》。  

***重赴宜章***  

十载高台傍定王，秋空一雁又南翔。惭无楚典蓃鸡次，喜有神风借马当。久别山疑逢旧友，惯游人似未离乡。不知都慰当年柳，故垒萧萧剩几行。  

***鲁武茂***  

鲁武茂，字苍崖，长沙人。诸生。有《所园诗存》。  

***临虚亭感作***  

一笠空亭我独登，关山四望绕层层。浮云蔽日迷三楚，黄叶吟风下二陵。心事不堪嗤狡兔，世情只可问青蝇。平芜毛血都凡鸟，拟化临虚侧目鹰。  

***张清标***  

张清标，字令上，号竹樵，汉川人。诸生。有《竹樵诗集》。  

***题杜茶村镫船歌后***  

煞尾声传感逝波，南朝往事已销磨。苍凉一掬兴衰泪，迸入渐渐《麦秀歌》。  

何处闻歌不可怜，秦淮丝竹委荒烟。伤心寄语阮司马，惭愧《春镫》《燕子笺》。  

***汉川西赤壁街为五赤壁之一余数过之见垂杨数十株摇曳西风落照间为赋二绝句***  

街南街北几停车，无数垂杨绾暮鸦。惟有夕阳消不尽，又随秋水上芦花。  

摇落新河欲上潮，西风吹浪打山椒。凭谁问取孙曹事，间听渔歌出苇萧。  

***方陶***  

方陶，字柳村，汉川人。诸生。有《醉菊亭诗钞》。  

月  

片月如良友，相看不忍眠。况逢孤馆夜，又是乍晴天。峰迥明残照，霜清净野烟。何人吹玉笛，声落画栏前。  

***渡人庵迟友不至***  

枫叶平林满，芦花浅渚飞。秋风生浦口，落日在岩扉。坐待幽人语，宁知夙约违。徘徊明月出，独送棹歌归。  

***邹美中***  

邹美中，字华亭，公安人。诸生。有《燕石藏稿》。  

***晚发御路口***  

划出沧江路，归舟落照边。天空秋在水，客久日为年。薄暮催帆急，中流得月先。谁欤羡鱼者，独自钓寒烟。  
