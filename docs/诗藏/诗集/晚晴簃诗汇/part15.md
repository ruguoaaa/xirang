---
title: 第15部分
index: true
icon: editor
order: 15
category:
  - 诗藏
  - 诗集
  - 晚晴簃诗汇
tag:
  - 徐世昌
  - 近代
---

## ●卷一百八

***洪亮吉***  

洪亮吉，原名礼吉，字稚存，号北江，阳湖人。乾隆庚戌一甲二名进士，授编修。有《卷葹阁》、《附鮚轩》、《更生斋》等集。  

***晓行***  

村鸡喔喔酒全倾，拥被求衣事晓行。四野月明迷向背，一山云出定阴晴。春残苦乏加餐信，道远愁非负米程。醉醒十年前事起，马头尘梦较凄清。  

***谿南曲***  

谿西月不华，谿北桃无花。风光只落谿南路，和月和花筑楼住。花枝二月人二旬，楼高一层春一分。谿光已隔画桥影，柳色自斗疏阑春。岸云凝红水云白，总逊春衫好颜色。百花开处百禽鸣，楼上添衣楼下行。寻芳肯到春谿口，堤上行人学垂手。放船肯过长河湄，墙头女儿仿画眉。画眉尚避春莺见，照鬓都疑水禽羡。镜里浓云晓上头，竹中轻粉宵匀面。春幡亲制初护见，楼角三面悬玲珑。眸迎深馆迢迢绿，手展文窗扇扇红。星疏夜久愁犹立，露冷草香虫尚蛰。百饼薰笼总厌烧，启帷试放生香入。消息今年异往年，客巢新定故巢迁。愁边晓泪疑含露，望里春潮已接天。伤春曾到春台畔，笼鸟生疏茶敢唤。背客亲移北户镫，呼鬟更掩重门扇。短短疏篱漠漠尘，沿谿楼阁对墙身。缘知谿路经三折，只共波光住浃辰。可怜门左闲亭坞，三月谁为众香主。抛客年光誓不停，迷人草色寻应苦。一样扁舟去未还，五湖踪迹异三山。春来依旧花千树，梦醒空愁月一弯。  

***元夕看桃***  

元夕一年居一方，接天歌吹来咸阳。终南山月盛光采，一夕楼上铺新黄。崇仁坊前百戏陈，杂乐共作秦声尊。颇欣土俗乐丰岁，巷少服马居无人。严寒初除信风劲，风里试镫镫不定。端礼门连长乐楼，万声压市嚣难听。连宵宾从席屡移，选舞彻夜殊忘疲。屏风高障碧天色，蜡泪满堆红地衣。园南独客愁争逐，看花欲来深径宿。避寒三度著春衫，照梦千枝列华烛。墙头月色清可怜，桃花一枝影入筵。江南无此早春景，自爱枕上看花眠。须臾舞寂将残夜，月向城西鹊巢下。一阵帘前料峭风，远鸡声里寒桃谢。乡闾此时谁复留，癯崔瘦蒋成俊游。横塘半里足箫鼓，镫火直接三元楼。十年两度清游寡，更有汪伦手堪把。江馆云迷宛转箫，帝城月照流离瓦。  

***缥缈岭纳凉***  

云门古松三十七，三十六株鳞尽裂。一松蟠蟠径离石，势欲上天犹去尺。白云移松巅，巨石忽欲走。岩风吹征衣，上险切星斗。石镜露落，山泉微光。暝色入树，松花初黄。人间残暑不至此，鹤氅乍著宜新凉。云光深，霞色浅，倒影空濛众山显。枕泉半日不饮泉，饱向松梢餐露眼。  

***戒坛古松歌***  

沿山西行日光断，一松如龙黑天半。松根一龙榦九龙，欲攫台殿凌虚空。虬枝北出风力驶，五里亭边落松子。苍然一顶常宿云，巢鹤不敢呼其群。枝蟠入石石不知，石窾常见生灵芝。年深力厚触山破，根断犹穿北山过。客行破晓即看松，高下楼阁清光中。南枝迎阳日气浓，北枝腊雪犹未融。倦时眠松根，醒时看松色。山僧爱松亦如客，隔岁松花饷人食。一株旁倚态亦奇，偃盖静觉春阴移。复有一株云气重，一风微吹榦俱动。其余八九纵复横，倾耳总作龙吟声。初唐武德至今远，山古寺古涛声平。我留三宿非爱山，松下百匝偏忘还。君不见看松如我亦无两，黄海终南各千丈。  

***道中作***  

乱峰高映斜阳赤，谷里人行已深黑。溪南新月透山来，千朵白云遮不得。东西秋水隔一村，跣涉尚喜山泉温。山村树湿昨宵雨，石屋泠泠出蛮语。  

***自慧聚寺北行历化阳朝阳观音诸洞晚上极乐峰作***  

峰形南北殊凹凸，入地上天皆一日。潜行五里不见天，蜡炬光远空浮烟。莓苔森森绿疑梦，蝙蝠手扪皆不动。一风冲出微带腥，足底万窍声俱鸣。好奇径欲穷颠末，行僮失声炬将灭。四人急转我后来，风黑恍有千人追。是时屈指当交酉，出洞见天天尚昼。饮泉百盏神始清，坐调鼻息方远行。树巅斜行途转窄，鸦点扑人如雨黑。东行一洞势较低，一洞复出清泉西。斜阳沈沈岭头落，客意极疲龛极乐。下方已黑天顶青，侧帽恐碍当头星。  

***涉汉欲至岘首舆丁误入九宫山时日已将暝因小憩而返***  

山光欲雨江欲晴，云黑复白波微明。此时击楫涉江去，薄暝始向前山行。林梢一抹斜阳色，高下山磎一千尺。云中道士来远迎，语不分明指碑石。累累林果红一山，倾耳祇觉禽声蛮。道旁<石察>石削如铁，山溜滴沥苔花斑。沿冈久立怯北风，送客出户闻敲钟。昏江棱棱水声起，却喜一星明舵尾。  

***阿江泛道中***  

一山途四出，晓日正当头。好鸟背人立，清泉择地流。雾归僧阁暗，云出寺门浮。半晌沿林走，偏忘路阻修。  

***重至黔西宿海棠庭院***  

阑干十二敞银屏，尤喜芳时此再经。双柳有情垂槛绿，万山如梦压帘青。花边惆怅寻前约，叶底参差间晓星。依旧燕莺飞不定，可能重把夜窗扃。  

***九峰园感旧***  

一雨园林足，泉声百道来。夕阳明螮蝀，高阁暗莓苔。燕绕横塘楫，鱼窥曲水杯。古藤应识我，亲见五回开。  

***泰山道中***  

兹山亘东方，郁勃截生气。虚轮扇风海，空腹入天地。其高无端倪，一半植空际。滃滃云出始，袅若丝发细。俄焉分道骋，寰宇悉衣被。洪荒迨今日，年代渺谁记。登封坛数尺，藉以验兴替。允哉神明区，心精默相契。  

山人渡海来，告我山势尊。波面日出时，与山相吐吞。遥看不知山，谓是天有根。峰棱破空垂，倒挂日月轮。青冥一气中，高下固不分。伊谁启鸿濛，当有主者存。双厓划然开，截作天东门。  

一山戴一山，重戴至谷口。遵山视重戴，高仅及社首。方知众高积，拔势乃得陡。山坳环数郡，元气蒸泽薮。中虚蕴灵宝，万古谁敢剖。天阊虽已逼，地轴亦孔厚。七十二代君，贞符藏北斗。  

山形非徒高，远莫测所届。沧溟三万里，石脉透海外。当其势奔腾，显越齐鲁界。低瞻饶岳渎，并此析支派。巍巍兼荡荡，克配天体大。其标难正视，万象怵光怪。支峰皆整肃，略不涉奇态。风递沧海涛，山前作清籁。  

三更望兹峰，月出石腹内。云容方欲展，雷雨已在背。明明神所宅，乃复遘阴晦。冰柱十丈长，惊看石厓戴。居然神斧落，厓半亦奔溃。回飙搜激电，雪月光迸碎。遂令登陟客，倏忽迷向背。清游虽暂阻，未敢遽思退。终当携松明，绝壁扫芜秽。  

***自励***  

宁作不才木，不愿为桔槔。桔槔亦何辜，頫仰随汝曹。杈桠適当时，旋转如风涛。高原多低枝，感汝汲引劳。一朝时雨行，弃置眠蓬蒿。  

宁作无知禽，不愿为反舌。众鸟皆啁啾，反舌声不出。岂系果无声，无乃事容悦。依依檐宇下，饮啄安且吉。何忍视蜀鹃，啼完口流血。  

***同邵进士晋涵寻益然大师塔不得***  

大师裹足褊衤迁衣，佛手曾杀千熊罴。飘然来归竹窗下，野鸟入掌呼晨饥。浮云白日忽一转，粥鱼声长鬓毛短。缘床鼠怯剑气腥，隔竹猿窥箭瘢满。旄头星落白虎倾，亘亘宇宙当销兵。海滨招鲁岂同调，午日吊屈斯平生。于虖男儿生为冤禽死作佛，生忆名山死归骨。天都成云荡胸热，上升为星下作石。枯残姓氏何足惜，自与此山同始卒。  

***皋陶祠三十韵***  

黄屋衣裳古，朱轩日月中。九共谁第一，四岳誉佥同。大泽思神降，元臣翊运隆。陈谟归至道，弼教本和衷。职亦勤虚听，心期辟圣聪。曰稽符二典，钦若佐司空。永执刑无赦，群推法至公。瘖丞初立禁，瞽瞍愿持躬。瓜削看孤立，蟊强敢内讧。两朝天屡荐，三杀帝无功。父子訏谋合，君臣精一通。神方歆石纽，禅已谢诸冯。云鸟搜官纪，山龙仰法宫。趋庭原震肃，网俗自恢洪。唐传留吁咈，羲篇续旅丰。勋将十世宥，律本累朝崇。六蓼亡何忽，萧曹创岂工。遂令常叙失，已见簿书丛。汉典频传赦，流民屡致恫。以威能克爱，惟狱始兴戎。世系差仟李，家声混伯虫。甄衰封未续，布起迹犹雄。礼乐云孙守，坟祠木德终。荒原余庙貌，古壁绘青红。揖让熊罴虎，森严松柏桐。讹方夔一足，业比舜重瞳。历殿思成续，瞻筵沐古风。居人留宿火，行客荐新<麦丰>。气已殊光岳，声还振聩聋。徘徊有余叹，五百见知穷。  

***昭灵宫祈雨词***  

阜阳水国当河冲，颍汝作会淮作宗。淝茨涡氵戎柳渒从，六水阔绝流成壅。二水澒洞声汹汹，导水与水合则氵众。多时狂飙卷老葑，<虫专>曳彘尾牛身鳙。尉官鮇鲔文胥鰅，三足六眼趋郺<多农>。虾须倒垂尺五浓，张鳞奋沫敢肆纵。淮神怠职耄且憃，俾鲧治水竟罔庸。祠官屡沈圭璧琮，帝怒下遣电目瞛。命截左耳投荒凶，青冥赫焉念鞠讠凶。割壤千里颁龙封，龙君甲族匪出崶。戴以虬角红绡笼，前身作令儒者容。宫中九男立而升，鱼鳞著身爪缚胸。龙服被体何雍雍，髯翁守州德望颙。作碑刻石谬致恭，心知其奇不欲攻。春享秋享陈鼓钟，琼飧玉饔酒百{从瓦}。三岁特间一岁豵，云官敬神神惠农。沙濆浒流俱淙淙，颓猋{广屯}霾<月壹>雺{雨农}。神实有术能弥缝，当年辟宫竖楔枞。越六百载犹崇墉，披图朅来值杪奥。怪事咄咄欲起讼，无何灵宫鼓逢逢。神欲索食凭里{龙巫}，侧闻灾荒惧尤凶。麦枯而腓树乾<赤冬>，其雨其雨思灵零。神纵有食惭<石宁>饣农，我来龙穴追龙踪。将巫祝辞里具供，有祷而应斯真龙。  

***乌兰乌素道次***  

乌兰以北地不毛，极视千里无秋毫。穷荒鸟亦拙生计，啄土饮雪居无巢。居人觌面能欺客，兽复欺人占居宅。健儿弯弓射不得，空手归来气填臆。  

***重过废园有感***  

十二窗棂敞绛纱，关心闲看后时花。残春寥落成秋梦，晓日荒黄似月华。忆旧已无机上锦，清游思泛斗间槎。横塘波影空如昔，噪尽官私两部蛙。  

***古香斋柏树歌为陈刺史赋***  

古香斋头两株柏，出土根同榦如劈。主人斋屋斜向东，一树从南一从北。虬枝击屋屋已破，拔地青苍刺天黑。森然四角沈阴满，日出当心不能赤。人间落落古丈夫，天半亭亭挺孤直。饱经雨露颜仍黝，不与凡姿竞颜色。主人爱客客奇绝，三十年前住昕夕。客行握别树始栽，树竟几番长过客。今来盘薄山斋内，树与主人皆素识。摩挲抚树对主人，可惜主人头竟白。客今行周三万里，树亦添高廿余尺。祁连山头樠木满，曾逊此株雄且特。顶平不待修雷斧，榦老偏能挽风力。枝经数折撑霄汉，根已三重透泉脉。因思复有三十年，树欲抉天人入穴。沈吟不厌百回步，徒倚每闻三叹息。十围栎树枝皆俯，半里松涛响谁敌。心空早厌禽巢闹，眼冷静将入海阅。商量何物伴岁寒，移得园东丈人石。  

***自新塘至伍浦溪行杂诗***  

溪水绿已穷，岩扃忽重闭。日华与山翠，层叠川上腻。前村爨烟好，穿此石林细。一径山雨来，寥寥入秋气。  

瓜花黄无端，被此一川绿。晨凉把竿好，闲坐此谿曲。人家隔坡水，路暗通石谷。日午携榼来，人声出山腹。  

两村本一村，中有云水界。溪流经数折，南北已分派。连宵风色紧，目送去帆快。人定波有声，神鱼望星拜。  

陆行富桑麻，水行富蓤芡。惟兹云水乡，不虞年岁俭。门前临水路，鹅鸭数堪点。屈指白露交，秋禾又将敛。  

***五鼓自伍浦渡湖至东山***  

到来青历历，七十二峰巅。骇浪鱼先拜，惊雷鸟已颠。水声摇短梦，风色眯长年。昨夜前山雨，茫茫笠泽烟。  

***吴梅村祠题壁***  

寂寞城南土一丘，野梅零落水云愁。生无木石填沧海，死有祠堂傍弇州。同谷七歌才愈老，《秣陵》一曲泪俱流。兴亡忍话前朝事，江总归来已白头。  

***度柯冲岭***  

屋前童失声，屋后山起立。尤愁沙石滑，空处不置级。斜晖初没水，行客势转急。君看厓上树，迅羽亦不集。飞腾如猿猱，我仆愧难及。明星三两颗，天已逼斗笠。石罅出一门，雷霆复相袭。时时凉沁体，衣袂宿雨湿。过岭望九华，凌空向予揖。  

***登别峰庵望海忽值风雨***  

朝曦色染沧溟绿，东望海门如半粟。沧溟突处天荡摇，顷刻已见西来潮。象山南头蒜山尾，一舸倒流还数里。风威不敌潮势狂，吹角北岸停帆樯。君不见日居万瓦鳞鳞内，眼暗头低殊不耐。此时怀抱觉暂开，足底隐隐闻惊雷。天公似把炎蒸洗，东海叱龙龙尽起。一晌江都电影来，翠屏洲上红三里。  

***莫愁湖久憩并谒徐中山王画像***  

结绮临春事久非，隔坡楼殿尚依稀。到来海燕栖禅幄，运去山龙黯衮衣。空馆尚余调鹤地，真王徒剩钓鱼矶。惟应儿女英雄泪，洒向秋空作雨飞。  

***张问陶***  

张问陶，字仲冶，号船山，遂宁人。乾隆庚戌进士，改庶吉士，授检讨，官莱州知府。有《船山诗草》。  

***郊居***  

清溪荷叶过人头，人倚高寒水上楼。红树倒吹三日雨，黄花补种一篱秋。蛮奴飞鞚学盘马，老妪隔林呼饭牛。坐看儿童皆楚语，几如贾岛客并州。  

***雪中遣兴***  

荒鸡上邻树，啼破冰帘月。残梦五更寒，虚帏一镫白。钟声湖寺启，人语江船发。暗牖掩晨光，时闻鸟啄雪。  

***金陵阻风即目***  

不许归帆趁晚潮，西风十日九停桡。鱼龙浩荡三山暮，吴楚青苍一火遥。鸦带斜阳立牛背，人携暮景在山椒。过江名士皆黄土，只剩涛声似六朝。  

游葱岭同亥白作（即龙洞背。）  

西归访名山，葱岭秀无敌。兀如百丈台，丛树团秋色。削壁势横撑，崖下龙门拆。轰然束众流，万马争一枥。颇闻最上头，幽异陵空积。同气得尚禽，钩深复何惜。杖藜寻古迳，时见蜿蜒迹。俯惊涂毒鼓，仰接垂云翼。狌鼯咤足音，花草乱扶屐。老榦忘冬春，危根养孤直。连林苦纠缠，各拥<王灵>珑石。有石必万窍，肉好出神力。沈沈何王殿，怪鸟聚檐额。玉座长寒苔，衣尘黯如客。更披虎豹丛，忽露仙灵宅。空明小石城，三户敞虚白。日瘦锺乳坚，风泉漏岩隙。寰区扰群动，繁响此中寂。灵境自常留，人心惊乍获。若置蒜山东，弹指炫金碧。葆真畏疏凿，甘向遐荒匿。谈笑谢吴人，金焦奇不得。  

***剑州官道古松歌***  

长松不合绾离别，一望云峦尽肃瑟。海风怒攫龙昼吟，白日无光照岩缺。横蟠百里如谾豅，奇姿万态羞雷同。相逢往往若缁素，不然虬髯铁肋真英雄。卿胡为此鄙琐事，细看悬佩书官字。岭头日日送行人，销尽拏云无限志。吁嗟哉，群生位置亦有缘，山林廊庙皆徒然。君不见眉山大节凛千古，英风伟榦凌中天。桄榔林外老闲散，不如樗栎终天年。又不见滇南谪戍古遗直，踏歌放浪悲蛮烟。金鸡永绝刀环梦，至今相门双桂空连蜷。知君不诩烟霞癖，大野通都聊混迹。道旁终有有心人，偃蹇龙鳞当自惜。怪石何年同入贡，转教枫柳争嘲弄。栋梁之遇自古难，可叹大材成小用。  

***出栈***  

马嘶人语乱斜阳，漠漠连阡水稻香。送险亭边一回首，万峰飞舞下陈仓。  

天彭井络指螺收，险语惊魂逐处留。明日题诗归梦稳，澹烟乔木是绵州。  

***雪后前新乐***  

人天乍高洁，车马亦闲闲。霁雪澹平野，朝云明远山。清虚集草木，萧爽来心颜。欲跨青驴背，因之乘兴还。  

野旷阴晴乱，沙沈草树凉。城寒出鸡犬，篱破见牛羊。人貌羲皇古，河流浦溆长。满前图画意，只是倦津梁。  

***青神舟中不得见峨眉山与亥白兄饮酒排闷***  

青神县前江水湾，白云遮断峨眉山。平生骂佛得奇报，僮仆惊疑无好颜。我到人间无不可，肯随老媪谈因果。酒坛乍破一船香，后祭江神先祭我。醉后聊倾一杯酒，为问普贤犹在否。我今未死普贤死，眼底请看谁不朽。世人结队朝峨眉，一步一拜头頍頍。峨眉见我独逃避，毕竟我奇山未奇。丹棱彭君古豪杰，对子常笑峨眉劣。曾向华严顶上来，尺山寸水皆能说。始知古人多妄语，偶然讬兴非心许。君不见宋玉《高唐赋》最工，巫山可有行云女。  

***壬子十二月六日与亥白兄携酒游凌云山***  

脚踏凌云峰，手摩大佛顶。大佛缩项向西笑，公等观世真平等。是时水涸江水间，一山浓翠浮波间。古洞轰轰答人语，悬崖奇木根如环。倾耳附石壁，风浪声潺潺。大笑如游海门国，眼前只少松寥山。兴到亲提一壶酒，兄酬弟劝环山走。酒肉淋漓过戒坛，寺僧扪舌如狗馋。开山凿险谁之功，后有韦皋前海通。一心爱人如爱佛，挥金剜眼皆英雄。我辈来游直游戏，姓名何必留天地。碑版零星碎欲无，千年生死真容易。却对山泉怜浩劫，泉清恐有蛟龙蛰。人外寻诗呼白云，石根温酒攒红叶。荒祠四面青山青，大苏独坐愁零丁。我拉遗像欲飞去，旁人指点疑仙灵。不封万户侯，不识韩荆州。停舟聊痛饮，醉中并忘凌云游。隔江遥问汉嘉守，此游颇胜东坡否。  

***腊八日过叙州***  

风掠晴云澹不收，夕阳吹影上扁舟。帖山楼殿平如画，插水林峦碎欲流。爆竹声繁逢腊日，荔枝香冷过戎州。船窗自击泥头酒，味谏轩南为少留。  

碧水丹山好画图，一江金翠影模糊。层峰细碎通乌撒，古塔高寒表庆符。蛮女蹋歌愁欲绝，巴船维缆暮相呼。题诗真作天涯客，何必淹留笑贾胡。  

***白帝城***  

直为高光死，英雄独使君。山川犹涕泪，城郭自风云。雉堞临江出，鹃声隔岸闻。巴人真梗绝，容易话三分。  

***冬夜稚存招同寿民雪中饮酒既醉作歌***  

雪光忽照玻璃琖，城南故人争折简。藻翰纷飞酒气浓，化身十万难分遣。驱车我独访洪厓，七年古雪曾同埋。旧诗重读天犹笑，有客旁观呼绝调。扛来大瓮高于我，我击泥头客吹火。夜色苍茫天乍低，须眉恐被同云裹。一园老树枝杈桠，盘空千翅飞惊鸦。举杯临风问黑帝，谁储万斛空中花。空中花影英英白，铺向人间作瑶席。鳖饮轮囷牛饮豪，此中醉卧能留迹。呜呼百年聚散如鸿爪，傀儡登场任颠倒。瞥眼流光唤不回，浮踪一过真如扫。飞金尊，击玉壶，仰天叩缶声乌乌。不知二豪侍侧是何物，但觉我非故我吾忘吾。今之歌者其谁乎。  

***戊午二月九日出栈宿宝鸡县题壁***  

群盗如毛久未平，栈云来往一身轻。干戈草草催离别，婚宦劳劳累死生。有用年华拌弃掷，无聊家计费经营。关山销尽轮蹄铁，猛虎磨牙看此行。  

石磴萦纡战马粗，入山符叠辟兵符。杀人敢恕民非盗，报国真愁将不儒。豺虎纵横随地有，貂蝉恩宠愧心无。荒寒驿路怱怱过，焦士连云万骨枯。  

轻装休问办装钱，短堠长亭望悄然。磷火飞残新战垒，枯髅吹断旧人烟。此中讬命惟奔马，何处招魂不杜鹃。大帅连兵甘纵贼，生灵涂炭已三年。  

穷山避乱敞军门，威望遥遥万马屯。不战岂能收杀运，无功先已负君恩。祇闻怨毒归诸将，可有心肝奉至尊。一样沙场征戍死，模糊敢信是忠魂。  

功罪朦胧令自宽，苞苴馈赠且偷安。民穷转觉军中好，寇过惟从壁上观。俗吏飞腾推挽易，妖氛飘瞥送迎难。逍遥无暇谈攻守，不及乡农早议团。  

故事虚张谕蜀文，悬军安养募新军。山中城破官仍在，阃外兵哗将不闻。大贾随营缘我富，连村无寇是谁焚。烽烟未扫偏流毒，万鬼含冤指阵云。  

连城闭后万山荒，忍弃郊原作战场。贼有先声如唳鹤，官无奇策任亡羊。飘摇鸿雁飞难缓，潦草弓旌气不扬。犹胜骄淫诸将吏，移营终岁避锋铓。  

忧愤书来处处同，故人几辈尚从戎。能文未易参军事，有口都能说战功。为我经心筹去住，看君弹指变穷通。东溟西域曾帷幕，猛将还应忆海公。  

断无苻拔混麒麟，大酒肥羊误保身。攘劫翻夸裨将勇，需求谁谅悬官贫。贼能退舍尊廉吏，令敢枭渠起义民。祇为英雄惜成败，论兵安肯恕庸人。  

莫倚重关护益州，时危曾困武乡侯。谁看鸿鹄犹扶耒，人佩刀鞬早卖牛。战斗心疲千帐冷，惊呼声乱一城秋。老师糜饷成何事，宵旰空贻圣主忧。  

三川人满欲烹珠，曾问今年米价无。饷道几难通剑阁，商船新已断夔巫。蝉连粮运舟车险，错杂民风士马粗。犹幸未摇根本地，尚留严武在成都。  

汉沔东流雪未消，军符络绎马蹄骄。仓皇鬼蜮来无定，破碎峰峦望转遥。地险不闻由我据，城危几度看人烧。商于何止关秦楚，陇蜀河潼路万条。  

嫠也横行起祸胎，桃花马上看重来。不贻巾帼先逢怒，欲辨雌雄已自猜。黄鹄特翻贞女调，白莲都为美人开。请缨便是秦良玉，可惜征苗失此材。  

千里奇峰接宕渠，才闻王冉又高徐。城狐中夜声相应，穴鼠空山技有余。焚掠难归皆盗贼，风波未定且吹嘘。伤心已乱无全策，祇仗天威尽剿除。  

议抚招降计已施，凋残民力久支持。不明赏罚终何益，真举才能傥未迟。将相有权甘自弃，英雄无种要人为。孙吴兵法非天授，谁竭诚谋报主知。  

才过黎州又凤州，含情重问草凉楼。磨驴步步皆陈迹，风柳条条是别愁。花鸟三春禁雨雪，关河千里见戈矛。元戎谁有书生胆，快马轻刀自远游。  

长途心绪久寒灰，蜀垒秦关去复回。两地有家离聚苦，连营无路梦魂猜。几人还唱从军乐，何日真逢拨乱才。行尽残山重叹息，年时已是贼中来。  

夔万巴渠鸟路长，通秦连楚斗豺狼。天如有意屠边徼，我忍无情哭故乡。八口艰虞犹剑外，一身飘忽又陈仓。风诗已废哀重写，不是伤心古战场。  

***七月初四日喜晴***  

风棂敞虚白，久雨爱晴光。病叶黏双屐，奇书散一床。酒情延夜月，诗梦辟秋堂。小助山林想，疏花种几行。  

***摇落***  

西风小摇落，无雨亦苍凉。鹰眼摩晴昊，蝉声战夕阳。身凭安穀法，人问作金方。细领清贫味，垂帘古砚香。  

***小园即事***  

晴松雨竹影参差，小圃春寒绿意迟。试爪鸡凫伤嫩草，安巢乌鹊选枯枝。生怜蠹叶成何谶，祇恐鸣蛙总为私。花底闭门无事饮，破窗风味古人知。  

***十六日雪中渡江***  

故人折简近相招，一舸横江路不遥。醇酒暗消京口雪，大帆平压海门潮。扬州镫火难为月，吴市笙歌剩此箫。那管风涛千万里，妙莲两朵是金焦。  

***程含章***  

程含章，字月川，景东人。乾隆壬子举人，由知县官至山东巡抚。有《岭南集》、《山左集》。  

***吊端坑***  

千夫挽水水千尺，百夫篝火火青碧。蛇行猿引争幽宫，日向端溪凿砚石。端溪石砚美如何，地肺天精山水腋。宝墨融融津液生，银毫湛湛心手適。坐令歙石与澄泥，奴隶一朝尽减色。自从唐宋元明来，鬼斧神工响未寂。山腹如悬破釜空，百孔千疮罔护惜。临流我为端山歌，山灵有知定陨泣。直木先伐古所悲，甘泉先竭事历历。珠池宝井怨谁招，金矿银坑总自贼。古来几人如孝肃，肯使精华留余力。君今有翼飞天涯，天涯难绝匠人迹。请君变作青石峰，寿与长江共无极。  

***浈江石山歌***  

浈江石山不可模，如花如火如浮图。群龙矫首薄霄汉，澄潭挺出新芙蕖。玉筍经雨出林谷，旁无枝叶柯节疏。毋乃南华老人恣狡狯，号召百怪来山砠。惜哉不令李杜见，刻划形状无模糊。昌黎南来不过此，子瞻垂老无全书。坐令冷落岭峤外，纷纷名字随俗呼。我欲题诗洗荒陋，笔力不逮韩与苏。譬之击筑歌呜呜，谁欤听者能无狙。  

***王志瀜***  

王志瀜，字幼海，华州人。乾隆壬子举人，官绛州直隶州知州。有《澹粹轩诗草》。  

***灞上偶成***  

秋风灞上老杨枝，策骑重来又几时。我祇无心成厉揭，河流深浅自参差。  

晴烟瓦屋野人家，屋上青山一缕斜。林树何嫌霜气拂，丹黄转得傲春花。  

***京邸屡谒翁覃溪先生鉴赏古帖并为题宋芝山所画陶园图***  

熙朝文献属公多，高卧云松静玉珂。台阁于今闲白传，轩斋满壁画东坡。挥毫遒绝人俱老，鉴古哑然昔半讹。自愧王乔尘两舄，容携拜具礼维摩。  

竹树茅檐二华西，画图何幸得新题。春帆细雨怀邗上，明月流虹落渭溪。珊网一时名辈盛，长城五字古人齐。从今不怅仙凡隔，洞口桃花有路蹊。  

***新春入省介休道中有作***  

听讼云中亦静缘，黄尘乌帽感华颠。汉槐沽酒还今日，灞柳怀乡又一年。水带冰流波有骨，山当雪霁树无烟。乍离水绕山环地，万里春风到马前。  

***定州题壁***  

沙碛城荒带雨痕，溪添秋水渡黄昏。远烟深处双禽没，平野苍然一塔尊。雪浪空盆遗石在，兰亭定本几人存。频来未忍怱怱去，旅舍凝怀坐又温。  

***刘曾璇***  

刘曾璇，字荫渠，盐山人。乾隆壬子举人，由学正历官泰安知县。有《莲窗书室诗钞》。  

***早发过鸡鸣驿是日至宣府***  

鸡鸣传古驿，到此恰鸡鸣。路狭斜临涧，山高远见城。土风邻北口，人语杂西声。回首关南道，寒云一望平。  

***自嘲***  

生平文字最相亲，竟为斗升羁此身。得米如添新宝物，看书似遇故乡人。荒斋也可为安宅，徒步何妨当画轮。盘里犹余陈苜蓿，无须逢客说清贫。  

***归田***  

鱼思故池水，鸟恋旧林枝。眷怀桑梓地，舍此欲何之。廿载老寒毡，况味已深知。风尘日鞅掌，夙愿非所期。邈矣陶靖节，长吟归来辞。  

十年不还乡，莓苔封门户。今我复归来，旧地幸有主。先人敝庐在，犹可庇风雨。徙倚步厅前，槐荫满庭宇。俯仰增感慨，风月无今古。  

一从归竹社，外事不相关。早起觉日长，宽然有余闲。兀坐南窗下，恍游云水间。取我旧时业，一字严增删。聊以遣岁月，敢说藏名山。  

嵇康懒寄书，澹台不由径。岂曰夸孤高，迂疏本成性。得闲且课孙，自觉心神定。囊橐留一钱，图书余半乘。依然是故吾，犹有松菊兴。  

***许学曾***  

许学曾，字固庵，号瓣香，仁和人。朝隆壬子举人，官武义训导。  

***劲节楼为孙节母作***  

仙家香引返魂清，续命丝长忏一生。似有天风楼上护，不教吹下步虚声。  

楹书留与后人持，见说金萱领绛帷。文字因缘全悟却，拈花微笑不言时。  

***蒋湘墉***  

蒋湘墉，字之翰，湘乡人。乾隆壬子举人。  

***寄怀***  

谁道离心白羽轻，倚栏惆怅若为情。月明海上天如曙，春入河流夜有声。千里传书无过雁，五更疏梦怕啼莺。西窗别后人何计，憔悴芳华隔凤城。  

***洪坤煊***  

洪坤煊，字载厚，号地斋，临海人。乾隆壬子举人。有《地斋诗草》。  

***白牛居士跨犊歌***  

一封莎草平芜色，江南十里春如织。青枫泾畔夕阳时，跨上乌犍人不识。水田漠漠烟濛濛，轻蓑短笠嬉凉风。东郊雨晴泥路滑，四蹄踏破花蹊红。万言献罢归来早，熙宁新法太草草。远传风教忆河汾，桑麻自古溪流好。南山白石清水寒，何人长夜歌漫漫。黄昏饭牛饲辕下，明日横经角上看。  

***锺启韶***  

锺启韶，字琴德，号凤石，新会人。乾隆壬子举人。有《读书楼诗钞》。  

***渡黄河***  

徐州河声吞吐里，千家围住河堤底。堤东一塔出高寒，影插黄河半天水。我向徐州问官渡，棹上河声上流处。是时北风刮河堤，芒砀山色迷东西。欲雪未雪天云低，惊沙拂水马鬛齐。立马满船风里嘶，驿程更指荒村口。驻马河边一回首，符离迢递接彭城，只隔江南数行柳。逢人借问荆山河，春水未上桥不波。挥手去矣吾颜酡，大河以北春风多。  

***浒墅***  

暝云迢递接吴宫，点点归鸦淡淡风。半月桥横深树底，万家镫碎乱流中。惠泉沽酒愁堪破，阳羡营田计亦工。何事离人眠不得，赤栏干外唱烟鸿。  

***漫兴***  

劳人肺病得秋间，落叶声中独掩关。如此风光能不醉，拒霜花外夕阳山。  

***高士钊***  

高士钊，字酉山，顺德人。乾隆壬子举人。有《北游草》。  

***中宿峡***  

我行近十日，已至峡山麓。双崖豁翠屏，林峦迭起伏。奔湍泻清驶，盘涡此一蓄。遥传古帝子，脱屣来空谷。至今清月夜，笙箫出深竹。吾本澹宕人，遐想结薖轴。投身入尘寰，浮名苦徵逐。峡中数往来，半生愧碌碌。赋诗谢山灵，苦语聊自勖。  

***澄怀园筼坡先生直庐即目***  

山青水碧绕朱檐，绮槛花欹砌草纤。傍午轻阴移小树，新秋凉思入疏帘。地饶泉石心偏远，人到蓬壶梦亦恬。十载却怜江海客，天香衣上一痕添。  

***魏定一***  

魏定一，字元伯，号不坡，又号也埜，恩安人。乾隆壬子举人。有《松竹吟稿》。  

***安定感秋***  

三峰天外落，岚翠压孤城。月出山头小，泉飞屋角鸣。公庭爱鸟迹，客枕厌虫声。一夜西风起，无眠白发生。  

***更号也埜题句***  

山水园林寄此身，闲人号埜慕前人。钓鱼竿外殊无事，种树书中别有春。松径竹溪安用画，牧童田父可相亲。良朋漫索诗文稿，未许浮名易性真。  

***武溥***  

武溥，字廓如，号半芋，狄道人。乾隆壬子举人。有《懒真斋诗草》。  

***九日同友人登白塔山***  

盛地三年别，华筵九日开。河流当槛曲，塔影过城来。露冷黄叶瘦，风高白雁哀。陶公多逸兴，樽酒愧追陪。  

***张琛***  

张琛，字问亭，宛平人。乾隆壬子副贡，官紫阳知县。有《日锄斋诗存》。  

***太史公墓***  

蚕室非其罪，龙门寄此身。黄河坼地阔，青史比天尊。死后文章显，生前寺宦论。大人都见屈，洒涕石留痕。  

不怜降将意，竟上大夫刑。史例开三代，词华重六经。冢高埋圣笔，河曲护文星。陵也真欺汝，居然仕二庭。  

***左辅***  

左辅，字仲甫，号杏庄，阳湖人。乾隆癸丑进士，由安徽知县，官至湖南巡抚。有《念宛斋诗集》。  

***题黄仲则蒲团看剑图***  

昔年读书复击剑，如今按剑将逃禅。雄心岂向湖海尽，欲摄天地归蒲团。鱼鳞不合尚鸣跃，怜君犹被嗔猿缚。纳之入匣悄无声，如鸟归巢水归壑。四山风急号鼯鼪，虚堂嵌空佛火青。松萝藏云不知晓，白日欲雨天冥冥。谁欤甘此坐衰朽，仍倚长虹烛牛斗。剸蛟不让佽飞先，成佛肯随灵运后。侧身天地何处归，此意沈吟恨难剖。还君此图为君寿，毕竟生才天不苟。神物会合当有时，黄郎嵲屼将安之。  

***犁田行***  

平林月落烟如雾，鬼火星星满归路。断碑衔口不能言，知是何人埋骨处。青山流水自年年，昔人新冢今人田。纵横白骨已无主，乌犍犁田粪田土。粪田田肥农喜欢，吁嗟乎，夜长鬼哭天漫漫。  

蝉  

诉尽齐宫怨，萧萧续苦声。芳华销短梦，风露贷余生。疏柳长洲苑，残阳白下城。吟躯听欲瘦，辛苦为关情。  

***秋燕***  

觅向花前旧雨稀，此身将逐海云归。豪门丝管晚萧瑟，大道楼台多是非。江渚羁魂迷暮雨，帘钩小影立斜晖。故巢曾住难抛却，犹睇雕梁不忍飞。  

***黄牛峡***  

黄牛当楚西，夔巫势同抗。江流此再束，轻快思一放。连山崩颓云，奇石涌惊浪。神人俨高跂，怪兽兀相向。合形争结构，庳者犹倔强。尽泄造化藏，余美不一长。居人出岩窦，如粟黏壁上。风急陨杂花，水湍漂汲盎。钟声动黄陵，凄听巴女唱。  

***马肝峡***  

上滩路忽穷，一矶兀门峡。厓交若牛斗，高浪跨其胛。窍怒鼻口呀，节蹄股插。划然忽中分，稍入石已压。何年刌肺肝，亻瓜离爪谁掏。名异久惊疑，状诡滋恐猲。奇气固难降，和平亦已乏。云阴屡亏蔽，远见天霅霅。重山久思出，去水想观法。物理亮不诬，冥悟情已洽。  

***新滩***  

奔流冲石去，石立不水受。水怒石亦险，相迫吞嘬久。回流忽漩舞，蓄极力愈厚。壮与蛟鳄腾，声挟风雨吼。牵舟撄水怒，石险乘水后。水转不怒石，挟石为伍偶。火仗操百人，移晷尚滩口。上滩如上山，滩立若山陡。畏水更畏石，石去水可狃。使君与空羚，行者戒勿苟。胡为设巨险，汔济畏濡首。其中多不平，激荡固所有。谁能安其澜，时无五丁手。  

***巫峡***  

东西渡瀼溪，溪转峡角对。奔腾逐江来，飞舞与人会。中蓄万古灵，排空障旌旆。根穿潜虬宫，石压飞鸟背。荡摩出宝气，倏忽走光怪。神仙归有所，云雨出其内。势极衡湘长，高与天谷配。何年破山腹，于此纳万派。讹传{敝巴}令凿，转忘禹功大。屹为巴西门，险绝蜀东塞。  

***西陵峡***  

寒山主西陵，云外见积石。垂崖盘千层，一气转地脉。古藤捎天青，飞流界空白。划然开瞿唐，万水如矢激。猿鸟堕危梯，鱼龙齧粉壁。阴阴夔巫间，千古雷雨黑。沈犀魇水怪，事幻理难格。圣人不任智，事事有开辟。淫预戒舟航，功大非假力。吾将撇舟去，三叹此遗迹。  

***永安宫***  

气尽吞吴日，天非祚汉时。中原仍国贼，小愤岂王师。寝殿愁风雨，荒城偃鼓旗。祇余遗诏在，堪作典谟垂。  

***过儿邱集有感***  

泽雁哀鸣急，河流积潦深。畴纡济时策，我愧读书心。古木余残照，荒祠接夕阴。无缘荐蘋藻，征马又骎骎。  

***残月篇***  

鸡鸣客登车，残月见树头。窅如幽人窥涧户，怯如病女临妆楼。悄如离心挂天角，五更风起吹欲落。含烟敛雾愁窗纱，又如空院将残花。低徊孤影看不已，水驿山程忽千里。天长魂断不可招，帖帖寒光堕如水。  

***叶绍楏***  

叶绍楏，字琴柯，归安人。乾隆癸丑进士，官至广西巡抚。有《谨墨斋诗钞》。  

***客暨阳得沁园春词录寄许竹屿大令媵以二绝句***  

枇杷庭院长莓苔，小阁轻阴燕子来。吟遍江南落花处，断肠人是贺方回。  

新愁多付沁园春，尽说粗豪亦怆神。不敢尊前歌子夜，知君同是未归人。  

***唐仲冕***  

唐仲冕，字六枳，号陶山，善化人。乾隆癸丑进士，由知县历官陕西布政使。有《陶山诗录》。  

***赵北口***  

一奁春縠绉轻纹，十二桥边草色薰。赵北烟波迥无际，竹西风月许平分。莺声渐合芳津柳，帆影遥搴别浦云。绝忆江干风日暖，买鱼沽酒趁斜曛。  

***登南岳祝融峰***  

炎精贯注出苍冥，颅骨嶙峋表赤灵。青玉坛边横半壁，朱陵台上辟重扃。腾腾光焰争鹑火，冉冉烟霞落洞庭。独拄穹颠暗搔首，晚风聊与酹湘醽。  

***吴江舟中***  

短桨出烟汀，烟外闻疏语。野水绿三篙，秋花红半渚。  

树梢冲雾立，帆影帖波行。更无吹笛过，聊此倚琴横。  

***新安***  

秦坑赵长平，楚坑秦新安。祸莫大于杀已降，秦赵之坑若循环。白起项羽皆齿剑，沛公长者先入关。当时人力不相抗，二十万人同日葬。地下应笑诸儒生，议礼不决如降兵。  

***阿房故址***  

秦人土木楚人火，化作飞尘向空堕。汉武不惜柏梁灾，更起建章连馺娑。熨斗潜移废赤符，渐台一炬无青琐。长乐牛饮面首开，华清象舞腰支亸。从来奢丽极荒淫，必以兵戈荡堆垛。秦王倒海鞭山才，一宫未成三户夥。金银珠玉锢骊山，焚林又被牧童祸。生不得居璇宫，死不得葬蓬颗。昔时可建百丈旗，今日惟见酒帜飘飖柳阴坐。昔时可宴千人帐，今日惟见绣壤平铺麦浪妥。颇讶夷陵报劫灰，但余德水流澹沱。行人休抱牧之哀，大风乍起扬堀堁。  

***华清泉歌***  

灵湫百丈阴火煮，浸玉跳珠互吞吐。不寒不热含温和，千人万人涤尘土。开元天子华清游，海棠睡足鸳鸯浮。银河七夕泛牛女，金虾蟆化黄长虬。洗儿初罢赐汤饼，鼎沸还同景阳井。长缨飞散满梨园，铃雨郎当怀绣岭。我闻丁夫壬妃为水仙，潏汨扬华作温泉。飞廉佚女欲大恩，秽行往往遭风傎。骊山岂信不祥地，何处山川容秘戏。老姥曾受《阴符经》，阿环况是瑶池侍。腻涨销沈第二泉，泉底喷嘘冷不然。万年银海无朝烛，空亭甃石生苔钱。  

***题万卷书屋图示鉴儿***  

家无负郭田，架有悬签轴。不惜罄俸钱，渐已充床屋。先世颇有藏，贪嗜苦未足。薄宦包山庭，快意屠门肉。且喜百城拥，何妨高阁束。所愿子孙传，汝辈岂能读。余日诵千言，老大徒秉烛。汝不及百言，少小已刻鹄。{尸臿}{尸乏}虽云多，淹洽竟谁属。况彼饶记珠，或乃讥书簏。近时尚考订，栉比致豪秃。达者工词章，华赡夸锦簇。数事非所能，我言维可服。从来万卷通，不如一经熟。穷经务远大，掩卷思往复。《禹贡》治河渠，《春秋》断疑狱。如此荣稽古，不然诮拘曲。汝方补诸生，妄自期令仆。出身重廉能，居家先孝睦。能收已放心，自拓无穷目。求之贵有恒，戒之在欲速。读书善提纲，藏书真式穀。吾年且衰矣，终日勤案牍。汝能任诒谋，吾当返耕牧。  

***慈云片影石***  

陶山母氏兆，卅年始树表。未为守冢人，欲作移山老。山远不可移，云深不可扫。趼足感秋霜，回首恋春草。片石方且严，隆窊含窈窕。得之菩萨岩，携来仙人岛。山形具体微，云气随心造。鸱夷隔绵邈，马鬛见环抱。岂惟具袍笏，直令怀襁褓。供养琴书间，对影忆诗讨。疏窗入晴晖，时有白云绕。  

***石室书院和许生（桂林）仍用东坡和蔡景繁海州石室韵***  

东海后孟传经处，礼门初启无歧路。匡鼎说诗解人颐，一扫别风与淮雨。萧公太傅于丞相，汉时人物真有数。类以经术为名臣，俎豆千秋仰祠宇。贤哉教授有二疏，至今楼在还题墓。兰陵郯承辨纷纭，景行皆宜奠清醑。宋世诗豪石曼卿，奇情自是芙蓉主。朐山化作度索山，舒锦错绣映岩户。苏公游接蔡公游，求仙莫羡童男女。我来观海先观澜，秦东门外色飞舞。前辈风流不可期，后来秀杰谁能伍。地道敏树树须栽，春雨养花花正吐。重开石室横皋比，敢谢雷门持布鼓。抗颜都讲方铿铿，挟策从游尽楚楚。不闻冰车铁马声，但与博带襃衣语。兴学当追曲台戴，投诗辄遇平舆许。名章俊句知襟期，琪树琼林重风土。愿同河伯向海若，直以耳孙求鼻祖。花老室荒匪自今，经明行修定如古。笑余何术兼官师，朱墨丹铅度朝暮。  

***漂母祠***  

淮阴一生误在报，谓我报人人报我。解衣推食当酬恩，鸟尽弓藏竟罹祸。王孙一饭母先哀，望报分明指祸胎。可怜觖望夷钟室，何似全身返钓台。张韩以外功皆狗，张也辟穀韩授首。奇才感动两神人，一黄石公一漂母。  

***自题乘槎亭观日出图***  

亭名始见坡公诗，建亭之处人莫知。我于龙洞读宋刻，亭在山头与海直。龙兴山东烛龙起，山下沈沈夜未已。波光激射梁梠红，如见坡诗图画里。独怜诗和陈海州，陈公名字难搜求。山亭颇似岘山在，湛辈足迹诚悠悠。联吟苏海尚如此，写照秦山徒为尔。图中石壁扫烟霾，笑将题笔当摩崖。  

***题吴天发神谶碑***  

峄山碑经野火焚，泰山刻石亡斧斤。祖龙文字虽奇古，遗壁空说滈池君。吴皓淫虐浮于政，小国亦侈封峦文。国山未禅岩山刻，上天帝言山出银。天玺元年漆月朔，费雩行视华覈闻。其年阳羡表石室，明年天纪纪功勋。是时临平湖开石印发，一千二百八十符瑞何纷纭。五稔青盖已入洛，三段残碣徒埋云。独有皇休明，小篆妙入神。此碑险劲复沈著，一洗东京软美气习追先秦。历千五百有余载，自山转徙亲香芸。筹思亭后几再砺，尊经阁下宜三熏。如何岁在乙丑之皋月，譆譆出出起束缊。圣人意盖诛矫诬，燔之俾与臣斯泯。日余宰临津，善卷洞侧摩米囤。今得此碑火前拓，犹识竹根钗股春潮纹。惜哉如此笔，胡弗写皇坟。诗题炯戒忽发慨，若令长在山谷今犹存。  

***王赓言***  

王赓言，字篑山，诸城人，乾隆癸丑进士。授吏部主事，历官江安督粮道。有《篑山堂诗钞》。  

***早行***  

东方犹未晞，残月挂高树。客子夜不眠，呼童问前路。山深蹊径幽，蔓草被清露。跨水一桥横，疏星明古渡。遥闻叱牛声，人在云深处。  

***德安道中***  

尽日雨濛濛，人行翠霭中。山峦迷向背，村舍误西东。水近鱼虾足，楼寒鸟雀空。岭南逢驿使，梅信已潜通。  

***浔阳馆舍***  

孤城浩淼足烟波，北望其如旅况何。盆浦地卑霜信早，衡阳山近雁声多。庾公清兴今消歇，王濬楼船不再过。圣世久无迁谪恨，琵琶一曲为谁歌。  

***阎绍世***  

阎绍世，字衣庭，朝邑人。乾隆癸丑进士，官洪洞知县。  

***燕台书怀***  

西瞻云陇暮，东怅汉津秋。两地分归梦，三更并客愁。葛帷风气入，蕉牖雨声留。欲借邻家笛，凄清发越讴。  

## ●卷一百九

***潘世恩***  

潘世恩，初名世辅，字槐堂，号芝轩，吴县人。乾隆癸丑一甲一名进士，授修撰，官至太傅、武英殿大学士。予告重与鹿鸣、恩荣两宴。谥文恭。有《思补斋诗集》。  

***诗冢歌***  

九龙之麓梁谿旁，诗骨乃有名山藏。文字精灵一点埋不得，熊熊奕奕万丈腾光芒。古今诗人代有几，大抵苍蝇附骥尾。啾啾啼出鲍家坟，至今寂寞荒烟里。晴沙先生选诗一千一百有十人，残编断简堆积高于身。何来贾生出奇计，瘗之石穴千载留其真。君不见，伯鸾不作长康死，名士风流长已矣。白杨树下冢累累，地角天涯竟何是。精魂寄与残诗俱，萍聚沙抟偶然耳。朽壤谁争牛耳盟，故鬼豪吟新鬼喜。我思英雄事业才人诗，一例皆欲流传之。选家意见各区别，沧海岂必无珠遗。傥使欂栌杗桷供博采，安在单词只句不与风雅相扶持。藓合苔封付岩薮，姓名零落知谁某。得无地下修文广额收，光怪不许人间有。呜呼冢中诗魂兮听我歌，笔将汝扫墨汝磨，生前曷不驱吟魔。龙蛇蚯蚓一抔土，贤愚同尽将如何。  

***和刘春舲（荣黼）游法源寺观海棠有怀胡其园之作***  

探幽乘暇日，小立伫花前。人去已千里，春归又一年。柳含香雨重，松抱法云圆。半晌增惆怅，重来翠接天。  

***阳明山人铜印歌和石庵师元韵***  

读书学道不適用，一腐儒耳非英雄。先生少负经世略，骐骥一出凡马空。批鳞折角遭谴责，只手欲捧榑桑红。龙场兀坐素患难，生徒壁立和春风。豁然中夜有心得，直如天地开屯蒙。擒贼擒王一举手，叱嗟呼啸风雷从。良弓善藏飞鸟尽，上追濂洛传心宗。晚年再出平诸寨，秋鹰凛凛当霄翀。功大德修世所忌，谁与前席陈深宫。先生出处自了了，当时谣诼何其工。岂知正学在宇宙，皎若日月行天中。龙蛇尺蠖会屈蛰，鼷鼠之技惭终穷。先生寿世三不朽，理学经济文章通。摩挲遗印倍珍重，为想品诣千秋隆。  

***将赴都门率莹绶两儿至吾与庵遍游白云法螺藕花诸精舍***  

胜游极目向郊原，厌说骊驹已在门。客似间云慵出岫，僧如野鹤喜乘轩。偶随犬吠寻花径，直送泉声到水源。留得四山新记好，他年重认雪泥痕。  

***六月二十四日锺仰山侍郎（昌）黄树斋太史招同吴兰雪刺史张亨甫明经净业湖观荷***  

寒蝉先秋鸣，凉意在树杪。卧闻檐雨止，起视琐窗晓。清风来不速，引我至琼岛。中央一水亭，四面万花绕。主人两宗匠，仙葩入品藻。坐我香世界，烟波凌浩渺。同游皆俊才，吴质本诗老。为言卅年前，此地留鸿爪。风流感晨星，陈迹忽已杳。及兹花生朝，一壶共倾倒。珠露舞翠盘，游鱼跃文沼。飞来双白鹭，顾影斗清好。一官挂朝簿，世事常扰扰。所欣半日闲，心迹冰壶皎。归来枕簟清，香风满怀抱。  

***三月十九日同人集花之寺看海棠***  

花事今如许，春光又一年。恰逢新雨后，难得薄寒天。宿酒朝犹殢，轻阴昼欲眠。最宜文字饮，此地况幽偏。  

五年软红里，不到赞公房。笑我如老杜，无诗及海棠。今来访名友，得此占群芳。为尔留春住，门前车马忙。  

赠朱酉生孝廉（绶）  

去年花时我入闱，琳琅万卷手自披。拟收珊瑚归铁网，岂知沧海明珠遗。暗中何必无朱衣，五色到眼终迷离。但凭玉尺定去取，得者固喜失者悲。劝君酒酣且莫悲，蛟龙腾跃会有时。东坡偶然失李廌，永叔毕竟成刘几。我今奉使日鞅掌，黄金台畔驰征騑。闻君挟策来京师，一时声誉满帝畿。又闻试官得宗匠，骏马惟有孙阳知。如磁引铁珀拾芥，好与风雅作总持。道逢九烈不我欺，已将柳汁染子衣。绿肥红瘦吾当归，读君杏苑看花诗。  

***中秋对月有怀***  

退直萧间昼掩扃，晚来步屟向中庭。秋高但觉星辰近，人定微闻风露馨。三五夜看金镜满，八千里望白云停。奎垣坐对冰心印，应念寒窗镫火青。  

***戴敦元***  

戴敦元，字金溪，开化人。乾隆癸丑进士，改庶吉士，授刑部主事，官至刑部尚书。谥简恪。有《戴简恪公遗集》。  

***钓台***  

统易绍先帝，交难留故人。名州亦多事，垂钓竟终身。天象许为客，云台无此臣。逸民存旧传，东汉俗还淳。  

扪萝凌绝径，台石本天成。到此一回首，悠然心迹清。千重青嶂合，一片碧流平。归路茫茫远，仙风送我行。  

***江行望会稽诸山***  

孤帆晴破白云围，遥指南江澹翠微。吴越春秋饶霸迹，会稽山水有清晖。卧薪乌喙旋成业，浮海鸱夷竟不归。文采风流至今在，柯亭兰渚辨依稀。  

***长路***  

天光尽处是平原，目断寒榛望欲昏。人语夕阳闻远渡，马鸣春草识遥村。白麟奇木终童对，鹏鸟湘江贾傅魂。长路关心自消遣，独怜幽意向谁论。  

***拟古***  

少小慕远游，偶与神仙遇。蓬莱水清浅，无梁径飞渡。暧暧云际居，楼阁森无数。双成吹瑶笙，餐我五色露。导我谒群真，玉京容小住。上拍洪厓肩，下蹑王乔屦。顾盼意自豪，链景期久驻。慧业岂后人，仙骨惜未具。海风浮空来，三山忽迷误。一落万丈强，咫尺尘沙路。天上与人间，宿梦蘧然寤。灵药终何存，忽忽岁云暮。独坐有所思，抑郁将谁诉。回头谢世人，那得知其故。  

***扁舟***  

扁舟千里病中行，沤影尘光幻结成。脉望窥星真异事，即且甘带亦多情。眼前梦任他年醒，身后名从此日争。且索詅痴符一卷，不教人笑橐装轻。  

***分水庙***  

云散星驰不尽流，殢人江海思悠悠。出山岂特分清浊，歧路无端感去留。咫尺便成千里别，萦回难挽百年愁。最怜萍叶随波去，夜夜寒情上客舟。  

***太白楼***  

贾生夭折平子愁，云龙上下安可求。《离骚》一卷付流水，眼底突兀维高楼。楼头黄鹤飞不去，云是太白曾游处。万岁千秋身后名，朱甍碧瓦城边路。玉京群帝朝玄都，呼吸沆瀣餐醍醐。鸾皇不屑受控驭，一笑撒手浮江湖。开宝中年富文藻，奇才肯放东山老。凌云一赋沈香亭，太息知卿恨不早。长安市上无地眠，华阴道中催吟鞭。快携谢眺惊人句，茫茫四顾投云天。九关虎豹耽耽视，不见灵妃启玉齿。常教纪瘦怨黄泉，无复汪伦照潭水。解衣归卧徂徕阴，竹溪日暮寒烟沈。掉头有约迟巢父，拘膝无聊弄伯禽。贺监平生最萧瑟，白首金闺情乍昵。鉴湖一曲沙棠舟，越女三年留不得。风尘满目忽相逢，别有伤心感慨同。十千沽取兰陵酒，黄垆小饮愁怱怱。兴酣拔剑忘今古，沧洲五岳低樽俎。粟飞鬼哭啼夜乌，石破天惊散秋雨。浮云苍狗叹纷更，河北无端鼓角鸣。蜀道古曾哀望帝，夜郎天遣戍长庚。文章浩气西风劲，壮士悲歌掩明镜。知己何似汾阳王，故人赖有当涂令。落尽杨花放白鹇，扁舟姑孰又生还。青山枯骨犹余恋，金粟前身若等闲。蓬莱三度成清浅，法轮留待莲花转。此楼不共劫灰寒，一任云烟自舒卷。当时谁识谪仙人，遗迹空扬陌上尘。间杀看花憔悴客，十年人海尚迷津。  

***感怀和云帆***  

尚嫌尸素腐儒餐，痛饮悲歌总鲜欢。懒拙岂便从后进，疏狂终碍作高官。抗心竹帛招沈魄，放眼烟霄送逸翰。各有千秋须努力，莫将驹隙等闲看。  

***英和***  

英和，字树琴，号煦斋，晚号脀叟，满洲旗人。乾隆癸丑进士，改庶吉士，授编修，官至户部尚书、协办大学士。有《恩福堂诗钞》。  

***新草***  

阶下几茎草，离离青未匀。池塘空有梦，边徼忽惊春。时不遗微物，天原育至仁。待看平野遍，访旧动双轮。  

***书韩苏桃花源诗后***  

曾闻涿郡有三坡，纳赋年年父老过。莫认桃花源旧路，满山风雨落英多。  

***李宗瀚***  

李宗瀚，字公博，一字北溟，又字春湖，临川人。乾隆癸丑进士，改庶吉士，授编修，官至工部侍郎。有《静娱室偶存稿》。  

***江夜怀陶丈季寿***  

沧洲岁将尽，久与亲爱别。晚霞帆际沈，晨鸥棹边发。劳人耽旷放，物外意多说。返景明寒漪，尘容写清绝。掩篷悄独吟，窗影动江月。冷气逼襟袖，耿耿抱冰雪。因念庵中人，端居警徂节。  

***酬翁覃溪先生见赠会稽内史银印歌***  

永兴书传右军法，碑楷无过孔庙堂。西安城武重勒石，善本旧推荣蔡张。吾斋墨缘幸萃合，敢例三箧收遗亡。先生长歌昔题记，为我载赓银印章。谢表兼摹群玉刻，篆书八字衔具详。黄银印出晋内史，三百年后传有唐。官以人重印千古，那数会稽骠骑王。玉麟牢锁有谁见，异代出作虞书祥。琼文照耀石墨字，光怪所聚神鬼藏。当时奇秘忍轻与，山阴遗韵东观扬。银青光禄添故事，宝带不换梁公房。乃知精灵契翰墨，鹤口铜砚殊轻偿。惜哉金石就沦绝，后人数典徒煌煌。我今前后三旧拓，并此临卷珍琳琅。何殊永兴书石罢，永和文物归佩攘。牙签犀轴锦装褫，要附至宝缄青箱。虞戈夜烛牛斗气，苏斋妙迹争腾芒。陶镕顽钝受心印，庶免算子诃香光。  

***雨后壶山看桃花已过半矣***  

尘中那有插脚处，闭门听雨春将暮。今朝好鸟唤新晴，携酒寻花过江去。人为花忙花待人，咫尺不隔壶壸路。繁英纵减饶妩媚，灼灼余霞纷绮布。蝶阑莺咽客始来，风软云轻天若护。我今闲放无町畦，万事抛除付芒屦。  

***喜陈文恭公元孙哲臣以解元掇会状因寄***  

矫矫文恭五叶孙，南交科第驾中原。三头掌故今双绝，千佛名经古几尊。独秀高擎天极柱，一枝青出桂林村。相期位业齐王宋，培远诒谋属相门。  

胪宣大宋已更名，世美家声叶凤鸣。刚道珠岩浮柱合，又传石刻满城惊。七千里外荒真破，三百年前谶早成。圣代得人方共庆，肯教温饱负平生。  

***重阳前一日朱楚亭龙山书屋看桂同邓湘皋孝廉作***  

数椽僻近栖霞寺，绕屋长松间丛佳。旧家乔木存百年，儒素清芬传累世。居贫芋栗尚能办，每为看花供客醉。过桥数武香已闻，入门但见翻青翠。含丹吐白殊蕴藉，不比春娇争献媚。幽贞合伴月娥独，仙隐如偕商皓四。地偏十扫俗喧嚣，人冷都饶秋气味。渴呼茶茗倩儿童，醉倚芙蓉当姬侍。花开酒好忆前年，雨散烟消余几辈。攀援容我手斧持，封殖怜君角弓废。商飙飒飒吹短鬓，日夕婆娑影相对。当时玉貌是婵娟，此日霜华剩憔悴。天上高寒归不归，山中偃蹇岁复岁。浮名唾手时易去，清景留人兴堪继。不须重九问明朝，眼底龙山即高会。  

***庚辰秋杪同邓湘皋孙冶山家弟小松步出城北至虞山小憩南薰亭***  

惊飙不暂息，惨澹昏复昼。默坐兀若痴，出门逐朋旧。循城绕而北，迤逦穿岩窦。洲渚远苍苍，烟树疏帆逗。黄叶蔽村坞，境转愈深秀。灵宫闭寂寥，皇潭咽寒溜。披榛往迹湮，登眺倚层构。沈抱郁未舒，远愁动奔凑。薰弦閟余响，玉立万峰瘦。杳杳苍梧云，不见重华狩。  

***屏风山寻范石湖所题空明洞壶天观慨然有作***  

隔江敞云屏，近有沧湾绕。壶中别天地，日月自昏晓。邃宇谢棼楣，乔基拥城堡。我从七星外，笑指天囷小。深入三昧门，闯出大罗表。下界烟濛濛，始学鸾骖矫。蛮荒囿耳目，谁复恣幽讨。坐令糖霜户，据此冰霞岛。煨尘黕四壁，拏龙失麟爪。岂惟玷贞白，文字荡如扫。大雅今寂寥，长怀石湖老。  

***与诸子游隐山六洞***  

瑶篸攒列外，一丘如敦覆。外貌不炫奇，百怪在其腹。佳游挈几辈，微雨涤时燠。闲随西郊云，并入丹霞谷。阴森日色敛，古像纟元肃。先生矫犹龙，厥德贵潜伏。岂爱此山名，遂驻东来躅。石琴閟余响，玉子冷残局。水流花自开，飞出白蝙蝠。年来慕仙隐，弥复恋幽筑。我祖葺亭宇，童时游钓熟。题诗遍苍崖，而此遗不录。山灵得毋笑，厌鸡爱野鹜。溪月自古今，吾宗句可续。  

***春日同人过壶山看桃花即逾七星山背出补陀岩至栖霞寺小集***  

年年踏遍壶山路，远近桃花几万重。花好不知人面改，山青长似佛头浓。草痕匝野铺芳荐，莺语多情引瘦筇。地下酒人吾所与，祇须烂醉付千钟。  

***汉淳于长夏承碑***  

华中甫斋真赏著，夏承娄寿道生赋。娄碑不见夏碑存，谨庭秘笈来吴门。东京隶法评奇古，咄咄殊难一二数。数行论赞丰与杨，阙三十字翁书补。堂堂笔阵推中郎，此语传之秋涧王。建宁刻先石经石，体沿篆籀垂楷则。阴阳辟阖星云攒，如戟森竖如弧弯。神奸慌惚窥夏鼎，威仪肃穆参汉官。惜哉未校义门本，得自丹阳少剥损。广平赝迹人间多，宝者不独徐芳远。华山拓见今阮公，酸枣苏斋摹亦工。芒角体势参假借，书丰作丰从同同。华家雕落谨庭死，千七百年留一纸。芝英见瑞岂偶然，过眼云烟良足纪。  

***隋丁道护书启法寺碑***  

隋书罕署名，道护碑传二。开皇仁寿年，兴国启法寺。后来信居上，书老笔亦恣。六一得其精，胡乃杨本嗜。一夔殊已足，观乐他且置。骨体肖龙藏，倍溢妍华致。化度虽后尘，右方阐缄秘。悦生堂不录，销夏篇不记。两家印篆留，近入义门笥。气压集古千，源导贞观四。其文颂金像，颇说佛灵异。我闻菩提法，妙具千手臂。法法皆圆通，始了第一义。丁真合同参，谁问楞伽字。  

***唐虞世南书夫子庙堂碑***  

黄银印赐著作郎，世间石墨珍璆琅。画腹艺精从道悟，如神笔妙知器藏。文辞书翰皆可喜，一时毡拓来四方。周额削后石刓缺，越千余年浸散亡。旧本并希城武陕，原刻漫溯贞观唐。山谷昔赏荣咨道，月峰曾录韩存良。我生已晚去古远，南辕北辙徒伥伥。何期神物有呵护，康里元册留唐装。唐初同文变六代，东观帖出无道场。郎官石记谁遽拟，九成化度差颉颃。巍然太华秀真骨，后来宛列儿孙行。全碑仅阙四之一，补以摹刻中令王。圆机残字人争购，此拓岂止千金偿。乍惊秀郎过智永，匪特峭劲如欧阳。鲁器不欹见中正，隋珠在握含光芒。层台缓步行人选，雍容合傍夫子墙。金声玉振跻大雅，龙蹲凤跱开文祥。若准孔门用诗例，譬曹入室刘升堂。昭人颖达具虞法，下侪潘陆坐庑廊。当时五绝褒秘监，献规一体观文皇。右军腕助天戈舞，北堂文播儒风扬。俗学但以书貌取，毋乃优孟之冠裳。天吴紫凤久颠倒，而况错杂淆玄黄。覃溪老人霜鹘眼，赏论不数云门张。考证诸家负真鉴，何王徐辈所未详。问字日就草元阁，百花放艳虹腾光。子山箧邀文靖赏，虞家笔让来儿飏。匹夫怀宝不知戒，敢诩家学私青箱。拟谋镌字光宅手，重排曲阜阶楹旁。斯文废坠傥竟举，几研小胥犹可当。  

***唐魏栖梧书文荡律师碑***  

买褚得薛前闻曾，我今所得添嘲呼。文荡师碑录明诚，魏栖梧乃褚名更。婵娟来迟罗绮胜，是耶非耶宛平生。冯公击赏逾兰亭，有若似圣子夏盲。翁王后先详证明，洗出真面庐山青。河南遗法二薛承，薛稷亦是魏家甥。当时薛魏世并称，北海仙手太湖精。开元之间继有声，栖梧合系宰相徵。不见姓字唐表登，石趺久化夏后城。仅传此纸仍难凭，古来几辈书入能。一艺并慳身后名，消磨岁月三折肱。捧心丧志予其惩。  

***周系英***  

周系英，字孟才，号石芳，湘潭人。乾隆癸丑进士，改庶吉士，授编修，官至户部侍郎。  

***感怀***  

回首家何在，孤舟客可怜。梦魂惊子夜，须发感丁年。锥卓应无地，萍浮只信天。所嗟亲已老，生计尚茫然。  

***赵佩湘***  

赵佩湘，字芸浦，丹徒人。乾隆癸丑进士，官给事中。有《恒春吟馆诗集》。  

***华阳洞***  

华阳福地南朝旧，继隐真人共溯陶。桂殿三层凌碧汉，松林一带卷晴涛。鹿眠洞口烟光暝，鹤舞山前月影高。宰相神仙空想像，郁冈馆里首重搔。  

***偕杨蓉裳农部同至草堂祀黄文节公生日***  

结伴城南去，来寻旧草庐。觞称山谷寿，人集杜陵居。翠展墙头竹，红翻水面蕖。关心年谱缺，谁为补全书。  

***深秋夜坐自然庵***  

依山结屋自然幽，茶半香初月上钩。雁阵人惊秋信至，鹤巢花藉夕阳留。一棚松影当窗护，千顷江流对面收。闲坐僧寮参妙谛，忘机我欲狎沙鸥。  

***赠扬州李海峰***  

斗山回忆廿余年，两世相依思渺绵。藉藉文明齐北海，飘飘诗句继青莲。凌云愿遂天衢上，映雪功深几案前。更喜承先能养志，重闱还有地行仙。  

***吴贻咏***  

吴贻咏，字惠连，号种之，桐城人。乾隆癸丑进士，官吏部主事。有《芸晖馆诗集》。  

***却聘行为晋陵钱鲁斯（伯坰）作***  

妾家家近耶溪曲，蛾眉掩映湖光绿。浣纱不学苎萝人，自讬幽贞在空谷。使君夜燕花满堂，粲然遗我云锦裳。感君高谊何能忘，汉阴有女垂明珰。春日潜行汉水傍，头上金钗列凤凰。腰间宝玉声锵锵，名门上絜姬与姜。此女翩跹天且丽，香风落地围珠翠。使君五马东南来，与君携手青陵台。使君桂楫潇湘渡，与君俱入江南路。江南三月花满堤，桃李千蹊复万蹊。啼莺飞入落花去，君问垂杨那得知。  

***白下遣怀***  

飞絮飞花又一年，莫愁湖上草如烟。长亭送客青山近，短鬓伤春白日眠。天际雁鸿迟锦字，闺中儿女卜金钱。秦淮十里盈盈水，错唤枞阳渡口船。  

***李廷芳***  

李廷芳，字湘浦，历城人。乾隆甲寅举人，官南海知县。有《湘浦诗钞》。  

***自盘豆驿至潼关道中***  

迢递三秦路，征骖冻不骄。风声走函谷，雨势压中条。地扼重关险，河流九曲遥。华峰天外落，仙掌又相招。  

***张怀溎***  

张怀溎，字玉溪，汉州人。乾隆甲寅举人，官宁晋知县。有《磨兜坚馆诗钞》。  

***登观音阁***  

石磴盘空上，桔筇健可支。春随红雨乱，峰抱白云痴。旧迹飞鸿印，游踪怖鸰知。夕阳尚留恋，莫怪下山迟。  

***魏野草堂***  

捷径终南迹已无，草堂犹听野人呼。大名君相烦徵召，小隐溪山入画图。剑外讴吟间寓客，窝中安乐老潜夫。长途消尽轮啼铁，乡里高风说益都。  

***宋茂初***  

宋茂初，字实甫，高邮人。乾隆甲寅举人，官宿州学正。有《碧虚斋吟草》。  

***八月七日同澹人平山堂访桂***  

出门百里余，风物便清美。孰为同心人，邂逅忽在此。病后不自怜，倔强若有恃。忘从辛苦来，翻然各欣喜。行乐宜及时，惜费真可鄙。此意天公知，秋光为君霁。  

楼观何连翩，得桥为结束。过桥一骋望，晴波浸凉绿。杨柳临风流，蒹葭傍水矗。披襟对夕阳，泠然秋意足。山水多清音，岂在丝与竹。无心凫鹭群，上下自相逐。  

香气空中来，欲著游人衣。入门树下坐，树老花半稀。淮南古名胜，小山今是非。此桂占此境，知复谁所遗。婆娑莫叹息，外瘠中愈肥。不见欧公柳，长对吴岫微。  

回舟暮色苍，张镫促晚宴。酣嬉杂诙嘲，酒红初被面。隔船多窈窕，清歌拂纨扇。夜深人意阑，湘女逞灵变。笑口诚难开，莫怪恣游衍。听歌且缓行，船头月一片。  

***赵北口***  

山势东来奔万马，山行十日无完袴。生愁乱石摧车轮，忽现汀洲意潇洒。晴波一碧杳无际，燕赵中间大如砺。晚风斜掠涣鳞生，织成万顷靴纹细。长桥卧水垂虹霓，桥畔帆樯雁行列。人语喧阗杂乱鸦，镫火黄昏照残雪。我家三十六湖滨，惯向烟波采白蘋。尊前共羡双鱼美，忽忆淮南二月春。  

***雨中作***  

东风吹雨到重城，古屋萧森罢送迎。帘护浓阴催暝色，檐飞急溜作泉声。落红殷地榴初褪，浅碧侵阶藓又生。最是三餐才报罢，短童携出瓦镫檠。  

***宋绳先***  

宋绳先，原名绳祖，字步武，号松涧，胶州人。乾隆甲寅举人，官嘉祥教谕。有《松涧诗稿》。  

***下清宫***  

仙观藏何处，苍苍竹拂云。天疑山树合，地与海涛分。樵斧鸣幽谷，渔舟泛夕曛。游人烟霭里，钟磬但遥闻。  

***王昙***  

王昙，一名良士，字仲瞿，号蠡舟，秀水人。乾隆甲寅举人。有《烟霞万古楼集》。  

***焦山夜泊***  

华严灵馆压嶕峣，一片风烟接寂寥。大地星河围永夜，中江镫火见南朝。鱼龙古寺三秋水，神鬼虚堂八月潮。独上数层扪北极，满天风露下银霄。  

***留侯祠***  

子胥鞭楚楚不绝，留侯入秦秦即灭。英雄为报一家仇，何苦漂流万人血。胥不得佐太子建，良不得佐韩王成。不为赤松走，几为猛犬烹。功人功狗两无益，徒受亭公谩骂名。张良不食穀，李泌不娶妻。早欲祠黄石，何如老白衣。君不见五湖范蠡载西施，一舸鸱夷去已迟。鲁连不忍秦皇帝，密铸亡秦一柄捶。  

***孙古云袭伯辞爵南归相见于西湖文靖祠堂***  

正好明光执戟时，锺繇膝疾易调治。元成让爵何其早，孙绰还山不觉迟。处士梅花半湖水，相公香火一楼诗。归来不践明湖约，焉得骑驴载酒期。  

***登翠微亭***  

江中日落衣带围，西风吹人人不归。水禽膊々水中落，有翅不得空中飞。拍手呼山山欲笑，老马衔枯向空叫。君不见，晨风儿，布穀飞来化为鹞。朝游武昌云，暮踏海西石。满山红树一江风，万里长空遮不得。  

***金孝槐***  

金孝槐，字荫山，号屏碧，嘉兴人。乾隆甲寅举人。有《小山阁吟稿》。  

***晓起长安道中***  

野店杂声唱晓寒，一钩残月堕林端。红楼梦里何曾识，付与行人马上看。  

***蒋湘培***  

蒋湘培，字笃因，湘乡人，乾隆甲寅举人。有《莫如楼诗合刻》。  

***读淮阴侯列传***  

长乐仓皇壮士死，天下心悲汉皇喜。汉皇何喜民何悲，欢歌乃在深宫里。吕公息女老堇毒，灭火祸胎真祸水。内蛇气焰凶灼天，龙鼎彭亨思染指。庭中健者韩将军，与哙等伍心尚耻。生存肯作吕氏臣，俯窥产禄狐豚耳。钟室幸为儿女诈，梁王菹醢东都市。良弓走狗去几尽，炎祚倾危竟何恃。发蒙振落真易与，天下大势可知矣。长陵魂魄如有知，当时何为斩壮士。  

***褚仆射洗笔池***  

永徽往迹留清池，老苔半顷函玻璃。野色凄凄映江绿，墨气馥馥浮云姿。池上有庙绘古像，我来展拜魂神爽。当年臣节懔冰霜，犹觉丹心走魑魍。却忆文皇顾命时，佳儿佳妇卿扶持。先帝胡为作此语，无乃早见恩乖离。当时才人正入侍，何不及芟鹦鹉翅。可怜祸水起波澜，扑杀此獠方快意。嗟公此心劲如铁，臣躯可捐节不折。潭州去国几千里，孤愤飞作炎天雪。行步偶来湘浦口，濡笔径展锥沙手。至今池上风雨夕，仿佛蛟龙夜深走。千秋事往如云烟，却想临池燕集年。狂歌欢咏亦偶尔，长安不见应潸然。神龙御天唐再造，洗日咸池宁足道。孤臣曲突竟何为，零落丰碑卧秋草。误国李许名谁馨，精气蟠郁池为灵。我欲从公乞笔札，写诗上续《离骚》经。  

***永福寺***  

倚槛溪声绕碧岑，开窗云气落衣襟。青山有画渔樵路，古佛无言钟磬音。谷口烟霞秋似染，寺门松栝昼常阴。名花翠竹俱零落，倚仗空林时一吟。  

***秦皇庙***  

虎视当年亦壮哉，千秋遗庙枕岩隈。依然王气东南盛，不见仙人海峤来。事去雄猜终束手，运穷付讬况非才。如何倒海回山力，不救骊山土一抔。  

***山游***  

高山如梯空，突兀露脊背。下临小坡阜，波涛浩破碎。姽婳多余妍，奇怪或分外。青苍虽一气，俯仰各殊态。攀萝陟层巅，跨险入幽霭。天工信好事，乘酣作狡狯。当其抒壮藻，往往得奇概。上有幽人居，似保清净退。偃月作岩屏，裁云出松盖。颇疑苏门徒，青眼非我辈。余亦栖迟人，清辉澹相对。逍遥久忘归，终焉谢尘壒。  

***缥缈峰诗***  

郁乎何苍苍，兹山崒然起。却临青冥上，迥出虚空里。决非渣滓成，想像结构始。纵横布远势，天外知可倚。或锐如持矛，或平若授几。峥嵘势疑怒，平远情类喜。阴晴变斯须，光怪难偪视。鸿炉作鼓铸，大化供磨砥。仰峭镵诸天，俯临排垤蚁。元精浩茫茫，万古如未已。吁嗟揽气象，岂直论道里。远瞩瞻青苍，即之微茫耳。吾闻列仙宫，往往通帝扆。苟非真灵宅，绝景孰私己。畴能乘元化，举手摘瑶蕊。一承帝台觞，如洗功德水。傥有新宫铭，谁云东平子。买山如可谋，叩门访谁氏。  

***东武吟***  

汉帝求故剑，嫔御皆涕零。魏王弃前鱼，左右多叹声。贱子少年日，早希烈士名。出身承主恩，万里事远征。追虏交河北，蓐食朔方庭。徒手冒白刃，俯身搴前旌。朔风浩浩来，塞马惨不鸣。孤蓬杂沙飞，天地忽晦冥。短兵怒相接，血溅单于腥。朝射南山虎，夜宿醉尉亭。何人知故将，穷老甘伶仃。道逢羽林儿，顾盼生光荣。锦带鹔鹴裘，车马浩纵横。时移贵贱异，事去炎凉更。顾惭麒麟阁，虚望嫖姚营。苍鹰思一击，老骥忽长鸣。仍蒙伏波将，不愧班生铭。  

***颍许间杂诗***  

颍川日夜流，颍水何瀰瀰。昔云沈冥人，临流洗其耳。投以万乘言，蹴尔如挞市。耳且不欲闻，况能强之仕。道逢牧犊翁，牵饮上流水。顾视世间人，膻腥诚独鄙。甘瓜何绵绵，白石何齿齿。持比颍水清，吾心正如此。  

言访阮公里，亮节追慎密。冥心视时流，扰扰蚋与虱。譬如虎豹丛，寄此鸾凤质。偶然作步兵，帅幕时造膝。处亦不成处，出亦非为出。徘徊污浊间，独以酒自逸。时时哭穷途，心事无人识。  

***咏史***  

郁郁青枫树，岁久成枯株。鸱鸮巢其颠，失路委泥涂。高明逼众怒，倾夺在斯须。李斯相秦皇，六国为丘墟。失意车府令，陨身家亦屠。韩非亦何人，乃如兔投罦。位显实疾偾，名高成祸枢。不见兰陵令，衰年方著书。  

***野兴***  

野兴维难適，幽期肯重过。孤云兼石瘦，老树得秋多。衰谢将时远，栖迟赖酒和。晚凉聊隐几，处处有渔歌。  

***欧阳辂***  

欧阳辂，原名绍洛，字念祖，号磵东，新化人。乾隆甲寅举人。有《磵东诗钞》。  

***远行***  

贫贱不可久，志士思远行。登堂拜母氏，殷殷询所经。心知去无期，强言计归程。驱马出里门，渐见井邑更。挥手谢宾友。欲以致中情。心牵慈母爱，哽咽难为声。儿生老乡闾，身世终何成。庶几取令望，归以为亲荣。  

行行何所至，乃至长安道。长安古都会，讬迹非草草。朝见冠盖集，暮见歌舞巧。裘马饰轻肥，姻戚多姣好。顾我山泽姿，夷之等佣保。穷年抱名刺，四顾无可造。人生各有得，于义未容挠。安能随波流，弓身以求饱。  

***和仲玉舟集呈李司马***  

银筝羯鼓随玉箫，阳春妍丽风日娇。暖云扑天莺舌调，美人笑倚双兰桡。银青帗子金络条，明珰宝髻光动摇。彩袖轻漾试舞腰，回眸送睇歌且谣。忽颦若嗔睨若骄，忽远若避近若招。云烟翻腾风乱交，轰然四座欢声嚣。樽前玲珑解华貂，玉壶滴酒珍珠跳。醉来粉黛生晕潮，哀丝长甲为君挑，愿君千寿齐松乔。  

***宿南陂***  

洞门云气掩余晖，风叶萧萧乱打扉。破屋夜凉知雨过，空林鸦噪有僧归。苦淹人事真无那，便息交游未觉非。寂寂南亭山色里，卧听清梵欲忘机。  

***寄答仲玉湘上见怀***  

白璧徒遭按剑看，湘门风景又秋残。世途吾已肱三折，归路君宁首两端。故渚正漂菰米黑，微霜新点蟹螯丹。滨沅千里烟波阔，早晚相从理钓竿。  

***过继之宿***  

溪北溪南两玉屏，雨余岚气倍青青。但教山色终年好，何碍柴扉竟日扃。竹瓦小楼延午话，石床残暑坐风棂。酒阑笑索林间味，知有园蔬万菌钉。  

***晚登横州城望***  

落叶声中日又残，荒城清夜此凭栏。九秋星斗盘空大，万壑风涛卷地寒。了了乡音知雁户，濛濛山色是珠官。卢敖漫自贪奇胜，未觉人间八极宽。  

***中秋对月有怀家兄在楚闱呈同座***  

秋暑渐退秋光凉，秋月上阶窥我堂。人言此是中秋月，此夜清光更清绝。银涛滚滚飞向天，玉露泠泠洒如雪。广寒宫殿知有无，但觉霜华沁人骨。我被秋雨相欺凌，快对佳月如佳朋。一年见汝几回好，每念契阔情难胜。惜君行又别我去，使我一室孤如僧。不辞且尽杯中酒，一觞引满为君寿。忽忆湘南秋橘香，今宵瓮算君知否。  

***柳州道中***  

楚云南望独宵征，天际悠悠指去程。千点乱山萦象驿，一痕残雨下龙城。寒林照眼知秋气，远瀑盘空作怒声。自笑苍黄埃雾里，据鞍诗思尚纵横。  

***重过红鹤庵题壁***  

映水苔扉百尺悬，云峦烟树远钩联。惊心桑下曾三宿，弹指天南又几年。山色青怜春雨后，江声寒落酒樽前。他时重问枫门路，可许经台续旧缘。  

***衡江逢陆子羽之江西赋别***  

衡山弄影清湘水，一朵青烟沈水底。江头秋月送归人，尽夜舟行雁声里。衡阳东行望庐山，长江路绕长云间。北风吹衣岁欲晏，陆郎去矣何时还。  

***留题李中丞湖上山庄***  

凭栏无数青山好，都在湖波潋滟中。尽日烟岚自来去，多情鱼鸟亦玲珑。长廊午寂听松雨，小阁新凉坐竹风。珍重主人留客意，不应归骑便怱怱。  

***题吕氏家传后***  

遗老都教一网除，纷纷犹复假边储。百年亲见铜人泣，万死谁传雪窖书。冤鸟犹思石填海，怒虫休笑臂当车。前朝旧事那堪说，简蠹摩挲恨有余。  

***澬口雨后晚发***  

漠漠轻阴来远墟，濛濛晚色满平芜。寒星映水乍明灭，细雨飏风时有无。渐觉潮生没洲渚，坐听舟过响菰蒲。此情谁道寂寥极，有酒径须千斛沾。  

***锦石峰寺小憩忆仆年二十六七时此间游处经岁不胜今昔之感也***  

古寺雨余苔满扉，老藤垂阴周四围。溪风吹酒坐来晚，山鸟狎人鸣不飞。旧社僧徒已无在，当时居邻今亦非。眼中故物定谁是，羡汝锦纹双石矶。  

***王以衔***  

王以衔，字勿庵，归安人。乾隆乙卯一甲一名进士，授修撰，官至工部侍郎。有《闲燕斋诗存》。  

***秋日晚眺有感***  

紫清城郭矗高寒，隥道飞廉接上兰。山色万重连雁塞，河声终古落桑乾。东京礼乐张衡赋，北阙勋名贡禹冠。十载春明缘底事，愁怀遥睇碧云端。  

四海朋俦一子由，豪吟风雨凤城秋。文章漫诩蓬池鲙，身世原殊阁道牛。徐邈百杯频中圣，杜陵万卷傲封侯。骑鲸一去凭谁问，萧飒商飙白雪楼。  

***陈廷桂***  

陈廷桂，字子犀，号梦湖，又号花谷，和州人。乾隆乙卯进士，历官奉天府丞。有《香草堂诗略》。  

***枫桥泊舟***  

山寺昏钟隔水清，溪烟渐暝阖闾城。吴波不动酒船出，终夜月明闻橹声。  

***聊城怀鲁仲连***  

六国无奇士，先生世所倾。雄谈却秦帝，飞矢下聊城。玉貌千秋重，金章一笑轻。祇今东海水，浩浩有余清。  

***访李西涯故宅***  

相公邸第碧湖滨，千亩红莲间白蘋。一代匠门韩吏部，十年纶阁汉平津。余风蛮布留高唱，遗憾泉台见故人。终古湘江烟草绿，子规啼断楚乡春。  

***秋夜有怀***  

雨后新凉下碧梧，乡心一夕雁南徂。寒蛩白露秋深浅，破屋青镫梦有无。花萼楼空衾枕寂，竹林人去酒樽孤。买山钱向何人贷，十载春明祇故吾。  

***怀孟莼庵***  

岘首云岚汉渚烟，江城景物果堪传。眼中不见襄阳老，钓得槎头一惘然。  

***郧阳使署古柏为风雨所拔叹***  

世间旧物不多在，泰山秦松孔林楷。霜皮铁骨人不如，曾见黄尘起东海。郧阳八柏栽者谁，一一黛色青铜姿。支离偃蹇屹相向，苍然五老森须眉。使署庭前两株立，太阴沈沈白日匿。饥鹰侧翅不敢窥，逡巡却恐蛟龙得。我披绣衣岁一来，造次不踏阶前苔。八窗昼闭坐昏翳，虑惊幽暗精灵猜。崇正年间乱离久，黑山铜马纵横走。城中瓦屋烧作灰，遗黎都成丧家狗。此柏僵立烽火中，似有神鬼呵虚空。苍髯古貌阅人代，至今天矫排天风。人生有生复有化，已见三株飒崩谢。天精下追雷斧喧，此老摧颓忽霜夜。丑形怪状今已无，耳畔仿佛闻嗟吁。毕宏韦偃不可见，恨不早写苍龙图。  

***沈乐善***  

沈乐善，字戢山，号秋雯，天津人。乾隆乙卯进士，历官贵州贵东道。有《黔中草》。  

***夜宿云母山***  

一径缘松脚，岩扉锁石清。溪云酿花气，山雨入泉声。笋蕨僧厨味，壶觞旅客情。薄眠空翠里，竹月夜深明。  

***周有声***  

周有声，字希甫，号云樵，又号东冈，长沙人。乾隆乙卯进士，历官苏州知府。有《东冈诗剩》。  

***清岚山***  

人家住峰顶，我行时见之。遂逾数百折，始获叩茅茨。主人拂尘席，邀我憩征疲。村居不四五，往往绝烟炊。携榼请馔具，日暮空筐归。未知有蔬筍，况乃思甘肥。提壶试斟酌，不辨渑与淄。岂无饥渴情，何为异肝脾。谓言百尺岩，九仞不及施。昨逢十日雨，众面生光辉。自从五月来，谁复陈巾匜。悲哉人间世，生理乃若兹。我劳尚不解，彼困何能支。明发舍之去，相看俱涕洟。  

***少陵草堂***  

诗人未合享茅土，少陵草堂竟千古。逾阡度陌一相寻，此间亦是城南杜。乔林森森径旁取，隔断钟鱼同法鼓。短垣曲路转修蛇，十丈青鸾作行舞。升堂气象自完肃，廊榭欹斜尚枝柱。虽然雕落余结构，譬过衰门剩规矩。浣花溪水碧溶溶，还照高寒好眉宇。传闻此堂昔颓废，往往鼯{鼠生}窜榛莽。邸舍闿从异姓王，新宫焕作神仙府。一时奔走盛簪绂，供张纷纶杂牲脯。行厨花里玉盘来，犹似江干驻严武。转眼繁华顿消歇，空令胜迹随风雨。客谈往事殊叹嗟，窃念古今增仰俯。人生岂藉势力存，姓名不共榱椽腐。秋风当年竟卷却，百代诗城自坚树。那须唧唧效寒禽，戢翼卑栖计毛羽。君不见马家宅与奉诚园，毕究迁移谁是主。  

***凤县道中***  

直到青天上，何知径路分。岩峦森气象，风雨极声闻。石势存危栈，林烟续断云。客衣殊太薄，叹息此劳筋。  

***偶兴***  

凉风飒飒度前除，独树萧条伴索居。人比僧闲耽习静，月先镫上照摊书。吟高便欲争儿读，瓶罄终犹赖妇储。一笑年来博囊粟，未知谁得食吾余。  

***夜坐***  

老觉腰鱼重不禁，宵分百虑感侵寻。松楸山径荒逾昔，荷芰平湖梦至今。破屋鸣机寒女怨，故巢移树夜乌吟。紞如街鼓朦胧月，谁识空斋寂寞心。  

***电白署中与魏丈春台话旧***  

电转蓬飞讵有因，天涯忽此共残春。删诗不厌频涂乙，饮酒何妨竟过申。感事便同蕉鹿幻，观心渐近木鸡纯。诛茅他日应从老，未要宫袍稳称身。  

***梓潼县***  

不到潼川县，安知栈阁悬。城孤才得地，山拓渐容天。树色旌竿直，江流藻绘鲜。神灵俨祠庙，一为指星躔。  

***樊口晚泊***  

樊口传幽胜，轻舟向夕维。天空江气静，风定暮帆迟。绕树乌三匝，推篷月半规。还怜苏玉局，迁次几年时。  

***乔远炳***  

乔远炳，字黼文，孝感人。乾隆乙卯进士，改庶吉士，历官刑部员外郎。有《续香斋诗集》。  

***夏日***  

薰风愠解引新凉，小暑神清夏日长。断续蝉声传远树，呢喃燕语倚雕梁。眠摊薤簟千纹滑，座接花茵一院香。雪藕冰桃情自適，无烦珍重碧筒尝。  

***郭楷***  

郭楷，字仲仪，武威人。乾隆乙卯进士，官原武知县。有《梦香草堂诗稿》。  

***金山寺晚望***  

朝日照河干，茅屋炊烟起。时有晒蓑人，依稀红树里。  

***秋思***  

秋风起木末，对此动离肠。明月夜千里，流人天一方。无书劳远雁，有恨等寒螀。吟苦杂歌哭，奚僮嘲我狂。  

***过南泉隐君山居***  

暂脱尘机便似闲，寻君我得近青山。蹇驴攧过平桥晚，诗在秋林落照间。  

半卷道书修素业，三层高阁坐凭窗。襄阳耆旧知谁似，独向绳床拜老庞。  

***晓至裴家营***  

言归贪早发，客舍启双扃。霜逼重裘薄，风吹残梦醒。人烟辨小市，山火乱寒星。莫说征途渺，乡音喜乍听。  

***商景泰***  

商景泰，字宗五，瓮安人。乾隆乙卯进士，官射洪知县。  

***望桃源洞***  

武陵渡口夕阳斜，夹岸茅篱三两家。笑问渔郎何处去，春来开遍旧桃花。  

***李实***  

李实，字世名，号充之，新会人。乾隆乙卯进士，官惠州教授。有《锄月轩诗钞》。  

***湖口县晚泊***  

漠漠湖堤柳，清溪月一弯。人家多近水，城堞半依山。渡口渔镫出，林端野鸟还。萧然夜欹枕，凉梦到乡关。  

***泊芜湖关***  

津吏遥迎客子船，舣舟亭下晚晴天。斜阳未落先浮月，远水初平欲化烟。江路每怀青草过，旅情长向白云悬。夜寒更柝声声起，听到关情一黯然。  

***徐炘***  

徐炘，字吟香，号晴圃，天津人。乾隆壬子举人，乙卯会试，特赏内阁中书，累官山西巡抚，迁光禄寺卿。有《吟香室诗集》。  

***岳麓书院纪事***  

万叠青峰压绿涛，胜游逸兴讬同袍。寻山客集春三月，问渡舟摇水一篙。秀毓楚材饶杞梓，词摛艺圃续《风》《骚》。悬知屈宋遗徽在，为触吟情试彩毫。  

记访烟萝踏紫雯，春山如笑草如薰。源桃红带催花雨，宿麦青连渡水云。静里光阴存太古，风前兰芷吐清芬。下帷知有文星聚，隐隐书声隔竹闻。  

四壁晴岚护讲堂，璇题照耀影煇煌。人瞻至圣衣冠肃，地讬名儒草木香。马氏纱帷春霭霭，唐家玉筍秀行行。宛然触我前尘梦，礼佛横经迄未忘。  

红尘不到白云根，古佛南朝寺独尊。衡岳送青当户牖，潇湘飞绿上山门。混茫一气同阊阖，兴废千年费讨论。残缺泰和留片石，几番剔藓手亲扪。  

路转山梯境转幽，无边新绿拥危楼。半房山锁僧寮住，百道泉穿树杪浮。水上难闻仙鹤语，烟中应有羽人游。方壶未必能过此，惜少茅庵结一丘。  

名齐山岳仰前贤，古迹微茫落照间。青简易迷千载事，苍松犹带六朝烟。难拌柱杖穷云壑，尚抱尘心愧石泉。神往岩头虫鸟篆，待攀绝顶细摩研。  

小息云房四座春，青山绿酒采兰辰。天开胜地无今古，客到同心忘主宾。好鸟自调弦外韵，修篁替扫槛边尘。诸君此会休轻视，觞咏何曾让昔人。  

森森群彦尽英髦，倒峡才思郁怒涛。岂有珊瑚搜铁网，漫将金玉饰铅刀。青云鹊起期蓬阆，碧海鹏搏藉羽毛。好假诗书为麹蘖，名山风雨莫辞劳。  

***李光庭***  

李光庭，字大年，号朴园，宝坻人。乾隆乙卯举人，历官黄州知府。有《虚受斋诗钞》。  

***谒于清端公祠***  

清端庙貌尚如新，视昔犹今我愧今。敢谓头衔能附尾，便持手版亦甘心。论功竟待三年考，酬德还期百世歆。此日坡仙堪把臂，流风遗泽总棠阴。  

***扫舍***  

莫谓儒官陋，常将敝帚储。庐为吾所爱，尘与岁俱除。香穗衣篝簇，梅花纸帐舒。纱笼重检点，珍护数行书。  

***辞岁***  

终岁供消遣，今宵忍更辞。须知将去候，即是欲来时。熰喜松明快，催嫌爆竹迟。何如陈酒脯，酬我一年诗。  

***贺年***  

不作增年慨，翻如晋秩荣。瓣香谁独款，片纸亦人情。冷淡空投刺，生疏悄问名。放翁偏贺号，剥啄是新声。  

***和沈槐卿（衍庆）之官留别原韵***  

青云得路及华年，好结风尘物色缘。作吏谁真能免俗，此行何必异登仙。但留政迹凭人说，胜有辞章与世传。舆论分明史笔在，循良文学不同编。  

***乡味***  

雪泥鸿爪又林亭，乡味乡情两不胜。春到人间苏草木，老知时务谅亲朋。视余如客聊凭尔，谓我因人却未曾。柳下襟期师百世，何尝风骨损崚嶒。  

***魏瀚***  

魏瀚，字南厓，衡阳人。乾隆乙卯举人，署武乡知县。有《{艹耶}{艹疆}山房诗集》。  

***湘江曲***  

雨带寒烟锁画桥，湘江日暮荡兰桡。平潮一夜添新涨，十里东风五里潮。  

***泽畔吟吊屈左徒***  

君山黯碧愁云湿，嘄阳群笑猩猩泣。灵风神雨横江来，楚累游魂亭亭立。贝宫骨冷魂不死，芳根迸断湘兰蕊。梦泽白茅与天齐，荃蕙菉葹辨谁是。盲莹泪乾竹斑老，土花漠漠埋荒草。血痕沦地黦劫灰，何处青磷凝玛瑙。云和涩调不忍弹，江月有声瘦蛟寒。婵媛惨澹迟北渚，怨魄空闻为余叹。冯夷傲睨不可诉，冤咸号咷灵胥怒。幽愤抗词动紫皇，鬼巢翻倾元精铸。九章懊侬复恼公，南国哀响中古风。輶轩折轴素王萎，来者矜能注鱼虫。我愿洞庭水，化为巴陵酒。长虹为舌，南箕为口，噏吸咙胡虬龙吼。涸泽纷拏鼋鼍走，读《骚》不须更问天。玉棺累累葬神仙。  

***黄其勤***  

黄其勤，字嘉恩，号舟山，新会人。乾隆乙卯举人，由学正历官无极知县。  

***晚过德庆***  

江城临绝岸，草树望中迷。落照一峰秀，炊烟万灶齐。舟迟因涨缩，水远见天低。薄暮西风紧，遥传画角凄。  

***聂元樟***  

聂元樟，字杏林，定远人。乾隆乙卯举人，官茂州学正。有《浩然堂集》。  

***登茂州城楼***  

荒斋愁独抱，落日上雄关。风大能飞石，江豪欲啮山。羽书连夜急，战士几时还。故里无消息，悲歌鬓发斑。  

***王烻***  

王烻，原名宁烻，字大柱，高密人。乾隆乙卯举人，官聊城教谕。有《<砉殳><广吾>集》。  

***寄赵庆孙***  

少壮舍我去，回忆如隔生。古人皆百年，安取多余赢。此刻未即草木腐，此刻足与日月争。日日日有明，月月月有盈。数之已山积，览之无寸程。人生如此便了却，而何不可齐殇彭。故人远相问，珍贶非瑶琼。迟迟久未报，何以慰其情。生前之日操之己者且无据，死后之日听诸人者将安凭。  

***寄题步武嘉祥学署迟月楼***  

沈沈郁郁天正青，牢牢落落三五星。荒城早闭寒悄悄，乱山丛矗深冥冥。苍玉虬蟠成大玦，楼开正对东南缺。弟子燕息帷自下，先生坐瞑烛不艺。瞥眼长空生白毫，晶莹澈骨寒侵毛。常仪按辔蓄气势，  

并力一涌飞凌霄。顽云轇轕顿离脱，攒峰赑屃争擎高。银阙瑶台现突兀，霓旌羽葆来游遨。神仙好此果非妄，岂有枣脯能相招。先生永夜常独寤，清辉应为先生驻。何似明湖桥上酒垆边，醉眸看倚华山树。  

***哭赵庆孙***  

百亩山田三径资，岁收杞菊可无饥。种来松柏不妨晚，劚取茯苓还有时。云护溪堂相待久，花栽江县却归迟。祇今留得吟床在，网罥尘封自不知。  

***哀湖北吕堰驿死事巡检王翼孙***  

部勒新招募，安能任指挥。吏犹从战没，贼亦惜宫微。空槥收衣殓，孤魂带血归。即今各开府，经岁事攻围。  

***昌平州作***  

流贼披猖日，何人启北门。当时亦乌合，此地忽蜂屯。陵树枯樵采，城砖蚀炮痕。客来空吊古，寒日欲黄昏。  

***谢曾宾谷运使刻先侍御兄诗集***  

孔融座上本萧条，张劭坟头更寂寥。海内何人求谏草，江干有客识诗瓢。封函远寄非前诺，酹酒长吟当大招。留取一编问千载，此情未觉古人遥。  

***大清河舟行***  

一棹无行李，容与旷渺间。水平赴堤阔，天远引帆间。小憩篷栖燕，孤明沙立鹇。却看车马客，尘土满征颜。  

***游古费城北岭寺***  

岭无依傍势孤尊，带水屏山开寺门。晴潦白侵空碛界，春畴绿到远峰根。层层栝柏依岩屋，历历鸡豚对岸村。却下西坡归路晚，回头殿角夕阳痕。  

***耿玉函***  

耿玉函，字抱冲，号梅溪，长清人。乾隆乙卯举人，官临朐教谕。有《抱冲山房集》。  

***秋日游鹊华两山***  

鹊华两点暮云中，缭绕秋光望不穷。几缕晴烟遮欲断，半沈林表半浮空。  

***马惠***  

马惠，字秋水，号梦桥，祁门人。乾隆乙卯举人，官海州训导。有《小草山房诗钞》。  

***一弦琴***  

山僧有古琴，七弦断其六。何不尽去之，存一聊免俗。陶公昔无弦，高风邈难续。绿绮与焦桐，尘埋不理曲。聆此琴上音，一弦趣已足。夜静微风来，萧萧动寒竹。  

***金陵杂诗***  

秦淮流水暮生烟，桃叶桃根镇可怜。最是秋心降不得，湘妃帘外月如弦。  

***路斯亮***  

路斯亮，字子钦，号咨亭，毕节人。乾隆乙卯举人。  

***久客***  

洛阳两度落花飞，春色故园入梦稀。久旅自忘身是客，日携柑酒听莺归。  

***张璿华***  

张璿华，字贡植，江南华亭人。乾隆乙卯举人，官青阳教谕。有《拥书堂诗集》。  

***南星旅夜***  

一径趋平麓，人家傍水湄。晚墟成市处，征客卸装时。夜静知秋爽，山深得月迟。把杯吟不辍，贪写纪游诗。  

## ●卷一百十

***吴文溥***  

吴文溥，字博如，号澹川，嘉兴人。恩贡生。有《南野堂诗稿》。  

***越中秋晓***  

木樨晚花香有无，鬓丝禅榻清秋徂。残月在门僧在竹，竹里琴声出茅屋。须臾众山喧鸟哢，雾洗千峰削寒玉。磐陀日出天地红，海水飞挂扶桑东。阴潭影倒龙蛇壁，古殿棱戛琅珰风。上山下山白云中，手挹沆瀣超鸿濛，他年有客来访我，赤城瀑布天台松。  

***登润州城楼***  

满眼飞花作客愁，东风吹我上城楼。翻江白日春沙远，绕郭青山宿雾收。半壁金陵空虎气，数帆瓜步老渔舟。江蒲渚柳真无赖，送尽南朝绿未休。  

***春暮金陵寓舍书怀***  

问讯青溪长板桥，到来花月旅魂销。美人短命青山老，草草春风过六朝。  

琅琊幕府倚天开，结绮临春旧绿苔。忙杀石头城下水，降帆才过战帆来。  

***入关马上作***  

前山复后山，莽莽山头月。古人复今人，累累山下客。朔风当马嘶，征车夜中发。星河落人面，冰雪棱马骨。壁立上苍苍，鸡鸣关塞白。  

信宿骊山下，雨歇闻林鸠。虚岩韵幽籁，返照明高秋。韦公蕴真处，想见逍遥游。泉石余绮丽，衣冠邈巢由。胜事行已矣，空山我何求。  

九峻何巑岏，泾水注其麓。山风吹野色，霜草寒无绿。去鸟恋余晖，流云动疏木。当时祀脽上，佳气连黄屋。炎精飒已遥，神物代相属。郁郁松柏林，下有狐兔宿。立马意萧条，秋山问樵牧。  

太乙下深黑，雷霆驻虚空。有龙宅其湫，飞雨白日中。南游女娲谷，北上铜人原。荒冈翳丛楚，古阙生墟烟。山河美如此，人寿速若彼。去去且为欢，沽酒新丰市。无使明月来，照我空持杯。  

青青原上麦，乌鸢自相逐。我行苦朝饥，蔼然饱春绿。望云陟高丘，采芳下西麓。念我堂前圃，白华有余馥。愧彼循陔诗，徒倚回车毂。  

***甘泉山***  

清辰策马暮留宿，尽日看山兴未足。崭岩路绝披蒙茸，百道山泉挂双目。忆昔避暑五月中，挠旃翠羽森谿谷。泠风飞落通天台，寒门云雾虚徘徊。马犀夜走金璧景，太古玉树高花开。泱漭神坛连紫极，七星北户招摇来。西京文章动王眷，武皇扈从皆仙才。长卿丽笔不曾赋，子云藻思嗟何暮。故知此物亦有数，独向苍崖问歧路。  

***短歌***  

北走出雁门，西行渡临洮。问君何所往，饮马长城濠。旧隶羽林籍，新佐霍骠姚。长揖请论事，军门夜横刀。一麾入虏穴，义激天为高。飞鸟不敢下，边秋气萧条。安边主将略，汗血诸军劳。男儿重知己，慨然生死交。生死且不顾，论功徒尔曹。  

***青门观侯生舞双剑赠益都沈八丈歌***  

侯生袖中两秋水，飞出芙蓉乱红紫。虚堂白日走精灵，夹电穿空血人眦。须臾一掷几千里，碧海无声老蛟死。座中苍髯七十翁，满酌金罍为生起。自言年少时，头角亦颇奇。弹棋与击剑，游戏无不知。云门山中有老屋，穆陵关南春草绿。千年猛虎射杀之，徒手向前拔箭镞。朝驰燕马问卢龙，夜脱吴钩舞鸲鹆。美人如花客如玉，往往哀丝间豪竹。分金呼管鲍，作赋邀邹枚。肝胆时因酒边露，笑口卻向杯中开。闻道秦皇古碑在，兴酣独上琅琊台。当时搔首隘八极，未肯埋没随蒿莱。岂知如今意萧瑟，入蜀游秦计转拙。青门瓜落秋风多，白头看剑当悲歌。途穷景短奈老何，呜呼！途穷景短奈老何。  

***故西川将军奎公林挽歌***  

江盘邛筰西连徼，河绕昆仑北入秦。本意两军相犄角，岂期中路忽参辰。骠姚战伐飞腾在，仆射英雄涕泪新。自昔平羌功第一，不因外戚重亲臣。  

褒鄂弓刀动鬼神，丹青世世照麒麟。祁连山远冰霜古，蜀国风悲草木春。激烈肝肠为知己，摧颓岁月感斯人。百年天地谁长在，所恨飘飘未死身。  

***同海虞毛琼秀水王生登独秀峰访小颠上人***  

看老青山色，云中一个僧。垂萝烟袅袅，落叶路层层。野院鸣秋磬，湖楼见夜镫。南屏最高处，明日待同登。  

诸子兴不浅，老夫情复深。松风凉扫榻，竹露静张琴。支许忘形契，宗雷入道心。回头岩际月，犹有未归禽。  

***客游金陵过随园访袁太史***  

旧是神仙职，群资大雅才。异书传岳渎，短梦到蓬莱。胜绝尘寰外，天然石室开。白云为留客，不放出山来。  

***阮将军宝刀歌***  

将军伟然淮海豪，身长九尺腰带刀。读书万卷不得意，要扶鳌极搏鹏霄。天生奇材必有用，持戟殿前色飞动。名标宿卫莅亲军，出试戎韬历蛮洞。乃者红苗暗九谿，苗氛涨毒谿东西。夹岸旌旗天杳杳，万山鼓角声凄凄。将军手提三尺铁，夜半横行入虎穴。飞落空中霹雳声，白是刀光赤是血。五寨榛芜路已通，南山负嵎尚潜踪。尔时总制张经略，驰檄将军趋首功。将军突出间道口，矢石在前追在后。裹疮转战九死余，缒险梯空身不有。捷书申报大府来，枷杻赤立啼尘埃。力劝受降止尽杀，岂知骸骨半成灰。横坡老稚将不免，苦赖将军丐残喘。好生恶杀上帝心，忽以民命同鸡犬。至今九谿千万家，将军功德流无涯。试看当时宝刀在，英灵出匣生风沙。不见于公驷马吕虔珮，早卜他年子孙贵。公侯将相非偶然，义结仁深动天地。此刀杀人复活人，蛟龙气涵江海春。寄语人间报恩子，忽弃蝼蚁争麒麟。  

***彭兆荪***  

彭兆荪，字湘涵，号甘亭，镇洋人。诸生。有《小谟觞馆集》。  

***镇朔楼十二韵***  

杰构基扃护，飞甍旭彩浮。登高今胜地，筑堑古边州。盘漠雕时下，摩空雁亦愁。秦云遥欲压，朔气冷全收。蛾贼连群日，狼烟上将忧。势真同燕幕，交几失蛇矛。飒沓星弧落，<石宫><*石隆奅石投。貙罴千岁劫，猿鹤一军休。关路清烽燧，郊竿袅旆游。黄云屯败栋，碧血锁危楼。目断龙堆戍，魂招鹿塞秋。寒风悲壮士，终古自飕飗。  

***枳儿岭***  

飞梁绕修蛇，怪石劈鬼斧。人声出天脊，马足洞山腑。直下皆悬厓，决决暗泉吐。千年閟顽阴，有眼孰敢俯。路穷见斜径，峰转得小聚。户稀常断炊，烟淡不成缕。荒祠两三间，白日惨墙土。败佛无全身，貌与树争古。残魂吊天骄，畏路避渴虎。凄唱山雀吟，前峰仍午午。  

***八达岭***  

两岩夹层云，线路争一指。峰高不肯俯，偃蹇瞰天咫。我行登顿疲，计险忘计里。呼风马批耳，啮脚石排齿。岚霭北条来，蛇蜒扑眉紫。奇哉老太行，元气果不死。忆在明中叶，三辅屯错峙。建瓴俯神京，居庸列其趾。时清牌堠疏，道古榛菅迤。日昃聊停骖，秦城倚残雉。  

***宣府***  

龙堆夜气接渔阳，独倚和门望大荒。玉帐照斜三辅月，金笳吹老一城霜。燕支山远秋无色，拔里台倾土尚香。愁绝孤亭围万柳，丝丝风入鬓边凉。  

宣仗离宫建羽旄，当年巡幸肃弓刀。却来御苑怜黄土，谁使将军号赭袍。罽幕寒支碱碛远，花台秋飐隼旗高。鹰坊虎圈悲风起，和入长松作怒涛。  

***夜起***  

手拓筹边楼四隅，黄花岭接小单于。苍烟不动乱山睡，看仄一丸秦月孤。  

羌笛惯飞边柳叶，霜笳能说落星心。四更虎气出城角，风色怒来声满林。  

鸦  

鱼鳞霞尾送哀音，接翅荒城和断碪。输与江南莺燕侣，夕阳边有万愁心。  

***寄题故明孙白谷尚书郊园***  

尚书邸第近城闉，老屋当年绰楔新。龙汉已更浮世劫，莺花犹为故侯春。苍黄残卒哀庚癸，恻怆斜阳话甲申。却指秦云通雁塞，函关西望一伤神。  

***寿阳驿感韩文公事作***  

幽州兵向深州举，尚书不与健儿语。幺麽种出阿布思，血衣那记先太师。侍郎宣慰辞京阙，独以一人探虎穴。园花巷柳总关心，凄绝团团马头月。呜呼县官安复危，韩愈可惜知者谁。朝廷祇救牛元翼，独不见希烈怀光杀赍敕。  

***卖马行***  

广陵门外人如织，牵马市头问马值。金珂玉勒不被体，风鬃雾鬛无颜色。忆从渥洼联辔来，黄骢紫燕非凡材。惯踏层冰陵雁碛，几驱朔雪眺龙堆。羁人一唱东归引，欲别骅骝良不忍。款段还思下泽游，乡程先仗霜蹄紧。并州已过历齐州，茸帽蕉衫稳上头。有约衡门饱场藿，不教尘土走长楸。寒云惨淡淮南道，却顾囊钱空似扫。已无白饭养诸奴，那办青刍充马草。关河相对愁心颜，山程水驿多间关。安望越装分陆贾，直须骆马鬻香山。脱付青丝驵人手，论价还看步工否。故将丑语诋权奇，认使吞声伍衰朽。得钱便可作归资，多寡安能重致词。从来失路身多贱，此后鞭笞吾岂知。马声呜咽人声远，彳亍河干日将晚。莫忆春芜射雉场，莫提浅水呼鹰坂。只合归营二顷田，饭牛扣角过年年。绿杨阴里谁家子，叱拨呼风试锦鞯。  

***滁阳***  

陂塘花鸭水粼粼，苦竹丛芦绝点尘。一抹琅琊山色好，始知身是过江人。  

***清流关***  

嵯峨怪石横天起，一径羊肠万山里。东凭江浦北阴陵，此是南唐旧军垒。彭奴遗迹空岧峣，福州下蔡成烟消。赤真人自大梁至，山前十万横相要。金樽璀璨银樽白，犀带名茶枉传驿。刺史惊看缘堞兵，将军悔履秦淮石。澄心堂上草连云，古殿长春半夕曛。蔗浆未啜雄关失，犹说陵波水上军。  

***州来***  

州来故国寿春东，々苍山指八公。蜡树远排淮甸直，鱼云晴曳楚天空。衔刀慷慨于铨节，折屐飞扬谢传功。何似召南行义好，瓣香吾只祝安丰。  

***题钱舜举春社图和子白作***  

黄鸦穀穀鸠雨晴，十家五家挈队行。神钱花鼓各霑醉，纸上一片酣嬉声。斜阳万条翠陇明，前后人影交欹倾。桃花如云拦路迎，千红笑与酡颜争。社公酒足神应享，禾黍今春定丰穰。归来稳卧三重茅，不怕催租打门响。玉潭画人兼画神，一一想见羲皇民。如金王度不可仿，绘此熙皞尧天春。不隔南阡与东亩，太和盎盎歌盈阜。须知天子万年觞，只视春农一杯酒。鄙人家住东吴东，桑柘亦有蓬蒿宫。三升治聋看人醉，醒眼妒煞鸡皮翁。姜棱瓜区都卖却，牛王庙前乡梦恶。无田无酒我不惜，惜此身当太平日。不然摹取先生笔，身入图添我一。有手不把犁与鉏，请君卷却春社图。  

相逢行答吴江郭频伽（麟）  

鸾鷟巢椅桐，鸳雏睇层云。光仪匪远两脉脉，要与黄雀羞同群。淮山丛丛水舒舒，乞食胯下桥边趋。有美一人佩琼琚，类同王孙立路隅。神龙扬光不见烛，块独游子心烦纡。子奏晨露，我歌咸池。飘风过耳，忽焉感之。一尺瑶华枉先报，继以妙诗申笃好。清风褰帷月当轩，通词布素馨若兰。相逢绝似沟水头，便学二鸟鸣相酬。各挟胜事三千秋。弟畜灌仲孺，兄事袁将军。天涯落落几国士，到眼余子徒纷纷。星萍劳踪事无定，不惜里言为子罄。野棠未落山樱然，韩侯台前送离船。相逢即相别，相忆行相怜。愿君为夔我为蚿，勿问市头诸少年。  

***晓起***  

龛镫半燃宿火暖，翠羽花冠一声断。微闻金井响辘轳，渐觉初阳晃朝眼。散发不簪坐深室，手拓棂窗望萧瑟。骨健全收朔气清，木枯净写天容出。瓦沟一白何辉辉，冻雀啅枝噤不飞。秋冬行罚古令垂，杀物都仗严霜威。东关酸风盍来速，蔓草当阶色犹绿。  

***独坐***  

此生岂合注鱼虫，独坐芸签药裹中。疏密随时梅子雨，高低无定柳条风。神仙许掾家何有，人物班书论未公。只拟襄阳求水镜，便从王粲记英雄。  

***明宣宗恭让皇后赐印歌***  

朱矾麝酒余香渍，桃花色映回鸾字。牙璋小玺出中宫，宣德当阳四年赐。宣庙中兴似成祖，泲上徽章阴邓伍。玉燕初徵瑞石祥，穀圭曾作长秋主。高徐家法在椒房，任姒周旋礼数详。岂有斜封讥墨敕，定膺优眷选名珰。君恩一旦难常保，高禖弓<革蜀>劳祈祷。钩弋旁开尧母门，璿宫不长宜男草。鞠衣教御著黄紽，别有昭阳宠渥多。兰殿金人抛手铸，上清琳札自摩挲。沈沈永巷佛香吹，圣善威姑早暮随。差胜寂陵悲乙弗，不须云母羡昭仪。此印传宣出至尊，九重深意表丹文。修真已改披香号，坤德还留故剑恩。回首娥台只三载，金螭虎钮叨封拜。中壶长辞铁字书，天章枉熟红牌诫。莹质兰函伴幽独，笔床砚匣随箫局。斗检尘封女史箴，芝泥但印长生箓。覕眼沧桑劫灰烬，遗珍流落当瑶瑾。织室音尘蔓草荒，麻姑爪迹依稀认。玉钩斜畔月纤纤，高馆凄风闪轴帘。莫同团扇捐秋箧，留向《长门赋》上钤。  

***刘松岚观察（大观）见示诗稿率题其后***  

独餐海岳秀，不尚帨鞶辞。冷抱有孤寄，热官无此诗。釭花宵烬后，谏果味回诗。欲结参寥契，心香问导师。  

***夜坐***  

霜鸿听遍羽谯谯，镫影樽前懒不挑。风雨檐花都错落，江湖魂梦亦漂摇。何年黄鹄陂能复，岂有红羊劫未消。欲问故山渔钓侣，可容瓢笠稳团焦。  

***钱杜***  

钱杜，原名榆，字种庭，更字叔美，号松壶，仁和人。工部主事。有《松壶画赘》。  

***同孙子潇步月贾氏废园即图其意***  

幽港沈荒烟，江月上城半。人影穿林来，一一若秋雁。扣门悄不应，一地凉阴横。主人邀客坐，隔竹风炉声。竹深秋意生，月欲与人语。仙鹤飞出墙，桂花落如雨。  

斜月已过桥，篱影澹如画。时有秋虫声，萧骚杂秋话。话长客欲去，池上双扉开。庵僧苦待客，故使山钟催。归来隐几卧，梦落西溪水。波影满船头，白鸥呼不起。  

***花将军营中驼罗骢马飘瞥善战云自西藏中所得索余貌之是日席上姚太守施总戎及诸幕僚各为一诗豪宕感激之意可以传矣***  

黔西都护鞍马雄，骁勇第一驼罗骢。来从流沙走万里，满身汗血桃花红。黄须健儿控不得，出阵入阵生旋风。拳毛飒爽神骨耸，世无曹霸谁能工。昔日善画李伯时，吴兴承旨能匹之。星精未许俗手貌，诸公况复为新诗。紫金盘陀七宝串，雄姿尺幅开生面。枥下牵来意独豪，营前骑出人争羡。万人辟易战士呼，突围夜上山梁趋。四蹄蹴踏砂石裂，项下髑髅如贯珠。飞身击贼贼胆碎，将军新破松毛寨。卸鞍猛气犹夺人，十万降苗帐前拜。军中挝鼓军门开，巴西太守携客来。酒酣磅礴解衣看，午夜壁上疑风雷。怜余屡貌寻常者，神骏须从醉中写。玉鞭明日下安笼，看扫欃枪洗兵马。  

***山楼吹笛图送张叔虎归吴淞***  

云安山楼夜吹笛，江上潮平送行客。三巴一夜秋已生，江船欲开闻笛声。笛声呜咽楼头起，月明吹落巴江水。谁是吴淞张季鹰，莼鲈归思秋风里。阑干百折穿鸟巢，脚下飒飒闻江涛。出峡还愁夜猿急，举头惟见苍崖高。舟人催客前滩住，酒醒梦觉知何处。篷影全遮硖口烟，橹声犹绕楼前树。今夜山楼送客归，几时吹笛故园扉。他乡莫忘茱萸酒，只待江南白雁飞。  

***滇中黑龙潭有古梅两株唐时物也未谷为设阑楯索余图永之于石***  

疏香拂拂吹面来，黑龙潭上梅花开。紫云吹影落波底，碧琉璃浸红玫瑰。寻山惯骑款段马，叩门不许奚童催。道人揖客山院静，风炉茶沸喧殷雷。老榦盘空见须发，苍鳞卧地栖莓苔。蛰龙一睡不复醒，铁笛吹破云千堆。谁人手携入灵境，传闻天宝当时栽。千年劫火烧不死，支离孕结丹砂胎。人生安得如汝寿，古佛含笑天公猜。老夫十日面青壁，放笔自喜无纤埃。山空杳冥天籁绝，枝底只有山禽陪。夕阳倒射殿角赤，花光人影相徘徊。鹤声送客入城去，衣上染得朱霞回。  

***仿范宽关门飞雪图送李子愿之辽左***  

毳帐紫明驼，蒲桃玉叵罗。西风吹落叶，飞满大凌河。大凌河头啼早鸦，锦州城里弹琵琶。琵琶弦涩冻不响，松山杏山雪一丈。送君走马深雪中，白狐战裙乌角弓。马毛旋空风怒吼，冰底髑髅随马走。东望沈阳城，梦见居庸关。春风有时来，征客何时还。君不见，出关枯草黄入天，密云道上抛榆钱。  

***月林草堂图***  

青天明月不可招，飞入君家草堂里。檐前一道秋河明，万树寒声落窗几。村南村北人悄然，细路确荦穿谿田。白鹇引客入烟竹，拄杖敲门月中宿。  

一丛两丛山桂花，三点两点秋星斜。水禽争宿触溪簖，野碓激水翻风车。主人留客镫下语，诉说从前乱离苦。夜阑幽咽不成声，一院秋虫落如雨。  

龙锺白发鸡皮翁，前年避贼来巴东。墙摧篱折仙鹤死，巫山野火烧天红。可怜林际荒寒月，照遍秋堂黯无色。五更屋角狐狸号，城中髑髅三尺高。  

人生能著几两屐，便扶筇杖寻名山。峨眉仙人冰雪颜，赠之灵药辞人间。峨眉遥遥不可接，远向秋林看明月。明朝飞橹下巴陵，三峡猿声夜萧瑟。  

***息庐图送李柯溪南归***  

万里送君殊可怜，一庐风月足清欢。身离幻境真飞鸟，贫恋残书胜拜官。挥破俗尘苍玉尘，消除沈困紫龙团。莫嫌地僻经过少，细竹幽花次第看。  

***未谷在云涛寺避暑余往访之清斋三日而别为留是图作佛前清供***  

谷口来寻郑子真，茅菴阒寂净无尘。品泉爱结烟霞侣，乞食能参定慧身。潭上僧归留破钵，松头龙挂剩残鳞。碧峣溪上堪消昼，便挟圆瓢与卜邻。  

***杨升庵先生像***  

万死投荒落魄人，偶然重现宰官身。金鸡远寄东华梦，杜宇空啼故国春。关塞魂归云似墨，琵琶声断雨如尘。哀牢几树垂垂柳，尚识前朝放逐臣。  

***题团扇***  

碧天凉影乱啼鸦，水调玲珑唱落霞。梦入小红桥外路，四围风柳一湖花。  

***橅云西老人荒率意***  

荻芦阴里小徘徊，薄暝轻舠且未开。山叶打篷风拍水，虫声如雨过溪来。  

***峨眉山月***  

嘉陵江远望峨眉，满地残芦月上时。不管瞿塘风浪恶，小篷窗底自题诗。  

白帝城边树万层，黄牛峡里上秋镫。沽得郫筒好春酒，不辞风露下巴陵。  

出岭入岭山钟声，上滩下滩萤火明。一只鸬鹚引人去，自欹风簟看潮生。  

巫山巫峡满秋烟，山木苍苍冷到天。两岸猿声休太苦，青溪归客未曾眠。  

***灞陵怨别***  

终南残月挂城头，花落旗亭水乱流。不用风前折杨柳，琵琶弹出灞陵秋。  

树里黄河绕塞长，边风吹角水茫茫。关西老将头如雪，醉倚弓刀说战场。  

冷落东风万柳丝，销魂桥上立多时。酒痕狼藉春衫湿，休唱何戡绝妙词。  

***庆兰***  

庆兰，字似村，满洲旗人。诸生。有《小有山房诗钞》、《绚春园诗钞》。  

***秋日即事***  

秋光半院夕阳西，散步清樽手自携。花满栏前人影瘦，雨余山外雁声低。湘帘风细波初动，曲径苔深路欲迷。好傍小窗安茉莉，爱他香晚透玻璃。  

***芳园***  

芳园杨柳带烟和，聊试樽前一曲歌。欲透春光帘半卷，好收山色镜新磨。鹊非报喜何妨少，雨纵浇花也怕多。解事小奚知我意，却从竹里抱琴过。  

***即景***  

碧天云净雨初收，水满平桥却碍舟。忽听屐声丛竹里，是谁先我上层楼。  

新柳才青鸟未遮，钓竿好趁夕阳斜。园中细草凭他长，多恐锄时误去花。  

***吴德旋***  

吴德旋，字仲伦，宜兴人。诸生。有《初月楼集》。  

***友人有问余诗法者走笔答之***  

君莫问我诗，我诗多变格。知音最蚤惟陆君，（以宁）许我清才世无敌。自交仁和宋左彝，风人之意时一窥。南朝鲍谢不可到，侧艳往往如温岐。吾州数子才不羁，论议绝出高难跻。南宋不数陆务观，中州姑置元裕之。嶙峋坡谷犹下乘，更谁比数诗人诗。我今偏得采诗法，不论浓淡与平奇。但须妙合兴观群怨之大旨，导源三百其无迷。  

***到家后挽张介轩***  

江乡旧侣多零落，诗酒过从独有君。小别那知成永诀，他年谁与定吾文。难忘共步桥边月，未忍回看渡口云。一卷芳华初禊草，几回吟讽对炉薰。  

***蟋蟀***  

蟋蟀将在堂，君子尚行役。行役无归期，愁思向谁说。明月上帘来，光流玉镜台。含情属明月，莫更入罗帷。  

***怀人***  

怀人春夜坐，坐久微风生。远远闻清吹，谁家玉笛声。开帘纳归燕，倚槛听啼莺。苔砌露偏重，花檐月倍明。颓思方就枕，惆怅曙鸡鸣。  

***朱文藻***  

朱文藻，字映漘，号朗斋，仁和人。诸生。有《碧谿草堂诗集》。  

***妆域歌***  

日月双跳似丸转，老大头颅堆雪茧。书窗瞥见儿嬉物，少小情怀忽追缅。物名妆域始前明，神宗晚岁事游晏。深宫昼閟寂不哗，宫人制此长日遣。切磋象齿三寸圜，中卓铁锥五分浅。仙山楼阁云树重，二鹿驯行踏苍藓。一面深刻壑藏舟，仙客携琴方陟巘。甲寅七月二十四，李得仁造字可辨。此非钟鼎及刀剑，款识何须仿彝典。朝廷制器小亦谨，不使良工没其善。无如大事荒于嬉，玩弄江山任偃蹇。传一二世乾坤倾，欲立锥无尺土践。正如此器旋转休，圜轮都付浮云卷。百八十年物幸存，笑语疑闻聚婉娈。拓文纪事附金石，物不足多事须勉。腐儒不敢岁月荒，垂语儿曹戒游衍。  

***金学莲***  

金学莲，字子青，又字青侪，号手山，吴县人。诸生。有《三李堂集》。  

***杪春闲情***  

东风吹草绿满衣，山南山北春已归。落花如雪杨花飞。杨花入水不知处，无心已化浮萍去。  

***毗陵驿***  

客子眠迟夜寂寥，短长亭畔短长桥。行程数到毗陵驿，归梦无多第二宵。  

***清河晓发***  

城墙侵晓噪乌鸦，芦荻连天屋外斜。水落黄河全改岸，风晴白野半飞沙。车声绕路二三辆，酒店垂旗四五家。咫尺浊流犹待渡，褰裳依约上星查。  

***友人招泛秦淮以病未赴作此柬之***  

酒气香痕总寂寥，珠帘踠地咏娇娆。秦淮水冷无三伏，杨柳烟深有六朝。几日清歌方宛宛，近来篷顶已萧萧。青溪白塔都依旧，祇欠闲情过板桥。  

***读李昌谷诗***  

诗人故伤心，伤心乃如此。矧闻天上乐，那不少年死。一官但协律，商声变为徵。岂其赏音人，不及秋坟鬼。  

***读李义山诗***  

当途不知才，辄复诋其行。丛台多妙喻，风雅未为病。温段虽同工，弱靡难一振。后来西昆体，乃以清丽胜。  

***移居始定有成***  

健羽知秋亦倦迁，白云无际掩柴关。才当尽处思投笔，望转奢时想买山。俗客不来因好静，古书相对可消闲。祇应烂醉南窗酒，十月芙蓉已半殷。  

***杨凤苞***  

杨凤苞，字傅九，号秋室，又号萸沜，归安人。诸生。有《秋室集》。  

***浴马歌***  

八旗厩马高缠鬃，{广牙}社既祭臧仆同。乘秋放牧东浦东，黄衫老奚最趫雄。指挥按辔摇玲珑，银鞍解却香罗幪。四蹄决波行若空，一形十影流镜中。葑绿倒晕桃花红，圉人蹋浪学凫翁。轻爬短刷开肉骏，振鬛跃出上跨虹。柳阴衔尾嬉凉风，{尔}云骏气非聋虫。皇图万里车书通，烽火不彻甘泉宫。西域岁贡青海骢，天间上驷刍豆丰。县峰薄日伏皂终，何事汗血矜奇功。  

***后浴马歌***  

昨日浴马三堤间，今朝浴马九曲湾。十什五伍濯云锦，砂岸顾影高如山。银鬃雪浪皎秋练，鱼海龙堆眼中见。翻腾倒卷条支波，不让昆明习水战。临安旧是宋行都，炎兴马政非良图。邕管岷黎岁开市，百纲驿送传军符。白石茅滩屡大阅，超骧万匹森成列。兰筋碨磊宝铰缠，骏尾萧梢五花缬。是时淮北数出师，内厩火印专监司。蕲王已去鄂王戮，纵饶铁骑空争驰。江南设险在天堑，千里轴轳上流占。金缯休掷川广秦，逸足何曾得腾闪。六更寒尽王气终，夕照冷落塍西东。神驹贡到茀郎国，游牝饱秣重华宫。我朝考牧鉴前代，骐驎院满蠮螉塞。对此想像玉河头，堵墙观者雀翎队。  

***城濠览古***  

废隍尚见黑云屯，叹息三兴破楚门。钱俶锦衣空内属，尉佗左纛漫称尊。白驹北梦舟中夜，黄叶西风水外村。当日群雄总安在，野乌啼上女墙昏。  

***暑夜***  

暑雨萧寥向晚收，小庭夜景近新秋。一林露叶约凉思，满地湿萤如水流。  

***潘瑛***  

潘瑛，字兰如，江都人。诸生。有《晋希堂集》。  

***保安驿***  

妖星堕地群贼来，县官不出城不开。保安驿前骤闻变，杀气呼声若雷电。驿丞大叫招乡兵，乡兵未来丞独战。战死犹闻手握刀，兵来不救相呼号。杀贼报仇丞有子，贼梃击之不能死。死君得死死父生，一生一死真豪英。是时火照天地黑，驿中无人惟有贼。贼前争马马人立，奋鬛悲鸣控不得。贼怒杀马如杀人，马死不从贼气夺。此岂有物为之凭，义烈所激神奇增。我闻王师十万若貔虎，将军拔帜夸先登。奈何追逐苦不及，贼果有翼能飞腾。呜呼此马与此丞，后之闻者犹当兴。  

***对菊***  

篱根独徒倚，爱此清秋光。月瘦见真色，风严无杂香。客心劳永夜，蹀梦冷幽廊。摇落嗟应晚，寒花莫畏霜。  

***寄怀王梦楼***  

皖山向京口，月出海风清。虚水鉴真性，高云入远情。江东耆旧少，天下布衣轻。垂老相思切，江潮春水生。  

***怀邓石如山人***  

春云布温夜，幽草抱寒心。念此谷风远，相思江汉深。孤踪渺无际，湘月有遗音。归计如何得，天涯老病侵。  

***吴照***  

吴照，字照南，号白厂，南城人。贡生，官大庾教谕。有《听雨斋集》。  

***白山茶歌***  

山茶白者色胜玉，产自麻源第三谷。涪翁作贼始纪之，群芳著谱缺标目。我家旧圃有此花，不与红紫争丽华。苎萝美人含笑靥，玉真妃子披冰纱。野人只解花前醉，未经考订分种类。琅琊王公淹雅才，命题偶为诸生试。吾侪万事忽眼前，此花根种无能传。区区物产尚难辨，乡邦大者宁详焉。春风连朝动帘幕，又见琼瑶堆灼灼。花今与我为乡人，但愿年年对花酌。  

***南昌学宫摹刻汉石经残字歌***  

一字石经邕所作，表里隶书光太学。兰台私文志本汙，鸿都鸟篆才原薄。熹平立后兵火余，贞观收藏半刓剥。遗字流传拓本稀，虬甲凤毛与麟角。徒传八石洪相摹，千九百字蓬莱阁。昆山秀水互有考，视宋较远尤残落。后生无从见典型，圣言同异滋穿凿。北平夫子今翁公，日抱群经事商榷。汉笺唐疏精髓搜，仓沮史籀偏旁索。遗经三段刻丁酉，一笑蓬莱有宿约。聚于所好物必归，金匮本藏得参酌。字体破缺云雾遮，碑形高广丈尺度。宦贯犹堪证鲁毛，射聘依稀未斑驳。公羊隐四字十八，鄱阳所缺非参错。归于一是众论排，诗歌文笔两超卓。公时校士吾西江，命工磨石去硗确。腕力所到蛟螭蟠，议郎精彩犹腾烁。六百七十有五字，点画天然谢雕琢。镌成移置嵌宫墙，多士先瞻气欢跃。公与西江旧结缘，卅载文风戒卑弱。重将典故续蓬莱，快竦精神峙匡岳。深檐盖护永不刊，诸生雒诵勤薰濯。  

***题易田先生说剑图***  

易田老翁当代儒，说剑先后有两图。蓬心画意不画剑，芝山剑与琴书俱。翁口悬河证桃氏，旨趣本与蒙庄殊。我亲几杖凡几面，咳唾落地皆经腴。纯钩有七我未睹，寒铓定使妖魅逋。惟从画卷资考订，腊广如鬛谁知乎。一椽老屋安几榻，点缀杂以松杉梧。紫阳山馆正寒雨，夜窗独坐红镫孤。龙身虎气跃纸上，引杯直欲倾百觚。少年击剑虽未学，此心自许雄万夫。烛花翦穗吐光焰，搦三寸管胆气粗。天晴从公得把玩，规制请用溪藤摹。  

***郴州晚眺***  

山色暮苍苍，孤城赴夕阳。春从三户尽，岭接百蛮长。远树浮空翠，闲云碍故乡。江间水清驶，早晚下潇湘。  

***桃花***  

去岁今年心不同，闭门长是负东风。夭桃莫更矜颜色，只占人间几日红。  

***王文诰***  

王文诰，字纯生，号见大，仁和人。有《韵山堂诗集》。  

***神步山登青云塔周览鉴海之胜次明倪公尚忠石刻韵***  

碧鉴弯环注上流，凤林苍翠满城头。两峰左右收沧海，一柱西南峙广州。云路未遥偏锁塔，神山得步便登楼。当年经始需民力，遗筑今知有远谋。  

立锥面面水天宽，偪仄身如坐井阑。日色忽来衣上过，佛容陡落镜中看。圣贤清浊惟评酒，耳目聪明孰具官。祇有名贤遗韵在，清辉常映月团团。  

***濂泉寺***  

石骨攫土土花碧，溜天飞涛泻百尺。五泄辊趋壑底雷，谷应山鸣崩礐石。芒鞋滑印苔藓斑，冰花著衣珠跳额。轻身飞越万湫龙，直从泉顶探泉脉。泉顶大陂列环堵，一半颓云压山脊。中通{山巷}{山路}里余平，两傍待建百人宅。水归于此百窍并，氵众流破肋走騞砉。放下玉帘不上钩，怪石守之纷列戟。人传帘内竹林通，悟入空门径可迹。瞿昙选佛兼爱身，未肯形骸等闲掷。瀑泉之上作道场，傍水依岩创规格。无端泉寺两茫茫，兴废乱麻难考覈。青山白尽老僧头，帘下无人试双屐。空将演说导因缘，一梦精诚动魂魄。我生蚤以筏喻参，舍法何心究梵册。石头高枕看泉飞，松风谡谡吹茵席。  

***月夜再至濂泉***  

海月渐蔼空，斜注一峰凸。霜缟披山肩，其趾列积铁。夜泉触耳寒，发我游兴热。径转嘉树阴，茧步到山裂。水帘月半垂，帘动映澄澈。背树坐莓苔，暗摸辨古碣。移时月当顶，穹林地成雪。栖鸟忽翻枝。散花空际撆。零乱满衣裾，亭亭自莹洁。俄觉蔽浮云，纷纷扑地灭。揽之不盈手，飘堕玉环缺。三五阙珠龟，疑有蟾蜍窃。岂其朏魄影，天暒还未列。秉阴窍山川，和光不能泄。人生类此境，久要匪易结。好景亦长明，散去使心折。梦入露气清，惟闻歌一阕。瑶台落步虚，底事怱怱别。酌酒条尘虑，隐映泉幽咽。引指飞一光，太虚无点缀。三叹觅回踪，兀然见屹<山齧>。遥待转重轮，山花已如血。  

***从博罗取道游罗浮山***  

南游夙梦罗浮境，发轫还疑梦里来。仙蝶蘧蘧因我化，名山面面为谁开。莲须拈出三千品，华首参齐五百台。兼爱确乎堂上长，个中原有济时才。  

***度大屏诸山二十余里一无庐木而雨至忽有古藤一本覆若夏屋得息***  

童山曾曾绝人境，十里五里鸣瀑泉。岩盩谿厔百盘险，经历九曲乃在山之巅。山巅湿云起蓬勃，风生两袖飞浓烟。大雨满空压头顶，滔滔奔响垂空天。急呼避雨雨随至，鸦翻云阵挥雷鞭。冲雨过崖崖壁立，上有古藤一本势若罗修椽。叶密结曾盖万根，攫石蚴蟉而盘旋。阴翳翠幄得神荫，石头枕是虚中眠。白昼暝暝银海合，栩栩化作漆园之游仙。游仙亦在巫山台，为雨为云去复来。天若有情风觉梦。断云零雨一吹开。  

***霁后度大屏岭始见罗浮二山隐显云外折下数里为石角潭***  

峰变态，树倒影，湿翠满山人度岭。断雨飘丝积霭收，磨出光天照明靓。远眺罗浮接云上，支天一面与天并。神山秀出弱水中，水复山重路犹梗。路梗石作梯，大山中辟流。青泥天风一吹丸，不得结成圭角当前谿。潴而为潭潭复泻，水信无分于东西。随我下山如送客，相将形影何凄凄。言寻漆珠室，绿衣行酒天鸡啼。洞天药市引红翠，池边沐浴分刀圭。或再来，无相暌。  

***观源洞观葛翁筇化石唐时游人入洞见石壁题葛翁诗有松门石径茸芳草落花满院香沉沉二句因足之***  

观源洞外泉淙淙，葛翁遗下青竹筇。化为石脊导我过，驯扰如法骑龙公。深入洞天春色晓，松门石径茸芳草。落花满院香沈沈，嫣红浅紫无人扫。玉女当年载酒来，箫声吹落凤凰台。曲终都逐仙官去，闲杀飞英点碧苔。  

***登上界三峰从神湖望夜乐池还憩青羊石***  

罡风吹衣裂，补缀来片云。禹步登上界，下视云中君。神湖遥接夜乐水，傍守青羊作长跪。白环之树丹刚林，空青万条玉间金。风泉纷起响琴筑，琅琅九奏八会调仙音。东极天，浮黎国，老聃一开紫字帙，举授青真东海童，尹喜玄观求不得。求不得，将何之，先吾闻道吾之师。跽请丫角青童儿，童儿为言子可教。可教隔一尘，不见琼花玉蕊更翻新。朝跨青鸾暮赤凤，白波澔淼连天津。红颜春树一挥手，日魂月魄自转河车轮。河车轮，驻景方，他时东海波不扬。我骑东海青石羊，太清上界封云篆，缥缈三峰环绕神湖光。子盍求我乐池上，神虎销魔一轴开琳琅。尹喜授记别，童儿狡狯掉此舌。东华玉女击西盈，神真自向华存说。上元降敕扶广山，六甲灵飞授刘彻。蟠桃岁熟阅三千，尹喜头颅卉回雪，知否曾来学宝诀。我今唤起石羊群，太霞一曲排空闻。袖得三峰归下界，绘图一炷妙香薰。  

***寻轩辕集遗庵不得***  

轩辕道士素狡狯，使我不见轩辕庵。长安轻易走万里，故林何不停飞骖。忆昔天街承秘旨，道是金盘白鹊死。更令老夫射覆乎，上笑先生蚤知矣。傍侍美女千桃花，道士怪丑一笑差。慌忙谢过面兀突，人人涕泣鸠盘茶。忽忆罗浮旧有宅，豆蔻离支荐新碧。草草书成四十年，拂袖归来山月白。月白山青一举卮，发垂沥沥酒如丝。即今何物为刍狗，皮陆空传七字诗。  

***吕公导余游飞水潭***  

笠屐坏色衣，冲雨寻飞泉。枫人蹑我后，维摩导我前。缘崖面峭壁，震惊两耳边。竭蹶赴山亭，大叫龙喷涎。急溜泻岩肋，下注硗确穿。破空一激响，个个冰花圆。忽为蝴蝶飞，十百回翩跹。扑散万银竹，荡开千炉烟。中洼一丈石，迹之见藕船。驾言汎天湖，鼓枻凌颠仙。  

***大洲***  

山水漭洄沍，千里环高峡。南靖连苍梧，奔流势不乏。登橹寻大洲，其源泻两胁。粤西山蜿蜒，倾卸当天压。一枝盘旋龙，水汇双岐夹。龙性郁不舒，节寸遭威胁。一怒陡飞空，奋张万鳞甲。引颈落大洲，浪眺波歕喝。天山地水灵，分来江口插。愿汝学希夷，瞑宜蛰龙法。醉乡不可沽，那敢言荷锸。苍头倒敝囊，惊疑剑出匣。  

***韩是升***  

韩是升，字东生，号旭亭，晚号乐余，元和人。贡生。有《听钟楼诗稿》。  

***六和塔***  

琳宫金碧灿，峻极远尘嚣。天水空中合，云山望里遥。一江分两浙，孤塔耸层霄。会待秋风至，还来看弄潮。  

***月夜渡沂水***  

仆夫催晓发，驰逐声辚辚。出门不一里，已到沂水滨。四鼓月未落，水面如铺银。水月一色白，天宇无纤尘。确<石荦>水底石，踯躅车下轮。人力费推挽，马足犹逡巡。及兹感行役，不如乐暮春。举头见明月，曾照狂歌人。  

***过赵北口***  

堤边杨柳拂征骖，堤外湖光皎镜涵。无数打鱼人放桨，绿蓑烟雨似江南。  

***山游即事***  

微风送轻寒，薄云不成雨。幽讨事近游，路出枫江浦。小艇泊溪湾，短杖策云坞。花繁贤相祠，崖悬化人宇。剑壁喷飞泉，甘冽清肺腑。峰回境益幽，气怯力仍努。抚兹林壑美，转念风尘苦。客梦黄金台，事过悔莽卤。故乡殊可娱，碌碌将何补。出处判险夷，贤愚审去取。愿携买山钱，傍石开蓬户。运甓惜分阴，吾怀在千古。  

***游华山***  

宿雨忽开霁，山容净如拭。篮舆越层冈，初地快登陟。凌风栈道幽，三转坡径仄。鸟道涤飞泉，松林漏疏日。丹崖耸危梯，猱升穷足力。众峰若培塿，平楚渺无极。髫龄此山游，廿载犹瞬息。事过境或忘，身间兴弥逸。芒鞋破苍藓，短褐侵翠色。山僧导前路，历历如旧识。沦荈足清娱，云山润吟笔。  

***涧上草堂***  

溶溶沙涧环，谡谡松韵远。萧然元亮庐，败壁封苔藓。我怀吟啸魂，跨鹤去不反。薇歌壮有节，清名晦益显。赖有通家生，设奠编遗卷。屋角澹斜晖，疏钟度遥巘。  

***梦谒顾亭林先生墓得句云芒鞋踏遍七州土竹杖横挑四岳云九州历其七五岳登其四先生语也醒时记忆遂足成之***  

秋窗忽作通幽梦，载拜亭林有道坟。落笔便关天下计，跨驴常载古今文。芒鞋踏遍七州土，竹杖横挑四岳云。我是越江孤寄客，睡乡聊与奠斜曛。  

***白马寺与圣迁上人茶话***  

山居鲜尘事，杖策穷幽寻。言逾大晏岭，古寺香山岑。狞犬吠来客，饥鼯窜高林。上人别六载，颊上霜髭侵。意气类畴昔，谈笑披胸襟。此时尚世法，何尔犹童心。得非凛师训，不敢违遗箴。红芳艳初绽，碧荈香频斟。疏钟听清越，夕照平湖阴。  

***坐白云精舍兼山阁***  

忽从喧嚣场，得此清凉境。阁界层岩空，地僻尘迹屏。乳泉涤烦冤，人心与之静。坐久骨亦寒，眼合梦都冷。几榻无纤尘，翠扑松杉影。  

***即事效放翁***  

栖迟老圃息蹄轮，剩有间怀结净因。窃比陶潜诗责子，懒为毛义檄娱亲。適来良友倾家酿，时对名花当美人。午睡正酣茶正熟，更无清梦落红尘。  

***不得游西山怅然有作***  

玉泉凤城西，朝暮横紫翠。松杉极苍寒，殿阁更宏丽。前朝中涓坟，大半香火寺。长安冠盖途，十者不一至。四度游京华，扰扰负俗累。兹来颇萧间，满拟策游骑。奈何促归期，又理卢沟辔。岂伊山水缘，亦为造物忌。迁延实由人，退转乘怠气。譬若负夙逋，未了心不置。何当襆被来，搜剔穷幽邃。毋迨筋力疲，而任年华逝。勇决吾犹能，预与山灵誓。庶几鉴此忱，一遂平生志。  

***酬丁第五***  

青山荷锸未必非，翦桐为帽荷为衣。吹竽弹铗尘梦觉，朝齑暮盐生计微。列圃种树寻至乐，河房宴坐能忘机。第五之名胜骠骑，士各有志毋相违。  

羡君有母寿且康，树谖堂北忧都忘。同舟仙侣尽李郭，挥毫名句凌钱郎。秋风挂帆潞河渚，落日吊古夷门旁。归来采兰更捕鲤，时时跽进琼霞浆。  

***包山纪游***  

我读先公诗，颇识包山胜。积想二十年，今始鼓游兴。嘉平月初吉，帆自胥口进。百里乘长风，波光静如镜。暮投消夏湾，一村无二姓。重门肃我入，主人颇加敬。越日游石公，林峦最明靓。归舟泊龙渚，怪石列奇阵。三宿枕山楼，风雨入清听。壶觞乐晨夕，淹留不为病。停午烟雾开，饭罢理鞍镫。破腊梅解苞，寒香逗樵径。林屋路转幽，仙源隔凡圣。探奇学蛇行，那复顾泥泞。蝙蝠红朱砂，仙人绿云鬓。恍惚梦见之，逢人作谈柄。斜阳下西岩，枉道穿密荫。枇杷正著花，古寺出清磬。秉烛纪胜游，累牍不能竟。所嗟限重湖，桅樯讬身命。来去冲洪涛，后会那可定。先公两游览，遗翰实左证。小子寻旧踪，按图索神骏。闻者或见疑，到则真可信。洪荒未辟前。灵异于此孕。一经花石纲，采凿苦难禁。山人指云根，云是朱勔賸。艮岳今劫灰，名山永留镇。吾亦旅泊人，长歌等鸿印。  

***乐余东老歌***  

乐余东老乐不休，所乐不与常人侔。常人之乐乐富贵，食前方丈罗珍羞。姣童艳姬列左右，深居简出同王侯。钟鸣漏尽梦随觉，白杨萧瑟风飕飕。东老少年餍粱肉，水苗数顷贻先畴。既遭蟊贼又水旱，输官不足增烦忧。也曾挟书上光范，黑貂空敝苏秦裘。归来鬻田并瘗笔，如释重担心悠悠。出门但得山水趣，入室那顾妻孥愁。名缰利锁两抛掷，此身宕往真夷犹。行逢佳处便淹泊，东西南北篮舆舟。吟诗不学杜陵苦，直抒胸臆无雕搜。舌耕差免冻与馁，饔飧以外他何求。箪瓢环堵出金石，颜回原宪皆吾俦。食留余味饱童婢，口留余话无愆尤。庭留余地种花药，脚留余力登山丘。余年余事鼓余兴，乐余击壤歌街头。  

***同周东田游极乐寺***  

入夏风仍颠，清和竟罕遘。懒过三眠蚕，垂帘卧清昼。有客造我门，约向精蓝扣。畦宽艺杂花，墙低露遥岫。所嫌麦苗枯，得雨或能秀。老僧灌溉勤，朝暮资井甃。茶话晷影移，虚亭敞新构。兰臭淡忘言，松花落盈袖。  

***峡山寺用东坡和高要令韵***  

随身一枝筇，筋骸谢拘束。天公于我厚，不吝山水福。南来下浈阳，连峰如箭簇。江流清见底，倒映芙蓉绿。石泉解娱客，此语闻已熟。坡翁岭表诗，挥毫落珠玉。峡山擅奇胜，游志我久蓄。落帆凝碧湾，一径入禅谷。佛桑花满瓶，榕树阴覆屋。阴崖飒风雨，白昼飘雾縠。鹿就苍苔眠，鸽向澄潭浴。枯禅本色人，出世齐荣辱。清修领徒众，俨若家有督。宝珠掠神鹰，莫惮钳锤酷。茗饮长松林，松花落盈掬。一饭直指堂，蔬笋饱充腹。流连正忘倦，那顾邮程促。自离十丈尘，逍遥卸蹄毂。行同打包僧，云水迹不跼。况兹林壑幽，尤为未经目。人生苦缠缚，周妻及何肉。醯鸡真可怜，陟险都畏缩。我亦年向衰，屈指五十六。探奇嗜成癖，山经随处录。未寻归猿洞，于心仍不足。与僧订重游，山窗话翦烛。  

***哭兄***  

同怀凡八人，成立仅存五。两姊皆早亡，寡妹已失侣。相依赖长兄，敬事如严父。鸡窗共镫火，说经析训诂。卅载痛鲜民，门户仗兄主。母氏享大年，逍遥乐园圃。闲奉潘舆升，戏著莱衣舞。正举八十觞，奄忽归黄土。苴杖行荒阡，攀号裂肺腑。终丧我北征，分手泣南浦。昨冬返吴阊，离愁诉缕缕。老瘦非昔颜，言笑类先祖。欢聚月一周，商榷订宗谱。我行许侄随，旋拨珠江橹。迢迢六千程，并无别离苦。跋涉未宁息，邮书达幕府。初言病缠绵，尚冀参苓补。继言药无灵，撒手成千古。先期遣侄归，棺衾不及抚。我罪那可逃，事过悔莽卤。终天恨无穷，旁观尚酸楚。况我骨肉亲，如身失一股。哀雁不成行，秋风泪如雨。  

***胡忠简公祠***  

一疏诛奸桧，庐陵俎豆馨。洲临鹭鹚白，岭对鹧鸪青。瘴海归臣骨，冰天陨帝星。平生深耻在，求活小朝廷。  

***寄妹用少陵韵***  

同胞惟剩汝，临老奈频离。鬓改人还健，家贫屋已移。松心凝晚翠，桐树长孙枝。饶有含饴乐，无须泪暗垂。  

***阅藤阴杂记寒寓为梅村祭酒故宅漫成一律***  

班马才华重石渠，城南尺五有遗墟。浮生阅世原如寄，今岁移家此卜居。《枯树》尚传庾信赋，《玄经》曾草子云庐。文章那敢轻前辈，太息空留却聘书。  

***长椿寺明孝纯刘太后像***  

长椿古寺斜阳里，钟板萧条增暮寒。香火一龛孝纯后，庄严七宝比丘冠。未经浩劫图遗像，犹幸先期奉佛坛。百六十年题字在，如何都作九莲看。  

***次韵答法时帆祭酒***  

麦秋风雨多，掩关郁怀抱。所思玉堂仙，远在长安道。去年挂归帆，秋风肃清昊。联舟御李膺，于喁叠成草。一亭更一堠，古迹共幽讨。新知虽云乐，不及诗龛早。诗龛法平等，宏奖及衰老。寻山必偕游，得句辄称好。癖嗜疑阿私，中心互倾倒。检点游囊中，犹有赠贻稿。疁城讲席寒，僻近海东岛。双鲤获素书，离愁一时扫。叮咛慎眠食，寿命可长保。敬奉释氏文，无苦亦无恼。  

***经张南华宫詹废宅***  

荣遇当时过谪仙，诗成法戒进经筵。双清孤阁明残照，一任狐狸上阁眠。  

***锺大源***  

锺大源，字晴初，号箬溪，海宁人。有《东海半人诗集》。  

***暮春书兴和潜山丈***  

淡沱暄风霁景成，幽居阒寂未须名。苍苔被径少人迹，红雨泼帘多鸟声。药谱茶经情每寄，吟鞭画舫乐慵争。无端一晌看花梦，春色分明似锦城。  

***读渔洋感旧集偶书***  

文人善相轻，每恐峻崖岸。矧以轩冕流，而为风雅冠。蚕尾乐宏奖，风流久未涣。论交多寒瘦，此意益足叹。搜罗暨倡酬，盈箧富词翰。只字绝诋諆，片语亦珍玩。隐雾豹必窥，潜渊珠使灿。如辨竹中笛，似惜桐遭爨。品题一时加，声称百年焕。沽誉岂初心，扬扢不嫌滥。从知名下士，布衣每居半。骚坛文采留，曷可归黯淡。迄今把遗编，词澜纷浩瀚。仲翔冀知己，得一可不憾。掩卷缅前哲，定各莞尔粲。  

***苦雨和竺严***  

深下帘波一事无，愁霖添得睡工夫。堂坳水聚黑蝌蚪，墙角树鸣青鹁鸪。簟冷如冰宵藉褥，衣潮生醭昼烘炉。思光不碍牵船住，瓦屋油衣亦易濡。  

***次韵友人夏日别墅即事***  

拓得幽栖地数弓，日长小隐伴园翁。鸟衔虫立竹梢上，鱼负子跳萍叶中。苔径晓沾双屐露，溪桥凉受一襟风。避炎我厌瓜庐窄，可许携来短榻同。  

***九日书怀***  

脱帽清狂让昔曹，难扶病脚试登高。笑拈旧日三钱笔，漫咏今朝五色糕。薄有桮柈情自適，了无风雨兴原豪。遥知衡岳峰头客，望远思乡一倍劳。  

***呈周松霭夫子即敬题诗文集后***  

百川从东来，溟澥洪纤潴。鳌波势蜿蜒，潮汐昼夜趋。两峰拔地起，屹然辟门枢。群山匝相向，苍翠清双矑。以兹动峙秀，蔚为文物区。名儒代有作，约举宁云诬。经义阐横浦，诗派盛悔余。夫子与曩哲，后先真合符。早岁知六甲，诵习勤居诸。天赋特高朗，慧业畴能如。牙签三万轴，一一穷根株。经史百家学，采撷皆膏腴。下笔有神助，挥洒雄千夫。文足修五凤，赋欲超三都。二十折郄桂，展翼鹏骞初。胶西策旋献，飘忽凌子虚。名登淡墨榜，手拆红绫书。策马花簇锦，预宴桃含珠。翩翩众争目，风度何容与。谓当列清美，簪笔承明庐。校仇近天禄，同异标石渠。声名压班马，制作摩严徐。庶几罄夙蕴，不负胸中储。然闻经术用，内外无或殊。郎官应列宿，所贵繇通儒。文翁昔化蜀，千载贻良模。夫子设吏治，守此长不渝。得官赴岭右，古邑龙城隅。下车誓饮水，蔀屋和风敷。依桑童子乐，拔薤强宗除。与民共休息，来暮歌欢姁。讼庭百无事，心迹莹冰壶。闲儒<虫向>蛉笔，文献徵苍梧。伟行表彰亟，佚事蒐罗俱。功不数范瑗，博岂夸杨孚。状嫌草木简，志陋虞衡疏。书成媲康赵，体例近所无。仪州亦胜地，公暇幽怀摅。卷帘据琴阁，景物如披图。锦绣江齿齿，蝴蝶山蘧蘧。繁香离支熟，浓荫桃榔铺。蛮烟暗孔翠，瘴雨啼鹧鸪。乡心每拨触，夫不吟欷歔。从来贤达意，捧檄为亲娱。无何阙迎侍，远道嗟盘纡。南山摧乔木，恶梦鸺鹠呼。趋装不隔日，矫首云模糊。轻舟郁林石，一叶还乡闾。归披束晳句，抱恨增长吁。慈晖幸可报，强奉花间舆。蓼莪递废咏，惨郁尤难舒。三釜背色养，空羡林间乌。因之不再出，心益卑华膴。三迳秀松菊，安此寂寞居。贫堪傲彭泽，清本同莱芜。但欣著述富，不问岁月徂。庭无惊飞雀，户有好事车。到眼茂桃李，侍膝偕璠玙。质疑及豹鼠，释物先虫鱼。英才仰赅洽，乐育咸相须。青云每接武，藉甚收时誉。贱子少志学，材质侪薪樗。藏拙雅宜称，痼疾婴微躯。诗篇赖陶冶，里调呈皇荂。拂拭有盛意，不以固陋拘。韩门列岛可，欧氏称圣俞。自视直万里，奚止非其徒。名山业许睹，冀可裨颛愚。酝酿何深厚，缃帙开琼琚。词气逼汉魏，格律兼杜苏。管窥纵难尽，至味供寻咀。双声叠韵秘，余事分精粗。钩辀复格磔，诘曲还崎岖。论著惊俗耳，欲读翻龃龉。才大众长会，下学空喁喁。寒窗白醉暖，把卷微咿唔。词澜障争倒，试手同提扶。岂徒贵文采，足润枯肠枯。琅琅诵不辍，愿欲万遍逾。作诗志趋向，恐笑仍拘墟。  

***寄题武林郡署东坡手植双松歌***  

峨嵋玉局天人流，元祐作守来杭州。两湖濬后葑草薙，长堤筑罢垂杨柔。为民种德难悉举，退傅而后公其尤。政闲铃阁净于水，双松闻植庭之幽。碧云圆合叶常满，黄雪细糁花初稠。偶偕枯衲证禅悦，闲邀冷宦联吟讴。怡颜应与此松对，蓝田丞署能同不。迄今几阅七百载，公虽仙去松犹留。根蟠力压雷雨拔，幹攫怒偃蛟龙遒。烟钗雾鬛互掩映，古柯老枿恒蚴蟉。后人见者歌勿伐，不数邵武夸安榴。回思公也立朝宁，岁寒之节惊同俦。建言抗直忘忌讳，赋诗奇崛凭搜求。去杭而后迹靡定，一官转徒炎荒投。梅花岭外行踯躅，桄榔树底闻钩辀。雪泥鸿爪不再至，侧身东望成阻修。松风亭子僦居日，得无触物增羁愁。平生敬公入骨髓，公之磊砢松应侔。惜余坐此腰脚弱，之而鳞甲观无由。毕宏韦偃世谁及，为我画取悬斋头。配以笠屐之图像，须麋谡谡同千秋。清飙昼卷翠涛泻，勿使化作双长虬。  

***中秋玩月忆旧游作歌***  

寒烟如织风飕飕，缲丝雨密飘复休。木犀狼藉固足惜，还恐良夜孤中秋。天公不随人所料，更余夜色开清幽。鱼鳞碎作霁云片，须臾并少纤毫留。碧空如水一万里，东海早见飞晶球。纱棂净映色皎皎，冰帘寒透光油油。满衣冰彩不敢拂，朣融但讶摇双眸。中庭片地白于雪，影交竹柏疑雕锼。清光如此不可负，逍遥谁继承天游。闲人之间莫如我，惜哉瑟缩同瓜牛。忆昔轻强遇此夕，乘兴直上章门舟。榜人解意溯空阔，橹摇拍拍飞沙鸥。生绡万幅忽倒卷，湿银千顷还低浮。西山岚气扑四面，南浦树影摇中流。危樯隐现隔远霭，渔镫散乱随浮沤。俯讶镜忽波底堕，仰怯星欲空中投。舟行那复记炳烛，酒徒拉杂舒清讴。座中有客善水调，和以铁笛惊潜虬。喷波一跃势可怖，珠光错落谁能收。少焉人静月趖午，凉飙清露相夷犹。置身浑似广寒窟，飘飘逸兴仙为俦。于今渺忽若梦寐，安栖幸较他乡优。间吟静玩意未足，邻家美酝无妨求。姮娥劝汝一杯酒，莫便匿影蛾颦修。来宵光景纵未缺，何异隔岁生离愁。况复阴晴未可度，径须达曙传觥筹。雄鸡更勿遽腷膊，烛龙稳卧榑桑洲。  

***南宋方炉诗兔床丈索赋***  

嗜古延陵翁，古器每珍蓄。汉鼎砂痕黄，商彝藓斑绿。有炉其形方，吉金制殊朴。流传宋中兴，屡寓尚方目。圆非卓一峰，平不欹四足。奇文云雷旋，奥篆蝌斗伏。深錾表款识，一一可扪读。画院开封苏，实董冶氏局。得非姜娘子，亦领铁官禄。曰供至德坛，想见禋祀肃。酾酒功德舞，伐鼓送迎曲。非同上清殿，焚醮百神渎。免登宣和图，合续梦华录。红羊劫不灰，藏弆等韫椟。显晦物有候，瓣香果谁属。峨峨梁溪公，坡祠圣潮矗。匏樽荐清醑，宝锭贮华烛。何以助德馨，此炉庶不辱。无怪先生甘，洁手置祠屋。矧乃属国裔，或衍太峨族。遗苗昔监铸，应亦长公欲。从兹瀛屿旁，岁祭艺沈藿。氤氲馣馤中，奎宿灵往复。更求药玉船，再拜奉醽醁。  

***西汉定陶共王陵鼎歌***  

汉家孝惠践炎祚，封地既削闻梁王。隆准子孙就藩位，惟恢实始膺雄疆。诏诸郡国立高庙，俾奉尊卣歆烝尝。定陶之鼎亦其一，缪篆二八铭都仓。长陵草没井火熄，旧物沦落无何乡。仅从博古认款识，铁官鼓鞴空精良。今兹古鼎制殊朴，范自何代来何方。通高七寸器杀半，盖疑盂覆形圆铛。三环列非一峰卓，两耳峙并三足强。雷纹篆带品莫定，六夔三牺名难详。西汉陶陵字可辨，供厨好畦应相当。中丞好古识精审，原父南仲均惭惶。定为共王陵祭器，扶风共祀逾千霜。未入宣和旧图录，形质一一烦衡量。累黍相差篆画别，知非初载升馨香。共王谥同名则否，孝哀往事殊难忘。傅氏昭仪后宫最，诞毓龙种看腾骧。三鬷旧国藉屏翰，维城谊笃非恒常。况复承华嗣主鬯，材艺素负夙德彰。身嗣前星表环极，子承景祚夸当阳。推亲典并显尊重，报功事与追远长。想见顺时洁粢盛，斯鼎长奉园陵旁。独遭新莽覆公餗，太阿倒握权势张。奏贬尊号及帝母，天家骨肉情殊伤。窃怀玺绶事乌有，妄以私怨凭黄肠。穿茔竟忍遣谒者，发丘恍已添中郎。金碗烟销土斑驳，宝衣火化云苍凉。休讶鱼镫照夜密，空怜燕影衔泥忙。高冢崩隤百物毁，眯眼惟叹荆榛荒。流传此鼎独坚好，不随劫焰归苍茫。爱等周家虎彝庋，珍同虞氏蜼敦藏。莫问郑邢暨妘妇，漫称雕豆兼玉觞。所惜铭辞异器盖，雄鸳仿佛离雌鸯。何当更觅吉金偶，珠联璧合增辉煌。生砂活碧敢亵视，西京法物留沧桑。总然得一亦已足，宝气上烛浮云光。绝胜汾阴禋祀毕，长沦彝器波汤汤。  

***焦山旧藏周鼎今以西汉定陶鼎置焦山诗以纪事呈中丞夫子***  

神物有显晦，两美期必合。重宝传周京，彝器纪汉腊。缅思鼓鞴初，星躔各千匝。匹如剑雌雄，延津未相狎。一鼎蹲祗洹，万古不摧拉。远傍焦先庐，江云护重沓。粹质惊蛟螭，宝气烛阊阖。文奇云雷旋，状古饕餮压。格右释最精，内门辨尤洽。无专暨世惠，一一参秘笈。铜狄休夸仙，石碣倍胜猎。流传夏商后，锡命孝思答。过客事摩挲，不暇探梵夹。矧夸赋玉带，处士留赐牒。巍然独称雄，何物足相躐。祭器共扶风，炎刘司职纳。鋟铭认定陶，封地济阴接。辞虽异都仓，孝元事殊协。想赖调滑甘，用享沸吹喝。形兼盉匜卣，腹受升龠合。降神酒酾鬯，升馨气焚蒳。井火类灰灭，劫焰甚波涾。玉鱼随销沈，金碗枉嘬遝。旧物留烝彝，新占非噬嗑。端合俪郏鄏，法物得双恰。京口舟可航，安用瀹济漯。载将东京遗，兼叩西竺法。并峙辉旃林，分别照花塔。制殊齐钟悬，响类粥鼓鞳。或可藏毒龙，未许饲怖鸽。联同奎璧珍，铸岂金铁杂。永镇枯木堂，世守白足衲。佳话佚前代，胜事载新劄。跋过醧舫工，句夺蚕尾惬。何时三诏峰，一棹问禅榻。试手量铉铣，论古谢譐誻。吉金得奇耦，我佛笑且嗒。岐阳共瑰怪，汾阴任萧<风立>。郦家注重繙，甄丰本同拓。胜寻瘗鹤铭，江浒屐频蜡。  

***次韵答兰舫见怀***  

微黄病叶堕疏林，刚值君来踏叶寻。又喜鱼缄冲雨至，不随鸥梦与波沈。雅人心醉原如酒，知己情多岂在金。况有新诗能寄我，清于瘦玉七条音。  

***上巳霞庄阻雨不果来和诗寄示叠韵答之***  

不管重三节候来，雨师刻意阻流杯。湿云昨日又今日，孤棹欲开仍未开。卅里空濛遮望眼，一春黯澹负诗才。若偿旧约须新霁，定要朱樱绿笋催。  

***夏宗沂***  

夏宗沂，字约千，号兰台，江阴人。诸生。有《浣花集》。  

***申浦谒季子祠***  

季子祠堂薜藓深，寒林疏径独来寻。几家烟火成村落，满目江山自古今。碑卧尚留宣圣笔，波喧如听鲁廷音。夕阳乔木空坟在，尺土何关让国心。  

***九日过圆觉庵值蓼洲叔出示登高诗次韵***  

正拟留题护碧纱，寺僧传迓李邕车。苍茫怀古归诗卷，老大悲秋对菊花。断壑有云多挟雨，废陵无树不啼鸦。登临惯作伤心语，万里愁空掩月华。  

***闺情***  

庭树暮栖鸦，秋风入楼角。谁遣落叶声，空闺先独觉。  

***昭君***  

千秋塞北传青冢，万壑归州有旧村。不是琵琶成远嫁，年年明镜老长门。  

***文君***  

别鹄求鸾寄爨材，风流胜地说琴台。长门尚有回车日，那怪当垆不爱才。  

## ●卷一百十一

***褚华***  

褚华，字秋萼，号文洲，上海人。诸生。有《宝书堂诗钞》。  

***月麓和尚碑***  

北军夜拥都督行，帐前奇士哭失声。勤王义旅檄难起，白首眼见沧桑更。闭门懒埽空廊雪，自忆兴亡梦中说。学仙学佛两无心，此身但与尘缘绝。君不见，临安台殿荒梧楸，六皇龙种编九流。钵盛脱粟甘独茹，弗骑款段西可游。一抔遗塔青苔古，骨化王孙节弥苦。行人若吊宋遗民，岂止西台谢皋羽。  

***青溪栅晋尚书卞忠贞战处也上海人褚华吊而哀之为赋青溪曲***  

历阳马肥怒龁刍，一夕卷甲军长驱。江头烽火寂不举，元戎安在乌毕逋。手无斧柯奈贼何，仰天自誓七尺躯。青溪有栅势亦孤，贼攻以火栅焦枯。阖门巷战死白刃，死时犹闻振臂呼。青溪栅，水瀰漫，石头城，山历乱，前有卞壶后袁粲。  

***兰花咏***  

苍烟漠漠松篁径，万朵瑶花破春冷。月明老鹤飞上天，美人下山踏花影。晓露洗，东风吹，香雾湿衣君不知。心含幽怨立许久，修蛾绿过湘江湄。  

***奔牛古树诗***  

奔牛四树大廿围，昔曾化龙身欲飞。雷公急击一株死，三株慑伏藏僧扉。枝叶婆娑广庭里，怒吼终宵声未已。每因风雨满空时，昂首墙头望江水。浓阴六月生凉秋，中间千人坐可留。邻翁白发莫言老，见翁远祖来牧牛。五季兵戈此错处，樵斧何缘独宽汝。我来问树树应知，翠碧森森却无语。  

***洪武钟在西郊静安寺上有题识曰洪武二年铸祝皇太子千秋***  

黄头监，下殿呼。白足僧，上阶趋。愿祝太子千万岁，归来铸钟大如五石瓠，燕尾延延柰何许。兵入金川门，守城无一旅。宫中钟，断其虡，寺里钟，寂无语。天狗入太微，太微不犯犯前星。佛力广大，何不寿商太丁。木颠巢鸱鸮，鸱鸮不死死凤凰，佛力广大，何不庇周成王。  

***张白云先生祠***  

道人买山无一钱，今留祠宇苍松前。起家入直羽林卫，挂冠归隐知何年。甲申都城危不守，公卿迎贼拜马首。虎狼分踞九殿喧，鞭扑当阶佐行酒。尸<马犬>广柳贼醉歌，笑顾黄金高北斗。囊空官小公莫苦，脱身间关到乡土。栖霞寺古白云多，犹许孤臣作庵主。登州海远煤山青，君亲生死一梦醒。南都将相非我顾，后庭歌吹难为听。临春结绮倚娇娥，防江策尽唤柰何。道人自抱白云卧，世上一度沧桑过。我来吊古伞山曲，雨歇颓垣秋草绿。当时翦烛夜窗人，想见哀吟声断续。  

***夏敬渠***  

夏敬渠，字懋修，号二铭，江阴人。诸生。有《浣玉集》。  

***远行***  

远行出门闾，举足心自量。鄙夫念鸡肋，男子志四方。勿作儿女态，徘徊在闺房。闺房讵足道，瞻顾萱草堂。秋风势如雨，秋露色如霜。萧萧萱草堂，皇皇游子装。游子为饥驱，贸然適殊乡。仰头发长啸，低头重徬徨。儿行二千里，母心万里长。万里有时极，母心无时忘。母心不能忘，儿行途路旁。路旁无深谷，路旁无高冈。高冈与深谷，乃在慈母肠。游子动深省，泪下沾衣裳。儿泪有时乾，母心无时忘。母心不能忘，儿行途路旁。儿行途路旁，一行一悲伤。  

***送楚雄太守张禹则之官***  

万里不为远，五马不为荣。男儿生即设弧矢，簪缨本是鸿毛轻。去去勿复念，所念在苍生。苍生不尔弃，讵必为公卿。远莫远于阶前一片土，荣莫荣于杜母与召父。惜此远兮慕此荣，为祥麟兮勿为虎。  

***乌衣巷***  

乌衣巷里旧堂前，燕子呢喃人不见。一年一度逐春风，春风不识当时燕。燕去人亡巷黯然，我来卧听秋声颤。鸡鸣山头瓦几堆，临春结绮颜色变。六朝事业随流水，潮打空城白如练。虎踞龙蟠在眼前，风云易失英雄面。书生本无缚鸡力，便欲归家焚笔砚。风流李白即吾师，兰陵美酒须尝遍。汉水无时西北流，空论南金与竹箭。北邙万古复千秋，松柏声中无贵贱。  

***春怨***  

堂中何事话周遮，燕子无端到妾家。夜雨谱成长恨曲，春风酿出可怜花。钟声枕畔天难晓，柳色楼头日易斜。遥望白云最深处，也知啼杀后栖鸦。  

***都门除夕***  

千里壮心辞骨肉，三更残蜡对风尘。不须后日催前日，已见今人代昔人。烛泪正怜除夜影，椒花又颂别年春。可能裘马翩翩地，自著绨袍稳称身。  

***夏敬颜***  

夏敬颜，字咫威，一字芷隈，江阴人。有《蓬鹤轩稿》。  

***出南康城望庐山云烟***  

秋山晓若失，极睇但叆叆。旬日院圃中，不厌两相对。今晨笋舆上，俶诡纷异态。始焉吐徐徐，玉互匡君带。多罗与妙鬘，姽婳罥朝黛。五老乍见招，罗列拥幢盖。白才萦须眉，青欻覆鲐背。顷刻嘘轮囷，一气六合内。云将过扶摇，乃为此狡狯。何当乘旖旎，上叩紫金界。帝命云中君，酌以霞浆瀣。庶几肤寸泽，八殥资灌溉。行行指秀峰，清梵答松籁。  

***万杉寺途中即目***  

窄径出丛碧，迤逦渐旷原。山田高复下，方罫依云根。暖翠结庵屋，清流抱柴门。门前荫桑柘，屋后罗鸡豚。山家禾黍熟，想见风俗敦。比邻无嫌猜，相对生春温。得非桃花源，无乃朱陈村。诛茅傥终遂，试与荷篠论。  

***王文成纪功石刻***  

武宗荒游居豹房，群小窃柄如沸螗。逆濠觊觎神器久，称兵向阙狡且狂。大江南北俱震动，谁其戡乱余姚王。先生本是道学者，见大敌勇非寻常。徐邢伍戴尽文吏，指挥一一皆腾骧。誓师樟树决胜算，攻瑕捣穴先南昌。南昌已下贼胆落，惰归逆击趋鄱阳。前锋文定锐莫当，徐戴夹击两翼张。须臾伏发湖中央，贼屡却保樵舍傍。掩之纵火焚艅艎，鲸鄱骇窜纷仓皇。雷霆顷刻驱欃枪，鼋鼍尽徒蛟螭藏。彭蠡之水流汤汤，甲兵净洗凝清光。呜呼功大乃得谤，噂沓贝锦来貂珰。先生智勇由主静，渊乎器宇何可量。纶巾翩然九华去，仿佛辟穀留侯良。明年庚辰正月晦，摩崖铭泐山之冈。大书天子赫斯怒，神武不杀威奋扬。武昭皇灵靖邦国，环辞谟诰相颉颃。勋猷道德本一贯，知行何苦区低昂。陋儒纷纷訾讲学，如公成就犹雌黄。蚍蜉撼树何足较，临风一笑增慨慷。读书台前剔藓读，白袷凉袭岩桂香。燕然山铭尚逊此，直扫月露风云章。擘窠楷正妙结构，俨若冠剑立庙廊。此山此刻并不朽，风雷呵护森光芒。  

***招隐桥***  

丛桂小山发，言寻烟水遥。何人此肥遯，岩月若为招。松暝入归鸟，云深出暮樵。似闻猿鹤怨，萝径晚萧萧。  

***自饶州之广信舟中杂咏***  

水碧沙明路，丹枫白雁天。才携谢公屐，又泛米家船。宿鹭窥渔火，昏鸦带暝烟。归帆曾此泊，弹指八年前。  

绝似袁阳道，惊涛舵尾喧。白蘋烟际渡，黄叶雨中村。缥缈神仙窟，峥嵘虎象蹲。荆关留粉本，试与翦镫论。  

寒雨滴篷背，声声到客心。江湖憎夜永，补被感秋深。投愧班生笔，归同庄舄吟。昔贤崇节操，翘企碧云岑。  

***张娄***  

张娄，字梦园，江苏华亭人。有《偶留草》。  

***游寒山寺***  

雨歇平林绿意肥，偶从幽讨叩僧扉。四围峰影窗前落，百道泉声树杪飞。客子游踪嗟懒散，山家花事正芳菲。一番茶话扶筇去，倾耳疏钟在翠微。  

***黄山松歌***  

我闻黄山有云海，瀰漫澒洞天下奇。中有老松寿千岁，纷拏爪鬛扬之而。云开每露松影出，风涛勃郁排嵚巇。高顶盘空跳苍鼠，低枝覆土垂修蛇。闻之轩辕曾驻此，鸾骖鹤驭云中随。一朝饵丹拔宅去，遗薪往往成虬枝。旧事荒唐不可考，仙根自有神灵司。青羊白鹿绕其下，或眠丰草或衔芝。泰山徂徕亦奇古，若为遥映等孙儿。何时得与浮丘约，倚岩就石结茅茨。气清天朗万籁寂，拍肩一笑陈围棋。  

***鸳湖秋泛***  

鸳湖烟水阔，一棹望中迷。野迥云连树，风高浪压堤。酒帘金墓北，渔笛石帆西。归去怜天晚，寒鸦不住啼。  

***春来风雨浃旬雪后始霁***  

春阴漠漠拂溪庄，薄雪催晴敞夕阳。生意乍回芳草路，风光渐入早莺吭。烟霞癖在终成懒，药石缘深亦助忙。结习近来消欲尽，犹开一戒为持觞。  

***小除夜泊池阳***  

遥指池阳郭，收帆暮色苍。渐闻乡语变，始信客途长。夜短潮催月，江寒雁报霜。惊心更岁晚，不柰九回肠。  

***大观亭***  

杰阁涵虚万里秋，江山元气共沈浮。天低星斗当窗落，地坼云涛入槛流。烟外人声朝暮市，日边鸟影往来舟。故园回首西风急，缥缈孤城画角愁。  

***大风过天门山***  

高峰耸两肩，崭{山绝}不可仰。大江截中流，豁达开天仗。上栖鹰鹘巢，下瞰蛟龙藏。偃风起漩涡，倏忽相摩荡。冯夷亦狡狯，欲与山灵抗。斗险触危矶，排空压巨浪。烟光纷陆离，作势殊万状。艑郎好身手，到此心胆丧。屏息戒勿喧，烧纸邀神贶。疾雷惊一霎，回首失群嶂。同行颜始开，相顾劳无恙。临深古有训，此意胡不广。作诗招征魂，落日闻渔唱。  

***马鼎梅***  

马鼎梅，字汝为，号东园，桐城人。官浔州通判，署思恩知府。有《代躬耕轩诗钞》。  

***游峡山***  

我来二禺峡，不见二禺君。古洞余苍藓，空山起白云。江流何浩浩，帆影自纷纷。返棹一回首，清钟天际闻。  

***月夜登燕子矶***  

风涛自吐吞，今古向谁论。山欲截江住，云思挟月奔。潮汹瓜步阔，峰拥秣陵尊。多少登临客，都无名姓存。  

***喜遇陈曼生明府***  

几年别梦绕沧洲，此日逢君破旅愁。自爱养闲辞幕府，人传余论动诸侯。襟怀不为贫来减，笔墨多从冷处留。何怪浮沈下僚属，声名官职两相仇。  

***金陵病愈写怀***  

纸阁绳床静似禅，药炉茗碗自周旋。书凭黄耳愁难寄，镜对朱颜幸早痊。绝塞雁来霜叶后，小楼人散菊花前。龙江几点潇潇雨，梦醒秋风又一年。  

***忆昔***  

征南幕府诩名流，蛮语参军忆昔游。锦帐夜悬珠海月，牙旗高卷虎门秋。解鞍立就卢循表，饮器擎看林邑头。今日扁舟风雨恶，短篷孤枕蓼花洲。  

***马春田***  

马春田，字雨耕，桐城人。诸生。有《乃亨诗集》。  

***焦山***  

天清东瞰倭夷岛，地僻西违京口城。海上一卷鳌戴立，汉时三诏豹藏名。胚胎元气皴烟雾，郁律中流跨鳄鲸。午夜报闻红日出，双峰阁上挂铜钲。  

***高邮道中***  

四月南风扑面迎，一舟竹篾牵行。童童远树青如盖，中有连耞打麦声。  

***谢苍筤寄游燕子矶诗答之***  

三十年前记泊舟，扑江燕子有危楼。马周字已题前日，谢朓诗今在上头。东水潮来天共碧，西风客去意仍留。飞飞不与龙蟠远，终古多情是石尤。  

***漱六自句容赴沭阳寄诗与余遥别答之***  

龙潭水接阅江流，百里潮连易溯游。枉渚依芦眠塞雁，凉风吹浪起沙鸥。好携江左三家笔，去写淮南九月秋。闻有韩山祀韩信，为余沽酒酹名流。  

***东浦方伯邀同惜抱游支硎诸胜***  

姑苏眺形胜，西南孕岩壑。卸帆高攀桥，飞盖赴崖崿。一登支硎山，不见支公鹤。千尺雪流泉，琤琮有脉络。遥指见天平，万笏插碧落。名贤以地灵，相慕起敬恪。何处馆娃宫，门外清波阔。此日经行处，昔年都领略。山山尽相识，忘疲便行蹻。暮色已苍然，呼船闻应诺。夜来欸乃声，行歌未寂寞。月上听鸡鸣，舟倚穹窿脚。群峰此最高，杳霭厚盘礴。道观瞰太湖，清光浸天廓。邓尉嶪相望，耸翠不示弱。中途古柏寺，七柏森可愕。盘桓不能去，龙鸾蛟螭攫。舍之循山径，夹道纷枝柞。万峰叩禅关，坐向还元阁。阁上题咏多，纱笼映帘幕。法华渔洋山，眉黛镜中作。湖云缭僧楼，烟水空漠漠。衣上云能雨，飞向崖下落。寺后青州茔，具区面杯杓。近岭一米堆，命名象形谑。逶迤四五里，香雪梅未萼。有台踞梅颠，凡夫家园乐。柰何桑补梅，鄙哉此土著。云表光福塔，行行逾横彴。村市野而秀，寺碑字难度。铜佛祷雨灵，僧言疑未确。人境苦怱怱，烟霞念宿约。路从儿店分，船向女湖泊。回首名胜游，客去山仍昨。藐予尘埃子，不得名山讬。诗句比图经，他年按图索。  

***访友***  

一介之士有密友，离群索居古所否。当年亲故叹凋零，祇今存者曰某某。老夫羁客数十年，迢递孤怀向谁剖。哓音垂羽返旧扉，变尽形容成老叟。相逢多笑不相识，欲道名称畏出口。众中杂我衰钝翁，旧雨今雨忘其丑。巷北城南数往来，花晨月夕频尊酒。更逢远客赋新归，乍庆乡关忽携手。此际班荆那肯休，并道维桑宜共守。岂真湖海少交游，不及晖堪同井亩。莫厌造请叩门哗，隔面须知嗟已久。  

***登北楼作***  

宣州治冠陵阳顶，百尺层楼出此巅。宛水无声流槛外，敬亭如画落檐前。去天一握宜晴雨，拔地千寻瞰井廛。为诵玄晖闲坐句，高深旷望似当年。  

***送方象三之皖城***  

草草陵阳春夏过，班鱼同沼燕同窝。青云楼上凭高赋，白雨声中倚醉歌。壮不如人今我老，请从此别柰君何。重逢但愿前期在，惜抱斋头会合多。  

***亲旧中年逾八十者王谨斋张菉园姚惜抱已八十者仆与光漱六作五老歌***  

谨斋地上飞行仙，往来滇南东西川。薄宦归来清俸钱，一童一屐摇长鞭。今朝跳上过江船，菉园当时美少年。方瞳碧眼窥残编，耳聋那知尘俗喧。饮酒食肉夜安眠，左右就养后昆贤。惜抱清显天下传，翰墨文章谁比肩。锺山之旁砚为田，欲归不归岂流连。名家旧物惟青毡，雨耕虚度殊索然。不材散木徒迁延，旧游空忆歌舞筵。冷吟细响如秋蝉，愿诣帝所闻钧天。潄六一第四十年，谁能置之冠盖前。第力垂竭神明全，倔强不杖不受怜。  

***读黄山谷集***  

山谷老人人俊伟，余事作诗爱谲诡。倔强不若韩退之，苦涩有让樊宗师。倩盼副笄皆所弃，最喜龋齿堕马髻。歌之则钩辀，绎之则骫骳。譬如品物中，有味玉山榧。苏黄虽并称，苏宫而黄徵。谓黄为学杜，黄渠而杜海。封域不妨邾莒邦，何必定与齐晋齿。  

***惜抱于九月十三日谢世***  

前得报我书，依然文字美。虽窃心喜之，两端如首鼠。再生恐再亡，天意不可恃。历过冬与春，斯为真幸尔。讵知阅三旬，再病不再起。虽曰关命数，归迟失所止。我哭不成声，猿肠寸断矣。从兹吾道孤，那更爱其死。但愧不能文，不敢作君诔。  

***马廷芬***  

马廷芬，字桂生，桐城人。有《德素堂诗存》。  

***江上送客***  

江云随地起，江水接天流。旷野初鸣雁，微风正放舟。潮声催远客，雨气黯深秋。欲别浑无语，荆南是胜游。  

***张铉***  

张铉，字舸斋，丹徒人。有《饮绿山堂诗集》。  

***临东亭看月***  

天风吹海月，如水浸虚亭。醉客发长啸，余音入窈冥。江光秋早白，山色夜逾青。何处孤舟笛，凄凉不可听。  

***焦山自然庵坐雨***  

萧萧江上雨，急点振林寒。把酒话今夕，临风怀古欢。沧波秋已晚，红烛夜初残。我亦耽栖隐，蜗庐信可安。  

***登剑门***  

绝壁何代辟，中分称剑门。岂繄巨灵手，擘断苍云根。我从湖中来，但见云吐吞。今晨访岧峣，划然苍翠痕。攀跻甫及半，沧海浮朝暾。俯仰觉愈艰，手更烟萝扪。群山倏然低，始觉兹峰尊。缒凿历幽险，悠悠谁与论。  

***石帆楼***  

凌江片石似帆飞，帆外危楼与石齐。万里海风天浩浩，六朝文物草萋萋。城头画角迎秋迥，杯底银河入槛低。为语山僧勤扫葺，巡春翠辇此留题。  

***过随园***  

西州门畔重经过，风景依然唤柰何。楼上重帘低夕照，桥边小艇压枯荷。绛纱帐掩人来少，黄叶林空鸟散多。此日羊昙倍惆怅，那堪扶醉访烟萝。  

***深云庵壁上读外舅海门先生诗***  

儿时见此诗，面壁心欢喜。盘桓日云暮，雒诵犹未已。今晨款禅扉，破灶茶烟起。尘封阁上经，蜗篆窗间几。重启碧纱笼，生气犹满纸。名山留千秋，先生长不死。  

***清明前三日甘墩村看桃花***  

春半尚阴寒，闲居感羁旅。散愁过北关，独行无伴侣。颇闻甘墩中，花向东风语。快唤坝上舟，随风任容与。行行十里余，明妆无几许。遥瞻李王塘，嫣红才半吐。徒见往来艭，茶商杂渔父。回首忆年时，胜情恣豪举。分舫徵笙歌，联舆嬉士女。兹辰近寒食，光风吝和煦。穆然溯畴曩，愈觉鲜情绪。寂寞打桨还，百壶倒村酤。镫明弥勒龛，潇潇闻夜雨。  

***熊象黻***  

熊象黻，字补亭，潜山人。有《补亭遗诗》。  

***秋日道中寄京口友人***  

一车千里外，马首又斜阳。秋色还黄菊，风声借白杨。知君当此日，忆我在他乡。拟欲来京口，重登君子堂。  

***因是庵***  

初地知幽邃，兹登因是楼。白门三日雨，黄叶万家秋。独往迷新径，凭高迟旧游。上方清磬响，遥出碧池头。  

***舟中***  

昔从北地穷沙漠，转入南湘下汉皋。但觉家随芳草远，暗知船共晚潮高。客中傲态容三拜，镜里衰颜惜二毛。王粲祢衡俱下世，文章应得入吾曹。  

***舟抵苏州***  

半春卧病木兰舟，今日推窗见虎丘。梅雨满天花满岸，橹声不断到苏州。  

***熊宝泰***  

熊宝泰，字善惟，一字芸楣，潜山人。诸生。有《藕颐类稿》。  

***甲子除夕***  

壮心久已笑规磨，林木都无睡作魔。倏尔一年逢尽日，宛然三岁记恒河。空翻书籍遗忘大，欲祭诗篇散失多。甲子便教同绛县，十番寒燠老如何。  

***陈泽泰***  

陈泽泰，字茹征，号云村，上海人。诸生。有《春柳草堂诗集》。  

***黄金台***  

买马买骏骨，未必获千里。求贤筑高台，未必得贤士。从来幹济才，黄金所不齿。丹凤翔九霄，德辉览而止。礼贤失其方，何能救倾否。易水寒萧萧，歌声杂流徵。酌酒饯荆卿，荆卿但能死。  

***罗从绳***  

罗从绳，字愈振，南昌人。有《癯樵诗钞》。  

***过逸龙庵采椿叶***  

夕照敛春山，众鸟啼春暮。散襟步清溪。幽思将谁诉。溪曲出钟声，行到鸣钟处。钟静佛无言，清香在高树。攀条采其荣。氤氲满归路。此日良已足，春风任来去。  

***溪游***  

孟冬刈稻了，原野尚幽清。偶然成独往，遂惬山水情。行行不觉远，隐隐闻溪声。石发拖秀蒨，潭影涵空明。爰憩石磴上，于以濯尘缨。逝水去不返，岁暮将何成。  

***文元星***  

文元星，字衡夫，江都人。有《种瑶草堂诗钞》。  

***康山***  

霜径开澄宇，高风仰昔贤。犹存一抔土，无复四条弦。槛倚城边水，窗开原上烟。哀哉谁救汝，天设此林泉。  

***役役***  

役役复役役，风吹衣上尘。人烟茅舍午，柳色野塘春，饥渴思云水，迟疑历莽榛。何曾驴子背，驼得尽闲身。  

***张尚絅***  

张尚絅，字琴川，丹徒人。诸生。有《思勉斋诗钞》。  

***初冬多景楼寓目***  

小阳天气佳，林表如散绮。蹑蹻恣野游，落叶万山紫。言寻最佳境，北固引屐齿。振衣上层巅，一步一迤逦。径转登危楼，江光生眼底。遐瞩渺无边，金焦成鼎峙。渀湃海门潮，突兀瓜步垒。回眸忽异境，龙埂接城雉。万井生炊烟，人语微茫里。兹楼俯崚嶒，千载思苏米。凭栏逸兴豪，感慨于焉起。三国枉雄图，六朝余故址。霸业委榛翳，一一皆可指。万古无端倪，独有寒江水。  

***过子陵钓台***  

空台寂寞对斜阳，谁会山高与水长。在昔不知天子贵，而今但觉世人忙。无名江树层层绿，带笑山花细细香。千古高风留胜迹，估樯犹自避寒芒。  

***杨试昕***  

杨试昕，字允成，丹徒人。诸生。有《海岳山房诗钞》。  

***送呈丈澹川***  

为别亦何遽，残秋细雨天。那能十日住，已见一帆悬。落叶满前渡，归禽下晚烟。看君负奇气，杖策入幽燕。  

***独坐众绿轩***  

空院寂无声，斜日澹檐宇。风细落桐花，叶上如闻雨。  

***白莲花歌***  

风清月堕花无力，粉白罗衣澹空碧。冰碾肌肤雪化魂，夜深却向西风泣。不共芙蓉种若邪，不施颜色逞骄奢。欲将罗袜凌波去，怅望伊人隔水涯。水涯香度微风起，和烟散入湘帘底。仙子含愁梦不成，无言独立寒云里。  

***杨试德***  

杨试德，字允新，丹徒人。诸生。有《古雪阁诗钞》。  

***集清素堂怀王柳村***  

孤云何事恋荒村，此日徒空北海樽。江上梅花怀故国，天涯芳草怨王孙。三春风雨他乡晚，一代文章处士尊。想见翠屏新涨绿，钓船沽酒系柴门。  

***秋来曲***  

秋风入帘人不觉，苔阶夜静梧桐落。月明欲素清影来，照见空床绣衾薄。碧天无声河汉凉，虫吟寂寂秋花香。卧听邻家弄弦索，忆君千里断人肠。  

***马光裘***  

马光裘，字少波，奉贤人。诸生。有《长笛书楼集》。  

***九日登明行寺后楼***  

黄叶珠宫闭，斜阳宝阁开。天形远林尽，山色大荒来。<禾罢>稏千村获，箖箊一院栽。此间容笑口，应醉菊花杯。  

***枝园晚憩遣怀***  

停杯向晚入西庐，十笏烟峦静者居。古树呼风如引雀，方池沈月不惊鱼。市尘欲隔千家外，花事全消五月初。觅食自怜衰鬓客，故山松菊计仍虚。  

***张学仁***  

张学仁，字冶虞，号寄槎，丹徒人。有《青苔馆诗钞》。  

***自然庵月夜看梅***  

满地月如水，一庭花似云。光从今夜满，春向隔年分。山影静相对，江流定不闻。半宵风露足，禅榻散余芬。  

***宿焦山自然庵和雪庐韵***  

横笛高吹大海秋，与君同上海西楼。长江万里东流水，不及尊前一夜愁。  

***登华顶峰望海***  

天台四万八千丈，千山万山尽相向。青莲一朵海上开，重重花萼扶莲台。华峰独在中峰顶，莽莽云烟铺万顷。摄衣拄杖登崇峦，悬崖孤立心生警。天风吹琅琅，海色摇青苍。群山齐拱揖，一气连混茫。天鸡三唱天欲晓，羲和鞭日升扶桑，朱霞璀璨动百怪，珊瑚火齐交生光。方壶员峤望不到，碧水荡漾群龙翔。山僧为言十月朔，日月双轮海中跃。忽高忽下弄两丸，倒走天吴惊海若。身无六翮搏沧溟，西标赤城东金庭。仰天大笑海云起，峰头卧看青山青。日暮濛濛散烟雾，桐柏之宫在何处。不如裹足下山去，前溪恐与刘郎遇。  

***顾仙根***  

顾仙根，字藕怡，一字金香，兴化人。有《藕怡诗钞》。  

***游宏济寺***  

下山履平陆，山转寺门静。屋上石势险，屋里人心正。佛镫常不灭，僧容不离病。前山与后山，登楼江光映。何必入深山，山深得真性。  

***郡馆作***  

我行复至郡，舍馆临官市。市言虽杂乱，亦复有至理。诤词何纷纷，半是村农子．懦拙易成忿，忿息讼方始。云从去岁来，日日向城里。良田半已典，岂不思秉耒。今春多夜雨，农事家家起。未得见长官，胥吏来无已。  

***冬菊和唐竹虚韵***  

映月非秋影，晚香直至今。人情仍旧向，篱落故相亲。入目似余傲，此君无是心。摧残霜又雪，根底得春深。  

***秋柳和云涧韵***  

青春泽亦久，弱质岂堪任。顿觉形俱减，何曾秋已深。影摇既竭力，丝系不枯心。谁惜芳时叶，纷飞散满林。  

***水乐洞***  

入洞畏仰视，峭石高于头。暗步蹑滑径，晴昼忽夜幽。石空泉愈响，澎湃水四流。我友发狂兴，大笑声不休。手掬一勺水，为我澄双眸。洞外方畏暑，洞内疑清秋。垣倾乱草荒，披拂登层丘。石上更有池，天巧非人锼。贾氏曾构园，盛事遗灵羞。造化本无心，安用区薰莸。我自出奇幻，人自恣冥搜。  

***南屏***  

摩天石为屏，结构因嵚崎。绿树各争长，山高树亦随。入门不数武，积阴凉阶墀。缘径登愈高，俯楼眺且危。苍苔隐古迹，涑水留遗姿。空际鸾凤翔，手摩心仪之。丹崖不可见，琴台犹有基。湖光忽掩映，天风吹纷披。寻幽贵奥窍，固不厌险巇。牵衣陟绝顶，最下那敢窥。少立喘稍息，挥汗神未夷。涧底见茅屋，四面流清漪。林深日易昏，安得久留兹。一步一回顾，暮霭滋漫瀰。终日一园闭，万壑千岩奇。  

***晚步偶然作***  

既饱忽自得，不觉心神舒。举目皆可爱，举步皆自如。何以一日内，或戚又或愉。戚时怒所触，愉时喜有余。愉戚本无端，在我不可诬。何况我与人，安得不相殊。但于此理得，人我无龃龉。出门有大道，新月盈通衢。与人共往来，忘我为羁孤。  

***徐坚***  

徐坚，字孝先，号友竹，吴县人。贡生。有《絸园诗钞》。  

***登六浮阁***  

向晚峦气清，浮阴散虚阁。忘言坐永日，冲襟入寥廓。竹深新粉香，林静残花落。隔坞踏歌来，归逢人采药。  

***咏柳***  

有客攀条感旧游，依然风景画桥头。青帘沽酒烟中市，银甲调筝水上楼。不是别离常带恨，纵非风雨也关愁。那堪玉露凋伤后，落叶哀蝉咽暮秋。  

***王麟生***  

王麟生，字孔翔，号香圃，婺源人。贡生。有《补梅书屋诗草》。  

***二月初五夜雪***  

空阶三寸雪，小阁一枝镫。夜色静如此，春风来未曾。榻虚衾似水，杯浅酒成冰。归梦向何处，江楼最上层。  

***李学孝***  

李学孝，字南皋，宣城人。诸生。有《纫香草堂诗钞》。  

***跋宛陵集***  

嗟哉陶韦久不作，大年衲被纷拏攫。但得音从肺腑流，东野穷愁复不恶。我观梅宛陵，寄兴何古泊。落墨遥遥天地间，风人情性吾其讬。冰雪文章避俗携，太羹元酒供斟酌。疏星澹月江风微，癯然独立瑶台鹤。  

***采石矶夜泊***  

铁索沈江事不还，千年战垒掩松关。涛声呜咽建康水，岚气往来姑熟山。春草有情烟漠漠，野鸥无主意闲闲。谪仙咫尺高楼在，且可当杯碧雾间。  

***登太白楼望江***  

百尺矶头策杖寻，八窗空洞俯高深。苍茫秋色来天地，浩荡江流自古今。战垒荒荒烟草合，仙灵杳杳日华沈。仲宣漫发登楼慨，极目帆樯万里心。  

***闻川楚捷音喜而有作***  

干戈几十载，烽火夹川湖。报捷初惊喜，传闻定有无。民心思井里，天意厌征诛。汗马劳诸将，还应念庙谟。  

汉水奔流急，巴山夜雨寒。投戈思扼险，拔剑喜登坛。壮士论功易，饥黎转饷难。中原消息近，莫便卸征鞍。  

***呈凌次仲学博***  

十年踪迹滞儒官，高座摊经昼掩关。陶铸典谟来腕底，驰驱名字满人间。探珠夜界金绳路，传草春归玉笋班。地近南楼聊寄傲，相看不厌敬亭山。  

清言差许故人过，落落平生柰懒何。我愧刘棻今老大，君如邹浩本嵯峨。愁来风木支离甚，病后文章感慨多。容得颓唐参末座，未妨常日过阳坡。  

***李景董***  

李景董，字学醇，嘉定人。诸生。有《桂岩居诗稿》。  

***雨中春望***  

杜鹃声里雨绵绵，酿出销魂寒食天。独上小楼褰翠箔，一溪花柳湿春烟。  

***吴让恒***  

吴让恒，字立言，泾县人。诸生。有《消忧草》。  

***书座右***  

百年曾几时，君子早勤勖。盗蹠以寿终，颜冉独窘促。死生命自天，何用恶与欲。所期德不朽，立志拔尘俗。松柏自常青，丛棘一朝绿。人恶不必扬，我善恐不足。朝闻而夕死，奕世分荣辱。  

***过桃叶渡***  

断蔓荒烟气寂寥，渡头人去静兰桡。多情一夜江南雨，犹涨秦淮数尺潮。  

***陈本直***  

陈本直，字畏三，号古愚，元和人。贡生。有《覆瓿诗草》。  

***江行雨霁***  

横江雾散一舟轻，倚棹中流雨乍晴。岛屿有时全在目，峰峦多半不知名。荒洲芦荻秋烟晚，野岸村墟夕照明。愧逐风波空碌碌，何年散发遂平生。  

***大风雨渡金镜湖暮抵横塘雨止***  

祇因重负登临约，冒雨来过金镜湖。浪合乱流双桨急，风回断岸一帆孤。群山入暮青深浅，远树含烟绿有无。世路险夷真转眴，横塘塘上且提壶。  

***邱璋***  

邱璋，字礼南，一字二如，吴江人。诸生。有《诸华香处诗集》。  

***登中立阁看菜花***  

寒不可襦饥不粟，多事雨珠更雨玉。天公欲救万户贫，遍地黄金散千斛。去年亢旱田禾焦，阿香焚车炎帝酷。女娲链石漏暗补，元冥醉眠头紧缩。倾盆势猛银竹下，土膏近喜春花熟。村南老翁拍手笑，转凶为丰此其卜。先生不知农与圃，但博奇观享清福。坳堂杯水眼界窄，飞楼百尺烟中矗。东风扶我云梯层，远光浑碧迩延绿。水天一气分上下，中央正色相连属。天然绚烂寓平澹，万千红紫那敢角。晴窗四拓百里内，点染丹青看横幅。恍疑身入邓尉山，漫天香雪堆林麓。不然云海浩浩乎无垠，天都峰顶开双目。  

***树根笔架歌***  

修篁老去孤桐死，良材无用皆如此。知音不遇蔡中郎，举世尽庸夫俗子。有木有木南山南，苍皮溜雨黛色参。一朝虫鸟肆穿剥，枯枝倒地如眠蚕。苔埋囷压荒江畔，夜夜荧光烛天半。山精有知木魅灵，孤根肯作劳薪爨。三拜先生性好奇，琢成笔架形支离。但恐骚人有笔不得阁，人间传看松化鳞。之而人言奇物须珍惜，饰以珊瑚装琥珀。不然长伴一寒毡，平仲何劳贤越石。我笑人言儿童邻，得一知己山林廊庙原无分。譬牛必衣之文绣，何如长林丰草全其真。  

***黄文旸***  

黄文旸，字秋平，甘泉人。贡生。有《扫垢山房集》。  

***甲子秋客金陵喜晤王柳村***  

君居江上村，我家竹西住。花外有高楼，望见江上树。指点翠屏洲，约略云深处。伊人隔蒹葭，秋江寄慨慕。西风白下门，形影两相赴。寥寥天地间，忽忽感此遇。久要指江水，斜阳共归路。  

***自金陵返武林寓室同净因夜语***  

别来清课各闲闲，读罢新诗又闭关。红烛一枝双白发，客窗细话六朝山。  

***李御***  

李御，字琴夫，号萝村，丹徒人。诸生。有《八松庵十三吟草》。  

***秋日题古寺***  

耿耿诸天界，秋林景更清。白云流磬响，黄叶满棋声。破衲晚仍补，幽禽时一鸣。坐深浑不觉，三径翠烟平。  

***曹士俊***  

曹士俊，字用山，号逸亭，常熟人。诸生。  

***晓行天门山***  

地绝天门耸，山盘涧户开。石衔残月落，树拥晓云回。振策穿飞瀑，看碑拭古苔。崔嵬伤陟彼，谁与酌金罍。  

***朱颖***  

朱颖，字嘉德，号云浦，吴县人。有《秋蝉吟草》。  

***夜坐***  

一雨乍收暑，虚堂坐晚凉。萤光穿竹径，花气扑藤床。卖老抛书课，扶衰藉药囊。平生爱秋夜，不惜数更长。  

***月下***  

古今同是月，代谢几人看。此夕一樽酒，百年聊自欢。潇湘秋入梦，关塞夜生寒。慷慨还悲感，更残独倚阑。  

***秋日归里口号***  

蟹紫菱青北雁飞，劳肩甫息去征衣。褰帷病妇看悲喜，扶杖慈亲询瘦肥。本有一瓢曲肱好，并无五斗折腰非。从今若许逃羁绁，秋水柴门傍钓矶。  

***横塘道中***  

舴艋横塘破晓烟，薄寒风物爱翛然。数峰青出疏林外，一刹红遮断岸边。茅舍互歌打稻侣，湖桥挝鼓卖鱼船。从今不独耽丘壑，更拟村居度晚年。  

***贫居自励***  

秋空野鹤任翱翔，不复朱门恋稻粱。记得渭南诗句好，书生饿死亦寻常。  

***徐子威***  

徐子威，字云樵，号野泉，常州人。诸生。有《海右集》、《云樵诗钞》。  

***秋霁游北园怀唐小浦***  

八月天气佳，野色淡复浓。散步秋雨后，石泉声淙淙。悠然望远道，隔林起夕钟。凉风送归雁，草际咽鸣蛩。湿烟流村落，斜阳远近春。苍苍水云外，秀绝两三峰。晚眺思公子，沿堤采芙蓉。  

***秋夕泊舟汇泉寺有怀***  

云水夕漫漫，苍烟沈石坛。僧归孤棹晚，月下一钟寒。旧雨隔千里，秋琴成独弹。重来泊萧寺，落叶满湖干。  

***秋杪同张春江汪菊墅两太史李石泉司马张渔村孝廉登岱遇雨***  

飞来峰上倒清樽，回首苍茫海色昏。万壑杉松喧日观，九秋风雨撼天门。秦王玉牒何人见，杜老雄词我辈论。千里倏然开夕照，三山东望紫云屯。  

***访赵小沧***  

湖干秋雨歇，湖上秋山碧。为访素心人，苔痕染双屐。  

***汤润泰***  

汤润泰，字虞樽，青浦人。有《金源纪事诗》。  

***柳林议***  

赵家人士纷来燕，中有一人瘦而髯，目光闪闪夜欲燃。其心有如上负千寻之绝壁，下临不测之深渊。焉得使之竟南旋，一枝玉桧盘郁遮遥天。遮遥天，协臣邻集群议奸，细臻阴鸷实过张孝纯三年。粘罕心，桧心知，忍负宋，不负金。噫嘻乎！南自南，北自北。万里人非苏属国，柳林议比长蛇毒。明月秦城日车覆，五国城中归朽木。  

***青纱障***  

莺声呖呖青纱障，障外听来剧清亮。问字宫中总隔纱，模糊未识天人相。君王访艳自寻声，百尺妆台无限情。自说二人土上坐，渐看一月日边明。君不见卫少儿赵飞燕，汉家立后多微贱。何妨监户正中宫，岂虑谏臣伏前殿。画眉御墨擅风流，一笑当前玳瑁头。凤皇符瑞飞向里，加官进禄乐优游。  

***朱逢泰***  

朱逢泰，字柳塘，吴江人。  

***久雨喜晴***  

梅雨初晴早夏凉，湿云吹散漏微阳。蛛穿檐角低悬网，鸟语林间巧弄簧。溪岸纡回新涨水，野田葱郁乍分秧。晓除阶草陈棋局，傥有闲人过竹堂。  

***晓泛太湖望洞庭两山***  

山水吾夙契，况当春晓时。帆移万顷中，放浪吟新诗。一钩残月堕，天半凉风吹。渺渺渔歌起，隐隐沙鸥飞。参差两洞庭，云水相依微。遥看岚岫淡，一抹如修眉。欲登意未遂，拄笏成遐思。俄焉山色朗，晴霞开朝晖。鸡声闻远浦，扣舷任所之。  

***张廷玨***  

张廷玨，字西潭，上元人。诸生。有《绍铭堂读史杂咏》。  

***韩信***  

一说不从有武涉，再说不从有蒯彻。汉王始终遇我厚，此语鬼神应泣血。前年夺军在成皋，今年夺军在定陶。主上猜嫌亦已甚，怡然就国无牢骚。岂知兔死烹功狗，假王真王总不久。掀天事业振中原，到头不脱儿女手。越兮布兮同见夷，灭楚才过十载期。依然成败两俱尽，愧使重瞳地下知。  

***曾廷枚***  

曾廷枚，字升三，一字修吉，号香墅，南城人。诸生。有《瓣香山房诗集》。  

***述山居杂事***  

僻处本非癖，吾庐傍钓矶。鸟随落叶下，人带夕阳归。楝树花将发，麻江水亦肥。老农来过从，携酒款柴扉。  

离索亦云久，山居乃尔幽。疏钟出古寺，淡月上层楼。松响晴疑雨，峰高夏似秋。眼前多韵事，茅舍且淹留。  

***度牛轭岭***  

笋舆过浮梁，步上牛轭岭。壁立缘线升，有足不敢逞。猿挂凭藤萝，蜗旋疑陷穽。磴危身欲堕，迳仄路弗整。回顾势更难，趾压后来顶。半途无退悔，逾崖气悉屏。峰尖得招提，山僧进以茗。藉此稍憩息，龂齶蔽光景。蜿蜒作数曲，五丁擘奇境。行行复下山，赴壑蛇犹猛。小人蹈险巇，君子习安静。永怀垂堂言，一诗聊自警。  

***银槎为宾谷赋***  

古藤书屋开琼筵，银槎酌客如酒船。睒睗寒侵肌骨焉，老树杈桠色并妍。宛若放舸沧溟边，有客凌风势欲眠。手持一石支机然，高踞两膝美且鬈。我识此老为张骞，借问泛海何时还。藓癭苔梗斑娟娟，摩挲入手惊群贤。凡工俗匠安能传，细辨识款字画全。小篆至正乙酉年，朱华玉造诚精专。四百余岁贞而坚，断句廿八字便嬛。虞揭已逝施宋捐，函以文檀妙句镌。主客良足供诗篇，谁如长鲸吸百川。世代茫茫桑海迁，历劫不坏何因缘。浮槎须臾到我前，我抚此槎思桮棬。  

## ●卷一百十二

***蒋浩***  

蒋浩，字充之，号华隐，嘉兴人。诸生。有《思无邪斋诗钞》。  

***夜思***  

醉起惜凉月，散发临清风。虚籁息深竹，明河在高桐。夜静转清旷，秋意南飞鸿。美人隔千里，幽梦讬芙蓉。  

***寻粹上人不值***  

溪馆落叶深，亭林人迹少。坐来清磬歌，虚窗郁幽抱。独语下间阶，夕阳淡秋草。  

***渔父***  

雪后初归塞北鸿，荻芽抽碧软东风。收罢钓丝渡湖去，一枝柔橹月明中。  

***夜泊枫桥望寒山寺***  

夜火疏钟伴寂寥，十年旧梦泊枫桥。清狂不见王司理，来问寒山寺外潮。  

***夜雨泊秦溪虎啸桥***  

虎啸山桥夜，鱼鸣海角更。乱云千障合，孤艇一镫明。兰草还思楚，桃花莫问嬴。卧听篷底雨，人语暗潮生。  

***凌扬藻***  

凌扬藻，字誉剑，号药洲，番禺人。诸生。有《药洲诗略》。  

***望灵峰山***  

缥缈西来通郁水，嵯峨南峙矗灵洲。人疑拔地浮孤峭，天使凭空截众流。寺影暗横红叶晚，钟声寒带白云秋。重来尚喜前因在，佛火渔镫忆旧游。  

***晓起山桥蹋月***  

野柝静山坳，荒鸡■林樾。幽人起平旦，兴动不可辍。竹杪惊寒光，开门见残月。万象泄玄秘，烟岚郁奇谲。陂塘浴凫鹥，潋滟一顷雪。久立不逢人，朝暾射岩穴。  

***读西庵集和忆白雪山房***  

住山不知好，出山复思山。乃知山中人，心事仍未间。别时旧猿鹤，驯扰庭户间。青苔没白石，应笑人未还。誓将脱羁绊，复掩长松关。故我殊依然，勿惊尘俗颜。  

***九日张缉轩先生招集狮子岭登高***  

秋来连日报烽烟，枫老兰凋剧可怜。对客强酣桑落酒，怀人新瘦菊花天。飘零节物催时序，感激心情入壮年。莫色满空平楚阔，几时金甲罢防边。  

***岳阳楼闻笛次林迪园韵***  

呜咽巴陵月，秋心到女萝。响飞云梦渚，吹起洞庭波。哀怨生兰杜，幽香冷芰荷。英皇庙前竹，清泪较谁多。  

烟敛木微脱，声知天地秋。月华当水净，霜气逐云流。楚泽元多怨，骚人最善愁。那堪闻入破，枨触动离忧。  

我本罗浮客，能谙铁笛音。鱼龙蟠巨壑，鸾凤在高岑。冷落三湘夜，迢遥五岭心。时无马新息，谁和武谿深。  

***寓西祥寺答易勉之明经兼简胡上村词丈***  

睡余支枕怯茶瓯，石鼎香浓古寺幽。学道有心怜马齿，封侯无梦到羊头。豆棚听雨同销夏，橘径笼烟早及秋。想像余霞天际好，青山环绕谢公楼。  

***秋蛩***  

尔亦率真性，无端事苦吟。最清惟夜气，难尽是秋心。漏静悲逾切，镫昏响欲沈。可怜谁兴语，斜月半墙阴。  

***制府朱石君尚书命赋罗浮蝴蝶歌***  

朱明窟宅多神仙，风雨匝踏相钩连。丹鸡白犬尽轻举，羽衣化蝶何翩跹。玉腰旖旎结束好，栩栩杰出神飘然。人间挞末那足比，世外格韵殊娟娟。文章炳蔚日五色，古泽不假丹与铅。云峰岩前众香国，玉芝瑶草纷澄鲜。山光晓浥鲍女馆，酒气夜暖麻姑田。浮花浪蕊不挂眼，惯逐沆瀣凌飞烟。餐幽猎秀愿亦足，况濯露点明珠圆。碧桃树底芳信早，颇笑结习终难捐。累累玉茧作春蛹，似涉绮梦非尘缘。精心一缕自经纬，机缄默运真明蠲。滕王拓本浪规仿，无逸诗笔矜流传。胚胎无灵品粗俗，裁红晕碧空雕镌。何如此得造化蕴，仙风逸艳通幽玄。我欲唤起葛稚川，遨游八极穷天渊。归来弭节傍华首，笑狎凤子听流泉。  

***入西樵白云洞观灵鳌石***  

鬼斧凿混沌，县崖泄奔放。诘曲流汀滢，迤逦出荡漾。石破雪珠跳，咫尺倏异状。嵯峨立巨鳌，黑冘黮兀相向。饕疑恣鲸吞，渴欲倒龙藏。起作鳞之而，匉訇激悲壮。砥柱力斯劲，喷沫气愈畅。我生本集静，睹此觉神王。拟穷瀑水源，前山发樵唱。  

***登华盖峰憩环绮亭望广朗坪飞瀑***  

西樵之泉三十二，胜事在昔披图经。白云流水起胸臆，往往掩卷心回萦。名山咫尺今始见，冷翠乱扑环绮亭。岩峦孱颜木苯，石气丹碧苔花青。空山无人白日静，长虹饮磵喧新晴。磊磊落落雪有声，敲琼溅玉森珑<王灵>。天公怒烈散飞雹，砅崖裂石轰雷霆。谽谺大谷互响答，一落千丈蛟龙惊。翛然独立竦毛发，沆瀣入骨风棱棱。金篦刮目倏开豁，芥带一洗尘虑清。神融意惬恣幽赏，愧无好句酬山灵。匡庐五老久招手，何时更约山翁听。行当效彼广长舌，万斛屈注吟清泠。  

***木棉花歌***  

炎徼烧春火云起，长虹下饮赤岸水。伟哉十丈珊瑚华，蒸天烈地森杈桠。蛮烟蜑雨黦不得，巍然正色敷滂葩。晔兮红靺鞨，挂在■阳枝。屋乌偶相映，彩伞纷离离。昆冈烧后红玉热，赪龙战罢金鳞飞。讬身不越句漏土，要向赤日输精微。我来树下三叹息，亲睹东君好颜色。祝融之宅南离宫，永教壮此文明国。  

***横溪访招香浦不值晚遇石门舟中有作***  

波起木微脱，秋生湖上山。蹉跎双鬓老，去住一身间。短屐兰皋外，扁舟凫渚间。凭谁赋招隐，日暮棹歌还。  

***谒夷齐庙效易渭远先生作***  

节以同怀著，忠繇易代伸。地经孤竹国，祠仰采薇人。但识彝伦叙，那知革命新。饿夫无与偶，天子不能臣。叹息黄虞没，衰徂志行屯。正冠皆激义，脱屣为求仁。诣绝操疑隘，风高气益振。西山无表石，东海几扬尘。百世师如在，三宗历久湮。顽廉徵后起，秩祀率先民。像蚀型模古，诚通謦咳亲。闪青檐荫柏，湘绿俎羞蘋。希圣谈宁易，含贞事孔辛。永言思大老，莫漫愧明神。  

***张晋***  

张晋，字隽三，阳城人。诸生。有《艳雪堂诗集》。  

***后群马行***  

马人牧马无多寡，直视群马如一马。不施鞍辔不络头，纵亦能纵收能收。五色迷离乱日影，猛气雄姿思一逞。乱山杂沓寒云重，马借云势如游龙。前马骄嘶后马应，有如刁斗严军令。黄金台颓骏骨枯，风尘满眼皆庸奴。回首关门几千里，手持翦刀翦鬃尾。秋风顾盼却自怜，未识驰驱为谁死。  

***平度道中晓行即事***  

鞭丝帽影逐风斜，惊起平林阵阵鸦。冷月兴冰同一色，客心如路尽三叉。铃喧稳和闺中梦，霜酽寒添颊上花。初日未升星乍落，海天红绽几层霞。  

***赠范梅坞***  

吾乡诗人略可数，我之畏友延荔浦。金门礼垣我比肩，独恨未见范梅坞。二十年前耳君名，论诗与我颇龃龉。君才时时吐珠玉，我笔往往杂龙虎。君曾笑我太纵横，我亦嗤君不轩举。继闻君颇务广博，谈天谈兵兼训诂。迩来忽复寻旧径，读债未完急须补。恰逢贼子正倦游，欲往从君道里阻。松溪李生亦可人，约我邀君缔缟纻。集真古观界中途，如捧敦盘会齐楚。入门握手讶疏狂，坐久深谈觉媚妩。新交肝胆既相投，旧意参差不足语。我生舌本爱翻澜，每到妙处君起舞。洒落真能辟万夫，飞扬直欲空千古。际天明月照屋梁，僵柱僮奴鼾廊庑。登床倚枕不成眠，多少深情尽倾吐。初日惊屯东岭云，晓风忽送前峰雨。蹇驴已秣仆执鞭，君尚持杯我挥麈。丁宁索我赠长句，口虽未应心已许。我生以诗作性命，此事颇能道甘苦。读书万卷尽糟粕，驱策群言仗灵府。莫学蜉蝣夸衣裳，要看大将建旗鼓。王孟韩苏俱我师，乃所愿学白与甫。平时苟不抱奇气。下笔空嗟仇肺腑。艺不两精岂我欺，千秋事业力宜努。我诗不欲工献媚，以此质君或有取。荔浦频年因手板，金门久已埋黄土。间居还往独礼垣，冷落诗坛寡俦侣。知君将作析城游，扫径先为开别墅。不独名山尽待君，我亦愿为东道主。  

***郑琮***  

郑琮，字亮卿，龙溪人。诸生。有《樗云诗钞》。  

***夏日游云洞纪胜***  

荒幻仙人迹，沧桑不记年。霞窝藏古篆，月峡束寒泉。踞壑松根老，盘空鸟道偏。坐听山籁发，清响近龙天。  

我爱鹤峰叟，谈经薜荔阴。磵花迎杖舄，山鸟助歌吟。一自高贤逝，空教岁月深。淙淙流水意，能不怅人琴。  

冷落烧丹鼎，龙蟠第几层。五更奔海日，六月冻崖冰。先哲多留咏，深山自得朋。扪萝题姓字，吾亦记吾曾。  

***寄施太耻庄***  

海内多相识，风流独有君。三年倚严武，一瘦似休文。傲骨轩秋鹤，高歌破暮云。何时重把臂，醉后看书裙。  

***驿坂怀古***  

古驿当年曾驻跸，空山几树但栖鸦。风波有恨沈黄屋，木石偏能卫翠华。一日邀天犹是宋，三忠报国已无家。停车欲觅残碑读，翁仲含凄落照斜。  

***春晚杂兴***  

弹铗侯门苦未能，乾坤何处倚枯藤。倦图小息怀蒙叟，僻地幽栖愧少陵。墙短绿分邻舍树，帘疏红落隔山镫。柳枝吟断空惆怅，无复当时唱阿菱。  

斫地狂歌事已非，独留一剑对斜晖。素书有劫龙威去，绿字无仙脉望稀。阅世几凋潘岳鬓，伤春易减沈郎围。薄寒中酒惟高枕，疏懒真同鹤不飞。  

***李大儒***  

李大儒，字鲁一，建宁人。有《愚庵诗集》。  

***鲁絜非用家淡轩韵见寄即次原韵和答***  

迫厄厌时俗，高举寻吾契。蹑风既靡因，菲质终跼地。野马与尘埃，生物息相吹。孰能握机缄，众万并呈媚。我昔志大道，汗漫苦无佽。市中值安期，策我毋怠弃。阆风信匪遐，犍<革蒦>自难至。束缊贻寸光，八窗朗幽閟。  

大美呈新机，副墨守陈策。日车无不照，凿智瞥空隙。金注巧遂殙，带忘腰始適。至人揖元极，妙物行绝迹。六合藐芥尘，千秋伦旦夕。啄鸣合缗缗，泰初以为宅。  

***读书万峰庵幼弟简斋以诗见寄次韵和答***  

莲峰飞鸟上，引手接明霞。檐浅云常宿，松深日易余。山僧惟习静，野鹿解衔花。吾亦忘机客，埋名谁复夸。  

***赠苏山人***  

绕屋杉松尽合围，昼眠常自掩荆扉。仍嫌葛老钞方少，却笑桐君识药稀。乳管静探云湿屦，垂珠自采雪侵衣。年来不入长安市，免得傍人问是非。  

***周璠***  

周璠，字海村，天津人。有《海村诗草》。  

***春日卫源道中***  

日暖中原寒气消，平川远水似通潮。营巢野鸟成新垒，芟草春农护嫩苗。山色破云林外见，花香带露马前飘。一杯浊酒荒村里，回首关山千里遥。  

***姜星源***  

姜星源，字璿海，大名人。监生。有《临云亭诗钞》。  

***游草堂谒少陵石刻像***  

昔登东鲁郭，今上锦官城。地各千秋胜，祠经历劫更。居然大夏庇，仍旧草堂名。同是风尘客，来游百感生。  

***时有馈鹧鸪者畜之不飞不鸣慨然赋之***  

黄陵庙，青草湖，回头往境都模糊。一握粟，一勺水，得食阶除竟如此。钩辀与格磔，哥哥行不得。柰何一朝入樊笼，三缄尔口同反舌。请对以臆来我旁，摧翎铩翮难翱翔。能言久已谢鹦鹉，文采遮莫输鸳鸯。幸远庖厨避鼎俎，敢说爰居畏钟鼓。一饮一啄亦偶然，寄身篱下宁自主。得过且过无庸呼，羽毛重整春风苏。翩然高举旧南图，君不见，知己当逢郑鹧鸪。  

***王棨华***  

王棨华，字达亭，定州人。有《退室诗》。  

***春初雪寒独处斗室***  

斗室栖迟别觉宽，日消楮墨度春寒。迂愚应与浮名淡，蹇劣焉知世路难。一物无求常自得，百年有限但相安。居心愿学卫公子，事事胥教说苟完。  

***种花***  

种心心与爱花殊，日掩重门一事无。随意栽培随意长，何须检点费工夫。  

***张頫***  

张頫，字睦庭，号仲亭，景州人。贡生。有《寒竽山房诗》。  

***抵洛阳呈家兄***  

十八年前地，重来路尚迷。时经春社后，人在汉陵西。道路悲萍梗，风尘误马蹄。乡思正萧索，何处又鹃啼。  

***王偁***  

王偁，字晓堂，大名人。诸生。有《莲舫诗钞》。  

***夜过庾园用张锦堂刺史韵***  

客来名胜地，花草谢春香。落拓风凋木，荒寒菊傲霜。夜磷生屐齿，秋雨蚀诗坊。独有旧时月，依然过石廊。  

***雨后***  

落日池亭好，晴光漾芰荷。风移花影碎，林密鸟声多。坞竹补云罅，山泉泻石斜。南窗堪寄傲，莫问世如何。  

***镡津晚眺怀旧***  

万里风涛暮，镡江一杙舟。云行吴沼雨，客梦沁园秋。江月吟诗夜，山城谪吏楼。岩花春自好，对酌忆诗流。  

***登河阳城楼***  

百尺台隍枕缕堤，人家半郭爨烟低。山光雨后青拖出，麦草春深绿翦齐。令尹花开摛税后，将军树老湨梁西。关河不是残唐路，犹剩车声作鼓鼙。  

***残阳***  

空庭晻暧欲沈西，冷天松梢看鹤栖。山影忽惊压楼阁，村林遥映落虹霓。已无多色明鸦背，大有间心送马蹄。读罢凭阑一长啸，秋阴满地草萋萋。  

***朱畹***  

朱畹，原名宁，字敉人，号虚谷，历城人。诸生。有《红蕉馆诗钞》。  

***潭西精舍怀桂未谷先生***  

小桥临水横，拄杖过桥行。树密连云影，泉多作雨声。快谈今已往，浊洒昔同倾。旧侣都星散，空留壁上名。  

***孔广根***  

孔广根，字心仲，号小荭，曲阜人。六品执事官。有《秋蓼山房诗存》。  

***虫声***  

树杪秋声已不禁，那堪四壁动商音。咽残怨绿愁红地，冷入劳人思妇心。豆叶翻风篱落晚，苔花蚀雨寺门深。一樽自引舒清啸，助尔长吟更短吟。  

***钱九韶***  

钱九韶，字太和，号南渟，密县人。贡生。  

***龙潭道中***  

十里龙潭寺，崎岖路不平。依林听鸟啭，隔水看云生。岩屋门相对，山桥板自横。烟霞随杖履，疑在画中行。  

***张又华***  

张又华，字灿如，高平人。诸生。有《双溪诗集》。  

***题卢忠烈七夕歌真迹后***  

宜兴司马坐忧国，七夕歌成涕横臆。一腔忠义欲谁语，搔首青天呼不得。举朝依违杨嗣昌，惟公慷慨赴戎行。枢府何曾识君父，边臣能不死封疆。薄暮出宫廷对罢，严饬孤军列城下。铁骑汹涌卷地来，蜂斗狼争日继夜。是时西兵殊死战，胆大通身一敌万。同心独有杨参军，高监拥兵若旁观。参军乞救向前涂，司马振旆奋一呼。挺身疾斗骑皆奋，手格数人筋力枯。男儿竟作沙场死，俯首安能对薄书。将军已死全军覆，奸相统师明社屋。西风禾黍吹思陵，手把遗诗忍终读。墨沈飞扬意气雄，平原信国将无同。百劫丛中真性在，展卷飒拉来悲风。  

***孟淦***  

孟淦，字伯川，又字晴澜，太谷人。有《龛山集》。  

***过万柳堂有感***  

当年万柳壮金台，此日空堂遍草莱。偶有客从三径过，绝无人处一花开。莺啼杂树春将暮，风满危楼雨欲来。不尽深情凭吊里，鞭丝帽影暂徘徊。  

***长生口即事***  

一溪碧玉一茅亭，谁戴黄冠读道经。却上层楼凭短槛，淡烟寥廓数峰青。  

***立秋前三日龙门口观水***  

黄河之源不可穷，苍莽莽腾自天上。千里一曲趋巽隅，真见禹门叠层浪。滔滔万派争一门，一门一落几千丈。怒流忽抵秦雍间，上有双峡扼其吭。屹然岳势分东西，怪石崚嶒怒相向。我闻此间龙所宫，尺木欲借洪涛壮。中流飚忽涌骊珠，千瀑万瀑势悬放。水华的烁犯斗牛，水势崩奔裂崖嶂。日脚倒射电光寒，风霆白昼惊寥怳。汹如巨石忽推颓，轰若奔车斗万两。又如鼓战争强雄，万马骧腾不相让。忽忆鸿濛象帝先，龙门突兀始谁创。伟哉微禹吾其鱼，疏凿鸿功谁与抗。豁然一洗平生胸，鹳雀楼头恣遥望。今朝发兴登龙门，苍茫百顷如沈瘴。山气凛凛随阴风，却令耳目得清旷。始知秋气横太虚，豪吟对此空惆怅。  

***薰风楼怀古***  

我登薰风楼，楼高一千尺。仰造青云端，俯瞰雷电泽。隐隐山四围，何处扳峭壁。翔者古鸾凰，荫者古松柏。远望鸿濛天，时代阻今昔。有时风雨来，俄倾水云积。水云积复散，落照天将夕。壮哉古帝京，图大中斯宅。击壤溯遗风，讴思遍左僻。上下已千古，兴废感棋弈。相传五弦琴，兹楼乃遗迹。袅袅动余音，引手异常拍。此调久不弹，解阜眷帝力。薰风名其楼，弹琴颜其额。遥吟薰风歌，风吹陇头麦。麦熟雉朝飞，凭吊何乡客。  

***苦雨***  

一声声断续，谁与对床听。屋角鸠媒雨，阶头草孕萤。苔痕封竹磴，水气上罗屏。一夜凄无寐，何人叩我扃。  

***冯廷工***  

冯廷工，字汝咨，代州人。诸生。有《藋林诗集》。  

***家兄远宦粤东今秋六十初度敬寄***  

老至难为别，何当路八千。临歧犹昨日，望远倏经年。宦况清如水，朋游散若烟。羊城与雁塞，魂梦两相牵。  

陴足情尤重，同怀予二人。流光六十载，别后卅余春。瘴海怜今日，衰年异壮辰．相期归计早，无用苦家贫。  

***吴简默***  

吴简默，字洵可，狄道人。有《板屋吟诗草》。  

***山居雨夜寄文贤若***  

久得幽栖趣，清间似野僧。山窗云外磬，板屋雨中镫。抛笔吟初断，开樽兴转增。西峰凝翠霭，著履共谁登。  

***郊居***  

野色淡郊扉，流连事不违。疏风吹晓发，寒雨湿秋衣。竹径随僧去，山桥策蹇归。晚年幽意惬，何必羡轻肥。  

***文国幹***  

文国幹，字贤若，号固斋，狄道人。诸生。有《竹屿诗草》。  

***松鸣岩***  

岩阿堪入画，一望郁苍苍。山气沈秋涧，松阴断夕阳。远云寒曳带，流水细吹簧。却羡探幽处，林风扑酒凉。  

***吴承禧***  

吴承禧，字太鸿，号小松，狄道人。诸生。有《见山楼诗草》。  

***过友人山庄***  

数亩园中地，游人断往还。村居花事晚，春昼鸟声间。林密行闻水，窗虚坐见山。更怜朝雨足，野老亦开颜。  

***游山寺***  

偶来禅院坐，潇洒意殊可。僧出寂无人，林风落山果。  

***阿千驿晚眺***  

策蹇长途细咏诗，秋风衰草乱人思。斜阳古道间回首，几树红蕉出短篱。  

***吴承福***  

吴承福，字绥之，狄道人。有《桧亭诗草》。  

***送人南游次洵可兄韵***  

君游卑湿地，寒暑慎衣裳。今日聊同醉，明朝即异乡。马行函谷月，舟度洞庭霜。万里离群恨，应从别后长。  

***林镐***  

林镐，字远峰，龙岩人。有《双树生诗草》。  

***将至上海舟中作***  

吹笛向晴川，波光满泛船。潮来知海近，野阔觉天圆。落日明番舶，秋风长木棉。今宵黄歇浦，应共老龙眠。  

***舟中远眺***  

两岸寒郊一望赊，西风吹过片帆斜。橹声入港听非雁，枫影隔林疑是花。积潦乍消空宿麦，荒村欲破散饥鸦。可怜租税从何出，残岁流亡定几家。  

***黄恺镛***  

黄恺镛，字南英，号南荫，嘉善人。诸生。有《书耕堂诗集》。  

***从韬光至云栖途中即景***  

出入丛篁林，山溪间村坞。濛濛夕照中，人烟古原树。白云扬微钟，樵径纷堪数。日暮投僧房，猿啼夜深雨。  

***杂诗***  

高堂有旨酒，列坐有嘉客。相逢燕赵徒，携我酌春夕。香雾蒙玉壸，飞花落瑶席。狼籍驼蹄羹，照座浓琥珀。美人红罗襦，微微送廊芗泽。酒酣闻浩歌，歌声惨不怪。劝客尽此觞，光阴如电激。今日清镜颜，明日青山魄。百年不可知，须为目前惜。四座感此言，举觞更浮白。乐哉此夕饮，髡亦能一石。  

***黄凯钧***  

黄凯钧，字南薰，号退庵，嘉善人。有《友渔斋集》。  

***敬题先大父遗杖***  

未能家庙置衣裳，惟此遗筇七尺长。犹记晴和随出入，齐看九十尚康强。玄孙解捧夸同里，社酒扶归先一乡。寂寞人间将卅载，小同青鬓亦添霜。  

***夏日幽居***  

白芨花残半夏生，经时不向市中行。一双啄木忽飞至，和我山房捣药声。  

***徐世钢***  

徐世钢，字及锋，号莼盦，嘉兴人。诸生。有《通介堂稿》。  

***将至淮上访黄心庵以诗先之***  

秋风曾订约，莫谓我愆期。飘泊真无状，穷愁但有诗。投林飞鸟倦，歧路蹇驴迟。相见弗相讶，新添两鬓丝。  

***自题临赵承旨画***  

山转溪迥去路遥，桃花几树柳千条。声声布穀一犁雨，买犊人归树里桥。  

***沈大成***  

沈大世，字集元，号瘦客，嘉善人。诸生。有《静观斋诗集》。  

***赠潄冰上人***  

幽澜一勺汲清泠，早谢湘江载月舲。定里春风间挂锡，吟边夜雨罢谈经。一编未放生涯冷，片席容分佛火青。我比香山年木老，肩舆鸠杖更谁停。  

***李三才***  

李三才，字兼之，嘉兴人。有《茹古阁集》。  

***精严寺***  

挈友间行及早凉，精蓝西畔足徜徉。不知半日逢僧话，万树风声下夕阳。  

***李四维***  

李四维，字秉之，嘉兴人。有《树斋遗诗》。  

***蟋蟀***  

山郭江村雨后凉，西风吹冷豆花香。疏篱草径行人少，蟋蟀吟时正夕阳。  

***沈楳***  

沈楳，字雪友，善化人。有《兼山堂诗钞》。  

***城陵矶***  

群山青不断，峭壁两崖开。风助孤帆上，江穿乱石来。东陵纷草树，西楚接楼台。直恐间关老，扁舟七往回。  

***病起***  

支离衾枕岁时迁，强起寻春倍惘然。芳草当门随路直，落花浮水到根圆。谈空示病同摩诘，采药求仙笑偓佺。稍喜园林风渐暖，新晴恰在夕阳边。  

***路斯京***  

路斯京，字翰宗，号玉山，毕节人。诸生。  

***湖上***  

短帽青衫绿绮琴，临邛大道访知音。柳惊拂翠东风面，花惜飞红夜雨心。潭水云沈千尺黑，玉楼箫怨十重深。斜阳买得湖光住，捐尽层波万点金。  

***童凤诏***  

童凤诏，原名圣俞，字筠岩，嵊县人。诸生。有《敬慎堂诗稿》。  

***续感秋***  

平野苍茫绕紫岑，楼高不觉峭寒侵。风尘雕鹗摩空健，橘柚人家向晚深。泊渚当年谁放棹，挑镫永夜但闻碪。成连方是真同调，萧瑟蓬莱一曲琴。  

负郭曾无数顷田，下帏独注蠹鱼篇。逢人漫作嵇生傲，知我终期鲍叔贤。粳稻花香晴放犊，菰蒲叶暗夜行船。输他无限江村景，欲赋间居已惘然。  

翛然门巷昼常关，抱影空庐独往还。鹤唳三秋声转警，豹藏七日色逾斑。江山平远尘氛外，云雨荒唐朝暮间。闻道微霜初度处，蓼花芦叶落溪湾。  

***叶以照***  

叶以照，字青焕，号东白，钱塘人。有《黄山游草》。  

***浴温泉宿紫云庵***  

竹影萧萧纸帐悬，僧寮清绝不成眠。白龙潭下飞流急，一夜泉声到枕边。  

***秋日山居***  

秋树瘦无比，秋山淡可怜。空亭长寂寂，衰草带寒烟。  

***山亭新霁***  

林下雨初霁，山亭空翠飞。绿萝长几许，著地扫苔衣。  

***孙甡***  

孙甡，字西雍，号白峰，嘉善人。诸生。有《半山诗集》。  

***杂感***  

出门风雨多，入户愁思结。风雨乱我怀，愁思白我发。秋色无边来，阴虫助凄切。伊人荣悴同，触景感离别。岂无芝与兰，著体久芳洁。怅望远莫贻，江波澹明灭。  

***刘振智***  

刘振智，字虚谷，汉川人。有《荆南堂集》。  

***赠陆少府东隅***  

秋风谡谡楚江寒，路界通衢作尉难。四十年来双短鬓，三千里外一微官。饮中佳客邀篱菊，画里新诗讬畹兰。回首高堂云水沓，好将清慎报平安。  

***襄游道中***  

望望荆门路，征车晚更艰。风高羊角墓，秋老虎牙关。清磬不知寺，夕阳无阴山。宜城多美酿，凭仗一开颜。  

***傅均***  

傅均，字成叔，号南桥，汉川人。  

***送华亭之吴下***  

西风送客雨连宵，江上孤舟正寂寥。曙色微分瓜步树，寒声秋拥海门潮。刀头乐府悲歌里，白首斑衣涕泪遥。越水吴山千万里，忆君东望几魂销。  

***蛩声***  

蛩声何切切，不断花深处。夜半寂无人，残月在高树。  

***傅培***  

傅培，字临川，号滋圃，汉川人。有《玉森堂诗钞》。  

***送野园之镇远***  

黔东是我曾游处，今日轻帆尔又过。垂老弟兄当远别，临歧涕泪各悲歌。水连湘北风涛壮，地接滇南瘴疠多。回首天涯儿女小，官斋岁月易蹉跎。  

***傅垣***  

傅垣，字星城，号野园，汉川人。诸生。有《野园诗集》。  

***登太白楼***  

骚人谪去千年古，江上长传太白楼。造物生才多不偶，登高有客又悲秋。云边雁影当窗出，天际涛声抱郡流。惟爱郎官深夜月，清晖依旧似前游。  

***闻笛***  

美人凭画阁，玉笛弄高秋。一片中天月，清光若为留。我情亦何遣，归梦渺难求。消息经年断，征途阻且修。  

***岳东瞻***  

岳东瞻，字起霞，汉川人。  

***春眺***  

信步寻春去，环郊绿一围。花香涵雨润，柳絮逐风飞。舞蝶留疏影，歌莺弄落晖。徘徊溪路转，携手送云归。  

***李蟠***  

李蟠，字子根，号雪坪，汉川人。有《云带楼诗》。  

***北固楼***  

踏阁攀林兴未休，茫茫吴越此登楼。微云卷雨来京口，落日回光见泰州。城郭对分南北限，江山合抱古今流。仲谋往事无人问，铁瓮笳声起暮愁。  

***张廷兰***  

张廷兰，字春皋，汉川人。诸生。有《白梅山馆诗集》。  

***访圆桐道士不遇***  

西风卷黄叶，秋气满空山。乃与二三子，来游云水间。古松盘谷口，飞瀑绕禅关。问讯烧丹客，疏泉夜不还。  

***寄万鹤峰***  

晨兴蓬户掩，凉意在庭柯。落叶前阶满，秋声昨夜多。故人隔溪水，诗思寄烟萝。曾有黄花约，西风策蹇过。  

***陈黉***  

陈黉，字芹溪，江陵人。诸生。  

***秋怀***  

西风随雁影，吹落洞庭波。黄叶一林满，清霜昨夜多。美人梦凉月，之子隔烟萝。秋思长无极，徘徊倚瑟歌。  

***黄湘南***  

黄湘南，字一吾，号石橹，宁乡人。诸生。有《大沩山房诗集》。  

***晚泊***  

烟明水净小洲围，间倚孤舟对落晖。细浪翻风鱼欲出，残云拥树鸟知归。川原历历荞花秀，关塞萧萧客旅稀。生事不堪逢岁暮，且从江上学忘机。  

***永兴夜泊***  

重重山树暗，历历水花幽。落日荒城市，残云古驿楼。飘零仍七泽，寂寞即孤舟。入夜看明月，乡关动客愁。  

***渡湘江***  

满林黄叶鸟声稀，渡口微风拂客衣。十幅轻帆天外落，澄江如练一船归。  

***发沅江***  

午发沅江县，微风一棹安。山趋南嘴尽，水入洞庭宽。极浦澹空翠，芳洲生暮寒。萧萧惊岁晚，天外雁声残。  

***过大目寺***  

筍舆度危岭，兰若响疏磬。满院修竹深，参天古松劲。林光静猿心，花气和鸟性。石龛爇沈檀，香散微风定。我来礼瞿昙，尘心一时净。  

***曾衍先***  

曾衍先，字树本，号补之，善化人。长沙宗圣庙奉祀生。有《话陶窗稿》。  

***仁儿读书鄂湖僧舍***  

招提萧瑟意何如，遥念挑镫夜读书。面壁长年应倍悟，达摩功胜渡江初。  

***罗修兹***  

罗修兹，字在轩，湘潭人。有《辛甲存稿》。  

***春晚***  

斋居白昼静，桃李绿阴生。鸟性悦暄节，山光开骤晴。碧苔缘不尽，红雨落无声。未惜春将暮，悠悠玩物情。  

***张祈倬***  

张祈倬，字云田，长沙人。诸生。有《四咏堂诗剩》。  

***道士洑***  

淼淼长江水，磷磷道士矶。江豚吹浪出，石燕掠空飞。树倚悬岩立，帆随远岸微。放翁诗最好，吟罢想依稀。  

***题画***  

山径如闻伐木声，岩前坐见白云生。深林绝壑多歧路，莫向斜阳尽处行。  

***李馥***  

李馥，字毓才，号松斋，新化人。诸生。  

***偶步承熙寺***  

熙宁古刹有遗踪，零落亭台第几重。镫影照残僧鬓短，苔痕添上佛头浓。豫章白昼号风雨，废院黄昏寂鼓钟。四十八庵何处问，荒烟如许一扶筇。  

***陈廷绅***  

陈廷绅，字书之，号端阶，祁阳人。  

***梦芗阁次五叔父韵***  

久客消间俗累轻，凭阑凝望远山平。眼前树影横秋色，耳底溪流咽雁声。惜忆香醅消旅邸，于今诗思落江城。探幽恰喜无余事，自向空阶彳亍行。  

***张怀溥***  

张怀溥，字雨山，汉州人。贡生。有《十笏山房诗钞》。  

***姚少师影堂***  

病虎眈眈目三角，出世之身将相略。英雄混迹到空门，画上凌烟顶上秃。生平知己袁柳庄，睥睨北固放歌狂。岂有阴符传道士，别将大业劝燕王。靖难之师濞耳，燕子高飞何足齿。若教生遇王文成，也成宸濠同一死。三战三北气愈厉，三年斨斧公且惫。岂知帷幄大有人，为王画出南征计。金川门破宫殿开，此日成王安在哉。一僧变服走湖海，一僧冠佩上云台。功成天子亲赐姓，酬庸妙选宫妆靓。慈悲舍却杀机生，散花可证禅心净。人言风采刘子聪，我道金刚努目同。还家耐得申申詈，破戒都归色色空。玉带锦袍登宝界，佛门广大了无碍。西山尚有大师坟，多恐老僧难下拜。  

## ●卷一百十三

***赵文楷***  

赵文楷，字逸书，号介山，太湖人。嘉庆丙辰一甲一名进士，授修撰，历官山西雁平道。有《石柏山房诗存》。  

***夜宿田家***  

月出一丈高，众星垂纂纂。驱车问田舍，径窄苍耳满。犬吠松溪寒，花繁竹篱短。田父知客来，倾壸春酿暖。自言久不雨，苗长欲生秆。县吏正催科，追呼不得缓。我今苦行迈，何时遂疏散。亦知尘土容，不入烟霞伴。夜半邻鸡鸣，神清梦魂断。天明登前途，露下衣如浣。  

***宣城五日***  

独倚危楼望眼醒，轻寒微雨昼沈冥。一春花事愁中尽，五月鹃声梦里听。南浦离离芳草绿，西山漠漠晓峰青。他乡五度蒲觞节，自笑年来逐浪萍。  

***汉阳***  

江流东注大军山，汉上孤城扼楚关。三国旧愁春浪碧，千年遗垒夕阳殷。樵歌牧唱刘琦墓，沙鸟风帆鲁肃湾。我欲招魂凭楚些，夜深疑有鬼雄还。  

***五月十一日见姑米山***  

三日天风便，遥看姑米山。五峰排水面，一线出云间。远目真空阔，狂涛若等间。舟人齐举首，惊喜破愁颜。  

***过那霸人家***  

编蒲席地竹帘栊，六扇屏开面面风。一种清香消不得，佛桑围在蛎墙中。  

***游辨岳***  

平生恨不陟昆仑，岂料扶桑看晓暾。山鬼一祠秋祭祀，海天五阜汉屏藩。蓬瀛楼阁言皆幻，泰华儿孙势亦尊。三百年来余战垒，鼎分遗迹竟何存。  

***姚学塽***  

姚学塽，字晋堂，一字镜塘，归安人。嘉庆丙辰进士，授内阁中书，历官兵部郎中。有《竹素斋诗集》。  

***九日登盛林山***  

孤阜试登攀，阴晴指顾间。归云仍带雨，斜日忽衔山。风物重阳好，浮生几日间。明年望乡处，落叶满燕关。  

***沅州对月怀都门故人***  

秋色满芳草，虫声生暮寒。沅江一片月，燕市几人看。忆昔同清赏，衔杯每夜阑。西风知我意，吹梦到长安。  

***晓发施秉***  

邻鸡呼客起，屋角月尚好。惊鹊翻风林，寒蛩泣露草。于役有程期，戒途不辞早。出郭转清旷，云山澹秋晓。  

宿雾迷深林，飒飒疑风雨。朝曦射重冈，历历见村坞。小邑石为田，念此农民苦。所欣俗淳朴，萧然似太古。  

***重题飞云岩***  

云飞自何处，高压此林端。石气青天湿，泉声白日寒。直穿危磴上，却立小亭看。远役兹游最，行行重倚栏。  

***小重阳日作***  

忽忽充重九，萧然仍掩扉。林风惊宿雨，云日漏朝晖。愁积慵开卷，寒深感授衣。趁时筑场圃，乡国岁频饥。  

***秋夜对月***  

旅思畏秋深，幽怀便夜静。挂空得佳月，照此无尘境。露草浮寒光，风林簸疏影。一声烟外钟，坐觉衣裳冷。  

***送费芷卿上舍南归***  

秋雨夜来晴，秋风落叶声。故人从此去，何日到菰城。小市青山绕，高堂白发生。间居有真乐，底事羡浮名。  

***立秋前一日作***  

卧闻急雨声，起视翻知误。西颢有先驱，回飙入庭树。岂不爱微凉，所惧岁将暮。看山秋更佳，谁踏江亭路。  

***邵葆祺***  

邵葆祺，字寿民，号屿春，大兴人。嘉庆丙辰进士，历官吏部员外郎。有《桥东诗草》。  

***歌场***  

歌场冷落旧朱门，適景园西暮霭昏。忽听琵琶重下泪，刘琨家伎属桓温。  

羽林早引孤儿队，戟府新传异姓王。见说梨园旧子弟，无裙歌袂又飞扬。  

***己未正月十八日书事***  

一扫云霾迹，青阳气万重。炎威初寂灭，天罚尚宽容。犹胜然脐败，争看系颈从。宏羊烹此日，会待寝边烽。  

诏狱纶扉去，惊传赤棒呼。闻收大丞相，如缚一庸奴。北寺通侯泣，西曹法吏趋。却留吟句在，解叹月轮孤。  

仿佛黄头饿，随身无一簪。苦依幽室冷，愁恋画堂深。七尺珊瑚树，千丛珠玉林。粉侯仍赐宅，故第不堪寻。  

复壁金难掩，重帷玉亦残。生茔石翁仲，死敛白衣冠。抄岂同瓜蔓，丧惟剩柳棺。凄凉萧寺里，鬼火不禁寒。  

二十年如梦，临期酒一尊。钱神空号癖，债帅几蒙恩。因果惊狂衲，阎罗恫佞魂。九原逢介弟，相向更何言。  

未亡应亦族，侥幸武安侯。专阃靴刀误，分茅带砺优。恩原推肺腑，功讵出兜鍪。末羯材尤下，随人作楚囚。  

投匦纷如许，螭坳俨豸衣。宫中三箧满，槛外一镫微。此日简章密，当年封事稀。曹唐已仙去，身后有光辉。  

已奋雷霆击，仍宽雨露施。泣闻哀痛诏，喜望太平时。印绶诸王领，旌旄大将为。好承初化意，四野问疮痍。  

***咏史***  

高阁深源事竟然，漫夸夷甫不言钱。名归青史怜他日，望重苍生忆往年。入水牯牛空恋佛，舐丹鸡犬易登仙。儒林声气禅林味，祇为人才惜此贤。  

***绣衣行***  

金钥仓琅琼殿晓，红镫影暗宫鸦绕。绣衣御史鸣珂来，却望残星首重回。君不见豸冠风骨何清显，骢马人人学桓典。不惜隃麋磨斗丸，或被恩膏进一官。深宵竞听兰台鼓，谏草纷纭笔花舞。数十万言贾长沙，一百八疏任伯雨。尚衣老监步婆娑，手捧封函看晓河。昨夜液池新雨过，官蛙取闹十分多。  

***南山行***  

征人尽著锦衣归，独窜南山夜合围。忆昔挽弓入营伍，争夸有力雄如虎。周泰全身刀剑瘢，陈安丈八蛇矛舞。姓名在乡不在官，将军召募随登坛。论功每隶天兵后，杀贼居前常死斗。惜哉百战梨花枪，驱驰关陇势莫当。生本求官乃作贼，故里无家归不得。归不得，可奈何，头颅崛强刀光磨。昨夜官营千骑发，哀笳吹堕空山月。总戎仍是霍嫖姚，犹认当年部下卒。  

***己巳正月十二日纪事***  

纵理铜山相竟真，一簪今日不随身。死教赤棒先笞鬼，生作苍鹰乱击人。钜万囊中空掩敛，无双花底太横陈。十年田窦谈因果，东市朝衣又斩新。  

***赵慎畛***  

赵慎畛，字遵路，号笛楼，又号蓼生，武陵人。嘉庆丙辰进士，改庶吉士，授编修，官至云贵总督。赠太子少保，谥文恪。  

***题孙平叔中丞婆娑洋集***  

赤嵌屼嵂东瀛东，金瓯图版恢鸿濛。横海使者令肃风，诏整六师修我戎。梁溪中丞今夔龙，用作霖雨舟楫功。飞符秉节开艨艟，针经直指鲲鹿踪。笔筹寰海镜照空，元精炯炯星罗胸。高张牙纛尊威容，谈笑可却千罴熊。荷兰旧徼南北通，久披障翳疏覭髳。来往程甫三月中，峭帆瞥尔轻于鸿。纲维经纬劳怱怱，余事犹复裁诗筒。瑰玮俶诡摛掞工，光烛海日榑桑红。揽胜蒐奇谁为同，毋乃踵继玉局翁。归装一帙携示侬，如聆仙乐耳忽聪。周回旷若昭发蒙，沧溟历历收双瞳。嗟我犹扶麻中蓬，闽疆附骥疲驽从。何术调御蜃幻虹，官箴民俗省厥躬。读君新诗铿洪钟，匪等小技矜雕虫。蔼如仁言德符充，海熟番荒生计崇。睢盱谁怜穷发穷，花鬘麻达罔不恫。同心善始而一终，他山还借玉以攻。此行此诗嘉惠隆，武库岂仅军威雄。应须刻石垂苍穹，穆如作诵山甫庸。  

***黎世序***  

黎世序，原名承惠，字湛溪，罗山人。嘉庆丙辰进士，官至南河总督。谥襄勤。  

***赴淮海道任留别镇江士绅***  

梅华驿路送征骖，诗思离情两不堪。宦迹几曾经海畔，花时何忍别江南。生徒染翰邀人住，父老持觞劝客酣。一种消魂南浦意，江淹作赋未曾谙。  

虎符催赴海东隅，疏瀹宁须一腐儒。治水无才师伯禹，扬尘何处问麻姑。招徕掾吏应鸿雁，卜筑衙斋指荻芦。回首江南春正好，缘杨红杏雨始酥。  

新开学舍枕江干，白袷青衿玉珮珊。问字我惭一日长，研经君耐九秋寒。南徐文物推人薮，北固江声走笔澜。一语临歧须记取，科名容易立身难。  

群山壁立水安流，风俗敦庞爱润州。比户诗书研午夜，万家机杼织新秋。烟花不染维扬习，金粉终为白下羞。此去清河三百里，岁民无恙有传邮。  

***严烺***  

严烺，字存吾，号匡山，宜良人。嘉庆丙辰进士，改庶吉士，授主事，历官甘肃布政使。有《红茗山房诗存》。  

***花贡驿***  

茅屋乱山下，重关古道中。雾销岩骨黑，霜老石衣红。小醉探乡梦，间吟记土风。夜深寒犬吠，飞雪扑帘栊。  

***重阳前一日访刘春帆潞河节署***  

乘风呼小艇，倚棹过前塘。之子清标远，蒹葭秋水长。人烟浮落日，诗思逼重阳。爱尔披帷处，青藜夜有光。  

***送春帆之潞河兼呈吴视堂师***  

千家朝旭净江楼，万派涛声起渡头。迟我乡心瓜蔓水，送君诗兴木兰舟。三更银汉碧云冷，几夜梧桐凉雨秋。遥忆陶公樽酒处，蟹香菰美恋通州。  

***七夕***  

天上相思不可知，如何今夕是佳期。双星岂合生惆怅，终古何曾见别离。银汉正沈为客夜，金钗初坠倚楼时。烧残红烛愁无那，渐听乌声绕树枝。  

***出都***  

风尘销尽旧朱颜，书剑飘然又出关。四载春光依禁辇，一生清梦在秋山。高寒近恋琼楼上，鼓吹遥闻泽草间。此去曼陀应笑我，山人犹是白衣还。  

***留别万二芝轩***  

郎官湖上暂停车，樽酒从君万里余。此去且听衡岳雨，相思莫寄武昌鱼。烟深橘柚人家远，月落梧桐水驿疏。回首可怜歌舞地，隔江黄鹤■愁予。  

***巴陵舟中望岳阳楼***  

片帆三日到巴陵，风利高楼泊未能。此地久经迁客去，何年还共酒人登。眼浮虚白横千里，云卷空青上几层。欲向洞庭吹短笛，神仙何处恐无应。  

***晚至青溪县***  

林木萧萧风正催，斗城晚景亦佳哉。鸟衔落日归山去，马踏飞云过水来。地回渐虞黔道险，天清遥识瘴烟开。五溪行到源头处，万里关河首重回。  

***黔阳道中***  

匹马登山七月寒，晓风吹雨过雕鞍。十围树自云中出，一线天从瓮里看。乐岁酒浆含润泽，太平獠猓尽衣冠。前驱自有当关吏，未觉炎荒道路难。  

***安平县***  

夜郎西上郁崔嵬，复岭连冈秋色开。雁背黄云穿絮去，马头白雨跳珠来。入山便觉芦笙韵，归路浑忘画角哀。指点疏林茅舍好，边城月出且徘徊。  

***寄王侪峤太史***  

高张梦里说相思，别后知君到玉墀。此去好称牛马走，凭谁敢夺凤凰池。何缘骨相人多怪，毕竟文章世早知。羡煞书声最清处，夜深仙月上桐枝。  

***信阳道中呈初颐园光禄***  

朝傍青山行，暮傍青山宿。青山三百重，处处结茅屋。茅屋高低倚涧泉，竹阴深处落秋烟。山灵镇日作云雨，欲雨不雨空青莲。青莲花在峰顶上，雾鬓云鬟齐相向。老猿啼树苍隼飞，木叶纷纷尽飘飏。一山中间一重溪，山形曲曲水澌澌。使君车驰如风雨，追君直过夕阳西。候吏冬冬击鼍鼓，日边双节自飞舞。輶轩到处万人观，题诗特为纪风土。我生三十好说山，家住昆明大华间。丹嶂久别不归去，逢山便觉开心颜。心颜开兮在行路，万壑千岩为君赋。昔年曾食武昌鱼，今日重指汉阳树。云树深深客思浮，汉阳城下大江流。大江万里流不尽，日日看山江上楼。  

***彝陵城用欧阳公黄溪渡韵***  

猿啼三峡巴江水，日夕灵潮往复回。蜀道如天犹可上，秦灰历劫未须哀。黄陵有客探山胜，绛雪何人共酒杯。望望金沙家万里，翻怜予自发源来。  

***施南***  

青霄缥缈青峰顶，绝磴悬梯步云冷。畏路偏惊岁月心，参天乱落楩柟影。此地传闻古夜郎，夔州西上是华阳。可怜绕郭青江水，问月无人倚大荒。  

***冬夜偕陈惇五陈顺之自坝山抵宝洪寺宿萝月庵***  

禅榻聊探梦，僧传不落杯。山泉浇苦茗，炉火拨寒灰。萝月无今古，溪云自去来。只疑星斗近，开户几徘徊。  

***九日邀同人小集陶然亭***  

有约寻诗一骑催，新晴天气绝尘埃。疏花自向风中乱，冷节偏宜雨后来。野水苍葭明鹜鹭，夕阳衰草上楼台。诸公鼎鼎年华盛，更劝茱萸酒一杯。  

***洪饴孙***  

洪饴孙，字孟慈，又字祐甫，阳湖人。嘉庆戊午举人，官东湖知县，有《青埵山人诗集》。  

***早发马底驿至辰阳***  

磎危周千盘，石险露百状。百转山径间，谿流愈平放。峰尖棱棱石纹起，一抹山痕全作紫。邮亭十里晓雾多，村屋高低乱云里。秋林苍茫曙光湿，绝顶一峰衔日出。沿谿藻影漾晓华，惊起游鱼争欲匿。水流百折波自通，泉石荡漾浮云空。此间作县亦清绝，山色绕北谿流东。参关高原踏晨露，马恋山光亦回顾。野人短褐上山樵，却立云峰最高处。  

***清镇道中***  

空林昨夜春雨霏，惊起百道山泉飞。幽禽时啄碧藓肥，石屋春冷行人希。笋舆上下折不休，山翠频转频回头。一山转出花满洲，花色大放风前眸。嫣红姹紫纷相映，倒影谿光静如镜。竹坞云林转不穷，冷香薄雾吹无定。花前山色轩晴午，山里山亭俯寒渚。洒空新绿鸟啼声，有客间来课鹦鹉。  

***湖山谒桓简公祠***  

内史勋名恨未终，荒祠间访赏谿东。封疆独际艰难日，俎豆犹思捍御功。再世公卿惭长吏，百年忠义惜家风。枋头兰石兵俱败，书法阳秋自不同。  

***云海谣赠郑生德徽***  

名山变幻不可知，飞云作海何恢奇。淋漓元气来无时，倏忽波浪纷交驰。霞光融融动晨曦，万顷旋见堆琉璃。此时群仙笑且嬉，手弄云水相追随。莲华峰头望陆离，如坐翠艇游天池。仙僧行脚经年载，为我明明说真宰。五更天风变崔嵬，独坐云门看挥洒。前峰后峰荡晴采，似云非云海非海。烟鬟螺髻须臾改，一气冥濛卷块垒。莲蕊松林尽蓓蕾，共入烟云化苍澥，下视奔腾动堪骇。天都翠微参碧穹，灵气上与层霄通。阴晴朝夕各不同，如启橐籥开元宫。初见谷口云滃滃，忽觉天半波汹汹。三十六朵青芙蓉，动影出入苍涛中。翠嶂都觉浮虚空，天日无际博桑红。浮丘生与容成公，跨鲤游戏乘仙风。下界时响泠泠钟，到眼浩荡开心胸。岂有旋转推鸿濛，造化幻影知无穷。风声水声去何疾，云兮海兮转无迹。皎皎羲轮照奇石，依旧诸峰挺寒碧。我为云海谣，欲作云海樵。黄山山头暮复朝，日餐流瀣居云巢。云为醴兮星为瓢，吐纳清气如灵潮。芝膏朮饵手自调，俯弃尘世同鸿毛。列真一旦抗手招，为驾采鹿驱仙轺。东溯溟渤西神皋，瞬息千里何飘摇。空中雅奏鸣天韶，可以狎视烟海穷云霄。喜君却住黄山坳，逸气欲与山争高。通眉秀骨森清标，爱客为我披蓬茅。君诗君笔亦复超，我歌我谣庶勿嘲。君不见山南阴阴杂檀柘，我有先人白云舍。鹤背从君傥同跨，遥指横云古峰下。  

***自洪坑至岑山渡道中***  

一碧渐江水，众壑含虚明。岑山峙中流，力与惊涛争。孤峰荡回飙，万绿吹冥冥。唤渡人偶来，鉴影毫发清。风声与水声，澒洞益可听。三两莲叶舟，渔网挂晚晴。我家距岑山，五里云坡平。时餐渐江水，仰止岑山行。古岸倚绝壁，踏歌行客情。清梦有时去，醉月吹瑶笙。何时理钓蓑，来与江鸥盟。  

***朱兰坡宫允雪夜绷儿图***  

茅檐三尺喧悲风，床头蚁斗声汹汹。此时儿啼不应待，孤绷夜走深山中。启明闪影天将白，药鼎茶铛果谁责。此时儿醒不容啼，牵绷晨返寒谿侧。儿生百日父即危，对儿惟有双泪垂。朝来暮去冒风雪，茕茕两地恒相随。风饕雪虐儿啼急，宿鸟翻飞和悲泣。劬劳当日谁则同，此意应参蓼莪什。忆昔屡游黄{山兖}峰，贞珉彤管传慈容。德门一过一矜式，谓有畸人贤母之高踪。小人有母未传德，四十无成老将及。披图未竟已吞声，笔不能持但嗟息。我前老屋居江湄，危楼一间半欲欹。楼前杌隍安一梯，楼下积雨常如池。断椽坏木纵横支，临深履薄难扶持。当时吾母随重慈，井灶葱薤旁无司。左携杯棬右抱儿，虞儿转侧啮以衣。偶然失足不可思，危梯上下行岖崎。齿痕儿泪时相续，血印斑斑见襟幅。至今风木不停鸣，我念慈恩抱梯哭。羡君史笔能酬养，母教无须采风上。只教惊心捧檄人，春晖寸草空神往。剩有悲怀祇自知，北堂茹苦报何迟。徒闻膝下通侯贵，亲见深宫绘画时。  

***入峡书所见***  

江流欲无险，峡势尚未平。峨峨夷陵山，遑肯西南倾。怒石指上流，力与惊涛争。一折不能御，奋迅催雷霆。遂令下吴楚，所向皆空明。我思古直躬，抱负每不恒。艰贞乃隐者，骨鲠惟孤臣。无论事成否，此心皆至诚。乾坤萃清气，孕秀归精英。鬻拳与正则，安知非降灵。我欲登兹山，旷览风云生。王事动靡盬，怀古空斯行。沿回挂帆过，峡口云冥冥。  

万峰亘巴巫，江势不得展。乾坤腾怒脉，水石声如喘。澜翻气弥盛，阪触流愈转。盘涡方作幻，恶浪何由软。自闻春水生，安行盖云鲜。每逢舳舻下，转瞬分危舛。我新拏舟来，变熊今已阐。横波落千丈，江山讶曾筅。尚闻桡人谈，指示气为忄耎。寒狖不定鸣，惊涛有时卷。  

***吴河光***  

吴河光，字昆源，号星海，吴川人。嘉庆戊午举人，官江川知县。有《海蠡堂诗稿》。  

***宿水东驿***  

闽峤遄征路正遥，徂秋落木晚萧萧。渡头夜火喧渔市，港口生风报海潮。自分尘劳应努力，可能远别不魂酒。镫残酒醒月初落，此是天涯第一宵。  

***陈燮***  

陈燮，字理堂，泰州人。嘉庆戊午举人，官邳州学正。有《隐园诗集》。  

***得官竹轩书并团问山俞朴人韩柳村李南阿诗却寄***  

一别烟沙隔鹭朋，离忧常是触行縢。梅花江国风前笛，酒市金台雪后镫。道远难凭麟角管，情深初寄鹄纹绫。披函百读怀人句，消尽床头酒数升。  

***天远***  

天远鸿无信，沙乾草不生。寒暄怀旧日，饥渴著书情。浊酒千场醉，春镫一晌明。朅来人海外，仙释有时并。  

***说剑***  

不是袁公术，聊从庄叟游。齿牙飞古雪，肝胆话清秋。鸣自匣中出，言于天外留。怪他持寸铁，细碎辨恩仇。  

***老兵***  

百战余生卧草莱，戍楼间听角声哀。迷离望极平安火，慷慨歌成《阿滥堆》。至竟封侯无骨相，何曾厮养不英才。记从故李将军后，夜夜山南射虎回。  

***登戏马台***  

衣锦何年戏马回，巃嵸怪石拥荒台。重阳风雨思高会，西楚山川出霸才。浩荡秋原看鹿走，苍茫战垒见花开。阮生一掬英雄泪，广武吟成迥自哀。  

***侯云松***  

侯云松，字贞友，号青甫，上元人。嘉庆戊午举人，官歙县训导。有《薄游草》。  

***三元洞***  

巉<山严>恣幽讨，蹇步强济胜。得少未云足，因端委必竟。悬崖亘奇石，势与山争横。牵确跻其巅，侧足未可并。壮哉共贾勇，欲退孰容请。灵境奥而曲，蚁穴拓风磴。下临不测江，惊眼眩难定。摄衣上杰阁，更极千里兴。危栏各枝梧，缩手聊一凭。遥看天门山，拥髻晓妆靓。朝朝画双蛾，淡抹照明镜。我闻温太真，犀焰逼蛟腥。至今风涛声，俯瞰那敢听。翻身出幽谷，伛偻还折磬。升高视空阔，荡荡江天净。捷宁羡猱飞，间足悦鸟性。逡巡及山半，细草衬微径。驻足一回头，险绝气犹屏。  

***寄黎二樵***  

书来读罢更销魂，双袖频揩泪眼昏。怪底经年成阔绝，可怜垂死幸生存。山中著作应千古，海内交游孰并论。我付相思与无忌，殷勤重访百花村。  

***十一日招城东小集示观早春掩关之作次韵***  

才可冲泥即见寻，山窗清话又更深。攒眉到处曾逃社，把臂当时已入林。竹马骑来谁骏跛，纸鸢飞去各升沈。惟应头白仍相对，三十余年共此心。  

***叶燕***  

叶燕，字载之，又字再紫，号次庵，又号白湖，慈谿人。嘉庆戊午举人，候选教谕。有《白湖诗稿》。  

***即事赠李梧生***  

黄云横天海气裂，芭蕉叶堕芙蓉折。平林血染猩猩色，一夜西风飞红雪。更残烛尽漏声咽，霜气扑镫焰转碧。训狐啸檐魑魅泣，野魈彳亍窥窗隙。走投玉川邀长吉，茗碗放教倒三百，恰唱雄鸡天下白。  

***二砚窝歌***  

荥阳老死埋双砚，蚀尽土花色不变。讲堂卜筑忽吐奇，珍重题名世争羡。渊源近溯幻江村，三绝风流承一线。平生结邻万石君，虢州割得东坑片。当年西署供酸磨，风霜驱作云霞缦。后来一麾天南陲，犹胜司户台州窜。簿书无事鞭朴间，千兔饱霜逐飞电。归携石叟伴征桡，卧看烟岚出晴案。可怜词场竟疏阔，百年远受祝融谴。灵物终须鬼神护，留作云仍香一瓣。萧条异代复异族，什袭堂中同纪甗。何况骨肉一气通，余烬拾来归箧衍。摩挲作歌志终始，改辟新规还旧观。润沾亭畔半生泽，光映阁中二老面。自是伯孙述祖德，岂比彦猷招客玩。我尝落帆造其窝，俯仰拂拭发长叹。人生学业相砥磨，正在接续凄凉见。草生书带昔葳蕤，云起墨池今华绚。荥阳遥矣高州迩，二砚窝中一以贯。  

***章鹾尹秋濠出示怀弟诗自伤憔悴以敝乡荒陋比之东坡儋耳岂所谓诗必穷而后工乎然诗工矣敝乡之冤嘻其甚也因戏拈此赠之***  

我乡枕山海，物产非一族。其民事耕耘，鸡豚亦家蓄。以故莅兹土，往往餍口腹。使君江南来，牛女纪同宿。纵少异语言，宁忧隔嗜欲。胡为怀惠连，俨似堕荒服。当年两苏公，万里遭斥逐。蜜蝍朝畏餐，鸺鹠夜闻哭。此乡岂云然，诙嘲太脱俗。从来名士瘦，有竹可无肉。不然钱神慳，终朝煮茗粥。先生自清癯，何可罪邦域。诗人好言穷，土风宜实录。佳句定流传，敝邑受诟辱。为君参转语，官瘠民乃沃。  

***上长溪岭***  

磴道盘空上，如螺作髻旋。峰残去年雪，客试早春天。怪鸟深蹲篝，寒梅远见烟。勿嫌太孤寂，琴筑落层巅。  

***古意***  

秋风飒然来，高阁枕遥想。美人在何许，颜色难仿像。揽衣起徘徊，虫声杂松响。栖禽静不翻，残月寒初上。坏壁挂枯桐，不为无人赏。  

***张廷济***  

张廷济，字叔未，嘉兴人。嘉庆戊午举人。有《桂馨堂集》。  

***立春日自嘉兴之长兴谒邢佺山师***  

艑郎唱橹郭门西，三度冲寒到箬谿。万木风高帆景疾，五湖天阔冻云低。南园客病添新绪，东阁恩深恋旧蹊。又是匆匆逢卒岁，河桥落日乱鸦啼。  

***建文二年湖州府铜权***  

纪元两字未全湮，逊国今看第二权。到底建文元不改，谁称洪武卅三年。  

尘劫沧桑一梦如，难从程史问遗书。顽铜真解兴亡恨，留与人间话革除。  

纪定家田籍入官，均粮一诏例从宽。应知当日持权者，不独湖民泪不乾。  

***唐高福墓志***  

开元片石缜于玉，高将军父曰延福。延福名福史不传，或以字行故不录。高氏五望渤海一，力士冯出非其族。李千里上金刚同，给事左右坐累逐。君养为子姓冒高，父以子贵君何恧。先天中诛岑萧窦，功拜监门朱紫服。员外置迁中大夫，终始哀荣礼以笃。力士阶封渤海公，来廷坊里兴祠屋。一扣锺礼十万钱，五硙日僦三百斛。事付林甫天心回，辔失辅国逆胆缩。贪痴可罪忠可褒，赠官不枉扬州督。君卒开元全盛时，丹旐风飞原白鹿。仓皇不从蜀道难，悲酸免共巫州哭。学士撰碑书者谁，院体精妍共结束。怀仁集书颍久颓，今见山阴真面目。一自石载三吴船，秦关碑肆镌还覆。笔画疲苶神已非，非特界文遗罫局。佳刻若此世所稀，书家日使千毫秃。曩是笑说咸阳农，柱础几何遭斫劚。  

***隋美人董氏墓志铭***  

杨花落尽隋宫树，幽珉犹记美人墓。雄龙雌凤欢几何，一十九年等间度。裁文和泪秀庶人，花台非复当时春。金凫玉鱼世已出，传红写翠人空陈。阿{麻女}然豆太煎迫，帝子游魂归不得。古时尘满鸳鸯茵，地下相逢泪亦滴。祇今龙首草离离，三尺碑留董氏姬。莫叹容华易销歇，独孤免骂阿云儿。  

***汉阳叶东卿以所得周遂启諆鼎送置金山书来属诗***  

平安馆中周鼎获，十有三年唯正月。宣王中兴挥天戈，功成玁狁既薄伐。锡贝作彝遂启諆，吉甫将毋同用戊。无专之鼎焦山尊，此前三年应曰伯。汉阳耆古古成癖，集录直过欧阳剧。不私所有藏之山，此意尤于人超越。金山眈眈雄淮南，不比焦山人绝迹。奠山只欠姬周金，数典未免此典阙。我阅年华几千百，刘蹶嬴颠驹一隙。何惜为君更行役，秦岭吴山谁主客。劳君刻画宠君文，曰勋曰多等竹帛。玉带今作忘年交，君与眉山已联璧。江涛滚滚水天碧，德云台高此安宅。期君他日溯江来，不数山樵一片石。  

***岳祠铜爵***  

官家不要复提封，翻碍精忠报九重。长脚死贪刑白马，雄心生负饮黄龙。吁天北阙书千字，酹地西湖酒一锺。移荐金陀祠庙肃，灵旗风雨飒三冬。  

***陈鳣***  

陈鳣，字仲鱼，又字简庄，海宁人。嘉庆戊午举人。有《简庄诗草》。  

***槎客先生招同人集湖舫即事***  

间携尊酒上轻舟，幽意何堪共狎鸥。四海交情犹有客，重湖烟景正宜秋。山分黄叶归吟卷，水漾红霞入画楼。好与风光流赏遍，人间何必更丹丘。  

***自题续唐书后***  

唐祚延年六十余，旧名五代尽删除。河东自可共和比，江左还应季汉如。不羡子京添半臂，漫教无党注新书。快哉此日翻成案，多少清流怨气舒。  

***蒋湘城***  

蒋湘城，字于蕃，湘乡人。嘉庆戊午举人。  

***读史***  

不觉风尘岁月侵，野田春树浩成林。群儿岂解东门啸，夜火俄惊大泽深。郑鹿知亡惟走险，鲁鸮来集为怀音。汉廷长吏如龚遂，郡国何劳绣斧临。  

***项王***  

江东亦是龙兴地，一跌归来霸业荒。虚遣郎中留戏下，岂知王气在咸阳。孤军不令收全楚，衣绣何曾到故乡。地下英雄应一笑，偶然成败讵天亡。  

***龚受穀***  

龚受穀，字谦山，闽县人。嘉庆戊午举人。有《壸山书屋诗略》。  

***岁暮怀杨二子山***  

远水难浮济上舠，燕云遥隔暮山高。凄凉少日同秦赘，牢落吟怀入楚骚。薄禄未成陔养志，孱躯敢怨简书劳。茂陵病客君知否，霜雪低催鬓二毛。  

***漆璘***  

漆璘，字仲琛，又字龙渊，号东樵，番禺人。嘉庆戊午举人。有《思古堂诗钞》。  

***金陵怀古***  

江水滔滔去不归，后庭花谢美人非。多情只有台城柳，犹自东风作絮飞。  

***潄玉园雨中杂咏***  

濛濛夕照养愁天，古鼎焚香静抚弦。欲绘春光图一幅，桃花宜雨柳宜烟。  

***顾廷纶***  

顾廷纶，字凤书，一字郑乡，会稽人。嘉庆戊午优贡，官武康训导。有《玉笥山房要集》。  

***兀坐***  

兀坐浑无赖，秋心何处同。无端万杨柳，都在月明中。  

***真子飞霜镜引***  

寒玉贴波瘦蛟起，匣里芙蓉化秋水。团团桂树明光宫，中有一人号真子。手理冰弦弹紫皇，十指拂拂飞青霜。琅玕{穴叫}窱山骨立，铜盘露滴天苍凉。蜀桐高张凤皇叫，小者配篪大者■。银蟾顾兔灿夜光，纯钩幻出形模肖。蓬莱清浅印方池，青女妆成那许窥。玳瑁细环金屈戍，鹍鸡新和玉参差。今人事事不如古，此物料应归典午。六朝金粉尽凋零，尺半菱花耀银浦。香雾清晖绕翠鬟，绣奁隐约画春山。间将曲里琴三弄，铸出天心月一弯。蒹葭白露秋容静，彻骨寒芒神独冷。能事由来数戴逵，清谈未必输元颖。一曲新声谱水仙，知音海上记成连。玉台近有徐陵咏，莫忘山阴访戴船。  

***梅葊宫保遣戍吉林相邀偕往感赋***  

正作仇书计，翻为出塞行。伤心辞北阙，挥手竟东征。颠越双江道，凄凉五国城。丈夫重然诺，不肯负平生。  

***吴荣光***  

吴荣光，字伯荣，号荷屋，南海人。嘉庆己未进士，历官湖南巡抚。降福建布政使。有《石云山人集》。  

***阮芸台司农师命作铁笛歌***  

仙风泠泠吹八关，古调入破秋风弯。何来风泉流淙潺，苍龙垂天虹挂山。我欲抚之纷斒斓，飒然元霜生指间。此笛不取终南竹，钅硐隤坠材碌碌。此笛不入季长赋，气出精列节齐赴。恐是西池九层室，云璈琳琅中之一。请看百炼古纯钢，瓜绿萍青岂凡质。雍狐山头夜气冲，百灵奉炭鬼扇风。铸成不独得金气，请看商角徵羽宛转相为宫。小声远引何凄切，孤臣苦心六月雪。忽而激烈大声起，侠士壮怀歌易水。忽而和缓声安翔，萋萋菶々集凤皇，前无丘仲后郭张。咸阳玉琯长已矣，梅花空说飘含章。我闻刘兼道，穿云裂石山中老。又闻孙守荣，能以音律推五行。夜游张元奕豪士，一吹尽使群盗惊。一吹尽使群盗惊，众音啾啾不敢鸣，涤荡邪秽天寰清，  

***送陈恭甫编修归省后游粤***  

日夜大江流，江声欲暮秋。思亲同远道，之子独归舟。雨色寒侵袂，笳声晚倚楼。白云五千里，不敢苦相留。  

闻君计游粤，北望即长安。明月一相忆，西风何处寒。诗心黄叶路，客梦白蘋滩。倘过梅花岭，南枝寄驿官。  

***偕邓嶰筠太守移唐冯尚书碑至碑洞作***  

何人始变山阴池，岩岩鲁郡初哉基。再变即为元和脚，石版照耀光四夷。我来西京游太学，端甫塔石名空垂。此外尚有仅存者，魏公苻公崔太师。俗工磨洗日以远，如形附影神先离。明伦堂外秋霪霁，几家垣壁相倾欹。有光熊熊自东起，衡门之右墙之{厂垂}。刮苔剔藓渐见字，东川节度尚书碑。晋阳文字河东楷，健笔一扫何淋漓。万年县郭开元土，几经转徒依人篱。童也敲火牛砺角，猪以为圈鸡同埘。急走京兆长揖告，岂哀其穷运转之。东风吹春泮水湄，墨香潋滟韶光迟。是日释菜习礼竟，导我碑林观所移。乐毅岂复置屏脚，兰亭毕竟归漕司。摩挲拂拭慎橅拓，墨卿楮客纷吁嘻。雨洗斜阳照愈炯，寒霜太白芒尤奇。取以吾家旧本较，神采锋颖争毫丝。想当礲石下笔时，心正笔正凝神思。紫丝一靸孰寄远，赤箭五两能扶衰。昔也何晦今何显，遥遥千载风镫驰。说置左右举版筑，奚当富贵歌扊扅。四座有客争好事，随喜赞叹无浮词。佥曰太守力所及，请为退老开涕洟。幼安之石旧有例，三日不去吾非痴。吁嗟从此辙则满，空斋万手喧毡锤。甘泉先竭木先伐，人物互盗非吾欺。鸿飞已冥弋何篡，鸡其自惮为人牺。敬语太守三叹息，德我罪我乌乎知。但取万本足秘笈，归来虹气夜夜冲门楣。  

***斑竹冈***  

绿云遥遥对苍梧，湘妃夜啼烟一隅。山鬼环瞰群灵趋，此土无情送沩虞。此土有情生箖笯，飞珠洒屑斑模糊。点倍万点株万株，哀怨未绝年年苏。天荒地老泪不枯，夜月照以姮娥孤。楚山楚水空踟蹰，西望春风亦长吁，杜鹃之血来夔巫。  

***丰城夜泊***  

莫邪双影妻干将，说剑人来问水方。牛来在天千气象，风雷殷地一苍茫。中宵或有蛟鼍嗫，上界应随日月光。烟树万家波似镜，知君芒角早收藏。  

***小姑山***  

朝风乍凉水波急，大姑南坐小姑立。浔阳九派天低徊，彭泽一峰露厌浥。灵旗斜飏有层台，高台不瞰无平隰。回舟欲泊辄引去，亦知解珮嗟何及。  

***登钓龙台***  

纷纷逐鹿中原走，东家别骓西烹狗。白蛇已死赤蛇飞，海滨容尔屠龙手。秦楚之际匝月间，潮声山色一竿间。风云夜护英雄气，组练朝明水石湾。李册审知刘册丑，千年此地数杯酒。新市堤荒秋燕归，流觞亭废寒螀守。到今苍莽尚高原，台耶人耶谁并存。万家烟雨双鱼屿，九海梯航五虎门。我告明禋来郊甸，如此太平经几见。海天寥泬付诗人，坐对群峰青四面。  

***嘉桂岭双瀑***  

菪确迸火骄阳昃，秋风吹苍懦无力。危磴巉岩我独来，四围琴筝天改色。半天忽下双龙翔，西与暴{彗火}争炎凉。老蛟攀鳞蟒接鬛，各向左右相分张。神仙玄女左右飙，长江大河南北条，欲溯而上凌九霄。飞霜溅雪不可竟，到我衣褶虚刁调。凄寒几日入山骨，秋气为尔深且窣。远忆匡庐潄玉亭，老树留人看潭月。  

***望飞云顶***  

人间看似飞云顶，谁识云从顶下飞。万水万山通指顾，一重一掩见依微。阴阳翕辟天双阙，日月光明地九围。径欲乘风凌绝巘，葛仙招手抱云归。  

***钱宝甫***  

钱宝甫，原名昌龄，字子寿，号恬斋，秀水人。嘉庆己未进士，改庶吉士，授编修，历官云南布政使。  

***题寒香小筑图***  

昭代诗人盛梅里，清门文采百年来。六峰楼阁旧相望，三李祠堂今又开。老树屈蟠忘岁月，新枝低亚插莓苔。何时画里寻幽胜，挹得寒泉荐一杯。  

***宋其沅***  

宋其沅，字湘颿，号玉溪，一号芷洲，汾阳人。嘉庆己未进士，历官浙江布政使。有《梅花书屋诗集》。  

***题韩芸舫中丞龙湫宴坐图***  

万绿参天下无路，高山深谷相盘互。云端百丈泻飞涛，雪浪滔滔歕湿雾。树根石畔坐者谁，飘然具有神仙姿。独对澄潭空念虑，相看岚翠上须眉。旁人谓公真静者，公言此是偶然也。绣谷当初莅越瓯，井蛙水面正嘘沤。频岁乘风飞战舰，几回破浪得安流。兵销复遇哀鸿集，朝暮嗷嗷待绥辑。驰驱无复片时间，纵遇名山何暇入。雁宕龙湫山水清，適逢其会一来行。小憩略谙泉石趣，始惊奇绝冠平生。我闻此言叹且敬，知公勤务由天性。皖藩开府黔中迎，滇海重移闽海庆。黄山云海洞飞云，点苍山雪白纷纷。九曲争传武夷胜，公皆置之如不闻。独为龙湫作图画，兴之所寄成佳话。即今新赋归来辞，政之所被系人思。可知宴坐真偶尔，谢公游屐空躭奇。先忧后乐希文志，以劳得逸逸斯遂。吾谁与归望斯人，展卷超然悟公意。白云遮断树傍山，云自流空山自间。纵然寄迹烟霞外，心在觚棱魏阙间。  

***题归云庵孙太初诗卷即用原韵***  

道场山前独鹤飞，山人山畔扃岩扉。南屏十里昔喜占，菖蒲九花今恐稀。孤坟应遣鬼神护，遗墨长共林泉依。桐帽棕鞋不可见，白云一片时来归。  

***花杰***  

花杰，字晓亭，贵筑人。嘉庆己未进士，改庶吉士，授主事，复授编修，历官江西布政使。有《宝研斋诗钞》。  

***泊临淮关***  

今夜淮关宿，开窗接杳冥。水光争月白，山影上楼青。镫火人家小，鱼虾野市腥。濠梁千古意，仙梦记曾经。  

***古寺***  

驿程经古寺，小憩趁斜曛。鸟去下黄叶，客来多白云。梵声催月上，樵影隔溪分。烧芋燃僧火，尘劳愧此君。  

***春日登黔灵山***  

拨云攀磴践莓苔，小憩孤亭四望开。白鹿竟随僧老去，青山依旧我归来。泉流仍绕千层塔，春到新添几树梅。到此风尘机已息，置身高处即蓬莱。  

***寒雀野梅图***  

崚嶒白石树槎桠，仿佛江村竹外斜。雪冷山空无梦到，两三寒雀两三花。  

***方应纶***  

方应纶，字綍书，号雪浦，巴陵人。嘉庆己未进士，历官浙江盐运使。有《憩园诗稿》。  

***畏吾村谒李文正公祠***  

耆耇摧将尽，貂珰煽未休。委蛇销炽焰，持重护清流。诗格开何李，忠谋补谢刘。灵祠香一瓣，惆怅暮云秋。  

***春游***  

策杖寻春路转赊，青山缺处见人家。茅亭尽日柔风暖，开遍红栏木笔花。  

***蔡銮扬***  

蔡銮扬，字浣霞，桐乡人。嘉庆己未进士，历官福建延、建、邵道。有《证向斋诗集》。  

***重游龙泉寺感怀寄周箌云秦中***  

陂陁四五里，直西闻寺钟。入门波涛声，松栝皆天风。廊庑昼深黑，神鬼虚无中。不觉衣裳寒，如游星斗宫。老僧昔持钵，潭上制毒龙。至今雷雨交，鳞甲疑在空。故人读书舍，径没蓬蒿丛。祇余湿薪灶，时见夜火红。地废犹结赏，事往难追踪。仰屋发长叹，梦绕东陵东。  

***建溪行馆***  

平兰落九峰，高馆旷西瞩。鸟道挂残云，人烟散疏木。浮岚蔼余景，明波荡空绿。隔水问渔家，武林深几曲。  

沧洲飞雨来，潭光忽凌乱。濑口人独归，石门鸟初散。泬寥空在赏，川涂已屡换。明发趁晨风，直度黄泥岸。  

***放歌行赠陆费春帆至自天津***  

陆生好文耻章句，台省荐贤曾不遇。箧中惟有夏侯经，坐上虚传左徒赋。裹粮三月未解贫，纵酒千场已非故。邺下才人那可攀，杜陵男子谁相顾。壮发蹉跎二十余，吹箫击筑过荒闾。空歌白马边头曲，但读黄牛道上书。东堂揖君手重把，三市招邀日游冶。黄纸多闻召侍中，皂囊不得干门下。接半倒且为欢，琅玕一编聊自写。五陵年少轻笑嗤，穷巷回车徒尔为。始知齐鲁诸生贼，不及幽并游侠儿。  

***听雨***  

残竹和烟冻未消，梦回池馆夜萧萧。却疑身倚乌篷立，重过江南旧板桥。  

***酒罢***  

酒罢客初卧，萧萧风叶稀。星河天外落，镫火雨中微。老树暗相失，湿萤寒不飞。门庭最清寂，如息汉阴机。  

***过嘉兴有感***  

长水长连钓石矶，廿年前事尚依稀。青杨旧舍无人过，白苎新塘有雁飞。离笛不堪愁里听，扁舟翻似梦中归。月波楼上邀同醉，只惜江东故旧非。  

***庐江道中晚行***  

高城迢递暝烟收，庐阜周遭翠欲流。孔雀南飞儿女恨，大江东去古今愁。疏钟云度松阴晚，远牧风回槲叶秋。何处月明村笛起，此行不为听吴讴。  

***宋湘***  

宋湘，字焕襄，号芷湾，嘉应人。嘉庆己未进士，历官湖北督粮道。有《红杏山房诗钞》。  

***查大理家藏谢文节桥亭卜卦砚属余为诗***  

摩挲剩墨玉庚庚，想见夷齐万古情。国既无人焉问卜，臣犹有母此埋名。从容岂愧文丞相，流落曾闻玉带生。同是山头一方石，人歌人哭至今并。  

***南西门外游春即事***  

好雨连番春已归，柳梢深浅绿成围。踏青天气晴三日，卖酒人家水半扉。草色尽迷公子马，花香都上美人衣。曲他沙暖鸳鸯睡，莫打芦芽恼鸭飞。  

***城南明氏庄纳凉適余手持摺叠扇为吴兰雪自书萋香轩雨集之作遂用其韵***  

万事莫如游约急，晓露霑袍草香湿。三分池馆七山林，下马径须花里人，花梢高挂青油笠。  

不雨不日林风凉，城外昼比城中长。况是花壁青竹墙，酒边安得生夕阳，西山劝客飞千觞。  

五十老翁醉露顶，白发满头媚花影。此心忽落江湖艇，江湖艇子风萧萧，秋在蒹葭尖上招。  

***舟泊岳阳郭外***  

楚山千里来江上，秋色三分入洞庭。初夜星辰黏渚白，落帆天地扑船青。客心无寄吟山鬼，舟路多间检水经。明日移桡向何处，岳阳城郭树冥冥。  

***鱼梁江***  

群山莽回互，众水争一门。横以巨石梁，喷薄若雷奔。汇作重安江，一夫当关尊。黔疆古靡莫，地险何盘盘。何人名响琴，万马空山闻。巨魈閟白日，孤鹘翻寒云。草木紧精爽，萧萧如有人。桥头车马客，衣袂堆黄尘。照影自叹息，百虑删纷纭。解悟成与亏，何处无昭文。  

***题昆明池大观楼壁***  

空翠波光入酒杯，天风环珮亦仙才。杜陵眼老旌旗失，蛮徼云深关塞开。万里星辰依北极，百年草木上春台。君看一带山河影，浩荡蓬壸月照来。  

***漫题***  

种菜英雄老，游山婚嫁迟。仙名留饮酒，官职折吟诗。肝胆今谁照，年华有镜知。飞鸿杳天际，独立看云时。  

***何南钰***  

何南钰，字相文，博罗人。嘉庆己未进士，历官云南临安知府，署迤东道。有《燕滇雪迹集》。  

***丙子余摄迤东监司时连雨兼旬将伤秋稻七月八日诣城隍庙求晴用东坡卞山龙洞祷晴韵***  

寻阳地洼湫，民庐如井蛙。况复淫雨涨，鱼鳖居其家。城市半行潦，山瀑奔谽谺。哀哉田中稻，夜霖伤胎花。父老吁诉我，乞电收金蛇。我来叩神庙，雨脚仍随车。檐滴作冰箸，黑云堆墨鸦。吾诚岂足感，惠我民师嘉。潭龙洞且睡，羲驭鞭其挝。愿借扶桑暾，照此恒河沙。秋成祝报赛，岂但操豚豭。归来坐待命，不敢道放衙。  

***刘台斗***  

刘台斗，字建临，号星槎，宝应人。嘉庆己未进士，历官瑞州铜鼓营同知。有《星槎游草》。  

***郡城送诸兄弟北归昔年此日别汪容甫处***  

一片离人月，年年此渡头。秋风吹过客，落叶上行舟。别梦怜今夕，歧途感旧游。寒江呜咽水，不向故乡流。  

***宿迁道中***  

江南烟色远凄迷，徐泗春山黛色齐。一夜东风芳草绿，千家淮水夕阳低。疲驴破帽三年客，茅屋昏镫五夜鸡。谁识同时旧年少，退朝飞盖赤城西。  

***张澍***  

张澍，字时霖，一字伯瀹，号介侯，又号介白，武威人。嘉庆己未进士，官永新知县。有《养素堂诗集》。  

***相见坡***  

上坡面在山，下坡山在面。相见令人愁，不知不相见。昔诵吴江施武诗，令我眴颠心滋疑。今年奉檄罗施国，陟坡正值芳春时。春雨霏霏泥滑滑，舆夫邪许肩易疲。一步一顾上高岭，遥遥树杪人团影。须臾不见循幽吭，呼声宛如在深井。斜挂瀑布岩垂帘，乱缀杂花野照煚。批颊侧翼桂之树，清猿舒啸河之麋。黄犊哀鸣鹧鸪叫，下舆四望风飔飔。葛藤钩衣足欲蹶，拍手嘻笑来僰儿。椎头锯耳语謷謷，似说前面石路高。我曾攀縆上仙掌，渺此九牛之一毛。袖携白云空眼界，碧鸡金马嗤王襃。下视行人相劳苦，肩疮蹄血多商贾。青箬裹得夔州盐，花苗臂插药煮弩。飒飒枫林吼虓虎，山王祠前烟一缕。  

***忧旱词***  

赤日隆隆煎下土，原田龟拆璺尺五。嗟我黍禾然焦炷，农夫坐视泪如缕。肥<虫遣>矫夭旱母舞，未见望舒离金虎。捉来蜥蝎瓮底苦，咒他云兴浓雾吐。小儿持枝群击鼓，愿将肥豕祀田祖。涔涔数点甘露乳，骄阳犹自披云睹。嗟我农人饥无餔，何暇绸缪破牖户。安得力牧千钧弩，射杀应龙飞灵雨。  

***陈斌***  

陈斌，字陶林，号白云，德清人。嘉庆己未进士，官青阳知县。有《白云诗集》。  

***三割股***  

初割股，为阿母。阿耶早去，惟阿母长寿。母曰嗟，三年疾久。他无长兄小弟，有良药焉求，良巫焉走。母视女心，女视母口。耶来掩母口，母勿呕。  

再割股，为老姑。老姑苏苏，顾妇呼儿疾，妇往扶。无儿无吾，思儿当反哺。儿负蓐，妇当代儿反哺。姑血枯，妇肉痡。妇无阿母惟吾姑。  

三割股，为夫苦。负疾如丘山，妾无疾心腐。天乎不可堕，姑何抚，娇儿何怙妾不苦。三割股，天乎不可堕。  

***示仆人邹堃***  

圣人教无类，仆隶犹子弟。况尔秉性良，识字念恩礼。薪涿重趼为，溷湢昏暮理。暇屏几牖前，窥书色私喜。勚此穷山中，寒镫同茹荠。嗟吾故腐儒，力薄人无倚。柴桑给子力，情挚词亦悱。少陵课其奴，伐木歌恺悌。何德酬尔勤，相视惟一体。  

无田失恒业，使尔食佣贱。不伤寒馁偏，但令肌骨链。富室多肥儿，有时腹无苋。食客满朱门，转眄堂无燕。怠事及天殃，报施随左券。高宦非吾心，荣华息尔愿。依人事事难，岂若归耕便。吾家东舍村，田园荒已遍。约尔扶犁鉏，竭力供租佃。  

***司马公南屏石壁大字歌***  

大儒一代之元气，充塞天地流传尊。温公何人肯阿世，八十日相空经纶，我为太息观遗文。熙丰以后百六厄，见筹边腹都无策。蔡章继相何为乎，礼乐湮沦王路塞。峨峨十丈党人碑，岌岌江山遗半壁。百年鱼腹尽君臣，旧相荒凉一片石。悲哉山石故临安，秋风秋草白日寒。语重九鼎字宏璧，疆禺力负蛟螭蟠。金符铁券今何有，剩水残山争不朽。扪天巨手劈荒崖，淋漓元气神灵守。  

***赠宋小茗***  

今日五经笥，君侪边孝先。一炉浮鸟篆，半壁倚龙泉。岂识干当世，无心养盛年。相知且间在，携手看青天。  

***忆旧***  

顾影方徘徊，何如適交亲。交亲望衡宇，不嫌时过存。入门果无恙，童仆交相温。握手重欲诉，迫切翻迁延。时时心中思，不能口中言。  

相视生欢颜，接席歌且谣。缱绻亦不厌，未觉长日销。忽已镫烛张，侍者顾寂寥。皎月入照膝，月移天为高。转辗君子心，良夜多饥劳。  

安坐且勿行，良会不可轻。促瑟弹余曲，种种陈故情。谓余忖度之，勿为悲平生。白石见水裔，北风见高城。明月三五缺，又见三五盈。  

***沈士煋***  

沈士煋，字阶三，号秋瀛，天津人。嘉庆己未进士，官上杭知县。有《闽海诗存》。  

***过七里滩***  

上有高山下深谷，中起一滩浪如屋。欲问此滩是何名，舟人摇手颜觳觫。举头仰视天无光，舟底石声如转毂。一线长绳天外牵，榜人力尽巉岩麓。腾空作势似飞猱，走阴狂奔俨惊鹿。岩上舟中两叫号，半似人声半鬼哭。力争骇浪过滩来，共尘重生免鱼腹。吁嗟我生命在天，胡为日与忧患逐。一棹莼鲈未必非，老守乡园那知福。  

***莫与俦***  

莫与俦，字犹人，一字寿民，独山人。嘉庆己未进士，改庶吉士，授盐源知县，改遵义教授。有《贞定先生遗集》。  

***寿人洞***  

危崖夹晓日，绝磴盘虚空。岂意猿狖丛，郁此清閟宫。天扃何日开，缀壁光珑<王怱>。想见古仙人，采玉鞭群龙。笙簧叠众窍，拜跪罗千峰。山祇惧世网，竟绝人踪通。荒余无名溪，蹇有不死松。吾党二三子，洗刷出翳蒙。三碣扶茶铛，煎声和天风。作诗示来许，与尔相无终。  

***戊戌生日郑子尹孝廉珍以诗见赠和答***  

老来不忆旧卿相，独记先辈之高风。乾嘉之际盛人杰，翘者未易遽数终。鸿猷何啻冠当代，余绪亦足称儒宗。维南有洪北朱纪，就中爱我推数公。谓能负气少屈曲，稍学可作西南雄。跳丸日月不相守，七十月六衰病翁，眼中腾蹋众年少，睥眠老物真酸穷。广文官卑不堪说，敢复刺口汙与隆。独惜沈泉负知己，修名不立嗟微躬。看君用志不龌龊，意气夭矫盘虬龙。间来相过话畴昔，我亦眉轩神郁蓬。纷纷余子亦何有，好共前哲争先踪。旁人笑骂风过耳，吾道与俗殊穷通。老夫耄矣何所望，儿多教简常嬉冬。阿羊惩愚颇自励，外慕纵少中未充。取斯政赖君子国，善事端如利器工。君今谬许谓可教，勿厌待问频撞钟。  

***登独山***  

山本先生窗案物，登临初与故人同。长松浩浩通元气，杰阁萧萧倚烈风。毋敛一随刚水没，葛蛮空付长官雄。祇今汉县皆州府，经纬才谁嗣尹公。  

***罗世材***  

罗世材，字菊农，随州人。嘉庆己未进士。  

***洪山道中***  

大洪天半落，空翠湿衣襟。径入筼筜谷，溪回枫树林。白云停霁色，黄叶抱秋心。慈忍宗风在，道场何处寻。  

## ●卷一百十四

***汤金钊***  

汤金钊，字敦甫，一字勖兹，萧山人。嘉庆己未进士，改庶吉士，授编修，官至吏部尚书、协办大学士，重宴鹿鸣，加太子太保。谥文端。有《寸心知室集》。  

***题礼烈亲王克勒马图***  

真人龙飞黑水乡，驾熊驭虎鞭群羊。雄姿伟幹锺天潢，天产神骏佐英王。王之蹻勇人莫当，汗马百战先戎行。鱼皮乌拉叶赫疆，大纛奕奕夜生光。萨尔浒山吉林冈，明兵号二十万强。翦灭此食五日粮，马前所向皆披攘。有如骏駮吞虎狼，鼓鼙之声讙雷硠。火牛燧象走且僵，腾槽跃枥独奋扬。鼠尾森竖目裂眶，横突铁骑冲刀枪。凌崖磵犹康庄，跑土出泉湔愈创。安平圣水流如浆，是真月驷星精房。王骑箕尾归云阊，马闻蹢躅神沮伤。绝餐红粟枵酸肠，王生马喜逢孙阳。王死马愿从秦良，呜呼节烈士不常。何乃马也思斯臧，昔无画者今画装。图成高张传以汪，按图读传言能详。身高七尺丈咫长，腹毛螺旋耳角芒。海枣之色浮丹苍，黄金鞍镫紫丝缰。屹立纸上犹轩昂，自昔骐骥呈符祥。尧候赤文轩飞黄，降及汉魏嗟志荒。侈陈上党饰炖煌，昭陵片石摹初唐。迄今读画珍琳琅，我朝受命天溥将。负图告期运会昌，彪鸿翊卫都一堂。人既雄耿蛟螭翔，物复倜傥风云骧。白山莽莽江泱泱，灵气所蟠不可量。荐之郊庙歌宫商，远迈吉日车攻章。  

***十一月廿二日得炜兄书作此答之***  

白璧玷青蝇，古贤所不免。礼义苟无愆，人言何足辨。捧檄適荆湖，刻苦如兄鲜。缓步以当车，晚食以当脔。衣屦不敢鲜，杯盘不敢腆。犹时寄甘旨，远道孝思展。犹日勤笔札，公余手书卷。似此仕为贫，不愧家积善。每念宦途穷，清泪有时泫。无何贝锦词，谗人肆流演。初闻本不疑，三至能无眩。亦以爱之深，遂至忧难遣。披读尺素书，豁如雪见晛。惟愧《儒行篇》，不信久不见。所希曾氏省，无则益加勉。上奉庭闱欢，下使云仍显。受毁出求全，得福良不浅。云梦吞八九，胸中慎毋褊。  

***夏雨***  

好雨从东来，翛然涤烦暑。微凉清心魂，凭衿快延伫。古人不可作，开编聊晤语。庭阴绿树浓，荷露新茶煮。客从田间来，良苗正与与。一夜灌醍醐，千村长禾黍。额手谢天公，今年人四鬴。  

***姚文田***  

姚文田，字秋农，归安人，嘉庆己未一甲一名进士，授修撰，官至礼部尚书。谥文僖。有《邃雅堂集》。  

***钱塘观潮***  

一声初转海门雷，万叠真如雪作堆。盛气已吞文种墓，余波犹上子陵台。底教金寇全师去，合借钱王射手来。欲写壮观愁笔弱，银山饱看只空回。  

***题卢忠肃公手札***  

绝野栖迟军鲜饱，凄凉父老贻升枣。草履麻衣体攒镞，三郡遗民同一哭。十年万死不顾身，一朝偾败徒酸辛。皆言阉竖丧明社，海内未遂空无人。奇才伟略世希有，南卢北孙皆绝伦。武陵一出国事去，眼见宫阙飞埃尘。贤豪生与时事会，天意或教支废坏。却令宵小更败之，颠倒终难测茫昧。蒿水桥边战血流，八十日尸犹不收。呼天逻卒鞭且死，人理那复几希留。我从史传考勋迹，卷不能终愤填膈。当时恨无折槛人，请殛奸回谢宗祏。流传翰墨奕世珍，书生余事犹轶群。忧时抚事意慷慨，令我泪堕还沾巾。吁嗟天已厌明德，倔强孤臣空尽力。请看七日降淫霖，一死遗骸求不得。  

***胥江以子胥名心伤东门县目之言因作长歌陈吴亡之由于子胥亦不能无讥焉尔***  

吴通上国始屈巫，楚败柏举由申胥。两皆复仇非为国，坐令庙社成丘墟。苎萝山下卖新女，大道宫台教歌舞。当时自为沼吴来，竟堕术中悲闇主。皆言哲妇能倾城，岂知召侮在佳兵。伐荆伐越事不已，怨构四国来狺争。功师北征等狂噬，悃款忠言不能制。借问先时谁惎谋，遂使鸱张忘国计。悬目东门众所怜，救时无术一身捐。苏台未见游麋庵，江水先看化墓田。秋风摇落梧宫里，狡兔犹存走狗死。如茶如火空自强，乌喙终湔会稽耻。  

***京口守风题甘露寺***  

岧峣山寺枕江流，屋角悬铃语未休。山鬼昼驱虎豹出，江斐夜挟鼋鼍游。广陵树见不可渡，瓜步潮生空自愁。北望长安如日远，烟波何处著扁舟。  

***山左道中***  

滕阳小雨报春耕，邹峄残山马首迎。北望海云含日气，东来汶水杂冰声。功名不数齐三士，节概终归鲁两生。旧事难从遗老问，路长心急畏邮程。  

***自闽入粤道经泉漳潮惠诸郡感事述怀***  

众山磊砢而嵯峨，其水激荡而扬波。地灵藏育有奇气，造物不肯援常科。笃生贤哲纷接踵，下乃一化为偏颇。我由泉山向漳浦，大儒旧里频经过。当时闽学称极盛，岂祇冠带夸呜珂。前李后蔡亦杰出，遗意尚欲追鹿鹅。未知风会变何日，乡里往往寻干戈。有如岐封周旧京，修矛偕作秦人歌。孙卢绎骚为众患，波涛出没随蛟鼍。黄冈迤逦入南粤，肩舆昼日临崇阿。哗然赴诉拦道哭，体攒疮痏田无禾。前者未归后者继，令我蒿目呼奈何。吾闻朱子在漳州，教泽妇女犹渐摩。退之守潮才七日，甘棠遗爱何其多。文能驱鳄竟西徒，至诚感格言岂讹。安得乘风告天帝，早遣壮士倾银河。一洗氛祲布淳化，欣欣八极同祥和。  

***癸亥闰二月廿四日夜半由徐闻渡海至琼州***  

数年踪迹来南溟，地角天涯无不经。蓬莱方丈渺何许，挂席直指仙人庭。人言海水势震荡，白日无风走涛浪。天枢地轴助回斡，日驭雷车互还往。我闻始怖意转浓，眼界一洗江河空。平生忠信那可仗，或恐骇浪翻虬龙。天空无云驷星直，残月四更如半璧。轻舟试踏鳌背行，阳侯深潜飓母息。澄波下瞰鲛人宫，南极平悬龙伯国。世人举事争阴夷，安耶危耶谁获知。千金人守垂堂诫，万里安能破浪驰。此行合作纪游冠，珊网珠林搜澔汗。东坡昔日叹奇绝，况我南来非谪宦。马鞍山色入沧茫，却望雷州如故乡。海外一声鸡唱晓，早见红日升扶桑。  

***觉罗桂芳***  

觉罗桂芳，字子佩，号香东，满洲旗人。嘉庆己未进士，改庶吉士，授检讨，官至吏部侍郎、漕运总督，赠尚书衔。谥文敏。有《敬仪堂经进诗稿》、《诗存》。  

***枣阳妇***  

侵晨过襄阳，扑面腥风吼。贼去但空村，孑遗靡鸡狗。人肉缠草根，狼藉不速朽。流亡未敢归，满地饥乌走。猛闻人呻吟，悲酸拙破牖。马挝启其门，中有垂死妇。听妇哭致辞，欲语气先呕。噫昔初病时，问讯烦姑舅。良人意殷勤，床前时执手。一朝闻寇至，骨肉分离陡。各思全身命，弃我如敝帚。谁希盗贼怜，不死活亦苟。恍惚十余日，水浆未入口。所恨不知饥，形气尚缠纠。奋飞苦不能，残生岂持久。不愿赐良药，不愿分乾糗。愿污腰间刀，游魂瘗荒阜。乾坤莽风尘，群盗恣芟蹂。却愁乐死人，丧乱随时有。  

***乌家更***  

惊风匿白日，山深路如漆。乌店灰烬余，一二破土室。老叟迓客坐，欲语神惨栗。自言就木年，平头六十一。有男己娶妇，菽水欢绕膝。更有乳下孙，调弄慰衰疾。昨月寇突至，仓猝生离别。我老骨髓乾，欲逃逃不脱。长跪乞贼怜，股悚甘嗔喝。筛簸我稻粱，颠倒我裋褐。一棺久待死，斧作薪柴艺。胆裂潜吞声，贼去幸复活。近稍集流亡，初从乱离说。云我子恋妇，十步每九蹶。更有襁褓儿，呱呱难舍决。大半落贼手，残害为异物。敢望骨肉欢，异时聚蓬荜。但愿抚其尸，一洒眼中血。天明叟出门，扶杖寻儿骨。  

***题宋高宗中兴瑞应图***  

嘉应祠前遮道哭，肃王一去康王独。太清图籍已飞灰，蜡诏还从发中读。此时决计果收京，进垒澶渊事可成。半夜旌旗应改色，一时将帅旧知名。大义孤忠不见用，十三连战真堪痛。灵武原同拥戴功，赤符翻借丹青重。萧郎画笔最称工，祇向凉堂洒墨浓。可解狂呼图铁象，那能痛饮绘黄龙。伤心句践兴亡地，花月茫茫天亦醉。郡壁才题誓愿诗，学宫已换忘仇字。中原狐兔尽何难，长弓大箭空据鞍。一鞭快渡夸冰合，半臂遥传任雪寒。云暗旧都不识路，黄袍梦醒浮江去。难为阿母祝棋心。苦恋前身射潮处。湖山如画已模糊，粉本偷传北地无。可惜茴香无瑞应，空教拾得中兴书。  

***对酒***  

对酒不能饮，尊前唤奈何。眼中英物少，青史故人多。肝胆向谁沥，江河有逝波。身留一剑在，中夜手摩挲。  

***塞原极目***  

晓风忽已肃，匹马寒垣深。石乱泉声咽，山多野气沈。边沙埋短草，秋雨暗长林。见猎不能喜，渐非年少心。  

***恭和御制观海元韵***  

东海渺无际，空濛接九旻。层楼吞灏气，大地绝苍垠。浪稳蛟龙静，航通玉帛陈。纳川情并效，向若轨堪循。嘘蜃还成市，翔乌不待晨。沙明潮应月，苔润石知春。已息阳侯阵，谁扶飓母轮。蓬莱真咫尺，岛屿一微尘。鹏路盘青霭，鳌峰耸碧珣。荡空云鹤影，泛棹斗牛津。作赋曾工木，求丹欲笑秦。披图书是玉，放眼界为银。鲽献能怀德，鲛输已化嚣。边铺霞锦烂，面拭镜光新。旋吉依秋节，流观仰帝巡。添筹颂黄屋，万象尽含淳。  

***营夜***  

月色如霜照满营，终宵鼙鼓杂金钲。人眠枯草寒无寐，马齧空槽夜有声。诸将运筹纾圣虑，四郊多垒耻吾生。自看身手非无用，投笔从今学论兵。  

***送呈山尊学士乞养归里***  

相逢未放酒杯空，十载交深意气中。豪迈君真兴不浅，疏狂我亦趣微同。当筵颇恕歌儿醉，投辖何妨坐客穷。一纸陈情忽归去，扣门告别太怱怱。  

***浦口临江楼用壁间韵***  

独上高楼眼界空，茫茫百感忽无穷。祥金或恐遗沙外，阳鱎何由入钓中。幸已此心盟水白，却愁老眼障纱红。醉翁门下重传附，可许根因证始终。  

***鲍桂星***  

鲍桂星，字双五，一字觉生，歙县人。嘉庆己未进士，改庶吉士，授编修，官至工部侍郎，降詹事。有《觉生诗钞》、《咏史诗》、《怀人诗》。  

***晓渡汉江***  

江声含早秋，楚色暗朝雨。双桨入烟中，微闻凫雁语。青山隐楼阁，芳草失洲渚。遥问汉阳城，濛濛在何许。  

***即事***  

庭阴两三树，檐鸟四五声。悠然午梦回，缓步巡阶行。阶前一壸酒，扫石还独倾。把酒下以书，一纸尽一觥。不觉夕阳夕，树影膝上横。山梨脆可饤，野苋红可羹。呼儿共脱粟，一饱有余清。  

***种花***  

薰风送灵雨，一夕燕山绿。晓闻卖花声，幽梦不肯续。自起呼买之，倾箧餍所欲。纷然杂红紫，亦颇娱心目。奚奴荷锸前，一盎莳一束。须臾十薮盎，鳞次相委属。中庭有乔柯，老碧衒新沐。笑比支离叟，儿孙绕其足。  

吾友王秋曹，教我种花术。其术艰且勤，老懒不暇悉。然以当佩韦，古义足可述。四时春气在，一语能事毕。东菑过朝雨，台笠破烟出。登麦虽已迟，插禾未为失。况我卤莽人，鉴此变气质。吟成种花诗，花者犹生笔。  

***怀频伽***  

石城衰柳不堪攀，君已东归我未还。别后秋风寒楚水，愁来暮雨梦吴关。朱弦寂寞阳阿调，明镜萧条壮士颜。雪夜扁舟曾有约，几时携酒凤皇山。  

***阮芸台夫子属赋小琅嬛仙馆蕉花***  

桂海移栽近几年，清于檐卜韵于莲。羚羊挂去春无迹，野鹿衔来骨亦仙。醒酒风知香近远，护花鸟识味中边。何当手把金茎露，洒向人间遍大千。  

***井陉***  

万峰西来不可羁，天设岨崄厄塞之。镕金铸铁屹成壁，复道重关纷寘棋。古城嵯峨白日晚，寒水呜咽东流悲。萆山木叶飒飒风，疑是韩侯张鼓旗。  

***秦邮晚泊***  

春水初生卅六陂，扁舟晚泊露筋祠。疏烟细雨秦邮路，一树垂阳出酒旗。  

***得姬传先生书因寄管异之***  

记室赋因皇甫重，彦和名藉沈公成。争如管子才难及，顿使前贤畏后生。  

***吴鼒***  

吴鼒，字及之，号抑庵，一号山尊，金椒人。嘉庆己未进士，改庶吉士，授编修，历官侍讲学士。有《吴学士集》。  

***甲子秋中过祁阳与谭大尹筤圃同年订浯溪之游今来不值作诗寄怀***  

忆我初过君，趋公罢寻幽。君为夸浯溪，邀我重来游。川途谢炎景，毕役已深秋。礼佛登湘山，买棹乘湘流。风雨靳奇趣，六日及永州。兰桡又百里，夹岸径未搜。诘旦笑口开，冷翠窗间浮。舣船陟层坂，石梁通蟠蟉。仰视不见顶，坠石欲打头。中读中兴碑，卒篇风飕飕。作者与书者，其人名山侔。匪独文字雄，忠孝沧桑留。颂始励图终，镌之告用休。山林廑庙谟，两公非巢由。行登亭与台，高旷不可收。九嶷何茫茫，俾我思悠悠。遥知两公心，升高增百忧。君门隔浮云，西望穷双眸。  

昨来犯余暑，兹行及深秋。既感日月徂，复此山川悠。王事昔方殷，归程今稍留。湿雾晻远峦，回风偎近洲。遂沿层磴折，直挹孤顶修。漫叟旧台上，古今如在眸。微雨不能霿，况濯湘江流。惟有九嶷山，惝恍不可收。似我素心人，有约阻未酬。飞鸿亦何为，云中声不休。此地逾衡阳，得无远道万。感物劳我思，独往转夷犹。下山读丰碑，作者久山丘。忠孝耿余慕，匪贵林壑幽。寄言崇令名，伐柯则可求。  

***题宾谷先生赏雨茅屋图***  

仕隐事不同，丘壑心自远。芳尘践已旷，故阴别未损。高馆抗遥扉，虚亭纳近巘。密石拒奔辙，鸣泉赴平阪。羁禽倦屡栖，野鹤饥自饭。修竹迎夏长，落花感春晚。但见微雨生，如逢去子返。林合风徐通，云低山半偃。衔杯悦寂寥，陈诗展诚恳。川途阻洄溯，丹青慰偃蹇。幽赏谁与言，尚友有嵇阮。  

***仲冬南还再过童初吟馆次韵***  

寒翠堆檐树可因，高斋一到一番新。林收灏气雪加肃，菊断晚香梅导春。识客奴厮皆旧雨，归田面目有微尘。奇书互换犹能读，他日名山待故人。  

***游郑邸山林***  

初识名园路，秋光导我行。亭虚含石气，径邃远车声。花竹欢相得，江湖兴忽生。流泉何处发，喷瀑已纵横。  

蹑级垂清斋，高楼三面开。竹阴先客到，山色兴诗来。挂壁惊云物，临池想笔才。青霄肯将去，斜日更徘徊。  

惬意朝参懒，追欢势分忘。剧谈逢酒热，礼射称弓良。坐可苔痕湿，行知菊信凉。无人讥落帽，坐上许清狂。  

客说盘山胜，相邀蜡屐行。胸中千仞在，眼底万端轻。好景吾生负，秋容此地清。他时丘壑置，有梦与将迎。  

***程同文***  

程同文，字春庐，桐乡人。嘉庆己未进士，户部主事，历官顺天府丞。有《密斋诗集》。  

***卿云万熊奇峰歌***  

碧天四幕群山俯，猎猎阴风苍藓古。一片边城万里沙，朵云吹落神霄府。神霄帝君昔持世，四海升平日无事。功业高垂党籍碑，余事林泉写清閟。寿山艮岳真蓬壸，成纲花石东南输。一丛翠竹穿牛领，三本黄杨急羽符。诸峰括尽九州秀，不但品评皱透瘦。官家天纵精六法，化出烟峦与云岫。就中独立谁第一，神应昭功世无右。此石当年亦其亚，诏求早被黄封帊。万夫缒取吴越创，千里挽供淮汴跨。萼绿华堂小洞天，位置深深花木罅。临风缥缈仙袂飞，堕地絪缦妙鬘卸。卿云万熊之奇峰，矜宠佳名帝所借。左元仙伯玉真妃，拂拭云根定清暇。可怜费尽移山手，夜半俄为大力负。作炮难施墨守功，挥鞭已劫秦灰走。是谁尤物珍区区，北来辇致包氍毹。成周石鼓殷玉钺，等是当时胜国俘。悠悠辽水日东注，指点金源北京路，摩挲遗物识宣和，斜阳下马行人驻。坚牢阅世幻云烟，小劫怱怱六百年。回头五国城南道，石不能言亦黯然。  

***任丘题壁***  

隐隐雷声大道车，飘飘蜀锦远山霞。荒村桥畔客沽酒，高柳路旁人卖花。来往无端同过鸟，公私何处问池蛙。谁言白发能公道，只有愁人鬓早华。  

***桐庐道中杂诗***  

春风吹客又天涯，帆转青山一叶斜。日暮愁生江水急，荒亭细雨湿梅花。  

江边艇子小于棱，雪洒乌蓬白渐多。水浅更无鱼可网，老渔昼卧抱寒蓑。  

***陈寿祺***  

陈寿祺，字恭甫，号左海，亦号苇仁，闽县人。嘉庆己未进士，改庶吉士，授编修。有《绛尉堂诗集》。  

***过枫岭***  

西行出枫关，日脚千嶂午。绝磴扶筍舆，扪萝才一缕。峥嵘大竿头，连峰接数武。岭半露烽墩，斥候静楼橹。海天横苍苍，万里控一柱。地险非人功，真宰为之主。冻云欲酿雪，风力健如驽。鸟厉愁飞迟，天长觉梦苦。青空撑孤亭，长剑可倒拄。坠磵隔千寻，沿缘不敢俯。泉疑涌月流，石与陨星古。持此谢越人，何必语天姥。  

***秋风词为同年宋芷沅作***  

凉飙搅昼堆愁■，燕山日瘦天为黔。浮埃十丈塞穷巷，闭门秋老无蝉吟。木莲始开壮士卧，匣剑冷人青霜镡。芸华东屋呼小宋，拥膝不得披长襟。七年京华守破壁，颇苦两脚侵风淫。习公纵然非病蹇，那可按穴无神针。{风穸}々薄寒中肌理，霜中傲菊谁能禁。先生天骨合变化，古黄一出万马瘖。并时名姓逐龙尾，许我山水听瑶琴。世间蛩蟩互怜爱，何况星聚无商参。众仙抗手群玉府，罡风不到蓬莱岑。兰台词客今再见，岂复感物嗟萧森。郧西飞沙穿战甲，英雄抚髀寒宵深。雄耶雌耶忽长笑，作赋何足伤秋心。玉河虹影明绿浔，城东吹笛红楼阴。黄昏有酒斟复斟，开帘招月来青林。  

***礼烈亲王克勒马歌***  

烈王骨性真龙种，天马天生佐神勇。肝胆如人貌不成，但见丹青发梢动。其脩丈咫高七尺，鳞甲生胸角生额。国初驾驭皆英雄，蹴踏风云百灵役。乌拉叶赫三韩东，王来破竹成奇功。明师五日萨尔浒，二十万众为沙虫。此马所向一敌万，出入百战如游龙。自跑圣水洗疮痏，夕阳严液流淙淙。万里归来沫流赭，锦鞯罗帊华轩下。忽闻金鼓误军声，犹想奔虹天际行。王生尔生死尔死，世上孤忠有如此。可怜人马两神奇，白山草木呼风起。迩来陇汉旌旗殷，马<马戌>万骑尘埃间。星精何由降太乙，元蹄西踣巴夔山。大宛青海历无草，岁贡岂免参<马鱼><*马间。许<月尻>帛齿金门式，愿铸骐驎立九关。  

***南归途次呈邱丈***  

万里怨芳草，拂衣归卧云。湖山留片石，风雨感斯文。大阮残篇在，南陔旧句闻。肯教三亩宅，松菊愧陶君。  

***夜赴彭城***  

马首接明月，苍茫何处村。荒山争乱石，微径走中原。天划青徐小，云归梁楚昏。时平桴鼓息，烟火见彭门。  

***东林寺***  

下马绿杨外，钟声落野亭。云来九江白，山入六朝青。莲界谁开社，松枝罢讲经。惟留虎溪水，搅梦到禅扃。  

***南归述怀呈谢甸男***  

著作蓬山敢自诬，甘馨兰膳可无娱。日边名士多于鲫，江上归心不为鲈。乞食天哀陶令拙，逐贫鬼笑子云愚。艰难傥遂间居赋，肯使丹崖绿水汙。  

***永春郑使君一论戍秦中伤其老病远迁歌以永诀***  

海天风雪压孤簦，又报南冠入五陵。迁客泥涂羞醉尉，残生鬓发惜聋丞。关河摇笔才难尽，贫贱论交感倍增。西去短衣看射虎，莫教老泪落行縢。  

***病愈***  

才命风花不可争，岂堪桂洒斧斤撄。儿童善病李百药，忧患伤心刘更生。解脱莫令存我相，衰慵何敢占时名。从今齐视彭殇理，豫遣邠卿作墓铭。  

***读蜀中女史鹃红题壁诗***  

剑外兵戈怨翠钿，残镫孤驿照沈锦。诗情哀过啼猿泪，未忍多听蜀国弦。  

锦水鸳鸯绮翼单，风鬟万里总飘残。青衣江上魂归夜，犹照峨眉古雪寒。  

***歙鲍氏墓图***  

墓图旧创李西涯，今见吴塘百岁碑。夜月云軿山上望，秋坟谁唱鲍家诗。  

***梁运昌***  

梁运昌，字曼叔，闽县人。嘉庆己未进士，改庶吉士，授编修。有《秋竹斋诗存》。  

***仙霞岭***  

未及翠微际，已惊登顿频。天高瓯越小，地僻烟霞新。修竹不知日，老松无意春。庵门俯{穴叫}窱，亭槛入嶙峋。山店茶为市，僧厨笋作薪。杖声青玉戛，笠影白云皴。势峻关依险，时清戍少人。上方听转梵，暂可息劳尘。  

***怀伯兄北上***  

迢递燕台役，行行正未休。晚潮富阳火，春雨霅溪舟。奔走双蓬鬓，艰难一敝裘。惟应访旧乐，十日酒尊留。  

***寄了堂僧***  

遥知坐夏处，花落石坛清。讲席猿随至，香台鹿引行。采茶岩雨足，晒衲海云晴。岂念许文度，迟公说净名。  

***李象鹄***  

李象鹄，字仑圃，长沙人。嘉庆己未进士，改庶吉士，授编修。有《味间斋遗草》。  

***圆明园与李大星白侍直夜宿朝房***  

环山带水境清幽，金爵觚棱耸上头。树古直因连上苑，月明知是近中秋。五更画角催天曙，万点寒星入汉流。寄与题诗白太传，卢郎直下有同游。  

***一身***  

一身人海百难谋，洗马茫茫未解愁。大地本无台避债，忧疴常似将防秋。庄生蛱蝶成仙国，卜式牛羊比彻侯。贫病算来犹自得，春风且醉卖春楼。  

***别寓呈坦斋固菴兄弟***  

安得琴书便洒然，寄螺身世又三年。机云我借东西屋，韦杜家分尺五天。去日榆槐阴满地，来时杨柳瘦禁烟。此情可是能追忆，得借清间话旧缘。  

***李翃***  

李翃，号云华，晋宁人。嘉庆己未进士，改庶吉士，历官御史。  

***湘江舟次***  

投火依江岸，帆归极杳冥。五湖秋水白，三楚暮山青。醴酒衔杯醉，江鱼入馔腥。近无人处宿，鸥鹭满沙汀。  

***钱枚***  

钱枚，字枚叔，又字谢盦，仁和人。嘉庆己未进士，官吏部主事。有《斋心草堂诗钞》。  

***夜至江神庙看月怀焦山觉上人***  

江神庙前江月寒，汉女红妃踏浪还。永夜鱼龙朝绛节，四天笙鹤响秋山。波声隐隐银河上，云气亭亭帐殿间。知有闲僧识清净，未应乘月闭禅关。  

***咏怀堂故址***  

璧月依然寂寞圆，飘零燕子小红笺。君王一唱无愁曲，赵鬼梅虫尽可怜。  

***许宗彦***  

许宗彦，原名庆宗，字积卿，号周生，德清人。嘉庆己未进士，官兵部主事。有《鉴止水斋集》。  

***次韵二樵见怀***  

立尽征云送远眸，炎方冬日始悲秋。吟边落叶依人住，愁外寒江绕梦流。浚谷风期勤揽带，握关心事寄登楼。试容尊酒长相见，问事应知未肯休。  

***乘月夜行晨至黄洞过峡山已三十里***  

七年八过清远峡，一度题诗凝碧湾。寒月沈江明去棹，好风吹梦绕苍山。旧游记坐谈经石，古洞谁寻白玉环。翠巘绿烟回望合，灵旗蚃曶二禺还。  

***中宿峡用少陵集铁堂峡韵***  

连峰蔽空来，势阻江路绝。非岨非崔巍，太古立积铁。翠重阴崖肥，云颓阳岫裂。细溜停空凹，皎若化残雪。河伯此下材，过客色无悦。峭帆掠悬岩，屡作之字折。飞雨忽洒人，曦景互明灭。天风飒以寒，尽蠲肝肺热。  

***大庙峡用少陵寒峡韵***  

昨暮泊中宿，秋气感百端。晨入大庙峡，四崖障风寒。日烈草木瘦，路细行人单。鱼龙逼沸郁，咫尺歌涛翻。奋棹就沙嘴，怖止未敢餐。此生长行路，畏说行路难。  

***浈阳峡用少陵青阳峡韵***  

绵延大尉山，十峰九不恶。切汉高巃嵸，摩天翠崔错。森如佛座严，灵胡不敢削。白猿渺孤腾，清泉忽双落。屏张九叠深，江转一帆弱。日色覆虚阴，烟光敛空漠。层岩人径穷，冥寄傲五岳。团团蛟龙宫，郁郁气旁薄。大造矜神奇，太始阴寥廓。俯仰惟生平，生理耽寂寞。  

***胥江***  

胥江潮信断，新涨没城湾。村暗青旗卷，沙明白鸟还。风声多在水，云意欲藏山。笑尔浮沈石，终年不得间。  

***漫兴***  

筠篷小拓露晴光，每一峰过翠满床。风拥乱云归远嶂，虹收断雨放斜阳。江流湛湛青枫暮，秋气苍苍白露凉。天外故人相忆否，十年踪迹滞炎方。  

***拟孟东野闻碪***  

羁人怨夜长，况复闻清碪。急杵捣离思，哀响攒秋心。他乡各明月，故衣难掩襟。谁能塞两耳，满与浊醪斟。  

***郝懿行***  

郝懿行，字恂九，号兰皋，栖霞人。嘉庆己未进士，官户部主事。有《晒书堂诗钞》。  

***拾海错***  

大化何奫沦，泱漭无停止。天地混沌日，沦海何时起。一碧浑涵间，今有太古水。潮汐割昏晓，如斯夫不已。月满鱼脑盈，月晦蜯胎死。渔父携筠篮，追随者稚子。逐虾寻海舌，淘泥拾鸭嘴。细不遗蟹奴，牵连及鱼婢。生物供人用，造化意如此。鲲鲸在其中，芥子须弥耳。圆{穴登}时一望，磨青几万里。  

***励志***  

五日不读书，筋力欲衰老。十日不作文，心思已枯槁。常恐名不立，青青去人早。铅椠无虚陈，经训恣蒐讨。况偕素心人，疑义相与考。偶然窥新境，郎若睹清昊。孜孜入编记，日久成初稿。敢云希古人，亦曰敦宿好。  

***至家***  

乍远长安市上尘，故园风景喜相亲。青山有意迎归客，绿竹居然识主人。书味寻时还似旧，世情阅处更添新。牙笺未理须吾事，且养他年拜献身。  

***夏日口占***  

人言三伏暑天长，我有间中逃暑方。山气西来朝带爽，窗风北过午生凉。心清不借甘瓜镇，几静惟闻古墨香。更喜眠余湘簟冷，蝉声乱落读书床。  

***小园***  

城市居然似隐沦，小园间涉趣偏真。花间徐步不惊鸟，竹里深藏如避人。冒雨寻畦蔬甲媆，随篱插树土痕新。蓬蒿满径荒芜久，芋栗全收复不贫。  

***升寅马佳氏***  

升寅马佳氏，字宾旭，满洲旗人。嘉庆庚甲举人，官至礼部尚书。谥勤直。有《晋斋诗存》。  

***昌平道中***  

碧落迢迢翠黛横，一丘半壑足关情。怪声山鸟始人语，绝壁晴云似马行。乡梦远随流水去，征鞍晚照落霞明。驿楼红处轮蹄歇，独坐还须仗步兵。  

***夜雨***  

薄暮油云野径遮，飞泉竟夜响檐牙。晓来梦断芭蕉雨，开户一庭红蓼花。  

***晚过胡洞坝***  

天山回望影皤皤，千里冰天涉冻河。不异归鸦是行客，征鞍常带夕阳多。  

***吴嵩梁***  

吴嵩梁，字子山，号兰雪，东乡人。嘉庆庚申举人，由内阁中书历官黔西知州。有《香苏山馆诗集》。  

***书怀***  

青兰无冶容，讬根况幽深。和风一以拂，扬芬出中林。灼灼桃李颜，郁郁蓬艾阴。亭亭空谷花，耿耿持素心。芳菲不自达，感气谁相寻。采佩愿及时，毋令霜露侵。  

野鹤负标格，风尘苦憔悴。岂无霄汉心，亦为稻粱累。灵凤鸣朝阳，声闻讬深契。方同蓬岛游，浮云欲中翳。孤心本难群，铩羽惭再厉。翘首霜天高，悠悠听长唳。  

***礼烈亲王克勒马歌***  

长白山高江水黑，天遣神驹归贝勒。诸将逡巡不敢骑，浑身血汗桃花色。头角崭然鳞甲动，始信天龙有真种。生立功名死报恩，画中见汝犹神勇。吉林冈连萨尔浒，巨炮惊雷箭如雨。霜啼奋蹴阵云飞，二十万兵歼一鼓。辛苦身经百战场，自跑泉水洗金疮。路人今日寻灵迹，一掬春波映夕阳。  

烈王勋德史有传，天马今从画中见。百战归来汗血流，论功马亦当封侯。王师破阵如破竹，王来骑马如骑龙。四蹄雷电双耳风，但闻战鼓先腾空。跨山蓦磵若平地，岂知身在重围中。箭伤刀斫不能死，得意腾骧日千里。王归天上马人间，矫首苍云泪如水。功成身殒为酬恩，刻石昭陵未足论。辽海年年千骑出，王孙犹问旧龙孙。  

***周定王兰雪砚翁覃溪师属赋***  

周藩宫里端溪石，留与苏斋试烟墨。四百年来璧水香，镌题古篆看犹识。驺虞献后归大梁，不愿移封就洛阳。师儒曾聘刘长史，词赋雅重东书堂。镇平博平皆好士，南陵西亭亦相继。本草图成为救荒，幽芳千种谁重绘。汴河横决浪如山，迎取金容没水还。一片仙云依旧紫，却随玉碗出人间。元朝宫树伤心碧，乐府当初歌不得。斜阳秋划十三陵，今日蟾蜍泪重滴。未央残瓦永平砖，都与人家作砚田。寻常故物知何阴，名字关心特可怜。  

***龙泉庵听泉***  

寺门亭午殊萧森，龙气所结云为阴。不知泉脉出何处，潭水一碧无古今。人间苦旱仰神意，山根滴雪成甘霖。文鱼五色岂灵种，我来拊槛观浮沈。竹鞭穿地松插天，鳞甲隐现疑可寻。谿风响答万籁合，不雨亦作苍龙吟。此山石奇树尤古，惜少瀑布飞遥岑。寺楼倚山山卧水，遂以众影为幽深。筝琵平日厌繁会，风泉一听生道心。诸天原是空明相，下界谁闻微妙音。  

***顾南雅画黑龙潭唐梅为望坡尚书作***  

崇安县古传红梅，清献手植花仍开。滁州老梅尤可敬，醉翁此地曾觞咏。唐梅种者知何人，俯视宋树皆耳孙。黑龙潭深不可极，前九百载蟠其根。繁苞怒坼大于盏，艳雪一照无黄昏。沙壹浣絮荒江滨，古木曾现苍龙身。梅乎夭矫亦龙化，五朝呵护当有神。尚书昔秉中丞节，岁丰民和政无阙。悬知此树即甘棠，争看穿花飞彩蝶。学士奉使三年还，门墙桃李长追攀。酒酣为公纵奇笔，万里春风回指间。公谓此画世希有，乞君长句君许否。要写平生铁石心，须凭拄地撑天手。野人性僻耽冷花，见此肝肺生杈桠。三千万树香九里，梦踏月明寻钓槎。  

***山阳晚眺***  

天地萧森草木黄，寒山画堞半斜阳。烧余鹿下新樵径，雪后雕盘古战场。何处笛声悲向秀，昔年琴散绝嵇康。英雄竖子纷纷尽，广武原头漫激昂。  

***夜登仙鹤峰闻钟***  

三十六声钟，秋山一万重。月明都化水，云气欲沈松。群籁此时绝，独游谁与从。仙人骖鹤去，手把玉芙蓉。  

***雨后***  

一犁新雨足，众绿共澄鲜。野色低涵树，溪流乱入田。泥香锄菜地，风定网鱼天。更觅幽深处，科头听石泉。  

***王荆公祠***  

治术平生薄汉唐，致君尧舜岂文章。早知红鹤非吾侣，善用青苗即社仓。忧国心惟天可鉴，名山身与世相忘。挟书我爱俞清老，驴背从游几夕阳。  

***过梅岭谒张文献公祠***  

梅鋗战迹已寒灰，翠壁千寻凿险开。蛛网不蒙金鉴录，马嵬争见玉环来。少牢遣祭恩徒重，秋燕缄诗事可哀。荐士谁知心更苦，荔支晚出是奇才。  

***题画***  

遥山开晚晴，空翠来未已。一鸟步斜阳，自饮寒江水。  

***陈文述***  

陈文述，原名文杰，字隽甫，号云伯，又号退庵，钱塘人。嘉庆庚申举人，官全椒知县。有《碧城仙馆诗钞》、《颐道堂集》、《秣陵集》、《西泠怀古集》、《仙咏》、《闺咏》、《碧城诗髓》。  

***南屏吊明兵部尚书张忠烈公墓同舍弟寿苏作***  

甲申以后南都亡，鲁王监国先唐王。钱沈两公已前死，孤臣独有滃洲张。公心奉鲁兼和唐，丹忱耿耿惟高皇。颁诏通使礼所有，隆准支派皆天潢。鲁王兵败入闽境，谁其主者张名振。唐王前死郑帅骄，饩馈惟修寓公敬。公心奉鲁乃和郑，海上联军军势盛。终挟郑师溯江上，一夕烽连京口镇。上游郡县纷来归，控扼江楚横旌旗。王师不来郑不走，孝陵云树生光辉。岂料师熸挂帆去，江督屯兵扼归路。孤军无继士卒散，夜走空山倦徒步。入险出险归天台，妇子感泣父老哀。桑榆末路思再奋，旧时部曲还归来。桂王立滇名更正，监国去号归同姓。郑师取台休士卒，两岛孤悬待天命。滇中既陷蛟龙升，郑帅继死鲁亦甍。从此孤臣更无望，痛哭天地悲山陵。散军归去居悬岙，海上寒潮共悲啸。昔为崖山今首阳，古今忠义同凭吊。夜深故校潜缚公，从容就义全孤忠。门生参军及舟子，感君忠义皆相从。遗诗自爱青山色，思葬于坟岳坟侧。可怜遭际视两公，凭藉无资心更恻。沈公完节金陵城，归骨无地悲同盟。钱公有墓在黄蘖，三忠海上垂其名。我寻公墓南屏下，朱鸟招魂泪盈把。长松风卷怒涛来，仿佛云旗与风马。  

***阿衤盖曲和赵璞函娵隅集中作***  

东寺花幢梵声起，马蹄逸矣平章死。千秋遗恨泣韶颜，一片清泠桥下水。段家九叶擅雄才，亲为梁王百战来。已见红军归蜀道，俄闻玉女降秦台。秦台明月夜当午，烛暗双花闻笑语。苍山岚暖郁朝云，洱海波春蒸暮雨。雨云暮暮复朝朝，翠被浓香梦不消。甲帐健儿横铁笛，丁帘侍女按璚箫。甲帐丁帘行乐地，鱼腹有人传锦字。鸳鸯独宿亦无憀，屏帷春雨悲捐弃。七星关外认归程，旧侣难忘故剑情。孤坐肉屏听铁立，果然小别抵三生。碧鸡金马无传箭，重来祇为新婚恋。方幸蛾眉百岁齐，谁知雀胆中宵变。愿共双飞返故林，夜深苦口说丁宁。可怜儿女更番动，争奈英雄不肯听。来朝闻变惊魂碎，黄泉虽誓身难代。佛塔烟中哭鬼雄，蟂矶心事真无奈。云片波潾吊影孤，雁门梦断泣呜呜。从臣更惜杨渊海，灵草难寻押不芦。西师重袭仍难制，呼救空劳走书币。虎子难堪此日言，狙公应悔当年计。已卜天心眷建康，眼看走死笑梁王。菜坪华岫知何处，春草残墓吊夕阳。玉案山平险难控，花暗银棱亦如梦。南征望重颍川侯，不容故事依唐宋。祇有僧奴志不移，复仇心事讬题诗。至今金齿江山外，尚有乌蛮说绣旗。  

***雨夜题彭甘亭周忠武公墓纪事诗后***  

城头声缓紞紞鼓，楼头响急潺湲雨。秋镫照影读《离骚》，异闻如见周忠武。忠武当年备虎贲，郧襄扼险守荆门。同时功并曹文诏，列镇名齐孙应元。尚书师溃全秦变，青犊西来夜传前。孝宽坚守玉壁城，临淮屡搏中潬战。初陷忻州继代州，一关宁武据山头。烽烟远震阳方口，炮火频燔镇朔楼。筩袖兜鍪集飞矢，关门百战将军死。一有妇女尽英雄，赤熛怒郁屯云紫。张许余威势莫当，贼锋也觉挫踉跄，重兵尚有三重险，诸将宁无半段枪。但使凭城肯持久，都城定为勤王守。三关破竹九门关，可怜绎络降书走。万岁山前野火焚，十三陵树黯秋云。几时石椁滕婴墓，留得青山卞壸坟。百年宰木都成拱，遗民争说将军冢。故垒荒凉箭镞埋，荒祠惨澹弓刀动。墓前环水接灰河，积雨奔腾卷白波。渐见谯山倾石碣，几同滦水啮前和。中夜一峰移突兀，山灵解护将军骨。冠军冢本象祁连，仆射山还摹突厥。始知天意惜忠臣，始识风雷别有神。重勒穹碑蟠赑屃，更开隧道立麒麟。墓门有客曾亲见，传芭再拜牲醪荐。大笔能传河岳心，高文合补英雄传。重读谟觞第二碑，阴风吹雨满灵旗。千秋石马桃花色，锦伞夫人别有祠。  

***金陵杂感***  

往事分明记蒋州，江山如画赋重游。坐来士女青绫障，换到仙人紫绮裘。春雨阑珊频对酒，夕阳凝望一登楼。间情消尽归心动，不赋惊鸿赋野鸥。  

过眼风花春梦婆，此情何止感东坡。残山剩水吟难了，乳燕雏莺嫁已多。有客骖鸾间著录，几家行马鸟鸣珂。祇应贳醉长干里，东下江流送逝波。  

***陆继辂***  

陆继辂，字祁孙，一字修平，阳湖人。嘉庆庚申举人，官贵溪知县。有《崇百药斋诗集》。  

***简刘泗州次前韵***  

芳草间庭镇掩门，乍看颜色玉同温。文因君赏思传世，病有人知似受恩。酒未临歧先化泪，刀从断水不留痕。故人五字魂消极，盼杀招凉共一尊。  

***得董校理书却寄***  

今我不乐思旧游，故人衣袂如浮丘。梦中仿佛见图画，晓日正照铜龙楼。楼头双成最伤别，一雁翩然下天末。雏鸾幺凤飞入云，惜我幽居抱仙骨。秋虫促织禽催耕，世间何物堪虚生。玉虬未奉行雨敕，迎风化作双娉婷。一徵璇宫佐织女，一留寒闺宵顾杵。莫言缣素不相如，万缕从看两心苦。鹊尾自短银河长，欲往从之渡无梁。珠帘詄荡开天阊，云軿间关低复昂。巢湖之水秋汪洋，倒影飘落湖中央。湖中有鸟名鸳鸯，锦翼虽倦成文章。待君筑室笠泽旁，我持作贽登君堂。  

***为蔡四题画***  

何人花外叱乌犍，珍重江南二月天。触我归心留不住，一犁春雨画中田。  

***重阅王卫辉诗有感***  

漫说书生文福齐，岂知仍是忆云泥。欢筵泪洒弹筝后，病榻心飞落日西。楚帐何人当侧盾，吴江快意试然犀。由来枕上游仙近，悔共刘郎听晓鸡。  

愈湜题门三度看，从知在郡重孤寒。戴头太尉锄强易，露齿欧阳息谤难。此日尚惊诗胆放，急装谁信宦情阑。因君并忆吹香阁，折到花南第几栏。  

***闻雁呈刘眉生廉访***  

春风送汝称归心，怪汝仍流激楚音。此去稻粱江上少，共怜岁月客中深。天涯旧侣无来信，日暮空庭又薄阴。见说神丹河可塞，刀圭先拟试黄金。  

***张主簿为邓孝廉作南村耦耕图***  

邓生家贫一亩无，奢愿欲作耕田夫。可怜怀此不得遂，道逢黄犊生嗟吁。张生掀髯易易耳，我为卿作耕田图。一人驱牛肩荷锄，一人侧笠相招呼。平畴雨过绿如许，快意指点夸膏腴。山环水抱露茅屋，画所未及窥徐徐。山妻日织一疋市，儿子夜读百篇书。齑瓶纵横杂酒甓，貍奴跳跃惊疲驴。岂惟幽栖足忘世，埋骨亦胜陶家垆。君不见浮生幻境何不有，各以意造供嬉娱。华严楼阁弹指现，矧此片壤诚区区。又不见吾家靃庄风景殊，十年读书空踟蹰。圭田已断先世禄，老屋尚属他人居。邓生与我差贤愚，何修便许游华胥。诗成不觉成轩渠，送尔刺促登徵车。  

***辑江北艺文志成题后并寄邓博士***  

《艺文》十卷订初成，百感苍茫赴短檠。放眼略消穷士恨，惊心乍见故人名。刚柔分日摧华发，雅颂千秋有正声。莫笑书生生太晚，镇邀江戴话严更。  

***送尚斋太守归省***  

病榻闻君来，云将别我去。君行亦非远，我疾苦未愈。心学岂易言，人事矧多牾。区区方寸地，百忧日盘据。大声乍一惊，涣汗忽如注。火焚陆浑山，城绝堇父布。引醉甫成寐，入梦更多怖。寡言守今律，苦吟悔前误。默然视移阴，囏哉起沈痼。  

宦成归故里，慈母喜不胜。曾闻吏尤俗，未觉面可憎。为儿检行箧，信儿守家声。质业集子弟，话旧邀亲朋。朝眠日三竿，夜坐月半庭。荣荣容谷兰，飘飘大海萍。何日尘埃中，复此怀抱倾。方期壹哀乐，双泪忽已零。  

知音求不易，况乃求知心。遇君冠盖场，萧然若山林。唯诺习良易，直谅意所钦。恒言出肺腑，片语成规箴。十年互相资，交深学亦深。因君返初服，益自悲尘襟。愿趁下水船，集此焚巢禽。巢禽归不得，且当归故岑。  

清时易为吏，无事待兴革。书生没世名，终当讬楮墨。洋洋典谟文，煌煌尧禹迹。制器不能铭，德功亦沈寂。君今归杜门，经训日有获。我行抗黄尘，解悟恐非昔。窃誉未可期，违才良自惜。傥君假一椽，为君校图籍。  

***崔旭***  

崔旭，字晓林，号念堂，庆云人。嘉庆庚申举人，官蒲县知县。有《念堂诗钞》。  

***旅夜***  

老屋一镫昏，荒山尚有村。风寒貍上壁，月黑虎蹲门。伴坐惟炉火，舒怀仗酒樽。醉眠忘路远，归梦不堪论。  

***过袁家庄旧居***  

廿载曾居此，林塘尚有情。钓游思往事，去住笑浮生。老树门多改，荒渠草渐平。村鸡烟舍外，犹是昔年声。  

***秋夜***  

垂垂镫焰冷，铃柝促人眠。雁叫有霜夜，星明无月天。青门逢壮志，白社换流年。枕畔抛书后，鸡声梦著鞭。  

***过船山师故居***  

此是频游处，重经步为迟。过门非旧主，传世只遗诗。恍惚仙山约，悲凉国士知。孤寒犹故我，忍泪立多时。  

***题梅树君竹楼编诗图***  

我生有癖爱钞诗，残编败壁搜无遗。沽上梅三更好事，口吟手写不知疲。大张铁网操选政，不但心专气亦横。编罢邑人编郡人，我如六国遭兼并。更画欲起竹间楼，著君编诗坐上头。牙签错落排甲乙，清风入户吟声幽。此楼从君意中有，此编傥传千载后。后人见诗如见楼，诗卷长留楼不朽。君不见宋相寇公国号莱，官居鼎鼐无楼台。万事不如编诗好，何日我歌归去来。  

***狄觐光***  

狄觐光，字筑坪，贵筑人。嘉庆庚申举人，官宣化知县。有《秋客百咏》、《燕黔诗钞》。  

***三月***  

雪意作春阴，黄云四望沈。关山孤剑气，风雨落花心。野色团荒戍，边声到素琴。燕然宜泐句，片石暮烟深。  

***春日赴独石口作***  

沙卷黄云赴朔边，冰开已过好春天。地犹残雪空三月，人与落花又一年。村户旧巢迟燕到，关山新草尽驼眠。入都多少间儿女，指点风光笑欲颠。  

***春阴***  

春阴似人意，醉梦两无著。微雨暮阑干，海棠开又落。  

***金衍宗***  

金衍宗，字维翰，号岱峰，秀水人。嘉庆庚申举人，官温州教授。有《思贻堂诗集》。  

***燕子楼***  

尚书镇彭城，军民乐康阜。推官辟昌黎，文章重山斗。李藩许孟容，幕府相左右。治法与征谋，所赖出众手。惟公能好贤，好贤诚何负。后堂列丝竹，下陈充箕帚。旦夕归山丘，歌舞属谁某。何图一蛾眉，乃与争不朽。楼居十一年，箧衍三百首。偶感舍人诗，从容用自剖。恐以是累公，不然从死久。益公尚书名，乐道在人口。呜呼关诚贤，匪直节不苟。古者儿女情，义勿取太厚。内人皆失声，旷礼执其咎。诵关之所言，识不敬姜后。至今一角楼，永为燕子有。丈夫志千秋，登斯得无忸。白杨祇作薪，红粉孰与寿。大义知废兴，古墓王陵母。  

***木瓜***  

梨一益百损，楙一损百益。所以古之人，投之俾有获。苞苴之礼行，岂曰报可责。幡幡者惟瓠，戋戋者有帛。承筐亦几何，要在情不隔。能令受者心，生死感其德。琼琚于木瓜，奚啻过十百。敢曰报礼然，期以身许国。聊比玉之华，贡此一心赤。  

万物无贵贱，见用则皆珍。一物適一用，致用则在人。望梅可蠲渴，呼楙能缓筋。格物俱其理，取效疑于神。物理有相感，何况人心真。  

***宋胡忠简遗像砚歌和警石***  

李纲赵鼎弃如遗，两宫北狩无还期。不知父兄但知母，桧也和议逢其私。惟时诏谕正通使，公切忠愤形乎词。想当草疏砚在侧，血泪濡墨挥淋漓。能如公言斩伦桧，同仇大义敷天知。小朝廷甘作臣妾，虽蹈东海夫何辞。一封朝奏夕万里，砚亦漂转天之涯。玉堂花砖恍梦寐，孤臣九死惟汝随。公之心肠本铁石，间情偶赋何瑕疵。沧江外卧岁云晚，倔强犹昔霜盈髭。侍郎砚背貌公像，千秋面目无磷淄。呜呼老秦既死奸，党逐曷不赐环徒。量移金瓯破碎剩，一角六经勒石空。昭垂思陵工书善，品砚惟于忠佞迷。妍媸虽然薰获不同器，我于伦也重嗟咨。十年五使数往返，宛转虎口濒艰危。显仁之返亦其力，局中心苦局外訾。始拘继胁卒乃殉，庶与皓弁无差池。公时在谴盛酬唱，定亦心折垂涕洟。狎邪市井语太激，讵料抗节终如斯。此如欧公斥司谏，高亦君子非等夷。吾侪论世贵平恕，因赋公砚兼及之。  

***晋永嘉砖砚歌***  

玉马出地苍鹅飞，侍中碧血溅龙衣。豆田天子更何在，铜驼荆棘埋烟霏。永嘉略比唐天祐，无主犹承正朔旧。中原鼎沸神州沈，一角菁山为谁守。居民晓起争汲泉，辘轳井眉双瓶悬。银床金榦杳莫问，昆明劫灰余此砖。铜雀砚材世所艳，字体锺王况不欠。赏奇须待博物才，临平石鼓丰城剑。董郎贻我径尺琼，墨海聊作良田耕。断纹似具鸲鹆眼，新亭涕泪含晶莹。君不见排墙下有王夷甫，运甓陶公亦徒苦。笑渠消受石三灾，何如化作刘伶坟上土。  

***唐景龙观钟铭拓本***  

天堂神宫拜图册，铜匦金轮置庭室。阿师血像高百寻，未有淫昏不佞佛。斗南一人忠回天，鹉翼双垂幸未折。乐章旋奏桑条韦，晨牝当阳甘覆辙。猖狂但乞二氏灵，慧范崇恩并加秩。帝后争营佛寺新，观亦落成景龙日。莲台璎珞月双圆，椒殿衣裙云五色。至尊惨继东宫戕，仙佛几曾裨毫末。景云反正由平王，冥助何关法善术。金仙玉真秾如华，两两黄紽改妆抹。铸钟作铭帝观书，楷法犹徒八分出。铭辞骈俪踵齐梁，起草知经谁手笔。得无昭容秤量余，鬼蜮风流巧涂泽。佛耶仙耶安可诬，地狱正为是人设。  

***周樨舟郡参寄示龙眠策杖图属题***  

我昔策杖云龙山，大河西流奔流湾。山人与鹤去不返，孤亭耸立霄汉间。迩来廿载困匏系，坐卧四壁林岚环。洞天福地夹左右，时有灵气通往还。前年蜡屐浮玉顶，老篯矍铄偕跻攀。去秋诗来遽怛化，定复采药栖仙寰。洞霄咫尺快独往，回风似引离孱颜。招游昨喜东道主，许吸灵秀砭疏顽。篮舆先度九折岭，屈曲九琐开双镮。{尔}云上抚天柱背，讲堂筑谷荒榛菅。洞门朿炬贾勇进，衫袖翠滴莓苔斑。瓣香流连一庵地，想乐吏隐愁时艰。夜分月出万竹杪，倦听捣药禽<口官><口官>。尘心难条兴尽返，老恋鸡肋甘嘲讪。故人寄示旧游处，龙眠山色浮烟鬟。灊峰百丈指顾近，练潭秋水鸣琤潺。羡君捧檄恣登览，腰脚何虑中年孱。青鞋布袜饭颗瘦，健笔欲破诗人慳。伯时山庄图傥在，画手自昔超荆关。文游台倾石刻杳，谪仙谁访蓉城班。红心驿前几行役，拂衣仍乐江湖间。留题同感泥雪迹，壮观差胜参军蛮。  

***扬州怀古和倚吟***  

形胜江淮控此方，芜城一赋容心伤。滥觞自是来岷峤，重甗缘何号蜀冈。忽报琼花江国艳，遂通红粟汴河长。牙樯锦缆烟消尽，赢得雷塘作北邙。  

***将客徐州同人钱别别后寄谢***  

劝尽离觞赋北征，难将潭水抵深情。平生汗漫常千里，此日凄凉是独行。啼鴂声中芳草歇，落梅风里片帆轻。故人傥有书相慰，休袭文家贺水名。  

***登黄楼简缪澄香太守***  

一角危楼耸霸都，登临风月未全殊。笛声宾客知谁擅，菜色淮徐喜渐苏。槛外古怀追楚汉，尊前乡梦越江湖。何当策杖云龙顶，俯看河流绕郭趋。  

***梦从军作***  

据鞍草檄秃千毫，万帐无声北斗高。请为将军窥敌垒，雪中跃马夜横刀。  

***梅溪以吴门崇真宫宋徽宗赐道士项举之诏墨刻属题***  

上清宝箓乞长生，弓剑谁攀五国城。一诏轮台终自悔，至今人颂武皇明。  

***严可均***  

严可均，字景文，号铁桥，乌程人。嘉庆庚申举人，官建德教谕。有《铁桥漫稿》。  

***杨周二子墓下作寄怀王山人***  

侵晨携斗酒，流眺城南隅。碧波带长麓，寒光清有余。群鸦一以噪，累累多丘墟。念彼地下人，生前良我徒。杨子雕龙手，周生野鹤如。飘飘两词客，长伴孙太初。流行随大化，一去无贤愚。寥寥四五子，后死尔与余。感此一相酹，沈吟立斯须。  

***邯郸行***  

于役太行乐，茫茫吊全赵。柳外波涛漳水声，云中车马邯郸道。邯郸侠客少年场，畴昔豪华不可当。斗鸡走马香尘下，执戟呜珂玉殿旁。赵王宫阙青冥里，平原第宅连云起。雕阑十百倚华妆，上客三千蹑珠履。鸣钟擫瑟夜沈沈，倒海移山意气深。一笑还酬双白璧，片言立取万黄金。龙蛇交战风尘黑，合从分符驰九国。华屋谈兵虎豹韬，清霜放马金银碛。已闻大将叩阙中，更起长城横代北。一朝事去等飞埃，富贵雄豪不再来。春风苔绣廉颇甲，夜月樵歌主父台。食客游魂鸟兽散，锐卒千群鬼火战。朽札虚称天帝觞，耕夫屡拾长平箭。沈吟往事总堪嗟，战地风沙落日余。照眉池竭胭脂水，讲武坛开白骨花。花开花落漳河口，邯郸女儿劝客酒。醉歌一曲邯郸行，道上行人尽回首。  

***舟行赣江半月度彭蠡望见匡庐作***  

浟浟湖汉水，我行多滞淫。忽见庐山面，遐思洞壑深。断虹收宿雨，飞瀑界秋林。击节自高咏，匡君知此心。  

***寄星峤***  

蜀道青天万里行，栈花峡草听猿声。乡心寄与峨眉雪，应作春流过石城。  

***簰洲***  

扁舟尽日对清虚，行过簰洲画不如。江水西流月东出，照人残梦落嘉鱼。  

***赵席珍***  

赵席珍，字响泉，晚号蜨叟，合肥人。嘉庆庚申举人，官旌德教谕。有《寥天一室诗集》。  

***倚阑有思***  

云脚阴阴欲暮天，倚阑何事意缠绵。最怜芒屦穿空翠，无复茶香瀁午烟。红豆已生微雨后，绿笺犹帖小窗前。丁宁记取归来路，月在新秋第一圆。  

***花朝携酒游愒梓山示侍者***  

又见梨花月二分，风光老送杜司勋。他年与汝逃禅去，一钵清泉一笠云。  

***杨先铎***  

杨先铎，字声父，一字木庵，湘阴人。嘉庆庚申举人，官桃源教谕。有《醒斋诗草》。  

***適情***  

岂不居湫隘，游心太古还。世情看落叶，诗境在秋山。坐约松阴护，行随鹤影间。红尘车马迹，不到白云关。  

***春尽***  

艳阳天气近黄昏，芳草萋萋绿到门。雏燕习飞残雨径，乳鸠归哺夕阳村。风吹柳絮黏衣桁，蝶抱桐花落酒樽。独坐芸窗谁是伴，坐看新竹倚云根。  

***盛大士***  

盛大士，字子履，号逸云，又号兰畦道人，镇洋人。嘉庆庚申举人，官山阳教谕。有《蕴愫阁诗集》。  

***顾南雅侍读画兰歌***  

湘江帝子弹瑶琴，恍惚神游众香国。画手东吴擅顾雍，妙写兰心与兰南。仙姿亭亭俗艳空，有意无意天然工。真珠帘卷玉钩堕，千花一笑羞群红。嫩芽细拨银钩小，麝墨螺烟自萦绕。映带争看取势妍，纵横会得忘言巧。翻思昨夜醉停樽，露台独立吟黄昏。翩其仙袂御风去，花气为我留诗魂。画兰人本兰台史，品格幽兰足相拟。滇池草色绿蘼芜，远驾星轺采芳芷。秋江梦君水一方，碧城杳霭云苍茫。嫣然花容隔香雾，爱而不见心徬徨。燕台高吟夕阳暮，间情别有沧洲趣。君还翰墨兴飞腾，我已容华回非故。惠我清风拂素笺，蘅皋幽思倩君传。好与美人搴作佩，墨华如醉泼湘烟。  

***梅成栋***  

梅成栋，字树君，号吟斋，天津人。嘉庆庚申举人，官永平训导。有《树君诗钞》。  

***津门诗钞辑成题以长句***  

鼠啮蟫穿二百年，搜求遗草出尘烟。题名不必登科录，小传如标独行篇。前辈有灵来纸上，旧交无数晤镫前。寒窗料理间中业，聊结枌榆翰墨缘。  

敢云此卷少遗珠，闻见非多愧小儒。略为诗人传梗概，忍令古本尽荒芜。海滨耆宿伤存殁，沽上风流半有无。漫道渔洋常感旧，词坛振臂望同扶。  

***答崔时林孝廉见寄***  

天末飞来一卷诗，开缄正值菊香时。名心未冷情何远，苦语能工境可知。沽上烟花三月别，棣城风雨十年思。崔群兄弟今坡颍，好待同来话玉卮。  

***入秋以来先后得崔念堂汤菊人来书赋诗答之***  

黄叶敲门霜绕庐，西风吹到故人书。一年离绪秋尤苦，四海知交老渐疏。贫对青山空入画，别添华发又盈梳。不缘良友相垂念，谁向榆关问索居。  

***陆学钦***  

陆学钦，字子若，太仓人。嘉庆庚申举人。有《蕴真居诗集》。  

***李香君小像***  

一腔恨血歕桃花，点染生绡妙笔夸。为问元规尘十丈，携将此扇可能遮。  

丰姿寒玉自棱棱，阮老田郎唤不应。笑杀孟津王学士，乌丝细楷写春镫。  

***张注我***  

张注我，字我经，号舸园，昆明人。嘉庆庚申举人。有《雪笠山房剩稿》。  

***载酒访海淀莽半峰***  

未遂还山计，聊携问字樽。舟穿岩下石，犬吠水边村。密竹斜通路，深花半掩门。几年濠上意，舍此复谁论。  

***访正照上人***  

几年伤远别，今日访吾师。入谷闻钟早，穿林到寺迟。燕巢新构殿，云护旧编篱。采药归应晚，瓶花落砚池。  

***彭蕙支***  

彭蕙支，字田桥，丹棱人。嘉庆庚申举人。  

***栈行***  

峻陂严关气象尊，崎岖已历几朝昏。鸟音迎客通乡语，山势随人入店门。倚剑只堪防暴客，衔杯且复觅吟魂。更听仆辈围炉坐，又说前途万灶屯。  
