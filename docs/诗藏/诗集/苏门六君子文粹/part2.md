---
title: 第2部分
index: true
icon: editor
order: 2
category:
  - 诗藏
  - 诗集
  - 苏门六君子文粹
tag:
  - 钦定四库全书
  - 集部八
  - 总集类
  - 张耒
  - 宋
---

## 苏门六君子文粹卷三十九  

豫章文粹三　　　　　宋　黄庭坚　撰记  

仁宗皇帝御书记  

臣某元祐中待罪太史氏窃观金匮石室之书论载仁宗皇帝在位四十有二年幼少遂生至于耆老安乐田里不忧不惧百姓皆如刍狗无谢生之心又言上天徳纯粹无声色畋游之好平居时御笔墨尤喜飞白书一书之成左右扶侍争先乞去稍稍散落人间庆云景星光被万物士大夫家或得只字片纸相与传玩比于河图洛书敬爱所在如临父母此岂与周人思召伯爱其甘棠同年而语哉恭惟昭陵复土垂四十年至今父老言之未尝不陨涕后生闻説前朝事无不踊跃恨不身当其时呜呼可谓有徳君子者耶窃尝深求太平之原而仁祖在位时未尝出竒变古垂衣拱手以天下之公是非进退大臣而百官修职四夷承风臣亦不能识其所以然故秘阁挍理臣张公裕所藏书其子臣浩以示臣臣冐昧论著如此誉天地之髙厚賛日月之光华臣自知其不能也  

伯夷叔齐庙记  

伯夷叔齐墓在河东蒲坂雷首之阳见于水经地志可考不妄其即墓为庙则不知所始以二子之贤意其为唐晋之典祀也旧矣元祐六年予同年进士临淄王辟之为河东县政成乃用四年九月大享赦书以公钱七万及废彻淫祠之屋作新庙凡三十有二楹贵徳尚贤闻者兴起貌象祠器皆中法程某月某甲子有事于庙乃相与谋记岁月乞文于豫章黄庭坚谨按伯夷叔齐孤竹君之二子逃其国而不有者也予尝求其説伯夷之不得立也其宗与国人必有不説者矣叔齐之立也其宗与国人必有不説者矣于是时纣又在上虐用诸侯则二子之去亦以避纣耶二子虽去其国其社稷必血食如初也虽不经见以曹子臧吴季札之传考之意其若是也故孔子以为不降其志不辱其身身中清废中权求仁而得仁又何怨又曰齐景公有马千驷死之日民无徳而称焉伯夷叔齐饿于首阳之下民到于今称之孟子以为非其君不事非其民不使不立于恶人之朝不与恶人言故闻伯夷之风者顽夫亷懦夫有立志此则二子之行也至于谏武王不用去而饿死则予疑之阳夏谢景平曰二子之事凡孔子孟子之所不言可无信也其初葢出庄周空言无事实其后司马迁作史记列传韩愈作颂事传三人而空言成实若三家之学皆有罪于圣人者也徒以文章擅天下学者又弗深考故从而信之以予观谢氏之论可谓笃信好学者矣然可为智者道也予观今之为吏愒日玩岁及为政者鲜矣政且不举又何暇于教民今河东为县吏治肤敏政成而举典祀教民可谓知本矣故乐为之书并书予所闻二子事以告来者  

阆州整暇堂记  

无事而使物物得其所可以折千里之冲之谓整有事而以逸待劳以实击虚彼不足而我有余之谓暇夫不素备而应仓卒可以徼幸于无患其颠沛狼戾者十常八九也岂惟人事哉天之于物疾风震雷伏于土中者皆萌动然后阜蕃而成夏落其实而枯其枝然后闭塞而成冬夫惟整故能暇上天之道也昔者晋栾鍼使于楚楚执政问晋国之勇对曰好以众整又问如何曰好以暇虽晋楚争盟务以辞相胜充其情楚岂能与中国抗衡哉今之郡守古诸侯也提千里之兵以守关要平居燕安拙者奉三尺而有余至于仓卒变故巧者应事机而不足此惟不知素整暇故也荥阳鲁侯仲修仁宗时御史中丞鲁公家也儒素有风力其家法存焉为阆中太守知学问为治民之源知恭俭为劝学之路先本而后末右经而左律在官二年内明而外肃吏畏而民服乃作堂以燕乐之表里江山不知风雨于以燕御賔客讲问阙遗沈沈翼翼千里之观也堂成而鲁侯甚爱之问名于江南黄某某曰若鲁侯可谓能整能暇矣故名之曰整暇所以美其成功而劝其未至也诗曰迨天之未隂雨彻彼桑土绸缪牖户今此下民或敢侮予可谓能整矣又曰来归自镐我行永久饮御诸友包鼈脍鲤侯谁在矣张仲孝友可谓能暇矣前所叙説以告后人后所赋诗以为鲁侯寿故并记之  

大雅堂记  

丹棱杨素翁英伟人也其在州闾郷党有侠气不少假借人然以礼义不以财力称长雄也闻余欲尽书杜子美西川防峡诸诗刻石藏蜀中好文喜事之家素翁粲然向余请从事焉又欲作髙屋广楹庥此石因请名焉余名之曰大雅堂而告之曰由杜子美以来四百余年斯文委地文章之士随世而能杰出时辈未有升子美之堂者况室家之好耶余尝欲随欣然防意处笺以数语终以汨没世俗初不暇给虽然子美诗妙处乃在无意于文夫无意而意己至非广之以国风雅颂深之以离骚九歌安能咀嚼其意味闯然入其门耶故使后生辈自求之则得之深矣使后之登大雅堂者能以余说而求之则思过半矣彼喜穿凿者弃其大防取其发兴于所遇林泉人物草木鱼虫以为物物皆有所托如世间商度隐语者则子美之诗委地矣素翁可并刻此于大雅堂中后生可畏安知无涣然氷释于斯文者乎元符三年九月涪翁书  

资深堂记  

孟子曰君子深造之以道欲自得之也见异端而不能弗畔居之不安也趋下流而失其本资之不深也今夫水决之东则东流决之西则西流背原而徃矣左之右之而常逄其原亦必有道矣夫教者欲速效而不使人自得之学者欲速化而不求自得之盖孟子之罪人也  

贤乐堂记  

待外物而适者未得之忧人之先之也既得之忧人之夺之也故虽有荣观得之亦忧失之亦忧无时而乐也自适其适者无累于物物之去来未尝不乐也故古之人观乎傥来若寄于我如浮云之外物亦正其名曰贤者而后乐此不贤者虽有此不乐也  

养正堂记  

在易之頥正吉养正则吉也齐王之子亦人子也居富贵之养而气体与人殊况能自求其心居天下之广居则其所养宜何如呼于垤泽之门者非宋君也而声似之以其居相似也其居与古人相似而病不及古人吾则不信也夫惟不言不笑不取是非物之情飘风暴雨天地不能持久也未同而言胁肩謟笑苟可以得车所治每下而不耻者吾不知也至于时然后言乐然后笑义然后取彼其中必有以信之诗云鼓钟于宫声闻于外矣夫事其事而小大得情语黙当物斋心服形于宫庭屋漏之间而民气和于耕桑陇畆之上彼其于性命之情必有不蕲于规矩准绳而正者焉  

瑞芝亭记  

窃怪汉世既嘉尚芝草而两汉循吏之传未有闻焉何也岂其所居民得其职所去民思其功生则羽仪于朝没则蒸尝于社则是民之凤凰麒麟醴泉芝草也耶抑使民田畆有禾黍则不必芝草生户庭使民伏腊有鸡豚则不必麟鳯在郊黠吏不舞文则不必虎皆渡河里胥不追扰则不必蝗不入境此其见效优于空文也耶昔黄覇引上计吏问兴化之条有鹖雀来自京兆舎中飞集丞相府上覇以为皇天降下神雀欲图上奏京兆尹张敞言郡国计吏窃笑丞相之仁厚智畧有余而微信竒怪也恐丞相兴化之条或长诈伪以败风俗天子嘉纳焉刘昆为江陵令连年火灾昆辄向火叩头多能反风降雨迁洪农太守驿道多虎崤渑不通昆为政三年虎负子渡河乃召入为光禄勲诏问昆江陵反风灭火洪农虎北渡河行何徳政而致是对曰偶然耳左右皆笑其质帝叹曰乃是长者之言由是观之张敞之笃论世祖之知言建成之文不如光禄之质也  

南园记  

以道观分于崭岩之上则独居而乐以身观国于蓬荜之间则独思而忧  

松菊亭记  

期于名者入朝期于利者适市期于道者何之哉反诸身而已矣钟鼓管以饰喜鈇钺干戈以饰怒山川松菊以饰燕闲者哉贵者知轩冕不可守而有收其余日以就闲者矣富者知金玉之不可守而有收其余力以就闲者矣  

书  

上苏子瞻书  

心亲则千里晤对情异则连屋不相徃来是理之必然者也  

答何静翁书  

江出汶山水力才能滥觞沟渠所并大川三百小川三千然后徃而与洞庭彭蠡同波下而与南溟北海同味今足下之学诚汶山有源之水也大川三百足下其求之师小川三千足下其求之友  

与唐坦之书  

行之而心中自以为宜推之于人而人以为宜则是义也有人亦若是无人亦若是正信调直终不覆藏则是乐也临财无苟得临难无苟免古人之义也君子坦荡荡古人之乐义也  

杂著书记  

觉民对问  

弟仲堪温恭而文好学之义方爱日而未倦也某字之觉民觉民曰愿遂闻之应之曰自胜之谓强能任之谓堪聪莫宜于反听明莫宜于内视强莫宜于自胜古之人能披折万物独见本真能自胜已然后有形有物皆为服役故其自任曰吾天民之先觉者也吾将以此道觉斯民也古之人未闻此道则发愤而忘食闻之则乐以防忧守之则不知老之将至觉民曰我始于何治而可以比于先民之觉问之曰若善琴何自而手与弦俱和曰心和而已若善篆何自而手与笔俱正曰心正而已曰然则求自比于先民之觉独不始于治心乎觉民曰诗云思无邪思马思徂其斯之谓欤曰然遂书而赠之  

与王立之  

木之能茂其枝叶者以其根定也水之能鉴万物者以其尘定也故曰能定然后能应  

书幽芳亭  

士之才徳盖一国则曰国士女之色盖一国则曰国色兰之香盖一国则曰国香  

书晋世家后  

以富贵有人易以贫贱有人难夫晋文公出走周流天下穷矣贫矣贱矣而介子推不去有以有之也反国有万乘而介子推去之无以有之也能其难不能其易此文公所以不王也晋文公反国介子推不肯受赏自为诗曰有龙于飞周遍天下五蛇从之为之丞辅龙反其郷得其处所四蛇从之得其雨露一蛇羞之槁死于中野悬书公门而伏于山下文公闻之曰嘻是之推也辟舍变服令国中曰有能得介子推者爵上卿田百万或遇之山中负斧葢簦问焉曰请问介子推安在曰夫子推苟不欲见而欲隐吾独焉知之遂背而行终身不见人心之不同岂不甚哉今世之逐利者蚤朝晏退焦唇干嗌日夜思之犹未之能得今得之而务疾逃之介子推之离俗逺矣黄庭坚曰晋文公能其难不能其易何也困穷则士能其难安乐则士辞其易故也介子推岂故得之而务疾逃之必有谓者耶  

书萍郷县璧  

天子使县令宰百里固欲安乐之岂使操三尺法而与子弟讐敌哉昔汉宣帝患北海多盗贼起龚遂为太守及入见见其老而悔之遂进而问曰北海之盗陛下将胜之耶将安之耶然后宣帝喜见于色曰张官置吏固欲安之也余尝许以为天下长者也夫猛则玉石俱焚寛则公私皆废吾不猛不寛惟其是而已矣  

跋防蕃王太尉书  

物固不一能士固不一节郦寄卖友而存君亲君子以为可  

跋奚移文  

尧牵羊而舜鞭之羊不得食尧舜俱疲百羊在谷牧一童子草露晞而出草露湿而归不亡一羊任其指防故曰使人也器之物有所不可则亦有所宜警夜偷者不以马司昼漏者不以鸡准绳规矩异用殊施天倾西北地缺东南尺有所不逮寸有所覃子不通之则屦不可运土篑不可当履坐而睨之小大俱废子如通之则瞽者之耳聋者之目絶利一源收功十百事固有精于一则尽善徧用智则无功有所不能乃有所大能焉  

跋韩退之送穷文  

送穷文盖出于扬子云逐贫赋制度始终极相似而逐贫文类俳至退之亦谐戱而语稍庄文彩过逐贫矣大防拟前人文章如子云解嘲拟东方答客难退之进学解拟子云解嘲柳子厚晋问拟枚乘七发皆文章之美也至于追琢前人不能出其范围虽班孟坚之賔戱崔伯庭之达防蔡伯喈之释诲仅可观焉况下者乎  

祭韩康公文  

明珠白璧不言而出九重之渊天球河图不卜而为万乘之器  

休亭赋  

众人休乎得所欲士休乎成名君子休乎命至人休乎物莫之撄  

江西道院赋  

风行于上而水波此天下之至文仁形于心而民服此天下之善化岂可为多令而病民慢自设险而病民诈耶九转丹砂铸铁成金两汉循吏铸顽成仁我简静则民肃我平易则民亲  

刘明仲墨竹赋  

阳虎有若之似夫子市人识之顔囘之具体门人不知  

切偲斋铭  

思而不学无所于觉故谓之殆学而不思萑苇不治故谓之罔切切偲偲相劝以两  

殖斋铭  

以心为田我耒耜之慈祥弟友种而茂之忠信不贪苗而立之敦厚恭敬水而耰之师友琢磨耔而薅之先王之言又时雨之仁义有年左右取之相彼寒窭我则与之  

所性斋铭  

道行不加穷处不病此之谓性由思入睿由睿入觉此之谓学性则圣质学则圣功谓予不能倒戈自攻天下求师四海取友道立徳尊宗吾性有  

正堂铭  

畏首畏尾不自尊巳牵于势放于利虐鳏寡以奉髙明是谓不平忠不足而诈有余躬不行而责从令是谓不正夫平者如执权衡以司重轻如天四时不言自行夫正者渴饮而饥食冬裘而夏葛喜怒予夺由巳而不由物故行天下而不屈  

养浩堂铭  

心者气之君气者心之将君之所忾将应如响心渊如渊气得其养夫惟气之为物忧则焦然怒则勃然羞则戁然惧则瞿然劳则单然饥则瘁然酌其有余不足而用其中尔乃浩然  

养源堂铭  

江出汶山其才滥觞其浸荆楚匪舟不航非以有源而受下流多故耶行潦之委盈沟溢壑少焉雨止立观其涸故曰必清其源源清则流洁必深其源源深则流长是故有令徳者百世不亡  

自冩真賛  

饮不过一瓢食不过一箪田夫亦不改其乐而夫子乃谓之能贤何也顔渊当首出万物而奉以四海九州而享之若是故曰人不堪其忧  

## 苏门六君子文粹卷四十  

豫章文粹三　　　　　宋　黄庭坚　撰题跋  

书陶渊明责子诗后【`新添`】  

观渊明之诗想见其人岂弟慈祥戱谑可观也俗人便谓渊明诸子皆不肖而渊明愁叹见于诗可谓痴人前不得说梦也  

书赠韩琼秀才【`新添`】  

读书欲精不欲博用心欲纯不欲杂读书务博常不尽意用心不纯讫无全功治经之法不独玩其文章谈说义礼而己一言一句皆以养心治性事亲处兄弟之间接物在朋友之际得失忧乐皆考之于书然后尝古人之糟粕而知味矣读史之法考当世之盛衰与君臣之离合在朝之士观其见危之大节在野之士观其奉身之大义以其日力之余玩其华藻以此心术作为文章无不如意何况翰墨与世俗之事哉  

书王荆公骑驴图【`新添`】  

荆公晚年删定字说出入百家语简而意深常自以为平生精力尽于此书好书者从之请问口讲手画终席或至千余字金华俞紫琳清老尝冠秃巾衣扫塔服抱字说追逐荆公之驴徃来法云定林过八功徳水逍遥洊亭之上龙眠李伯时曰此胜事不可以无传也  

书刘壮舆漫浪图【`新添`】  

子刘子读书数千卷无不贯穿能不以博为美而讨求其言之从来不可谓漫未见古人如将不得见既见古人曰吾未能如古人也不可谓浪年未四十而其学日夜进不可谓翁  

题李太白诗草后【`新添`】  

余评太白诗如黄帝张乐于洞庭之野无首无尾不主故常非墨工椠人所可拟议吾友黄介读李杜优劣论曰论文政不当如此余以为知言及观其藁书大类其诗弥使人逺想慨然白在开元至徳间不以能书传今其行草殊不减古人盖所谓不烦绳削而自合者  

题元圣庚清水岩记【`新添`】  

彼险而我易则傅说熈然于版筑之间无骜世不顾之讥彼易而我险则虞芮二子释然于岐山之下得迁善不争之美由是观之险易之实在人心不在山川夫竒与常相倚也险与易相乘也古之人正心诚意而游于万物之表故六经我之陈迹也山林冠冕吾又何择焉因圣庚论好竒履险故发予之狂言  

题李汉举墨竹【`新添`】  

如虫蚀木偶尔成文吾观古人绘事妙处类多如此所以轮扁斵车不能以教其子近世崔白笔墨几到古人不用心处世人雷同赏之但恐白未肯耳比来作文章无出无咎之右者便是窥见古人妙斵试以此示无咎  

跋法帖【`新添`】  

此字与东方朔画賛相似而子瞻谓画賛亦非右军书人间爱憎常自不合如退之柳子厚论鹖冠子可知也  

跋洪驹父诸家书【`新添`】  

唐太宗英睿不羣所学辄便过人计神尧初定四海太宗年二十许尔字画已能如此所以末年诏敕有魏晋之风亦是富贵后能不废学尔崇宁元年闰月初六日当涂江口折柳亭中书  

跋顔鲁公壁间题【`新添`】  

余观顔尚书死李希烈时壁间所题字然流涕鲁公文昭武烈与日月争光可也正色奉身出入四十年蹈九死而不悔禄山纵大猎九州文武成禽鲁公以平原当天下之半朝廷势重頼以复立书生真能立事忠孝满四海不轻用人国史载之行事如此足以间执谗慝之口矣汝蔡之门所谓建诸天地而不悖质诸鬼神而无疑使万世臣子有所劝勉观其言岂全躯保妻子者哉亷颇蔺相如死向千载凛凛常有生气曹蜍李志虽无恙奄奄如九泉下人我思鲁公英气如对生面岂直要与曹李争长耶  

跋髙获敬公传【`新添`】  

余尝怪蔚宗不以髙敬公入独行传而载之方术盖敬公使鲍汝南北出至三十里亭而致雨其言不类儒者尔虽然董生以术厌胜水旱班孟坚不列于眭京之间善论人也如敬公操行知识岂可以方术域之耶  

跋砥柱铭后【`新添`】  

余观砥柱之屹中流阅頽波之东注有似乎君子士大夫立于世道之风波可以托六尺之孤寄百里之命不以千乗之利夺其大节则可以不为此石羞矣营邱王蕃观复居今而好古抱质而学文可望以立不易方人不知而不愠者也故书砥柱铭遗之  

跋双林心王铭【`新添`】  

费畔召云云【`至终章`】佛肸召云云【`至终章`】学士大夫每于此处惟以归洁其身君子不器解其章句其心未尝不怏怏良由未尝学明巳事不识心耳若解双林此篇则以读论语如啖炙自知味矣不识心而云解论语章句吾不信也后世虽有作者不易吾言矣  

## 苏门六君子文粹卷四十一  

后山文粹四　　　　　宋　陈师道　撰论  

霍光论  

有其才而无其节者司马懿是也有其节而无其才者荀息是也有是二者成功而去伊周是也有是二者守而不固霍光是也光取武帝孤幼之托天下之寄黜昏显明全而归之承征伐之后公私两而十数年间内丰外服光之功有三焉然以私爱冒大义邻于夺矣其幸宣帝智而不争使之争则未可知矣昭长而宣立既不能去又不归政光之失亦三焉史氏谓不学无术闇于大体而或以谓人伦逆顺虽不学而知之日防匃奴而着忠孝何待于学呜呼学则明否则蔽理之常也不学而能者资也资可常乎夫义有由之者有畏之者由之者道也畏之者学也学而后知畏也畏圣人之言也光之不胜私以其不知畏也光善人也使其学而畏其肯出此乎岂特如此其肯以婢为妻乎则除恶于未然光之三失其皆出于此乎或者又谓节而不才然保人之幼全人之国天下危而复安此皆才之大者至其结婚金与上官以宰相子守关与武库亲同列而虑患有急而收符玺又皆有以过人特其才有能否尔虽然中人而下亦不能具也或又谓日防不肯纳女后宫而光以为后日防杀弄儿而光隂防妻为不知光之守节诚有不如至其功亦非日防所及也始光推日防而谓匃奴轻汉此其智有过人者惜乎不之尽也  

商君论  

士之为善终其身则善不胜言也其为恶也亦然故君子论其大焉以先王之法义而议公孙鞅之行治莫非罪也而论其大者有四焉鞅之术屠也政其身也故政不行则屠秦之民政行则屠诸侯之民去杀则无行焉夫爱人者人爱之恶人者人恶之则屠人者人岂防之哉而又导之以杀驱之以战则民知杀而己懐杀人之心操杀人之具以事其上其不亾者昔未有也故其利足以兼诸侯而其祸亦以亡秦此所谓白昼而攫金者也金则得矣而身随之愚者不为也鞅之亡秦其罪一也政以保民也而杀以行政化以革奸也而奸以成俗用秦之民如牛羊然市无完人道有流血鞅之贼民其罪二也君不患不善而患无其志志者适道之源也孝公虽未善抑有志矣因其志而导之犹顺流而下也而鞅损而小之蔽其良心逄以桀恶百世之后名为暴君谈者不置也鞅之贼君其罪三也鞅诚用赵良之言捐国去位兴贤以易政作徳以变俗岂徒安秦所以安其身也狥已怙终卒车裂之鞅之亡身其罪四也夫四罪者人有其一王者之法不待教而诛而鞅具之耶是故秦覇者之罪人而鞅秦之罪人也始鞅之説孝公以王道而不用也説者谓鞅舍己从人苟合者也是不然夫懐璧以适市其价百万而偿以万则贾者不售也若石则售之矣鞅之所以懐石也而市之玉耳故其价易当也王者之法政以成天下之务者所以治也故曰如有用我者期月而已三年有成王道之始也成天下之俗者所以安也故曰如有王者必世而后仁王道之终也而鞅以谓王者之效不及其身数十百年而后见其不知也明矣夫王帝皇者古今之异号耳而鞅以谓有帝道焉有王道焉其陋甚矣而始说之以王道者岂小人之心欲有所用乎上以探主之意又以坚其意下以引就其説又以拒人之说也则听之者可不察乎夫孝公之用鞅也以国听命以身受教威福并立而不忌朝无公臣而不疑刑及骨肉而不怒毁者通国而不夺故鞅得终其术可谓善用矣以用鞅之道而用贤其王可立而待也当是之时子车在邹子休在楚不为无贤也逺者有所不知而赵良之近而又不知可不惜哉是故有国者不患不能用人而患乎不知人也  

取守论  

世之説曰文武异道取守异宜武夫防士可以进取儒者可与守成秦以用武而亡宋襄公以用儒而败故汉取以诈力守以仁义文武迭用而各得其宜也是不然犹之于人也有喜则有怒可笑则可哭未有喜而不怒笑而不哭者也喜怒同出于人文武同出于道譬之人焉自本观之手足耳目皆身也言动视听皆用也自末观之则手足异号耳目异使而世以为异者有见于末也古之取天下者以身其守之者亦以身故君子修身而天下平修身非以致天下而天下归之林非慕鸟也渊非召鱼也而鱼鸟从之者悦其所也古之人行之者文王是也而于诗见之周南所以取也小雅所以守也而孔子着之以为法也后之取天下者以兵兵者争而己矣以诈胜诈以力胜力致其争也至其尽敌则无所与争而君臣相屠矣故其语曰兎死犬烹鸟尽弓藏盖其所取者乃所以杀其身也譬之于盗足以致财而不足以为王秦汉是也汤武之兵非取天下也取有罪也古之守者以天下计故尧禅舜舜禅禹汤放桀武王伐纣周公居洛曰有徳易以兴无德易以亡岂为子孙计哉其取之以天下其守之以天下故五覇迭兴不得以私也后之守者以子孙计其得之以争其守之也畏人之有争心也故秦堕名城销锋镝杀豪杰愚黔首以止争也汉髙祖曰安得猛士守四方以御争也此其所以异也私欲也故世以为异者有见于后也儒者难与虑始可与守成叔孙通之言也通之佐汉而进羣盗壮士其学既不足于取而天下既定因时便事使为朝防祭祀弁服之制以为仁义守天下之具孟子曰礼节文仪者也礼以为节仪以为文夫朝防祭祀弁服之制是仪也礼之文也岂仁义之实哉则通之学文不足于守也然而汉之所以持世而遗后者其萧何之法乎通何与焉古之于仁义有四焉由之者道也无为而无不为舜禹是也为之者善也好仁而恶不仁汤武是也假之者为人者也不善其身而善其政五覇是也修之者为道者也故曰囘心三月不违仁其余日月至焉而已矣七十子是也汉之于仁义非善其身也善其政而已非明于己也有见于古而已其不迨于五覇者所谓政者未尽善而所谓义者未尽明也其假之者而不至乎宋襄公有亡国残民防身之道而以不鼓不成列不禽二毛为仁是不知务也譬之于盗寡取以为亷忘其财之盗也子鱼曰爱其重伤则如勿伤爱其二毛则如服焉此仁人之言也襄公何知焉  

正统论  

统者一也一天下而君之王事也君子之所贵也吾于诗春秋孟子见之也周南自风而雅王者之事也召南自家而国诸侯之事也公羊子曰王正月者大一统也孟子曰伊尹孔子得百里之地皆能朝诸侯而有天下也夫正者以有贰也非谓得之有正与否也天下有贰君子择而与之所以致一也不一则无君无君则人道尽矣吾于中説见之也王子曰中国有一圣人明之中国有并圣人除之夫列国并力而不相尚君子必致于一者不欲天下一日而无君也吾于春秋见之也诗降于风书絶于文侯之命则天下无王矣春秋所以作也天下无王而正月必书王者所以君之也由周而上天下为一学者所不论也由周而下至于五代其所论者五焉有其位而不一者东周是也有天下而无位者齐晋是也有其统而为闰者秦韩是也无其统而为伪者魏梁是也上无所始下无所终南北是也五之说有三而其用一三者天地人也天者命也天与贤则贤天与子则子非人所能为也故君子敬焉地者中国也天地之所合也先王之所治也礼乐刑政之所出也故君子慕焉人者徳功也徳者化也功者事也故君子尚焉一者义也可进则进可黜则黜而统有归矣吾于诗与春秋见之也西伯诸侯也君子与其王平桓周之余而君子夺其王也隐公摄位而先君之元子君子与其君也桓公世子也王与诸侯大夫国人君之而王法之所讨君子黜之文王西夷之人秦与吴楚戎蛮也君子进而中国之也杞夏裔也君子斥而夷狄之也自周之东夷于诸侯其所有号耳故诗降而书絶之君子盖有待也夫诗降而书絶则天下无周矣王者可以作也而卒无以代之徒以先王之世天下须君而复与之岂君子所欲哉桓文一中国却外夷出民水火之中有功矣而天命未改故管仲不得而革也夫周存之者天也文武之泽也黜之者人也天下之法也此周与齐晋之辨也秦之昭襄始亡周而臣诸侯及始皇又合六国而为一而学者不以接统岂不已甚矣哉以秦之暴疾之可也而不谓天下为秦可乎夺之其谁与哉新莾汉之盗也而汉讨之是犹夏之穷羿卫之州吁而齐之无知也而学者疑其年吾于春秋见之也鲁昭公之失国寓于诸侯而季氏服君之服行君之事者七年君子以其前系之昭其后系之定则以元始属之建武其可矣此秦新之辨也三国之一吾于续书见之也汉中邦之旧也刘葛之所造也君子之所向也而地则四隅也徳逺而功迩君子不得而私焉吴魏皆有志于天下又皆有功于民而魏则中国也于是与之其得已乎此曹魏之辨也自晋而下则为陈陈亡于隋则有中国自隋而上则为魏魏而上为燕赵赵继晋者也晋之亡犹秦也非人亡之也举天下而弃之智者得之而谓之逆乎其亊则汉唐其名则覇其义则虽非桓文亦非晋之罪人也则有始石氏羯也慕容氏鲜卑也然居中国之位有中国之民而行中国之政矣是犹书之秦春秋之吴楚也燕赵不为夷而谓魏为狄乎南北之变吾于元经见之也晋之东犹汉也属而继宗古之制也其所贵者以中土之无代也君子因其旧而与之犹周也皇始授魏进之也天也而帝晋者人也魏可贵而未贵晋可贱而未贱故君子持之也持之者待其定也晋宋有其志又有其功而魏未有以胜之武文没而孝文兴于是南北定矣故宋亡而帝魏也孝建之后可以夺矣而君子不忍者武文之泽也故因其亡而取之或曰魏假之华齐梁陈斥之蛮无乃悖乎曰夷而变虽未纯乎夏君子进之也夏而变虽未纯乎夷君子斥之也矧其纯乎孔子曰一日克己复礼天下归仁而不考其素善其变也又况终身由之者乎色斯举矣而不察其着恶其变也又况言咈行乎此南北之辨也学者拟梁而于新唐非其族也且其取之夺也非讨也吾于春秋见之也楚比盗也而弃疾杀之君子书之曰公子弃疾杀公子比以情不以迹也梁之存犹魏也此朱梁之辨也吾于正统质之经以定其论质之公以济其义折众说之枉而归诸正庶乎其可也  

## 苏门六君子文粹卷四十二  

后山文粹四　　　　　宋　陈师道　撰策  

拟御试武举策  

问汤武之兵无敌于天下然而或曰出其不意或曰天命未也晋文公覇者尔然欲用其民则曰教之义示之礼与信夫出其不意诡道也诸侯不期而防者八百矣而犹曰天命未也其故何哉能用其民以礼义信然而不曰王者之事何也昔之誓师者或曰孥戮汝或曰有常刑或曰有大刑或曰无有余刑非杀其不同何也司马迁读司马兵法曰虽三代未能究其义如其文也今其书尚在其义难尽其文难遵者何欤墨子之诎公输九攻而九拒之诸葛之服孟获七擒而七纵之其智安出哉诸羌犯汉辛武贤叚纪明则谓当大击之赵充国张奂则谓兵可罢以罢之为是而纪明之战克以击之为便而充国之筭胜或谋同而功异或论殊而效同何以然也子大夫习于论兵造庭待问其以所学者具着于篇臣惟陛下学以明王度徳以善方俗材以成世务不自贤圣询于寡昧延见田里之士究观文武之宜臣愚无以奉明问广圣志顾常闻之薮宅善牧川居善渔偏昧者听防右废者便左臣诚不佞顾无游居之习偏左之能以成陛下好问之志而幸万一之得哉谨昧死以对臣闻孔子曰俎豆之事尝闻之矣军旅之事未之学也夫兵非圣人之学其所学者无事于兵虽然兵者政之出也能尽爼豆之事则军旅得矣圣人虽不学盖能之矣刑者政之余兵者刑之末非圣人所优为也故武未尽善不若舜禹之修文也古之为国者兵设而不试战习而不用应而不倡服而不侮临敌而人不战得国而市不乱此王政也若夫亷李之战鬬事也孙吴之书盗术也不足陈于王者之前尝以臣之所闻敬奉明诏其有不称乃臣寡陋之罪非圣人之道有所不宜也臣闻古之言无敌者非谓战胜守固天下不能敌也谓其愿为之臣而莫与敌焉昔者商汤东征则西怨南征则北怨可谓不敌矣若夏桀则其众曰时日曷防子及汝皆亡非商亡夏夏自亡也夫以不敌攻自亡以天下当一夫安用诈三王之代行天讨也是故谋于蓍询于臣民以定其论法以正名刑以正罪以成其词诏于鬼神谕于公侯诰之于国誓之于军以致其众教之以文惧之以武声之以钟鼓与天下共之惟公与义诈何施焉故以汤为出不意以伐桀者盖不知义也臣闻命者天之道视人则知矣天从人者也周文之时三分天下而有其二天之去商旧矣不待盟津而知臣以为文武后之非命后也君子之道同而各有行也如权之称物惟其所重文王屈义而伸仁以同于天武王屈仁而伸义以顺其命孔子以为文王至徳也夫优为之与不可已而为之者异矣此文王之为文武王之为武也盟津之防臣无传焉其汉儒之说乎故以武王为还师以待时者盖不知命也臣闻君子内徳而外行有其徳而无其行者有矣有其行而无其徳者有矣故君子贵其全也易曰君子以成徳为行君子之行出于徳也徳则有化礼义信者徳之行也是故王以安行覇以利动利之者伪也君子耻之夫徳形于身而加于民谓之化教其可禁其不可谓之政无化则不革无政则不行本末相用王者之事也晋文公则不然大搜以示礼伐原以示信勤王以示义夫上无化下无教造事举善以耸观听此岂有意于成俗文之以为名尔然能用其民者盖有政焉王者尚政行之以刑有行而无其徳有政而无其化此晋之所以不王也臣读征誓之书知后世之刑重也虞之誓曰其克有勲刑盖未用也夏商之誓曰孥戮汝周之誓曰有显戮尚刑也夏商之孥周之皂也鲁之誓曰有常刑有大刑有无余刑非杀越逐诱盗则服常刑常刑者劓刖也材不足用则服无余刑或奴或戮犹未至于杀也无余者尽之之词也刑尽而非杀犹今之言辜止于流者也饷不足食则服大刑刑至于杀则极矣传者以谓无余之刑戮及妻子臣不知其说也夫罚弗及嗣臯陶之善问也罪人以族武王之伐纣也父子兄弟罪不相及周公之命康叔也而伯禽为之乎先王之刑有至于杀而无相及者以非其罪也故刑至于杀不以为暴而迁刑则暴也虽然誓师而至于杀不亦甚乎夫三代异尚惟其时也周有三典施于五刑惟其宜也军事尚威其用重典乎天下有道征伐出于天子鲁之军刑盖周制也臣则知其为仁焉先之以誓期于不悖示之以刑期于不犯未足为仁师克则鲜死为负则多矣伸之以威以逭死也其仁至矣仁以济义义以行信此其所以贤也臣闻齐威王使其大夫追论古者司马兵法附以先齐大司马田穰苴之说号曰司马穰苴兵法夫所谓古者司马兵法周之政典也所谓司马穰苴兵法太史迁之所论今博士弟子之所诵説者也昔周公作政典司马守之以佐天子平邦国而正百官均万民故征伐出于天子及上废其典下失其职而周衰矣故征伐出于诸侯典之用舍兴壊系焉迁徒见七国楚汉之战以诈胜而身固未尝行道也遂以仁义为虚名而疑三代以文具可谓不学矣史称迁博极羣书而其论如此所谓虽多奚为者也臣谨案传记所载司马法之文今书皆无之则亦非齐之全书也然其书曰礼与法表里文与武左右又曰杀人以安人杀之可也攻其国爱其民攻之可也以战去战虽战可也又曰冬夏不兴师所以兼爱民也此先王之政也何所难乎至其説曰击其疑加其卒致其屈袭其规此穰苴之所知秦汉之所行迁之所见而谓先王为之乎臣惟墨子之拒公输匠之事也武侯之屈孟获将之事也此百官羣吏之能非王法也昔墨子为守屈其一世而不以守名自惟其术有大者焉墨子之所不为臣愚敢一为陛下道哉崇墉浚川完廪众民可以守矣然而不守者民散故也故曰地利不如人和也封沟委积所以保民也民固矣而后城郭可得而守也米粟可得而食也墨子之术可得而用也不然宼将侵之巧何施焉夫武侯之纵敌务胜其心以持久专意东方而无后忧可谓善画矣虽然智以服人可以终侯之世不可继也此覇者之术也君子制法中材守之所谓百世之道也书曰柔逺能迩惇徳允元而难任人蛮夷率服又曰无怠无荒四夷来王夫行法于身而效于四海之外臣谓王者之功易也臣闻先汉西羌之叛辛武贤则欲攻赵充国则欲守臣愚以谓充国之议是也后汉东羌之叛张奂则欲广恩叚颎则欲极武臣愚以谓皆非也臣谓武贤之议非为国逺计冒危徼幸以自利耳此边吏之常态国之大患也臣谓充国之议有大焉其説曰帝王之兵以全取胜是以贵谋而贱战战而百胜非善之善也故先为不可胜以待敌之可胜夫虑胜而战度得而攻可谓善矣非全师坐胜之道也不战而胜不攻而取此充国所谓善之善者屯田是也敌所保者众所恃者地夺其田里则人畜失职而众不保矣购之以利则有罪者可得无罪者可致此折冲樽俎之道也逸以待劳久以待变亡费而有备可谓善矣臣犹以谓未也兵久则顿役久则怠内有盗贼乗间之虞外有夷狄相因之变防患于未然收利于将来有先王之意焉夫治外与内异譬之于家盗在内攻之可也在外备之可也千金之子不开门穴垣与盗争死况于国乎臣故曰充国之议是也汉居羌属于三辅与民杂处而武备不修将吏不选扰以致怨利以启贪以故数叛夫御失其宜杀之则怨寛之则侮张奂不推其本而袭儒者之弊以恩易武力穷则服利而后动一切苟安非至计也叚颎穷兵以尽敌此蛮夷相攻非中国之政也王者之师务明善恶罪人得则畏威善人伸则懐徳二者各得其一臣故以谓皆非也以臣之愚敺之度塞限以封畧羁以恩信完聚缮守皆以待其来则汉长无事矣臣闻王者之治夷狄自治而己譬诸身焉气血外强精神内守则厉邪不干本虚末防则风湿寒暑乗间而作惟其所致疾何能焉其视夷狄若鸟兽然不足计曲直较得失备御之道因其盛衰来则抚之去则巳之其来不怡其去不戚外之也昔文王事昆夷武王通道九夷八蛮太王去邠宣王薄伐至于太原因时之宜非异道也太王诸侯之事也上无王下无覇既不能拒又不能去是危道也宣王王者事也拯民以去乱武之经也逐之尽境以限内外天之制也如鸟之攫如兽之抟敺之则已暴者为之则覆巢薰穴戮及麛卵不可谓政强则事之文王是也弱则懐之武王是也两强不相下则相伤故下之以保民也孟子曰仁者能以大事小乐天者也智者能以小事大畏天者也乐天者保天下畏天者保其国夫乐天者与天同者也畏天者同于天也髙而能降以无我也大而能覆以无物也物我两忘君子之徳也以身与人则身重以身与天下则身轻屈小以伸大君子之事也以大事小以贤事不肖先人后身所以为至徳而贾谊以谓天子贡夷狄为倒置此少年之气褊者之心也故其论内则欲削诸侯外则欲事匈奴以尊天子其申韩之余意乎至于去国千里则忧寿不长一失其职则涕泣以卒无以自容其能容匈奴乎诗云惟是褊心是以为刺谊之谓也智有得失材有能否徳则无不尽也充国可谓至矣而内徙降羌令居循致后患务便于近而忘其逺夫料敌决胜诚非儒者之能见危虑逺建万世之安亦非武人文吏之所及也臣闻禹伐有苗三旬不克禹不以为耻舜不以为罪盖徳不懐则修刑刑不服则明徳君子固自反也徳刑更用舜之政也自反而不责人舜之所以贤也以舜之政以益佐禹不能得志于有苗而兵家之书有必胜之术非臣所知也夫以禹益之智诸侯之师岂不足以一战君子胜人不以力有化存焉化者诚服之也故曰满招损谦受益至諴感神矧兹有苗然则舞干羽于两阶又岂足以感人哉所以偃武而修文也夫惟有徳可以服人臣又闻柳下惠曰伐国不问仁人问且不及而兵家之书奋然自任欲一试之幸而不得则又以遗人是乐祸也故术不可不谨臣愿陛下循大禹之事服下惠之言而却兵家之图书将不敌于天下而威行万世区区一方何足留圣意哉陛下幸诏愚臣敢有隐情不敏之诛惟陛下赦之  

拟学士院试馆职策  

问传曰秦失之彊周失之弱昔周公治鲁亲亲而尊尊至其后世有寖防之忧太公治齐举贤而上功而其末流亦有争夺之祸夫亲亲而尊尊举贤而上功三代之所共也而齐鲁行之不免于衰乱其故何哉国家承平百年六圣相授为治不同同归于仁今朝廷欲师仁祖之忠厚而患百官有司不举其职或至于媮欲法神考之励精而恐监司守令不识其意流入于刻夫使忠厚而不媮励精而不刻亦必有道矣昔汉文寛大长者至于朝廷之间耻言人过而不闻其有怠废不举之病宣帝综核名实至于文理之士咸精其能而不闻其有督察过甚之失何修何营可以及此愿深明所以然之故而条其所当行之事悉着于篇善言古者不知变习于世故足以经物成务而不在于法义此士之所患也考古之道御今之宜故明者不两失也夫明者自明也故明于物君子之事而学者懋焉愿効其愚夫王者之政逺近异宜贵贱异制而其行之一也一者政也先王所以开天下也昔周公之作周也典以经邦国则以驭都鄙法以任官府内建六卿以导其治外建监牧以齐其政掌交谕其好恶布宪逮其刑禁匡人察其反侧行人书其逆顺恊于朝觐而考于巡狩小则讶士治焉大则司马讨焉方是之时器不异量书不异文行习有常风俗大同故曰夏尚忠商尚质周尚文是之谓治至于上失其政而下擅命国殊治而家异俗故秦尚武晋尚俭而曹尚奢卫失之淫陈失之荒齐鲁异变而鲁卫同归故曰天下无道礼乐征伐自诸侯出是之谓乱夫亲亲尊尊进贤保庸治典之八柄而太宰之职也废一不可而齐鲁各有行焉非所闻也学者以谓齐鲁之于八柄各有隆焉非异道也是不然王者革命易姓变古振弊作为一代之法则隆杀有焉所以新天下也故虞氏贵徳夏氏贵爵商人贵富周人贵亲非诸侯之事也夫齐之强自桓公始举贤上功管氏之政也逮晋之兴而齐衰矣其事晋如小侯特屈强于鲁卫之间尔而鲁固暴于邾莒矣此无他地有小大人有众寡非政得也隐桓之际兵行中国则常强矣国无其人能不衰乎春秋之际两君不葬诸桓之盛其不夺者幸也繇是言之齐未尝不衰而鲁未尝不乱也世徒见其田氏代齐三桓弱鲁以为亲尊之弊不亦陋乎葢汉之诸儒明不证理见周之衰而未闻其盛也喜为异说而自智或者有所传焉而不能明也遂以前知其然为二公之圣贤君子无取焉夫事有其官官有其人上下相维刑赏并用可谓备矣然而不举者不考法于先王也是以其弊居之不知其任行之不知其分勇者自用懦者自弃久之则倦逺之则怨急之则诈缓之则偷赏而不劝刑而不变古今之公患也先王之治有政焉而非其本也其所本者化也政者治之具也为化以徳为政以礼化以革之政以行之譬之田焉化由天道也政由人力也人力至矣而隂阳之和雷风之动雨露之润不时则不生天道顺矣而种植之宜耕锄之功不勤则不丰天人相与而成岁矣有化有政而不举者又有刑焉政以使君子而刑以御小人刑者先王有之而不敢先也非所以待士大夫也政化行而后刑可用也是故政以佐徳刑以佐礼而本末具矣虽然治之始也道徳既明民俗既成则刑设而不用矣治之终也夫不务徳礼而用刑是以小人使之也而责其治可乎先王明足以官人而有礼以使之有度以则之隆之以恩谕之以义时考其绩而诛赏焉可谓有其政矣而其所以治者盖有以先之也正心以及身正身以及人先王之化也化以导其内政以齐其外导之以徳则勇者安焉懦者兴焉齐之以礼则智者不敢先愚者不敢后此其所以寛而不苟察而不苛之道古之人有之尧舜是也昔在唐虞明徳以恊百姓考绩以行黜陟戒之以休董之以威劝之以九歌申之以四罪而庶绩熈矣此无难惟君与相懋之而已故书曰元首明哉股肱良哉庶事康哉汉之宣文称号仁明有纪于后世然未足以与此也夫有其志者有其事有其事者有其功是以君子务大其志重其事而不有其功文帝有可致之资而无欲治之意闻贾生之论则退避而未遑闻释之之説则毋甚髙论其所志亦苟矣是以有仁心而非徳也行其善而非法也好申韩而非学也方内治安而非政也而一时之士又无其人此汉之所以不振也贾生区区有慕古之心而大臣以谓纷乱诸事其大者既已旷废矣盗吏出粟赋钱数以百万奸人乗传周行郡国其小者又不恪矣君子之学以成其志则志不可不先定也醉酒者乱操刀者杀则有以使之也其学又不可不谨也宣帝不好儒而喜申韩之书则其志可知矣故其治以察为明以刑为义以律为法以赏罚为政而文俗之吏都公卿之位言足饰人之词文足成人之辜故杨恽葢寛饶以语言成辠而赵广汉韩延寿以怨祸致刑君臣如此可谓刻矣虽然方文帝之时匈奴之强魏尚战胜有功矣以移书一言之误文吏绳之以法则免官夺爵而罚作矣吏岂笃于厚乎地节之间王成以伪防褒赏而俗吏习为虚名欺漫以避课至以不禁奸邪为寛大纵释有罪为不苛黄龙之诏张敞之议尚可考也吏岂称其职乎故曰未足以与此也夫以文帝之仁宣帝之智而其治效如此盖刑政之不足恃也世以文帝为寛宣帝为察而不知两君未尝定其所向也文帝有仁人之心而学申韩则其所学害其政也故其议刑未尝不重闻释之之论未尝不轻者以其资之仁也宣帝好察而起于民间知民之苦汉吏也而行之以寛故其为治以安民为本弃严延年而用黄覇于定国然有时而刻深者以其资之察也是故徳者治之本也可不务乎  

## 苏门六君子文粹卷四十三  

后山文粹四　　　　　宋　陈师道　撰防问  

盍各言尔志  

问子曰盍各言尔志又曰言之不出耻躬之不逮也言不逺志行不违言古之学也愿闻二三子之志以观徳焉敬在下风  

河患  

问河出积石行地万里至赵魏而为患岂其势之然耶自禹治水更商周至汉而为患汉之后复无闻焉至今而为患岂其时之然耶今自小吴之决失其故道议者多矣或谓故道可复或以谓因其势而顺导之二者何施而可也禹之治水其事见于书其理见于孟子诸君讲之详矣愿闻其説以施于今  

备水旱  

问水旱有常数虽尧汤不能免而谈者以谓能为之备也夫损上以益下非恵而不费之道而古语有之三年耕有一年之食三十年计之则有九年之水七年之旱无足忧者此岂所谓备耶国家承平百年而效未臻此其故何也究观古今儒者之论富之之道母夺其田里之民以时耕敛则其弊安在愿闻二三子之说以观政焉  

治外之道  

问夷狄之为患旧矣诗书所载唐虞三代治外之道盖可考也惇徳允元而难任人蛮夷率服舞干羽而有苗格舜之事也以国与人太王之事也以大事小文王之事也通道夷蛮武王之事也薄伐玁狁至于太原宣王之事也其事同而治异何也岂其时之异乎择于数者孰宜于今严尤以谓古无上防则数君子者皆非也耶文王既圣矣顾不能顺之而事之何也舜既能之矣则何畏乎有苗何忧乎蛮夷猾夏耶岂诗书所载不可尽信欤二三子以谓何如  

汲黯  

问史称汲黯之戅而武帝以谓近古社稷之臣何其异也黯固武帝所不恱而敬礼不衰不冠不见夫人臣而屈其主何以得之黯闭閤不事事而所临三郡皆以治称楚地盗铸不禁宜用文吏以武胜而独用黯何也淮南君臣谓丞相可説大将军可刺而独畏黯黯不可説也亦不可近乎愿闻其説  

水患  

陈之为州旧矣而近嵗以来以水为忧秋夏之间四顾百里不见涯涘议者以谓浚八丈之渠达之于淮可纾今日之忧而颍人不善也议者又谓颍不与陈同利共患过为异论岂其然哉愿闻颍之所以不利以告有司而定其论  

诸子各相是非  

问君子之道同而其所以异者人异师学异术也孟子之学出于子思子思出于曾子庄子之学出于田子方子方出于子夏荀子之学出于子弓子弓者仲弓也扬子之学出于庄君平君平出于老庄韩子之学出于子舆五家同出于孔氏而其説相反孔子称夷恵而子舆非之子休誉子方而毁仲尼荀卿非子思孟子扬子云下老庄荀而尊孟氏退之谓荀扬大醇小疵而孔墨同道然则孟子拒之非耶夫诸子之相非其相存耶而相违耶其屈人而自伸耶抑亦喜攻人之短欤不然其有说乎二三子明于六经而通古今之志愿有闻焉  

祭天地  

问政莫大于祭天地又祭之大者学者详焉古者祭天于南祭地于北王者临之父母之义也国家三嵗一郊而不及地于是合祭焉元丰之间罢合祭而议北郊之礼而未及行命复合天地于泰坛而礼官以为非欲修方丘之祭而有司议其费然则何施而可也其详着之  

推行经界  

问孟子曰仁政自经界始经界既正分田制禄可坐而定也井地之法既失其详而唐之制授以口分永业赋以租庸调号称近古尚可考也夫时异则事异事异则法异为今之政其所先者岂亦经界也耶使如孟子之言则唐氏之制愿闻其详其戾于古与宜于今者其説有几推而行之亦必有道吾子其毋隠焉  

孔子周官教人先后不同  

人生而善犹须学以成之故自唐虞三代国乡党家莫不有教而其教之之道后无传焉今自京师外及郡府皆置师弟子而又为之学以教宗子可谓盛矣夫世禄之家鲜克繇礼谓其居之然也与夫自奋闾巷约身苦志明习世故者固有异矣则教之之道宜何先焉昔孔子之教先诗礼而成于乐而周官国子听于司乐何其先后之戾耶二三子以谓如何  

士之志士之行  

士有志同而行异又有志异而行同故君子论其本也东汉之末天下之士危言髙行忘生以正世而李杜为之冠卒至丧身破族而国随之亡徐孺子隠身逃世黙然自守以全其生行既不同志亦异趣君子何取焉二三子其详言之  

太史公六家班固九流荀卿非十二子庄周语道术  

太史公之论六家班固之序九流知其各有所长亦各有所短也至荀卿之非十二子则咸无取焉庄周之语道术又皆出于圣人其故何也乌有同出于道而无一可取其相违戾莫甚于此岂其固相反耶抑各有在欤折于经君子何取焉愿闻其説  

将相  

史称相必曰萧曹将必曰卫霍何佐汉信有功矣叅不事事荒酒无度而与之等夫守而不失庸人之所能而称贤何也青去病不学兵法以力取胜如史之称特天幸耳安得贤二三子讲之详矣其着明之  

韩非  

韩非本道徳而号刑名为説难而卒死之何其用之异耶李斯自谓不及非使秦用之其所成就与斯何如愿闻其説  

孔子何以取子贡  

司马迁称子贡一出五国有变今考其辞反覆变诈战国纵横之士耳又称好废举列之货殖夫子贡孔门之髙弟而其行如此迁之言疑不可信考之论语以言语称而又讥其货殖则迁之言不为妄而孔子何取焉其明辨之  

伯夷与武王周公孰是  

商放桀武王伐纣书载其事伯夷叔齐扣马而谏论语贤之四人之行不同而孔子皆取焉是非不明学者莫知所从孟子以谓伊尹伯夷皆圣人也而其所为若是之异乎岂清任之行不同如此则其所同者何也韩子曰若伯夷者特立独行穷天地亘万世而不怨者也夫以伯夷为是则武王周公舍已而从人矣以武王周公为是则伯夷行怪矣二者不得皆是也至其耻食粟而饿死岂真违世而取名者乎二三子何取焉  

士之言行  

古之取士以行后之取士以言举之以行则患其饰智而竞利试之以言则又患其不能行也然则何施而可乎今欲使天下之士行而不伪言而能行其亦有道乎二三子其详之  

孔孟之言不同  

孔子不居圣而亦未尝与人也伯夷叔齐贤人也博施济众尧舜病诸柳下恵则降志辱身矣而孟子皆以为圣夫孟子学孔子者也而其言异何也愿决疑于二三子其详陈之  

择守令  

吏之近民莫如守令故选法尤谨歴嵗察亷而后得进宜得其人而反不称所举其弊何出其法何施而可也古称得人必曰汉唐称号循良其何人选用其何法其明着之  

天下之治莫先于地法而唐之制可考焉  

昔周公之为周其致君成俗则有徳其持世遗后则有政政者法制是也故周虽衰有中材可以振起之而卒不振者无其人也后之君臣相与成国而一民功则多矣至其为治例多草创后无以守之惟管子之于齐房杜之于唐虽阙于教化而作为一代之制则几于周不亦伟乎夫文公敬仲之法略见于周官国语其详不可推究而世变俗移恐亦难于行也而唐去今未逺其书具在尚可考也孟子曰经界既正分田制禄可坐而定则天下之治莫先于地法而唐之制授以永业口分敛以租庸调学者之所知也愿闻其説而施之于今何所因革推而行之以何道也其明着之  

## 苏门六君子文粹卷四十四  

后山文粹四　　　　　　宋　陈师道撰书  

上林秀州书  

宗周之制士见于大夫卿公介以厚其别词以正其名贽以效其情仪以致其敬四者备矣谓之礼成士之相见如女之从人有愿见之心而无自行之义必有绍介为之前焉所以别嫌而谨微也故曰介以厚其别名以举事词以导名名者先王所以定名分也名正则词不悖分定则名不犯故曰词以正其名言不足以尽意名不可以过情又为之贽以成其终故授受焉介以通名傧以将命勤亦至矣然因人而后达也礼莫重于自尽故祭主于盥婚主于迎賔主于贽故曰贽以效其情诚发于心而喻于身达于容色故又有仪焉词以三请贽以三献三揖而升三拜而出礼烦则泰简则野三者礼之中也故曰仪以致其敬是以贵不凌贱下不援上谨其分守顺于时命志不屈而身不辱以成其善当是之世岂特士之自贤盖亦有礼为之节也夫周之制礼其所为防至矣及其晚世礼存而俗变犹自市而失身况于礼之亡乎自周之礼亡士知免者寡矣世无君子明礼以正之既相循以为常而史官又载其事故其弊习而不自知也  

答江端礼书  

学始于身而成于性欲善其身而不明于善所谓徒善者也徒善者非善之正也是故学者所以明善也学外也思内也学以佐行思以佐学古之制也若其自得则在子矣士之所戒其惟名乎声实相从如影之于形短长曲直惟形之使无实之名闻人败焉善人畏焉得且畏之况求之乎言以述志文以成言约之以义行之以信近则致其用逺则致其传文之质也大以为小小以为大简而不约盈而不余文之用也正心完气广之以学斯至矣辱问非所及敬诵所闻足下其择焉仆之不敏勤无成能惟于修文略有师法愧无异闻虚辱盛意若曰量子以为教如医之量药以当病如工之量材以当用子曾子葢能之矣仆非其任也嗟乎子之不逢夫子也与仆防者众矣莫有问焉子何问之下耶嗟乎夫子之失子也尚幸来临愿言其详  

记  

思亭记  

甄故徐富家至甄君始以明经教授乡称善人而家益贫更数十嵗不克葬乞贷邑里葬其父母昆弟凡几丧邑人怜之多助之者既葬益树以木作室其旁而问名于余余以谓目之所视而思从之视干戈则思鬭视刀锯则思惧视庙社则思敬视第家则思安夫人存好恶喜惧之心物至而思固其理也今夫升髙而望松梓下坵垅而行墟墓之间棘荆莽然狐兎之迹交道其有不思其亲者乎请名之曰思亭亲者人所不忘也而君子谨之故为墓于郊而封沟之为庙于家而尝禘之为衰于忌而悲哀之所以存其思也其可忘乎虽然自亲而下至于服尽服尽则情尽情尽则忘之矣夫自吾之亲而至于忘之者逺故也此亭之所以作也凡君之子孙登斯亭者其有忘乎因其亲以广其思其有不兴乎君曰博哉子之言也吾其庶乎曰未也贤不肖异思后岂不有望其木思以为材视其榛棘思以为薪登其坵墓思发其所藏者乎于是遽然流涕以泣曰未也吾为子记之使君之子孙诵斯文者视其美以为劝视其恶以为戒其可免乎君揽涕而谢曰勉矣遂为之记  

徐州学记  

夫祭之以报以反本也是故食则祭先饭饮则祭先酒耕则祭先穑桑则祭先蚕畜则祭先牧祭防于乐祭龙于社祭弃于稷祭皋陶于理祭周公孔子于学葢自三代以来共之然学祀周公非也治始于伏羲更虞夏商至周而大备行始于伊尹更夷齐栁下恵至孔子而大成葢治成于周公行成于孔子故学者主焉  

序  

仁宗皇帝御书后序  

人皆有所好其上胜之其次任之其下蕴崇之也惟至人无好有所好者同于人也神文圣武皇帝其好之与人同其胜之与人异同以为徳异以为法迩声色而欲不胜礼宝珠玉而利不胜义时防田而逸不胜度故其在位四十余年而四方百物无所损益顾好飞白书明窓浄几时一为之以侈其好于是将相宗戚家有蔵焉臣不知书不能诵其美而窃有所叹也凡艺不滞古则徇今滞古则舍已而就规矩徇今则略法度而逐世好故其弊君臣争名而祸乱从之臣窃窥观皇帝防法而忘世防理而忘法故工拙偏正不足论也所谓有其道而进于技者王者之于艺葢如此彭城王氏世为贵将故其家有传焉其从孙万夀主簿臣有基以皇帝所书六大字以示臣臣盖望而知之也臣不知书然望而知之者臣以理得之也臣惟皇帝却天下之好而留神翰墨乃帝者之懿徳来世之伟闻而臣实惧焉臣闻故老言当斯之时二府百吏内宗外姻下逮近习莫不好书夫士大夫阿主之好而为书未害于政而臣惧小人因书以进也故君子于其所好又有谨焉臣惟皇帝之知此故世无所传而臣之愚不得不惧也  

顔师道诗序  

万物者才之助有助而无才虽久且近不能得其情状使才者遇之则幽竒伟丽无不为用者才而无助则不能尽其才然则待万物而后才者犹常才也若其自得于心不借美于外无视聴之助而尽万物之变者其天下之竒才乎比出东都门沙行数百里夹河而城者今澶州之治也平林旷野荒坟故垒甲士介马无修阻丽华之观颓垣弊庐棘荆沮洳无台池苑囿鸟兽鱼鼈之美吏不胜事一飰再起经年相逢交马顾揖不通劳苦无饮食歌舞逰从之乐征商酤号称才官身杂徒吏下等细微无闲燕之乐彭城顔夫子居既逾年矣元丰四年邑子陈师道西逰京师遂见夫子于北门请于左右得其应用之诗若干篇罗络隠遁穿穴险怪遇事以发愤因难而见竒如在岩崖之下洲渚之上隂林丛竹空旷莽苍之野月星风露烟云杳霭之际渔钓弋猎樵苏耕稼之间不知其居陋之内市井之中瓮盎之侧也昔闻其语今见其人可谓美矣而于夫子犹其粗也孔子曰莫我知也夫又曰诗可以怨君子亦有怨乎夫臣之事君犹子之事父弟之事兄妇之事夫也为人之子而父不爱焉为人之弟而兄不爱焉为人之妇而夫不爱焉则人之深情皆以为怨情发于天怨出于仁舜之号泣伯竒之履霜周公之鸱鸮孔子之猗兰人皆知之而不怨有二焉东隣之子西隣之父不爱也人虽褊心莫以为意谓之路人夫妇之防穷君臣之义尽然后为路人路人则不怨责全于君子小人则不责也谓其不足责也致怨于明主昏主则不怨也谓其不足怨也则又不怨故人臣之罪莫大于不怨不怨则忘其君多怨则失其身又有义焉此其所以异于小人者也夫子之诗仁不至于不怨义不至于多怨岂惟才焉又天下之有德者也夫才者德之用也徳成于心而后才为用才足于身而后物为用吾于夫子见之矣又为之序以诏学者  

杂著  

孔北海赞  

世以曹操为英雄虽孙仲谋甘出其下而文举以犬豕见之谂知不免而遂不屈盖其髙明下视之耳方操微时幸许绍之目以为重匈奴使来自谓不称而代捉刀其自处如此至其自比刘徳谓袁绍不足数特居势使然耳徳之死谓孔明曰如嗣子不肖君自取之其勤劳一世盖不为汉计岂为子孙计哉操非其比也操恶祢衡而畏杀士之名故以衡予刘表不以文举予人卒自杀之其不畏之亦至矣刘毅家徒四壁一掷百万世亦以为英雄小遇鵞炙丐乞如奴婢孰谓英雄而以一脔动其心哉此其操之类乎子曰枨也欲焉得刚刚者所以制欲非胜人也是故自用之为英自胜之为强  

## 苏门六君子文粹卷四十五  

济南文粹五　　　　　　宋　李廌　撰进论  

圣学论  

臣闻効一官可谓卑矣古之人必曰学而优则仕治一邑可谓微矣古之人必曰君子学道则爱人子使漆雕开仕开曰吾斯之未能信盖以学之弗优不敢効官尹何为邑子产以为未闻政学盖以学而后从政乃可治邑彼子路使子羔为费宰孔子以为贼夫人之子子路复曰有民人社稷焉何必读书然后为学孔子恶其佞夫効官治邑也必由学而后可况奄有四海为天下君乎一日二日万几何以俾有条而不紊万邦有众何以俾乐推而不厌一言其防兴丧系之好恶所示靡然成俗如之何俾百工熈哉庶事康哉呜呼为君实难可不学欤干之九二曰学以聚之问以辨之寛以居之仁以行之君徳也古之圣君任贤所以能不贰去邪所以能不疑作福所以能赏善作威所以能罚恶葢以圣人之道而折衷之断然晢矣所以能折衷圣人之道者由其中有学问以为之主也髙宗既已学于甘盘复师资于傅説观其好学之诚意则曰尔交修予防予弃予惟克迈乃训可谓勤矣此所以为商之髙宗成王席文王之大谟继武王之大烈观其好学之诚意则曰日就月将学有缉熈于光明佛时仔肩示我显徳行可谓勤矣此所以为周之成王于皇有宋本支百世世有哲王故天纵陛下之圣徳温文日就天诱陛下之宸睿智夙成仁爱孝恭出于天性是皆生知天毓受道之质矣重念承平累圣之业御兹九有之师欲致乎治必先乎学学也者致治之道也古之圣贤不可得而见矣其言具载方防要之皆王者事尔人臣学之期以致君人君学之自致其治故天地之情隂阳之理吉凶之变失得之故备在乎易而卦者时也一治一乱或美或恶初不可齐乱可使治恶可使美察理之变为时之主惟君乃能之臣愿陛下学易则体干御坤进阳退隂观道设教运神合徳使天下之时常为泰而无至于否尝为晋而无至于剥天子之学易固当如此一国之事系诸侯之本天下之事形四方之风美盛徳告成功者皆在于诗四诗之名各辨其实不敢诬也臣愿学诗则为政之大而无入于小雅为政以正而无沦于变雅无若东周降于国风必使功徳终美于颂天子学诗固当如此夫尊王正法谨始善终详天地之灾祥着君臣之美恶者无尚于春秋臣愿陛下学春秋则师治而惩乱赏善而罚罪常为知孔子者无为罪孔子者夫尧舜禹汤文武成康之世其典谟训诰誓命之文百王之心迹治乱之大略者无尚于书臣愿陛下学书则考稽古之得失操制今之法令皇步帝骤王驰霸骛一皆得之陛下欲以正六职以治六官必也学夫周礼然后百工允厘庶绩咸熈巍巍乎其有成功也陛下欲以正其威仪详其辞令必也学夫仪礼然后五礼之合制见于典章文物之间六仪之中节见于动容周旋之际焕乎其有文章矣陛下又当发挥孔孟之正道锄治百家之邪説在亹亹而已干之象曰天行徤君子以自强不息诗曰勉勉我王纲纪四方惟陛下不倦以终之则日进无疆圣益圣矣天下幸甚伏惟陛下有圣人之材而君圣人之位能进圣人之学以充圣人之道则功利天地泽及万世可侔徳商宗周成矣虽然陛下有好学之诚而无进学之説陛下有望道之心而无望道之人则或博而寡要劳而无功故陪卿之列賔师之选不可不谨臣愿不可与迂儒共学迂儒好为太髙不经之论将使陛下畏道之难行或自画矣不可与佞儒共学佞儒好为苟合过情之誉将使陛下志满假而轻道术或自圣矣愿陛下妙选忠义正直博学守道之士以备顾问则用力少而见功多适道正而为利博天下幸甚  

荐举论  

臣闻荐得其人则受赏荐非其人则被罚古之道也必有赏以劝之然后可使举善必有罚以威之然后可禁朋邪独赏而已则竞猎虚名冀侥幸以自进独罚而已则虽有真贤皆疑畏而不敢进之鄂千秋之于萧何一言而爵通侯驩兠之于共工一言而放崇山何劝沮之较着也夫人之情喜赏而恶罚国之格难赏而易犯人之所喜国之所难也人之所恶国之所易也可以赏而赏之缓则人必相谓曰慎无举贤徒劳人尔贤则欲我举而防则吝也况无赏乎苟可罚而必罚之则人必相谓曰慎无举贤徒多累耳赏则未必予人而罚则信也况专用罚乎且古者进贤受上赏蔽贤防显戮贡士之诸侯则至于加九锡不贡士之诸侯至于黜爵地以是推之惟恐有贤而不进也尧求若采而启明之嚚讼乃被荐于放齐尧求治洪水而伯鲧之方命乃被荐于四岳即其昧于知人则宜若驩兠之放可也尧则置而不问舜则不复罪之何哉葢人实不易知而嚚讼方命其恶在外而易辨静言象恭其恶在心而难知以尧舜之圣犹且爱而畏之则放齐四岳之过举岂与驩兠同科以是推之虽或可罚犹当恕之有贤而必进进之未当恕之勿责则是圣人之于天下求贤之意深罪不肖之意浅用赏之意多用罚之意简愿治之意详施刑之意略故忠厚之化格于民心而天下无遗贤今也于荐举之制疑若罪不肖之意深求贤之意浅用罚之意严用赏之意简施刑之意详求治之意略如之何致天下之贤以为吾用哉故有司妄测朝廷之意例以进贤为末发有罪为本发有罪为有功无过进贤为有过无功朝廷授我黜陟之权者本以我为徤吏耳不若峻法以寡防朝廷俾我荐举之职者特循故事耳今又无赏而有罚故虽有荐举之名而无荐举之实非徒无实而又市之何哉借若甲为长吏于此乙为长吏于彼甲举乙之所私然后乙举甲之所私非有意于所举之人也甲乙自为施报也惟其自施报乃假手自举其所私非谓市之欤夫荐举之意岂不欲得有道之士乎有道之士安能容悦以自献岂不欲得孤寒之士乎孤寒之士其谁怜恤而为援故凡所克举类皆肉食者缔交党与弥缝倡和之人未尝闻拔一滞淹擢一豪俊真可用者如是欲羣贤连茹而升有是理乎陛下之聪明灼知邪正如别白黒则古之人所谓达视其所举又曰观近臣以其所为主者不待臣言而后喻也为今之计莫若先诏大臣议复荐贤之赏使天下无吝防之议庶几劝沮之道人皆信之然后使凡荐举者必如摘发之详得以考稽焉葢今天下之长吏凡所摘发者必铺陈其罪以闻于上曰某人尝为某事可以抵罪期必抵罪而后已其所荐举者则含糊其言假借其实文具而已未尝铺陈其事以闻于上曰某人尝为某事可以任使期必任使而后已虽然固亦有铺陈以闻上者必曰某人有干才尝于某处生财几十万某人有机略尝于某处鞫狱几十次矣苟使荐举之奏如摘发之奏则下臣之善安有不闻达者朝廷闻而用之后更器使践华要必使自言曰非某所荐安能至此陈平封侯而魏无知因以受赏者旌荐举之人无忘其功则其徳厚矣彼周行而封列侯自诸侯而加九锡固不可指以为格愿视其举者之髙卑量为举主之酬奬可也以今之法所举之人一陷有罪则凡为举主者坐之至有削品秩上印绶不少贷今举主以所举酬奬又何劝焉臣又窃以一郡论之夫一郡之内文武寮宷不啻百人而部刺史所举之法嵗才二三而许之摘发者无员数谓凡可摘发者必摘发也至于荐举奚独不然岂使员足矣尔后虽有可举置而勿恤呜呼是朝廷许其蔽贤矣故坐席未温已举所私所私既毕余见真可举者则谓之曰非不知君柰何举之人数已足矣臣愿陛下既下荐贤之赏乃诏天下长吏见可举者举之不必限之以数或无可举则已之又不必充数则庶几无憾焉古昔逮今长吏以荐举为恩下吏以奔竞为俗或卖交以进已或赂人以借誉或饮食玩好以豢其亲信或姑息俯伛以媚其仆御或卑辞以足恭或面柔以求悦吮痈防痔曾不以为羞指天誓日曾不以为愧自非宣哲见几之士未有不堕其彀中而谬举者矣愿诏长吏以阿大夫之所以烹即墨大夫之所以封者为之鉴勿妄许人以为国士也必欲公举则使下吏明其功过于考绩之书无崇虚文嵗终则取诸考课之书稽考而优劣之可举者书其可举之行能可黜者书其可黜之过恶揭于公堂使吏民得以议之以为可举也然后举之可黜也然后黜之则无僭无滥臣之説无遗虑矣然亦不可不防者天下被荐或多吏部病其难选也臣愿以四科第之行同能偶也复以被荐多寡为差况朝廷必使直得其贤则又何多矣或多贤而多荐之无惮其劳此太平之光也  

浮图论  

臣尝厯观前世之弊及其甚也必有有为之主以拯捄之独千世承袭其弊而安受之者浮图而已浮图非无可观也百氏之家一家之説也非不可为教也西域之国一国之俗也不幸王者迹熄之后圣人道防之时乘间窃入中国当时君臣辨之不早制之不刚俾盘根滋蔓为弊于后东汉明帝之罪也其间非无英睿刚克之君忠义正直之臣欲除其弊终亦不能者何哉葢销之不以道制之不以渐故也盖英睿刚克之君灼见非有益于吾民也必欲扫除之正如欲効华陀之治医也将剖肤凿骨湔肠胃以去其疾岂不雄哉柰何臣下或献祸福之一言则惶惧随之极且罢而不敢复言矣必曰姑且聴之此其所以长有也前日武宗是也毁天下寺宇四千余区冠笄天下僧尼二十余万岂不快欤东西京藩府辅郡犹量留寺与僧岂祸福之説已贰于胸中耶何使絶无而仅有耶宣懿之世则一切复之终令彼胜于此乃所谓销之不以道制之不以渐故乃尔也忠义正直之臣极言期有损而无补也必欲扫除之正如近时水官之治河也欲竭太行之土淇园之竹以塞怒流不已疎哉奈何世主疑祸福之多端则患恶及之遂及诛窜者矣必曰尔敢非圣人惟其谓之圣人此其徒闻而益炽也前日韩愈是也宪宗遣使迎佛骨于凤翔王公大人灼体肤委珍贝以惑其法愈极诋其道且欲以佛骨付之水火宪宗怒欲诛愈以谢佛裴度崔羣力救其死犹逺贬海南濵于死所今彼盛于此乃所谓销之不以道制之不以渐故乃尔也初欲抑之乃所以扬之初欲沮之乃所以长之故根日益大蔓日益滋以至于今日国家不惟安受千世之弊而不知捄又从而唱大之遂使贼人乘时所尚公肆厥奸与国争雄被华堂大宇丹楹刻桷敢逾制于王宫撞钟伐鼓聚党数千敢僭礼于朝位已为可禁虽然彼所以侈其居盛其徒者本欲以诱愚夫愚妇而已柰何王公卿士竞登其门而师之朝衣朝冠或立侍于其座或旅拜于其庭或尊之如天神钦之如父祖彼有道之士以学佛隠者固亦有矣而奸人假学佛以欺世者常多固不当事之如此以亏国体臣恐孔子复生于今日则羣公卿士忌嫉者众矣不能如是以奉事之也诗有云入于幽谷迁于乔木孟子曰未闻下乔木而入于幽谷者今浮圗之教唱大于中而孔孟之道防坠于地矣凡学孔孟之道者相率而入于幽谷乎可不谓之大惑欤臣今不复更以传弈之辨韩愈之疏言之直以文中子之言为信曰佛者西方之圣人也果为圣人岂不恶其徒凭籍其説以猖狂妄行于今之世哉为今之计不必推罪于佛惟治其徒苟惟其徒之罪又何难焉臣愿陛下盛言其佛之长极言其徒之短臣请叙其説曰盖闻佛者西方之圣人也以清净寂灭为心戒定慈忍为行色空为道禅律为法凡愿学佛者必当简身周慎持法谨严枯槁其形骸斋戒其心志自治其身自求其道不可辄出户庭不可杂交民俗戒牒之文其宻如缕苟能如此虽异道不害为君子乃者学佛之人类皆防侠之辈或惰农之鄙夫或怠绩之愚妇或好荡之儇子或好倡之冶女居金碧之室食稻梁之胜幸灾乐祸自为风俗奸人不义自为朋党讯其何以谓之禅何以谓之佛则罔闻知者十常八九如此则大设寺宇乃为尔等容奸之地嵗度徒众乃为尔等置畔道之人既蠧于国实败汝徳自今以前吾一洗之勿问自今以始吾将使汝不出户庭专治其佛之説而躬行之所受戒文令礼部着以为令刑部防之以法期汝必行如不能然一听归俗愿仍旧者真能奉其师之説听其君之令者也然后以常住衣食之可谓待汝之意厚矣既仍旧为僧尼乃敢尚为过恶许人人得以告捕是不从君之教而背其师之説诛之刑之斋供祷祠任民自然不可以扰亲戚故旧不可私其所昵假手以投男虽父兄不可以适尼之居女虽诸母不可以适僧之舍人人得以告捕抵法陛下果以此説下诏假学佛之衣服以蔵奸诈假学佛之衣服以堕农绩皆不能自信而愿去不可胜数良家子女观其法之峻严乌敢违父母之养舍室家之伦避安逸从枯槁哉如此则良民自愿为其奴婢者自寡矣虽然固亦有为之者矣不加多也庄子言鲁多儒国君下令而敢儒服者一人而己亦是意欤此乃销之有道制之有渐以嵗月之乆俟其自衰而已譬之以医则缓以药石治之俟其自平乃止不必用华陀之术也譬之以治水则固隄防以导之使复故道乃止不必横塞其怒流也或曰子痛诋佛而抑其徒则吾徒独不然乎一皆如孔子耶臣曰稂莠与五谷并生于田为之农者当锄治其稂莠乎将锄治其五谷乎五谷虽未必皆颖栗坚好要之吾所种也今千万年无佛何加何损一日无吾道则如之何或曰子不畏祸福欤臣曰佛既为圣人则所当论者道也于其书而考之固亦粲然矣至于祸福报应之论特后之译者妄尔虽或言之如庄周之寓言乎邹衍之谈天乎公孙龙之诡辞乎皆可稽考之耶愿陛下勿惑祸福而忽臣之説  

慎兵论  

臣闻兵不可好好兵者嗜杀人者也战不可忘忘战者弃民者也臣尝原兵之理我克敌敌克我要之各有相伤为民父母奈何使民两有相伤中道无罪而害其生哉万一正不获意则权必用武乃济然后哀矜怆恻而用之以犯难难平即止非复可玩此以杀去杀以战去战之术也司马法曰不违时不厯民病所以爱民也不加丧不因凶所以爱夫民也冬夏不兴师所以兼爱其民也后之人君岂防是哉争城则战矣争地则战矣争长则战矣争利则战矣有小忿则战矣有违言则战矣代翕代张代存代亡民不加多率以战死独何辜哉今日暴原野之白骨乃昔者暴原野白骨之子孙也人君当视人如已以已推人则好战之心自平夫士卒之痛思已之痛士卒之伤思已之伤矢石在前白刃在左右法令在后万死之间幸于一生其危心如何彼贵贱虽异位而喜惧好恶之心无二况复杀一人则父母妻子失所而无依者数人或至于杀其子孙则嗣续遂絶者夫推爱物之心犹不忍暴殄天物况人乎不战而屈人兵者正慎于此故观无衣之诗然后见兴师之情观杨之水之诗然后见屯戍之思观葛生之诗然后见战殁之感迨夫民日益寡国日益削力日益屈财日益殚于是恻然哀恫其前非殆矣主父偃曰务战胜穷武事未有不悔者岂特悔而已祸亦随之夫三世为将道家犹且忌之况好兵之主乎故祸莫大乎好兵好兵之心有二曰幸曰侈孔子曰不仁者不可以长处乐不可以乆处约帷乐与约处之实难自匹夫至于天下国家其召祸之渐均生于有余不足有余则侈心生不足则幸心生幸心之祸在厥身侈心之祸在子孙今夫国迫小而鲜长虑才褊急而多妄计贪而无谋勇而无礼惟试侥幸于一战万一偿志于是乎幸心生矣幸心一生故不量力不度徳而所较非其敌志徒大心徒劳而所求非其道如卵投石如指挠沸自求危难屠其城夷其社覆其宗絶其嗣者踵相及孟子所谓縁木求鱼无后灾以若所为求若所欲后必有灾是也不足为有天下者道若夫燕安闲暇财丰力富旁视四顾无一不可惟外事四夷然后快意于是侈心生矣侈心一生故好大喜功而不以休息元元为念穷兵黩武惟以无战伐功为愧自求忧患困役伤财得寸损尺怨满天地而祸及子孙众仲所谓兵犹火也不戢将自焚者是也前王既以此致凶咎后王当以此为鉴古之好兵无功而其主非贤者不足道好兵而贤且有功者莫若汉孝武唐太宗夫孝武席髙祖文景之余业太仓有红腐之粟内府有贯朽之钱故放心肆欲玩兵耀武以事疆场内则有期门羽林孤儿佽飞骑士之兵外则有六郡良家之士总节制以统军则有卫将军之智提孤军以深噪则有霍骠骑之勇又有李广程不识苏建贰师安国严助李息徐自为荀彘之徒以帅偏师杨仆路博徳李蔡王恢李陵李沮公孙贺公孙敖之徒以将别部击匈奴救东瓯平南粤诛昆邪平西羌伐朝鲜征大宛乃置朔方南海武威儋耳牂牁乐浪等二十四郡厥勋伟哉太宗以英雄神武戡定祸难以基王业自偏裨小校至于为帝大小战无虑累百未尝挫衂有若李勣李靖柴绍卫孝节薛万彻之徒以平突厥有若道宗道彦樊兴宗段志元髙甑生之徒以平吐谷浑有若侯君集薛万钧之徒以平髙昌有若李袭誉李大亮之徒以平延陀有若牛进达之徒以平吐蕃有若郭孝恪之徒以平焉耆有若李子和齐善张士贵张徳宝上官懐仁之徒以平诸獠有若契苾何力阿史那社尔之徒以平兹邦国既底定诸盗既勦絶其余勇故气犹未肯宁晚命马周李勣张俭张亮为将统十六总管之兵复逺驾辽海亲征髙丽厥勋伟哉以汉武唐太宗之伐功度越前世所杀敌人固不可亿数然士卒物故亦已多矣故君子曰戾太子父子庶人承干兄弟之衅实由于兵臣故曰兵不可好祸莫大于好兵好兵之祸虽无近殃必有逺忧则慎用兵而重民命者其得福必永矣或曰子论兵而以好兵之祸为先柰何为惊人主心兵可去乎臣曰知战可慎民可爱兵可蹔而不可玩祸可去福可就然后可以用兵矣书所谓知稼穑之难乃逸之意欤故曰仁者爱人恶人之害人义者循理恶人之乱纪以慈为兵意是乃仁术又安可去太祖皇帝昭受昊天之成命市不易肆兵不衂刅与汉唐百战以得天下固已异道五宗相承奉之以徳虽间用兵兵出有名未尝有汉唐之侈心则基福而逺祸也其已乆矣陛下绍继大烈可垂拱无为以荷天休然内寜必戒外居安必虑危故战不可忘兵未可去战虽不可忘当念民命之可重兵虽未可去当念好兵之贻祸鉴视汉唐之侈心缉熈祖宗之多福或有曰今太平可恃四夷无虞宜毁兵革销锋镝者是自弊之论也愿陛下勿聴或有曰今太平有余四夷可讨除宜兴师旅辟土地者是召祸之论也愿陛下勿聴臣愿陛下妙选将帅必求其良训练士卒必致其精谨烽缮甲械积刍粟固营垒以待四圉不害中国之为强脱若撄吾宪吾以逸待劳以直待曲真天子之兵也  

## 苏门六君子文粹卷四十六  

济南文粹五　　　　　宋　李廌　撰  

进论  

将材论  

臣闻牛羊欲其茁壮也必其善牧车马欲其习服也必其善御矧军旅之事将帅之职畀之以师律付之以疆场内欲重吾国外欲克吾敌顾不慎哉不可以三军之元帅姑且备其员两国之民命聊且试其技不攷其可必为国旤不求其良必为民殃故当筑坛告庙之始必观是人果足以称此礼乎至推毂授钺之际又观是人果足以胜吾任乎昔在战国之纷纷不惟君可以择臣而臣亦可以择君当时英雄挟其长防眎诸侯能用我者然后仕之故欲求将不可遽得今天下为家四海为畿罔匪臣仆英雄尽入于彀中多士咸在众技自献惟君王所择所谓能称筑坛告庙之礼能胜推毂授钺之任者固亦有之在所选而已昔之论将者其材有五曰勇曰智曰仁曰信曰忠将何以贵乎勇葢直以养气威以克爱刚以致其敢义以致其必蔑视敌国而砥砺三军吾之所指曷敢不从死吾之所麾曷敢不从移非勇不能也勇则不可犯矣将何以贵乎智葢使贪使愚各求其所类使勇使智各効其长技俾敌常为客而不足我常为主而有余我常致人而人必应人不可致我而我自如为胜败之政如神黙运制竒正之术如环无端非智不能也智则不可乱将何以贵乎仁盖以慈养其恵以恵养其威寛以御众众罔不尽其心恱以使民民防不尽其力忘劳而供武服犯难而图战多欲与之可赴深溪必自我视之如婴儿欲与之可俱死必自我视之如爱子则非仁何以懐之仁则能爱人故也人不可无信而将之信为重盖方其涖师也国不自外理国容于是乎不入军军不从中御军容于是乎不入国将军之权专矣如之何交厥孚于上下布至诚于逺迩故贵乎信信则不欺人故也事君皆以忠而将之忠为大盖方其用师也上不制于天下不制于地中不制于人将军之志自用矣如之何惟君是图而忘其身惟国是忧而忘其家故贵乎忠忠则无二心故也夫有爵有戮士心所属可安可危君虑所随士心所属以赏刑之柄系焉赏刑之所系成败如转掌君虑所随爱憎之变防焉爱憎之所防祸福如发机惟信惟忠乃为建立勋名之权舆杜塞危疑之闗键也以是五材泛观乎朝如持度以揆长短如操量以较多寡其分别差等殆无遗形大材如罍小材如杯以杯受罍过则溢以罍受杯绰乎兼容故古之人论将有妻子之将有十人之将有百人之将有千人之将有十万人之将有百万人之将其材相去逺甚然不离乎五者之间也虽然材必适其用用必适其宜执方而无权守一而不变虽用良材覆为累徳故太公之论将有十过孙武之论将有五危观其过之所生究其危之所自其初皆五材之良其失皆五材之蔽有材而不能用至于军败国辱家残身戮吁可哀也故为将之道既有五材以御三军欲揽英雄之心则又当行之以三礼断之以三至欲重庙堂之胜算则又当持之以五慎审之以五权达事宜而有九变无失九变则寘敌于全囚泥法制则有九拘母执九拘则立我于全胜古之人论良将有曰刚则法天可望而不可干柔则像渊可观而不可玩去如收电可见而不可追留如丘山可瞻而不可动有将如此则筑坛告庙之礼推毂受钺之任为不愧矣故初作三军欲谋元帅惟却縠説礼乐而敦诗书于是用于晋秦伐阿鄄而燕侵河上惟穰苴文附众而武胜敌于是用于齐孙武十三篇之説阖闾试之以妇人卒以强吴吴起七十六战之功魏武始于论兵器卒以强魏先轸以下军之佐而超将中军不以卑逾尊为疑却氏狐氏栾氏以族人从军不以亲同职为间韩信奋于亡虏魏尚拔于囚徒充国自举任之而不违伏波求用试之而不拒谢安荐侄而不沮其挟亲窦宪请行而曲聴其补过所用者材也材可用焉不当牵左右近习之好恶不当徇士卒国人之议论挺然不疑断以已意夫贤将之徒类皆英雄豪杰之士观人君用已如此其重当如之何图报哉谷永曰楚有子玉得臣文公为之侧席而坐赵有亷颇马服强秦不敢窥兵井陉国有贤将所恃如此惟陛下注意焉陆贾曰天下安注意相天下危注意将必至天下危注意将则不亦晚乎惟天下安乃注意将之时是谓治不忘乱安不忘危也  

将心论  

臣闻有君子将有小人将君子将天下之将也小人将亡国之将也古之贤将原兵之意可以为仁术察武之用可以广徳心故以杀止杀非所以好杀以战去战非所以好战司马法曰杀人安人杀之可也攻其国爱其民攻之可也孙子曰全国为上破国次之全军为上破军次之何古人终始以爱存心欤故君子之将能师古人之意以不战屈人兵为心小人之将违古人之意以嗜杀人为事以不战屈人兵为心以天下为心者也非天下之将乎以嗜杀人为事亡国而不防者也非亡国之将乎夫尉缭当梁惠王之时为兵之説曰善用兵者能杀士卒之半其次杀十之三其次杀十之一能杀其半者威加海内能杀其十之三者力加诸侯能杀十之一者令行士卒信此説也则兴师二十万可自诛其十万兴师十万可自诛其五万矣且夫将军心也士卒支指也心诚则支指应心危则支指卫士乐附则将威今驱无罪之人以犯难悦以使之犹恐不得其心忍罗置罪罟以快意于刑戮乎诛其半欲其半之用命孰若全军抚爱皆使之亲其上死其长乎杀半用半虽胜何益孟子曰不仁哉梁惠王也糜烂其民而战之争地以战杀人盈野争城以战杀人盈城呜呼惨酷至此尉缭有以啓之欤臣于是乎求于古之君子善抚士卒而爱之者私窃慕焉其惟战国之李牧蜀之诸葛亮唐之李靖臣请言其用兵之意夫李牧之居鴈门也罄军市之租以养士力椎牛犒燕以养士心谨烽燧多间谍以养严入保示怯佯北致人以养气谋熟勇全皆愿一战于是选车余千选骑余万百金之士五万彀者十万一举而灭襜褴走单于破东胡降林胡向使自杀其士卒之半则莫不怨讟矣孰肯自献其勇以求一战乎诸葛亮之御张郃之众号四十万而亮之众不满一军众寡既不敌而强弱又相逺两军既阵而翻兵适交亮以用兵行师大信为本乃悉遣之且曰去者束装以待期妻子企踵而计日则原其情而闵其劳懐以仁而厉以义可谓周矣故去者感激愿留一战住者愤怒人百其勇杀郃走懿以成其功向使自杀其士卒之半则闻声而还矣孰肯忘死衔防以决一战乎李靖之与太宗论兵也太宗以严刑深法使人畏我不畏敌为疑靖以卒未附而罚不行不可用为説太宗以爱克威威克爱为问靖以爱设为先威设为后为对则君臣之心何视卒如婴儿乎又曰顷讨突厥摠蕃汉之众出塞千里未尝戮一扬干斩一庄贾夫卫公于艰难草创之初剪刈凶渠以扫欃枪备延陀于闗内伐突厥于定襄荡吐浑于西海夷萧铣于江陵向使自杀其士卒之半则危国亡师之不暇况宣威信于异域乎呜呼安得今日守邉之将爱育士卒如此三子者乎夫天子之兵以仁为本以义为御天下之将以慈为主以勇为决却视尉缭之説非亡国之兵小人之将乎秦以残忍虎狼之恶务杀伐屠戮以强天下又有残忍虎狼之将能杀伐屠戮以快其意防骜王翦之父子也世为秦人之民贼攻城克敌固已众矣然未若白起之甚夫白起之为将也战必胜攻必取诚莫可及以书攷之凡攻某国拔之伐某所取之不言斩首若干坑卒若干者置而勿论论其直书斩首若干坑卒若干而计之凡杀敌国之兵八十四万人然起战卒死于敌者又当几十万总两国供军之民其诛求裒敛因以失业而死者又当几十万矣何晏曰白起降赵卒而坑岂徒酷暴之谓乎后亦难得志矣又曰裁四十万之命而适足以强天下之战要一日之功而更坚诸侯之守又曰杀降之祸大于剧战然则兵胜未几而被戮国强未几而为墟良以此乎臣于是乎求于古之君子能制阃外而懐柔者私窃慕焉其惟战国之荀吴晋之羊祜唐之郭元振乎臣请言其用兵之説夫荀吴之伐鲜虞而围鼓也鼔人欲叛其君而附已吴曰吾不可以欲城而市奸所丧滋多鼓人请降而有食邑吴曰吾焉用邑以贾怠不如完旧食竭力尽克鼓而还不戮一人贤哉羊叔子之为荆州也慨然有平吴之心开布大信专修德义纵俘释虏以示至仁归禽偿谷以示不扰潘景来冦追斩而厚葬之美其死节陆抗对垒抗病而馈之药抗顾不疑内则授良谋于张华外则付成算于杜预卒能平吴贤哉郭元振之镇西域也抚驭诸蕃专尚忠义走吐蕃之众开凉州之围防兵百万以集湟川分兵十道以进青海賛普屈膝而请和突厥畏威而入贡跪质勒而至于霣身吊婆葛而为之流涕贤哉呜呼安得今日守邉之将绥抚敌国如此三子者乎夫天子之兵至信为主至公为辅天下之将附众以文威敌以武却视白起之功非亡国之兵小人之将乎夫为政至用兵棘矣用兵至于杀人可哀矣以可杀而以杀为事乃嗜好也嗜杀人者其心何如孟子曰始作俑者其无后乎为其象人而用之也惧后世以象人为未足有徇之以人者矣故必推原其理而深罪之柰何尉缭之法使后世借口以残忍乎孟子曰尽信书不如无书吾于武城取其二三防而已何其血流之漂杵也惧后世以漂杵则忍心于屠殄矣故必推原其书而深诋之奈何白起之事诱后世快意于杀伐乎陛下以仁政为重孝治为先则将之心术亦可戒矣彼一夫向隅而泣满堂为之不乐东海杀一孝妇天降累年之旱以罚之惟人命为可重也陛下念哉  

竒正论  

臣闻天下之事有能以胜不能有术以胜无术皆有能矣能之精者又胜焉皆有术矣术之多者又胜焉借以羿与般而譬之羿善射般善工学射者有彀的善工者有规矩特其大略也般之所以巧又有巧焉故学羿之射既与羿之巧均则有胜羿之心焉必曰吾与乃技相若羿不胜其忿而鬬技果相若则为羿之过失于尽其巧而传之故却视般之教示以巧而不尽其所以巧者诚为自胜之计也兵始于黄帝法成于太公黄帝而上兵未设以有兵胜无兵太公而上法未备以有法胜无法太公而后何其纷纷耶用兵者既频学兵者既众一定之法不足以相胜故管仲穰苴孙武吴起尉缭留侯孔明李靖之徒始出而论竒正竒正者因古以御时依体以立用千变万化以制胜防用之之法可观也而所以用之者不可见也战之之理可论也而所以战者不可陈也胜之之道可制也而所以胜之者不可传也彼用兵之书布在方防既已人人皆可习矣用兵之法试于行陈既已人人皆能布矣人人皆习我亦习焉人人皆能我亦能焉是亦众人也以众人敌众人尚何议先胜故竒正之理古人议而不辨竒正之法古人论而不议竒正之变古人存而不论非不论也不可论故不敝而常新以俟后世君子俾因袭致用可以神遇而不可以智知可以道运而不可以迹究法犹弈之局也兵犹弈之棋也竒正犹弈之智也智无一揆棋无定形观其黒白不相容新故不相仍咫尺数路情状万变胜负得失在于一子然则竒正之形所以使敌人前后不相及众寡不相待贵贱不相救上下不相扶亦一二防而己故四为正四为竒黄帝握竒之文也一术为正一术为竒曹公新书之义也前向为正后却为竒太宗所以胜宋老生也先合为正后出为竒曹公所以辨孙武也方为正圆为竒步为正骑为竒受于君者为正将所自出者为竒固曰妙矣然人既用之则为故智不足袭蹈何哉不惟世之人知之而夷狄亦知之故当益为变化以出意外所谓形人而我无形致人而不致于人者非陈迹相防而能胜也苟惟正此固亦觕矣能求竒正之义于意外古今几人哉故学兵虽众不足畏之诚以胜之又胜者犹在人也臣观唐太宗与李靖论竒正之理所谓无不正无不竒又曰竒亦胜正亦胜善夫能知变通故其论左右逢原莫非竒正之变其言曰以竒为正以正为竒吾之竒使敌视之以为正吾之正使敌视之以为竒因其汉长于弩而蕃长于马则为之法使马亦有正弩亦有竒变其号而易其服也则为之法使蕃而示之以汉为竒汉而示之以蕃为竒方其阵之散也以合为竒方其阵之合也以散为竒触类长之变而通之使竒正相生生生不穷竒正相变变变不测惟欲多方误敌乖其所之岂复胶柱哉却视孙子所谓以正合以竒胜犹为胶柱矣李靖论韩擒虎以谓但能识正为正竒为竒不知竒正之相变知竒正之相变者其知神之几乎故早晏者天之隂阳左右者人之隂阳竒正者天人相变之隂阳相生也无穷如天地相因也不竭如江河相济也终而复始如日月相成也死而复生如四时味止于五五味之变不可胜嗜声止于五五声之变不可胜聴色止于五五色之变不可胜视兵虽竒正竒正之变不可胜穷巧厯不能尽其数圣智不能极其端此之谓兵妙或曰竒正固有宜分合固有变如之何以训偏裨如之何以教士卒臣曰简其节目异其号令正为一法竒为一法或进或退各以何别或分或合各以何验吾以号令使之号令所指变亦随之既一吾之耳目又变敌之耳目兵惟知有号令不知为竒正车果何出骑果何来徒果何从敌人虽知吾有竒正不知竒正所在士卒虽为吾用知吾以竒正取胜不知竒正何先方料吾以正而吾忽以竒方意吾以竒而吾止以正不惟敌之不知而士卒亦莫之知孙子曰见胜不过众人之所知非善之善也战胜而天下曰善非善之善也知吾有制胜之形而不知吾所以制胜之形非善之善不足以与于此或曰竒正之情何如臣曰兵家之要贵我专而敌分为竒正者在我故专应竒正者在敌故分以知吾之有竒正也则备我备前则后寡备左则右寡备我者所以寡彼也无所不备者无所不寡也我专为一彼分为十以十击一者也我专则安彼分则扰以安击扰者也胜负之理不言可喻故能正不能竒守将也能竒不能正鬭将也守将可以用竒刼鬭将可以用正老能竒能正乃国之辅今夫以武为业动累亿万鬭力勇而已鲜知兵之法学兵之法动累数千分行阵而已鲜穷兵之理穷兵之理动累数十分强弱而已鲜知竒正借或有人但能知竒为竒正为正而已鲜知竒正之变臣故曰兵法贵胜胜之所以胜以竒正法可传而竒正不可传学兵虽众不足畏者以胜之所以胜者犹在人也或曰羊叔子之平吴也不为掩袭之计尅日而后战奈何专论竒正哉臣曰乃所以为竒正也偿米纵俘归禽馈药竒正之用也懐其心逮祜死而王濬舟师东下一举而俘其主夷其社孰知夫正在荆州而竒在益州耶兹竒正之大者也人君俾贤将之用竒正必若羊叔子则成功必大矣  

## 苏门六君子文粹卷四十七  

济南文粹五　　　　　　宋　李廌　撰书  

上礼部范侍郎论广文馆生书  

某闻古之名臣所以下刍荛者非以匹夫之论必贤于已而广聴泛谋欲取其智以益已之智若乃用其智而果有功乃已之功也古之志士遇事感慨未能自试其才然时与事防愤不忍失必讽诸在位愿行其説若乃行其説而伸其志乃已之志也夫士之先达固可自贤复能不遗防贱取其智以为已之功士之未达身虽困穷复能不以防贱自鄙得贤公卿以行其志非惟世无失时之事事无可悔之防即其人之材识志意亦可概见某防执事之门有年矣虽碌碌不足比数然不自揆量常以国士自居而亦欲以国士上报异时执事拜谏大夫固尝贡言欲补万一自拜宗伯常欲复以愚意思未有以发日者获侍尊俎窃聴论将置广文馆生之説退而思之欲拟作一议而又不敢辄陈管见以订其论夫朝廷崇忠信之心恶诞谩之俗以三嵗秋赋四方防士客于京师伪为侨寓之籍以诳有司者无虑数千务有以制之甚善甚善然国朝着令厉禁素密奸生诈起必朋比相容共为诋欺故欲严地着之法则地着无耻之人为容奸之地盖有以百亩之田亩为一户户为一姓彼姓氏皆可通用符券皆能合式人人用之无不可者有司无得而诘也则地着之伪不可除矣欲严互保之法则彼冒户之士自为朋俦更相防蔽初未始有一日之雅而乃相保平生之行非惟户籍之不明言行之弗审虽易姓匿丧通囚间谍亦无自而知彼结保之数合或有司无得而诘也则互保之伪不可除矣而又况天府试期比诸路为晚彼无耻之士或易数名治数经州试毕而复试于天府已试于前场而复试于后场非惟自诡其名而冒丧代人者且士人应举覔官将以事君而于试艺之初已诞谩如此欺有司乃欺君也欺人乃欺已也将安用之然欲废开封贡士本额惟置广文馆生使各用本贯真户秋赋之年前期先试以补三千五百人俾就秋试其解额十一取之其意诚善矣独不念开封虽伪户之士众然畿内地着真贯之士亦无虑数百今也勿以首善之地当优之以为郡国之表直以亦为一郡彼诸道列郡犹且贡士而开封独不然于义未安或曰朝廷既建太学彼解额最优奈何不以嵗月居之以应其格乎借不能居太学而今也又置馆生汝则不预尚奚防哉四方之士废祀与养至京师复多假厚赀可乆居太学者或寡矣今虽设馆生凡未补者非学试不中程则居学未满嵗者也抑亦或以事而靡及或以病而弗堪或丧期之未终或米盐之无暇或不及一时之补或虽补而偶失而乃使弗就秋试若在可闵某以谓君子制法当俾变通可推不谬于一曲则随事制宜虽久不弊若夫更张前制必观其甚弊之处而改作之无但苟易其文不究其实必当使自我亦至于无弊也已夫伪户之士非喜于冒宪而乐于行诈甘心逺客而愿费资用止以本贯解额太寡故裹粮负笈云集京师徼幸于一得而已若使置广文馆生虽曰使之真用本籍亦朝三暮四朝四暮三之术名苟易尔又况遂废开封之额非允于众论也欤某之意以谓莫若平天下之解额使逺方之士自不为诈之为愈天下解额既平虽日挞而使之为伪户亦不可得何哉今夫江浙闽蜀举人极多而解额极少至有百分取一者矣京东京西河东河北陜西诸路举人或多或少然解名例为最优故十取二三者有之十取四五者有之十取六七者有之至于解名有余举人不足者亦有之若乃通天下解名防计而总准之约为中制二十取一乃平无间天府无间五路通天下皆用此例然则孰有不均者乎然则逺方之士曰二十取一天下通法也自开封达于四方一也尚何乐于行诈甘心逺客而愿费赀用以为开封伪户者乎行将使士风丕变安居井疆养生送死谨身慎行蕲乡里称为善人矣是亦教化之本也或曰国朝以来最优五路一旦解名率与诸路均可乎曰恶是何言也而以谓河东河北与夫陜西旧所以优之者以近邉圉欤京东西所以优之者以近王畿欤夫五路诸路之士皆王士五路诸路之民皆王臣匪无偏无党而有优有抑非王道之平也以邉圉王畿而优之爱人以姑息也或曰国朝以五路之士文不胜质故进之以诸路之士质不胜文故退之于五路当于短中求长于诸路当于长中求短吁是亦待五路之浅且五路诸科之额甚众自诸科销并改为进士之额已不加少诸路诸科之额素少而进士之额不增故不加多至于礼部亦各用其路所贡之士计其分数以取之以是五路之士得官为多天下之士应举之法同而取数之法有异独优五路无乃不可乎今诚能平其解额而礼部二十取一之数亦如之则王道之平也虽乆不弊也爱人以徳而非姑息也或曰子之説诚善矣然亦有可欺乎曰不过妄引稚儒张为虚数以给于有司而已今俾天下之士地着为学而安处于乡不为诞谩而务为忠信虽张虚数其亦可与其进矣伏惟执事以道徳文行弼亮人主方且朝夕纳诲欲致吾君于尧舜三代之上故有猷有为必以忠信为主而又职当礼教位兼师儒凡厥士类莫不延颈企踵以须风化之厚令其所有天下当均普为心则天下之美归之夫科举之弊其已久矣实有待于执事之更张欤时不可失惟执事不以人废言姑考其説或有补焉呜呼此非尝试之论也  

答赵士舞徳茂宣义宏词书  

凡文章之不可无者有四一曰体二曰志三曰气四曰韵述之以事本之以道考其理之所在辨其义之所宜卑髙巨细包括并载而无所遗左右上下各若有职而不乱者体也体立于此折其是非去取其可否不徇于流俗不谬于圣人抑扬损益以称其事弥缝贯穿以足其言行吾学问之力从吾制行之用者志也充其体于立意之始从其志于造语之际生之于心应之于言心在和平则温厚尔雅心在安敬则矜庄威重大焉可使如雷霆之奋鼓舞万物小焉可使如脉络之行出入无间者气也如金石之有声而玉之声清越如草木之有华而兰之臭芬芗如鸡鹜之间而有鹤清而不羣犬羊之间而有麟仁而不猛如登培塿之丘以观崇山峻岭之秀色涉潢污之泽以观寒溪澄潭之清流如朱弦之有遗音大羮之有遗味者韵也文章之无体譬之无耳目口鼻不能成人文章之无志譬之虽有耳目口鼻而不知视聴臭味之所能若土木偶人形质皆具而无所用之文章之无气虽知视聴臭味而血气不充于内手足不卫于外若奄奄病人支离顦顇生意消削文章之无韵譬之壮夫其躯干枵然骨强气盛而神色昏瞢言动凡浊则庸俗鄙人而已有体有志有气有韵夫是之谓成全四者成全然于其间各因天姿才品以见其情状故其言迂疎矫厉不切事情此山林之文也其人不必居薮泽其间不必论岩谷也其气与韵则然也其言鄙俚猥近不离尘垢此市井之文也其人不必坐防肆其间不必论财利也其气与韵则然也其言丰容安豫不俭不陋此朝廷卿士之文也其人不必列官守其间不必论职业也其气与韵则然也其言寛仁忠厚有任重容天下之风此庙堂公辅之文也其人不必位台鼎其间不必论相业也其气与韵则然也正直之人其文敬以则邪谀之人其言夸以浮功名之人其言激以毅苟且之人其言懦而愚捭阖从横之人其言辨以私刻核忮忍之人其言深以尽则士欲以文章显名后世者不可不谨其所言之文不可不谨乎所养之徳也如此王通论鲍昭江淹等之文各见其性行之所长可谓知言矣古者登髙能赋山川能祭师旅能誓丧纪能诔作器能铭然后可以为大夫故训诗典册书诏赦令文赋诗骚箴诫賛颂乐章玉谍露布羽檄疏议表牋碑铭諡诔各縁事类以别其目各尚体要以称其实如彼玉工珪璋璧琮佩玦珌璏追琢之工皆有制度其方圆曲直则各中其用也如彼梓人栋梁桓楹榱桷楶棁朴斵之工皆有绳墨小大长短则各中其用也若乃或混沦而无辨或散漫而无纪或错乱而无序或晦暗而不显虽曰谓之文亦不足观也已徳茂学问充富真积力乆渊源汪洋根干硕大发为文章盖其波澜枝叶实为余事然既已能文而学文不已必欲离羣拔俗逺追古之作者方驾并驱则宜取宏词所试之人种种区别各以其目而明其体研精玩习寤寐食息必念于是造次颠沛必念于是则将超然悬解躐等顿造径至妙处一日万里如是则一代文儒之宗舍徳茂其何人哉主上绍休圣绪厉精治道方将追迹三王指挥四夷纫书汗简纪述先烈泥金简玉升中名山其润色鸿业形容太平大著作大号令职皆在于词臣徳茂其勉之哉使后来赏音之士论一时之文人以谓何人之文但如孤峰絶岸何人之文但如浓云震雷何人之文如轻缣素练而窘邉幅何人之文如丰肌腻理而乏风骨独吾徳茂之文如良金美玉无施不可则徳茂之文信乎显于当年与后世矣  

## 苏门六君子文粹卷四十八  

济南文粹五　　　　　　宋　李廌　撰记  

太宗皇帝御批记  

元祐天子锡晏东宫以御书古诗徧赐执政暨讲筵诸臣明日诸臣各进表献诗以谢著作郎兼侍讲范祖禹曰臣愿陛下笃志学问亦如好书益进道徳皆若防艺于是有以见人君大略字书未足多尚臣闻太宗皇帝方侧防已有书名擅于世及即位益专益工勒之金石藏之延阁布在天下不可胜数在前世中君已足称述而帝以神武圣文左右太祖自布衣取天下以汤武拯济之功全尧舜揖禅之美及绍大统遂集大勲巍巍成宪为宋太宗则其徳业睿智煌煌然与唐文皇争雄矣故文皇与帝虽以字学名于当代而为余事云因观帝批天下兵马元帅吴越国王钱俶表故作是记元祐三年八月十一日臣李廌记  

安老堂记  

甚哉老之难安也方少之时隂阳役之血气使之心志诱其欲而迷其真势利幻其前而悮其后未易能安之老且衰矣却视向日之为宜其悔而求安然贪夫鄙人嗟老景之已至念短日之足惜悼前志之未充痛昔谋之匪良方且苟求无厌务得患失皇皇偷朝暮之生汲汲为子孙之计节义日衰亷耻尽丧贪于富者则曰吾老矣讲货财较亏羡之术始详矣未忍舍也擅兼并而亘阡陌巧梯航以絶山海笼物货而无余蔵运筹算而无遗防甘心于锥刀之间尽瘁于锱铢之末负戴于道路转徙于沟壑贪夫徇富死而后止贪于贵者则曰吾老矣结知遇贾名誉之术始明矣未忍止也履公门而矍铄防阙庭而徘徊衒筋力强饮防染须鬓逞聪明职愈隆而意愈切禄愈丰而恋愈深故位愈重而望愈轻年愈髙而徳愈薄贪夫徇贵死而后止然则日暮途逺而倒行漏尽钟鸣而未止类皆贪夫而富贵有以累之也故曰甚哉老之难安也居士新作西堂以安老为名然居士之安非惟老而后安安之也久矣郭外之田足以给饔饩郭内之圃足以给葅茹而未尝求羡裘葛足以具伏腊禄食足以备婚嫁而未尝求丰居士曰富不可妄致也吾老矣求安而已居士以文学知名于时声闻蔼扬荐为礼部一选遂擢上第名公巨卿争欲出已门下一唯诺足以得荐擢而耻于附炎平生故人多在相辅一举手可以登台省而耻于自售居士曰贵不可妄致也吾安矣求老而已故虽起家郎署于朝有曼容之高风端居十年不调有渊明之劲节或曰嵩少箕隗山水佳秀近列左右筑室岩下足以专天下之雄观柰何局蹐于里闾之间哉居士曰吾求安者也舍易就难舍近就逺则内劳吾心外劳吾力但见夫劳而未知其乐不获其安而先挠吾天和矣此先人之故庐也即而新大之吾心犹欿然吾行年六十有二人间富贵不可妄求从吾所好行将挂冠悬车奉身以退归老此堂志已决矣人生七十虽居是堂以安吾老知复几何时哉则居士之所养可知故曰居士之安非惟老而后安安之也乆矣夫安之为乐世之人未尝知之及于病然后悔而求安及于劳然后虑而求安及于危然后惧而求安则向日求安之心皆妄未有能安其安者故老而能安已可尚矣非惟老而后安乃每以安老为心非达观勇退无妄君子不能也故曰居士之所养可知矣元祐三年八月初三日太华李廌记  

登封县令防尽心堂记  

一人之心与夫千万人之心先民之心与夫后世之心圣人之心与夫愚夫愚妇之心其所以然不然可不可者无有或异有社稷人民之寄欲设教布政而愿治者能尽其心使人人之心皆以为然皆以为可则天下之理无往而不当天下之情无徃而不通诚能奉之以悃愊之诚持之以黾勉之力思其理之所在必使之无遗蕴虑其事之所安必使之无遗防吾之心尽于是矣以之律身以之临民以之事君以之事天地无愧无怍矣夫然后推之以及人其以为不然以为不可者乎阳翟管景文为登封大夫为政期月境内毕治吏畏威明民安教令迹其治效当在善最景文新作听讼之堂取传所谓刑者侀也侀者成也一成而不可变故君子尽心之説名之曰尽心可谓明慎钦恤而愿治者欤民罹罪罟既陷刑辟桁杨狴犴之间徽纆棰楚之下彼不能尽心者或作聪明以自私于已或不事事而仰成于吏自私于已者徇其意之爱憎顾其身之利害所欲脱之则鑚毛出羽粉饰其辞所欲收之则洗垢求瘢傅致其议仰成于吏者不能审克而信其舞文虽髙下其手而有所不察不能平反而纵其鬻狱惟货惟来而有所不问以是而施刑于民俾罚之者自以为不寃夺之者没齿而无怨何可得乎然则知一成不可变而尽其心非忠厚不苟有古昔长民之风者畴肯如是然君子之尽心何独刑罚而已哉尽心以奉上守靖恭正直之操尽心以驭下成岂弟和平之俗尽心以治赋府廪充牣无追胥之扰尽心以务农田野垦辟无愁叹之声由是推而广之至纎至悉心之所知皆为之尽然而不治者未之有也景文之意以谓不惟其身当然后之为令者亦当然不惟为令者当然凡邑之有职事者亦当然不惟此邦当然凡有位于朝有职于官虽百职事小有司者亦当然于是属賛皇李廌为之记  

济美堂记  

天下治安世臣之裔能践修前烈以世其家太平之盛节也盖曰吾之先正尝有嘉绩显于先王陪食太庙预享大蒸载之旂常铭之鼎彛是将昭示后昆无忘其功且夫封圻采邑俾有爵于国冕弁裳衣俾有列于朝赏之所延其泽甚逺盍思之今吾所事之君乃吾先正所事之君其子孙也今吾所使之民亦吾先正所使之民亦其子孙也或忝其先为愧滋甚尽夙夜之志殚股肱之勤必也复有勲劳在乎王室声名风节弈显于世然后无愧于心有宋名臣谏大夫赠司徒田公以忠谏立徳事太宗真宗谠言劲节凛凛岌岌如秋霜夏日为朝廷献替可否进退贤不肖剀切上章敷奏治道天下穆然底乎隆平士大夫曰唐文皇以正观之盛为魏郑公劝行仁义之功淳化咸平之治亦由公忠谏之力虽不登庸丞弼而嘉谋嘉猷恵于生民固足以为一代贤臣矣廌闻诸缙绅先生论国朝人物以谓有古遗直之风必以公为称首窃尝欣慕焉嵗丁丑自箕隗将适吴粤税驾荆州获从公之曾孙世徳新作南堂谓廌曰臧孙达所以有后于鲁者以其君违不忘谏之以徳也衍生世晚不逮事王大父而余庆所被幸有位于朝惟是臣子之职不敢不勉蚤夜汲汲冀弗为门户羞又期我后之人必绍前躅故名是堂曰济美诚欲如十六族之才能世济其美不陨其名也廌曰元凯之贤非唐虞之世亦未必能成其功何哉异时功臣之世岂皆冺灭无闻苟非逢年遇合则欲自振起厥路无由深可太息况夫自求祸自速辜除其国圮其族轘其躯醢其肉鬼无血食家无炊火者乎今圣神在御孝治之化形于四海其于名之裔方且求是似之实而左右之以举象贤之典世徳乃能饬戒砥砺欲世世承承济司徒公之美于无穷则君臣之义笃于朝子孙之孝成于家顾不伟哉愚载曰天下治安世臣之裔能践修先烈以世其家太平之盛节也  

唐州比阳县新学记  

待民以厚可以化薄待民以薄无复归厚古之君子将临其民也必敬之爱之以谓皆贤人君子安吾之教令而同期于治其心既平其教既广其民心亲而化其道借有不若者惟其哀矜而不憎怨不忍防之于辟聴其自迁于善于是虽有偷薄可变于厚葢所以待之者主于厚之也若乃将临其民先储威怒之意欲严刑峻法以刈制之故其忮恶忍恚之心无所往而不逢民固不胜愈趋于薄然其政亦劳蹙而无成欲以求治不以悖乎葢所以待之者主于薄之也  

襄州光化县里修县学记  

饮则祭先酒食则祭先饭一饮一食而不忘报其先矧修身治民可忘先圣人乎孔子载道欲济天下而时君不能用故祖述尧舜宪章文武之实不试于当年然金声玉振之徳发乎一身刑于万世万世之下六合之间如天地之覆载如日月之照临尊为王公卑为庶士皆仰之以为师大而治天下小而治一已凡进徳修业者皆资之以为法盖人无贵贱莫不为其徒事无巨细莫不用其道乌有为其徒而寝庙之奉不防用其道而教化之宫不饬者哉浮图老子之道敢与吾圣人抗衡则以习其説者皆能严其居尊其师故塔庙参差锱黄杂遝弥满天下孔子弟子乃顾学校废兴恝然无心可无愧乎  

宝籍堂记  

元象齿大贝南金世以为宝是惟难得之货天球河图和弓垂矢世以为宝是为希代之珍然连城之璧开秦赵之隙照乘之珠召齐魏之难文仲以居蔡获讥虞叔以懐玉贾害故君子之宝寳乎可贵之道夫传道以文六艺之书百氏之学歴世之史诸儒之作辑以简编著之载籍天文之奥此其蕴也其蕴可索也理义之妙此其防也其防可求也治乱之端此其迹也其迹可视也言行之实此其効也观其文以味其言得其原以言其道精微要妙蔵于一身而无余周于万物而不足充之可参于天地勉之可至于圣人糠粃绪余者其实足以齐事业其华足以成艺文大焉以之润色鸿烈小焉以之縁饰吏事奚在蔵之韫椟玩之掌握然后谓之宝哉  

## 苏门六君子文粹卷四十九  

济南文粹五　　　　　　宋　李廌撰  

赞  

蔺相如賛【`并引`】  

战国之所谓君臣何足道哉交际不以道以势进退不以义以利聚而为上下散而为我尔顷刻间尔朝为上卿暮为逐客刑于此相于彼恬以为常吁可哀哉于是时始终一节忠贯金石有若大夫者不其伟欤天下倾府库捐重宝献土地质子女以饵秦秦贪嗜无厌奴列国唯唯奉承甘为臣妾赵之于秦仅比支郡宜其吞声饮愤以媚意爱聊缓诛咎国有君子义不自衰以小抗大以弱拒强终为敌邻呜呼当太平盛治之世六合为家大夫之迹不可效也以大夫之心推以事君可师哉过渑池之旧墟想当年之髙防虽非长卿之才亦有平生之慕因作賛曰  

铁可折白可湼大夫之节身且洁玉可攻金可镕大夫之忠直而恭秦方虎赵方鼠秦方斧赵方俎愎而恐狠而悚威盖岐雍大夫之勇懦以刚变祸以福转功逾百战大夫之辨曹沬劫盟计穷妄出侵疆虽复齐伸鲁诎荆卿复讐嗟哉鄙夫昔耻未刷燕已为墟斩优备武夹谷相盟大夫慕此有兹令名舞阳横盾毛生奉槃聊効万一犹有可观窃食太仓孰非事君迩来寥寥独无斯人嗟予之生在于嵗后虽慕景行有志未就行迈靡靡轫车渑池大夫闵余有以相之  

师友谈记  

讲拟人必于其伦  

太史公尝讲礼曰拟人必于其伦先儒之説谓拟君于君之伦拟臣于臣之伦臣以谓此特位而已拟人必以徳为贵桀纣人君也谓匹夫为桀纣其人必不肯受孔孟匹夫也谓人君为孔孟其人必不敢当  

范太史讲礿禘烝尝而曰祭之本在民  

太史公讲礼王制曰礿禘烝尝此祭之名天地社稷五祀名山大川之在其地者因国之在其地而无主后者此祭之事犆礿祫祭之类此祭之礼然非祭之本祭之本诸侯得一国之欢心以事其先君天子得四夷之欢心以事其先王者是也夫牺牲币帛粢盛酒醴皆出于民力古者先成民而后致力于神凡以祭之本在于民而已  

范太史讲司徒明七教  

又讲王制司徒明七教以兴民徳曰夫以身率于上而効之曰教教之于治虽甚迂濶然古之言治者必以为先放勲曰劳之来之辅之翼之又从而振徳之舜举八元命契孔子曰道之以徳齐之以礼有耻且格秦任刑罚不务徳教故不旋踵而覆汉承秦弊初以法治天下惟贤臣贾谊董仲舒尝言之文帝能聴贾生故断狱数百几致刑措武帝不能聴仲舒故断狱数万几致败亡唐太宗初亦不以教化为意惟魏郑公劝行仁义四年之间遂至大治然则为治者不可不先以教化为本也范太史讲王制不率教至于屏之逺方  

又讲王制不率教移左乡右乡移之遂不变屏之逺方曰臣以唐虞之学不过有朴作教刑与挞以记之虽周礼至详至悉亦无流放之刑此当是商之法汤制官刑儆于有位其用法甚严为太学养士之礼既重则不率教之罪责之宜不可轻夫命三公九卿大夫皆入学至于王亲视学皆不变彼以九年之间而不能自迁于善是长恶不悛弗顺教令者也屏之逺方斯亦不足防矣然王为之三日不举岂其意哉成汤伊尹相与维持天下之法其严密如此若夫周之法则以寛仁为主虽霍叔同管蔡之恶亦降于庶人者三年而复其国非若商政之峻也商尚质周尚文商周之法皆欲人之为善而已  

子由论学有大小不同  

门下先生苏公子由尝论孔子曰文武之道未坠于地在人贤者识其大者不贤者识其小者又曰女为君子儒无为小人儒又曰君子上达小人下达又曰管仲之器小哉又曰小人哉樊须也又曰硁硁然小人哉所谓小人者非世俗所谓无礼无义不仁不智之小人也以其所知所能行皆小者近者非大者逺者礼乐射御书数凡形器度数之内其粗迹而已若夫君子圣人则所知所能行皆造道徳之妙非形器度数之所能尽此其所以为大也诗有小雅大雅所言皆圣人妙道徳性所以立道所以立政其变雅者不能而反之者也此皆所以为大也葢小雅变雅所言王者政事治天下之法能与不能而已举此求之则其类自见今诗之篇有曰大明又曰小明小宛小旻小弁之类皆因雅而为言皆当时并有小大之名其不见于经者或删定或已亡之也  

子由论史记  

史记作商纪记纣以西伯昌九侯鄂侯为三公九侯有好女入之纣女不喜滛纣怒杀之而醢九侯鄂侯争之强辨之疾并脯鄂侯西伯昌闻而窃叹崇侯虎知之以告纣纣囚西伯羑里作周纪记崇侯虎譛西伯于纣曰西伯积善累徳诸侯皆向之将不利于帝帝纣乃囚西伯于羑里闳夭之徒患之乃求有莘氏美女骊戎之文马有熊九驷他竒怪物因殷嬖臣费仲而献之纣纣大说曰此一物足以释西伯况其多乎乃赦西伯赐之弓矢斧钺使西伯得征伐曰譛西伯者崇侯虎也视此一事书所因之事不同然崇侯以文王叹无罪杀三公而譛之逢君之恶也忌文王修徳而不劝纣之改行长君之恶也在崇侯皆为有罪矣岂太史公欲互见乎纣喜闳夭之献释文王之囚乃许专征伐复告之曰譛之者崇侯虎也其意葢欲文王甘心焉然文王遂伐崇以讨其罪自古人君之恶无烈于纣然崇侯虎之罪竟不能逃其刑小人谗谄譛贤人君子于盛明之朝而欲逃责难矣  

范太史讲月令  

太史公讲月令闲题凡数千言备陈歴世遵隂阳为政事之迹与魏相柳宗元之説反复甚明前世论时令者莫能过也且曰儒者多言不必从月令政时令论立説诚有以破汉儒附防灾异之弊然洪范以五事应五行有休征咎征符契甚明后之人君不可不为鉴也太史公讲月令闲题曰行春令则云云者人君更政令非天之时气也故此之时必当行其本时之令以顺之若逆之则五行相尅之气随类来应如人五臓相胜则有受尅之处其不和之气自来为病也今人见时之气寒燠非候曰行某令行某令者非也廌在元祐三年省试防问有魏相时令者廌之所对大略与太史説同但其卒曰王者应天以实不以文故人和而天地之和应不必法其繁文末节但时和嵗丰家给人足则便为太平之实若求夫朱草生凤凰至等瑞皆汉代君臣不务本而区区尚其虚文也汉之好复古者无若王莽而刘歆又以儒术縁饰之奏祥瑞作颂声者甚众有益于治可救其乱乎词多不能详姑记其大防昔既不效何必道乎  

师友法言  

经史繁简不同  

左氏传春秋二百四十二年其书止十九万言太史公史记上自黄帝下至汉武三千余年止七十万言而班固汉书十二帝间二百三十年乃一百七万言虽称良史善叙事至于案牍之文卑陋之事悉皆载之其失春秋之防逺矣春秋葢二万言而已  

欧阳公五代史得春秋之法  

欧阳公五代史最得春秋之法盖文忠公学春秋于胡瑗孙复故褒贬谨严虽司马子长无以复加不幸五十二年之间皆干戈扰攘君臣之际无赫赫可道之功业故也  

史记讥武帝  

司马迁作史记大抵讥汉武帝所短为多故其用意逺扬雄班固之论不得其实见班固司马迁传秦皇帝本纪皆讥武帝也可以推求  

史记得诗春秋之义  

史记其意深逺则其言愈缓其事繁碎则其言愈简此诗春秋之义也  

陈省副文集后序  

不朽有三曰立徳曰立功曰立言有一于斯可以无愧于后世其徳可尚不必有功其功可纪不必有言其言可传不必其人之贤也况兼善而有之者乎  

## 苏门六君子文粹卷五十  

济北文粹六　　　　　宋　晁补之　撰杂著  

齐物论  

此篇论齐物然物之理齐而情故自彼是莫得其偶而要之以天地之一指万物一马而后物无彼是道泯乎无成亏矣莛楹厉施极异而皆同故言惟达者知通为一通为一则不齐之论近不用也然而众理相承彼是未始不用圣人欲泯用之迹故为是不用而寓诸庸寓诸庸则我虽不用而物量无穷黙然而自用殊施而各得若此通矣故曰用也者通也通也者得也适得而防矣不用则理阻而不通故用为通通则物各得其理故通为得得则各适其所而尽矣故适为防而圣人非有心为之也特因物之自庸也故曰因是已有成与亏故昭氏之鼓琴也无成与亏昭氏之不鼔琴也犹之七窍未凿而浑沌不死也过此以往则反乎无物其为无成亏也至矣故师旷之枝策也恵子之据梧也皆为者败之也皆非所明而明之也故虽竭其智而理终不可穷谓之坚白同异名实之辨若此其察矣然要于不察而以昩终其为滑疑也不甚矣乎若夫天地虽大要之一指万物虽多要之一马一指一马为论省矣则虽众理相承黙用而常通尚安有滑疑之耀者哉然其始也恢诡谲怪未通乎一故有滑者焉有疑者焉无滑无疑则其际防防昩而不耀有滑有疑则长短之相形前后之相随不昩而耀矣耀也者明也而此非明也以夫众理之相乘也滑乱而疑似反以炫圣人圣人欲为人解纷而辨惑则尝图之矣故曰滑疑之耀圣人之所图也物之情不齐而其理齐圣人穷理众人役情圣人欲反情之异合理之同所以图滑疑之耀使无疑无滑而泯乎防防者莫要于此矣故重言为是不用而寓诸庸此之谓以明然则圣人泯用之迹而物未始不用无意于明物而物常自此明故曰此之谓以明也若昭氏师旷惠子者知尽于此以非所明而明之祗以为昩非此之谓以明也故曰三子之知防乎犹曰知尽于此而终不足以明也防尽也犹防希也然非夫以道泛观而备万物之应则以不齐齐其齐也不齐乃若庄周则以齐不齐其不齐也齐矣而犹以为未也故又曰今有言于此不知其与是类乎其与是不类乎类与不类相与为类则与彼无异矣夫类则齐不类则不齐类与不类相与为类则齐与不齐相与为齐夫有所谓齐有所谓不齐则与彼诚何以异哉故推而上之极于物之无曰有未始有夫未始有无者此要言无物无物则无齐矣推而下之穷于物之有曰自无适有以至于三而况自有适有乎此要言有物有物则有不齐矣故于是重言无适也因是已因是已者盖齐物之要论尽此矣何以知其尽此也曰以因因则无适也故入之为无非或使之无也因是以出之为有非或使之有也因是已夫号物之数自一至万逺矣夫无未始适有何以自一而语万有未始适无何以自万而语一之二者泯而无物无物而无齐矣虽然非刳心防我不能观万物而知无故此篇始之以南郭子綦之防我而齐物之论开非观物同我不能知化而穷有故终之以不知周之为蝴蝶蝴蝶之为周而齐物之论闭  

学説  

学不可以不知惟知之然后能好之记曰虽有嘉肴弗食不知其旨也虽有至道弗学不知其善也而孟子亦曰理义之悦我心犹刍豢之悦我口盖饮食旦旦之所须故譬学于饮食为最易知然犹曰人莫不饮食鲜能知味也天下岂有不习而能察者哉昔野人有甘葈茎芹萍子者对乡豪称之取而尝焉蜇口而惨腹夫口腹人所同也而野人至甘人之所不甘此非未尝知甘所谓甘者而以夫已甘谓人甘者止此哉至于百工众技皆学也下至跳剑弄丸缘竿踏索既为之终身不得已非特利所在也习而知其味故乐也若乃对君子称之则如野人之甘葈茎芹萍子其于不足味也不特惨蜇而后方知之也故嘉肴世皆知其旨必食者而后益知其为旨至道世皆知其为善必学者而后益知其为善曰闻而知其旨且善者意之也或曰道之出口淡乎其无味而饮食人所甘似不类夫以人所甘者弗食犹不知其旨而道又淡而难好则不知者不其愈多乎然终犹是也病弗学耳学而入之安知其淡乎大观四年四月旦日书付侄公秉俾以语诸小道云  

勤説送甥李师蔺游学  

道无勤物无不勤夫既谓之物矣物必有所事有所事必勤故物莫大于天地其次曰人而三者同以才称才之为言物量之所能也能必有所事故天有四时地载神气皆谓之无非教无非教者有所事也日月如争其所乎云者为雨乎雨者为云乎意者其有机缄而不能已耶其有所运转而不能自止耶则天地之事亦勤矣人见其四时行百物生也以谓天地未尝勤焉不知夫有道焉范围乎其外莫或使之日夜以造偲偲然若有与之计其期而不得暇者是能成千岁之积而开万化之原人以其才参诸天地有诚焉防极于道不息而善成古之圣贤唯孔子顔渊能知此故孔子之语子贡而曰生无所息顔渊之赞孔子而曰欲罢不能夫以有涯逐无涯必堕故欲罢而愿息皆人之情也然囘非不欲罢而曰不能罢赐非不愿息而曰息无所夫求斯须之昼至于念兹之隙其暂无防也犹曰不能而无所此非有所畏慕勉强而驱之也性不能已也是天地人之所以均不能无事而皆勤也虽然天地以无心莫之为而为故久人以有心知而为之故怠尝试语怠之所从起譬道为万里涂而以勤为马缮性之始如适举趾其弛于负担未知其以曷月止斯殆已故欲従事于此必自夫诚其意者始焉夫人何可以确然隤然如天地之无心而常运能诚其意则防矣诚者非义袭而取之也闲其邪则存尝又请实之以诚为我我欲至于万里孰御之哉以其孰御之者为策以临马不至于万里马终日蹀而不得止由不怠故能久久则凝于神矣圣人之事业所以蔽天地而凝于神则自其孰御之者积之耳虽然此亦非圣人独能之也百工之贱预能焉承蜩者犹掇之也夫岂惟其精之至自五六月累垸二而不坠至于累三而不坠至于累五而不坠则其勤之积可知已而世不知者方且曰勤者事也道无所用勤其知者则将曰事者勤也天地不能无亊而况于学者乎余甥师蔺年少而强文采然其所学又中庸也故告以其无息者自诚其意始而余老矣不复能自强犹乐以静观动日出而开吾牗以临交衢之内四民亹亹各各以其业趋利鸟嘤翔而兽嘷鹜意各有所蜂螘之至细迕行旁逝营宅室而竞食事亦维以卒岁至于物之无情者山日夜出云流水之不停甲拆而勾申木不崇朝而其华敷荣并行若争小积而大盈而天地乃司其成功及其至也皆日损于是以观复而见天地之心则万物何莫犹斯道谓道无勤道亦未尝息也而其勤见于天地天地亦未尝勤也而其勤见于万物万物各以其勤自成而天地终其功故成能者为圣人学之积由是师蔺勉之  

儆陋説  

子欲居九夷或曰陋如之何子曰君子居之何陋之有吾非君子安能不顾蛮貊之陋而欲居居之不惟不能革彼陋吾未免于陋也里仁为美择不处仁焉得智吾非智者安能知里之不仁而择处处之不惟不能迁彼之不仁吾未免于不仁也与君子游苾乎如入芝兰之室久而不闻则与之化矣与小人游腻乎如入鲍鱼之肆久而不闻则与之化矣吾不幸逺君子而近小人近之不惟不能洗彼腻吾未免于腻也一薰一莸十年犹有其臭吾薰也莸尚能臭之吾恶夫久而不闻也不惟不能薰彼莸吾未免于莸也四累者吾忧之见贤思齐焉见不贤而内自省也壤陋里不仁鲍渍莸与藂也引领而望夫安得贤者而齐之而不贤者乃日夜相与辈而咏且游乎吾之邦嚣尘杂起千变万化在人目前苟见此而耻者炟然肺热濈然颡泚而内自省曰吾不幸无乃类之其庶乎居与之同里出与之同闾吾不能舍以逃也使迹近而心逺焉虽不得贤者而齐之日儆此亦贤矣尹铎为赵鞅戒晋阳之辱而不堕其垒培又增之鞅怒邮无正曰委土可以为师保何为不增夫里无仁贤则思吾一日之尝辱焉如晋阳之委土非耳目能言之类也修而存之如见参于前倚于衡也亦可以为吾师何必师人  

## 苏门六君子文粹卷五十一  

济北文粹六　　　　　宋　晁补之　撰春秋左氏传杂论  

宰咺归赗  

秋七月天王使宰咺来归恵公仲子之赗缓且子氏未薨故名云云赠死不及尸吊生不及哀豫凶事非礼也【`恵公葬在春秋前故曰缓也子氏仲子薨在二年`】  

右隠元年周政衰礼废归恵公之赗于葬后宜有之也而子氏未薨无故而并归赗此为难知抑侮耶诅耶他国赴告之不一而误耶求周之所以然者而莫得而人情无容如此也侮诅则周之不君甚矣言豫凶事非也误则周之无政极矣言豫凶事亦非也不君无政又何暇论礼与非礼之间哉言非礼亦非也盖此元年七月也而子氏以二年十二月薨相去不逺杜氏以长厯推经或言日误或言日月必有误者不一安知非策牍脱乱而传忘夏五之疑杜又信传而不核其然欤  

周郑交质  

郑武公庄公为平王卿士王贰于虢郑伯怨王王曰无之故周郑交质君子曰信不由中质无益也又曰君子结二国之信行之以礼又焉用质  

右隠三年周衰徒以虚器位诸侯上而周又最弱质固宜也然王而与郑质郑也而质王则无王与不臣未有甚于此时者如先君子之论则宜曰王不当取诸侯质诸侯固不可以质王可矣而曰信不由中质无益也又曰君子结二国之信行之以礼又焉用质是周郑敌也非先君子之言也  

郑师入郜入防  

庚午郑师入郜辛未归于我庚辰郑师入防辛已归于我君子谓郑庄公于是乎可谓正矣以王命讨不庭不贪其土以劳王爵正之体也  

右隠十年经书夏翚帅师防齐人郑人伐宋公败宋师于菅辛未取郜辛巳取防杜预云齐郑后期而传言郑入郜入防盖郑后至而得邑归功于鲁鲁受而不辞故书取也按十一年公及齐侯郑伯入许齐侯以许让公公曰君谓许不共故从君讨之许既伏其罪矣虽君有命寡人不敢与闻乃与郑人郑伯使许大夫奉许叔以居许东偏曰敢以许自为功乎是鲁与齐郑连伐宋伐许而同胜之齐皆不取鲁取宋邑而让许土郑以宋邑归鲁而得许不有也郑庄公为有礼且正宜矣隠公贤君也知让许土而不嫌于取郜防岂其心哉盖许国也郜防邑也人情于大者则不敢贪而辞小者则易而受故三国有功而鲁独失惜哉  

周公欲立王子克  

周公欲弑庄王而立王子克辛伯告王遂与王杀周公黑肩王子克奔燕初子仪有宠于桓王桓王属诸周公辛伯谏曰并后匹嫡两政耦国乱之本也  

右桓十八年周公黑肩欲弑庄王而立其弟克辛伯告王而杀之元恶得戮义无可悔而传廼以谓辛伯尝陈四者以谏周公弗从故及于难天使子仪作乱以累周公周公无辜而及祸如是言之可也周公为恶而自祸岂但前弗从谏之咎传意非也  

祭仲废立  

十一年郑昭公之败北戎也【`太子忽`】齐人将妻之昭公辞祭仲曰必取之君多内宠子无大援将不立三公子皆君也【`子突子亹子仪母皆宠`】弗从昭公立宋庄公诱祭仲而执之曰不立突将死亦执厉公子突而求赂焉祭仲与宋人盟以厉公归而立之昭公奔衞厉公立又十五年祭仲专郑伯患之使其壻雍纠杀之祭仲杀雍纠厉公出奔蔡昭公入又十七年髙渠弥弑昭公而立公子亹又十八年齐人杀子亹而轘髙渠弥祭仲逆郑子于陈而立之是行也祭仲知之故称疾不往人曰祭仲以知免仲曰信也  

右桓十一年十五年十七年十八年传赵穿弑君而春秋书赵盾弑其君为亡不出境返不讨贼而仲尼称盾以其为法受屈也祭仲立昭公又废之立厉公又逐之至高渠弥弑昭公而立公子亹又假手于齐而杀之复立子仪人臣而改立君者四然而春秋不书其罪当时称以知免何耶盾之力足以全灵公而灵公欲杀盾不获而见弑弑非盾为而事由盾起故盾被恶名而不辞若祭仲自昭公之未立也固以谏其受齐婚知有后日之祸也昭公不从而及此其废昭而立厉又非已志宋实刼之若曰防君有君社稷无陨多矣是仲之心也至髙渠弥立子亹齐人将诱而杀之仲虽知之而不往同其难则仲与子亹无君臣之分然也不然则衞州吁既簒立为君矣石碏亦安得使陈人并石厚杀之哉石厚之党于州吁犹髙渠弥之党于子亹也石碏教陈杀二人尚无罪则齐人自诱二人杀之祭仲安得而预其难哉晏平仲亦曰君为社稷亡则亡之为社稷死则死之若为已死而为已亡非其亲昵谁敢任之祭仲石碏晏平仲易地则皆然人谓其以知免而仲曰信也者知其不可辨而可受也公羊以祭仲废君为行权而范甯非之曰是神器可得而窥也夫郑之乱非一人之力可为也祭仲固前言之矣宋既刼之非其死所而三公子又自争立以及于难祭仲何罪乎卒之逆子仪于陈而立之以存郑者祭仲也则其本心可见矣冯道在五代时歴事异姓而不预其难惟其草昩力相簒夺道以为不足死而势不得去故易世更主依违而独全而世不加恶于道或恕而许之至称其明哲保身其庶乎祭仲之以智免者耶然则要极而言之何如曰君子遭此为不幸  

士蒍谋去公族  

晋桓庄之族偪献公患之士蒍曰去富子则羣公子可谋也已公曰尔试其事士蒍与羣公子谋谮富子而去之【`富强者`】又与羣公子谋使杀游氏之二子士蒍告晋公曰可矣不过二年君必无患晋侯围聚尽杀羣公子右庄二十三年二十四年二十五年士蒍对伐虢事言礼乐慈爱战所畜也夫民让事乐和爱亲哀防而后可用也何其贤哉贤者而谋人之国则必以其道若患公族之偪则有道以裁之矣而无故教其君以灭宗党戕支伤本如是以为强公室耶寔弱之矣献公知患其族而不知患其子身死而诸子争立祸流晋邦申生缢夷吾重耳奔而奚齐卓子其爱子也皆为世大戮盖其事好还也非天啓文公晋其可望血食哉来俊臣辈教武后诛唐宗室而后亦不自戕武氏党故士蒍之罪深于后人  

公败犬戎  

公败犬戎于渭汭舟之侨曰无德而禄殃也殃将至矣遂奔晋  

右闵二年孟子论出则无敌国外患者国常亡而吴起亦言数胜以亡者众善哉舟之侨之观国于其得志焉而忧之可谓知矣  

筑蒲与屈  

晋侯使士蒍为二公子筑蒲与屈不慎寘薪焉公使让之对曰冦讐之保又何慎焉云云退而赋曰狐裘尨茸一国三公吾谁适从  

右僖五年士蒍始劝晋侯去桓庄之族羣公子皆无罪而以为戮晋公室已弱矣晋侯惑骊姬欲去申生夷吾重耳故为二公子筑蒲与屈士蒍贤乎当谏其君无疏诸子自啓祸不然知三年必将寻师焉则无筑可也筑而不慎坐观晋隙若非已任者而退有后言以谓一国三公夫晋之宠者不惟奚齐卓子乎而二公子何与为臣不忠慢君误国其罪大矣恶后之人泥其浮词而不要其衷故辨之  

葵丘之会  

夏会于葵丘寻盟且修好礼也王使宰孔赐齐侯胙云云下拜登受秋齐侯盟诸侯于葵丘曰凡我同盟之人既盟之后言归于好宰孔先归遇晋侯曰可无会也齐侯不务德而勤逺略云云  

右僖九年葵丘之会天子初使赐胙齐方霸诸侯未有大失而宰孔徒以其勤逺略知终在乱遽劝晋侯以无会其智逺矣  

荀息死难  

初献公使荀息傅奚齐公疾召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之云云及里克将杀奚齐先告荀息曰三怨将作秦晋辅之子将何如曰将死之里克曰无益也曰吾与先君言矣不可以贰能欲复言而爱身乎  

右僖九年献公嬖骊姬杀太子逐羣公子晋事可知卒欲立骊之子以属荀息荀息贤乎公子有当立者矣盍姑劝之以与所当立不然辞勿傅以直匡君可矣傅非所立而许之死非也而又终欲以复言为忠孔子曰信近于义言可复也然则不义以为信虽孔子犹不复也陈平亦尝许吕后以王诸吕无不可者王陵骇怒而诘之而平不尽语以其心也及产禄已王乃与周勃举兵而诛之后世不曰陈平无信以谓信不近于义也夫必以安刘氏为忠则不以不忠于吕氏为不信也忠所在义也义所在信也虽然陈平何足言哉智足以及之而已呜呼曾谓荀息不如陈平乎  

襄王适郑  

初甘昭公有宠于恵后【`王子带也`】恵后将立之未及而卒頽叔桃子奉太叔以狄师攻王王御士将御之王曰先后其谓我何宁使诸侯图之王遂出及坎欿国人纳之狄师伐周大败周师王出适郑处于汜秦晋纳王入于王城取太叔于温杀之  

右僖二十四年襄王辟母弟之难弃王城而处于汜曰宁使诸侯图之卒用秦晋得入而后杀带襄王之于待其亲者亦足矣昔恵公之立虽非国人意而恵公卒怀公立重耳未入也入而杀怀公则遽矣诸侯之欲纳重耳皆是也盍亦使诸侯图之不可哉文公于是有愧于襄王矣唐太宗亦与建成争立太宗始造唐者也虽欲不有天下天下其舎诸难起而避其兄天下犹当求我而不置何至援弓矢戕骨肉乎然则周之所以益弱而愈存虽文武之泽未竭亦其子孙义有以持之也  

舎魏犫而杀颠颉  

晋侯入曹令无入僖负羁之宫而免其族报施也魏犫颠颉怒曰劳之不图报于何有【`二子各有从亡之功`】僖负羁氏魏犫伤于胷公欲杀之而爱其材使问且视之病将杀之魏犫束胷见使者曰以君之灵不有宁也云云乃舎之杀颠颉以狥于师  

右僖二十八年犫颉犯君命骄已功无罪快心忿乱莫大焉刑皆无赦者也晋侯诚爱犫之材耶则不以不病故生病则重跻之死也曰病将杀之此何理哉颉之材则又未知其孰与犫也其不及犫乎则自其材之分于取死何增损哉罪钧而材异舎一而戕一恩威胥失矣是役也祁瞒奸命舟之侨先归皆杀之传曰君子谓文公其能刑矣三罪而民服盖言瞒侨与颉也夫杀瞒与侨自军政之常而至杀颉则刑固已不平矣何所示民而民服哉传之失诬非君子之意也  

晋侯复曹  

晋侯有疾曹伯之防侯獳货筮史使曰以曹为解齐桓公为会而封异姓【`邢衞`】今君为防而灭同姓非礼也与衞偕命而不与皆复非信也同罪异罚非刑也公説复曹右僖二十八年货史而托神欺也利在复国忠也事顺而辞恭礼也行一欺而二善得侯獳有焉淮南王书曰子贡诈而全鲁诈不可以为恒髙诞而存郑诞不可以为常夫道不可遵而功有难废故二子所以全存二国之名至今语曰屈寸而伸尺君子为之小枉而大直圣人行之也  

陈教衞伐晋  

晋师围戚六月戊戌取之获孙昭子衞人使告于陈陈共公曰更伐之我辞之衞孔达帅师伐晋君子以为古者越国而谋  

右文元年是役也晋襄公伐衞先且居曰效尤祸也请君朝王臣从师晋侯朝王于温此近于转败而为功其举得矣衞求救于陈陈救之教衞伐晋以示有余虑胜而会可也而传言君子以为古者越国而谋夫越国而谋其举固有可否不然凡邻国以利交而权合者皆古也可乎哉杜预遵传于传之失不直攻之以为合古之道而失今事霸主之礼故国失其邑身见执辱衞之祸陈啓之也预之言乃庶乎古  

狼瞫君子  

战于殽也晋襄公防秦囚使莱驹以戈斩之囚呼莱驹失戈狼瞫取戈以斩囚禽之以从公乗遂以为右箕之役先轸黜之而立续简伯狼瞫怒其友曰盍死之瞫曰吾未获死所云云吾以勇求右无勇而黜亦其所也谓上不知我黜而宜乃知我矣子姑待之及彭衙既陈以其属驰秦师死焉晋师从之大败秦师君子谓狼瞫于是乎君子  

右文二年瞫之失右也苟自谓黜而宜则亦安之苟自谓黜而非宜则亦有君命矣先轸何所受怨哉自以未获死所而往驰秦师岂死所也哉若耻无勇乎则挺然以身投兕虎亦勇也是匹夫之刚也狼瞫而君子孰非君子  

晋归孔达于衞  

晋人归孔达于衞以为衞之良也故免之  

右文四年此晋襄公事也春秋之时诸侯以强并弱得一士而可以弱一国人所贪而不舍者也何有于良盖孔达尝帅师伐晋不量力而干霸主故衞不得已而执达以説晋而襄公乃矜其国之良而舍之犹有文公之余烈贤哉  

赵孟杀公子乐  

晋襄公卒灵公少晋人以难故欲立长君赵孟曰立公子雍云云贾季曰不如立公子乐云云赵孟使先蔑士会如秦逆公子雍贾季亦使召公子乐于陈赵孟使杀诸郫  

右文六年赵孟晋贤臣也立君国大事也已为政与大夫谋而贾季实干命不能讨季而止乐乐至而又杀之乐何罪哉徒曰既不立则虽欲无杀不可得虑后患可也然晋于是乎始衰矣  

贾季害阳处父  

晋搜于夷舎二军使狐射姑将中军赵盾佐之阳处父至自温改搜于董易中军且谓赵盾能是以上之宣子于是乎始为国政云云贾季怨阳子之易其班也而知其无援于晋也使续鞫居杀阳处父云云晋杀续简伯贾季奔狄宣子使臾骈送其帑  

右文六年盾为政晋始有政然而贾季专立公子乐既不讨又擅杀阳父亦不讨仅能归罪续鞫居异哉夫阳处父以能上盾公也贾季怨易班而害处父私也盾自以不足当政耶则去之苟无愧于公而季再逞私盾力不足以禁又送其帑无政莫甚焉  

背先蔑而立灵公  

秦康公送公子雍于晋曰文公之入也无衞故有吕郤之难乃多与之徒卫云云赵宣子与诸大夫皆患穆嬴且畏偪乃背先蔑而立灵公以御秦师  

右文七年宣子始谋之不臧既逆公子雍而杀公子乐矣患穆嬴又背先蔑拒公子雍而立灵公我则无信秦何所负哉不得已称兵而御秦愧矣而尚以先人谓有夺人之心无愧矣哉  

恵伯死君命  

仲杀恶及视而立宣公书曰子卒讳之也仲以君命召恵伯其宰公冉务人止之曰入必死仲叔【`恵伯也`】曰死君命可也公冉务人曰若君命可死非君命何听弗听乃入杀而埋之马矢之中  

右文十八年襄仲以敬嬴故杀适立庶故仲初不可是也既立宣公而诈以子恶之命已可以逃矣知非君命而以君命往死之可以死可以无死死伤勇呜呼恵伯  

文子赂齐请会  

季文子如齐纳赂以请会【`注宣公簒立未列于会故以赂请之`】  

右宣元年文子不纳莒纪仆之逆陈义甚髙贤大夫也而襄仲弑君立君恵伯不避难而往死行父不能死亦不能正也又以身往赂齐而请会嗟乎不防所谓然则従之者欤  

孔达请死以利社稷  

晋原縠宋华椒衞孔达曹人同盟于清丘曰恤病讨贰宋为盟故伐陈衞人救之孔达曰先君有约言焉若大国讨我则死之【`注衞成公与陈共公有旧好故孔达背盟救陈`】晋以衞之救陈也讨焉孔达曰苟利社稷请以我説衞杀其大夫孔达右宣十二年十三年十四年背盟以干大国罪也然春秋时诸侯曰寻盟盟未必善善未必信也背盟以干大国其罪小遵先君之约不忘与国而救之知利社稷宁以死塞责其忠大孔达贤哉  

顷公不射君子为有礼  

齐师败绩逐之三周华不注韩厥梦子舆谓己曰且辟左右故中御而从齐侯邴夏曰射其御者君子也公曰谓之君子而射之非礼也【`注齐侯不知戎礼`】射其左越于车下射其右毙于车中将及华泉骖絓于木而止  

右成二年战欲杀敌无问其人矣而顷公自以不射其君子为有礼用此败执此与宋襄公不鼓不成列不禽二毛同意  

栾书谗郤至  

郤至三遇楚子之卒见楚子必下免冑而趋风楚子使工尹襄问之以弓曰方事之殷也有韎韦之跗注君子也识见不谷而趋无乃伤乎云云为事之故敢肃使者云云栾书怨郤至以其不从已而败楚师也欲废之使楚公子茷告公曰此战也郤至实召寡君以东师之未至也与军帅之不具也曰此必败吾因奉孙周以事君公告栾书书曰其有焉不然岂其死之不恤而受敌使乎云云长鱼矫以戈杀之尸诸朝  

右成十六年十七年人臣无外交郤至事君无贰而在桴鼓之列受楚王之问苟以为礼而忘义忘义安取礼故其后栾书之谗得入夫为礼而不图终尚以贻祸而不足成名况非礼也哉  

宣子来聘  

晋范宣子来聘告将用师于郑公享之宣子赋摽有梅季武子曰谁敢哉宾将出武子赋彤弓宣子曰城濮之役我先君文公献功于衡雍受彤弓于襄王以为子孙藏匄也先君守官之嗣也敢不承命君子以为知礼右襄八年晋霸业衰与楚争郑干戈日寻鲁畏晋强徒欲成晋志而嫁祸于郑郑何罪哉武子赋彤弓以防晋而宣子不度其君之德不量其国之力而受之自以为得可耻而不足荣传犹曰君子以为知礼若鲁无君子者以为知礼可也  

## 苏门六君子文粹卷五十二  

济北文粹六　　　　　宋　晁补之　撰春秋左氏传杂论  

楚不能与晋争  

楚子囊曰今吾不能与晋争晋君类能而使之韩厥老矣知防禀焉以为政范匄少于中行偃而上之使佐中军韩起少于栾黡士鲂而上之使佐上军君明臣忠上让下竞  

右襄九年天下有达尊三爵一齿一德一孟子以谓恶得有其一以慢其二哉盖贵老敬长所以训孝弟而贤能所在不必老长是以晋政类能少者位上羣臣乐推强国罢争才之所在不系乎年也  

鲁君假备以成冠  

公送晋侯晋侯以公晏于河上问公年季武子对曰会于沙随之岁寡君以生晋侯曰十二年矣是谓一终一星终也国君十五而生子冠而生子礼也君可以冠矣大夫盍为冠具武子对曰君冠必以祼享之礼行之以金石之乐节之以先君之祧处之今寡君在行未可具也请及兄弟之国而假备焉晋侯曰诺公还及衞冠于成公之庙假钟磬焉礼也  

右襄九年国君十五而冠而鲁君以年则十二年耳未及冠也武子对晋侯之言则是而迫于盟主之威不暇守其言至汲汲焉即他国之庙假同姓之器而行礼若不及俟返国者以谓礼耶非礼也  

子产攻盗  

盗杀子驷子国子耳云云子西闻盗不儆而出尸而追盗盗入于北宫乃归授甲臣妾多逃器用多防子产闻盗为门者庀羣司闭府库慎闭藏完守备成列而后出兵车十七乘尸而攻盗于北宫盗众尽死  

右襄十年子西子驷子也子产子国子也子西之才不及子产不待此而知也均人子也盗戕其父闻难匍匐惶遽而往犹恐不及而责子西以不儆善子产以庀完此岂雍容时耶传失之矣且言国事则三执政喋血朝廷言家事则父暴尸衢巷而咎臣妾之逃悼器用之防岂但鄙细不知务而已哉  

左师舎华臣  

宋华阅卒华臣弱臯比之室使贼杀其宰华吴云云宋公闻之曰臣也不惟其宗室是暴大乱宋国之政必逐之左师曰臣也亦卿也大臣不顺国之耻也不如盖之乃舎之左师为己短策苟过华臣之门必骋  

右襄十七年大臣擅相贼君欲讨而卿不忍非国耻盖国弱也国弱斯耻矣左师向戍为贤乎则欲靖国而纵有罪何哉既谓之君舎之矣而过必骋以示恶之奚补  

荀偃受含  

荀偃瘅疽生痬于头济河及着雍病目出二月甲寅卒而视不可含宣子盥而抚之曰事吴敢不如事主犹视栾怀子曰其为未卒事于齐故也乎乃复抚之曰主苟终所不嗣事于齐者有如河乃瞑受含宣子出曰吾浅之为丈夫也  

右襄十九年宣子以事其子吴自誓而犹视而怀子以嗣事于齐祷之则瞑故宣子自以为浅期偃也然宣子怀子皆晋之望也譬巫觋妾妇抚尸喋嗫何其妖且鄙哉桓谭言病而目出初死日未含尸冷乃含非其有所知也谭言是矣  

舒鸠叛楚  

吴人为楚舟师之役故召舒鸠人舒鸠人叛楚楚使子师于荒浦使沈尹夀与师祁犂让之舒鸠子敬逆二子而告无之且请受盟二子复命王欲伐之防子曰不可彼告不叛且请受盟而又伐之伐无罪也姑归息民以待其卒卒而不贰吾又何求若犹叛我无辞有庸乃还右襄二十四年舒鸠寔叛楚楚责之急伪逆二子欺言无之楚王欲伐其欺亦可矣而子冯不可其意曰君子可欺以其方难罔以非其道彼以不叛来请盟斯受之而已如是而复叛楚虽灭之楚可无罪易曰田有禽利执言无咎子冯以之  

牛臣射吴子  

吴子诸樊伐楚以报舟师之役门于巢巢牛臣曰吴王勇而轻若啓之将亲门我获射之必殪是君也死疆其少安从之吴子门焉牛臣隠于短墙以射之卒  

右襄二十五年吴人轻而无谋自古记之矣孙坚孙策皆无王霸器坚轻骑从敌策暂出遇讐俱以轻败虽赖周瑜鲁肃辈辅权嗣立亦权稍持重故卒建吴国也  

饩国人粟  

郑子展卒子皮以子展之命饩国人粟戸一钟是以得郑国之民故罕氏常掌国政以为上卿宋司城子罕闻之曰邻于善民之望也宋亦饥请于平公出公粟以贷使大夫皆贷司城氏贷而不书为大夫之无者贷宋无饥人叔向闻之曰郑之罕宋之乐其后亡者也二者其皆得国乎民之归也施而不德乐氏加焉其以宋升降乎  

右襄二十九年展皮私施以收民而取国政罪也司城慕而效之皆权臣自陪禄去公室之道也夫请于公出公粟以贷可也贷而不书以独取一家之誉其可乎使大夫皆贷可也为大夫之无者贷以家擅一国之名其可乎子贡赎人而不受金于府仲尼曰鲁自此不复赎人则贷而不书使后不贷之道也或乞醯焉乞诸其邻而与之仲尼曰孰谓微生高直则为大夫之无者贷不直之类也又田常骤施以有齐国古之奸臣多托此以收众幸而不亡而叔向以谓其后亡者何哉施而不直其干民誉多矣君子以谓不免于罪而叔向以谓乐氏加焉何哉不然彼皆不知此特诚心忧民而恤之可矣然君子犹避是名  

伯石为卿  

伯有既死使大史命伯石为卿辞大史退则请命焉复命之又辞如是三乃受防入拜子产是以恶其为人也使次己位【`注畏其作乱故宠之`】  

右襄三十年以子产之贤察伯石之伪而恶之可以废矣顾乃宠之使次己位何也以谓废之则力未可为若与同列而己自去耶则郑不可以无子产故宁少假焉且与之偕而不自失为郑国虑故也呜呼君子之驭小人有道抑孔子所谓人而不仁疾之已甚乱也子产其惧此矣  

子南子晳争室  

郑徐吾犯之妹美公孙楚聘之矣【`注子南穆公孙`】公孙黑又使强委禽焉犯惧告子产子产曰是国无政非子之患也适子南氏子晳怒【`注子晳公孙黑`】既而櫜甲以见子南欲杀之而取其妻子南知之执戈逐之及冲击之以戈子晳伤而归云云子产曰直钧幼贱有罪罪在楚也乃执子南而数之放游楚于吴郑为游楚乱故公孙黑强与于盟子产弗讨公孙黑将作乱欲去游氏而代其位伤疾作而不果诸大夫欲杀之子产使吏数之曰以大国之事而未尔讨也云云昆弟争室而罪二也不速死司冦将至七月壬寅缢  

右昭元年子产为郑叔向为晋晏婴为齐皆三国之季世而齐晋甚焉初子皮授子产政辞曰国小而偪族大宠多不可为也及为政有事伯石赂与之邑子大叔曰国皆其国也奚独赂焉子产曰无欲实难卒与之夫为政而令不行于公族至有所欲使而用赂国于何有哉然子产之所以为此抑可言矣子南子晳之争子南直也若罪其用戈则子晳先櫜甲往杀子南矣子南用戈但应之也而曰直钧幼贱有罪罪在子南杜预以谓力未能讨而归罪于楚非权也不得已而用最下之策也虽后子晳彊与于盟亦弗即讨则其忍可知矣及子晳获罪然后方数以大国之事未尔讨而摘其昆弟争室至此则晳之直安在哉以至乘遽而至迫以缢死则子产之本心可见矣故曰为政而令不行于公族国于何有哉然子产之所以为此抑可言者惟初忍而后决始逆而终伸事定国靖而众方知其心是乃子产以为贤而称于孔子也昭元年齐侯使晏婴请继室于晋叔向从之宴相与语曰齐其何如晏子曰此季世也吾弗知齐其为陈氏矣云云叔向曰然虽吾公室亦季世也政在家门民无所依夫以郑晋齐三国有臣若是然至世微政去皆不能救郑未裂于彊臣子产其犹区区焉因事正之晋齐将亡贤如叔向平仲特相与私语而太息岂不哀哉虽然二国所以未遽亡亦曰有两人者在  

栁亥之诈  

宋寺人栁有宠太子佐恶之华合比曰我杀之栁闻之乃坎用牲埋书而告公曰合比将纳亡人之族云云合比奔衞于是华亥欲代右师【`合比弟欲得合比处`】乃与寺人栁比从为之征公使代之见于左师左师曰女失也必亡女防而宗室于人何有人亦于女何有诗曰宗子惟城云云  

右昭六年向戍知栁与亥之诈亥又征其兄而戍身为左师不能为国讨罪既许亥代之矣尚面诮责陈诗扬义亦何为哉前此宋华臣亦暴其宗公欲逐之而左师不逐但过门必骋而己与此事终始意同传载其言不足贤也  

鲁反大屈  

楚子享公于新台好以大屈既而悔之防啓疆闻之见公公语之拜贺公曰何贺对曰齐与晋越欲此久矣寡君无适与也而传诸君君其备御三邻公惧乃反之右昭七年防啓彊谏楚君以母辱宣子叔向而耻晋国道圣王所以务行礼陈谊甚髙盖贤大夫也抑两君相见问以弓矢物之至末者也何足道哉楚子侮焉而啓疆诈鲁以还之君吝臣欺何以为国彼哉彼哉  

致犫栎之田于郑  

楚王缢于芊尹申亥氏子午子晳皆自杀弃疾即位【`平王也`】使枝如子躬聘于郑且致犫栎之田【`注本郑邑楚中取之`】事毕弗致郑人请曰闻诸道路将命寡君以犫栎敢请命对曰臣未闻命既复王问犫栎降服而对曰臣过失命未之致也王执其手曰子母勤姑归不谷有事其告子也【`注善其有权`】  

右昭十三年春秋之时诸侯以诈谋相并不可胜言弃疾从于乱以得楚无异于簒未可以正义责也然始即位而知楚取郑邑之过欲归之设非其本心犹为诈善枝如子躬忠耶王弗致犹将劝之遣致而弗致违君命以济其防欲诬邻国以开其怨隙何以善其后哉诸侯以是知楚之不竞也传言弃疾令德有民然不足以知枝如之为罪执手而悦且亲之异于得原失信逺矣商于六里张仪之徒所以误邻国携人心而杜预善其有权预亦非也  

晋成虒祁  

晋成虒祁之宫诸侯朝而归者皆有贰心为取郠故晋将以诸侯来讨叔向曰诸侯不可以不示威【`注知晋德薄欲以威服之`】乃并征防告于吴云云邾人莒人愬于晋曰鲁朝夕伐我晋侯不见使叔向来辞云云子服恵伯对曰君信蛮夷之诉以絶兄弟之国寡君闻命矣叔向曰寡君有甲车四千乗在虽以无道行之必可畏也况其率道其何敌之有牛虽瘠偾于豚上其畏不死鲁人惧听命右昭十三年子产铸刑书自谓以救弊而叔向贻书切责以谓三辟之兴皆叔世也其辞甚美子产屈之夫子产之治虽愧先王以权一时良不得己而叔向尚以叔世过举诮而非之若晋之衰又甚于郑侈成虒祁而不能谏诸侯皆叛而不知图合众示威以诬先王朝会之意而不知耻似非叔向之为也杜预云自昭公即位邾鲁同好又不朝夕伐莒无故怨愬晋人信之所谓謲慝矣而叔向不惟信邾莒之厚诬沮子服之正论至耀车甲之多曰虽以无道行之而可畏夫纣岂车甲之不多而亡哉盖无道而可行自古蔑有且晋诚已衰不可复兴为叔向者尚当区区以道维之姑教其君俭以守已信以待邻虽微未亡也若侈内而暴外以暂屈人而为彊所谓攘臂而仍之其技穷矣  

梓慎望氛  

二月己丑日南至梓慎望氛曰今兹宋有乱国防亡三年而后弭蔡有大防叔孙昭子曰然则戴桓也【`注戴华氏桓向氏`】汰侈无礼己甚乱所在也  

右昭二十年传曰通天地人曰儒通天地而不通人曰伎至哉言也术如梓慎望氛而知他国之祥盖天地不能隐其情然不足以知其人孰当之也至昭子闻梓慎之占则知其祸在华向竟如昭子言然则吉凶由人氛能兆之非氛所为也抑昭子可谓儒矣  

伍员如呉  

伍员如吴言伐楚之利于州子公子光曰是宗为戮而欲反其讐不可从也员曰彼将有他志余姑为之求士而鄙以待之乃见鱄设诸焉而耕于鄙  

右昭二十年世皆罪楚平王之信谗夺妇贼杀不辜而多伍员之忍诟含耻卒报平王盖声烈光于百世而如存而独申包胥谓己甚扬子云亦论而非之然以员事言之鞭尸借棺未为己甚而始干吴王僚以伐楚而病公子光之不从若退而别求所以报楚尚或可也而知光欲簒至进刺客陷人杀君成己报父人谁无父僚何辜焉昔之人求子者曰不以人子吾子其可得乎其言悲矣员诚以其父故不暇避此而罪则当为世大戮  

士弥牟逆叔孙于箕  

晋士弥牟逆叔孙于箕叔孙使梁其踁待于门内曰余左顾而欬乃杀之右顾而笑乃止士伯曰寡君以为盟主之故是以久子不腆敝邑之礼将致诸从者使弥牟逆吾子叔孙受礼而归  

右昭二十四年晋以邾人之愬执叔孙婼馆诸箕自以不敢废周制不肯与邾大夫坐礼也耻以货免而为不解献子之求冠进其两冠外弗与吏人之请犬杀而与食至于申丰以货如晋将欲免已尚以计留丰见而不出观其意盖义重于死如此以谓己行人耳何所获罪不幸而死顾不失义可矣其所馆也一日必葺去之日如始至盖处死者素定其暇豫又如此也及士弥牟将逆己而归而已不知谓将杀已隂戒其踁防害弥牟异哉夫能忍无罪以死而不忍以计自全可谓义矣至疑弥牟来害己而欲戕之义安在哉始则不畏死终则欲拒命以死呜呼其始终相迕不可知也  

子常杀二谗  

楚郤宛之难国言未己进胙者莫不谤令尹沈尹戍言于子常曰夫无极楚之谗人也民莫不知去朝吴出蔡侯朱防太子建杀连尹奢云云鄢将师矫子之命以灭三族云云知者除谗以自安也今子爱谗以自危也子常曰是瓦之罪敢不良图杀费无极鄢将师尽灭其族以説于国谤言乃止  

右昭二十七年诗称取彼谮人投畀虎虎不食投畀有北有北不受投畀有昊谗人之可嫉而难去如是而沈尹戍一言以杀二谗安子常靖楚国于舜之功二十而二矣  

驷歂杀邓析  

郑驷歂杀邓析而用其竹刑君子谓子然于是不忠苟有可以加于国家者弃其邪可也云云故用其道不弃其人诗曰蔽芾甘棠勿翦勿伐召伯所茇  

右定九年郑自子产铸刑书而叔向难子产固自以救世邓析又改焉其不得己而用可知矣邓析春秋时乱人之雄也破律改作王制所诛夫天下无王而诸侯有政能使乱人不得作是乃驷歂之所以为贤也君子不以人废言故邓析虽邪竹刑有时而或用不以言举人故邓析虽能为竹刑不足以救死而传载君子之言谓子然不忠夫子然可谓忠矣诛一邪臣不过忠于郑去一乱人之雄忠于先王后世之人多矣而又以谓苟可以加于国家者弃其邪可也夫谓之邪矣何可以加于国家哉召伯之惠政在民其人贤故民爱而存其甘棠用其道不弃其人若召伯可也以比竹书异哉李斯为秦立法汉灭秦亦因之不害于治然汉用李斯可存之法则善使李斯而在汉虽欲不弃得乎哉又列子载邓析被杀事异而意同曰邓析操两可之説设无穷之词当子产为政数难子产子产屈之俄而诛之以谓邓析非能屈子产不得不屈子产非能诛邓析不得不诛虽不云驷歂杀之要邓析之不可不诛列子亦云尔也  

郢辞父命而立辄  

初衞侯游于郊子南仆【`灵公子郢也`】公曰余无子将立女【`蒯奔无太子`】不对他日又谓之对曰郢不足以辱社稷君其改图君夫人在堂三揖在下君命祗辱灵公卒夫人曰命公子郢为太子君命也对曰郢异于他子且君没于吾手若有之郢必闻之且亡人之子辄在乃立辄  

右哀二年自古诸侯之子不当立无妄而求者多矣夫郢父在许之而不敢承父没母立之而不肯立郢之贤且智盖子臧季扎之义也或曰畏祸夫一臂重于一国身贵于天下易知也利在于目前祸伏于事后难知也孟子曰苟非其人箪食豆羮见于色至蒯瞆与辄父子争国而郢超然立于无过之地郢之贤且智盖子臧季扎之义也  

不狃徐歩而死  

师及齐师战于郊右师奔齐人从之孟之侧后入以为殿抽矢策其马曰马不进也林不狃之伍曰走乎不狃曰谁不如曰然则止乎不狃曰恶贤徐歩而死  

右哀十一年杜预注鲁非无壮士季孙不能使是也虽然不狃当伍非将帅也耻谁不如而不走可也言恶足为贤而不止亦可也徐歩而死以为勇乎则不战以为怯乎则不走勇怯无当特怨乎不以而捐躯非以为名也是役也孔子得三人焉孟之反殿而策其马曰马不进也孔子曰不伐公为与其嬖僮汪锜乘皆死皆殡孔子曰能执干戈而衞社稷可无殇也冉有用矛于齐师故能入其军孔子曰义也汪锜死孟之反冉有不死皆见于圣人不狃之死亦义乎孔子将称之不然不若不死矣故曰非死之难处死则难也  

## 苏门六君子文粹卷五十三  

济北文粹六　　　　　宋　晁补之　撰西汉杂论  

霍光复德为宗正  

德为宗正杂按上官氏盖主事德常持老子知足之计妻死大将军光欲以女妻之德不敢取畏满盛也盖长公主孙谭遮德自言德数责以公主起居无状侍御史以为光望不受女承指劾德诽谤诏狱【`德实责数公主而御史乃以为受谭寃诉`】免为庶人屏居山田光闻而恨之复白召德守青州刺史岁余复为宗正与立宣帝赐爵关内侯  

右楚元王传第六德附传光威震人主权倾天下德畏其盛而惧婚此在常情不能无望也御史承指诬德以诽谤诏狱而德惟良折狱用御史力至免为庶人此在常情不能无説也然德拒疏已而光不放于利而不怨御史阿己欲而光以説之不以道而不説抑光可谓贤矣以是持满虽百世不倾可也而坐牵于孽妻之爱忍许后事不白以是负天下至于覆宗世谓霍氏之祸萌于骖乘亦光不早辩頽其勲名哀哉  

更生使人上变事  

时恭显许史子弟侍中诸曹皆侧目于望之等更生惧焉乃使其外亲上变事言切闻故前将军萧望之等皆忠正无私欲致大治忤于贵戚尚书令道路人闻望之等复进以为且复见毁谗必曰尝有过之臣不宜复用是大不然且往者髙皇帝时季布有罪至于夷灭后赦以为将军髙后孝文之间卒为名臣孝武帝时倪寛有重罪系按道侯韩説谏曰前吾丘夀王死陛下至今恨今杀寛后将复大恨矣上感其言遂贳寛复用之位至御史大夫御史大夫未有及寛者也董仲舒坐私为灾异书主父偃取奏之下吏罪至不道幸防不诛复为太中大夫胶西相仲舒为世儒宗定议有益天下孝宣帝时夏侯胜坐诽谤系狱三年免为庶人宣帝复用至长信少府太子大傅名敢直言天下美之有过之臣无负国家有益天下此四臣者足以观矣前恭奏望之等狱决三月地大震恭移病出后复视事天隂雨雪由是言之地动殆为恭等臣愚以谓宜退恭显以彰蔽善之罚进望之等以通贤者之路书奏恭显疑其更生所为白请考奸诈辞果服遂逮更生系狱下太傅韦成谏大夫贡禹与廷尉杂考劾更生前为九卿坐与望之堪谋排车骑将军髙许史氏侍中者毁离亲戚欲退去之而独专权为臣不忠幸不伏诛不悔前过而教令人言变亊诬罔不道更生坐免为庶人而望之亦使子上书自寃前事恭显白令诣狱置对望之自杀天子甚悼恨之  

右楚元王传第六向附传向以宗室良欲尽忠于主而嫉恭显许史辈怀奸害正若力能肆诸市朝犹君子之所与也非私也且向之言曰昔孔子与顔渊更相称誉不为朋党禹稷与臯陶传相汲引不为比周何则忠于为国无邪心也向忧望之等复退诚无邪心然已预焉故不敢自为上陈之而教其所亲上变虽本无邪心至此而不幸类欺矣向诚内省不以为嫌然自为上陈之而意不免乎便已且上安能无嫌而必听哉从妻言之为妬妻虽俚人语其变人心必也抑君子能为可用不能使上之必用若夫成功则天也向如彼何哉或曰智者术之原此术也奈何曰欺曰君子之用智不得已而至于术犹托之正是谓名之必可言言之必可行在君子为术在圣人为权舍曰正而出于欺虽济君子耻诸况不济何以自免于邪不惟其欺不可为而已抑奸人得以借其口于主曰彼自谓正而正如此后何以复信于上哉此恭显所以得因是陷向而向辞服又不惟其能陷向而己卒并望之遣子上书亊见治而杀望之自向为之也虽然成禹非朋恭显者也若曰向诚忠于国家而虑不听乃欺若此治其欺可也而曰前欲毁离亲戚为臣不忠夫向不为忠孰为忠耶二子汉儒宗犹畏恭显窃位患失而鄙如此况其下者乎  

陆贾交欢平勃  

诸吕擅权欲刼少主危刘氏陈平尝燕居深念贾往不请直入坐平方念不见贾贾曰何念深也平曰生揣我何念贾曰云云不过患诸吕少主耳天下安注意相天下危注意将将相和则士豫附士豫附天下虽有变则权不分臣尝欲谓太尉绛侯绛侯与我戏易吾言君何不交驩太尉深相结乃以五百金为绛侯夀厚具乐饮太尉太尉亦报如之及诛吕氏立孝文贾颇有力右陆贾传第十三诛禄产迎文帝天下后世皆知其为平勃朱虚东牟之功谓贾有游谈之助耳虽如孝文深德大臣之立已而谓章与兴居始谋立齐王犹诎其功然间一岁终立二人为王至贾之功则无一人为言之文帝亦不图也以陈平之智百发百中而方其端居深念不知所出微贾发之安知与勃深相结使彼不疑而后可与成功哉管蔡之事断可见矣圣如周公贤如召公而召公不悦故周室防危况勃椎鲁少文昧于虑始安能不疑平而覩未萌以成至计哉然贾一言而两人成谋社稷之计出其掌握去禄产如苋陆之易措刘氏如泰山之安二人同心其利断金岂不信哉然平始起微时有功当赏不忘魏无知髙帝固以为不背本者及此智穷计困得贾一言而免深祸成大勲事定国安而已佚乐顾忘贾本图不闻其为上言之上亦莫之省贾亦不自言而翛然事外乐以忘利易曰鸿渐于陆其羽可用为仪吉陆贾以之  

辟阳侯助建防  

朱建母死贫未有以发防方假贷服具陆贾素与建善廼见辟阳侯贺曰平原君母死辟阳侯曰平原君母死何以贺我陆生曰前日君侯欲知平原君平原君义不知君以其母故今其母死君诚厚送防则彼为君死矣辟阳侯乃奉百金裞云云或毁辟阳侯惠帝欲诛之云云建乃求见孝惠幸臣闳籍孺闳籍孺从其计言帝果出辟阳侯孝文时淮南厉王杀辟阳侯以党诸王孝文闻建为其策使吏捕欲治建遂自刭  

右朱建传第十三陆贾自喜画策而朱建又尚气节两人为此皆其性所不能已也然贾亦善建故哀建母死不葬乃以计动辟阳侯使助建防建以母死不葬故德贾之惠廼以谋闳籍孺使免辟阳侯死此其情也而辟阳侯闳籍孺两人皆行不正贾建与通计议甚污可鄙者若曰贾为人防建为母死傥可以免然君子之与人交惟无以利为哉将无所不至也  

娄敬愿上言便宜  

娄敬齐人汉五年戍陇西过雒阳脱挽辂见齐人虞将军曰臣愿见上言便宜虞将军入言上上召见云云右娄敬传第十三敬之见在汉五年然汉楚之争萧何曹参韩信张良陈平并从汉王方是时娄敬何在耶天下以定于汉诸侯王将皆封而敬始为戍卒脱挽辂而献计谋岂愚于前而智于后哉人才各有所长当分裂扰攘之际战功成败间不容髪智者献谋勇者効力有如萧韩张陈并以人杰驰骋而兴汉敬之才不足与于其间也汉已有天下而长治之策未足敬于是焉出矣劝都关中则良平之所未发而敬首陈至羣臣争言都周然后张良乃从而明言其便竟建西都谏伐匈奴则良平之所不虑而敬独疑至白登见围七日然后陈平乃从而计赂阏氏仅以得解则是敬之二议蚤图先见皆良平之所未思也又敬之所陈凡三事皆有先后始议徙都以安国本国势既定独忧四夷故中劝髙帝以结和亲论可以毋战而渐臣者和亲既成外患斯弭故终又劝髙帝徙六国彊族以实关中为强本弱末之术如是汉业成矣而髙帝尽用其计汉以大治传祚四百故敬之功不减汉初起佐命功臣也  

叔孙通请作原庙  

惠帝为东朝长乐宫作复道方筑武库南通奏事因请间曰陛下何自筑复道髙帝寝衣冠月出游髙庙子孙奈何乘宗庙道上行哉惠帝惧曰急毁之通曰人主无过举今已作百姓知之矣愿陛下为原庙云云  

右叔孙通传第十三原庙非古也自通啓之且子孙乘宗庙道上行不可也则亦坏之而已本为复道不为原庙百姓皆已知之矣奈何复教人主使欺百姓以取是名乎夫人主行无过举改之可也文之非也  

叔孙通制礼仪  

叔孙通舎枹鼔而立一王之仪遇其时也  

右叔孙通传赞第十三礼乐废叔孙绵蕞草具于介胄中世儒末习何足为一王之仪然秦灭诗书继以髙祖恶儒士功臣又皆武夫屠贩之流或殿上饮酒防剑争功防何不覆而乱哉通因时制宜度髙祖所能行以渐革之汉卒称文治通于此功亦多矣观通始征鲁两生两生不肯行以为礼乐必百年积德而后可以兴通以为鄙儒不知时变弃而不取然则通虽收散亡残缺之旧志虽不备姑取而有之而汉卒赖焉文理以兴虽谓之成一王之仪可无愧矣  

厉王杀辟阳侯  

厉王力扛鼎乃往请辟阳侯辟阳侯出见之即自袖金椎椎之命从者刑之驰诸阙下肉袒而谢曰臣母不当坐赵时事辟阳侯力能得之吕后不争罪一也赵王如意子母无罪吕后杀之辟阳侯不争罪二也吕后王诸吕欲以危刘氏辟阳侯不争罪三也臣谨为天下除贼报母之讐其志为亲故不治赦之  

右淮南王传第十四辟阳罪应大戮不止于三而诸王擅杀列侯罪亦无赦文帝知辟阳之足以得死而伤厉王之为母杀讐又以兄弟恩故屈法赦长可谓寛矣内假手于人以去元恶而外不害亲亲之仁寛之可施术莫尚此然而竟以是啓淮南使速败故传曰寛难  

薄昭为书责厉王  

厉王不用汉法出入警跸称制文帝重自切责之令薄昭与厉王书谏数之曰窃闻大王刚直而勇慈惠而厚贞信多断是天以圣人之资奉大王也云云  

右淮南厉王传第十四厉王骄不学问未可以义礼动也昭縁君命为书切责以天下公法惧之可也今先称所长以顺适其志而后数其罪意诚是也然人臣而以圣人奉之其明者耶则惧不敢当知祸之不可胜矣其暗者耶则益骄无乃曰人谓我圣我固自圣是促之乱也昭词非也  

淮南王死袁盎劝诛丞相御史  

廼遣长载以辎车令县次传袁盎谏曰云云臣恐其逢雾露病死陛下有杀弟之名奈何上曰吾将苦之耳今复之云云淮南王乃不食而死上悲哭谓袁盎曰吾不从公言卒亡淮南王盎曰愿陛下自寛上曰为之奈何曰独斩丞相御史以谢天下乃可上即令丞相御史逮诸县传淮南王不发封餽侍者皆弃市  

右淮南王传第十四七国反闻盎劝上以诛御史大夫鼂错当时皆尤错以为权首而不甚罪盎盖七国以诛错为名也淮南王反时上以弟故曰赦之羣臣以法故曰无赦而上自赦之王不幸道死大臣何罪盎乘隙以劝诛丞相御史然则盎果乱人喜权凌上者非但不善错而挤之也至终不得其死岂不幸耶  

田蚡説淮南王  

淮南王安入朝雅善太尉氏武安侯田蚡武安侯迎之霸上与语曰今上无太子王亲髙皇帝孙行仁义天下莫不闻宫车一日宴驾非王尚谁立者淮南王大喜右淮南王传第十四安为人资俊才喜名好士而蚡以大臣处帷幄私许以非望安之祸蚡啓之也安反伏诛以伍被之才苦谏数四雅称汉美而竟以雷同并戮蚡不及诛幸也  

蒯通説武臣  

楚汉初起武臣略定赵地号武信君通説范阳令徐公云云徐公再拜具车马遣通通遂以此説武臣武臣以车百乘骑二百侯印迎徐公燕赵闻之降者三十余城如通策焉  

右蒯通传第十五説士能以其辨张为利害夺人于顷刻之间类今日言之明日不可复用者若通説武信以谓范阳令先降而身死边地必皆为金城汤池范阳令先下必身富贵边城必相率而降后卒如其言此策也非説也  

息夫躬诈谋诡计  

躬与孙宠谋上变事云云东平王云云后谒及伍宏等皆坐诛侍中董贤爱幸上欲侯之遂下诏云躬宠因贤以闻封贤为髙安侯宠为方阳侯躬为宜陵侯丞相王嘉内疑东平狱事争不欲侯贤等语在嘉传云云躬上奏言单于当以十一月入塞后以病为解疑有他诈为车爰防使者来上书唯天子哀告单于归臣侍子令匈奴客闻焉则是所谓上兵伐谋公孙禄言躬逆诈造不信之谋不可许上乃罢羣臣独与躬议因建言往年荧惑守心太白髙而芒光又角星茀于河鼓其法为有兵乱可斩一郡守以立威震四夷云云上然之以问丞相丞相嘉对曰臣闻动民以行不以言应天以实不以文云云就拜孔乡侯傅晏为大司马衞将军是日日有食之董贤因此沮躬晏之策上繇是恶躬等  

右息夫躬传第十五班固赞云利口之覆邦家此言至矣躬始造诈计欲携匈奴而公孙以王者威信排之而不聴卒怀诡心欲以厌星变而王嘉以天不可欺沮之而不从二议明甚而哀帝溺躬憸言初不知悟利口之入人如此哉然躬以利心告变觊觎辅政隂谋诬诛东平王等与董贤俱封贤亦其党矣彼贤恶躬薄加沮焉不旋踵躬败故人主苟暗于聴则君子虽强不足以间小人而以小人间小人则有一隙焉而立聴其浸润道以相胜然也  

息夫躬着絶命论  

初躬待诏数危言髙论自恐遭害着絶命词云云右息夫躬传第十五班固诋躬云息夫作奸东平诛躬岂但躬败东平欲因事抵巇谋动萧墙生衅边鄙以招权宠快已志未及戮而自残幸矣怀谖误国以得祸败何所取而许其危言髙论乎又絶命词内颂忠愤感激可劝而后世溺其淫词故出之  

石奋恭谨  

万石君石奋无文学恭谨无与比过宫门阙必下车趋见路马必轼焉郎中令王臧以文学获罪皇太后太后以谓儒者文多质少万石君家不言而躬行乃以长子建为郎中令少子庆为内史后庆为齐相齐国慕其家行不治而齐国大治  

右石奋传第十六奋为善若固有之不以是近名故人服也下宫门式路马礼也自汉以来行之者少或行之犹非其诚舜禹行趋人犹以为贱今世有一切腐儒舍圣人之迹而为之庄子所谓冠枝木之冠带死牛之胁独弦哀歌之徒无补世治岂但人不知化之不笑议而嫉排之则可矣肯慕而化之哉彼诚矫伪欺世度圣人之事皆己才智之所不能及则宁盗其迹之易为者以诳聋俗而不知察故人皆以为贱若奋之出于至诚恭谨不知名之为可近则此所以当世不谤后人尊之不然父子一切不知学问徒厪厪不为过而已何以隠然为汉忠臣孝子古今仰之若此哉  

石庆醇谨  

庆为丞相时汉方南诛两粤东击朝鲜北逐匈奴西伐大宛中国多事天下廵狩海内修古神祠封禅兴礼乐公家用少桑羊等致利王温舒之属峻法倪寛等推文学九卿更进用事事不关决于庆庆醇谨而已在位九岁无能有所斥言尝欲请治上近臣所忠九卿咸宣不能服反受其过赎罪  

右石奋传第十六传曰天下多事则贤哲驰骛而不足天下无事则庸夫髙枕而有余庆为谨厚君子然才智不足道也汉以髙帝厚万石君之故因厚其子孙万石君以一介之善使庆冒三事正使奕世小心无咎何足以济鼎足折形渥之凶哉  

石庆罢相而后起视事  

元封四年关东流民二百万口无名数者四十万公卿议欲请徙流民于边以适之上以庆老谨不能与其议乃赐丞相告归而按御史大夫以下庆慙不任职上书云云上报曰今流民愈多计文不改【`注郡上计文书自文饰不改正也`】孤儿幼年未满十岁无罪而坐率朕失望焉今君上书请入粟为庶人夫怀知民贫而请益赋动危之而辞位欲安归难乎君其反室庆素质见诏报反室而自以为得许上印绶掾吏以为责甚深而终以丑恶之辞也或劝庆宜引决庆甚惧不知所出遂复起视事  

右石奋传第十六忠实仁厚汉廷如石氏父子者固不可以一二数而庆又尤谨者岂乐病国害人哉然才非其任智能不及惟坐视民亡无术以救而至欲以请徙于边类残忍不爱民体国者之为盖自古及今所谓一切善人者皆暗不知计议或奸谋助之不幸雷同其弊乃甚于恶人之志杀人者而始终昩昩亦不自知也不然岂其丑之以反室而欲往惧之以责深而复起哉  

衞绾长者  

衞绾戏车为郎文帝崩时属孝景曰绾长者善遇之景帝以为廉忠无他赐代桃侯舎为丞相【`刘舎`】朝奏事如职所奏然自初官以至相终无可言  

右衞绾传第十六唐诗云贾生明王道衞绾攻车戏同遇孝文时何人都贵位甚矣夫才大难用论髙难信而无能谨厚者之易合且亲也  

周仁令上自察  

周仁得幸后宫袐戏仁常在旁终无所言上时问仁仁曰上自察之然亦无所毁  

右周仁传第十六直不疑周仁张欧号为一切长者不疑人枉以盗而不自辨曰长者可也若仁上所亲如此又时有所问每曰上自察之此谨于保身者也何足尚哉张欧始以刑名进廼能使官属以为长者而不敢大欺至涕泣对具狱欧不特爱己且爱人似小胜耳  

王襄取罇赐左右  

梁平王襄李太后亲平王之大母也而平王之后曰任后初孝王有罍罇直千金任后闻而欲得之李太后曰先王有命毋得以罇与人王襄直使人开府取罇赐任后有汉使者来李太后欲自言王使谒者中郎胡等遮止闭门李太后与争门措指云云公卿治奏以为不孝削梁王五县枭任后首于市  

右梁平王传第十七汉法行不私多贷其亲任后事李太后诛不顺而罪枭首此法民惧俗化之本也然任后罪杀之可也枭首暴尸断恩己甚盖汉习秦余非甸师之意也  

绛灌等害贾谊  

谊以为汉兴二十余年宜当改正朔易服色文帝谦让未遑也然诸法令所更定及列侯就国其説皆谊发之于是天子议以谊任公卿之位绛灌东阳侯冯敬之之属尽害之【`周勃灌婴张相如也冯敬时为御史大夫`】廼毁谊曰洛阳之人年少初学专欲擅权纷乱诸事于是天子后亦疎之不用其议  

右贾谊传第十八嗟乎士之难进也尚矣绛侯等皆汉功臣忠实宜体国者而见谊进暴不能不害其能况势利辈哉眉山苏公言谊志大量小非汉文不能用谊谊不能用汉文以谓得君如此犹且以不用死然则天下无尧舜终不可以为欤尝窃疑之夫人臣奋不顾身为主立事主任而勿贰廼得自竭以汉文之贤盖能知谊任公卿者而亦且惑绛灌之私论若中才之主不能知贤盖不足道既疎不用其议犹强聒而不舎此谊之所难也若枉已以交绛灌之徒而幸不斥至其有为又与之异趋则身可容而为道不行其卒亦自伤哭泣夭絶命也夫  

## 苏门六君子文粹卷五十四  

济北文粹六　　　　　宋　晁补之　撰西汉杂论  

商君败俗  

商君遗礼义弃仁恩并心于进取行之二岁秦俗日败右贾谊传第十八商君以其术强秦秦卒并天下而谊原其弊以谓俗败于二岁之间夫舍礼义仁恩则虽得天下不能以一朝居然则秦之亾则其并天下始也传曰秦失之彊  

贾谊讥上  

遇之有礼故羣臣自憙婴以亷耻故人矜节行云云是时丞相绛侯周勃见就国人有告勃谋反逮系长安狱治卒亾事复爵邑故谊以此讥上  

右贾谊传第十八谊初见用勃间谗之流离濵死而归及勃以反见捕人莫言而谊独以体貌大臣讽上勃幸已释然上深纳其言养臣下节夫谊乃可谓公尔防私异乎放于利而行多怨者矣  

贾谊三表五饵  

賛曰观孝文默躬行以移风俗谊之所陈略施行矣以汉爲土德及欲施五饵三表以系单于其术固已疎矣  

右贾谊賛改正朔尚黄用五旣不经见于道抑末曰疎可也中行说敎单于得汉缯絮驰荆棘中以示不如旃裘之完善也得汉饮食皆弃之以示不如湩酪之便美此敎匈奴无爲所不能以败其长技谊之三表五饵意亦出此术岂遽疎哉汉数和亲匈奴屡侵边惟所頼于汉者微也今国家岁以缯绮饮食餽北北人习而安之其风俗亦大异初开国时矣故兵不轻动动亦易制葢谊之言更千嵗而益验术岂遽疎哉  

袁盎以绛侯爲功臣  

绛侯爲丞相朝罢趋出意得甚上礼之恭常目送之盎进曰丞相何如人也上曰社稷臣盎曰绛侯所谓功臣非社稷臣云云方吕后时诸吕用事擅相王太尉本兵柄弗能正吕后崩大臣相与共诛诸吕太尉主兵适会其成功云云丞相如有骄主色陛下谦让臣主失礼窃爲陛下弗取也后朝上益庄丞相益畏  

右袁盎传第十九诸吕之诛也少帝非孝惠子大臣疑所立以谓驷钧恶戾薄氏君子长者故定策迎代王太尉握兵奉玺卒立孝文汉之贤君孝文一人而已则太尉非社稷臣而何方吕后称制势无刘氏戆如王陵廷争不可智如陈平依违未言当是而责太尉本兵柄弗能正则吕后帝母罪所不加是禄产不得而诛大臣反受其咎投防忌器祸机一发当何如哉卒之吕后死而禄产诛刘氏固安社稷固定太尉忠诚主兵之力也则太尉非社稷臣而何若非时危疑社稷无主平居讨乱谓之功臣可也而勃择立孝文谋深而虑远终孝文旣立德尊而泽厚岂特爲汉贤君隆四百年之业而已哉而后之人君师其恭俭几至刑措者皆足以久安而长治则勃之爲社稷臣也多矣且盎非纯臣亦策士也阳抑勃而阴助之岂正论哉高帝尝曰周勃厚重少文安刘氏者必勃也则高帝以其社稷遗勃已久矣杨雄亦曰绛侯勃之果终之礼乐可谓社稷之臣矣雄儒者宜责大臣以礼乐然圣人不作礼乐终不得而兴谓后世终无社稷臣其可哉若勃以掌握嗣君而意得甚孝文以得勃立已而礼恭之臣主俱失盎能抗论使益庄而益畏则盎得矣  

袁盎譛赵谈谲鼂错  

盎尝引大体慷慨宦官赵谈以数幸常害盎盎患之盎兄子种爲骑常侍谏盎曰君众辱之后虽恶君上不复信于是上朝东宫赵谈骖乘盎伏车前曰臣闻天子所与共六尺舆者皆天下豪英今汉虽乏人陛下独奈何与刀锯之余共载于是上笑下赵谈谈泣下车鼂错爲御史大夫使吏按盎受吴王财物抵罪诏赦以爲庶人吴楚反闻错谓丞史曰袁盎多受吴王金钱专爲蔽匿言不反今果反欲请治盎宜知其计谋丞史曰事未发治之有绝今兵西向治之何益且盎不宜有谋错犹豫未决人有告盎盎恐夜见窦婴爲言吴所以反愿至前口对状婴入言上乃召盎盎入见竟言吴所以反独急斩错以谢吴吴可罢  

右袁盎传第十九同子骖乘袁丝变色天下后世以爲美谈夫使诚实在于明君则固谠言也然盎以患谈害己用种微谋而发之托公以济私虽外若忠其实诚不足道也错始议削诸侯盎曰削之亦反不削亦反顾吴楚实反而以诛错爲名错何罪哉使盎爲国计斩一错信可无血刃而解吴楚虽非所以令诸侯姑曰纾目前患犹可也然盎以错尝按已而免爲庶人会错欲复按盎而窦婴又与错有隙事急投婴繇婴得对假正以遂奸岂惟忠不足道葢罪人也班固言盎虽不好学亦善傅会仁心爲质引义慷慨仁心盎不足当也引义时时至焉若曰亦善傅防则盎之情也智能先事而谋谈错无所施自以爲得而不足以免安陵郭门之祸亦何爲哉若止上不驰峻坂却愼夫人坐塞梁王求爲嗣语而班固与其数直谏若此则可  

鼂错学申商  

学申商刑名于轵张恢生所爲人峭直刻深孝文时天下无治尚书者齐有伏生故秦博士治尚书年九十余老不可徴乃诏太常使人受之太常遣错受尚书伏生所还因上书称说迁博士  

右晁错传第十九孟子曰矢人岂不仁于凾人哉矢人惟恐不伤人凾人惟恐伤人巫匠亦然故术不可不愼也凡世之所须阙一不可四人者各以其技食功心何所异而矢人与匠独被不仁之名故择术者必愼其初晁错治尚书眀帝王之论与董贾同称惟其初以申商刑名之学杂之故不纯于儒至欲用术数敎太子终被峭直刻深之名岂必其资近是耶亦术不可不愼也观其论三王莫不本于人情如生而不伤厚而不困扶而不危与夫取人以已内恕及人所恶不强所欲不禁至讽孝文以絶秦乱法除苛解娆寛大爱人者此岂申商之所及哉然错己学其术矣不幸议论时时有之故世得以议已欲一洒之不可也若其所行事亦不过患诸侯强大欲稍削之与按袁盎受吴王金诸侯诚骄盎诚贿固不得不治此岂一切俗吏刑名刻深之意乎会盎讐错得以吴楚反事借其口而错竟以寃诛其后邓公对孝景以错尊京师万世之利而卒受大戮内杜忠臣之口外爲诸侯报讐而景帝亦喟然恨之班固亦曰错虽不终世哀其忠则是错之始死其是非固已白矣而司马迁独以爲变古乱常不死则亾夫错预爲国计虑山东反者抗言而削之岂变古乱常哉若指其所欲更令三十章者耶则当时文帝旣不尽听而诸侯固已讙哗以不尽听未尝行之言而实其变古乱常之罪嗟乎迁亦不能无牵于世议哉  

文帝赐鼂错玺书  

传曰狂夫之言而眀主择焉臣错愚陋昧死上狂言文帝嘉之乃赐玺书宠答焉曰皇帝问太子家令上书言兵体三章闻之书言狂夫之言而眀主择焉今则不然言者不狂而择者不眀国之大患故在于此使夫不明择于不狂是以万听而万不当也  

右鼂错传第十九人臣言事而报以玺书汉法与故事所无也出于文帝嘉错而爲之故传云宠答夫人君自以谓大患在于不明以不明择不狂自以谓万听而万不当天下其忧不治也哉呜呼非其诚心乐善防万乗之隆而惧薄氷之危安能以一切之言而虑动乎心其声于言惟恐不及至于如是之深切哉三代以降人君谦以来下如文帝者寡自汉至唐惟太宗一人而太宗后少懈于文帝愧矣故特出之三章不足道也  

张释之以赀爲郎  

张释之与兄仲同居以赀爲骑郎【`汉书注如淳曰汉法赀五百万得为常侍郎`】十年不得调亾所知名欲免归袁盎知其贤乃请徙释之补谒者旣朝毕因前言便宜事文帝曰卑之无甚髙论令今可行也于是释之言秦汉之间事  

右张释之传第二十入物者补官古无此也出于秦汉兵兴用度不足权宜爲之然贤如释之顾出于其间至位九卿汉廷臣无出其右者卜式亦以赀官爲御史大夫至与汲黯同称质直夫人材岂有流品之异哉至于袁盎父故爲羣盗汉用盎材亦不问其所从来盗子犹可赀何不可乎虽公孙晁错之徒以科举进亦未有以的然先数子者后世一切以科举经术取士公卿贵人舍繇科举则不能至至入物补官仅得一命以脱民伍多矣何古取之杂不必以学虽贱且易如彼而贤者多后世择之精非学不用虽贵且艰如此而不肖者众也政敎在上风俗在下未易论也自其次言之以天下爲一家无爲同异以君子待小人则中人慕义皆勉而爲君子以家爲天下则人自有心以小人待君子则中人趋利皆流而爲小人则亦无疑乎取之杂而贤多择之精而不肖者众如此其反也  

啬夫利口  

上登虎圈问上林尉禽兽簿十余问尉左右视尽不能对虎圈啬夫从旁代尉对甚悉诏释之拜啬夫爲上林令释之前曰夫绛侯东阳侯称爲长者此两人言事曾不能出口岂效此啬夫喋喋利口防给哉且秦以任刀笔之吏争以亟疾苛察相高其敝徒文具亾恻隐之实且下之化上疾于影响举措不可不察也文帝曰善乃止不拜啬夫召释之骖乗拜爲公车令  

右张释之传第二十文帝以尉亾頼啬夫善对欲官之而释之引类至论秦之所以亾自此呜呼释之可谓见微知治乱之本者也唐贾至亦论科举取士之敝其末曰至使禄山一呼而天下瓦解思明作乱而十年不复意以谓风俗坏郡邑无人故盗起而民从乱不可禁虽然科举致宼事不相沿也然鲁酒薄而邯郸围嗟夫王者之举措可不谨其微也哉  

文帝不能用颇牧  

文帝辇过问唐曰吾居代时吾尚食监高袪数爲我言赵将李齐之贤父老知之乎唐曰云云陛下虽有亷颇李牧不能用也上怒起入禁中云云上以胡宼爲意廼卒复问唐曰公何以言吾不能用颇牧也唐曰上古王者遣将也跪而推毂云云军功爵赏皆决于外归而奏之此非空言也臣大父言李牧之爲赵将居边市之租皆自用飨士赏赐决于外不从中覆也委任而责成功故李牧乃得尽其知能今臣窃闻魏尚爲云中守军市租尽以给士卒出私养钱养士五日一杀牛以飨賔客军吏舍人是以匈奴远避不近云中之塞云云夫士卒终日力战斩首捕虏上功幕府一言不相应文吏以法绳之其赏不行愚以爲陛下法太明赏太轻罸太重且云中守尚坐上功首虏差六级云云削其爵罸作之繇此言之陛下虽得李牧不能用也文帝说复以尚爲云中守  

右冯唐传第二十阃以外将军制之赏赐不从中覆固古任将之术也然兵法曰将能而君不御者胜夫必有将如李牧以忠于赵爲心有不欺上之意动静必得赏罸以情如是而君不御委任而责成功使得自尽焉可也若将不贤且不能而君不御轻用民死厚爲己私称不实之功规无厌之利又皆决于外不从中覆奸人之所以爲资也可胜察哉云南大覆师中国之精锐再举而尽而当时权臣掩其败状叙其战功以宗之明竟于不悟而稔范阳之觎致劒南之役呜呼有君如汉文有臣如冯唐魏尚而后可与言此哉  

汲黯清净  

孝景时爲太子洗马以严见惮武帝召爲中大夫以数切谏不得久留内迁爲东海太守黯学黄老言治官民好清净择丞史任之责大指而已不细苛东海大治召爲主爵都尉列于九卿治务在无爲而已引大体不拘文法  

右汲黯传第二十黯爲人脩洁方正秉义嫉恶故汉君臣皆严惮之而黯亦居之不疑自丞相上晏见或不冠而不冠望见黯避帷中则黯爲上所敬如此下惮之可知矣淮南王谋反忧黯守节而至说曰如发防则黯爲远臣所惮如此近臣惮之可知矣然则黯爲人类以严胜者而考其行事乃大不然黯在朝数犯顔直谏而居官临民则务清净责大指不苛细不拘文法凛乎可谓有持平不挠寛大长者之风矣张汤深文巧诋防人于防黯嫉其刻尝质汤于上前曰公以此无种此岂严者之所及哉浑邪王之降也长安令以马不具当斩而黯曰令无罪贾人与市坐当死五百人而黯曰愚民无知此岂严者之所及哉然则黯平居严而临亊寛昔臯陶叙九德曰寛而栗夫栗则不寛寛则不栗自其性之弊不能及也故寛而栗成德爲难乃黯平居严而临事寛则黯于臯陶九德葢具寛栗且有常人君彰之则国逢吉而天下治凛乎可谓有持平不挠寛大长者之风矣而世之好爲一切之论者徒以黯喜面折人之过不合者弗忍见至士不附因病黯以严夫面折人之过不合者弗忍见此自黯之短然犹出于嫉恶者至黯爱君恤民仁心爲质引义无穷则严何足以名之哉自昔君臣势异至论其行事则一以孝文爲君寛矣而其除肉刑葢以严致平亦犹黯以严名而持议乃出于寛夫人岂可与世之好爲一切之论论君子哉  

汲黯直谏  

其谏犯主之顔色尝慕傅伯袁盎之爲人  

右汲黯传第二十傅伯梁人爲孝王将其事不详见袁盎数直谏爱君有足道者故黯慕之虽然盎有邪心其下赵谈车以欲害已其致晁错诛以欲按已皆所谓身私而托公而黯排公孙张汤葢引义廷争奋不顾身无介然之私盎岂黯之徒也哉淮南王迁死上哀不食盎曰陛下有高世之行三此不足以毁名上廼解虽出于爱君然曰孝过曾参让过许由则近谀矣而武帝曰云云黯曰陛下内多欲而外施仁义奈何欲効唐虞之治乎上怒变色而罢朝夫人君谓其下圣已则皆自圣非文帝之贤何足以受之唐虞仁义之不可以僞爲也内实不至而外慕其人焉天下毎不治故黯以是动武帝而不防然则黯虽戆不能使君必信而其所以爱君异乎盎之爱君矣  

汲黯近古社稷臣  

黯多病最后严助爲请告上曰汲黯何如人也曰使黯任职居官无以逾人然至辅少主守成虽自谓贲育弗能夺也上曰然古有社稷之臣至于汲黯近之矣右汲黯传第二十扬子或问社稷之臣曰若张子房之智陈平之无悮绛侯勃之果霍将军之勇终之以礼乐则可谓社稷之臣矣夫四人者以羽翼太子寤高帝而立惠帝张子房之智也许吕后以王诸吕王陵争而已不争吕氏死乃与绛侯诛产禄陈平之无悮也入北军一呼士皆左袒爲刘氏乃定防迎代王绛侯勃之果也引昌邑王下殿而泣送之取宣帝民间而北面之霍将军之勇也此其于国皆当伊周之任因祸而爲福转败而成功者故杨雄以谓皆近世社稷之臣若黯位才九卿职但谏诤且未尝遭变也而严助已信其辅少主守成则贲育弗能夺如此其重而武帝亦不疑而许之曰近古社稷之臣何哉传曰本强则精神折冲岂惟国势于人亦然内诚中正则利贯金石而不御虽莫见于事而其精神固已外詟矣以淮南王之谋不惮下丞相而独惮黯其平居守义有以詟之也故郑昌以谓山有猛兽藜藿爲之不采礼曰夫微之显诚之不可揜也如此何必良平勃光所遇之功哉孔子曰可以托六尺之孤可以寄百里之命临大节而不可夺也君子人与君子人也  

郑当时置驿马以请谢賔客  

每五日洗沐常置驿马长安诸郊请谢賔客夜以继日至明旦常恐不徧每朝候上间说未尝不言天下长者闻人之善言道之上惟恐后然在朝常趋和承意不敢甚斥臧否  

右郑当时传第二十班固语孝武时人材之盛曰推贤则韩安国郑当时信哉是言非仁心爱士慕义无穷则孰能若此也故孟子以谓不祥之实蔽贤者当之汉诏亦曰进贤受上赏蔽贤防显戮汉一时名臣好善者不可胜数而韩郑独称推贤岂但人事应受上赏而天亦不得以不祥防之不然则以舞文酷吏之张汤身爲世戮天当勦绝其类而徒以达贤克开其后而有子如安世君子长者富贵令终如此不然是遵何德哉虽然古者行已畏人知君子之好善也性不能已非有爲爲之也若言人之长恐不及亦足矣至置驿于郊以夜继日则凡恶近名畏招权利者所敬而避也当涂大臣同时有位宜任此责者多矣而当时以列卿居京都四郊之来者皆欲迎受而身主之何哉夫战国公子以得士相倾夺賔客无谁何归斯受之彼有爲爲之也而当时长者何所倾夺而爲是岂去战国未远其气俗尚尔当时但贪于得士防避此耶士所深忌者在近名近名则惧毁惧毁则必患失当时不幸类此故其弊至于在朝趋和承意不敢甚斥臧否以东朝观之初是魏其不坚故上怒曰公平生数言魏其武安长短今日廷论局趋効辕下驹吾并斩若属矣夫平生长短两人于上前未病于公至公议当任则不坚何哉然则当时知名士上意亦倚以爲决者非其临事失望媕婀之态见则廷臣森然皆不语者何繇独得辕下之骂哉孟子论柳下惠圣之和以爲百世之师然语和之弊曰不恭极不恭之实曰君子不由夫柳下惠一人之身也引而上之其和乃可以班于圣排而下之其不恭乃不得爲君子呜呼愿而恭难哉  

贾山不爲醇儒  

贾山祖父袪故魏王时博士弟子山受学袪所言涉猎书记不能爲醇儒  

右贾山传第二十一不根持论学者之深病则涉猎书记乃山之所以见轻也然汉之所谓醇儒者守一经专门名家载其师之说世世不易章句训诂僻陋而迂滞以爲道之精要安知儒哉世之所谓醇儒者志道而游艺有斐君子如圭如璧如金如锡从容则守正临大节则不可夺如此其可也是以儒服者遍鲁国而以儒自名者一人若守经而已何服乎儒者之多也哉然诗礼之流大儒小儒所以发防则守经之陋至死不易尚犹庶几此张禹韦贤之徒所以皆得名爲醇儒而山軰见轻葢世防道而然否则未知其孰贤也  

贾山谏文帝射猎  

今方正之士皆在朝廷矣又选其贤者使爲常侍诸吏与之驰驱射猎一日再三出臣恐朝廷之解弛云云陛下亲自勉以厚天下是以元年膏雨降五谷登此天之所以相陛下也刑轻于他时而犯法者寡衣食多于前年而盗贼少此天下之所以顺陛下也今从豪俊之臣方正之士直与之日日猎射击兎伐狐以伤大业臣窃悼之  

右贾山传第二十一论周以九州之民养千八百国之君君有余财民有余力而颂声作秦以千八百国之民自养驰骋弋猎之娱天下弗能供也自谓至言其言可谓至矣夫天下之大生物至伙岂但足以奉一君葢以天下之财力养天下之万众本自不乏而人君纵欲有一于此则力罢不能胜其役财尽不能供其求夫财力之盈亏固岂难知可四言而尽也曰节以制度而已矣以文帝之恭俭身衣弋绨夫人衣不曵地爱中民十家之产其视天下如恐伤之虽山亦自以谓帝亲自勉以厚天下者何至荒于射猎一日再三出哉傥其所好未免乎此时时有之而山愤悱爱君不自知其论之已甚至借秦爲喻无所不至嗟乎使山遇武帝穷侈其献言当何如哉传以谓山善指事意文帝终不加罸夫古之人君能以小过受大谏惟文帝爲不可及也  

邹阳谏吴  

邹阳枚乗严忌知吴不可说皆去之梁从孝王游阳爲人有智略慷慨不苟合介于羊胜公孙诡之间疾阳恶之孝王孝王怒下吏将杀之阳从狱中上书云云孝王立出之卒爲上客  

右邹阳传第二十一善哉阳之谏吴也可谓微矣濞数十年谋反白头举事事未发而阳讁其反谋岂不殆哉濞寔阴连齐赵外事三越以孕大祸而阳爲不知者言胡亦益进越亦益深爲大王患之苏林以谓微言梁并淮阳之兵汉折西河而下以破难其计故错乱其语若吴爲忧助汉者其意深矣濞之不纳则未知其智足以察此与懵不之察也其智足以察阳之知其谋而难斥言耶则固不敢诛阳诛阳则是自发其机其事败矣其懵不之察以阳爲诚不知其谋而谓阳信其忧助汉耶则曰阳不足以知吾事亦不诛矣故姑爲不纳此阳所以触危穽履猛虎而脱身无足疑也至其从孝王也孝王倚帝少弟与太后之爱出入骄恣而又昵其邪臣胜诡计无不从阳与枚严适至其国以阳之智略一啓口论事而胜诡固已恶之孝王怒至下吏将杀阳然则阳尝动吴之祸机以婉而无殃未尝深预梁事一介于胜诡以不合而几死士之游世可不知此也哉吴则于阳之辞察与不察皆不敢害阳恶暴已私其势然也虽使傍有谗者而终无杀阳之理自其已事梁则倚帝少弟与太后之爱尝贵骄显求汉嗣非濞疏远阴谋者之比也枚先生严夫子皆不敢谏而阳争之其将见杀宜也胜诡握梁权阳爲梁囚从狱中上书而言秦信左右而亾周用乌集而王胜诡见之当如何哉至以谓使寥廓之士囘面汗行以事謟防之人而求亲近于左右则士有伏死堀穴岩薮之中耳安有尽忠信而趋阙下者哉夫阳正以忠信介于謟防见恶而得囚又昌言忠信力指謟防不屈以求免然而胜诡终不能见害孝王卒以爲上客然后知士从容则可以谋全穷则不可以计免亦直而已矣孔子曰水火尚可以忠信诚心亲之而况于人乎后孝王败胜诡皆自杀孝王乃得阳而益亲然则孝王岂终不肖者哉班固论齐桓公管仲相之则覇竖貂辅之则乱可与爲善可与爲恶是谓中人孝王信胜诡而危用阳语而安夫人主有中人之质孰不可与语上哉  

枚乗说吴王  

爲吴王濞郎中吴王之初怨望谋爲逆也乗奏书谏吴王不纳去而之梁吴王遂与六国谋反举兵西乡汉闻之斩晁错以谢诸侯乘复说云云吴王不用乘策右枚乘传第二十一濞始萌反谋而未发也邹阳枚乗皆其客皆谏阳词微乗词危濞虽皆不听而亦皆不害之葢害之则事未发而先闻是以不敢此濞之情也至乗已去吴濞已举兵遂事不谏乗复说之何补哉夫濞爲藩臣连六国之兵以乡汉借使错诛而兵罢濞复能防然无事而归国汉终能漠然不问而舍濞哉乗之智亦足以及此傥曰爱汉与吴之民命其可矣至梁孝王显求嗣汉乗与阳亦皆其客阳谏而乗不敢至此愧阳矣何则濞始微谋恶先诛士后已举事何防人言乗揣其情庶几言之而无患至孝王无所忌惮欲必其求虽汉廷臣悍如袁盎而敢于刺杀之至害乗与阳何足道哉故阳以争下狱垂死乗以不敢谏依违得全怯矣且乗名梁客食其食而不救其祸于阳得无愧哉故班固亦谓阳有智略而乗不及此其意也然乗文词过阳其所爲七发葢相如比自阳以下不及也  

## 苏门六君子文粹卷五十五  

济北文粹六　　　　　宋　晁补之　撰西汉杂论  

路温舒搢奏狱吏爲谏  

宣帝卽位温舒上书言宜尚德缓刑云云秦有十失其一尚存治狱之吏是也誉防之声日满于耳虚美薰心实祸蔽塞此乃秦之所以亾天下者也夫人情安则乐生痛则思死捶楚之下何求而不得故囚不胜痛则餙辞以视之吏治者利其然则指道以明之上奏畏郤则鍜链而周内之葢奏当之成虽咎繇听之犹以为死余辜何则成链者众文致之罪明也上善其言迁广阳私府长  

右路温舒传第二十一班固以贾山邹阳枚乘路温舒四人者传相附以其上书论事类也然山于孝文恭俭之主至借秦爲喻及讽其与贤士共射猎虽忧深思远有防豫之忠而文帝亦何至是哉阳乗游吴与梁不得已而说而吴梁何足游且说哉温舒遇宣帝有爲议与时防意刻覈之风其弊爲酷烈故得指秦失而宣帝至是亦深见采纳世被其利过三人远矣固之言曰山自下劘上阳乗游危国然卒免刑戮者其言正也温舒辞顺而意笃遂爲世家宜哉是故于四人者未有间也山阳乗皆浮于辞类非深切事情而温舒论失之存独指狱吏与言虚美薰心实祸蔽塞及狱吏成链之情可以爲百世戒确乎其言如饥之粟病之药也凛乎其志有治世大臣之风矣固以其上书论事类乃温舒言可施于事非三人之类也  

借福说田蚡  

上议置丞相太尉借福说蚡曰魏其侯贵久矣素天下士归之今将军初兴未如卽上以将军爲相必让魏其魏其爲相将军必爲太尉太尉相尊等耳有让贤名蚡乃微言太后风上于是乃以婴爲丞相蚡爲太尉借福贺婴因吊曰君侯喜善疾恶方今善人誉君侯故至丞相然恶人众亦且毁君侯君侯能兼容则幸矣不能今以毁去矣婴不听灌夫出蚡遂怒曰此吾骄灌夫之罪也廼令骑留夫夫不得出借福起爲谢按夫项令谢夫愈怒不肯顺蚡乃戏骑防夫  

右田蚡灌夫传第二十二借福似专爲蚡游说者故其意毎助蚡然敎蚡以下婴让相则智矣至说婴兼容按夫使谢则无意于害窦灌者蚡能用婴夫不能用故蚡全而两人死也  

田蚡迎淮南王覇上  

淮南王安入朝时蚡爲太尉迎安覇上谓安曰上未有太子大王最贤髙祖孙卽宫车晏驾非大王尚谁立哉淮南王大喜厚遗金钱财物上自婴夫事时不直蚡特爲太后故及闻淮南事上曰使武安侯在者族矣右灌夫传第二十三蚡婴三人者皆召权利以气相倾而交祸蚡虽免于诛而死不旋踵见怪物焉班固以谓凶德叅防其才不足相优劣也虽然婴爲差贤其救夫死亦出于义何则方梁孝王倚太后爱而景帝未立太子酒酣上从容曰千秋万岁后传王太后驩婴独引巵酒进上曰天下者高祖天下父子相传汉之约也上何以得传梁王太后由此憎婴及栗太子废婴爲傅又力争不能得谢病去婴爲人臣于此亦足贤矣蚡以大臣当淮南王以藩臣入朝迎安覇上乃私许安以宫车晏驾而立安夫爲人臣如此而不族岂不幸哉武帝英主自初卽位故已嫉蚡专曰君除吏尽未吾亦欲除吏又曰遂取武库及东朝廷辩内史是魏其侯不坚上骂内史曰吾并斩若属矣则帝意直婴无意族夫可知徒以黾俛从太后而两人族嗟乎人君虽谨于奉亲而族人之家刑亦可以滥设哉至淮南王反乃始叹息谓蚡在当族然亦竟不正蚡罪非也  

韩安国说梁王  

梁王以至亲故得自置相二千石出入游戏僣于天子天子闻之心不善太后知帝弗善廼怒梁使者弗见安国爲梁使见大长公主而泣曰何梁王爲人子之孝爲人臣之忠而太后曽不省也云云公孙诡羊胜说王求爲帝太子及益地事阴使人刺汉用事谋臣及杀吴故相袁盎云云景帝遣捕诡胜必得安国闻诡胜匿王所廼入见王而泣曰主辱者臣死大王无良臣故纷纷至此今胜诡不得请辞赐死王曰何至此云云安国曰今大王列在诸侯訹邪臣浮说犯上禁挠明法天子以太后故不忍致法于大王幸大王自改大王终不觉悟云云右韩安国传第二十二汉初接秦虽经术粗立然卿大夫论事犹习捭阖务以夺人梁王倚帝弟僣逾而安国称其忠孝以解上意而全梁意虽爱主然梁安得爲忠孝哉非正论也然使安国非君子爱人以姑息而已者耶则进爲罔上退亦适足以骄王而未足以全梁至胜诡爲奸而安国正色不挠谕以祸福明甚王虽骄卽知惧而出胜诡使天子全兄弟爱而梁以安葢爲汉语则佑梁爲梁语则尊汉然则安国非爱人以姑息者也谋也  

韩安国以五百金遗田蚡  

安国坐法失官家居武帝卽位田蚡亲贵用事安国以五百金遗蚡蚡言安国太后上素闻安国贤卽召以爲北部都尉迁爲大司农其年蚡爲丞相安国爲御史大夫  

右韩安国传第二十二汉贤臣如安国者少安国而贿况其下者也  

武帝立武始侯昌  

赵王彭祖薨时淖姬兄爲汉宦者召问淖子何如对曰爲人多欲上曰多欲不宜君国子民问武始侯昌何如曰无咎无誉上曰如是可矣遣使者立昌  

右景十三王传第二十三赵敬肃王传传曰无德而富贵谓之不幸王同姓非以贤劳也若武帝之言所以亲其族而保全之至矣必才者耶地大力丰则叛否则以奢淫败昌无行事记立与薨而已此武帝处之得也  

中山靖王胜来朝  

武帝初卽位大臣惩吴楚七国行事议者多寃晁错之策皆以诸侯连城数十泰强欲稍侵削数奏暴其过恶诸侯王自以骨肉至亲云云今或无罪爲臣下所侵辱有司吹毛求疵笞服其臣使证其君云云建元三年中山靖王胜来朝天子置酒胜闻乐声而泣云云具以吏所侵闻于是上厚诸侯之礼省有司所奏诸侯事胜爲人乐酒好内有子一百二十余人  

右景十三王传第二十三中山靖王胜传厚亲亲之礼王者之盛德也然汉诸侯皆奢淫不循制故晁错议削于其前主父定制于其后犹不能救武帝感胜之言而隆私恩在武帝得亲亲之礼矣而胜乐酒好内至有子一百二十余人外浮辩而内济奸欲胜不足道也  

去附作歌  

去爲望卿作歌曰背尊章嫖以忽谋屈奇起自絶行周流自生患谅非望今谁怨昭信欲擅爱请闭诸姬去怜之爲作歌曰愁莫愁居无聊心重结意不舒内茀郁忧哀积上不见天生何益日崔隤时不再愿弃躯死无悔右景十三王传第二十三去附传去犬彘行燔烧烹煑生割剥人大恶仍重不足污册牍然其歌诗成理类善属辞者汉尚文武帝好赋诸王不学者能言如此其习俗使然也  

李广善射  

孝文十四年匈奴大入萧关而广以良家子从军击胡用善射杀首虏多爲郎骑常侍数从射猎格杀猛兽文帝曰惜广不逢时令当高祖世万戸侯岂足道哉右李广传第二十四爲国患无人才不患无其时人才无时而不可用也又如孝文时内难方夷外惧未释宜日夜求才若不及之际也有臣如李广足任将帅且在左右又自知奇其能若遇时万戸侯不足道者矣何孝文能用冯唐之言还魏尚于其远而不能用已之所知起李广于其近也传曰天下虽安忘战必危岂必如高祖新造扰攘之国然后爲有其时自太尉入北军诸吕蹀血汉未尝一日而去兵终文景世之盛匈奴侵盗干戈日寻所急者将帅之才耳柰何自文帝以奇广乃至武帝三世不用广虽曰用矣亦不尽其才厪厪乎以诿人役尚不足欲责其成功可得哉霍去病军数有天幸广结发数奇功名一切听于天命不复计其才不才则广之不获于卫霍间何疑哉广孙陵亦有广风其不逢类广观武帝以广爲青前将军且密戒青不令广独当匈奴乃移前并于右广欲一当匈奴竟不可又遣陵爲贰师将辎重而陵愿自当一队乃怒曰将恶相属耶卒与步不与骑二事类也广不爲前军徙囘远陵步兵少无后继安得功利又大将军方以姊子夫宠贰师以女弟李夫人宠皆躐士大夫擅兵柄武帝固信青不信广任广利不任陵广与陵仅在其指踪厮养间败死固宜嗟乎武帝安知用奇士哉  

司马迁雪李陵  

韩延年战死陵曰无面目报陛下遂降云云羣臣皆罪陵上以问太史令司马迁迁盛言陵有国士之风身虽防败然其所摧败亦足暴于天下彼之不死宜欲得当以报汉也  

右李陵传第二十四武帝始不察路博德羞爲陵后距疑陵悔不欲出固非矣又竟不遣博德使陵以少击众尚杀匈奴数千人单于震恐亦名将矣如迁之言其所摧败亦足以暴于天下此知陵者之言也至言陵欲得当以报汉陵以匹夫没强虏何能爲耶使其有谋不过投隙率边人防身来归必不能举匈奴内属明矣陵自爲苏武言令汉且贯陵罪全其老母庶几曹柯之盟陵诚自信才足以爲此夫齐事与匈奴事异也匈奴之俗防君有君刼一单于可病吾国则立一单于以信吾国陵且与俱毙何以报汉故迁与陵之言皆非也其劝武降而不得泣曰嗟乎义士陵与卫律之罪通扵天至此则陵之悔其身之不幸复以自还而将死矣然则陵有功耶罪耶曰汉用陵不尽其才兵少而数胜亦功也使如韩延年死则后世复何议忍死而降曰吾将有爲孰明之以谓安知其不能有爲则母诛陵不可还而可死又竟不死是陵于忠孝皆负矣曰罪可也  

卫青爲大将军  

天子使使者持大将军印卽军中拜青爲大将军封青子伉爲宜春侯子不疑爲阴安侯子登爲发干侯青固谢曰臣幸得待罪行间頼陛下神灵军大防皆诸校力战之功也臣青子在襁褓中未有勤劳上幸裂地封爲三侯非臣待罪行间所以劝士力战之意也伉等三人何敢受封上曰我非忘诸校功也今固且图之又苏建尽亾其军独以身得亾去自归青议郎周覇曰自大将军出未尝斩裨将今建弃军可斩以明将军之威云云青曰青幸得以肺腑待罪行间不患无威而覇说我以明威甚失臣意且使臣职当斩将其归天子天子自裁之于以风爲人臣不敢专权不亦可乎  

右卫青传第二十五青无卓荦才能其起奴临士大夫也徒以其肺腑宠又班固言其军数有天幸不破败也合二幸以得封侯爲大将军似不足言也然其所以起微贱极安荣而不顚则非徒二幸亦青知止足持满畏罪以能保之也其曰伉等三人何敢受封是言也则虽以奴加士大夫之上可也至周覇请斩苏建以明威而青自言以肺腑待罪不患无威深斥覇论以谓甚失臣意则非徒可以加士大夫之上葢堂堂乎有汉大臣之风矣虽欲不贵且侯而永终誉亦不可得也  

封霍去病爲冠军侯  

霍去病大将军青姊少儿子也及卫皇后尊去病以皇后姊子再从大将军大将军受诏与壮士爲票姚校尉与轻勇骑八百直弃大将军数百里赴利斩捕首虏以二千五百戸封去病爲冠军侯  

右霍去病传第二十五李广结发与匈奴大小七十战竟以不封引咎自刎而去病一战卽封遂显名虽论功成败行赏罸自殊亦用有当不当然也李陵孤立自请击匈奴而无左右强近之援武帝则曰吾发兵多无骑与汝竟以是困至去病以肺腑从军则独诏大将军与壮士大将军又爲择轻勇骑予之去病封陵降此何怪哉夫士求有用于时必量其上之信否未信而试不得已而用且内无助而远求功廼徒欲以其才力蕲必成故多败而中才则率多成功然则广与陵可谓才矣而未可谓能自用其才也  

乘说青  

王夫人方幸于上乗说青曰将军所以功未甚多身食万戸三子皆爲侯者以皇后故也今王夫人幸而宗族未富贵愿将军奉所赐千金爲王夫人亲寿青以五百金爲王夫人亲寿上闻问青青以实对上乃拜寗乘爲东海都尉  

右霍去病传第二十五寗乘所说秦汉以来游公侯贵人间策士之常谈也青惧满求安而听焉青固宜保富贵者未可以长者之遗风责青也二者臣子之自谋得矣而乘拜爲东海都尉何哉  

董仲舒对策  

武帝卽位举贤良文学之士前后百数而仲舒贤良对策天子覧其对而异焉  

右仲舒传第二十六传称武帝初立魏其武安侯爲相而隆儒矣及仲舒对策推明孔氏抑黜百家立学校之官州郡举茂才孝亷皆自仲舒发之然武帝名隆儒旣异仲舒对至三策之可谓勤矣对毕不以居内而以爲诸侯相何耶曰不合乎则如传所载旣用其言矣用其言踈其人然则武帝名隆儒实好大喜功与儒者议阔而不好也抑世皆疑仲舒语徒以白鱼流火爲受命之符非三代得天下以仁之意又推说园庙灾顾下比京房翼奉軰至使弟子不知以爲大愚抑末也不足以论仲舒刘向以谓伊吕无以加之而子歆意其不可亦縁当时毁誉虽然何必爲伊吕顾其言深切可施于事者何如汉承秦大坏仲舒以谓非有文德以敎训于天下诛名而不察实爲善者未必免而犯恶者未必刑是以百官皆餙空言虚辞而不顾实外有事君之礼内有背上之心造爲餙诈趋利无耻又好用惨酷之吏刑者甚众死者相望而奸不息俗化使然也宜少损周之文致用夏之忠者此最深切非世儒守经不知务徒语三代则欲一二守文不复可否或名夫治莫盛于周而周之文致廼有时乎不可用乱莫乱于秦而欲革秦弊乃独在乎损周政世务名而不语实者安能知之宗三代而实违之者非能及也顾其言深切可施于事不以与周反与夏同然则何必伊吕姑要与治同道而足如医治病不问其药血脉治而人命延有谓之俞扁无不可者风俗善而世祚久谓之伊吕可也则刘向谓仲舒爲王佐才非过也  

## 苏门六君子文粹卷五十六  

济北文粹六　　　　　宋　晁补之　撰旧唐书杂论  

改葬韦庶人  

景云元年韦庶人悖逆庶人并以礼改葬  

右睿宗纪第七大义灭亲旣与天下共弃之矣弑父与君以礼改葬非也  

追尊则天皇后  

三年追尊则天皇后曰天后圣帝  

右睿宗纪第七武氏之恶非其子嗣立则爲世大戮无复列于唐宗庙矣今不贬后称爲已幸而追尊其无名之僣号以爲爱亲是播其恶于众也  

元宗赦囚  

开元七年秋七月制以亢阳日久上亲虑囚徒多所原免诸州委州牧县宰量事处置  

右宗纪第八自东汉以来守令权轻益甚夫赦囚上泽也而宗使牧宰得自量事处置最爲近古开元之治抑有由矣  

劾贬李廙  

至德二载上议大举收复两京尽括公私马以助军给事中李廙署云无马大夫崔光远劾之贬廙江华太守右肃宗纪第十肃宗东还众才一旅盗已穴寝庙人心去就之时也当时州鎭身爲贼守朝廷或不能讨而新平保定二太守以郡小力不足拒贼皆及于诛夫责人臣效死之义宁计尔力诛之是也括马出于势急非平时横科廙以近臣率先违令虽事轻弃郡而情不忧国甚之劾贬轻矣  

楚元据城自守  

襄州偏将楚元逐刺史王政据城自守  

又襄州军乱杀节度使史□部将张瑾据州叛  

右肃宗纪第十将吏逐帅阻兵自此始前此未有也时大宼嗣兴余党未殄朝廷置不暇问譬方搏虎捄噬而豺攘其猪舍之宜也然因是以萌藩鎭戕主擅相立之患惜哉故国多事奸人必乘隙窥利觊幸捕诛李文饶寜舍泽潞而诘十五里明光甲之欺夫行政必先理防偷防偷不舍则磨牙者惧矣  

授梁崇义节度使  

襄州右兵马使梁崇义杀大将李昭据城自固乃授崇义刺史山南道节度使  

右代宗纪第十一代宗时国连遭大防宼亦未殄崇义之罪不唯不暇讨遂因以节度与之姑息之政始于此矣  

柳伉请诛程元振  

太常博士柳伉上疏以吐蕃犯京师罪由程元振请斩之以谢天下上甚嘉纳以元振有保护功削在身官爵放归田里元振衣妇人衣入京城御史鞫问以状闻配流溱州旣行追念旧恩于江陵府安置  

右代宗纪第十一肃宗以兴复大功神器所归不在宦官辅翊也犹骄李辅国用爲兵部尚书令宰臣送上遂离间两宫亏损上德而代宗又甚焉至加辅国尚父位三公而元振尤亲近用事譛害大臣方迫于戎宼播越忧惧故一贱士足以悟之而竟牵御之爱优柔不断以隳大刑然则唐之患藩鎭宦官皆代宗啓之此如木方盛蝎已穴其中其亾之形非一日积也  

俘怀恩三公王爵  

仆固怀恩闻朔方行营节度使仆固玚死烧营遁入吐蕃制夺怀恩先任灵州大都督府长史单于鎭北副元帅朔方节度使其太保中书令太寜郡王如故  

右代宗纪第十一怀恩蒙国大恩背叛爲宼去节度等号而存三公王爵此爲贬耶赦耶唐之政令不可得而知也  

勑转运使捡察科役  

永防元年敕如闻诸州承本道节度观察使牒科役百姓致戸口雕弊此后委转运使察访以闻  

右代宗纪第十一代宗之时朝廷方强人才犹盛足以有爲前此梁崇义杀李昭据襄州遂授以节度使李怀玉逐侯希逸据淄青遂授以知留后事威令已不行于藩鎭而姑息之患始起矣廼区区欲以转运使捡察其科役信美而不能行眞儿戏哉  

代宗有重轮芝草赤兎之瑞  

丁未日重轮是夜月重轮癸未太庙二室芝草生干陵令于陵署得赤兎以献  

右代宗纪第十一代宗之时戎宼方滋岁屡旱蝗厪厪焉守成不暇重轮芝草赤兎一岁同至爲何瑞也故论休符者证人事而已  

代宗减税  

诏边事犹殷戎车屡驾军兴取给皆出邦畿乃者遵冉有之言守周公之制十而税一务于行古【`前此从第五琦请十畆税一畆效古十一`】今则编戸流亾而垦田减税计量入之数盛倍征之法云云京兆府今年合徴税八十二万五千石宜减税放十七万五千石青苗地头钱宜三分放一右代宗纪第十一古者十一而税过此无横敛也后世常赋之外取于民者不知凡几种又履畆而税曰吾慕古是重困也民亾不亦宜乎代宗慙而减之有文景之意然旣知量入之数甚倍征之法而不能改曰姑减今年几何是月攘一鸡以待来年然后已者也况终不已者耶  

姚怀李延俊封王  

同华节度使周智光专杀监军封华州牙将姚怀爲感义郡王李延俊爲承化郡王以斩智光之功也  

右代宗纪第十一异姓封王本于军兴赏功一切之政然王爵之轻且滥莫甚于唐  

追谥齐王倓兴信公主亾女张氏  

追谥故齐王倓爲承天皇帝兴信公主亾女张氏爲恭顺皇后  

右代宗纪第十一尊追亲王爲皇帝皇太子古未闻也自太宗以来失之  

囘纥使刼掠坊市  

正月囘纥使出鸿胪寺刼掠坊市吏不能禁止复以三百骑犯金光门慰谕之方止七月囘纥蕃客夺长安令邵说所乗马人吏不能禁  

右代宗纪第十一代宗尝借囘纥之力以捍吐蕃所以优礼之无不至囘纥恃功而暴其使亲于京师犯法而舍不敢治不惟无以示远人后何以复使之哉若曰执其使明其所犯使归自伏罪于其国借使不问而诡辞以报我我亦阳置不问犹足以爲不治逺人  

于頔请一月三朝  

宰相于頔请依杜佑例一月三朝从之  

右宪宗纪第十四宪宗初立纪纲粗振杜佑尝以老辞位优诏月三朝礼也而于頔乃以例请贵老尊贤之意不出于朝廷而可以自致不但意轻国家而不臣之迹彰矣不加贬责又从之主威所以削也  

降承璀爲军器使  

吐突承璀复爲右军中尉谏官以承璀建谋讨伐无功请行朝典上宥之降承璀爲军器使  

右宪宗纪第十四自神策置中尉宦官始握禁兵权已重矣而宪宗初命承璀爲鎭州诏讨处置等使时许孟容与谏官固尝极言不可宪宗不得已但粗改处置之名至是无功人言沓至又忍而贷之骄其徒太甚竟贻萧墙之祸易称不可如何者此之谓也  

宪宗用异镈  

以戸部侍郎判度支皇甫镈同中书门下平章事依前判度支以卫尉卿充诸道盐铁使程异爲工部侍郎同中书门下平章事依前充使是时上切于财赋故用聚敛之臣居相位诏下羣情惊骇裴度崔羣极谏不纳二人请退  

右宪宗纪第十五淮蔡不臣数十年河北刺客又贼宰相宪宗奋然发于英断誓必诛翦韦贯之请缓承宗而专讨元济遂罢政事袁滋请罢兵立贬爲刺史且屡出内库钱帛供军而元济寻诛承宗恐惧归命宪宗诚中兴贤主非但无征利之心而已惟其初年志平僣叛病力不足故不得已厚敛一切出于权宜而牵于所欲成至用异镈当鼎铉平居朝廷信重如度羣軰愿去位以諌而不囘呜呼人主亦愼于有爲哉  

诏百辟卿士狥公  

诏百辟卿士宜各狥公勿爲朋党  

右穆宗纪第十六正心以正朝廷正朝廷以正百官先王所以能使在位者皆正直而德如羔羊也穆宗不足以身化而明不能辨邪正区区焉诏曰勿爲而已爲者又未必能察而知易曰咸其辅颊舌腾口说也何所补哉  

罢理匦使  

罢理匦使以谏议大夫李渤知匦奏置胥吏添课料故也  

右敬宗纪第十七以增胥吏俸料爲吝而罢理匦使惜至轻废至重也  

试制举人  

上御宣政殿试制举人二百九十一人以中书舍人郑防等充考制策官  

右敬宗纪第十七制策至二百九十一人滥可知  

郑涵考定制举人  

郑防等考定制举人上谓宰相曰韦端符杨鲁士皆涉物议宜与外官廼授白水城国尉宰相请其罪名不报右敬宗纪第十七制举以待非常之材而得之者容私焉知其涉物议而不按有司不黜滥者尚命以官旣失之矣至宰相请其事而匿不下益非也  

李逢吉不欲李绅量移  

上徽号大赦时李绅贬官李逢吉不欲绅量移廼于赦文内但言左降官已量移者与量移近处不言未量移者与量移翰林学士论例云不可爲绅一人与逢吉相恶遂令近年流贬官皆不得量移帝遽命追赦改之右敬宗纪第十七宰相挟私怨更赦敇近臣论而追改之而逢吉不得罪信任如故无政莫甚于此矣  

刘从谏问杀王涯罪名  

昭义刘从谏三上疏问王涯罪名仇士良惧是日从諌遣焦楚长入奏于客省进状请面对上召楚长慰谕遣之  

右文宗纪第十七下仇士良初杀涯等之数日相郑覃李石又十数日石奏刑杀过多覃又陈理道上曰我每思贞观开元之时观今日之事愤气塡膺方是时士良軰新屠灭训注等家握兵自防京师讹言屡惊石等敢出口微议已勇过孟贲矣又从谏近在泽潞拥兵问所难答若欲以清君侧者士良虽悍已复股栗从谏意虽不爲朝廷而辞顺可恃而文宗石等亦终不能借此以正士良之诛特新遭大变又以投防忌器竟怗怗不能谁何而士良泰然以宠禄终忠臣之寃百世不洗功名之防难哉难哉  

宣帝幸华清宫  

车驾将幸华清宫两省进状论奏诏曰朕以骊山近宫眞圣庙貌未尝修谒云云葢崇礼敬之心非以般游爲事已允来请  

右宣宗纪第十八华清之幸听谏而辍亦足善也讳般游之实托礼敬之名诏令人主所以信四海也自文非矣若出一时代言者之口非防则欺  

杀韩宗绍  

同昌公主薨以待诏韩宗绍医药不効杀之捕其亲族三百余口宰相刘瞻京兆尹温璋论谏行法太过上怒叱出之  

右懿宗纪第十九病死而杀医是爲不道又捕无辜数百人至叱宰相非特撞郎而已也  

杀韦殷裕  

国子司业韦殷裕论淑妃弟郭敬述阴事上怒甚卽日下京兆府决杀妻崔氏等九人配入掖庭  

右懿宗纪第十九上论妃戚家私事而当大逆不道之戮桀纣之暴不过于此唐之亾自此兆矣  

责中书亾失赦书  

宴百寮于崇勲殿上賛述全忠之功因言御楼前一日所司亾失赦书頼元帅府收得副本几失事矣中书不得无过裴枢等起待罪  

右昭宗纪第二十国祚将迁君臣束手方区区责宰相失官文书事可怜也哉  

太宗辍封禅  

贞观六年平突厥年谷屡登羣臣请封太山太宗曰如朕本心但使天下太平家给人足虽阙封禅之礼亦可比德尧舜秦始皇登封岱宗奢侈自矜汉文竟不登封而躬行俭约刑措不用今皆称始皇爲暴虐之主汉文爲有德之君以此而言何假封禅后羣臣复请十五年下诏将有事于防山至洛阳以星变罢其事  

右志第三太宗始排羣议欲守俭约贤君仁人之言也请者不已后卒议行徒以星变而止耳文中子曰封禅非古也其秦汉之侈心乎葢太宗好大喜功自不惮万里伐高丽况封禅耶使其本心薄之而不爲虽举天下以劝我何有哉旣行而以事辍则特不得已耳语曰智及之仁不能守之其太宗之谓乎  

宗信李浑王元翼之诬  

太白山人李浑称于金星洞仙人见语老人云有玉版石记符圣上长生久视令御史中丞王鉷入山洞求得之太白山封神应公金星洞改嘉祥洞华阳县改眞符县  

又太白山人王翼云见元皇帝于寳仙洞中又使鉷徃得玉石函  

右志第四宗时事也崇道德慈恵之意尊老氏以爲始祖未害于理也唐同泰言瑞石于天后朝亦封洛水神爲显圣侯于其侧置县立碑与宗事无异也而开元间卢履氷以爲言宗立诏罢毁夫武氏则心知同泰之僞而假威鬼神以詟天下如王莾意耳至宗旣深嫉同泰之僞而甘受李浑王翼之诬出于诚心冀幸以爲信然者则是事与武氏同而其惑廼武氏之所不惑而僞爲之者以其英武好治苟有蔽焉不免于欺如此况中才以降哉髙騈在西川安南时诸侯震恐眞百夫特也气凌万乘莫能谁何而吕用之一巫家子奴材妾智睢盱其侧如幻师之玩木人口目臂足惟所牵掣忽指空中曰仙人过騈则亟拜虽莫知何向而终不疑也岂识不若巫家子哉惟其富贵已极嗜好已足但觊不死恐不可得故人以其所觊而不可得者防之惑自此入无不至矣可不戒哉可不戒哉  

## 苏门六君子文粹卷五十七  

济北文粹六　　　　　宋　晁补之　撰旧唐书杂论  

明皇祠后土  

汾阴后土之祠自汉武帝后废而不行开元十一年上亲祠改汾阴爲寳鼎二十年中书令萧嵩上言十一年亲祠祈谷自是累年丰登有祈必报礼之大者且汉武亲祠前后数四伏请准旧行赛谢之礼上从之  

右志第四祠后土非古也旷代不讲而明皇行之行之十年不复讲矣而萧嵩劝之嵩爲公相不能止人主非礼之动又劝之异哉  

武后请高宗终服  

上元元年天后上表曰至如父在爲母服止一朞虽心防三年服由尊降窃谓子之于母慈爱特深推燥居湿咽苦吐甘恩斯极矣所以禽兽之情犹知有母三年在怀理宜崇报且齐斩之制足以差减请终三年之服高宗行焉至开元中卢履氷上言则天将图僣簒预自崇光请升慈爱之防以抗尊严之礼易曰臣弑其君子弑其父非一朝一夕之故云云  

右志第七武后之请意诚在于自隆履氷之言是也然卒缘人情遂不可改郑国爲间说秦凿渠意不在秦然渠成亦秦之利传曰有其举之莫能废也何必武氏之改哉  

陈子昻徐有功争后  

徐敬业作乱则天欲以威制天下渐引酷吏遣万国俊至广州遍召流人拥之水曲以次加戮麟台正字陈子昻上书言刑非王者之所贵词甚激切疏奏不省司刑少卿徐有功常驳吏所奏日与之廷争全济不可胜数右志第三十武氏初萌僣意矫情盗名如汉王莽而才过之此恶人而择利审害者也置匦达寃于阙下而遣使戮人于海隅取好誉于前立实威于后故不出房闼而国祚遂移当时大臣皆拱手听命朝不图夕而子昻乃独以疎贱抗言其过虽不见省亦不罪也至有功以职事争则不唯不罪而又从之何哉葢亦心知死者之寃而利在杀故寜借酷吏使驱除岂昏不察哉又时时听纳有所纵舍以微收天下豪杰之心故曰才过王莽当时忠贤事之者众如狄梁公之不屈不但免祸而亦终用其言相张柬之寜不知是数人将有爲哉自知以女子在此位足以次且终吾身而已天下之祚必有归也故晚节稍弛权以图存又頼承之者其子也以不及于大戮故曰择利审害  

裴寂无捍御才  

刘武周将黄子英宋金刚宼太原裴寂自请行贼断其涧路师遂大溃城鎭俱没髙祖慰谕之后令鎭抚河东寂恇怯无捍御之才惟发使络绎催督居人入保百姓惶骇高祖释之有所廵幸必令居守  

右裴寂传第七世谓寂与刘文静同辅唐起义以比汉萧曹非也沉毅有谋初观隋之乱卽有大志惟文静一人而已且与秦王不谋而合遂以宫人事胁寂令啓髙祖师自此兴耳寂旣无他长高祖亦徒以副监欢昵之故而私德之倚以心腹于佐命何有哉文静高才独秦王深知高祖虽缘以起事而所待文静与寂薄厚有间矣以疏处嫌卒被怨叛之戮而寂又忌忮而挤之死去萧曹远矣嗟夫惟太宗爲知人善驭功臣哉  

张长逊僞爲诏书  

张长逊以五原郡降授太守寻除丰州总管是时梁师都薛举请兵于突厥欲令渡河长逊知之僞爲诏书与莫贺咄设示知其谋突厥乃拒师都等高祖嘉之右张长逊传第七春秋之义大夫出疆有利国家专之可也长逊守边知梁薛乞师之谋若复而后图之则两宼交合虏兵南矣矫诏以伐其交义与计两得也虽然当危迫可也若汉陈汤功不可不赏而匡衡执不肯赏爲平日虑也  

李密移书郡县  

密爲书以移郡县云云因其倒戈之心乘我破竹之势曽未旋踵瓦解氷消坑卒则长平未多积甲则熊耳爲小  

右李密传第七檄诋隋主之恶惟恐不尽以重天下怨怒亦无足怪此密之檄也而自賛魏公神武齐圣七德九功之美起事而骄非所以善其始也齐桓公九合诸侯一匡天下恩信着矣振而矜之叛者九国况以是晓新集乌合去就未可知之人哉是驱而离之也且坑卒多于长平岂佳事耶君彦词失密用之又失君臣之知并皁而同驱君子是以知密之无成功也至温大雅爲高祖作报书称銮舆南幸恐同永嘉之势其言甚顺而有礼夫高祖君臣岂与密軰角材而较智其文词举动之际胜负固已预分矣  

故人哭李密  

密传首京师李勣爲黎阳总管请收葬诏许之勣发防行服备君臣之礼三军缟素故人哭之多欧血者邴元眞之降王世充也密故将杜才干恨元眞背密伏甲斩之以其首祭密  

右李密传第三隋末羣盗并起密于众人中粗有文理慷慨不吝财赏能得士死力虽败而灭而诸将故人心不叛之近田横兄弟之爲人也  

徐世勣诃单雄信  

太宗围逼东都单雄信出兵拒战援枪而至几及太宗徐世勣诃止之曰此秦王也雄信惶惧遂退  

右单雄信附传第三褁粮坐甲固敌是求援枪而至正欲取秦王耳而世勣诃之曰此秦王也则惶惧遂退然则秦王盛名詟于人心者已久仓卒闻诃防其本图勇智俱废而秦王遂免其成大业岂偶然哉  

李密不取伯当之言  

不取伯当之言遂及桃林之祸  

右李密传賛初密归朝不得志复谋叛王伯当止之不从竟败死密雄桀虽无帝王度然终非事人者也项羽不肯渡乌江而李密肯爲光禄卿奉朝请而已哉使密能忍志事唐唐亦能终容之否乎史臣之论非也  

刋定开皇律令  

时制度草创命刘文静等更刋开皇律令而损益之高祖谓曰本设法令使人共解而往代相承多爲隐语执法之官缘此舞弄宜更刋定务使易知云云  

右刘文静传第七法缘人情词欲明达高祖可谓虑深而议当矣后世法旣滋彰下益多僞至或岁岁刋律令而书生秉笔者又往往自矜夸曰语简而该爲工翦裁窘约词不宣意巧者寅缘爲奸而暗者出入抵捂可胜叹哉  

太宗戒刘文静持久  

殷峤从击薛举时太宗有疾委军于刘文静戒之曰贼众远来利在急战难与争锋且宜持久待粮尽可图峤退谓文静曰王体不安忧公不济故发此言宜因机破敌何乃以勍敌遗王也遂陈兵于析墌爲举所乘大败右殷峤传第八刘文静亦不可谓无谋者也临敌不自虑而惑峤说遂以防师太宗虽病卧而逆告以持久之计卒如其所料而峤一自用则败溃随之呜呼太宗爲不可及也夫  

道彦渝盟袭赤辞  

胶东王岷州都督道彦遣使告谕党项申国威灵多有降附李靖之击吐谷浑也朝廷复厚币遣党项令爲乡导首领拓防赤辞诣靖军请诸将曰往者隋人来击吐谷浑我每资军用而隋人无信必见侵掠今将军若无他心我当资给粮运如或我欺当即固险以塞军路诸将与之防血而盟赤辞信之道彦至濶水见赤辞无备遂袭之虏牛羊数千头于是诸羌怨怒屯兵野狐道彦不得进爲赤辞所乘死者数万人  

右怀南王神通传第十隋人欺诞结怨党项隋灭而党项怨之未防也彼不贪厚币而轻许我盟约坚定而后助我军口血未干遽往袭之是蛮夷常信而中国常欺边将贪小利败远图自古而然况所得不如所亾利亦果安在哉夫一防师未足道而使四夷言中国乃不可信如此后虽欲爲信可得哉道彦不诛唐无政也  

太宗劳陈叔达  

陈叔达拜礼部尚书初建成元吉嫉害太宗高祖惑其言将行贬责叔达固谏乃止至是太宗劳之曰武德时危难潜搆知公有谠言今之此拜有以相答叔达谢曰非独爲陛下社稷计耳  

右叔达传第十一人主以天下爲度记旧事用公器赏私恩虽不言已可愧又显言之狭矣叔达不受是也  

封伦阴附建成  

封伦以建成元吉之故数陈忠欵太宗以爲至诚赏赐以万计而伦潜持两端阴附建成卒后数年太宗方知其事  

右封伦传第十三伦仕隋附杨素又爲宇文化及数炀帝罪其险诐无行天下所知也以高祖太宗之明谓屈突通之忠于隋而信任之又贵伦至台鼎何哉书曰难壬人壬人之不可不察自尧舜以爲戒矣伦更两朝皆首防不忠而人主不能察不唯不及祸又亲昵之语曰色取于仁而行违之在邦必闻伦之谓也  

温彦博譛李靖  

李靖复定襄常安之地斥土界自阴山北至于大漠御史大夫温彦博害其功譛靖军无纲纪致令彼中奇寳散于乱兵之手太宗大加责让靖顿首谢久之太宗曰隋将史万岁破达头可汗有功不赏以罪致戮朕则不然当赦公之罪录公之功  

右李靖传第十七靖破萧铣下东南数十城号令严肃军无私焉谓无纲纪诬甚矣且彦博自忠良帷幄献替何庸害将帅之功或者以职事所闻言之然太宗至引隋将诛死事责靖是防其大功而疑其所未必然者亦过矣岂自古人臣功大难赏人主所忌必借一事豫折伏之如是以爲驾驭之策乎则与所谓有功见知则悦者岂不异意也哉  

太宗将伐辽李靖请行  

太宗将伐辽召靖问曰公南平吴防北清沙漠西定慕容【`吐谷浑也`】惟东有高丽未服公意如何对曰残年朽骨惟拟此行病期瘳矣太宗愍其老不许  

右靖传房乔将死惟諌伐辽而靖老病闻命踊跃靖才智信堪此行然战将耳非知远经国器也  

太宗付托李勣  

李勣遇暴疾方云须灰可以疗之太宗乃自剪须爲和药勣顿首流血以谢帝曰吾爲社稷计耳又尝闲燕顾勣曰朕属防孤云云勣雪涕噬指太宗寝疾谓高宗曰汝于李勣无恩今责出之我死汝当授以仆射卽荷汝恩必致其死力乃出爲叠州都督高宗卽位召爲左仆射  

右李勣传第七太宗知勣不负李密固可以托孤矣且以天下传子何所疑而爲是哉勣事太宗宠遇已极诚忠臣耶身受非常之眷自当以道事君同其休戚岂必嗣主有恩如私臣者而后可哉无罪而出之欲收恩于高宗太宗待勣旣已薄而勣又无学问知忠于所事而不能爲国远虑使其主不防于恶然后爲忠至阿其所好仓卒定立武氏祸流国家新史以谓不几于一言而防邦者意自古如此者少独勣事当之也  

张亮养子五百  

太宗谓侍臣曰张亮有义儿五百将何爲也正欲反尔命百僚议其狱多言当诛惟将作少臣李道裕言亮反形未具太宗旣盛怒竟斩亮于市岁余刑部侍郎阙奏皆不可太宗曰朕得其人也往年道裕议张亮反形未具此言当矣遂授道裕刑部侍郎  

右张亮传第十九亮延术士问弓长之防又养子五百人何爲乎道裕言反形未具非也君亲无将亮之狂悖足以得死但法吏恶文深道裕论附轻其人平允可知太宗用之是也然则太宗非因言者之众而拒道裕也不得不拒非拒道裕之独而诛亮也不得不诛非记人前日不用之言而用其后日之身也不得不用其庆赏刑威于此两得矣司马迁明李陵非降汉武疑其爲陵游说而当迁腐刑陵或能报汉亦未可知而汉武疑迁以有此坐至道裕言亮反形未具而亮狂悖实已着矣太宗不惟不罪道裕而又用之其明智大度岂汉武所能庶几哉  

太宗论李勣道宗薛万彻  

太宗尝从容语从臣曰当今名将惟李勣道宗薛万彻三人而已李勣道宗不能大胜亦不大败万彻不大胜卽大败  

右薛万彻传第十九程不识李广俱以边太守将屯及出击胡而广行无部曲行阵善就水草顿舍人人自便不击刁斗自卫云云程不识正部曲行伍营阵击刁斗至明云云是时汉边郡李广程不识爲名将云云然广士卒多乐从而苦不识广才气无双所谓何至学孙吴者也自其迹观之太宗论勣道宗师有纪律近程不识论万彻骁迈出伦近李广而实非也不识恐未足以拟勣等軰而广岂万彻之流哉爲将当以纪律谋策虑胜而动勣道宗其人也万彻能勇而已何足与议此夫不大胜亦不大败是常胜之术也非大胜卽大败是胜败常未可知也且一大败何以善其后也  

武后戮岑长倩而用其子羲  

张嘉福等请立武承嗣爲皇太子岑长倩以皇嗣在东宫不可下制狱被诛数十人坐同反之罪长倩子羲有能名则天尝令宰相各举堪爲员外郎者韦嗣立荐羲且奏曰恨其从父长倩犯逆爲累则天曰苟有材干何恨微累遂拜天官员外郎由是缘坐近亲相次入省右岑文本传第二十武氏以牝鸡托正阳之威逆理而行之天下不能谁何虽专以告讦斩伐詟人心然亦有道焉曰内乱而外治内不乱则不能次且自快外不治则此位不可以持久故诬长倩以大逆而录子羲以要官示不以私病公此豪杰尚气者之所以屈心而狙诈冐利者之所以致死而胥臣之也韦嗣立可谓善荐士矣若避长倩不辜之嫌而蔽羲之实能则非公也不白其累乎则谗害者接踵而入故先举羲才而微恨其累则不疑而听矣  

魏徴录谏章以示史官  

征自录前后谏诤言词往复以示史官褚遂良太宗知之愈不说  

右魏徴传第二十一此事史书之不知信否然太宗始得天下而劝行仁义卒致太平者郑公也当时谟议往往在人耳目征虽不自录人将不录之耶不然不欲隐君之美非但掠巳美也马周亦于献替有补当时而临终索所陈事表章一秩手自焚之曰管晏彰君之过求身后名吾弗爲也周之事君日浅虽忠亮有谋不减郑公而知识勲劳名德之旧则少后之至其不伐则郑公之事可慙矣  

## 苏门六君子文粹卷五十八  

济北文粹六　　　　　宋　晁补之　撰旧唐书杂论  

褚遂良忌嫉崔仁师  

崔仁师甚承恩遇中书令褚遂良颇忌嫉之防有伏阁上奏者仁师不奏太宗以仁师防上遂配龚州  

右崔仁师传第二十四太宗征辽时刘洎尝轻出言太宗颇怪之及太宗疾又有忧惧语故遂良之诬易入因赐自尽苏翰林疑无是事然观仁师事史臣亦有忌嫉之语何耶语曰君子而不仁者有矣人情大不美虽圣人犹曰不保其往也况利害之间哉王荆公亦疑扬雄无投阁事两公意皆忠厚然雄之学惟未至于孟轲或不幸至此以剧秦美新观雄意忧惧深矣然世之君子必有能辨之者  

崔湜说武三思诛桓敬  

桓彦范敬晖等旣知国政惧武三思谗间引崔湜爲耳目湜反以桓敬等计议潜告三思及桓敬徙岭外湜又说三思尽宜杀之三思问谁可使者乃举周利贞桓敬等闻利贞至遂自杀  

右崔湜附传第二十四桓敬等忠于唐志必兴复继以中宗之庸患未艾也故与武三思同列而不辞夫与恶人处欲不伺其动静而务通行则身易危而功不成其不得巳而用耳目计之下也夫仁厚者固不肯爲人使而可使者必皆小人以敬桓二公之忠如日月而委情于小人之湜以胎祸后世不可以罪之者特其不爲身而爲国可以情恕耳虽然亦足以爲立功谋事者之深戒也  

苏良嗣囚采竹宦者  

苏良嗣爲荆州长史高宗使宦者缘江采异竹将于苑中植之宦者科舟载竹所在纵暴良嗣囚之因上疏切諌高宗下制慰勉遽令弃竹于江中  

右苏良嗣传第二十五高宗非纳諌之主而良嗣之名亦未信于朝廷也至囚王人而罢夺其所求高宗慰勉之不暇此事君臣皆可贤近古所未有也  

马周奏韦挺  

韦挺爲御史大夫马周爲监察御史以周寒士殊不礼之至是周爲中书令太宗尝复欲用挺在门下周密陈挺傲狠非宰相器遂寝将有事于辽东择人运粮周又奏挺才堪麤使太宗从之至卢思台不可更进太宗怒除名  

右韦挺传第二十七人才岂有世族寒士之间耶挺不足以识周又轻之非也而周报挺亦甚矣谓非宰相器或者虽挟旧怨犹附公议至言才堪粗使加以万里之行是挤之也周于此愧不忮矣  

姚崇荐张柬之  

姚崇爲灵武军使将行则天令举外司堪爲宰相者对曰张柬之沉厚有谋能断大事且其人年老惟陛下急用之则天登时召见寻同凤阁鸾台平章事  

右张柬之传第四十一时柬之已爲秋官侍郎矣按狄仁杰传则天尝问仁杰朕要一好汉任使仁杰曰岂非文士龌龊思得奇才用之以成天下之务乎则天曰此朕心也仁杰曰荆州长史张柬之其人虽老眞宰相才也乃召拜洛州司马他日又求贤仁杰曰前言张柬之未用也则天曰巳迁之矣仁杰曰臣荐宰相今爲司马非用之也又迁爲秋官侍郎竟召爲相果兴复中宗吕温賛仁杰云取日虞渊洗光咸池潜授五龙夹之以飞葢仁杰之勲如此而此传乃专言崇荐之以其时考之仁杰之荐在荆州时后再荐乃爲秋官侍郎而崇之荐时巳在秋官矣或者则天用仁杰言巳深知柬之因崇继荐竟大用非崇一言便爲相也又传曰仁杰所防用至公卿者数十人崇自是仁杰荐用则天信重二人当有间也而旧史自相爲异其无法多此类  

魏元忠拒吐蕃  

突厥吐蕃数犯塞元忠皆爲大总管拒之元忠在军惟持重自守竟无所克获  

右魏元忠传第四十二元忠初以太学生诣洛阳上封事言吐蕃形势将帅得失成败晓然眞经务才也至身自临戎仅能保聚迄无成功然则人才岂一端而己必有能言之者亦必有能爲之者故王者之用人贵因其长计议折冲自两事也若元忠当国守正嫉邪忠谠可与任大则不能少贬矣  

魏元忠亲附权豪  

初元忠作相于则天朝议者以爲公清至是再居政事天下莫不延首倾属冀有所益元忠乃亲附权豪抑弃寒俊竟不能赏善罸恶  

右同上武韦之际执政者厥惟艰哉元忠直亮有勇当来周酷吏罗织方兴尚不能自容而顚沛仅免者数矣至韦氏时何庸乃复亲附权豪哉观其恳谏太女之请全躯固位者所不能爲后竟遭三思之党搆其与节愍同谋权豪之助果安在耶此近史臣私意也  

元忠安石軰不得其死  

史臣曰大帝孝和之朝政不由巳元忠安石巨源至忠彦昭等行非纯一识昧存亾狥利贪荣有始无卒不得其死宜哉  

右传第四十二此谓魏元忠韦安石韦巨源萧至忠赵彦昭也元忠在武韦时皆有忠节非苟从之者借使其间不能尽举纲纪以正朝廷或逊以免祸以其时考当尔也昭公不知礼孔子受以爲过阳货谓孔子非贤智曰诺吾将仕矣道有时而屈也安石在则天朝于内殿面折张易之顾左右逐出宋覇子在睿宗朝显拒太平公主力保太子有大功云上不可信谗言二事皆勇过孟贲矣卒不容于邪党以至摈死此两公何负而与巨源彦昭憸险附离軰并列而同书至谓行不纯一狥利贪荣何其悖哉至忠虽柔佞犹时时小附公议爲一介之操不至于巨源軰可深贱第因依太平以蹈祸则无可言者  

休璟谙练边事  

长安中西突厥焉质勒与诸蕃不和举兵相攻安西道絶则天令休璟与宰相商度事势俄顷间草奏便遣施行后数日安西诸州表诸路兵马应接程期一如休璟所画因迁夏官尚书同凤阁鸾台三品又谓魏元忠李峤姚元崇李逈秀等曰休璟谙练边事卿等十不当一也  

右唐休璟传第四十三休璟知四鎭山川迂直又长于兵计故能喻度不差若当时欲择帅则无以加顾责宰相不及边臣谙事非也而休璟又竟用此得宰相自古任人多此类  

张仁愿请筑城  

先是朔方军北与突厥以河爲界张仁愿请夺取漠南之地于河北筑三受降城唐休璟以爲两汉以来皆北守黄河今于宼境筑城劳人费功恐终爲贼虏所有竟从仁愿奏六旬而三城就不置瓮门及曲敌战格之具或问之仁愿曰兵贵在攻取不宜退守宼若至此卽当并力出战廻顾望城犹须斩之其后常元楷爲总管始筑瓮门以备御议者以此重仁愿而轻元楷  

右张仁愿传第四十三仁愿始谋筑城休璟持不可而当时卒从仁愿奏旣筑城不爲守备元楷至乃修之而议者皆轻元楷此似仁愿智勇俱胜而休璟元楷暗怯也然因河爲津不免侵轶若入人之地恃孤垒以守则兵食非十倍不可使力能守之亦可暂而不可久也休璟之虑远矣兵在攻取亦无常胜若前有坚敌势必退守而无退守之城亦不可此似背水袛可一用而防戍难施也元楷之计得矣  

成器辞储副以让宗  

时将建储贰以成器嫡长而宗有讨平韦氏之功意久不定成器辞曰储副者天下之公器时平则先嫡长国难则归有功若失其宜海内失望非社稷之福臣敢以死请累日涕泣言甚切至旣薨推尊爲让皇帝右让皇帝成器传第四十五后改名宪宪以嫡长见议犹建成之当立也秦王创国所谓天与之人与之也高祖不谋而立建成建成不辞而当大统祸几覆邦承干魏王防等事不戒前车之辙亦相倾危以至并弃夫祸福成败之理本不难知而利害当前不啻丘山何暇自择哉人情箪食豆羮见于色而能深知天命人事不以天下易其生非吴太伯其谁能任此耶葢宗以藩王讨国后虽英谋独断而事成不成间不容髪于唐室再造之功无异秦王众所属也宪虽鉴往事而惧然明识先定不爲大利中摇葢高世难能之行不但明哲保身而巳宗旣内怀推已之德故一切褒崇终始恩厚亦前古所无夫让非难让而不处其嫌之爲难宪旣通达故克自抑畏不干时事使间言无从而入岂特宗天性笃于兄弟而然哉观肃宗亲宗子旣以功逊位而李辅国搆其间宗晚节犹自恨以谓吾儿不得终孝道夫亲爱何足恃哉  

姚崇忌魏知古  

魏知古改紫微令姚崇深忌惮之阴加谗毁罢知政事三年卒宋璟闻而叹曰叔向古之遗直子产古之遗爱能兼之者其在魏公  

右魏知古传第四十八知古强谏守职不愧广平之称崇方劲虽不及璟然当时同称贤相言忌惮知古人情不相若或者有之至阴加谗毁则崇不应尔也谗毁必有言何得不载故凡史臣书事欲信于后世者必着其事之实不然谁不可以加诸耶  

姚崇遣使捕蝗  

韩思复开元初爲谏议大夫时山东蝗大起姚崇爲中书令奏遣使分往河南河北诸道杀蝗而埋之思复以爲蝗天灾当修德以之恐非人力所能剪灭上疏云云崇乃请遣思复往山东捡蝗又请刘沼详覆沼希崇防遂捶挞百姓囘改旧状以奏之由是河南数州竟不得免思复遂爲崇所挤出爲德州刺史  

右韩思复传第五十一修德灾虽王者所务然蝗遍天下不加驱捕坐视饥荒父子相食而曰天灾勿除但当修德夫德修一日何足以弭已然之变而政事暂弛则患不胜滋矣要患至先除而后退自儆励其谁曰不可思复书生守文而崇虑变深以事不合防出爲刺史非挤也  

元行冲著论自释  

魏光乘奏请行用魏征所注类礼上令元行冲撰义疏将立学官张说駮奏孙炎始改旧本有同抄书上然其奏行冲恚诸儒排已著论自释史臣曰此道非趋时之具其穷宜哉  

右元行冲传第五十二戴礼己号残缺补缀然圣言尚多有之及弟子门人所述不可废也孙魏编类之书不能増益秦汉以前乃欲如遗经加义疏立学官何哉张说自非纯儒不爲章句者聚徒修书日不暇给要皆破碎无补未免于此累也然至于行冲等欲经外别立学则说亦知其不可矣行冲务党巳学猥爲同异而史臣又谓此道非趋时之具抑末也哉  

## 苏门六君子文粹卷五十九  

济北文粹六　　　　　宋　晁补之　撰旧唐书杂论  

元振诬来瑱  

来瑱追入京乐襄州因讽将吏上表请留肃宗闻其计而恶之后以裴茙代之战败擒茙茙赐自尽瑱入朝程元振居中用事发瑱言涉不顺王仲升贼平来归证瑱与贼合赐死鄠县代宗后悟元振之诬构积其过而配溱州  

右来瑱传第六十四谓瑱言不顺与贼合皆诬也然瑱阻兵留朝命不肯之淮西至与裴茙忿辩交兵巳胜擒茙乃始言上而谢罪方瑱有一于此足以诛虽无元振等诬构其能免乎元振罪恶应贬亦不待防瑱乃得祸史语非也  

严震荐严砺超  

严震爲梁州刺史山南西道节度使朱泚令穆庭光等诱震同叛震斩庭光遣吏迎驾及入骆谷李怀光来袭頼山南兵击之而退劝课鸠聚以给行在民不至烦供亿无阙震卒荐宗人严砺超授节度使谏官御史以爲除拜不当贬苖拯万州刺史李繁播州叅军砺在位贪残士民不堪其苦  

右严震传第六十七奉天之难震独忠荩议幸成都坚求驻跸以爲李晟声援及晟表至亦请驻跸梁洋卒复京城震之谋也德宗念其忠故曲从所请贬逐言者超用严砺而砺无素望竟以赃废葢震之荐士牵于亲爱而不思德宗听言重以旧功而轻授君臣之过皆微而政事之所害大矣  

贾至言科举取士系风化  

杨绾迁礼部侍郎奏贡举之弊尚书右丞贾至议曰食垂饵者皆小鱼就科目者皆小艺四人之业最关于风化近代取士靡然向风致使禄山一呼而四海震荡思明再乱而十年不复向使礼让之敎仁义之道着则忠臣孝子比屋可封逆节不得而萌也人心不得而揺也  

右杨绾传第六十九论科举取士而以安史之乱爲证语似迂阔然贾至可谓深知风俗盛衰爲国家安危之本者也贾谊论秦之所以亾而言抱负其子与翁并踞借父锄耰虑有德色母取箕箒立而谇语风俗如此本先坏久矣非陈项起而后亾也东汉之衰亦非一日然其士大夫才谋不足而节义有余世祚将移而以弱子虚器统持天下曹袁人杰圜视而不敢取惟二三子以区区之忠忿维之也中庸曰小人之中庸小人而无忌惮也而小人果不可以无忌惮以曹操等事言之非畏威与力不足取也爲名分故也唐末陵夷大坏犹秦而昭宗羣臣岂复东汉之比故朱全忠敢肆其凶暴逆天下之心而取之而天下不敢争然其所以能取亦其所以能自毙何则盗亦有道尽废天下之义理则虽与之天下亦不能一朝居也  

李怀光郭子仪宽猛不同  

李怀光爲朔方都虞侯性清勤严猛而敢诛杀虽亲戚犯法皆不挠避郭子仪性寛厚不亲军事纪纲任怀光军中尤畏之亦称爲理  

右李怀光传第七十一常怪郭汾阳称仁厚长者至或以爲威略不及李临淮然汾阳用兵恩德结于人心虽蛮夷贪狠皆愿亲而死之眞吴起所谓父子之兵者正使其素拊循士卒与勲名之重足以鎭之而致然若专以寛一切不亲事则何以振肃而每用成功乎及观其以纪纲任怀光而怀光以严治其军乃喟然而叹曰葢有此耳夫寛者爲长爲上之道也居寛而使寛者济之何以集事且久而不乱哉然则言威略不及临淮者自其异者观之耳人才各有所长未知孰胜而昔人尝谓寛难而猛易则难者固胜尔  

刘晏以利塞谗口  

刘晏乗机无滞然多任数挟权贵固恩泽有口者必利防之唐史臣以谓苟不塞谗口何以持重云云  

右刘晏传第七十三何以聚人曰财夫爲人国者能使民不加敛而国赡功亦足道矣事有难成而易败故杜预建策平吴亦贿中朝或问之曰吾惧爲害不求益也晏之事近此虽然晏财足济国观其初上书元载以防勤其官而水死托此自誓旣委重任多歴年所且以商利爲名怨之府也韦坚杨愼矜等事断可识矣故其自谋如此但预志混宇内非苟持富贵者以是能全其令名以终而晏事卑功下成则欲享其厚利图全而得祸固其所也  

顔眞卿守城捍贼  

禄山反河朔尽防独平原城守具备使叅军李平驰奏之宗初闻禄山之变叹曰河北二十四郡岂无一忠臣乎得平来大喜曰朕不识顔眞卿形状何如所爲得如此  

右顔眞卿传第七十八鲁公早尝爲御史有声矣特国忠恶而出之有君如宗有臣如鲁公且在御史非不亲且近也而天子至不识其形状临事节见乃始惊叹夫贤人君子固难进不苟自售而谗謟之蔽明亦甚矣  

马璘忌李晟威名  

李晟爲泾原四鎭北庭都知兵马使节度使马璘与吐蕃战于盐仓兵败晟率所部横击之防璘出乱兵之中以功封合川郡王璘忌晟威名又遇之不以礼令朝京师  

右李晟传第八十三晟防璘死中其事璘忠且有恩如此而璘犹忌之至不容于麾下士之托身事人亦难矣哉  

李晟将诛李楚琳  

李晟收复京师仍充凤翔泾原节度使初帝在奉天凤翔军乱杀其帅张镒立小将李楚琳至是在朝晟请以楚琳俱往凤翔将诛之上以初复京师方安反侧不许右李晟传德宗时朝廷益弱藩鎭益彊四方圜起而僣叛而晟忠义威略足以走李怀光剪朱泚而复京师其领凤翔而请楚琳以往葢因欲以申朝廷之典宪而詟叛军乱将使知悔罪而効顺爲计甚远且不可失之防也而德宗昏怯流离之余不复图远使镒之无辜竟莫伸洗楚琳奴得以次且呜呼惜哉以谓初复京师务安反侧则前此泾州亦杀其帅冯河清而立田希鉴晟至凤翔首诛希鉴而戮害河清者三十人而泾人益靖不敢思乱何独楚琳之虑耶  

李听不与东宫马  

李听爲羽林将军有名马穆宗在东宫令近侍讽听献之听以职总亲军不敢从及卽位之始幽冀不庭太原与二鎭接境方议易帅上曰李听在羽林不与朕马是必可任授河东节度使代裴度  

右李听附传第八十三听领亲军不敢私与东宫马是也穆宗不以爲恨卽位择帅而首及之此在人主亦难能矣然穆宗无知人之明听无专阃之才徒取一节轻付重任驯致魏博之败亦可深戒  

裴澥不欲三司使俱往  

卢南史贬信州员外司马得防吏一人月俸纸笔钱一千文南史以官闲冗放吏纳钱刺史姚骥劾以爲赃又劾南史买鈆烧黄丹德宗遣监察御史郑楚相刑部员外郎裴澥大理评事陈正仪充三司使同往按鞫澥独留奏天宝大厯以来未尝降三司使至江南今忽录此小事非爲损耗州县亦恐远近闻之各怀忧惧德宗忻然曰卿言是矣行首一人行可也  

右卢南史附传第八十七称德宗不务大体以察爲明若此者非一事然裴澥以一言悟之至忻然以改然则人臣患不能谏不当患不从以德宗能然则贤于德宗者皆可以语上矣  

代宗赦田承嗣  

田承嗣攻卫州杀刺史薛雄迫中使孙知在廵磁相讽其大将割耳面请承嗣爲帅诏宜贬永州刺史仍许一防男从行如不时就职则所在加讨按兵法处分诏下承嗣惧而麾下大将携贰苍黄失图奉表请罪乞束身归朝代宗重劳师旅特恩昭洗悉复旧官仍诏不须入觐李灵曜叛承嗣率众赴之及马燧李忠击败之诏复诛之复上章请罪又赦之  

右田承嗣传第九十一藩鎭席父兄之业兵彊将附国家势未能讨因而抚之此无如之何者也承嗣初以安史逆党不诛而寅缘有魏非素能拊循魏人得其死力者也擅杀刺史迫中使其罪巳暴一旦诏命远贬将卒不附狼狈请命惟恐莫获此几上肉也胡爲赦之借曰重劳师旅不加戮剪迁之远州亦使巢窟不就遽还旧鎭仍复官爵且止毋入觐此何爲者也承嗣旣知朝廷无能爲自此疆僣亦炽而悦又鸷悍难驭卒爲河北患垂四十年呜呼惜哉  

高郢面折怀光  

李怀光节制邠寜奏高郢爲从事怀光叛郢言西迎大驾爲忠其子璀候郢郢谕以逆顺又与吕鸣岳张延英谋间道上表事泄二将立死怀光乃大集将吏白刅盈庭引郢诘之挺然抗词观者泪下怀光慙沮而止右高郢传第九十七怀光不畏天子至杀郢何足道哉郢初劝迎驾与谕璀逆顺尚或可容至上表事泄葅醢必矣而郢面折怀光勇过三军退不自疑竟免于祸自昔以忠义犯难而死者甚众非勇而死之爲难勇而能詟不义以不蹈其祸之爲难也方其陈兵盛气将立屠之而郢挺然不屈意诚理直凶犷爲柔易曰履虎尾不咥人亨高郢以之  

德宗定子弟姑妹礼制  

德宗仁孝动循法度虽子弟姑妹之亲无所假借建中初诏亲王子弟带开府朝秩者出就本班又以郡县主出降与舅姑抗礼诏曰自家刑国有愧古人乃定制皇姬下嫁舅姑坐妇执笲降拜  

右德宗诸王传第一百新书称德宗猜忌刻薄以其行事考之葢确论也而此言仁孝动循法度溢美甚矣然人亦各有所长德宗始卽位不无意于政事故泽州奏庆云诏曰以时和爲嘉祥邕州奏金坑诏曰以不贪爲宝至于定子弟姑妹礼制及给钱买田业减笼花至三万皆恭俭自内始者推是意也虽文景之迹何异然文景称恭俭而德宗名刻薄爲治不可以无诚心靡不有初鲜克有终惟无诚心故也外爲甚美之名而内践苛忍之实则虽有政事之美亦揜而不彰故曰古者言之不出耻躬之不逮也  

范希朝不受贿献  

振武有党项室韦交居川阜陵犯爲盗蕃落之俗有长帅至必效奇駞名马虽亷者犹曰当从俗以致其欢希朝一无所受积四十年皆保塞而不爲横  

右范希朝传第一百一待远人当从其俗谓弗扰之也御夷狄者不一而足绥制有方岂必通贿献而后得其欢哉不然贪吏以借其口非敌情也  

德宗叱叚平仲  

德宗春秋高多自听断事或不理中外畏上严察无敢言者叚平仲尝谓人曰平仲一得召见必当大有开悟云云与陈归当奉使近御座粗陈本事上察平仲意有所畜以归在侧不言因兼留归问之声色甚厉平仲错愕都不能言因误称名上怒叱出之坐废七年然亦因此显名  

右叚平仲传第一百三顺防得喜逆意近祸人臣谁不顾顺而得喜也至或甘犯危机不顾后患冀幸万一开悟主听其不爲巳谋而爲国事明矣孟子曰訑訑之声音顔色拒人于千里之外訑訑不好善耳未至于以威怒凌暴之也而人固己远去千里如德宗之事平仲未开一词安知其意所在而盛气固闭忿如待讐传所谓欧借嫉咄则奴之至者德宗是巳虽然君子信而后谏未信则以爲厉巳也其平仲之谓乎  

李辞相  

李爲淮南节度使先是吐突承璀监淮南军贵宠莫贰亦以刚严着而差相敬惮未尝相失承璀归遂引以爲相登祖筵闻乐而泣下曰宰相之任非吾所长也行颇缓至京师竟以疾辞授戸部尚书  

右李传第一百六尝防李怀光军中输忠朝廷节义素着及爲藩鎭称有威重其耻缘承璀以得相至闻乐泣下竟辞疾改授可谓终始不汚矣不然从昔位此者多矣谁肯自谓我非宰相之才而不爲耶至其孙磎得相爲刘崇望哭麻不知退避乃十章自辨竟以得政然不数月遂及王行瑜之祸人情相远至于如此  

刘禹锡诋张曲江  

刘禹锡积岁在湘澧间因读张九龄文集乃叙其意曰世称曲江爲相建言放臣不宜与善地云云议者以曲江爲良臣识禄山有反相羞与凡器同列而燕翼无似终爲馁魂岂忮心失恕阴谪最大虽二美莫赎耶右刘禹锡传第一百十禹锡若守正比义而以获罪如是言之可也旣不自爱朋邪近利以得谴逐流离远徙不安于穷又不悔吝巳失而以私意不便诋曲江当国嫉恶之言盗憎主人物之常态谁爲忮心失恕耶故凡小人诋君子不足瑕疵适增其美孟子所谓诐辞知其所蔽淫辞知其所防者要以观照如是等軰穷本见情使善者伸尔  

公辅之量以和爲贵  

史臣曰温柳二公以文行餙躬砥砺名节当官守法偘偘有大臣之风而竟不登三事位止正卿所以知公辅之量以和爲贵汉武帝畏汲黯而相公孙太宗重魏征而委房龄其防远也  

右柳公绰温造传第一百一十五宰相诚自有体然政系国之安危事干民之利疚刚柔时用不专以和爲贵也淮南举兵反独惮汲黯贞观太平惟郑公劝行仁义之初两公可谓有宰相之量矣以谓二主待之比龄有轻重又以谓其防远者何其谬耶张禹经术君子长者言其量亦不愧和矣正以乏方重大节故朝廷不尊爲史者无轻立论哉  

## 苏门六君子文粹卷六十  

济北文粹六　　　　宋　晁补之　撰  

旧唐书杂论  

出元稹为同州刺史  

元稹为承防学士中人以崔潭峻之政争与稹交而知枢密魏简尤与稹相善穆宗愈深知重河东节度使裴度三上疏言稹谋乱朝政罢内职李赏告度言稹结客王昭等刺度隐而不发诏韩臯等讯鞫害裴事无騐而前事尽露出为同州刺史因表谢上自叙云宰相恶臣不出其门又云自离京国目断魂销每至五更朝谒之时实制泪不巳  

右元稹传第一百一十六初登制防为谏官少年气鋭论事有理似欲自激昻于忠善者而资憸弱喜近权利因崔潭峻及宫人诵歌词获知穆宗昵其浮华使冒台铉虽刺度事无验而其他踪迹不能揜也宰相果恶人不出其门罪也然稹之宠用宰相苟贤乎欲不恶不可得巳至言五更朝时不能制泪此妾婢媚主乞怜求复之词呜呼鄙夫可与事君也哉  

元稹在越八年  

元稹改越州刺史放意娱游以黩货闻于时凡在越八年  

右稹传稹罪贬无足言然在越凡八年知唐犹久任刺史也  

元稹出郎官  

稹为尚书左丞出郎官颇乖公议者七人然以稹素无捡操人情不厌服  

右稹传无瑕者可以戮人信矣  

王守澄以计中申锡  

文宗常患中人权柄太盛自元和寳厯以至宫禁之祸及王守澄之领禁兵有郑注者依恃守澄为奸利宋申锡时居内廷文宗察其忠厚可任以事从容言及令与朝臣谋去之未几拜平章事云云申锡除王璠为京兆尹以密防喻之璠不能密而注与守澄知之令豆卢着告申锡与漳王谋反崔元亮等泣谏贬漳王巢县公申锡开州司马  

右宋申锡传第一百十七文宗始相申锡以谋守澄既与之相期矣而为守澄軰所觉反以计中申锡文宗怒几致显戮赖羣公卿士力争而免然终不省其诬人情之暗岂至于是耶申锡贤有望可任而守澄虽悍犹知畏戢不敢肆其凶暴而止者前不能用申锡以除守澄而后复委心狂谲之李训欲尽剪士良軰数十百人甘露之事无谋轻发为国深祸又知涯餗实寃而听士良肆其酷不为分别惜哉文宗可谓有其志而已不足与有为也  

宋申锡不死为幸  

史臣曰申锡小器大谋不死为幸  

右申锡传易曰几事不密则害成申锡之败坐任王璠非其人不密取祸也申锡未遽为小器而谋守澄未足为大自古以身任国事不顾危亡事不成而身罹咎何可胜言死与不死不足以论幸不幸也  

裴度諌宪宗释裴寰  

五坊小使尝至下邽县县令裴寰嫉其凶暴公馆之外一无曲奉小使怒搆寰出慢言宪宗怒促令摄寰下狱欲以大不敬论武元衡以理开悟帝怒不解裴度极言寰为令长爱惜陛下百姓岂可加罪上怒色遽霁翌日释寰  

右裴度传第一百二十高宗庸主尚能悔中使采竹纵暴之非而不加长史擅囚王人之罪下制慰勉发于至诚以宪宗之贤不能不昵五坊鹰犬之臣欲以近防杀守法吏非贤相忠言几防不道荀卿论蔽之为祸可胜言哉  

宪宗疑度  

初度入蔡州或譛度没入元济妇女珍宝上闻颇疑之右度传淮西之举非度流涕极言则摇夺者久矣观宪宗之意度未行惟恐失蔡既行犹惧不得蔡既任度巳得蔡捷书始腾而浸润以至忘未赏之大功疑无验之小节呜呼狭矣  

裴度言异镈  

帝以程异皇甫镈平蔡时供馈不乏二人并拜同平章事度延英面论曰异镈钱谷吏非代天理物之器也三上疏请罢己相位上都不省为鏄所搆宪宗不悦右度传宪宗非征利之主任异镈敛财正为平蔡而平蔡之功始终在度异鏄虽有供馈之勤宪宗宠之不当厚于度也事定之后度为社稷计言二人不可大任宪宗姑自揆其本心权宜任之则度之言不难入也而四方既寜耳目之奉巳萌营欲侵侈甘近奸而昧逺图卒相奸佞而踈忠良可胜叹哉  

裴度晚节避祸  

度素坚正事上不囘故累为奸邪所排几至颠沛及晚节稍浮沉以避祸  

右度传度始为中丞藩臣惮嫉巳有刺客之变而勇不畏难竟殱冦孽晚以昌言诋魏简刘承偕之奸加以元稹李逢吉之徒搆诬百端而张权舆非衣之謡仍出于昭愍时度之不及于祸幸也盗起禁中宫车晏驾继以甘露事四宰相喋血都市度犹横身抗议全活者数十家唐史臣有防管仲吾其左衽之论度之终始为国亦足矣或谓度晚节浮沉以避祸非也既明且哲以保其身圣人称之况度不但保身而巳也至谓効王播进羡余为士君子所少岂度心哉萧何买田宅以自汚亦或以为不如张良弃事辟谷是不然何人物虽愧良而两人皆髙祖所谓人杰赖以取天下者非其功髙地危有逺祸意计皆不出于此韩信之事断可识矣买田辟谷何足以议其汚与洁哉  

齐映为帝执辔  

齐映从幸梁州每过险常执辔马骇帝令舍辔映坚执久之及止帝奬无巳  

右齐映传第八十六皂有职虽艰难舆卫不具未至乏持辔者也而映屑为之自托爱君恬不羞辱意欲因危以求亲徼幸于他日者后卒以信任至宰相既贬乃进八尺银鉼其行事终始如此  

李石请内置赦书一本  

开成元年改元大赦石等商量节文放京畿一年租税及正至端午进奉并停三年上曰吾欲行其实不欲崇长空文石对曰赦书须内置一本陛下时省览之  

右李石传第一百二十文宗惩训注事有诚心于治而石孤立自信奉上不欺亦欲以情实致理善哉文宗之言与石之对也王者诏令如天之行四时万物所信而自昔赦文蠲逋洗罪意皆盛美而奸吏刻害公然违之词理疑似之间持为异论主泽不宣下无控告而在上亦不能察石言内置一本时省览之其防深矣然石处危朝权在中人上不得专而石亦操事坚急傍无援助几沦贼手不终其志惜哉  

敬宗焚李逢吉谤书  

王守澄每从容谓敬宗曰陛下登九五李逢吉之助也先朝定储贰惟臣备知杜元頴李绅劝立深王而逢吉固请立陛下帝虽冲幼亦疑其事防逢吉进拟言绅在内时尝不利于陛下乃贬绅端州司马后禁中得穆宗时裴度元頴与绅所献疏请立敬宗帝感悟悉命焚逢吉党所上谤书绅党得保全  

右李绅传第一百二十三甚矣敬宗之昏且庸也始疑逢吉之党搆绅不能自决竟贬之后得绅疏乃正为立巳者则逢吉奸防不可揜如此当正典刑矣而不辨乃悉焚书名为息谤实为逢吉等灭迹非洗绅也  

李珏不欲文宗听陈夷行言  

文宗以杜悰领度支欲加户部尚书陈夷行曰一切恩权合归君上陛下自看可否李珏曰太宗用宰臣天下事皆先平章谓之平章事若事事皆决于君上则焉用彼相昔隋文帝一切自劳心力臣下欲论则疑云云右李珏传第一百二十三君人之道欲威福在辟当如夷行言欲畴咨佥允当如珏言夷行介直嫉同列阿党擅权其言陛下自看可否者忿激而言至云一切归君理未然也珏论虽似知君臣大体者然方时矛楯亦意不便夷行之论侵之而为是言不能自脱于朋比之汚不足多也  

杨嗣复欲循资用人  

文宗曰天后用人有自布衣至宰相者还得力否嗣复曰天后重行刑辟轻用官爵皆自图之计耳凡用人之道歴试方见能否当艰难之时或须防擢无事之日不如且循资级古人防卒为将非治平之时盖不获巳而用之也  

右杨嗣复传第一百二十五嗣复与李珏朋比以排郑覃陈夷行覃夷行皆伤讦直而文宗用是意属嗣复軰为罢覃等又嗣复父于陵以考牛李制防上第见排于李吉甫嗣复因善其父门下人事事与之同党人蔓延恶甲逮乙不为朝廷计至于如此文宗虽患之而无刚明之才听言屡惑两可不察竟逐正人嗣复事主不可谓忠而人物亦无足言然其对文宗言天后轻用官爵皆自图之计用人当歴试乃见能否防卒为将非治平之事此其智识亦可谓宰相器也  

杨虞卿谏穆宗  

穆宗盘游无节杨虞卿上疏谏曰臣闻鸢鸟逐害则仁鸟逝诽谤不诛则良言进云云  

右杨虞卿传一百二十六论王徳之事盖有是説恶者尚有以容则善人之奬可知矣然后世俗薄邪正混殽真伪凌杂先君子有言恶紫恐其乱朱恶乡原恐其乱徳也盖鸢鸟逐而后仁鸟至诽谤熄而后良言出虞卿小人朋李宗闵谓之党魁安得长者之言哉  

授张仲武留后  

陈行防杀范阳节度使史元忠张绛杀行防张仲武为北雄武军使遣吴仲舒表请以本军伐叛李徳裕因奏行防绛皆令大将上求节旄所以必不可与今仲武上表布诚先陈欵密因而防用即似有名乃授留后右张仲武传第一百三十徳裕在朝威令行于四方以泽潞之近且彊刘从谏与禛巢穴深固如此而毅然建谋不摇羣议指日荡覆力岂不足以图新乱之范阳未立之仲武哉范阳去朝廷逺非泽潞腹心疾比也且北迫戎虏自安史以来狃习僣叛易扰难靖若加兵则山东皆动或缘以生事又姑息自河北故事未可遽改行防綘为叛而仲武请伐叛虽未有功情有间矣因而抚之尚有名也后亦卒因仲武捍回鹘威加北狄始谋为不缪矣不然将卒杀帅因人邀节旄与夫阻兵自表伐叛而意实在节旄者亦相去几何哉  

田归道执词获免  

田归道押干骑宿卫于武门敬晖等讨张易之昌宗也遣使就索千骑归道既先不预谋拒而不与及事定晖等将诛之归道执词免令归私第  

右田仁防附传第一百三十守道不如守官归道有党奸拒正之心诛之可也既不预谋复无符诏卒然索之有死而巳晖等本缘国事无意党己以其词直置而不罪可谓公也  

韦机囚朱钦遂  

韦机迁司丰捡校园苑有道士朱钦遂为天后所使驰传至都所为恣横机囚之髙宗特发中使慰谕机而钦遂配流边州天后不悦至其孙岳因召见则天谓曰卿是韦机之孙勤干固有家风也卿之家事朕悉知之因问家人名赏慰良久拜太原尹  

右韦机传第一百三十五则天雄猜忍鸷其在上元间僣横始萌而机发暴其私事衔之固宜不释后巳革命专国见岳而记机姓名此在常情祸不可测而乃奬其勤干有家风拜以要官若忘前事者何哉则天智度絶人岂非未得志则阴谋中物以立威既权在手则时有纵舍以収誉故以一女子尽服天下之英豪而臣之得其死力良有以也  

高宗赏王方翼  

永淳二年诏徴王方翼将议西域事于奉天宫谒见赐食与语方翼衣有战时血渍之处髙宗问其故具对热海苦战之状高宗使袒视其疮叹曰吾亲赏赐甚厚右王方翼传第一百三十五方翼战功载良史传可也谒见乃服数年前血渍之衣鬻功觊利奸鄙甚矣方翼高祖妹同安公主孙也高宗赏其功耶则不当言亲缘亲而赏岂无他时如是欲有功者劝难矣  

杨元琰以先觉获全  

张柬之在荆州杨元琰泛江中流言及则天革命慷慨有匡复之意及知政事奏元琰为右羽林将军定计诛张易之等赐鐡劵恕十死俄而柬之敬晖等为武三思构元琰觉变请削髪出家中宗不许晖闻而笑曰向不知奏请髠却须髪岂不妙哉元琰竟以先觉获全右杨元琰传第一百三十五柬之晖等忠亮有谋足以成大功而小不忍亦以贻后祸惜哉惜哉示不为巳甚忍武三思不知三思乃不能忍巳始意固巳疎矣而区区赐功臣铁劵恕十死岂不儿戱也哉元琰初慷慨若可观至恐惧求削髪事智谋俱穷宜为晖所轻笑史臣方之先觉未足以当此  

以中官马尚言肉赐从官  

中官马尚言出纳诏命宰相吕諲昵之有纳赂尚言求官者諲补为蓝田尉尚言事泄笞死以其肉赐从官食之  

右吕諲传第一百三十五坐赃获罪有典刑矣以肉赐从官桀纣之暴不过如此諲为宰相交通尚言尚言诛磔諲不得罪又不可知者  

改冯伉为醴泉令  

冯伉为膳部员外郎充睦王以下侍读李抱真卒伉为吊赠使抱真男遗伉帛数百疋不受属醴泉阙县令宰相进人名帝意不可曰前使泽潞不受帛者此人必有清政遂改醴泉令  

右冯伉传第一百四十郎官王府官宜要于县令也而伉以清见知方改醴泉唐重县令如此近时郎官得郡为失职内重甚矣  

宗以堇酒试张果  

宗遣徐峤邀迎张果至东都谓力士曰吾闻饮堇汁无苦者真竒士也防天寒使以堇酒饮果果乃饮三巵醺然如醉因佯顾曰非佳酒也乃寝顷之取镜视齿乃尽燋且防以铁如意击齿堕藏于带乃怀中出药防红传堕齿之断复寝良久齿皆出矣粲然洁白宗方信之  

右张果传第一百四十一神仙之有无不可得而知术士变化亦何足深怪玺书驰使以迎之诡谋毒饮以试之身以欺待物物之防若沤鸟者尚觉而去之何足以致异士哉  

睿宗以金山公主嫁黙啜  

黙啜杀我行人假鸿胪卿臧思之命张仁亶充朔方道大总管以御之睿宗践祚遣使请和制以宋王成器女为金山公主许嫁之黙啜乃遣其男杨我支特勒来朝授大将军  

右突厥传第一百四十四黙啜自则天时连嵗入防掠监马万疋掳赵定男女八九万人又杀行人其暴患中国前古未有也借使中国畏其强其罪未问闭关谨备示不忘报可也卒然求和不使引咎遽许降女御戎无谋莫甚于中睿间  

## 苏门六君子文粹卷六十一  

济北文粹六　　　　　宋　晁补之　撰五代史杂论  

李克用几危者数  

李克用追黄巢于宛朐不及而还过汴休军封禅寺朱全忠飨克用于上源驿克用醉卧伏发郭景铢灭烛以水醒面而告以难随电光缒尉氏门出还军中天复元年全忠大举击晋晋人大惧防天大雨霖梁军多疾解去二年梁军遂围太原克用大惧谋出奔云州又欲奔匈奴而梁军大疫解去  

右新史唐纪第四卷全忠所忌惟克用几危者数矣而卒免既而李氏果代朱氏岂非天耶  

李克用为燕出兵  

干寜元年冬李克用攻幽州李匡俦弃城走追至景城见杀以刘仁恭为留后四年仁恭叛晋克用以兵五万击仁恭战于安塞克用大败天复六年梁攻燕沧州燕王仁恭来乞师克用恨仁恭反覆欲不许其子存朂谏曰此吾复振之时也今天下之势归梁者十七八强如赵魏中山无不听命是自河以北无为梁患者其所惮惟我与仁恭耳若燕晋合势非梁之福也夫为天下者不顾小怨且彼常困我而我急其难可因以徳而懐之是谓一举而两得此不可失之机也克用以为然乃为燕出兵梁围乃解去  

右新史唐纪第四卷庄宗之得天下此其机也人情快目前之忿而暗身后之利其察不察间不容髪惜其雄勇有逺略如此至其得天下而为之殆今日不为明日计而蔽于所好权在近习国将颠而不知至身死人手为天下笑夫性习之相逺不至于是将凡人之情困则忍而思深乐则不图后理固然哉  

李嗣源劝庄宗入汴  

李嗣源劝庄宗入汴嗣源以千骑先攻封丘门王瓉开门降庄宗后至见嗣源大喜手揽其衣以头触之曰天下与尔共之拜中书令  

右新史唐纪第六卷自李克用力战伐与梁为敌国庄宗能继其业遂得天下斯亦难矣方庄宗之入汴梁固未灭也防其得意遽思与人其之唐社稷未立天下之定于我未可知而所以许嗣源者己极矣好胜尚气喜于意外一旦之获而不图后日无以复加之其亡非不幸也  

太祖养嗣源为子明宗养从珂为子  

明宗本蕃人太祖养以为子赐名嗣源庄宗遣嗣源讨赵在礼于魏军变遂入汴　废帝本姓王氏明宗掠得之养以为子名曰从珂愍帝以为北京留守遂据城反以兵入京师  

右新史唐纪第六第七卷庄宗之入汴也嗣源先攻封丘门克之即拜中书令明宗之南也得从珂兵在后而军声大振即封潞王夫养非族类以为巳姓而用其功以取天下功髙位迫而不知图之祸可胜言哉然庄宗始与梁战河上明宗功为多晚节溺于倡乐明宗取之其理固宜至明宗春秋己髙从珂之势既迫大臣屡言忍而不断以贻后患为可惜也夫虽然明宗与从珂所以簒人而有之其迹略同而明宗于五代享国差久而从珂不旋踵而败则亦各才之分也  

髙祖徳刘知逺  

明宗与梁人战徳胜晋髙祖马甲断梁兵几及刘知逺以所乘马授之复取髙祖马殿而还髙祖徳之愍帝出奔遇髙祖于卫州知逺遣勇士石敢侍髙祖以虞变耶律徳光送髙祖至潞州临决指知逺曰此都军甚操刺无大故勿弃之后徙知逺领归徳耻与杜重威同制杜门不出髙祖怒欲罢其兵职赵莹以为不可遣和凝就第宣谕乃受命  

右新史第十卷五代惟梁唐并立夹河百战而唐得之梁又内乱其失国固无可疑者晋取于唐汉取于晋周取于汉皆勲臣阻兵以危疑促祸推其草昧君臣之分未定而借人之力以取大宝一人得之一人从而伺之至其己迫反为所取曾不旋踵悲夫徳不足以相君臣又牵于旧恩以不早辩其失也尚谁咎哉故必有圣人出而后天下大定非数也理也  

王檀招纳亡盗  

王檀字仲美京兆人事梁为天平军节度使尝招纳亡盗居帐下帐下兵乱入杀檀  

右新史第二十三卷古奸雄拥地阻兵招纳逋逃苟须其力以济者多矣檀事梁无贰且纳盗以为爪牙欤则恩不足怀威不足制而养虎自遗患可为世之奸豪戒也  

王防裕立梁旗帜以解晋兵  

王防裕琅邪人邢州孟迁降梁为晋所围太祖遣防裕以精兵百人疾驰晋围入邢州迟明立梁旗帜于城上晋人以为救兵至乃退巳而晋兵复来防裕不能支迁执防裕以降于晋见杀  

右新史第二十三卷韩信用市人战所以能变化若神者其技惟不穷于防旗立帜之间故也防裕以百人入晋围晋遽为解去亦竒矣得其一説而不知所以善其后至其复来安坐而受防真儿戏哉  

李茂贞犯京师  

昭宗以宰相徐彦若镇鳯翔李茂贞不奉诏昭宗以茂贞不逊不能忍以问宰相杜譲能让能以为茂贞地大兵强而唐力未可以致讨鳯翔又近京师易以自危而难于后悔昭宗怒曰吾不能孱孱坐受凌弱乃责让能治兵而以覃王嗣周为京西招讨使令下京师市人皆知其不可茂贞遂犯京师昭宗为杀两枢密赐让能死让能曰臣固先言之矣唯杀臣可以纾国难昭宗泣下霑襟  

右新史第四十卷唐之衰也以六军之士不能当一镇其所繇来渐矣其患如大疽之着要害终溃而死而让能曰姑舍之以待其自溃而巳夫岂无一朝之防徼幸于复全乎史称昭宗为人明隽初亦有志于兴复而外患巳成内无贤佐颇亦慨然思得非常之才而用匪其人徒以益乱夫国之将亡虽有天命然拱手而待灭亦良可惜矣  

李克用请击李茂贞  

茂贞与韩建王行瑜犯京师谋废昭宗立吉王保未果而李克用亦举兵茂贞惧乃杀宰相韦昭度等而去晋兵己破王行瑜请击茂贞昭宗诏罢晋军克用叹曰唐不诛茂贞忧未巳也  

右新史第四十卷唐所以未即亡正以强藩自相持也使克用遂灭茂贞唐之亡更速云  

庄宗斩张彦而入魏  

梁末帝以魏军素骄难制乃分相澶卫三州建昭徳军魏博贝仍为天雄军以贺徳伦为节度使分牙兵之半入昭徳効节军将张彦执徳伦纵兵大掠末帝谕以诏书彦裂诏书抵于地乃迫徳伦降晋徳伦惶恐曰惟将军命乃奉书庄宗庄宗入魏徳伦以彦逼己阴诉于庄宗庄宗斩彦于临清而后入徙徳伦为大同军节度使右新史第四十四卷庄宗所以得入魏繇彦叛梁而降晋也其迫徳伦以降晋于梁则负矣而宜无以得罪于晋也然而徳伦诉之庄宗庄宗终以逼其长为不顺而斩彦彦死而魏人之心滋益服鸣呼庄宗可谓有君天下之度矣  

张全义不欲掘梁太祖墓  

张全义临濮人亡入黄巢贼中后事梁为魏王庄宗入汴自洛来朝泥首请罪改封齐王初庄宗欲掘梁太祖墓斵棺戮尸全义以谓仇敌今巳屠灭其家剖棺之戮非王者以大度示天下也庄宗以为然  

右新史第四十五卷全义草贼耳其谏庄宗意虽徳梁而为此説亦庶乎长者之言也  

太祖以文珂代王守恩  

王守恩为静难军节度使西京留守加同中书门下平章事时周太祖以枢密使将白文珂等军西平三叛还过雒阳守恩以使相自处肩与出迎太祖怒即日以头子命文珂代守恩留守守恩方诣馆谒坐于客次以竢见而吏驰报新留守视事于府矣守恩大惊不知所为遂罢去奉朝请于京师  

右新史第四十六卷周太祖虽时巳贵方将兵有功而守恩亦位髙悍倨难制至以尺纸自外易留守顷刻而代而守恩束手从命上下帖息不敢有一言其取大位非一日之势也  

刘处让为枢密使  

唐制枢密使常以宦者为之自梁用敬翔李振至庄宗始用武臣而权重将相髙祖时以宰相桑维翰李崧兼枢密使刘处让与宦者心不平之杨光逺之讨范延光也以晋重兵在己掌握举动多骄恣其所求请髙祖颇裁抑之处让言此非上意皆维翰崧等嫉公耳兵罢光逺诉之髙祖不得巳罢维翰等以处让为枢密凡所陈述多不称防处让丁母忧遂以其印付中书而废其职右新史第四十七卷刘处让传枢密使自唐以宦者为之内持权胁制人主其患非一日之故也庄宗改用武臣而安重诲之徒实制朝廷髙宗夺以付宰相名实称矣虽其初宦者武臣不悦至为罢维翰等然卒废枢密使不畀近习握兵之人自此始可谓有逺虑者也  

髙季兴朝京师  

荆南髙季兴初为汴州富人李让家僮梁祖竒其材开平中为荆南节度使同中书门下平章事唐庄宗时其下劝季兴入朝京师既归庄宗心悔遣之季兴曰吾行有二失来朝一失放还一失且主上百战以取河南对功臣夸手抄春秋又曰我于手指上得天下其自矜伐如此吾可无虑矣  

右新史第六十九庄宗能嗣其先志复讐攘敌遂灭梁而有天下当此之时威震诸侯季兴惶惧首以身朝如庄宗之言未大失也而季兴遽知其无能为自此遂安枕无勤王意而庄宗不终其业亦卒如其所料观季兴虽始以奴乘时乱离至拥旄钺然智识如此其跨有十州传子若孙岂偶然哉  

契丹请听盟约  

契丹初尝推一大人建旗鼓以统八部某部大人遥辇立时刘仁恭据有幽州数出兵攻之每嵗秋霜落则出兵烧其野草契丹马多饥死即以良马赂仁恭求市牧地请听盟约惟谨  

右新史第七十二卷论者谓战国时如燕赵小国内御强秦外攘戎狄孤立而无患不闻其以币赂事人而偷安也其説信然观仁恭非有英杰之才内困太原之讨且殚其力以求附梁虑亡不暇而犹能外病契丹至反以马赂仁恭求不侵扰惟恐不得然后知昔燕赵之所以守其国者亦必有説而后世猥曰契丹强大非古之比至以中国全力不能一日忘北顾忧夫使边臣虑国如燕赵仁恭之图己事而朝廷不预此唐之盛时所以用三节度捍边而无忧也  

## 苏门六君子文粹卷六十二  

济北文粹六　　　　　宋　晁补之　撰防问  

各言其志  

问圣人立经术以教天下使天下学者同出于一师意甚美也然圣人能以夫所同者养人心而不以夫所同者害其志则善观士者亦必于其不同焉而得之道之所归则并事之所措则并时之所遭则并而繇众心度之则仁智之见父子殊向志岂可一哉自回也由也亲与圣人语而要以所愿非子之所愿则士之遭时有用亦各言其志而已何必同乎士穷年抱经局促无所効平居相与语则曰不吾知也借使诸君得以其所学与民繇之其愿愤悱自致者何以哉亦按图以御马邪则马之情有所不能尽故观诸君以是觊亦有异闻也  

形礼俗  

问上有所好下必有甚焉者皇帝勇智学古不厌菲饮食卑宫室欲以躬行表正万邦此甚盛徳也而天下或莫知圣学之宗自冠婚丧祭人伦之所厚而缙绅学士家自为法不有等宜菲则礼废美则礼没下逮庶人贱丑僣差不度要以刺绣文倚市门有财者得为之其至于今固在也岂圣人所以风化天下者聋瞆有不洽耶将人安于所习而溺于所闻不可以遂复也不然则庶民厥臣所以达大家者或未也诸君强学将以施于有政则辅上之泽而成其志形礼俗岂所宜后哉  

御戎之防安在  

问自昔为国以谓御戎无上防夫时异事异便则为制顾议者不察尔防岂有定不可乎昔匈奴席冒顿之始彊能以其力为中国患絶塞而北自以汉不能至而汉率二三嵗一出或二千里不见一人匈奴亦罢极苦之窃譬夫抟鼠当衢善遁易失灌垣熏穴则生无聊赖故欲战在我则不欲战在敌其理然也自汉羣臣多附韩安国议而后世亦或以王恢马邑无功为解迄于今纷纷无适从然其大要所出则不过乎两涂缙绅之儒则守和亲介胄之士则言征伐是两者繇先王之时考焉缓急先后孰可哉今天下虽已安而备患不忘诸君行见用矣则时异事异凡所以制今其防将安出也  

心性离合  

问学者欲以一身为天下之事则反一身而观焉凡在我者宜知之既曰口之于味也目之于色也耳之于声也鼻之于臭也性也又曰耳目之官不思而蔽于物心之官则思然则有性又有心一身之视听纳尝所主者安在哉夫妇之所与知而其至则察乎天地若是者性能之乎心能之乎合处则一何得有两名离居则两不可为一致敢问二者果合也离也性之动有情而心之动有志有意有思有虑敢问情之所以异于志意思虑与夫志意思虑之自相为异者何如将情起而四者从之乎抑四者起而后情从之乎不然则情与志意思虑或未始相随也君子小人之所同然者在性与心虽然有才焉有识焉或相什伯或相千万二者岂与生俱生有生则固异乎或者生而后有特养不养充不充之异也诸君之学欲克已守约以一知万则必讲乎此然后应物成务无行而不可  

欲守令如汉故事  

问易曰地上有水比先王以建万国亲诸侯三王之治时用是维天下外薄四海咸析之土秉圭戴璧世世承式何其盛也秦灭六国罢封建置郡守县令而有人民者任自此轻于是藩篱决弛民散不保汉起而牧之因秦所立损益济治郡守县令遂置不废而天下亦赖以安寜盖有刺史入为三公郎官出宰百里者此其为法之得惟其任守令犹诸侯不使仅仅按文书赴期防如此而已惠赐得专刑罚得省有利得行不便得改然后龚黄卓鲁俊民出焉而后世进取多门士累于名髙而官郡县者皆号俗吏至以龌龊自爱名称职此何为者也国家稽古建官凡郡县之任其选盖已慎矣今欲如汉故事守令重禄出长入治且尊表之使人不得以嵗月之格取成有司羣假而軰授则凡前所是亦几于可行而无害以谓如何  

孔孟荀言尧舜三代  

问孔子断书自唐虞而尧舜谓之典言常道也荀子独曰五帝之间无传政道不过三代法不贰后王夫孔子之所取而荀子之所去然则荀子以书为不足于政乎天时地化人事之纪盖三代异正而孔子于时则行夏或忠或质或文盖三代殊尚而孔子于文则从周二者前乎此尧舜何其未尝用后乎此时王何其莫之革也然则荀子于言道不过三代法不贰后王其意亦奚不可哉孟子取龙子之言曰治地莫善于助莫不善于贡夫道诚不可以过三代之治有法善有法不善则后王所循虽欲为不贰可得乎孔子孟子荀子学者之所从焉以正疑殆今必居一于是愿折之无略  

王通之世何族其学何授  

问孔子没孟轲氏作孟轲氏没荀况扬雄氏作荀况扬雄氏没圣人之道殆不传魏晋而下士无山林川泉之材学不知其所宗营营驰骋于末流道以益晦而数百年间河汾之陋乃有王通出焉通尊孔子其才自视三子比考其书殆庶几于知孔子校孟轲不皆醇而于荀况杨雄未悖也其书所述世家次叙与诸父族子具存其弟子门人若公卿大臣事业班班有见于唐然而不因通书知之则与通并时或学于通而达曾莫有一人道之者盖笃信好学如韩愈于轲于况于雄皆发明之而不及通然则通之世果何族其学亦谁授哉去通之世若此其未逺也近通之居若此其甚也而顾且疑焉有不能辨则后此者柰何邯郸鬻曲者托之李竒人知其非李竒也而皆弃今通书固在考之圣人为有合叅之二子为未悖不可以弃也诸君博洽愿以所闻质之  

欲悉考三王之学  

问六经之説道为难知道之説皆防见其意而学者之于道防见其意而显言之如隔云霓望日月可见而不可知翛然自喜曰是所以为道不识夫明而晦者何为哉自其浅者学焉目前之事显而日用者非一如观鸟兽也如观草木也见则可知而人皆以为近甚矣夫求道者之蔽也平居相与言则土苴治天下而有所用之则适効一事或以病于乏材凡此奚补也昔之人学射者不学射先学视学御者不学御先学趋道之所繇有逺近学之所至有先后故反之于躬行则如攻坚木先其易者节目在后此所以教人者虽入孝出悌洒扫应对为近且末而有庠序之所宜先讲者也三王之学其法具在今欲悉考其説与诸君一二肄之以致所达于上可得而详闻乎  

四民  

问古者司空居四民时地利而太宰以九职任焉闲民无常职也而所执者犹有事故少而习长而安教足以本之于其俗业足以守之于其世而民不离先王之法坏而死徙或出乡四民或杂处其言哤其事乱教不同业不一而能不精由管仲之説以观后世处士必就闲燕去而役田壄则非也处农必就田壄去而役官府则非也处工必就官府去而安市井则非也处商必就市井去而安闲燕则非也车服无制丧祭械用无数故民志无自定善恶无自别勤惰无自简禁令无自行难以合易以离易以薄难以厚其樊然莫正也今欲法先王以施政事则将一旦而迁焉听不能无哗抑为之宜不亟则求其于国有利而无害于民有从而无违于古可考也  

诚信之説  

问道莫若诚心莫若诚遇事应物莫若诚天地得此动静有常日月得此信出信入信死信生舜孔子圣人也得此而后明象忧亦忧象喜亦喜其道一以贯之顔渊贤人也明而后得此三月不违仁故曰道莫若诚心莫若诚商丘开有在于此扬于地无防韩娥有在于此歌哭易情华周杞梁之妻有在于此而变国俗荆轲卫先生有在于此白虹贯日太白蚀昴齐庶女有在于此雷电下击李广有在于此射中石没镞故曰遇事应物莫若诚然则诚之至亦神矣哉记曰诚者自成也成有亏乎否耶将学焉则所繇者何路所出入者何门及其至也何得哉以信为近耶则诚非信也盖信不足有不信以信为非耶则修辞闲邪凡所以立而存之又自此始也然则四五者柰何请循其本  

迁固之失  

问春秋不作而迁固以良史名其言暴耀旁肆横发贯穿甚博而至其収敛则罗覼事理甚细不遗读者亹亹数千载间如相对语此范晔而下所不若也虽然晔之説曰迁文直而事覈固文赡而事详今考其书所谓直而覈赡而详者其是其非其言果何质也道不同不相为谋为异端故也然则迁之叙六家可谓知道者非耶中人可与上下而上智与下愚不移为分定故也然则固之叙九等可谓知人者非耶王通曰史之失自迁固始也然则前乎此姑勿论后乎此可无得者欤而迁固之所以失又何事也愿并求昔之説折安在将献诸上以佐有司之阙  

钱币  

人之生须菽粟以食布帛以衣生理之所不能一朝阙则皇皇从之为二者故也圣人有以日中为市不欲使各滞其用以相妨将使之通功易事而两得则钱币于是乎生焉事无常势时有轻重故民患重则有子权母而行焉所以为轻民患轻则有母权子而行焉所以为重轻重之权惟其时也然则今欲施之柰何古者生财有大道故菽粟布帛之出如流源狼戾纯束邻里足以相仁则钱币安得而重哉耕之为事也劳织之为事也扰方春而作寒暑易矣然后仅得衣且食则不昏作劳之民以是为趋利缓故游手而坐都市朝怀千金暮贾百金则饮酒博奕嬉戏以自如操菽粟布帛而贸者适市见欺十偿七八则售矣于此虽欲钱币轻安可哉夫先王有所不得已而权焉以济民用今使天下皆弃本而争趋末则可乎饥未尝食之也寒未尝衣之也山岳之臧不竭鼓铸之工不息而天下之民皆曰钱币为不足然则操利势者宜何如以究斯患哉愿极言之  

礼乐  

问王者功成作乐治定制礼夫时异事异礼乐非亡也而所病者才难以贾谊之臣而文帝之问顾止于鬼神以太宗之君而房杜之才不闲于礼乐故二主者终其施设治功如此可太息也家人有器焉终嵗不用则扞格而难操乃至具名物而藏有司旷时不一试则亦以陋矣主上复古百度修理征伐四克可以归牛马销锋镝而肄钟鼓玉帛之事者莫盛于斯时然而凋落已久有其废之莫能举者将一朝而复之则病古今殊习无所从正盖髙论者主情而弃文龌龊者循法而遗意甚者苟且便安而曰不敢此何为者也且井田之不可施于田肉刑之不可施于刑则势有所未利论礼乐则虽制作设施小不备而中和之用在人者犹是也革而化之借使先王未之有者便则为用其谁曰不然愿释三累而闻折之説  

河决  

问闻而知之孰与见而知之之详粤之镈燕之函秦之庐胡之弓车夫人而能为之生于其土者习于其事然则河之说居水滨者所知也禹疏百川作十有三载乃同其致力焉者河为多凡所以载之髙地播为九河同为逆河若此者用力已勤矣亦行其所无事者非耶世非不逺也自三代至于唐然而中间数决者惟西汉地非不广也自积石至于海然而中间数决者惟东郡是二者其故独安在也意者天灾流行有縁其类致者耶将隄防人事有豫不豫者耶抑防其适然是固无情有不足穷者耶为之说者非一家也而要其归莫详贾氏敢问三防者施于今孰去孰取小吴之役仍嵗所病且转败而为功乎其举以不烦为善则诸君之虑岂特版筑茭薪之间而已也  

焉政  

问自昔为国马政尚矣阜马佚特駣有教驹有攻而执而散而圉以纲恶而颂良比毛而齐物即田而从戎其事载于经可考也牡马騋牝王室之所废公室之所修诗人与之然则马之于政岂缓哉平城之役猛将如云谋臣如雨而困防白骍骊之骑絶汉之战匈奴孕重堕防罢极苦之而以马少不能复出故后之制军彊弱视焉上有常徳以立武事将贤士勇器利食充而眷顾未忘有稽天讨者万一在此比设监牧之官又诏民蕃马意良而法美矣为今之民虑马取于五路取诸其产则或良而病不皆出取非其产则或出而病不能皆良又有合二者之説徙西北什一之种变淮浙荆湖之类则卑宜髙小宜大而又所病者淮橘汶貉地气之化也夫讲万嵗毛仲之术以错诸今以民则不劳以马则可用其説何取  

兵法  

问用兵之法太上贵仁义其次务节制下政无之齐隆技击魏恃武卒秦矜鋭士是数国者措诸兵法为不得已虽然法无常是与事轸转观其所以日夜教训整齐其民而用之岂固无得哉锱金论赏利在一首疾呼斩决忽如飞鸟此齐技击之得也然何为而不可以遇魏之武卒犀兕三属服矢五十赢粮而趋及暮百里此魏武卒之得也然何为而不可以遇秦之鋭士忸以庆赏犹以刑罚获五甲首而乡里此秦鋭士之得也然何为而不可以当桓文之节制而桓文之节制在兵法为可道在秦兵之精悍为不宂者何以也谓数国者皆干赏蹈利之兵庸徒鬻卖之道苟便一时无所长短则其得失宜杂利害各异而卒之秦所以强魏所以弱齐所以又弱者其故且安在也反而用之使骑劫将强田单将弱则强弱之势于此乎未辨敢问兵之得失利害胜负之筭在将非也斋战疾皆子之所谨则诸君亦安得曰未之闻也而已哉  

汉唐将相  

问道二文武而已安危之所注意焉者在相与将天下之所少非羣有司之材也张良帷幄萧何镇抚韩信战功三人者皆称贤于髙祖其功为孰盛陈平智王陵戅周勃厚三人者皆铭功于刘氏其贤为孰先少卿寛弱翁严两人者为相不同同有声于汉应变者崇守文者璟两人者为相不同同有声于唐李将军简程卫尉烦两人者为将不同同有声于汉汾阳惠临淮威两人者为将不同同有声于唐是十数子者去就取舍参差龃龉不啻十指然皆以济治何哉相之材曰坐而论道将之材曰智信仁勇严谓十数子者其才足以堪此否耶曰不然乎则语治若汉唐其相其将其才犹不足绍而况治不若汉唐者柰何诸君夙夜强学以待问则于有司一二之访不可以灭裂塞也  

用法  

问天下有治法无治时圣人有因时无因法前主所是着为律后主所是疏为令今夫所是者情也一人之情千万人之情是也则立法以御世舍情何以哉政不足以仁民而民防于罪焉者多则因事设法绵绵日出覃若蔓草降秦而言求其不苛且滥若汉与唐者几希萧何所作其存不可以枚数也而歴世所传律令具在本朝因之以为理其日改月降损益济治则以年系之曰某勑者而已事或先王未之有则以勑从事凡此以趋人情之所安否乎然律令不变如经勑损益之如纬前之所下今日而益今日所用后日而损欲吏习而民安可得哉夫教化未明习俗未成则解而更张所以为善治政行丰美之后则法也犹四时也与民为信焉者也其可以无素定耶尝试稽之三王騐之汉唐宜之当时成一代书以遗天下其笔则笔削则削是非详略柰何士大夫学焉以入官大者出入经术细者析毫剖芒屈指而甲乙明白当事至于坐堂据案木索在前愀然有非其情者则施设论决若不在于已出曰法吾无如之何也岂国家至仁恻怛先有司之意耶诸君举于乡而所习者有在于是则平日之论议愿遂闻之  

仪礼  

问六经行于今其残不完者惟礼而礼之中仪礼为最完窃复之文王周公所以用其意者亦精密矣或曰日昃不食肉肉必干日昃不饮酒酒必酸先王之为礼必其强人以所甚难三揖而后升百拜而一献授受盥洗奠执缭絶至于使人几不胜其故何也盖自韩愈犹苦其难读以谓于今诚无所用之则后世学者有而不讲亦固其理夫四民世事则士尤不可以不知学诵先王之言而服今之服用今之器杂委巷之説相与次且龃龉于其间然且安之不亦鄙而可怜哉将学焉则又忠信彊有力者常寡也凡此者柰何尝试谈之  

## 苏门六君子文粹卷六十三  

济北文粹六　　　　宋　晁补之　撰  

防问  

性  

问记曰人生而静天之性也静之为名善恶不得而居孔子曰性相近此生而静之説也学孔子而近者如孟轲荀况扬雄或以为善或以为恶或以为善恶混而孟子道告子之言曰生之谓性性犹湍水又曰性无善无不善又曰有性善有性不善而至于韩愈又以谓性有三中人可与上下而上智与下愚不移夫性一也自六者观之其源既已大异而末学之辨波澜滋广道之不明也道之不行也以学者不尽其性而已孔子之言经也经不可刋反经以正诸子之异则或善或恶或善恶混必居一于是矣以夫生而静且相近者为性则其曰生之谓性性无善无不善者其説亦奚不可也然而告子未尝知义惟曰从其白于外也是岂性之説也哉孟子曰万物皆备于我矣反身而诚乐莫大焉诚之在我者如是则诸君之语性不可以外诸已而求也  

阵法  

问古者以农教战以战教农农战非异道也自夏后少康有田一成有众一旅而法始兴至周井九百畆其中为公田数起于五成于八此阵法所从出也兵法曰余竒为握盖大将所居以制四面八阵而要其説四为正四为竒所谓竒正者于八阵安所设也以为非古欤万二千五百人以为军万之有二千二千之有五百则余竒为握其意犹是也诸葛武侯用以彊蜀叠石八行以遗后世而天下莫或知者将其法已亡无所从考也抑前者防其传后者昧其习耶不然无所贵于兵不足尽究耶夫鱼丽鵞鹳伍承弥缝之説于传具在岂皆无考乎唐太宗南征北伐遂一天下而李靖长于为阵其状屡化无常乍方乍圆忽然而阴忽然而阳靖亦多才矣哉上以常徳立武事练将训兵皆有图法将本三代之意合诸家之术而修诸有司农隙讲事则诸君之学无所不在盍少申之使有司得详乎  

六经  

问在则人亡则书圣人不作其道载而之后世者六经为备故能知六经之説则治在我记曰入其国其教可知也夫六经同道而不同者辞耳人之学之遂至于动作威仪言语之异凡此何以也或失则愚或失则诬或失则奢或失则贼或失则烦或失则乱岂六经亦有欤抑若是果先君子之言耶非也以谓法而不説故而不切约而不速则其精防盖非一言之所可尽然而有曰以道志以道事以道行以道和以道阴阳以道名分者要其归极此否乎圣人之言逺如天贤人之言近于地天不可俄而度则其言待近者而后喻今曰九师起而易道防三传作而春秋散则数君子者岂皆于经无补秪以为害而得罪学者如此其甚哉愿讨论之  

扬雄论周官左氏司马迁当否  

问孔子没儒者能以其学明天下莫如扬雄雄习孔子后世学焉以要诸圣则其为説宜若考之而无不当者今雄书论周官曰立事左氏曰品藻太史迁曰实录夫周公之徳与周之所以王郁郁乎其文之盛抑立事而已也不然则雄之言何独取诸此也富而艶其失也诬则左氏之品藻也何有甚多疏略或有抵牾则太史迁之实录也何有然而曰品藻曰实录辞达如扬雄岂苟乎哉或曰有所是有所非亦品藻也于此乎长而已不害其为诬无所增无所损亦实录也于此乎长而已不害其为抵牾则雄之意又信若是者非耶闻也见也无所从考则君子不论三者其书固在非疑且殆则学者之所讲安得而阙也  

将  

问自昔观士莫难于论将何则人固未易知知人亦未易也则世必有前识若萧何者然后可以得淮阴于未识不然则如赵括之可穷以辞天下几何不繇是而信之人有不能治一妻一妾者有不能芸三畆之宅者持筹而坐百万并进则翛然不劳于其间平居无事袒裼按劒志厉青云而闻金鼓之声失气不振此情之反也然则将其可以不试欤世方尚文无所用此则置勿论而万一临事不知其安所取之孙武之试于吴也以妇人孙膑之试于齐也以上中下马夫舍其卒伍而用妇人用马非将之常也两人者唯其无所不可用以有功故卒之武能将吴以入楚膑能将齐以却魏用其试也今天下以将名官环列辅郡者且数十人亦盛矣或者不敢以其能之于从容闲暇而信其用之于仓卒扰攘也则凡欲观此柰何骊山之阅虽郭元振几困而薛讷解埦乃独不动若是者曰能可乎为讲其术  

馈运  

问论天下之势非平居养兵之为难兵出千里坐而饷焉使不乏之为难一人荷戈前敌一人持糒从后亦足矣然且樵苏有后爨之忧师徒无宿饱之具敢问此其为难者何也王离涉间围钜鹿章邯筑甬道而输之粟知兵如项羽渡河沈船以示士卒必死九战乃絶甬道败秦军敢问甬道柰何其施于今将可用者非耶诸葛武侯出祁山以木牛运出斜谷以流马运夫萃数万之众岖﨑险絶间而食有余斯已竒矣今考之蜀志其説甚详盖象牛马引重致逺而力不穷其法至于头腹背肋舌齿之细寸尺具在而患未始用不知用之又柰何尝试使考者述焉损益其法以佐军用则凡此亦利乎不利也古者务食于敌不有智将谁能知之抑必假人力转移以赒急则谷者盖兵之司命不可以不先讲也  

常平  

问管仲相桓公通轻重之权曰嵗有凶穰故谷有贵贱令有缓急故物有轻重人君不理则蓄贾游于市乘民之不给百倍其本矣故为之轻重敛散不失其时此常平之法所从始也汉数征伐天下虚耗而耿夀昌以善为筭得幸令边郡筑仓谷贱增价而籴谷贵减价而粜名曰常平其法视时而低昻嵗上中下谷无常价而价不失平綦贱以贵入故不伤农綦贵以贱出故不伤末贱下极则虽贵入而实非贵贵上极则虽贱出而实非贱故不害于公设有旱干水溢食至足而民莫知此其为法盖后世未有改也主上稽古既富而教故所务尤先于理财比复大农官置常平使者法甚美也虽然法在国行在人趋时若猛兽摰鸟之发而犹或后故贱不以时入则害公贵不以时出则病私甚者至利于积泉而惮于积谷故法滋害是岂朝廷所以先有司重民食之意哉夫积泉则有贯朽之忧蓄谷则有红腐之患今欲通其变使无偏则非疏通明于治体者孰能知之  

军政  

问国家患投募之冗游手无赖者起而为兵难以练易以骄故为之法曰使兵出于农户二丁取一四则二之以为保甲人农则朴朴则易用此于先王之意盖未悖者也井田不修民得卖买先王之籍扫地而尽以区区之齐而管仲相焉自五家之轨合为三军而政事乃定盖不皆法先王而后世亦莫之或加此其为得者何哉虽然是政也政行乎平居在君兵用乎仓卒在将有教士三万人足以横行天下而使不肖者用之则十步之内不能以前却如节设有赏罚谁能赖之吴起之制军曰虽絶成阵虽散成行投之所往天下莫当名曰父子之兵夫説以使民民忘其死唯东山为盛不知出此而驱民于万死一生之地可使相亲如父子此非吴起所及也安得长者之言哉尝试陈之  

太元  

问孔子没圣人之道得孟子而传孟子没后世学者思之防莫如扬雄扬雄为太元凖易数起黄钟厯本太初仪用浑天规模乎始而尽乎终终故穷穷故变变故神防六经与孟子后世立言者莫能加则太元之为书岂诸子而已哉易曰乾元用九乃见天则夫数始于一成于三变于九九律之首也其起黄钟盖取诸此然犹有疑者言天与厯者从昔数家叅差不齐而其名察发敛大较所加亦各有騐今独本太初而用浑天何哉不然则雄为思之防于此不革而因将必有当也抑所谓凖易者亦凖其数非耶诸君之学要以无所不窥平居立言采其辞以为美缋綉错然观者不厌虽然擿我华而不食我实则可乎愿相与思其义稽之于大道効之于气物騐之于人事发防振落以摅未悟者之疑  

欲建四时之官如何  

问古者命重黎司天地命羲和宅四方至周六官盖兼重黎羲和之职以施六事法至详也周衰六官咸废王制殄灭而阴阳干行事与时迕汉代秦立稍欲复古举贤良咨羣防而阴阳灾异之学自此始起大要仿易春秋洪范月令以为解而配之人事若风马牛其应益阔故时君怠焉以为难知因弃不务而任人寝轻凌杂术技甚可叹也夫一官废则一事弛马毉牛人用有所在不可以不修也而况其大者哉今欲遵魏相之言如汉故实分命四人各举一时则其设官当以何名其名职当以何事其择可任之人当以何术凡此于先王遗文足考也愿遂闻之  

取士  

问孟子有言若夫豪杰之士虽无文王犹兴天下安能必得豪杰之士则夫待文王而后兴者中人皆然陶冶而成之孰非可用此济济多士所以称乎诗也主上修身以道而取人以身设为学校庠序以教之自中人以上庶几成材而下者防被圣泽习俗寖善繇周而来至于今未有也虽然天爵所以崇仁贤而人爵所以励不肖聚天下之士付诸有司中年之考校非有诚心乐善之美则綉其鞶帨以近名誉者孰从知之先王之教也建首善自京师夫使居邑国者则有终南嵩少之谚得不太息于斯欤将所养非所用所用非所养则凡欲救此者亦必有道不然则教行丰美之后有不帅者简而放焉于此其时也抑为之法者柰何  

盐法  

问金玉珠贝象骨犀角虎豹之皮天下言宝货尽此而不知圣人特以权使人为之通有无足财用而人之于此亦岂若饮食不可须防已也哉天下有非金玉珠贝象犀骨角虎豹之皮而列宝货者海濵斥卤渗漉所加不养而滋人之赖之与谷同化唯盐而已十口之家十人食盐百口之家百人食盐未尝劝课而旦暮欲之所以养生不能乏者然也古者与民共财平民力田有余譬诸钓弋人自取给不营于上故法无弛张而利常阜后世费日益广与其一切皆取于民则牢笼不毛烹煮水卤收其弃利犹法之善也今夫地井皆干于公浮食竒民无所逾禁财足赖矣然议者曰资商以阜通而官收其筭与官转输而民不得私卖买孰便于公孰宜于民抑旁出以供比乡其力有劳逸欲均其价有低昻欲平二者何去何从其详可得闻欤管子曰假名有海之国集盐于吾国夫以千里为国不必去其国也然集盐有道况以天下为国则出之吾国东移之吾国西岂固难哉欲使法行如古于国可以取盈而家获作咸之利将不必釡十五吾受而官出以百其饶如此然后为美也  

财用  

问时天时力地力惟酒与食爰作稼穑斯民也三代之所以无冻馁也夫天有时地有力而作者则在人风雨霜露神气之养九土之所宜十二州之所出鱼盐米粟丝麻纻絮玉石金锡丹砂珠玑皮角齿羽竹箭柟梓果菜之产其饶若烟海民情所喜好被服饮食奉生送死之具夫人而得赖焉故财有余于取而人不争天子富有四海视备色听备声食备味而邦君卿大夫士庶人其养以是为差防其权以役使天下农而食之虞而出之工而成之商而通之天下不知财所从来如管夷吾计然范蠡白圭猗顿之徒皆以匹夫操是权而私之在国则霸强在家则润屋此为术岂固无足传者哉后世壤地充斥物非加少也然仅仅不足更费汉事匈奴冶山煑海种艺长育通有无易贵贱生财之术十倍前世而国用民力增窘盖自天子不能具纯驷将相或乘牛车男女力作日夜无休时而不足当卒嵗之衣食夫贫富之道莫之予夺而古者巧有余如彼后世拙不足如此其故何也岂时异事异天地之物固亦有赢耗之量耶将为舒用者疾耶抑轻重取予之非其数耶不然则山泽之藏常羡矣旦旦而取之不可以为羡耶记曰与其有聚敛臣寜有盗臣二臣者均不可养借有数子者尝试与论衣食之原人弃我取人取我予犹诸地上之遗也可以无与民争锥刀于不足而皆赡则夫为术亦必有道愿商略之  

吏部  

问尚书之设吏部实先诸曹夫羣天下之才而官之其贤不肖能鄙相与殊情其惰若勤其过若功参差异宜使一人焉长之一人焉贰之必若权衡之于轻重诚陈于此而物辨乎彼无所或欺顾岂轻哉上若稽古训迪厥官而吏部之选为特盛岂以夫八柄之所废置有在于兹者然也今官制三省之属与寺监掌贰内自两制外逮使者皆命于朝廷而吏部所掌间拟丞簿舍是则郡守以降凡州县吏目常调者而已校其有劳无罪与其嵗月之久近任举之多寡流品之清浊以为升降按格而授之不逃锱铢法故良矣然天下之士必其在数者而才则用之必其不在数者而才虽才也以其不在数者则不用必其在数者而不才虽不才也以其在数者则用之若是可乎以为举而付诸有司有司听其自择则废置之权王所独任虽太宰能以其事诏之而已有司何预焉亦将使之遵成法治成事一断于格无所专达则又以中铨名职卒所谓甄防者安在抑上欲有用非亲且近不求诸有司之所升降取舍则长民秀才何自而知哉繇汉而来此职寖重其间能以鉴裁清白名一时谁者为盛幸条其説以备上之采焉  

射  

问徳成而上艺成而下尧舜三代官人以徳使人不失徳若夫艺古人多有之而岂其所先哉周官六艺射居其一以谓射者虽男子之事其容与节皆比而持弓矢审固亦艺而已矣于徳何有然攷诸礼经圣王务焉以选诸矦卿大夫士以观盛徳者在此不已重乎曰与之习礼乐反求诸已不怨胜已者可也用是择士使与于祭则羿逢蒙若养繇基尚矣抑乡之所升于司徒司徒之所升于学司马之辨论其才而官之者于是有未必用耶不然行同能偶而后以射别之则卒其所取乃不在于射也学者之论莫若折衷于夫子矍相之圃使二三子出延客扬觯而语或去或处至仅有存者凡此又何意也愿并闻之  

老子  

问扬子曰老子之言道徳吾有取焉尔及其捶提仁义絶灭礼乐吾无取焉其善言老子者独扬子引而合之中庸无间然晋之衰二三子学其説而不明自何晏王弼唱于其前以谓无也者开物成务无往而不存夫无之以为利有之以为用此老子语也独曰无可乎阮籍王衍又相与学而过之籍有重名衍为三公天下化焉清谈有余而无补于捄乱其君子皆以在位旷达不事事为髙其小人皆以在下无法守为便故风俗靡靡栋折墙坏痿痹不能举至有不喜送丧裸袒言笑缞绖饮酒子字其父而不以为非独一裴頠愤其不尊儒区区焉举众论而排之曰老子有以而然其举静一之义合于易之损益艮节论老子用无心于合易设有合特四象而已乎否则頠之意殆将以知白守黑受天下垢絓诸子之委辔也至于阮瞻对王戎则又曰将无同以圣人贵名教而老庄明自然从而异之抑瞻与戎亦可谓知言者非耶道徳仁义礼儒者同焉今必曰絶仁弃义礼者乱之首则二三子亦安得不翛然喜之至为是頺弛而不振哉而王通犹曰非老庄之罪其故何也  

原庙  

问事死如事生事亡如事存孝子之于事亲无所不用其极也则礼虽先王所未有而后世以义起之亦何不可哉上以至徳顺民得万国之驩心而四海以职来祭其在宗庙所以观徳于天下者礼既备矣而老佛之宫往往祖宗神御所在意者严事未极故合诸一宫因汉制为原庙嵗时馈食如家人礼此大孝不匮有加无已天下之所以颂歌而顺化者也然窃闻之叔孙通汉儒宗名知礼其一时损益固不必皆出先王而要之讨论润色大意犹是敢问原庙之制与夫荐献在汉礼有可言者欤其作仿于通耶亦前此矣顾苐弗深考耶且曰益广宗庙大孝之本则宜无不可而必其无坏复道因以为名则方其筑武库南民知其不为原庙柰何欺之哉通于是欲名知礼得乎尝试言之  

## 苏门六君子文粹卷六十四  

济北文粹六　　　　　宋　晁补之　撰防问  

舒民力厚风俗等事始终本末  

问物有本末事有终始知所先后则近道矣上以仁心仁闻遵先王之道苟日新日日新又日新其于治天下盖无所不用其极也已为矣已行矣则所以待安荣积美者固宜有嘉防之期今田畴则辟也而民力未舒货财则通也而国用未给学校则设也而人伦未明教化则修也而风俗未厚官府则具也而人材未选赏罚则信也而功罪未彰兵武则训也而蛮夷未柔大之制礼作乐改正朔易服色为法于天下可传于后世者皆上之所垂心积精虚已仄席夜旦以求也敢问是六七者孰本孰末孰终孰始孰先孰后苟得其序而训诸天下则所以致朞月之可三年之成者恶乎而宜夫学之为王者事则固欲其有用或诵诗三百而不足乎一献则绿衣纻絮虽多亦奚以为将必有疏通知治体之士遗浅陋而论著明者也  

用威爱之道  

问徳惟善政政在养民王者务养民以徳而已徳不足有威爱然而威克厥爱允济爱克厥威允罔功后世不原于徳而务威爱或失则猛或失则寛盖爱克而罔功者有矣未有威克而济者也始皇方斧将相方刀沛公入闗民之望之犹鲋逢西江也文景恭俭继以休息天下滋殖刑用不试而循吏出焉吴公文翁皆谨身率先居以亷平王黄朱龚郑邵之徒所居民富所去见思呜呼盛矣而治优柔网漏吞舟民衣食有余豪杰少年或相与椎埋饮酒乱齐民自瞷氏两高定襄寺门诛死者跆借国中股弁而吏治亦从而酷矣夫数十年间上所以为治下所以为俗未大异也而吏缘之政寛猛殊势若战氷炭其故何也岂其上赏罚好恶之偏亦有以致此耶将吏以一切相帅成风遂往不反耶抑所谓循吏如龚黄者使之在三代时其治安所比也而伉直若郅都守正若赵禹又安得名酷吏而已哉或曰奉法循理亦可以为治则髋髀之所固已莫胜不然鹰击毛摰又不可以为治将求先王所以用威爱之道宜必有説也  

蜡  

问天之所生地之所养物有材人有力使之必报之劳之必息之百日之蜡一日之泽赐所以为狂而子所以为乐也记曰伊耆氏始为蜡蜡者索也其名安取或曰夏商之祭有嘉平清祀至周而后曰蜡则蜡者将其事则伊耆氏其民则周者非耶不然则夏商之祭与周之蜡抑其事自异也八蜡所记故主先啬伊耆为神农之氏则先乎神农岂复有为啬者欤而説者之于八蜡取昆虫而遗草木又信乎否也腊先祖五祀以疈辜祭四方百物见于经或曰是蜡也或曰非蜡也二者繇礼文考之安所从正先啬古天子则宜若诸侯所不得祭而仲尼尝与于蜡賔此鲁也而得祭何哉以谓使之必报之劳之必息之曰仁可也何以为仁之至曰义可也何以为义之尽凡此于五经为莫重而繇汉以降灭裂而未白者也愿详质之  

数  

问道无非物物无非数自宓羲氏画八卦黄帝获宝鼎迎日推防尧以闰月定四时成嵗是三圣人所以神而明之为后世法者繇数起窃深推之数始形变数实无形与天地存往来昧昧间不可分若有终始无所得循自一适万变化无垠复于其一兀然独在自一而上一莫能载则圣人所以先得诸心幽賛而生以之开物成务而卒于和顺道徳者其防若此岂直世俗术技乘除子母之差盈缩之间而已哉上以神心执道之枢观其防通有举无废此建五学以养羣士庶几成材而犹患数之不明操觚持筹凌杂胥史故复诏立博士与弟子员所以待之盖视四学意甚美矣虽然均数也仲尼用以述易同民吉凶谓之神物而考诸周官司徒所职仅名六艺保氏所教才止九数在汉义和亦为小学至于魏晋苐列史官唐虽置学而要之所习类非易数岂星厯气朔土田粟米朝夕所用于是为急耶将四营二篇其法虽在不有圣人莫之能究耶抑学者必先粗者后其精者耶不然则首所作盖不本于易与易固异也上方教士以此且举诸其废而不讲之余固不得不先于其近今其书咸在若九章周髀海岛之类设或非古而所以知数将必自此始顾可忽哉荀子曰学数有终夫学而至于有终遗数可也盖有不知而作则君子所病诸君盍试精思且副上所以广学之意欤  

文  

问文犹质也质犹文也虎豹之鞟犹犬羊之鞟所贵乎文者以其有别也大人则炳君子则蔚辩人则萃见乎外不揜乎内者如此故古之观人者谨焉盖莫谨于汉汉之文同风三代其一时行事类是而陵夷晋宋羣丑乱夏士大夫相与为言语于鞍马流离之间因以靡靡不能复振譬之草木百鸟灼然其华嘤然其鸣奄忽物化声采偕尽而好事者犹往往而传溺其淫辞以誳法度独一王通起而论之知其亦有君子之心而知其亦有小人或傲或冶或怨或怒或纎或夸鄙而贪诡而捷以谓皆古之不利人夫玩其文不索其实遂往不反则风俗斯殆而通于此能辞而精之则通也亦可谓知言者非耶本朝以言取人盖文盛矣士平居入孝出弟行有余力然后学文而有司一日之进退则卒不在行今庶几乎亦欲因其言而观焉非好学深思心知其意者孰能近之必曰以言取人失之宰予孔子犹病则通于此其能知者复何以也愿并闻之  

祭祀  

问昔者明王事父孝故事天明事母孝故事地察徳莫大乎天地而王者成位乎其间所以报之其义一也六经不完三王之礼其详不可得闻已而周官具在学者讲之犹或不明盖有礼天于地上之圆丘而有所谓燔柴于泰坛有礼地于泽中之方丘而有所谓瘗埋于防折谓一祭耶而或曰丘为自然坛折封土其义何以不同天子祠天地则天者天神地者地示耳而五帝与昊天上帝同曰帝山林川泽丘陵坟衍之示与土示同曰示至其言祀大神示则凡所谓帝所谓示者亦皆及乎否耶日用辛也而有曰用日至犊用骍也而有曰用骍黝服用衮也而有曰用大裘凡此或于地不及焉亦何义也素车陶匏煎盐鸾刀是于三王孰考或者其同乎而其有苍璧又有四圭有黄琮又有两圭至于乐之变或六或八其数复安取也用辛用日至则嵗一报焉而已而或曰祭天嵗九祭地嵗二多学如郑氏宜不苟者也此其为説于经又何所质哉上方举先王之废典而大缉之虽制度考文天子之独而讨论阙遗则学校之所得共愿详着焉以待旁求  

幸学  

问王者化民成俗未有不繇于学者古之天子视学兴秩节祭先圣先师养老习舞以升俊造而简不帅意诚美也后世治虽不若先王而至于教学亦所先务汉唐之盛二三王者犹亲行焉国家得天下以仁百有余嵗庠序大兴主上天纵神智加以缉熈光明所为垂心愤精惓惓恻怛盖未尝一日不在诸生也而几年于兹既卜禘矣诸生相与延颈企踵而望属车之清尘亦未尝不在于此也意者肃恭宗庙焦劳万几或未遑暇耶无乃崇术立教大法信备而成材尚寡未足以迂临幸耶不然则莫行久之顾且复举礼仪必肄而后可耶夫礼仪嘉事博士弟子之所宜朝夕讲也尝试考之先王六经所载草具其事将以献诸朝廷或者清闲之燕命有司警大昕扆在堂跸在庭章甫峩峩抠衣执经各诵所闻诸生亦乐乎否也  

山泽之禁  

问平土宜五谷而山泽资货殖夫古之为国所重民食盖五谷为先货殖为后也虽然平土以封而不以封者名山大泽而已非曰其可食日用人之赖之与谷同化者于此为饶耶周官井田一夫百畆各有分地而虞衡之职厉禁所施有曰使其地之人然则设不以封而欲作其材焉固授之民也抑所谓厉禁者亦以家受地无得越此而多取耶将万民共之特以时入不时则不可耶或者邦工王府之入国用足矣而后其余民乃得有耶不然九赋之所赋以政取之使与夫入者同输于公其职宜有常也国家比修六官之属而曰虞与水者实掌山泽惟曰宝藏所兴不以夺民刍荛雉兎与之皆往若此可也抑法无限则工商庶民不有常职而盗林麓陂池之饶或乘马食肉而不佐公家之急甚亡谓也弛之如汉不加均节诸侯煑匹夫冶则已寛敛之如晋论以重法至或弃市则已虐盍亦本之三王稽之后世宜必有为法适中可行乎今者幸条数之  

刑书  

问易曰圣人以顺动则刑罚清而民服刑罚虽圣人弗能去也亦曰勿挠勿撄期于清而已疎或漏吞舟之鱼而密则无所措手足惟夫咸中时乃有庆主上仁心所以闵焉博稽旧章大布新典厉禁兹省鞭朴用希天下皆曰天子恻怛其于百姓有罪且固去之非固取之呜呼美矣而议者以谓法欲其乆乆则吏习而民安辑之十年成而后颁此不刋之典也然而治无常事法固轸转事之出无穷则法之应之亦无穷抑无复损益耶则琴瑟不解工不能御亦变而趋时务出其便则朝夕以改前此者是已恶在其为成书也吏或未之讲民或未之观藏诸有司付在胥吏人有从违莫之避就岂主上猷告示有位与民宜之之意哉且欲如同官嵗时读法使人耳目熟于见闻有善得以迁而有罪得以逺亦奚不可愿商略之  

字书  

问古者观飞蓬窽木而知为车为舟观鸟兽蹄迒之迹而知为字夫蓬木蹄迒天也而为车为舟为字者人则原书之起岂人力也哉河洛有书鳯鸟有文孰规模是孰制作是譬之一身手足有位耳目有职五藏百骸各有本末能观吾一身则推而观夫天地鬼神山川草木鸟兽虵虫杂物竒怪其情其状无不可知而字之説庶几穷矣百工之事皆圣人作而仓颉能知之敢问仓颉孰与圣人而智若此科斗之变有大小篆与科斗同声异形敢问因耶革耶因则科斗与篆不殊革则篆不出乎科斗抑壁间竹书文或非篆必以篆求之其义岂能皆与科斗合哉字之为言孳乳而无穷网罟耒耜迄于宫室皆变而通之以趋后世之利然则即科斗而为篆即篆而为傥便一时亦奚不可而学者莫道何哉将后之作者其知浅陋不足以知圣人惟意损益无所法象则废焉可也而自朝廷学校至于家人里巷防牍檄劵咸以写之是又何哉且破桔橰以复抱瓮与民同于初则苟且纰缪而害于义者无若书为甚凡此柰何  

衣服之制  

问道化无形盖有不言而喻人心者至于为之纲纪文章以藩饰天下使民有常徳而无觊觎则衣服之制虽其于化民也外抑古人所先而不敢忽者欤冕而垂旒衮十二章王以象道而公侯伯子男其制以是为差燕衣缟衣元衣以养老者不可以加幼缁布皮弁爵弁以加幼者不可以养老都人之缁撮无用于野野人之黄冠不施于都其义岂无所当哉自天子出以礼义授则人于是焉荣之否则终朝三褫以讼而受者为不足钦岂曰无衣以己所制者非安且吉呜呼何修而得此于人耶礼义既亡法度不审门闗无苛而竒袤之民用以乱古广袖之謡流于四方均中国也而齐鲁异制况断髪文身者乎且欲反古以救其凡此奈何民无常心惟其耳目习熟闻见者为是今一旦革焉不非且笑者几希亦其所作有损益所施有先后将俾不悖于古可宜于今则非疏通知治体者安可以议此愿极言之  

屯田  

问管子曰粟行五百里则众有饥色古者患此故当其戍守闲暇择寛大地而教之耕平居有蓄积之备而仓猝无飞挽之困以之多战人农则朴朴则易用且力有余可与持乆此屯田之法至于今犹利也汉事匈奴使发射士诣朔方屯田张掖而先零之讨赵充国上十二事其説最详然或者以谓充国之论施于当时为便耳智者因世而度宜则论无常是敢问十二事者举而用于今孰得孰失魏以任峻之辟而破蜀晋以羊祐之垦而平吴两人者之于佐军功不减萧何此其为法之利岂无可言者哉国家修六官以正百度而尚书之属有以屯田名者将防歴代之法而推行之且自朔方始必得充国峻祐知务之才俾之典领劝课而后可敢问择人立法何以  

赏罚  

问或曰治天下欲无事治天下果无事乎唐虞三考黜陟幽明周官以八柄诏王驭羣臣帝独盛于唐虞王莫若周其于黜陟废置彰善而瘅恶不能一朝去也而言治天下欲无事何耶上执道之统出应帝王譬诸四时变化其成在乆是非已明而赏天下之功罚天下之罪在此时也今考功刑部论为成格非大赏罸功当赐帛罪止输金犹告四方以为劝沮意诚美矣然天下之人其君子固已宿道向方而小人之革面怀其肺肝或诬功罪以近赏而逺罚孰从正之齐威王烹一人封一人而齐国人人无敢饰非务尽其情上方示人以好恶动为道言为法则齐人之事犹爝火不足道也凡此柰何将必有博习明于三事之体者知所以救也  

开言路  

问古者敷奏以言庶言同则绎上有大事与天下共之所以防壅蔽而近公正也汉有諌大夫有议郎有博士凡朝廷法出令下事之张弛皆得以所见预讨论故汉之文章炳然可观后世因之有百官转对或五日起居言事或阁门拜章至于建隆淳化之盛亦时举焉盖其余也今官制自通直郎而上皆升朝官夫仕而位王朝朝之事何不可言大昕警跸簮组在庭賛谒而出无所预朝事岂天子所以求多助开敢言之意哉今欲如祖宗故事修百官转对遵汉用谏大夫议郎博士集议得失以今揆昔势有因革亦可乎不可愿闻其説  

平籴  

问古者平籴齐物开市不乏所以使农夫俱利抑兼并不得滞谷而饥者食贱也夫平籴以待水旱边陲屯输貔貅所聚不耕而仰餔者众故朔方有便籴有措置以时入谷而措置所藏以待仓卒之发领诸使者付之官属期防劝课以王命行之无虑不集虽然通都大邑囷窌鳞比独取诸此则患谷之至不广亦入之旁近则谷不在仓逺者数百里近者数十里转输都邑不能无劳又便籴之积以廪吏以饷军故量入为出仅以足用今措置之谷非仓卒不发且承平日乆烽燧无警借使十年不出则红腐之患若此柰何抑视年之丰凶以时敛散则备不常具又何以待仓卒之发是三四者有司之所宜闻也幸条疏之  

冠礼  

问六经惟礼若强人而人之情不可以无礼袒而起趄箕坐大呶则市人亦且睥睨去之常试爼豆于士君子之间端冕而坐则虽有小人犹将敛顔色愧其不似而欲其似况天下之人其始不皆小人哉此古者重冠礼所以谨其始也呜呼礼之本意非亡而礼之文灭栁宗元记孙氏冠其子曰某子冠毕则有曵笏却立而外庭大笑者天下不以非外庭而以固孙氏甚矣士君子之好礼者防也上比临轩悼礼俗之未形以下询诸生学士诸生学士盖讲议洽闻然或不免于溺辞章而晦法度礼用不举今欲举三代之遗而求所以施诸今其义何以三加称尊而弁服之制不同可得闻乎冠于阼醮于客位爰字孔嘉使之弃幼志而顺成徳若是可也以见于母而母拜之以见于兄而兄拜之不已太重乎曰成人而与为礼欤则大夫之冠也父命之母也兄也则礼答父也则不与为礼何哉无大夫冠礼古也而公侯有冠礼为夏之末造则古者冠礼盖独施于士抑童子未成人而顾得与士齿其説又安取  

厯  

问天地始于无始日月五星寒暑昏明之运始于天地而厯之原与有物者同始汉以来传所载有黄帝调厯而其文不见于经所见独尧以閠月定四时成嵗与中星宾日饯日而其法不详于传故学者忽焉夫先王所以正时作事厚生者于是乎在且其事则尧之所谨也顾不务哉抑经所见因推以为厯使后世宗之亦可乎否也自汉至唐语厯者凡几家而术凡几变其名察发敛大较安所出其损益盈缩以求合孰者为疏孰者为密其施于人事抑逺耶近耶或曰厯本于易而律治之易之数与律之数皆不改而厯必改易与律不改以之求阴阳每合厯必改以之求阴阳又每合若此何也以谓天动物动乆必差差则必变以求合其説最近然知其乆将差则逆为法焉进退后先以齐之世岂无智者哉日官不能底日而日御不能不失日今欲复修其职而总其事其择人柰何扬子曰通天地人曰儒通天地而不通人曰伎故凡语厯必求诸儒者为能尽愿讨论之  

货利  

问为国之所患法亡限而轻重敛散之权不干于公庶民农工商贾乘时取予富至侔封君或不佐县官之急而贫与拙者益困故为之法曰更繇租赋盐酒茶矾其物有禁丝麻竹木鸟兽鱼鳖果蓏有筭上取焉轻十一重十二下赖焉多十九寡十八繇汉以来未之改也虽然法日设货日出民用不加少而县官之力滋屈犹曰法未善从而改之所以劝课推行第其增耗而为之赏罚甚明且具矣而吏日趋事比不增民疾作赴上而病于莫赡凡此何也夫人才无常是可则用之要骐骥以千里责狸狌而捕鼠用所在也卖酱隃侈洒削鼎食胃脯连骑马毉击钟彼其以匹夫操是权而私之则与千乘同利乃至官师有司之贵禁凡自我莫之或夺而堇堇乎维日不足顾匪拙欤朱公在越而越彊适陶则三致千金卜式牧羊而肥以致卿士以谓治国犹治家则将欲兴利盍试求之朱卜之间抑可哉  

儒  

问荀子曰如用真儒无敌于天下又曰仲尼之门人五尺之童子言羞称乎五霸所贵乎儒者道术无所不包非呻吟诗书俛焉白首之为贤其举先王之事而力无不可为之为贵然而管仲霸者佐也九合诸侯不以兵车仲尼称焉曰如其仁其功之在天下岂少耶世之言儒者曰孔氏之儒受业身通如由与求仲尼论其能乃不过于为宰而治赋尚且以自许使民有勇而见嗤为人聚敛附益而得咎至或见比于具臣何耶以谓真儒必周孔而后可则后世之赖于儒者何其寡曰不然欤则以由与求而尚不足盖才之难若是乌在其为童子羞称五霸也汉之名臣如贾谊董仲舒推明六经尊师而重道则仲舒为纯博达古今计利害于始萌探安危于未形则谊为当然而刘向谓仲舒伊吕无以加而管晏殆不及也至论谊则曰伊管未能逺过其才之长短等级固若是乎将向自离而言之未始为轻重也抑谊之好学俊杰特出董生何以先之江都之治乃牵于春秋灾异而五饵三表亦不免见笑于术疎岂二子者终未可与大有为耶将汉未尝举国而听之也  

## 苏门六君子文粹卷六十五  

济北文粹六　　　　　宋　晁补之　撰书  

上皇帝论北事书  

臣晁补之谨斋戒择日昧死上书皇帝陛下臣穷年抱经志愿局促緑衣纻絮多学无益窃甘野人自曝之温輙昧广厦重裘之燠退无尸祝尊俎之位进干庖人操刀之职不计僭越冒言天下之事陛下赦其狂瞽而矜其市井草莽有介然之心一赐察省天下幸甚天下之治莫大于制礼作乐而臣之愚以谓二事有在于施设之后者其所先举者以定天下晏然则礼不制而备乐不作而治凡此所缺特北边一事而已臣思之至深以谓陛下神道设敎纪纲既正天下大定燕居而髙拱百工安职四民乐业矣而不能无一朝之事或经圣虑者庶防在此乃臣之狂瞽而深思所至有取万一则臣区区穷年抱经志愿局促犹不为緑衣纻絮多学无益夫岂惟天下幸甚臣之师敎臣亦若此也北人强悍屡冒故疆使天下百年有为兵不得藏今四野肃清边不告遽而缙绅先生四方寒士或北首愤悱争道利害者非愿于太平无为之时生事覔功特以中国之地前王之旧有未复而已献言陈计者踵相接于国陛下优而容之如假种借耕久贷不偿亦不以券责岂非周慎再思万举万全以谓将欲取之必固予之不欲以所重施所轻哉内治未具不遑外忧心腹既宁手足当治以今准昔莫利此时置而不念何以异夫宿雨防池科斗所泳不以时去设不害事而鼃黾日喧乃臣之所愿为陛下深思者特曰以中国之师责中国之地得地而师解不为无名如此而已陛下知兵之道愈于黄帝复古之功过于宣王披图在目长想逺虑则穷髪龙堆引领内附不待前箸而臣私忧过计窃不自揆忘已之愚不敢胶柱鼔瑟御马以书陛下一发天光使得竭忠则言而有罪非臣所敢避也夫北方之敌莫盛汉唐而所以制之亦汉唐为得三王以前事不经见战国之际人自为防徧举悉数则孰与四库之书终始为备百职之谋同异致详故臣輙皆置而不论论汉唐之所以制其彊者其彊可制则方其弱时不论可知汉病匈奴唐病突厥至于畿内鸣镝渭桥按辔六军败于朔方百姓陷于絶域其形如此之逼也然而列五单于灭两突厥擒囘纥制延陀漠南塞北皆汉之赋卢龙松漠皆唐之府臣深思至此然后知北方之敌虽莫盛于汉唐而所以制之亦汉唐为得也冒顿乌维力足以弊汉而武帝雄才数战不倦匈奴絶漠自以汉不能至而汉率二三嵗一出或二千里不见一人故匈奴至于奔走逃窜罢极苦之夫搏防当庭善遁易失灌垣熏穴则生无聊赖故欲战在我则不欲战在敌此其情自昔然也颉利突利进如飚风而太宗知兵善战虏在其术中而不悟两阵驰语二主坐擕六骑临水羣酋夺魄指灵朔之境曰我将灭之命有司更所与书为诏若勅思摩孱懦至感恩流涕愿为鎻钥永镇北门盖五十年无突厥患臣尝壮二主以谓得一时之权置三王之事则汉唐之事犹在中策何遽无策乎今臣又计之耶律虽桀骜其彊亦未有以过匈奴突厥者陛下神武不杀髙越前世制之得术可使绕指惟上之命何至越百余年而不暇营哉臣请为陛下言契丹可取之形五古者外裔无大君长种落部族不相綂摄捽抟鬬击彊者为制往往而聚者百有余处胜不相推败不相爱尺地一民不自保而有也无城郭邑居故其民迁徙难制无耕田作业故其人食足不劳无文书约束故其人一而易使无营陈行伍故其人战自趋利彼以其智力之全不治四者而一之于鞍马射猎中国亦以其智力杂治四者日夜不息而以应敌人之至闲故其自视常以无法胜中国利则乌合噪而从人不利则云散四去欲追无所自汉时冐顿尽有北陲之地始不安其旧而有侈心尺地之民皆欲保而有之不能去也其后卫律敎单于穿井筑城治楼以藏粟或者以谓彼不能守降及唐世尤以合中国之好为重至佩印绶服爵命废一置一皆决于朝廷其人之在中国者或乐而忘归北方自是益杂中国之俗乃臣以今料之则卢龙范阳中国故地又非特如此而已城郭邑居耕田作业文书约束营阵行伍四者皆因汉俗而彼无一长杂处而交治欲其民胥聴约束而下已难堪此其可取之形一也冒顿乌维伊种皆席匈奴之始彊能以其力为中国患武帝中年力尽于用兵而朔方之患无嵗无之然匈奴卒不能逾塞而南以有汉尺寸之地而隂山草木茂盛单于之所依阻者汉輙夺焉匈奴失隂山之后过之未尝不哭也颉利突利延陀之兵皆号精悍数入冦唐一旦至渭上薄畿内唐亦以其南征北伐之余力完不弊日削月剥至夺其地而都防府不敢輙怨盖未有坦然肆志拥据形胜之地负恃甲兵之强如耶律之侈者臣尝计之其君亦非有冒顿颉利等辈沉毅雄勇之姿阿保谨特有天命而徳光之暴以谓晋之立自我晋亦不胜其德而屈之故献纳不絶使者相望且将竭府库帑藏以博其欢心而敌未餍也此如秦之并吞六国地不尽兵不止亦足悲也夫人之情胜则骄骄则不自彊乘秋未霜则水滨之腐草犹足以争明于隂夜天寒既至万物将肃则莫或使之一夕而零其理然也璟明与贤类皆柔懦不事事隆绪称多谋不能复振焉宗真好乐两母争权至内相残当是时皆有可乘之隙而中国不取迄于今四十年彼其君苟非有过人之才臣知今日之治与璟明宗真未大异也夫知敌之主知敌之将则每战不殆彼曲我直我整彼乱此其可取之形二也石氏之割地当其需人之力制命在外无以异于晋惠公河外之列城买入而已无积仁累义之资一朝而有天下举天下之大鳃鳃然常恐其不能守何暇重割地哉譬穷室之人骤获千金不能经营贩夫孺子皆得以起而制其弊富家巨室力足以仁其四邻则四邻之外所衣食者犹我有也尚谁得而啬之哉石氏既亡京师不守中国为之一虚当时人君内忧其腹心外病其四邻中国狼顾自救之不暇故契丹得以窃计其不及图已而跳踉虚喝求以坚中国不动之心至于柴周天下小定以其享国之日浅乃能用一朝之议一战而胜以复三关繇是言之契丹虽强中国虽积衰之绪犹足以胜之况治朝哉耶律明时势已浸盛柴周之取三关盖人有告之者曰此本汉地何惜之有然则彼其平居骜然不顾跳踉虚喝岂固敢吝其非已有之分为所常守之资哉求以坚中国不动之心而已今国家百年太平而陛下神武不杀髙越前古心有所懐感动万里柴周叔世臣岂敢议然以今天下言之运偶圣人时在千一富万柴周力万柴周将贤则万柴周士勇则万柴周断而必行鬼神且避以攻外裔势易破竹此其可取之形三也太祖龙兴不折一矢不驰一马而有天下天下稽颡而称臣五国委命而下吏夏商之兴莫若此之防也当是时举中国之兵十二万而已太宗皇帝继以神武之资经营四方至于大定并汾之讨师久于外虽迄奏功然仓廪之羡士卒之鋭殚惫于河东太宗为社稷长虑慨然太息有恢复心士不弛弓马不解勒倍道兼行越数百里一日出塞金鼔之声如在天上敌不素备而燕城遂围分军收城所向輙靡天下以谓遂无契丹幽燕之人老弱登陴而望乘舆无意复战彼之计自谓力不足抗乃为先声张言兵至号五十万太宗重爱民命不肯以力服人欲退修徳以懐之而师久翺翔士马南首亦有怠意几举而舍燕既释围而诸将所下輙复失之盖臣闻之城中有谋执其帅而降者王师既还莫不泣下虽然契丹自是始有疑中国之心四方已定中国厌兵景徳之役乘中国不虞大举来攻章圣北巡天意助顺彍弩窃发遂陨达兰敌相顾自失屈首请命亦无复鬭志当时之议以谓乘胜席卷两翼遮前大军从后可使无遗噍而天子嘉其既服亦弃不戮彼始痛自惩艾以谓战胜不可得而恃也夫太宗以收并汾之余力计议无素仓卒北狩然而一举防复章圣以敌出不虞至围辅郡出师逆击然而一战遂却况今陛下席祖宗积累之旧敌不加彊而中国之盛则倍前日肉食之谋刍荛之言垂数十年已审已备计成而动何虑不获此其可取之形四也太祖神武有希世之谋御将训兵临机料敌出人意表举天下之众宰制役使如视婴儿尝谓契丹之众不过二十万吾以十缣购一人二百万缣足矣以太祖神武左右之将不减卫霍灭越灭吴灭江南灭蜀灭河东天下已安四方之金帛充于内府士卒平居无事奕博超距志意无所骋当是时中国特不举设有为彼孰能御之者天下百年无水旱兵革法度致修人物阜安以三十年之通制国用山积水委汉唐所无则成太祖之志臣以谓固在于今日陛下建学设科使为士者知兵颁教立法使为兵者知战十有余年堕慢疲软之气既获拯矣而坚甲利兵羡于四边偏州小戍不移而具臣窃以北道三数者言之通都要路一库之藏足以衣被十万况济之以大司马之备也骠骑西征偏师南略河湟六城交州九郡归命内附而飞挽之烦不及于边民此其美古未有也举事动众宜百日之费者今千日之费不忧乏宜百金之赏者今千金之赏不忧匮盖非徒以重费重赏为得也要以为前世之所不为者知今日之能为之而已顺流建瓴如风靡草以临不加彊之敌此其可取之形五也兵法曰形兵之极陛下亦既知形则不图而何待臣请为陛下言所以破敌之策夫欲兴大事所病者兵不众食不充天下之言者必曰举二十万众度百日粮鸣鼓而攻之以临不加彊之敌如孟贲之战婴儿何往而不可入而臣独计以谓非胜之难所以破之者实难以樊哙之骁悍自意得十万之众足以横行于匈奴而或者曰樊哙可斩夫使好竒之人不度是非不量利害髙论而慷慨其言固甚可喜然空语无施于实事则陛下尚谁取之今臣则不然举二十万众度百日粮非三年经营之不可借使以国家之盛一朝而可集衔枚缚马口千里奄至为计甚秘而人固有知之者矣绵十许州塘水之浸以彼入非易故我入亦难阻塞而阵燕亦起而拒白沟之南兵虽众食虽充非胜不能入也臣请为陛下効臣之狂计盖昔者尉陀据越汉兵出豫章出防稽而唐蒙独上书发巴蜀罪人下牂牁以出越人不意卒擒尉陀蜀姜维拒剑阁邓艾乃潜自隂平驰无人之地七百里卒降后主两人者若校之以事而索其情则皆近乎不知迂直之计而臣则以谓论越与蜀者不如是则不可得而入今敌之势亦何以异此臣请先为楼船百艘精甲万人浮胶东待渤海而勿发使大军出次于王畿声言以十万出瓦桥瓦桥敌所备出亦此入亦此在兵法则所谓以正合者也潜军其东以五万则自沧趋平州同时而偕发潜军其西以五万则自代趋云州同时而偕发平云非敌之所素备则沧代之兵宜易入两翼偕纵则燕之东西可扰矣东军入平州战且诱以稍西行附于瓦桥之大军西军入云州战且略翺翔乎蔚朔之间而东以牵制敌势敌必分军以御云州然后瓦桥之大军与东军合势而偕入则涿州新城不战而可收东军既弃平州平州备少懈然后渤海之精甲可以乘间入平州平州下则营并举矣乃间使渤海之师通髙丽曰中国责故地髙丽宜以尔兵从而析渤海之精甲三千背道絶险以径中京之南缭古北之后夺关而守之谨守勿战敌狼顾自救然后云州之西军鼓而东以取易州而与大军合吾兵益张乃稍乘胜逐北则燕城可围矣度燕城之大二十七里而止一人而守地六尺三围之则满卒三万守地无余以二十万众顿燕南攻而围之若适三万则是野战以拒敌之大军者犹十七万也度敌之大军亦不过二十万尽燕城之大而以五万人实之不能容矣敌之名綂军在燕城者其所防契丹奚渤海兵马数才满三万而其曰侍卫在燕城者骑一万歩一万而止借使臣所闻未实敌能益之度燕城之大不过容五万则既渤蹊矣而大军相待伧囊未决其势不相救以三万鋭师济以临冲云梯之械并力而急攻间使张良陈平不爱千金从反间啗城中大姓之子孙能以祸福谕其众使内附者许以封侯万户之赏彼在契丹或身居将相而服衣食饮不免于舆皂之贱一闻徳音宜有发愤内应如望并汾之师者一人有心则举燕城之内其势揺矣燕城可图则山前后之地虽未尽复可徐致也臣又率臣之意料之使敌能出上策中国之师始动彼无空国逆战亦以二十万拒大军而更练竒兵间道他径反乘我隙我大军逺戍深讨而敌兵出于不意释燕而自图则前功一发而尽废欲勿释耶而自治未可安能治人然而举塞上下许州言之大军出瓦桥矣又五万出沧五万出代敌亦以其军三析之而应我沧翼其右而霸与信安保定介其间使坚壁勿战则敌虽出竒兵亦必不能入霸入信安入保定代翼其左而保与广信安肃介其间使坚壁勿战则敌虽能出竒兵亦必不能入保入广信入安肃何则吾为之守者素也置是数者自渤海之东言之操舟于水固非敌之所宜便而其所不当忽万一可虞意者其西北之彊乎昔唐安禄山以范阳乱称兵道沙漠犯京兆不朞月耳臣尝考之图志则禄山所行自燕而西其迹具存不可不察也国家方恢复河湟全秦之力河湟之所仰或者思患而豫防之益全秦之地以待彼之出于不意如此而已臣又率臣之意料之合单于之才不闻其沈毅雄勇敢为难制如冒顿乌维颉利突利等辈比者其左右贤王谷蠡亦非有如张説所称阙持勒暾欲谷之徒超卓过人之才帖帖然慕圣道学文字工言语是口尚乳臭安知出上策哉彼计出于数者而皆不能遂则臣之所料不过举国兴师乌合蚁聚而已使彼先能扼古北口而守之渤海之舟师无以伺其利则我东军扼弥老符家私亭口之右以西军扼桃峪紫荆金坡口之左使其东西不能出竒而后大军鼓行而阵以挑其南彼进不能拒退无所逃不力战求胜则必有内顾自保之心此在兵法所谓穷冦臣请勿薄勿逼缓而持之置曹王居庸等关而无夺以开其生路我亦视白沟之南塘水之浸所从归者狭何以异于淮隂泜水之传餐东西与北三靣薄阻而背阻塘水则士卒无所往其心宜固当是时陛下得人如韩信使乘其防则攘而扼之于井陉莫利乎此顾为陛下将者如何耳临冲云梯器械致脩士力致完以中国之善攻而加不能善守之敌则二十七里之城而已何为而不下燕城下坐其积以赏战士以臣度之三年可以无飞挽自京东西与河朔之列郡更辇缗谷以实之临以重臣列亭障于外燕可守也陛下以河湟六城之富孰与全燕河湟辽逺城中素空匮中国且能保而实之则全燕之富其易守可知也惟其城郭邑居耕田作业文书约束营阵行伍无一不出中国之旧今以中国之法守之其民宜易安燕城既守则凡石氏之故地犹不尽举者未之有也虽然臣犹有説者则在乎先胜而后战夫入人之地欲其不迷不可以不知地索人之情欲其不匿不可以不明间地可知间可明而军无选锋则兵不可以交不选锋而不较长短不合外助则虽多犹寡也臣请为陛下言所以必胜之道陛下诚得数十将用之则何患夫四五者为今之虑士已知兵兵已知战而臣独过计以谓令选于班列以将名官者患未试而已夫将欲兴大事不可以无重臣重臣君所信功业已试可使士卒素附可使四夷知畏可使位重徳亦重可使权重威亦重可使举一军二十万之众而重臣得其人军之命定矣千夫长万夫长才各不同则举二十万之军大吏偏裨二百人而后可也夫安能皆得重臣者而使之将委之有司之选耶则天下必有萧何之至明然后可以知韩信之未试不然则赵括之易言不穷天下防何其不以言而信之人之才有不能治一妻一妾者有不能耘三亩之宅者持筹挟筭擐甲百万守地千里翛然不劳乎其间忘昔之短也平居自喜袒裼而按剑志如飘风而闻金鼔之声失气而死此人之情也然则将其可以不试哉天下之言兵曰微妙者祖孙吴然臣以谓是何以异于宋人之遗券宻数其齿而曰吾富可待岂不误哉陛下知人能哲兴大事选大将帅既已得其人矣凡此臣不敢议然臣以谓举二十万众而为之吏者二百人所试者在此而已子文之治兵终朝而罢不戮一人子玉之治兵终日而罢鞭七人贯三人耳然而君子与子文李广之行军逐水草不击刁斗程不识之行军严斥击刁斗自衞然而士卒乐李广将之才固不可而一也孙武之试于吴也以妇人孙膑之试于齐也以上中下马用之于妇人用之于驰马非将之常也两人者唯其无所不可用以成功故卒之武能将吴以入郢膑能将齐以却魏岂不用其试哉骊山之阅天子擐戎服以令贤如郭元振防以失军容而诛而薛讷解琬乃独有不动之军敎使然也今天下之吏以将名官握兵柄习军事者环列于辅郡迨数十人平居无事大车驷马洋洋乎国中与之言兵而不能者防人若此臣岂敢以为遂乏才哉凡所以必待试而后可用者特不敢以能之于平居无事而信其用之于仓卒扰攘也陛下知人则哲能官人用人之仁去其贪用人之勇去其暴用人之智去其诈皆得其所以用则向之四主者凡可以委之大将而已以二十万之军度百日而后罢厮役在焉人日糒二升则率两日而食非万石不可百日则百万千日则千万边储不足以给则不可不权而入之于民今天下之买爵者緍钱五千髙得一尉下乃助敎极矣为之説者曰商贾之子孙不可以揭而加之于民上此为説者之过也天下无赖之民游手不业计穷力尽者皆起而为兵能犯矢石致头首有一日之劳则纡朱懐金美爵厚廪往往而加之民上者皆是也何独至于民而疑之天下之民不幸而陷于盗贼白日杀人而夺之财亦可弃矣甚者窜山林晨夜啸聚州里为之揺动其中有一人焉造利而自言则赏千金而命之官未始疑也则夫商贾之子孙虽其类则贱矧未至于盗贼哉臣请卖爵如汉故事惟勿为郎而已其余皆可易之以他秩得比朝籍与京师官率能入粟于边满三万石者为之等级以授事定而止不过假百人粟可充也昔武帝用晁错议卒弱匈奴乃臣区区意窃在此陛下幸听焉则其详有司可得而讲也何谓知地夫四夷之与中国其土地风俗刚柔险易之不同犹之城市之与山林并得其宜各便其欲未尝同也百蛮之地皆阻山负海逺者去王畿数千里一隅有故不得已而应就其近者调之则兵少不足以用欲置大军则病道里之辽首尾衡决仓卒不救设或遂能致之其土地风俗皆非国之所习知萃百万之众而顿絶徼之下欲深入不可欲致敌不能譬之逐兎丛林遇穴而失则良鸷逸足犹翺翔徬徨虽巧而无所効其理然也东南西南羣夷皆絶逺致险论其近而与中国比者则莫若朔方盖古之时本非与中国近且比也逾塞而北至于寒霜逺野人迹所不至者乃稍稍屯聚盖李牧破林胡虽斥地千里而且不能吝自汉至唐迄于五代始侵寻蔓衍寖有中国之地自王畿而言则白沟之南千里而近耳置驿十数则举朔漠之事十日而传之可闻城郭邑居汉也耕田作业汉也文书约束汉也营阵行伍汉也举山前后之地而言之无为而非汉者臣尝披图而观起白沟趋燕城二百里而止居庸曹王大安黍谷崆峒之山环抱如箕而燕城峙其中自白沟而北众山而南燕城之四隅在箕中者其地如掌繇燕城之三隅东西南北众山之塞川关要害逺者不过四百里近乃二百里而止山非不可陟也水非不可涉也土地风气水泉百物之产又非中国之所不习也徒可徒骑可骑车可车何动而不可图正可正竒可竒伏可伏何动而不如欲顾为陛下将者如何耳何谓明间夫书生之论以谓仁义之兵无术而自胜比臣读孙子至所谓赏莫厚于间事莫密于间非圣智不能用间非仁义不能用间非微妙不能得间之实臣始不信今乃知之夫使仁义之兵无术而自胜则敌众我寡亦胜敌彊我弱亦胜敌实我虚亦胜敌逸我劳亦胜敌有备我无备亦胜而圣人者何事乎教民七年而后即戎而其曰不教民战是谓弃之者又何用也夫仁义王者所以无敌于天下不得已而去焉兵可去而去仁义则不安至于不得已而用兵仁义非可忘而所谓权焉者盖圣人亦多有之而未尝去也孙武无王佐之才而其言有用于王者之事间非平日之所宜先也故非圣智不能用非仁义不能使非微妙不能得其实如此而已圣君叅之以获将士之心大将持之以制三军之命士卒获之以幸封侯之赏敌国取之则四境不能以是一日而安其理然也秦得由余而八国宾燕入秦闗而东吴破汉厚阏氏而冒顿解唐语突利而颉利疑此中国之以间胜者也韩王信在外而匃奴入太原卢绾在外而匃奴入上谷中行偃在外而汉不得美币市匃奴以至于唐突厥以万荣侍子而冦瀛州回纥以仆固懐恩而入泾阳此敌之以间而亦胜者也自昔兵家之用间者一胜一负不可得而数此其理易知其事难成天下不乏张良陈平之智不爱千金仗社稷之神灵所麾前移所指前死五间俱起莫知其道是谓神纪裹幽蓟之城百日而平使彼粟实可因而食使彼粟虚可因而墟也地可知间可明夫然后合三军之士而表其技且勇者此之谓选锋越有君子五千人秦之鬬士倍于晋若此皆选锋也凡兵尚义而保气义之所胜愚可明气之所加柔可彊人之情非有钝利之殊也顾上所以表之何如而已一夫当死市袒裼而呼则千人为之失色童子按剑而先登则七尺之丈夫全躯保妻子者犹为之却也然则人之情岂固难知也哉前有大壑临之则魄堕而惧狼狈却踵则身在平地夫谁肯举足而蹈其危使为士卒者知有死之荣无生之辱夫然后顾平地不为安蹈大壑不为惧则攻何患坚城战何患坚阵哉吴起临阵有一夫不胜其勇遽前取首而还吴起曰虽勇非吾法也斩之吐蕃逼奉天浑瑊进单骑驰之挟其一将跃而出一军皆噪臣以为若此者皆可赏勿诛而吴起反之此用兵之过也锋可选然而不校长短则臣以谓兵不可以交何则天下皆以北人为善用兵而臣独计彼非能出奇合变循环无穷也顾其长在骑射而已自图志言之多马之地半出朔方而其能挽弓骑射盖亦天性使然赵武灵王变服骑射而繇是以取中山此其为策之得者非以其所长制其长哉冒顿控百万白登之围骍防骊白各以其方之色自古以马战未有如此之盛者也汉武帝中年鋭意马备阡陌之间盛或成羣比战数胜匃奴罢极矣而其后亦以马少不能复出则度汉之杰以其长弊匃奴亦在骑不在徒明矣唐薛延陀不知以所长抗中国而自恃其数以徒胜执马者既收而徒不能复为卒以取败自是益自知其短于徒中国亦慕其所长而术制之比者朝廷置骑射又教民蕃马意良而法美矣而或者民之马虽蕃而未教故臣以谓置义勇置保甲则民马皆可以假而习夫马生其水土则人心可知然而教训之不安以之当马之新覊朝夕驰骋乎荆棘斥泽之地体安而心调者恐非敌也陛下诚用臣説则义勇保甲之籍于民者方其教时皆使之知习骑骑不足则更借之乎民马尝入而籍诸官者畨假之则民力不劳而马不病不过三年天下皆可用之马以是佐军则汉之战何以易此虽然犹有所需者则外助而已自昔为国未尝不其説以诮海滨之蚌鹬两自毙而后人能并得之匈奴方病汉而乌孙昆弥亦自以不得与中国通汉籍乌孙抚诸夷以孤匈奴之外援校尉常惠防五将军兵北击而昆弥常力战为汉军锋所杀过当匈奴遂虚于是丁令攻其北乌桓入其东乌孙击其西而匈奴析其兵支三敌国以南与汉争一旦之命卒以困弱至于裂五单于昆弥与有助也臣尝譬之乡邑之小盗三人而为辈则百不得以力擒一人焉争财而不平则二人者不制而自弊何则其素相知者审也陛下南面负扆冠带而朝百夷四海之内八荒之外心有所懐唯上之所命乃者髙丽折于辽不敢越辽而西以効其一日之力于中国陛下能抚之至絶海蹈越绵数千里而入贡阙廷陛下嘉纳遣使报聘増美于祖宗之礼臣闻之其国见使者至皆懽喜拥道自庆未始获也彼其折于辽久矣宜有所逞其志如乌孙昆弥者而臣未敢言焉凡此数者陛下得一重臣而委之与在廷一二之士尝得预闻腹心者皆可以使之杂而议然后臣之策庶几乎可効也兵既定石氏之故地已复臣请谨封疆严斥戒边吏无得以非中国之地而利丝毫以为功且示圣人以天下为度而致诚信以结之彼虽失燕知其本中国之旧而不以为吝中国亦与之讲好修聘懽犹昔时可使如伯氏之夺邑没齿而无怨言此百世之计也臣身未尝为吏则凡国中之议是非利害不知其果何从姑以臣深思所得发于畎亩愤悱之忠而不能以自揜者献之阙下陛下好问如虞舜亦幸择焉韩愈曰惟此蔡功惟断乃成故臣至此犹愿致其愚者则曰必行而已以臣之幼而学壮而欲行之心而又幸出于圣人之世三代之时以戴非常之治沐无穷之休褒衣博带学古人之事而名诸生之列每闻陛下德音虽在市井草莽欣喜自幸如第五伦其所愿伸喙道説以求补于万一者岂特此书之所叙而已然臣窃以谓礼乐为大而必其所先举者已定天下晏然然后礼不制而备乐不作而治区区之愚盖在于此臣身贱迹外其学甚野辄敢不避鈇质之诛而冒言其所不当预之事懐不能忍愤悱自致无以异于传之所谓怒鼃而幸人君之一式陛下揭日月之光而蔀屋之幽得以容则臣疎远之言庶几乎可采而无罪若乃安畎亩之贱而不知圣人之世三代之时非常之治无穷之休亲逢之会为难遭则臣之伥伥不出门庭其失时亦极矣伏惟陛下万几之暇一留神聴焉天下幸甚臣无任俯伏待诏激切之至臣补之诚惶诚恐谨昧死再拜  

## 苏门六君子文粹卷六十六  

济北文粹六　　　　　宋　晁补之　撰书  

上皇帝安南罪言  

臣补之昧死言臣闻杜牧曰国家大事牧不当言实言之有罪则自以其书为罪言安南之举贱臣轻言之亦罪也夫仁懐义率智谋信结而出之以勇阗然而鼔堂然而阵身被坚执鋭奋臂大呼以先三军使三军之士进旅退旅如驱羣羊如视婴儿与之往与之来莫知所之若是者臣不能布策挟龟迎日计月望云占风观星气雷声雨沐虹垂雾横晕珥光怪背建向破从孤撃虚六穷三刑生王囚死以察害凶以明利吉使三军之士逆之以止顺之以行不厌不疑至死无所灾若是者臣不能画地聚米相险度夷左青右白前鸟后龟无当天牢无处龙首髙陵知逆背丘知向林木之隰葭苇之陂一迂一直一亟一迟使三军之士所繇以入所从以归交挂圯絶不失地宜若是者臣不能驰一乘之车掉三寸之舌不甲不兵以行贼营晓以祸福谕以利害使贼交臂受事屈膝请和可以无战而屈人之兵若是者臣不能深沟髙垒清野以待示以所害欲战不可三时务农一时习武百姓家给人足鸡犬相闻使贼不敢南下而猎于岭东出而渔于海彻关弃传内外为一若是者臣不能臣负不能之才五且少孤不幸堕在荆棘泥涂之中荒楚幽秽不得预闻下士之议而私慕庶人所以传语者是以不胜犬马心愿効一言虽然凡所言者亦非曰能之特以理势之然否可道者也自交趾犯顺侵轶郡县溪岭骚然檄书日闻陛下仁爱逺民若保赤子忧勤宵旰思所以禁止安集者臣虽不备行列有目有趾莫非王臣故忘其怯懦以自试鈇钺之诛谨叅古验今先论其所宜胜与所为未可取者而次条愚计于后以备执事者择焉传曰不先时而起不后时而缩又曰敌加于已不得已而应之谓之应兵应者胜陛下以父道育四国四国所宜欢欣咸以子来而交趾不道乃干大顺陛下谋于心谋于卿士以逮庶民设坛授钺应而讨之兵应者胜此其理势必胜一也兵起之初五管莫备贼至城下匝合不知而邕州刺史苏缄家世儒者不识金革汗马之劳卒遇大变乃能奋不顾身闭城乘垒连鬬宛转以婴贼锋兵败不屈血染砧几妻子女妇骈头为戮将吏偕死者至数十人逺近耸动争欲仗节前驱者此其理势必胜二也陛下即位以来精意武备设监置官以董军器金铁皮革筋簳胶漆精良百选刀矟矛枪防楯蔽橹矢弩冑铠鼔旗笳角凡军之须一切素具北益黄河之水以满隋渠南尽豫章之木以为船一船所载当中国车数十辆舳舻相衘以济南师此其理势必胜三也交趾之地不过中国一大郡呌呼跳梁不足以越千里疲空窭不足以支数嵗陛下神武天旋雷动莫不蠢然况此小冦制之得术捐五管一城足以当贼有余何至哓哓以烦执事者今析中国之众五一以伐之如举岱山压鸟卵此其理势必胜四也陛下谋臣计士布列中外适一事命一将皆试可乃遣而比嵗更武举之科亲延于廷诹以计策天下小儿孺子莫不踊跃愤悱争试剑驰马指画论议以希功名其作新振起亦勇气百倍矣交趾徼外小国其人腥臊杂处非素知兵能出竒合变也乍聚乍散非有常性钞掠夺击与边人争一旦之命此如攫鸟逸兽虽角牙爪嘴轻利足奋而不知人能以机械网罟获之此理势必胜五也虽然胜可万全而有未可取也此事之情不可不察也陛下方拓西疆指图授算以取熙河六城如探懐中物虏逃遁不敢窥境上将狃近功士饱新赏带甲十万乘胜南指有轻交趾心臣以谓姑无谓交趾小蜂虿有毒不可忽也传曰鸟穷则啄兽穷则搏人穷则诈昔鲁人与邾人战鲁卑邾不设备而御之邾人败鲁使我军不知察此交趾示弱以坚我我迫其穷使奸谋得恃此其理势或未可取一也中国隂阳之中土气和适其生物如之故极寒甚热皆是伤病百越之地少隂多阳其人疏理鸟兽希毛故性能暑三月五月春草黄茅岚雾瘴氛上炎下潦风之所扇鼔且土多毒虫蚺蛇沙虱过而踣者犹十三四焉今以大军宿之其间久而不召彊者病弱者死奚暇争功利哉此其势或未可取二也古者兴师十万日费千金故军无辎重则亡无委积则亡无粮食则亡臣请以汉贾谊之所论羌军质之暴师曽未一年兵出不逾千里费四十余万大司农钱尽乃以少府钱续之今交趾之逺非特羌军也且辍畿内禁卒及调河北京东戍兵五六万以伐之倍道兼行三月而后至以臣计之人日糒二升则五万人之费日千石也行三月日千石舍未毕阵未定而十万石之粟去矣使其淹回未有成绩其为费可胜言哉孙子曰智将务食于敌食敌一钟当吾二十钟秄一石当吾二十石此计平地千里之法也今以京师直交趾五倍而言之则何啻二十钟二十石而后可以当贼之一矧其俗又非専以五谷为养也木实草根鱼鳖蚌蜃之为餔且其土之所出足以给其入安坐而待我若此虽十年不病阙食也传曰粟不如者勿与持久持久非逺行之利此其理势或未可取三也平陆之军习于车攻闲于骑鬬蹈蹂厚土大歩疾走左旋右折出入往来荡荡坦坦不可障阨而以之入于东南之幽前则重山后则复溪左则大阜右则深谷积石丛篠车以摧轮马以败蹄择土计地若不容足纵行则絶首尾衡行则絶两翼往不知所如来不知所返而贼生死其地其人如猿上下坂险筋力百倍于华人倐起忽止适去已至从之如搏影不可得也传曰不用乡导不能得地利地利者兵之助故孟子所记亦先地利而后天时而将士非素知此其理势或未可取四也畿内禁卒周天下之材选赏罚素信约束素明拳勇亦当百矣然臣窃计之设比营而择或取左遗右或取右遗左参差不齐聚为一军则少非同巷长非并舍赉赐不偕受调发不俱行虽一之以旗鼔昼战目不能以相识夜战声不能以相知则临事难济而河北京东之卒又半杂新军尫孱贫窭不任田亩徒博饮酒计穷力尽之人乃起而为兵一旦遂驱之战不惟不足胜戈甲为病而其往也皆有戚戚羇旅之懐夫战勇气也气不盈不可必胜此其理势或未可取五也凡此较然易见虽五尺童子能道之而臣所以独不自已区区为国私忧过计者非以交趾果能为足拇病也以谓逺劳王师战久不决则士将不能无弊不可不察也夫交趾实古扬州之南境自三代盛时列荒服之外不及以政秦并天下略定扬粤以谪戍守五岭与越杂处以至汉而任嚣尉陁亦数以其地叛当是时有闽越东越南越东瓯西瓯谓之百越交趾百越之徼也其国距洛阳南万一千里人皆雕题文身项髻徒跣俗相习以鼻饮父子男女同川而浴今其地负海倚山阻险僻迂师行之道可以为正为竒为伏者非特一途而已也盖汉初遣王恢韩安国击越亦一出豫章一出防稽时唐蒙亦使越越人食蒙以蜀枸酱蒙归因又上书通夜郎浮船牂柯以出越人不意其后路博徳为伏波将军出桂阳下湟水按图湟水盖出于连州杨仆为楼船将军出豫章下潢浦按图潢浦盖出于广州故归义越侯二人为戈舩下濑将军出零陵下漓水按图漓水盖出于桂州驰义侯发巴蜀罪人下牂柯牂柯即唐蒙所通道起夜郎者也于是五将军咸防越人或降或亡南越平为九郡至建武中交趾女子侧贰叛马援将平之援始自合浦縁海而行随山刋道盖千余里如浪泊禁溪无功居风下隽壶头之路凡图记可见往往援所行也今其计谋所长不可得而知所可知者其出入往来死生之地髣髴具在师行所从不可不察也臣又以今言之居后踵前固不必皆出前人之旧而其大概濒湖以南要害之地朝廷因以分屯迭进至于明越余杭海上诸郡负海无障塞中国所素不虞者臣愿以粗修守御备游冦凡此非特以待交趾而已臣乂以今料之使贼能为狂计固不出于三若外有合交据关守隘以老我师我顿兵絶徼之下旷日持久欲战不可引去则贼又复至囘军转阵返而赴之贼又入保如初如是数年边人未有息肩之期此计上也若开关辟户误我以利诳我以弱设计诱我且战且却我易而不戒乃亟入之以堕贼计中贼度我归逺以竒兵断我后我进无所得欲退不能此计中也若弃关不守鼔行出隘唐突侵轶疾战自快轻勇悍亟分散四击大则刼城小则掠屯其入吾之地恐不深其争吾之利恐不及我主彼客彼轻我重我众彼寡虽彊可虏此计下也贼出上计利在贼出中计利害半出下计鱼烂亡矣臣乂以今料之贼必不能出上计何则海外逺图固非交趾之弱所能恃虽近有羣獠乂非固为交趾役也况敢侮王国乎意者辅车相依唇亡齿寒有不自安之心今臣姑置逺者而不论论羣獠之近者则亦不可无以待之今见朝廷举大兵欲灭交趾彼其中能无介然疑似之心哉臣独计以谓诚能择使者如郦食其司马相如陆贾班超等辈乘驿持节以寛大镇之告以朝廷诛叛逆贼即伏行罢兵矣能从中国讨贼及反间致头首者计所得以赏以身从者赏以身以家从者禄以家以乡从者封以乡以县从者侯以县纵不能悉从可以少定其志则是不战而贼之形已窘矣臣又料之贼无他助其上计不能悉用或者犹参上而杂中计参上计据关守隘以老我师我虽众无所用之谓以大军当其衢虚张形势以疑贼而隂择精兵为三四间道絶径或薄其左或突其右设竒取之兵法所谓攻其所不守也昔蜀姜维拒剑阁邓艾乃潜自隂平行无人之地七百里凿山通道﨑岖险絶以氊自裹转而下士卒皆縁崖攀木鱼贯而进卒降刘禅此设竒者也杂中计开关辟户以诱致我我虽众亦无必入请留大军屯其后而以骁鋭佯从之轻足利兵以为前行分屯拆队伏于两旁勿薄勿迫逺而挑之偶胜无追不胜疾归弃金遗鼔拔众以驰贼贪吾获可邀于阨卒前遇伏其众必覆兵法所谓引而去之令敌半出而击之利者也昔北戎侵郑公子突曰使勇而无刚者尝冦而速去之君为三覆以待之戎胜不相推败不相救先者见获必务进进而遇覆必速奔从之遂破戎师此设伏者也贼出上中而不利将悉众偕出以徼幸于其下计是固中国之利也请尅日而取之昔魏祖伐关中贼每一部至魏祖輙喜破贼诸将问其故魏祖曰关中道逺贼若依险阻征之不一二年不可下也今皆来集众虽多军无适主一举可灭诸将皆服语曰连鸡不俱栖可离而解贼众之谓也此三説者譬之丸不能出于盘其大防如此然兵无常数故随所动而应之前必有减灶之説而后继之者得以起添灶之智顾为陛下将者何如耳贼出下计而又不利将大走逺遁亡海絶道以保窟穴臣请按甲勿从或曰按甲勿从何以立威于天下曩士卒所以犯晨夜冒白刃者惧不胜使幸胜奈何防举而弃之且贼窘穷无所知此如两防鬬宂中将勇者胜臣则以谓不然两防鬬宂中将内防胜且欲搏贼大海之间其势必与之相从于舟楫夫使吾三晋齐鲁之人失夷旷而为楼舩鬬舰浮于狂澜之中平居无事目乱心悸而况乘以仓猝微风揺樯一夫荡橹我众骇矣又何暇与之校彊弱胜负哉盖前世语水战以谓越人能入水负舟而杜牧所传郑年者能没海履其地五十里不噎今海上贾人亦往往遇水冦凿舟沉焉此其非中国所用以取胜故也故臣请按甲勿从而更设策修备以待之且陛下富有天下地渐日月之窟府笼山海之藏非以交趾嬴安定苟屚靡零曲阳比带稽徐西于龙编朱防封溪望海卑陬不毛方尺围寸之地为足有也又非以交趾生犀驯象古贝文螺琥珀翡翠鼊皮鲛革蕉纻桂蠧诙竒不法殚琐极细之物为足寳也不得已而问其罪足以威摄小冦使之悔过効顺归命中国而已贼既定臣请循古更选仁厚勇略堪任将帅者以为五管诸州刺史太守以嵗月镇抚其民而因其家之可任者置土兵如保甲以时教习土兵之外乃募游军而就择将吏其地平居无事谨养而善别之以周知其心有故王臣失势欲复见其功者聚为一卒有死事之人昆弟欲为之报讐者聚为一卒有贫穷忿怒将快其志者聚为一卒有故赘壻人虏欲昭迹扬名者聚为一卒有故胥靡负犯之人欲逃其耻者聚为一卒加赐而时慰焉使之居其地服其俗安其水土便其械用因其粮食得以无烦执事而坐制其乃可以得志此百世之计也臣身非安南将吏民庶又不亲与交趾接也安能周知其虚实短长利害所在曰今日出某道取某屯明日出某道取某聚某道可以为正某道可以为竒某道可以为伏意者其大防理势之所在故臣得以臆计胷度而妄议焉若夫知已知彼每举不殆与敌变化循环无穷提军挈众动于九天之上此则大将军之任非臣所得而前知也臣愚疎外不知事体昧死陈愚计臣谨上  

## 苏门六君子文粹卷六十七  

济北文粹六　　　　　宋　晁补之　撰书  

上吕相公书  

窃尝深推天下之故以谓王者之措国欲大而有容其所以期于天下者欲缓而不迫夫为天下宰不能大而有容天下之情杂然并至欲一一以覈则堂上之言异于门外门外之言异于百里而况天下之至逺能鄙之相形利害之相倾日効于前将无时而安不能缓而不迫揭揭然欲表天下之善而置之以厌天下之争髙为度而责不及逺为程而要不至天下之不及不至者众而善人始危又尝窃太息以谓盖自成汤文武之季而圣人固已叹其流之不可复曰虞夏之道寡怨于民商周之道不胜其又曰后世有作者虞帝弗可及也已矣夫以商周之治诗书载之后世想望不可得而见者而圣人蔽之一言曰不胜其弊何哉以谓夏道未凟辞而不求备不大望于民商人未凟礼而求备于民周人彊民未凟神而爵赏刑罚穷矣夫凟与未凟诚何足以议虞帝之至髙而不求备不大望于民犹足以识夏政之未改至于商人则凟辞矣周人则凟礼矣求备于民犹可而彊民则已甚故孔子喟然致志盖伤之也夫惟其能大而有容缓而不迫故如天地之大寒暑自运而当生者生当杀者杀虽有不得其所谁能怨之若夫望于天下之治也重而蕲于民之应之也亟于是乎上之智始不同而下多遁民上察而下缺然且不返此民所以不堪而怠也防惟仁祖临御四十二年其间礼乐制度光明纎悉岂遽可以议三代之同风而壅培长养功成于久泽浸四海天意得而百乐生民被其施有三代致治之实者战伐屡兴于边亡将覆军而逺戍黩武之叹不起于民水旱间作于时公窘私罄而流离死亡之怨不闻于下士弊于末习学问浮剽岂能皆本经术尚道理而文采足以赴用议论足以忠国民狃于安乐风俗奢美岂能皆守禁令知廉耻而欢欣足以相庆患难足以相卹其根本结于人心其基甚大而固而末流隄防小疏类出于大而有容缓而不迫者圣人有作其法之所损益某不可得而知而至于挈国之大势则虽有虞帝诚不能改已再惟圣君贤相相与勤劳天下九年于兹天下之大势已定者诚知出此其始待以立者曰公公故明明故当当故欲揺之者难故变法易令出于期月而未尝拂天下之心举贤而民悦黜不肖而民惧而天下不得而异议下寛大之诏一切便民而民知上之爱已甚于父母可杀而不可离循此而守无改其道自可以长治而某愚不肖独私忧过计以谓明天子在上尊徳乐道从諌如不及而大臣又务以其至公同天下之心挟奸病国不容于公议者又皆已逺去而一时进于朝者又皆曰忠且良矣宜其小大协恭戮力驯致四门穆穆之美追还三代直道之盛而士大夫用意过当趣操介狭好恶矛楯毁誉陵杂同国而处者言人人殊夫所贵乎国多君子者岂欲其必同然古之君子盖亦曰和而不同焉耳其和者志也其不同者事也夫不和而可以为国实难某岂敢以褊心小智轻量在事之羣才然借曰如前所陈者皆忠且良也耶则所谓忠者固无异忠而所谓良者固无异良矣比肩事主同意为善而势骎骎焉若欲相为消长盛衰此何为者哉人何可以异忠则必有不忠者挠其间人何可以异良则必有不良者病其内彊者以智倡而弱者以愚附从天下之公议遏而不得行方今之虑莫大于此诗曰其维哲人告之话言顺徳之行其维愚人覆谓我谮民各有心顺徳者君子之性而疑者事之暌也故诗人忧而戒之意者士大夫亦欲合而不可相疑而不亲形格势阻方且尽龃龉之情而贻朋党之患因以害政而某所虑者犹不在是盖以谓君子必自好务徳竞而不务力争使夫小不同者时亦小训焉以快其小不平而君子又务退避而不已则忠良之势侵而后脱有大不同者俛焉抵其巇而入之则凡今之为同异者曽何足道盍亦譬国于同舟奚取于胡越哉虽然事何至于是亦可为智者道难为流俗言者也伏惟相公道徳之学经纬之才光映于近古天子之所信倚以伏天下之心士大夫之所仪范而慕从其日夜思念欲为天下开坦涂而亡羣疑薫太和而导百顺者亦必在此固将益振公议务白善人以拯救之耶然有一于此孟子曰以善服人者未有能服人者也以善养人然后能服天下夫服天下必以善而所以用善者不同以养人则听以服人则违为天下安可以善服人哉尚敦重则剽疾者疑贵明达则深阻者忌与辨敏则浅謇者忿进辞技则椎拙者忮至其他用一事则不便者必从而非之然八者之情亦何足以相贤愚而敦重明达辨敏辞技又为国者所必须而不废则亦安可与夫剽疾深阻浅謇椎拙者并皂而同驱彼其矫已以为人所为则不可而谓人之视已若见其肺肝然故常以不容而为奸非夫在上者有以养之是苟无罪又不可去也虽然有道孟子曰君子之所以敎者五有如时雨之化者此以善养人者也为天下惟无私然后可天下固不可以皆贤且能而忠与良者又世之所望而难得也则如牧羊焉姑视其后者而鞭之可矣至其所必去则必其败羣者也然而扬子曰有天下者审其御而已矣御得其道则天下狙诈咸作使御失其道则天下狙诈咸作敌何世而无狙诈先王岂惟不去尚有以使之故其敌者失也夫然故措国能大而有容缓而不迫是之谓以天下为天下天下知朝廷所以待之者公而责于人者不尽故人易以进而其志平若夫峻赏明罚岂不足以彰善而沮恶扶正而抑邪而古之语大道之序者常以谓九变而赏罚可言赏罚果难恃以独治哉天下有大功罪与士与众同焉而废置之非难也而有所谓难者前却之志而疑似之行两可之词而常试之为此中人之所以不自立而陷于邪欲君子之类众则若此者皆当敎之不改而后诛又有尝已自暴不可复还者设欲懐之其道无繇然且革面以蒙利而内有不服之心焉者虽小而必察故君子尤难之然至其所必去则必其败羣者不害为大而有容缓而不迫也某不敢广引以乱视听书曰尔无忿疾于顽无求备于一夫必有忍其乃有济先王之立政其寛如此至于进厥良以率其不良亦曰从厥攸好而已矣岂彊之哉昔曹参为相用吏必择谨厚长者而言文刻深欲务声名者輙斥之人有细过専掩匿盖覆而子窋之谏以无所请事者弗听也参之意亦深矣方时出于百战之后武夫悍士功名之气嚣然而未己参务揉训其麤武崛彊之心而辑安其休息无为之业不得不尔至于诸葛孔明患蜀土人士専权自恣君臣之道寖以陵替故先峻法以绳下乃稍收其民望而用之以谓宠之以位位极则贱顺之以恩恩竭则慢所以致弊实此之由故绳且限之亮固知为治之体不苟出于此倘非乘蜀之弊不如是之亟使亮当文景时不知与曹参意能异否也伏惟相公敦大知微至于赏罚亦何足为执事者道而要曰主尔忘身国尔忘家先务有以大服天下之心益收贤俊之助而后均调其参差不齐之际以弥缝其侵蠧之隙而后天下之贵名盛业可得而长守国是一定施于无穷过此则百官有司之所当务其大者御边治河澄官冗而节财用消水旱而惠困穷虽相公勤劳不以一日置是而不念而某以谓凡此天下必有能为相公以身办之者而相公之所宜虑独天下之大势哉今天下之大势若巨川然隄防千里深厚而完固亦足恃矣盍尝视其曲无蚁垤浸淫者焉而已某获见相公门下将十年侍坐听言相公固有采拾敎戴之惠而又职事在文字辱通籍殿陛下五日一叙立以望天子之光明窃不度量不敢自比于在阙门之外而轻犯出位之诮不知其当言与否而进之犹以谓语之至者不敢载之于书而浅者又不足听故粗道其意之所先者以代匮伏惟相公垂意裁择幸甚  

上苏公书  

古先哲王之世士无贵贱而道同国无逺近而俗均王公大人服冠剑而坐庙堂握图印而临海县所以宰制万物役使羣动者有道而穷岩深林长啸逺引之人所以为藏迹而不耀闭口而不传者亦是道也邹鲁之郊洙泗之间老幼叙于席男女别于涂乡饮时祭执边献豆之容不阙于堂而家塾党庠鸣琴击磬之声不乏于耳流风善政相渐成俗以波及夫宋衞燕晋秦楚者亦是俗也世衰道微诸侯错立而国自为治家自为法矣徳礼之所全刑政之所厚山川之所产风气之所习故其民思虑不纯而趣舍异向不幸而小道异术羣起而乘之驾徜徉之文张诡怪之事而使人动目骇耳而为列御防庄周诋前言往行而自大尊礼法刑名以为贤而为荀卿韩非峩冠博带髙谈乎九州之外闳大而不经文具而难施而为邹衍邹奭微辞隐语滑稽不穷其混迹若髙其防恶若卑而为淳于髠稷下学者伏车结驷东奔西驰而使楚兵不得合临淄秦甲不得下凾谷而为苏秦张仪左手把人之袖右手揕人之胷义不返顾计不旋踵以快一时之忿而为荆轲聂政盖先王之道披猖磔裂此其极矣而秦汉已降则又有山东出相山西出将之説鲁多平原广野土厚而水深故民朴而少文齐北有渤海南有琅邪鱼盐货利之与俱故其民险而多诈晋介齐秦之面搏燕楚之胁其道四平舟车之所交防甲兵之所驰突故其民危而好乱燕土确北迫匈奴马羊水草之所聚故其民健而少虑秦倚华山阻函谷膺击韩魏垂头中国一夫当闗百夫莫前故其民勇而轻鬬楚接吴越之封杂荆舒之地故其民剽而难恃其余穷邦小国不可殚数要之天下荡然无复先王之民矣繇汉歴唐虽贤君相望异人间出慨然太息有忧天下之心而卒之道不同俗不均者其来有渐也某不佞尝窃叹此夫有盖天下之名而后可以服天下之心有服天下之实然后可以望天下之化阁下布衣单车﨑岖出蜀一日而声振四方四方之士拱手而来降向风而交驰可谓有盖天下之名矣横身当职不肯碌碌出辞吐气无所阿避可谓有服天下之实矣然则天下之所为望而化者非阁下何以哉昔者文翁一入蜀而蜀之民虽县邑小吏皆知文雅之可好常衮一治闽而闽之人感厉读书頴脱而出者相望于途夫大江之南五湖之间其人便防而多能轻清而好竒阁下亦既知之矣阁下之入吴也吴人固已有随舳舻于末流望冠盖于后尘者使阁下少借之以貌薄诱之以言彼孰不油然喜翕然变哉故某将首为吴人庆而次为天下有望于阁下而化者庆也某济北之鄙人生二十年矣其才力学术不足以自致于阁下之前独幸閤下官于吴而某亦侍亲从宦于吴也故愿随吴人拜堂庑而望精光焉盖闻君子尊贤而容众嘉善而矜不能某非能贤且善也而方其盘辟俯偻从众人之后以幸君子之知而不自慊某虽不能亦閤下所宜容而矜之传曰苟以是心至斯受之而已輙敢进其説以累执事者伏惟幸恕而少进之  

再上苏公书  

昔者尝有言于左右而未获奉敎不敢进亦不敢退輙复俯心下首因门下人以求毕其区区之説而少试其愚阁下容察之某少驽野不喜学及冠非有闻于道徳也顾尝自信以谓尊其所知则明而狃于所习则昏一逐纎缟而鬻狐裘入楚市而为秦语人皆笑之自以为得也虽然不佞生十五年知读阁下书阁下盖尝自谓学出于孟子矣孟子之学以详説者为説约而执中者为近之逺以知天下事大以观海之澜而近取于牛山之木小得于食槁之蚓兼陈杂举而防归于理则其所统者可知始某不能识阁下之心而窃观其为文豪重敢决旁肆横发呼吸隂阳出入鬼神然莫穷其指意之所施伏而悸仰而思恍乎若目前之所尝闻而未悟每睹而不识者而皆会于吾前又如入深山行大泽以观风云之相遭奔腾交防窈防昼晦揺川振谷蹶木发屋忘其岐道之所从城郭之所向而顷之雷止雨息光景复开则四海一色物象皆还矣以是察阁下胷中千变万态不可殚极而要以萦纡曲折卒贯于理然后知閤下之所为自许者不诬也天下之士方且争雄鬬妍自立门户则虽有服天下之名而信阁下之实者又乌能一一识夫阁下之心舒而博卷而约者哉夫争名于朝争利于市朝之所贵名之所归也市之所趋利之所聚也某诚欲有求于名耶则方王公大人髙门垂箔跃马疾驱言语咳唾足以荣辱后生者皆可以柔声而乞亲揺尾而乞怜也诚欲有求于利耶则非特阳翟之大贾滇蜀之野人其智皆可祖其术皆可传也于此无所争乃独伥伥然欲抱其所知以求伸即其所慕而愿师其言名数通于将吏而足两及于君子之庭阁下察某之独何为哉夫冠鸡佩猳之由货殖游説之赐生异乡识异趋而使不得夫子而为之托则才不才固未可议也是以司马子长积怨发愤思附青云之士者岂虚言也某不佞切眷眷于是矣夫九九之术非可以推天而测地而千金之骨非可以越涧驰坂也然齐侯纳之燕昭市焉何则盖将因小以来大借虚以招实耶有人焉其学既不为九九之贱而其质又不若朽骨之无用也而终已洁诚以求出于阁下之门不识阁下其庸何説以拒之耶必曰待其从容也而后尽其声则某有将升堂攀木而一叩焉  

上杭州敎官吕穆中书  

某闻三代之前天下无可治之事而贤者无急仕之意天子与其二三大臣终日接膝都俞唱和于其上而海内之民相与动心向风欢欣鼔舞于其下方是时也政敎平而赋敛轻礼义行而刑罚止天下已治士虽有尊主庇民之业而无所用之则往往引手而去括囊晦迹以尽其生笑歌优游以乐其时山巅水涯布衣韦带樵渔衰老之人负担行路之夫与之语有可惊之言而施于政有可见之效若此者不知其防何人也三代已降世既多事贤者不忍拱手以视天下之纷纭而思有以治之则争相奋厉发于畎亩之间挟竒策以干时君曳长裾而游王门以身任职以职任事各务有立于世而士始有好功名之心其不获知于斯时而退伏于山林者则皆当日之无能人也故人不知隐居之可尚而皆以有用为贤然而天下亦以治其后晋之士大夫不知为此者将以趋时弊而窃有慕乎隐者之名于是乎弃礼法遗冠冕以求为养髙之术而晋天下之事亦靡靡不振无与治者甚可叹也陵夷至于唐而终南嵩少至号为仕途防径则其失隐者之风为益逺矣夫君子非固为隐亦非固为不隐也三代之前无可治之事则隐而不失为髙三代而降世多事矣思有以治之则不隐不失为贤矣若夫居不可隐而固隐焉则又何矫情拂道之甚也晋唐之士其失以此国家承平百年政令日新主上慨然思有以追两汉之余而复三代之故焦心以问治降意以下贤而士之懐瑾握瑜者纷纷籍籍云翔蜂起奔走自効不待招来盖某尝游于齐楚之郊见夫带经而耕者莫非求仕也而后知今日之无隐者设有之亦皆今日之无能人尔夫进不能少补于世退以受无能之名则与夫孟子之所谓自弃者何以异哉某济北鄙人也生十年而学学九年矣尝自谓幸出于有为之世而耻矫晋唐之风故尝歴四方以观郡邑之政治游上庠以服天子之教化从士大夫论议以知当日之施为措置而稍稍自饰以求去鄙野之容窃闻执事以经术文章取上科以开敏明辨入幕府而有职乎庠序见师于学者故某愿伏于门下而受教焉继之以所为歌诗杂文一编投献于左右凡此非求果有用于今也要以为不自弃而已不识閤下以为何如夫没世而无闻者君子之所疾则夫士之区区以自言者其亦有罪焉可也  

## 苏门六君子文粹卷六十八  

济北文粹六　　　　　宋　晁补之　撰书  

答外舅兵部杜侍郎书  

补之再拜昨自苏公以尚书召适与左右兵部同事意两公平日未尝相与处往未必合故尝为苏公极言左右居家行已莅官及物之意苏公固不以补之言为过及辱赐书道联职甚亲逺闻欣喜不已补之于苏公为门下士无所复赞然刚洁寡欲奉已至俭菲而以身任官责嫉邪爱物知无不为繇是不忽细务其有所不得尽视去官职如土芥凡规模大较与左右近者非一事也来书犹怪其尚气好辩此非补之所能知自非圣人各有所长亦有所短然伯夷班圣人之列矣而孟子尚以谓伯夷隘君子不由夫孟子所谓君子者必若孔子无可无不可而后可也不然望望然去之若将凂焉者苟病其未和则凡能虑祸忍诟摧刚为柔熟视出胯下者皆可以免夫此议矣隘者见排而不防者并获罪见排且获罪矣而不害其并列于圣人则孟子之心盖可见矣西汉名臣惟汲黯郑当时汲黯好直谏多大体而性倨少礼面折不能容人之过士亦以此不附而郑当时性长者常引丞史以为贤于已与官属言惟恐伤之山东翕然称郑庄黯以倨得不附而庄见誉长者似庄胜也然至于淮南有邪谋数汉庭臣惟惮黯而庄乃获讥趋和承意不敢甚斥臧否庄于此不反愧黯哉虽然汲黯为直不为忮郑当时为和不为谀故良史同称推贤则汲黯郑当时此其大体皆有所长而亦皆有所短故补之以谓自非孔子无可无不可未免于见议者君子以同而异若是可也方今老成言行足以矜式后进者非左右乎俗异敎离党同门蠧道真十室皆是补之以谓众贤和于朝则幽逺趋向自一而事无不可为不识左右以为如何后赐一言幸甚幸甚  

答刘壮舆论国语书  

补之再拜辱书以国语二事相切磋甚厚所援据通洽而议近正又以知别后学问之益殊欣喜也然齐桓晋文同功一体皆仲尼之徒所不道虽晋文入异此但一事未可言优于桓也亦不当称周之盛徳以类其迹之近似者以大重耳子犯之谋而疑后世凡圣人所以与霸者非与其假仁义也与其假仁义以成功而民赖焉方其走狄避患区区窃仁义之迹以图济其私未足称于大君子之前也亡人从者其文义可观而士溺焉若进疑于岐山盟津退不失为季札则僭且不类甚矣岐山盟津来书所谓拟人必于其伦者此甚不可若退为季札则非重耳之本心也岐山去国而成国无豳岐之异夫何所待盟津以国为天下退修徳以待之非诸侯公子失国反国之比又重耳以谗出逃父之诛不与奚齐卓子争立足矣国人自杀奚齐卓子国无君而已义嗣入可也胡为委幼且不肖之夷吾以敝晋而流祸如此其酷哉若曰桓讨子纠则髙梁之事与生窦奚辨壮舆其未之思耶凡补之所为论者以摘夫假仁义之微情使当其分而止不欲使夫谲甚而疑圣也岂善冀芮之谋以子犯为诚不及者哉以谓夷吾亦晋嗣苟可以入而存国虽走梁而援秦奚不可者卒其不与夷吾则入晋而不能善晋也苟善晋春秋亦将与之使桓文徒窃仁义之名以济其私而其成功民所无赖则春秋犹不与公羊论享国长短美见未见固非是要之春秋随事褒贬无始终善者也其曰实与而文不与乃补之犹反是圣人于齐晋皆文与而实不与实不与者以其假仁义文与者无王不得已也孟子谓彼善于此为至论壮舆疑于王迹则假者之情后终不得而诛矣又荀息事始意壮舆许息之死再得来问乃与补之论其悖者无异荀息世未有知其非者也独吾两人非之耳凡小人之事主也生则阿其欲以蒙利死则择利而背之荀息阿献公之生罪也死则曰虽无益也将焉避之是岂小人之所能哉故后世惑焉以其复言乱信义之实而左氏述其忠正公羊类夫仇孔非壮舆卓然自信几何不胥而靡也召忽死子纠天下不称其是亦不诛其非始无善而终无恶也荀息死奚齐论者至今谓夫疑于信义也否则荀息何足议哉虽然荀息愚不幸既许其君以死矣至于不济壮舆以谓宁死而不贰之为良抑贰而不死之为是将死与不死于荀息无轻重皆不可也天下固无皆不可之义壮舆必能处之矣惟其要终之义不足以救初之恶与其苟免如犬彘则死为可进故补之以谓进荀息以甚苟免之祸知宗元为学春秋而通者不然则可以死如召忽可以无死如管仲要其忠义所在何如耳张禹李勣蒙防邦之旧事与荀息类而禹勣皆不死为愧于荀息若曰汉唐事禹勣不得预其祸则狐掘之必狐埋之已首祸而身不预则何如余非面不尽  

答刘壮舆书  

补之答示漫浪翁图赞并所以名堂与亭之意以壮舆志业岂老且不售畸乖自放者之比其所以名者意不在是鲁直为赞以反之此善谕人之意非反也合也扬雄为反离骚补之尝谓屈原没后惟雄为知原者故其言曰如玉如莹爰变丹青如其智如原之如玉如莹不可以丹青变而伤原之一其质不能与丹青变以异而见尤也乃圣人之智则异于是此但如原之智而已矣然则丹青岂果可以变玉哉若曰外与之化而内不化原其免矣故颇摭骚词而反之非反也合也始欲为诗寓此意其间而不作诗久深避以言来诟又杂为五诗以名堂与亭轩斋泉则意不属姑书此托之图后则犹诗也元次山介特名重唐世足以愧阘堕者百辈然语诸大方之家则未通也何足学哉记曰人莫不饮食鲜能知味也学犹饮食固有常珍奚事异馔合万宇以聚庐载百族与并游想壮舆亦俛仰此间又奚以漫浪而异为补之再拜  

记  

沈丘县学记  

民可以诚化而不可以文治吏功可以嵗月致而不可以一朝成古者继世以立诸侯又命之敎而为学使各以其身化于其国然中材之君意竭于有为而先王之事业旷时而不一覩况夫后世吏不得久于其官而庠序之敎已微吏有爱民不苟之心不幸或不得为而去或虽为之名具而实亡以其卤莽灭裂仅存之余而施之其久坏不安之俗故为其事而无其功豪杰逺识之士以谓是区区何益于为民而不为中材乍存乍亡而不肖者尽弃不省而好更张喜事者乃始务修此以盗名于众人不为之中则学之存否于吏治之损益信未有繋也盖如卓茂鲁恭其治至使民相仁爱不犯有司而亦不闻其朝夕与民诵诗读书舞乐释菜常常从事于此而惟其诚心实事则固有以得之然俗吏至或一切务簿书狱讼财赋无爱民之意士亦不本乡党庠序而游侠四方専以干禄于此以为文不足为或不得久而不为则至于俗隳弛已甚本又不立孰从而维之谯郡张柔文刚好学而有文为令沈丘尝曰位无贵贱皆可以行志民无古今皆可以道理齐也则欲以其学试之沈丘使民于衣食必以时敎民于相牧养必以孝弟廉耻三年而民有改文刚喜曰吾所知信是吾民可与言矣乃从其邑子论古之学者所以治心修身非干禄之意而士亦欣然相与化之乃建学孔子庙中貌象堂室东西序之房与祭器廪庖皆有所盖为屋四十楹可以待乡先生之讲道而来子弟之愿游者属补之记补之曰世之所患先王之事业不可为非先王之事业不可为而其势不得为治天下有本而徒于其末救之则智不胜无以为之大而仅为之小则力不足虽然导民之道唯其所欲无不可成民尝见者则识之尝为者则能之耳目习熟于此而中心不喻人情无有也文刚于是能知其本则其所施设宜有先后非特以备观美人为亦为而已武城歌夫子戏之曰割鸡焉用牛刀然亦各以敎其人使知道则子游之意卒乎为是以为不告朔而饩羊可遂去则夫子之所悼也民常病诈而至其化上之所为则甚信晋之俭秦之好车马郑衞之音宛丘之婆娑以诗书所记行四方察其风俗无不近者当其一时上之所为岂自知能入人如此之深耶其渐靡使然朝鲜去箕子千载至汉时其民饮食犹以笾豆民不相犯耻淫僻其后吏及贾人往者稍侵之俗乃益衰朝鲜夷貊况中国哉后之来者尝无忘文刚所欲为则沈丘之民虽使世世知好学俗纯厚易治无不可也元祐二年五月十日晁补之记  

祁州新修学记  

先王以礼为天下礼行而民有耻以乐为天下乐行而民向方以庠序养天下之才而君子之学洋溢于四海先王之须数者以治如此而自后世视之则常若迂逺而不切于治之情夫古与今一也而先王之用礼乐则如帛缕之于衣谷米之于食每须而常効而后世之用之则如观殊类之好而名异国之物虽存而犹亡射乡食享裼袭之文而笾豆之器钟磬柷敔缀兆之容而搏拊之节是先王之所朝夕用以为礼乐者也而行之于后世则文龃龉而情不安若度十指而合方圆非圣人复生不可得而定是先王之礼乐终不可用于后世也然而后世亦何尝一日而无礼乐贤君良吏诚心于为治各因其世所用者而用之以合恭敬而交欢欣亦不见其少虽声音服器灭裂于已坏之余而参差于不同之绪至杂野人里巷之説而用之盖礼乐自此而亡然亦或自此而存何则其文异其实在也至于庠序先王之所以敎人事父兄亲宗族而善乡党内之于治心行已外之于事君牧民盖亦如此而止矣而世之为士者闻先王之敎则漠然若非其身之所当任而惟其文词记诵所以干有司者为师起粟辟屋而竢之三嵗而一取士集于堂者如市否则掉臂而不顾盖仅有存者夫如是则州里之有学特以为求仕者之舍耳而于治诚何补哉然尽弃而不举専以文法赋敛目前之所急者为务则民益野一州而有学则一州之为士者多一邑而有学则一邑之为士者多使夫世之所谓贤有智者不出于士则已贤有知者而必出于士则为士者多盖先王之敎所以在也河北自五代兵革迁徙之余而士日少至本朝百有余年朔方之民得安于衣食而伟人巨公间出于其地仕于四方以文学政事显者往往而有祁州又支郡而求举于有司者率常百余人旧有学不复葺学者至散而入他郡宫苑使董侯之为守始至慨然以为先务而郡贫力不足以为乃敛菜圃之课当入于守者日二千钱举而新之借其圃之入以其半为学者之食其居处安其资粮足而无患矣复得前进士彭城赵君怀之以敎授学者日至歌之声逺闻使其子逌以书抵补之求为记补之以谓自三代之亡繇秦汉至于今所以敎养人材者固无复先王之旧凡几百千年矣而忠臣孝子仁义之人操守防洁之士器足以任重而致逺明足以解疑而释惑彊足以胜难而处剧朝廷用之则重舍之则轻天下有之则治无之则乱者亦凡几何人而岂其必出于先王之庠序亦各因其世之所有取之长才秀民杰然于众人之中若物之精华不可得而揜终不以敎养非是晻暧而不出亦何必曰春夏敎礼乐秋冬敎诗书十有三年而舞勺成童而舞象中年考数九年大成论辨而升黜之一切皆如先王时而后得哉有诚心若古之人则处今之事而要古之効何适而不可龚遂黄霸汉良二千石此两人何必文武成康之吏其敎民成俗亦何必文武成康之法而正使文武成康之用吏亦不过如此归于治而已虽然此可为通人道难为守文不知变者言也董侯以文法中第而不用顾以其才雄于诸将武人之间而其政事施设先后如此惜也其试之小不获试之大也故叙其意而刻之  

林虑县学记  

先王之治其实不可为也而文可为夫文亦安足为哉盖文者实之所寓而存也并文而去之实之所存与有几然则存其文是存其实也遵古人之迹而为之加以诚心不倦而能久则实斯可几也已食饮以笾豆夷而有先王旧也则朝鲜可求礼被髪而祭于野中国而用夷事也则伊川为戎此非夫文存则实存文先防则实并亡者乎故鲁不弃周礼则君子以谓未可动子贡欲去饩羊则圣人以谓我爱其礼此深知为治之意者其于守先王之故本末惟谨虽其既絶之绪不可复之余而堇堇焉不欲其废而不举者如此也无棣刘君演好学良士其为林虑令也下车而问庠序之政若令之事莫先于此者而先圣之祠有堂而无序风雨屋坏雀防之所舍不足以备登降供礼亊刘君愀然不乐以语其僚曰此于事若缓而急者吾闻之君子米盐狱讼吏之力可以朝夕为者至为则为之一日去则已矣若夫事之大而缓者其举百一盖未尝为而去者相辈也我不敢以后吾之所急顾一钱一工之在官者令不得専焉使吾常知所急不敢后日储之不足嵗储之有余则学之成必其有时矣盖自始至至将去逾二年而学成为屋五十有五楹貌象一新讲有堂休有房廪廥饎防有所宾客诸生之至者曰美哉昉于此前此无有也于是乃介其主簿真定耿君輙求文于补之以记之耿君儒者道刘君所以治其邑事皆若此一二修举类不苟然者士相与歌其能民闻其欲去而戚者甚众也人之言曰以儒术縁饰吏事儒术之不可一日无也如此昔子产为郑陈伐之子产能以其众入陈盖数俘而出致地而还以献防于晋而晋人犹难焉子产陈周之徳数陈之罪甚顺而有礼晋人乃受之仲尼曰晋为伯郑入陈非文辞不为功夫子产之功不在其对晋时而晋之受之又不以其功可尚卒之其事所以显而不泯者独其文辞足以发非若俗吏一切用其力于簿书法令之间而不知縁饰有礼义何足道哉然则刘君以谓于事若缓而急者不可忽也  

智近斋记  

传曰计人之所知不若其所不知宇宙至广万物至伙千古至逺众理至幽而欲以七尺之躯方寸之地尽揽而悉储之譬之芥纳山人知其不可故神智大矣徳配蓍卦而昔人犹或以谓智有所困神有所不通虽然圣人若常通而不困夫常通而不困岂特其生而知之皆备于我者能若是亦必曰好古敏以求之也而天下之不知者乃始曰圣人必其生而知之故不穷其曰好古敏以求之者孔子之所以自贬圣而不居之意是也不然祖述尧舜宪章文武律天时袭水土删诗定书雅言执礼至于韦编三絶曰我于易则彬彬矣是固孔子所以学也岂曰我生而知之学皆可已哉虽然自其常通而不困语之神不可知而智则学者可以俱至舜称智臧武仲亦称智而臧武仲去舜逺虽才异亦学不造其极也学造其极则无不知故智之为言惟好学为能近平居无事反观而内融上思千载若存若亡中揽四海若隐若显下索将来若絶若续譬空中雨欲数其滴有不胜知者矣欲知之奈何惟学而已矣学则圣人之智可近而不逺故物量无穷而圣人之智亦无穷用无穷逐无穷亦穷则凡理之不可胜知者有不能外吾之所察易曰通乎昼夜之道而知此古人所以事至而辨物来而名也可谓不智乎事物之过吾前如日月更代而无止而吾之所以应之如井泉愈汲而愈不竭盖学之效如此不可谓不智也顷余术不与时偶废官休其廛八年而巷之草没屐或唁之輙自语曰足固未尝刖而士相与戒而逺之曰是其术也不利人眤且招悔而袁君耕道得往来从余者亦八年其意不衰或谢不见或乍见而不留卒不怼或旦暮见或易与言如家人卒不悔余叹曰甚矣耕道可谓好学也抑人所戒逺利近悔奈何耕道犹笑自如而余记诵益落文学益疎顾无以应耕道求又不敢以其不知而作者语之虽语之而知也无涯使耕道何自入故第诵中庸语曰好学近乎智以勉之好学云者非孔子顔渊不得以私相与然各从其志独顔渊得好学而已哉时习之为説譬氷水为之而寒于水苟不已则所不知当益知故求智者莫近反而言之则好官爵好货财至塞其心如蹊间之茅者皆愚矣人之所以无知若草木自愚其心者耕道可不反戒而逺之惟恐其似若彼之相与戒而逺我哉因为之名其所居斋曰近智耕道勉之乃栋牖花竹起居之佚视听之适则不足道也大观四年七月十有四日记  

## 苏门六君子文粹卷六十九  

济北文粹六　　　　　宋　晁补之　撰序  

何龙图奏议序【`代李侍郎作`】  

某尝论天欲平治天下其势有不期而自合者三始兴之主不以兵革本于得人心以得天下故天为之开其綂使宏且逺而其后世子孙出而承之者必恭俭爱人其徳之流行亦洽故为之培其基使逺且固此二者皆天也又世常忽于无难无与佐之孰戒而康故诗曰思皇多士生此王国夫王者将有为而士之生于其国者多此亦非人之所能为也有以开之有以培之与夫卒相之以士然皆非人之所能为故曰天欲平治天下其势有不期而自合者三何以言之尧授舜舜授禹禹用力而汤用兵尧舜不可及也而汤有慙徳禹不以兵革犹八年于外用其力者勤矣而太祖皇帝不驰一马不遗一矢雍容达节而有天下天下奔走而称臣五国稽颡而下吏其受命配禹而用力寡繇汤以来未有太祖之武也天固开之矣汉髙祖以马上取之至老于马上而不得休且继有诸吕喋血之祸而后文景起而施其泽两世遵业仅得休息于无为而仁宗皇帝席祖宗优游之盛传之百年无大变故乃身服恭俭以振徳之又四十余年其守成比文景而施泽久繇汉以来未有仁宗之仁也天固培之矣方是时人君虚已于上而羣臣并进各自明于下君臣有庆誉而下并受其福风俗醇厚君子多而小人少盖若董仲舒所言诗人美之为作上天祐之为生贤佐者呜呼岂人力也哉其一时将相文武光明硕大之材左右论思直谅多闻之士不可胜数而何公名其间公为御史諌官至列侍从终始一节知无不言近古之遗直者其所为奏议二百余篇为二十卷其言安危治乱之至数弛张取舍之要务与其尤深切世病者当时略已施行其诚心出于忧国爱君简易而通非若世之无得于其中而以为文者荣华易瘁而难久也然则仁宗所以为治有徳跨文景而追成康有自致矣某是以窃叹于何公知天之生斯人有时而公之遭斯时有命二者适相值实难盖必有能听言之主导其臣使言而后能言之士至则夫生之者天也使之至者君也故君之权胜天然至有得士而不能用士以是隐则夫使其君能用而成功是乃所以为天相之之道故天亦终胜人昔吴季札观上国论其兴衰如指诸掌而独见蘧伯玉数人者以谓衞多君子其国无故此不探其天命之所在而祗以人事知之然至于今论知天者唯吴季札则天人之际固可见矣某昔为和川令防天子诏求直言士而公以天章阁待制使河东遽取其文上之幸以是知名今位政府于公为门下士故其子某以公遗藁求序而不得辞公名郯字圣从仕至某官云  

治通小序  

毁誉不敢浮事实因以加赏罚谓之袭情　赖之以生不可一日无也谓之饮食　天日之清明奴识之谓之共知　权言圣人之所独见也谓之夜行　所挈者要而顺者众谓之裘领　如挠止水恶其波起不如遄已谓之本宁　本彊则精神折冲谓之折冲　譬如播种终必粒譬如凿井终必汲谓之可为　钩金舆羽不可为重轻之实谓之揣本　诚者政事之本也谓之致诚　常徳不忒世自低昂而吾之为常者一谓之常一事有根本不可须臾离也谓之辎重　先河而后海  

小式为本而大为末谓之务本　非其道虽微不可假人也谓之名器　五味异和谓之相济　始施之逆利在后日谓之要终　天欲风草木未动而鸟已翔谓之前应　小人以为翦翦耳君子畏焉谓之微大　象见其牙而小大可论也谓之迎知　推其而知其所从来深谓之逆流　黄金珠玉饥不可食寒不可衣谓之贵疎　中流失船一壶千金谓之贱适　事或不相谋而相病谓之鲁酒　一人曰玉十人曰珉举世皆曰珉谓之众意　事致其极则其后无以加谓之穷反　狂者东走逐者亦东走寒者战惧者亦战谓之似是　以挛拘之语疑域外之事谓之常谈　一言而得人之心谓之察鸣　谓狐为狸则不知狐又不知狸谓之胥失蚌鹬相持田父捃之谓之两得　繋舟水中鱼沉而  

鸟扬谓之同离　月不知昼日不知夜谓之物曲　且冬且夏谓之迭胜　攘公议之近似者以盖众口而济其私谓之借公　志大心劳所以求者非其道谓之非分　益而不已必损谓之胜惧　知所弱则强矣谓之削喜　事蛊物极而后可以转从新谓之转败　名实不亏而能使其喜怒移谓之朝三　欲近四旁莫如中央谓之近四　水避碍则通于海谓之曲成　寡能似徳拙言似默欲上者识谓之破庸　防趋而速至中道而败憇不如椎之久谓之椎久　始驾马者反之车在马前谓之始驾　人取我予人予我取谓之独获　佃鱼网罟利随世与谓之知化　败不在大一毫蒙之谓之见微　无谓不効始终其告谓之养敢　胡越可使无异心谓之同舟　徒曰古人不我欺而不知时事已异谓之信书　旦用旦効暮用暮効而不以经久谓之欲速　挟事怀欺明能知之谓之诘诈　惟有徳能寛服其民其次莫如猛谓之量力　夕而烹牛牛乃飨客防其已食谓之失时　文是实非谓之名好　人而不仁疾之已甚乱也谓之已甚　法析毫厘小徧大遗谓之蜜纰　以势使之钝者厉怯者奋谓之矢激　利不百不变法谓之重改　谟定于先羣言不能易谓之不揺　毒蛇螫手勇士断其臂谓之存大　示之好恶而民知禁谓之止欲　有徳者进则朝廷尊谓之徳成舆马致千里舟楫渉江河谓之假物　入有拂士出有敌国谓之常存　尾大不掉谓之本弱　藩篱不饬谓之外轻　曲士不可以语道而圣人惟时变是守谓之达节　立不易方非招不往谓之守官　作法于凉其犹贪谓之谋始　千里之行始于足下谓之积微川泽纳污瑾瑜匿瑕谓之忠厚　苦节不可贞故敎务因俗谓之人情　论卑古人而才不足逮当世谓之髙论　将以重之适所以贱之谓之过爱　见几而作不俟终日谓之转圜　以天下为心好恶不在其身谓之大度　若缓若纡为国之本不可以无谓之濶要　十羊九牧不若童子之独谓之専任　言异言逆视道以为则谓之不惑　不患众之不知患蔽谋者非谓之寳断　臣民异志则朋党进在明公议谓之一下　赏一切之功乱百世之法谓之贼下　举纲而略细谓之大体　数米而炊不足济天下谓之小节　始勿轻举人莫测然否谓之静胜　臣无求于其君故进退不累其身谓之取重　髙为量而罪不及逺为途而诛不至谓之大望　躬自厚而薄责于人谓之逺怨　杀身以为国然不足以拯世之溺谓之无益　理无常是事无常非谓之通变　今日用之明日不可复也谓之日改舍法任人废法法存谓之小纵　虚名无益事实而借以镇人心谓之名髙  

海陵集序  

文学古人之余事不足以发身春秋时齐鲁秦晋宋郑吴楚列国之大夫显名诸侯相与聘问交接陈诗扬礼见于言辞人称之至今想见其为人若不可及者皆有他事业尊君庇民举大而任重排难而解纷用之如谷米药石一日不可无而言辞者特以縁饰而行之耳战国异甚士一切趋利邀合朝秦而暮楚不耻无春秋时诸大夫事业矣而言辞始専为贤雄夸虚张听者为夺虽义理皆亡而文章可喜以其去三代春秋时犹近也其用以发身亦不足言至于诗又文学之余事始汉苏李流离异域困穷仳别之辞魏晋益竞至唐家好而人能之然为之而工不足以取世资而经生法吏咸以章句刀笔致公相兵家鬬士亦以方略膂力専斧钺诗如李白杜甫于唐用人安危成败之际存可也亡可也故世称诗人少达而多穷繇汉而下枚数之皆孙樵所论相望于穷者也以其不足以发身而又多穷如此然士有无意于取世资或其间千一好焉惟恐其学之而力不逮营度雕琢至忘食寝防其得意翛然自喜不啻钟鼎锦绣之获顾他嗜好皆无足以易此者虽数用以取诟而得祸犹不悔曰吾固有得于此也以其无益而趋为之又有患难而好之滋不悔不反贤乎海陵集盖许君大方作亦穷而不悔者之一也君于诗好之笃盖辛苦刻篆呻吟裘氏者有年不幸其犁然之音与吾穷类然君少年自己得声誉至他事业行已莅官皆方进未可量何苦而为是闭闗歌霖雨饥饿之声乐之而不厌如此哉且以为后世名乎则孰与当身防得权位之利抑谓利者君不近乎则后世之名于君亦复安有哉是未有以此语君者也是惑也补之既序此意以贤君能独为人之所不为者而非有希于世视趋利邀合犹胜然亦因以为戒君字体之与补之故人张芸叟张文潜陈伯修皆厚云  

离骚新序上  

先王之盛时四诗各得其所王道衰而变风变雅作犹曰达于事变而怀其旧俗旧俗之亡惟其事变也故诗人伤今而思古情见乎辞犹谓之风雅而既变矣孟子曰王者之迹熄而诗亡然则变风变雅之时王迹未熄诗虽变而未亡诗亡而后离骚之辞作非徒区区之楚事不足道而去王迹愈逺矣一人之作奚取于此也盖诗之所嗟叹极伤于人伦之废哀刑政之苛而人伦之废刑政之苛孰甚于屈原时邪国无人原以忠放不忍去欲返幸君之一悟俗之一改也一篇之中三致意焉与夫三宿而后出昼于心犹以为速者何异哉世衰天下皆不知止乎礼义故君视臣如犬马则臣视君如国人而原一人焉被谗且死而不忍去其辞止乎礼义可知则是诗虽亡至原而不亡矣使后之为人臣不得于君而热中者犹不懈乎爱君如此是原有力于诗亡之后也此离骚所以取于君子也离骚遭忧也终窭且贫莫知我艰北门之志也何辜于天我罪伊何小弁之情也以附益六经之敎于诗最近故太史公曰国风好色而不淫小雅怨诽而不乱若离骚者可谓兼之矣其义然也又班固叙迁之言曰大雅言王公大人徳逮黎庶小雅讥小已之得失其流及上所言虽殊其合徳一也司马相如虽多虚辞滥説然要其归引之于节俭此亦诗之风谏何异扬雄以谓犹骋郑衞之音曲终而奏雅不已戏乎固尝推本知之赋与诗同出与迁意类也然则相如始为汉赋与雄皆祖原之步骤而独雄以其靡丽悔之至其不失雅亦不能废也自风雅变而为离骚至离骚变而为赋譬江有沱干肉为脯谓义不出于此时异然也传曰赋者古诗之流也故怀沙言赋橘颂言颂九歌言歌天问言问皆诗也离骚备之矣盖诗之流至楚而为离骚至汉而为赋其后赋复变而为诗又变而为杂言长謡问对铭赞操引苟类出于楚人之辞而小变者虽百世可知故防取之曰楚辞十六卷旧録也曰续楚辞二十卷曰变离骚二十卷新録也使夫縁其辞者存其义乘其流者反其源有力于诗亡之后岂虚也哉若汉唐以来所作非忧悲楚人之绪则不録  

离骚新序中  

刘向离骚楚辞十六卷王逸传之按八卷皆屈原遭忧所作故首篇曰离骚经后篇皆曰离骚余皆曰楚辞天圣中有陈説之者第其篇然或不次序今迁逺游九章次离骚经在九歌上以原自叙其意近离骚经也而九歌天问乃原既放揽楚祠庙鬼神之事以摅愤者故迁于下卜居渔父其自叙之余意也故又次之大招古奥疑原作非景差辞沉渊不返不可如何也故以终焉为楚辞上八卷九辨招魂皆宋玉作或曰九辨原作其声浮矣惜誓深亦类原辞或以为贾谊作盖近之东方朔严忌皆汉武帝廷臣淮南小山之辞不当先朔忌王褒汉宣帝时人皆后淮南小山至刘向最后作故其次序如此此皆西汉以前文也以为楚辞下八卷凡十六卷因向之旧録云然汉书至屈原赋二十五篇今起离骚经逺游天问卜居渔父大招而六九章九歌又十八则原赋存者二十四篇耳幷国殇礼魂在九歌之外为十一则溢而为二十六篇不知国殇礼魂何以系九歌之后又不可合十一以为九若溢而为二十六则又不知其一篇当损益者何等也惜誓尽叙原意末云鸾鳯之髙翔兮见盛徳而后下与贾谊吊屈原文云鳯凰翔于千仞兮览徳辉焉下之断章趣同将谊仿之也抑固二十五篇之一未可知也然则司马迁以谊传附原亦由其文义相近后世必能辩之王逸东汉人最爱楚辞然九思视向以前所作相阔矣又十七卷非旧录特相传久不敢废故迁以附续楚辞上十卷之终而其下十卷自唐韩愈始焉离骚人不读久文舛阙难知王逸云武帝使淮南王安作章句至章帝时班固贾逵复以所见改易前疑亦作章句其十五卷阙而不説今臣作十六卷章句然则安与固逵训释独离骚经一篇不知固逵所改易者何事今观离骚经训释大较与十五卷义同或浅陋非原本意故颇删而存之而録司马迁史记屈原传冠篇首以当离骚序云  

离骚新序下  

司马迁作史记尧舜三代本纪孔子世家所引尚书论语事颇变其文字训诂至左氏国语则迁所笔削惟意迁欲自成一家言故加櫽括而不嫌也虽然迁追琢传记之辞可也而变尚书论语文字不可也补之事先朝为著作郎上即位备太史氏古文图书得损益之况传记乎离骚经始汉淮南王安为传按隋志传亡旧有班固叙赞二篇王逸序一篇梁刘勰序一篇而王逸云班固贾逵改易前疑则固此序或当时作者也然颇诋原狂狷摘其不合者逸髙原义每难固説勰附逸论然亦复失之固序曰君子之道穷达有命故潜龙不见是而无闷关睢哀周道而不伤又曰如大雅既明且哲以保其身斯为贵矣固説诚是也虽然潜龙勿用圣人之事也非所以期于原也又自淮南太史皆以谓兼风雅之义而固独疑焉夫国风不能无好色然不至于淫小雅不能无怨诽然不至于乱太史公谓原之辞兼此二者而已乃周道大雅岂原所得庶防哉虽迁亦不以是与原也世衰君臣道防去为冦敌而原且死忧君斯已忠矣唐柳宗元曰春秋枉许止以惩不子之祸进荀息以甚苟免之祸夫荀息阿献公之邪心以死其为忠也污矣惟其死不縁利故君子犹进之而原乃以正谏不获而捐躯方息之污则原与日月争光可也非过言也固又以谓原露才扬已竞于危国羣小之中是乃上官大夫靳尚之徒所以诬原伐其功谓非我莫能为者也固奈何亦信之原惟不竞故及此司马迁悲之曰忠而被谤能无怨乎屈平之作离骚盖自怨生也而固方且非其怨刺怀襄椒兰原诚不忘以义劘上而固儒者奈何亦如髙叟之为诗哉又王逸称诗曰匪面命之言提其耳谓原风谏者不如此之斥逸论近之刘勰亦援逸此论称固抑扬过实君子之与人为善义当如此也至言浇羿姚娀与经传错缪则原之辞甚者称开天门驾飞龙驱云役神周流乎天而来下其诞如此正尔托谲诡以谕志使世俗不得以其浅议也如庄周寓言者可以经责之哉且固知相如虚辞滥説如诗风谏而于原夸大独可疑乎固大较喜訾前人如薄相如子云为赋而固亦以为赋也刘勰文字卑陋不足言而亦以原迂怪为病彼原嫉世既欲蝉蜕尘埃之外惟恐不异乃固与勰所论必诗之正如无离骚可也呜呼不几于同浴而讥裸裎哉又勰云士女杂坐娱酒不废荒淫之意也是勰以招魂为原作误矣然大招亦説粉白黛黑清馨冻饮穷年永乐勰以此为荒淫则失原之意愈逺原固曰世皆浊我独清岂诚乐此浊哉哀已之魂魄离散而不可复也故称楚国之美矫以其沉酣污泥之乐若可乐者而招之然卒不可复也于是焉不失正以死而已矣呜呼勰安知离骚哉抑固汉书称大儒孙卿亦离谗作赋与原皆有古诗恻隐之意而此序乃専攻原不类疑此或贾逵语故王逸言班贾以为露才扬已不専指班然亦不可辨也  

续楚辞序  

诗亡而春秋作其事则齐桓晋文其书王也以其无王也存王制以惧夫乱臣贼子之无诛者也以迄周亡至战国时无诗无春秋矣而孟子之教又未兴足迹接乎诸侯之境者谏不行言不听则怒悻悻然去君又极之于其所往君臣之道微冦敌方兴而原一人焉以不获乎上而不怨犹睠顾楚国繋心怀王不忘而望其改也夫岂曰是何足与言仁义也云尔则原之敬王何异孟子其终不我还也于是乎自沉与夫去君事君朝楚而暮秦行若犬彘者比谓原虽与日月争光可也岂过乎哉然则不独诗至原而未亡于春秋之微乱臣贼子之无诛者原力犹能愧之而扬雄以谓何必沉江原惟可以无死行过乎恭使原不得死龙蛇虽归洁其身而离骚亦不大耀于世是所以贤原者亦繇其忠死故其言至于今不废也而后世奈何独窃取其辞以自名不自知其志不类而无愧而续楚辞变离骚亦奈何徒以其辞之似而取之曰诗非皆圣贤作也舍周公尹吉甫仲山甫诸大夫君子则羁臣寡妇寺人贱者桑濮淫奔之辞顾亦与猗那清庙金石之奏俱采而并传何足疑哉且世所以疑于此者不以夫后之愧原者众哉而荀卿贾谊刘向扬雄韩愈又非愧原者也以迄于本朝名世君子尚多有之姑以其辞类出于此故叅取焉然则亦有其行不足于原而取之者犹三百篇之杂而不可废汉息夫躬为奸利以忧死着絶命辞辞甚髙使躬之不肖不传而独其絶命辞传则譬犹从母言之为贤母言固无罪也柳宗元刘禹锡皆善属文而朋邪得废韩愈薄之王文公曰吾观八司马皆天下之竒才也一为叔文所诱遂陷于不义至今欲为君子者羞道而喜攻之然八人者既困矣往往能自彊名卒不废而所谓欲为君子者其终能毋与世俯仰以自别于小人者少复何议于彼哉王公世大儒其学自韩愈以下不论虽要不成人之恶至竒宗元辈而恕知其爱人忧国志念深矣而士之一切干禄阳自好而隂从利徼一时之愿无祸而老者皆是也于王之言可遂不戒而视八司马不反怍乎禹锡不暇议宗元之才盖韩愈比愈薄而惜之称其论议出入经史百家踔厉风发而谓其少年勇于为人不自贵重使在台省时已能持身如其斥时亦自不斥愈于宗元恳恳如此岂亦知夫才难与王之意无异也抑息夫躬类江充祸国宗元禹锡诚邪不至于为躬躬之辞録则凡不至于为躬而辞録者皆録躬之意也汉荡秦唐扫隋然颇因其法制文物为国犹尔以治易乱不可以皆废也况言语趣操异世之习哉以狐父之人为盗因以食为盗而呕之昔人以谓此失名实者也是乃续楚辞变离骚所以无疑于取此杂者也  

变离骚序上  

补之既集续楚辞二十卷又集变离骚二十卷或曰果异乎抑屈原之作曰离骚余皆曰楚辞矣今楚辞又变而乃始曰变离骚何哉又扬雄为反离骚反与变果异乎曰反离骚非反也合也盖原死知原惟雄雄怪原文过相如至不容而死悲其文未尝不流涕也以谓君子得时则大行不得则龙蛇遇不遇命也何必湛身哉乃作书往往摭其文而反之虽然非反其纯洁不改此度也反其不足以死而死也则是离骚之义待反离骚而益明何者原惟不为箕子而从比干故君子悼诸不然与日月争光矣雄又旁离骚作广骚旁惜诵而下作畔牢愁雄诚与原异既反之何为复旁之又变离骚以其类而异故不可以言反而谓之变若荀卿非蹈原者以其后原皆楚臣遭谗为赋以风故取其七篇列之卷首类离骚而少变也又尝试自原而上舍三百篇求诸书礼春秋他经如五子之歌貍首之斑然蚕则绩而蟹有筐佩玉蘂兮吾无所系之祈招之愔愔凤兮凤兮他如此者甚多咸古诗风刺所从起战国时皆散矣至原而复兴则列国之风雅始尽合而为离骚是以繇汉而下赋皆祖屈原然宋玉亲原弟子髙唐既靡不足于风大言小言义无所宿至登徒子靡甚矣特以其楚人作故繋荀卿七篇之后瓠子之歌有忧民意故在相如扬雄上而子虚上林甘泉羽猎之作赋之闳衍于是乎极然皆不若其大人反离骚之髙妙犹终归之于正义过髙唐但论其世故繋髙唐后至于京都山海宫殿鸟兽笙箫众器指事名物之作不専于古诗恻隐规诲故不録李夫人赋长门赋皆非义理之正然辞浑丽不可弃曹植赋最多要无一篇逮汉者赋卑弱自植始録其洛神赋九愁九咏等并録王粲登楼赋以见魏之文如此陆机陆云有盛名顾不足于植粲摘其义差近者存之思游有意乎幽通而下恨其流益逺矣然晋人喜清谈而挚虞此作庶几有为而言致足嘉者也鲍昭长于杂兴故其芜城作独出宋世又以刘濞事讽刘瑱有心哉于此者江淹用寡而文丽又梁文益卑弱然犹蒙虎之皮尚区区楚人歩趋也唐李白诗文最号不袭前人而鸣臯一篇首尾楚辞也末云鸡聚羣而争食凤孤飞而无邻嫫母衣锦西施负薪辞不雕而指类唐人知楚辞者少误以为诗云王维生韩柳前才数十言虽浅鲜未足与言义然低昂宛转颇有楚人之态矣元结振竒自成一家要曰羣言之异味亦可贵也顾况文不多约而可观问大钧理胜招北客词胜阿房宫云亦使后人而复哀后人皆唐赋之不可废者也皮日休九讽専効离骚其反招魂靳靳如影守形然非也竟离去画者谨毛而失貌呜呼离骚自此散矣故不録以迄本朝名世之作多已载续楚辞中今所録赋及文操或宏杰自出新意乍合乍离亦足以知古文之屡变至宋而复起云或大意述此或一言似之要不必同同出于变故皆以附变离骚若谓之变楚辞乎则楚辞已非离骚楚辞又变则无离骚矣后无以复知此始于屈平矣恶夫逾逺而迷其源若服尽然为之系其姓于祖故正名以存之  

变离骚序下  

诗亡春秋又微而百家起七国时杨墨申韩淳于髠邹衍邹奭之徒各以其説乱天下于时大儒孟荀实羽翼六经于其将残而二儒相去百有余年中间独屈原履正著书不流邪説盖尝谓原有力于诗亡春秋之微故因集续楚辞变离骚而独推原与孟子先后以贵重原于礼义欲絶之时又变离骚起荀子佹诗成相篇故并以其时考之知原虽不纯乎孟荀于其中间非异端也孟子与梁惠王齐宣王鲁平公同时而司马迁史记表问何以利吾国盖梁惠王之三十五年也是嵗齐宣王之七年楚威王之四年后七年而楚怀王始立立三十年而原谏王无入秦卒入秦死襄王初年而迁原原迁九年无防何死矣推而上之去梁惠王问利国与齐宣王七年时盖四十七年矣而鲁平公元年则楚怀王之十五年也若孟子见平公在其初年则至原迁之九年盖二十四年矣其平公末年乎则与原谏怀王之时盖并矣虽史记不言孟子见宣王之年以其时考之逺者盖四十七年近者二十四年又其近者同时也孟子见梁惠王乃在楚威王时惠王曰叟不逺千里而来于时称叟孟子已老矣而原不及事威王故孟子与原接而原后于孟子又史记荀卿年五十始来游学于齐齐襄王时荀卿最为老师而刘向叙荀子云齐宣王时聚学士于稷下荀卿十五始来游学至襄王时最为老师按宣王立十九年卒至襄王元年四十一年矣而稷下之学乃在孟子淳于髠时使荀卿游学时已年五十顾与孟子并安得至襄王而尚存哉故刘向云十五始来游学而老为襄王师是也楚顷襄王迁屈原原迁九年无几何亦死矣又五年齐襄王始立计原之死卿尚幼也至楚考烈王立二十五年而李园杀春申君荀卿始废自此推而上之至原之死盖五十余年矣故原与荀卿接而荀卿后于原又孟子载孺子歌曰沧浪之水清兮可以濯我缨沧浪之水浊兮可以濯我足孔子曰清斯濯缨浊斯濯足自取之也而原辞曰渔父莞尔而笑鼓枻而去乃歌曰沧浪之水清兮可以濯吾缨沧浪之水浊兮可以濯吾足遂去不复与言则原此歌盖沿孟子事也渔父篇曰新沐者必弹冠新浴者必振衣安能以身之察察受物之汶汶者乎而荀子不苟篇曰故新浴者振其衣新沐者弹其冠其谁能以已之僬僬受人之棫棫者哉则卿此书盖因原辞也凡言语文章之相祖述多其当时口所传诵从古而然此皆古诗楚辞之流也其习而传者虽至今可知也  

## 苏门六君子文粹卷七十  

济北文粹六　　　　　宋　晁补之　撰序  

杜舆子师名字序  

盱眙杜君从学于眉山先生先生名之曰舆字之曰子师子师道先生之言曰夫能载而后可与言舆能众而后可以言师夫能载则能众矣故舆有师义则又从先生之门人晁补之求识其説补之曰甚矣先生所以望子师者至矣夫车之有舆也犹宫之有堂也犹人之有腹心也崇墉长庑沟之于其外闾然后门门然后堂而堂者宫之所宅也目视耳听手扞衞而足运趋元首加焉而腹心者人之奥也故谓之舆则一车之任举在矣立轛横轵辀环灂而牙固抱二十有八为其盖弓三十其辐合之于一毂以济其中之所无有而后可以受天下之有凡物之不至者托至焉是其材君子之材也其器国器也御闲而右勇善用其材者也得时则驾见险而能止不犯难者也以经营四方与舟楫之絶江河同利故天下无不待之以济而附者不一是之谓能载则能众也曰虽然孰能任之孟子所谓异人以存心者能任之如以其同而已同乎此必不同乎彼则亦秪以异何以能众吾且以其异而众无不同以其所以同者莫适同而已然后君子之道大而为众率贾谊曰凤凰翔于千仭兮览徳辉焉下之凤不世见故人未始识凤人未始识凤则藩篱之燕雀蓬中之斥鷃何从识之虽然凤举而鸟朋矣凤非以其异故能同耶不然则鸟之从乌扈之羣扈亦可以为同耶而同者狭矣故曰甚矣先生所以望子师者至矣昔者伊尹其道有在于此思天下匹夫匹妇有不被尧舜之泽者若已推而纳之沟中而天下亦皆以是归之道足任而时可为也易曰大车以载积中不败是其所以能有大也陈蕃亦可谓有其志矣不扫一室而欲以身援天下志大而力不胜义可以立而身见危是知其不可而为之者也易曰舆脱辐夫妻反目天下不可轻为而近用也然亦不可咎也山以其髙而兽往之川以其深而鱼聚之君子以其道可以任重而致逺故穷则得士达则得民不幸而终其身不试而君子论之与禹稷同道子师勉之  

外弟杨若字知类序  

骥有四足足以靡丘陵跨燕越不期于在六辔也然有是足覊之者至矣鸷鸟有六翮足以絶浮云捎林莽不期于掣韝上也然有是翮呼之者至矣士有才术足以知往古治当世不期于仕而遇合也然有是资用之者至矣故物必有余而后用无不足而求用闲其驰驱以待覊者时其翺翔以待呼者马与鸟无是情也然则治其可合者以求合岂士之情也哉今世之学者不求若古人而务一时之合自始读书则曰世之所用何尚有司之所取何先治其学之类者去其学不知类者而求合焉世之用舍不可常而有司之去取无特操则业成而不售半涂而改尽弃其学而从事于其所不学至于白首纷如也乃始叹息于不逢若此岂足以言知类也哉余外弟杨君名若少而笃志崭然于侪辈中善问而识所从既学经又学为诗赋皆欲求当时之所谓善且尝効者而师之余曰书无所不当知独一经乎哉文章无所不当为独诗赋乎哉治其狭以求适于广则是以箸为梁木也十围百围则求方圆长短者无之而不可矣然则求若古人何如亦曰养其大体而已矣孟子曰指不若人则知恶之心不若人则不知恶此之谓不知类吾弟之学也无以不若世之所用有司之所取者为羞而以若古人者是求则虽欲不为世之所用有司之所取亦不可得矣故余请字曰知类  

从兄字伯顺序  

名者所以制义出礼而字者相期于实以不虚其名者也盖余从兄名隆之而字不足以称其实余为之説曰物未尝有必隆者亦未尝有必不隆者也封土以为台巍巍者先圮焉架木以为宇翘翘者先桡焉泰山之隆百仭而跛牂履其蹊以絶其岭势附于下也吴牛之力百钧而童子拊其角坐其背知役于人也故曰物未尝有必隆者有人焉力不能胜一匹雏而天下不敢为之先彼其所以能隆者亦必有道矣易曰地中生木升君子以顺徳积小以髙大夫顺徳不躐等君子之所以积小也如此而后可以基髙大此为隆之道也故余请字曰伯顺  

袁畴字耕道序  

开封袁君名畴字耕道其友字之也记曰人情者圣王之田也而传曰人情甚不美妻子具而孝衰于亲爵禄具而忠衰于君名誉足而信衰于友夫人之情可恶如此年运而往每具而辄衰圣王何取于田哉夫以尧之水至于方割怀山而襄陵非禹则土皆不粒也然谓土实不粒则不可以禹所湮之余龙蛇虎豹始驱似不可人而有稷焉敎民以艺之则粒矣山泽原衍地有刚卤肥确不同而斵耜揉耒火耕而水耨农无不可为人情亦有贤不肖邪正异趣而追琢学问求其放心圣王亦无不可治盖不为不治则如尧方割未乂之初为而治之则如稷播殖之后是乃圣王之所以取乎此者也人情无礼则荒故修礼所以耕之此学之始也义欲列蔽度宜譬谷有九种视地力故陈义所以种之学欲闲邪存诚譬恶莠恐其乱苗故讲学所以耨之君子仁以居体仁譬则积而充也故本仁所以聚之乐以治心乐譬则饱而嬉也故播乐所以安之礼义仁乐四者人情之田具而学其中耨欲数数者然也此记之説圣王之所以田人情者尽矣扬子曰耕道而得道猎徳而得徳夫耕道而不得道安取于耕道故君子以谓治国不以礼犹无耜而耕至于安之以乐而不达之以顺犹食而弗肥也此学之终也然则耕道其务始于礼乎非忠信不可以学礼非彊有力不可以行礼譬农必于忠信之类也必勤苦彊有力之类也壤土之民怠恃其地之良而弗彊也瘠土之民劳忧其田之下而自力也故瘠之获常倍于壤而田父之尤其子以得壤为不幸乃若耕道才良而志修又博之以文地与力皆美矣耕道既识此而疾驱田已之田而食已之力嵗晚而功休既饱而嬉倚户以永歌不已乐哉而世方有舍其田而芸人之田者亦晨夜不暇息霜雪皲瘃触隆曦而汗得不偿勤至于终年号寒而啼饥所求于田者外也耕道反之诗曰自今以始嵗其有君子有谷诒孙子于胥乐兮【`司马迁之父名谈其书赵谈云同子骖乘讳其父也名誉足而信衰于交交字讳先子易之`】  

王勲字重民序  

进士太原王勲文学志意在塲屋前辈间或字之曰子功余改之曰重民盖言王功曰勲而其事则民为重也重民曰请极其义余曰周官所记列于今学宫重民能习之虽然尝试以所学于孟子者为重民言而重民择焉学之为王者事一也而古者取于王之事近后世托于王之説逺故不同盖孟子尝曰保民而王至其言王道之始则特在于使民养生防死无憾之间然而不王者未之有此取于王之事而近者也王莫先于仁义而为庄子之言者曰仁义先王之蘧庐止可以一宿事之破防而后有舞仁义者不能救也此托于王之説而逺者也夫昔之所病儒者一师而俗异今为孟子又为庄子是二师也夫安得不离近易言逺难知则亦无惑乎士之皆托于逺以趋同而自诬不悔也自荀子不好孟子又非之然其言曰道不过三代法不贰后王过则荡贰则不雅此两君子者惟一师故不异而庄子又甚焉曰藐姑射之山有神人其尘垢糠粃犹将陶铸尧舜故后生簧鼓读论语未半纸而争言尧舜之上皆洋洋满其意夫尧舜且不足道而王何足言王何足言而民亦安有哉以往事论之彼衞鞅安知王不知对孝公谈何等而孝公时时睡不应顾出而自矜大者曰其志弗开悟矣欺哉愿重民反之抑夫子圣人所重民食防祭圣人固为王不为霸岂以是为土苴而先之乎故王功曰勲民功曰庸而要圣人之所重者言之勲必自庸积此余所以字重民之意也道有终始之序故昔之学射者不学射先学视学驭者不学驭先学趋夫论政于不饥不寒之间而计功于无思无为之际可谓知所先后矣抑重民博习彊记其文词浩浩非七八月之间雨集而盈者其必决而注之海于从政乎何有而士或以其所趋愈钝而笑之子亦所趋愈钝者然譬夫入室必自门始不可以躁也若夫子之墙数仭不得其门而入有人焉适立于巷骤而语其中百官仓廪室家之美不疑而大夸曰如此匪穿窬斯诞已其可哉  

石逺叔集序  

文章视其一时风声气俗所为而巧拙则存乎人亦其所养有厚薄故激扬沉抑或侈或廉秾纎不同各有态度常随其人性情刚柔静躁辨讷虽甚爱悦其致不能以相传知此者则古人已逺若与之并世而未之接得其书读焉如对而语以之逆其心曰此何如人也此何如人也无不可言者  

杂説  

书母丘震御印厯纸后  

古者人主之职在论一相相得其人矣至百工有司之废置皆相之任也舜选于众举臯陶汤选于众举伊尹传以谓不仁者逺矣夫舜与汤人主之师皆论一相以逺不仁其道旷千百世所当循而不改者然自昔盛世君子多小人少好恶明于上是非公于下故未尝求贤而贤至疾不肖不为已甚而不肖者不待黜而革后世道徳不同而俗隳贤不肖陵杂而人才益微至五代分裂大坏极乱四民皆防其业而武夫鬭士充朝廷而布州郡当是时圣人出将何以救其哉  

书陈唐父绵州守遗爱事后  

孔子曰善人为邦百年亦可以胜残去杀孔子之所谓善人者盖尝叹息以为吾不得而见之夫若是其重且难遭也然使其得位而为之其功犹在于百年之后今方百里如千里者皆邦也古者诸侯世守而今以守令治逺者二三嵗近者满嵗又其近者数月而徙幸而治且有闻者则徙逾亟曰一人去有一人焉充之则已矣昔子产为一年而人歌之曰取我田畴而伍之取我衣冠而褚之孰杀子产吾其与之三年而人又歌之曰我有子弟子产教之我有田畴子产殖之子产而死谁其嗣之夫子产古之遗爱亦可谓善人者非耶而用其民一年不惟未信而已也至相与讼怨而蕲杀之三年而后怨者化而怀仇者慕而如父母然使孔子论之至于胜残去杀犹未也则责治之効欲其缓而逺者如此故唐卢怀慎亦深言数易地之以谓人知吏之不久则不从其敎吏知迁之不逺则不尽其力至于礼义之不兴风俗之不一户口之所以流散仓库之所以空虚患皆繇此而后世官日以冗迁易旁午民不得休盖其初尝怪三代虽逺圣人之事不传下汉而言龚黄卓鲁政事之才亦岂乏遂不可得而见吏治苟且滋甚如此特责其古人百年之事于后人不暖席黔突之间夫岂惟遂霸恭茂之徒敛手而未得施而贤如子产方用以得杀无足怪也  
