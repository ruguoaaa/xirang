---
title: 第2部分
index: true
icon: editor
order: 2
category:
  - 诗藏
  - 诗集
  - 宋百家诗存
tag:
  - 钦定四库全书
  - 集部八
  - 总集类
  - 曹庭栋
  - 清
---

## 宋百家诗存卷九  

嘉善 曹庭栋 编  

青山集  

郭祥正字功父当涂人母梦李白而生少有诗声梅尧臣方擅名一时见而叹曰真白后身也登进士熙宁中知武冈县保信军节度判官为王安石所诋旋以殿中丞致仕后复起判汀州有政声公余与郡守陈轩觞咏酬酢又知端州弃去隐于县之青山题所居曰醉吟庵东坡尝为昼竹石于壁又有赠句云平生好诗仍好画书墙涴壁常遭骂不瞠不骂喜有余世间谁复如君者着有青山集三十卷其古体诗沈雄俊伟如波涛万叠一涌而至莫可控御不特句调髣髴太白其气味竟自逼真  

送姚彦经歌行  

春风动地吹春去行人不肯江边住片帆朝挂暮千里烟雾苍茫宿何处闻君少年日射策明光宫同时得意三百辈上林曽醉桃花红十余年间事超忽几在青山几白骨君虽未甚荣亦足有余乐存心不负圣与贤何须画影凌烟阁浔阳城头北楼壮邂逅相逢观暝涨鱼龙奔走势莫分却忆当时兵火愁杀人至今战场无緑草寃魂夜哭寒蟾老临风沥酒一吊之而我浮生何足道聊为君行歌数声青山截断江流平晴云相对似能舞野鸟好语如吹笙却把闲愁付沧海身虽离异交无改若到蓬莱王母家为攀琪树遥相待  

潜山行  

笑别姑苏州来作潜山游潜山闻名三十载写望可以销吾忧晴云如绵挂寒木广溪镜静明秋山头石齿夜璨璨疑是太古之雪吹不收信哉帝祖驻銮跸异景怪变谁能求若非青崖见白鹿安得此地排珠楼羣仙长哦空洞絶緑章封事秉虚辀灵鸟盘旋老鹤舞华灯散采祥飚浮噫吁嚱汉武登坛求不得明皇夜梦推五百宁知司命抱真符为宋真人开社稷诏书数下修琳宫殿阁缥缈平诸峰六朝徳泽施愈逺九天福祐来无穷君不见潜山之下潜水之涯菖蒲有九节白术多紫花采之百拜献君夀陛下盛徳如重华  

山中吟  

山中吟白日长碧霄泉暖菖蒲香仙翁劝我采为食登髙遂觉足力强登髙望远远思发春风浩浩天茫茫美人一别隔沧海青鸟寄与双明珰青鸟东飞亦不返草色緑缛云徜徉草色几囘緑云飞无故乡魂迷梦断竟何在山中吟白日长  

将归行  

男儿四十无所成可怜鬓髪霜华生长书朝奏夕命相此事故非言不行低徊却入邵陵幕梅岭招降建城郭论功第一遭众谗断木浮沈委沟壑噫吁嚱数竒不独李将军兀坐桐乡三见春桐乡虽好大儿死风物满眼惟悲辛迩来又赴淝上辟碌碌随人亦何益法网深悬无纵鳞敛翼饥禽忧弹射噫嘘嚱一寸丹心不堪折扁舟却忆姑溪月溪如凝冰月如雪天地清光迥交澈钓丝千丈入琉璃六鼇一举三山随人生快意莫如此腰束黄金多横死君不见日暮途穷逆行客一饷荣华速诛殛又不见都市朝衣就劒人谁道忠言能杀身休休休归去来芝田石室云长在瑶草琪花春不囘收帆银涛即平陆跨青牛兮骑白鹿莫向人间岐路行岂有悲欢与荣辱休休休归去来计已决肯学腐儒空有言辜负春鹃口流血  

宣州双溪阁夜宴呈太守余光禄  

陵阳三峰压千里百尺危楼势相倚海波不动蛟龙盘叠玉无尘雪霜洗溪光泠浥山光润地接金陵古名郡青猿啸断四五声白鸟归飞两三阵四时之景皆可观六月来游肤发寒有时下瞰北山雨只道林林银竹竿贤哉光禄余太守昨引佳賔列尊酒朝饮三百杯暮吟三百首不为隂惨严刑诛长吐阳春活残朽御史曽书治绩碑州人尽祝灵椿夀沈沈罗幕更漏稀灯如攃星公醉归丝篁前引后鼓鼙珠履交错行迟迟丈夫得意不为乐借问百年能几时  

留题九江刘秀才西亭【`西临大江南瞰庐阜北见四祖`】  

南出九江城西下五老冈倐然一径二三里流水散漫桃花香桃花回环蔽深屋犬吠游人人扣竹青衣借问来何为正是刘郎春酒熟刘郎不厌客抚掌邀我曹西亭有榻醉可卧下临大江万顷之洪涛长帆出没送孤鸟月飞不过哀猿嗥更爱双劒峰正落南外天公好仁不用武太古光铓未磨淬谁怀邪佞心见之胆应碎淮山在天末寒青亦相对微风时一来松柏揺苍佩顷刻神官驱黒龙汹汹兴云变明晦地势虽高直可惊酒行且止炙休嘬刘郎顾我笑为言向苦悲隂晴非汝职不醉将畴归归来乎频相过西亭把酒共君歌  

松门阻风望庐山有怀李白  

北风阻船泊湖漘北望庐阜青无防晴云自舒仍自卷白龙欲眠犹宛转秋空漠漠秋气浅碧天蘸水如刀剪篙师畏浪不敢行却忆李白骑长鲸倒囘玉鞭击鲸尾锦袍溅雪洪涛里霓光溢日精神闲终日高歌去复还飞流直下三千尺风吹银汉落人间天送醇醪倾北斗羣仙吹箫龙凤吼李白一饮还一醉醉来岂知生死累倐然却返玉皇家不骑鲸鱼驾鸾车留连自摘蟠桃花嚼花吐津染朝霞不信如今三百载顽鲸骇浪空相待  

武夷行寄刘侍郎  

平生爱山水最闻武夷好千峯巑岏月倒挂万木隂森春不老羣仙浮舟出寥廓未济明河半空泊世人可见不可攀静夜天风吹宝乐须信仙家日月长尘埃下土空茫茫贤愚得失竟何益坐令緑髪催秋霜人间感悟有谁蚤丈人寻真归故乡故乡宅在武夷北山势回环碧城起仙棊一局一番春几见桃花满流水他年功成趋帝阙醉唤嫦娥拥明月照开三十六洞天玉树瑶花恣攀折丈人之乐其无央我今欲往亲在堂侧身南望未能到耿耿寸心思梦长  

春日独酌  

桃花不解饮向我如情亲迎风更低昂狂杀对酒人桃无十日花人无百嵗身竟须醒复醉不负花上春江草緑未齐林花飞己乱霁景殊可乐隂云幸飘散且置百斛酒醉倒落花畔  

雷声散阳气晴景醉长天緑从何处来染我山下泉汲泉酿醇酒举杯复頽然寄谢伯夷辈饿名安用传几日待春光春光易衰歇流年信密移谁能保肌髪何须秉蜡炬今夕值明月但愿海变酒拍浮长出没归来归去来蓬山有仙阙  

海棠微雨湿枝上残红泣山鸟啼向人春光一何急浊酒注我肠免使新愁入却欲买扁舟渔竿荷蓑笠  

怀友  

晚坐庭树下凉飔经我怀亦有尊中物佳人殊未来佳人隔重城谁复为之侪瞻云云行天步月月满阶想闻诵声作奔腾泻江淮  

严氏西斋  

立屋聚羣经执经授诸儿趋善务深畜言行韬前规譬欲种嘉禾春膏力鉏犂一朝秀而实刈熟当如坻遂为道徳饱用济斯民饥庭木岂不美凉隂奉遨嬉池水岂不深濯热临清漪作止既可乐左右皆宜之瑶琴谁为弹倚声奏吾诗  

送李嘉甫朝散还台  

春风连作恶吹雪深尺五元宵无灯火闭闗与谁语忽闻营从过倾盖挹眉宇相亲如故人坐久加循抚斗杓斡春阳和气随甲拆溶为大田水青发垅头麦南民少苏醒白骨免堆积朝廷方体仁乾坤应念徳有酒不敢饮独乐神所责悲歌闭空屋写慰同心客  

川涨  

末夏久不雨川源倐然涨三湖渺相连狂风蹴髙浪蛟龙递出没鱼鼈随浩荡羣山悄低徊阡陌失背向嗟嗟圩中田一埂安可障去年己大潦十户九凋丧幸赖官廪实嚣嚣命所仰官廪今己空农事未敢望理水竟无术祷祈俟灵贶退寸复进尺潮势颇难量彼苍罪斯民杀戮不以杖令人思禹功巍巍百王上  

和陈掾效陶斋  

君欲效陶潜超然异令趣开斋即我庐欣欣同所慕潜鱼不羣游栖鸟不返顾无意亦无我何思复何虑遂超羲皇上日夕自休裕百年能几何不知嵗云暮终当随白云悠悠北山去  

邀敦复小酌为别  

三年同赏梅梅花烂晴雪一日言北归梅黄雨初歇谁将金弹丸缀在緑枝上结实胜开花邀君更同赏食梅齿牙软衔杯奈离忧过江桃李熟囘首忆梅不  

自释  

去日不可追来日己无多衰頺复自念迁谢当奈何贤达并贱愚百嵗同消磨不如咏觞酌徘徊眄庭柯流翠自成幄好风时经过憎爱理兼忘虚澹神所和运尽即随尽骨南山坡  

志士吟  

羣材欣向荣志士寂无托独鸟千里飞天末孤云泊越女殊西子秦声异别鹤守贞不辞贫怡怡内常乐髙歌戛金玉其声振寥廓  

双泉轩赠太平守梁正叔  

开池得双泉因泉搆华屋池中种菱荇池上列花竹与春蘸新红遇风揺净緑轻鸥自飞舞纎鳞随出缩操舟往江海端忧龙唇触卷衣入山林而防虎狼欲岂如一凭栏俯仰快心目朝吟吟有余暮醉醉不足双泉长涓涓比公享天禄公归民怀公听我双泉曲  

庐陵乐府  

与子初执手效彼瑟与琴子去既不返谁复知我心宝刀能切玉愿断金乌足留住枝上春花红叶长緑懊恼复懊恼憔悴变妍好不见庭中兰埋没随百草  

嵯峨姑射山绰约飞仙子绛唇启皓玉明眸漾寒水才平与麻姑相期永不死手披黄庭经金字写青纸胡为谪人间离合溢悲喜夭桃凝露珠东风任吹洗  

代古相思  

妾面如花开妾心似兰死花开色易衰兰死香不已愿持枯兰心终焉托君子君行胡不归两见秋风起鸿鴈只空来音书无一纸夜夜梦见君朝朝嬾梳洗不忆霜月前丝桐为君理千古万古悲悠扬逐流水  

追和李白姑熟十咏  

姑熟溪  

源从丹湖来奔流朝北极双桥跨长虹千艘济民食日华动清晓岸柳揺行色文王未出猎垂竿人莫识  

丹阳湖  

湖光际长天永日微风止菱歌一舟去雪阵羣鸥起荷香迷近远秋色莹表里试问贺季真何如镜湖水  

谢公宅  

山腰存废址昔是晖宅林藏幽鸟声月弄野棠白髙贤百年尽遗事千古迹此兴欲谁论摩挲问磐石  

凌歊台  

台髙筑千寻胜景供逺目云烟防城郭呉楚接川陆不知歌舞散雌凤叫空竹鬼火照残碑应有精灵读  

柏公井  

环营凿九井井深泉不竭旧甃缺琼瑶新苔荒嵗月重吟太白题兴自相公发我欲唤嫦娥团圆伴澄澈  

慈姥竹  

一种碧琅玕攒根绕苍岛浓隂不透日密屋得春早笙随缑氏仙钓入蟠溪好欲识化龙蛇唯应雪霜保  

望夫山  

登髙望天涯化石与君别秋鬓霜露深春山薜萝发旅鴈只空飞悲咽长不絶行客归去来芳心可休歇  

牛渚矶  

长江防危矶雷怒安可向烟云忽藏月鲸鲵互喷浪朱衣叱犀犬丹青岂能状引杯聊醉吟径卧巨鼇上  

灵墟山  

仙人赴金阙灵墟蹑髙路空见白云飞想乗黄鹤去月冷步虚坛苔深炼丹处尘寰欲何为光隂等闲度  

天门山  

巨灵擘苍山势分金阙对月引晓岚交江翻寒影碎双凫落人间千帆出天外我欲往髙吟凌虚踏烟霭追和李白郎官湖寄汉阳太守刘宜父  

迁客昔登览愁烟頺四隅身趋夜郎道心恋成阳都此景古来好此人今则无空余秋夜月素影湛平湖便欲凌风去酣歌与君俱  

盛仲举秀才归自九华极谭胜赏取李白九华聫句元韵志之  

客从青阳归为我谭九华雪潭昨夜宿衣上有残霞鸣溜隔深木白鹇栖翠崖南游岂是逺乗兴必擕家  

广州越王台呈蒋帅待制  

番禺城北越王台登临下瞰何壮哉三城连环鐡为瓮埤堄百世无倾摧蕃坊翠墖卓椽笔欲蘸河汉濡烟煤沧溟忽见风作雷山崩倒随惊雷有时一碧渟万里洗濯日月光明开屯门钲铙杂大鼓舶船接尾天南囘斛量珠玑若市米担束犀象如肩柴越王胡为易驯服陆生辩与秦仪偕当时贡物竞何有汉家宫殿今蒿莱邦人每逢二月二熙熙载酒倾城来元戎广宴命賔客即时海若收风霾羣心愈喜召和气百使尽人呈优俳乐声送妙舞春色盎盎浮尊罍鬼奴金盘献羊炙蔷薇缾水倾诸怀嗟余老钝已茅塞坐视珠履惭追陪青蝇何知附骥尾伯乐底事矜驽骀番禺虽盛公岂爱亭亭自是岩廊材千年故事写长句指画造化囘枯荄昌黎气焰遂低缩瓦砾未足当琼瑰仙姿劝公莫妄想元鼎久待调盐梅  

留别宣城【`李节推献父`】  

君作宣城幕下吏我尝筑室青山址三四相逢五六年交情澹若秋江水水穷到海无穷时吾辈论交无衰期明主可结亦未晚谢安四十功非迟低头感事复太息汲汲功名亦何益君不见屈原言直沈湘水韩信功髙亦诛死穷达无过数十年事业空存一张纸不如饮酒临春风溪水緑净山花红金弦玉管乱两耳一醉三百瑠璃钟醉来辞君登海查四方上下皆吾家  

酬呉著作子正  

醉乗黄犊穷山河倐然遂向桃源过桃花尽处见城郭万乗防防闻弦歌主人喜埽溪上榻笑我鬓髪尘埃多旋呼琼液注玉斚麟孙出拜能吟哦使令劝我须醉倒不知与世为谁何醒来忽别未十月敢期佳句传灵波千言不落一字俗凛凛秋风吹太阿大才小用小有补牛羊茁壮余无它何时赴诏玉京去万物待子能调和  

舒州使宅天柱阁呈朱光禄  

羣山奔来一峯起千丈芙蓉碧霄倚嫦娥却月愁推轮王母呼烟结缯绮分明有路金阙通翠滑无尘玉壶洗老松自作孤凤吟骇浪时翻三井水峨嵋絶巅安足论力不擎天亦徒尔懊恼茂陵客白日求攀天遗坛犹在半芜没隐约龙驭囘瑶鞭直至唐家六皇帝梦感异境开重元真符豫告后五百佐佑宝厯推鸿延城头建阁旧丞相户再新光禄贤手擕大笔恣吟览老句气熖摩星躔当时数赴范公辟秀骨照坐谁差肩功名自许出絶域歳月漫往脩途邅丈夫有命岂嗟慽投老得地多云泉霜柑正熟蟹螯美白蚁旋漉浮金船伊予困踬坐小邑怅望珠履参华筵祝公自此早归隐幅巾藜杖诗中仙  

中秋登白纻山呈同游苏寺丞  

平湖万顷浮青玉嫦娥更揽寒光浴天髙星稀鱼鴈沈风静云消丝管逐试听郭子今宵歌对月不饮奈愁何上尽髙山万丈之絶顶侧身可以攀明河明河洗君耳明月照君面暂来空洞无物逍遥乡安用声名夸海县前年从军梅山下林黒只忧偏弩射去嵗防夫大河北黄土吹衣无昼夜劳劳功业安在哉出林之木风先推有言不得见天子卷舌却出金门来流光差池鬓垂雪幸对髙才值佳节更在桓公游处游自抒悲歌再清越登髙何必须重九零落黄花污浓酒岂如桂子散秋香乗露金人举纎手举纎手欲未休月轮忽转西山头明年此防定南北沈思使我增离忧荆榛满眼世路恶恩忘水覆终难收田文昔日三千客去住如今均一邱噫嘘嚱达亦不足恃穷亦不足羞但愿明月照我酒古来秉烛供遨游因谁为谢北海若酩酊不辨马与牛  

徳化黙亭观雪呈郑令  

霜风结海天云冰夜寒断尽朱丝绳晓来何处看积雪郑令新亭最髙絶倒披貂鼠一登临飞鸟不飞晨光灭时吟杜甫苦寒诗白鹄翅垂眼流血昆仑闗折非吾忧但愿春泥补地裂西南香炉万寻玉远思飘然看不足欲骑鸾鹤飞其巅身虽未往神明肃又疑梦向瑶池过王母楼殿髙嵳峩粉图屏风画未竟隐隐朽笔方森罗天工好竒人莫识纵心壮观聊唧唧酒瓶倒沥万籁沈客子狂歌主人黙黙胡为乎名斯亭主人意深窥杳防不为四时役不择万象嘉与时穷通自消息见我狂歌应笑邪  

寄题鄂州李屯田家园安仁亭  

头陀楼阁坐青烟画屏正落南檐前主人隐几写风物幅巾莹爽南昌仙仙翁读书五千卷道与世背多迍邅安之不扰静以养逸我夀老全于天帘栊疎疎日光透栏槛寂寂花隂圆黄鹂防巧子趁母白酒酿熟金为船渊明醉矣客可去细藤织榻闲敧眠君不见黄鹤楼鹦鹉洲碧云欲合天自晚芳草无情春亦愁祢衡白骨瘗何处曹王旧曲无人收沈吟往事变华髪不饮何以销吾忧销忧乎君且饮醉来天地真衾枕  

徐州黄楼歌寄苏子瞻  

君不见彭门之黄楼楼角突兀凌山邱云生露暗失柱础日升月落当帘钩黄河西来骇奔流顷刻十丈平城头浑涛舂撞怒鲸跃危堞仅若杯盂浮斯民嚣嚣坐恐化鱼鼈刺史当分天子忧植材筑土夜运画神物借力非人谋河还故道万家喜匪公何以全吾州公来相基疉巨石屋成因以黄名楼黄楼不独排河流壮观弹压东诸侯重檐斜飞掣惊电宻瓦莹浄蟠苍虬乘闲往往宴宾客酒酣诗兴横霜秋沈思汉唐视陈迹逆节怙险终何求谁令颈血溅砧斧千载付与山河愁圣祖神宗仗仁义中原一洗兵甲休朝廷尊崇郡县肃彭门子弟长欢游长欢游随五马但看红袖舞华筵不顾黄河到楼下  

留题吕学士无为军谪居廊轩  

城头髙轩眺千里数里苍山兼寒水帆开半落有无闲鸟飞不断丹青里北斗疎疎河汉绕蓬莱一登天下小心随境化形亦防谁道霜翎老华表曺公窥吴教水战虎防踏鲸嚣转野父相传此渡头鱼网时时得遗箭当场英气安在哉千年絶景蔵蒿莱地只监防待贤者栏干倚遍倾金疉目送白云望尧阙忠功孝名坚一节明时不作离骚经玉上青蝇解磨灭升沉偶然安足嗟与君髙咏思无邪数声长篴奏何处微风吹落天之涯天涯桂树清辉发万顷波澜冻氷雪若承紫诏返瀛洲此地曽防迁谪忧  

姑熟乘月泛渔艇至东城访耿天骘  

姑熟皇东城长江八十里思君半夜泛渔舟明月随人渡寒水江南美酒君家无携来相就倾一壶澄江如月水如玉拂拂清风生碧芦功名无成安足嗟但令方寸无疵瑕炼丹辟谷亦万物何处非生涯君不见鸿沟欲将天下裂失道隂陵遽身灭玉帐周遭皆楚歌金甲缤纷摧汉钺重瞳却传绘塐手瓦鼓巫歌荐神酒庙前老木蔵狌狐豪气英风亦何有沈吟徃事君勿悲我遭幸遇尧舜时田中谷稔牛羊肥髙防难逢易别离今宵不醉欲安之  

西山謡寄潘延之先生  

男儿无成羁薄禄日月相推犹转毂谁向生前悟此生西山山人挂冠速买田筑室临西山时来石上横琴弹千古万古治乱事一曲两曲顿挫松风寒门前禾熟醖美酒故人车马留盘桓荣亦不足贵辱亦不我干但愿青山绿水两不变醉醒自得穷观玩名落人间非所欲闭门且喜辞忧患君不见李太白朝为酒家仙暮作金銮客醉里题诗宫妾扶自谓遇君今古无一朝谗言入君耳夜郎逺谪吟防孤到死空言竟何补何如道行及妻子西山人孰可比晴空矫矫孤云飞欲徃扳援无路岐  

赠张参军待举  

宣城之人张待举髙才未得见明主强将尊酒娱天真犹得狂名落寰宇陶陶复陶陶意气蛟龙豪沧溟岂是逺银汉不为髙路逢郭子陵阳津平生未识如故人相劝握手輙大笑共访瑶池寻玉真天门夜义识虑恶为我无钱谨闗钥兴防却驾彩云归别入红窗为君酌醉来兀兀乘扁舟长溪水碧芙蓉秋愿逢万丈龙须席卷取月明归玉楼  

赠陈懒散  

懒散翁何怪竒形容磊落似元亮情性孤髙如伯夷灵台莹彻轩辕镜姸丑黙辨毫与厘生涯只寄一壶酒万事掉头予弗知或乘烂醉説儒佛风云坐上腾蛟螭显晦自任不可测头角变化将有时惊人一鸣冲天一飞岂能龊龊事小隠尧舜君臣方有为懒散勿懒散石渠金马湏翁来  

谢刘察推莘老丞相  

秋风吹霜入松柏虗谷声遥寒刺刺月华正髙星宿稀独鹤不鸣觜挿翼是时夫子为我吟逸调雄才世无敌十年学诗自谓豪一日逢君有慙色恍疑醉梦天帝家寳蔵珠楼不知极蟠桃结实九重春金银琅玕万林直湏臾收拾到平澹雨洗髙峯增老碧又如摩诘画思精一幅霜绡数拳石鬼神怪变露形状天地英华发胸臆我家江南谢眺山山深流水长潺潺狝猴摘果趣不去白云常在衣裳闲防无车马送尘土独与猿鸟期追攀一杯有酌醉复醉万卢不到闲中闲欲邀君去咏此景愿窥巨笔追杨班其余功业未足数天马安得趋尘寰  

谢淮西吴提举子中  

马徐行三百里扑扑黄尘眼双眯手携簿法趋使台惟恐瑕疵烦摘指蓝衫蹙蹙走廊庑与坐抚循顔色喜琅琅先诵荆州吟醉来捉住鲸鱼尾如今无复气凌云俛首低佪逐泥滓湏臾又防按察尊罗列壶觞瞰池水圆荷飜风碧玉软幽鹭得鱼团雪起正当烦暑浩如秋更聴髙谭清入髓君臣防合前世无朝廷事事圗新美甲花照日御营寒万命县丝朔风里自嗟虽老力未衰生未遇知甘摈死南山射虎竟残年不得封侯亦徒尔感君欲引西江波涸辙行将脱蝼蚁功名成就湏报恩莫道江南无壮士  

仲春樱桃下同许损之小饮因以赠之  

君不见古人悲歌愁杀人一片花飞减却春径湏沽酒就花饮暂时烂醉陶天真借令黄金大于斗岂买人闲百年夀但愿青春永不归更得沧溟化浓酒朝酌弗干暮倾弗竭东向浮桑采日枝西入瑶池浴明月梧桐三尺安足弹重华去矣薫风寒夷齐耻食首阳粟屈子徒佩潇湘兰噫嘘嚱哉贤与愚同归一死胡为乎共君极饮且烂醉指防世路皆虚无许损之尔为我满斟我为尔髙吟相逢莫恨晚结交贵知心坐看南山一片雾忽成千里万里之春隂  

酬蔡尉秘校  

环峯雨过烟岚披君醉兀兀骑驴归明朝大字送满箧乃是醉埽琅琊诗阳冰篆笔昔未有鐡索礧碨纒蛟螭禹偁八咏不足数永叔烂浸镌瑶碑山光水润洗出太古色更后取作知为谁爱君胆大少且鋭搀剔缺漏笔补之飘然一别今七载取读往往生光辉宁知流落尚为尉潇湘邂逅令人嚱又致新章溢编楮遣仆买酒烹黄鸡伊予齿髪更衰落固异往昔相逢时举杯未尽輙醉倒眼吻虽强难扶持人生老去百无孟谭新忆故惟伤悲君休吟亦勿饮橛株驹坐真忘机死生终始了为一清风为我炎天吹  

夏公酉家藏老髙邨田乐教学图  

髙生妙画世所知君藏两幅尤瑰竒春囘老柳未全緑和气盎盎微风吹负暄当案谁氏子坐以训诂传童儿麻鞵破穿十指露纻衫短袖乌巾敧眼吻开张手捉笔叱怒底事扬其威两童分争迭相挽彼二稚子傍观窥一童独卧守书卷惟习已见分醇醨皤然老叟醉兀兀二孙侧立犹扶持余皆伶官杂邨妓插笛放鼓陈威仪三尺奔来吠欲囓二人惊顾方攒眉伶家有子少亦黠两手据鞍驴载之尊卑向背极精妙精妙得以意思维田翁丰年固取乐又能教子勤书诗徳泽濡赋敛絶致我鼓腹咸熙熙画工亦画太平事谁能扰之生乱离髙生髙生不独爱尔之妙笔对此颇思三代时  

寂照大师匣藏相国寺坏壁秋景  

京城车马多尘埃一见妙画心眼开深山老木秋思静苦雾郁郁诸峯埋客骑蹇驴打不动懊恼似忧寒雨来崖平路转斗然絶笔力未防空徘徊相为皴剥仅盈尺鐍以大箧过琼瑰师云昔是殿堂壁治平大水余皆摧恰如卢仝玉碑子中路扑折令人哀玉碑一折乃无用此画虽缺犹堪裁君不见山前路路长不独忧风雨前有毒蛇后猛虎磨牙矫尾藏深坞圣人皇皇嗟逆旅画工意思非无补非无补谁信之纷纷门外夸轻肥  

谢方彦徳奉议惠罗文砚  

歙溪古源凿龙尾一片寒冰莹无比珍绨藏防知几年赠我题诗草堂里骊珠失色悲暗投再拜置之枯木几砚兮不似在君家捧来自有纎纎指  

中秋泛月至厯阳访太守孙公素  

中秋拏轻舟西泛采石月初疑濯碎冰壶冰又如飞度雪山雪若非身世出尘寰底似清光透毫髪袁宏谢尚久磨灭含情欲就何人説厯阳太守孙公素竹冒寒霜松屈鐡昔从赤县守仪真再主天门请符节紫皇诏长鸡笼山惠浃春阳威凛冽开仓出粟赒民饥夜户不扄无窃发咄哉此事安足论斯人自养班夔契且闻兵厨醖浓酒桂子秋香月中有请君置我三百杯我为君唫一千首炉锤七窍完混沌能使頺龄遂长久饥横镆鎁鲙鲸肉渴引明河倾北斗凭谁为问陶渊明胡为种菊仍栽柳岂如永夜无纎云江光月色铺黄银唤取三千珠履客陶然一饮情无垠刘项输赢亦安在笑杀今宵月下之醉人  

送梅直讲圣俞  

清风吹天云雾开仙人骑马天上来吟出人间见所不可见嫦娥织女为之生嫌猜织女断鹊桥嫦娥闭月窟从兹不放仙人囘一落人间五十有四载惟将文字倾金罍李白佯狂古来少骑鲸鬛鬛飞沿洄杜甫问讯今何如应为怪极罹天灾公乎至宝勿尽吐吐尽吾恐黄河水决昆仑推天穿地漏补不得女娲之力何可裁长安酒价不苦贵风月但惜多尘埃醒来强更饮百盏酣酣愚智宁论哉  

送袁殿丞世弼  

与君六年别愁见云开露明月尊中有酒虽独倾万古情怀共谁説思君弹瑶琴琴声为君咽孤鸿髙飞不可攀北风一送何时还欲问鲤鱼更难得江头白浪髙于山尺书彼此絶令人肠百结昨日闻君来我心如凿龙门开拂拭囊中白玉璞请君辨之为磨琢感君酬价过南山即见名声揺海岳烹羊买酒邀呉姬今朝防合明朝离莫嗟两鬓白雪满请看舞袖红云飞云飞酒防君遂起篙子催行趁潮水君行汲汲过西山手植松篁春正美我亦归青山白云相伴闲若驾鸾凤赴瑶阙先到临川与君别  

送钱贤良醇老  

去年六月梓山里与余披襟弄泉水髙谭直出尧舜前长林为我清风起金船满满倾醇醪呉姬玉指拈樱桃君今劝我尽百琖肝肠但觉翻江涛醉来骑白鹿大笑还青山倐忽嵗月往思君鬓成斑今朝邂逅芜江头论心握手忘离忧暂时防合复言别安得弹劒从之游我闻紫微荐君策男儿事业岂易得金门慎弗闲经过为奏天下穴如蜂窠  

送徐长官仲元  

徐夫子能谭经不学俗儒事章句白首役役劳骸形我尝洗耳听其説寒泉潄玉声珑玲十年茅塞一朝抜四体自豫神安宁交游得君已恨晚厯阳几日同醉醒新诗百韵忽赠我满纸落落排明星使我目睛又若遭雷霆自愧久灭没安足须褒称李翰林杜工部格新句老无今古我驱弱力漫继之发词寄兴良辛苦几欲攀天门击天鼓女娲有志终难补低头帖耳逐驽骀倒着青衫走尘土东风吹破江头春緑杨红杏能笑人狂来且尽一壶酒世无贺老谁相亲君今别我又远适锦帆千丈迷空碧飘然去意凌昆仑自古雄豪少知识我亦从今不复言静看澄江漫寒壁  

送李节推献父  

昨别桃花与君别共唱离人眼中血今见桃花君复来似与东风趁时节北去南还何日休书生道路多穷愁安得巨航满载酒一帆风过蓬莱洲  

送李察推公挥  

去年过君陵阳峯杜鹃声乱桃花红佳人玉指按玉板劝我一醉三百钟醉来骑鲸赴瑶阙不记当时与君别溪上扁舟破雪归楼前芳草还春发白头太守重相过开尊大笑呼琼娥向来十客七已去惟与杜九闻清歌歌声绕梁离思苦听不得终泪如雨回首茫茫天地中聚散百年能几许今朝此地重相逢秋汉无云江月空把酒与君须醉倒已知后防皆衰翁陵阳乐事那复得官贱食贫身愈廹击劒髙吟非故乡何时共作沧浪客  

送刘继邺秀才之岳阳访木尉  

羣鸟栖霜羽毛缩孤雁防飞何处宿芦花糁白天无声灵妃鼓彻潇湘曲此时归梦寻故乡谁道行人鬓长绿平生所得惟悲歌时命未遇君如何满懐策尽献不售凤凰飘泊无嘉禾困鳞不借一杯水异时安用西江波岳阳髙楼挂星斗楼中子真问旧友请舒和气邀阳春便酿重湖作浓酒山叶撩乱舞山鸟纵横啼古人交道贵终始乐酣醉倒君莫疑否极泰来不可测岂有壮士长栖迟岂有壮士长栖迟青云岐路有横飞  

投献省主李奉世宻学  

祖庙相国之真孙轩轩冠冕宜髙门拔身州掾入政府议论挺特穷根原顔渊必用孔子铸自此声名闻至尊熈寜神化迈前古屡诏驰车外循抚大河之北淮之壖民起疵癏男歌舞枢庭进直腰横金君臣道合同一心货泉交滙指诸掌老吏缩手随规箴如公之才世希有突兀千丈辉乔林徐冠貂蝉坐廊庙重见成王得周召泰山镂牒天垂休却笑鸿防首频掉贱生流落何可言四十栖迟埋冗员涸鳞怅望一杯水安用西江浩渺之波澜愿公吐和气稍回岩谷春养成尺寸木为公车下轮他年青史上报徳岂无人  

懐青山草堂  

三峯连延一峯尊龙山白纻如儿孙重冈复控官道北望金陵真国门淙流奔激洒河汉两溪真接丹河源松荒桧老古佛刹鸡呜春晚桃花邨石崩废井谢公宅仆断碣长庚坟斯人白骨已化土英气徃徃成烟云我昔弃官结茅宇九品青衫安足数竹筒盛酒骑白牛醉眼睨天与天语如何蹭蹬随辟书十年又逐风尘趋只今两鬓满霜雪功业不成思旧庐山花解忘忧山鸟名提壶四邻未必便弃我三径荒草还堪鉏乌泥田肥种秫稻紫蟹味美饶嘉鱼盈缸酿酒邀客饮林下散发时时梳谁人絷尔不归去自问此心无乃愚  

卧龙山泉上茗酌呈太守陈元舆  

君不见欧阳公在琅琊酿泉为酒饮辄醉自号醉翁乐无涯醉来落笔驱龙蛇雷雹万里轰雷车浓隂却埽吐朝日草木妍媚春争华斯人徃矣道将丧虽遇絶景谁能夸又不见卧龙山下一水源接银河甘且美惜哉无名人不闻惟有寒云弄清泚君擕天上小团月来就斯泉烹一啜不觉两腋习习清风生便欲飞归紫金阙挽君且住君少留人生难得名山游汲泉涤砚请君发佳唱铿金戛玊摇商秋斯泉便与酿泉比泉价诗名无表里自愧学诗三十年缩手袖间惊血指君如欧阳公我非苏与梅但能泉上伴君饮髙咏阁笔无由陪明年茶熟君应去愁对苍崖咏佳句  

奉和运判吴翼道畱题石室  

双峡天开控江水水自牂牁来万里端州正在双峡间石室嵩台压孤垒谁倾北斗酌明河化作七山平地起脩萝髙张翠羽盖锦壁深藏赤凤髓鸣禽交应杵臼声驯鹿见人行复止一洞能容百两车三溪却接沧溟底上瞻圆顶碧玲珑傍穿小窦隂逶逦不应融结施镌镵浪磅乳滴何年始森然物象难悉名古图脱落犹堪比老闯首龙缩角猛虎磨牙鲸卷尾又如壮士披肺肝戴主之忠死无已苍崖题字多唐人髣髴银钩唯二李【`邕绅`】山只不放云雾开海神屡汲蟾光洗欧阳古录遗此碑我渍香煤传以纸寂寥相望三百年乃有髙才继现玮滁阳吴公富文采来拥皇华宣使指霜威暂霁持谦尊许接清游携酒醴长丝千结盘雕梅并刀脍頳鲤寻仙未遇饮正豪落日岚烟催返轨明朝大句挥长篇戛玉锵金轰两耳有灵持防归羊城论价欲酬谁可拟蒋公毛公并诗伯笔阵酣战秋风里越台未明被题遍鹄奔此泂重新美沈侯湘寺陪俊游韩子连山书宴喜胜槩遂令天下知名齐五岳无由毁自怜羽翮久零落只欲卑飞藏棘枳漫将俚语续公歌投老那知遇知已  

丽人曲赠钟离中散侍姬  

发如盘鸦面如玊飘飘罗袖长芬馥妙年得侍碧虚卿自道一生心已足黄莺流语春日长绿窗绣出金鸳鸯朝莫祝卿千万夀不识相思能断肠  

赠潜山伊居哲先生  

伊君头戴星文冠遨逰五岳何时还结茅却在潜山里闭息自养丹田丹闻説年龄七十九髪如鸦青亦稀有生平读尽道藏书寓兴成诗仅千首清风生我太古□弹罢时倾一壶酒门前手植数本松看尔凌云比予夀髙奔日月瞻玊京隂气链尽阳气成行闻北帝呼六丁紫书下诏鸾凤迎潜山空留千载名白云不断溪长清  

寄刘继邺秀才  

忆昔重游乐寻春之宛陆天机织出万山锦虹桥倒影银河明逰丝萦空白日暖好鸟乱响清风生疉嶂楼中索美酒坐上客子皆豪英诸姬合奏杂弦管一人妙唱为并琼玊版斜开厚冰裂鸳鸯索拍秋波横酒盏贪欢不知数梦入瑶池逃宿酲谁知一别万事错荷衣倒着来江城青云散尽落青野长丝掣断无长鲸乡山好在却归去当共故人吟此情  

醉歌谢太平李倅自则除夜恵酒  

一年醉三百六十日今朝年尽酒未尽自顾形骸无得失浮生七十行已六猛饮狂歌湏汲汲吾邦倅贰李自则爱吾頽然荷簔笠双壶满送琼瑶浆春气争从四肢入君不见刘项存亾安在哉暂时龙虎轰风雷袁盎説行晁错戮蹑踪刺客横刀来又云舜野死尧幽囚九疑连延云雾愁不如饮酒醒复醉抱瓮负锸渠无仇沧海化为酒蓬莱作糟丘与君携手去赤脚踏鼇头  

拟桃花歌  

酣酣桃始花灼灼粉面笑粉色射花光夺尽丹青妙蓝衫马上郎风流亦年少语言虽未通精诚黙相照敛容缓歩复掩门只见桃花不见人轻红浅白正含露欲落半将送春凝心驻马日渐晚隐忍时时下前坂回头又不见桃花唯有青山遮醉眼扬鞭击镫歌团扇相见不如不相见逢人寄语问桃花春残吹洗落谁家  

天台行送施山人  

平生乐山水聴客谈天台盘石摩挲浸海月瀑布淙射烟霞开山腰喷作千岩雨潭底昼夜轰风雷诸峯攒丛防寳刹地与世隔无纎埃仙葩灵鸟四时有石矼三洞清风来施夫子欲长徃髙谢功名脱尘纲况有西来老佛师了悟无生任消长若许陶潜载酒过便驾苍虬遂真赏  

凌歊台呈同逰李察推公择  

腊月欲尽春风来壮士寻春上髙台金乌慢飞光徘徊照彻冰霜天地开梅花披香栁烟袅狂杀钱塘苏小小玊箫金笛鸣髙楼怅望传书落青鸟吾曹强饮三百杯老去功名安在哉欲驾飞鱼入东海王母为我倾金罍莲华变碧蟠桃熟仙家四时应不速醉来拍手乘紫烟游遍洞天三十六髙歌杳春风里我懐清澈西江水腐儒徃徃咍吾狂犹幸扬雄作知已脱君身上蜀锦袍解我腰下并州刀更沽美酒共君饮不负今朝春思豪  

凌歊台呈同游张兵部朱太守  

江东使者武陵仙姑熟太守南都贤同时文采耀场屋今日宠荣分使权嵗丰民乐官吏肃登髙望逺开华筵凌歊古台压城北天门牛渚遥相连六朝盛事竟何在白云芳草空绵联黄鸟声酸落花雨青蒲风送西江船鸟声缭乱帆影没劝君莫负杯中物百嵗荣华如转轮一半光隂已仓卒寜湏杂□管不必繁绮罗紫莼煮防肥鲈鲙更聴江南贱士歌尧崩舜立天下治庙室灵芝最为瑞岩穴自此无遗民请把长戈铸农器功名来时如等闲四皓去矣谁复还一朝攘臂揖太子社稷不动安如山可笑屈夫子憔悴长江濵欲将独醒唤众醉竟葬江鱼愁杀人古来得失既如此今朝幸会青云士功成蚤晩归桃源回首尘寰脱双屣  

月下独酌二首  

长空无云江水净月出东方挂金镜我时有酒何处斟碎碎寒光借鱼艇便邀玊兔乞灵药一粒为医天下病玊兔既不报我亦醉不知舟人解事唤我起月轮己转西山西人间万事不可了且要明月闲相随明月不解饮何事解照琉璃钟金波荡漾使我惜不撤一酌万事逃心胸  

良时忍自弃圣代真难逢生平不知耕与战惟知猛饮大笑吟清风竹林七子岂足数渊明五栁方穷途一身不为万乘屈傲矣严陵垂钓翁明朝官满归去来兮但愿月轮不缺尊酒不空吾君万嵗坐法宫四海长静无兵戎  

金熨斗  

金熨斗酌醇酒熨万斛之愁肠赠尔千年之睂夀酣酣笑脸坐生春安用逢人嗟白首  

翠碧杯  

翠碧杯满酌正是桃花开一年三百六十日几人待得春归来春归来不饮酒翠碧之杯尔何有  

望夫石  

杜鹃啼血春林碧妾有离愁异今昔上尽髙山第一峯目乱防飞化为石化为石可柰何泪悬白露衣薜萝千古万古望夫恨一江秋水寒蟾多汉家天子防征役良人荷戈归不得此身未老将何从不似山头化为石  

莲根有长丝  

莲根有长丝不供贫女机栁梢有飞绵不暖寒者衣朝歌悠悠暮歌短下地沈沈上天逺东生白日还西流志士长懐万古愁  

朝出青闺里  

朝出青闺里自汲井华水井水如磨铜妾面似芙蓉照影返自叹净洗铅华浓郎骑白马玊关去令人绣被冷春风春风欲尽来何迟蚕蛾散子鸦哺儿写得短书无寄处幽恨窴膺泪如雨  

芳草渡  

落日渡头芳草碧伤如之何送行客客行无尽草相随塞北江南同一色秋霜野烧年年事绿芽迸地先春力芳草多情不变常行人自去无消息  

我归矣  

我归矣江之南一蓑一钓桃花潭桃花潭水深千尺【`李白句`】金鳞尾尾密如蚕得鱼輙笑放鱼去我不贪饵尔何贪移船就月还一饮天为方牀月为枕水映芙蓉烂云锦醉则纵横看花寝防花寝如之何向来忧患付烟波  

晩望  

久客心尝折登楼望转迷风倾苹叶乱雨重柳丝低未得趋金马何当似木鸡细寻乡国路愁听暝鸦啼  

即事  

北户风欺幌南桥水拍城柳长无嫩色莺老有新声书帙看慵卷茶瓯不厌擎故园何日返此地独含情  

蚤起  

客愁偏蚤起衰病惬晴明索酒防春瘴披衣听鸟声旧书慵捡阅新客嬾逢迎何日飞樊啓再归溪上耕  

可惜  

可惜花飞尽春归客未归艰难行路险老大赏心稀翰墨谁曽问渔樵与愿违江干空驻目藜杖得相依  

西斋  

西斋吾所构檐角颇依林潇洒松篁影暄和燕雀音青春那肯住白髪任相侵稍悟渊明乐时时抚素琴  

自贻  

自恨心肝拙题诗愈不工痴迷循磨蚁辛苦打虫妙道知何补多言自取穷不如长寂黙愧尔白头翁  

要客  

要客来何晚重干漉酒巾玉琴虚别操藤榻恐流尘山暗潇潇雨花辞短短春杖藜慵缓步愁杀独游人  

城南  

澹沱城南路参差柳绊烟稻秧才一寸蚕子始三眠曲折藏花地暄和载酒天清江深有兴只欲解归船  

夕阳  

夕阳沈谷口海水接天南归鸟自成阵暝山如半酣看云贪仰面移杖忽遗簪幽独谁相过人情老始谙  

迁居  

殊方留滞客迁馆避喧哗破榻依寒竹疎对晚花燕归疑识面鸟噪黙怀家囊橐无书卷新愁有五车  

客问  

来时麦未吐今见秀盈畦投穽还遭石登云孰有梯尔谗徒似锦吾醉只如泥行止无劳问空山杜宇啼  

废阁  

叠甓基犹在排空阁已摧燕愁寻旧栋蚁蠹傍新苔月色闲圆缺风声自去来废兴何可问刼火亦成灰  

寓舘  

一径松隂合重门院落深客来听鹊喜春过惜莺吟风月时经槛尘埃不到襟黄庭看在手白雪任盈簪  

立夏  

嵗旦辞江国炎天客瘴乡浴波羣鸟白含雾野梅黄恨别山随眼消愁酒满觞残魂终易断囘首只茫茫  

喜晴  

瘴乡仍久雨生事念樵渔江海云归尽乾坤日上初短垣张澣服幽圃理残蔬佐国知无术聊欣病体舒  

独醒  

野性惟怜酒无聊遂独醒风尘双白鬓天地一青萍鵩鸟宁须赋离骚未是经囘头付陈迹终欲醉防防  

雨过  

雨过添幽事褰裳步晓沙竹梢含静雾藤刺冒轻槎鸂鶒双随浪蜻蛉对觅花老夫诗思惬颇觉日沈车  

野寺  

野寺盘山腹髙秋雨霁天拂檐云漠漠穿竹水涓涓接食怜驯鸟榰笻慕老禅经年无客到门巷叠青钱  

望牛渚  

江迥偏留月山空不住云遥怜李太白曽忆谢将军帆影随潮上樵声隔岸闻柳花迷客眼三月正纷纷  

屏迹  

屏迹已恨晚疲躯今自由百年无七十一日有千忧觅酒开青眼凭诗遣白头莫言賔客少池上两三鸥  

日暮  

倚杖孤亭久无心辨俗譌暮山青埽淀秋汉句浮波岸震归船鼓邨喧刈稻歌未收西望眼问罪有干戈  

植杖  

独往怜渔艇羣飞爱暮鸥谁云天地窄自伴水云游荇叶青争老蓼花红半收江头人事絶植杖我何忧  

柴门  

水落烟邨迥柴门四五家晚风囘断鴈寒雨侧幽花世事纷无已人生自有涯鲸鼇真可钓吾兴欲乗查  

雨中喜君仪要温老希圣同见过  

潇潇山寺雨漠漠暮云寒不恨麻衣薄深愁酒盏干离披花刺眼容易雪冲冠要客能相过宁辞湿锦鞍  

谢君仪携酒要客慰喭愁寂  

谗人未投北君子独相亲嵗月惊春晚壶觞慰我贫松声风外急山色雨中新一醉无归梦宁论寂寞濵白莲啓日上人退避长老之命以四韵髙之  

结宇古城边能诗后悟禅鉢分摩诘饭池种逺公莲竹飐春烟静禽歌夜月圆洁身吾有趣囘首谢尘縁  

和石声叔留题君仪棊石亭二首  

髙才摅逺趣凿石架危亭宿鸟依林白春苗接海青云光随帚乱泉响入琴听况得少陵句宜镌座右屏因山基大石华牓揭髙亭畦稻翻新緑山岚浮远青鸟行云际度松籁雨余听安得呉生画为予传小屏  

寒食元舆见要南楼把酒  

五马登城堞千分载酒船无家寒食客小雨惜花天循抚恩何厚飘零命最邅闲愁不用遣一醉暂成仙  

排闷呈元舆  

交态非今薄人情自古难敝裘甘我老雄劒请君弹魂逐云峯断心依酒海寛百年能几许日月似跳丸  

谢元舆送鲜鲤煮酒  

鲜鲤江湖味香醪日月春抚循时有赠饱暖遂忘贫玉缕空投筯金波漫入唇交情今乃见晚节共松筠  

追和故友袁世弼酬孜老四韵  

坐讽汤休句闽南朱夏时碧云生海峤清吹散松枝救物宁论报安禅不履危江东饱芹蕨肯赴野人期  

寄题建阳王祖圣朝奉南涧楼  

郎省辞荣蚤楼居鹤髪翁响分南涧水清占北风紫府云常近黄尘路不通何当陪杖履有意学溟鸿  

闻惠休师将浮海如呉省宝觉禅师  

去兴已翩翩轻包赴海船雾收山翠湿月出浪花鲜鼓动看风力浮沈信佛縁何时达钟阜重省宝公禅  

同萧英伯登净惠寺山亭二首  

策杖轻衣惬凭栏逺目明清江排暮钓緑野碎春耕嗜酒今非勇题诗尚有情薄游攀峻徳唐相旧家声一径穿林麓幽人借杖扶西山螺顶秀南塔笔峯孤好鸟当花语轻烟衬草铺登临情未足暝色欲吞呉  

舟经彭泽谒靖节祠  

彭泽江边邑萧疎靖节祠烟昏鹿皮画草暗菊花篱咏徳今千载言归彼一时男儿要出处此道几人知  

螺川送别王公济朝奉还台  

亭上客上客江头山映山白醪须酌尽采凤欲飞还帆转疎林外烟生逺渚间离愁自堆积輙莫唱阳闗  

南山禅院  

栋宇新成寺黄金贴翠微山眉一双碧江带两条飞乱石森门防晴云作地衣薫弦谁与奏松响防珠玑  

同颖叔修撰游呉圃分得须字  

地与浮邱接花如锦帐铺杜康倾琥珀海若献瑚老竹争抽笋幽禽自引雏人生行乐尔富贵亦何须  

送象守贾正夫朝奉还台二首  

六载为南郡归时雪满颠一家才度岭单骑欲朝天介洁终无玷精神老尚全十分愁别酒魂防鹄亭前十载音书絶扁舟忽见过有尊倾别酒无妓唱离歌海阔春光少城空瘴雾多羡君先度岭猿呌隔云萝  

广福禅寺  

寺与人寰隔西轩更逺瞻云烟生卷箔星斗半垂檐山对眉双碧江空镜一奁旅防招不尽愁向酒中添  

得瑞金晖评上人书因以酬之  

野寺三秋别缄书一度收青开今日眼白尽昔年头髙义嗟难得劳生苦逺游新亭名六以真妄复何求【`上人书云林间新作小亭名为六以`】  

寄题六以亭  

以幻聊观幻亭将六以名隔林风籁息满地月华清不动超千刼随縁度一生有时拈楖栗划断野泉声  

立夏日示陈安国宣义  

昨日春归尽轻衣畏暑侵落花空眷影新叶自成隂昼永惟便睡蝉清稍伴吟小团宫様茗分酌莫辞深  

携酒就陈安国隐居小酌  

家住逍遥国门无车马音十分消睡茗一寸已灰心春去花应尽潮生崖恐沈径须携饮具来傍荔支隂  

寄九江陶子骏通直  

家住庐山脚堂开逸老名清朝知止足白髪慰平生日月归千载乾坤付一觥曽逢金马客唤作小渊明  

谢贾明叔侍御见过敝庐  

不是少陵客宁烦谢子过雨昏穷巷柳风折小池荷至论铿琼玉幽情爱薜萝朝廷容直道予亦乐渔蓑  

和胡与凡承议藏云山云际寺留题  

山路入云际山深云更深老龙方晦角秀木不依林溪溜氷生面泉月印心何须长抱石天下望成霖  

和刘汉阳浩然亭  

磴道通絶顶登临怀敝庐山云数峯断江树一行疎旧史名空在新亭画不如自迷姑熟钓深愧汉阳书  

和朱行中龙图游澄惠寺  

一水碧漪漪更逢烟雨微草昏千步障松挂六铢衣冷翠光争滴残红湿不飞自怜诗句拙空伴使君归  

寄致政徐丞  

为问徐夫子身闲心自闲一尊陶令酒十顷谢家山云外鸿去松巅独鹤还令人起髙兴从此卜追攀  

和君仪感时书事  

海角逢君子细看一番莺燕展轻翰约风柳带金争软着雨棃花玉鬬寒陇笛不知何处咽秦筝着意为谁弹刘郎更赋多情曲直欲豪华将社坛  

阮希圣新轩即席兼呈同防君仪温老  

阮轩要客暮春时澹荡晴丝日正迟出屋花光红玛瑙隔湖山色碧琉璃老榕垂榦侵疎箔新鸭呼雏过短篱我欲髙吟还阁笔坐中刘蔡总能诗  

次韵君仪风物可爱之什  

二月风光着意看莫思旅食久艰难林间莺喜绵蛮语水畔花愁料峭寒游子牵衣拦道饮美人擕瑟上楼弹少陵野老谁能继君有新诗合筑坛  

感怀寄泉守陈君举大夫  

柴门永日泪霑巾事与心违渐失真家住江南几万里身留海上已三春明时枉作衔寃客皓首翻为哭子人多谢泉州贤府主数将书札问悲辛  

南楼有怀元舆  

且欲临髙遣百忧故携笻杖立城头田家隔水犬吠犬天气新晴鸠唤鸠縻迤物华春又尽纷霏尘事老何求使君闲暇须游乐莫为愁人罢乐游【`元舆以予宅禁而未尝把酒岂可以仆而废他客乎`】  

开元客馆  

裂瓦敧椽五六间地形髙下颇依山黄鹂相应雨初过緑树成隂春已还土灶有烟营饭饱柴门无客任苔斑却思一钓沧浪去苹叶蓼花相伴闲  

酬蔡温老秀才见寄  

一庵聊寄碧岩隂忽得新诗慰我心俊逸自追天马健崩腾还与海涛深门前俗子无形迹物外松风有好音病起可能携杖履共寻明月到溪浔  

酬崇福长老见寄  

寄榻西湖不掩闗残年犹得伴僧闲身投罗网归无路目送烟云幸有山新句忽传文字外旧游重想笑谭间故人风义如师少慰吾忧愁两鬓斑  

和安止怀予北归怅然有作  

雨余风物一番新得句惭非画手亲柳眼含烟如恨客花心凝露欲啼春黄鹂出谷方求友紫燕营巢不避人独我未霑青帝力僧聊寄幻泡身  

列岫后题  

谢公遗句惜烟沈更作新亭一百寻宿霭拥山眉敛翠夕阳浮水带横金黄鹂唤友鸣声软白鸟窥鱼意思深看尽物情俱是幻要须携酒数登临  

赠子中脩撰  

承明厌直下天来聊继昭亭小谢才珠迸玉盘诗得句月腾金浪酒盈杯江城未许民心借京国颙瞻召节囘试问行年俱乙亥固应怜我困蒿莱  

至万安寄吉守李献父大夫  

江水成文地最竒风流太守更能诗送将腊尽梅花怨唤得春囘燕子知一饷功勲真梦寐千年名字付伤悲盛携尊酒频赓唱幕下髙才似牧之  

六祖南华寺  

水转山来曲曲梯参差楼殿占清晖龙章凤袭藏天篆玉索金钩贲祖衣春去不知庭柏老月明谁掉钓船归曹溪有路人人到踏断元闗古亦稀  

雪夜宿月华寺【`唐格`】  

大庾南来山更佳每逢古寺留柴车曹溪衣传葛獠布月岭树种苹婆花千年不坏物稀有一日寓赏心无涯北人浪説瘴雾恶行拥貂裘冲雪华  

次韵彭教授送别  

平生爱着五云裘不爱身为万户侯白石清泉随步到断霞残月满怀收故园已恨荒三径皓首何堪困一州邂逅逢君沧海上涸鳞终欲借洪流  

故人李端夫【`昂`】赴亷州从事石室致酒留别  

才如吾子尚区区羽檄从军万里余白髪可怜归计晚青衫只似拜恩初一尊邀客非无酒千里随车幸有书已把穷通推定分故人达宦任情疎  

次韵宜掾徐子美见寄  

忽逢便翼寄新章不惜明珠满斛量姑熟万家花映竹丹湖千顷月和霜结庐已得陪吟社衣锦应须返故乡底事却言归未得梦魂犹欲泛沧浪  

次韵陈文思见寄  

星湾髙防岂能忘万丈离愁寸寸量东阁赋梅舒锦绣南山射虎凛氷霜功名未得封千户耕凿何由共一乡卷蕨秋鲈味偏美时听社鼓醉淋浪  

谢洪府黄安中尚书惠双泉  

北风变冷水归南浦扁舟未得行孤鴈呌云诗胆碎怒涛舂岸客魂惊谁陪髙论应悬榻想有雄词欲鲙鲸病骨支离难强起尚防尊酒慰余生  

贵池寺照逺轩  

碧瓦周遭映佛幢更穷眼界彻轩山光半拥初生日天影寛围不尽江诗思未容秋色乱酒醺能使客愁降陶潜肯忆东篱菊且倚栏干倒一缸  

寄致政苏子平大夫  

十年想见苏夫子闻説腰金便弃官云在皖山峯上住龙归潜水窟中蟠已无俗坌心休洗更有春醪盏不干我亦江南寻一壑忆君相伴把渔竿  

送琳长老再游浙东  

姑溪不是留君地雪窦天台更一游玉浪溅云泉尾活金盘擎海月华秋将心与客无防迹问疾何人听对酬我把钓竿相忆处蓼花红影上丝头  

姜希哲四照轩送别  

幽轩邀客每凭栏景物萧然世味闲翠碧湿烟山匼匝光明随夜月囘环一杯浊酒超尘外几首新诗寄壁间不得从容与君语片帆却欲趁风还  

同倪敦复赏落梅  

江梅千片惜离披更向风前把一巵冷艶不辞今日舞清香还似隔年期客经易水忘归处云倚巫山欲散时安得不吟仍不饮满头华髪拟何为  

次韵昭掾徐子美见寄  

居巷虽穷愧彼顔门无车马任苔斑冰将合沼光容净鸟不窥鱼意思闲踪迹疎来唯梦往音邮漫去得诗还浮生七十今六十蚤晚归飞寻旧山  

次韵安中尚书钟阜轩  

钟山鳞鬛奋晴雷观里幽轩选胜开江水北流朝海去斗杓东转斡春囘已将白雪传龙笛何用黄金筑魏台宝塔中天挂刀赤层层鸳瓦不浮灰  

明叔致酒叠嶂楼  

陵阳峯顶敞防干三伏登临冰骨寒山卷宿云开紫府水和明月泻金湍谢公风味君能似李白篇章我到难幸有玉船腾酒浪欲乗醉兴效鹏抟  

送黄奉议知白州前宰清远  

看君新作海边楼气象雄兼四五州把笔共题红粉壁开尊仍泛玉蟾秋喜分符竹临千里莫羡渔蓑退一邱此别定为生死隔雪霜霑尽暮年头  

渊卿席上和李天贶四韵时与钟离中散并予共四人  

悠悠嵗月走惊湍四十三时便弃官坐上得陪诸老醉尊前须尽一生欢花含余恨春将去棊算成功局未残欲向金城传盛事新诗聊代画图看  

次韵行中龙图游后浦  

密竹疎松鬬老苍惊飞白鸟不成双楼船飘忽随朝电佛炬青荧彻夜携酒且来寻岛屿投竿那用忆湖江君看雨过铺晴练得句须令小谢降  

每欲收呉势未任绕城凿浦迹堪屏不知战罢楼船散空见春归荇叶深一坐清风吹往事四筵白酒洗烦襟公提椽笔诗无敌未必张途善醉吟  

寄题玉笥观兼柬道正求逐马草草名逐马谓服之久则可以行逐良马  

仙梁飞去有遗坛融结工夫土未干一片碧烟鸾舞破数枝红蕊鹿衔残雨经梅涧芝田熟路入萧家草屋寒晚景自怜行六十欲求逐马问黄冠  

史君梁奉议送客至髙明轩为予言登览之胜因作四韵戏寄  

史君送客陟髙台天宇澄清四望开一字横空霜鴈去两眉分碧楚江来庙堂孰是调羮手郡国犹淹济世才新酒正香鲈蟹美篮舆何日许重陪  

将至夀州先寄知府龙图  

感公招我欲论诗故嵗新年颇后期冰塞大江舟渡晚雪迷官道马行迟深深画防双开处浅浅梅花半绽时北阙除书应己到愿陪祖帐捧琼巵  

短帽轻衫信马蹄只愁吟社爽襟期晓囘谷口禽声软寒束梅梢春思迟幸挹清标怜野逸肯将孤愤累明时听公髙论何由尽应比醍醐灌漏卮  

置酒夀阳楼呈主公龙图  

置酒髙楼瞰夕阳逶迤淮影转城傍画残数幅山川旧棊散一枰洲渚荒细柳倚风相并舞飞梅着地不成妆坐中佳句谁先就我欲窥公倒智囊  

追和李白登金陵凤凰台  

髙台不见凤凰游望望青天入海流舞罢翠娥同去国战残白骨尚盈邱风揺落日催行櫂湖卷新沙换故州结绮临春无觅处年年芳草向人愁  

看泉台  

溪源深几里絶壁泻惊湍欲识下岩处请君台上看  

小瀑布  

石架千层险泉飞百尺髙能苏旱田谷何用作波涛  

送孔掾  

别酒莫辞醉离歌难重论一枝新绽柳和雨泣黄昏  

寄漳州诗僧縁进  

一弹一絶思君肠百结鴈过无书来立尽松间月  

忆别  

佳人万里别一念肠千结何处望书来天南鴈飞絶  

和杨公济钱唐西湖题  

柳州  

春光湖水满春色柳洲深莫作风中线条条系客心  

十三间楼  

危楼插湖脚绀碧十三间待月客无寐看山僧自间  

陈朝桧  

嵗老枝叶简春深香气新可怜湖上桧曽识井中人  

间泉  

人去泉长在人忙泉自间不供鱼鸟饮只是照青山  

西邨  

远近皆僧刹西邨八九家得鱼无卖处沽酒入芦花  

呼猿涧  

隔涧白猿子呼来验是真一从沧海别啼啸不知春  

白云峯  

湖上峯争碧此峯藏白云云光连月色鸥鹭亦迷羣  

卧龙石  

龙卧苍山下岂知今古春不忧雷雨作头角本非真  

客儿亭  

翻经人已去谁为立幽亭一望野云白半藏山骨青  

石莲华峯  

亭亭碧莲花何年化为石越女莫惊猜岩猿自相识  

西岭草堂  

应识游尘世湖边一草堂松声半夜雨花气四时香  

灵石西庵  

欲问庵中事人驯虎亦驯杨梅几番熟谁为借余春  

大慈坞  

十刹密相望林开一坞香木鱼声渐急山衲下云房  

翠樾堂  

深堂待游客老木竞留春花发多临水云开始见人  

陟崖门  

陟彼崖上门门深路还絶香草递仙风怪林藏古雪  

步月径  

一步复一步月华黏屐齿不知山径深疑到蟾宫里  

映发亭  

呉越江分断山光还映发白鸟东飞来应随渡江月  

山居絶句  

晓  

柴门晓初啓晴岚堆逺峯不知何处鹤踏折一枝松  

夜  

夜防户闭黄庭看未终西岩一声虎四壁生清风  

春  

自埽松间叶冰霜一半开碧桃花未发停待漉香醅  

夏  

永日琴为伴前邨酒可沽松隂拣磐石赤脚踏冰壶  

秋  

有酒看云饮无书寄鴈囘数蛩鸣败草一叶落青苔  

冬  

黄昏鸟飞絶半夜猿啼切纸帐寒不眠开门数防雪  

百嵗老姥自云平生未尝服药  

不服丹砂不养真老来天与健精神自怜五十头垂雪始见人间百嵗人  

月下怀广胜华师  

下方遥忆上方僧素月青林隔几层钟磬声沈香篆熄只应诗思冷如冰  

题华师院壁  

邂逅营居得近僧惟师更住最髙层半瓯香茗浮春雪一饭寒蔬带晓冰  

次韵和孔周翰侍郎洪州絶句  

谁知北客与春期乍见山桃一两枝却忆洛阳行乐处卖花天气晚晴时  

渔船归尽晚江空只有杨花罥细风多少春愁与春恨为君都付酒杯中  

不到天门未肯囘重山复岭一时开仙风桂露争飘洒襟袖都无世俗埃  

金陵  

洗尽青春初变晴晓光微散澹烟横谢家池上无多景只有黄鹂一两声  

日公緑萝庵  

一庵春静緑萝舒拂拂香风晏坐余只恐乗云沧海去未应池水老鲸鱼  

再至汀州倅宅南楼  

楼外青山似故人雨余山色静无尘青山依旧人还老一片离愁挂晚青  

史充侍禁以简问予小舟揺兀絶句戏谢  

渡江乗兴泊江干草衬残花色未干惯在钓鱼船上住一蓑一笠伴春寒  

君仪惠莆田陈紫荔干即蔡君谟谓之老杨妃者  

莆田干荔老杨妃谁在开元得见之却忆沈香亭北畔轻红曽照赭黄衣【`杜甫云轻红擘荔枝`】  

睡觉纱防酒尚醺老来诗句怯题春搜一夜添华髪不认青铜鉴里人  

春归  

九十日春今日归丁宁莺蝶莫相疑明年信到梅梢蚤不似人心有改时  

谁道青春去未囘我疑长在黄金杯只嫌花片随流水荡漾无情唤不来  

陈老父携茶见访因留小饮  

有儿不娶似厐公香火传家悟性空父子相扶俱白髪世间能有几人同  

酒海吾饮器也  

红浪滔天玉海春方壶有路可藏真长鲸一吸桑田变知是人间几嵗人  

天柱阁  

羣峯奔来一峯起千丈芙蓉碧霄里老松自作孤凤吟潮浪时生三井水  

次曲江先寄太守刘宜翁  

学佛学仙君自悟多愁多病吾难任兵厨酒熟青梅小且置元谭伴醉吟  

古羊江口  

古羊江口两山隂野客停桡为一吟面逆寒风望苍翠老来惟有爱山心  

雨霁小饮示曽令  

岚云送雨一番凉把酒休言忆故乡荔支鲥鱼相伴熟画船捶鼓下灵羊  

送王侃主簿弃官归南城  

纷纷岚翠扑征衣满酌离觞对落晖忆着故园心已醉更堪临水送人归  

林和中家观昼卷  

芦花水落秋将暮鼓翼各寻云外路为问归飞归底处我今亦向江南去  

次新淦先寄刘中叟  

平生志愿各怀归今日江湖乐自知一笠一蓑明月夜竿头丝动得鱼时  

新淦西禅緑野  

圆如鹄卵压沧洲一榻敧眠颇自由春色解囘林野緑如何只白老人头  

出万杉  

禅庭欲别更迟迟犹恋凉风洒客衣无力便分青嶂住满怀空带白云归  

藏云寺酌泉  

不到藏云四十年寺名重换屋新迁清冷不变当时味只有庭心一眼泉  

永安荣仲谋秘校访别  

感君随月跨征鞍来访熙宁旧长官莫讶髭须浑雪白哭儿清泪不曽干  

逢东林旧僧  

宝陀岩下种松篁旧客欣逢煮术汤忆着东林携手处千年添得两眉霜  

重题公纯池亭  

凭栏尽日看山色敧枕连宵听水声一防红尘无入处几家池馆近清明  

招陈守倪倅小酌  

梅花落尽杏花迟终日亷纎细雨霏不倒一尊消客恨可怜醒眼送春归  

敦复午节惠酒  

双壶分送赤泥封辟恶须令气吐虹何用江心铸明镜清尊照面似青铜  

阮师旦希圣撤垣开轩而东湖仙亭射的诸山如在掌上予为之名曰新轩葢取景物变态新新无穷之义  

羣山髙下浸湖漘瞑霭朝霞物物新驿道更穿东北去青铜影里看行人  

东湖水似鉴湖明红白荷花自在生只有香风吹客座更无烦暑到檐楹  

轩得地向潮开要客登临共一杯白鸟探鱼长不去清风吹水等闲来  

一湖緑水当净百里青山卷箔开只恐夕阳催客去不嫌幽鸟趁人来  

鉏去蒿莱地势平开轩潇洒瞰东城山湖变尽朝昏景只欠青猿一两声  

次韵安止春词  

寻春行过古城东春气先从海角通池草怯霜拳嫩緑山桃迎日展新红  

一杯浊酒览春光人世纷纷任短长细草自匀新嵗緑落梅犹散去年香  

茸茸緑芷香无比防防绯桃蕚半敷却忆江南江水满一条晴练接天铺  

青春又送一年来不道春霜两鬓催春浅春深春自老且将怀抱向春开  

又和  

斜日防扶岚气暖好风能送笛声长倦投芳草人人醉流出残花涧涧香  

花笑莺啼酒可沽山光水影澹烟敷垂杨欲碍春归路更放轻绵匝地铺  

营巢新燕惊垂幙采蕊娇蜂避落花着处风光浓似酒行人何事苦思家  

访隐者  

一径沿崖踏苍壁半坞寒云抱泉石山翁酒熟不出门残花满地无行迹  

谢陈昌国惠酒  

欲泻琼浆洗我忧玉壶分送不知休醉来一觉还乡梦看尽江南二十州  

净惠寺清轩  

枯笻怀袖老清时万事纷纷久不知隔屋荷香消午暑红薇花影在深池  

予家小山  

晓  

晓光初透玉玲珑迥与真山意思同苍翠正含烟雾湿一峯先占太阳红  

雨  

林林银竹注潺湲迸玉跳珠乱壑间不惜倚防襟袖湿为君吟出雨中山  

城西阻寄纯父太守  

三春复作厯阳游倾听髙谭洗我忧已出重城望賔榻暗天风雨泊孤舟  

浚卤卧病少愈言怀  

入竹细风连阵暖隔墙幽鸟数声和病余斗惜春归去枝上残红应不多  

和北山泉老  

已将形影老江南不饮情怀稍自谙安得道人挥玉麈一宵清语响园庵  

访华阳隐者  

小径斜分石磴通萧萧古屋隔杉松主人无事昼慵起残雪满庭春未融  

三月三日  

一盏扶头又半酣久无归梦到江南桃花欲发杏花谢细雨斜风三月三  

## 宋百家诗存卷十  

嘉善 曹庭栋 编  

倚松老人集  

饶节字德操抚州人曾布之客也性刚峻与布论不合因弃去祝发为浮屠更名如璧自号倚松老人居襄汉间声望甚重吕居仁尝有诗寄之云从君乞妙语一洗诗酒汚又云小庭留得清秋在已见霜红未见君其倾倒如此  

送故人  

秋风夜作万马声草木自有离别情君行何不卜春夏况我抱病方竛竮吾生不祥忧患幷行李四方影随形少年之气追琢尽胸中独抱渭与泾世人纷纷水火争我欲从之惫不能骑马时寻故人舍掀髯扺掌意自倾图书万卷相将迎座无凡儿眼更明惟酒无量与兴防吾醉未去君经营不用赐金为解酲一月何必一日醒此中万事气自寕勿语世人人不听君今胡为忽戒行使吾此计堕杳防君行潇湘絶洞庭沙头水落鼍夜鸣想君抱恨寐輙惊起吊湘累涕涙横顾我徒为世网撄前行霜雪后榛荆谁为傅之凤凰翎与君方驾寻此  

送善权归豫章  

北斗以南好风土西山爽气吞吴楚前軰风流固超絶后生法像仍竒古道人乆学祖师禅败裙破衲今几年胸中秀气磨未尽时出新诗皆可传都城鼎鼎冠劒伟并埽权门日中市道人香火办寂寞有脚不踏公侯地古来贤俊能几何只今零落亦已多一见道人气象足蒲团棐几生春和吾思伸睂向林莽未暇优游取卿相扁舟今日与君别明朝梦落江湖上  

阿智歌  

吕卿诸子森如猬不作世间儿女气封胡羯末自行列麟凤龙各异致小儿阿智甫七龄衮衮似欲无诸兄疎睂秀目澹玊雪覆肝立壁开天庭自从诸兄授孝经淋漓笔墨有典刑客来推席俨在庭举头揖客客为惊吾知吕卿大源委黄河昆仑千万里政令凡儿出其中不扶而直麻生蓬况如此雏落落自竒伟出门汗血当追风  

寄夏思道恵示缣帛  

忆昔南方木叶下祝融逗留不退舍闾阎未简卒歳材明月满门自宜夜而今身在天中央日月寒暑遵故常西风今日我为政防防尘沙何可当浮云倚势不解事浓隂数日酿秋思卧病但作仲卿泣载酒谁问子云字故人千里知我寒书来遗我帛数端拣丝织作经纬称长细广幅尺度寛染人暴练勿设色衣被皎皎识君德  

赠陈侯  

古人已朽不可作长安年少多岳岳大官五斗仅代耕舒缓养髙简肰诺陈侯气稳天机精心胸开霁脱检绳只今冠佩奉朝请折节重士身自轻主人斗酒相逢迎金尊玊槃红烛明黄花彻秋未了残月挂檐霜气清气吞百吏不足数滑稽巧中一座倾座客未用喜且愕陈侯吏事复不恶簿书狱讼谈笑了盗贼骨惊吏胆落至今鲁山驾车处防使齐儿畏朱博方今天子坐明堂指麾羣丑如驱羊安得吏师如侯者上应列宿布四方政治岂但几成康  

送彭渊才如北都  

吾学如水马尽日忙不进结交有神竒所得尽豪俊十年困三舍万事到两鬓风流半零落吾道或拘窘彭侯南方来超妙有逺韵落落涧壑资倒屣解吾愠胸中几年读正朔谨尧舜盘盂百家伎钩致得幽蕴夜半一商畧气与山岳峻方洋及卫霍似是老行阵峥嵘济时术百未一见信自言穷逹机默与寒暑运功名盖偶然未暇以身殉伟哉君子勇一语破幽愤何时灯火防懐抱为吾尽  

次韵刘无言游法云寺  

磨蚁迭左右铁炭互俯仰嵗月如牧马快骤脱覊鞅方希草元雄未羡画睂敞刘侯啓予者险韵写胜赏读之令人醒居然见图像我昔曾此游僧梵荐肹蠁撞钟鸣木鲤破我颠倒想百年能几何万事苦鞅掌丧身声利塲齿角伐犀象前辈晓星散后生春水长君看门外辙盛气日来徃道人初不省禅寂异到壤乃知雨花地可以透迷网君侯此嘉集尘迹已相荡援琴写我叹中夜发哀响  

士大夫湛于不义虽穷极富贵君子过之弗顾而况女子失身委巷容笑之贱亦岂能自拔哉吾友人赋叹息行有为而作诸人既属和仆亦拟古乐府为辞伤之于其末开之以正是亦诗人之意也  

叹息复叹息丹砂为土玉为石谁家女儿妙无敌日日当窗涙霑舄问之何思复何忆深颦欲语语不得回身抱琴不回面清商自写昭君怨朔风萧萧霜月悬万里黄沙鸣一雁此声此意太分明犹恐君侯未防情从头却欲为君说恐君断肠君勿听黄鹤一去已千里雉子髙飞亦能几人生长短要自裁嗟尔此身今已矣刺刺促促徒为尔  

次韵刘时可刘将赴宣州幕  

吾客汴之滨梦寐大刀头幸逢刘伯伦衣冠少其流胡牀白羽扇语稳气不浮异时果下马髣髴遍九州每思张翰鲈为登王粲楼食贫节益苦异哉居拙谋宣州虽多贤禄仕恐未优长女嫁及时大儿婚可求长才不自献澹与众人俦君其吏隐欤吾亦沧海游  

次韵谢公定时夏均父招诸客泛舟游百花洲  

好事屡载酒扁舟每乗兴况当秋气清开吾心若镜风漪蹙寒緑日榦下脩影却从苍翠中羡彼各飞泳翺翔数仭翼白小一寸命微物有至乐此理湏自领君侯静无哗敢以一豆请人生百年尔飞电作光景试看楹间悬俯仰嵗月永堂堂宼莱公祀事荐时饼吾徒岂不老噉蔗入佳境况兹诗酒习已自破清净聊湏明月来褰裳踏归艇  

戏汪信民教授  

汪侯思家毎不寐颠倒裳衣中夜起岂惟蓐食窘僮奴颇复打门搅邻里凉风萧萧月在庭老夫醉着呼不醒山童奔走奉嘉客铜缾汲井天未明  

送赵廉访  

飞来之峯可图写画工摇笔不敢下玲珑八面尚能摩万古冷泉那可画赵公胸中有泾渭爱山自得山水意向来与客到峯前亭上酌泉赏泉味我客峯边一蔀室关门无事輙终日公来剥啄自敲门暂解跏跌为公出池上烟光初过嵓花胶轕开无数曵杖惟愁猿犹惊笑谭复恐蛟龙怒闻道公归朝玉京王事不敢寛作程想公拜舞升天廷雍容奏议详而明知公不独称安寕疎民利害通民情吾君忧民精且诚愿公中和辅太平张执权主簿同二知县大夫入山作诗并以见赠亦次其韵  

吾不学支公畜马作戏剧道人不韵亦成癖又不学云岩常说老婆禅苦道炽然説墙壁归来挈杖访饮虹【`饮虹亭在悬瀑之下`】携诗过吾三士同吾喜坐之鹘壁峯下视凛凛十八公诸人胸中何所有文字万卷皆蝌蚪平生笔端自有口簿书透处时一吼白面王孙金作鞭怜渠政遭富贵纒今朝此乐戒勿传一笑蚊蝱空过前  

赠道人张谦中  

道人髭防似民部平生篆心独苦世间笔墨一防无骎骎气象追千古道人得师在何许秦汉鼎彛周石鼓若峄山碑若诅楚二李而下初不数异时心醉不窥园依绳作直规作圆一朝妙解主人意脱落尺度诚其天嗟君絶艺世无敌勿示时流渠未识我亦当年好古人推席为君三叹息  

为卿昙辅作一枝庵诗  

百年七万二千饭【`见胞胎经`】捡校劳生岂无限巍巍孰是真丈夫应作已作所当辨不信穷通手翻覆自穷自通均不足穷思大厦千万间通或胡椒八百斛道人不与世俗俱一枝自占巢有余有时放杖据髙梧睥睨三界如蘧庐春风数日到梅蕚吟绕寒香雪欲作归来跌坐尼师坛栢子烟消泉一勺圆明妙相本无我一切有求无不可平生髙见隘古人焚弃经方见何左老僧年来学禹步跰鉴井不能去还丹一粒能几何从此游山不知处  

送宋秀才  

东风欲归不可挽门前芳草青青逺倚松卧病不能行肩舆出门还复嬾先生家住岷峨下当年神授神仙卦死生祸福如眼前从来卿相争称借倚松卧病正无聊袖出神方色闲暇我知公意事仁义不学世人事财利无尽先生如古人一见先生爱其真几年门下真子弟付之万事未尝计或云公可为身谋先生一笑公何醉倚松老矣世共怜公独何心徳如天从今藜杖傥能扶山长水逺公能从吾无  

润屋轩诗  

层崖如立壁秀润初欲溜下有癯道人异时妙基构为山不为屋岂待吉日戊轩成玉满堦不减朱门富松篁既崔错云雾亦臻辏霜威入松骨古滑喷泉窦谷风卷檐回浩荡金石奏骚骚乌夜啼鼎鼎雉朝雊时于藤萝中便捷一猿透客来坐胡牀纸帐卷轻皱儿童敬杖履文史当俎豆微薫出小鼎长瓶上虚甃此乐君有余何为尚奔走记我识君初昂昂野鹤风姿入清古气象胞九陋我游山海间未获一角兽如君亦几何不落余子后君如佳少年气出万夫右平生千钧弩要以一手彀虽未防睂苍典型已可汲深非短绠善舞属长袖愿君浚其源故道或可复功成归北轩趺坐了昏昼  

送不愚兄香严行  

君不见香严之山天下望何必楞伽称海上龙湫直下一万尺鹘崖突起三千丈借问何人出其中前有国师后闲公中间有人骑乳虎大雄敬树真卧龙山中壮气今重振堂上老人提旧印晶明如住广寒深渊泉自吸沧溟尽兄今三十未为老名利波涛拔身蚤向来自裂子夏冠翻然便刬天然草如兄勇鋭世莫比谁与同生亦同死只今文采尚未章人道香严有真子隋河浑浑日夜流兄今倚柁到南洲南洲水洁草如染自在沩山水牯牛  

次吕居仁送李商老韵兼简李去言兄弟诸同参  

开门对南山万物尽昭告自是君不领岂是君不好诸人如骥子矫首万里道援琴欲写之促轸不能操请子试停手趺坐东南奥  

同参如用兵各出不防期一将夜破敌诸将或未知如何卫霍材局趣窥短篱军储有量数嵗月未昜支惟兵不可宿蚤寄入塞诗  

用蔡伯世韵作诗寄之兼简吕居仁兄弟  

至理本旷夷小道皆左僻信能弹指了可死不待夕松毛巧妇禽螺壳寄居虫二物自广大那知十方空百年固多变深谷或髙岸要知悟破迷大似理易乱三世如旦暮四大转风火傥能了无生如观掌中果  

示故人  

变化宻移何太急刹那念念一呼吸八万四千方便门且道何门不可入入不入晓来微雨芭蕉湿殷勤更问个中人门外堂堂相对立  

客舟  

三界众生俱是客就中君是客中客眼前何处非君家莫道有家归未得  

谒汉髙帝庙  

凤皇山下緑茫茫杀气犹纒古战场他日英雄矜胜败今时田野话兴亡狗烹兔死已千载雷动风行尚一方过客若余秦父老拜祠犹有泪浪浪  

赠隐居  

竟体芳兰君可人一轩风月澹无邻丝麻十亩他年老文史三冬上世贫浑浑淄渑空自辨耽耽狼虎漫相亲了然道眼都无许只有莺花满意春  

次韵彭圣从秋兴  

澹云疎承秋蚤白露清风引夜长已见毕星朝北极似闻骁骑卷西凉只鸡还我田家味小胯湏君官焙香千古步兵今逺矣属谁长啸作鸾皇  

次韵米元章壮观  

晓色邨邨澹春风树树秾入窗中夜月千里隔江峯酒道穷通乐诗原左右逢客来应下榻石铫煮长松  

端午日  

艾叶斜枝短菖蒲节长绿云依鬓乱红雪落杯香风物江淮似功名嵗月忙泽间人吊屈应有泪浪浪  

山居  

小径深通竹疎篱巧过藤冷猿啸古木饥鹭啄寒冰贵客终难屈蓬门不用譍此中有佳处黄卷短檠灯门拥深深草溪明衮衮沙冷烟浮菜甲小雨荐茅牙老兴元无系春工竟自华邻翁却相可步屧过渠家  

送王长元同弟次元赴官  

梁苑春未竞隋河冻尚肥鬓毛开老境甲子运天机华鄂君方仕樵蘓我未归凭将汝南麈慎对可人挥  

息虑轩  

雨暗藤经屋春深草到门客来非问字鹤老不乗轩花气飜诗思松声撼醉防呼儿换香鼎趺坐竟黄昏  

九日发淮康  

九日非吾事黄花亦谩生未倾彭泽酒还背汝阳城细雨秋天近西风白葛轻山邨逺城市可有笑歌声  

麻城道中  

拱道新松无数青晚风十里撼江声栋梁不是寻常度宐有长松待老成  

次韵  

杨栁池塘表里青鱼儿偷眼畏蜻蜓夜来雨过菖蒲静倒浸中天四五星  

观鱼阁  

纷纷干没可怜渠小阁诗书自有余日背竹林风过栁试扶松槛看浮鱼  

春日即事  

风光竟嵗宜人少乐事惟春取数多果下小骝君借我一鞭随意掠烟莎  

盗获  

似闻有盗起空舍闻説驱除唾手间枹鼓不惊鸡自午先生闭戸养三关  

寻梅二首  

闻道香寒犯雪开駞裘絮帽探春来立春恰在王正朔次第羣芳不待催  

乐事何如忧患多寻梅不厌数经过从今直到杨花尽终始春风亦几何  

望山  

文章二子东西汉人物诸何大小山四海有家归未得眼看寸碧便怡顔  

覇王城  

百年父老不知兵楚汉相持尚有营日暮牛羊归虎落野鸡飞过覇王城  

答恵海首座海乃圆照禅师小师  

闹市丛边荆棘侵栴檀独秀旧园林俊驹昔是吾家瑞老鹤今犹万里心短笛凄清秋水濶乱山髙下白云深当年得力分明处竚聴炉香演一音  

龙生龙子气骎骎拄杖横担徧寳林果得云门函盖句肎防黄蘖老婆心扶疎绿树西风薄零落黄花秋意深若问宗风竟谁嗣请将消息问威音  

莫叹宗师久屈沈赵州八十尚丛林脚跟防地便无事鼻孔撩天非有心落笔满堂嗟敏妙谈元终日见精深丁寜佛法无多子三角泥牛演梵音  

流辈推髙不独今当年成笋便平林白云纵有为霖意流水曾无恋影心问道故人归雨后供香童子立更深青山不免露头角短幅斜封更嗣音  

同广徳和尚及诸禅伯游山有作次其韵  

扪萝挽石复穿云却叹公侯走世尘碧嶂回眸三界小红崖移步百花春长沙只解随芳草王老犹难避鬼神不道游山末后句藤遥指牧牛人  

海印生日  

优鉢罗花此日开法王真子异凡材平生极力参耆旧晚嵗倾心接后来得意篇章浑简易防情风境自徘徊儿孙只麽酬恩徳倒挽沧溟作夀杯  

寄诸同参  

好笑多知一老翁湏言妙用及神通吾无佛説并魔说谁问南宗与北宗麤饭有时聊饱腹破衣随分且遮风他年同道如相过沙铫煨茶竹叶中  

山戏赠谐文章  

水母潭边窣堵波下头有个老禅和蒲鞋旧日曾供母寳夀平生不渡河衣鉢三千旧风景形模十二古头陀是凡是圣人休问门外寒松卷薜萝  

赠灵岩徳云庵主  

道人徧歴五家宗归隐林间事事慵棐几有时吟夜杖藜随意倚寒松揷天戸牖险更险拔地楼台重复重借问师庵在何处巍巍坐断妙髙峯  

徳云庵  

岩下虚通上入云众山围绕一山尊徳云只在此峯顶童子何妨问法门已种穉松三百本待移苍竹一千根不湏更学药山老月下啸声惊逺邨  

次韵鉴碧轩  

当轩方鉴碧溶溶无事道人居此中弟子来参洗鉢话朋游旧识钓鱼翁一奁深渌桃花数尺寒漪竹叶风个处好懐谁共委俯青飞鸟过晴空  

戏乞石菖蒲  

古涧灵苗不易遭寸根拳石着身牢齐如秧稻刺春水小似神负绿毛未与幽人共夀考曽随迁客赋离骚阿师垂手入去应许珍竒付我曹  

次韵卿山主梅花  

嵗事功成雪洗尘化工着意制清新遂教天下无双色来作人间第一春未许调羮传岩老聊从遗兴杜陵人遥知月下绕千匝桃李成蹊未是频  

再次韵关子开  

我初诖误背簪缨君亦前生失念僧得意那知蚁旋磨反身方悟鼠侵藤髙才自合参廊庙朽质聊湏活斗升已破小团盟异日速来相就凿春冰  

次韵灵隐小轩  

小轩容膝趣清深只有溪风夜月侵络石静移春后蔓凌霄危露雨中心松窗旧有秋虵帖棐几谁赓雪子吟他日幽人问佳致茂林脩竹似山隂  

送以照上人  

三年坐夏饱湖山梦绕江南身未还一见道人知妙质暂闻乡语破衰顔朱轮华毂何曽乏白拂长藤自不闲特立如师世无几为君出戸立潺湲  

和不愚兄庵颂  

四海归来坐太平莫令华恼空生归云无事朝犹卷老马休心夜不鸣胜处林泉九节杖闲中日月二升铛晓来乞火打庵戸想见春风一梦惊  

用朱元方韵寄深明郎中二首  

当时冠盖集只园大似农夫值有年厐老一言投马祖陆侯彻防见南泉古今已自融三际语默何曽落二边父子并为同社客团栾应话老婆禅  

刹那念念转光隂已过方来不住今身似虚舟从不系魔如敌国谩相侵未能以幻还修幻岂暇将心更用心以说为宗遍天下思公一笑白云深  

次韵镜上人  

妙处从来自不传少时喜乐似初禅为山何止不成篑掘井于今未及泉自了一身同昨梦顿麾万事付苍烟因师聊作逢场戏老马为驹不受鞭  

色声香味心縁触忍进尸坛般若禅但识曹溪一滴味始知天下别无泉乳衣百澣犹闻气城郭非遥蚤见烟到底输他真定力暮途快马亦须鞭  

改徳士颂  

衲子纷纷恼不禁倚松传与法安心缾盘钗钏形虽异还我从来一色金  

比复僧相不愚戏作三颂恐观以谓吾徒实有喜愠故复次来韵不免道破兼寄祖禹同参道人  

圣主生知本解禅故教勘破暜周天一原大似东西水同体何殊左右肩把定丝毫浑沮丧放开顷刻便芳鲜衲僧败阙知多少且笑髯舒三十年  

复用韵自咏倚松  

庵外无人谁过前老松千丈独参天煮茶春水渐过膝却虎短墙才及肩已送晩云归浩浩未分芽菊竞鲜鲜客来问我何时住笑指松枝数嵗年【`松枝一嵗长一层歴歴可数`】  

不愚兄示上元佳句次韵为笑  

溪云酿雪展还收数日春严罢出游月竹萧萧香转座缾汤隐隐被防头一灯聊破上元梦半夜稍增涂足油说妙谈元吾不防从教髙卦雪峯毬【`时戏作灯毬`】  

次韵赵承之殿撰  

第一流中能几人瑶林琼树恐无邻恬游事外縁闻道忧到睂端止为民出处不哗浑入妙文章无意自通神头青面雪关渠事要作菖蒲几砚春  

扪虱新篱  

瓮牖近山颠人言阙短垣聊湏安虎落未免代龙孙留路依松罅埋桩避石根从今有来客道得始开门  

山居杂颂  

石楠子熟雪微干曽向人家画里看觌靣似君君未领问君何处有遮栏  

禅堂茶罢卷残经竹杖芒鞋信脚行山尽路回人迹絶竹鸡时作两三声  

溪邉小立聴溪声日到溪心衮衮明独木自横人不渡隔溪黄犊转头鸣  

暜严台上平如掌自是游人路不通要识暜贤真境界乱山如浪涌云中  

答惇上人  

因君撩我彊题诗却忆当年梦里时不识江南好风景采苹人唱鹧鸪辞  

送通上人为长芦行乞  

白苹风作蓼花秋万顷寒涛卷防流八百道人禅定起送君持鉢上行舟  

偶成  

松下柴门闭绿苔只有蝴蝶双飞来蜜蜂两股大如茧应是前山花已开  

题宗子赵明叔盘车图  

跌宕平生万里程盘车一展老心惊溪昏树暗牛争力似聴当年风雨声  

眠石  

静中与世不相闗草木无情亦自闲挽石枕头眠落叶更无防梦到人间  

晚起  

月落庵前梦未囬松间无限鸟声催莫言春色无人赏野菜花开蝶也来  

江上  

秋江渺秋风急芦花不飞露犹泾江头倚杖不逢人鹭鹚飞上渔舟立  

应上人作法华佛事过余求颂为作短偈  

未明心地法华转心地明时转法华老子年来浑不防野梅开过竹横斜  

赠相师  

楛木岩中一病夫问生何处着荣楛却湏自把轩辕镜还见从来面目无  

别草庵  

非利非名非有求浩然乘兴亦南游白云出洞初无累绿水逢坳本暂留石径不移松雨晓茅檐长付竹风秋客来欲问庵中主楖栗横挑四百州  

蔷薇  

蔷薇作架髙一丈准拟春风如许长可怜条间一寸叶中有嫩色三月香  

闻杜鹃  

落月过山风露清鸡声未作天欲明杜鹃不管人残梦南枝飞过北枝鸣  

毛雍玉县丞到山中  

何事凌寒带晓暾髙才不肯簿书昏别峯小寺已鸣磬夹道短篱犹闭门雨后松枝浑黛绿冻余泉窦尚春温聊将二物方君徳富贵功名不足论  

访韬光庵主不遇  

紫蕨伸拳笋破梢栁桃飞尽绿隂交道人闭口不知处黄栗留鸣鹊在巢  

## 宋百家诗存卷十一  

嘉善 曹庭栋 编  

龙云集  

刘弇字伟明吉州安福人元丰二年以明经及第主通州海门县簿调临颍县尉绍圣二年知嘉州峩睂县会开宏词科弇试豫选改太学博士元符中进大礼赋哲宗嘉之除秘书省正字厯著作佐郎充实录院检讨官以疾致仕卒年五十有五弇儿时资警頴诵言日万余甫长落笔骎骎恃才不少贬性放达不防细节所为诗文掀幽抉奥铲荡庸腐居龙云乡即以名集共诗文三十二卷周必大序之谓庐陵自欧阳文忠公以文章续韩文公正传遂为一代儒宗继之者弇也祖贤父慥俱有声弟龛翕畣皆登进士  

赠贾仲武  

贾侯器宇何轩昻下视龊龊真粃糠睂分八字髭根黄自许忠胆铁石刚雕弓一挽一石强锦臂错出虬青苍匣劒排射星斗光壮心飞过祁连傍架鹰朝按血染裳铁骢骑出辔闹装健儿前呵檛列行捷矢齐指云中鸧岂惟武力称擅场亦有文价腾焜煌新诗字字古锦囊清论洒落飞天潢险韵千百敢独当管锋落纸铿琳琅古文探讨屋壁藏史传山岳遗毫芒酒酣往往歌慨慷连卷大白鲸吞航自云畴昔富文章家在冀北边一方天书屡膺贡州乡云衢卜日横鶱翔中间落泊志不偿武科拉取如截肪况有豪气十丈长蟠蛰仅类绊骕骦苦恨天骄久颉颃抚臂便觉大袂攘坐縻岁月耗囷仓口厌醇酿饱肉粱吾非斯人可相望要且报国真不忘我来自东甫春阳邂逅绀宇同一觞幅巾轻蹝追徜徉促膝调笑初无妨自知投分出泛常豁如馁腹得糗粻短长不复置形相落去防睨决壅防嵇生转觉嗜锻忙髙阳还因酒发狂漫叟戏规只搅肠防嘈不减笛弄羗截竹岳顶掀沧浪拨云春茗夸头汤爽齿旋复行蔗浆黄金大颗披橘瓤插首往往罗幽芳顷兹行乐殊未央更辱邀我临山冈大壶载酒冽鼻香果饤棃栗庖麏麞韩刘黄胡狄与张一一潇洒杂佩珩髙谭终日佛老庄妙理密契矢插房絶倒顿足争跄踉罢去追惜成悢悢谁谓夫君气特扬投以大句尤加详啓圅惬兴剧爬疡忽疑写睇临望羊髙跻欲斧李杜吭麟凤自是品物祥邀予属和驰缣缃直取夷险分驽良九牛犒师始落铓正喜先获大脔尝洪河下涌淼沛滂囚屯众鬼纳大荒脱走束缚投桁杨泞郎瞰临获与臧满注羿矢连九旸沈魂夜泣青女霜此来继辱厚意将殆欲引辙观怒螗狗尾续貂弥足伤雕胡未易加糠防搏空方见一鹗飏短翮便可枪榆枋咄嗟岂得不知量区区琐碎久嗜菖食鱼谁敢期大鲂尚欲勉强牵牛箱无盐弄姿映康庄难工只益羞姬姜聊将瓦砾酬琮璜终愧后乘非腾骧  

仪真吕明父席中观新曲  

有客扬楚舲归兴汩吾事波神悭冬涨吞遏限修防转头凋岁阴蓬行变匏系一逢金銮人穆我若清吹挽置十尺牀渊襟扫苛细壶封拆初黄露液攒沸蚁老实侑朘紫枯螯嚼霜渍坐有豪爽賔哗哗睨云骥屯云刮痴白有如拥天篲疏櫺炯萧森北固决遥眦半酣大轴出鲸窟咀甘饵当中倾圃琚瑀纷百缀物愁殚渺情神妒夺孤閟快魂疏泠泠大叱囘熟寐况复仪真曲不减铜鞮思凄清激呉音皓齿曽未愧辛醎皆可口卷舌得真意初如严冬逼肃物有余惴末似阳春囘怳入众骨醉将坛凛先登乐府仍一洗吕侯斯人望胸中吊古气二十佩青纶三十清闲侍髙纒见腾踏茂渥擅襃贲顷来笑画脂无补当身寄卜筑傲园绮秋蜩一官蜕大笔横利槊兴来即摩垒非如骚防徒冗语酿愁悱珍重白玉船虹吞楚狂子  

癸酉岁暮寿春道中五首  

有城有城半芜没倔强当年开狡窟青缰白马成底事魏得其狗空凌突清淮不洗饕利魄石马崔嵬化英物据鞍浩叹为踟蹰但有悲风起蓬勃  

有鸟有鸟髙飞鸿哀鸣嗷嗷只影东枯声防防霜后叶狂态骚骚空际蓬秋毫不碍挂天斗一气正在胚腪中客邪中饥乱心曲短裘垢袜催衰癃  

有渡有渡背北城凌排驾淮吹暮声邮程未央岂病涉寄汝一檝椎生平古来豪士重感慨车下未乏宵衣征出处任天幸无苦有如此水吾其行  

有叟有叟皤两颠杖藜道周傲天年怀顔发笑挽行子胡乃惫为忘舍旃吾侪小人敢不勉孔孟卷辙如趋肰男儿秃胫乃始已非尔所知徒怃肰  

有客有客垢发防羮魁挂鞍无宿储翘心北阙比寒藿它日南山抛旧庐逆旅丈人真脆意揖我下牀邀踞悠悠髙门击鲜子萍匏殊根勿诮渠  

石廊洞【`在水新之莲花邨`】  

君不见仙家三十六洞天西南大半盘苍巅此外元阳擅崭絶况有石廊人喜传碧莲参差隅地涌徙倚危梯飞防蝀阴阴洞户半空开一缕聨凹愁寄种万钧崔嵬挂礧石吁可怪兮若飞动天肰湫面寻丈间寒匊初悭媪神捧紫崖防茸瑶草秀悬泉涓涓挹天酒淑灵岂即乾坤私窟宅宛是神仙旧飞鸟防影阳光囘游子履深惊殷雷九夏三冬自囘斡雨旸寒燠争喧豗神物奄有似无谓突兀古庙当岩隈鼪鼯笑舞助怪变落日愁絶松风哀瞰临一方殆天意累露之疑此其是仙乎仙乎胡不归忍使秋燐泣阴鬼  

李宰新成假山  

夫子絶俗姿趣尚豁云海花移洛下品池割天潢派中闲叠嵳峩石手纷磊磊功侔一篑始正尔临爽垲罗浮穷南势迎目出巧怪洗昏新罅发秘匿若有待鶱腾天呉揖耸削虬尾摆当头七八峯缥缈散青霭直下三四溪何年取东汇洞指白鹿迷路认桃源改时时攻防顽潇洒递天籁得非缘夜半提挈有真宰俗物卑培塿髙标想衡岱我家香炉傍登蹑素心在一从羇官缀未省识嵬俯窥搀云骨逸兴几十倍无为议真假自可蠲尘浼何日升君堂把酒取一快  

叙旧赠董承君【`并序`】  

弇十年前与董承君承议掺执淮上今又相值于故乡契与比旧则有加矣聊欲见之于诗遂赋古风云  

摇摇不根舟弥漫随所适朝辞吕梁险暮骇瞿塘迫长波送日月漭与云海隔晚从天末归良愧故人识夫子吾土杰久任词翰责刺手翻天浆洒作吊古墨班班出素蕴想见豹姿泽忆昨长淮壖半面欣相得君时天涯官我亦西风客薰弦破愁顔爽抱洗连璧呉岑刻玉吟对挹佳色頽年瞥眼过十见溪草碧钟陵旅学子官况秋蝉翼彯撇愧西崦吊影心恻恻夔魖竞揶揄甚者得鸱吓由来次公狂仅免陈遵谪敢意今者见依肰得江国乡情比重裘暖气囘肘腋南闾与东阡闲蹑车马迹古人重交契远有千里忆连墙彼何人老死不相觌张陈汩势利光初竟何益青原秀撞天螺水蓝膏擘襟期方未央更约浮我白  

丫头岩  

弋阳之东当古道有石突兀号丫头苔侵藓剥风雨蚀骨干耸削如镵锼不知何寃上诉帝叫阍之势难稽留草木焦秃仅比发独瞰平皋疑秀发浅深丹颊耀晴霞髣髴琼梳掠初月行人踌躇眸子痴女垂羊亦何别惜哉伪态苦冐真土俗传夸疑有神阴崖黝黑崩胁腹石眼六七流嵌根君不见望夫崭崭亦顽石似不徒肰肖真魄颟顸庙食尔何补登进鸡豚始乗隙安得掷置八荒外化作膏腴丰稼穑  

宿法藏禅院  

斜河左界悬朱提冷烬掠天萤糁飞髙梧泣液凉参差前邨后邨乌夜啼雕甍绣栱絶坤维知自在世张禅扉有睆释子厐两睂清梵一声捎翠微乱我心曲天之涯寂厯故感迎新悲归与谁是真忘机独鹿水深愁浊泥  

清思  

羲和日车脱其辐白雨洗天泊烦促绿蒲紫荇媚回塘摇摇青环橚矗景长台榭翳复明百尺虹腰黏净渌神观翛肰物外归一簪斑箨动凉飔天上广寒之宫不足羡人间醥清百斛真吾师  

忆黄天倪  

游丝罥空生别愁我车欲驾无辀惊风吹花溅红雨白日西注僚丸投青春九十行过半天脚空随江水流思君度日倚髙阁时把长怀寄寥廓古人不愿身后名但愿即时一杯乐安得此身生羽翰髙鶱便似追飞鹤  

邨南  

邨南行吟踏新场马乗款段壶悬浆稼如浓云穟含黄杮叶亚枝收趁霜腊团鸡髀盘肴香箫鼔下神巫正狂呼儿往问当垆娘清美何如顾建康  

赠法云寺光上人  

日边开神皋古刹面青嶂寂寥千年后澟澟发孤壮上人薝卜英絶轫超性相独鹤嶷姿层冰烂清尚云游始丁年自副乃孟杖鞭羊去智害画垩契郢匠喉呀般若音浩汗卷溟涨衢尊洒法味如取赤子饷九夏天无云暑风浊于酿汨吾渺西征挥汗迷背项耽耽清凉境一榻岌相向屦满宁嫌猜目击自张王禅场推选锋宛是喑呜将洗我苦空语尽决蒙羃盎兜罗辞铦棘何有挂诸妄露地非端倪洒洒白牛放惜哉功名误未尔寄物当它日虎溪傍还期杖藜访  

秋日仪真即事  

秋风来从越天末痛洗玻璃出明月云陴隠起玉龙眠下有舂容万涛雪独蠒之纶欹一叶半酣老渔櫂歌发客心寸许了无多底事临风吹欲折  

丁字河头文锦翼似是东园故鸂鶒天风萧萧吹汝急遣汝周章无好色江蓠羃防过行人一顾为之三叹息我愿舴艋从溪翁双舂鉏边作幽客  

秋入前山如刻楚弄呉吹沸江国鱼龙燕爵安在哉粉白黛黑埋真色迎銮谁是当时人胚胎黄金仍埽迹飞来蜀冈尔何事似欲撞空争岝峉  

无根涛头万瑶垤曽是随风起生灭不应散裂泛人绡大似半吞广寒月纷纷何用辨马牛皖皖相矜笑蛙鼈会得秋时买野航别看呉儿舞狂雪  

持钓  

艇子悠扬打雨来嫋丝越箭青玫瑰昨闻古湫新雨足涨波泛入西溪来西溪两岸行人少白鹭对翘佳客陪低云弄娇不成去半与枉渚相萦回藻间頳尾厠银鲫正尔作羣争曝腮故应沈饵得所置行醉瓮间新熟醅  

宿长山寺  

苍山两蟠虬杰势分夭矫不縁事幽寻兹地终难到破暝紫烟生写谷清樾好邨长下牛羊云绽入归鸟松风卷孤磬夜半秋声小客怀方未央千里漫白道庭树一鸟惊愁看楚天晓  

夜泊玉湖口  

流溪一泻惊磨垢夜系防冲玉湖口青灯明外稍知邨白鸟飞边初辨斗风死波闲坐来久短发欲搔慵着手一清泪堕呉云横管叫秋龙子  

何塘精舍  

松闲竹澹清午阴金地少尘门更深忽从褷防出重阁飞梯十尺下瞰临有客触热来自东汗絺裛暑悭天风頳龙扬鬐日辔缓碧椀先愁井丝短  

大孤山  

章贡西南来银涛白浮天扬澜开泛滥如剖大腹肰兹山遥相望盘薄知何年海风一何髙吹落蓬莱巅浮根袭气母弄影白日边赴渴夸父奔濶蓦踵不旋轩轩执法臣立当天子前穹螺出佛髻青跗带秋莲瑠璃千丈簪忽与冰箔连鸣榔岩腹雨挂席浦外烟鹤驾控不返空遗紫芝田香鑪初争豪落星才一拳擢秀苍梧云发彩翼轸躔上窥杳防无极之层霄下控弥茫不测之重渊松萝参天岁月老清澜泛沫鱼龙闲中有神朅临防睨舟往还流俗谓女子彯缨来此山香脂间绡缯鵞猪捧羞盘至以孤为姑考究初无端可怜俗好怪此语良大漫神固不可诬何得正以女子观吾言庶几为不妄不肰兹山徒与望夫女几争巑岏  

送哲公禅老二首【`有序`】  

哲公禅老住奉新之人王院于其取别也送以二诗  

有鹤青田来骨傲九秋老羽毛鸡鹜闲不复故时好呉霜割清梦一夕落幽岛哲乎开士秀佛路着鞭蚤世累糊空云一以凉飇埽往闻琅琊觉禅海卷狂潦纷纷方袍子未易艖防到师如健噉儿把握攫棃枣尔来三十年方寸不赀宝鲸钟人谁识聊徇众击考又作云山行方将同木槁勿学断縁人时寄新诗藁  

我闻豫章境势胜所至生山皆撞空活水有照骨清其闲佛老宫往往聨飞甍人王邑一隅古屋才数楹尘防自不到日饱松风声十文挂溪影虹桥插峥嵘揶揄下夔魖踉跄笑麏麖师方得所欲振锡了不撄非如入流子横计多余赢秋畦蹲鸱老昼饭宜香秔由来介石身忽作归云轻  

赠雪峯长老守超  

仰窥玉奁天面窄顽碧颠青自天掷祖袆不管地只悭十五百徒此其宅流水声中换今昔粉抹頳糊老椽壁枯木庵回旧日春难提塔示重来坼【`存公自云难提塔拆当示现而师住持适当塔拆云`】超公最后法席张全机扑落辊毬场曽令天花倏飘坠况有庭橘符青黄【`师与爱弟彦泊中散公双生生时庭橘止有青黄二包人以为瑞`】乌藤横膝傲佛祖熟识睂宇瞬且扬天呉吹澜洗霾垢方诸挹月来清凉东瓯万刹尽金布咋舌谁堪论妙悟赚杀参儿走衲云髙枕无乃林泉负庐峯南远真西材叩寂丈室慙宗雷秀巅厐睂逼人爽反疑不自尘中来由来山兴复不薄畏途何计挥尘缚诘朝匹马汗羞顔又作杨花无止泊  

和仲武苦雨见寄  

君来通川居朱门廕重近闻值霖雨匝舍野水淙平地忽浩瀚顿足疑涉江猛风利如刀触纸无完窗朝釜鱼头生飘注旋甖缸仰收堕案书俯拾短焰釭痴儿临缺湫往往骇影双我亦有此患漏榻绕屋扛块如失羣鹄感愤愁睂厐孤膺纷填噎更甚两肘撞辱君大句投华旗揭修杠直欲却以心不容茍且降森披汉殿防缥缈梵天幢苍徨短兵接岂暇辄淬鏦区区苦吏役展骥曽非厐强亦歌巴歈跛鼈慙骊骊  

晩晴  

翔飇拂层阴孤镜挂天脚幽姿媚澄塘俊活扶秋岳饥乌下木末啅雀喧檐角落日衔半规逗翳如新濯海涛晩声收万里卷冰箔微飔袭疎櫺轻霭躐丛薄蛛丝嫋如狂虚隙野马跃病躯得惬适更甚解挛潇洒万籁并翀融百飞却熊经与鸟申髣髴犹能学萧萧寒碪弄天半哀音落客愁转如蓬万绪入防寞不无临风想晒日归领畧茹蔬味新腴把酒蘸沈粕明朝踏新泥已有跻攀约  

送新淦余宰虞卿  

时平循良困墨绶纷委蛇夫子西南英三十朝绅拕爰来慈众儿一匊芝睂和里闾无愁叹卒岁知婆娑牛解等是刃恩染谁非波神闲畧朱墨日永余歌及瓜赋归与去去可奈何舂容云涛里一叶翩经过羮鱼饭香籼凉衣送长哦三年种桃李留得春阴多邓挽徒虚语襧翮方云摩行哉尚良食吾君正卷阿  

留题王公谟冲阁  

檐牙排青防眺听脱防昧居肰人境寛鱼贯出万态坐疑天机缄发露穷琐碎圆清入鸟哢洒洒送客慨脱巾晩吾来静称一榻对睨云发髙兴勇欲决翳荟胡为淫书史欿若嗜炙脍长年马如狗埃颠毛改兹趣恐长负踽踽依侪辈何当拾頽龄相与寄耨耒挽君醉乡衣枯肺时一溉  

和权之严韵  

庭椿摘初黄畦韭翦柔绿春盘巧饤饾一箸生理足今者鸣啾肠饥花到双目终慙短豆恋谁转紫芝瞩青烟扑九衢碧瓦酣万屋朝来好龙客义动重裘燠慇懃斗酒约豪健赛杨仆吹回麯车梦鸭羽正肃肃九天真龙飞万物弹冠沐萧短草木姿窭贱衾稠宿叨逾太官粟敢计功利速惟应杯中物可仗诗筒趋  

送贯之县丞解官还寿春  

西江客袂春风老吹得归心乱如草鲵浪三篙下晩艎去程不学寒蓬埽淮山苍苍淮水长千里一官归故乡举世由来青眼少孟娵破黛嫫母狂缇巾什袭尽燕石埋蚀大半双明珰干霄自是男儿气遭与不遭真偶尔人非田文莫弹铗世有伯喈须倒屣君其行矣重问津蹀月騊駼宁绊死  

次韵和彭道原元夕  

搀云握幕张流苏华辀夹道青毺黄昏天公下种榆百万星防成须臾赤帝鞭车堕云衢烛龙骈头浦还珠竞随丹豹膏凤雏麟防拂蛾间数疎弦嘈管唳声郁纡栉比百戏罗侏儒轻纨绣履踏艳姝灼灼巧笑聨芙蕖有客年来倦著书囊钱囷粟索无余短钗列按拥敝襦未堪行乐夸睢盱大奴听响仆屋隅小女行卜迎紫姑子云门巷正萧疎谁者载酒论区区  

题远上人休老庵  

上人丛林秀襟期支许越往从湖山游发轫无留辙转身浮云空归兴飞鸟豁故乡得青海下瞰鲸灿窟结庐才蜗牛胜践喧卑脱丛残翦荆棘怳敝栖楣埓兰苕纷被迳关锁昼不掣由来大慷生卓锡果清絶菅茅席三径虚榻埽凉月不持一钱居未省香火歇鹤骨老亦轻田衣故仍洁髙舂一饭过野荈供嚼齧笑作疮剜肉荐语畏饶舌阳冈藷蔗稠乳窦春泉冽行当揽俗驾滞念论一吷  

我行  

我行适东陂野色若可搴问津初无从强驱良苦鞭三贮客潦冉冉吞呉天故垒何峥嵘荒凉非昔年虹腰截海堰蜃气嘘窑烟霜封百草干回风时飇肰狐死欲尽饥鹰空老拳邨深行人稀落日下乌鸢败荷古毳衲野菊金连钱羇怀自骚屑节物惊徂迁投暮僧舍中谁者同留连  

留题疎山白云禅院因呈长老秀公  

白云去不还空留白云额至今飞山顔片片尽秋色萧萧事盘纡刳石转敧仄觚棱鶱古殿粉墨昬絶壁有客倦归艎潇洒寄一适松萝青鸟哢江影卷余白始时开山人真意非无得百年惊一吷节物变今昔谁是云无心翛肰彼禅伯  

鄱阳湖四十韵  

巨浸连呉越髙躔直斗牛防开别府江伯汇支流象纬元精逼神姧秘怪裒番君疏带砺彭蠡壮襟喉赴隙如无地凭壖忽有州津涯逾写润窟宅定刳幽岛认瀛鼇戴涛疑阵马搜珠跳怜雨驶镜滑识风收树带乔枝隠山余短碧浮窥觇波罔象睥睨伏阳侯漾月都迷皓蒸云闲作油涵濡均藻荇冗长到鰕鳅蜃幻晴嘘阁龙腥夜拔湫万寻悬圃玉一带洞庭秋盈缩知谁纪吞并似力揫鲤矜封赤鯶笑斥朱眸嵌窦扶桑齧珍文匠石锼鸥羣驯野客蚖肆傲潜虬罟数筐零霰樯轻弩激鍭孰分浮瓠澨或讶绕蛇丘弦索延商妇艂艭送莫愁陶朱诚得策神禹想遗忧端称潺湲弄非无隠伏豆分髙下渚苇视去来舟血脉乾坤活疮痍稼穑瘳披猖包息壤琐碎落浮沤莲女婵娟櫂渔郎芼燥瓯有人搴绣被无客傲鹴裘货贝穷干没醪羞肃丐求束枯论沃釜戒覆比倾辀众水杯盂外它年吐纳尤鹊填功未议鲸吸志应酬何事轻思济吾防果未周阽危心骨醉飘泊面顔羞敢计乗槎去何知戴笠游片帆真扰扰只影转悠悠卑湿嗟梁傅星霜挂魏牟劳歌慙孺子破簏付平头乌防缘莼置黄粻为鲙谋清螺取归日稳櫂听夷犹  

蒋沙庄居八首  

它日蓬蒿地吾庐瓦数沟井泉甘胜乳庭竹冷先秋邨落时情澹田畴岁计优荆扉论日掩最喜近松楸翳翳柔桑活辉辉野水寛艺蔬苍芥甲延客白蒲团防缀花黏蔓稀疎粉束竿家风才茗饮一室听冰寒软滑香籼颗肥长紫蕨苗盘飱殊不恶邻叟亦时邀潘岳萧条鬓陶潜颉颃腰巢枝得安穏万物一鹪鹩晴屋鸣鸠妇春陂翳雉媒筯头甘野蓛鉏力到陈荄掠水千艘健横风一笛哀最怜双白鸟解事等闲来十里蛇原近宜秔一亩金乱酲眠暗术娇碧拥云林蚤晩归与计因循愧此心江南吾土乐应得慰消沈羊栈鸡埘接蔬畦麦垅傍蜗涎书老壁苔阵涩髙厢家有青缃学儿传急就章未甘骑马跳蚤事干忙名愧周繁弱材非鲁孟劳蛙仍当鼓吹径任没蓬蒿紫芋新厨味黄橙馥鲙刀业诗何水部耽酒阮兵曹刘宗坟墓国金水渺萦回飐飐鸦巢覆疎疎槿户开春风持赠柳腊雪试妆梅欲识尘埃少元无俗物来  

莆田杂诗十首  

梅雨催农镈痴风泣海樯鱼龙波浪阔燕雀户庭凉鳐柱春刳玉蚝山夜凿霜家园两痕涙蚤晩促吾装南北分双刹公私限五塘蚶祠开琐碎蠏井幕荒凉酒熟传红泛抢珍异墨黄飘零晋耆旧冠劒几星霜梅井经疏凿如闻自昔人玉奁深贮月云乳暖藏春桐叶谁新汲葵芽好问津端堪事杯酌泠汰客襟尘鶗鴂青春晏鼱鼩白社骄掠风雏燕翼界雨晩虹腰醥醁银牀沥□茸紫涧苗到家幸无苦浦溆有回潮饱闻何氏子遗迹在仙山节拥三清绛龙骑九色斑曲屏明蘙荟哀玉走潺湲好刷摩天翮徂镳试一攀鹤唳归云急龙移过雨腥桂清飘月岫槎老卧烟汀洞失壶公旧雩传妙应灵不缘幽事隔小复理篁箳共乐超肰构跻攀一气边苍茫云水国清润李梅天碎白淙崖瀑孤青煮海烟三神山自邈何至苦求旃蟏蛸当户缀络纬拥莎吟诗魄干霄上棊魔搅海深忘机一飞鸟藏拙万黄金昨有逃虚慰支郎下北岑当日山南寺层楼插蔽亏龙蛇缄柳笔风雨舛唐碑甃浅云吞液山稀海衬睂杖藜搘鹤白发茂林缁茘子绡囊搐蕉花玉糁骈紫髯牵騕褭绀□走婵娟萧寺千家幕兰盆七月天壶公仙日月乞汝送流年  

蚤发赴防县  

草露垂垂白溪泥脚脚深槿篱藏吠犬桑蘙漏栖禽食匕惊浮世鞭梢度寸阴利名幺防得会是死灰心  

赠谢民师  

三语君为掾百罹吾厌生江山共乡思兰桂敌交情黄卷真无负龙渊恐不平何当改初服别约纽荃蘅  

临江  

居肰两福地首尾限清江防窱芦州抱晶荧石涧淙泼云和防防割雨晓艂艭愁絶邨南舍驯鸡对小窗  

春日舟中即事  

墨绶蛮乡去青春瘴海行陋篷愁暴雨小艇畏长鲸滩恶舟难渡风狂浪易生不堪江上笛时送两三声试院次韵奉酬赵达夫记室惜别之什  

风酣雨软嫋檐丝端负吾人痛饮师使者岭梅传信远王孙芳草怨归迟酿成紫府无端梦开到朱阑第几枝欲问东君挽流转颠狂好在曲江诗  

酷爱春如蜂蝶迷还忧青帝学班师愁城恨垒挨排到酒约花期赌当迟端负江湖归去櫂最关桃李别来枝松丸暖动蟾蠩滴消杀风光盍付诗  

张寿翁朝散有诗纪同舍名衔录次其韵  

柳茸无力杏烧红春入愁肠不散穷千佛经慙名姓入一尊酒惬笑言同写成悬圃新聨壁分与秋风旧转蓬好样醉乡抛掷却百钱输与杖头翁  

次韵和汪道济都讲惜惜吟【`锡制温体器也汪强名为惜惜`】  

温柔乡定虚言耳炉火功真长物哉疑别有天春不老知谁为雨夜曽来满移妃子三汤梦暗夺仙家一息胎燕玉浪传思暖老个中消歇几沈煤  

送林锡远帐勾罢官  

五月角黍江南天骊驹送客黄金船悠悠别思不足道去去宦情如欲仙青萍由来异死铁绿绮未易论胶弦强怀为君歌短什壮图辄勿轻流年  

招季山还家  

萧条门巷未足愧晼晩岁时胡不归绿葵白芋故园老黄颊頳尾前溪肥浮名莫羡风过耳久客可憎尘满衣约君对拥当户榻聊割一亩秋蟾辉  

蚤发襄邑  

迢迢汴水吞窈防白榆多于天上星林梢碎漏月痕白草头冷泣萤腰青云霄九重近在目鹓鹭百翮谁趋庭鸡声马蹄正立敌断送垢褐疲吾形  

夜泊建溪丰乐驿前  

溪灵觅罅吹滩声削木刺波舟逆行问津候馆得丰乐回首洞天无玉清愁看迮缆叠石子快是隔篷眠水晶儿曹等闲动喜色甑有滑白长腰粳  

清真观清轩  

向背仙宫总僻林兹轩仍出古城阴千年曽史长存魄一片巢由不染心秋阔雨髙天洗翳夜凉风软月吹金冰壶蚤讶贮人世况复隔溪葱蒨深  

清真观斋轩  

物理相悬能几何是非得丧了无多仙家日月闲庭户人世浮沈寄唯阿矗橚晓声来杂佩涟漪春脉涨青罗个中故有天倪在持语流光任掷梭  

送廷允决曹解官舟行赴阙  

春江活碧染衣浓闹艣初挨鹢首东岸柳跃丝金稍重渚梅收糁玉全空腐儒糟粕迂疎后上客风云感慨中好访瀛洲缀仙客家山无苦梦壶公  

次韵酬友  

束书归伴鹤头鉏赢得髭根未雪如春甽有田皆杜鄠晓窗无岫不衡庐糟牀最与天真近鱼沫何妨世态疎鞟足腰负芝术因君特地愧三余  

次韵表民偶作  

纷纷仪覆与秦倾何者竟为吾道行物外金朱犹土梗兴来诗酒亦功名梦同秋栈萦纡入分比春兰馥郁生他日未宜轻感慨劝人归是子规声  

赠致政曽宣德  

自得逍遥物外情肎将冠冕谩劳形门前始种先生柳斗下重添处士星文豹雾中谁逐逐飞鸿天外自防防最怜孤竹人髙卧却讶三闾客独醒放旷七贤林下洞栖迟六一水边亭和烟买得花栽润带雨移来药颗馨凫舄印残苍藓绿蜗庐筑破远山青消磨日月棊千局笑傲云霞酒一瓶隠几旋成招隠句披衣新看养生经小轩静把琴开匣幽苑深将鹤翦翎明月有时来竹坞红尘无路到松扃几多九老图中景都为丹青入障屏  

上金陵黄尚书安中二首  

南来踽踽拜前尘雅睠仍从辙鲋新四照色温初似玉一时恩到总成春非如学者论糟粕须信人间得凤麟况有珠玑长满把防终恐物华贫  

千毫回斡自无旁逸劲仍闻饮石梁黄卷素心因事见空门真味与闲长扁舟尚录袁临汝清酒无论顾建康五载转头归一瞬门阑依旧笑羝羊  

和安中东楼会饮  

岧嶤飞观决层云主意全倾合坐宾谭笑龙冈下白日衣冠麟阁识功臣欲穷人目逢山好未老秋容到酒醇忍对南鸿问寥廓沈防谁是蜀庄珍  

王公济四美楼  

寸心不与一物隔远目自为千里期便共溪山有情分更縁阡陌识参差层云异日虽轻举独鸟长年可俯窥缇骑到家春满眼庾公清兴不应衰  

李倅惠诗次元韵酬谢  

寸毫挥洒敌连城想见仙标白玉京周鼓直须论妙刻陶琴初不费烦声它年浪许曽窥豹此日谁堪与濯缨寂寞蓬茨今有助病躯那复愧登瀛  

九曲池  

昔帝樯乌下日边曾留清跸此蹁蹮鱼龙窟暗浮春涨鳬雁行低破暝烟星阁摧頽空岁月芜城埋没旧山川后庭一曲陈家破更看当年水调传  

搘笻  

蹭蹬年来谁寄声静搘笻竹了无营照衣檐竹露逼冷过耳海潮风送清岂有稻粱骄雀防终慙醅酒费瓶罂请缨自是男儿事咄咄胡为过半生  

次韵酬锡远孤坐有怀  

白简差差长蠧鱼强顔那复计三余长波不洗客愁去脱叶似将官况疎行乐醉乡金欲尽投身老境岁还除因持旧史论窗烛大半功名不是书  

寄兜率悦禅师二首  

三峡当年一锡飞祖灯曽是密传西示徒端的只消指灌顶分明别有醍秋衲拥云惊晓榻病髭镊雪照寒溪知谁解吸西江水赖有孤禅觉众迷  

箯舆曾约下山顔白足尘缘等是悭贪为水云留物外劣容纸墨到人间银潢一匊愁枯肺金钥千重想上关病客此身似笼鸟何时毳衲对斓斑  

王适中渝饮约以诗招之  

别君倒指倏旬日顾我摇心如斾旌满引未应勤上客髙谭聊欲破劳生望梅终恐难酬渴挹露悬知别得清咫尺履綦犹惜到可能无复故人情  

送致政呉通直  

黑头贪作隠中仙髙谢清时五两纶物外收将闲日月人间归去好溪山二疏等作挥金计【`通直伯氏前此亦以朝请谢事`】五柳犹迟倦鸟还多少有车悬不得规规钟漏亦何顔  

赠呉伯玉  

瞥去门阑两换春标规仍惬此来亲能将官况为余事别有阳和到后尘衮衮何妨流水澹纷纷谁数白头新拟论一报酬恩地愧我犹为栾棘人  

罗汉系南长老  

诸方喉舌卷舂容直指慈幢信长雄翳尽全开扪海月清多平挹洗天风相望震旦传衣后别寄西儿妙斵中好把沃洲论五老辴肰重此得支公  

送螺川张太守二首【`时请宫观寓居琅琊`】  

西南五马照青螺众惜班春未几何绿发桑榆收太蚤青云岐路賸来多仙家职事清闲好逋客林泉取次过正恐此身休不得再看邹律起阳和  

凉飔一水漾清虚画蠲翩翩北去初暂把壮图收绂冕只留和气到阎闾海边有梦通琳阙物外无心挂隼旟寄语琅琊好泉石使君不是赋归与  

江馆三首  

山川定出书意外鱼鸟自闲眠对时子黏天归一叶涛头吹雨落千麾截波尚欲论孤劒应客初慙乏大儿听得渔郎隔溪语夜来秋色暗江蓠  

无尘一境好仙去有梦九秋应鹤知弱篠婵娟藏别坞野荭髙下补疎篱秫田百亩堪供酒鲙手千刀间忆鲻未愧镜湖夸贺监聊将星管觅桓伊  

连云草树纵横幕防水鳬鸥黑白棊日晏厨烟青一穗暑余窗雨暗千丝饱闻杨恽生行乐懒赋张衡我所思软碧会须连月占恣看飞檝界琉璃  

自竹岩至杉溪  

晓寻葱蒨踏顽云越俗闽风杂楚民天窄定藏巫峡雨溪深疑有武陵春驱寒万籁争奔壑竞秀千峯自逼人断送残年归马首却羞头着故纶巾  

送狄太守清明日燕莆田共乐亭二首  

青幢翠葆抱参差浮客黄金凿落挥一日山川如得主两眸天地不藏机华胥有国真稀阔齐物名篇孰是非涩道直西暄绛蜡卷空箫鼓使君归  

它年胜践归林记【`旧亭有林子中记`】大半豪夸落蔡篇【`亭有蔡君谟诗`】快甚跃壶窥日月怳疑枯海变桑田觥船照客吹红液轩槛娇春扑紫烟到得无云賸寥廓此身仍在鸟飞边  

出试院次韵和酬郑通直  

吏役区区病足酸愁闻三十六盘山【`建安道中有山号三十六盘`】偶从物外抽身去又作人间行路难主意十分浓似酒客心一缕急于滩夜光莫道无因至乞与扁舟洗眼看  

白鹭亭逢胡仙尉晋侯  

涨天丝欲肥梅江上相逢秀色开白发十年归梦寐青衫一笑洗尘埃云边活碧山围健汀末疎明鸟阵囘独向稠人见髙义此情须敌万琼瑰  

过合肥会黄天倪  

白狼峯顶共留连一纪于兹賸四年事过已如炊黍梦鬓催难着买春钱飘零慙説相思驾洒落仍传到手篇棃栗果盘鱼蟹饤怳疑身世上通川  

赠致政曾宣德  

何得清时便挂冠归来髙卧水云间一轮白日易催老百斛明珠难买闲行止尽将随野鹤生涯都付与青山庭前乌影髙三丈见説朱扉尚闭关  

冬日呈郭明远  

骚雅亡来几百年不图今日见君篇遒豪压倒元才子清丽追回李谪仙风月吟穷三寸舌江山归欠一囊钱此时长啸出门去但觉绕梁遗韵传  

春日送签判阳承议  

春山野思万千重那更江头来送公别涙滴流红杏雨离情摇曳绿杨风一枝易绕南飞鹊只字难凭北塞鸿惟有感恩情不断夜深长入梦魂中  

春日送林推官  

送君南浦忍分襟注目春江烟水深思乱似云无所着情浓如酒不堪斟杏花烧断离人眼杜宇啼穿去客心别后愿为深夜蝶翩翩飞梦去相寻  

春日舟中即事  

不因门有北堂亲肎泛孤舟瘴海滨万里江湖愁去客一春风雨厌行人花朝水国留题嬾月夜乡园入梦频每被烟波惊破胆却思云石自由身  

春日舟中喜晴  

雾敛云回雨却残衣单犹尚怯朝寒烟尘暗处江山窄日月光来宇宙寛渔櫂不忧滩浪险客轮惟喜路程干关关珍重梢头鸟每到晴中语亦懽  

海山楼晩望  

登髙怀远思依依目断沧洲旧钓矶城上两三声画角天涯千万里斜晖烟抽绿草随洲转风递轻烟贴水飞到此自肰堪下涙不须啼鸟劝如归  

春日即事  

岁月催人误壮图风清官况强支吾春来酒病寻常有老去花迷大杀无慵里盛添诗债负闲中赢得睡工夫谁知到此扁舟内白面书生矣乎  

舟中惊夏  

牡丹才过石榴开岁月惊人老易催一面红顔春递去满簪华发夏催来蝇头利禄徒劳耳麟阁功名太晩哉不必更増川上叹及时行乐且衔杯  

观刘禹锡题湟川记  

谁道连州海瘴边只消禹锡一雄篇江山草木皆増价风月烟霞总直钱十二亭台尘外境一千疆界洞中天自经大笔留题后从此湟川胜洛川  

题清漪亭  

平昔江流清得名只今池面胜江清人间有镜磨秋骨天上无宫敌水晶月借婵娟相表里路分潇洒入逢迎会须饱占银潢魄莫似沧浪濯垢缨  

次韵谭令尹茅庵  

到佛元非定如仙等是家了忘名利战秦晋谩彭衙罅月明窗纸凉竿埽径尘却应环堵在潇洒属吾人  

辇下春怀七絶呈赵达夫【`试院中作`】  

绛阙岧嶤五色中六街风稳柳贪慵金明解染波千顷不似君王惠泽醲  

蝶正冶容蜂正狂鸎如羞涩燕如忙低枝莫搭秋千索留送婵娟出短墙  

杏红似为桃红妒柳绿浑将水绿争去日背人来日逼新愁特地旧愁并  

活琉璃涨金明色闹绮罗成上苑围须信皇州春自满莫愁青帝等闲归  

魂先絮怯青楼女命为花轻白帢郎春色不应疎病客正缘生计纸千张  

岸柳禁持人学舞墙花勾引客窥邻速将事当悠悠梦賸买欢归衮衮身  

直取浩歌论纂纂肎容三爵径油油送花明月怜人杀帖体红波凝不流  

富沙门楼  

扑闬行人衮底流闉阇缥缈到三休霜魂月魄交光夜十二冰帘不上钩  

曾闻仙者好楼居楼外仙山入指呼聊作上游新粉泽使君不为贮罗敷  

安济桥【`编舟为之去玉清洞天五十步许`】  

谁把灵槎接饮牛主人潇洒古东瓯玉清夜半开冰箔暗认方平别驾虬  

拥翠拕青得要津截波仙屐畧无尘借令万鹊填桥巧何补褰裳一世人  

送李德素罢官归舒城  

朔风吹眼水溶溶白社凝香杳霭中千里沧洲帆一抹遥知此日背防鸿  

水落淮天蟹子肥三年游子片帆归东坡防防黄云满试傍林椒振客衣  

陪彭安行双莲亭小酌  

无尘净渌枕青鸳个样清虚不似鄽更喜晩来翘白鹭伴君和我作三仙  

留题神仙院  

白鹭飞边尽古今萧条鬼冢与神林故时门巷犹能忆十载重来白一簪  

白帝怜秋自不胜等闲时放一番清诗情大似归飞鹤聊作当年警露声  

陪林明复功徳院小轩对假山有成  

候禽幽啭似争春我亦贪搔不屋巾嶻嶭烟姿在睂睫个中还有傲秦人  

莲华峯法云即事  

奈我此身无定居正如飞絮扑江榆两毛更甚卢蒲短好在朱陵见忆无  

十十五五跳波鱼三三两两踏歌姝前山后山碧一色似不多愧潇洒图  

送徐择之秘校还睢阳  

汴水东头古堞开青鸳舞影几楼台莫将归雁比行色身未到家春已来  

题増城驻舟亭  

一亭潇洒枕江流水色山光四面浮多少客帆檐外过不知谁是济川舟  

题吉水南华寺  

紫翠浮浮夺晓昏生涯谷汲与松焚客尘一防自应少终日到门惟白云【`今寺有刻石扁其堂曰白云`】  

野兴由来惬杖藜层峦影里见翚飞虚堂一炷起凝碧化作九天云染衣  

## 宋百家诗存卷十二  

嘉善 曹庭栋 编  

紫薇集  

吕本中字居仁寿州人好问之子公着之曾孙也幼敏悟少长从杨时游酢尹焞游以公着遗表恩授承务郎坐党事被黜绍兴初召见特赐进士累官中书舍人权直学士院忤时相罢奉祠卒赐諡文清学者称东莱先生著作极富诗二十卷得陈黄句法陆放翁谓其汪洋闳肆间出新意愈奇而愈浑淳一时学士宗焉  

暮步至江上  

客事久输鹦鹉杯春愁如接凤皇台树阴不碍帆影过雨气却随潮信来山似故人堪对饮花如遗恨不重开雪篱花榭年年事辜负风光取次回  

送文潜归因成一絶奉寄  

水天空濶片帆开野岸萧条送骑回重到张公泊船处小亭春在锁青苔  

谢无逸秦处度诸人皆许省试后见访冬夜有怀作此诗寄之  

八年去东都触事无一好沈绵淹岁时忧虞满怀抱欲归故里闾稀复旧耆老悠悠岁欲尽忽忽身向老小堂佳有余所恨来不蚤饥虫语夜霜疎星乱枯草支撑坏壁髙侧转寒木小诗书久弃置词林迹如埽佳人何时来路远音信少庭前冬开花扶杖起千绕春风回马首清尊待君倒先期留酒钱仍须具棃枣  

晩步江上【`大观二年真州`】  

浦口生春绿未酣南山初见碧嶃岩风声入树翻归鸟月影浮江倒客帆破甑不堪充酒劵短蓑真欲换朝衫往来泥雨城南路可见轻鸥定不凡  

怨歌行  

借君手中板为君歌一辞辞中宛转君不晓为君説尽长相思轻霜夜渡呉城暖枫叶芦花秋意晩万里春随驿使归十年梦逐佳人远当时笑语似儿剧象牀玉手无消息古岸风江千里船咫尺春愁那得怜君不见信陵门下客侯嬴不用今头白  

雪尽【`大观三年宿州`】  

雪尽寒仍在园荒春欲归晴空落鴈少古木聚鸦稀肺病犹宜酒囊空合典衣碧云愁不见千里故山薇  

宿青阳驿  

灯火客帆尽人烟邨市幽晩风号古木髙岸束黄流物色淮山近春光雾雨愁栖迟旧游地来豁十年忧  

游南山归简张嘉父博士  

吾生复何往乐事亦匆匆宝塔千帆外春城万壑中乱花缘侧岸晩照落斜空坐想西窗老掀髯一笑同客居书怀奉寄介肰若谷材仲兼简信民  

客愁如长河浩荡去不息未来已相关千里在咫尺抱疾寄他乡终年守岑寂中虚耗神志内热伤筋力长虞二竖撄复有寒馁迫怪渠甑上烟愧尔裳中帛生平所读书已如不相识坐贻乡党笑敢辞尘埃没旧游今几时转盼忽陈迹死者不复见墓草春已碧生者天一涯末免陈蔡戹儿曹乳臭在瞑目分黑白虽无未见书颇多雌黄笔出言辄周孔而不辨菽麦啾啾要酬和内顾颇牵率坐令怀抱恶更觉天宇窄忽忽十年事俯仰同戏剧从来肺腑亲翻手呉与越独余二三子肝胆犹铁石尚怪东郭贫亦讶怀祖烈西轩来何时箪瓢共饥渴念君不能已一饭再三噎谁能明予心皎皎霜夜月  

小园  

小园常在眼春事已天涯雨暗隄前路苔深林外家曲池通小径密树隠残花长愧邻翁酒囊空尚可賖  

谒雍道士【`雍有古画甚众尽为郡掾取去雍游贵人门甚熟`】  

纷纷干没混泥沙暂遣尘言挂齿牙妙画已归三语掾壮游空记五侯家古坛背日藏芳草小树留春放晩花能共山翁同活计隔林分听一池蛙  

春日即事  

病起多情白日迟彊来庭下探花期雪消池馆初春后人倚阑干欲暮时乱蝶狂蜂俱有意葵燕麦自无知池边垂柳腰支活折尽长条为寄谁  

饮酒  

人生百岁能几何顾我把酒何不歌穷通大抵梦南柯我复梦中多蹉跎自古英雄亦何有往事纷纷只如酒嗟予真得酒中趣几度尊前揖星斗病起槐阴莺已老今日相逢还草草匆匆数日是行人且向尊前一倾倒人生乐事亦难并明月清风况都好  

偶作  

去年芳草又萋萋休叹王孙犹未归更觉春深送春鴈三三两两傍云飞  

梦  

梦入长安道萋萋尽春草觉来春已去一片池塘好  

督山伯萧远和诗并示舍弟  

爱闲多病老封戎看子垂天上碧空嬾惰未须攀此老典型政尔赖诸公须如震泽三春绿诗似芙蕖五月红坐此逃禅天可恕不应独许我乗风  

寄老商  

先生昔据通元峯咳唾珠玉家为空只今江西二三子可到元和六七公双鬓只期他日白千花犹是去年红须君吸尽西江水不假扶摇万里风  

夜作呈诸公  

风江舞暮帆野树散归鸟寒灯上壁角疎星缀林杪归来静无事独坐黙藁放笔有新功无人与倾倒不知新恨多但觉旧愁少石鼎倚残炉茶烟看清袅明朝寻酒钱折简唤诸老  

暑夕乍凉  

三旬埃郁得清风领袖犹翻汗折红已是梦清无俗梦更移凉簟月明中  

游北李园  

雨映烟笼万竹蟠枯条髙下不堪看非干秋后多霜雪自是芙蓉不耐寒  

赠谢无逸  

君不见城南千树桃君不见涧底百尺松松生偃蹇卧霜雪桃李一笑随春风百年涧底终自若桃花犹得暂时红呜呼志士每如此衡门髙卧不见用心虽无瑕饥欲死  

寄知止材仲  

一门叔父到卿好中表兄弟惟尔贤往事关心空自语新诗好句与谁传溪山已近堪投老文史虽穷莫取怜仲弟墓头今宿草为渠先赋补亡篇  

梅  

南雪看未穏北风吹已残才堪十年梦不称一生酸日月方囘首风霜已凭栏迟明出谢客顿觉帽围寛  

苦阴  

破腊冬仍在逢正阴更频寒流未解冻雪意欲妨春畏病还疎酒逃寒懒见人郊东小桃李别是一番新  

赠浃上人  

一庵便送渊明老四海共传摩诘诗本自妨人枕边梦不能陪汝劒头炊交游大半饥寒里疾病中分少壮时西寺木鱼东寺鼓三年三见浃阇黎  

正月十二日夜作  

春来消息未真传久负蒲团一味禅灯火侵寻作佳境冰霜偃蹇过新年江声悮落三更野色遥看万斛田咫尺风光不相贷忍令好语到愁边  

正月十三日河堤上作  

雨着河堤柳着烟小楼灯火又今年东风不与行人便留滞长亭十里船  

昨日晚归戏成絶句呈子之兼烦转示进道文  

疎灯欲尽渔商市小似开桃李顔一夜檐声鸣罋盎无人知我坐蒲团  

卧病江边久未囘嬾随儿辈走尘埃天公尚有余情在肎放梅花自在开  

春愁如故妨人乐旧藓新苔不暂晴想见江郎闭船卧满川风报天明  

上元夜招沈宗师不至闻已赴郡会作二絶戏之  

灯火满城公不来为谁雕句洗尘埃春愁不到城西寺更约梅花缓缓开  

白酒红灯称意春知公未免踏黄尘绳牀好在休相忆输与琅琊浃上人  

正月末雪中有酌  

柳着河冰雪着船小桃应误取春怜牀头有酒须君醉又废蒲团一夜禅  

追成旧作  

满江风月一船霜无计留君只自狂灯火隔帘香隔坐无人知是竹枝娘  

晩春即事  

春色不自惜晚寒摧折之残花带雨去薄雾信风吹尚有寻行债初无了事痴论诗得奇味当使阿戎知  

广陵【`借韵戏用文潜体`】  

往来六十里各是一江郊柳色团涡岸春风扬子桥好山当断浦野鸟度空巢一任雷塘路暮天风雨号沈宗师甚喜江梅而微贬荼蘼因成一絶  

澹绿衣裳玉作妆好风凉月自相当沈郎笑汝多情在不似江梅满意香  

劝张李二君酒  

张侯好诗如好色不敢为主而为客李侯好酒如好诗心虽甚壮无人知两侯风味俱不恶如芙蓉与木芍药午窗留客着笔快晓枕无人犹睡着广袖渐变天宝妆天字不作元和脚世人讥笑乃其分政是仍叔之子弱病夫坐穏无所求荒檐断雨鸣春鸠炉烟未尽消百忧恨不缓带从公游何时清江横小舟与公一醉荻花秋却来密庵参牧牛  

庵居  

鸟语花香变夕阴稍闲复恐病相寻正应独有江山分素自都无廊庙心堂上老亲双白发门前稚子旧青衿儿曹不会庵居意古涧寒泉凝至今  

登舟  

夜雨晓犹滴怒风晴更吹已无行役念宁有别离悲舟楫三年路江山一月期东庵旧还往不废百篇诗  

张祎秀才乞诗  

白莲庵中张居士梦断世间风马牛风尘表物自无意神仙中人聊与游澄江似趁北城晓苦不放南山秋君当先行我继往向呉东亭留小舟  

读太真外传  

上尽马嵬路东风吹旧京乾坤已新主草木自秋声锦韈千年恨皇舆万里程宁知挽船士亦有别离情  

简子两絶  

只恐老去被花恼更欲忘忧须酒浇何似山堂病居士闭门髙枕过春朝  

新晴欲上南楼月柳可藏鸦水蘸墙无限客愁芳草里不知风雨阻斜阳  

赠浃上人一上人  

君行南山南我住北山北不闻浴鹄白但见染丝黑老境欲垂垂快意须得得孰知百雉坚而有一日克浃如涧底松纵老终不踣一如云间鹤不复可羁勒余如千里风遇此两鸿鹄明珠脱氛翳晓日破昏塞宿障不尽除胸次犹笔墨君看説诗口乃是杖山力冷霜卧偃蹇岁月饱封殖谁能窥藩篱未易得阃阈政当磨其锋共埽烦恼贼相从无何乡败衲依破棫更令好事人妙语添一则  

雨后月夜怀沈宗师承务  

雨云揽江色偃蹇破昏睡千花闭红紫妙见一室内披衣行夜永明月在船背微风过萧瑟古柳立苍翠翛然一蒲团坚坐觅诗对我生无南北所到意辄遂孰知十年游保此清净退颇念城北人结友老杉桧漫随长铗归甘作短檠弃出门万里涂已驾安得税何当持被来把酒相就醉  

秋夜示李十  

晴鸠不时鸣雨鸠不暂歇相去跬步间屡见屐齿折寒泥拥衰草秋扇罢残热今晨好风景稍贷屋头月清光冷相照玉艳满金玦唤客坐前窗文字相澡雪殷勤傍诗律未暇了麴蘖澜翻谈经口邂逅如意铁我歌君辄书字字有行列不须陛抵严但要兵卫设譬如南山石琢齿当井渫真成一战霜未可三鼔竭人生各泾渭世事亦滕薛髙堂食肉人两马方踶齧何知緼袍底犹有不安节  

中秋日沈宗师约游城西泥雨不果  

遂阻城西歩兼怀霅下游长风掠归燕苦雨应鸣鸠月向谁边好寒催社后秋传杯有新韵能忆老兄不  

九日晨起  

渐歇敺蚊手真成把酒天长河印晓月老木聚荒烟了了江山梦区区文字缘南堦两三菊极意作今年  

王氏郊居  

江山处处好落日极登临雨续蔬畦润风吹杮叶阴客船频上下水鸟故浮沈尚有南飞鴈丁宁可寄音  

对菊  

稚子寻花莫漫狂已知衰疾负重阳新霜有意留青蘂更放残枝十月黄  

遇子我泊船旧亭  

江郎泊船处草径不胜秋客里终年别春前万斛愁山横采菱口月满望江楼政可梦春草莫令吟白鸥  

望金陵偶成絶句  

台城南望入斜阳尚想能诗玉树郎乗兴风流莫相笑眼看直北是雷塘  

雷塘别有风流在可作南舟两日行江水自流春自好不知芳草为谁生  

烹茶  

水光欲尽瑠璃影玉色初浮翡翠斑便觉麴生风味好小楼新火对蒲团  

西楼  

小院无人日自长隔帘时有芰荷香客游未作安居计更借西楼一夜凉  

秦处度一上人同宿密庵处度为上人画断崖枯木图  

小庵无客亦无氊遂有髙人借榻眠一夜西风撼枯柳不知春在石崖边  

寄谢无逸并汪叔野兄弟  

老谢风流绿绮琴小汪兄弟亦南金文章已悮半生事江海畧酬他日心好酒不当愁偪仄旧书差慰病侵寻平生恩义泮宫老断绠寒泉百尺深【`汪信民没方数月`】  

寄朱时发  

菱桥脊梁硬如铁天下拄杖打不折倒骑佛殿出三门南头学来北头説昔苗未生今作米更判阿师三尺觜公但吸尽西江水莫怕庭前簸箕尾【`事出小释迦录`】  

与材仲弟相别于白沙东门之外怅然久立不能自释乃知谢安石作恶之语不过也因成奉寄可见别后气味亦可并示京洛间亲旧也  

终年想顔色未有食顷忘君宁不我愈苦畏冰雪妨斯文百战罢阅士如堵墙孰知五湖口一苇可以杭盛欲与子谈乃复为此别忽忽得余欢把酒到耳热人生不如意肝胆有楚越何知若人胸中有积立铁伯姑无恙时令我与子友周旋以至今各有遗种臭文字重声名于身亦何有还书问两弟是事君识否妇如先姑贤儿似乃翁好识君相与心见我亦倾倒频年作离情悮赏到丘嫂卜邻洛水阳此语当在蚤往者汪信民爱我不自胜以我如古人得与子并称若士不复有斯言当服膺期君极膏沃更作无尽灯锻以百链钢淬以万里流闭门待彊敌忽见天地秋以石投水中万岁终不浮堂堂倚松老于今忘百忧  

遣怀三首  

何山不堪隠何家不可居古来子华门亦着荷畚夫荒田脱积雨未能供晩租今日视昨日但见有不如故人劝加餐老亲怜嗜书宁知毛锥子不可一日无  

秋风袭残暑忽过江上林旦日扶杖来不见十亩阴蔬畦甚寂寞亦受霜雪侵念此不常好如我夙昔心涛头落崩岸野鸟助讴吟潜鱼着沙底避网冬更沈  

异时忘言人马鬛今宿草平生不如意欲伴寒木槁遂令藜苋肠更尽组绣巧三年对空案诵子诗可饱从来文字工不解顔色好相逢期后身再记西院老  

伍胥祠  

伍员庙前一丈碑上有野鹤双来栖水云杳杳凉去远风雨防防秋到迟江花相趁野花发旧燕不随新燕归丈夫遗恨竟何许楚越勾呉今是非  

东园  

垢污久思出江山秋更亲荒田坼兆老桧落龙鳞风月犹堪夜蒲莲浪作春篮舆亦乗兴实自厌冠巾  

即事戏答李一  

斜阳着髙柳环堵半黄昏小圃三年旱荒池一尺浑麤知诗有味宁使妇无裈不信晁公子犹招楚防魂  

有怀宿州城北因作诗寄材仲  

宿州古城城北隅雨罢晴开如画图杂花乱蘂未须道白杏一枝天下无香风袅袅入短袖明月萧萧随蹇驴二年不复见此乐清江万顷正愁予  

湘江竹  

小雨催寒入夕曛湘江风味可怜人斑斑玉涙无时尽袅袅金梢别是春  

示沈宗师  

九日狂阴一日晴落花飞絮作清明与君携手南楼去共听长江月下声  

戏成两絶奉简章仲孚兼呈宗师  

日日鹁鸠相应鸣年年春草趁愁生道人不怕冰霜面又作南舟十日行  

沈郎爱客如爱酒章子问诗如问禅肎共寒炉拨残火共佳句作新年  

扬州雍熙寺纳凉  

髙楼有余凉但见旗脚动鸟语檐角来仰听风响弄江山旧还往草木老宾从平生一笑适可得万钧重翛然六尺牀更许佳月共  

山光寺前泊舟值雨  

轻雷唤小雨忆在白沙时绿酒留连醉红灯取次诗好风那复有凉月自相随独上山光寺清歌无柳枝  

扬州留一上人  

日日东风吹客衣小园春在卷芳菲残花过雨飘零尽好鸟穿林自在飞往事虚成采薇故人频有食言肥知公未厌西行晩且伴江船缓缓归  

送一上人之京师  

东风吹云十日雨卧听城头打衙鼓道人远自山中来共坐南窗濯泥土自然髙韵到羲皇岂止微言变齐鲁万牛回首不震掉一叶横江且掀舞未能入水取蛟蜃尚欲提戈代貔虎念公守此非一朝木病磈瘣无挂条已尽千峯西岭雪更梦八月钱塘潮京城尘沙深一尺是中莫留公履迹权门噂儿女笑我亦思之不能食片帆无事蚤归来为公一洗山中石  

拟古  

狡死三窟老松坚百寻物生各有愿共此分寸阴荒城六月旱长江三日霖稻苗不遂死幸无蟊贼侵皇天不私覆一语锁百壬先王典型在落落传至今愿以小人腹而为君子心  

寒鸡不能晨苦雨自朝夕上为云雷巢下乃龙蜃宅坐怀阴外天缺月挂残魄少来可喜人牖户陈玉帛平生千万言畧省二三策牛山所种木日在斤斧戹念君十年心使我双鬓白  

寄李商老  

竹不可一日无酒不可饮不醉平生嗜酒兼爱竹此意不许凡儿会南来经年饱尘垢袖手甘随百夫后文章漫作无功身只了儿曹补窗窦黄沙障日江漫流青山唤我十年旧忆昔泊船鹅翎口把酒遥为故人寿只今身在心已老千岩想见灵芝秀君家兄弟固不凡解挽二友勤相就中郎卧病过春晩昔则酒狂今诗山房大名不坠地诸老风流未宜弃老桧参天可乞盟粢食铏羮乃无味如君髙韵千载同可更托身二数公丈夫劲挺要长久百万叩关一夫守胸中江海不须道此流何必计升斗眼前勃窣诉二友听客所为公絶口  

雨中作  

咄咄真成梦悠悠复未知宁为牛背语不作劒头炊雨挟秋声乱江含暝色悲故知无事饮犹胜顷来诗  

示内  

贫贱不可忘富贵安足羡我生未三十种种厌贫贱宦情肱九折老味金百链稍囘功名心未结香火愿平生所知人久已焚笔砚是中无真实不在儒术缘有如退飞鹢更借送风便病妻颇痴絶可与共开宴小女真吾儿语学春鸟啭初非本来有且作梦中见君看手提鼻絶胜扇障面他年从我居同入隠士传  

京师赠大有叔  

尊酒相逢十载前绿发红顔俱少年尊酒相逢十载后皮黄肉皱俱白首叔如鸿鹄但髙飞侄似麕鼯更深走南来行李初一逢长安旧第冰雪中闭门不识故人面豪气直欲轻元龙平生为道不为食少小所期皆目击何时相就遇江南同访曽游旧泉石  

听琴  

君不见龙门之下百尺桐飘霰飞雪愁寒空何年班迹落君手小窗伴坐歌南风恍然如着山岩里不知身在尘埃中初闻平野飞鸿鹄歘听金盘起珠玉绕坛古树郁嵯峨六月吹霜作寒绿折柳黄华不须道别鹤离鸾尚堪续君不见开元天子醉西都音声十院留欢娯当时临轩奏此曲径须解秽烦花奴乃知恬澹世莫识五弦之趣何时无归家愁厌筝笛耳此声一听运已矣防须流水访钟期试向炉中觅焦尾  

雨后  

新花欲尽竹当栏喜见空墙野色团稚子乗阴莳兰菊仆夫留水灌莴蔓茶香于汝初无分酒熟逢人也彊欢恼乱春光君防否小瓶犹占一枝残  

同晁季一李天纪遇沈宗师于北庄因成长韵  

三年城南居不识城北土但闻玉雪郎去作猿鹤主今晨篮舆来握手相劳苦胜游有佳士洗耳听妙语晴窗背云壑落日在环堵晩风生白杨想像原野古断崖老悬木小港聚寒雨却观城市人努力自熬煮畏途出衽席祸福有未覩杜陵怀北游无忌笑豪举二者觅真是政恐君未许千秋柴桑翁妙句聊一吐  

学视  

学视覩悬虱病耳闻鬬蚁纷然酬六凿万刼费揩洗君看杯中蛇妄想从何起忽然一妙语初无彊料理回观积年疾乃是一念使谁能明此心香山老居士  

如臯道中  

客路三日雨颇知袍袴单长河贯沃野薄酒动新寒晩日鱼鰕市秋风藜藿盘衰顔定可笑不必镜中看  

海陵杂兴  

万事不如意自然生白防极知少余韵何敢厌穷途土俗尊鱼婢生涯欠木奴东行见李白谁为致区区  

西归舟中怀通泰诸君  

一双一只路傍堠乍有乍无天际星乱叶入船侵破衲疾风吹水拥枯萍山林何谢难方驾诗语曹刘可乞灵酒盎茶瓯俱不厌为公醉倒为公醒  

夜坐  

所至留连不计程两年坚卧厌南征荒城日短溪山静野寺人稀鹳雀鸣药裹向人闲自好文书到眼病犹明较量定力差精进夜夜蒲团坐五更  

后至城外  

日日思归未就归只今行露已霑衣江邨过雨蓬麻乱野水连天鹳鹤飞尘务却嫌经意少故人新更得书稀鹿门纵隠犹多事苦向人前説是非  

苦雨  

雨添东涧连西涧云断前山起后山野水到门人去尽昏烟迷树鸟飞还江天日月浑无色客路风埃只彊顔舞石至今随燕乳裁诗不复哭龙悭  

柳州开元寺夏  

风雨潇潇似晩秋鸦归门掩伴僧幽云深不见千岩秀水涨初闻万壑流钟唤梦回空怅望人传书至竟沈浮面如田字非吾相莫羡班超封列侯  

谢胜【`一作亭`】尉送梅  

破帷冷落不禁风疾病深藏称嬾慵忽有梅花来陋巷喜闻春信出初冬未须趁雪争先覩尚恐冲寒不满容防约君家好兄弟他年尊酒更相从  

孟明田舍  

未嫌衰病出无驴尚喜冬来食有鱼往事髙低半枕梦故人南北数行书茅茨独倚风霜下秔稻微收鴈鹜余欲识渊明只公是迩来吾亦爱吾庐  

丁未二月上旬日  

戹运虽云极羣公莫自疑民心空有望天道本无知野帐留华屋青城插皁旗燕云旧耆老寜识汉官仪  

兵乱后杂诗  

晩逢戎马际处处聚兵时后死翻为累偷生未有期积忧全少睡经刼抱长饥欲逐范仔辈同盟起义师羽檄连朝暮戎旃匝迩遐未敎知死所讵敢作生涯东郭同逃户西郊类破家萍蓬无定迹屡欲过三巴万事多翻覆萧兰不辨真汝为误国贼我作破家人求饱羮无糁浇愁爵有尘往来梁上燕相顾却情亲蜗舍嗟芜没孤城乱定初篱根留弊屦屋角得残书云路惭髙鸟渊潜羡巨鱼客来佳致亲为摘山蔬  

拟古乐府  

髙堂陈八音同听不同乐狂飇送鸿鹄万里翔寥廓一去三十年事事非前约当时绿绮琴尘埃无处着时节非不久此意但如昨  

别离行  

城头草木日夜黄九月北风天雨霜月色入户侵我牀美人乃在天一方旧游可乐不可忘恨君不随鴈南翔恨妾块守此空房晓风忽来吹梦长梦中与君还故乡黄金为屋玉为堂与君更笑亿千场不须合佩双鸳鸯  

秋夜行  

八月九月啼寒螀十月北风天霜客游无聊思故乡书来不来空断肠鸿飞何为满夕阳举头揽取明月光置我堂上方尺牀满酌玉杯碧淋浪唤取姮娥来共尝人间欢乐寿命长不须辛苦老桂傍  

田家乐  

东家西家蚕上簇南邨北邨麦向熟小儿腰鎌日蚤归大儿去就田间宿斗酒相邀不为薄邻翁相对且斟酌圣主当阳亿万年年年岁岁田家乐  

宿楚丘怀石子植顔平仲赵材仲  

暮行楚丘北适与寒雨会旅舍一尺泥又乏刍秣费故人渺天涯客子初夜至披衣附残火煮茗当晚馈昏昏傍孤枕悄悄入清睡向来谈笑声已若异世事但觉舌本间尚有宿酒味鸿鹄乗秋风意在网罗外彊饭无多谈此语敢失坠  

河隄  

平田接长河眼界起突兀今日并隄行麦陇青已出客行不知晚但感此节物新霜被西山久厌尘土没坐怀故人面于此见髣髴  

济阴寄故人  

柳絮飞时与君别南楼把酒看新月月似当年离别时柳絮随君何处飞千书万书要相就思君不见令人念君情意只如初顾我形骸已非旧朝来有信渡黄河鴈足系书多网罗城南城北芳草多明月如此奈愁何久雨路絶宾客稀少闻后土祠琼花盛开亦未果一往也  

卧闻更鼓湿不鸣晓窗但有摧檐声云横不放山入座风怒欲倒江冲城东家酒熟花烂漫折简唤客留娉婷街头泥潦一尺许意虽欲往无由行儒生活计亦不恶蒲团坚坐到日落映窗香穗触凝尘过眼文书开病膜明朝新晴有佳处穏看小槛翻红药无双亭下一枝春玉洁霜清未寥廓闭门嬾出君莫笑看汝多愁我独乐故人无事傥能来为君试举舒州杓  

黄池西阻风  

乌云衔日日不出骤雨飘风吼三日扁舟寸步不得行坐叹轻鸥如箭疾我行去家秋复冬故园回思春梦中客愁茫茫若江水生计渺渺随征鸿三年京尘共憔悴一杯此地难从容长溪卷浪雪花碎远山横空睂黛浓故人别我江上去亦有书来唤同住破屋数间君有余太仓五升我已具严霜未放鹰隼击盘涡恐致蛟龙怒片帆欲挂任篙师君但徐行莫深惧  

夜坐有感  

五更月落鸡未鸣小炉残火犹晶荧道人彊起理衰疾不闻松声闻雨声跏趺坐穏百念去岂有宿梦令神惊平生于世万事嬾况复今兹饱忧患中原北望四千里三年不见南飞鴈着身天涯未为远所至风沙莫深叹时寒但附僧房火日暖可赴邻家饭岭南无瘴便可老江头有酒犹堪唤嗟哉子不自休辛苦饭牛过夜半京师新郑与诸晁兄弟往还前后数诗  

夜语不嫌久凛然天欲秋客灯吹屡灭细落还休未许金张并虚为鄠杜游江湖少归梦知为故人留我发日已短公愁安得长墙根春荠老瓶水蜡梅香侍立无天女相随有漫郎平生湖海兴今夜宿连牀令弟穷顔斶书生老仲舒相招得共处何往更安居岁月尘埃外桑麻雨露余送行无别物圯上一编书  

闲居  

风土猺人住依栖县令尊摘山春晚苦汲涧雨余浑白日供髙枕生涯付小园时来携白铲种药两三根  

将发金陵奉怀张彦实  

老矣君何往翩然我欲归文章晩未用岁月事多违江接鄱阳路风吹游子衣不应蘧伯玉独悟昔年非  

春晩  

柳暗莺啼春正妍断塍分水灌平田花开花落几番雨山澹山明一抹烟突兀初晴云外寺横斜欲晚渡头船天涯因惬沧洲兴何用区区苦自怜  

寄宣城故旧  

宣城经岁无他事尚喜交游不弃遗叠嶂楼头纳凉处宛陵堂下探梅时君今尚要一囊粟我去亦无三径资归卧云山最深处因书频报故人知  

与呉迪吉诸人赴晁季一陈塘范园之游因成十韵  

春风未寂寞频枉故人车客舍轻寒下邨烟宿余晓红留隠映新緑上扶疎妙墨悬髙牓残章得旧书蛟龙忽舒卷草木自清虚渺渺登临地悠悠水竹居只今那复有本自不关渠塘水空遗庙鼍淙亦故墟同行喜佳士所到即吾庐政恐习池饮风流却未如  

题芦鴈扇  

鴈下秋已晚江天风雨微宁为聚沙立不作傍云飞  

夜  

梦短添惆怅更深转寂寥如何今夜雨只是滴芭蕉  

梅花  

白玉花头碧玉枝水边林下雪晴时暗香别有关情处却是春风未得知  

潘邠老有满城风雨近重阳之句谢无逸诗云病思王子同倾酒愁忆潘郎共赋诗盖为此语也王子立之也作此诗未数年而立之邠老墓木已拱并无逸穷困江南感叹之余辄成絶句  

好诗政似佳风月防赏能知已不凡万里潘郎旧乡县半江斜日落归帆  

松  

一夜风霜万木枯岁寒惟见老松孤秦皇不识清髙操彊欲烦君作大夫  

泊舟宿州城外纵步至城北遂过天庆观道士留饮乃归  

冰霜连暮春既雨寒愈重扁舟缆荒亭浅水咽微冻今晨稍和柔始觉芳意动经旬厌拘束乐事须一纵篮舆无俗情鸱夷当宾从千花犯浓云红紫相饯送未知滕薛长乃若邹鲁哄娉婷此门柳别涙作凄痛陵陂少荒芜亦未妨耕种道人喜我来清谈破昏梦弹琴不须风林助吟讽嫩玉捣香秔浮蛆拨春瓮嘉蔬翦朝露奇果市新贡西邻亦可人明窗碾双凤人生一饱适此外更何用七年城北交事与朱阮共长诗不成篇临行当三弄  

竹友集  

谢薖字幼槃自号竹友临川人与兄无逸并以诗文称时号二谢吕本中尝云无逸诗似康乐幼槃诗似元晖盖未敢有所优劣也性严毅不伍于俗在崇宁大观间极为学士所推重诗集原本不传兹为万厯时晋安谢肇淛从内府秘籍中录出者  

与诸友汲同乐泉烹黄蘖新芽  

寻山拟三餐放箸欣一饱汲泉注铜瓶落硙碎鹰爪长为山中游颇与世路拗矧此好古胷茗椀得搅风生觉泠泠祛滞亦稍稍夜深可无睡澄潭数参昴  

王坦夫静寄斋  

狙猴在深山腾踔不少停大藏神屋缩首都无营防观静躁异洞见万物情吾闻子王子总角游帝城归来鬓犹绿闭关慕渊明曲肱北窗下风声肃泠泠梦觉忽惊起犹疑车毂鸣斋居屏万虑乃以静寄名是中得其趣君门可长扃傥知静能应子冠犹可缨镜以静故明水以静故平兹言置座右可配崔瑗铭  

示何之忱  

往年君别去上马愁凛冽今年见君面挥汗惊执热吾曹雪防鬓忽忽值晚节云何防心侣乃作如许别昨朝闻扣门梳发不暇结开门问无恙欲语声屡咽君家娇小女可念真如雪朝嬉绕君傍忽作泡幻灭念我谿堂老谁能续此絶嗟哉溪涧毛琐细不容撷相逢顔未开苦语心已折吾人要解事视世一蚁垤共将烦恼缘一付广长舌君归数过吾不厌酒屡设人生浪自苦岂不愧前哲  

送董彦速游仙岩  

吾闻天竺峯耸若在天上峯前溪万仞激石吼寒浪堂中老比丘碧眼照林莽徜徉君屡游局趣我思往此行何所求岂欲除二障闻呼试回头未可踏折杖茅檐燕寂地山气日夜爽不斩凌霄藤君归藤自长  

寄题云卧庵  

闻君不事事枕簟信所便卧形先卧心心静形晏然复壁非不完加以甃石坚其如方寸乱一夕尝屡迁荣宠萃一门宁免百虑煎虽有水精屏何由得安眠章叶踏谣娘连臂在榻前何如山中人编茅卧山巅白云宿檐间对镜心自捐我亦遗垢氛曲肱寄林泉兹庵傥寿吾一睡要经年  

初夏观园中草木  

翠叶蕃夏初清阴胜花时闭关轨长埽步屧屡相窥青青溪中蒲移植井之湄下有九节根服食可不迷往时手种桃只今与檐齐枝间有美实少日将成蹊采菊香满襜撷荠甘如饴箨龙露新绿椅梧长孙枝观身要若蕉衞足当如葵节怜孤筠直恶戒蔓草滋天津白玉郎看花惊洛师吾人守环堵草木相娯嬉逍遥各自适慎弗相唐嗤  

喜刘世基至  

君家飞猿西我家跃马北跃马望飞猿渺若千里隔十载一会面一年三寄书书中无賸语只有问何如去年秋风初君马秣云卧【`庵名`】鹄立望君来回鞭不我顾今年薰风后取道凌云来【`山名`】解鞍愒我庐握手慰我怀胸中所韫藏言下皆倾倒挽留莫悤悤索去还草草堂有鹤发母室有蓬首妻屋前虎豹怒屋后鼯鼪啼远游纵未归旅寓安得久三年劳梦魂一日接杯酒君归太蚤计此乐未易辞人事虽多乖兴尽当语离壮时须摩厉老矣但跛蹩荃兰本同芳霜雪有一节君识飞猿句【`飞猿岭即谢康乐诗中所谓猿峤也`】我和跃马诗【`跃马泉荆公尝赋诗`】他时两相寄抑亦慰我思  

中秋示座客  

去年中秋时我病起复仆苦遭水帝子百计推我去牀前客问病草草壶觞具酬献呼稚子应答烦老妪今年幸彊健佳节欣防遇况有座上客萧散如鸥鹭尊前清兴发岂数飞蚊聚南山又朝隮晚雨细如雾难追阿连玩徒咏希逸赋阴晴天下同吾事亦何豫不须渊有珠遑恤食无人无百中秋对月复几度幸逢方外交姑乐酒中趣君看清夜徂草上已多露  

雨后秋山  

宿云散层阴秀色还叠障如将螺子绿画作长蛾样光浮竹木杪影落檐楹上何人妙盘礴澹墨写屏嶂五弦岂须抚众响亦清亮我病不出游素壁倚藤杖举觞酬羣峯岁晚一相访  

同董彦光陈妙音游安乐寺  

着鞭苍崖阴下马古寺门老僧乞食去独瞻无上尊相将二玉人盘礴共一尊境静悟尘垢林香识兰荪何年鉢罗老同访花柳邨鸟能贯珠歌花能折腰舞老人如帝江识此真律吕击节复长谣急觞犹插羽春风已趣装行乐更几许吾人但取醉何必浪自苦  

顾凯之醉道士图  

虎头痴絶自不痴丹青妙处手得之石嵓戏画幼舆子酒狂更貌黄冠师一人坐睡真被酒二人杯杓不停手一人囘面愁不釂二人直视开口笑上有醉墨书者谁翰林手题独酌诗题诗真识醉时味画图如写诗中意珍藏不换一斛珠李诗顾笔今世无  

题文与可画竹  

我昔居西园手植竹数个凛然如德友节行不敢破朝吟玩雪枝夜闻萧瑟清风吹一旦忽不见似觉尘土汚人衣朅来翠云麓日惟见山不见竹虽云山气日多佳尚恐无竹令人俗昨得与可画自埽尘壁挂门开风动之如枉故人驾对山看画信不恶何人更觅扬州鹤  

王摩诘四时山水图  

欲知摩诘诗中画桃红柳绿皆摹写更含宿雨带春烟一段风光生笔下欲观摩诘画中诗小幅短短作四时山平水远含变态是中有句无人知此公盘礴万物表胸中絪絪秋空晓戏磨澹墨污绢素世上丹青擅场少何人乞与辋川图装成小轴四时俱壁间仍题六字句人言双絶古今无  

集庵摩勒园防者十人以他年五君咏山王一时数为韵得时字  

生涯水中萍漂荡信所之十年糊其口不食故园葵思归同越鸟长是巢南枝祭灶郭北隅小屋如鸡栖园开十肘地草木方华滋红榴媚夕阳初篁摇轻飔招我赏心旧于焉持酒巵合离如日月果有朢时诗坛失老将一鼓气已衰赖我如虎贲典型犹在兹相欢且尽醉莫咏骊驹诗  

成德不面逾月仆以病暑未能出谒辄和所寄藁字韵诗奉寄兼柬子中  

门前蓬藋无人埽客去墙阴藜苋老我家城北君城南相忆何其挂怀抱不闻叔宝方外谈澄也何因今絶倒知君不作避暑饮闭门亦深荒径草钩章棘句日吟哦玉轴牙籖时探讨迩来闻草鹿脯帖盛湘十日虚苹藻掺掺丸药恐不免俗客纵讥何足道恨我犹嫌褦襶嘲不敢热行唯梦到君收奇功翰墨林笔阵可埽龙驹岛愿言不学司西公万事逢人尽称好我诗燕石初不如浪欲珍为夜光宝残暑促趣行造请晓来凉气迎秋蚤定邀隣舍广文公同听诵诗倾腹藁  

怀觉范上人  

道人心与貌俱古哦诗不复效等伍清疑仙掌露华坠新似秋空玉钩吐要将余事付风骚已悮元机窥佛祖泐潭老子乳于果在丛林啸风雨何当埽室只树园夜看金盆听软语我虽不是厐德公嬾驾柴车入城府公如归结白莲社留我山边一廛许  

喜汪叔野见过  

大汪权奇汗血驹小汪连翩鸑鷟雏垂头未遇伯乐顾览辉将下朝阳梧岂知青衫埋朽壤更令斑鬓困泥涂喜君翩翩过我庐握手借问今何如苦云难遂白发志朅来翻作青衿污急呼欢伯置座侧解顔谈笑聊相娯语及阿兄平日事往往雪涕长欷歔怪君长不满六尺髙谈似是胆满躯且寛是事饮此醑逢人但作巩嗫嚅苦留君住骑勿驱明朝酒尽为君酤更阑月落起浩叹四面宿鸟惊相呼  

陶渊明写真图  

渊明归去浔阳曲杖藜蒲鞵巾一幅阴阴老树啭黄莺艳艳东篱粲霜菊世氛无尽过眼空生事不丰随意足庙廊之姿老蓬荜环堵萧条仅容膝大儿顽钝嬾诗书小儿娇痴爱棃栗老妻日暮荷鉏归欣然一笑共蜗室哦诗未遣愁肝肾醉里呼儿供纸笔时时得句辄写之五言平澹用一律田家酒熟夜打门头上自有漉酒巾老农时问桑麻长提壶挈榼来相亲一尊径醉北窗卧萧然自谓羲皇人此公闻道穷亦乐容貌不枯似丹渥儒林纷纷随溷浊山林髙义久寂寞假令九亰今可作举公篮舆也不恶  

田父招饮不赴  

万钱供食如嚼蜡百壶载酒如饮水要知自古穷达人脱畧世味皆如此经旬不逢南邻伴曲肱聊寄北窗底田父剥啄扣我门颇应昨夜灯花喜殷勤揽衣谢父老陶令爱酒今朝止伏雌可杀葵可羮他日薄饭招邻里吾君恭俭似文帝勿为酒醪伤谷米  

喜雨【`是日闻改元`】  

涉冬无一雨元防阻骄阳上田尘沙飞下田蒲稗荒鉏犂不入土龙具挂壁墙邨居巷无井抱瓮汲长江汲多恐流絶无以饮牛羊昨宵天意动浮云霾月光洒然润物功洗苏及枯杨先帝劒弓冷小臣涕涙滂属闻建中号讴歌腾路傍雨从膏泽沛风与和气翔山林独何幸豫喜霑稻粱尚能赋时雨激烈歌阜康  

余赋野香亭前木犀花二小诗盛称此花之妙而江迪彝赋梅花诗以友之往返倡和十数篇二花优劣未决故复长韵示之  

君不见杜陵布衾冷如铁朝来米尽炊烟絶偶然乗兴江上行无奈被花恼不撤城南陋巷在江涘读书蒲团生虮虱吟成少陵七字诗酷爱梅花似冰雪竹友道人端可嗤颔髭如棘手如从来口业洗未尽醉吐狂辞歌木犀赏花自是少年事出口未觉吾侪痴我今束缚喙三尺勿与世俗争姸媸空花遍世不碍眼澹如云水老禅师  

感白发  

吾昔年始冠已有一发白作赋数百言嘲骂等戏剧只今寻旧作一字不复忆恍然如梦寐了不见往迹但有鬓间丝冉冉如堪织南方地平湿壮岁多老色行年四十二发鬒那容惜洗苏将拔白讳老嗟何益一染复星星此语记阿客人生光景促倏忽如敲石诗成亦赘语感叹初无得后应不识今今已不识昔  

寄题王立之赋归堂  

小官五斗米达官五鼎食均有怀禄心细大各封殖疾驱挽不还此辈车毂击王侯厌绮纨雅意在山泽颇赋归去来作堂慰休息似闻一尊酒醉眼分青白何时上君堂酌酒话畴昔和君五字句想望柴桑陌  

寄饶次守  

我初丱角时闻有饶进父【`次守旧字进父`】破衣下里舍应书不得举要是磊落人白眼看法度吹笙弹箜篌余事能律吕市人恶少年往往争笑侮掉头出里门徒步大梁去蒯缑谒王公敝貂走风雨十年不还乡无人问死所客从北方来喜气满睂宇探怀出君诗字字粲玑珇笔踪入顔柳句法窥李杜奇伟可畏人我辈谁比数借问从谁游一一英俊侣我家阿夷兄诗有春草句説君不离口恨我识君暮帝城十二衢素衣染黄土食贫出无车羇旅亦良苦束书蚤归来只鸡祭坟墓况闻霍将军尚有陈氏母铜山郁嵯峨其下原膴膴我思结茅舍带经学农圃他日如买邻定可连墙住颇闻君卜婚我亦未有妇要如子柳子各娶老农女东市买杯杓西市买筐筥南市买绠缶北市买甑釜生理能稍稍来往办鸡黍两家如有子男女互嫁娶从来不识面便作平生语但缘臭味同请君莫讶许  

汲古斋  

人言曲误周郎顾岂谓周郎真好古长歌短调各风流説尽心招及睂语颇闻汲古用脩绠乃知余事工律吕君躯三尺胆如斗欲窥唐虞探邹鲁顷来长安阔画睂时人半额相媚妩天姿洁白恶丹铅独有溪头浣纱女要知学者用心处不追时好乃如许君家有井千尺深容我时攀辘轳否  

寄李商老  

所思定何方渺然羌山麓别来经一年不寄书一幅忆在元真馆与君同饮缸论文久未去夜雪打寒窗明朝款君门箯舆踏残雪尊前听君谈意气排凛冽雪中两相过把酒俱留连岂同剡溪去兴尽回酒船今年走东呉无复相邂逅遭回行路难归已三月后逢君所知人颇尝问君安犹闻卧苫块毁棘今栾栾君家所娇儿闻已去怀抱昔我尝见之瑶瓌实娟好我归卧衡门愁苦亦如君淋雨子桑病敝冠原宪贫此怀其谁语思君何能已寄声劳苦君兼问两季子  

喜董彦速自仙嵓归  

鉢囊髙挂同僧夏远寄嵓间一把茅地僻狙猴长作伴食贫蕨笋不充庖藤任挂万峯顶野鹤来归千岁巢检防箧中诗几首苍头持遣为君钞  

闻无逸兄下第归  

丰林分手各销魂兄弟伤离况玉昆初为过都留虎脊又令防额向龙门往闻淮北雪花大归值江南梅雨昏欲寄短书无别语年来花柳自邨邨  

莫莫堂新竹  

僻寂漏茅屋萧骚新竹枝径迷人不到荫密鸟还知绿色匆匆换薰风细细吹即看柯叶老不受岁寒欺  

晚春书事  

春来畏病不饮酒孤负山南山北花有客款门惊剥啄无人追韵得车斜独酬砌下二三子岂忆城南韦杜家不畏诗穷嫌水戹时时句煮新芽  

未曽留客十觞醉已是飞花三月时忽悟病来真老矣傥逢圣处亦中之眼前用意半干没世上防形皆白痴谁似陶翁有名酒呼儿觅纸又题诗  

怀祥首座  

师在羌庐西复东无心还似鸟飞空月钩云幕今何处禅板蒲团只眼中未悟竹间鸣瓦砾拟随童子问铃风前身傥是胡居士打破虚空对诏公  

昼卧  

书魔才挽睡魔推鼻息俄惊吼怒雷梦到逍遥大庭馆不堪檐外鸟惊回  

剥剥啄啄无俗客清清泠泠多好风一枕本无忧乐累何须游宦大槐宫  

夏日游南湖  

麴尘帬与草争绿象鼻筩胜琼作杯可惜小舟横两桨无人催送莫愁来  

书怀  

赖有书遮眼初无客就谈身闲惟取醉发短仅胜簪学僻今何用囊空宝不贪老师行驻锡准拟问前三  

招汪叔野  

夜语僧窗雪载涂别来夏木又扶疎两牛鸣处地非远万竹阴边吾所庐儿能窃听从忘箄子盍徐行可当车莫讶南邻狂处士掺挝倾坐一轩渠  

次刘世基韵  

孔世已传三十八诸孙犹自见长身试将后谢追前谢岂料今人媿古人华子冈头千叠秀刘郎诗律一朝新吾家碧涧红泉句聊欲烦君作后尘  

用前韵和董彦速  

得句可传千古意奇攻苦百年身河梁赠别初无对锦里吟春复有人我已汗顔惊手缩君犹琼树赏朝新从今习气须磨尽二字惟当悟客尘  

闻吕居仁病未瘥觅使寄问  

消渴文园苦病多萧条子美卧江沱士穷不遇古如此天实欲为人谓何忠义名家忝申许文章秀气望岷峨期君炼玉煮白石色比婴童何啻过  

怀钟陵旧游  

五年二度过钟陵马上春风醉里醒南浦江波迷眼绿东湖烟柳半天青从来地域叹卑薄怪底山川终炳灵又见徐家有髙士他年重作聘君亭  

送王坦夫由淮南入京  

王郎乗兴上扁舟数遣书来写我忧奏牍三年待金马卷帘十里梦扬州桃花水涨理归檝莲叶杯香消客愁白发倚门长望子细君应赋大刀头  

李簿家有侍儿妙丽善歌舞诸人惜其死为赋诗予亦赋一首  

草头朝泣露漙漙樵歌暮归丘陇寒当时座上客半醉琵琶不许近帘弹  

久旱喜雨  

谁言旱魃虐敢夺雨师权弥漫谿流涨澜翻屋霤悬占年丰防防快意涤袢延疎嬾知何幸茅斋穏昼眠  

次韵无逸兄见示  

憔悴谁能赋大招防将菌桂杂申椒巷南邻里频相过水北山人讵可邀细酌敢谋长袖舞苦吟空咏寸岑遥耕耘赖有陶潜妇不羡孙郎对大乔  

立夏日作  

小簟含风六尺牀竹奴从此合专房吾身匏落都无用占得山间一味凉  

熨得絺衣一番新幅巾轻软最宜人花时气暖长愁夏竹里风微又胜春  

夏日书事  

苍虬蟠础湿生云翠竹摇风水有纹凉卧北窗呼不省虫飞绕鬓梦中闻  

饮酒示座客  

身前不吝作虫臂身后何须留豹皮劬劳母氏生育我造化小儿经纪之牙筹在手彼为得块石支头吾所师偶逢名酒辄径醉儿童拍手云公痴  

赠别董彦速  

人间底处异蘧庐莫莫堂中岂定居我尚滞留君去速荒园三亩梦归与  

欣同众鸟托吾庐投杖行当叹索居不是酸寒孟东野我言能听果谁与  

悼亡  

旧闻林下趣既见即心降月冷同秋梦灯寒对夜窗那知身是幻深念涕如江仰叹朝飞雉微禽亦有双  

呈无逸兄  

汉儒章句文胜质鲁国衣冠实愧名但遣诗书长在眼可令声利苦关情咄嗟茗饮有时办梦想溪堂何日成舟泊寒沙卧明月此期终欲与君盟  

食菜  

道人真是伊蒲塞顿顿园蔬入馔来紫芥寒葅参薤韭黄橙苦酒伴盐梅蒸豚不羡贮人乳饭豆亦能羮芋魁但恐酪奴不解事搅令枵腹转春雷  

暮春二首  

溜渠鸣玉雨成霖春草池塘数尺深后院落花人不到无聊独下海棠阴  

晩雨墙东暗绿槐清阴庭院锁莓苔委堦红药将春去贴水青荷与夏来  

春日黄梅花  

傍人如笑不胜妍曽是寻芳向腊前纵使游蜂能拂掠含酸结子为谁圆  

送都仲献  

酒曹怀璧暂投闲俄许朱轓未赐环殿阁凉生应在眼宫门驺唱合趋班鳯皇观德翔千仞虎豹窥人碍九关只恐苍生倾望久未容投绂老家山  

寒日出郊  

水晴鸥弄影沙软鸟惊尘密竹斜侵径幽花乱逼人徐行听格磔倦憩倚轮囷往事悲青冢年年芳草新  

哭无逸兄  

溪堂载酒地无复故人车败壁龙衣委荒畦马齿疎凄凉闭关赋沦落广微书但有清风在时时为埽除  

寄题长沙髙善时醉月堂  

乱山岑秀绕湘濆君筑茅堂底处邨蛮国干戈真梦幻醉乡风露别乾坤平生不负南楼兴何日能同北海尊聊欲挥毫书楚防凭君招取独醒魂  

山间  

篱落秋花未得霜嫣然一笑媚秋阳可人风味撩诗兴不记姚家宫样黄  

移松  

古貌苍髯十八公巍巍独出众材中朝来挽致茅堂下为我商量送好风  

独登有美堂  

趺双峙日星悬读罢凭栏心浩然缭绕峯峦浮野色参差楼阁起晴烟湖光净照山间寺江浪遥连海外天安得翰林风月手一时摩写入诗篇  

秋兴  

雨隔千山暮风惊一叶秋朱顔伤露槿青眼赖沙鸥畏酒悠扬梦因诗防染愁有怀谁与语扶病独登楼  

观李伯时阳关图  

坐对丹青伤别离涙和朝雨想频挥道边垂柳年年在看尽行人长不归  

以牛胆渍槐子还董之南  

解牛得胆大如斗投以元槐功更加来岁青袍映绿发不妨看尽九衢花  

棣华馆小集  

杨甲字鼎卿重庆昌州人大观时游京师颇有声望尝仕于蜀旋以事去官寓居灵泉山中故其诗有微官也谪居之句棣华馆小集一卷多游览吊古之作其诗夭矫脱俗孤光冷艳不着色相如游长松寺云青山有骄色斯客不能句宿安静观云石泉泻幽洁意寂不肎喧俱不食人间烟火语也  

合江泛舟  

莫踏街头尘宁饮城东水江头放船去苇间问渔子岸深鱼有家凫鴈在中沚得酒可以歌得树可以舣年年舟中客顔色不相似风波无前期游者亦如此短篙醉时策远山卧后几老我不奈醒日落西风起  

游长松寺宿石门僧舍以石门霜露白为韵得露字  

疾风吹轻衣驾我云脊路人间一回首惊絶不敢顾鸟投虚无底淼淼不知处蜂窠螘丘蛭与世同所鹜试看一苍莽谁有不平虑尚怜野僧屋佛面荒苔蠧断崖划牙吻汹汹崩石怒我来得奇观拄杖叩岩树青山有骄色斯客不能句平生二三子慰我一相遇娟娟松间月幽夕亦可度夜阑更小语风逼遗响去酌君无多酒继以木兰露  

宿安静观  

青山转龙脊矫首西南天上有仙人祠台殿飞后前下见云雨兴树色暗平川仙人两黄鹄一去无归年向来道上履人着几何钱一朝闻羽化怅望空流涎却挥囊中金瓦砾来投捐岩岩化金碧香火通云烟人间万事尔旦暮有愚贤而况争夺塲转手分媸姸仙人一回首破陇与荒阡纷纷不足道哀此区中缘石泉泻幽洁意寂不肎喧夜闻松风露起坐心寥然  

与客游沧浪亭得一字  

露回林苍黄涨落水寒碧西郊好风景晓霁千里色相从二三子洒埽溪上石主人信爱客沽酒炊玉粒挥觞一再行弄此竹间日跳波醉中舞野唱寒外急牛羊归悤悤凫鴈来一一頽然寄天放不受世褊迫永怀堂中翁回首千岁迹岂无独往愿乃为饥冻逼霜空洞庭野天阔云梦泽欲穷扶桑枝尚挂沧澥席何当从兹去旦暮生羽翼  

灵泉道中  

荒鸡不知林落日明鸦背山行曲折尽稍出乔木外前峯近相向秃缺不可盖泉石微断续渚泽亦多派牛羊深墟落稚子翳蓬艾稻秧碧剡剡遮陇无疆界今年田夫喜饱饭我亦快犹慙食无功举箸再三餲何当磨腰镰助尔芟防稗  

寒食游学射山  

疾风吹沙天茫茫日落未落原野黄山空无人石碌碌路长马饥石齧足荒台古林翳云族何人刳嵓缚层屋当时万骑填山谷至今拾宝多遗镞故国山川愁远目人世悲欢风雨速凌髙举酒天为蹙手攀嵓树叩云木何人唱我凄凉曲兴亡一眼防防绿野水平芜飞鴈鹜  

腊日游梅龙得树字  

年年看梅水西路白头溪翁眼如故重来攀髯老不死我亦风埃忆归去酒酣百怪入我肠夜半恍惚与龙遇醉骑一尾天上归陈迹江头不知处梅花劝汝一杯酒千岁寒凝真旦暮欲将老大傲风雪穴蚁窠虫已无数成都万事更奇古石笋犹疑卿相墓孔明庙前柏千尺神物翛翛泣幽树它时灭坏亦同归人生谁能一长顾  

庚寅再游  

霜郊马头鞭影西欲寻远梅无旧蹊但闻草木皆有香未到已识花前谿舣舟登岸入梅处竹树烟火茅茨低百年死树虫藓暗鳞甲漠漠僵横霓老翁鼻祖头雪白下见儿女方胜笄数株无力已仆地彊起放春花满畦龙夭矫欲仙去脊尾一半埋沙泥雷公几时猎幽蛰夜半刀斧来刳刲野人往往多再拜疑有鬼物凭其栖问撨访牧不知岁龆龀已见今耄倪故人同游六七辈或似醉阮林中嵇绕树觅花不识路东边犬吠西号鸡榼中但有酒清浊寒具野担勤提携谁言犹是蜀梅菀破丘断陇山蒿藜种花满地作痴计随手变化空尘翳只余老树香不灭力战风雨犹坚犀何时江邨一曲路与子共赋归来兮  

灵泉山中  

小县相笼合蒙蒙数百家果蔬争晩市樵牧乱晴沙落日平江迥青山细路赊偶居无事在随意问桑麻野色山围尽风烟更可怜客情牛铎外农事藕花前聚汲松根井寛愁石底泉宁须计升斗诗兴自超然胜地仙灵宅微官也谪居焚香他日梦隠几向来书小睡便山雨长斋称野蔬逢人问无恙满意説樵渔日下溪林薄芊芊肃晚晖闭门成石隠小水亦生肥醉着谿藤杖归来木叶衣狂歌有虎兕吾道只应非何处长松寺雨花云外台山从百曲转路入九关回老桧成龙尽残柯借鹤来人间斤斧乱风壑夜声哀  

灵泉山上晩望  

野旷树还乱林深烟更微天随残日尽云掣断山飞玉垒风烟阔秦城草木非凭髙无限事今夜客裳衣远目昏难尽青山阔展围眼花随处乱云树一时飞秋至客愁远路难心事违更怜人北望不见鴈南归  

登待鹤亭  

横峯乱岭如奔蛇前者欲起后驱呵危亭独立一回首天罅云隙皆收罗手攀落日意不尽目送孤鸿愁更多秋风衣裳客未冷我欲饮酒君当歌  

谒朱真人祠  

一濯岩下溪再拜岩中庭清风萧然来吹我衣上腥仙人芙蓉冠乗月下云軿山空杂佩响静夜朝百灵似闻客欲去小语犹丁宁肃肃上松柏急以两耳听寂寥古坛外但挂斗与星天明恐是梦恍惚遗心形去饮石上水再读幽人铭青山无行迹雾雨松防防  

游山上废寺有段文昌种松石刻云乾坤毁则无以见寺寺不可毁四松其远乎寺今废木亦亡矣感而赋之  

木落石出荒山台上有佛寺孤崔嵬断椽防瓦无四壁古佛已倒何人摧野蜂占窠挟肩背山鼠出穴衔髯顖老僧见我欲愁哭野葛蔽路官能来文昌种松有断刻石柱半裂荒莓苔老翁鼻祖无一在独树晩出非耆鲐乾坤未变已先灭几见石火翻狂雷至今野叟凿山破石窟尚有龙筋骸当时手种意已远欲与草木为渠魁  

## 宋百家诗存卷十三  

嘉善 曹庭栋 编  

西渡诗集  

洪炎字玉父豫章人徽宗朝官中书舍人与兄朋龟父刍驹父弟羽鸿父俱以诗文名时称四洪潘邠老有题共氏蛎壳轩诗云封胡羯末谢龟驹玉鸿洪千载望四谢四洪天壤同其推许如此靖康初炎家洪城建炎三年避冦于龙潭及返室庐尽燬故其诗有白州一炬火我归无所归之句尝至楚州因水涨舟阻有诗云昔我至止得二国士于今几年隔违生死梗泛萍飘乃复于此二国士谓汪信民吕居仁也炎自少迄老栖栖湖海间然其诗潇洒落拓絶无羇愁凄苦之况故是难及  

避冦至龙潭县作  

径转桥横水林深寺据山钟鱼告阒寂松竹媚孱顔避地欣有托依僧成暂闲东归路不隔片片陇云还突兀山椒寺披榛二百年刹从五祖卜席是里僧传溪送无尽水林供不防烟囊中有余粒假息且安眠  

次韵郑公实见赠二诗  

郑侯风槩似虞薰醉饱初疑对苾芬一日君尝南浦水六年我踏宝峯云诗情赋物巳闻命山色溪光傥见分羣盗何曽念王粲相逢聊喜见斯文  

百濯生香真宝薰中泠取水挹清芬素娥影落秋宵月白鹤翎翻春昼云俗客来依禅客住林花自与雨花分扶倾不假迂儒力敢倚笔端能缀文  

冯太冲置酒即事  

故人回客寓萧寺近清明春事一尊酒夜阑三尺檠风流孔北海文字汉西京苦劝加餐饭年来太瘦生  

山中闻杜鹃  

山中二月闻杜鹃百草争芳巳消歇绿隂初不待薰风啼鸟区区自流血北窓移灯欲三更南山高林时一声言归汝亦庶归处何用多言伤我情  

公实示间字韵诗怅然有感次韵奉和  

晴晖生燠雨生寒朱夏阳春季孟间防鴈哀猿金马客落花流水石门山蚤知蚁穴成何事欲掉渔舟去不还昭氏有琴无作止戏成都賸一机关  

辄笑人歌行路难畏人无地出人间欣逢北海孙宾石犹是江南庾子山野草离离随意绿羣鳬泛泛倦飞还一川烟草松萝外何处梯云叩九关  

此国非燕南赵北我琴无濮上桑间劳生聊作梦中梦苦语莫酬山复山触石白云数峯起照人明月一钩还德星已为荀陈聚紫气休浮圅谷关  

公实再赋枇杷之什次韵  

醽醁尊中酒枇杷云外林甘餐千颗尽软语一杯深老境宜扶杖交情得防金遗民伐荻去真处即吾心  

公实作暴雨诗次其韵  

民生唯播殖天意在农深一夜盆倾雨千家粒食心知时占聚蚁催种有鸣禽喜是田间语青青刺水鍼  

次韵即事  

寄榻逢僧夏登场喜麦秋一风将浃日四月尚重裘去矣吁何及归与幸少休雨晴寒自戢桂魄更添愁  

次韵野步  

意行无远近山径自横斜烟月生晴岭风幡接暮霞影归巢幕燕声散宿林鸦杖履相随处僧垣即是家  

游都梁山  

风吹古汲口云满都梁山执热厌偪仄幽寻上孱顔清泉似石乳滴沥嵓窦间乞此一瓢饮为却千载烦山灵知我意殷然下层峦散空作急雨漱石作甘寒一酌荡幽颊三咽索肺肝轻躯变滞骨尘鞅思灵关来当踏云至去当御风还再拜谢神休幸汝不我悭  

四月二十三日晚同太冲表之公实野步  

四山矗矗野田田近是人烟逺是邨鸟外疎钟灵隠寺花边流水武陵源有逢即画元非笔所见皆书本不言看插秧栽欲忘返杖藜徙倚至黄昏  

病间和公实饮酒诗  

忧每伤人人自忧花防两眼雪防头干戈满地不可触蓑笠为家何处浮秋入鸣蝉催暑去酒如凝露与清谋写成庾信江南赋更续相如老倦游  

戏和公实感秋对酒  

青山爱客长青眼白酒知时泛白云少日悲欢才一瞬中星寒暑又平分稻粱狼藉栖余亩雀鼠穿窬自立勳一叶巳惊秋意蚤映阶黄落更纷纷  

次韵公实七月一日雨感怀  

平生离落得闲多素发惊秋奈老何宾从盘飱唯白石意行供帐有青萝御风独徃松三径踏月空归雪一蓑短布单衣穷至骨醉吟不作饭牛歌  

奕棊絶句  

新秋遣闷只围棊病不衔杯亦废诗对局萧然两无语个中君子有争时  

鹭落寒江鸦防汀晴窓飞雹击槃声方圆动静随机见清簟疎帘眼倍明  

再赋奕棊  

荆璞玉为子井文楸作枰有求惟别墅不喜得宣城跕跕飞鸢堕丁丁伐木声破愁逢一笑无地着亏成祗园三月雨碧涧一枰秋试问酒中趣何如林下幽从他着虎口寻我镇神头惟悟争先法当机与手谋不作月采戏难禁清昼长敢言白玉局聊取紫罗囊甬道空传记乘除自有方儿童争画纸漫学老夫狂  

岭云  

吾居半山上绕屋犹峻岭举头即见之坐卧作墙屏忽复不可求澒洞云万顷初疑岸谷变身不践人境俄顷如故常突兀在屋顶隠见须臾间变态莫记省烟霞成痼疾终日常炯炯蚤阅金丹诀未辨卜灶井世乱一丘壑斯志或可逞鸣猿落空嵓翥鹤飏晴影石泉漱芳润草木皆秀整洞天有归路未徃心巳领  

从宝峯长老惟足求猫头笋  

不识猫头笋还思马祖山庭兰生旧茁防锦换新班韫玉争怀宝登盘想饫餐分甘须賸斸逺助一瓢箪十月十五日山中下视云气自山椒出巳而弥漫咫尺不辨嵓谷戏成五言  

一嵗下元日千山小雪天云层生逺壑雨渰割平川放牧虚横吹樵苏乐静眠遥知载酒客无路到斋前  

南城邓氏亭  

小麦青青山一曲江南千里伤春目旰母江头唤渡人遥指麻源第三谷里盐包饭各悤悤回首烟霞栖观中诗成更觅羊何和犹是前身内史公  

游麻姑山仙都观  

浥露出南郭遵涂盼西岭幽寻不惮逺陟巘造殊境悬瀑泻天路高斋跨参井麻姑固神人上下凌倒景速驾不容追遗踪搏尘影仙坛独岿然藓蚀此山顶古屋鸣鸺鹠污池浴蛙黾葛顔有异闻源委邈难省空余丰碑子歘若猊骥骋永言赏心遇所乐尘雾屛濯缨欲自孔斲鼻还思郢安得斯人徒置论挈裘领圣真岂逺而炯炯金在鑛九洲朵明月七返閟神鼎至道如可求汲深愿脩绠  

静思院上元日  

欲趋严跸万重山且酌清尊庆改元穑事何时消劒防贤书不用到丘园伤心华屋灯如昼触眼荒涂犬吠昏今日江东须管仲可怜穷窜尚游魂  

云汉院  

水竹依山住烟霞并舍分愁添中夜雨冷浸一溪云满目干戈地关心鸟兽羣归途如可问猛犬莫狺狺  

二月十二日偶成  

金谿东行二十里高即登山下临水乱山中断水横流水际招提对山起丹青像没半泥涂野僧一饭无钟鱼散策闲寻笋蕨芽密林时逢桃李花  

代简呈信州李使  

万斛谁能破客愁一尊风味乏醇酘中丞自许怜渔父鬲上无端住督邮不使索郎频有顾也知欢伯解消忧苏州刺史诗盈卷还忆山僧冷病不  

次韵和古田县丞方景南见惠诗  

疎慵我似海鸥闲文采君如雾豹斑不省流离思乐土深知乡徃愧高山低飞乳燕声相接小叩华鲸梦亦还共看围棊欲终日忘年初在立谭间  

游石鼓山涌泉院  

昔闻石鼓鸣今作石鼓游击拊久巳息甲兵殊未休精庐庄严海百室云雾浮维时当长夏萧飒如凉秋高崖不见日老木枝相缪灵泉发嵌窦下注千仞沟向来经行人颇以名字留俯仰百年内磨镌遍嵓幽石桥可坐卧清絶无等俦众山合沓来响答相献酬虽逢会心欣未弭当世忧不知稽山上复有胜处不六飞尚东巡狐兔穴中州戈鋋塞河洛冠盖集闽瓯堕此吠雪国烈火烂不收炎飚方焚轮赫曦欲停辀微生类焦谷兹焉得依投一乘凌风翰濯缨天汉流  

石湖院  

古木参天水一沟潮来曲折可藏舟招提密映晴岚起沧海潜通夜气浮丹茘荐盘惊北客青蟳供馔识炎州却疑江左知名士不作乘桴浩荡游  

玉女峯  

玉女何时见兹峯独挺羣古容余佛座虚室但炉熏林隠投壶电山藏出岫云自惭非屈宋欲赋不成文  

初食生茘枝  

六月寓闽山初逢茘子丹皱红分颗颗凝白作团团品目诚无限珍甘拟亦难不劳走马使安坐得加餐独擅东南美谁如十八娘笑颦俱有味朱粉不迷香璀璨珠生掌清泠露入囊风流须第一饤座每难忘  

戏次韵和了信上座  

天公下观戏鱼龙分披敦物隳岱宗尘沙欲枯罔向眼酒醴难浇磊块胸会稽之南曰闽海东行万里因雄风二儿得邑古长乐意拟分治三山中门张雀罗即我室吊影不识求羊踪担簦挟卷者谁氏捉笔言诗有此公纷纷道傍皆杏李辛酸交攻无复理入林初闻薝卜香知味自觉醍醐美今时杜陵见老人他时汤休望吾子我观蓬壶才一水桐柏罗浮相对起赤鸟衔符得宝书青鸟拂檐来报喜君能无事如嬾残吾儿傥不慙张底  

次韵许子大李丞相家牡丹芍药诗  

山丹丽质冠年华复有余容殿百花看取三春如转影折来一笑是生涯绮罗不妒倾城色蜂蝶难窥上相家京国十年昏病眼可怜风雨落朝霞  

座上呈师川有怀驹父  

上坡谏议立清班入奉威顔咫尺天仲氏三山久憔悴征君五岭亦迍邅欣逢白鹤归华表更想黄熊出羽渊客舍一尊双泪落相陪里社复何年  

初入浙中  

松竹笼官道牛羊食野田屺山低送客荡水逺含天乍听吴儿语初逢伧父船平生足未歴聊以慰华颠山邨柿栗熟客舍稻粱秋池足能言鸭蹊多喘月牛如闻息战鬬賸欲起歌讴鼓檝临江誓谁为祖豫州  

立秋日上饶郡偶成  

承明非厌直衰疾自投闲江汉蒸炊内盘盂嗒哈间层冰万里梦谒帝九重关愿借抟风翼追游物外山平生逃暑饮病着不濡唇熨齿甘瓜冷流匙香粒匀加餐虽意决对案巳眉颦却欲廉颇老犹为善饭人盛彦光次韵见和复用前韵因以自叹  

星织乌同织鹤闲鸥亦闲问君离俗久何事落人间末伏秋无雨残敲昼掩关寒泉聊洗耳清冷似吾山凉飇将透齿烈火谢焦唇辟织梭梭应檐珠颗颗匀隠忧成独乐浅笑换深颦更上藐姑射问途冰雪人曽仲共和余登滕王阁诗盖旧诗也复次韵  

西江东畔见江楼江月江风万斛愁试闻【`去声`】海潮应念我为将双泪到南州  

蜡梅  

见江楼下蜡梅花香扑金尊醉落霞独倚东风如梦觉一枝春色别人家  

和曽仲共大风折木歌  

疾风岌嶪土囊口阳崖中裂隂崖吼南山乔木大百围顷刻翦伐如防臼脩枝偃蹇掷龙蛇直干崩山塞嵓岫干云蔽日埽地空掣电奔霆翻覆手山灵掩泣惋惜深匠石含悲涕洟久折臂而公黥而王精金当镕玉当剖防木刳为浮海航路指银河上牛斗委余犹得宫殿材琐细亦防梁栋取万斛之舟可勿论大厦帡幪此焉有狂飚卷空欲奚为寿被金石长不朽天生大材将有用乖逢相因孰先后嗟尔干枫与枯栁摧折为薪尚谁咎  

迁居  

从官三十载故山凡几归昔归尚有屋再归已倾敧今归但乔木竹落荆薪扉上为乌鸟都下为犬鸡栖相从东北隅三亩以为基积块与运甓实洼而培卑成兹道傍舍空我橐中赀堂室敢即安户牖适所宜嘉树三四株当窓发华滋馨香入怀袖似与迁徙期我今六十老岂不知前非咨谋愚见拾就列筋力微窃食奉祠禄水负伐檀诗松楸幸在望邻曲不见遗苕巾随里社庶以保期颐  

竹谿集  

李弥逊字似之苏州吴县人登大观二年进士第调单州司户政和间累官起居郎以封事剀切贬知卢山县改奉嵩山祠靖康元年召为卫尉少卿绍兴七年迁起居郎自贬后二十余年复居是职直前论事鲠切如初时秦桧秉政决策和金弥逊力争之因是落职退居十余年常忧国无怨怼意绍兴二十三年卒高宗思其忠节诏复敷文阁待制有竹谿诗集十卷  

同天隠少章游嵩山怀元明  

秦公我辈士蚤踏翰墨场万言若投石十年犹枯囊苦欲泛江海有亲在高堂牢落京华春门无一壶浆长鞭策瘦马送我古道傍怜我值险艰赤心写摧伤铿锵五字句势与雕鹗翔感此坐矫首星星鬓成苍西风小摇落雨洗烟岚光嶂晓露孤秀野隂栖暗芳更携鲍谢流履尽千岩霜搜奇得幽深访古到渺茫月落潭影空清吟殊未央缅怀紫芝宇百忧绕回肠三叹已晡食十起中夜牀云埋长安日魂梦不敢骧茂苑富山水结庐余所尝我欲放船下卜邻俯沧浪耦耕种秫田共埽三迳荒头白青山里长歌乐嵗觞  

承天寺  

宿雨洗苍骨峯峦发新秀寻幽蹑奇踪腾踏众山囿层林锁岩隈突兀见危构空高望浮黎静圣逼灵鹫我来风雨秋白露欲昏昼但闻百川赴鸣玉泻寒窦岳示閟嵲峨路絶不得簉攀援仰脇息坐石俯长溜带露摘山芎披榛觅仙酎山光晚逾清云壑若相授终期烂漫游阳鸟欲回咮更约十日留之子缓蹄辏  

法王东庵  

吾宗丘壑资耿耿抱幽独结构只洹家萦回转岩腹前川布黄金合嶂来苍玉步出觉华天乗凌生目云间起层林林际悬高屋防砌滴疎泉微踪隠深木堂空贝叶昏苔盛半堦绿朱幡久不来哀猨响秋谷  

五松寺  

秋风吹客衣去路倚天碧跻攀一何苦政坐爱山癖人言五松下曽是瞿昙宅至今梧竹隂列屋栖禅寂尘缨得暂解俗驾聊可息怡顔岩间树洗耳泉上石孤云共还徃窈窕去无迹道人粲慧流独步少林席客来了不言碧眼照庭柏希声出钟梵妙意生墙壁寒灰暗青灯偶坐遂终夕归来人境空缺月挂山额  

次韵仲辅山中之作  

崖隂坐清暝目为山光注妙意不可名悠然与心晤疎泉石中鸣落叶衣上住冷风起虚籁还向无中去三生听钟鱼偶失来时步佛屋倚秋风团团两桂树却疑此境中曽是经行处  

碧霄泉  

山根出清泉云自九天落风潮带江腥天黑鱼龙泊何当寸云敷一洒徧寥廓沧浪勿复歌吾缨久巳濯  

秋居杂咏  

青春背我去白日不吾谋霜飚惊草木寒威戒衣裘寓形复几时四序忽一周世路伏劒戟中怀孕螟蟊营营事长久頽龄如置邮丘园傥未卜悟悦心自休  

穷秋杂花逺眷此霜下杰明金委珞璎宝璐缀环玦依依风递兰皓皓日穿雪若无夭冶姿不受众目悦衔觞泛其英揽之肠为结谁能踵高门持以浣中热  

公园十亩余日涉亦成趣浮隂未全收晴沙巳胜步杖藜相与行童稚杂冠屦枯鱼泳微澜悴菊饮晞露欣物各有时抚怀偶轩虑安得三迳余诛茅种瓜芋  

晞阳轩  

山高竹柏隂得之近亭午兹轩揖朝暾精色快先覩蒙蒙勒花春十日九风雨羲和为反斾照我衣上缕然九阳游谁云在环堵  

次韵明甫西园之什  

莫作原上红宁为径中绿多花心蚤雕依依不如竹一枝寄他林翛然傲华屋瞠饥饭秋英借健膏石斛坐防百嬾身无心问鸡足  

暇日约诸友生饭于石泉以讲居贫之策枢密富丈欣然肯顾宾至者七人次方得顺和贫士韵人赋一章  

崔嵬孔明柏结隂众所依移根天衢上曽抚日月晖如何去大厦却绕乌鹊飞终当烦万牛挽取廊庙归郑公泽既逺何以慰调饥公其踵前脩一洗贫士悲  

嵗戊戌秋舟行宿泗间有持小石售于市者取而视之其大可置掌握峯峦郁然若岩窦涧壑水落月吐云影渺冥若逺若近皆有自然之势乃以千金购之而为之名曰羣玉峯曰水月岩曰遥岑曰碧涧置诸座隅卧与之对且余少时南游匡庐升紫霄以瞰九江东沿洙泗登泰山而徜徉大伾道邺歴赵及燕而还今年责官罗城当走蜀问山于蜀人冯济川每至佳处耳倾心受恨不能一日千里也继改命不得徃遂自郑适洛以穷隋洧两河之源歴览二室之趣方将逾淮浮江自放于世犹念深山大泽不能与有足者皆至偶于图画对之未尝不慨然兴怀今一旦得是数山坐眺四方之胜岂不幸欤吾将寓形其间而与之俯仰上下不知我之在丘壑丘壑之在我也好事者将以余为过耶姑从而为之辞  

羣玉峯  

五城十二楼高下耸寒玉天空开翠微不受尘土触半生嗟环辕万事惊转毂寄语山中人为占一峯绿  

水月岩  

明泉落岩隈满月挂山额疎星澹河汉下与水光白了然心境空炯炯照真宅鸿鸣夜更清欲卧巳终夕  

遥岑  

宿雨洗空阔出此方寸岑聨绵翠光浮妙巧不可寻飞云去未返慰我千里心谁为具徽弦有酒聊自斟  

碧涧  

苍崖高郁盘下有千仞倾当时捐佩毋寄此琤琮声坐石风露晚心与秋月明沧浪若可濯似负冠上缨  

宿扬州城外  

舟行绕城郭缺月疎林杪窈窕一溪深微茫众星小忘言对诗书适意亲鱼鸟幸此絶纷华行歌阅昏晓  

和少章喜晴  

日暮马行疾峯峦过眼频雨堦长苦夜晴谷似逢春风月起归恨江天思故人机心浑巳尽惟有白头新  

发光林寺  

朝发光林寺崎岖渡复攀抠衣缘翠湿侧足下苍顽急雨欲平涧防云时见山只应超胜地行路不知艰  

久雨阻游昭亭有作  

浪迹随方寄穷途触事谙雨逢春甲子江满地东南客鬓霜前落诗情酒外酣上方愁独徃藜杖许同参  

琴溪  

竹色千钟静溪光一鉴开岩隈宿风雨人迹老莓苔控鲤定何在骑鲸今不来空余泉上月与我共徘徊  

春日杂咏  

春到陵阳市人家泊翠微南亨甘入筯北户暖生衣花暗昭亭寺鱼肥句水矶乐游须结社倒着接防归幽栖足春事晴日苦相催屐齿穿沙穏笻须碍竹回光风初转蕙残雪欲欺梅自是经过少柴门日日开役役炎凉态悠悠道路赊情怀知老大梦幻阅纷华搅思云边树供愁雨外花生涯书一束到处即为家二月忽巳破一春强半过提壶工唤客布谷巧当歌得酒先愁尽惜花翻恨多逢辰不为乐明日复如何蚤入昭亭与同游散步山中自樵径至水滨路穷还僧舍饭  

散策春冈晓樵苏一径长钩衣藤挂石防路水浮塘山静竹生韵池清兰自香禅房得深憩鱼鼓正鸣廊  

再游龙潭  

密雾开深径幽奇得重行水光沈树色人语乱泉声仙去山容寂龙游雨阵轻谁能筑云室千古共凄清  

池亭待月  

轻雷不成雨风砌旋搘牀山乱云行曲楼高月路长柴门非故国戎马尚他乡笳鼓悲清暝关河思不忘  

散策  

散策北冈路牛羊归径深水穷人小立山静客微吟点点稻花雨团团榕叶隂田翁罢争席明日共幽寻次韵曽德明司理留题西山兼简苏宰  

层轩无碍石支径曲穿林竹密催山暮松摇乱客吟琴书虚室冷钟鼓净坊深谁谓溪坡逺能来杜与岑夏日与妙现老堂二公晚步江皋露坐月下夜分乃归  

胡牀兴不浅未肯庾公贤山意知秋近江声到寺前夜凉新病后月色正愁边可惜江南梦青灯照不眠  

赠别竹西王彦升居士  

参军四壁生秋草鬓毛不似心巳老终随烟霞学巢由一室安能事除埽竹西旧说青云客诗思长留意无极尘埃不见襄阳山赖有斯人吐消息赤心照日青眼明与君一见输生平君去摩天学孤凤我今饮海盘长鲸云车防兮风马休呼儿乞取千金裘明朝有句道不得黄叶满庭无限秋  

行路难  

江心蟠石苍虬立山激江流浪头急风昏月暗鱼龙愁电掣云奔神入船头星斗天为低夜潮生寒洲渚移鸣舷鼓枻惊楚子危樯逺缆号吴儿篙师咄咄自相语明朝扁舟系何许半月江行十日风寸步家山隔秦楚黄衫年少金雕鞍日高华屋春梦残插花走马咸阳道世上空嗟行路难  

嵗后三日与罗叔共二邵似表弟席上分梅花年后多韵得多字刻烛成  

春风一夜如鸣鼍残香暗粉惊辞柯新春三日驹隙过花前百罚宁辞多男儿莫遣两鬓皤举觞不饮理则那酒酣不用吴姬歌短须尚足供吟哦坐中鲍谢偕隂何语如韶濩参鸣珂铿锵入耳痊沈疴岂独使我衰顔酡我今官闲得婆娑迟明更上梅花坡  

虞仲通判以溪声名轩约同赋  

山根出泉泻鸣玉上有苍崖擎佛屋无风水石自撞触不尽潮音发寒谷宰官岂是云间陆旧识南泉生处熟当轩大牓与名目平地重翻偃溪曲曲中时转三妙语一一声音谭佛祖喧豗噫视十方鼓万壑风雷送烟雨此声不属闻中取六凿相攘竟谁主后来纷纷何足数五乳峯头曽赚举山翁有耳百不闻团蒲曲几穷朝昏何时沿溪掬寒绿埽叶前茶睡初定  

客诵故人刘立道梅花诗有怀用其韵以寄之  

桑柘如钱栁如雪南邨北邨欲蚕月老翁饭饱摩腹行白鸥自堕闲换铁攀花正恨顔色干哦公七言毛骨寒惜花不似爱诗苦即遣愁海回狂澜公今为郎尚黑发仕路不应嗟歇灭江国官闲来鴈多莫使故人书防絶春风步马芳兰皋思如哀鸿独求曹几时怀抱相对尽桂浆酌斗供诗豪  

游龙潭  

秦山破碎天上来女娲仙去空崔嵬中悬鸣玉二千尺下有百仞青铜开居龙变化出嘘吸雨暗云昏神入我来坐石秋水间云影扶疎落空湿浮丘容成不可俟摩娑青壁著名字两翁下游会有时访我钟陵五松寺  

次韵硕夫池亭赏莲  

胡牀麈尾挥长柄风和入座花容靓乍开还合晚照中脩竹佳人倚春暝此间此景乐最深世路好恶君酌斟下车何必笑冯妇投杼未免疑曽参江山信美来者稀渊明独与田父违谁云宁食艾三斗不如杯行莫停手黎道人自长沙入闽解后见之论易颇有所得自言居醴陵山中有田庐养鱼种竹可以卒嵗作取足庵义方堂优游其间藏书教子甚乐也遽还求诗赠之  

两脚不踏咸阳尘两眼不逐潇湘春胸中乾坤照万古竒偶縦横何足数闭门有竹食有鱼遗子有田家有书一生可了心自足世上纷纷谩荣辱  

山行遇雨  

沧溟四干青虬立碧云摩霄高嶪岌六丁夜挽天河倾石骨无尘露苍湿长风吹雨不成丝飞鞚冲山带烟入羲和回驭还青冥布谷催耕唤春急  

独宿昭亭山寺  

山寒六月飞霜雪楼殿夜深钟鼓歇琅玕无风万戟闲屋角明河挂天阙龙牙七尺玉壶冰炯炯神清梦不成可怜幽絶无人共卧看云头璧月生  

与公序避暑石盎方昼欲寝闻林间禽鸣甚乐因得小诗云  

一林啼鸟不知名应怪山翁此地行化蝶与周俱是梦潜鱼知我久忘情胸中丘壑真余事世上功名畏后生但得盈尊供自酌何妨人境卧渊明  

春近风日渐佳与似表弟开小户縦步后庭  

围炉人散长寒煤暖日还催墐户开春近郊原思梦蝶雪残池馆见真梅客愁宛转凌双鬓嵗律侵寻寄一杯试绕小栏寻翠甲履痕犹占旧苍苔  

云门道中晚步  

层林叠巘暗东西山转江回路更迷望与游云奔落日步随流水赴前溪樵归野烧孤烟尽牛卧春犁小麦低独绕辋川图画里醉扶黄发杖青藜  

渡横溪  

百尺沧浪两岸沙肩舆徒涉步敧斜溪声犹带夜来雨山色渐分云外霞岸曲防林开鸟道水边疎竹近人家尘埃何处寻真境试逐寒流认落花  

次韵学士兄富阳道中  

长江送客静波澜路入回溪第一湾石濑横陈潮力减风樯圜转艣声闲驱除方寸无穷事领畧平生未识山自笑疎慵似中散政宜寥落水云间  

访雪峯真歇禅师  

红尘白发不相投来就僧房借版头大士法中龙象贵老翁心外水云浮长芦江静千山月枯木岩寒一叶秋别后相逢重着语牧童横笛倒骑牛  

次韵钱申伯山堂之咏  

净坊秋色老苍顔檐额飞云细可攀客梦偶随疎雨防僧游长带暮钟还似闻遗锡藏银地亲见高人住土山愁絶寒江归去路乱峯青处望双鬟  

和钱申伯游东山圣泉  

偶脱尘中一梦阑欲穷幽事徧寻山静怜人境鸡虫扰老惬僧窓枕簟闲十里秋香随屐齿四更山月上帘顔登临物色催诗兴未信天于我辈悭  

初到连江和林公晔先辈  

投老身名信陆沈空将白发寄遥岑赋诗未敢师彭泽抱瓮真堪友汉隂江面飞桥夸壮丽山腰卧石閟幽深公才清絶参竒观慰我长年去国心  

和陈颖仲题刘鞠祠  

山绕平湖绿四边两翁遗泽到今传苹风引钓鱼随艇谷雨催耕水拍田败壁丹青悲落日荒庭绅笏想流年桐乡不废春秋祀箫鼓鸡豚久更防  

和颖仲山行即事  

平芜新绿占封圻横路游丝网落晖山径人稀藏窈窕禅扉春尽老芳菲缓行照水知鱼乐随意穿花见蝶飞二子舁篮今夜月龙钟犹胜杖藜归  

暇日游石门用前韵  

晓御欲随风脚来报晴乌鹊入檐催松幢竹盖宝坊近石壁云关尘境回山气得春浓胜酒花光带月冷过梅却收眼力寻归路惜取余青莫浪开  

久雨  

榕根败屋两三椽客径无人老更便地近东南多泽国霖逢甲子少丰年径须酣饮六十日安用取禾三百廛待得云头风力健梅花如雪月初圆  

德甫知丞过筠庄谿亭为待月之会戏呈席上诸友  

载酒何人过子云传呼鸡犬亦惊奔门无车马苔侵迳坐近池台竹覆尊好月邀人留晚照疾雷催雨过前邨独醒楚子真多事共醉愚溪百尺浑  

自连江赴守鄱阳黄原道中作  

海角三年一梦成北来重聴偃溪声凝云带雨留愁住茂树随山送客行秔稻沿崖畦上下茅茨枕谷路縦横莫从马腹消双髀此地真堪老此生  

舟中对月  

悠悠逐队寄舟车与世真成一梦蘧苦忆晓更鼍报鼓喜逢秋逺鴈横书江山似与诗人助水月应知静者如投老得随归处乐独醒尤笑楚三闾  

留别傅才孺  

壮嵗追随鬓巳苍谁将勲业问行藏怜公错莫鸡羣鹤顾我凌兢虎质羊败栁亦工喧暮雨寒花直欲腻秋霜更谋浊酒穷清夜明日山深木叶黄  

再用叶硕夫韵  

一丘一壑半生中旁舍小儿今老翁归来赋就晚迳绿醉时歌罢春灯红壮心欲尽孤云薄昨梦不留寒月空茗盌粥盂能事毕四三朝暮付狙公  

题福唐郡园清閟亭  

公余自种南堦竹好事风流今未闻但得七贤来结友何须千亩比封君风梢不定微藏日雨叶初干薄带云自是甘棠人爱惜不忧寒谷遇樵斤  

五言  

醉帽迎风落春衣映日斜花梢藏密路隠约见山家白玉千株暗青云一径斜从来少车马恐是阿环家  

游梅坡席上杂酬  

风约疎梅蘸石泉山弱栁借厨烟竹篱茅屋倾尊酒坐看银钩上晚川  

次韵学士兄秋初  

何日刀头水石间婆娑犹得一官闲杖藜蚤晚寻幽处望防秋空不见山  

次韵林仲和筠庄  

叠叠重重两岸山钩连秀色上琅玕孤亭四壁面烟雨人与白鸥分暮寒  

题赵干江行雪图  

瓜步西头水拍天白鸥波上寄长年个中认得江南手十里黄芦雪打船  

次韵郎中弟见寄  

筠溪岸上千竿竹梦想犹疑玉笋斑只欠吾家小居士杖藜风雨亦来还  

## 宋百家诗存卷十四  

嘉善 曹庭栋 编  

松隐集  

曹勋字公显阳翟人宣和中以父组恩补承信郎特命赴进士廷试赐甲科靖康初为閤门宣赞舍人两宫北行勋随太上至燕山间道遁归出御札可使即真来捄父母之语勋议募死士航海入金东京迎太上执政难之后使迎梓宫至金地名春水引对开先殿勋伏地反覆宣谕乃得请并奉韦太后以归拜昭信军节度使加太尉请祠居天台山卒赠少保諡忠靖有松隠集四十卷  

补乐府十篇【`并序`】  

夫小雅废而颂声寝王泽竭而诗不作何则治乱之迹殊而哀乐之情变也故箫韶歌虞鸟兽率舞靡靡歌桀淫湎流化是知吟咏情性关乎盛衰参诸天地俯仰疾徐接于影响形于风化传以为动天地感神不亦信哉予读古史见六代之乐及览外传自宓牺以至于商皆有其名而亡其辞唐元结尝第而补之惜其文胜理异予志于古而不及见者也因申其名义补而发之庶几一唱三叹当有赏音者存焉云尔  

帝宓牺氏之乐歌  

罔罟以利民也  

罔兮罟兮惟田渔时兮食兮民之须以享以祀兮燔祭有余  

一章章三句  

帝神农氏之乐歌  

丰年报帝功也  

丰年告成百谷用登匏笾既盈黍稷既馨昭假是膺  

一章章五句  

帝有熊氏之乐歌  

云门纪瑞应而昭灵命也  

于昭上帝灵命有赫其命维何卿云五色翻如游龙萃如山崇来临来正惕然有颙惟钦惟畏乃只乃庸肇建官师神民肃雍  

三章章四句  

帝少昊氏之乐歌  

九渊泽及飞沈也  

鸟飞于天鱼跃于渊俟其戸之其然而然物之生矣时其殖矣职其宜矣安其居矣神之降依昭格左右霜露所霑罔不在宥  

三章章四句  

帝高阳氏之乐歌  

五茎万物遂其性而遍诸嘉生也  

悠悠上天罔不覆防兮芸芸动植靡不康阜兮三光全兮五谷熟兮神顾歆兮吾人昌兮维上帝之功兮畴依  

一章章九句  

帝高辛氏之乐歌  

六英草木畅茂而被其光华也  

时雨蒙蒙自西及东日月所至罔不率从田有黍稷原有榛栗尊卑秩秩民有家室惟天冲冲惟天崇崇允执厥中臻于大同  

三章章四句  

帝陶唐氏之乐歌  

咸池德施周普而流于罔极也  

鸿惟烈祖啓迪后人皇皇上帝俾予字民民协平康帝命式臧宅彼陶唐光于万方万方亿宁亦莫我敢承如天之运如日之升孰知其极兮不可得而名不可得而称  

三章二章章四句一章章六句  

帝有虞氏之乐歌  

大韶能绍帝尧之德而同于无为也  

草木繁芜兮隂雨膏之百谷丰衍兮寒暑成之万物防理兮元凯驯之顾否德之弗类兮敢不允躬以承之庶揖让以救争兮传诸罔极世不乏圣兮惟皇与直俾帝尧之至公兮终维斗之不忒  

三章章四句  

夏后氏之乐歌  

大夏美其功利之大而民歌乐之也  

于皇上圣临御有赫洪流汤汤弗降弗辟命于帝庭纂服是膺随山濬川海防攸宁五服既宅贡有常职恩覃遐荒惟帝之力圭告功敢不承式地平天成垂休罔极  

三章二章章四句一章章八句  

有商氏之乐歌  

大濩美其宁乱救民而能覆防之也  

维天有光式彼大商俾正以尔万方万方其乂易乱为治至于上下鸟兽草木罔不安遂帝命是膺圣政日新佑我烈祖以克相尔后人  

三章一章章三句二章章四句  

琴操【`并序`】  

唐韩愈依古述琴操十篇词存而义不复槩见又声谱仅可传其髣髴而莫知其由是故悲思怨刺抑扬折中皆不切其旨夫所谓操者言其志节之不可以变而众人之莫吾知而一归于时命将感激以自伤寄之于音声者也大抵皆圣贤愤懑之所为作也今依韩愈先后之次复述十首各冠其事于首篇云尔  

将归操  

孔子之赵闻杀鸣犊作  

水之深兮可以方舟人之非兮不可以同游斯人斯游吾心之忧  

猗兰操  

孔子伤不逢时作  

猗嗟兰兮其叶萋萋兮猗嗟兰兮其香披披兮胡为乎生兹幽谷兮不同云雨之施纷霜雪之委集兮其茂茂而自持猗嗟兰兮  

龟山操  

孔子以季桓子受齐女乐谏之不从因以去鲁望龟山而作  

龟之卉兮萋萋龟之云兮霏霏余之行兮迟迟龟兮龟兮鲁之所依匪颠匪危兮靡扶靡持余之行兮余心其悲  

越裳操  

周公思文武之勤劳伤时君之德不能致越裳之臣而作也  

彼云雨兮曽莫之私黍稷繁芜兮草木其宜田野不辟兮其谁荒之逺人之思兮其谁来之其勤其施惟先君之思  

拘幽操  

文王拘羑里所为作也  

风入我室兮霜入我衣言不敢发兮声不敢悲惟皇考有训兮余罪之归余心耿耿兮其知者为谁  

岐山操  

周公患时黩武思太王之德所为作也  

豳之土兮民之所宜豳之居兮民之所依予何为兮尸之我将全汝兮之岐之阳汝其保宁兮无越汝疆斯归斯徂兮其谁之将嗟今之人兮何思何伤  

履霜操  

尹吉甫子为后母见逐晨行太山下感帝舜之事所为作也  

皇之车兮仆夫驰之皇之舆兮仆夫乘之沈沈广宇兮燕省安之晨羞夕饍谁其视之亲不我思兮我宁不悲皑皑繁霜儿则履之父兮母兮儿知儿非  

雉朝飞操  

牧犊子行年七十无妻见雉双飞感之而作  

雉兮朝飞鸣声相随朝刷其羽兮夕哺其儿虽有风雨兮莫或仳离嗟余之人兮曽莫汝为  

别鹤操  

商陵穆子取妻五年无子父母欲其改取其妻闻之中夜悲啸穆子感之而作  

明月皎皎兮霜风凄凄摧云翼兮天之涯望昆丘之路兮不可以同归子其弃予兮予将畴依月皎皎兮风凄凄  

残形操  

曽子梦狸不见其首感之而作  

狸之文兮蔚乎其成章身之孔昭兮而其智之不扬维元首之昧昧兮而股肱孰为其良吁嗟乎狸之祥兮非吾之伤兮其谁为伤  

陇头吟  

乌落黄云塞草秋陇头之水东西流水声呜咽鸣啾啾马闻思旧枥人闻思旧丘年年征战无时休无时休谁能到此求封侯  

待旦吟  

纒绵冰雪隂风寒松竹半死相摧残岩居谷饮蔽荆棘藤萝委地难跻攀猛虎志大自羁束易饱不及狐兔安鸡鸣起舞亦漫兴扣角辛苦真可叹尧禹既徃小白死乌乎吾道何由还幽忧展转不成卧安得日出开重关  

长夜吟【`并序`】  

昔魏公子信陵君招贤下士救垂亡之赵挫虎狼之秦连诸侯之师西向以报秦人固守鼠伏而不敢出安厘王畏公子之贤遂罢公子兵公子恐近祸因与宾客为长夜之饮余悲公子之志作长夜吟以申之  

智士名不足愚夫乐有余况复冬夜长风雪迷通衢美人邀我饮清酒开玉壶明眸艳红烛流盼光四隅萦风转脩袂逸响缘绮疏龙香满珠阁兰气生罗襦遗簪复堕珥笑语相迎扶囘头问公子不醉将何如  

长吟续短吟  

桐花叶密春风老长门路暗迷芳草萤烛流辉露湿光蟾蜍景落莎鸡晓金乌出谷上蟠桃别院笙箫歌未了九华烟满醉杨妃樊姬静聴鸡声悄旧人直莫妒新人别有蛾眉更妍巧  

汉宫歌  

汉家离宫三百所高卷珠帘沸箫鼓车如流水马如龙兰麝飘香入烟雨通衢夹道起青楼金马铜驼对公府五侯同日拜新恩七贵分封列茅土玉窓朱户尽婵娟丝竹声中喧笑语玳筵珠翠照尊罍继烛临芳醉歌舞醉歌舞醉歌舞天长地久无今古  

迷楼歌  

项升出南国技巧多淫思草图献天子赏激嘉宏规瑰林蔽江海斤运成风雷千人扶一栋万栋高巍巍飞鸿歴层檐云雨生堦墀五采间金玉百和杂涂泥仙葩粲楹栱七宝装云楣一房百家产万户罗东西龙绡开宝幄帘幕垂珠玑光景艳流目楼阁低天维笙箫动虚籁弦管明歌姬撞钟击鼓恣行乐牙樯锦缆环江隄天长地久有时尽君王此乐无时衰讵知变故起仓卒不悟人迷楼不迷  

吴歌  

水满长洲月满楼姑苏台榭鏁深秋君王不见春花老响屧廊中有胜游  

三妇艳歌  

大妇双绮襦中妇红罗裾小妇服翡翠理曲调笙竽良人幸安坐美酒倾玉壶  

大妇织云锦中妇绣鸳鸯小妇独无事对镜理红妆良人幸安坐帐暖自添香  

团扇歌  

白露漙玉阶秋风动罗幕御幸各有宜非为君恩薄紫殿香风暖珠帘璧月斜閤中调宝瑟门外驻羊车  

君马黄  

君马黄臣马苍君马短臣马长驰驱不敢先腾骧左右先后惟其良臣马劳瘁君马康君马康无相忘一劳一逸固所当君马无逐臣马强  

日出引  

云冥冥风凄凄绮疏未白鸡巳啼角声才防辟朱扉辟朱扉款朝日君王劒佩朝诸侯赫赫明明光万国  

飞龙引  

炎精应运开真箓神母嗸嗸夜潜哭五星同轨莅秦雍十二真人翔水曲防虵约法授天人项籍叱咤徒驱逐萧曹翼翼冠元功三十一君兆开国君兮臣兮俱会同洒扫乾坤开寿域  

箜篌引  

行天莫乗龙行地莫乘马龙马各有待牵连一时假至人运独照八表周神化结交当结心势利徒夸咤兔丝倚乔松纒绵不相舍秋风飞严霜荣枯何所借富贵人所慕贫贱人所鄙妻嫂薄苏秦人事古如此游子归去来劳生良可耻  

春江行  

浦屿连芳草夭桃间栁隄征鸿下天际游女过前溪鱼没惊帆影林疎见鸟啼王孙聨绣骑童子解香觿吴姬笑留饮同指画桥西  

淮南行  

人去宫门寂丹成宝鼎空砌下苔钱紫庭中霜叶红思君听松籁精魄上高穹  

步月谣  

太空天宇清且高皎然冰鉴悬层霄绛河水浅阆风息蟾光度景摇金鼇仙人縦驾游八极凤箫歌吹鸣嘈嘈星宫月殿风马逺珠华露湿旌旄闪还虚按辔窥尘寰波里三山银浪卷  

独酌谣  

我有一尊酒来自故人家故人久相别十载天之涯相思不相见对月倾流霞一酌延清风清风为我开灵襟再酌劝明月明月徘徊冷光发三酌望故人明月清风见顔色高歌起舞赓长谣声裂金石贯层碧伯伦巳死渊明殂蜾臝螟蛉漫充塞须臾歌罢玉壶空醉觉长天不盈尺  

深夜谣  

花落春犹在人存事巳非草侵迎仗路尘满旧熏衣独立空怜影当歌但敛眉羞见长门月曽同步辇归  

步月谣  

琅玕转景苍虬立露脚斜飞冷光湿人归芳草恨迢迢劒佩生寒秋水涩离离箕斗正相望交流帐合金波入风前摇袂思沈沈雷云不动蛟龙蛰  

山中谣  

山中之乐何由说知者不言言者拙红尘飞尽散松风独酌寒泉弄明月  

夜夜曲  

舞衣叠翡翠海月挂珊瑚香满流苏幄相迎问醉无  

绿衣曲  

春光有余辉入水可揽结予亦澹荡人照影空明灭  

塞下曲  

天声未阳感穷发将军已过长城窟红旗半卷夜归来马蹄踏碎天山月  

秋草黄云塞马肥汉家骠骑拥旌旗可能卫霍年年出不及燕然一片碑  

入塞曲  

黑水迢迢黑山暮马鸣萧萧夜争度悲笳四起黄云愁角声呜咽何悠悠陇山行防不回首一番回首添白头  

泛水曲  

春服仅能试荷小未成莲画舫维青幄平波羃素烟暖日熏花气新萍点翠钿歌吹浮天上旌旗转座前促装留晚景续酒载归船前驱戒津吏除道候江壖  

杨花曲  

千里万里长安道送君思君为君老愿为水底石菖蒲不教零落同百草  

美女篇  

芙蓉开绿水青松映海棠新晴沐膏雨艳色明朝阳绰约彼姝子转盼流辉光被服妖且妍细浥蔷薇香下有合欢带绣作双鸳鸯上有双同心结作明月珰珠环垂两耳翠凤翘钗梁琼钩约双袖提笼学采桑采桑城南隅五马停路傍调笑不一顾但见桑条长归来候蚕眠静坐调笙簧结发事夫婿谁羡东家王  

远游篇  

少年重意气辞家逺行游高谭蔑卿相峻节凌九秋仗劒谒明主挟策干诸侯众目宝康瓠明月难暗授骅骝困短步翻为驽马羞虚名不足慕抗迹追浮丘至言发深省遐览隘九州书功佐天政美恶无不筹麾幢周四表骑卫罗天驺箫鼓鸣清歌解驾沧浪洲金石易消朽生死真蜉蝣  

萧史曲  

玉箫散奇响真气凄金石招携偶防会理惬心自适富贵如朝华况复多得失胡不希长年链气固形质高举凌仙翰双飞上层碧挥手谢时人去来空役役  

花月词  

花光露重春烟湿鹤去瑶台人竚立坐见阑干月脚西景入长门金鏁涩花开直莫媚春风春风代谢如呼吸  

玉阶怨  

堂上胪银釭闺中下罗幕思君度遥夕长于金井索  

春日有所思  

阳春被华旦草木防恩私沈沈幽谷兰不得同其施女萝托乔松光采纷葳蕤游尘薄雄风光景低郁仪岩花落深涧甘为井底泥升沈固难量宁复论高卑佳人去巳逺良遇安可期流年易雕落荣盛能几时促席具尊酒不醉夫何为  

有所思  

有所思兮天一涯彼美人兮安得知江皋送日下洲渚心遥目防征鸿飞兰嗟蕙怨芳草歇春归犹见霏霏雪文姬着破去时衣寂寞愁看汉家月南箕北斗苦相望绵绵此恨无时絶  

邯郸才人嫁为厮养卒妇  

落叶逐惊风落花逐流水漂零无定端寄托随所委朝荣瑶圃中暮落穷辙里岂不恶糟糠岂不愿罗绮罗绮闭深宫嫉妒交相靡糟糠守穷庐苦乐同终始行藏宜自然燕巢茅屋底  

反招  

骅骝天下骏所制在服箱苏秦天下辩所失恋冠裳达人贵自重出处保龙光山花丽云锦鸟语调丝簧清泉激鸣琴掩抑合宫商芝术胜粱肉兰菊有余芳白云结山友来徃俱相忘世路甚谿谷簪笏诚羁缰人心若丘山咫尺不可量猿鹤熟可驯人熟不可防留侯从赤松范蠡辞越王二子保令终避世容何伤王孙促归轸吾徒方退藏  

独不见  

独不见谁相忆花影上珠帘明月穿窓隙翡翠暗无光苍苔防行迹鸾鉴挂珊瑚宝靥销金碧髣髴闻箫韶梦想见顔色为我报新人好好承恩泽君看后庭花芳菲能几日  

乌夜啼  

饥乌哑哑不肯栖雄飞呼雌鸣声悲倡楼年少醉歌舞幽闺思妇寂无语将军百战未成功坐数更筹聴金鼓  

荆门道  

荆门道在何许万里迢迢入南楚故人何事未归来满目豺狼路多阻路多阻兮可奈何矍铄廉公亦奚取期君终日醉如泥贤似灵均醒时语  

蔓草长【`幷序`】  

余所寓之室前有乔木一本葛蔓延羃其上感物兴怀有蔓草长以风焉  

蔓草长摇风缘砌凌高堂萋萋密叶防葱蒨漙漙湛露滋瀼瀼下有径寸兰委靡涂秋霜依凭既失所不及菰与蒋托身肯媚附乔木持芳自洁凝幽香蔓草长因缘从尔摩苍苍一朝乔木落斤斧掘根削株贻汝殃  

隋隄栁  

隋隄栁千里夹隋隄隄中有平道百尺隠金锤栁色间桃李行客迷芳菲牙樯从西来云表开龙旗一舟挽千人万舟若鱼丽舟中尽絶色不厌荒淫饥锦帆压奔流日夜东南驰龙舟未及返身辱吴公泥神器失所托化作迷楼灰向来桃与李花色犹不衰向来隄上栁栁色犹依依唐公巳举晋阳甲草木虽小知无隋  

折杨栁  

去日同君过渭桥桥边新雪未全消如今窓外扬花满憔悴无心约细腰  

高楼月  

高楼月倒景入阑干人眼绮窓影月在青云端相攀不可得空成帘幕寒  

估客乐  

朝饮文君酒莫宿邯郸妓近得浮梁书春前办行计  

游仙  

天河水冷烟波渺流水无声银浪小白榆歴歴映瑶沙白露凄清下云表扶疎丹桂落红英片片红霞散瑶草月中桂子空传名散在人间无处讨仙翁呼童收紫芝紫芝肥嫩光离离遗英残萼堕无数仙鹤饮啄时鸣飞仙人种玉耕云隈倚云横笛学凤吹须臾羲御崦嵫没相呼拍手骑龙归  

驾景络絶响游目低隂虹灵光转脩袂羽节飘晨风抗手辞金母偃盖东华宫高仙发空瑶翼响飞九重霞觞艳流目叠舞歌玉童缘云上虚籁笑语铿洪钟海水屡清浅倏忽欣再逢不惜暂游诣情款无初终欢余促归轸摄辔翔斑龙投闲憩三素保绩崇真功  

仆持节朔庭自燕山向北部落以三分为率南人居其二闻南使过骈肩引颈气哽不得语但泣数行下或以慨叹仆每为挥涕惮见也因作出入塞纪其事用示有志节悯国难者云入塞  

妾在靖康初边尘蒙京师城陷撞军入掠去随健儿忽闻南使过羞画广额睂立向最高处一见兴土思数【`上声`】日望回骑荐致临风悲  

出塞  

闻道南使归路从城中去岂如车上缾犹挂归去路引首恐过尽马疾忽无处吞声送百感南望泪如雨  

蚤行相州道中  

安阳道上晨冲融西有云气成青红四重阑干五滴水五花竞鬭相穹崇旁有台殿峙防尾上有翔翥如飞龙擎拳叹仰得未有颇似西母居其中微臣一念到彼处仙班趋揖殊从容跪奏内人遇至道沆瀣一饮和气充翛然退归复故干神宇故便摩青空却看向来礼谒处但见碧落相冥蒙  

望太行  

落月如老妇苍苍无顔色稍觉林影疎巳见东方白一生困尘土半世走阡陌临老复兹游喜见太行碧  

持节回呈王枢密  

去时炎歊极蒸郁尘满篮舆困摇兀归时大岭雪巳飞易水清漳醒病骨三月不亲君子儒一笑且脱萧何律身轻顷刻渡长淮殊喜眼前无俗物  

分题墨梅得客字  

北风吹云邨寂寂练练溪流湛寒碧马头忽有暗香来撼雪寻芳识标格扬鞭敲镫荒寒路酒恶难禁赖销释陇上故人消息迟一枝谁寄疎烟隔老禅幻此空花相墨晕横斜清照客定应飞梦会仙山玉楼澹月连天白  

题友人书后  

客子得秋凉壮怀亦増慨永念故人逺三湘渺沧海  

赠陈季野  

平生闻说陈季野渠正奇竒余下下人间韵语光陆离韫椟藏之当待价顾我飘然离帝傍适是适非思陶写庶几一笑排春温赖有梅花尚盈把  

选上人素履精修仆先识于崇信岑寂之时重来见之作诗为赠  

我初游赤城松竹空函丈师时奉诸佛畧不乏供养兹游再见之谭笑益夷旷横披慰老眼甖粟煎夜饷不以三生缘遂作一指想新蕉展时雨风銮鸣昼讲勉旃自爱重公才定龙象  

寄空上人  

华顶峯头空侍者家在全闽九峯下后山妙香今始闻西江一口元非假可但枯木巳阳艳更喜淮碑仍续雅天风海雨会入诗况近梅花欲盈把  

送子威兄钤兵池阳  

伊昔侍伯父一官尉池阳时年方九龄读书未知方子今涉五纪皤然鬓眉霜兹喜伯兄官钤兵总戎行素风出韬畧貔貅禀闳纲小试部勒勤着鞭扬荣光青林脱幽箨浓绿栖残芳起予水云心尚拘朝市忙齐山上穹碧九华俨珪璋紫岩楮敲冰云叶供展张清江霁逺目帆樯下沧浪林泉作佳游为公发天藏伯父昔所临云汉披天章琳琅戛鸣球徃徃题僧坊何当切访问便与磨珉苍庶于门户间能事嵗月长仙舟涉初夏浮家及清凉毫举尘士境海运图南翔兄弟各垂白语离热中肠愿言养浩然时举黄金觞因风托素鳍访我菰蒲乡  

送许尉【`顔`】  

平生许彦充躯胆两豪举掀髯参军事讵可细碎语我时百僚下计拙役甚苦从事得余力慷慨志相许公乃小着鞭一官尉南浦盐车虽云困垂棓亦其所愿子自荐达天王方振旅求田勿堕气包茅当问楚此事岂不壮况复吾素与我缘拥纕服君欲访鸡黍天寒霜雪盛世乱豺狼阻何堪南北趋别意寓琖俎伤心有清泪挥洒欲如雨  

别郑康道  

与公相从久未始蹈琐细我既困索米公巳安吴地一鄽了百指与闲殆天意陛下圣而武庶物进以彚择材访耆宿粲若数一二考槃出幽隠鼓箧趋朝市公尚有遐心讵宜忽初志腰镰与手斧甘穷几经嵗我愿以公名充庭如孔翠风云际盛旦用激志士气胡为倏来徃老怀惜掺袂惟冀加餐饭贤者不终弃功名会有日当看咏既醉  

和郑康道喜雪  

东方巳明云海立怪来雀噪争枝集凛气着人不苦寒老境増衣欲重袭忽惊朔吹翔腊白陇亩为祥时适及稍闻清响食蚕声渐看落檐倾粟粒萦梅阁竹巧相积透隙穿窓莫能戢散盐蔽空诚非虚回风作舞势方急歴乱瓦沟巳一撇纷泊何假鲛人泣但喜弥空絮影下不管霑衣玉尘湿谷口先生出好词韵险致高俱足给嘉言浩若长河注答问殊非古井汲乗时和乐致上瑞屡丰固非一朝缉须知天门开九重布化调元密呼吸明朝称贺明光宫高冠长劒千官入  

和李判院见贻  

楚风然竹爆幽吼晓觉春云变苍狗惭看厯日与桃符犹袭尘缘恋升斗先生冒雪肯过我椒觞得奉谭天口寒素每叹濡之儒品俎常嗟韭之九但喜盍簪侍诲约涉世麤防一肯首五云曽约采真游天公见赐良不茍  

和王倅见惠  

惟公霄汉姿梢梢摩天翮回溪畧蹭蹬乃尔咏葵麦会复见轩昻一笑忘羇客  

有琴写流水无言道情素水寒江海深川阔牛羊暮倒指三十年犹记潮阳路  

道逺不跬步心勤每侨如荷深露初下翠密红亦疎是知诗兴多賸寄怀人书  

仆顷将明命三徃贡楛矢所期宣国威宁复赋霞绮须知处死时与生亦相似  

和仲逺新池  

公有静中趣凿山俯清深秋风夜雨过饱闻泉石音云岫冷苍翠游萍纷浮沈心赏殊不巳悠然付微吟  

和钱处和扇车  

君家世德胄富贵出谦受泠然御冦车为君驻户牖初讶鼓清薰与客破宿酒又疑建溪风碾声出两肘细视碧玉架莲梗转双手遂令青田鹤奋翼挥莫后因知心匠妙殆与造物友人生土宇内孰不涉烦垢有物能浑成既耦不以九坐使尘沙劫热恼如拉朽惟君韵高秀人誉不容口述作协穆如亦莫秘关钮愿君均此施清凉被驰走他时赞南风为佐虞舜寿  

和李次仲韵  

先生柱史后道价连城重火龙燎金鼎玉楼讵可冻扁舟造交旧巳奏少微动蔼然义风畅举世士莫共雪声洒篷背皓采耿幽梦相见忻把酒清啸尘落栋愿奉圯桥履岂惮吏部瓮六凿方有愧一锥烦屡痛益知仁者心新诗得频讽  

春晴野步  

春风摇天宇散策喜徐步乐与二三子绿草池塘路鸠鸣桑柘春川阔牛羊暮眷言益妍暖更约穷逸趣  

闻北军犯淮  

落日惨客意老怀増百忧朔风动地吼湖水吞天流甲马隘两淮杀气横九州无德彼将灭复雠我有休羽檄交驰际哀歌寄清愁  

登逍遥阁【`庐山`】  

松杉閟琳宫仙君朝帝所神风故静默人间漫今古地灵驱鸟雀磬声肃坛宇倚槛夕阳间云山认归路中秋前一日邀贺子忱为对月之款乃审放意山林扁舟东去引企不巳偶得小诗  

积隂埽秋风吹作今夕月山岳四高寒天地一澄彻幽人渺何许应喜清晖发一尊不同乐孤光共愁絶  

人伦僧求字  

上人蚤出岷峨山颇游五岭崎岖还妙定休咎指诸掌会心不出眉宇间顾予从来多得丧归老林泉喜无量他年见我岩壑中应笑如如得非相  

过淮值雨偶成呈王枢密  

明日立秋秋色至向晚雨随大风起飘盆如麻不足喻倒海倾江差可拟高林老木亚复折帘幕頽垣纷若委须臾霁色上南山落日烧云照淮水  

怀归自讼  

读书老不入屡读屡遗忘遇事欲强记转首辄怊怅以此趋事为岂但成嘲谤人岂不自知去矣殆天放  

治圃  

腰斧治小圃朴久不省妬芽尽芟除条达出秀整临津获梅株蓓玉作寒炯三绕无所裁留看横斜影  

山居杂诗  

卜居得幽胜景物无升沈峯峦环郛郭松竹排园林时时破寂寥翛翛赖鸣禽于焉自有得天籁皆余音三伏暑可畏贫富方共之雨忽兼飘风凉与清气随一饷涤炎暍万里失蒸炊大哉天地德好生常所施三春羣卉盛任花茂与残好花正秾丽不作十日看蓓嫩便须赏开时惟可叹继自喜新绿吾心常并观煴室宿火销緼袍良独暖病身怯夜永老怀苦昼短栖鸟惊檐头朝日上窓眼未问粥面花地黄地须满侵晨盥栉起爽气随凉飚曳杖踏露草不觉路巳遥水清出沙觜烟白横山腰致爽列羣岫不待西山招平生文字饮真积力巳久温故忽若醉卯饮不待酒昏然亟步武快哉绕衡陋水阔夕阳红雨余羣山秀平昔喜鼇举未易自摧堕功名邂逅来求则成大过壮年不艰苦老即困寒饿消长理或然要知非力可台山穴三兽樵者不得薪忽是食人虎便有射虎人善恶必对待祸福常相邻罙月寝三皮居山聊一欣【`时有三虎出入涧下一月间猎人尽得之`】  

蓬荜久不居乍归欣故情落叶聚蛛网残莎闹□声迹与朝市逺梦随风月清从此眠食间萧散安余生八月河汉近凉蟾辉太清窓户纱巳薄草木风有声所喜暑云退不惮嵗徂征招客对晚色酒与月同倾手种亭下松偃盖出云外攀条喜脩榦为我发清吹晓庭风瑟缩夜月金琐碎种久方归来对之顔有愧晨粥山中行落叶响步武委曲访隠逸清谭销百虑老汤瀹苦茗宿火煨山芋却照夕阳归家人不知处临老看草圣作字意少快居然落笔际点画反留碍早意亦易事怀抱殊不介兹来每把玩徒复一叹慨小圃艺花竹春末巳繁秀土脉得鉏斸枝叶易秀茂久以苦老病未免闭圭窦相忘无芥蔕一二约亲旧北归了无日先垅埽何时愁与燕鸿逺心同楚客悲寒蝉咽败栁幽鹭来清池谁与话旧事泪藓空在衣秋色遂将半游云时澹浓水光影防防秀色増芙蓉斸地种三径钩窓来五峯新晴何以卜一意听晨钟白日忽若暮北风天正寒浓隂欲酿雪雪似商量间羣儿竞喜跃婢子争仰看命席拨瓮碧取醉期尽欢梢梢岸上栁岸下波晴云羃逺岫东风扇微和去冬有耕植连春无干戈田畯知此意种秫应更多高原收菽麦下田插禾秧田头与地尾一一意所量躬耕辨好怯择种均丰荒所以终嵗间食米不及糠行都老故旧见赠新厯日快哉得过目蘧然若有失巳病嗟再嵗渐老念弱质叹余落麈尾非言付摇膝下邑常寂寞细履寒溪头鱼鰕腥防岸橘柚明晚秋山色俨晴碧溪光泛澄流相思故人逺应过回鴈洲骎骎随日老宁能间分隂波流固自逺云在初无心鸟声惊幽思风徐快冲襟马卿苦病多中怀天莫忱云山贮回肠日月任转毂客居不问乡一饱宁较粟家酿报浮蚁溪鳞买尺玉以充朝暮槃怀抱无乃足素怀绕列岫乃家台山麓人境两俱絶事物济所欲芳醪澈琖白茗饮瀹溪绿对客调玉轸清风入梧竹凿池固不广纳纳隘所居茍无水光寒便觉非吾庐漪涟漾芳渚澄影浮晴虚乐哉濠梁心巳复游嘉鱼随春动草木微和入池阁羣芳争妍媸红翠媚寥廓一枝始到眼万态俱如昨春深风雨来固巳任开落闲居必家酿不以空乏废小槽压春碧浑舍揖和气三杯御客寒一卮款仆意宁论有圣贤且复供邨醉小圃养春色乗时不可缓翌鉏常于于成趣须旦旦花摘去年种喜供一时翫举杯付歌儿野服更萧散随分作栏槛松竹带花栁四时面面看百种日日有玩目必羣卉洗心付芳酒吾侪不改常居闲简可久春深多夜雨倦卧得饱聴穿林乍依微滴檐巳纷竞衾寒似落寞人寂眷闲静怡然遂高眼枕上颇适性城居得高胜栏槛俯阛阓敛迹红尘中游目雉堞外湖光浸晴碧若与云外会渔舟何处来几点忽隠晦人生不如意十固常八九吾辈穷物理挺特惟所守东风暖入律客意浓胜酒游鞍縦所如宁能困圭窦云山环所临烟景日自异山作故人接云为久处计酒酣一声笛梅风四山起清香賸披拂参横伴邨醉曽端伯自承移师川口有怀风防无便附信忽领教喜成小诗附便奏呈二首  

好在曽夫子宁知晤语期倚毗离楚日鼓吹入夔时赤甲薰风近黄堂淑景迟相望邈坤轴空咏竹楼词某也庵居久心形付自然山林藏老退松竹养风烟遇物元非逺寻真自有天怀人会心处熟诵见山篇  

和久雨  

绿涨东篱菊桐雕古井栏雨频伤蚤谷烟冷佐新寒有木皆生耳何顔得渥丹平章济农事清坐且团团  

和曽守有作  

问俗犹秋热移牀趁晚凉笑谭怀酒伴节物念吾乡闻道银槽熟思倾玉指香政须图一醉宁复较行觞  

和王应夫见贻  

况味年来薄书音寄亦稀乱离多病后人物故园非朝谒当年会朋侪几旐归悲心那聴此生理念依微  

和曽谹父见寄  

活水从浇竹闲书会引眠玉溪何处所璧月共清圆诗到惟供录欢如不隔年何当见风度应向日华边  

久雨  

一旬连夜雨人物困泥中竹树侵书暗潢流趁路通灶烟薪更湿檐溜耳难聪润逼衣襟重何时日照东  

赠张链师  

昔仰苏仙迹今瞻弄玉身岳灵朝捧劒飚驭夜朝真笙鹤声常近烟霞到处新愿言承道防秘语慰斯民  

题小石接待庵  

老大思闲适山林喜晦藏一廛虽异县三径得崇岗地僻烟云润年丰黍稷香心期得多矣襟袖更新凉  

题今是斋  

伟矣高情着斋名世亦稀但能尘事逺便觉昔年非琴静凝香碧神清众妙归诸缘只心法鸥鸟亦忘机小三侄逺持兄嫂之命见访于荒寒寂寞中将归赋诗为别  

不见小阮久相看情甚温肯来成宅相端可大吾门暖日长江路梅花细雨邨真成好兄弟言谢却忘言  

示诸子  

霜入晴云暖冰生掠岸沙卑枝闲翦橘幽径试寻花客路人情薄乡关去路赊只应托诸子莫倦问桑麻  

独步南园寄子忱  

野老悲春事相如复倦游肯来倾浊酒同与散清愁逺岸重重栁晴江处处舟飞红残照晚闲倚水边楼  

淮上幕府  

上将宣威重长淮朔吹来兵戎巳超距鼓角有余衰日薄云多暝天寒火易灰诗成且排闷兴在倒金罍  

游庐山道中作  

蚤踏丹枫路西风禾豆干鸣榔秋水阔击漂晓溪寒短褐宜扶杖长涂嬾据鞍却思冬后景黄菊压栏干  

游庐山涂中杂诗  

去去忘回逺行行迫腊天江寒侵老泪霜冷逼宵眠客路虽经百归涂尚隔千家山在台岳南望几悠然税驾南昌郡城头喜少留儿时诵闲赋老境作佳游杰阁收英槩长江倚暮愁何人识老子清月上貂裘  

苕溪道中  

秋日苕溪路轻舟棹晚霞梦魂犹畏客行李乍离家细细来凉吹娟娟有晚花平生云水兴老境似难夸  

过小圃  

小隠州城北先谋儋石储几椽将敝屋数策未看书碧色新松径泉声旧石渠欣然终日过真是爱吾庐  

上塘值清明  

客路逢寒食划船闹水干娇云易得雨暴冷不成寒白水连天去繁桃触目看朝来有家信稚子报平安客路逢寒食清明未到家起居须药饵饮食任鱼虾水净垂垂栁风迟艳艳花兴来随处乐不复问年华客路逢寒食犹寻御腊衣羣芳须暖景昽日尚寒晖余力求闲蚤劳生昨梦非荠花浑似雪蝴蝶梦中归客路逢寒食光隂亦可惊如何介子节再过阖庐城列岫遥逾碧羣芳晚更明飰余风力壮掀舞小舟轻客路逢寒食浙西春事稀日华藏暖景天气未单衣歌櫂喧椎鼓桃花巧映扉空收麰麦粉药病岂心违客路逢寒食禾秧出巳齐清溪三汲浅白鹭一行低禊饮心何在茅峯路恐迷随时随有乐何处不幽栖  

涂中寒食  

上巳当羇旅飘然浙水东好花闲照水宿雨冷连空灵武兵方振燕然信未通无人访老子有泪湿春红  

南园夜宿有怀  

老病杜门久佳时谁与过亲朋怀我少风月向人多梅影横清夜江声动白波不知潮蚤晚墙外聴渔歌  

谢岸老惠显明新芽  

幽壑乗春摘芳芽辱见分莺花妨老眼香味喜新闻细石飞轻雪圆瓯泛乱云虽无七盌量清兴重欣欣  

得致仕喜成  

久甚嗟形役今方得自怡所欣官巳了得与静相期风月闲如旧心情喜可知山中鸡黍友贺幅巳先持  

招贾秘书  

不见贾夫子病怀何得陈呻吟一春了物色九秋新闲花翳栏槛秀气浮衣巾笑言约中澣鸡黍供萧晨  

寄吴思道  

别去书音短愁来客路长飞魂常故国举目念殊乡未暇论竒字何堪别最良秋风入边草意苦不相忘  

简冲啬庵故人  

寄迹临安久思归夕梦频愁多难强醉病苦故禁人夜短无清梦年高叹幻身山中有道伴云壑擅余春  

宣召看红木犀赐宴索诗并谢恩  

九霞深借晓光披粟粟轻红防碧枝不逐秋香匀菊艳要烘花色并彤墀凉云收雨颁慈惠宝幄中天拜宴私折得一枝恩所赐喜如初挂绿衣时  

恭题观堂  

松篁深靓隠新宫十六清真位位同笙鹤似临三境上佩环应下五云中烟霞顿隔尘寰路道德追还太古风固巳羣仙资圣寿嵩呼益愿祝尧聪  

初到阙下  

墨勅双驰侍帝傍何堪窘步入明光退风久作翻风翼倦客何能又客梁野寺残僧思缓步防桥流水忆寒香何时裋褐携笻去数里松声细麦冈  

持节和王枢密  

长淮矫首得遐观犹记当年获奉銮万马饮淮貔虎肃六师扈跸水云寒欣瞻幕府莲依水慨念神州李下冠狼望巳销归庙畧更持韵语访任安  

稍陪酬唱与荣观声并琳琅和八銮可但文华迎日丽自然符采照人寒笑谭殊喜亲犀麈接待终惭戴鹖冠公等雍容瑚琏器鶱腾行见近长安  

右府登车竦聴观皎如玉韵叶和銮清薰巳解南风愠和气先舒易水寒行李喜陪金虎节移文应閟竹皮冠愿看归去为霖雨天下苍生在谢安  

被旨军前讲和得回  

仗节亲宣诏语还敢期幼稚得重看铁衣冷挂龙鳞静宝劒高藏玉彘寒兵甲从今挽河水儿孙复与误儒冠清闲族意山林下老援何能更据鞍  

呈时宰【`时年十八`】  

不毛山海尽梯航德洽重熙圣祚昌万国新周礼乐千官星拱舜衣裳惠霑园土恩波阔德及昆虫化日长天地至和昭感格比闻甘露降番阳  

政府生日  

钜德元功凤应韶屏风隔坐翊昌朝星辰循轨三阶正钟鼓重新一气调活国工夫归防防链形真一巳飘飘芒鞵门下尘埃客拔宅惟看上紫霄  

嵗躔回次拱台星麟阁仪形首万英钟阜堂堂分秀润淮波滚滚湛清明铺张治具调元化整顿皇纲抚有生鹤驭他时赤松伴丹砂九转待功成  

林诏使生日【`时以御史募战舰`】  

杪冬庆阀绮云浮挺育文英气夺秋乌府暂烦安逺俗龙骧方倚破奸谋三吴遂奠时巡驭四海咸瞻入告猷何止隂功钟五福岩廊巳识济川舟  

题钱参政东岩  

龙顾初闻辟縦观尽收清胜閟高寒四围列岫飞云静十里平湖碧照寛麈尾有言皆灌顶尘中无路不惊湍东岩端作东山望行为苍生起谢安  

题人舫斋  

君家作室拟虚舟想见低窓事事幽竹榦功同樯影直帘波寒并水光浮五湖烟月应无意四海风尘计少留挂斾天山端有待要凭巨楫济横流  

题客舍  

路边小舍静无泥风入松杉绿满枝溪抱短隄山抱屋舟藏曲港竹藏篱主人野性留应嬾倦客闲情去辄迟内讼尘埃犹仆仆厚顔如奉北山移  

赋陈嘉谟东西轩  

田田东作衬柴闗湿碧吹青一望间已许倾心常向日尚容高卧且怀山光风春动方崇蕙沆瀣宵零可驻顔要是耕耘在毛墨图书佳客乐余闲  

西成高凿一轩通荷盖吹凉入坐中新月不妨回夜色有秋何止阅年丰直须落日红无际賸看羣山翠埽空更约他年身退后披襟来此揖凉风  

咏双竹  

千岩万壑碧嶙峋密有双成瑞此君破箨猗猗聨绿玉并梢嫋嫋舞清薰巧穿怪石嵌空地色映虚亭窈窕云比节合心皆美事孤高殊喜不同羣  

赠许察院  

海内知名第一流诗从伟度破优柔知公少驻抟风翼念我都如露地牛解腊天容先布暖得春梅意小迟留红穿碧甲聊堕俗不奈心惊鴈过楼  

潮州赠刘大夫  

山绕防庵十里隂两翁逸驾每骎骎人随衡鴈野云薄梦绕鳄溪秋水深别后诗章清有思向来游处賸闗心何妨一笑云萝上小约湖边特特寻  

接伴赠相送诸公  

晓随幽径踏行云挂颊南山眼界新马上客尘良自笑山中梅意欲惊春清愁有底能随酒世道何方可问津赖有诸公同一笑得舒软语话情亲  

送赵安定弭节三衢  

茅土真封辅帝畿天潢近派冠彤墀当机久契拈花笑示病何劳阖国追北阙暂违文石陛西风正是菊花时瘦笻短褐他年去洗雨蒙烟访习池  

送王制置帅成都【`刚中`】  

从来吴蜀势相亲制阃今勤侍帝臣可但覆瓯称直道暂烦分陜济斯民劒关日下山河重井络天开号令新圣主遂寛西顾念遨游正及锦江春  

送子威兄归邵武  

闽浙相望一寸心鸰原落莫叹孤音三年情话空相忆午里闲门肯见寻只拟连牀常对语岂堪垂老更分襟他时果许邻幽筑莫倦天台尘土深  

送子芬年家之官越  

清润丰姿玉不瑕篇章典重见词华韬钤小试诸侯幕事业共称丞相家蓬阁昼长宜啸咏山隂春蚤巳莺花凤池自是风流在行见金门帽带斜  

送人倅潮阳  

情文俱至接交亲折节如君未有邻垂捧不妨希孟德荣亲当复比安仁碧云斜日羊山路黄叶西风鳄水滨嗟我殊乡逺良友尚堪病眼看征轮  

送杨子寛还临安寄钱处和  

送客天台不上船东风款段喜扬鞭山容阁雪晓犹冷花色烘云春正妍垅上麦芒犹绿嫩枝间梅子渐青圆有怀阁老应诗罢昼卷珠帘按管弦  

送王道录桐栢住庵  

蚤觉人间万事非便寻幽逺净征衣每嗟老境难辞老政使归时未得归物外无思皆妙道尘中有患更危机羡君行李翩然去琼阙从兹两子微  

送殿干谯公暂归蒲田  

暂辍京尘扰扰间一鞭行色冒春寒梅花细雨资能赋野水遥山好据鞍引道颇闻辞魏阙觅官况可近长安掀髯西笑归宜蚤应及蒲闽茘子丹  

和郑康道  

耕隠春江水尽头一鄽巳自鄙通侯好辞遽作春半别归意欲兼天际流我尚未栽三径竹君能先泛五湖舟要来便作乘风客莫使烟光有许愁  

和谢景英提干  

公家绣户压城垣物采随时入嬾轩人倚层楼风满槛江涵秋影月当门賸闻芗渌罗襦丽醉看金荷烛影昏可但頽然信真率亦思秀句得重论  

和曽守东郊赏梅兼送范子芬  

溪曲山横动晓光天开玉雪照崇冈不妨花陌依微雨为洗春风澹薄妆送别休歌河满子相思留待返魂香坐中客巳都肠防何况离声更抑扬  

和绍兴次子所寄诗  

连旬零雨暑犹强未信人间八月凉瓮里麴生初泛蚁壶中桂子并寻芳斑衣未遂兰玉集吾子少留云水乡门户喜犹家法在诗情辄莫似玉阳  

和人惠诗  

从来五技巳成穷顾我方今五技中治絮不能防暴冷拥炉聊复借微烘怀乡固与我同志浮胆悬知酒有功待约杯盘寻一醉醉来宁复问山丰  

老景逢春每多留赏子美所谓老去愿春迟子忱雅知其况以佳句见贻信笔为答  

吾俦春味等闲情识我幽花种绕亭云带竹光天外碧风回松吹梦中醒尊罍湛绿邀芳景红翠收香拂夜屛归傍清池留未足更看涵泳一天星  

答赵周卿  

柴扃小隠二林间德有邻兮迹遂安支派发源公隽秀客情催我老蹒跚松留日脚秋烟薄塔响风銮夜月寒颇喜笑谭皆自在兵戈聚首盖良难  

和英上人见寄  

华鲸吼雨晓声长诗罢萧闲百步廊倚暖花梢清有思傲霜菊蕊冷犹香好闲嬾瓉聊煨芋不病维摩尚倚牀满眼云山应自足笑渠门外马蹄忙  

奉答国器见贻  

连朝好语见勤渠得失从来要一如公但忘情支定事天交更读未看书栁藏窈窕金千缕月在西南玉一梳倚熟何妨驻行李神仙亦复喜楼居【`时郑馆于家之东楼`】  

再酬丁尉  

九皋仙绪岂凡门肯顾衰翁笑语温槐里少留传好句枫宸固巳奏嘉言弥弥野水山连碧嫋嫋新凉月挂昏妙笔摛华想高兴政须檀板与清尊  

用前韵酬陈判官  

刺桐花发照人明三看薰风舞绛英海近鱼肥随米贱山高溪净照人清久闻射策先黄甲何意栖鸾尚赤城顾我婆娑老林下看君事业映簪缨  

寄储子椿  

卓荦姑溪有隠君当年远识达枫宸鉴明尘土无留迹水净妍媸久自真闻道燕居求性理固应有暇对闲人一鄽巳约同藏海他日茅斋定卜邻  

怀赵希元  

久怀宣殿浮山老句满东南着老成一笑忘言寻小隠十年去国得双清别来体力兼人健喜甚诗书满意评天子中兴求谠论故应啓沃慰平生  

荣侍郎暂寓张园小诗寄怀  

家来三乐益芬芳不爱华堂借草堂每聴鸣驺传陋巷便知宝勒下明光炊烟茶润兼旁舍萝月松风共一冈锦瑟待闻方醉卧西楼横玉助新凉  

游惠山  

旧约溪山拄瘦笻踏云渐聴短长钟山腰古佛閟金殿石眼细泉喷玉龙欲濯泠泠终日水且临楚楚一庭松知公弭节期游胜看取诗来阮仲容  

黄湾书事  

海滨鼓角动星辰我复驱贫近海滨强对溪山方袖手不堪梅栁巳惊春新元北客愁边泪故国西郊日暮尘谁与高寒伴幽独雪声清梦入霜筠  

出关  

笋舆清晓出都门便喜松声到处闻可但佳游今止止试寻旧友只纷纷卑栖故传吴楚语高意自同鸾鹤羣且乐退身无罣碍满襟尘土逐春云  

无锡得次子诗促归  

老大心情不外求得闲欢喜且闲休每思尘土年华老欲接神仙汗漫游三月不知春烂漫五旬恰值雨飞浮催归又诵吾儿句便且呼童上小舟  

闲过小圃督治冬蔬  

山园乘兴便忘归习静闗情万事非落叶翻红垂露网小梅藏白倚苔矶等看朔雪连云密数得栖鸦几阵飞台岳久惭猿鹤怨水云三合寸心违  

台城杂诗  

向来小筑久鉏荒更觉闲中日月长山脚孤烟迷市井冈头斜照下牛羊乘查未喜闲侵汉骑鹤何求再上扬简寂新诗清有韵雨随击节助浪浪  

海色天容浸冷光秋回山谷进风凉不须悟性三闗语自有澄心一炷香倦客栖迟归意逺暮林摇落晚山长从来习气闻风悦惭愧如今陛楯郎  

谢赐宸翰扇  

恩从清暑殿中传凤翥龙盘墨色鲜何物老臣容拜赐御风挟月下中天  

上元前四日宣召赏梅  

冉冉东风春乍回睿思宣入禁中来忽参鼻观清香彻殊喜一庭都是梅  

德寿春帖子  

椒房懿德庆源同环佩雍容冠六宫妆罢朝元无一事关雎诗咏二南风  

端午帖子  

辟兵龙印篆神经系臂香萦绣色轻自有微凉生玉宇池光静照午隂清  

日华露重疎疎竹宝砌风回楚楚松酪粉冰壶驱薄暑瑶琴永日得从容  

雨后风微荷芰香顿驱初暑作疎凉黑云卷尽青天大却倚湖光看夕阳  

宫词  

郁葱佳气转春风五色云低驻玉龙紫府清都天不逺翘防浑在翠微中  

南山迎座晓云开阊阖风迟絶点埃受职百神知有象会稽春色过江来  

潮随春涨雪千寻南越山藏暗浪深欲识钱塘两回汛便如万国奉君心  

务农春诏将臣宣欲翳禾麻变有年圣意且耕仍且战稍令诸道作屯田  

江淮控制接荆蛮销患无形仗卫闲蔼蔼东风符帝力新春先到凤凰山  

天开黄道日华明细细南薰下太清宫殿云扶龙虎气楼台风转管弦声  

禁直偶作  

缓移淑景觉暄妍春晚尤宜聴管弦院宇日斜花欲睡池塘风澹栁初眠  

守闸书事时巳退居  

薄隂疎雨湿春容两岸増添绿与红短櫂悠悠了无事却怜云水旧悤悤  

接伴书怀  

客路空过桃李春塞尘湿遍马蹄痕荠花如雪薹苗老应有垂杨绿映门  

游莲峯  

絶壑垂萝莲出泥灵根泻碧潄春曦支笻得住烟云上賸看飞流溅沫时  

道过京师  

都城百雉晓云空四塔亭亭倚望中自是老怀多感慨一襟清泪湿秋风  

到飞泉  

晓入飞泉带月华山如相识路如家百虫不响露初下开尽一川荞麦花  

政府生日  

凛然汉相万人英勲德绥怀海宇清闻道茅峯献新植松芽看到茯苓生  

和贺子忱  

雨余屐齿不妨泥自课家丁细理畦尚有种花移竹意要令好鸟入春啼  

一川清露泣黄花拜埽人归石路斜我亦天涯沦落客丘园回首乱云遮  

和何季崇签判  

羇思登临巳怯秋紫萸黄菊更添愁海光不动暮山紫人在天涯空倚楼  

和范倅  

岩壑未销连夜雪松篁深映一川梅忍寒故作迟迟去只为清香特特来  

喧喧暮雀啅寒枝夜雪澄光入锦帷示病维摩元不病要收好语入新诗  

轻绡乍试依微巧蜡白仍随掩冉春忽得新诗知节物衰迟浑似梦中人  

对雪惘然怀酒伴萦心还复为诗魔老农心念须三白渔父家风想一蓑  

和双溪  

从来絶粒喜留侯作个庵成漫几秋未得归休桐柏去每寻故老话台州  

和苏养直题孙郎中扶疎堂  

白顶鸦儿趁晓啼梢梢寒栁出疎篱未飞腊雪连天白且看江云四面垂  

和季判院宿松隠见贻  

又看厯日改新元卦气悤悤过二年老境尤于光景惜斜阳时候每茫然  

和李伯时韵送行  

公来触热冒炎云风义凌虚独有君但觉一家増喜色便如满座揖清芬  

居临潮落潮生地占得溪南溪北云紫陌清歌同聴曲丹丘连日喜逢君  

老病衰残得养闲语离可复对秋山只应今夜相思梦同渡江云水石间  

送曽谹父还朝  

识公政事在恺悌接物情文惟至诚天台两嵗士民说要雨雨来晴便晴  

借冦何能共此邦离怀未易寸心降惟将老泪逐梅雨流入玉溪同一江  

送徐正时之官赣州  

君方赣水赴除书百舵横江信所扶他日鴈山新鴈到问先曽过赤城无  

送选兄归天台  

一笠弥天亦大竒选公访我索新诗赤城归去应相忆十里松风月上时  

小轩偶成  

才添禄廪便添事岂若清贫自在闲常恨吾庐无水石漫将青竹当青山  

戏示子舍  

日日有花终日赏时时酌酒亦时醒今年賸得优游乐亭牓宜书醉景亭  

题扇  

薰风过雨到池台绿防都无一点埃傍架垂垂薇露重糁枝巳有橘花开  

东风已过晓天晴尚有飞来栁絮轻卷起珠帘窓户静一番新绿照人清  

惯向青林与碧溪幽居竹石自相宜种成满眼花堆锦开落如今总不知  

草萦平碧栁舒金春色融融积渐深巢燕高低寻画栋宿云浓澹作轻隂  

老境唯期得醉歌何能浩荡涉风波闗山月白闻归鴈风雨秋深想钓蓑  

残春巳去不堪招犹喜莺声破寂寥花片片飞风弄蝶栁隂隂下水平桥  

秋风天净絶纤痕且喜新凉莫更论坐上卷帘人未醉秋香满院月黄昏  

燕尾溪头晚色分蜂腰山防日斜曛半篙碧静秋垂钓一櫂黄昏冷载云  

题人画扇  

栁巳如眉拂上林细风吹动緑烟深东君巧欲装春色更引黄鹂啭好音  

题建宁府分水岭铺  

三年闽海类飘萍今近天枢第一星虽是玉京犹万里江南山巳望中青  

题泉州延福寺壁  

春深犹未试春衣漠漠轻寒酒力微堪笑杨花太轻薄澹烟细雨不教肥  

题张太尉画  

一带烟沙接冷云平林寂歴夕阳昏轻舟急桨归何处应住山前黄叶邨  

题董亨道画西湖  

湖上秋山翠作堆湖光千顷漾涟漪晓云贴水菰蒲冷正是吴江枫落时  

赠闾丘民表  

四寂无人雪在峦喜君乘兴酒肠寛上方归路踏梅影霜月一庭天正寒  

题李次仲庵中  

杖藜乘兴出江头自挂青钱买小舟祈问仙翁餐玉法便风一日到严州  

题山景  

林薄空蒙未见花萦纡一径向溪斜杖藜倚待船中客山崦同寻卖酒家  

蔡提举野望亭邀同赋  

饭了从容人岂知一江风月入新诗登临莫负野望处更看冷云堆浦时  

杂诗  

孤山不复访林逋杖策东风踏碧芜九里苍云行晓径四围碧玉照晴湖  

云际翻风防鴈斜城隂薄暮噪栖鸦春溶落景寒犹嫩望尽遥天数缕霞  

景阳未下水云乡梅影摇寒月一窓欹枕梦能归放隠满帆烟雨渡涛江  

晓天梅润喜追凉湖上夷犹兴自长清耳要闻蒲稗雨拏舟深入水云乡  

此生扰扰事无穷脱得闲身石火中聊种柴桑三径菊未输严濑一丝风  

危亭栏槛倚江干饭了登临得暂闲林木巧随高下路山容都在有无间  

飞去莺儿黄一点压低梅子绿团枝钩窓卷箔凉生坐但觉新隂转影迟  

一山孤秀隠溪云溪影涵光隔世纷松竹径深凉意透衣巾不觉午风薰  

道人身在水云乡诵罢楞伽日乍长满坐好风驱热恼一庭浓绿作清凉  

款段扬鞭过雨邨沙平步穏转山根好花一簇墙头见深院谁家尚掩门  

枕上闻杜宇  

催晓钟残景气清杜鹃声里梦魂惊山林广袤不知乐犹作不如归去声  

初夏松隠看雨  

细细南薰气巳深午来庭户作烦襟雨云不向西山出只在青天忽变隂  

光孝病中闻予与印在天封亦冒雪见过  

老病维摩方丈开天风破冷舞琼瑰满山皓色作和气知是道人冲雪来  

南园有怀  

江上春隂一櫂闲湿云遮岫有无间轻莎细雨未归得且看重重叠叠山  

和双溪  

从来野性自由身正欲山行不乱羣小筑与君今不逺松萝只隔一山云  

夏日偶成  

梅溽霏微昼景长竹吹清润着衣裳未妨燕坐连宵雨且对澄心一炷香  

天台书事  

老来少睡怕房栊欲睡还休被屡烘半夜披衣还打坐耳边聴尽两山钟  

清晓鸦啼睡梦间喜闻飞雪满前山揽衣忙作披衣意不问轻寒且凭栏  

香火寻盟欲过门相迎道地盍先论路从舍北清溪曲家在县东黄叶邨  

春晚  

杨栁密裁烟外缕丁香娇结雨中愁细推物理何能久且作东风烂漫游  

新荷贴水翠田田绿满花梢午影圆饭了从容春事静螭头闲掬水溅溅  

雨作  

倒海倾潮翻白雨钩窓卷箔度清风江山一饷惊雷静巳有闲云行碧空  

泛湖次栁洲  

一櫂西风意不阑解颐风约水云寒弥弥细浪篷边去叠叠青山枕上看  

净舍闲乘一苇杭入门松竹献清凉倚栏澄碧龟鱼乐照眼荷花风露香  

## 宋百家诗存卷十五  

嘉善 曹庭栋 编  

雅林小藳  

王琮字宗玉钱塘人绩学敦行以孝友称徽宗初登进士第宣和中任大宗正丞提举永兴常平军路靖康初除左司郎中歴官两浙江东漕副直龙图阁以病奉祠绍兴间尝避地居括遂家焉所爲诗极意摆脱枝叶独标清疎如城西即事云沙觜客担鱼种卖山头人拾树枝烧旅兴云觉道近来全俗了畧无一语及梅花虽似欠浑厚而语颇落拓自喜  

北山访僧  

吟僧山北住又买过湖船半日得闲话一生无此縁波光映酒兴竹色带茶烟归路斜阳里徐行听乱蝉  

蓬莱柯山倅图  

一櫂三万里何修入窈深水痕涵雨意嵒影带秋隂虽媿无仙骨终能长道心古人殊错计空向海中寻  

读书楼作  

近来闲过日幽事颇相闗逺树开晴画归云当晚山宦情随处薄诗藳逐时删骨若无仙分何因住此间  

三岩  

闲携一壶酒来对雪岩斟秋老瀑飞石寒云宿深坐无僧共话行有鹤随琴此处尽不俗令人生隐心  

题独醒小亭【`东嘉酒舍予所创`】  

退食多留此翛然一散襟凉从晓来觉秋向雨中深墙竹侵山色檐茅杂栁隂有谁能载酒过我共幽寻  

客里有怀徐太古  

近来真倦客怕踏软尘红独向一楼坐静观诸境空官河添夜雨宫树带秋风还忆能吟者襟期何日同  

与刘天游伯仲夜话霅中戏赠  

水亭新得月坐对白苹洲共説一夜话惜无多日留手钞诗许借口诵咒如流最羡同吟处对牀风雨秋  

秋夜有怀醉书十韵  

秋风从何来飒飒入窓牖残灯耿不寐照我容顔厚故园岂不佳亦颇兴怀否黄金桂百树碧玉池十亩猿鹤响空山亭台映疎栁觥筹杂野防笔砚得佳友愁无弹鹊句隽有持螯手人生行乐耳功名有时有捡防屐几防土苴米五斗浩然归去来万事不如酒  

城西即事  

清晓离家去路遥絶怜寒景太萧条松深渐觉风声紧云动还知雪意销沙觜客担鱼种卖山头人拾树枝烧梅花多处谁家酒斜舞青帘隔小桥  

次韵项君玉  

惠然乘兴访幽栖细雨防防湿杖藜七尺身强于鹤一生心不向人低日寻灵药行寒麓时有新诗付小奚欲解貂金同一醉酒罏闻只在前溪  

次韵徐献可兼别  

谁怜范叔恋袍寒犹有徐卿二子看大率率中多物忤相知知到此心难最怜风雪分吟笔安得江山共倚栏后夜小窓怀素帖挑灯应忆我同观  

京华病中  

自移药鼎在牀头桂玉令人分外愁因病始知归计好虽贫不向俗人谋僧曽带雨来看脉仆爲伤风嬾上楼赖有壁间新买画寒灯相对两山秋  

邺中书怀  

苦无宦况莫来休羞见傍人说宦游九十日秋蛬共语两三夜雨鴈供愁腐红只有虚名在坚白难将实意酬驿路梅花归正好苦无宦况莫来休  

题多景楼  

秋满阑干晚共凭残烟衰草最闗情西风吹起江心浪犹作当时击楫声  

汉荆王墓【`庙在京口府治`】  

落落庙碑摩瘗鹤隂隂宰木宿神鸦可怜寳劔凌云气散作金灯满地花  

旅兴  

经年客食向京华嬾对春风只忆家觉道近来全俗了畧无一语及梅花  

独醒午坐  

小槽停溜务防闲幕府文书省却难竟日徘徊无俗意只因竹外有秋山  

客中从厚禄故人乞米  

范甑欲尘贫亦甚陶腰未折计何如小窓独对潇潇雨临得唐人乞米书  

秘省金鱼池  

落叶阑干小立时诸公慨想到腰围但知宫饼堪爲饵不识人间有钓矶  

立春有怀  

十千呼酒醉长安犹记年时客里欢有约南山南畔去只挑野菜当春盘  

醉轩集  

姚孝锡字仲纯丰县人政和四年登进士调代州兵曹元兵入鴈门州将议以城降官属投死无所孝锡卧牀大鼾畧不爲意旋以疾去官时年二十九家五台善治生亭榭竹木奄有游观之胜宾客日盈其门州境岁饥出家所藏粟以赈贫乏乡人德之中年后以家事付诸子放情山水诗酒娱乐自号曰醉轩年八十三乃终名士大夫俱作诗吊之生平著作甚富尤长于尺牍因兵燹散佚仅存今体诗五卷  

闲居  

无客访衰残柴门尽日闗耽书真是癖惜酒近成悭苔径行搜句茅檐卧看山却嫌明镜里偏照鬓毛斑  

用峯山旧韵二首  

春水上隄沙春晴散望赊衰年花近眼久客梦还家映日孤鸿没迎风双燕斜平生江海意蚤晚送浮查信步西风寺穷幽未觉赊松根纒石云磴出嵓斜思爽余三唱诗成自一家空余几緉屐不踏渡溪查  

次韵秋兴  

老畏年光速愁添旅梦多西风着梧竹归思入烟波夜永凭诗遣顔衰得酒和故溪千树栁谁复晒渔蓑  

谒滕茂实祠  

本朝苏郑共扬镳不意芝兰失后雕遗老只今犹涕泪后生无复识风标西陉鴈度霜前塞滹水樵争日暮桥追想平生英伟魄凌云一笑岂能招  

次韵王无竞见寄  

客怀重寄仲宣楼白草黄云塞上秋山色不随尘世改水声还抱故城流隙中畏景都堪玩镜里衰顔只自羞多媿诗人苦相忆逺传佳句吊清愁  

感白髪  

弹铗凭谁听客歌震雷那复化鱼梭梳头白雪惊新有障眼元花比旧多乡闾阻兵犹断絶羇怀凭酒暂消磨不须更问今朝客门外原无雀可罗  

溪桥蚤春  

轻黄未染栁稍匀连日溪风卷塞尘乍暖乍寒花信晚相呼相应鸟声频少勤漫挟经纶策老嬾空余病患身追忆故园桃李树年年红紫爲谁新  

登楼有感  

老媿凭栏目力昏百年懐抱向谁论晴空鴈起云边塞夕照人归郭外邨因记昔游惊迅晷暂将离恨付清尊谁人肎似边居士逺驾朱轮过雀门  

岁晚怀舎弟  

少易成欢老易伤壮游垂白未还乡烟尘无复音书到魂梦犹疲道路长爆竹又惊新荐岁屠苏空忆旧传觞年年此日遥相忆鸿鴈何时续断肠  

题栁溪别墅  

雨霁风和不动尘栁边携酒赏晴春频来溪鸟浑相识渡水穿花不避人  

春日溪桥  

留恋春光慰病顔无情风雨卷春还隂隂密緑笼溪暗细细疎红防径斑老去益怜诗思涩欢来聊破酒肠悭不嫌门外无车辙得遂衰慵一味闲  

睡起  

生涯甘分寄耕桑山色围门水绕墙困病久惩耽酒癖爱闲犹有和诗忙檐冰滴砌春犹冷野马浮川日渐长旧事老年多记忆故园归梦正悠飏  

栁溪别墅  

安车随意饱甘肥晚食徐行理亦齐山市日高人未集柴门客至鸟先啼溪桥散望携笻度野寺牵吟信笔题容膝易安聊自适瓮天闲看舞醯鸡  

睡起  

睡起日侵牖开轩遥见山晓风吹腊尽芳草惹春还烟暖莺迁谷云低鴈渡闗衰年人事减遇酒得开顔  

次李平子登台有感韵  

落日孤云带逺冈戍楼烟瘴旧边场疲民卒岁方怀土逺客凭高自忆乡汉使一朝延四皓秦诗千古吊三良行藏此意无人解聊借青山送酒觞  

九日题峯山  

不须歌吹上丛台千里晴川入座来世事难凭休挂口生涯见在且衔杯无情趁暖花先老有信迎寒鴈已回遥想故园新种菊霜枝繁蕊向谁开  

和成冠乡见寄  

别恨频添鬓雪深百年怀抱郁沈沈标名不挂金银牓涉世空坚铁石心俗物何劳供一醉残僧正欲伴孤吟朱弦三弄虚檐寂唯有清风是赏音  

晓霁  

一夜云峯卷迅雷残红狼藉防苍苔莺声岂解留春住燕语虚劳唤梦回愁寂顿疑诗思减衰残偏感岁华催栁溪鱼鸟应相识乘兴无嫌日日来  

重九偶成  

天边今日又重阳陇树红飞鴈信霜且挿茱萸慰衰鬓莫将诗句搅回肠歌勤皓齿人俱醉舞恋晴晖蝶也忙来日豫期扶宿酒未应篱菊减秋香  

东轩琴示儿子沂  

古人无复见但有东轩琴一鼓高山操因窥古人心正声久沈埋俚耳喧哇淫止可自怡悦不须求赏音  

花前独酌二首  

老将花酒作知音起就花前酒自斟莫便兴来先酩酊却妨真赏废搜吟  

移得名花手自栽花知不爲老人开兴来谁是尊前客唯有提壶送酒杯  

芍药  

緑萼披风红苞浥露肥只愁春梦断化作采云飞  

次韵李相公偶成  

帘鸟呼归梦竹风追夕凉感时空有泪却老分无方流水依山白孤云带日黄无人共尊酒散鬓卧藜牀  

邨居偶成  

静爱柴门野兴幽杖藜徐步到岩邱深林有兽鸟先噪废圃无人泉自流土瘠岁租随力办年丰禾黍过时收客来不虑无供给白酒黄鸡亦易求  

题佛光寺  

臧谷虽殊竟两亡倚栏终日念行藏已忻境寂洗尘虑更觉心清闻妙香孤鸟带烟来逺树断云收雨下斜阳人间未卜蜗牛舎逺目横愁益自伤  

芭蕉  

凤翅摇寒碧虚庭暑不侵何因有恨事常抱未舒心  

蜀葵  

倾心知向日布叶解承隂空侧黄金盏谁人与对斟  

次韵公才对菊  

髪蓬新感二毛侵尚阻清尊对菊斟久拟芝兰同臭味莫疑鱼鸟自高深食贫岂复甘秦炙客病空懐奏楚音挂席无由上牛斗漫虑流水送归心  

寄田朝散善辅  

粉署标名旧山城识面新青云摧劲翮空谷滞幽人世路谋身拙心田育德醇久要知可卜倾盖已情亲  

春日书感  

云散交情薄棊翻世态新山容犹带腊鸟语已回春节物惊心遽丘园入梦频东风如解语端笑未归人  

傅忠肃集  

傅察字公晦孟州济源人中书侍郎尧俞从孙也自幼嗜学爲文温丽有典裁年十八登进士蔡京闻其名遣子鯈往见将妻以女拒弗答调清州司法参军歴永平淄川丞入爲太常博士迁吏部员外郎宣和七年十月接伴金国贺正旦使至燕闻金人入侵或劝毋遽行察曰受使以出闻难而止若君命何甫出境猝遇斡里雅布彊公使拜不屈死之时年三十七赠徽猷阁待制乾道中赐諡忠肃孙伯寿辑其遗藳成三卷周必大爲序  

用亷夫韵招诸友登清微亭  

束带缚吏事发狂中愤兴世情多面朋噂恶背憎缅懐数君子皎皎莹壶冰披云见顔色洗翠露锋棱防形到坦率高论破炎蒸蔼然嘉誉在顾我独无称文场屡交镝师老畏侵凌况复时雨过緑苗覆千塍便当共临眺此兴那可胜孤亭枕席佳下有寒潭澄仰看霞绮散坐待月华升嘲咏纵欢谑明朝期再登  

次韵祝亷夫登南楼  

膏雨润四野草木苏中干驾言共临眺凌云陟层盘华宇防曦日溽暑随风阑清谭无俗好茶果有余欢拨置簿领烦憇此簟席安悠然得佳趣可以寄冠簪耳目去局促心体自广胖何如敛手版触热事上官晓来纤霭霁矫首欣遐观一鸟没天外千林杳云端西山有爽气浅緑浮巑岏翻疑图画里未觉云梦寛萧萧林间蝉已如咽暮寒直恐霜露至归与可忘餐  

同七兄寄二李  

昔我在淇水二陆皆少年伯也气轩昂丹鹤唳青田季方文章士摛华桃李妍力学乃未已有如火始然相见一倾盖便诵胶漆坚笑语玉麈折登临蜡屐穿时时出秀句洒若沈疴痊尔来逾十岁自当冠貂蝉胡爲茅屋下寂寞尚草方今明堂搆收拾栋与椽安得刷羽翮吹嘘送上天此志傥不遂何用空言传不如李翰林沈醉自称仙不如陶彭泽归来谢尘縁但解琴中趣何妨瓮傍眠富贵草头露名誉空中烟子意竟何如余心方寂然愿求真实语莫作猾头禅  

夏日登清微亭  

永日留烦暑斯楼得屡登向来知异境高处若无凭逺岫生云直轻风蹙浪层试承金掌露更接玉壶冰抵掌宾朋盛题诗气象増望穷遗憾在我欲醉时升  

大暑同蒋明亚叟熙载夜登清微亭  

土润伏新金阳歊困亭午曦御驻征骖朱光彻厚土鸟雀噪堦除蛙蚓鸣草莽簿领抗尘容茅檐庇环堵蜂趸乱绳牀蚊蝱隐雷鼓防拂徒尔爲青蝇敢予侮避喧空百虑对食但三吐举箑未摇风挥汗已成雨那能整冠巾谁复对宾主岂惟生花坐觉气如缕南方有高楼兀然蔽华宇抠衣倦跻攀策杖愁伛偻俄顷扣云端飘萧开洞府新凉防尔来旧暑脱然愈清池涌波澜疎星穿牖戸夜气袭冰霜月明粲珪组乌鹊倦飞还游鱼清可数珍果走金盘清谭挥玉麈羣籁正嚣嚣幽梦方栩栩何当食琼浆一夕生毛羽  

夜登清微亭云隂掩翳东北有雨少顷月出皎然复次前韵  

融融暑未阑悄悄夜方午命驾聊叩门寻幽得兹土俯瞩但苍茫前瞻何卤莽万籁正虚无羣生各安堵蝉啸作笙箫蛙鸣当钟鼓凫鴈政参差诙谐惧狎侮岂惟冠盖倾已觉肝胆吐坐久隐奔雷天边垂密雨疎木列宾朋众峯自臣主萤火落明星炉烟袅青缕那能胜酒杯所欣瞻徳宇高歌屡激昂失喜或俛偻萧防濯尘襟清虚湛灵府快如仙爪爬洒若头风愈须臾出金盘照曜开玉戸映浪杂琼瑰穿帘间璧珇斯游岂前谋后防难逆数欢余岸纶巾语约挥松麈可能伴鸡栖亦复随蝶栩广寒防可升试爲刷翎羽  

伯时往河东戏与亷夫分韵道相思之意  

朝氛霁西山晚日明髣髴【`音芾`】遥怜太行上陟巘可畏王侯渺小夫中盘凌云气端如车公贤谭笑出真味胡爲久﨑岖使我重歔欷王事有程期来归惧其未之子何磊落本是青云才委翅蓬蒿下黧面垂防防卜邻与我游肝胆向人开酒酣遗世累谑浪絶嫌猜西风换烦燠四野无纤埃方当共临眺公兮胡不来  

咏雪  

都城十日雪庭戸皓已盈呼儿试轻埽留伴小窓明盈尺兆嘉祥三登贺时泰我虽无寸田一饭犹足赖天公亦戏人竒幻惊倏忽朝来檐霤间一一缀明月  

次韵杜无逸西园独坐  

南浦送微波西山来逺緑日暮独盘旋慨焉抚孤竹虚斋篆炉烟兀然得禅寂虽有锦绣肠画饼安可食亭亭涧底松榦凌雪霜孤既无鸾凤翔鸟雀来喧呼身游阛阓间心在孤云杪譬如登太山颇觉天下小  

题张季良适性斋  

扬雄家无甔石储闭门作赋拟相如邺侯挿架多异书牙签万轴吞石渠吾友张子斯人徒嗜好酸醎与众殊披褐懐寳老不癯收拾万卷以自娱但愿生爲蠧书鱼咀嚼英华味道腴挥毫落纸惊羣儒佳处往往凌太虚网罗秦汉包唐虞上下千载归指呼自言此乐世所无不羡潭潭卿相居方今清庙收璠璵肎使沧海遗明珠高名他日播天衢行看旌帛来庭除  

送傅倅  

洺之水兮其流舒舒公之来兮朱服熊车士元展骥仲举题舆公之来兮民斯乐胥洺之水兮其流洋洋公之化兮春雨秋阳袴襦颂洽禾黍岁穰公之化兮民斯悦康洺之水兮其流弥弥公之去兮旌旂旖旎父老攀辕搢绅方轨公之去兮瞻望徙倚洺之水兮其流泄泄公之德兮此邦所愒吏遵其画人懐其惠公之德兮乆而弗替洺之水兮其流活活公之名兮兹其弥达翔于朝宁鶱于省闼公之名兮莫我敢遏  

赠朱令中泮宫  

异时师盛德此地喜同寮尺璧完无玷和钟小不恌尊罍倾笑语车马费招邀莫使光隂度从今便卜宵余父子妻孥各在一方欲归未得因感成诗  

皎皎明河汉悠悠度女牛奔驰空岁月南北尚淹留所愿各千里此身兼百忧如何有羽翼来往亦遨游  

逍遥堂四咏  

堂上春风至欣欣草木情鸦鸣藏栁暗蝶舞映花明暖日迟迟景轻雷隐隐声客来何所有采蕨试新烹堂上薰风至阳曦午更骄翫隂欣叶密引饮快冰消乳燕飞还坠鸣蝉咽复调清谭能却暑应不废招邀堂上西风至郊原岁事成雨余虹影落云霁露华清唧唧蛩鸣夜飘飘鴈度晴登临多物色笔落竞纵横堂上寒风至萧条静物华映窓唯有竹倚槛更无花碧瓦霜初重铜壶日易斜尊罍延夜永不觉已朝霞  

吏隠亭防集  

招携共到习家池云水爲裳芰制衣鱼戏轻船浮枕簟鸥随落日下汀矶岸巾已得杯中趣横吹如从天外飞野性毎来应未厌骊驹宁复赋言归  

尉治吏隐亭  

公余吏隠创新亭野濶云低叠素屏风动荷香翻偃盖日摇波影散疎星望穷南亩千重緑坐久西山数防青更待晚凉蝉乱噪与君散策试同听  

次申教授直宿韵  

扰扰浮名绊此身相逢尊酒眼还明君如俊鹘方搏翮我似弯弓不受檠弱植幸容依玉树新诗常喜掷金声他时防致青云上莫厌卑栖岁屡更  

和鲍守次韵林德祖  

九万鹏程举翮轻蚤年高誉满江亭曽分兰省趋墀赤行从荷囊拜琐青雅度最宜锵玉佩精忠不用緑沈屏欲令行部襜帷去要使人争识景星  

晚发  

理櫂频看谿水分岸移不觉转孤邨渔翁醉卧滩沙稳樵子行歌岸草昏白鹭成行低欲落清蝉无数断还闻自将野色并秋色都付诗魂与醉魂  

次衡元度韵  

山云漠漠水溟溟千里拏舟似叶轻乍喜晚光偏照耀却嫌秋色太分明疑人鸥鸟看来熟殢客荷花望处平佳景直须乘兴入蚤催风伯送吾行  

李良宠示牡丹长句谨赋  

紫檀刻蕊香初吐红粉匀葩色正新孤艳长宜微带雨众芳谁复与争春无端应恨风惊叶不醉却疑花笑人从此径须连夜赏绕栏百匝未爲频  

如酥小雨压芳尘曲槛重来花更新莫怪东风钟异美独将仙种殿余春愧非阿母池边客喜见阳台梦里人犹恨此生输蛱蝶偷香抱蕊往来频  

南溪防集  

澹荡春溪带晚城胜游此地继兰亭风摇波面瑠璃簟雨洗山光翡翠屏举酒莫辞归酩酊垂纶聊复向清泠防须踏月重追赏要看林烟共罩青  

九日次韵邢子友  

侧身西望涕沾翰黄菊丹萸又满栏徧挿定应怜我逺从游谁复尽亲欢年过骑省悲秋易贫似司空乞酒难何日故园鸣鴈侣醉归松竹挂衣冠  

马上作  

心逐轻波去身随匹马归据鞍挥泪尽回首一依依  

梦觉  

日永不可过夜凉愁更多蝉声嘶晚月孤枕梦如何  

思家  

一别遽如许归期可奈何无心恋明月有泪寄流波  

七月十一日夜凉风骤至即事书懐  

窓外时闻一叶落槐隂惊起几蝉鸣秋风定是多情物解作离肠欲断声  

七月十六夜对月  

云卷天高乌鹊飞满庭槐影转风枝可怜秋色谁分付正是安仁作赋时  

牡丹  

侍中宅畔千余朶兴庆池边四五枝何似城南王处士满园无数鬭新竒  

华阳集  

张纲字彦正润州丹阳人入太学屡试获首选政和二年赐上舎及第特除大学正歴徽猷阁待制引年致仕防秦桧柄国纲卧家二十年桧死起爲吏部侍郎兼侍读进讲闗雎因后妃淑女指陈文王用人寓意规谏又奏比年举子鲜知经术宜令词赋之士兼肄一经后以资政殿学士知婺州寻致仕筑亭池上扁曰归喜自号华阳老人日与亲旧游息其间高宗幸建康召见行在孝宗登极召陪祀以老辞乾道二年卒年八十四纲歴事四朝正直自持多所建白华阳集四十卷其子坚所编章奏居多诗仅二百余首格调清逈触处寓忠爱之意不得以寻常词藻例之  

次韵王子飞跋石曼卿洛中题壁  

酒狂翫世芙蓉仙胸中落落太古全浮云富贵不着眼肎复腾上夸鸢肩应怪元龙负豪气献书天子言十事骑驘一去不可追风月凄凉壁间字  

次韵虞章  

轨道无停辙风林难尽柯人生百年间疾若下走坡何爲形役苦况乃忧患多渊明颇解事舎浊扬清波九原骨已朽万古名不磨念我独窘束处世随唯阿尘埃眼中满岁月马上过不作鸡肋弃尚扣牛角歌正赖良友朋诗句陶天和涓涓吐微溜浩浩供洪河三篇怯大手未陈先倒戈借问菊坡游颇亦狂醉麽独不饮公荣冷面看红酡欲赋无好语书懐愧隂何  

书懐  

纷纷儿辈漫同时独负权竒不受羇刻烛已惊诗句速飞觞肯放酒行迟平生白璧休三叹万事黄粱仅一炊谁向先贤得风制空令人笑虎头痴  

夜饮二首  

大木千章难近用朱弦三叹有遗音微言欲扣防心处浊酒不妨随意斟  

年少诗狂不自禁那堪客里听孤砧窓寒夜半月初上酒尽欲眠愁更深  

馆职上元宴集葆真宫以病不赴次龚濬之韵  

春融准拟千场醉底事年来兴易厌满眼笙歌招不出独哦诗句绕穷檐  

送赵承之出守邓州  

蓬莱宫中老仙伯一首诗堪万人敌胡不佩劔趋明光要试南阳二千石南阳异时名帝鄊蘘山菊水秋风香民歌召杜向千载至今遗俗皆农桑使君此去殊不恶坐啸风流有余乐堂前画烛照红妆席上枯棊响飞雹行看玺书下赤墀旌旗夹道生光辉应念斯文要羽翼归来九万翔天池  

谒蒋仲逺坐中出所和徐学士诗归而次韵二首是日饮仲逺宅见二侍儿  

剥啄龙门未厌频履声容易出云津求羊径扫无门客王谢堂前宴令辰心醉不知帘外雨眼花唯觉坐中春留连更欲穷欢赏惆怅金壶启夕沦  

不须乘月坐胡牀帘底高张密炬香随意尊罍供北海等闲谭论到羲皇三朝旧德真忘分一介微官倍有光礼絶百寮明日事可能重许上公堂  

索仲弼和诗且邀奕  

佳言吐屑破春温落落胸懐自不羣百万买邻轻去我十千沽酒屡思君懒偿诗债縁何事熟读棊经要异闻挑战防从今日始待严旗鼓送奔军  

秋日野望  

秋云来不断野色浩无穷兴逸烦襟外诗成醉眼中懐乡看宿鸟转物悟飞蓬何日江南去新鲈鲙筯红  

张彦智承出  

萦虵路转惬登临一室翛然静客心杖屦主人山下去风鸣岩壑自幽深  

次韵仲弼重九  

黄花白酒两相逢把酒簪花对晚风千里故园云水外三年归路梦魂中自怜婉娩伤秋色谁解疎狂发醉红寄语髯周颇知否此时情绪与君同  

闻官军掩杀城中羣冦次传道韵  

未复钱塘郡先收铁瓮城妖星随月落杀气逐参横已筑鲸鲵观重新鼔角声大江应好在流恨几时平  

饮散  

懒性时难合愁肠酒易醺雨声窓外过客语梦中闻借问安邦策谁堪破贼羣可怜吾老矣生意薄如云  

伤春  

老来心事不禁春风物相撩入眼新苦索吟哦成底急且休拘束任吾真有钱买酒须饶醉无事看山莫厌频忧国只今夔契在应容衰疾伴樵人  

归乡  

穷巷归来已白头结茅何必牓休休好山当户碧云晚明月满谿寒苇秋诗社纵添新句法醉乡难觅旧交游平生幸自无机械一櫂夷由去狎鸥  

用前韵  

愁来莫遣上睂头着酒驱除醉即休未省一官堪送老已惊双鬓不禁秋收心香火供清梦洗眼云溪结胜游唤取短篷乘晚兴坐看烟浪没轻鸥  

对月  

蓬鬓秋风老柴门辙迹疎谁同今夜月望絶故人书止酒愁元亮何心赋子虚得诗还喜诵习气未全除  

春耕  

乱后荒田杞棘生归来还喜见春耕随犁细雨蒙蒙湿转垅新泉聒聒鸣好劝卖刀添健犊尽令长亩种香秔腐儒一饱真余事莫遣闾阎有叹声  

次韵黄尧翁鬭鸡  

约鬬提笼出无哗倚壁看祸心藏芥羽碎首湿朱冠擒敌壮夫事策勲公子欢栖羣哙等伍今日始知韩  

次韵李道士观南山三首  

蒙蒙烟雨忽晴开坐觉羣山爽气来谁向此间寻贺老相逢莫放酒船回  

山似围屏六曲开小谿如带傍山来结庐谿北对山住俗驾何妨且勒回  

柴门无事昼慵开杖屦谁曾得得来隔岸野花随处发防巢幽鸟傍林回  

与韩子苍别久忽邂逅于临川遭时乱离道旧感叹子苍有诗见赠次韵奉呈二首  

三顾当年尚草庐南阳谁识卧龙居舎人自是出世佛学子犹呼行秘书视草似闻虚翰苑追锋看即近郊墟论思好爲苍生计莫学辛毗漫引裾  

随縁到处是吾庐风雨飘飖敢定居异县逢君如隔世七年怪我苦无书平生出处皆陈迹大半交游已故墟愁絶不知尊酒尽醉归儿女笑牵裾  

晚兴  

衰草连云万木风天高灭没见孤鸿夕阳人散酒旗下逺浦船归渔笛中兀兀松窓翻蠹简垂垂蓬鬓飒霜丛自怜世味谙来惯已觉忘辛似蓼虫  

夜雨  

夜雨妨清梦疎檐落细声幽懐无客语偶坐有琴横水濶柴荆迥风高鴈鹜惊感时思报主材薄媿平生  

闭阁  

闭阁静无寐观书空复愁虞卿双白璧晏子一狐裘万事等归尽百年谁得留还将句中眼爲问贾长头  

木落  

木落秋声迥山寒暮色连时危羞冕绂身老寄林泉浊酒平孤愤清吟续短篇一枝吾已足鸿鹄谢哀怜  

次韵酬彦逹  

浮荣过眼风脱叶鸳行无复清梦接柴门昼闭雀可罗寒日晖晖弄疎樾已种芳兰滋九畹更遣胎仙舞三叠李侯壮志亦可人举目万里欲横絶醉眼时看石棱紫吟鬓半作霜棘折方今圣主躬俭勤奏赋不须夸羽猎中兴盛事要磨崖老于文字谁逾结愿君勉力上扶摇渺渺云海出飞楫莫随铩翮卧穷巷漫学啼螀吊寒月  

烧香三絶句  

卷去竹书闲棐几卧看桐影转檐牙试凭波津送清梦未信华胥天一涯  

霏霏沈水屑元玉霭霭博山生翠云罗筏城旁知几里坐令香界彻微熏  

闭眼无劳身外思安心有法静中知香添细炷焚千和茶碾新芽试一旗【`千和香出三洞珠`】  

次韵钱防叔见赠  

阻濶书邮顿两忘三年清梦独徜徉风旌引兴与天逺茧绪牵愁知日长逸翮伫归鸳鹭列鸣驺忽下水云乡秋霖穷巷无人到裹饭应烦问子桑  

彦达作诗自叹次韵勉之  

未试屠龙学频应引劔看梦惊秋枕雨愁入曙窓寒战伐今年定乾坤万里寛扶摇终一举回首谢悲酸  

日暮  

地偏车马静门闭水云深野艇收晴网邨舂续暮砧危肠逢酒怯病骨畏寒侵又见鸦归尽谁赓梁父吟  

次韵彦达雨霁  

坐看飞雨激风雷忽变晴空万里开残暑暗随檐溜去新凉频逐树声来朱弦奏罢空三叹白酒篘残尚一杯病懒怕催诗债急彊吟狂斐不知裁  

家叔示秋夜诗次韵  

秋来天色半晴隂衰鬓难禁节物侵兰叶向人方泣露菊花催酒已浮金莫将诗课频频聒不那愁城日日深咫尺南山堪寄傲欲随鸠杖徧幽寻  

用前韵  

萧然云屋敞溪隂荒径蒿莱故故侵穿竹晚风轻戞玉入帘凉月碎摇金畏寒皮骨惊秋蚤得酒情懐语夜深临老工夫在禅説试拈般若爲重寻  

秋夜小酌  

宇宙秋光老崦嵫夜色连澄波寒浸月低树逺浮烟巷僻喧都骑杯行促广筵摩尼元自照沈醉不妨禅  

山中即事  

地僻官仍冷心闲日自长松篁供逺吹芝术度幽香直木应先伐惊禽忍再伤家山吾所爱投老慰相望  

次韵彦达折梅  

信步寻梅约欣逢亚雪枝春藏红萼小寒啬暗香迟画角传新曲妆台敛翠眉广平心不动唯许笔端知  

雪晴  

雪晴日脚下茅屋深巷泥融频屐声幽鸟唤春啼不那野梅迎客意先倾愁肠断送酒边散诗眼安排烟际横晚岁浮荣安用许只应邱壑未忘情  

探梅  

倚空山翠罗曲屏入山晓日寒凄清苍龙导前散疎影幽鸟劝坐回新声探梅忽见数枝发曳杖折来双眼明绰约东窓可无伴烦君火急呼麴生  

次韵李公显  

士有鸿鹄志万里一举翮胸中自廊庙肎顾三亩宅李侯气迈爽词锋凛霜防老夫晚结交文防欣有绎剧谭到时事唾手欲任责裋褐天路高畎亩抱忠赤风雷惜变化泥蟠等蜥蜴结茅西山下樵爨走僮获富贵防有时箪瓢岂不适世态翻覆手宁较黒与白兴来时一杯南窓俯遥碧  

次韵公显木犀  

铺茸紫葵乱晴飔防金寒菊栖短篱木犀韵高陋凡枝顾与葵菊同堦墀香闻十里自絶竒造物岂偏雨露滋闲见层出珠琲垂鹅黄靓妆宫样宜烟销红日下簿帷燕坐幽窓风度时颇觉飘飘兰蕙姿着人不去催作诗李侯爲续离骚辞香草端从笔下移花前把卷不停披何以酬君金屈卮  

次韵公显赋蜡梅  

愁里危肠日九回今朝愁眼爲花开一枝斜倚向人笑应报上林春信来  

题华阳南窓  

扰扰何年断俗縁从今便合老山间防将碧涧洗心净坐看白云终日闲  

弟侄三人同日受官实爲吾家盛事老懐不胜抃喜  

恩袍新緑照新秋文雅乡评蚤见收王谢故应人物胜芝兰生处自风流  

题归喜亭  

君恩赐我老莵裘旋筑池亭野趣幽地势曲连青嶂绕波光环匝翠烟浮兴来尊酒随时办客散琴书尽日留爲问标题意何在一生心足是归休  

次韵袁仲诚见赠  

解组清朝返旧乡依然门巷接回塘闲身乍觉鸟声乐缓步重寻花径香多谢故人停桂櫂何妨清夜醉霞觞新诗赠我光蓬屋什袭应同夏后璜  

仲诚和诗四首又叠送花再用韵答  

笔阵横飞屡叩闗严兵夜战迫更阑好花多谢频分我怯敌魂惊未暇看  

避冦舟中风雪大作  

扁舟避冦舣山隈问捷江城信未回犯夜号风惊梦破催寒飞雪送愁来三军挟纩烦温诏百战搴旗赖隽才已办磨崖颂功烈竚还生意发春雷  

雪作  

朔风吹雪应嘉时空庭静夜知岁稔不须占瑞谍家贫尤喜映书帷花虽无艳难争巧舞不成行也自竒病起老翁迷眼界寒窓呵笔彊裁诗  

招亲旧赏花  

名花朵朵向人开家酿沈沈旋拨酷咫尺晴川风更便追欢何惜片帆来  

次韵方守送进士  

下诏征多士弹冠动四溟三场遵旧典八韵见明经劝驾勤州牧吟牋诧地灵春风归路近衫色照山青亲旧以老夫年及中寿既辱临况又多以诗词相庆祝顾衰谢何以得之辄成鄙句叙述感悰  

老来光景去骎骎亲旧应多惜老心倾盖义高双白璧开函诗敌万黄金催年生怕玲珑唱醉夜宁辞凿落深多谢慇懃祝彊健寄言衰病莫相侵  

老病  

萧然华髪映苍顔八秩开来第一年链尽交游难讳老养成衰病却安禅新春已负登山屐旧赏空惭载酒船张绪风流那复少坐看飞雪弄晴烟  

次韵洪总领题花信亭得江楼二首  

谁爲传花信新亭破睡风春回芳意蚤客到赏心同酒盏摇江渌诗牋照坐红无由接欢宴危坐正书空地胜宜楼观临江势屹然横波吞翠壁倒影挿雕椽老子难收兴云安未足怜由来词翰手五凤独居前  

旧所乘马老且瘠见之感懐  

人衰马亦老不踏长安道筋力渐疲羸鞍鞯漫华好见我勿嘶鸣爲尔动懐抱无复矍铄时去去饱丰草老来交朋沦谢虽婢仆亦无在者感旧忽觉凄然  

故交沦没水东流岁晚无人话昔游飞絮落花何足道忽经风雨亦添愁  

徐献仲挽词  

一尊相别未经时情话如今忍复思老去交亲能有几年来懐抱更谁知谿桥路断秋风急香火庭空晓日迟三尺孤坟闭千古伤心东望涕交颐  

丁明仲挽词  

里社欣相接葭莩晚益亲过从忘客礼简易见天真把酒微风夜归舟细雨春如今毎追忆凄恸欲伤神  

## 宋百家诗存卷十六  

嘉善 曹庭栋 编  

苕溪集  

刘一止字行简归安人七岁能属文试太学有司欲举八行一止曰行者士之常不就宣和三年登进士第爲秘书郎迁监察御史封驳不避权贵绍兴中进敷文阁直学士致仕卒年八十三一止爲人冲澹寡欲毎言生平通塞听于自然唯机械不生故方寸自有乐地博学无不通爲文不事纤刻制诰坦明有体尝草顔鲁公孙特命官制甚伟高宗叹赏爲手书之其诗能自成家吕本中陈与义读之曰语不自人间来也其惊服如此子峦嶅从弟宁止俱贵显有声  

小斋即事二首  

怜琴爲弦直爱棊因局方未用较失得那能记宫商我老世愈疎一拙万事妨虽此二物随不系有兴亡旱夏甘雨零坐见草木长天怜官穷隘乞与风飚爽四檐溜通池激激聴微响虽非山林间故作山林想  

道中杂兴  

濒春欲生妍梅蕊先媚好宁辞犯霜雪渐拟苏百草耿耿甘独待余恩及枯槁  

晴风埽顽云白日光在地云翳无几何聚散等悬寄所以寸草心各各抱根蒂  

麦头渐青青麦田何井井黄云被原野众草昏未醒方知天壤间春风有畦畛  

长亭连短亭只堠复双堠居然送行客歴歴记奔走十里同五里先后无好丑  

过新开湖呈无言兄御史  

整整斜斜邨舎居十十五五沙中凫潜鱼钓影水深浅高栁着行烟有无天濶云低过平楚已觉淮音近吴语淮南米贱好留侬正恐不归心更苦  

无言兄以银壶作粥糜颇极其妙舟居夜饥顷刻可办戏作此诗  

少年爱酒不废沽滑稽鸱夷毎随车春禽似是知我意日日劝我提葫芦侵寻老境筋力异宿昔百嗜今一无羇穷未免走四方是口时赖薄粥糊怜君巧作此瓢壶善爲口计真不疎上盖下丰腹胍【`昔人以腹大者爲胍上孤下都`】空防可置升米余釜汤外沸如隔膜气塞不作声胡卢须臾已复成淖糜匀滑不减倾醍醐篷窓夜饥急星火咄嗟而办功可书山僧歙鉢未足诧考父古鼎非时须我闻壶中有高隐日月或类蓬莱居神仙有无事恍惚山泽形貌常多癯不如一饱睡清熟个中便是真华胥卢骏元宪使寄示防稽竞秀阁识舟亭二诗爲之合赋一首  

葱茏秀拥秦山落尽日春风吹岭脚朝来领畧到窓几谁遣虚空出阿阁南台御史去天近身与孤云生两角【`古语孤云两角去天一握`】胸中摸索千丈弦更恐并吞有衡霍海门山边初落潮西兴渡口浪痕高渺渺目乱翻云涛心识不语迎归桡江亭晚日风萧骚轧鵶鸣艣相向摇平头鴈落沙没腰舟人底处寻青招  

拱州道中  

栁条明媚欲变色便想春思浩无涯行人手挽不忍断云此生意方萌芽  

方时敏寄和诗复用韵报之并简季高理前止酒之语季髙尝梦萧相国戒勿饮酒  

畴昔城南隅莲叶秋田田从公觞玉醪醉墨看云烟我乃世背驰公独肎顾怜追思十年梦仅熟一觉眠念当老扁舟生理师计然不意菰芦中复见琼瑶篇笔力如置阵弥缝认先偏从容步武间左右方若圆大如清庙音三叹闻疏弦安得化爲云追逐飞上天  

次韵子楚秀才  

何郎卜筑吞江湖下瞰培塿皆仆奴山川胜絶本相假正复此士堪此居【`子楚卜居富阳山下瞰九江`】  

赠道人王生  

夜来清商入梧桐防防不已鸣霜风故山一碧万烟树惨澹已有伤秋容嗟哉造物本何意安得永赖长养功独我冷眼阅荣悴心与日出清霜融子奚不来助我喜瓮头春风生麴米人间有酒谁不醉如其天者我与子我身虽无双羽翰欲将梦到三神山借尔八尺龙须席蘧然一觉俱飞还  

家兄元成将参部来取别是夕忽梦与元成跨马并行隐隐闻有车毂声如在道途觉而作诗并以赠行  

荒凉半亩居风烟夜沈沈安得清梦间尚有车毂音自我客京华半世歴﨑嵚日月不相贷鬓有微霜侵骑马着青衫兹事已不任如何栖迟中心迹犹差参梦境通前生染习良已深岁月不可磨愈厉如精金富贵岂足道本是功名心勉哉子驰驱壮志方在今勿学嬾似侬膏肓恐难鍼  

与家侄季高夜语用毛内相韵  

儒生习气非偶然出入文史东西家埽除净尽如宿草春风一夕已复芽子方妙年有竒气我已种种成苍华文章百巧坐一穷无地可学东陵瓜嚅哜山色吞湖光凛凛尚可驱百邪子昔自云有仙骨梦骑青螭蹑飞霞要与李杜高颉颃下视余子窘可嗟寒灯夜语耿不寐自觉冰雪生齿牙颇言室有法善妻幸是元无翁可挝何如从吾巢云巅共访葛洪学丹砂  

赠别归安周县丞二首  

自我居里闲连墙絶来去非我敢杜门客实莫我顾頽然坐空庐习懒已成痼惟有一束书遮眼慰迟暮周郎来何许文字得我怖渊源笑鲵桓采色隐豹雾追随古汀洲山色入幽步诗文互征逐酒脔及时具如我众弃余君意独何慕入兰不知芳逐臭无乃误君亦忘机人足迹乱鸥鹭堂前种白莲心境涵净土观空本无说目物自吐露往来忘时节相对两如寓屈指说去官始忆三年住辴然同一笑岁月真脱兔我不记前三更问末后句  

庭前百个竹眼见三陨箨不知如许久已复东行橐君初先住想晩去亦不恶官身等出家随牒即行脚笑傲云烟间何适非至乐嗟我独奈何生理自窘缚四十三年非醖造此大错从今便止止万事付莫莫张公留衣鉢緑蓑与青篛会当老扁舟相与同啐啄更看后五日放过前一着  

宿溪口  

溪声来天边风水共豪纵夜气剧奔马侵晓不能控书生有情痴咏雪宁忍冻胡爲枕寒流故遣不成梦  

舎弟出家作诗贻之  

在家情意疎出家终不恶不有清净縁云何脱徽索我昔志婚宦谓足世味乐颠倒十年间如蚕竟自缚业已无奈何劝汝莫莫莫一沤非全潮起灭皆妄作当知是身浮流浪恐非托伎俩百不好摄念乃初学如病求真医安心是良药  

寒食  

雾雨昏不醒东风晓能酸我食日不足宁忧三日寒  

夜起观雪  

寒空夜作山林声打窓窸窣饥鼠行褰帷忽怪窓澹白开门雪飞纵复横天上瑞花开又落庭下疎梅初破萼忍寒耐苦发孤妍似与老人甘落莫遥怜国难何时清嗣皇求衣天未明长蛇封豕欲荐食执笔固陋惭书生皇天悔祸今可卜乞与江湖比岁熟莫言此雪不乐饥便是天公真雨粟  

待潮浙江口寄左与言大夫叶元亮学士兼简呉似之  

今日江头雪欲作涛怒风号两喷薄青鞵黄防湖海人独立沙边如病鹤闲身不待君赐与拟占风烟佳处着如何寸禄晚见招踉蹡欲前还欲却翩翩西湖两公子胸次峥嵘饱邱壑糟牀夜注喜相报自发清吟侑觞酌我来一笑岂易得十载湖山负佳约间闗百态成底事毛髪星星已非昨人间俯仰变今古总是潮生与潮落防须乞取此身健在眼好山俱着脚颇闻神方能却老肎辅衰残殊不恶因声更约吴太史石鼎他年煑仙药  

夜雪呈傅舎人  

朔风无端卷入幙短檠滉漾吹花落怪来觅句如斲冰门外雪花如舞鹤老妻自起倾残尊麒麟活火红炖炖凭君爲唤诗膓温他日有酒不足论  

忆山中示峦嶅二子  

世路敧危如燕幙未厌山中昔牢落春前撷韭秋撷菘有客有客鹇与鹤瓦瓯铁杓文石尊枯樵发火势易炖得酒径就山僧温聴风聴雨取次论  

水车  

邨田高仰对底窊咫尺溪流有等差我欲浸灌均两涯天公不遣雷鞭车老龙下饮骨节引水上泥声呷呀初疑蹙踏动地轴风轮共转相钧加嗟我妇子脚不停日走百里不离家緑芒刺水秧初芽雪浪翻陇何时花农家作劳无别想两耳未厌长呕哑残年我亦冀一饱谓此鼓吹胜闻蛙  

从谢仲谦乞猫  

昔人蚁动如鬭牛我家奔鼠如马羣穿牀撼席不得寐囓噬编简连帨帉主人瓶粟常挂壁毎饭不肉如广文谁令作意肆奸孽自怨釜鬵无余荤君家得猫自拯溺恩育几岁忘其勤【`仲谦云水中得弃猫拯救久之乃得活`】屋头但怪鼠迹絶不知下有飞将军他时生囝愿聘取青海龙种岂足云归来堂上看俘馘买鱼贯栁酬策勋  

和胡浚民邨中好客稀五字并作  

青山爲郭云当门疎烟细雨梅花邨门前落涧泻寒溜滚滚似是通河源隐居二士清而通谭道不愧将无同何人载酒问竒字糟牀夜注时一中天骥权竒嗟欲老家中龙驹头足好孙郎并舎真可人散乱书签共探讨只今干戈迷所适我亦间闗暂投迹君家鸟雀不惊人应怪苍黄如此客谋身已拙知遁肥邂逅得此良亦稀化云所愿四方逐念絶侧翅随人飞  

送吴兴太守卢给事赴兵部侍郎召四首以邦家之光为韵  

东风催行舻旍旗转修扛千骑如登仙我心岂得降嗣学初元年德意孚万邦不战屈羣敌威声疾奔泷眷言帷幄旧分符隔涛江尚书古司戎名实尚谁双折冲要从容谭笑空酒缸帝曰汝遄归谋国资敦厐无庸斗大州洪钟受微撞  

汀洲初檝迎红紫烂朝霞及兹理旋舻緑隂已笼沙使君如东君来去不恋家独持五色笔摛辞灿芳华明年凤凰池春风浩无涯须公赋丹青去路不可遮  

公来临我邦天意苦见私从容坐席间风化已四驰民曰吾二天士曰吾得师庶几少淹留子弟公教之如何去不顾公岂要我思不见溪山上旦暮发妍姿及兹有行色风日含凄悲公亦何负渠欠渠百篇诗  

西雝拜顔色振鹭俱分行绣衣浙江滨再上君子堂首尾二十载持橐侍明光厌看南朝山易绾吴兴章煌煌朱两轓照我梓与桑怪我衫始青怜吾髪已苍颇复见劳苦感慨激中肠向来官如泥葡萄换西凉翦来但鸣悲坐阅百鸟翔公爲世良师医国有禁方颇闻药笼中臭味久已尝小草在逺志未用出处妨采掇公勿疑结根稔风霜  

曽宏父将游吴兴示所知叶内相诗次其韵时太守亦和故并及之  

苹州景物最恼客无赖山色只供愁短櫂从渠倚烟艇春容并作水南头  

谢家溪亭花琐碎尚忆故岁春未阑觅得小航冲雨去湿红飞处忍朝寒  

使君觅句自超逸江边乌臼能絶人我疑秘思有天巧滉漾胸中百顷春  

南山有蹲鸱一首示里中诸豪  

南山有蹲鸱春田多凫茈何必泌之水可以乐我饥六师拥行在闾巷屯虎貔民食尚可纾军食星火移努力输县官无乏辕门炊所愿将与士感此艰食时忠义发饫腹向敌争先之驱逐狐鼠羣寓县还清夷我辈死即休粒米不敢私  

傅子骏右司见和雪夜句且有两宫北狩之感因复用原韵  

先生著书风撼幙诗成弄笔云烟落舎傍种竹欲招凤郭内有田才给鹤眼看雪片黏空尊寒斋芋火犹能炖怪我官冷何时温我亦聊尔公勿论  

次韵方允迪秘监步月感懐  

伊昔苕水滨诗酒相迎送红蕖三百顷天遣作妙供于今几何时喜惧不同梦惊心风月夕怨笛有残弄所嗟老侵寻不媿官冗从当时季孟间众识长雏凤宁知天一角复此尊酒共文章千古事习气无乃重诗如朝阳鸣一一律吕中从游二三骏蹀躞不受鞚阿咸有家学落笔竞豪纵伤时复懐旧一笑忽再恸公等俱勉旃如我堪底用  

允迪以羊膏瀹茗饮吕景实景实有诗叹赏仆之意未然辄次元韵  

精金不受钏钗辱瑞草何曽取膏腹乳花粥西名已非荐以羊肪何太俗山林钟鼎异天性难遣华腴偶穷独森森正味苦且严玉质无瑕谁敢戮君家馔林多错本读罢流涎诳枯吻故令茗盌变腥羶逺想黄封雪花醖呼酪爲奴逢彼怒自惜争雄巧相妒我宁不饮信我説独喜君诗有神助君不见穆家兄弟故可人概以骨鲠恐异趣  

将如京师和方时敏机宜十二辰歌  

羣儿鼠窃均有遇老矣自知牛后误成功未解鬭两虎援翰徒劳秃千兔佩书丱首何龙钟灵蛇光怪蟠心胸马头二千悲远道羊角万里无高风秦歌呜呜楚猴舞一笑何如共鸡黍谋身狗茍君勿嗤聊戏墨猪书韵语  

五十少公卿赠何子楚居士  

五十少公卿三十老举子世间老与少不必较年齿我观宦达人顔色自丰美臞者忽易腴变化一日耳人言老再少信是有此理我爲老诸生流落逾一纪四十又过四淟涊百寮底説老已十年何况真老矣壮气摧幽忧髪白面目缁宁有再少时一衰乃如此何郎穷过我齿髪亦相似闲居傲轩裳臞腹满经史时时吐光焰丽句落窓几谁家肎终惠试此足千里空令坐穷独閤戸今埽轨宦达世共慕闲旷吾所喜丈夫生世间要自发竒伟富贵何足云功名半张纸古来傲世士良是穷乃止未有如子年慷慨隐廛市我不媿公卿愧此少居士  

水邨一首示友人  

浮花荡漾青苹小緑柄敧垂翦刀草朝从港东暮港西采花撷草无尽期秋光有尽意无尽万马奔腾山作阵眼中未饱公莫回饥膓作恶如鸣雷  

借居鸬鷀山中呈方允迪道纵昆仲  

长松舞高寒落涧泻清泚笙簧响天上金石鸣地底云容何润泽下有隐君子乐此山水音清若变流征怪我从何来尘土两目眯防敌在江浒荐食心未巳赤囊走边报朝暮异忧喜安知隐人乐胜絶有如此古来成败事不入山中耳愿言晩相收寘我幽壑里酌泉得醒心茹水可不死况有载酒人半道同栗里【`屡从道纵饮半道间`】山中作拆字语寄江子我郎中比尝以拆字语为戏然卒未有以爲诗者请自今始  

日月明朝昏山风岚自起石皮破仍壁古木枯不死可人何当来意若重千里永言咏黄鹄志士心未已  

次韵维心谢沈尚书惠笔  

书生磨吻铅刀铦君家手笔不退尖琢成秀句夺天巧平揖鲍谢奴高蟾郊寒岛复可哂汉风楚国真能兼胸中疾邪茹不吐但觉忿气生虬髯叵堪陈寿书汉实毫端有口可得箝【`维心修三国志`】尚书昔侍金华讲论议凛凛秋霜严曽将一字窃鲁史【`尚书曽讲春秋`】未用三语如阮瞻分君赐笔助清峭雕犀镂象光出奁如我朴遫岂足数半世翰墨徒心潜老去文字读不入编帙散乱如投籖因君穷讨默自愧僻鲁成痼何时砭须要尽见君家书槁死不叹周南淹更从湘东觅金管赏激忠孝祛奸憸  

谢吴兴守李端明致酒时寓德清  

孔愉庙边溪水长石壁岩下飞泉香居士住此几寒暑只见四山青又黄今年春雨摧麦芒六月稻穟干欲僵烦公焦劳坐黄堂何不趣公归赞襄爲时开閤隂与阳不令此忧遗君王我居有如坐甑内四顾怫郁不得骧公欲令我苏肺肠白衣致酒甚沛滂瓶粟未空陶氏仓得酒且到王生乡更招山前老漫郎【`谓沈次律`】渠家曲柄荷可觞【`大梅山法常禅师隐居余姚有僧寻拄杖迷路至庵前问师住此多少时师云只见四山青又黄`】  

观大龙湫  

峯头鴈何在井底龙不出吐作玉虹流倒挂二千尺落礀势初缓渐聴转山急噀面飞雨过着衣晨雾湿造物等幻戏此地真絶特勿言王事劳遇胜得小立惭愧大尊者几载面青壁山高不碍见泉声不妨寂  

独居会稽官舍送僧游龟溪因托寄声弊庐  

老人年六十生理常刺促归无一棱田此事乱心曲妻孥渺相望幼稚烟在目师今过龟溪山水无尽緑石壁严寳坊泉甘宜杞菊但恐斋厨空眼饱不救腹并行山径微草露湿人足师访老人家门前有修竹  

访石林叶少蕴观文  

卿云覆其上草木争鲜新竹露光参差暗羲破萧晨万石纷拱揖静默自主宾似中有老仙云霞焕精神朝暮林壑间挟出怪珍风敧青篛笠雨垫乌角巾山灵指山谓个是夔龙身如何防世累萧散与许真了知衮衣贵未若岩石亲功名乃弃余道德受谘询我来追步趋且复结胜因剧谭到羲轩愧此真天人  

几上人名所乘舟曰钓月庵求诗爲赋  

昔人钓忘饵今师钓忘钩静夜江不湍孤光送归舟  

双头黄芍药  

汉宫时世妆承恩娇姊妹解道根蔕同如何心两背  

宿扬子江口  

客樯沙觜渺纵横二纪风烟老此行待得江头明月出却当船底暗潮生旅人梦冷无留想别浦帆归有呼【`去声`】声断念此生惟付酒爲谁惊走探瓶罂  

睡足斋  

此地谁令着此翁角巾敧倒鬓如蓬兴高絶壁松声外梦破寒花雀啅中睡债几时偿赛足书淫前日洗除空故人若问安心法一酌邨酤荐晩菘  

摘星岭  

籋磴縁梯兴未穷青冥有路欲乘风朝云暮雨在脚下井钺参旗落手中此世此身长作客半痴半黠忽成翁那能偃蹇巅崖上一洗平生眼界空  

次韵郑维心咏梅  

山路雪消梅半吐隔林先已见疎明冻醪似蜜从谁赏斲句如冰得我惊卧树照溪春思净细香留客暮寒清战尘未逺边风急十载花前笑不成  

次韵林少瞻游禹庙  

客里悲伤不易逢越王宫好莫悤悤春容雨洗风吹后山色朝来暮去中京国昔从秋序别斋厨犹忆飰时同清时更作他年约七塔三山梦已通  

方欲相约爲孔侯溪上之游忽得佳篇复次元韵  

山色溪烟澹墨成隔溪幽鸟自呼名未妨浊酒陪心赏更借清诗作眼明桃叶不闗今夕恨林枝犹是古时声扁舟醉后从漂兀个处应无宠辱惊  

次韵郑维心见贻  

身病何因到赤墀眼昏不复下书帷杯觞有限长羞涩故旧无多足别离对白抽黄余习气看朱成碧记当时【`看朱成碧醉中眼施粉太白尊前人此维心旧诗仆初相识时所见也`】江邨投老俱牢落犹喜诗情似拾遗  

次韵万廷老见贻  

梅花邨上驻归帆知有幽人住此庵谁遣疎香随柁尾故怜春色在枝南溪前水落沙痕出门外山横雪意酣诗似何郎情不浅更留佳处后来谭  

次韵王柱史题密印师寮  

岩下风清进竹凉道人身共翠梢长饥肠欲和春泉响鼻观先参煮菜香何处人间有痴黠不将身外较闲忙邻家柱史哦诗夜未厌敲门月到墙  

留题吕宣义知命小园  

虽无万竹等封侯半亩清隂趣自幽菘韭未能供蚤晚菊兰聊欲记春秋归来久已同彭泽休去宁须问石头裋褐飘零嗟我老他年来徃亦风流  

同诸曹泛舟城南曽守饷酒示诗次其韵  

十年溪渚梦经行更借风烟作眼明官身拟赴鸥鹭约小敌忽逢诗酒勍今者不乐愧幽子日后欲醉无麴生五马防寻芳草路肎教緑叶便隂成  

题道场山  

云乱修堂冰不如妙香随处满空虚头陀浩刦衣尘在回向此生心地初涉世情疎终简懒爱山縁重费消除道人劝我发深省相对五更聴粥鱼  

次韵方允迪秘监防稽相遇懐吴兴旧游  

故山畴昔奉英游老去功名失路头江海一官如许冷田园三载不知秋谢公塘外千峰紫何楷庐边一径幽心折少陵存殁句恨无酒力破劳愁【`旧游方时敏吴亦虚皆已物故`】檇李从允迪借居鸬鷀源上沈必先侍御有诗宠其行次韵并呈二公  

飘零暮景今如许慙愧高人久卧庐好客儿童总懽喜多情草木自扶疎百年梦幻真何有一壑风烟尚借居寄谢南台温御史此身休戚正闗渠  

次韵维心赋次律见一亭【`次律自号柯田山人`】  

向来金埒与铜山可是无由未得闲纸上功名追逸景镜中心事迫摧顔溪云惯作多时别陇月今迎一个还始信柯田棃枣地不令榛棘有遗删  

次韵维心赠葛鲁卿待制求花栽  

此日宁无健步移春前行近看花时故园乐地今余几小县风光客不知賸买名栽今乱眼却嫌芳思只撩诗属公归赋丹青手问圃寻农独我宜  

卢叔才相过夜话戯成  

七年诗酒恨难同未省相看作麽容多病襄阳长瑟缩古心冬夜更龙钟已知昔者非今者莫问渠侬胜我侬手翦西窓深夜烛细聴吴语话心胸  

寄云门长老持公  

梦境清游记昔曽而今双鬓已鬅鬙此生有分寻云水到处逢人记葛藤紫芋菠薐真在眼青鞵布袜未输僧防投枯木堂中老只恐诗情罢不能  

次韵朱希仲贻故人虞仲容  

乱前交旧今余几道故伤时得涕零门外溪山无赖碧眼中防鬓可怜青十年持橐气横出三斗朝天心独醒却喜元龙豪放在不妨下马索银瓶  

寄懐王元渤舍人  

倦飞鸾省戢修翎乞与云山作卧屏醉里书牀堆束笋梦余楸局见稀星君心倘似当时赤吾髪已应耐久青老手尚堪驱使在防持归檝到溪亭  

次韵傅子骏右司见贻  

大斾华镳昼掩扉松门沙步带山围循除涨水春来急释峤孤云懒复归试看青鞵縁磴道不妨野服坐苔矶应嗟客路风尘暗绕树惊乌未得依  

张仲宗判监别近三十年经由余不溪访余有诗次其韵  

乱前犹省当时事乱后浑如隔世人得见斗升且懽喜莫将心念到亨屯衔杯傥办中山醉觅句谁如小庾新三十年前痴半黠相逢终不忘天津  

次韵沈次律家并蔕芍药  

习家池馆酒如淮爲破幽人一日斋前庑芳菲骈蔕萼后堂鸎燕啸朋侪忽惊暗緑将成幄却喜双红欲缀钗草木防爲门戸庆而今兰玉已当阶  

次韵吴兴守到官见贻  

步武初辞玉笋中旌旄疑是到珠宫窓间嵒岫如争入笔下云烟洗不空千里喜深车后雨一堂仁浃扇时风宾筵浪许陪真赏底用蹒跚一秃翁  

次韵吴兴守雨中即事  

雨槛风檐欲垫巾防花常恐减青春融怡已复生頩颊料峭真应恕老人睡鸭吹香空结恋逺峰攒碧似凝颦野裳涙湿愁如许半面徐妃不受匀  

题毗山吴约仲旷逺亭【`唐吴筠诗平湖旷以逺莫子及取以制名芮国器爲之记山盖吴筠旧隐当时语曰吴筠碑朴古竒称其文辞之美也余未冠与约仲诸父读书此山`】  

追思五十年前梦山压平湖水次门白鹭未慙公子贵青松不屈大夫尊文辞朴古推鼻祖标置孤高到耳孙更喜新亭名意好莫郎清峻芮郎温  

冬至汴下蚤行有感  

刺促惊时节侵寻念物华半生多客里今日又天涯晓月看睂妩飞云乱眼花穷途随物感不必是思家  

和族兄无言题能仁寺当云轩  

緑树新回合斜窓旧邃深壶觞如栗里嵗月似山隂半世懐清隐何年得此心借牀眠不熟酒力横相侵  

次韵袁审渊道旧思归【`兼简虞仲容季泽`】  

寂寞襄阳老南山忆敝庐病来惟喜酒叹罢毎捐书道路风尘暗闗河信息疎逢人説沙漠不忍问何如虞氏隋唐后当时尺五天风烟鼻祖宅翰墨耳孙贤笻履容相蹑杯觞得共传济时吾老矣看着祖生鞭  

次韵江子我雪句  

头白高山蚤千林一夜花雪深乌鬼屿风乱白鸥沙刺促伤时事飘零念嵗华天今洗兵马勿复问浮查  

梅山  

伊昔市门隐山今尚姓梅危言闗社稷仙迹混蒿莱此事谁云者斯人安在哉伤今更懐古老意独悲哀  

送太学田同舍及第归乡  

辇毂当年别簪裳末路同江湖人已老家国恨何穷山有伤心碧尘无没马红举鞭还送客落日泪痕中  

次韵子我得俸  

祠官资薄俸肥遯要清贫载酒久无客乞醯惟有邻广文宁厌肉方朔漫长身莫遣陈苌到先生甑尚尘  

冥冥寒日雨  

冥冥寒日雨客意向谁亲泉乱如争壑花寒欲傍人生涯长刺促老气尚轮囷不负年年债清诗断送春  

风气东南异  

风气东南异隂晴蚤晚间日光时透隙云影半遮山埽径残红尽开窓緑防还寄声桑苎友幽兴合相闗  

览镜【`寄陈商彦秘丞`】  

契濶三年梦飘零一寸心青青今变雪种种尽齐簪览镜浑相似弹冠各不任论交如许酒情寄一杯深  

居士寮  

龙钟居士相落魄宰官身长史风吹防林宗雨垫巾安心惟壁观乞米赖僧邻曽并鸳行立当时梦不真  

次韵朱实老过我对月小酌  

老人论旧事感慨思悠哉暗喜生眉宇新凉入酒杯竹风谁和汝檐月要人陪此客非凡客斯时得得来  

次韵吴兴守春日书懐  

百榼偿春酒人言有别肠披风醒午醉撷蕊眷余芳白日何曽短游丝得许长向来情浩荡今老梦微茫  

送邹德章教授之官合流  

古寺疎烟里因依孰并游歌行如短李邂逅得髯邹皎月林塘夜青霜雉兔秋从今两相忆一酌酧侬不宾老过防稽访余同游禹庙龙瑞宫晚归  

十载江湖客重来雪鬓侵事如春昼梦山似故人心步屧攀嶃絶移舟出窈深他时林樾底归去话登临  

次韵子我秋分  

山中秋已半篷荜晏方开不听夜虫语乌知节物来紫珠犹卧穟青蕊未浮杯欲射寄书鴈非闗烹不才  

次韵徐立之朝议除夜无酒  

公名本是误成蝇伎俩何劳更镂冰竹屋纸窓风摅幙可怜挑尽读书灯  

次韵江西李相君咏磬塘  

曲塘如磬何曽有坐想萦山更带林花圃夜来春雨足漾舟应试一篙深  

戏题法真师见南山斋  

看山终日自夷犹清净谁如此比丘莫指妙高南向是德云还在别峯头  

访石林  

山泽形容忌太癯石林风范独何如时时宾客倾家酿个个郎君读父书  

题丁氏堂六言四首  

妙喜何曽断取竺峯九日飞来乞与溪山暮宿都教浓翠成堆  

杯觞竞照羣玉衣袂常霑翠岚不怕风前路滑石头是我同参  

总自胸中描出不妨怪怪竒竒鴈荡龙湫髣髴鸾翔鳯舞参差  

翠峯欲并肩膴艳蕊难争脸红昔日寒岩枯木何如此个家风  

题徐次游通判小隐堂二首  

遮藏得到中兴日觞咏曽陪小隐仙曲径画栏春几许竹花人月四婵娟  

一时药笼君参术何事全家傍翠微勿谓小山招不出太平须要隐人归  

入灵隐寺  

石泉苔径午隂凉手撷山花辨色香度岭穿松心未厌好闲反爲爱山忙  

登看经楼示同游  

昔游曽共朱栏语十换星移始再来料得当时楼下水有情应解作潮回  

寄题叶叔明熙春堂  

堂前草木自争春堂上妖娆花妒人年年嵗嵗春相似不信风光有故新  

宜兴道中  

客懐无事只増愁遮眼残书懒即休午醉忽惊如唤觉乱山无数满船头  

送吴兴太守  

鸡皮鹤髪病龙钟误入林宗裁鉴中平生气概今如此自对青铜惜此侬  

太简斋即事  

晓来人报雪遮门委卷萧条郭似邨自酌瓮醅能较饱借人布被得竒温  

题杨吉老知军玉辉亭  

清闲宁有清如许买断岚烟入尊俎我来憩此玉辉寒要上峯头呵佛祖  

寄题李德修通判宣城隐舎仍次其韵  

官身宁爲倦知还自忆青山对白间【`白间窓也窓间连逺岫谢宣城诗`】有月有风俱是客爱诗爱酒可能闲【`风月堂`】  

挽诗  

鲁居士  

自忝知心旧常如识面初情亲终近古识逺胜知书水宿同烟艇山行并笋舆眼中无此老洒涕独霑裾  

参政大资张公二首  

遇合时多故风云气自彊补天烦大笔医国见名方恻怛忧民意殷勤荐士章可能遗一老谁复问穹苍塞垒烽初息留都倚重臣奸骄隂夺气政化本如春待得中兴日宁论独病身空余门下士悲恨不胜陈  

詹阁学持国  

至行无瑕玷今人见古人伤时心独切接物语能真邨壑寻春旧松杉堕泪新飘零一尊酒无复听谆谆  

徐仲常朝奉  

岂弟临民契昔贤政成终自弛蒲鞭暮年三径师元亮故国扁舟老计然北陌东阡遗杖履前冈后道鏁风烟郎君秀羡如圭璧防有恩光贲九泉  

栟榈集  

邓肃字志宏南劔沙县人少警敏能文美风仪善谭论李纲与之倡和爲忘年交父丧哀毁逾礼芝产其庐入太学交天下名士作诗讽花石纲爲当道屏黜钦宗召对便殿补承务郎靖康二年张邦昌僭位不屈奔赴南京高宗擢爲左正言遇事感激不三月上二十余疏言皆切至多见采纳防李纲罢肃奏留之迕执政罢归绍兴二年避防福唐以疾卒有栟榈集二十五卷  

花石诗十一章【`并序`】  

臣闻功足以利一国者当享一国之乐德足以被四海者当受四海之奉恭惟皇帝陛下至仁之所眇神道之所化覃乎无外不可量数如一元默运万物自春岂特宜民宜人使由其道虽鸟兽鱼鼈莫不咸若是其所享宜如何哉虽移嵩岳以爲山决江海以爲沼竭东风之所披拂者以爲台榭之观且不足以奉圣德之万一区区官吏輙以根茎之细块石之微挽舟而来动数千里窃窃然自谓其神刓鬼划冠絶古今若真足以报国者以臣观之是特以一方之物奉天子曽不以天下之物奉天子也臣今有策欲取率土之滨山石之秀者花木之竒者不间大小尤可以骇心动目毕置陛下圃中若天造地设曽不烦唾手之劳盖其策爲甚易而天下初弗知也臣独知之喜而不寐谨吟成古诗十有一章章四句以叙其所欲言者虽越祝代庖固不胜诛然春风鼓舞之下则虫时鸟亦不约而自鸣耳惟陛下留神幸幸甚甚  

蔽江载石巧玲珑雨过嶙峋万玉峯舻尾相衔贡天子坐移蓬岛到深宫  

浮花浪蕊自朱白月窟鬼方更竒絶缤纷万里来如云上林玉砌酣春色  

守令讲求争効忠誓将花石埽地空那知臣子力可尽报上之德要难穷  

天爲黎民生父母胜景直须尽寰宇岂同臣庶作园池但隔墙篱分尔汝  

皇帝之圃浩无涯日月所照同一家北连幽蓟南交趾东极蟠木西流沙  

是中嵩岳磨星斗下视羣山真培塿千年老木矫龙蛇天风夜作雷霆吼  

三月和风塞太空天涯海角竞青红不知花卉何逺近六合内外俱春容  

圣主胸襟包率土天锡园池乃如许坐观块石与根茎无乃卑凡不足数  

饱食官吏不深思务求新巧日孶孶不知均是圃中物迁逺而近盖其私  

恭惟圣德高舜禹一圃岂尝分彼此世人用管妄窥天水陆驱驰烦赤子  

安得守令体宸衷不复区区踵前踪但爲君王安百姓圃中无日不春风  

岩桂  

雨过西风作晩凉连云老翠出新黄清芬一日来天阙世上龙涎不敢香  

泛江  

风回浪急月初圆防得渔竿下钓船自是高歌星斗上不须骑气夜行天  

灵应寺  

松篁拥翠入云间雅称高人卷道闲自是红尘飞不到一溪流水绕青山  

寄张应和运副  

土屋茅茨山万重隂云不解雨蒙蒙桃源目断知何处身在杜陵诗句中  

题枕碧阁  

清流绳断炎洲境松响挟将寒意来坐上逸情留不住欲随风月过蓬莱  

西庵饯春  

傍水禅房半揜门乍晴帘幕卷黄昏风驱红雨春何在酒入香肌玉自温勿笑饥肠充笋蕨须将醉眼盖乾坤杖头更有百钱在明日还寻未到邨  

次韵龙学丈  

水色山光入画屏浩然相对自由身芳菲莫恨无情去天地常藏不尽春傥得江河化酒醴何须瓦砾点金银【`是日诸公各论烧丹`】花开花谢两休问且向尊前一笑频  

云际岭  

狂直初无涉世才雷公斥下九天来面冲风雪吹三月马避干戈易四回带雪烧柴平体粟沥糟沽酒慰饥雷如闻明日登闽岭茅舍春风夜满懐  

和邹宣教  

未须絶迹便餐霞且饮当朝谏议茶法水有縁随逺浪汚泥无计染莲花千篇信笔初无语万里浮螺触处家已悟色空元不两夔蚿何用更怜蛇  

访故人  

扁舟载月夜随风晓到磎源访老农水骨借风鸣活活涧毛被雨緑茸茸竹萌已削琼瑶白邨酒仍沽琥珀浓醉倒田间无一事九衢车马自冲冲  

自嘲  

平生踪迹半九区醉倒时得蛾眉扶连年兵火四方沸一饱鸡豚半月无住世今非孔北海分司自到宾头卢卷帘月色招人醉三百青铜径自沽  

偶成二首  

苍苔白石两清幽缥渺虹桥跨碧流日过窓间腾野马雨余墙角篆蜗牛饥寒不作妻孥念笑语那知天地秋一炷水沈参鼻观埽空六凿自天游  

梦破南窓嫋水沈卧看素壁挂瑶琴丝丝细雨晚烟合阁阁鸣蛙蔓草深但得瓮边眠吏部不妨跨下辱淮隂何时楼上登晴景一醉聊舒万里心  

和李梁溪春雪韵二首  

白白朱朱春已深那知雪意更隂隂落花几阵遮山密穿褐余寒赖酒禁骑马不前真有恨留衣过腊岂无心等爲迁客俱逢雪谁似梁溪独醉吟  

冥忽欲作春容不许东君利自封已使素英拕暖絮更摧妖艳别寒松那知往事思飞燕豫庆丰年免象龙向有谪仙诗句好何妨闭戸醉金钟  

送春  

宿雨初开万翠屏相携云水自由身寸心未逐莺花老一笑能留天地春傥得新诗同刻烛不妨浊酒共倾银往来一气何须问蝙蝠飞时日正晨  

避地过雷劈滩  

门前又见马如流兵革缤纷几日休岭似车盘方税驾滩如雷劈更行舟干戈欲隘乾坤大江海徒深虮虱忧安得将坛登李郭挽回羲御照神州  

偶题  

才薄难趋供奉班归来作意水云间谪官谩说九年计客枕曽无一夕安渭水不应藏钓艇淮隂便合起登坛唤回胜景凭夫子使我甘归苜蓿盘  

次韵谢明逺和  

乞身天上爲溪山征鼓不容蓑笠闲酷暑扁舟同海角暖风杯酒念长安高情我自归莲社妙誉君应冠杏坛更约三山少从款頳虬吐卵粲金盘  

题步瀛阁  

玲珑画阁入鸿冥隠约鸿冥入太清紫气氤氲随去步青霞香霭逐行旌桃花浪透三山近龟角屏高七朵横解逐梅仙在尘世谁知尘世有蓬瀛  

子安提举  

怪底祥光夜满门朝来入社得诗人空疎嗟我句无眼俊逸知君笔有神共隠兵戈不到处相携云水自由身便当痛饮追河朔红雪缤纷脍锦鳞  

洪丞和来再次韵  

世事无由到竹窓只余心赏独难降雨余翡翠山连七春涨玻瓈磎自双万壑不须看越峤千寻端可配吴江抠衣便欲同清景安得黄封列万缸  

又述  

万里归来一小窓利名心灭不须降虽无何子食钱万未到潘郎雪鬓双楼上诗狂欲骑月晚来酒渴思吞江从今痛饮须论日琐琐那能问几缸  

成彦女奴琵琶  

婷婷嫋嫋出纱窓坐使红妆万目降翠袖薄笼春笋十玉钗初合緑云双四弦对客追三叠万唤令人忆九江曼倩酒狂本无量爲渠防滟倒银缸  

寄璨老西轩  

水沈一炷嫋晴窓默坐无心可得降浥露菖蒲能寸寸语晴新燕自双双只今得不钻纸那用浮杯更渡江前世逺公只师是好从元亮供千缸  

偶成  

数椽茅屋傍山隈野草如云径不开小院纵横行蚁阵孤灯明灭纵蚊雷并包益见乾坤大埽灭何时风雪来磊块胸中何处洗酒行到手莫停杯  

次韵凝翠阁看水  

阑干十二俯烟涛冐雨从君一醉陶颇觉寒窓侵岛故将胜景助韩豪波声裂岸鱼歌逺水势横天钓艇高前日主人今国老乘桴何处泛滔滔  

寄司録朝奉兼简伯寿  

老松古柏争清劲社稷元勲李文正风流千古照人寒家有白眉声益振十年游宦落穷山妾无衣帛日号寒只余净业磨不去骎骎笔势江河寛阿戎作诗更难偶银钩仍复规顔桞苍藤千尺练敲冰万轴晶荧照窓牖明月夜光两相酬束笋堆牀曽不休公家自有呕心戒岂容雕琢损天游嗟我无文出月脇惟有蓬窓堆柿叶如何分我三百万试埽危言助调燮  

道原惠茗以长句报谢  

太丘官清百物无青衫半作蕉叶枯尚念故人家四壁郊原春雪随双鱼榴火雨余烘满院宿酒攻人剧刀箭李白起观仙人掌卢仝欣覩谏议面瓶笙已作鱼眼从杨花傍碾轻随风击拂共看三昧手白云洞中腾玉龙堆胸磊块一浇散乘风便欲款天汉却怜世上不偕来爲借干将诛赵赞  

芙蓉轩  

我闻幽轩牓芙蓉琉璃十顷浸新红此来踏雪空无有黄芦败苇争号风却坐明窓弄书史新词仍试佳毫楮香风忽到帘幙开一朵芙蓉却能语我生眼中万妖娆爲渠还作梦魂劳炙牛未数刘师命骖鸾便学王子高  

谢虞守送酒  

瑟瑟严风鼓蓬戸对话春围两亡趣使君送酒唤春来坐使漫空飜栁絮雪榭悬知雪未消一目千里皆琼瑶诗仙冷坐清入骨便合九万抟扶摇回首故园归未得天意留人亦竒絶我今幸得贤主人公亦未易有此客  

送思道之福唐  

狂风一过天如洗四卷隂云空万里高楼月色三更寒渔歌相应起寒苇一尊初对谪仙人只用澜飜细论文半夜拂衣翩欲往飘飘逸兴凌秋云破浪扁舟一叶细问君去去端何意笑言演峡隘心胸要观闽海浩无际顾我虀盐尚泮宫安得化云便从龙好景欲观今未遂凭君驱入锦嚢中  

寒梅上李舍人  

穷山触目纷茅苇此意昏昏谁可洗竹间忽破一枝梅对月嫣然耿寒水吟诗索酒满高堂穿帘的皪射晶光世上羶荤来不到翦翥天风吹冷香人言百花睡未起独冠羣芳差可喜那知和羹自有期未用争雄压桃李但怜雨雪正蒙蒙寒意未舒万象穷故作选锋驱残腊挽回天地变春风  

霹雳松  

老榦千年如削铁蛰龙酿春未肎泄阿香推车动地来振起虬髭上天阙砰轰一声惊倒人雨势更挽银河倾炎洲六月尘生海一朝化作无边春  

题梅斋  

江边芦苇风飕飕东君一点破寒愁窓间疎影横春枕上冷香寻梦幽夜半竹折惊残雪醉起卷帘千山月肺腑洗空龙麝腥落笔天香鬬清絶  

上先生  

疲马踏残月荷策来泮宫入门见先生先生何雍容循循言语能下诱青蒿因得附长松短檠挑灯一千二百夜高谭雄辩磊落沃胸中吾皇求士苦悤悤不许先生久卧龙玉鞭斜指长安道只愁此去何由从呜唏吁小轩从此冷如水虀盐朝暮欣欣尔空留绛帐照孤灯窓外西风起寒苇  

龙兴避难  

傍水怪石如蹲虎絶顶去天无尺五却披丛棘下山腰丹碧照空飞栋宇道人养道厌尘劳避世只嫌山不高那知行空老曼倩窃食不遗王母桃松桧参天门昼闭碧玉撷蔬飰炊雪百年冷坐无车音一旦偕来真恶客当知喧寂无殊观出世何妨在世间能致吾人师作古龙兴今日始开山  

醉吟轩  

渊明句法古无有头上幅巾供漉酒李白豪篇惊倒人举目望天不计斗二子风流不可追公作幽轩爲唤回长鲸渴兴沈江海锦囊妙句生风雷安得一廛在公侧时时去作孔融客愁肠得酒生和风也向毫端写春色  

送丹霞  

山压浓隂势欲頽阿香推车振不开君来论诗风四起挽出羲和照九垓别君八年惊电埽霜髭已失童顔好逝者姑从造物流吾人一笑初不老明朝飞锡过平津浩歌归耕陇上云岩窦不应藏一滴要须化作无边春  

小饮  

断臂一朝续狼肉楛矢漫空夜相逐海凫乱飞三丈毛蓝田不行四寸玉何如南岳追祖风云间坐致桃李秾笑尽酒船三百斛醉吹箫管上晴空  

访丹霞  

烟云着天无寸空寒窓瑟瑟夜号风浩歌出门何所诣故人飞锡梵王宫扣门兀坐寂无语衲被防头面如土逢场聊复触机锋千偈澜飜疾风雨我生鼻孔自撩天笑将龙肉比谭禅针水相投得吾子帖肉汗衫今脱然但怜净业犹诗酒醉笔时作蛟龙走傥惟语默两无妨凭公刻烛聮千首况是雪意政相留慎勿悤悤抚刀头明日笑谭作春色同在琼瑶十二楼  

送游教授  

世事龊龊饥寒语恩怨嘈然相尔汝蝇营狗茍端可怜不见秋风黄鹄举君看三山夜降神钟成人杰超人羣堂堂劲气薄霄汉藐视四海岂无人箪瓢陋巷谁知已自足一竿钓秋水谁使文星射紫微天书遂敕川龙起笑来南国开绛帐议论清明森万象已经炉锤无顽金九万却抟羊角上飘飘归兴凌秋空莫恨丁寛易已东天生若人不私子当令四海遍春风  

庐山  

平生作意庐山游往来却贪吴越舟陛下许臣鞭匹马芒鞵因得款清幽是时六月蒸炎暑六合黄尘空一雨上方冷翠袭衣襟便觉笑谭在天宇  

和谢吏部铁字韵  

纪德  

引领门墙数舎耳劔之水源自樵水【`公邵武人也`】裹粮问道嗟未能参前倚衡见夫子自笑昔爲尘土人春狂时逐卖符瞠年来嬾惰百事废洗空人僞惟葆真更余净业磨未絶强继弥明不知拙岂是螳蜋敢当车貘兽从来食铜铁  

丘宰生日  

昔年怨声尝满耳纷纷女巫未沈水天教我侯慰逺人坐令盗贼化君子期年仁政遍人人抚之如子不须瞠吏民欲欺亦不忍出言洞见胸中真要途书问久已絶人皆巧中渠宁拙优游黄卷有余欢此志不回端截铁  

自叙  

万物纷纷一马耳百川不同均一水不将彼是作殊观坐使须弥纳芥子李白高视空无人审言更作牙官瞠可怜纸上较轻重画饼象龙俱未真我师宣尼四病絶抱瓮宁作汉隂拙万变纷纷不敢侵真室何须枢楗铁  

游山  

高岩去天尺五耳下飞瀑布千寻水山间竹映枯松嵗寒相对凛君子杖藜去去寻幽人剥啄扣门公勿瞠凡骨羶腥傥不厌愿供薪水看修真高人隐几语言絶大巧湥心反若拙无乃误游天目山偶见唐公冠戴铁  

对酒  

八斗一倾聊热耳开匣时观三尺水指天喝月使倒行扬波直欲斩鲛子安得知音吾党人相看青眼不余瞠笑驱八蛮有竒策开懐聊与话诚真可怜吐哺风流絶乞巧未遑姑守拙坐观明月侵虾蟇空使玉川懐寸铁  

送成彦尉邵武  

汗血神驹卓锥耳去似苍崖决积水据鞍年少笑西征神仙中人梅氏子平生胸抱不由人点额再归曽未瞠仪舌尚存斯足矣卞玉那愁无识真一官聊续箕裘絶登山莫压芒鞵拙防使狗偷埽地无不须蠭虿挥钜铁  

谢杨休  

人生相值梗萍耳无酒投钱亦饮水况公家世足风流封胡羯末又贤子匹马来寻物外人坐上无氊寒不瞠倾盖相逢已如故洗空机械情更真公今在陈粮屡絶恶圆喜方我尤拙穷愁相守两萧然富骄何事如意铁  

呈机叟仪曹  

管中窥豹一斑耳敢对江海更言水赖公不作扬雄尾舞雩曽许随童子绨袍至今念故人世人欲杀渠不瞠更将妙语爲高价坐令玉表欲侔真期公终始不相絶回愚参鲁余亦拙异时报德但修身那用张良袖中铁  

口占  

白鹤一去断消息白鹤岭高高无极仙人望汝久不归珠花撩乱瑶海碧当时同伴有飞鸾雪浪掀天飜防翼世间千岁防重来过眼不须寻鸟迹  

招成老  

万窍于喁北风烈乌云贴地欲飞雪醉乘一叶上玻瓈忽霁隂威行夜月凤凰山头想大颠芒鞵竹杖弄清泉胸中得句自春色散入草木腾云烟安得今宵对挥麈快然别作二岁语遥知今吾非故吾便当刻烛追风雨  

送成材  

伯夷自甘首阳蕨商臣不戴周日月那知世人冷笑渠却言冯道有全节纷纷过眼万飞蚊何如闭目日饮醇议论不从流俗变吾宗赖有谪仙人谪仙品流居第一射策王庭恣狂直不知天上闻不闻见説奸臣俱辟易秋风鞭马衫按蓝一官聊渡试江南羣从相从得髯尹家学当须与剧谭江南风月归诗酒二陆相从真得友无人肎伴栟榈狂爲我唤回脱防张  

寄李状元  

渡头送君泛小舟丝丝细雨织寒愁自闻君来天亦喜急埽隂霾霁九州聚星高防古难续也欲从君勤秉烛期君指顾蘓瓯闽一笑春风不忍独  

黄杨岩  

石壁巉岩惊鬼划异草幽花锁春色羣山迤逦不能高突兀独磨霄汉碧芒鞵千尺上崔嵬手摘星辰脚底雷拨破烟云得洞戸醉眼恐是天门开入门嵳峩森紫玉冷风吹面天香馥箕踞胡不挥麈尾万指未充空洞腹我因避地访名山扁舟夜渡沙溪寒辛勤博此一笑喜太平犹在水云间猛将今无三角虎狐貍昼号鳅鳝舞灵岩知有老龙藏挽出人间作霖雨  

鼓腹谣  

当时大镬四十石饀鹿如柱饼八尺饱食起来舞金刚挥戈天上驻斜日底事年来到骨穷炙蒲脯苔诳腹空鬭牛一饭期五日一半又听阇棃钟啄腐吞腥将日削天公作意殊不恶十围渐化杨栁轻因驭冷风上寥廓  

次鼓腹谣元韵  

我心不转本非石世路爬沙任退尺杯酒高懐独未忘只有三万六千日原宪虽贫亦非穷石髪溪毛放筯空已遣寸毫饱风月安得高堂列鼎钟明朝莫怕山如削夹路花香破酒恶世间得失竞鸡虫一笑危岑天地廓  

风雨损荔子  

前日雨声如陨石昨日风狂退六鹢荔子吐华漫如云结实定知无十一南来无以慰愁煎端期一饱菓中仙山头看花日千转默想香味空流涎事类翻羮慎勿恤风雨在天非人力要及丰年天下同那爲海邦私一物  

题吹衣亭  

马上衣衫涴尘土敛版权门腰伛偻冷风天上呼不来厚顔如甲汗如雨星郎高韵凌云烟天籁唤归酌流泉人间热恼醺不倒亭上鹤衣飘欲仙君方醉乐人愁絶何如御此登天阙叩天借取衣上风吹下九天作春色  

古意三首  

妾身如暮云隂霾愁渐浓郎来如晓色日高云自空晓色未应夜愁云不可重防持一杯酒举室生春风妾心如寒梅随郎遍江东妾身如飞雪知落何亭中雪花故清絶何人能击节梅花岁岁春千秋香不灭妾如傍篱菊不肎嫁春风郎如出谷鸎飞鸣醉乱红乱红有何好风雨一夕空菊英虽枯澹不愁霜露浓  

谒南斋诸友  

青青门外竹练练涧中流水竹自相激天壤无炎洲我友有高韵来爲挟策游氛埃飞不到轩窓寸寸秋高文穿天心细字编蝇头气豪欲骑月志鋭定焚舟我来初过雨衣衫空翠浮平生百斛尘一洗空不留归来短檠下清风入梦幽不知白莲社百容灵运不  

登妙峯阁  

维舟古木隂故人能倒屣相携步高阁千尺夸雄伟雨余天气清宇宙空如洗对面碧玉峯去天不盈咫凭栏一超然欲抟九万里下视嚣尘间蠢蠢鱼虫耳平生浪自苦马上肉消髀悤悤欲何之烧香更隐几入夜寂无人波声栏下起坐觉非尘寰雷霆生脚底  

陪李梁溪游泛碧  

凉天夜无云寒江秋更碧冷照月华中水天同一色画船渺中流三更羣动寂清风逺相随芦花秋瑟瑟近山得桂香隔烟起渔笛楼台半有无疑是化人国我生本无事钓竿勤水石今宵更可人仍侍君子侧浪登元礼舟本非谪仙敌敛手看挥毫光芒腾万尺  

舫斋  

寓形天宇间一枝慎所处到眼无溪山堆胸自尘土陈子作舫斋端能世外趣笑傲风波境恬无风波虑循本鱼可观灰心鸥自舞风景虽可人公乎聊四顾纷纷逐末流谁援沈迷苦吾事在济川慎勿五湖去  

过黄杨岩  

朔风夜号空于喁几枝木深山自春色芳草不凋緑朋来得佳游招提藏翠麓新酒赤如丹竹萌肥胜肉一醉出门去缺月挂修竹归路沙溪浅危桥践寒玉夜过渭滨居门庭故不俗对坐寂无语泉声如击筑宗盟更可人相邀勤秉烛开缄得捷音豺狼俱面北回櫂今可矣赏心嗟未足西去有竒岩佳名配王屋箕踞列十人未充空洞腹更约林宗俱来伴白云宿  

次韵王信州游栖云  

胜游出林杪参天仅一分从君如附骥顾我愿爲云野色连空碧幽香袭露薰耦耕当卜此横笛夜相闻  
