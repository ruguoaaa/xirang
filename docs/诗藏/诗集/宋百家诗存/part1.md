---
title: 第1部分
index: true
icon: editor
order: 1
category:
  - 诗藏
  - 诗集
  - 宋百家诗存
tag:
  - 钦定四库全书
  - 集部八
  - 总集类
  - 曹庭栋
  - 清
---

钦定四库全书　　　　　集部八  
宋百家诗存　　　　　　总集类  

## 宋百家诗存原序  

谭诗者大都侈口三唐间有旁猎两宋仅举一二选夲輙自为宋人之诗在是縦或好事者广购遗僻嚢铄籖牙宻置书椟终年不一展卷且秘不示人扵是宋人之诗虽传世尚多势必日晦日亾渐就沦灭而莫可考余髙祖宗伯峩雪先生当眀季值史舘诸书偹具曽纂宋人集欲彚选行世不果书遂散佚秀水司农倦圃先生余宗大父行也亦尝裒集宋诗遍采山经地志得一二首即彚钞不下二千余家未及梓今亦散佚畧尽夫以先宗伯及司农之宏揽综方为両宋诗人表幽发潜乃犹终归散佚未竟厥绪余何人斯輙欲掇拾残编谬加甄録将谓古人得我而传抑我附古人以传耶良自诬矣頋余束髪时即好声韵之学津津乎殆三十年窃考唐人诗集则  

钦定全唐诗至精至偹元则秀埜頋氏之选明则朱竹垞辈先后摭辑亦云盛矣独有宋一代之诗诸选夲所采寥寥并不获嫓美元明岂见闻俭陋亦侈口三唐者附頬逐响莫为両宋一揭尘翳也且宋人何尝不学唐骑省学元和庐陵学昌黎宛邱学香山和靖学韦孟陈黄为西江宗祖亦学少陵四灵为江湖领袖亦学姚贾特风防渐移同一门户涂径自别外此标新立异不知凡几若任其散佚勿为搜辑以传非风雅遗憾乎嵗庚申余园居多暇敢承先志选刻両宋诗人遗集以广诸选夲所未及适同里友人陈希冯雅有书癖藏夲甚伙倒箧畀余余复驰书四方朋好曲折罗致一时荟萃因加决择次第分编刻既竣题曰宋百家诗存盖取存什一于千百之意并以竟我先人未竟之事虽然作诗难传诗亦难宋史艺文志所载别集类不知作名者十六人即石湖文集亦书卷亾其流传乃别集与大全集耳然则両宋诗人之声销迹灭自揭阳灵仙湓江等集而外又何可指数余之是选敢谓搜辑遗僻足补三百余年间风雅之未偹哉倘识者以挂漏讥焉余又奚辞乾隆六年嵗次辛酉三月既望曺庭栋书于二六书堂  

## 提要  

【`臣`】等谨案宋百家诗存四十卷  

国朝曹庭栋编庭栋有易准等书已着録初潘讱叔有宋元诗陈言扬有宋十五家诗皆不甚行吴之振宋诗钞虽盛行于世而阙畧尚多且刋刻未竟往往有録无书庭栋因搜采逸佚续为是编所录凡一百家皆有本集传世者始于魏野东观集终于僧斯植采芝集贺铸本北宋末人而升以弁首置于魏野之前自云少时所最爱然选六朝诗陶谢不先于潘陆选唐诗李杜不先于沈宋以甲乙而移时代此庭栋之创例古所无也其中如穆修以古文着傅察以忠节传林亦之陈渊以道学显于诗家皆非当行许乐张至龙施枢诸人载于江湖小集者王士祯居易录诋为槩无足取庭栋取盈卷帙务足百家亦不免有所牵就然宋人遗集徐干学传是楼二十八家之本朱彛尊曝书亭五十家之本皆未刋刻辗转传抄恐或散佚其余専集行世者又各自为帙未能滙合于一庭栋裒辑成编各存崖畧虽非宋诗之大全要亦不可谓之无功矣乾隆四十四年五月恭校上  

总纂官【`臣`】纪昀【`臣`】陆锡熊【`臣`】孙士毅  
总　校　官　【`臣`】　陆　费　墀  

## 例言  

一宋人各家诗分选彚刻宋时巳有之如吕居仁江西诗二十五家陈思名贤小集六十四家原夲惜不可得家石仓十二代诗选采宋代百数十家有仅得五六首者存诗至少潘讱叔宋元诗呉孟举宋诗钞陈言扬十五家诗虽所采互见存诗较多兹依分选例各仍其集名潘呉及陈巳采者不复入选仅得十首以下者亦不附入  

一是编俱采僻集若近时坊刻已有専集行世者虽未经前人选辑好古之士自能别出手眼兹限卷帙不偹载  

一潘讱叔选夲乃未成之书故其原序云有目列姓氏而无其诗者呉孟举诗钞计选百家亦失镌十余家兹就潘呉巳采未刻者亦収入数种  

一顾侠君元诗选以宋遗老编入甲集如熊禾刘辰翁牟巘黄公绍方□诸公俱列于元诗之首数家世罕行夲附元诗中亦可借以流传兹不复采  

一宋人诗散见选夲及山经地志不下二千余家兹就成集者入选仍呉选之数凖以百家此外僻集尚多俟续选问世  

一每集编次有分古今体者有不分体者悉依原夲次序随选随録不更另为编定  

一所购钞夲居多鲁鱼亥豕譌舛尤甚頼余友陆蓼九相助校雠其中尚有误字无可厘正者姑仍其旧未敢臆见改易  

一毎集冠以小传窃仿知人论世之意但有事迹罕着或散见他书殊费稽考余性褊急速于完书以一人心力成之终恐见闻未广捃摭或漏所望同志教以不逮  

一小传内引用夲人诗句特取证明事迹不论诗之佳否故全篇有不选入集者其佳者仍选也至诗内闲有小注各就原夲存之无所増损  

一各家诗以时代先后为次此大槩体例也余少时最爱贺方回诗手钞一编时时雒诵兹彚刻宋集因取庆湖集为百家之冠从所好也  

## 宋百家诗存卷一  

嘉善 曹庭栋 编  

庆湖集  

贺铸字方回卫州人孝恵王后之族孙气宇雄爽面鐡色喜谭当世事可否不稍假借愽学彊记工语言尤善度曲掇拾人所弃遗少加檃括皆为新竒自言吾笔端驱使李商隠温庭筠常奔命不暇元祐七年李清臣荐为承事郎判泗州又判太平州迁奉议郎年五十八致仕甫二年复起管洞霄宫以后族恩迁朝奉郎明年又致仕自号庆湖遗老裒集歌词题曰东山乐府黄庭坚最赏其梅子黄时雨之句时称贺梅子有二子曰房曰廪房从方廪从回盖寓父字于二子名也庆湖前后集二十卷其后集当时被兵燹失去祗存前集九卷补遗二卷其诗灏落轩豁有风度有气骨称其为人  

丛台歌【`邯郸县谱丛台赵武灵王筑今故址犹在与邑令杜□仲同赋`】  

累土三百尺流光二千年人生物数不相待摧頺故址秋风前武灵旧陇今安在秃树无隂困樵采玉箫金镜未销沈几见耕夫到城卖君不闻丛台全盛时绮罗成市游春晖一从雕辇闭荒草萧散行云无复归招魂想像风流在晴华露蔓犹依稀盘纡棘迳撩人衣禾黍晚成貆貉肥层檐碧瓦碎平地梦作鸳鸯相伴飞登临吊古将语谁城郭人民今是非指君看取故时物南有清流西翠防彷徨华表不忍去岂独辽东丁令威  

黄楼歌【`彭城遭水患太守蘓公轼筑楼城东取土胜水之义楼成防集座客皆知名士明年春苏公移守呉兴是冬谪黄冈后五年徙汝海因赋此以道徐人之思`】  

君不见熈寕丁巳秋灵平未塞河横流澶漫势欲浮东州斯人坐有为鱼忧当时贤守维蘓侯厌术不取三犀牛跨城岧嶤起黄楼五行相推土胜水鼍作鼋惊走鞭棰三丈浑流变清泚南来船车鹢衔尾使君登覧兴如何舞劒吟牋賔从多水平照影见鴈下山空答响闻渔歌楼下江洲长芳草一麾南出彭门道昨日春游咏白苹后夜秋风悲鵩鸟黄冈汝海心悠哉青衫白髪多尘埃采菱妓女今何在骑竹儿童望不来碧云明月长徘徊  

彭城三咏  

戯马台  

秦蛇已中断刘项方龙战叱咤沮风云睢盱走霆电鸿沟一画天地开楚王洗劒东归来新都形胜控淮泗笼山络谷营髙台重瞳登覧何为者不知招贤知戏马上如激矢下投丸兰筋霜腕便【`平声`】回盘半夜悲歌骓不逝明日隂陵行路难騋牝三千归汉闲粟豆犹闻蠹县官君不见华山之阳古坰牧春风吹草年年緑  

斩蛇泽  

君不闻泗濵亭长送徒如咸阳徒夫懐归多道亾泽中置酒饮相诀吾亦从此奔□砀隂风萧萧导者惧前有修蛇怒横路酒酣防劒肎防行划断蜿蜒不回顾河明月出人踵来彼媪何冤号且哀谓遭赤帝屠吾子语竟莫知安在哉真人闻此自心许茫茫四海吾其主虎变龙飞十二年馘项枭英尽狐防半夜雄铓飞上天几见长陵一抔土  

歌风台  

汉祖髙风百尺台千年客土生蒿莱何穷人事水东去如故地形山西来江淮犹沸鲸鲵血八十一车枉归辙白首逢迎皆故人牢酒欢呼惜将别崤渑迢遥非我郷死生此地乌能防酒防鸣筑动云物青襟児曺随抑扬尔时可无股肱良端思猛士守四方君不闻淮隂就缚何慨慷觧道鸟尽良弓藏  

江南曲  

游倡搴杜若别浦鸳鸯落向晚鲤鱼风客樯千里泊当时桃叶是新声千载长余隔水情乌衣巷里人谁在白鹭洲邉草自生  

三鸟咏  

提壶引  

緑野带江春漠漠露泾花蔫朝暮薄年芳婉娩欲辞人啼鸟殷勤劝行乐提壶真起予十千羙酒当賸沽金龟寳貂家所无持抵可过黄公垆调官东来今几日谓有公田宜种秫朝廷未除私醸律安得一试焦革术提壶鸟叹吾与尔皆悠悠君不见长安两市多髙楼大书酒斾招贵游脱闻提壶鸣树头论槽买瓮更【`平声`】献酬庶几此声知所投胡为南郷长滞防端使北宗狂客羞【`北宗狂客方回自号也`】  

竹鸡词  

东南泽国陂塘阔旱嵗少逢晴五月田间鼃喜雨溟溟竹下鸡啼泥滑滑而予不耕陂下田田皋驱马挥长鞭稻塍防茫絶复连如蹑镜面流鲛涎植蹄沮洳不敢前何暇顾惜青连钱竹鸡鸟汝幸飞翔罗罻外安知此涂吁可畏雄雌更【`平声`】鸣方自慰汝不能言臆为对君不见日围赫赫是长安大明宫阙开云端鸡人唱漏展三刻左右相君朝谒还前驺谁敢干后乗不可攀飘飖青盖望巳逺緑槐隂下沙隄闲长堤千歩沙漫漫风不惊尘雨亦干君能驰骛此其所何事江郷行路难  

子规行  

长江靡靡山陂陀旅竹荒松防茑萝蚕初眠起风日暖梅弄黄时烟雨多山闲有迳行逶迤倦客据鞍生睡魔奈尔思归啼鸟何子规鸟不如归去好谁家西北最髙楼几为王孙怨芳草子规怜尔觧归飞我独何心长不归十年迹絶蘓门道梦里旧游知是非一官窃食官仓米十口之家饱而已金印锦衣耀闾里少年此心今老矣问舎求田从此始  

舟次金陵懐寄歴阳王掾【`王字元胥`】  

昨时江北望江南把酒离愁已不堪今夜江南望江北抵掌清谈安可得歴湖白下非吾郷官身俗眼禁人狂后日扁舟更西去江北江南両何处  

舣舟秦淮雪中访侍其瑀【`侍其字服之`】  

北风破雨初成雪斋舫篷牕吹纸裂篮舆触冷访圆庐得把一杯聊耳热人生自适待何时矧君与我皆衰迟防待晴天暖风日杖藜同赴北山期  

寄墨代书赠杨时【`杨字中立为南康刑狱掾`】  

徂徕雪压苍松颠沦膏根柢蟠蜿蜒樵斤翦防石火热曲突百歩凝梢烟蒲萄秋颗累累悬海胶九炼堪续弦力捣万杵臼欲穿剂成圭璧随方圆防漆比色石比坚坐令李韦羞居前陈台潘谷老且贤授唯识者不计钱是翁觧化如蜕蝉后可继此无闻焉付君一圭款式全保防谨宻何千年君家清风宜世传不特谭元须草元  

金陵防别僧讷  

冗从西班谁比数牛侩马医犹尔汝诗觧穷人未必工苦调酸声效梁父荣阳道人方外交谓我有言追屈骚骊珠不惜弹黄雀狗尾何堪聨晋貂秦淮潮上扁舟发后日相思一书札千里同风了了然人闲无处无明月  

防别田昼  

君家陋巷一尺泥吾车有轮马有蹄犯寒踏雨重相过明月扁舟吾遂西回首邯郸迹如埽离索十年成潦倒兎葵燕麦春自妍蝉腹龟肠气方饱云逵窅窅谢攀跻长铗与人还故栖异时结驷来南畆耕者老夫鉏者妻  

答靳生【`生名驰嗜酒而狂自号酒隠翁`】  

轩轩陆士龙卓卓荀鸣鹤云间日下逄此叚殊不恶方君嗜狂药而吾穷病缚相望不相遇赋诗聊尔谑知君酒隠慕先贤谁何合作饮中仙金陵妙唱丹砂弦当日新声传不传莫学沧波弄云月老鲛哆口馋流涎访吾之居在何许春明门东大道邉青鞵布袜不妨歩何待东家蹇驴乃着鞭我屋真无坐客氊蒲团柽几共萧然鬪鸡走狗春风颠付与垣东恶少年  

亾女胜璋哀辞【`适汝阳邾氏子彦修`】  

百疴沈防弥两年何图壮女死我先失声忍号气窒咽泪如绠縻汲九泉鸣呼尚敢尤诸天托非其人死失所父孱母嚚犹弃汝吞辛咀楚申何许萎荑殒英春不主鸣呼万古为冤土  

题汉阳招真亭【`亭在大别峯顶郡守呉兴刘谊宜翁营搆以招江夏黄鹤之仙刘自称有不死术亭成后二年物故余于淮隂道中适见之亦无他异丙子八月独登因赋此`】  

大别山巅清沔尾飞亭岧嶤带云起清狂使君初燕喜拍手招呼黄鹤子元津炼出太阳酥丰茸胎髪防头颅每夸乆落北鄷籍岂意赍恨归黄垆越客登临兴何有愁不能言病妨酒残阳云梦窅然深尚欲开襟吞八九羽驾飘飖安在哉使君余迹巳尘埃但见庾令楼横烟树杪角声催月渡江来  

晚出江城闻角  

古濠沮洳荷叶枯矍铄秃鹙行且渔山衔日脚水关掩孤楼引角吹单于骄马嘶风兴非浅壮图旧迹随尘卷秋尽湖邉鴈不来流落方悲去人逺十月之交五夜长河横斗直天苍凉蘓门故里斗杓下岂无伯仲勤相望君不见剡蓬为矢弧桑男児落地志四方履屐无跟着家巷道梁适楚犹吾郷鸲鹆不逾济橘渡淮为枳吾心况物未应然随牒官身聊尔耳  

寄汉阳赵尉沔【`赵字道原滂之从兄`】  

庆湖遗老坐诗穷彊仕之年百病攻谁谓南昌禄隐翁伏枕呻吟四壁空相思限此江西东寄声每托江头风斯言近俳聊一笑江水方清饥可疗人生竒偶类探筹造物岂容人数料君初试吏或当然我大半生真不调昔不愿起家百日登三司今不愿还家六印金累累但愿官粮办亲飬归来尚余三径资邻墙晏起访安否尔酌我歌尧舜时咄嗟此愿良难必吞声食蘗甘如蜜  

故邺【`建安十二年曺操灭袁氏始大筑邺`】  

魏武昔恢图北平谭尚孽卜邺筑新都非徒三狡穴将行迁鼎志遽有分香诀落日繐帷空奠终歌舞阕旋闻瀍洛上再起苍龙阙四叶不归东苔花驰道絶食槽防终验挂饭期先决扰攘百年闲覆车寻此辙山川气象变朝市繁华歇白露复青芜茫茫换时节隂风吹葛屦燐火走兵血木叶下西陵寒虫助骚屑当时陪葬骨马鬛犹环列隧碣仆纵横镌文乆残缺帛砧与柱础螭首随分裂指此一抔闲贤愚两何别悠悠鳯漳水寂寂雀台月千古配英雄未随埃烬灭田皋访遗老谓有兴亾説但聴黍离篇叱牛耕不辍  

喜雨【`巳未嵗余官滏阳渉春旱热四月晦雨始大防而二麦已槁死采老农之言赋是诗`】  

终春乆旱暵渉夏俄溽暑垢汗凂衣襟梅津蒸柱础黄霾闭赤景测错辰午沙燕逐风鸢翻飞遡来雨纷纷白羽箭齐发万牛弩落瓦复鸣阶浮沤如沸煮崇朝巳沛浃枯暍顿清瘉田父喜过从迎门好相语蚕桑薄可具豚酒与箫鼓择吉谢丛祠巫娘罢狂舞晨炊饱丁壮庇笠耕泻卤少缓麦租期庶将秋稼补输入太仓中蕃肥任黄防  

闲情二首  

青隐夕曛玉甃紫苔春佳人乆不见翠被销檀熏长巾拂緑绮上有三年尘聊弹别燕弄寄谢阳台云秋风动珠箔流尘汚鸳绮念昔合欢人两心今万里冰霜变松竹况复如桃李欲寓相思文无多右军纸  

烛蛾  

双蛾来翩翩慕此堂上烛附炎竟何功自取焚如酷感彼万动防保生在无欲不见青林蝉饮风聊自足  

答杜仲观登丛台见寄  

髙风荡河汉白露被寒菊下有络纬虫凄酸生意促华年不相待去我何流速老歩失腾骧短辕甘局蹙伊人濮阳秀方厌折腰辱仕道塞榛芜低徊避蚖蠖邯郸古都防陈迹武灵筑兴发即登临西南几穷目新诗琢璠琰叠寄两三幅一聼郢中歌阳春回草木行将及代暂喜摆羁束鞭马径相过连朝奉游瞩只鸡与斗黍礼意未为足何以遇髙阳多营瓮头醁  

送武桓之安阳  

黄金络征辔之子待明发尊酒少迟防禅林见凉月歌鬟结蛾黛怨此佳期阔去去隄柳风青蝉催白髪  

游云龙张氏山居  

昔闻张逸民卜筑云龙山东望结遐想喜得彭城官一语定襟契宛如平生欢招携属休沐投此萝薜闲女仆门巷青袿双翠鬟苏斋轩户眀饼火焚椒兰寳墨鬼神防清诗冰玉寒森然拱檐霤架石排琅玕东趋放鹤亭磴道披茅菅指顾百邨落炊烟林莽闲日脚射平陆两山如断环凄风振晚叶坐怯衣裘单引领紫霄极飘飖如可干缅懐眉山公五马来游盘酣兴走颠笔苍崖即镵刋午年仲冬月雪野云弥漫埽石坐舒啸恵泉烹鳯团当时诧盛集千古陋逵安俛仰迹遂陈斯人乆泥蟠我来后千日逸防何由攀遇胜不能赋俯遵尘路还山英移未勒时款白云闗  

登黄楼有怀蘓眉山  

登黄楼望黄州黄州望不见楼下水东流水流何可防浮云更悠悠伤心泽畔客顦顇楚兰秋  

秋懐  

萧萧庭落木嗝嗝鸡声恶荒檐日影斜饥猫捕黄雀闲飬疴客起念邱园乐欲赋归去来西风老藜藿飞鸿亭【`彭城守王公説命南禅寺僧建取叔夜手拊目送句为榜时与李昭玘杨中立同登`】  

禅林跨山胁飞构凿崚嶒千里寄双睫百忧消一登斯游属公暇晓日东南升霜野明练甲云隂垂海鹏东州地阳暖腊月川无冰大船出洪口突去如鶱腾趺坐思方寂桐鱼闻饭僧生防饱驯鸽散上浮图层矫首发长啸清风鼓尘膺寥寥紫虚路鸿鴈正凭陵仿像中散公俯手朱丝防粉绘乆零落爽灵呼不譍顾予识尤寡况复无才称行且置缨笏庵栖宗大乗二子勿多诮有心何不能  

上巳后一日登快哉亭  

上巳信嘉辰流觞传旧俗良游怅不遂吏局方有属东风吹晓雨万窍嗥林麓疑有泊舟人狂歌河女曲逾朝始澄霁物色如新沐城角趋【`去声`】危亭登临慰幽独纷华埽不见蝴蝶飞平緑竚倚穷夕曛悠哉此心目  

人生七十稀  

人生七十稀行年今已半事功贵及时迟暮复何算嗟吾夙多负失怙在童丱诗礼昔有闻飘飖辞祖贯慈亲念衰绪卒卒营婚宦名姓系西班星霜亟徂换未筑黄金防长歌白石烂岂无同心契相望渺云汉每虞秋飊至催折防底榦异日偶班输抱柯徒永叹  

送李主簿夷行之官河隂【`李字易初`】  

夙昔一尊酒相从清泗濵回首歘四载长安逄故人交情乆益澹词笔老加新送子复西去劳生悲重陈君才夲髙絶流俗固难谐桂生樗栎林寕免相突排勾稽谅多暇帘箔蔽公斋圣贤在黄卷差可遣人懐  

游雍五燕溪分韵作【`与呉择仁赵子漪同赋`】  

舍辔歩平緑觧襟俯清池防风度修竹瑟瑟生沦漪棃华照晴影暖雪正纷披把酒乆沈想况与玉人期  

东畿舟居阻雪懐寄一二知旧  

舟路江淮永嵗寒冰雪深戍期良敦迫王畿方滞滛疲筋苦跧卧行乐长川隂云物接平陆不见西飞禽风从城阙来如闻钟漏音昕霁更东迈区区子牟心  

寒洛未澌结东趋江海深舟人警朝鼓敛繂逗长林林端落滞雪沙际起鸣禽病客坐长叹摄衣涕流襟亲朋自兹逺可是慕山隂兴尽莫回檝何人知此心  

游灵壁兰皋园【`张校理治此园以奉亲余过访壁闲得寇元弼诗因赋此兼简元弼`】  

集仙昔荣飬卜筑循兰陔深径万株合清池百畆开飞梁防菡萏攒栋跨崔嵬淮海斸红药潇湘移翠栽岱松佩萝茑海石糊莓苔车马逺惊聒鱼鸟防嫌猜病客倦舟檝寻春此徘徊閠年物迟前日已闻雷薄景未晞雪冻风新破梅伴人京洛旧杖履容参陪指我艮隅地方营秋月台眼明壁闲字醉墨题东莱短句颇清絶早推能赋才殷勤卷白苎为尔拂尘埃安得一携手更倾林下杯酒防话平昔岂复顾形骸行役浸相逺人生信悠哉薄暮重回首长哦归去来  

同李延永游金陵雨花台  

迢迢朱雀航飞盖共凌越东风石子冈芳草防径絶生公法堂在清夜贮明月回认城郭游春华烂晴雪长烟动江隩防雪泊山胁连樯去迟回白鸟屡明灭江山信清防人物乆销歇城堡定荒凉投身计何拙尘衫与汗马端为老生设李侯朱门俊诗与尽时哲俛首就防班刚肠颇摧折人生特眠饭似是此身切嵗晚赋归田非君复谁结  

宿寳泉山慧日寺【`寺在乌江东北戊辰中元至此遇越客严生因赋是诗`】  

日入不遑息驱车更之东回蹊出防宻觧袂迎长风风从何许来歴歴江南钟顿辔阿兰若虚庭月正中流萤逗深竹白鸟巢青松华灯耿翠箔瑶花擢春丛絶境羙清夜怳非尘界逄惜无一尊酒幸与之子同明发即南北浮生两飞蓬  

三山【`在金陵西南崛起大江中昔王龙骧顺流鼓櫂径造三山谢元晖登三山望京邑皆此地也戊辰春余游金陵置酒鳯凰台引望此山如落天外雅符太白诗中语既渡江至碛石城门适与山对己巳六月赋此`】  

南朝鳯凰防置酒昔髙防酒酣望三山宛在青天外长哦谪仙吟如啗鲸鲵鲙明日信东风孤防出其背荒戍接江濆开门适相对鼎足峙长川不为舟檝碍雨旸云吐吞蚤晏潮进退万古免浮沈曽微忭鼇戴伊余厌尘坌闭目何可奈爽气豁襟灵山乎吾有赖尝闻晋阿童万艣飞戈快径造此山陲沧波为之隘慨我疲软姿功名譲前軰元晖昔凭眺物色颇有在他时挂武冠刀劒行且卖山价畧可酬庵栖谢当代逺持三山矶况彼七里瀬犹得傲狂奴吾无故人待  

望夫石【`在当涂北山上`】  

亭亭思妇石下阅几人代荡子长不归山椒乆相待微云防髪采初月辉蛾黛秋雨叠苔衣春风舞萝带宛然姑射子矫首尘防外陈迹遂无穷嘉期从莫再脱如鲁秋氏妄结桑下爱玉质委渊沙悠悠复安在  

题乌江汤泉寄老庵  

西庵松竹深薄暮更防雨山禽不畏人嘲哳方对语而予倦宦者罢日今可数京邑夙所懐其如恶尘土行复念斯游回头怅何许  

罢官有期懐寄歴阳朋好  

迅雨荡防暑层飊披滞云澄川缭楚甸新阳丽秋旻物岂不嘉中懐怆离群亲朋满城邑系滞此江濆及瓜信匪遥遂作河梁分何人具供帐尊酒展殷勤一聆雪儿歌载凄游人魂津鼓警朝梦渚烟生夕曛所悲紫兰缨复汚京洛尘春风有归鴈报我相思文  

题崇胜寺无心庵  

老鹤依林表孤云寓山闲结茅穷释子着身如许闲有心即尘纷无心犹石顽有无心并置日暮客来还  

题天清寺安上人北轩  

南城繁【`音防`】氏防维昔孝王筑歌吟寂无闻万楹聨佛屋道人开北牖俯就百乔木八月鸣青蝉槐蛾委半緑客来借榻卧吹睡俄顷足踈雨隔斜阳垂虹跨长陆良游怅后迟回谢三更酷马尾华轩汗顔尘一匊昨非勿复道佳约犹可续载酒定何时新黄糁庭菊  

寄题栗亭县名嘉亭【`邑令赵洋取杜甫栗亭名更嘉之句为牓`】  

少陵昔避地幽栖鳯凰川始愿获其所赋诗此终焉睠彼羙林麓防膏腴上田阳陂饶珠垂隂谷繁玉延长镵勤来斸服食攀飞仙兵祲夺和气力耕无善年林坰开冰雪浃旬断庖烟鸣呼歌七章暮节西南迁环堵乆芜没斯亭名尚传荗宰怆懐古増崇殊过前雕甍揭长帘下容十客筵嫩岚隔春丛清竹鸣夏蝉风月有髙兴写兹武城狂客属尫废驽筋难强鞭何暇逺登覧但哦鲸海篇尚苦八口累依稀同曩贤余龄寄幻境未断东西縁江湖米价平一舸去悠然幸此嵗丰乐浮游吾所便异时访陈防复使后人怜  

游盱眙南山杨介【`杨善方药著书甚多`】  

晓霜无轻飔长淮净如眼招携南山游老子兴不浅不从千歩桥飞渡一渔舠中流鼓素檝鲂鱮歘惊跳禅叟延游客悤悤问行色千里逺京关浮骖去安适长啸指沧浪濯缨湔我裳朱门曵裾地槐栁自成行多年因鞾版未立中人产沈痼迫衰迟求田咄何晚神丸傥驻顔投此寄余年凿室邻杨氏然薪系太元  

送周夀元翁西上  

露草蔓前庭微虫思明月宵分耿不寐懐我友生别舟师望箕宿缀幔须明发鹢首托归风安知川路阔夫君青云士行奉紫宸谒一鹗抉尘笼搴轩应霜节仰追鸾鹤驾肎顾狐兔穴越客寓荒城蚤栖慕鸠拙衰迟积尫弊未死人事缺嬾制一缄书寄声彼朝列方今百废举衮职补何阙每自幸余龄江湖散华髪躬耕固难彊五斗代薇蕨摩腹遡南薫苍生觧烦暍  

题武昌郑判官直节亭【`郑名深字文通植竹开亭于官舎扁直节以自况`】  

开亭牓直节宠尔青琅玕嵗晚傲霜雪不同天下寒挺立百丈夫被之古衣冠春华白粉泽正色莫敢干越客与登覧防吟复长叹六鼇方忭戏云海翻狂澜傥逢龙伯公何惮翦一竿岐山鸣鳯雏乆刷五色翰何以慰朝饥羙食来加餐髙材陋时用自持良独难不愿裁乐管伶伦非古官浪遭野王軰三弄为人欢愿制杀青简灿然漆与丹褒贬约鲁史终古垂不刋顾此托根地辱哉乆泥蟠  

懐寄周元翁  

周郎假沔官我偶来沔居得闲定相遇谭笑沈疴祛俄闻戍楼角晓引吹伊吾自君居湓城怳怳一梦余复求若軰人陶灶璠璵诚哉天下士不特江汉无  

周郎走王都马足尘翻波贺老官江夏无人惊雀罗出处躁静闲奈此贫病何平生觧指誓晚境勿防娑迫死不得休前言食已多尚敢厌冷澹歘为赴火蛾  

题潘大临东轩【`潘字豳老随亲官濮阳辟公舎之东轩名左史赋诗见寄因答之`】  

陈公少荒诞一室未遽埽事功竟何成老魅死不早潘郎治寓舎帚秃无遗蚤庭砌莳兰蘐未霜除恶草眀窓慕轻素朝日上杲杲烟蔓擢熏炉松腴浮墨沼著书析鲁史百传见脱藳贼乱久逋诛吾方力穷讨不应两观下仅获少正夘坐可骄素臣俾渠眸子了而翁晏退食笔削日课了伯仲咏南陔余风飒林杪安知自娯适聊慰堂上老起居侍杖藜寒燠躬炀澡昏定仰屋眠是中亦大好  

和潘豳老溪上属目  

白云防山头清川山下流芳洲采香女薄暮漾归舟并蔕双荷叶逢迎一障羞持情不得语大妇在高楼  

拟温飞卿【`代王文举赋`】  

露网朱甍上风帘翠锁前宿衾薰菡萏朝镜拂漪涟津润销金笔香依扑粉绵度闲双陆子拨恨十三鹦鹉殷勤语栴檀委曲烟鲛绡干玉筯鱼钥限金莲团扇酬桃叶乌丝代杏牋朱门长窅窅白马自翩翩难钓三珠树徒抛七寳鞭酒阑应有待梦破即无縁信鹊新秋去孤蟾后夜圆浪言墙外地的是洞中仙  

雨余晚望  

相应乳鸠鸣桑闲返照眀平津小舫度髙陇一牛耕林薮归心健尘埃病骨轻屈骚魂爽在未许独君清  

送李易初还汶阳  

客宦怆离羣徐方复得君青衫初试吏白面颇能文画舸浮春水清尊醉舞裙他年防相访分卧北山云  

春昼  

新蚕经浴罢旧燕未来前吏局坐如梦物华行可怜藻生南浦钓雨足东皋田故国负归约尘埃年复年  

快哉亭朝暮寓目二首  

夙起喜舒旷径趋城上楼初阳动禾黍积雨失汀洲水牯负鸲鹆山枢悬栝蒌坐慙真隠子物我両悠悠积潦际危堞登临西照中苔衣罥白羽槐防悬青虫不浅胡牀兴无多团扇功目穷犹起羡演漾一渔篷  

题张氏白云荘  

江左陶徴士髙风昔所闻应慙五株栁难比一溪云我有乗桴约君方植杖耘悠悠竟何得晚嵗盍同羣  

枕上闻鴈  

朔吹飘征鴈寒声彻枕前逺违沙漠雪不下汶阳田客梦悲中夜归期隔故年莓苔与菰米何处是湘天  

蚤夏  

吏役初无补端令乐事妨不知春遂去但爱日何长薄雨梅含核温风麦擢芒须容退食暇一枕梦吾郷  

辞酒  

鲁酒一尊薄吾愁万斛多尘埃斩马劒涕泗饭牛歌髀肉生如许颠毛黒几何功名可复道身世両蹉跎  

送陈传道摄官双沟  

弭节想登临闲云防日隂青蒲泗水阔古木汉祠深应醉杯中物惟闻泽畔吟禅坊飬疴客轻别若为心  

自郓还徐道中作  

八月过新雨行云弄晚凉山川乍明晦禾黍半青黄西去真何事东还非故郷悠悠尘土里无路不亾羊  

蚤发王邨道中寄李智父  

鸡鸣戒徒御驱马度前陂得雨人耕早邉山日上迟罢休何复道防合邈无期頼有西来水悠悠慰我思  

暮投葛墟马上  

旬浃走千里尘埃如有缘慙无季子印可换洛阳田广泽鴈行去荒山雨脚悬长亭犹未见疲马不胜鞭  

汴渠夜泊示毕绍念祖  

耿耿度中夜浩歌谁与酬屋头风罨岸枕底浪澎舟春物行飘忽郷心乆滞防须明投吏部一醉驿西楼  

丙寅舟次宋城作  

水舘四邉邨登临奈断魂黄花开小径红粉哭髙原舟檝逢新火松楸老故园斜阳一千里依约是蘓门  

京居感兴  

为问长安客何人识要津长持一马棰浪走六街尘城阙烟中晓关河雪后春故园桃李在尊酒愿相亲  

苦竹邨南马上  

楚泽薫风后林皋夕照闲渔船沿绿岸鸟道转青山乆负杯中乐长偷马上闲悠悠白门路何日杖藜还  

题诸葛谼田家壁  

晚度孔明谼林闲访老农行冲落叶迳坐聴隔江钟后舎灯犹织前溪水自舂无多游宦兴卜隠肎相容  

詶桂林从叔  

江到三湘尽山围八桂深龙蛇寒不蛰雾露昼多隂迢递驰梅信殷勤访竹林淮南风土羙防滞亦何心  

懐寄潘孝本兼简其子言【`潘字景仁时官岭外`】  

春色先梅岭秋声后桂林溪通五羊险云近九疑隂无鴈来逢信有猿能伴吟一尊烧酒羙应对阿戎斟  

题乌江东隆山邓氏亭  

浦客今何许空余接隐亭舟随潮水上门背夕阳扃兎册尘生蠹渔蓑雨化萤题诗嵓下石聊代草堂灵  

登乌江柏子冈懐景仁  

驱车柏子冈引首东南望孤戍带寒日长江流大荒故人越五岭旅鴈防三湘好待春风暖相随还北郷  

宿黄叶岭田家  

聚落荒山里畬田嵗不登牛衣障隙雪防穴见邻灯愁信鱼难瞑寒疑酒亦冰怅然歌白石推枕待晨兴  

游六合定山真如寺  

只履西归逺何年此布金地寒苍桧老嵗晏白云隂烧隔溪冰断樵穿径雪深袒心何处问俗驾晩骎骎  

同道通师之香林马上作  

冰霜节迟淮楚早春时白草风头急黄云日脚垂鸟声投古戍马力倦长陂吾有官箴畏劳生尔浪为  

题乌江邱氏昆仲嵗寒亭  

新甫移根逺苍然对両翁闭门三尺雪仰枕一亭风东郭顔何厚西来意莫穷未应输狭小醸酒待春丛  

送左禹赴江夏尉  

泛泛青翰舟亭亭黄鹤楼江山信清防人物想风流羙酒遗归思新诗题胜游有鱼知不食端为置书邮  

髙望道中  

积雨涨陂塘田塍插晚秧逺山宜薄暮髙燕弄防凉马革非吾愿鱼飱餍此郷归期知近在犹待菊华黄  

汤泉道中  

青石冈西下灵泉产药苖山英如有待木客可相招蝉帯风移树尘随马度桥飏鞭吟旧句归路不知遥舣船当和江口待风累日懐寄城中朋游二首  

一叶寄津口怒涛安可乗朝风占酒斾夜爨乞渔灯牛渚逢新月秦淮想结冰故人他夕梦歌吹满金陵离忧不可觧罢酒独登临潮落江空阔云繁嵗晏隂愁鸱守渔罧怒犬突神林触目増凄断聊为泽畔吟  

重别王掾  

别语难遽了不知寒夜长回灯撤杯案抱被宿船仓载聼远鸡唱稍分征鴈行临风满匊泪吟落一襟霜  

投宿清凉寺  

建业衣冠集秦淮舟檝屯东西万里客朝暮两潮浑何处契心赏片时清耳根仆夫浪见问但出石城门  

金陵懐寄王掾  

征朔亭邉路望夫山下舟长江不隔梦眀月祗供愁促席歌尘断闲醉墨防惜芳桥畔柳谁系木兰舟  

秦淮夜泊  

官栁动春条秦淮生暮潮楼台见新月灯火上双桥隔岸开朱箔临风弄紫箫谁怜逺游子心斾正揺揺  

辛未龙兴节日懐王掾【`昨嵗是日余觧舟渡江`】  

昨嵗东溪口扁舟欲下江伴愁灯映幔欺睡月侵漫寄书连纸谁同酒一缸何当见之子聊使我心降  

秋夜闻雨晨兴偶书  

故国心驰北扁舟计漫东寒生一夜雨病渉两秋风落泊篱根叶幽忧屋角虫何情悲节物聊自况衰翁  

寳应夜泊  

伏枕漳濵后维舟楚泽邉筋骸非壮日节物迫穷年夜雨侵牀漏晨炊辏鼻烟劳生我其分十口亦飘然  

题甘露寺浄名斋兼寄米元章  

日出天垠露江横地轴分驰年悲落木羇思托孤云重埽净名室长招漫仕君悠悠徳璋軰未办勒移文  

龟山晚泊  

春半寒温维舟淮上邨长林补山罅青草际潮防乆厌浮家客重招去国魂禅房欲舒冩烟雨促黄昏  

舟发金陵望歴阳作  

尚识歴阳道依然西照闲风烟石碛戍林麓楚王山隔水一凝伫当年百徃还谁怜跃马客衰病再投闲  

江夏寓兴二首  

风与樯乌便侬先塞鴈来山经七泽断潮自九江回渔父犹知隐骚人枉衒才朋游正相逺梅信为谁开陂湖蹙坊市江汉复纵横沮洳莎城阽晴旸竹瓦鸣新文添鵩赋异味识鼋岂复悲流落官粮寓此生  

九月十日寄潘豳老  

眀月惜如许懐人殊不来徒歌桃叶曲又负菊花开尺纸缄愁去扁舟载梦回他年鸡黍约千里信悠哉  

赠张士元【`张字善良善为诗`】  

夫子长贫五十年年来生事更茫然青衿穉子彼何有白首故人谁见怜霜后鹑衣寒防线日髙渔釡冻无烟冗官犹愧蘓司业不得时时送酒钱  

雨晴西郊寓目  

城中厌雨过清和偶出西郊野思多蚕簇趁晴初摘茧麦场经润欲生蛾营巢黄鸟啼深树引犊青牛饮暮河老圃念人防竚乆挽衣沽酒愿相过  

和答郑郎中见寄【`郑临城人名渊字邻几登进士仕至职方`】  

客子由来懐故郷蘓门冷落白云旁梦随夜月钟前断诗入秋风草共荒操版靴游宦厌开尊挥麈旧欢长泜川逸老应相念为倚防干向夕阳  

冠氏县斋书事寄滏阳旧游  

小阁烧香麝气浓翠苔庭院绿隂风卷帘燕自双飞去攲枕人方半梦中秋鬓先于懐县令春愁多似义城公西园酒伴无消息欲寄鱼笺水自东  

冠氏寺居书懐  

古刹荒凉昼掩门鸣鸡吠犬接西邨闲自记曽归梦楼外谁招欲断魂漫赋新诗题琬琰少逢佳客佩兰荪更堪愁肺经春病负尔髙歌酒一尊  

题彭城张氏放鹤亭【`亭有石刻蘓眉山制文唐之阳春亭故址也在徐城之东`】  

曽见君家亭上碑东望风月动闲思昔无卜筑如相待今遂登临是不期万顷白云山缺处一庭黄叶来时许昌应负重泉恨当日阳春枉赋诗  

九日登戏马台  

当年节物此山川倦客登临独惘然戏马台荒年自乆斩蛇人去事空传黄华半老清霜后白鸟孤飞落照前不与兴亾城下水稳浮渔艇入淮天  

九日呈李成文  

城中雾雨晓防防坐失城头百尺亭行乐固知非我事苦吟犹得有君聴未应白髪饶新贵任使黄华笑独醒异日肎寻鸡黍约太行长绕故园青  

春懐  

东风吹雪隂复晴西日冉冉林闲明着水苔衣渐涵緑向阳竹鞭初引萌官粮得饱酒不足春物有意人无情驰书相对五陵侠汗版尘鞾今半生  

登快哉亭有属  

南浦来风拂水纹汀洲芳草緑罗裙桃花旧雨应相望杨叶新声我独闻酸鼻可怜香欲絶断肠不待酒初醺斜阳归去书窗下一幅蛮牋赋梦云  

和彭城王生悼歌人盻盻【`盻盼马氏善书染死葬南防即鳯凰原也`】  

东园花下记相逢倩盻偷回一笑浓书簏尚缄香豆蔻镜奁初失玉芙蓉歌防燕子楼前月魂断鳯凰原上钟寄语虞卿谩多赋九泉无路逹鱼封  

病后登快哉亭  

经雨清蝉得意鸣征尘断处见归程病来把酒不知厌梦后倚楼无限情鸦带斜阳投古刹草将野色入荒城故园又负黄华约但觉秋风鬓上生  

汶上防别李智父  

一马西投汶水濵自惊愁鬓带尘纷秋风尽日吹黄叶心事经年寄白云去矣尺书勤访我醉来尊酒强辞君北络纬寒声急眀夜伤心独自闻  

懐寄冦元弼【`冦时官荆山`】  

君投筦库可知非我饱官粮又愿违旧国秋髙鸿鴈过长淮水落白鱼肥西风吹梦端相觅南物防人也念归何日芦轩下双榻满持尊酒洗尘机  

答王文举【`王诗有何时面青山相并两茅屋`】  

茫茫尘土欲安之珍重吾人个处期绿野相随一藜杖青山正对两茅茨自怜悾憁负年昔尚敢婆娑临暮迟第恐阿戎犹喜仕他时不与五君诗  

将发彭城作  

四年冷笑老东徐满目溪山不负渠得米径须偿酒债有田便拟卜吾庐明朝门外扁舟雪别夜灯前满纸书防问悤悤觧携客相思命驾定何如  

防别张白云谋文  

三年官局冷如冰炙手权门我未能頼与白云之隐者不谈黄卷即寻僧萧萧帘箔风披竹草草杯盘雪洒灯尘土浮游漫相逺呉鱼燕鴈两难凭  

永城邂逅周元通再索诗赠别  

泛泛流萍滚滚蓬偶然南北偶然逢一尊通济桥邉酒两夜临濉驿外钟行矣风波宜尚慎归哉尘土不相容事功早立须知退学稼他年访老农  

寄题泉南陈氏歩云亭【`永城主簿陈琳字伯儁居泉南之东山`】  

紫翠峯前水一湾危亭微径白云关渔樵不见携笻去猿鹤相随采药还寒月带潮来海上春风吹雨到人间恨君轻为苍生起曽得东山几日闲  

同毕绍寓泊永城招李深昆仲【`毕字老祖李字道原`】  

满城杨栁正黄繁几处秋千出短垣经雨河流失清浅殢云春色乍寒暄从来嵇阮耽琴酒况得机云好弟昆咫尺津亭望斋舘杖藜相过莫辞烦  

将发永城防题李氏斋壁  

匹马扁舟寄此身可怜投老尚迷津黄尘是处随游子明月相逄即故人东道琴尊能惜夜西园花絮欲伤春分携后自悤悤去灯火虹桥梦更频  

京中春日遣懐  

青梅小叶栁长条相对春风各动揺物色依依如有待人情忽忽自无聊五陵劒侠知谁健三径车弓不我招好去广津门下水新秋稳送木兰桡  

江上有懐李易初  

何处经行特惘然津头曽送木兰船桃花春水生前夜杨栁秋风忆故年驿路尺书疑断絶官仓斗米愧防连飘飖复作江湖计从此长安是日邉  

陈防南城马上简李公羊【`李字之茂`】  

南郭何人卜筑幽平田髙树带清沟隔墙野鸟啼晴昼驻马行人照白头二顷难寻归老计一尊宜结探春游歩兵不惜供厨费更作东风数日防  

寓泊金陵寻王荆公陈迹  

晚泊扁舟一问津依然节物思羇人江山月照六朝梦桃李风吹三月春宅枕谢公墩下路诗寻萧寺壁闲尘何须尊酒平生约长望西州泪满巾  

答孙休兼简清凉和上人二首【`孙岐山人字安之`】  

声迹相闻忽此逄杖藜萧散一相从平生诗酒真吾事何处江山不尔容芳草自生南北路孤云难系徃来踪异时荒戍长回首风送石城楼上钟  

渭北人游楚水东论诗説旧偶从容郷关此日几多逺春酒与愁相胜浓且免牛衣愧妻子莫将羊酪诧吾侬哀王孙頼弥天释肎学扬州饭后钟  

春懐有寄代同行作  

未应一笑为千金且觧樽前绿绮琴归鴈不将书北去行云长伴日西沈楚兰径逺飞黄蝶湘水帘空对緑隂无复赏心詶节物断肠翻咏白头吟  

答王拙见寄【`王字闲叟`】  

好在金陵王隐君尺书忽与我相闻莼鲈乆负秋风约猿鹤终防旧日羣横笛卧吹南浦月杖藜笑度北山云六朝陈迹何须问一曲沧浪酒十分  

度黄叶岭懐寄清凉白云庵主  

黄叶岭头黄叶飞白云庵畔白云归叶随游子终相失云伴禅翁得所依防觧腰间斩马劒肎寻江上钓鱼矶焚香埽地双林下愿赎今生种种非  

歴阳姥矶下马上有懐京都游好  

楚泽初冬正获田孤鸿欲下却翻然人烟隐约青山郭云物离披小雪天送别杯盘犹昨日劳生鞍马遂穷年故人多在金闺籍谁念心如寸断弦  

乌江东郷徃还马上作二首  

黄尘随马染征衣千里江皋送客晖废井草荒鼃黾怒下田沙涨芋魁肥觧缨拂树弄清浅横榻埽云飞翠防人生事事不如意终日念归何日归  

悠悠东去欲何之草草西还可是归残日两竿荒戍逺青山满眼故园非江田经雨菰蒋熟石路无风蠛蠓飞回羡耕夫闲胜我早収鸡犬闭柴扉  

戏答张商夫  

扬子江头两信潮送君西去木兰桡依依暮雨鸳鸯梦嫋嫋春风豆蔻梢细字碧牋随鴈到小帘朱户抵天遥长安触绪牵情地不特魂销骨亦销  

题定山寺法逺上人壁  

支郎风味喜相亲乗兴来寻雪后春夹径竹隂疑碍马隔江山色似招人岂无暇日容髙卧如有闲田愿卜邻豫约东城二三子嵗时相过莫辞频  

自歴阳泛江至赤埭访别曹觧  

我访故人不待招沧江谓广才容舠离城五防寒更急着岸两竿晴日髙别来书尺正坐嬾老去鞍马何堪劳明年淮上更携手醉歩卧虹千丈桥  

再由赤埭有懐曹梦得  

江上颠风倒客樯江豚舞浪卷浑黄故人漂泊知何处几日平安到故郷野色苍茫春尚浅梦魂惝怳夜仍长可无百斛兵厨醖此叚离忧未易防  

宿芥塘佛祠【`壁间得故人诗`】  

青青麰麦欲抽芒浩荡东风晚更狂防迳断桥寻古寺短篱髙树隔横塘开门未埽杨花雨待晚先烧柏子香底许暂防行役倦故人题字满长廊  

送毕平仲西上【`毕字夷直`】  

吟鞭西指鳯凰州好趁华年访昔游新防春衫裁白纻旧题醉墨满青楼鸣鼃雨细生梅润飏燕风髙报麦秋须念江邉桃叶女定从今日望归舟  

乌江此道中作  

寒麦田畴雪糁花暮潮洲渚水呑沙凫鹥长作渔舟伴桑柘深藏老圃家浊酒纵贤谁与醉青山有价不容賖南来学得沧浪唱却着征衫袖马挝  

迁家歴阳江行夜泊黄泥潭懐寄冯善洲  

黄泥潭口檥征篷回指东城祗眼中半夜凫鹥先觉雨连江葭菼自生风青灯觧作无眠伴白酒难招一醉同从此相思浸相逺便凭归櫂附诗筒  

檥舟当利港作  

为问溪头潮浅深片帆长挂北归心夜风吹雪晓尤怒午日破云寒复隂江淮行役殊未巳京洛朋游安事寻何时稳坐饱粗饭鼓腹东皋农父吟  

放舟下江防寄王元胥  

桧檝淹防巳渉旬小犹得酒相亲寒潮不应溪流涩病客未行舟子瞠挥手便分今夜月断肠先见隔江春鳯凰防上长回首何处髙城与故人  

兴龙节日渡江懐寄二友弟兼示同行  

燕庭冠佩拜炉香刀劒纷纷想定场江上烹鱼犹得信座中惊鴈巳离行浇愁酩酊一尊酒破睡吚哑两艣牀不特赋诗懐二仲故呈九韵恼支郎  

上巳晚泊龟山作  

薄暮东风不满帆迟迟未忍去淮南故园犹在北山北佳节可怜三月三兰叶自供游女佩芸编聊对故人谭洛桥车骑相望客曽为呉児几许慙  

扬州叙游  

迷藏九曲属樵耕野草闲花故有情废苑春风遽如许隔江山色可怜生新声度曲复谁道古井酌泉聊独清杜紫薇灵定相笑青楼薄幸不知名  

席上呈钱德循  

枣华纂纂桑叶肥老蚕起眠雏雀飞南隣买酒劝行乐越客废书歌式微式微式微胡不归明日防知今日非旧溪手种水杨栁长与秋风埽钓矶  

寄清凉和上人  

南国风流百不存石头今是给孤园山连雉堞犹侵路潮送渔舟自到门方丈定容居士病贝多应待客儿繙悬知后日逄迎际桃李春风两不言  

载病东归山隂詶别京都交旧  

我家湖水接山溪载病东归路不迷城郭依然辽海鹤鹓鸿邈矣防稽鸡何须印绶懐中出幸有珠玑袖里携行赋渔歌寄亲串春风吹渡浙江西  

防别王景通二首  

早年放乐五云郷逺笑垣东侠少场宪也但贫犹未病公乎非酒自能狂尘埃辇路春游散灯火僧夜话长后日相思枉缄幅茱萸湾北付渔郎  

逰宦差池大半生君方倥偬我伶俜官衔转落百僚底衫色浑偷两鬓青张掾官曺抛胜日向平家事汩余龄相逄一叚孟城梦明发扁舟是浪萍  

广陵茱萸湾晚泊  

冷云抛雪未成花过埭东风冻着沙荻浦渔归初下鴈枫桥市散只啼鸦旧闻南国饶春事行见东风换物华老病心情亦何有药囊诗卷是生涯  

题杜仲观南康遗编后  

髙吟晚节动江闗自况孤云岂易攀赋鵩一篇传日下骑鲸半夜去人闲知音谁复称流水招隐吾方拟小山固有清风千古在不应空伴月明闲  

出小市门登黄楼懐寄冦元弼王文举  

小市门南路旧游聨马行祗从前日别秋草一番生何处延明月东城百尺楼故人那得见后夜是中秋  

梦后闻蛬  

笼灯耿欲灭枕下虫声切底许事相闗煎人肠断絶  

和王文举别馆初夏  

薫风酣緑树午日思黄鹂的的罗窗梦西邻可得知  

秋懐  

病骨倦空牀曵杖闲庭歩暗烛与寒虫迢迢思风露  

和同行潘生  

悒悒复悒悒愁眠成梦泣薄暮落花天髙楼面风立  

送僧法印智因西上  

千里长淮北东风破雪寒此行休问路蓦直到长安  

追和亾友杜仲观古黄生曲三首  

朝为去山云暮为还山雨谁谓物无情欢期不如许欢归夜何其月照临门别后夜待欢来开门但明月要知两侬心等是他山石此诚不可转彼情无自入  

灵竹寺  

孟公泣竹地今是布金园不保五畆宅非无百代孙  

清燕堂  

雀声啧啧燕飞飞在得残红一两枝睡思乍来还乍去日长披卷下帘时  

北园初夏  

天气清和树防浓溟蒙薄雨湿帘栊蔫红半落生香在向晚珻瑰架上风  

秋风登城楼  

袭人风露觉秋初临水髙楼更雨余天幕鲜明河影澹行云流月两徐徐  

野步  

津头微径望城斜水落孤村格嫩沙黄草庵中踈雨湿白头翁妪坐防  

和崔若拙四时田家词四首  

鼓声迎客醉还家社树团栾日影斜共喜今年春赛好纒头红有象生花  

野蔓牵花过短墙麦秋时节并蚕忙迎门父老延行客井汲清甘树防凉  

鸡声犬吠逺相望社酒登槽唤客尝晓日晴明陂更濶风吹荞麦蜜花香  

晩雪漫漫没兔置满杯豆粥饷邻家夜长少妇无舂织一防青灯伴缉麻  

再游西城  

柳条破眼巳堪攀鹭下城隅水一湾后日重来寒食近杏花林外见青山  

西城马上  

烛冷尘消过上元晴眀风日栁初繁偷闲偶到城西陌喜见青山似故园  

魏城东  

短短宫墙见杏花霏霏晚雨湿啼鸦欲将今夜思归梦凭仗东风吹到家  

过澶魏被水民居二首  

带沙甽畆几经淤半死黄桑绕故墟未必邻封政如虎自甘十室九为鱼  

莫问居人溺与逃破篱欹屋宿渔舠中庭老树秋风后鹳鹤将雏夺鹊巢  

离冠氏道中  

别酒厌厌一据鞍逺林防迳雪迷漫伤心不似来时路栁摆东风絮作团  

杨栁枝词二首  

方过清明雨后天回塘照影弄蹮蹮深情拟属风光主爱惜长条待少年  

杨栁东风尽日吹柔条应自不禁持都门三月伤心地强半青青赠别离  

泊舟永城寄京都朋游  

正西十里是青门桥下春流带雨浑想见旧游芳草合有谁楼上与销魂  

将发永城题陈伯儁防轩  

几对春风把酒杯小舟临发更徘徊四眀狂客重来日庭下榴花开未开  

李氏池上  

湖外西风吹雨丝半随杨栁拂涟漪女郎偷折藕花去沙上鸳鸯睡不知  

题赠芥堂老僧遇来  

嵗计江邉二顷田不能多应世闲縁闭门宻竹荒松里杯粥炉香六十年  

阻风小孤山晚晴作  

小孤山下晚波恬委□青鬟玉镜奁借与彭郎作眉様西南初月正尖纤  

补遗  

登海陵齐云楼  

楼外浮云何可攀聊持尊酒共消闲归心歘起登临际春色来从想像闲晚雪晞时见芳草沧波尽处欠青山长安桃李行应好觧笑刘郎底未还  

送张师常之官南雄【`张累官岭外结婚于海陵因识之`】  

爰居蹭蹬海西头紫鳯求凰亦少防持酒一尊明日别题诗几处旧年游春风白芷江南岸暑雨黄梅岭上州郤望衡阳千里逺悬知无鴈寄音邮  

送江与京归山阳【`江字茂宗`】  

山阳泽国四无山百雉危城两水关杨栁遥知紫极路沧波长羡白鸥闲病来药裹为吾累兴尽渔舟送子还风月异时何限思区区并入尺书闲  

海陵书事  

海濵流浪胡为乎况复支离百病余三月逢梅识春色半年无鴈托归书老乌啄屋巫呼鬼野艇横门米换鱼回首扬州才百里画桥风月可怜渠  

闻莺有懐故园  

海陵春后雨防防耳厌鼃嗥鹳齿鸣何意东亭好风日流莺忽作故园声故园千里常牵梦老病三年不废情想见杨花収卷尽绿苔池院落朱樱  

海陵西楼寓目  

天涯尊酒与谁开风外徂春挽不回埽地可怜花更落卷帘无奈燕还来王孙莫顾漳濵卧渔父何知楚客才强防驽筋懐故国浮云千里思悠哉  

登头陀寺峯顶庵  

磴道凌虚挂白虹头陀上方黄鹄东沧溟五夜沐新日老木三伏来凄风北梦南云展张阔纵江横汉并吞雄楚郷絶境此其一付与防吟多病翁  

海陵喜雨  

閠年四月之相交旱天云物何萧骚清风卷地换尘世白雨入林翻海涛殊胜农儿踏车健少寛病夫挥扇劳趁晴径买一渔艇想见横塘深半篙  

送周开祖出守鄱阳  

三尺京尘衮衮中畧无闲地贮清风鲈鱼菰米经年别皁盖朱轓一日东俗眼强分青白在芳尊未觉圣贤空鄱阳不乏江山助髙兴都卢属谢公  

赠彦上人【`彦字纯老`】  

昔年放舄几相从同遇弥天汉上翁早恨扬舲南浦别俄惊埽地北山空壮心脱落浮云外病骨支吾梦境中頼有西岩旧桃李异时应许共春风  

秦淮官栁  

秦淮杨栁西复东淮邉杨栁酣薰风送春白花去漠漠避日黄鸟啼悤悤陶彭泽多倦官叹桓琅琊今衰病翁此身防复有健日拟就緑隂横钓篷  

烈洲守风  

张帆早发石头城淹泊风波百里程白芷汀洲潮进退黄梅邨落昼隂晴官粮牵迫少休日药物扶持多半生深闭船扉谢渔老自慙尘垢满襟缨  

舣舟姑熟溪  

潮来姑熟半篙深帆落溪口樯如林谢氏青山失故井桓郎白苎无遗音良游蹑屐负登覧衰病伏枕方呻吟个中二顷了吾事怊怅十年懐此心  

晩泊小孤山作  

江势东南陡折回两山屹立地维开颠风裂石轰雷下骇浪澎舟卷雪来扪虱王生初睥睨饱鱼乌鬼但毰毸物情岂识防形乐啸倚樯干独快哉  

寄别秦观少游【`秦南迁桂阳舟过沔上隔江不及见因寄是诗余三为钱官`】  

沔阳湖上小防连疑是前时李谪仙流向夜郎才半道经还江夏乐当年个侬生以才为累阿堵官于老有缘待得公归吾亦罢春风先办两渔船  

寄潘豳老【`中秋以酒招潘答云侍亲燕甚欢`】  

轻舠蓦水帆如弓一伸臂顷来江东聊持美酒致吾子方着防衣娯汝翁悬榻可容他客坐闭关正与无月同夙兴行乐竟何有醒醉隂晴皆梦中  

斗岘山马上  

西来投策倦跻攀晚叶寒华一迳闲尽日闲云不防雨斜阳还照隔江山  

渡冷水防投宿万嵗岭  

萧萧黄叶一清沟白鸟飞来故少防今夜行人短亭宿小窗风雨梦渔舟  

重游寄老庵懐僧芝  

浪游巳恨失芝公陈躅空防梦境中欲问孤云何处去庭前双树自西风  

晓晴西郊马上  

夜雨潇潇彻晓闻多应为我埽尘氛弄鞭十里西郊道但见青山纳白云  

重游梵行院  

晓渡南冈五里松精庐未见巳闻钟门前拂地垂杨栁埽净秋风过马踪  

同张汉求宿升中院西寮  

僧阁窗扉学画船青荧灯火对牀眠北风带雪披檐竹浑似潇湘夜泊天  

送僧法印志因西游京师  

刻雪裁冰物外人强随肥马走京尘未应无地栽桃李江北江南一様春  

平野堂重送江茂宗  

东风南浦雨潇潇欲去行人不自聊谁道垂杨攀折苦过春犹有最长条  

呉门秋懐  

呉门客鬓再经秋城郭篮舆乆倦游平净松江三万顷不应无处着渔舟  

丹阳客舎示曽纡公衮  

眼里铅华今日见胸中冰炭几时除欲知老子消懐处静夜青灯一卷书  

## 宋百家诗存卷二  

嘉善 曹庭栋 编  

东观集  

魏野字仲先陜州人母梦引袂于月中承兔而生嗜吟咏不求闻达居州之东郊凿土屋方丈曰乐天洞弹琴其中歌啸自得性不喜巾帻见賔客惟纱帽白衣出则跨白驴真宗闻之累徴不起遣使图其所居观之野尝赋诗有幽居帝画看之句卒年六十诏赠秘书省著作郎子闲亦有父风宋祁赠以诗云姓名髙士传父子少防星盖以隐德世其家者  

秋日懐王专  

菊花原上立邨落雨晴初晓吹清羣物秋光澹太虚空看新鴈字不得故人书犹頼华亭鹤林间伴索居  

岐贲推官  

动静不违书如君始是儒婢闲犹画卦儿戏亦投壶门冷僧长往官清道更孤吾君能大用皇宋即唐虞  

闲居书事  

无才动圣君飬拙住山邨临事知闲贵澄心觉道尊成家书满屋添口鹤生孙仍喜多时雨经春免灌园  

赠华山致仕韩见素  

尽垂华髪恋金门独乞悬车未五旬清世一般为隐逸碧霄两处应星辰绣衣脱下寕妨贵锦帐眠来不称贫潇洒易添新道气光隂难改旧精神老轻白傅方归洛乱鄙黄公始避秦象简岂同青竹杖廌冠寕胜白纶巾世闲名系昌朝客物外衔称太华人醉指鼇头为别业吟夸仙掌是比邻劒生尘土揩磨嬾书带烟岚晒曝频石鼔晓聼殊待漏玉潭时看异迷津琴怜徽外声弥澹酒爱篘中味更醇精细处方因疗鹤等闲开食为迎賔芝田女仆皆能采兰佩儿童亦觧纫丹诀有灵还似性诗篇无病恰如身要君计想嫌宏景弃室翻应笑子真豫祝全家上升日愿停绛节许相亲  

谢冦相公见访  

昼睡方浓向竹斋柴门日午尚慵开惊回一觉游仙梦邨巷传呼宰相来  

冠相公生辰因有寄献  

宋朝元老更谁先已咏功成二十年好去上天辞将相却来平地作神仙坐看云岫资间兴卧聼霓裳引醉眠多少年辰献诗者应无真祷似狂篇  

和臧奎秋夜读书  

林中独坐欲中宵落叶纷纷触壊袍月影渐移蛩韵急露华初上鹤声髙四时催老秋偏感万事萦心夜更劳犹頼清风知我意频吹庭竹助萧骚  

上知府袁刑部  

星辰虽应碧虚中富贵情踈道气融绕野云烟陪澹泊入衙山水学清通申湖静泛孤舟月棠树凉生一扇风却有祖先难似处献诗民住乐郊东  

冬日书事  

十月天不暖前邨到岂能闲闻啄木鸟疑是打门僧松色浓经雪溪声涩带冰吟余还黙坐穉子问慵譍  

防题敷水李先生隐居  

棠树隂中来得得莲花峯下去迟迟好将门外岩磨取为刻西巡御赐诗  

苔钱八韵  

物外幽竒物吟看复叹吁豪家如可用穷巷却应无闲共僧赢得卑嫌俗竞呼山疑和雨买地似带烟租宻鎻怜庭竹深藏恨砌芜贪多寕损志嫌少不为愚良冶何由铸常流岂易图野人惟自爱难把悦妻孥  

题崇胜院河亭  

陜郡衙中寺亭临翠霭闲数声离岸艣几防别州山野客犹思住江鸥亦防还隔墙歌舞地喧静不相关  

和冦寺丞夏日游防春园  

丽春园甲召公城池想游鱼恨至清一簇楼防如画出数羣鸥鹭似家生芰荷香里垂纶坐杨栁隂中把卷行不领管弦惟静憩相门年少有髙情  

谢孙舎人题名水亭因有寄赠  

紫薇客写青苔壁不与寻常姓字同多谢溪烟知我意豫先替作碧纱笼  

春日述懐  

春暖出茅亭携笻傍水行易谙驯鹿性难辨鬪鸡情妻喜栽花活儿夸鬪草赢翻嫌我慵拙不觧彊谋生  

同大孙状元送杨甫之蒲中  

蒲夲舜都州君思独去游云分五老岭河喷二妃楼雨足果初熟霜迟叶尚稠此行贫莫叹饮饯是三头  

白菊  

浓雾繁霜着似无几多光采照庭除何须更待萤兼雪便好丛邉夜读书  

喜大孙状元见访  

道同防贵贱陋巷每频看相见惟呼字防题不着官狂吟无所忌静坐有余欢却恨归公署茅堂防宿难  

赠三门漕运钱舎人  

相知有宿缘一见两欣然我拙宜名野君廉恨姓钱倡酬思阁笔迎送媿楼船却恐徴归阙慵过砥柱邉送大白山人俞大中之商于访道友王知常治归故山  

羡我诗中偶有名输君物外更无营水声山色为声色鹤性云情是性情四皓云间寻旧友三清路上指前程连天太白从今去林下何时得再迎  

酬王太博见寄  

锦川谁为寄阳春清净堂中清净人二十八言刋石处长如列宿照闲身  

送丕上人南游  

江山独去游游徧始应休云外敲清磬船中剃白头阻风孤岛晚聴雨一林秋南国多佳境诗牌几处防  

和王衢见寄  

乆向东郊住暂同麋鹿情游山岐路熟见客礼仪生藜杖新仍重荷衣破转轻身犹为外物诗亦是虚名自爱闲无闷谁忧道未行絶疑踈日者相许媿时英穷易怜无着围碁恶有争惟应心友至林下笑相迎  

送师刑部赴阙  

白首休嗟叹君方任老臣鳯书才入手鹊印喜离身锦帐眠来旧花砖歩去新离情棠树晓吟思洛阳春御札催应并天文动巳频拜迎防有吏泣送巷无人寺宿知题壁山行想驻轮从兹归近宻闲谒转无因  

赠惠崇上人  

张籍眼昏心不昧崇师耳瞆性还聪是非言语徒喧世赢得长如在定中  

闻张师徳状元登第因以寄贺兼呈梁固状元  

科场消息到柴扉皇宋风流事可知封禅汾隂连嵗牓状元俱是状元儿  

寄赠三门漕运卞寺丞  

威权自与转输同仆从衙庭事事雄十郡河山闗职务一门忠孝是家风图书半在仙舟里碑版多防禹庙中闲想春隄游赏处桃花浪照舞筵红  

上致仕赵中令  

王业政艰难功成退自安闲中犹有俸品外更无官洛水垂帘聼嵩峯凭几看惟应问安诏时复到门防  

题髙都监新亭  

髙氏创髙亭亭因地得名半空云咫尺百里镜分眀襟带山围陜咽喉地接京昼闲多待士时靖少论兵钟磬闻莲舎枪旗见栁营吾庐正相望不似在重城  

谢孙状元寒食见赠  

一首状元诗封来到竹扉读防寒食烛拜换道家衣誉过心无愧酬迟礼转非闲思播琴里谁更防防  

送马共之任内江县尉兼呈主簿  

驴上吟诗贾岛同内江归去指江东封疆半在猿声里道路多穿竹箐中想得両衙长鏁印应过三载不张弓重登制防髙科在笔砚公余莫废功  

谢冯亚惠鹤  

殷勤亲恵鹤迢递自江濆情性浑如我精神酷似君舞思同座看唳想隔城闻从此添诗景为题好共分  

送陈越之河中寕觐  

寕觐髙堂舜井西欲辞东阁思依依三台筵上飞觞送五老峯前负米归莫叹贵无蘓子印且怜荣有老莱衣旧书逹少应投杼新集镌多肯断机红叶邨坊临水迥黄花岐路入山防重阳虽近难防住把酒登髙兴又违  

冬暮郊居  

邨落欲黄昏寒云片片凝隔城钟似磬逺岫烧如灯名利堪弹指林泉但枕肱何由遂闲散自喜夲无能  

谢长安孙舎人寄恵蜀牋并茶  

采牋一轴敌琼瑰喜见亲题手自开逺胜浣花人寄到贵从视草客分来百张重叠霞初卷千色参差锦乍裁红药篇章方雅称老夫无用拟封回  

谁将新茗寄柴扉京兆孙家小紫薇鼎是舒州烹始称瓯除越国贮皆非卢仝诗里功堪比陆羽经中法可依不敢频尝无别意却嫌睡少梦君稀  

和进士田亚夫见赠  

失意人方羡野人因酬佳句谢知闻都缘月桂终难舍岂是烟萝不肯分且纵髙情歌白雪莫嗟下第负青云孤寒自古功成晚那独昌朝只有君  

夏日书事  

寻常苦出门况复在炎蒸短褐披犹嬾长裾曵岂能松风轻赐扇石井胜颁冰只此贫无事常愁不易胜  

和陈推官暮春感兴  

角冠闲戴任敧斜骑马人稀到我家僧鉢盘餐惟笋味道情栏槛只松花惊回驯鹿林闲犬聒杀灵龟雨后蛙春去寻常何足叹自将寂寞并繁华  

登原州城呈张贲从事  

异郷何处最牵愁独上邉城城山楼日暮北来惟有鴈地寒西去更无州数声塞角髙还咽一泾河冻不流君作贫官我为客此中离恨共难収  

送王辟赴举  

何必问龟长知音在玉堂十全才众许双羙卷亲装云少离山驿尘多近帝郷花时新牓贴先为逹嵓房和武县薛秘丞寄示手书因以谢之  

至交防贵贱岂可与常论少似君书札多于我梦魂羊岐从蜀邑鴈递到烟邨倒箧时将读谁言我眼昏  

秋霁草堂闲望  

草堂髙迥胜危楼时节残阳向晚秋野色青黄禾半熟云容黒白雨初収依依永巷闻邨笛隠隠长河认客舟正是诗家好风景嬾随前哲却悲愁  

和孙舎人重过陜下  

二陜重过一纪彊麻衣巳变椹袍光数宵黄阁延三字几处青楼认五郎顾我岂能夸舌在逄君寕复叹唇亡大龙头丧同伤处吏隐亭攲郑谷傍  

酬润师见赠  

絶唱和难继因兹乆滞淹隔年酬不得终日诵无厌晒曝偏防蠧収藏别着签偶吟聊报谢迟拙莫相嫌  

送王迁归青社  

此别重伤情寒天二十程弟分防禄送儿逐蹇驴行雪蔽千山色冰含万水声何时再相见去去海邉城  

寄用晦上人  

帝里如何防旧山却因知已得名贤司仓道合惟无可吏部交游祗大颠紫色袈裟无蕙带清斋施衬有苔钱诗中琴里偏相忆用晦还应信仲先  

和三门窦寺丞见赠  

禹门公署似仙居谁羡同年在直庐闲制曲教鵶角唱醉吟诗遣鳯毛书防过邨巷惊豹命踏防堦上白驴莫讶此篇酬更晚只缘思涩岂情踈  

寄逸人陈孟  

姑射山前住朝昏事若何炉消文火疾琴断武弦多絶粒身弥健酬杯性转和相思曽与约春暖杖藜过  

咏懐  

道心虽爱遇物忽难兼树更因巢惜云曽为月嫌酒中寕有感诗里觉无言渐老成何事踈慵病转添送薛端公赴右蜀均输兼呈司理刘大着  

旌斾悠悠出陜时白头人送倍依依蜀川尚忆蒲卢政蛮洞先惊獬豸威祖席香浓花未老行厨味简笋初肥公余若荐相如赋郫县梅仙好发挥  

送刘大着赴任益州司理  

金口亲除向锦川一般监郡最荣迁从来才已欺鹦鹉此去寃应雪杜鹃迎接僧携笻竹杖歌謡民写浣花笺移风定不妨吟咲絶唱宜磨玉垒镌  

晨兴  

夜长乆待得晨兴耽睡童犹唤不譍烧叶炉中无宿火读书下有残灯临堦短髪梳和月傍岸衰容洗带冰料得巢禽翻怪讶寻常日午起慵能  

送紫薇孙舎人赴镇长安  

长安千古帝王城镇选词臣自圣情三字带来天上贵双旌拥出世闲荣朱衣尚列神仙歩红药犹吟雅正声豫想前春游赏处九龙池上百花明  

上知府石太尉  

陜城天险枕河湄茅土真风胜暂知雨露虽频霑虎节雪霜全未染虬须白霓放作军中练红斾行为帐下旗公暇不妨游赏外佐僚时得一篇诗  

功名早嵗立艰难今日堪消费百般婢仆出来皆防乐儿童生下便为官实封万户应方足宻赐千金旋已残暂辍坐棠娴豹畧尚嫌拘束动嗟叹  

送三门发运辛寺丞赴阙  

山河仗忠信尽室去安然白浪为行路红旗认坐船禹门辞有燕隋栁到无蝉岂羡乗槎客风流载管  

寄王谷推官  

登科二十载佐幕尚如初官为诗磨折家因酒破除青衫犹嬾补白髪想慵梳别后长相忆何縁得共居  

値雨宿谔师房  

信歩闲游处妨归路岂賖因琴避山雨和鹤宿僧家语直非关酒眠迟不为茶共论尘世里夜亦事如麻  

送王希赴任衢州判官  

秋江四十有余程称作红莲泛去清从阙到州堪羡处船中坐卧看山行  

送髙生归青社  

去指沧溟畔来辞翠霭闲程遥过鳯阙家近见牛山红叶飘行色清溪照别顔蹇驴看上处拄杖出柴闗  

送孙磻西游  

贫居胜富贵况复是贫游前路谁青眼髙堂母白头秦山晴望好陇水夜聴愁早作归寕计逢欢莫滞防  

邨居述懐  

布褐楮皮冠朝昏信自然眼明山雨后髪乱晚风前鹤病生闲恼僧来废静眠自知慵嬾性至死岂能悛  

上知府鲍少卿  

五福三朝客同年想少存立功从太祖卧理见曽孙易进因仁政难休为帝恩权临二陜重官处九卿尊烟翠甘棠树风清画防门四民潜遂意百吏动惊魂不病轻丹灶无愁鄙酒尊出衙清道路在宅素盘飱上马身犹健看书眼未昏狱空时拥斾多谢到山邨  

懐寄河中表兄李徴君渎  

蒲津棠树两闲人我愧虚名帝亦闻三世徃还为近戚一时递互唤徴君虽同闭户辞丹诏尚阻连牀卧白云苦恨中条镇相隔老来离思转纷纷  

依韵和长安龙图陈学士登熈熈台之什  

鹑野龙图陈学士迎秋登眺称英竒一声玉管风流处百尺金防雨霁时云近上清争缥缈山连太白鬪参差碧纱他日裁多少笼得园园寺寺诗  

谢大着刘寄惠玉笺  

皎防分眀如我鬓卷舒方正似君心三千里外情多少一幅真堪值万金  

依韵和酬晦上人见题所居  

陋巷西邻召伯祠入城流水透东篱雨来石室琴先觉春去松庭鹤不知薜荔交加侵瓮牖莓苔斑驳绕盆池草堂近日尤増价添得汤休二首诗  

送王甲宰青石县【`甲字伯元`】  

陶潜但植门前栁潘岳惟栽满县花争似伯元青石去教民先只种桑麻  

送薛堦寕觐察院  

知心人去野人孤犹頼时时见鳯雏病里鳯雏辞又去老身纵健不如无  

咸阳道中作  

渭水冻无波终南翠色多雨临残照霁客向故城过惊鴈逺犹叫牧童寒不歌心愁人不防谓我欲如何  

送孙状元监丞赴阙  

诏命虽殊异行装亦等闲蓬壶如得路藜杖似归山赴约过松岭辞家到竹关从兹位清峻野客转难攀  

哭岐贲从事  

君丧重堪悲才髙位竟卑寄孤偏属我知巳更求谁祭徳宜修庙传名不在碑何人与为传愿録野人诗  

书逸人俞大中屋壁  

羡君还似我居处傍林泉洗砚鱼呑墨烹茶鹤避烟闲惟歌圣代老不恨流年每到论诗外慵多对榻眠  

送文兆上人南归  

自由由独自谁滞复谁催住笑云无定归嫌水不回瓶惟添瀑布杖只卓莓苔如此真行脚余堪我静咍  

述懐  

东郊魏仲先生计且随缘任嬾自埽地更贫谁怨天有名闲富贵无事小神仙不觉流光速身将半百年  

和宗人用见寄  

兀坐几防形柴门夜不扃稔怜丞相雨瑞受老人星妻识琴材料童谙鹤性灵逺山延颈望踈竹曲肱聴祖业存圭窦年支有茯苓闲身寄精舎狂迹在旗亭飬药依丹诀尝茶验水经何时得相见静话向松庭  

送王辟太博赴阙呈刘正言  

吟坐俱头白分携重怆情才堪亲帝座贫不似官行晓雾迷山径秋霖破驿程惟应刘小諌到阙喜相迎  

酬和提刑王国博见寄兼惠竹簟  

召伯城邉劳梦想滕王阁上动诗心间思已隔江山逺老别那堪嵗月深三径出稀青草合双眸望乆墨花侵翻嗟珍簟虽防寄早晚同将坐卧吟  

赠华山何学士致仕  

累表乞眠云明君始许君三峯同鹤住半俸与僧分益夀药难得朝元香自焚承家多令子冠盖世纷纷  

和酬孙大諌见访之什  

冬日开门忽似春温顔和气接如亲贵能尚故防邨友醉误犹呼作舎人茜斾穿林行藓上椹袍拂石坐溪濵仍防雅咏酬虽晚毎看长先整角巾  

送贾注归蜀  

将为干名入帝都却言归隐蜀郷闾永抛丹桂辞金辇深入青山侍板舆囊里几般仙药草杖头数卷道经书相门亲友欣相羡富贵终难复旧居  

知府石太尉闲抱瑶琴荣临圭窦烧笋供膳刻竹题名因成二絶纪而谢之  

分茅人忽到茅斋踏破溪邉万防苔却恐歌钟喧静境随轩只背古琴来  

笋近林梢厌八珍烟为翠幙草为茵功臣名姓防何处自把金刀割翠筠  

池上闲咏  

防物满池塘闲看向夕阳草虫腰尽细水鸟觜多长蝌蚪渔翁字芙蓉野客裳诗成堪冩处莲叶碧牋香  

寄唐异山人  

不见琴诗友相思二十秋能消几度别便是一生休未得云迎歩还应雪满头何时各携杖竟去防嵩邱  

送王太愽出镇桂林  

主上求人镇大藩桂林虽逺莫嗟叹薛能嘉树非真命韩愈潮阳是谪官甘雨将霑蛮草润仁风先埽瘴烟残龙钟不得相随去愿寄州图枕石看  

谢何学士王专推官王道士同见访  

闲离锦帐戴纱巾谁送东郊访隐沦旧在幕中珠履客新游门下羽衣人埽苔虽自开三径采蕨何由致八珍太史还应怪躔次郎官星犯客星频  

送冯介寕觐  

离声无管空把指频弹惟子犹为客何人不作官前程贫岂易后防老应难想拜髙堂下麻衣涙始干  

送无用上人归中条  

迢递中条寺秋防防险途履踪临水有锡影入云无像阁分秦树经见舜都我曺题壁处闲看想踌躇夏日寄懐西川峡路淮南薛臧王三运使  

运使幽人酷暑时江邉林下两何为信旗君逐舟车动嬾架我随枕簟移绣袂几经梅雨洒葛衣一任竹风吹蜀山淮甸棠郊外早晚相逄豁所思  

送俞太中山人归终南【`字贯之`】  

俞贯之辞魏仲先终南归去落花天如何相见还相别早晚溪云一处眠  

送任秉【`一作乗`】南归  

归觐江山逺如何叙别离数杯邨店酒一首野人诗趁渡怜舟稳贪程恨马羸遥思到家日已过落花时  

和人见咏新鹤  

雪霜毛羽形仪飬处人家觉道肥龟有夀龄方可近鹭无仙分莫相依千年松上宜孤立五色云中好共飞不竞巢栖争饮啄也应难免众禽欺  

出户  

出户下莎庭徘徊当踏青静嫌莺鬪舌闲爱鹤梳翎云好昻头望松宜侧耳聼便堪为导引谁信可延龄  

游蓝田王顺山悟真寺  

蓝田王顺升仙处白傅曽题寺更稀野客暂游期欲住山禽何事呌思归称心不独烟霞媚适口仍逄笋蕨肥两日正当寒食日家园防却有芳菲  

寄淮南制置使薛户部  

西自荆巫彻海涯南从呉越接京华半天下管权何重两地闲游路不賖山泽利均资我国江湖境尽属君家帝心已简身寕媿使额虽雄性不奢数道转输归检察满朝才子动吟夸摉除奸诈穷毫髪举荐贤能在齿牙采斾双飘为从物画船一簇是行衙已闻邨落添农器渐见汀洲减钓车不使菰蒲侵黍稷将令橘柚变桑麻台州顶自防仙药建水湄亲采御茶器量寛如波浩荡风謡多似艣咿哑闲寻僧话穿云叶静聼渔歌隔浪花野客倡酬容散拙郡侯迎送厌喧哗携笻未遂攀陪去溪上时时动叹嗟  

懐宗人仲容  

寻常念朋友况复是宗人乆别弹琴少相思掷卦频旅游湘水逺家寄华山贫早晚重来此园林又过春  

夏日雨中题谔师房  

夏雨下如防虚廊减郁蒸溅琴移榻避添砚就檐承暗喜同田父闲聴共野僧苦吟题壁上欲改又慵能三峯王耿殿丞将移镇陜下通理先巳同袁刑部以倡和诗见寄因次前韵和酬  

居移棠树民皆喜我住东郊却嬾夸拙性怕逢诗债主病身愁见酒雠家郢辞温润如丝雨蜀纸鲜明似绮霞况是已经仙手和防头空使角冠斜  

暮秋闲望  

水阁闲登眺郊原欲刈禾壊檐巢燕少积雨病蝉多砧隔寒溪钟随晚吹过扁舟何日去江上负烟蓑  

书润师白莲堂  

野人禅客合相陪渐老诗心亦共灰朱草堦前容不去白莲堂上喜频来地形各占幽深境天产俱为散逸材犹恨东郊西寺逺闲门难并水邉开  

寄陈越学士托附魏仲容  

取次升沈论等差云霄独不防泥沙常流对面如千里宻友终身似一家魂梦因君游辇毂书题为我寄烟霞仲容到日还应説半纪相思两鬓华  

和蹇藏用暮秋郊居言懐二首  

邨落秋穷兴不穷黄花红叶照衰容时平转称千般巧年长仍添一倍慵林下移笻闻逺水洞中敧枕见前峯与君邻近何相似来徃人多是老农  

敢学宣尼叹道穷闲心何处不相容交朋尽笑龟防散邻里偏嫌叔夜慵晚吹清冷凋万木残霞红澹映三峯为怜今嵗田中稔欲遣儿孙亦务农  

次韵和王耿殿丞见赠  

年来暂屈佐元戎富贵真宜在蕊宫性防耻分钱子母时清嬾话劒雌雄公心似水逄形鉴和气如春触物融莫道州民俱受赐好诗编得有谁同  

独酌吟  

独酌独吟谁与共天为知已月为朋水邉醉卧无人见席有烟莎枕有肱  

送萧咨下第西归  

驴廋嬾加鞭迟迟念独还聼鸡行晓月叹雉过春山渭入黄河浊云归紫阁闲明年公道在莫便掩松闗酬和知府李殿院见访之什徃来不休因成四首  

暂拥红旌到郡新相知情似旧交亲尽惊慷慨山河主忽访支离草泽人藓径譲慙扬绣袂溪桥迎喜整纱巾防诗中贵仍挥翰双美应难继后尘  

玊韵重聼倍爽神银钩忽覩更躬亲郡侯喜是风骚主野客惭为倡和人积雾曽侵红绣斾异香犹惹白纶巾两篇箧里贞珉上频拂寕堪有蠧尘  

使君悮访乐郊民顾我何由得暂亲茜斾动驱千百骑茅亭才着两三人旋烧陆羽烹茶鼎忙换陶潜漉酒巾可爱水邉松竹上数朝犹自有香尘  

虽喜乗骢到水邨却愁诗敌势难亲平生未竪降旗客临老将为弃甲人豸角勇无心害物鸡皮怯有汗霑巾数篇勉和情枯竭潦倒词锋息战尘  

送王太博知建昌军  

莫叹三山隔五云建昌境好説纷纷虽然尚作贫才子犹免潜呼老使君逺逐朱轮输鴈阵闲亲画舸羡鸥羣棠郊独怅分携后髙论何时得再闻  

和绛防王都官见寄春日书事之什  

绛郡政闲暇人家可闭门马嘶花下路犬睡月中邨吏亦擎书卷民皆挈酒尊行春思隐逸多谢动吟魂  

送袁景宗之荆渚寕觐  

荆渚北堂寕圣善棠隂东阁别严君雪邨山馆思亲梦二十余宵两处分  

和酬李殿院以野将游呉蜀二首  

将从两蜀下三湘清世那忧道路长杖履虽然游自在旗亭寕免别凄凉召公化实宜歌咏谢傅诗尤媿发扬愿得徳星归未动光华依旧照毫芒  

携得笻枝背得琴欲浮蜀浪陟呉岑夲期胜境酬双眼却恨虚名阻片心出似蓬飘寕免醉住如匏系不妨吟重詶雅咏重思想太守相防意最深  

次韵和酬知开封县钱易学士见寄  

逺劳仙馆客相勉寄诗来岂有口更叹兼无心可灰【`来诗云莫叹鬓如雪且教心似灰`】贫资闲夀命吟助道梯媒信拙过朝暮除能泥酒杯  

送蹇藏用省兄  

迢递西南路山多水莫穷波涛千里逺风雨一船空海兽形难识蛮僧语不通此行防险阻义与在原同  

新栽竹  

苍翠两三枝新和冻块移旋吟酬得处就刻记栽时巳任雪频洒未禁风苦吹幽人心自足千畆复堪嗤  

送孙推官之阙下  

此去知君免叹嗟荐章先巳到京华賔筵沈滞才虽乆仙省遨游路不賖绿映酒旗邨店栁红迎诗笔御园花几多祖席棠郊外马上囬头日已斜  

送陜尉邵国华南归广州  

召棠隂里邵梅仙守选南归路七千辛苦已伤过岭外别离那忍向花前到京店舎逄新火度越封疆入瘴烟相对与君头尽白不知后防是何年  

长安春日书事  

长安春色自依依天命应移地不知蔓草已迷双鳯阙千花犹照九龙池岂无东阁开今日尚有南山似旧时一月悠悠游不足青门欲出歩迟迟  

题陜府同判衙吏隐亭  

小亭髙岸上危絶复何言墨迹唐丞相诗牌宋状元山形连二华河势泻三门吏隐真宜此无穷景满轩  

寓兴七首  

天地无他功其妙在自然尧舜无别圣其要在知贤知贤无他术观其出处焉尧苟不知舜徒云能则天每念李斯首不及严光足斯首不自保光足舒帝腹我心异老惊宠不惊辱岂敢示他人吟之将自朂秦鉴虽至明不能自照烛楚劒徒云利翻将自杀戮有国茍失贤若跣瞽双目况履艰险途举歩成颠覆秦楚昧于斯寳器徒収蓄  

伯夷非好饿展禽非好黜圣人不私已动为万世则夷齐苟就禄贼乱何由窒展禽苟便去何人肯佐国其迹则有殊其道万为一  

圣人不避嫌小人不避耻伊尹放太甲董贤居髙位嗟嗟若此人堪爱复堪鄙  

天地劳覆载日月劳徃还此尚不能息何况在其间鸟兽饮食外悠悠无贪悭如何人异此昼夜机相闗顾我道何如心足身常闲  

勿谓患至大君圣民有頼勿谓事至小父荒子无罪因思唐尧九年水少于骊姫数滴涙  

赠孙何状元  

天非道莫尊道非贤莫存始知贤人生与道为辕轮明廷亲选士虑彼贤愚浑天子至文明擢公为状元一榜三百人黙黙谁复言有如鳯在林众鸟不敢喧威棱鹿有角度量海无垠直入仲尼室不顾孟轲门文得古中新陈熟甚已寃一字如一星光芒不见防首官来理陜棠树换枯根淑气春风和美化冬日暄至诚物莫欺至明物莫昏平思治地陜清欲变河源我生三十年未尝离丘园朴性昧巧习惟知道可敦贫巷无富车闲地惟云屯我愿为松竹生在君子轩早夜接清风节髙隂更繁何当亲教授如渴饮衢尊斯言拙且直堪将鬼神论  

别同州陈太保  

至道不在言至言不在舌在琴复在诗谅惟君子别侯门防森森中有野人谒非趋势利塲慕彼仁义辙此去几迟防忽焉还嵗月孤心伤欲摧冻足涩如折离声无鼓钟行色有霜雪去矣当复来琴未欲絶  

宿晦上人房  

野客访琴僧夜午月又午为我弹薫风似聼重华语  

寻隐者不遇  

寻真误入蓬莱岛香风不动松花老采芝何处未归来白云满地无人埽  

## 宋百家诗存卷三  

嘉善 曹庭栋 编  

穆叅军集  

穆修字伯长天平人真宗东封诏举经明行修之士修预选特赐进士调泰州司理防军负才忤监郡者诬以罪贬池州逢恩徙頴州文学掾修性刚介尝有豪士作佛庙修为作记记中不及士名士遗以金修絶之曰吾宁糊口为旅人不以匪人汚吾文也时文尚声偶修独以古文称明道元年卒年五十四庆厯中祖无择辑其遗稿祖龙学为之序  

江南寒食  

江城水国春光饶清明上己多招邀花隂连络青草岸柳色掩映红栏桥歌调呕哑杂呉俗髻鬟疎削传南朝谁怜北客归未去楚魄湘魂惟暗消  

送毛得一秀才归淮上二首  

江天梅昼潇潇送别愁吟白纻謡处士才髙融未荐骚人魂断玉方招自伤枥骥心千里空羡溟鹏志九霄酒罢征鞍迢递去不堪回首木兰桡  

君归迢递淮西路我客萧条秋浦城恻恻相看复恻恻行行送别重行行途中猿鸟哀声断马上云山逺碧横富贵穷通俱未决直倾尊酒沃离情  

鲁从事清晖阁  

庾郎真好事溪阁斩新开水石精神出江山气色来疎烟分鹭立逺霭见帆回公退资清兴闲吟倚槛裁  

送葛源之太和主簿  

勿叹从卑位聊欣适去情愁风九月急飞鸟一帆轻鲙劚江鳞活杯尝楚酿清欢华莫回首宠辱正堪惊  

江南春  

杜若谿边待钓船怨红伤翠助鹂鹃战回春色青蒲劔买破韶光绿荇钱千嶂逺围芳草国一江晴浸落霞天未知多感多愁客何处偷寻瓮底眠  

寒食  

江边又寒食伧客奈离襟恨满王孙草愁多望帝禽鸡毬轻薄事歌酒宴游心尽付呉儿軰惟知屏迹深  

江上送陈翘还无为  

江上寂寥春雨晴江边冉冉春潮平相逢未尽斗酒醉相送又速孤舟行篁竹穷鎻秋浦郡烟波渺隔无为城音尘两地不千里勿使负君金玉声  

残春病酲  

风帘窣窣燕哰哰卧对残芳起郁陶乍困游鞍春尚在未醒扶枕日初髙烦肠屡沃消难解病发慵簪痒更搔欲为风光轻赋别正无憀頼染江毫  

和毛秀才江墅幽居好十首【`并序`】  

荥阳毛生有墅在宣城之南陵尝作村居诗十首其诗用律格五言四韵每篇皆同上之一句元和长庆来诗人多是体生之往还蹑而和者数人暨携北来出以相示予讽其篇而悦其事既恨未得往从之游喜其韵而继之得以盛言生所居之乐宣城实江外之郡而墅且在焉因首用是句  

江墅幽居好当闲看水田鳬鸥闲夕照秔稻秀原烟野屐无完齿山衣有败肩遥闻双阙下箫鼓乐丰年江墅幽居好南塘枕野亭菰蒲颤风绿菱荇葢波青系苇一渔艇翘烟双雪翎相携二三叟扶醉不曾醒江墅幽居好谿山数里长径通茶坞绿门枕橘园香借石还胜榻听松不让簧闲游惊里巷自作隠沦装江墅幽居好老农时欵扉浊醪犹共醉野话但无机山欲到槛竹风先满衣南溪秋更乐稻熟又鱼肥江墅幽居好宾来定不愁酒酿新出榨鱼活旋离钩移席追松影调琴和涧流陶然方外乐名教絷何由江墅幽居好柴闗帯竹篱田头饷耕后树里灌园时邻静鸣秋织樵闲对野棋抵巇非我事大笑引苏锥江墅幽居好何妨鄙事添神随山父赛筮学野人占露草牛羊喜秋霖黍豆嫌短墙衰柳下寒水半渠淹江墅幽居好名山对九华疎篁十余亩古屋两三家碓下鸡争黍篱根虺逐蛙水边闲送目独鸟在秋槎江墅幽居好身如醉伯伦浮名抛可得荒宴罢何因酩酊乘篮轝逍遥岸角巾人闲莫回首容伪不容真江墅幽居好人闲晩最孤鱼临溪树钓鸟隔水烟呼野竹挂薜荔山花睡鹧鸪画工能状出差杀辋川图  

过西京  

西京千里帝王宫无限名园水竹中来恨不逢桃李日满城红树正秋风  

村郭寒食中作江南体  

寂寥村郭见寒食风光更着微雨遮秋千闲垂愁稚子杨柳半湿眠春鵶白社皆惊放狂客青钱尽送沽酒家眼前不得醉消遣争奈恼人红杏花  

合欢芍药  

薰风对拆香心破浩露双滋粉靣新油壁车中同载女菱花鉴里并妆人皇英帝子钟遗艳琬琰宫姬托后身谁道独呈芳瑞晩也胜常调牡丹春  

故侯园  

池馆朝来瓦砾存路傍看取故侯园身前便作荒凉计祗树芳菲不树恩  

送定师南游  

营营学佛徒皆喜訾吾道怜师独异羣儒艺知探讨诵诗三四章往往见辞藻玉璞在琢磨不难成至寳  

送人至边塞  

岂惮河湟逺男儿效主恩穷边人不到孤戍自分屯马放晴沙暖烽传晩日昏军前初谒帅戎服走辕门  

独游  

水曲林幽独杖藜郫筒香入乱花携轻肥不得寻春意动要笙歌逐马蹄  

贵侯园  

名园虽自属侯家任客闲游到日斜富贵位髙无暇出主人空看折来花  

玉津园  

君王未到玉津游万树红芳相倚愁金鎻不开春寂寂落花飞出粉墙头  

登莒子台  

莒国邱垅在莒台荆棘深凭髙一极目怀古重伤心平楚沧烟暝遥峯白日沈谁论客怀抱灌木自悲吟  

灯  

杳杳有时当永恨依依何处照闲眠静临客枕愁寒雨逺逐鱼篷耿暝烟纎影乍欹还自立冷花时结不成圆销魂犹忆江楼夜曾对离觞赋短篇  

登女郎台一首  

台前流水眼波明台上闲云鬓叶轻莫把姑苏逺相比不曾亡国只倾城  

赠适公上人  

喜得师消耗从僧问不休苦吟成白发多病寄沧洲道气闲尤胜书余晩更遒相思二千里阻别十三秋想叹欧生逝应闻李氏忧寻思祗如此必竟欲何求未即无言问方期勿药瘳终为嵩少约筑室共夷犹  

烛  

一箔珠帘掩映垂房栊清染麝香枝佳人盻影横哀柱狎客分光缀艳诗禁鎻翠明初唱漏官窗红短尚围棋长宵且秉欢游去无限风情见古辞  

一百五日同周越陈永游吉祥僧舍  

痛饮方期数百杯寻芳何事又空回花愁酒困春无着却访野僧萧寺来  

题李士言秀才别贮帕  

兰薰麝裛轻绡帕畧许携持又索还题破白云深有意要传消息到巫山  

景文集  

宋祁字子京开封雍邱人与兄庠同试礼部防谅隂止奏名以祁为第一庠第三章献太后曰弟可先兄乎乃擢庠第一而寘祁第十累迁翰林学士命脩唐书书成进工部尚书逾月拜翰林学士承防复除羣牧使卒年六十四祁将终自为志铭戒其子勿请諡其后张方平言祁应得諡赐諡景文史称祁非特文章表见于世其守边议兵之畧虽古之名将亦不能过有诗文集百卷原本失传是编祗存诗集四卷真片鳞只羽耳  

耤田颂  

倬彼鲜原帝耤于田匪耤其勤我为民先悠悠春旗覛土于畿阳膏泽泽迈于三推有壬有林亦莫不祗我疆我理或耘或耔实苞实茂茀厥丰草田畯至喜祈年伊蚤我谷用成我仓既盈我仓耽耽种于东南其用伊何事神荐馨为酒为醴为粢为盛烝之浮浮释之叟叟上帝居歆降福孔休降福伊何我民既蕃室家溱溱三事不谖食足武奋震叠尔功蛮夷来同罔不率从帝猷昭升式于九围兢兢业业以毖万几在丰念匮在饮思饥子子孙孙勿替引之  

初伏休沐  

伏词诏休偃闭门谢朋侪羲和挟升阳晓气红崔嵬炎林郁歊雾焦原横赭埃怒甚崒崒云旱始隆隆雷况我庇茨宇烦襟安得开囚拘诉巾防仇怨避酒杯汤沐未及具返为虮虱咍北风殊杳嘿羲人安在哉  

锦亭晩瞩  

长至宜髙明缓帯散烦窘凭轩一超然目与天共尽山从云端见日就林外隠风来草树披烟生井闾近自公况多暇翀臆无留蕴即此可宴居何须事游轸  

九日药市作  

阳九恊嘉辰斯人始多暇五药防广防游肩闹相驾灵品罗贾区仙芬冒闉舍撷露来山阿斸烟去嵓罅载道杂提携盈檐更荐借乗时物无贱投之利能射饔苓互作主薓荠交相假【`音架`】曹植谨鴈令韩康无二价西南歳多疠卑湿连春夏佳剂止刀圭千金厚相谢刺史主求瘼万室系吾化顾頼药石功扪襟重慙唶  

思贤阁图余真愧而成咏  

忝中二千石罢去辄图真揆余本完士蚤防善养仁执笏班华位飞绥侍邃宸如何金紫服乃裹丘壑身西南一靣重朅来驾朱轮牵拙歳再期初无德在民形象安足纪崖畧聊自陈质陋眸子了志泰眉宇伸谁谓彼其子而传阿堵神爵里三十八【`自参豫吕公而下凡四十一人雷太尉张尚书程枢宻皆再至`】赫赫多名臣瞻前谢前哲垂后惭后人  

题信相院黙庵  

对言方有黙因黙乃名庵庵留黙不遣一物遂为三龟埽泥中防正恐力弗堪自问呵黙者了然成妄谈  

月季花  

羣花各分荣此花贯时序聊披浅深艳不易冬春虑真宰竟何言予将造形悟  

玉玫瑰  

瑶楮镂空蒙冰纨卷重叠寒光欲冲斗迥秀难藏叶谁碎辟邪香氤氲飞作蝶  

海防  

哆炽风叶张囷皴雨皮厚丛橑列葢端攒旄注旗首物以希见珍材缘怪忘丑  

枇杷  

有果产西裔作花凌蚤寒树繁碧玉叶柯叠黄金丸上都不可寄咀味独长叹  

和贾相公览杜工部北征篇  

唐家六叶太平罢宫艳醉骨恬无忧孽虏诟天翠华出糢糊战血腥九州干疮坤痍四海破白日杀气寒飕飗少陵背贼走行在采梠拾橡填饥喉眼前乱离不忍见作诗感慨陈大猷北征之篇辞最切读者心陨如揺辀莫肯念乱小雅怨自然流涕袁安愁才髙位下言不入愤气郁屈蟠长虬今日奔亡匪天作向来颠倒皆庙谋忠骸佞骨相撑拄一燎同烬悲昆邱相君览古慨前事追美子美真诗流前王不见后王见愿以此语诒千秋  

春晏宴北园  

天意歇余芳人闲日始长落花风观阁睡鸭雨池塘稍倦持螯手犹残婪尾觞春归无所豫羁客自回肠  

长安道中怅然作三首  

三辅古风烟征骖怅未前山园蓬颗外【`贾山议始皇侈葬言后世不得蓬颗蔽冢`】宫室黍篱边树老经唐日碑残刻汉年便须真陨涕不待雍门弦  

兴亡作今古事往始堪悲宫破黄山在城空北斗移走冈寒兎隠啼戍暮鸦饥灞岸重回首惟余王粲诗城阙今安在闗河昔所凭种祠秦故畤抔土汉诸陵苑树圆排荠楼云澹引缯南山不改色千古恨相仍  

寒食日送李公佐归汉东  

有客改南辕春郊驻祖筵尊寒禁火国风暖浴沂天茂草平无际残花惨更妍鹿鸣偕计近簪盍约初年  

赠清逸魏闲处士  

奕世依嵓石褒恩下帝庭姓名髙士传父子少微星池溜遥通涧家林近帯坰分明诏书意天极赐鸿防  

答劝农李渊宗嘉州江行见寄  

嘉月嘉州路轲峩按部船山围杜宇国江入夜郎天霁引溪流望凉供水阁眠愧君舟楫急遂欲济长川  

春晦寓目二首  

春序倐云晚髙台芳意多花成风地缬鸟作暝林歌树气薰繁幄池文叠细波夹城归骑散烟絮徧铜驼春意都无几还持欢绪归游蜂抱蕊去惊燕失泥飞风下幡幡影霞留暝暝霏遥知瑶席恨不减欲霑衣  

集江渎池二首  

五月追凉地沧江賸素涟林烟昏岸日楼影压池天篠宻工迷径荷敧巧避船机忘更何事鱼鸟亦留连飞槛枕溪光欢言客徧觞暂云消树影骤雨发荷香辛臼橙齑熟庖刀鲙缕长苹风如有意盈衽借浮凉  

七月二十七日  

客鴈归何处寒蛩鸣不休兼之清夜永副以长年愁家令有移帯中郎余白头此怀诚自感何頼怨髙秋  

七月二十八日  

秋物向揺落客心真悄然髙风已凉夜澹月始晴天拂幌单练怯凝尘故扇捐露华休早滴覊鹄不成眠  

再游海云寺作  

十里云边寺重驱千骑来天形欹野尽江势让山回园李浓成幄楼钟近殷雷斜阳归鞅促飞葢冒轻埃  

避暑江渎池  

溪浅容篙短舟移觉岸长烟稠芰荷叶霞热荔支房技叠三挝鼓杯寒十馈浆便成逃暑醉官事底相妨  

杨子云墨池【`即草元所`】  

宅废经池在人亡墨溜翰蟾蜍兼滴破科斗共书残蠹罢芸犹翠蒸余竹自寒长杨无可问抚物费长叹  

司马相如琴台  

故台千古恨犹对旧家山半夜鸾凰去他年驷马还死忧封禅晚生爱茂林闲惟有飘飘气仍存天地间  

寒夜始长  

四海秋风晚千门夜刻长梧桐老空井蟠蟀近人牀暗烛勤垂烬离鸿短趁行生平江海志耿耿未渠央  

将归二首  

逺假西南守三逢梅柳新衰令宦情薄老惜嵗华频郫酿供销日巴禽巧唤春离家何所恨鴈后作归人云栈短长亭今兹重作经卭崃叱残驭蜀分使回星旅鬓双垂雪覉怀一泛萍骊驹在门久此曲若为听  

腊后晚望  

寒日系难定鸣笳弄已休冻崖初辨马昏谷自量牛汉树临闗宻胡泉入塞流登髙能赋未风物古尧州  

城隅晩意  

寥寥天意晚稍觉井闾闲木落呈全屿云生失半山牛羊樵路暗灯火客舟还瞑思输鳬鹄归飞沆漭间  

西楼夕望  

炎氛随日入岑寂坐遥帷倦鹜昏投浦惊蝉夜去枝桂花兼月破槎影帯星移珍重牕风好羲人即此时中秋新霁壕水初满自城东隅泛舟回谢公命赋  

斋舫谭经后宫池载酒行斜阳鸟外落新月树端生演漾思江浦夷犹绕郡城东辕有遗恨日日物华清  

陪谢紫薇晩泛  

积雨涨秋壕轻舟共此遨菰蒲敛铓锷莲芡熟櫜韬岸静鱼跳月林喧鸟避篙归时兴不浅风物正萧骚  

嵗除  

雕节真如借良宵此向防家储宿嵗酒乡送大傩寒旧卉回新物来情续往欢匆匆余几刻催具五辛盘  

过惠崇旧居【`崇工诗有名于世`】  

虽昧平生契怀贤要可伤生涯与薪尽法意共灯长遗画空观貌残诗孰补亡【`本院惟有师诗橐数卷`】神期通一语无乃困津梁  

中山中秋对月  

圆期压秋半飞影破云端明极翻无夜清余遂作寒桂繁团露湿轮驶度河干且置穷边思何殊故国看  

侨居二首  

抱病苦幽忧都城困倦游身抛秃翁板言入稗家流世路风波恶天涯日月遒危心正无泊将底喻穷愁公宇静寥寥居然俗意销屐闲谁记齿帯适自忘腰畎首秋残获城西日暮樵比来行乐熟随意度溪桥  

入壬辰新嵗  

五十为衰始仍余五嵗衰双眸不明鉴残鬓已纷丝铜虎虽频剖荷囊信滥持何须依老格【`新诏七十不致仕许有弹劾`】先作故山期  

夏日陪提刑彭学士登周襄王故城  

聊随汉使者一上周王城片北郊晦残阳西岭明野禽呼自别香草问无名谁复黍篱咏但兴箕颍情  

东晋  

仓卒浮江日声明建号初羣臣让禁脔上宰制单綀气鋭开桁战心欢折屐书纎儿竞撞坏不念好家居  

奉和圣制清明日  

璇杓临乙位羲御届娄初碧浪桃花涌珍丛锦段舒轮蹄晴缥缈钟漏夕虚徐穆穆宣温殿披文日有余  

途中新嵗忆三城兄长相公  

马上逢元朔匆匆记物华趁盘呈柏叶偷笔弄椒花腊暝残晨炬春辉上蚤霞三城今日酒知我独思家  

九日至卫南  

良辰独据鞍节物彊相千酒驻衰顔浅风欺客帽寒暂吟非有属倦曲不成欢多谢黄花意还如故国看  

答朱公绰牡丹  

珍蘤分清赏飞邮附翠笼蹄金防鬓宻璋玉镂跗红香惜持来逺春应摘后空玩诗仍把酒恨不与君同  

赠楞严舒公上人  

丈室锦城隈庭闲地徧苔饭从香积取花续少林开讲昼经残叶禅宵烛委煤无嫌一时学要是暮云才  

遣吏视诸公茔树回有感  

文正王丞相  

两朝从巨德万务罄斯猷汉日左右手尧年忠孝侯名言天下满故事省中留宸篆旌碑首刋文又几秋【`予作碑隂述其事`】  

文靖吕丞相  

庆厯公三入敌谋揺太平啖金真闲敌挠【`呼高反`】酒不寒盟上印情离切【`公被病求退不许`】然髭疾遽轻【`上剪髭赐公`】惜哉天弗憗宸幄泪先横  

宣献宋公  

昔去劝明辟【`明肃朝公劝还女`】俄归参大钧公孙未及相诸葛已伤神名待天渊蔽文争日月新英魂同玉树不向土中春  

九日侍宴太清楼  

荐九标佳节中天驻翠舆晨光清复道秋色徧储胥畦稻霜成后宫橙露饱初省收行步玉拜赐俨华裾【`皇帝临视刈稻宣许从臣同观又令观橙讫并赐橙稻新米`】曼衍来长乐鸱夷下属车帝韶仪瑞鸥玉藻跃恩鱼霁雾供披拂凉风助埽除髙杨穿叶外仙菊泛花余寒入弓声厉欢留酒算徐神池元不浪温树未曾疎帝眷凭秋稼臣心仰夏渠承平将乐事并入史臣书  

怀古眺望  

城闉聊属眺千古恨悠悠夏享空台毁韩亡故社留【`钧台韩城悉有遗址在`】庙祠旌颍凤【`黄丞相祠并凤凰里`】溪水识巢由【`颍水过城下`】春色依林动晨烟傍戍浮庌驺闲自集田鹤叫相求町篠夤缘宻川葭靃靡柔栎墟迷郑鄙隗路隔轩游【`春秋栎邑庄周载大隗山皆在`】感昔如吾軰曾经几斛愁  

喜答李都官  

夜魄离星舍春膏浃大田乍迷榆塞树徐暗柳营天沼滴银波荡阶鸣玉绠弦余萌催离土残魃趣沈渊迥湿来莺外斜寒去鴈边莓莓滋野秀纂纂濯花妍戴响饶农笠眠声羡钓船罅云时露日迷岫旋埋烟酌酒聊相劳斯仓竚有年劳君歌闵雨予志谢先贤  

九日  

帝京防福近相国偃藩初瓮熟中斋酒厨鲜上客鱼髙怀日萧散外物久驱除犀首无妨饮宣尼或饭疏林凋疑野阔荷罢似池虚此乐凭谁辨须烦藻思余  

和晏相公九日郡宴  

令序凝秋籥欢游驻使轩行觞酒筹宻踏节舞鞾翻榴熟丹房解萸香紫粒繁风头猎轻惨日脚送斜暄镂管新篇逸【`转运学士即席赋诗`】吹花旧俗存请为丞相寿长久庆调元  

览蜀宫故城作  

国破江山老人亡岸谷摧鸳飞今日瓦鹿聚向时台故苑犹霏雪荒池但劫灰赪遗糊处壤阖记数残枚恨月窥林下悲风覔陇来依城狐独速失厦燕徘徊废社才存树隂垣自上苔有情惟杜宇长为故王哀  

集海云鸿庆院  

地胜祠仍古春余物偏华山云时抱石佛雨不萎花岭挟楼梯峻嵓牵殿墄斜淙溪杂环佩怪蔓走龙蛇供坐僧飞钵香园客戏沙吾游真草草深意属青霞  

十日宴江渎亭  

节去欢犹在賔来赏更延悠扬初短日凄紧乍寒天霁沼元非涨秋花自少妍蚁留新献酎蕙续不残烟戏鰋冲余藻游龟避折莲流芳真可惜从此遂凋年  

忆浣花泛舟  

蚤夏清和在晴江沿泝时岸风揺鼓吹波日乱旌旗醉防牵湘蔓游鬟扑绛防树来惊浦近山失悟舟移雅俗西南盛归轺东北驰此欢那复得抛恨寄天涯  

中秋望夕不见月  

异时凉月好常尔惜严更此夜浮云恶胡然溷太清心孤王粲牍业对景山鎗海蚌犹能满城乌更不惊徘徊循北牖黯澹倚西楹蛩杼逢时急釭花得闇明桂髙应自秀蟾逺太无情坐想瑶轮转孤怀怅未平  

予昔游云台观谒希夷先生陈抟祠堂缅想其人今追作此诗  

仙馆三峯下年华百嵗中梦休孤蝶往【`此言先生善睡一寝逾一月`】蜕在一蝉空【`有家在华山下`】蕊笈微言秘霄晨浩气通丹遗防后鼎林遣御余风宿雾沈荒白余霞委暗红蛾眉有归约飞步与谁同【`先生化去前三日语弟子云吾游蛾眉弟子讶不办装至期而终`】蜀地海棠繁媚有思加腻榦丰条苒弱可爱北方所未见诸公作诗流播西人余素好玩不能自黙然所道皆在前人陈迹中如国风申章亦无愧云  

蜀国天余煦珍葩地所宜浓芳不隠叶并艳欲然枝襞防分羣蕚均霞防万防回文锦成后夹煎燎烘时蜂蕊迎衔宻莺梢向坐危浅深双絶态啼笑两妍姿绛节排烟竦丹釭落帯垂童容鄣畏薄便靣到忧迟媚日能徐照暄风肯遽吹【`蜀少疾风故花愈盛`】惜观当晼晚留恨付离披丽极都无比繁多仅自持损香饶麝柏照影欠瑶池画要精侔色歌须巧骋辞举尊频语客细摘玩芳期  

次韵和季长学士正月二十八日出郊见寄之作  

雅俗传祠日【`州人以二十八日祠保寿侯及唐杜丞相于崇真堂`】年华重宴辰初阳澹江雾小雨破街尘【`是日雨而不泞游人皆集`】客葢浮轻吹齐刀俨后陈林芳催兔目原色换龙鳞壤路歌声杂褠倡舞叠新持杯徧酬客惟欠眼中人  

上元景灯纪事  

泛膏闻旧典秉烛嗣芳辰霞破初迎月寒林即让春钧天移帝乐北斗下城闉匝地沈香燎浮空罗袜尘并珂驰寳防分幰鹜雕轮忽去腾夷路还来竞要津酒胡矜酎美梅额衒妆新谁见甘泉畤昏祠遂至晨  

清明值雨  

有渰兴芳序余寒惜惨凄逺山沈向尽杂树望先迷天阔都成暝云昏本自低漂灰禁余火浮枣祓残溪槛篠风争亚汀鳬夜不栖蓬声攒钓渚蓑滴拥烟畦积润侵重襺长严压晓鼙游人盘马路独漉逐春泥  

寒食假中作  

九门烟树蔽春防小雨初晴泼火前草色引开盘马地箫声催暖卖饧天萦丝蚤絮轻无着弄袖和风细可怜鼇署侍臣贪出沐珉糜珠饀愧颁宣  

落花  

坠素翻红各自伤青楼烟雨忍相忘将飞更作回风舞己落犹成半靣妆沧海客归珠迸泪章台人去骨遗香可能无意传双蝶尽付芳心与蜜房  

答友人清明雨思  

楚云朝暮蔽前峯佳节寻芳己半空三日薰炉沈蕙绿一星春火迸榆红文鳞对掷回塘水贺燕交飞翠幕风怅忆沈齐题句罢碎英无响坠华桐  

春宴行乐家园  

园芿初干小雨泥饮壶游屐况亲携身轻蚤蝶千回舞技痒新禽百种啼乗饮草茵侵坐软畏风桃绶向林低阳晖自有留人意衔照髙楼未遽西  

真定述事  

莫嫌屯垒是边州试听山河説上游帐下文书三幕府马前鞾靺五诸侯王藩故社经涂国侠窟余风解报仇四十年来民缓帯使君何事不轻裘  

成都  

风物繁雄古奥区十年伧父巧论都云藏海客星闲石【`成都有一石人传严君平所辨星石今在严真观`】花识文君酒处垆两劔作闗屏对绕二江聨派练平铺此时全盛超西汉还有渊云杼颂无  

九日宴射  

佳节凭髙驻防旗亭臯雾罢转晨曦堋闲羽集号猿后台外尘飞戏马时芳菊治疴争泛蕊丹萸辟恶徧传枝明年此防知何处醉玉颓山不用辞  

北楼  

少城西北之髙楼此地苍茫天意秋惊风白日忽已晚落叶长年相与愁极塞云物自惨澹趋林乌雀时啁啾缨上朔尘久不洗安得手弄沧江流  

七夕二首  

西南新月玉成钩奕奕神光渡饮牛素采低浮承露掌清香不散曝衣楼天边华幄催云卷星外横桥伴客愁莫使银河到沧海人间沟水易东流  

开秋七夕到佳辰里俗争夸节物新乌鹊桥头已凉夜黄姑渚畔暂归人徘徊月御斜光敛宛转蛛丝巧意真卜肆沈防谁复问年年槎路上天津  

髙亭驻眺招宫苑张端臣  

蜀天向腊寒未极倚槛绵睇亭臯分一萍团红江上日数葢澹白楼头云杯中竹叶与谁举笛里梅花那忍闻愿君枉步数相劳他时离绪徒纷纷  

清明  

晓日东南欲照梁藏鸦宻柳暗横塘行庖束宻停晨防别馆熏衣冷夜香陌上鲜风横去幰阳滨翠防泛行觞独嗟楚客流芳晩淹卧愔愔啼眼长  

拟杜子美峡中意  

天入虚楼倚百层四方遥谢此登临惊风借壑为寒籁落日容云作暝隂岘井北抛王粲宅楚衣南逐女嬃砧十年不识长安道九籥宸开紫气深  

九日置酒  

秋晩佳辰重物华髙台复帐驻鸣笳邀欢任落风前帽促饮争吹酒上花溪态澄明初毕雨日防清澹不成霞白头太守真愚甚满插茱萸望辟邪  

江渎亭  

一翚掀翅压溪隅吏事初闲此宴居断岸有时通畧彴轻风尽日战栟榈云鸿送目挥弦后客板看山挂颊余芰碧蒲青来更数江人多识使君旟  

春日出浣花  

侧葢天长荡晓霏暖风才满使君旗水通江渚容鱼乐草徧山梁叹雉时场灭尘盘马疾楼云碍曲进觞迟少陵宅畔吟声歇【`杜子美宅在浣花溪上`】柳碧梅青欲向谁  

中山立秋  

峯云晓影破孱顔万里风生结蚤寒人在兜铃烟外走嵗从鶗鴂口中残槽花并滴添新酎笥月兼轮掩故纨白发光隂诚可惜五年搔首望长安  

把酒  

歌管嘈嘈月露前且将身世付酡然谩夸鼷防机头箭不识醯鸡瓮外天青史有人讥巧宦黄金无术治流年君看醉趣兼醒趣始觉灵均更可怜  

送客寻春集裴氏园  

寻春送客共留连雨罢春郊物物妍黄抹柳梢初徧后紫黏花蕚未开前朋襟自为交欢惨醉斝谁能辨圣贤犹頼斜阳催跋马不然离恨损丝弦  

玩园花小集  

中园爱客重游陪三月林花落复开镂管喜逢吟处笔白波催卷醉时杯欢襟已快邀风度舞地犹寛放雪回不是年芳相假借使君兼乏斐然才  

寄题相台太尉韩公昼锦堂  

瑞节前驱昼锦身堂成署牓示州民迁莺贺燕翩翻集嘉树甘棠次第春漳岸夕波通沼溜魏台暾日弄梁尘君看千古青编上得意如公有几人  

三月晦日  

静弹尘帻照溪流萍泊春芳向尽头蚤叶乍浓留客坐晩花犹在索人愁最怜幽草能萦帯已觉浮云解映楼白髪未多须剧饮赢输宁属阿戎筹  

罢学士出守还拜承防  

十八年前玷玉堂当时绿鬓已苍苍伤禽纵奋愁疮重廐马虽还笑齿长熏罢山炉飘暗烬潄余铜椀冰寒浆须惭清切銮坡地不是吾人得擅场  

将到都先献枢宻太尉相公  

再试州旟验不才却将憔悴到中台相车问罢同牛喘大厦成时与燕来【`守寿春日方闻爰立之拜`】今日谋猷须丙魏他年宾客但邹枚西园闻道余春在尚及花前滟滟杯  

元夜观正阳宴  

云端峣阙下呼鞭防树遥分坐逖前山戏百层平乐地佛轮千影瑞陁天祥风入助银花丽寳月来供雉扇圆献嵗承平多乐事击鞭谁美唱唐年  

和枢宻晏太尉元旦雪  

寒云万里送残宵回旋祥霙集嵗朝繁影未能藏夜燎薄花仍欲伴春椒光含象阙苍龙舞气勒交衢白马骄丰兆欢歌谁不尔百官兼放午门朝  

和致政燕侍郎舟中寄晏尚书  

异时仙阁对三休顿首辞荣动邃旒疏广故僚供祖帐鸱夷尽室付归舟侧阶生玉怀欢宴燕壁图山代逺游新句渐髙尘累少紫芝岩曲要相求  

移病还台凡阅半嵗乃愈始到家园视园夫治畦植花因成自叹  

卧治无功赐告回骤叨鸣履上中台【`病中改八座`】壶公天壤非真死防叟轩裳是傥来经灌旱蔬扶陇出失刋园蕊犯檐开此身疎拙真邱壑不是当年王佐才  

二月十八日席上方忆季长未还不同斯乐欲作诗寄之防使者来已有新章今牵连成篇拜呈上  

烟压西郊雨压津满城歌吹为芳辰江形左右衣留帯柳色髙低麴与尘暖逼园花迎望宻晓催林鸟每啼新知君贪拥光华节未肯尊前共惜春  

程密学知益州  

墀涂画对别尧蓂细札芝泥袭绶馨三蜀旧台呼辐宠十连新府梦刀灵云梯霁日明钩栈雨阁苍苔蚀劒铭只恐亷襦歌未厌荧煌归应六符星  

集西园  

日日西园春思催携觞结客上髙台正缘从事青州至更许书生洛下来【`时州醖既美又命座客赋诗`】蚤叶已成花半落新巢未定燕千回芳辰物物皆堪爱并作髙阳倒载媒  

官下  

东泊骖驔一驻车騩云芣木澹扶疎【`郑有騩山`】风经御冦仙游外野识裨谌草创余颍谷寒烟仍井邑门残日但邱墟【`古治国非今治所`】两都大道过从盛不称支离佩左鱼  

闰九月九日登髙有感  

隔霜云叶绕天愁闰节重来续旧游赋客岂辞聊暇日楚人无奈賸悲秋寒萸实老犹熏佩晚菊香残不占瓯怅忆故园归信断渚鸿川鲤两悠悠  

兄长莒公赴镇道出西苑作诗有长杨猎近寒熊吼太液歌余瑞鹄飞造语惊迈予辄拟作一篇  

寳楼斜倚阙西天北转楼隂压素涟白雪久残梁复道黄头空守汉楼船尘轻未损朝来雾树暖才容腊外烟弭节不妨饶怅恋待歌鱼藻记他年  

送越州陆学士  

梅天霞破侯旗干乡树依然越絶闲挟策当年逢掖去怀章此日绣衣还亭余内史浮觞水路入仙人取箭山牛酒盛夸先墅宴不妨春诏得亲班  

寒食野外书所见  

一雨初回逗晓凉近郊连防俨相望乞浆易醉墦间客执防初闲灶下郎暖吹未休缘迥野低烟不散为垂杨家家钟鼓争行乐肯信龙蛇是怨章  

予既到郡有诏仍修唐书寄局中诸僚  

一章通奏领州麾诏许残书得自随吾党成章真小子官中了事是痴儿昏眸视久花争乱倦首搔余雪半垂所愿韦呉皆杰笔刘生当见汗青期  

山中清明  

一雨东郊卷夕云山中坐对寂寥春髙低桃绶红相倚轻重榆钱绿不匀杯冷罗门抛午案簺残熏屋晦流尘汉鳊渐美开鱼禁已约溪公下钓缗  

送赵御史仲礼之任南台  

天子龙沙拜法官议郎亲戴辟邪冠晓辞漠北冰霜重秋到江南草树寒谏疏频烦明主听题诗长共故人看应怜闾里诛求急尚布朝廷礼意寛幕下风清鸣一鹗台端雪霁见双鸾寥寥渡海三冬翮翽翽淩空五色翰晋代新亭苍藓合梁朝旧寺土花残石城慷慨悲袁粲别墅风流忆谢安千里凭髙麾绣斧几回揽辔并银鞍诤臣事业须公等努力明时匪素餐  

漱玉斋前杂卉皆龙图王至之所植各赋一章凡得八物或赏或否亦应乎至之之意欤遂写寄至之  

萱草  

修茎无附叶繁蕚攒莛首每欲问诗人定得忘忧否  

澹红石榴  

移植自西南色浅无媚质不竞灼灼花而效离离实  

芍药  

有名见郑风今赏异时日采花当采根可能治民疾  

蜀葵  

红白相嗣繁色钝香亦浅相对庭户闲俗尚焉能免  

竹  

脩脩稍出类辞卑不肯丛有节天容直无心道与空  

菊  

纎茎寒始宻秀叶晩逾滋芳意君须识羣葩揺落时  

芭蕉  

不枝惟叶茂无榦信中空所以免摧折为依君子风  

拒霜  

浩露侵缃蕊尖风猎绛英繁霜不可拒切勿爱空名十二月十八日防饮园夫献桃花二首  

今嵗腊未破明年春尚赊天教推朔气先作塞南花晩秀尚可惜蚤开真谓竒君看早开处定是向南枝  

海棠  

薄暝霞烘烂平明露湿鲜长衾绣作地宻帐锦为天  

芭蕉  

凋单葢侧风偃半旗开脆经缯乍裂斜规扇欲裁  

藤萝  

虺蔓相结盘虬梢互回曲纷若未契绳繁如已纶綍  

柳  

濯濯萦春晩依依帯暝饶楚宫皆饿死无计学纎腰  

木芙蓉  

江南江北树秋至仅成丛向晩谁争艳酡顔浅作红  

除夕  

厯尾无余日更筹促曙躔持愁媵残嵗将老入新年  

春帖子词  

皇帝阁  

东郊迎气罢暖信入严宸蹔遗星杓转令知天下春葭管灰飞尽金胥刻漏长欢情与和气并入万年觞  

皇后阁  

嘉祐随年至皇恩共气和水防冰处动烟思柳前多晓佩揺苍玉晨旂亚翠斿新年好春色今日满皇州暖碧浮天靣迟红上日华寳幡双帖燕防树对纒花  

夫人阁  

瑞厯嵗惟新物华春可爱雪轻林弄姿冰消水生态雪罢云初暖天和日便迟玉楼新燕子禖下记来时  

除夕  

一杯芳酒夜分天万虑劳劳耿不眠明日新春到何处菱花影里二毛边  

过摩诃池  

十顷隋家旧凿池池平树尽但回隄清尘满道君知否半是当年浊水泥  

蝶  

扑粉曽过宋玉墙一身生计托流芳不须长结东风愿秋菊春兰各有香  

八月望夜不见月有感二首  

素波凉晕澹层城怊怅三年此夜清【`在淮南三年逢中秋俱不见月`】独卷疎帷成黙坐暗虫相应作秋声  

九旻含爽助清辉万里重隂误赏期正恨浮云无意绪世闲偏恼最明时  

山橙花  

故乡寒食荼蘼发百合香浓邸舍深漂泊江南春过尽山橙彷佛慰人心  

九日凭髙有感  

把酒凭髙念嵗华此身流滞属天涯故园丛菊无人赏露压风欺只自花  

芦  

嫋娜修茎青玉攒鳬翁睡罢翠防干湘君直寄江湖乐要作风汀瀬看  

途次清明  

漠漠轻花着蚤桐客瓯饧粥对禺中遥知阙下颁新火百炬青烟出汉宫  

重阳不见菊  

戏马佳辰菊未黄有人惆怅独持觞心知不作怱怱意故欲凌寒报蚤霜  

立春  

春动灵旗画尾斜汉宫青帻望晨霞宫中防树纷无算不待东风已作花  

人日  

防胜香羮乐上春我怀前事怅佳辰瞿昙尚笑浮生假况镂黄金假作人  

被召后作  

粉署重来忆旧游蟠桃开尽海山秋宁知不是神仙骨上到鼇峯更上头  

甲申首嵗  

故嵗时光漏中去新正甲子卷头开迎新送故祗如此且尽灯前蓝尾杯  

朝鸡  

雕笼摧羽就覊縻心识时朝候不迷羣鹤在轩皆有禄夫君何事独先啼  

寒食夜偶题  

前庭露气压轻埃风砌花隂聚复开苦恨浮云心不净月中时污太清来  

春帖子词  

皇帝阁  

日华初丽上林天殿里春花百种鲜驱出余寒还故腊收回和气作新年  

望春台下春先到猎猎青旗倚汉宫水自北涯生暖溜花从东靣受和风  

宜春苑里报春回寳胜缯花百种催瑞羽闗闗迁木蚤神鱼泼泼上冰来  

皇后阁  

宫里春花才灼灼殿前春仗已峩峩东风尽解天池冻不及君王庆泽多  

迎春寳胜插钗梁拂钿裁金鬭巧妆上作君王万年字要知长奉白云觞  

夫人阁  

银阙崔嵬对未央春来始觉好年光风生禁苑无穷丽日向仙壶一倍长  

日照觚棱万户春细风轻露浃嘉辰一番宫柳黄烟重百种盘蔬紫甲新  

玉管轻罗和气动土牛青帻报祠归仙盘取露朝和药舞殿裁云暝作衣  

## 宋百家诗存卷四  

嘉善 曹庭栋 编  

伐檀集  

黄庶字亚父号青社分宁人少嗜学有大志庆厯二年时年二十五以诗赋登进士厯佐一府三州皆为从事逾十年郡之政巨细无不与大抵止于簿书讼狱而已生平抱负竒伟卒未一展皇祐五年自编所作诗文二卷题曰伐檀盖取素餐之义以自识愧云子三大临庭坚叔达  

偶书  

此心为地把书耕若问生涯指六经欲语世人真富贵胸中珠玉又无形  

遣怀  

六载红莲客差池又一年无人和白雪有意补青天肝胆论兴废诗书谒圣贤尊中古日月穷达付陶甄  

山居独酌  

山寒未放春消息独把单醪慰寂寥书对圣贤为客主竹兼风似咸韶醉乡城郭灯前到愁贼戎矛盏底销野菜溪鱼随分有不堪回首叫箪瓢  

赠山寺僧  

慵饱浮图世共憎蓬蒿师独养牛耕田驱白石年常过林印青薪歳旋生竹似子孙怜笋茁树添松柏补风声眉头怪得春来喜起蔬苗粒粒成  

寄子防授常宁令  

疎率君堪爱无心宦又高身思眠白屋人勉着青袍【`去冬调官京师于铨吏不得意欲致其官而归予止之`】号隐疑名福【`前为寜乡慰自号吏隠`】贪归似姓陶常宁邑虽小应合得牛刀  

山水卧屏  

林泉生长厌应难更写方屏几曲闲仕宦东西苦无定此心长似宿家山  

和刘卿材十咏  

耕者  

四海兵今息耕夫未得知黄粱不敢吃盌尚半蒿藜  

牧竖  

逐处随青草生来不识愁旱田干欲死拍手也须讴  

红树  

几树浓于茜斜阳景最幽忽因风尽全减十分秋  

野庙  

中国浮图盛祈禳渐不过吾民非独困山鬼恨尤多  

堠子  

一堠居市廛百堠居林莽土木若有情山中亦惆怅  

水鸭  

忆在山中日溪边把钓钩相逢恐惊起招手却回舟  

溪声  

至音不可收今人滞形器欲知古乐心山中此声是  

草市  

冲市柴鱼集应山鸡犬号问知人苦乐米价不多高  

龙潭  

寂寞真龙去雩坛血不干世情多冷暖对此鼻辛酸  

溪桥  

忆得别离日乡桥栁脚斜读君诗一转全似到吾家  

酒  

千载醇醲意长随麴蘗新解将今日月转入古乾坤【`协韵`】闷至胜良药愁来敌故人几杯聊酩酊五斗趣还均  

登郑氏阁  

林泉无价自由身缰鎻登临趣未真望处好山俱得力夜应明月不孤人任从心外烦于蚁长对尊中别有春当日若知风物胜定移鸡犬过江滨【`前山皆秀可爱予家亭阁不能见故云`】  

探春  

雪里犹能醉落梅好营杯具待春来东风便试新刀尺万叶千花一手裁  

题东寺柱  

竹风松月牢于鎻闗闭人心物外情燕雀闻经俱巳惯归来不怕读书声  

教绳权学书偶成  

文字有缘曽弄墨【`楚俗子生周一年其口陈食饮砚墨金帛之具从儿戏弄聚家人观以为乐绳时先弄墨`】见来官小免咨嗟喜将笔砚传生计不失诗书作世家字识姓名能指防写因棃栗不倾斜着鞭莫落时人后三十尘埃监汝爷  

和公美季防书事  

知君行县乐经见饱朝昏禾黍富年户牛羊落日村趁云看华没冲渡泾浑颇得诗家助聊应慰旅魂  

送石都官赴阙  

为郎四十者堂有二亲稀止仰官为养行应泪在衣白云偏伫立黄犬好频归去有山公啓天心正似饥  

席上送韦中舍归襄阳  

如君七十少棃栗有坚牙琴杖新行李云泉旧世家爱求栽树法拂拭钓鱼车独美今归去青衫脱有涯  

和陪丞相听蜀僧琴  

小园岂是春来晩四月花飞入酒杯都为主人尤好事风光留住不教回  

次韵和雪霁游西湖  

雪为游人意元朝变物华醉乡银作界诗客玉为家鱼影纹冰縠禽踪篆霰沙余英恐销尽目断夕阳霞  

次韵居正暮春感事  

物报春光去已深残红满地緑成阴晩花更好吟诗惜余景应须载酒寻欢意莫教时节挫穷愁自倚歳寒禁亭园况是登临胜何必流年动素心  

次韵元伯西轩桃李  

李白桃红气味奢蚤须分付醉吟家春风春难期信便是无言做落花  

望春偶书  

信马寻春上古原天工一幅绣平川花应笑我将诗句便当游人费万钱  

次韵居正四月牡丹【`时饮过客于丞相后园`】  

四月残红日日稀平阳园槛正芳菲春知东馆酣宾客应是阳和未放归  

和元伯走马看牡丹  

城中走马趁残春诗别余花句句新何似园家不吟醉姚黄魏紫属游人  

次韵子仪初夏偶作  

醉红方寂寞吟緑又装成急荷宜听清风簟可迎燕谙物态花尽见时情独有无言意不知枯与荣  

陪丞相游石子涧  

宾吏亲携涧底行潺湲风递似相迎只应山鬼知公意乞雨新添瀑布声【`时久晴新得雨`】  

次韵和真长四季牧童【`许昌`】  

怯宜晴不识愁去随青草牧春牛无人古路歌兼笑归去山花挿满头  

晓牧侵星大暑天昼寻芳树緑阴眠惜牛不使冲残日归带黄昏饮小川  

角穿黄穗手横笳秋到人间有鬓华落日西风归去路枯桑黄叶两三家  

枯笛手持无律吕清风曲调逐时新数竿冬日浑无价暖靠牛眠不教人  

次韵元伯晓出白门  

山形云染萃屏曲溪色练铺银汉东楼台一轴古今本行者往来图画中  

栽竹  

小槛栽培得此君緑阴疎韵似相亲从来风月为三友吟社新添客一人  

登郓州谿堂【`古郓州有谿堂与州偕废其地去今治所十五里好事者迹其名为之韩公诗石存焉`】  

仁智模来物状亲登临宜入古图身惯看韩老诗中景树色泉声似故人  

辇下防里人子蒙饮  

秋风吹客衣归思入梦寐相逢在千里一饮胜百醉果脯随分列不减到家味平生金石心颠倒独莫弃何时不搔首共话医国计恨未得杞梓欲把斤斧试尘埃鞵履穿各走车马地唯兹栖栖怀酒椀可以慰  

探春  

春色若有价黄金量山丘几拟把酒吟浪欲开口酬今朝庭栁枝拗折丝巳柔东风弄五色渐落草木稠我营赏春资瓮盎蚁巳浮山川天开画祗拟酩酊游  

和白云庵七首  

白云庵  

白云无种满地生有时出山为露老僧惆怅望云归尽日庵前自来去  

清风轩  

老僧拂榻人不知独与清风事来去朝昬宴坐向轩中此身便是清风主  

宴坐台  

老僧坐见万物空往往终日居此台破衣兀坐若枯木山鸟不怕行莓苔  

醒石  

老僧拂拭待游者云骨一片莓苔青尘埃万事心若醉到此不觉令人醒  

磬石  

古乐破散郑衞起走入万物不可名山中惆怅莫能到疑是舜时韶一声  

明月台  

老僧山中嫌月窄夜夜独上高高台四边不肎着闲树故要满坐清光来  

白石涧  

林间旋叠石为路日日自汲涧底泉老僧意趣似童子洗手濯足听潺湲  

登扶风王宗元山亭  

云收南山头太白青崔嵬我有泉石梦坐对怀抱开小池数斛水涉鸟来毰毸遗翎与行迹纵横在苍苔忆得钓矶上到家如一回蔬畦参差緑采掇助酒杯痛饮不能去绕行犹徘徊主人林岩癖笑傲苍烟堆心忧百里病良田正黄埃欲知主人喜抱山脚来【`图经云太白之半有横云如瀑布则澍常以为故语曰南山瀑布非朝即暮时久旱始得以为喜故云`】  

游石瓮寺  

飞泉自有迎客意声到山前入人耳泉声引行不知疲石路硗确折屐齿长安睫满车马尘林岩夜夜来梦寐云烟郊原铺古图心眼开快明如洗渭流屈曲成大篆书破野色为緑纸丘墟沈吟古兴废秋风正入红树起折碑断垣卧荆棘意思纷乱不可理穷幽更下苍崖根把酒坐听潺湲醉山花似欲劝苦饮时散清香入人鼻奔走恨不身长游喜写姓名藏薜茘  

送黄景微西游【`晞`】  

先生古肝脾久恨不得识唯闻公卿家要作门下客千载卞和泪争磨荐书墨姓名落四海履杂车马迹尘埃十年衣几度改颜色纷纷九衢中拭眼见珪璧敝褐理众人胸肺无丈尺从来饥渴心既见转不释斗酒听语论今古吐白黒秋入汴栁枝买马欲西适敌方豺狼骄似汉子弟国予知弱诸侯必得主父策  

登见山楼  

太守终南为客主出入厌倦马与车与山朝夕欲还徃作楼近在室一隅主人去久山寂寞正值青帝催焦枯我拘簿书甚杻械摆脱步上提酒壶郊原犹未见春色似据水墨长安图也知好景天更惜高峯常是云糢糊安得风伯持大篲扫洒百里如屏铺显昧万状古诗国收拾可秃千毫书我来愿作风雅户醉倒坐待明月扶去家若有岩下梦免复夜夜寻归途  

和题竹轩  

小轩移得清风枝知君公退来防机山禽自识主人惯客到有时惊不飞  

宿赵屯  

芦花一股水弭楫日已暮山闲闻鸡犬无人见烟树行逐羊豕迹始识石市路菱芡与鱼蟹居人足来去渔家无乡县满船载椎乳鞭笞公私急醉眠听秋  

宿采石【`李谪仙旧墓`】  

秋风宿蒹葭花落若霜雪江山古兴废荆棘垒出没水收凫鴈声夜静寒籁发渔舟自来去笑语载明月诗形动笔墨恨乏风雅骨谪仙为黄土冡平名突兀句编天下口千载字不灭人间比兴复泉底魂魄悦坐诵姑熟语酌酒当枣栗醉梦若可见好句当须乞【`谪仙有姑熟十咏`】  

大孤山  

彭蠡百里南国襟万顷苍烟挿孤岑不知天星何时落春秋不书不可寻石怪木老鬼所附兹乃与水司浮沈鸣防大藤树下庙祭血不干年世深轴舻千里不敢越割牲洒酒来献斟我行不忍随人后许国肝胆神所歆落帆夜宿白鸟岸睥睨百绕寒藤阴银山大浪独夫险比干一片崔嵬心宦游逺去父母国心病若有山水淫江南画工今谁在拂拭东绢倾千金  

汴河  

汴都峩峩在平地宋恃其徳为金汤先帝始初有深意不使子孙生怠荒万艘北来食京师汴水遂作东南吭甲兵百万以为命千里天下之腑肠人心爱惜此流水不啻布帛与稻粱汉唐闗中数百年木牛可以腐太仓舟檝利今百于古奈何益见府库疮天心正欲医造化人闲岂无针石良窟宂但去钱谷蠹此水何必求桑羊  

游石池潭  

吾家溪潭动百尺坐见游鱼可倒指月明无风水不动钩丝鉴中出朱鲤乘闲具酒席草岸呼网一举常百尾鲙霜炙玉眠防夷树挂落日醉不起几年手板负青山趁鱼舷声不入耳凉秋九月役吏事马奔走黄叶里有酒不得好景饮访古或问刍牧子指我石池十里近苍苔畏崖碧无底楚王北游叹寂寞创竒造幽有遗址【`舞阳民传楚襄王游此临河以石为池`】我来徘徊知是否废兴尽可付流水髣髴故溪在吾目濯手潄齿有余思开尊喜与风景遇芦花入杯劝人醉渔翁有意助酒卮青竹尽日垂空饵我疑溪灵靳异景不遣红鳞满人意人生天地未归客计较贵贱羞犬彘当须醉倒载月归不信乡梦留不止  

家僮来持双井芽数数饮之辄成诗以示同舍  

我疑醇酿千古味寂寞散在山茶枝双井名入天下耳建溪春色无光辉吾乡茶友若敌国粪土尺璧珍刀圭嗟予奔走车马迹尘埃荆棘生喉颐煮云为腴不可见青泉緑树应相嗤长须前日千里至百芽包里林岩姿开缄春风若满手喜气收拾人恐知江南阳和夜欲试小斋独与清风期石鼎泉甘火齐得混沌不死元气肥诗书坐对为客主一啜已见沆瀣醨通宵安稳睡物外家梦欲遣不肎归不信试来与君饮洗出正性还肝脾  

洛阳道中  

秋风满巾衣洛水行饮马山川气象老身若在古画嵩云知客心峯色如埽洒荒草徧丘墟沈吟动舒泻  

竹轩  

小轩与竹事还往庭下寂寂无客尘开书读对圣贤语一亩清风为主人  

赋闻角  

角本金鼔俦独主昬晓色日收云气黄月斜霜露白征夫朝夕闻泪落甲铠黒时平腐櫜鞬白首眼不识严城重啓闭不废角人职老农鼓腹听安识天子徳  

赋小桐  

小桐才几尺气压百歳樗雨露意未饱风月韵已孤鳯凰肎寂寞燕雀空踟蹰天地有和气想为桐之腴我愿刳作琴献上九重居坐使薫风还虽死骨不枯  

赋八月竹  

我养一轩竹秋来成緑阴万物有衰意独怀霜雪心西风嵇叔醉明月白公吟回首看桃李何尝费百金  

游云门山  

南山州之屏四时改颜色日夕太守宴供帐减缯帛更求秉烛饮图写在四壁烟云时藏埋景好疑爱惜我官府中尘喜与山相识泉石未还往愧负苦逋责秋风复杖屦持酒穷胜僻莓苔转苍崖郡国在几席废兴赋飞鸟牛羊自朝夕风物摹大句才薄徒噤嘿唯作酩酊归山月吐半璧沈吟又慰喜三友添饮客【`予于署居之南作亭朝夕以与风月往还名之曰三友其南轩与山相值故云耳`】  

携家游矮松  

矮松名载四海耳百怪老笔不可传左妻右儿醉树下安得白首巢其巅  

和栁子玉官舎十首  

心适堂  

一屏一榻无俗尘左置枯琴右开易重门不闭谁往还明月清风是相识  

思山斋  

吴儿心着吴山深终南满目不自慰有时蝉蜕书几边梦到五湖千里外【`君吴人`】  

小池  

清泉数斛闗幽事坐见镜中鱼往来浮萍蚀尽秋月面霜为一磨如匣开  

新泉  

墙根新冽寒泉眼风廊一股来冷冷灯花夜半知我喜恰是旧山穿石声  

竹坞  

笋随人意疎处生清风如归自来去虽然不与俗子期阴过邻家亦销暑  

土榻【`一云榻前鼓吹蛙一部榻上古木吟风雨客来相倚曲肱眠免令不解山公语`】  

牀前一尺二尺泉牀后三枝五枝树眠闲图似在家山梦魂不使东南去  

怪石  

山阿有人着薜茘庭下缚虎眠莓苔手摩心语知许事曽见汉唐池馆来【`一云山鬼水怪着薜茘天禄辟邪眠莓苔钩帘坐对心语口曾见汉唐池馆来`】  

茴香  

邻家争插红紫归诗人独行嗅芳草丛边幽蠹更不凡蝴蝶纷纷逐花老【`茴香多蠹`】  

蜜蜂  

秋成想见香租入菊露枫胶蜜几脾日日山僮扫红叶蜂衙知是主人归【`君权酒卯入申出`】  

芭蕉  

有底春风能好事解将刀尺翦青天知君新得草书法旋卷碧云供小牋【`君善草书`】  

答王甫判官示游兴庆池之作  

东池十里近遭匝风物饱南山若户屏登临四时好我初来长安脚拟朝夕到纒绵簿书闲拘窘若囚盗一岁无几至荏苒成吏考夜夜千顷月只供钓鱼老平生林泉心深竒欲倾倒咫尺乃尚尔满意宁可保君官苦近市危坐若林槁偷闲呶呶中跃马志歊暴登览足意思满腹若瓌宝归来成新诗使我愧怀抱  

次韵和酬雷太简见贻之什  

生长诗与书不信世道难出处愧古人章句得一官舌强不肯柔开口谁欣欢十年走尘土蹭蹬苦地寒纡朱非良贵宁较厚与单古心自突兀胸中郁万端昔常玩于水今乃知其澜身世心已灰人事鼻可酸病卧得君诗喜拭昏膜看意逺辞澹泊稠重欲相寛以言药我病吴鲈佐秦餐大句牵勉酬韵高语难安  

和象之雨后望少室山白云  

尘埃奔趋插手版十年已卖山中闲相逢少室若交旧白云与我开容顔风驱烟气去敝幕天覆碧玉无瑕瘢我疑岳神宴天上埽洒伊洛为图看又疑山鬼有寒税纩絮万叠输阴官色如可餐无厌饱颇棃为甑炊琅玕去去还观不能巳一里回首百据鞍长安许生以画名闲暇拂拭新素纨能求山高水深趣常恐造化在笔端每观云泉得意处拟写男女家其间今对异景慙首防愚若犬彘编槽防君诗托我有深意明月一杯心往还  

席上赋别南宫希元  

十年眯车尘思归入梦寐晨兴见家山两目如去翳故人又过我相对有余意当尊话旧游强笑复吁欷君名在乡书捧檄不肯愧高堂去白发有泪落鞭辔里人献吉梦四壁众所义【`希元应乡书里人屡献梦长老以为吉祥`】我喜先子言在耳若龟筮【`先子尝云希元孝而好学必不穷`】人生老聚散酒薄满莫避相见意最长强饮不能醉  

皇祐五年三月乙巳齐大风海水暴上寿光千乘两县民数百家被其灾而死者几半丞相平阳公以同年李君子仪往赈之以诗见寄因而和酬  

盐民没利家海隅奔走末业田园芜天意似遣阳侯驱卷水沃杀煎海炉怒涛百尺不及逋老幼十五其为鱼耕夫蚕妇来踌躇百金不易箔与鉏【`齐人言蚕者举箔为数`】我公偃息哀其愚埋掩尸骼赒惸孤吾党子仪驰赤驹口赍公惠人人嘘日走百里嫌昳晡不饮不食顔色癯去时万树如束枯回首緑暗红紫疎寄诗百言举其麤我愧安饱心如苴  

元伯示清水泊之什因和酬  

十年不踏故溪上有时梦去千里游每思鱼行鉴中见青衫手版如仇雠秋风鲈肥美无价莫怪张翰不可留前日诵君清水吟胸中突起百尺愁儿牵女婴走尘土百年一半如叶投清风明月无界畔白首愿作山中侯君诗写出渔者意老景一片在目眸清泉钓舟未入手聊可观诵忘吾忧  

送刘孟卿游天台鴈荡二山  

治源先生高七十山水病僻不可瘳灶无炊烟不顾计穷幽极怪如仇雠有时清风明月对好景霹雳拔却大树不回头四方泉石朝入耳杖屦百里夕巳投大笑箕山不敢出走避轩冕岂自由天台鴈荡泼上心暑焦毛发不肎留萦纡长淮下平席倒指计日观怒涛君诗功刻造化骨吴越气象当先愁古今吟力未到处好句愿备幽人收此行诗是图画二山笔归日借我目一游  

次韵和元伯南楼避暑遇雨之作  

城头归乌喘塌翼夕阳防干手可炙长虹如篆报来云脚挿下千里赤南山端正太古屏飞防埽云为泼墨安得老笔描写住白头许生死堪忆【`长安许生逾八十以水墨名于时今巳死`】  

和韵和子仪闻蝉  

落日桂树闲长我庭下阴园林动秋意高蝉忽微吟清风转余声杳若下逺岑防物感时节铿鍧吐商金古乐久破碎兹虫抱全音荒忽尚偃蹇激起壮士心愿为秋蝉操被之朱丝琴  

求郭侍禁水墨树石  

尘埃典却林泉闲家梦夜夜归云端知君弄笔欺造化乞我几株松石看  

公是集  

刘敞字原父临江人庆厯六年举进士廷试第一通判蔡州累迁知制诰以疾求退仁宗谓执政曰如敞者岂易得邪赐新橙五十旋改集贤院学士留御史台熙宁元年卒年五十私諡曰公是先生敞为人明白俊伟自六经百氏下至传记无所不通欧阳公每于书有疑折柬来问辄对使挥笔答之弟攽子奉世俱以博学称  

荒田行  

大农弃田避征役小农挈家就兵籍良田茫茫少耕者秋来雨止生荆棘县官募兵有着令募兵如率官有庆从今无复官劝农还逐鱼盐作亾命  

小孤山  

惊波触南崖反怒射北壁苍山与相排所谓小孤石蟠根万仞渊耸角百丈碧祠堂豁精严行旅进粉泽或云妇女神肸蠁颇有迹吾知定名意似欲旌介特流俗失其真传闻莫开释居人私其利祸福妄损益竞为媢女説以诬聪明徳先王拱山川祀典有庙食奈何媚于灶屈已防正直吾欲为小孤作书解行客复恐不见从嗟哉世多惑  

杂诗二首  

凿井取泉饮上山采薇食岂不信憔悴所愿皆我力泉也非难致薇也不易得志士耻徒饱众人茍所获牺牲畏刍豢樊笼害羽翼悟理宜在蚤无为晩更惑  

道薄徳亦散功名为时须用力世所贤守正众云愚智者竞蒿目小人复尔图悠悠三季后此风益已渝安知治未病舐痔而多车尧舜无能名越哉已矣夫  

示张直温  

筑山必使高凿井必使深百正戒浅近盛徳羞浮沈焉有尺寸枝能栖垂天禽焉有升斗泉能容横江鱏借兹论物理足以开君心嗌在容不足弱在力不任大道如路然固无古与今  

渔翁  

白头老翁披败蓑求鱼终日罩淮波波深水阔望不絶网目虽繁能几何大鱼鳣鱓入渊底小鱼鲲鲵登网里手皲足趼吁可怜何不为网大如天  

晓至池上  

宿坠高叶薄云丽朝阳园林澹澹秋庭戸萧萧凉水浅鱼怫郁荷深鹭低昻幽怀欣自得佳赏契所望忽恐羣动作深林沸蜩螗  

金山廨院  

门前松响乱头上壁上江图流眼前松声水响两不辨似有疑非心悠然安得乘兴浮轻船  

晚凉  

落日蔽昆仑微风起阊阖虫语声凄恻树影翻离合蚤露结明的圆蟾莹尘匣浩歌始自放喟此区中狭  

过圣俞读其近文明日寄之  

昨日过君家双瞳偶清刮非无俗尘累喜见秋阴豁住瑟请新声瑶音邈超越神惊自束躅不为天寒发  

细  

小满前轩浓阴不时卷随风气潜润竟日花微池光惨澹昏楼色依微辨寒添夕景长坐逼秋容晩楚客歌泬寥吟怀孰云浅  

濉阳歌  

梁人犹唱濉阳歌隋人水调能相和梁人池台已平地隋人岸树空嵯峨梁人隋人去如水水声日夜流不已张巡庙前春草生里人尚识将军名国雠已灭心不死愤气半夜凌苍防丈夫节义岂在小愿为长剑刳长鲸  

昨日风赠王舒  

昨日风今日门前泥坑昨夜土秋怀惨凄谁最多江南秀才洛下旅十年麻衣走南北饥寒不比仓中防悠悠暖日庇重云举头望天不得语  

贡父在京口阻潮未渡  

向晦月消魄楚涛为之衰坳堂无深涉客子缓归期吟绕沙步阔眺赏秋山竒大川涨南岛落日明西垂登高既易赋怀古惟难诗喟彼一带阻积此三歳思何当命海若利涉慰调饥  

登禅智寺上方赠同游诸公  

重冈抱城起清川带野回旧都迁陵谷遗寺空池台修竹入晻霭荒蹊转崔嵬鸣禽畏人起故老惊客来置酒感兴废浩歌寄欢哀伊昔游此人于今安在哉谷深春先觉地爽景后颓造适暇一笑愿尽此余杯  

杨白花  

飞飞杨白花随风渡江水江水来不极杨花去无巳鸦啼浅深树落雪千万里春气伤人心绵绵复如此  

过海舟  

秦王好神仙东上琅琊台娥眉緑发五千辈去乘长风款蓬莱对此秦人海旁立生别死分不敢泣但见高帆云中没野鸟悲鸣为翔集过海舟何时还火焚荆棘空骊山  

睡起  

日午吏稍休池上逍遥眠水木澹相映庭户清无喧时有山中禽来鸣髙树巅微风拂衽过防意成翛然有生滞形役万物安静便媿无淮阳绩髙卧亦终年  

采蓝寄王深甫  

采采泽中蓝制为金翠衣春风为君舞宛转有光辉良辰古易失丽色世云希嗟嗟不盈匊日暮空来归李觏以太学助教曽巩以进士及第归俱防郡下素闻两人之贤留饮涵虚阁  

孤鸾方北游威凤复南翔邂逅中道遇孔音何锵锵太平向百年此固多美祥扰扰都人士争先觌辉光虽无醴泉流江水清且长虽无朝阳桐翠树茂且芳念将万里逝愿得少傍徨为君阿卷阿因以谢楚狂  

秋兴三首  

微风起阊阖秋意日以滋阴虫羣悲鸣草木同变衰天道虽茫昧平分为四时功成自当去摇落何独悲魏牟贵公子沈没功名闲一浮江湖水惨戚頽朱顔鲁连揖万乘踏海如防还弃世脱敝屣风流安可攀耿耿秋月辉中夜西南流牛女永相望婉娈悲素秋安知乘槎翁径出海外游天路或幽险神仙非所求奉同永叔于刘公曺家聴杨直讲女奴弹啄木见寄之作  

空林多风霜霰零啄木朝饥悲长鸣口虽能呼心不平谁弹琵琶象其声雌雄切直相丁寕欲飞未飞皆有情琵琶八十有四调此曲独得传幺妙翠鬟小女自絶殊能承主欢供客娯转闗挥拨意澹如坐人虽多旁若无醉翁引觞不汝余诗老弹铗归来乎两君韵髙尚如此何况枥上之马渊中鱼我生不晓世俗乐倾卧江城更寂寞中园有时闻啄木虽有髙下无宫角木声犁然当人心焱氏之风殆可学渊明无非无意白发秋来自少乐得公新诗濯我愁因问杨子更借不我欲醉聴江城楼  

与景仁圣俞饮景彛西园  

鬓发今欲白山林未能往每逢负郭趣黙有归田想置酒松柏下当春更萧爽欣欣二三子相与留一赏蚤花何娟娟秀色倾宿莽驯禽声喧呼永不防罗网物情乐于适未必在深广育育井中鱼胡然困偃佒佳哉主人翁示我以天壤放懐寓一醉益愧鸣佩响  

同介甫和圣俞赠狄梁公裔孙  

陈平智有余周勃勇无敌两人相提衡终复汉社稷梁公柱石姿独立谢羣力匡君多直言荐士有深画既扶将頽运亦起未然策事业兼二子皓然霜雪白偏财戒独往特达见全德谁谓十世逺风义犹不隔末孙何支离畎畂有饿色明诏问乐乡布衣列士籍名垂天壤闲气使懦夫激闻君商声歌更若出金石  

赠圣从待制  

君居御街西我居御街东如何百步闲十日不相从君非园中植落落千丈松我亦湖海人庶几孤飞鸿俱游人世闲俯仰岂不同萧萧发向白哀哀嗟转蓬仕固不期达贫亦不讳穷行当一麾去幸识撄宁翁  

蚤至凉榭观芙蕖  

林深池亦浅日出光晩及粲粲花尚含漙漙露犹挹良鱼潜复跃幽鸟翔又集物情怳如慕心赏浩难识谁能赠远人采采空伫立  

同诸客饮涪州薛使君佚老亭  

百尺井底泉激轮作飞流潺湲入亭户宛转如奔虬主人三署郎持节西南州弃之卧故里富贵安足留却埽长闭门赢余非所求客来坐林下尊酒相献酬未尝思朝市余思良悠悠乃知独往意不必山林幽衣冠多隽才继踵公与侯谁能悬其车五十未白头嗟嗟贤大夫此风可镇浮为问三辅闲何如马少游  

曲水台竹闲黙坐  

杖履不能远逍遥池上林微风起众响炎日隔繁阴斐亹激泉流闲闗语鸣禽放懐在达人寄赏欣会心既谢朝市喧亦防山谷深虽知非我室犹以开烦襟  

野望  

重阳去寥落小雪碧苍茫兽起骇枯草鸟归横夕阳薄云低引白衰菊暗消黄竚立胡为久怆人非故乡  

芜城闲望  

幽寻古城上秋景日凄凄落照映原没阴虫当路啼隋宫变芜蔓楚分失端倪自是伤亡国非闗醉眼迷  

送张六大尉新安  

新安好山水想复似桐庐吏隠应相称官卑还自如洛尘趋走里周俗战争余会自求知己频飞一鹗书  

小雨  

春城频过一望一増新欲晩云成锦初晴草似茵和声散喧鸟芳意属游人向晩车马息东风飞暗尘  

玉津园  

垂杨冉冉笼清籞细草茸茸覆路沙长闭园门人不入禁渠流出残花  

短槐【`在水陆院`】  

蹒跚不称三公位偃蹇空妨数亩庭只有老僧偏爱惜倩人图画作书屏  

扬州夀宁寺【`周世宗尝幸此`】  

隋宫老荆棘淮地阻山川天子周王狩诸侯楚社迁宿居江水上休甲古城边清跸曽过此髙台亦宛然殿空生影响尽古剥丹元缺甃惊跳鲋遗碑失纪年废兴真可感耆旧每多传一咏芜城作斜阳闻暮蝉  

送人之洛  

逢人问嵩少千里驾征轩倦马夜未寝鸣蝉秋尚繁风烟新邑洛冠盖上东门合有西宾问归时许共论  

聴钟  

陋巷客回辙夕阳钟送秋寒声满空谷暝色下髙楼斗逐悲风起微兼逺角收旅懐伤急景聴此愧淹留  

于司録东园  

辟疆园圃压城闉闻道池台事事新自置一尊消永日别留磐石待幽人雨添菊色迷三径风散花香入四邻亦欲肩与乘兴去主公何必旧相亲  

芙蓉池  

緑华青盖满方塘雨洒风吹着处香净埽钓矶双树下醉攲凉枕弄秋光  

观城上梅花忆和  

城头梅树花初发每到花前忆剡中白水碧山应有约与君擕手过春风  

后登坐啸亭  

风卷髙花舞成雪湿芳草緑侵云层轩独立时惆怅淮北春光过五分  

黄蔷薇  

緑叶黄花相映深水边台畔结浮阴何人解赏倾城态一笑春风与万金  

清明后鴈  

留滞江南久今来万里归春风稍和暖作意入云飞  

江行寄隠直  

自念复远适与君仍解携天文鹑首尾地势陜东西江汉饶风闗山盛鼔鼙离忧各易老秋意欲凄凄  

始秋  

秋色忽已改旅程殊未央水云含变态山送凄凉杳杳青枫暮菲菲白芷香多才悲屈宋摇落近沧浪  

山寺  

野竹檀栾翠孤峯杳霭青山楼随诘曲石路上青冥云色移时合钟声隔水聴似闻堪避世游子未尝经  

琵琶亭  

江头明月琵琶亭一曲悲歌万古情欲识当时断肠处只应江水是遗声  

观南戍士卒作乐  

箫鼓军中乐旌旗岁晩过激昂双剑舞慷慨万人歌睥睨荆衡小腾凌虎兕多北风随杀气横絶洞庭波  

小园春日  

草色初新桞带长宿烟朝露湿朝阳东山云起西山碧南舍花开北舍香  

风寄张野人  

天地初开泰雷云未厌屯泥深长闭户谋拙苦忧贫狼藉千株雪空亾一半春仍愁三径里草色断幽人  

闻圣俞移官霅上以便归养  

亲老不择禄此心如古人戴星捐吏事戏防过乡邻若下开新酌汀边咏白苹醉吟俱入手亦未负青春  

晚酌  

楚山何处天气晚来凉返照原野静清风松桂香髙楼半云雾远水入沧浪幽意惊飞动真凭酒散狂  

城南泛舟  

乘兴随所适出郊聊泛然清波能照发白鹭巧迎船老树悲秋髙风急暮蝉孤城隠不见落日暝浮烟  

秋晴西楼  

秋风卷阴翳广野见秋毫木落山觉雨晴天似髙开窗置尊酒看月涌江涛髙卧淹湖海非闗气独豪  

遣思  

淮上秋光疑客恨城头暮色凝斜晖独游未必能胜醉远望由来可当归  

观鱼台  

落日含古意髙台多远心鱼龙潜冻水蟋蟀有哀音江汉南浮远闗山北望深张衡四愁意厯厯起登临  

雪后登观风楼  

雪带郊原阔城横碧玉齐夕阳寒似落远树望如迷旅鴈情更急栖乌饥乱啼彊歌非郢客竟日恋危梯  

九日  

采采黄花菊飘飘阊阖风醉从纱帽落兴与古人同北岳烽烟隔甘泉骑通悲歌伤远目不是为青枫  

梅花  

泽国春还蚤山梅腊竞花缤纷迷雪意浩荡逼年华驿使红尘逺江风短日斜芳菲恐易失愁思乱悲笳  

雪后  

飞尘暂消息春意日冲融野水涓涓緑林梢靡靡红跃鱼轻泮冻鸣鹤舞和风出处惊时节悠悠看歳穷  

春阴  

江上浮云聚城中暮景兼东风酒味溢小雨客愁添寒色端侵牖斜阳不满帘留滞成楚老卑湿意无嫌  

初晴  

余春更好日出望还新喧鸟啼惊客林花笑向人年华如过鴈世事剧飞尘置酒陶嘉月滔滔醉任真  

庶几堂夜偃几作  

短夜催微月流云湿太空萧萧筛竹飒飒舞松风形影明灯里欢娱隠几中吾衰傥未甚正复梦周公  

离京后寄贡甫隠直  

清川如带屡回环信宿犹居百里闲敢恨淹留同杜渚正怜风雨似梁山月残虚魄无由共云映髙楼不可攀却怪梦中翻识路化为蝴蝶一飞还  

鼓角楼宴席  

周城百雉拥中军阿阁三阶丽白云燕雀应知依盛德山河相与助雄文轻裘缓带居多暇防酒嘉肴客易醺还识魏牟懐北阙正逢长日扇南薰  

临波亭  

緑杨芳草旧无蹊竹坞花源敌剡溪水影时翻髙槛动天形畧抱暮城低逢迎野兴鸥双下防缀春愁莺乱啼宿雨楚山云正满髙楼莫上使人迷  

春晚  

芳草不少住白日定空长庭树暗新緑春衣生晚凉悠悠向时节细细倒壶觞谁使风前絮来参醉后狂  

登东城楼  

髙楼望不极野兴远相追宇宙一长啸山川多所思薄寒才胜酒短景不禁棋俯仰哀羣动辽辽见尔为  

寄题歙州流杯池  

公子爱客意髙山流水闲清波无断续翠斝自回环野兴四时得棠阴终日闲何当竹林赏醉耳听潺潺  

澄心堂读许浑以下诸诗  

许浑诗后三百年长啸空堂览旧篇落日孤城曽不改曲池髙榭复依然尘埃暂憇道路客文雅相追今昔贤鱼跃鸟归殊有意卜居仍欲近湖边  

月夜  

月出浮云尽风生中夜清星辰竞揺动河汉湛虚明老树稀疎影惊禽断续声秋懐先已乱蟋蟀更宵征  

荷花  

水国非人境芙渠五月秋乱香清宿醉浓艳破征愁鱼戏都堪数鸥飞絶自由防须穷一赏诘曲任扁舟  

七月二日  

西风入庭树天气飒然秋细才成润髙云澹不流平分感一叶远兴忆扁舟蟋蟀何须急羇人始欲留  

送王子直还斥沟  

薄薄云蔽日凄凄寒中人飞飞燕归蛰漠漠鴈来宾送子独无友悲秋空病身登山复流水便觉二毛新重过谢氏园亭寄裴博士俊叔王主簿宗杰  

徘徊远林下幽草为谁芳前日同游客今朝俱异乡东风离澹荡陈迹似凄凉何用江千里春心故易伤  

贺司马君实何济川得厐公炭  

上府爱才天下闻两君素出将军门欲正大炉慰民望豫排寒气作春温不烦束緼资游説聊取优贤报国恩自笑野人卧穷巷负暄方拟献天阍  

送洛南周侍丞  

不知商洛道空暮紫芝歌从事老将至送君情独多双凫尚方去驷马故乡过想见挥弦乐春风初扇和  

五月望日赴紫宸谒待旦假寐  

半夜北风天返寒倒衣惊问紫宸班云容不辨阴晴际月色犹迷爽气闲独喜鸣鸡应钟漏正怜残梦识江山濯缨簪笔初无补空媿纷纷数往还  

月夜期江梅两君不至  

日入更洒埽翛然庭槛空酒杯落明月白羽来清风佳兴自不浅幽人无与同徘徊卧林下重露霑兰丛  

和直孺夜凉  

急逐云过微风吹月生寥寥天宇阔粲粲葛衣轻辗转漏将永昭回河正横秋槎旧有信忽忆泛沧瀛  

和永叔忆幽谷  

蚤闻幽谷未曽窥翠碧清寒入梦思到眼惜无名手画醒心欣得醉翁诗种花旧比甘棠树刻石今成岘首碑使我一麾从此逝胜游当不减君时  

阴山  

阴山天下险鸟道上崚嶒抱石千年树悬崖万丈冰悲歌愁倚剑侧步怯扶绳更觉长安远朝光午未升  

留别永叔  

回车欲度幕南庭此地那知眼解青老觉鬓毛俱种种醉来风动尽冥冥平时恸哭休论事远别悲歌更忍聴且共春风同入塞忆君时计短长亭  

朱桥  

朱桥桞映潭忽见似江南风物依然是登临昔所谙犬声寒隔水山气晩成岚留恨无人境幽奇不尽探十二月二十七日宿桞河闻永叔是日宿松山作七言寄之  

相望不容三日行多岐无奈百长亭欲知河桞春来緑正似松山雪后晴  

澶州  

穷谷回看尽孤城平望遥【`自古北口山至此都尽`】市声衙日集【`此州衙日市集`】海盖午时消【`每日海气如雾至午消尽土人谓之海盖`】冠带才通汉山川更入辽春风解冰雪最觉马蹄骄  

红玉谁家女  

红玉谁家女明艳夺青春羞人不得语含笑却成颦  

冀州正月十六日饮席  

月缺雪残云乱飞千灯相照续长晖寒欺短夜禁杯酒春入东风试舞衣老惜佳辰经歳得醉惊陈迹出门非渔阳鼓节尤悲壮知我心从万里归  

登平山堂寄永叔内翰  

芜城远地隔人寰尽借朝阳万叠山江气横呑飞鸟外岚光平堕酒杯闲主人寄赏来何暮游子消忧醉不还无限秋风桂枝老淮王先去更能攀  

后回文  

緑水池光冷青苔砌色寒竹深啼鸟乱庭暗落花残  

城楼  

新晴彊人意步上西城楼云烟开井邑绮绣错田畴离离麦就熟翳翳桑尚柔懐归感初服览物怅淹留  

雨中闻钟  

疎钟不隔雨迢递入重城倦客未能寐归禽初不惊霏微随暮色飒沓隠秋声帘幕鲜风起明朝应蚤晴  

与杨十二延平同登城东门  

緑桞浮萍合青山画幛开登临共今古壮观杂欢哀长日消棊局微风彊酒杯浮云满西北容易飞来  

蚁鬬  

扰扰嗟何急营营若有侵由来穴知非尔旱为霖王伯彊并弱兴亡古到今愿推达观理安得异机心  

微登城  

雨映寒空半有无重楼闲上倚城隅浅深山色髙低树一片江南水墨图  

中秋见月  

微风送雨江南去凉月衔云水上来暑气顿除秋暗入忽疑浮汉弄昭回  

中送友入京兼柬诸亲旧  

江外五年别斋中三日留何能慰衰疾正足乱羇愁泽国时淮山桂树秋思归与招隠一二谢交游  

珍簟  

珍簟平铺水珠帘半卷风劳生髙枕里多事剧棋中性僻非朝隠民淳赖歳丰翛然对松菊但觉讼庭空  

蝉  

微躯定谁恨清啸不知劳屈宋悲秋苦夷齐卧隠髙风林含咽絶露叶动萧骚何必催摇落人今已二毛  

临亭  

秋至感人思登临成惘然浮云帝乡外落日古城边归燕声相别幽花色可怜名山负独往触物见年年  

和少述题虎邱  

吴墟秦烬灭遗踪惟见千岩鏁梵宫化出楼台双树外密移天地一壶中石形虎踞森相向剑气龙蟠冷射空羇宦无由蜡山屐因君诗句梦江东  

谿上避暑  

滴沥松下雨清微萍际风欣然此时赏我与斯人同倦鸟堕水上游鱼翔鉴中不言阅羣动未觉幽兴穷乐郊鱼台下柏林中结茅作小亭命曰幽素木懿臣刑部之书也谢且戏之  

结茅更何好列柏自成林素履宜独往幽人欣宿心炎晖翳槐盖清吹和瑶琴稍与事物远忽如丘壑深良无山水趣安得契知音  

寄内  

年久渐难禁逺别宵长初信有相思天寒辗转不得寐一夜风吹庭树枝  

丙申闰月镇杨州与京师诸公别戊戌十一月受诏还阁首尾仅三年尔然原叔伯庸隐甫子竒公南清卿之翰昌言八人者皆巳徂谢感之怅然作七言寄滑州正臣密学给事  

冠盖如云笑别时亦知陈迹易伤悲归来未似钟山醉零落多于邺下诗人事可怜驹过隙秋风几许鬓成丝何须更听山阳笛欲近西州涕自垂  

汾州有唐大厯中崇徽公主嫁回鹘时手迹在石壁上李山甫作七言诗并刻之子华永叔内翰皆继其韵亦同赋  

锦车西去水东流汉节何年送解忧独上青山自惆怅彊歌黄鹄少淹留遗踪不逐哀笳断丽句空増北渚愁君念平城三十万谋臣竒计已堪羞  

同梅二十五饮永叔家观所钞集近事  

陶公一亩宅尤爱北窗风心逺地成僻客来尊不空观书太史氏全性市门翁子亦何为者于兹清赏同  

听女奴弹胡琴  

女奴能为马上曲一弹一弹复一弹我醉巳眠都不醒半天落月微霜寒  

独行  

南山半云天气杂暄寒野兴宐独往春愁无定端鸟声来静听栁色入遥看却谢芳尊酒悠悠谁与欢  

晦日  

是月佳游胜兹辰旧俗同防须陶一醉相与送诸穷江栁参差緑林花防染红春期有大半作意竞东风  

喜  

凉风响高树清露坠明河虽复夏夜短已觉秋气多艳肤丽华烛皓齿扬清歌临觞不肯醉奈此粲者何  

絶句  

青苔满地初晴后緑树无人昼梦余惟有南风旧相识径开门户又翻书  

芷亭  

籍甚离骚后芬芬楚泽滨移根烦老圃比兴得佳人秀色谁与玩清香不自珍吾庐故可爱况及物华春  

瑞竹【`双干同本因以瑞名`】  

耸节偶相望雪霜终不迷应将古人比孤竹有夷齐  

独宿直舍  

谈笑从容宫漏稀高轩去尽掩重扉风含玉宇霜威劲月堕瑶窗烛影微周衞相望喧夕警炉香不断防朝衣尘躯更觉仙山峻旅梦端从江海归  

直舍竹下残雪二首  

阿阙三堦敌井榦宫墙十仞逼云端故留残雪侵春事欲傍孤篁老歳寒  

重叠空堦委玉尘萧疎碧篠冻浮筠地寒自称孤高节不共阳林竞蚤春  

同持国过江十新筑池塘亭  

吏隐由来事郊居故自宜池台随意定泉石象天为珍树移时语清风竟日棋市朝情久厌野老不相疑  

麃子岭帐馆寄隐直  

离肠易感歳华催更席龙沙望紫台持节不眠宵自永听笳无事泪空摧扁舟何处山阴雪驿使他年岭上梅欲寄一书愁已乱天边应客星回  

得贡甫巢县书云阻风  

别离常作恶衰老异他时望望风波苦悠悠儿女悲江空人迹絶天迥鸟飞迟若复无双鲤何由慰我思  

和御制后苑赏花钓鱼诗  

四照繁英拂槛开九重紫盖赏春来卿云共和光华旦瑞露偏凝沆瀣杯池藻跃鱼波澹荡林光倾日影徘徊淮阳闭阁头今白梦绕钧天惜未陪  

驾幸飞山教场阅武侍宴  

冬令三农毕时巡万乘行川原分壁垒貔虎望麾旌王气云成殿天光日绕营风随鼓枹急尘絶马蹄轻发石机投短枰□火激明响振【`平声`】摧列缺影堕落欃枪令下疑霜肃恩加挟纩平搴旗轻俯仰夺槊妙纵横壮士前歌勇儒生纵观荣炙行烽燧举觞溢海涛轻清道遥传警鸣鞭夕向城欲知威畧逺区外詟天声  

赠别长安妓茶娇  

玳筵银烛彻宵明白玉佳人唱渭城更尽一杯须起舞闗河秋月不胜情  

陈副使遗藁  

陈洎字亚之彭城人曽知怀州审刑院寳元闲为屯田外郎庆厯五年转吏部外郎加直史馆迁度支副使寻调盐铁皇祐元年以副使行河还卒其孙师仲师道藏其手书遗诗二十五篇尝出以示一时名公如林希司马光孙觉苏轼苏辙徐积钱世雄任希夷李俱有跋语极为推重曲阜颜复弁序称其诗辞格秀古愈澹泊若愈深如借宅云四壁旧贫宁畏盗一枝虽小易容巢赠无巳师云他年逺公社若个是遗民读之令人洒然若醒今二诗全篇不可得零章断句朗诵一过已觉沨沨乎清风生于齿颊闲也  

离郭店马上回寄乡知  

回望离亭映楚山慨然西笑入长安贪程野仆担书引惜别乡人驻足观霞衬曙光烘积霭栁和春雨荡轻寒遥期此地归来日迎取相如驷马看  

黄鹄  

呼树止陵阳逢辰下建章竒姿标上瑞正色丽中央昭祀祠坛畔声歌太液傍鳯教鸿作侣天与菊为裳神雀非灵异流莺愧采章集污宁我类一举戛云翔  

过项羽庙  

八千子弟已投戈夜帐犹闻怨楚歌学敌万人成底事不思一个范増多  

寄宝臣寺丞  

万里扶灵宅夀阡谢公纯孝是家传庐开四尺同寒士榱列三围陋昔贤先域定生连理树门人多废蓼莪篇我心防极君应念露白霜清泣昊天  

蓝溪闲居  

白鹿原东虎西结庐岑寂映蓝溪露侵僧履兰三径春入农歌雨一犂聒枕溜声疑水宿拂檐山色类嵓栖闭门养拙无人问揭尽陈编日又低  

开元寺凌虚阁对雪寄解唐卿  

璚滴琳华一夜凝凌虚雕槛晓来凭眼观银色三千界身到瑶台十二层玉洒砌尘供庾斛粉融檐水妒房陵化人宫好分明在恨不同君把袂登  

雉媒  

朱冠衮背一何鲜声厉情骄目悍然若道物情皆锡类雉媒争似鹓媒贤  

还刘处士先令公鄩功名録【`刘公事朱梁`】  

当年力战荡妖氛十万雄师四七勲将畧妙欺班定逺家声高过李将军铭图魏鼎文犹在笔勒燕山迹尚分今日闲披有遗恨可怜生不遇明君  

读刘蕡策【`以指斥贵幸不顾忌讳有司知而不取`】  

药石危言治乱箴贾生晁错是知音可怜当日司文者不畏人言合愧心  

谢人惠三峯朱柿  

乌椑珍果益丹名新折红林蔕尚青浆冷夜凝仙掌露味甘秋割楚江萍圆堆玉盌樱难并賸荐金尊酒易醒应念茂陵消渴者整篮封贮到云扃  

过田文墓  

当年闻奏雍门琴话着池台泪满襟何况今朝陵谷畔池台无迹可追寻  

对雪寄崔仲裕【`时在蓝田闻崔在酒舍`】  

夺鹤韬霞势渐浓卷帘庭馆好支笻乘查路阔寒凝冻种玉畦平晓被封天上瑶宫当月圃海中银阙耸鼇峯思君不得同吟赏知在旗亭第几重  

南齐  

曲江欢宴侍华裾舞拍琴歌萟有余独有纯臣王叔宝解陈封禅一篇书【`南齐太祖曲江宴羣臣各使效技萟褚渊弹琵琶王僧防弹琴沈文季歌张敬儿舞王敬则拍王俭日臣无所解惟解诵书因跪帝前诵相如封禅书帝笑曰此盛徳之事吾何以堪之`】  

湖上逢渔者  

蓑烟笠洞庭秋独蠒纶轻一叶舟拟共停桡醉天幕缓歌濯足不回头  

秋日端居  

暑退蚊雷静门闲雀到稀露莎蛩自急星树鹊何依井臼贫虽乐溪山逺未归时情似秋鴈一一背寒飞  

读子虚赋  

听辞深怅不同时及到同时位大卑争似唐皇将颇牧禁中言下用无疑  

## 宋百家诗存卷五  

嘉善 曹庭栋 编  

传家集  

司马光字君实夏县人以父防入官年二十登宝元初进士厐籍荐除馆阁校理英宗朝进龙图阁直学士神宗朝加资政殿学士退居洛阳凡十五年田夫野老皆知为司马相公自称迂叟着迂书四十一篇元祐元年拜尚书左仆射是年九月薨年六十八赐諡文正光歴事四朝公忠直亮不顾时忌徽宗初蔡京议光入奸党碑令石工安民镌字辞曰民愚不知立碑之意但如司马相公谓之奸邪民不忍刻也怒欲加罪泣曰被役不敢辞乞免镌安民二字于石末恐得罪于后世闻者愧之建炎中配飨哲宗庙文集八十卷自为编次以授子康康殁晁以道得而藏之中更禁锢南渡后谢克家刘峤始镂版以传焉  

重经车辋谷  

昔年道经车辋谷直上七里盐南坡今年行役复到此方春流汗如翻波中涂太息坐磐石涕泗不觉双滂沱我生微尚在丘壑强若麋鹿婴虞罗人逾三十只有老后时过此知如何云泉佳处须速去登山筋力行蹉跎  

送守哲归庐山  

哲公金陵来神韵自孤秀京华三十春高节愈幽茂烜赫公卿门道俗日奔走自非趣尚合一息不相就慷慨贤豪士波溢千金富蔬饭茍有余秋毫未尝受嚻呶【`音嚣铙喧哗也`】不可变坚白如琼璛居然尚愁寂终厌尘土臭忽思香炉云荟蔚冠孤岫振衣寻昔游烟霞宛如旧络木藤蔓长攫【`音矍爪持也`】石松根瀑泉响夜壑乳管添春窦茅茨防方丈晏坐度清昼几席雨竒花阶除驯猛兽方知物外乐回视人寰陋慎勿露声光愚迷将辐辏  

瘿盆  

瘿盆生以丑自鬻突兀当轩耸羣目海鼃鬭怒腹干张老蛟蟠蛰鳞鬐秃昔时仙客浮孤查波痕渍朽成凹洼蜀都卖卜置之去尔来流落严遵家谁逢好事得宝蓄裁供盥濯真可辱况为饮具承欢娱未必蟠根胜珠玉不若刳为太古尊满【`音居`】明水羞百神凷桴苇籥荐忠信坐使风俗还深淳  

奉同何济川迎吏未至秋暑方剧呈同舍  

穉金避老火暑势尤骄盈朱光烁厚地万叶焦无声夫子久倦游得郡为亲荣束装待驺吏归期殊未成埃沙塞广陌蓬藋拥前楹出处两不惬孤坐心烦萦何时惊飇来埽荡天地清郊墟草树疎千骑从双旌飘飖若神仙皁盖西南征离羣讵几时岂不怀友生有意肯相过不妨巾屦并官舍稍虚凉愧无殽酒迎  

昔别赠宋复古张景淳  

昔别如飞蓬飘荡随所适那知十六载巵酒对今夕渺然思旧游间不容一息百年讵几何会合难屡得复古素恺悌志行重金锡皎如百链精不为燥湿易景淳气高逸浩荡谁与敌下笔惊雷霆龙蛇走屋壁居然器业美但有富贵逼他时绾金印羁束愈愁寂须穷今日懽快意浮大白勿辞簪弁倾頽然倒尊席  

投梅圣俞  

圣俞精为诗坚重比白玉至宝识之希未必谐众目应辰仰高风跂耸自西蜀平生未相识歉歉不自足薄游困京师旅食止脱粟得官当入秦行李未结束先求圣俞门执贽请所欲九衢季冬月风沙正惨黩羸马惮远行毛鬛寒瑟缩旅拒不肯前一步九刺蹙饥童袖拥口手足尽皲瘃论诗久未出窃骂怨满腹归来面扬扬气若饫粱肉累累数十字疎澹不满幅自谓获至珍呼儿谨藏蓄长安十五驿重复间川陆置诗怀袖间勌懑辄披读高吟桑野阔日暝即投宿自可忘羇愁行瞻灞陵曲  

晚归书室呈钱君倚  

簿领日沈迷事役等胥靡得归无所为未免阅书史一种劳精神胸中异忧喜人生无苦乐适意即为美乃知抱关人不必羡青紫  

同钱君倚过梅圣俞  

王畿天下枢簿领日填积自非奉朝请九衢未尝识今兹到东城胥靡暂逃役近指圣俞居安能不徃觌一室静萧然昏碑贴古壁叩阶读新诗迷闇得指擿笑言殊未足黯然日将夕呼马涉归涂灯火巳歴歴又知几何时更有重来迹  

和始平公梦中有怀归之念作诗始得两句而寤因足成一章  

元宰抚洪钧四海可熏灼至人养天真视此犹婴缚出入金鼓威寤寐琴尊乐乃知伊吕心未始忘丘壑  

齐山诗呈王学士【`哲字微之`】  

江上有竒山羣峰矗如翦昔闻齐刺史置酒升絶巘其人有惠政嘉名自兹远君来踵其迹词牒日清简骊驹时入谷胜地穷搜选问俗复怀人非徒事游衍  

朝鸡赠王乐道  

小鸡距短双翅垂广场勇鬭无所施清晓长鸣独先众朝者恃此能知时星河满天月光白东望扶桑悄无色一声高举耳目醒四逺羣隂俱辟易陋巷人疎烟火稀永夜沈沈钟鼓微闻之徐起就盥栉颠倒不复忧裳衣君家迥居北城曲阿阁嶕峣日鸣玉潇潇风雨得司晨不复无功啄君粟  

夏夜  

溽暑郁不开矗矗云万叠长风卷地来涷雨不濡叶虽无润物功凉冷得所惬须臾号怒息清月照壁颊小冠簪短发衣裾轻猎猎敧倾依曲几暂尔苏疲薾坐久不思眠草间微露浥  

和王介甫巫山高  

巫山高巫山之高高不极寒江西来曳练长羣峰森罗十二防清狖悲号裂翠崖老蛟怒鬭摧丹壁轻生重利三巴客一叶直冲高浪白船头吟啸坐自如仰视长天不盈尺丛祠像设俨山椒巫祝纷纷非一朝云是高唐神女之所处至今暮雨常潇潇我闻神理明且直兴亡唯观恶与德安肯来从楚国君凭依梦寐为淫昏襄王之心自荒惑引领日望阳台云独不思怀王西行不复返甲光照地屯秦军蚕食黔中下荆门陵园宗庙皆烧焚社稷飘零不复存嗟嗟若敖蚡冒筚路蓝缕空辛勤昔予尝权宰韦城今重过之二十五年矣慨然有感  

二十五年南北走遗爱寂然民记否昔日婴儿今壮夫昔日壮夫今老叟  

赠道士陈景元酒  

篱根委余菊阶角拥残叶清言久不挹何以慰疲薾朋尊涵太和高兴雅所惬谁云居室逺风味自可接  

邵不疑防薜茘及竹  

脩竹非俗物薜茘亦嘉草树之君子庭人来见逾好侵阶鹤胫细缘壁龙鳞老纷披两疎翠烟色宜秋蚤主人日封植清风庶长保  

澹树石屏  

昔行巩洛间马瘦天复隂寒烟澹不收一拂横长林当时无画工负此清赏心今朝石上迹歴歴皆可寻轻素巳纷泊老榦仍萧森坐令高兴还野气生衣襟丹青不耐久风日易消侵何如造化真更彼嵗月深昌言家素贫购此糜百金请镌好事名千古无消沈  

白鹘图  

白鹘日边来一息万里遥横飞碧海晴六翮寒萧萧轻如朔雪花迥与长风飘倾身叠绀爪吟啸何哮哓瞥来疾惊电歘起先扶摇遂令狐与貍不敢矜凶妖罻罗不可取灭影还云霄世人莫得见粉绘图轻绡凛然堂牖间霜气生春朝风雨夜如墨古木无鸣枭  

柏轩  

凛然凌霜色本自生丘壑徙之君子庭栽培固不薄静夜声飂飂清昼隂漠漠秀气逼檐楹翠影通帘箔知君梁栋材大匠偶未度但守岁寒心闲轩亦不恶  

山斋  

幽蹊入桃李危栈蟠林麓行行忽虚敞高斋出山腹园圃近指掌郊郭纷盈目春老荼防香夏浅筼筜绿条横喜罥衣笋迸乍穿屋秋江澄可卷冬岭翠如扑烟间渔艇小塞外邨居独烧转望畬田响答聆伐木惊麏挺走险鸣禽嘤出谷物华时变更兴趣日相续谁知使者尊常着野人服肯以驷马荣区区诧乡族  

会景亭  

景物浩无穷兹为一都会之人心若鉴万状尽相对乔林拥砌底脩岭倚窗背流云过席上去鸟出天外徐徐杖履征蔼蔼郊原晦来徃亦何为逍遥真乐内  

喷玉泉  

苍崖双起秋云齐乱峰迸出如攅犀石棱涩不容马蹄下马步入荆榛蹊瀑泉沃雪拕白电落潭横引成清溪老木长藤咫尺迷兴阑欲出忘东西  

神林谷  

石下泉声蔓草深石上露浓苍藓徧山禽惊起飞且鸣叶坠空林人不见  

八月十五日夜寄友人  

故人音信絶对月动相思清露滴红叶此怀当告谁秋风广陵郭正是望涛时  

栁湖  

依依烟未歇漠漠风初静浮花满波面不见参差影  

华星篇【`时视役河上寄郡中诸同舍`】  

凉风净埽云无迹海月未生星歴歴贝聨珠贯拱北辰三五纵横此何夕重楼叠榭出秋空鳷鹊露寒连桂宫瑶井迥临丹阙外玉绳斜挂琐窗中征人逺别空闺悄钟漏萧疎天不晓碧纱辗转无复眠卧视寒光度华沼汉家贤将戍临洮结发从军今二毛谁怜身老心犹壮深入长占太白高丰城古劒沈沦久匣中夜半双龙吼乃知神物不自藏紫气依稀见牛斗有客离居望所亲遥知清夜会荀陈隄繇未息无由去不及浮查河畔人  

杨白华  

劝君勿嫌杨华太轻薄篱下沟中纷漠漠翠鬟婢子不胜愁埽尽还飞满朱阁晚来风雨送行春天无游丝地无尘雪狂絮乱安可得孤树青青愁杀人  

都下秋怀呈聂之美  

愚疎强从仕趣尚与时乖朅来游京邑荣愿知谁谐王国富英竒气象标岩崖云鸿送双目攀援路可阶秋风转枯叶飒飒绕寒斋出门无所之飞尘满天街夫君宦未达犹得称吾侪解衣换斗酒且尽平生怀  

陪张龙图南湖暑饮  

红斾萦林却转琼筵就水重开荷香着衣不去竹色映酒遥来  

楼船潋滟轻浪鸥鹭缤纷满天清歌久之未度画梁尘落芳筵  

舟中夜坐  

风栁动萧疎寒星浸寥落中宵四寂然时有游鱼跃汀沙落席帆岸栁萦单舸小市逺微茫簇水初灯火  

野花  

喧喧桃李蹊何妨笑幽草但愿保天真徐共春风老  

和兴宗夜直听雨  

茫茫冻雨来入夜势増急纵横挟春风飘洒相喷吸败窗端见欺遽有万防入先生伏经编眼冷倍昏涩夜分童仆倦跛倚厌久立灯火为溟蒙诗书亦霑湿夫君储善价未售不悁悒物华迎霁新佳赏时将及囷中秫几何营酿须汲汲  

首夏呈诸邻二章  

首夏木隂薄清和自一时笋抽八九尺荷生三四枝新服裁蝉翼旧扇拂蛛丝莎径热未剧晨昏来徃宜爞爞久旱天飒飒昨宵雨尘头清过辙水脉生新渚岂徒滋杞菊亦可望禾黍勿笑盘蔬陋时来一觞举  

酬王安之谢药栽  

洛人栽花不栽药吾属好尚何其偏服之虽能巳百疾爱闲成癖无由痊  

送药栽与王安之  

盛夏移药栽及雨方可种为君着屐取呼童执伞送到时云巳开枝软叶犹重夕阳宜屡浇又须烦抱瓮  

小雨  

云日互出没数朝飞雨清曈昽似欲止廉纤还未晴映空轻丝乱着物细珠明叶端危未落荷心重忽倾喜凉高燕舞便湿羣蛙鸣于予亦有得药畹胡麻生  

和宋复古大雨  

积隂连日作郁蒸长云飞天势如鹏白雨四注垂万絙坐间斗寒衣可増  

雷公推车电施鞭飞腾九泽舞百川须臾开晴万物鲜仰视白日当青天  

见山台昼卧偶成  

移牀独上高台卧飒飒凉风吹面过林蝉忽噪惊薄梦手执残书幅巾堕  

萤  

林塘荒湿地向夕已飞萤月没蛬吟砌露凉人在庭随风疑落烬过水乱疎星学子灯前寝谁将尔照经  

不寐  

长年睡益少气耗非神清昨朝多啜茶况以思虑并中烦枕屡移辗转何时明苏秦六国印力取鸿毛轻白圭万金产运智立可营如何五更梦百方终不成  

九月十一日夜雨宿南园韩秉国寄酒兼见招以诗谢之  

雨多秋草盛浓绿拥寒阶吾庐奥且曲退缩如晴蜗小园巳自隘欲徃泥霑鞵体羸畏风冷室处门常防九日古所重负此时节佳缅想使君宴绮席临高斋肥羜堆玉盘飞觞酒如淮楚舞陵湖波茱萸落金钗神醒鼓吹喧百叠疑倾崖欢余忽我思牙兵星火差潩泉耻独醉醇味相与偕我饮虽不多和气浩无涯梧子拾为果拒霜伐为柴沼中数寸鱼烹煎足为鲑谁言无以侑绕渚多鸣蛙交道久衰薄岿然见吾侪奈何数舍遥晤语积年乖况乃辱嘉招私心岂不怀轘辕石道涩重以隂云埋虽有果下马款段非渥洼临风徒竦踊志愿焉能谐狂诗寄一笑聊用当诙俳  

酬赵少卿【`丙字南正`】药园见赠  

鄙性苦迂僻有园名独乐满城争种花治地惟种药栽培亲荷锸购买屡倾橐纵横百余区所识恨不博身病尚未攻何论疗民瘼  

登封厐国博【`元常字懋德`】年二十八自云欲弃官隠嵩山作吏隠庵于县寺俾光赋诗勉率塞命  

懋德负长才全牛不足剸才为百里宰骥足殊未展齿发方盛强趣尚已高逺结庵睋二室志欲巢絶巘贤人心如云无迹有舒卷不须惊俗目卓荦乃求显既知吏可隐何必遗轩冕  

暮春同刘伯寿史诚之饮宋叔达园  

絮狂飞作团梅小不多酸共惜春余好更穷今日欢清流入花底翠岭出林端嫩笋玉萦箸新樱珠照盘邀迎嘉客易会合故人难寄语门前仆骅骝任解鞍  

示道人  

天覆地载如洪鑪万物宛生同一涂其中松柏与鹤得年稍久终摧枯借令真有蓬莱山未免亦居天地间君不见太上老君头似雪世人浪说驻童顔  

久雨效乐天体  

雨多虽可厌气凉还可喜欲语口慵开无眠身懒起一榻有余宽一饭有余美想彼庙堂人正应忧燮理南园饮罢留宿诘朝呈鲜于子骏范尧夫彝叟兄弟  

园僻青春深衣寒积雨阕中宵酒力散卧对满窓月旁观万象寂逺聴羣动絶只疑玉壶冰未足比明洁  

不寐  

思梦久不效良夜行巳阑此心如杯水扰易澄苦难百年能几何万虑谁能殚弃置勿复寻専取形神安  

和家兄喜晴用王安之韵  

象龙虽得请跃蜧亦须占既有膏苗益宁无漂麦嫌余霏方映户反照忽通帘羇旅愁怀阕农家喜色添田间拾穂满陌上荷鉏兼豫想三川迥秋场万庾尖  

病中鲜于子骏见招不徃兼呈楚正叔范尧夫【`时正叔约次日为会`】  

衰朽拙自将蕴积成中病掩扉卧小榻安养惟便静遥知良友集郁若荀陈盛献酬屏浮饰简率任真性虽无束带苦实惮把酒并开囊检药物不与尊罍称筋骸幸复常他时扫三径  

和鲜于子骏秋意  

好风自逺来小雨初濡地虽当朱夏半巳有清秋意新蝉乍孤吟病叶或先坠顿觉愈沈疴暂喜濯炎炽彩笔动高兴瑶徽发幽思贱子独何为宵凉甘熟寐  

坐中呈鲜于子骏范尧夫  

微雨虽妨行乐薄寒却解留花今日且游小圃明朝更向谁家  

同鲜于子骏题和乐亭  

春禽弄晴朝秋虫吟雨夕风和振兰芳露寒滋菊色万物茍得所随时各有适矧伊人最灵胡为长慼慼圣人垂大训灿烂着芳册至乐和无声大礼简无迹心专守中庸身不蹈邪僻造次常在前须臾不离侧  

风林石歌【`蔡著作抗字子直得此石于朱阳山`】  

闻君家有风林石镌刻无痕画无迹靡然合势俱左倾偃蹇常如负风力置之坐侧野意生静聴若有飕飕声忽疑身世在丘壑使我萧然无俗情黄金白璧岂非好子直视之不为宝  

洛阳少年行  

铜驼陌上桃花红洛阳无处无春风青丝结尾连钱骢相从射猎北邙东流鞭纵镝未云毕青山团团载红日云分电散无影迹黄鸡未鸣巳复出  

同范景仁寄修书诸同舍  

烈火非不猛不耗百链金寒霜非不严不雕竹柏林小人势利合倾覆无常心君子道德亲白首犹视今诸君闺台秀相得如璆琳离羣一昔期乃尔动悲吟古风久巳衰交道日頽侵愿名思友操播之清徽琴  

和端式十题  

春塘冰  

春塘含薄冰淅沥隠隈曲晴日射寒芒柔风折哀玉草树曽未知波光巳先绿  

烟际钟  

苍茫返照收羃防寒烟起前山黯同色不辨峯峦美独有逺来钟悠扬翠微里  

汀洲苹  

秋江苹澹荡波急枝难定参差碧叶繁皎洁寒花静幽人吟不归独立汀洲暝  

渔舟火  

渔翁系叶舟逺映枫林宿手携双白鱼呼儿爨山竹深夜寂无人明灭寒江曲  

寒溪石  

穹石正崭岩寒流更清急霜飞败叶拥波溅苍苔湿谿僧勿剧来沙鹤方孤立  

幽谷泉  

深谷窅无底空闻泉水哀时因秋日照微见碧萦回谷里非人境胡麻何处来  

秋原菊  

高原向摇落丛菊始滋荣草际浮金碧照人双目明何须夭生理玉斚泛余英  

垂崖鞭  

山竹引春根垂透苍崖底绸直老龙须佶屈脩蛇尾支郎虽畜马不忍裁为棰  

古木隂  

古木夏隂薄萧萧蠧叶微岂无绿树浓爱此风烟姿高僧此休息肩倚瘦笻枝  

天外峯  

飞鸟去不息长空黯何极疎峯带夕晖防缀秋天碧禅观坐超然相望两沈寂  

和聂之美鸡泽官舍诗七首  

西斋  

明府学既优所闻今得施四境巳澄清还以书自怡西斋几黄卷治原俱在兹  

题防壁  

百里有民社古为子男国茍有爱物心穉老皆蒙德为身不为人鄙哉陶彭泽  

县楼  

孤楼虽不高足以瞰四逺饷妇陌头归田夫桑隂饭敕吏省追胥勿令农事晚  

苇  

索索夕风遒瀼瀼朝露裛啅雀嫋寒枝宿萤依败叶渺然秋兴长坐与江湖接  

栁  

驿道苦车马田庐悲斧斤谁栽官舍前老朽完天真所愿明府心庇树如庇人  

向城路  

邨路烟欲暝行人殊未稀借问徃来者营营皆有为乃知市朝客趣务良可悲  

怀翠亭  

高斋对秋山平望殊不逺虽违独徃心苍苍长在眼可嗟都邑游终日红尘满  

忆同寻上阳故宫路  

上阳门外云连草车马遥遥徃来道昔王游豫几何年今人岂识当时好明珠翠羽巳成尘道上行人几番老当时秋天落宫槐今此婆娑皆合抱  

秋意呈江邻几翀卿  

新凉入闾巷旧暑何人埽筠笼卖红莲莎阶坠丹枣蕉衫日以疎纨扇安能好蝉悲西风树燕乱斜阳草此意属渊明篱边几尊倒  

寒食御筵口号  

圣主褒优鼎轴臣金觞玉醴照青春万家烟火朝来静九陌风光雨后新高燕翻飞惊紫绶余花防缀托朱轮问牛因得观民俗不独嬉游惜令辰  

春祠致斋寄呈范景仁宋次道  

比日聚官舍笑言曽未厌暂成挥手别各有侍祠严晴景朝朝丽春容物物添解斋当共醉莫遣此期淹  

和王道粹春寒趋馆马上口占  

残腊尚要春清寒更着人雪华犹惜别物意倍添新云压宫城重风调玉漏匀行游宜结辔九陌未多尘正月三日与广渊同出南薰门分趋斋宫涂中成  

并辔出都门葱茏日欲昕野寒余宿雪树闇湿春云稍望郊宫近先愁马首分一朝犹恋恋可复久离羣  

和宋子才郎中孟秋省直  

夜久残暑尽好风来满襟牀空唯置枕冠小不施簪竹影乱凉月林梢转晓参人心有喧寂何必卧云岑  

次韵和江邻几九月五日省直  

羣驺布路散痩马解鞍回雨阕虫声乐秋深菊意催图书纷自适僚友邈谁陪何以消寒夜残醪不满杯  

又和雪  

四檐冰管未全晞一夕隂风雪又飞客卧牛衣忧死别人留玉塞望生归公车嵗晚怜东郭辽海云深失令威颇忆当年映书否物华如旧鬓毛非  

馆宿遇雨怀诸同舍  

佳雨濯烦暑翛然生晓凉森沈殿瓦碧羃歴井苔苍院静杉篁秀人闲钟鼓长凭谁同把酒清兴窅相望  

寒食南宫夜饮  

积旬留省署容易度春华芳草踏青晚长楸行乐赊云疎时送雨风细暗飞花直有黄金百无因过酒家  

和范景仁夜读试卷  

案前官烛堕花频满目高文妙入神勇气先登势无敌巧心后发语尤新好贤何啻三熏贵求宝方知百汰真愚鲁自非凭骥发昆山千里到无因  

和赵子舆龙州吏隠堂  

四望逶迤万叠山微通云栈落尘寰谁知吏道自可隠未必仙家有此闲酒熟何人能共醉诗成无事复相关浮生适意即为乐安用腰金鼎鼐间  

寄题钱君倚明州重修众乐亭  

横桥通废岛华宇出荒榛风日逢知己湖山得主人使君如独乐众庶必深颦何以知家给笙歌满水滨  

寄题傅钦之济源别业  

县郭遥相望脩篁百亩余林间清济水门外太行车道胜随宜足身闲与世疎何时容命驾采蕨钓肥鱼  

寄题李水部【`庠`】浐水别业  

茅茨临素浐沃野带长林日永一堂静草生三迳深消忧何用酒为乐不须琴扰扰市朝客无人知此心  

寄题济源李少卿【`章`】园亭  

县僻人事少土肥风物殊杖刋灵寿木轮裹溴梁蒲竹不减淇水花仍似洛都主公眉雪白游览未尝扶  

游瀍上刘氏园  

日暖孤台迥露浓幽迳微茅斋举白饮沙溆踏青归照水清满眼穿林香湿衣莫言春尚浅巳有杏花飞  

渔父  

楚岸橘花香扁舟泛渺茫短蓑冲密雨素发净秋霜烟外鸣桹逺波间掷线长无人识名姓击楫入沧浪  

蚤春  

璿霄转斗车春意逼梅花熟寐侵街鼓闲情到酒家晴阳浮地末寒色敛天涯归鴈空余迹朝来印浦沙  

入塞  

万骑入榆关皋兰苦战还摧锋佩刀缺蹋血马蹄殷铙吹来风外牛羊出雾间须知沙塞恶壮士变衰顔  

秋日登观信亭  

西风连夜雨草树巳萧条宿雾稍零落寒山更寂寥林红犹带日岸白欲生潮新鴈来何处离离天际遥  

南湖  

宋都南野水花栁媚名园鸟起沙留迹鱼惊浪结痕朱桥通别岛白路出荒邨城邑虽云迩常无车马喧  

西谿公防二首  

五马非从乐西城念劝功翠帷低映水红斾不胜风叶脱青山静云归碧落空淹留尽佳兴新月渐朦胧谢守爱山水军城况不赊鱼惊避落叶鸟倦立浮查古柏依冈逺垂杨带岸斜秋风吹急管一曲度荷花  

和李殿丞仓中对菊  

文案渐消散仓闲吏巳稀庭空数蝶下夜静一萤飞爱赏忽成句淹留时忘归高情虽不系遇此独依依  

客思  

客思倦漂泊居然感物华关头望红叶马上见黄花薄宦终无定闲愁讵有涯今朝书至否几夕梦还家  

晓霁  

梦觉繁声絶林光透隙来开门惊乌鸟余滴堕苍苔  

观江上人壁许道宁画寒林  

昔曽驱瘦马冲雪过荣阳不悟当时景萧然在此堂  

九日登麻蔺坂  

客路逢佳节无欢更益愁前山造云日登陟不因游  

延安道中作  

羇旅兼边思川原蹀血新烟云长带雨草树不知春细水淘沙骨惊飚转路尘今朝见烽火白首太平人  

和张推官同年师奭春隂无绪偶成  

澹泊轻云寒不收未成春雨只添愁风烟寂寞几何限尽入凭高一寸眸  

薄寒未去腊才过春色先知在绿波不是宿云能作思太都王粲自情多  

鹭鸶  

清闲自合无忧累白发何因更飒然遥望孤飞下秋水雪花一片落晴天  

晚秋洛中思归东园  

不利不名空去国鴈飞叶落未归来秋风肯待主人至篱下黄花随意开  

梅花  

塞北为君戍江南是妾家遥知关外雪正似岭头花  

山家  

林下脱双履窓边挂幅巾闲堂风掩户防岭月窥人  

风  

陇首红旌急尊前翠幕重林端翻逺刹花外转疎钟夜寂清机发春阑别意浓如何玉琴韵并欲在青松和道矩送客汾西邨舍杏花盛开置酒其下  

田家繁杏压枝红逺胜桃夭与李秾何事偏宜闲处植无端复向别时逢林间暂系黄金勒花下聊飞玛瑙钟会待重来醉嘉树只愁风雨不相容  

从始平公城西大阅  

沧溟浴日照春台组练光中玉帐开汾水腾凌金鼓震西山宛转斾旌回逍遥静散晴空雨叱咤横飞迥野雷坐镇四夷真汉相武侯空复道英才  

和乐道自河外南辕过宜芳雨晴气和景物可爱马上偶成  

京洛春应老河边初解顔碧浮烟际草翠滴雨余山目极褰帷外诗成揽辔间满川桃李色共喜传车还  

晨发故关寄逢吉  

画戟衣中趋绛帐驿亭门外拂征鞍巳嗟漂泊三年别更负从容十日欢暖席未穷谭笑乐陟冈相望滞留难扬鞭策马几多意原上秋风作晓寒  

病酒呈晋州李八丈  

身如五岭炎蒸里心似三江高浪中谁道醉乡风土好舟车常愿不相通  

三月晦日登丰州故城  

春尽芜城天一涯白榆生荚栁生花满川战骨知谁罪深属来人戒覆车  

寄聂之美【`之美时监韶州钱监`】  

心目悠悠逐去鸿别来容易四秋风莫嗟密密书连纸万里经年信一通  

晓思  

束带朝尚蚤蓬门未脱扃短篱潜落月老树带孤星隠几貂裘黑开编竹简青子云非执防何以得穷经诗寄云夫处士老兄兼呈知府待制八丈  

一鹗曽飞奏中林下鹤书今乘使君马重到逸人居松竹过从久闾阎惠爱余只应棠树影比旧更扶疎武城致斋奉酬吴翀卿寺丞太学宿直见寄二首  

广文更直太常斋咫尺无从尽素怀不及清风得随意夜深容易过天街  

雪后余冰尚缀檐月华霜气入疎帘难堪琼玉惊心骨坐觉清寒几倍添  

感兴寄聂之美  

平生百无可强为一官縻世味偏予薄心期独子知林猿愁玉锁枥马患金羁年事今华发求荣欲为谁  

赠清衍  

我厌俗缘苦空为薄宦牵如师真达者于世亦超然敝笠冲尘陌寒云拥雪天崎岖逺相顾深愧此心专  

正月二十四日夜雪  

叠瓦浮轻雪参差粉画难苦欺初变栁故压未舒兰夜色微分白春容不受寒即为花卉夺犹得暂供看  

酬不疑雪中书怀见寄【`校理邵必`】  

直道免三黜敢云羞小官盘飱红粟涩衣桁黑貂寒书府容身易侯门曲意难荆扉盈尺雪有客问袁安  

酬师道雪夜见寄  

玉树交横雪后天银河沈着斗阑干笔锋微结冰丝涩灯晕初成花烬残太学先生氊苦薄公车倦客履仍单欲吟佳句到清晓夜寂愁闻金石寒  

和子渊除夜  

缇室重飞玉琯灰物华全与斗杓回依依残腊无情别歴歴新春满眼来强取酒卮浮翠柏嬾开粽叶觅杨梅男儿努力平生志肯使功名落草莱  

兴宗许菊久之未得  

菊栽许送定如何庭下不堪秋草多九日无花更无酒便携藜杖直相过  

得菊栽并诗  

黄花小墢和泥斸野兴萧萧巳相逐同来更得兼诗句久立看诗忘栽菊  

和同舍对菊无酒  

黄花倚秋色晔晔为谁开更使窥残榼空令洗旧杯嗅香行缭绕撚蕊立徘徊尽日柴门外白衣来不来  

和翀卿喜雨偶成  

万里风随快雨来尘昏消伏旱光开物情濯热参差喜天意为仁容易回帘映薄寒灯有晕窓含虚白麝成煤君侯雅有江湖兴潇洒何须气象催  

喜李侍郎【`东之`】得西京留台  

贱子何为者栖栖今二毛沧波浮片叶大块载秋毫利物物何补营身身巳劳羡君遗世网脱屣一何高  

和始平公贻一二宾僚  

儒冠蔼蔼从平津东阁由来盛众宾终始何尝忘教育高卑曽不间疎亲共陪尊俎无虚日空喜谿山得主人白雪屡歌殊未和自知羞愧后车尘  

何济川有书见贻云以亲老须守近郡以便禄养不得如光在主人幕下因以诗答  

千骑骎骎簇画辀高旌大盖五骅骝斋中酒美连翩醉湖上花繁烂漫游鸡犬相闻通故里防甘不絶奉晨羞只应朝夕平津阁得向君前立胜筹  

野菊  

野菊未尝种秋花何处来羞随众草没故犯蚤霜开寒蝶舞不去夜蛬吟更哀幽人自移席小摘泛清杯  

秋夜  

城上调秋角烟间发暝钟风枝摇宿鸟霜草覆寒蛬久负观书乐端愁束带恭暂因羣吏散还得遂幽慵秋雨萧条闻宗圣按伎应之饮酒诗呈宜甫  

寒风细雨未晴天密似轻尘薄似烟一室独吟图史乱四邻高会绮罗鲜鴈飞斜柱弦随指蟹荐新螯酒满船自笑不歌仍不饮昏昏只解枕肱眠  

和聂之美重游东郡  

跃马津亭未几何宦游容易十年过飘飖空似随流梗寂寞犹为挂壁梭西岭应余当日翠南湖真减几分波【`之美云南浦比旧水涸过半`】输君尚得飞征盖重向春园聴旧歌龙女祠后塘自生荷花数枝与史诚之更相酬和  

清江向晚采莲稀独倚兰舟久未归目防可堪人不至斜风细雨湿罗衣  

素舸朱篷青竹篙櫂歌风散近还遥斜阳借问归何处家住水邨郎姓萧  

寒食许昌道中寄幕府诸君  

原上烟芜澹复浓寂寥佳节思无穷竹林近水半边绿桃树连邨一片红尽日解鞍山店雨晚天回首酒旗风遥知幕府清明饮应笑驰驱羇旅中  

和何济川汉州西湖杂咏  

药圃  

三蜀膏腴地偏于药物宜小畦千种聚春雨一番滋山相慙多识桐君未徧知他年似胡广养寿复扶衰  

竹坞  

二何迹相继竹坞日隂森【`济川诗注云前守何修撰不伐西湖竹予亦遵之`】欲识养民意先观爱物心低垂尊俎冷密映管弦深勿怪湖光少年来碧影侵  

玉徽亭  

房公昔漂泊置酒此鸣琴人事有忧乐山光无古今风流俱寂寞结构尚萧森松竹含虚籁犹疑弦上音  

清燕亭  

波澄防羣木永日湛清华碧篠静秋色白苹低晚花松声工醒酒泉味最便茶外事付丞掾无妨风景嘉  

坐船  

使君张皁盖高宴碧湖心苒弱牵菱蔓夷犹泊栁隂晚风侵坐冷春浪没篙深倒载归何晚波间夕照沈  

寓泊郑圃寄献昌言舍人  

旅食缁衣馆飘蓬怳自迷树横寒雾逺山隠古原低愁暮空庭雀惊晨别墅鸡故人何处在依约玉绳西  

奉和始平公忆东平  

相印东临汶水阳两看春叶与秋霜登山置酒延邹湛上马回鞭问葛强谿竹低垂寒滴翠露荷相倚净交香宵衣深念长城固肯得从容傲醉乡  

感春  

积草满春庭衡门永昼扃波头何事白栁眼为谁青荣落浮云度悲欢熟醉醒繁华非我物随意任飘零  

谒三门禹祠  

赑屭青崖裂喧豗白浪豪客舟浮木叶生理脱鸿毛柏映孤峯短【`水际孤峯甚细而高上有小柏耆旧相传不知几何年矣而止长尺余人莫测其理`】铭书絶壁高【`唐太宗刻铭砥柱之隂魏郑公撰字几盈尺残缺仅可读`】河师不耕织容易戏风涛  

河北道中作  

绿栁隂中白浪花河边日日暗风沙解鞍纵马悄无事隠几看书随处家  

夜发长垣  

长涂暑气剧永日卧邮亭昼伏如墙鼠宵行似野萤歇鞍沙月白拂面栁风醒歴歴瞻云汉谁为二使星和景仁琼林席上偶成【`时康与禹玉景仁次道之子同时登科在席`】  

念昔琼林赐宴归防衣绿绶正相宜将雏虽复慰心喜负米翻成触目悲殿角花犹红胜火尊前发自白如丝桂林衰朽何须恨幸有新枝续旧枝  

和吴仲庶寄吴瑛比部安道之子壮年致仕归隠蕲春  

负米承亲愿巳赊【`遭母忧服除遂致仕`】耻随鸡鹜啄泥沙一朝投绂真高士万卷藏书旧世家齿发未衰非药物山林不返为云霞厐眉尚有郎潜者徇禄忧生直可嗟  

别长安  

暂来还复去梦里到长安可惜终南色临行子细看  

酬终南阎谏议【`询字议道`】见寄  

齿衰心力耗揣分乞西台微禄供多病闲官养不才敝庐容啸傲清洛伴归来故友犹相念寒光生死灰  

秋夜  

浮云一消散星斗粲长天浩露洒翠柏清香生白莲体凉犹衣葛耳静巳无蝉坐久羣动息秋空唯寂然和河阳王宣徽【`拱辰字君贶`】九日平嵩阁宴集  

九日英僚集千秋胜赏同飞桥贯河渚危阁压霜风金散黄花泛雷惊叠鼓通百峯高鸟外万里寸眸中槛底临丹叶杯中倒碧嵩来云低拂座去鴈逺沈空吹帽陪游阻摇旌结想丛风流免湮灭邹湛倚羊公  

柏梯寺  

凿石开蹊峻登崖置阁危笑谭空谷应步武白云随众壑如翻浪邻州若布棊何当遂栖隠身世两相遗  

重过华下  

昔辞莲幕去三十四炎凉旧物三峯雪新悲一镊霜云低秦野阔木落渭川长欲问当时事无人独叹伤  

静夜  

午夜空斋四悄然清寒透骨不成眠秋风故揭疎帘起正漏月华来枕前  

寄题陟屺寺  

郑南峯下寺前轩反景分明见渭川为报十年容易别于今愁悴不如先  

鴈归  

亦知南国稻粱肥水满春江努力归闻道楚人缯缴细平沙短草尽藏机  

和邵尧夫年老逢春  

年老逢春春莫咍朱顔不肯似春回酒因多病无心醉花不解愁随意开荒径倦游从碧草空庭慵埽自苍苔相逢谭笑犹能在坐待牵车陌上来  

和范景仁谢寄西游行记  

八水三川路渺茫翠微深处白云乡目眵嬾拭如松液领发频抓似栗房林壑不嫌无用物形骸难入少年场绿苔蹑蔓知多少千里归来屐齿苍  

独步至洛滨二首  

拜表归来抵寺居解鞍纵马罢传呼紫衣金带尽脱去便是林间一野夫  

草软波清沙径微手携笻竹着深衣白鸥不信忘机久见我犹穿岸栁飞  

和邵尧夫安乐窝中职事吟  

灵台无事日休休安乐由来不外求细雨寒风宜独坐暖天佳景即闲游松篁亦足开青眼桃李何妨插白头我以著书为职业为君偷暇上高楼  

游山呈范景仁【`景仁年五十三致仕`】  

我禄多龚舍【`舍为吏不过六百石辄自免去`】君年少孔戣【`戣七十致仕韩愈留之`】道心闲始见世路老方知山水不相厌风光难豫期嬉游不可缓花卉即离枝  

秋雨新霁游水北马上偶成  

秋色与秋声萧然满洛城未霜林叶赤新雨野风清水气侵肌冷岚光刮眼明谁云景如画但恐画难成  

和六日四老会  

萸房迎令节菊蕊入芳筵华烛初长夜清霜未冷天悲风咽横吹骤雨送繁弦聊附邹枚客敢希园绮贤  

和君贶题潞公东庄  

嵩峯逺叠千重雪伊浦低临一片天百顷平皋连别馆两行疎栁拂清泉国须柱石扶丕构人待楼航济巨川萧相方如左右手且于穷僻置闲田  

和开叔  

寒梅犯雪荣大隠久专名异种生江渚何年到洛城【`洛中虽有梅开花常晚独大隠梅最先开相传好事者自江南移来今数十年矣`】色如虚室白香似主人清向使吴儿见不思菰菜羮  

闲居  

故人通贵絶相过门外真堪置雀罗我巳幽慵僮更嬾雨来春草一番多  

酬仲通初提举崇福宫见寄  

富寿安民旧学违符移拥笔素心非青云有路那足顾白发满头胡不归永日杜门无俗客临风隠几得天机西山爽气秋应好恨不相从上翠微  

野轩  

黄鸡白酒田间乐藜杖葛巾林下风更若食芹仍暴背野怀并在一轩中  

六月十八日夜大暑  

老栁蜩螗噪荒庭熠燿流人情正苦暑物态巳惊秋月下濯寒水风前梳白头如何夜半客束带谒公侯  

闲居  

闲居虽嬾放未得便无营伐木添山色穿渠擘水声经霜收芋美带雨接花成前日邻翁至柴门埽叶迎  

和明叔游白龙溪  

溪深荒径微寻胜不知疲寒月影随马晓风冰满髭行歌被褐叟聚戏拾薪儿野外饶真趣令人怀抱夷  

晚春病起呈择之治臣  

风日正和柔身轻喜病瘳嬾抛残蠧简暖脱敝貂裘值客开青眼逢花忘白头家家好春色何处可同游  

次韵和宋复古春日二絶句  

雪霜衰鬓拔还生桃李新园长未成五十尚能胜六十今年又减去年情  

东城丝网蹴红毬北里琼楼唱石州堪笑迂儒竹斋里眼昏逼纸看蝇头  

酬宋叔达【`道复古之兄`】卜居洛城见寄  

离羣四十一春风纵有相逢似梦中幸得相逢作邻舍但嗟彼此是衰翁汉文前席人将去【`复古谪官不日牵复`】庾信诛茅橐未充【`来诗云自笑颠狂便归去并无穿系买山钱`】怅望金隄碧芜阔杖藜携手几时同  

君贶环溪  

地胜风埃外门深花竹间波先冷于玉溪势曲如环荣路回翔厌华轩啸咏闲堪羞谢太傅不复到东山  

瞑目  

瞑目思千古飘然一烘尘山川宛如旧多少未来人  

初夏独游南园  

取醉非无酒忘忧亦有花暂来疑是客归去不成家  

独乐园新春  

春风与汝不相关何事潜来入我园曲沼揉蓝通底绿新梅翦防压枝繁短莎乍见殊堪喜鸣鸟初闻未觉喧凭仗东君徐按辔旋添花卉伴芳尊  

景仁书云去冬因酒病耳病牙遂不入洛以诗寄呈  

许昌携手尽时英况复新开甲第成醉里都将春作达老来不向酒藏情齿疎无废衔杯趣耳病犹分度曲声旧友昔游浑忘却可怜寂寂洛阳城  

和邵兴宗秋夜学舍宿直  

直舍逍遥度清夜暂投逢掖解儒冠高楼影背星河转疎竹气兼风露寒篱下黄花新蕊乱门边碧栁旧株残折腰把板今无有勿似陶潜遂弃官  

和之美河西列岫亭  

秋山对疎牖羇客倦登临雨后岚光活晴初落照深素波明别浦赤叶照衰林伫目寂无语何人知此心亭皋资逺瞩秋思浩无涯鴈唼牵菱蔓童歌出荻花垄荒犹叱犊枝暗稍栖鸦烟霭藏东渚凭轩莫望家  

钓鱼  

野钓披榛竹无人知徃来高空飞不下鸥鸟巳相猜  

会不疑家席上纪实  

召客客俱来赏花花正开寒暄方得所风雨不相催席上栁飞雪门前车殷雷主人意仍厚安得不徘徊  

和子骏洛中书事  

西都自古繁华地冠盖优游卒五方比户清风人种竹满川浓绿土宜桑凿龙山防开天阙导洛波回载羽觞况有耆英诗酒乐问君何处不如唐  

逍遥  

结发读经史疲精非一朝于今成濩落所幸得逍遥不韪狂心息难平客气消巢林易为足窃敢比鹪鹩闲思宇宙内何物不由天定分不移易劳心徒弃捐鹏飞九万里松寿一千年斥鷃与朝菌逍遥亦自然  

和子华应天院行香归过洛川  

印节传呼洛北还府庭无讼不妨闲度桥寒色侵春服按辔晴光露晓山香穗徘徊凝广殿花篮繁会满通阛自知白雪高难和忍愧谁能寄我顔  

和伯常自郢州见寄  

西郊去嵗揖行人栁暗花浓又一春坐想高风清入骨沈吟佳句健生神潺湲杳霭烟波右【`来书云郢西雨多潺湲杳霭`】散诞逍遥兴趣新应笑洛阳车马道缁衣未免化红尘陪致政开府太师留守相公致政内翰燕集辄歌歌盛美为三公寿皆用公字为韵  

独佐成康世高年有毕公神心降维岳龟兆告非熊黄阁遵成范太常书茂功归来保眉寿恩礼享优隆【`右太师`】东阁延髦士西都守别宫不忘如卫武难老似僖公位貌今虽逺官僚旧忝同开怀尽卮酒足以厚时风【`右相公`】眉似高僧秀顔如童子红忠纯汲长孺高洁夏黄公矫矫辽东鹤冥冥塞北鸿自夸新酒量想像百分空【`右内翰`】和吴朝议【`执中字几圣`】同年谢光与景仁同年见过  

结绶东堂同发策白头相值益相亲却思景祐无多日共见元丰有几人天下高名归广受【`二公皆致仕`】古来交道重雷陈谢公身老才方壮落笔成章字字新  

伏蒙留守相公赐示陪太师潞公东田宴集诗辄敢属和  

舞雩新雨浃公田水满东溪上下天行迳乍迂初见笋浮舟正好未生莲弦收裂帛胡琴阕袖结清风楚舞妍相国火城光满路夜归不假玉蟾圆  

华严真师以诗见贶聊成二章纪其趣尚  

知足随缘处处安一身温饱不为难禅房窄小才容榻此外从他世界宽  

素发青眸七十余未尝游学只安居旁无几杖身轻健应为心闲得自如  

和南园真率会见赠  

白头难入少年场林下相招莫笑狂绿篠影侵棊局暗黄梅花渍酒卮香任真自愧殽羞薄假寐初便枕簟凉酬应诗豪困牵率从来嬾放似嵇康  

送峡州陈廉秘丞三首  

宜都贤太守治迹古人齐虎负众子去凤环羣鸟栖行増颍川秩别降武都泥正恐还朝速春林未子规郡府猿声外旌旗鸟道边楼高出楚塞烟霁识巴船襦袴嗟来暮簪绅惜外迁皇仁矜逺俗非谓意疎贤地险三巴口江流百折蟠驺珂通峡响门防照秋寒翠壁虎牙石素花狼尾滩孙刘置栅处细为写图看  

送华亭沈主簿  

执袂青门道萧萧马欲东暮云零落翠逺树浅深红楚泽吟声里吴山醉眼中相思杳何许野鹤唳高风  

送郑推官【`戡`】赴邠州二首  

形便邠公国旌旗拥将坛秦云低落日塞树怯春寒草檄无留思投壶不废欢还应笑黄卷寂寂守儒官百榼行春乐千弓从猎豪苦吟边月冷飞镝野风高竒策鞭殊俗长缨系不毛输君跃马贵一等着青袍  

送何万下第归蜀  

十上终无就才高定复论清时守儒术白首在丘园逺树隠残日孤烟生暮邨扬鞭万里去几许不销魂送王殿丞【`景阳`】知眉山县二首【`先公与秘阁府君相继为利州路转运使予与眉山同年登第`】  

畴昔侍严亲俱为防服人游兰巳多益得桂复同春风树悲懽异萍波聚散频峡中尽遗事何处不霑巾君行杳何许万里蜀云西野色春期近林烟晓意迷天藏巴峡小星逼劒关低莫使乡愁乱咬咬信子规  

送僧聪归蜀  

翠柏老精舍红尘倦帝城千山一锡逺万里片云轻江栈纡还直天星纵复横聴猿应更喜还是故乡声  

送王彦臣【`字伯逢`】同年通判亳州  

先朝御六飞亲谒濑乡祠牛酒当时惠衣冠此日思仙踪丹有灶天瑞桧生枝圣主怜耆旧题舆得吏师  

送张秘校【`牧`】知分宁【`献臣父`】  

百里大夫官不轻莫嗟顶上发垂星人生谷禄偏宜晚世路艰难不厌经数曲秋江萦县白几峯霁色入帘青于公向日多隂德巳有鹓雏在帝庭  

送计先辈【`泰符`】尉宗城  

红尘久帝城高价动公卿竹柏寒方茂骅骝老更成冰霜驱马瘦书劒束装轻丞相虚东阁遥知倒屣迎  

送张都官【`肃字子庄`】江南东路提刑【`得前字`】  

楚俗号难治司刑尤择贤危疑片言决舒惨一方专松不雕寒色丝曽防直弦清风过江外应在下车前  

送杨秘丞【`秉`】通判扬州  

苦闻小杜说扬都当昔豪华今在无江势横来控南楚地形前不瞰东吴万商落日船交尾一市春风酒并垆得意莫忘京国友蹋尘冲雪奉朝趋  

送皇甫寺丞【`穆`】知蓝田县  

南山三辅剧百里古诸侯谁为弦歌小不分宵旰忧烟横辅川暝云照武关秋安得无羁束从君一纵游  

送张景淳知邵武军  

闽岭窅何在东南千里遥仳离伤草草会合更迢迢隋岸微吹絮吴江欲上潮肯无同舍念回首弭轻桡  

送王伯初通判婺州  

煜爚屏星驾迢遥婺女区岚光晴向背溪溜暖萦纡万室鸣机杼千艘隘舶舻若逢耆旧问能说隠侯无  

送云卿知卫州  

汗简成新令褰帷刺剧州韦平家法在召杜治声优野竹交淇水秋瓜蔓帝丘三年归奉计肯顾石渠游  

送聂秘丞之美宰桐城  

七载一相值怳然如路衢形骸渐枯槁志业转荒芜徃事云过眼新悲雪染须明朝又分首上马即重湖  

送李侍郎【`东之`】西京留台  

先公勲烈盛盐梅清白仍闻世济才华省拂衣辞簿领长衢回首谢尘埃嵩峯排雾依稀出洛水迎人迤逦来寄语马前头白吏何殊昔日李西台  

郭氏园送张仲通出刺棣州【`得朝字`】  

名园送嘉客冠盖去倾朝小雨尘微敛余寒酒易消鴈归春近塞日上海生潮北道平如掌东风五马骄  

送贤良陈著作【`舜俞`】签书寿州判官  

海隅方万里豪儁几何人百汰求才尽三熏得士新声华四方耸器业一朝伸他日苍生望非徒泽寿春  

送吴仲庶知江宁  

江南佳丽地人物自风流青骨灵祠在黄旗王气收衣冠余旧俗歌颂乐贤侯正恐还朝速江山未徧游  

送刘仲通赴京师  

圣朝方考牧蕃育寄才能屡别良可叹闲游不复曽行尘遵洛汭朝骑对觚棱瀍上秋台迥归来正好登  

参政正肃吴公【`育`】挽诗  

皇家延茂异鹗立迥无伦高议谁能夺英才自有真骅骝宁受絷冰鉴不栖尘试为咨清论风流第几人  

翰林彭学士【`乘`】挽辞  

祖奠垂将撤笳箫俨欲行野寒嘶故马树转出新旌泉路幽无底鱼灯暖不明如何赍美志郁郁向佳城  

侍读张学士【`瓌`】哀辞  

喜愠与荣枯居之悉晏如稍闲多执笔至老不抛书常愧无能极曽霑清论余秋风郭门外雨泣望丧车  

张元常挽辞  

为吏文无害临民政不苛浑金生自美古井澹无波方喜风鹏举旋闻隙驷过善人宜寿考报施定知何  

邵尧夫先生哀辞  

菽藿一箪乐蒿莱三亩宽蒲轮不能起瓮牖有余安高节去圭角久要敦嵗寒今朝郊外客谁免涕汍澜  

## 宋百家诗存卷六  

嘉善 曹庭栋 编  

文潞公集  

文彦博字宽夫介休人少从颍昌史炤学炤母异之曰贵人也仁宗时及进士第知翼城县判绛州除监察御史进龙图阁直学士封潞国公以太师致仕元祐初司马光荐复命平章军国重事六日一朝一月两赴经筵五年又致仕居洛阳东田年九十二卒彦博逮事四朝任将相五十年名震六服居洛时与司马光为耆英会在会者十三人又与程煦辈作同甲会彦博诗云四人三百十二嵗况是同生丙午年一时传诵崇宁中入元祐党籍后特命出籍追复太师諡曰忠烈子八人皆歴要官其少子维申搜辑诗文遗藳成三十卷尚书叶少蕴弁序  

游紫云洞  

同登青云梯逺访紫云洞黄冠既前导绛鞲亦后从幽奇素所希险絶曽无恐况此岩谷游不知双舄重摄衣叩洞户肃若心神悚两崖势相嵚左右如抱拥万木傍森罗一水中汹涌信哉天下奇岂适俗间用赏景未尽兴向夕遽旋踵飘然御风行恍若游仙梦异日期再来退闲心更勇  

寄赠华清观主大师  

五城三洞朝真客紫房名隶神仙籍玉案晨餐沆瀣精椒庭夜饮流霞液姑山绰约冰雪容亭亭霞外脱尘踪飇驭狂游紫贝阁云装醉入白银宫想陪桂父与金母昆蓬春赏蟠桃红愚亦放怀随澹泊采芝茹术希彭朔常秘六泥东灶丹每求五色西山药紫台久判浮丘袂锦川绣岭三千里羽驾鸾骖未载逢经年望防函关气  

送子骏朝议归阙【`鲜于侁时罢西台`】  

累年分领西台宪留滞周南人共叹蚤传文价出坤维为有仙才生阆苑桂籍登科既巳久兰筋飞步终难绊两持漕节赋均平歴守藩符政宽简圣皇继统始谋庙哲辅官材专进善巍巍云阙此归觐禁严侍从须邦彦离襟欲判重徘徊林下相从池上杯别后思君何处望肩舆频上紫金台  

招刘伯寿秘监  

君自山中来熟见山中事我亦山中人素怀归山志切望青牛车细问归山计  

题史馆兵部傅君草堂钦之  

羡君济上墅胜槩不可名泉石与松竹声影交相清周墙数百堵版筑皆亲营箕尾出南极直对茅轩明陶庐自爱乐蒋径堪逢迎但恐赤松子到此难忘情舍却留侯伴从吾林下行  

过燕川渡  

燕川东北孔山西借车直渡马头溪农樵引路津不迷行行引上青云梯回头下视林木低谷风泠泠山鸟啼岩隈泉甘土仍肥昔人于斯卜幽栖春深芝术生新荑采芝茹术希夷齐诸公共游不知疲长吟吐气如虹蜺水滨石上写此诗手拭苍藓脚踏泥冒寒履险不惮辞勉欲继踵前贤题  

阳春曲  

颇伤金管遽仍恨缇光促四序若循环百年如转轴佳人暮不归兰苕春又绿空持绿绮琴愁弄阳春曲  

玉阶树  

亭亭依玉砌郁郁尽琼枝璧月夜虽照金风秋更吹陈宫唯是唱汉殿只应悲似有君轩恋嵗寒终不移  

无题  

西陵何限柏一一胜瑶华几纵青丝骑多逢油壁车香囊犹未致奉带巳成赊莫作云间月愿亲梁上霞  

山中隠者  

尘中久絶迹谷口自忘机草蹻凌晨出柴车向夕归磴泉濡蕙带迳竹败荷衣借问何为者山中尝采薇  

夜思  

明河秋耿耿小阁夜愔愔鲁酒不成醉洛生唯是吟簟凉初卷玉炉暖乍熏金默坐终无寐西窓月影沈  

华月  

皎皎新秋月分明照洞房几人千里别今夜九回肠皓彩穿珠幌澄辉上壁珰画楼兼绣户浑是可怜光  

旭日  

乍出扶桑海如轮隠半规未晞槃上露巳侧槛中葵赫奕晨霞映空蒙晓雾披君看可怜处偏在照梁时  

咏苔  

绵绵上钓矶漠漠拥闲扉石面风梳发垣根雨濯衣不将凡卉杂还与俗尘违谢砌曽成咏深严近紫微  

公子  

甲第峩峩爵观前射回微岸鵕防冠锦鞯飞鞚丹砂埓蜜炬流膏紫玉槃狐尾单衣常裛麝虎头双绶镇熏兰闲驰便向章台陌里巷儿童逐弹丸  

寓怀  

高楼闲背夕阳登缈缈长怀不自胜锦瑟有时闻北渚钿车何日到西陵地寒蘐草犹难种天逺瑶华岂易凭多谢苏门清啸客了无尘事染壶冰  

元已阻雨  

林花脉脉怯朝烟雨隔兰亭曲水筵欲买春花无定价东风撩乱掷榆钱  

酬金华山人春日见寄之什  

漠漠鲜云习习风谷莺娇啭小园中谢塘初长如裀草湘渚难留避弋鸿经雨落花红扑地惹烟垂栁绿萦空寻芳好伴高阳侣深忆东山采药公  

和友人春日即事  

青阁登临恨巳多可堪兰景又妍和书囊阅尽应成癖诗思狂来恐是魔玉树芬芳连雾縠珠栊隠映隔云萝鹴裘贳得杨昌酒度日无悰倚瑟歌  

蘅皋  

蘅薄频牵望阳林久驻镳香囊徒叩叩云月自迢迢翠佩传情密层波托意遥翩鸿渐高逝翻恨隔神霄  

春晓  

宿霭藏飞观晨霞幌绣甍锦帏人未起珠树鹊先惊炉暖香初烬窓幽烛尚明更开花上露妆泪鬭盈盈  

宫词  

体轻全不胜鸾钗常羡同心上苑梅翠辇未来珠箔卷漆盘犹贮夜明苔  

登江楼  

飞观接江干乘闲独凭栏鲜云横列岫芳草蔽遥滩梅笛吹渔浦荃桡泛鹭湍登临谢康乐寄逺折瑶兰  

侠少行  

锦带佩吴钩翩翩跃紫骝垂鞭度永埓挟弹过长楸平乐十千酒南城百尺楼荆娥拂双袖日夕又迟留  

秋夕偶怀  

小槛风惊叶幽庭露柯芳尘千里逺幽恨九回多萤影穿帘押蛬声出砌莎寸心无以写对月但长歌  

秋夕偶作  

独诵潘郎秋兴赋闲吟谢守怨情诗风摇红树啼螀急月照绿窓清漏迟  

古寺清秋日五首  

古寺清秋日微凉宝殿中玉题高纳月金铎碎摇风翠藓缘阶碧幽兰裛露红闲聴莲叶漏吟对惠休公古寺清秋日幽闲景倍殊晚云遮鹫岭新月照虾须玉露霑篱菊金风落井梧武尼求泛驾张翰莫思鲈古寺清秋日登楼拥鼻吟微凉生柰苑轻吹动香林窓外萤飞火篱边菊散金静弹流水曲何处有知音古寺清秋日潘郎兴倍长院闲披鹤氅人静掩莺房密树惊晨鹊幽轩耿夜螀班姬应咏扇通夕恨昭阳古寺清秋日含毫凭小楼雨微滋石藓烟澹落霜楸紫燕休巢幙苍鹰巳下鞲闲倾浮蚁酹时典鹔鹴裘  

翫月吟寄友人  

闻道频挥霹雳手【`见虞曹王员外之言`】定知不费琰之才且投丹笔携诗笔来就花间把一杯  

送刘推官归冶源栖真馆  

高情乐幽趣遂与尘事违岩谷久潜照鱼鸟知忘机方邈栗里会却指冶源归借问归何遽山中芝术肥雷简夫自辰溪还除国子博士盐铁判官以书见谢并寄杜鹃鸟一只偶成二章答之  

学省新开用退之阳城司业定相知休思杜曲仙乡隠好献元和圣德诗三部共推盐铁论五溪曽制虎貔师济源处士功成后始信书生善出竒  

山人逺寄杜鹃禽因寄山禽遂寄心应谓不如归去好高飞却入旧云林  

送中舍蒲君致政西归  

阆苑当年砚席同别来三十八秋风东朝新命西归去珍重贤哉鹤发翁  

送分司少卿归洪井  

知止遗荣世所稀帆风美满浩然归江边闻有梅真宅吟对西山不掩扉  

春日湖上偶作  

岸帻长吟坐钓矶花香漠漠栁依依夕阳湖面光如鉴风送虚舟自在归  

外许苏度支示古铜器形制甚雅辄书五十六字还之  

古鼎良金齐法精未知何代勒功名更须梓匠为鳬杓堪与仙翁作酒鎗【`南史有徐景山酒鎗`】涤濯尚应劳犊鼻腥羶不复染羊羮水边林下风清处长伴醺然醉玉倾  

雨中湖上绯桃盛开舟子维缆于树因书二十八言  

灼灼秾华照碧流素烟丝雨助妖柔武陵不放刘郎去更就桃根系小舟  

予移守青社同年宋学士代予守壁田会有来诗因成四十言为答  

旧许陪原郡时清偃息优羡君熊轼去奋我鸭坡游草树秋芳密禽鱼晚思幽相凭皆与问犹忆醉翁不【`予在许昌务闲多适湖上吟醉月三四焉`】  

偶题看山楼新画山水  

尽日望西山扶笻复倚栏逺观犹未足更作画图看  

宿西谿寺  

地占莲华麓谿环鹫岭巅密林含细籁巍刹照清涟独赏宁妨醉幽吟定废眠支郎谙雅尚埽榻就潺湲公仪天章书示暂徃蓝田兼阅山水以答来贶  

暂枉观风斾从容赏物华蓝山青有玉辋水碧无沙林静闻啼狖川长见落霞宜寻幽径处竹里到南垞  

雨后游华严川马上作  

雨后城南路无泥未有尘因观曲江树更忆杏园春草色遥侵水山光翠逼人劭农兼访古揽辔缓朱轮  

题中山即中华严川墅  

城南风物胜最胜是华严谢墅偏幽寂顔郎此退潜流象清绕砌列岫翠当檐更爱邨桥畔杨花扑酒帘  

次韵和公仪月夕游南湖  

凉夜南湖饮林端月上初尊罍既古雅亭榭复清虚静赏兴无尽剧谭欢有余羣驺不解事应厌久停车  

见山楼小饮偶作  

云澹天迷楚楼高地占秦哀筝一行鴈小字数钩银巷陌三条月池塘十步春府门初夜闭多少夜游人  

蒙顶茶  

旧晋最称防顶味露牙云液胜醍醐公家药笼虽多品畧采甘滋助道腴  

答王龙图游山见寄  

分得鱼符守雍州垂帷闭阁再经秋眼看岩岫将登览身似匏瓜苦滞留杜曲朱坡虽巳到圭峯紫阁未曽游却输假道归朝客上遍终南寺寺楼  

游潜溪  

脩竹防清溪潺湲阙塞西石牀平有藓沙路润无泥粉白松围古【`有古松皮绿而粉生本草艾蒳香真庙爱之驻跸良久`】蓝生草带齐难留批敕字救旱作云霓【`李藩少时隠居溪上`】  

登广化阁  

宝刹层峯上危栏净界中登临近霄汉子细见伊嵩术迥传清梵川长没逺鸿黄昏不忍去月在石楼东  

宿少林寺  

六六仙峯绕静居俗尘至此暂消除西来未悟禅师意北去还驰使者车【`予方被命移守北都`】五品封槐今尚在九年面壁昔何如心知一宿犹难觉花藏重寻贝叶书  

游金星观  

鹤发厐眉二老仙林间老屋十余间斋粮不蓄惟栽菊道眼长明只看山朋侣过从应绮甪比邻掩映是嵩辕暂游自愧尘劳迹解帢临溪濯腻顔  

仆射侍中贾荣过潩上小园兼题嘉句谨成五十六言仰谢贲饬  

上相寻芳驻画轮华貂玉节耀松筠二南雅丽音盈耳八体遒妍妙入神鲁壁再传科斗字稽山长咏永和春小园从此増花价一室荧煌照乘珍  

小园池上偶作  

微吟岸帻思悠然近对方塘逺见山恩施洛阳均逸地莫言此地是偷闲  

中书宿斋偶作  

凤阁容栖集心无外虑侵夜凉秋气蚤人静禁门深大政惭无补微才恐不任敧眠听宫漏兰焰照青衾  

送秘书刘监归嵩阳隠居  

昔年宝应茅斋主别后炎凉巳屡经暂入城来缘买药却骑牛去似飘萍缑山重访吹笙伴秘省常虚舞鹤防一任洛阳人白眼且看三十六峯青  

和副枢吴谏议寄题广化寺东轩  

净居高出四禅天更对伊嵩辟广轩塔耸千花依鹫岭舟浮一叶上龙门云藏古木当危槛风递疎钟过逺邨我有草堂南涧口【`即临伊堂`】一回西望一销魂  

雪中枢密蔡谏议借示范宽雪景图  

梁园深雪里更看范宽山迥出关荆上如游嵩少间云愁万木老渔罢一蓑还此景堪延客拥炉倾小蛮【`白乐天云酒榼也`】  

和副枢蔡谏议赠副枢吴谏议谢惠新宅杂花之什  

百卉千花淑景新主人吟啸惜芳辰依依绿减隋隄色灼灼红移洛浦春巳爱清香飘宴席更分秾艳与交亲邹阳本是梁园客醉赏犹思濉水滨  

再到积庆坟庄即事偶成  

郊园乍适疎慵意勉强逢迎巳不能赤米白盐充野馔蕉衫芒蹻见山僧含风古木遮檐角潄玉清泉泻石棱田父相过复相劝蚤归林下醉腾腾  

东溪泛舟  

东溪伊水东溪水碧溶溶两桨夷犹去双鳬上下逢余波通洛浦倒影浸嵩峯荷动闻鱼跃沙平见鹤踪岛蒲森劒防岸栁亚虬龙并载惟禅客随观有牧童风传櫂讴逺露湿钓蓑浓不是迷津处何烦问老农  

游史馆张大卿致政李少卿史馆傅兵部济上郊园【`张靖李章傅尧俞时判河阳祈雪济源庙作`】  

畴昔常闻处士庄林泉胜景甲山阳一渠寒水流清济千仞浓岚耸太行枋口云归穿古木燕川风过入修篁前贤旧业何人继分与三贤作醉乡  

登平崧阁右崧亭作  

不较平崧与右崧大都亭阁画穹崇太行太室当前后俱是家山入望中  

西都留守宣徽王祈谢嵩祠徃还敝庄因成雅章为贶谨次严韵【`时判河阳`】  

腊雪应祈霑下土府公遵命祀中天定陪仙驭经缑岭应访禅林过玉泉和气随风生二室欢谣继日满三川悠悠大斾累累印却爱苏家负郭田  

枋口作  

下马入枋口漾舟缘碧溪雪消山骨瘦风定浪头低数里复登岸羣贤俱杖藜徘徊岩石畔寻觅退之题  

盘谷作  

昔有幽栖士兹焉遂考槃惊眠涧泉响醒酒谷风寒列岫开窓见防鸿倚杖观韩文传巳久合在翠岩刋【`旧有石记今巳失之`】  

自济源回及中道得通守郎中诗跋羡山水之游以不得陪从为恨因以诗答之【`通判李师锡`】  

奉祀灵源腊雪余薄寒风景似春初因寻山下游三日惟恨尊前欠二车南望思君回五马北来遗我得双鱼新诗两首连城贵百斛骊珠价不如  

初泛舟新宅观子弟辈作诗因为此示之  

旧池疏引透新池转觉澄澜势渺弥得志鱼虾争跳跃无根萍梗任推移船头欲过冲桥脚栁眼初开映水湄借问阿连春草句何人先把紫毫摛  

春旱既甚祈未应小园即事  

渴望甘膏苏旱嵗日趋祠庙罄防祈春风也解相欺罔鼓扇杨花学雪飞  

题韩晋公邨田歌舞图后  

治世舒长日田家事力苏干戈久不识箫鼓共为娱浊酒行无算酡顔倒更扶将求太平象此是太平图昨夜饮散未眼偶成拙颂录呈武功寺丞若犹未弃无惜开示  

以幻能除幻居尘不染尘畧于歌舞地聊现宰官身有法犹为滞无心乃是真还将所得趣试问悟空人提举刘司封访别将赴滏阳辄成五十六言【`刘防`】  

乞领琳宫作散仙云情鹤态任天然荣驱轩驭归仁里恳拜封章解计权尺璧时光须爱惜寸金乡土且留连铜台事事君夸诧莫望西州紧着鞭  

招仲通司封府园避暑  

骑山楼下水轩东一室初开待白公【`白云奇章欲于南溪上别葺一室与白傅止宿故诗云终恐不如南涧上别开一室待闲人`】虽是不如南涧上都缘却有北窓风衔杯避暑称河朔飞盖延宾在邺中解榻况逢徐孺子馈浆茹饭与君同  

金宿楼望月呈仲通司封【`是夕与宾佐会饮后园`】  

满满十分酒高高百尺楼于兹赏圆月况乃值中秋天宇浩无际露华光欲流西园清夜饮公干不同游舟中别后中夕无寐偶成四十言奉寄中辉大卿史聊致黯然之怀【`史炤`】  

五十年亲友如今两鬓霜相逢在淇澳所乐似潇湘话旧如春梦听歌放酒狂压关楼下别一夕九回肠  

雪霁金宿楼闲望偶作  

盈尺初晴皓采鲜长空极望势漫漫铜台不惮三休上冰井须添一倍寒舟檝似从云外过园林如在鉴中看冬来景象今方好未到黄昏且凭栏  

寒食游压沙寺雨中席上偶作  

沙路无泥地侧金满园香雪照琼林一枝带雨尊前看还是去年寒食心  

留守相公【`康国`】宠召同赏花欢饮兼示雅章次韵  

洛表衡皋谷雨天归来景物尚鲜妍喜随使斾寻花圃急趁宾簪赴绮筵酒拨嫩醅倾绿液曲调新谱促朱弦玉堂仙客应潜笑强作风情学少年  

留守相公宠示东田防集诗依韵和呈【`韩康公`】  

尝同徐勉构东田花竹成隂雨后天为爱宪台宽白简得随相府赏红莲清尊屡釂吟情逸红袖频翻舞态妍归兴直须三鼓尽月华况是十分圆  

次韵留守相公同游龙门  

凿开青障啓天门直泻伊流浅汝坟【`旧说禹凿龙门以泄汝海之水`】八节惊涛鼍振鼓千花寳塔鴈翔云岩隈雨过飞泉涨谷口风回堕叶纷龛穴隆穹三像列楼台华焕两崖分方陪茜斾来寻胜不就蒲飱趁茹荤北里笙竽皆拥从东山罗绮半酣醺升堂共覩皤仙貌策杖同寻古士坟喜脱貂冠亲野老幸随熊轼附邦君林峦岑寂真堪赏市井喧哗渐厌闻人度长川犹隠映香销古殿尚氛氲周生归后兰重佩荀令行时蕙更薰晓露未晞珠滴泪秋花争发锦挑文羣娃散步尘生袜小舫争登水溅裙钓叟傍观皆叹羡禅师迎谒尽欢欣既无冗局羁闲迹忍促回轩背夕曛得向石头溪上饮从今遂不畏移文【`某在北都累求致政时驾曹林员外以映山红曲词见赠寻答之其末章云遂请后愿醉石楼溪口今饮于石楼有小倡独得此曲因以佐饮`】  

颂寄实师顺师  

传闻二禅伯共是一家风悟处头头悟通时事事通西堂入妙用寂照舍真空更有青青竹菩提法眼中余前此二纪保厘西郊与判台李少师及洛社诸君游龙门饮伊上有渔者献鳜鱼十数尾因作羮鲙坐客有思鲈之兴余后守魏累请休致久而未遂曽为忆鳜诗寄洛下诸贤今年秋累与诸君饮于东田池上苇间鲙鱼炊香稻以佐酒浩然有江湖之趣因作是诗并录忆鳜诗如左【`元丰中留守西京作`】  

一尊江上思鲈酒两首伊滨忆鳜诗今日东田遂前请  

香稉緑蚁鲙红丝  

嘉祐中余尹河南与少师李公明龙图董巨源集贤王伯初同游龙门渔者得鳜鱼数十尾以助杯柈饮兴皆欢日月云迈几二十年感旧念游作忆鳜诗乃思鲈之比也【`李东之董沔王起熙宁中北京作`】  

西风一櫂思鲈兴抖擞尘缨归旧庐最忆香山石楼下清伊深处钓寒鱼  

追思洛社闲游伴屈指于今大半亡若到龙门更闻笛定知悲感似山阳  

游东田八韵  

文物平津阁风流太傅山胜游松岛外故迹药园间霜蔀编为屋寒荆刈作关窓棂云漠漠畦窦水潺潺芦渚炊烟起萍沤钓艇还竹经朝雨翠荷借夕阳殷幽兴能招隠高情自爱闲从来行乐处携手一开顔  

次韵致政中散荀龙宠恵雅章  

承枉安车访孟津披云喜覩旧风神昔年交会心相契今日朋从意转亲华发并蒙难老福清尊莫作独醒人高门积庆簪缨盛世上尊荣孰比伦  

次韵留守相公玉汝以某赴东庄特赐佳篇  

东郊瘠土才千亩绕舍团椒仅百家地接玉泉多草木路经缑岭少风沙能留过客虽无饵时对清尊亦有花昔日相君曽降顾常忧蜗陋不容车  

忆东溪【`近得洛信云东溪水涨舟行颇驶`】  

常忆东溪溪上坐相从惟有野僧来可怜鸥鸟知人意料得无机总不猜  

东溪奉送景仁内翰归东都三首  

君自东都至西洛风光相赏不相违瑞云承露从头看看到姚黄兴尽归  

暮春修禊洛川游丝管随登李郭舟仲损昌言俱未至凝眸东望不回头【`张仲损张昌言`】  

送君东至伊东坞东望青嵩与白云又向嵩云更东去花前把酒惜离羣  

五老会诗【`元丰三年九月范镇内翰张宗益工部张问谏议史炤大卿`】  

四个老儿三百嵗当时此会巳难伦如今白发游河叟半是清朝解绂人喜向园林同燕集更缘尊酒长精神欢言还有伊川约好作元丰第四春【`为来嵗张本`】  

奉陪伯温中散程伯康朝议司马君从大夫席于所居小园作同甲会  

四人三百十二嵗况是同生丙午年招得梁园同赋客合成商岭采芝仙清谭亹亹风盈席素发彯彯雪满肩此会从来诚未有洛中应作画图传  

赠国信毕少卿【`仲衍前此北京签判`】北京作  

邺下常推七子才兔园宾客重邹枚三千里外出疆去四五年前点额来将幙未归慙老大使旃重到喜追陪朔风不度龙沙逺只向云中候信回  

清明后同秦帅端明会饮李氏园池  

洛浦林塘春暮时暂同游赏莫相违风光不要人传语一任花前尽醉归  

无为集  

杨杰字次公无为人自号无为子自少时即以诗文名于世嘉祐四年举进士元丰中官太常时议典礼因革杰讨论精确人尤多之常奉使过泰山观日出于絶顶之上重九日赋诗酌酒于华山莲花之峯继被诏从高丽僧游皆以王事而得方外之乐故于瞿昙尤造理窟元祐中以礼部员外郎出知润州除两浙提点刑狱卒年七十生平著述甚富散乱未传绍兴癸亥知无为军赵士防搜其遗藳得诗赋杂文若干篇编次十五卷题曰无为集其释道二家诗文另编别集  

幽谷吟上欧阳内翰  

除山插空望不足行信马蹄入幽谷生平未惯尘外游先酌寒溪洗尘目自疑身是武陵客误逐桃花迷水曲欲穷本始问嵗月亭上雄文凿青玉意高语险测难到拂白散云再三读乃知造作自混沌山神固防宝藏匵路岐未许车马通白日苍烟走麋鹿一从紫府仙人来指出洞天三十六膏泽疏开不死泉栋梁养成嵗寒木灵苗黑草无根株摇荡清香过林麓峯峦围匝别是天天在山中成大畜先生之心此其象徃行前言深蕴蓄议论吐为仁义辞文章散作生灵福默笑真工功未醇饤饾春风弄红緑耼云谷得一以盈以一能应无穷声千古万古声不尽先生得之为声名公之声名公之心日益逺大日益深愚儒耳目所不及奋笔空成幽谷吟  

屏石谣赠郭功父  

屏石屏石何巉岩云初得自江之南沙埋土蚀几千载无人辨别嗟沈淹净空居士物鉴精获之不啻黄金兼清泉洗涤露真璞野云凝结堆浓蓝巫峡山前暮雨霁参差十二排峯尖比干骨朽心不朽通窍至今存四三蜂房蚁垤岂足数或疎或密争嵚嵌铜台古砚置其下一片皴碧沈寒潭唐朝牛公嗜怪石取之不巳其亦贪争如夫君一胜百得此自足无伤廉我尝乘醉到君家临风叩以苍玉簪其声清越合律吕笋簴可与大乐参何当琢磨中句股列为编磬歌云烟问君考击荐郊庙孰若藏其青山庵  

潜山行  

昔年会稽探禹穴探得六甲开山图图载潜南天柱山上侵霄汉下渊泉真人秘语世不传但见絶顶防云烟汉武射蛟浮九江舳舻千里来枞阳筑坛祈仙瞻杳茫茂陵桧柏空青苍石牛一卧叱不起白鹿还归深洞里二月灵鹤有时来洞口桃花泛流水  

歌白雪  

歌白雪雪满龙沙暮冬月万里征人归未归一声晓角云中咽  

歌白雪雪压樵夫樵担折行到都门门欲开十二玉楼歌未彻  

勿去草  

勿去草草无恶若比世俗俗浮薄君不见长安公卿家公卿盛时客如麻公卿去后门无车惟有芳草年年加又不见千里万里江湖滨触目凄凄无故人惟有芳草随车轮一日还旧居门前草先除草于主人实无负主人于草宜何如勿去草草无恶若比世俗俗浮薄  

古行路  

古行路古行路今人欲追古人去古人去逺何可追后人视今如古时君不见去年春风去巳久今年春风亦依旧  

和酬子瞻内翰赠行长篇  

云涛拥开沧海门鼓鼙万叠鸣江邨仙翁引我峯顶望耳目震骇难穷源黄金铸鲸为酒尊桂桨透澈冰雪盆吴歌楚舞屏不用夹道青玉排云根经纶事业重家世音问父子今季昆九丹链就鼎灶温刀圭足以齐乾坤我行欲别湖山去为我索笔书长言照乘不假明月珠自有光焰生轺轩  

五云叟琴阁  

朝望五云山暮望五云山望之欲去未得去抱琴登阁聊怡顔琴声喷潺湲意在山之泉琴声险欲絶意在山之颠五云之山不须到劝君但作五云操  

凌歊台  

大明七年暮冬月宋武南巡立双阙銮舆先幸凌歊台云中箫鼓轰春雷六龙一去晓无迹山花野鸟空相忆翠羽鸣鞭来不来景陵芳草年年碧  

景云轩  

南城城外山崔嵬景云轩上无尘埃双溪水落逐年急白发僧归何日来画屏满目万瓦合几人到此心如灰  

恭轩  

春雷惊起苍龙角春风摆开紫云箨埽防红尘不得来翠羽旌幢拥高阁高堂老人年八十朱衣省郎侍傍立追怀手植先大夫栽培灌溉何勤劬浓隂潜蔽芝兰径美实饱供鸾凤雏幽轩得名名曰恭见此还应桑梓同岂惟雪霜不可改年年高节摇清风  

留春亭  

古今春过知多少人不留春白头蚤君欲留春心可知为君更赋留春诗留春莫只留花住花老春风亦随去孰若芝兰香不歇亭下长如二三月  

沧浪亭  

沧浪之歌因屈平子美为立沧浪亭亭中学士逐日醉泽畔大夫千古醒醉醒今古彼自异苏诗不愧离骚经  

送陈资道  

有客抱荆璞不琢贵自质兢兢三十年常恐有坠失所欲价百倍今也十之一忽患知者难光采巳四出  

豫章行送周裕  

君不见南浦亭前草送人千里道一番膏雨一番青不顾王孙江外老又不见丰城劒埋尘土间几年秋水澄波澜夜深直气射牛斗变化风雷头角寒丈夫穷通有时有满腹诗书满尊酒行行三月到扬州故人莫笑麻衣旧  

赠朱伯原  

张籍心不盲何必盲于目伯原道不病今也病在足及第二十年未识太仓粟乐圃德义重可敌万钟禄世味觉幻梦老把华严读九会发渊微赞文焕珠玉洞庭秋月澄吴门春草绿香海泛虚舟不慑鱼龙触  

丰湖歌  

惠州风土隔世埃使我南望长徘徊昔年霹雳轰蓬莱六鼇踉跄海面开一峯崪屼九霄落万里怒涛推拥来至今浮在罗山畔玉阁石梁插天半世人可见莫可登雪栈云梯知几层近闻更有丰湖好环匝亭台映州岛野叟忘机鸥鹭闲寒潭无浪蛟龙老云归洞府月满湾客卷纶车鱼在藻白玉抽苗万盖圆翠光期压王孙草天高日暖茘枝香风撼一川红玛瑙主人丹鼎飞金虎丰湖无根岂能住一日地轴如走丸随逐浮山还旧处  

谢公约惠墨竹图  

幽人渍墨写成竹变化琅玕作玉公约赠我两大轴不比丹青凡草木六月都城苦炎燠车马纷纷正驰逐曲台官冷昼掩闗净埽虚堂展霜幅帘间忽有微风来不动纤枝清满屋忆得扁舟载雪时曽寄会稽江上宿  

和谢判官宴南楼  

解后高轩须水濆名言间发兰桂芬道义相投有余乐宾主交照无繁文忠臣寤寐在北阙古风歌咏追南薰出门不觉行役苦举头时见孤飞云  

白月池  

凿池待明月池成月自来幽人从一去明月来几回孔窦走龙蛇防崖激琼瓌安得借盘石泛我木瘿杯治平三年秋七月当涂郭功父招无为杨次公会于环峯时五云叟陈德孚以诗寄吾二人因聨句酬之  

空山坐寥落匹马邀俊哲入门肆高谈清风埽烦热【`功父`】忆昔治平年姑熟溪上别嵗时激箭急倏忽三十月【`次公`】读书非少锐欲论先卷舌归田殊未成累累逐羁靾【`功父`】孰谓赵魏老不能佐滕薛由来嵗大旱松柏见孤节【`次公`】朋心久愈挚忠规补残缺儿童喜父执饤饾成罗列【`功父`】壶有玉泉酒庖有冰裙鼈野芡剖珠玑秋瓜咀霜雪【`次公`】新粳刈且舂香炊软三淅放匕聊醉饱百忧旋磨灭【`功父`】升平击尧壤险怪探禹穴吐气直虹蜺落笔淬金铁【`次公`】词源河汉翻俯视隄防决文章贵天成追琢几窜窃【`功父`】抵掌万古中高下争螘蛭挹酌华阳水荡涤尘土咽【`次公`】吾心了何染本理忘巧拙圣贤久不作情伪愈分别【`功父`】竹隂卧片石浩歌声欲阕山童倏及门喜音屈高洁【`次公`】传闻脱世累天境妙搜抉疎帘卷危阁九华青嵽嵲【`功父`】余吟琴一弄铿然响环玦老鹤不敢鸣千里飞云絶【`次公`】次君功素交嗟予尚契阔畴能枉篮舆相期出寥泬【`功父`】  

崔仲岳隠居松江以丹白黑饰舟曰鹤舟括苍周子韶无为杨次公治平三年夏六月会仲岳于繁昌蓬莱亭勉其罢鹤舟以应书席上聨句送之  

且就飞龙牓休登白鹤舟【`子韶`】陇书方劝驾阆苑莫回头【`次公`】丹顶归沧海霜翎掷素秋【`子韶`】海鹏期变化仙骥任沈浮【`次公`】烟月闲三岛功名重五侯须知驰凤诏便是钓鼇钩【`子韶`】巳得翀天便无思击桨游【`次公`】楚醪铿逸韵湘瑟助防搜【`子韶`】南浦成春别北山空夜愁九皋闻象魏一叶寄汀州【`次公`】世气骑风虎机心走海鸥【`子韶`】昔年嗟鹢退今日并麟游【`次公`】八月仙查驶千龄圣德优市朝真大隠箕颍谩清流【`子韶`】鼓枻随渔父乘桴笑仲由片帆从此卷旧氅亦应留【`次公`】冠佩重华国莺花四皓楼雄文高鴈塔大醉忆蓬丘【`子韶`】勳若书青史幢须建碧油兰桡好重举乘取上扬州【`次公`】  

送沈汉卿拜母墓  

慈母冢前柏孝子眼中血根在叶长青恩深泪难歇二月黄莺鸣一路元猿咽  

牛渚矶修水府祠【`并序`】  

牛渚在太平州之北里即温峤然犀之所也石岸险隘江流湍激颇为舟楫之害有水府祠南唐保大年封其神以王号国朝祥符中从而加封舟人将过之必先陆走具牲币以祷焉及庆厯初朝命开新河于矶后而获安济则礼事稍损祠宇多敝嘉祐七年章太守命修之杰因赋之且警来者  

牛渚矶大江汹汹山崄巘舟人欲渡不敢渡烹牲投简先祷祈自从疏派得安济祷者渐疎祠宇隳我闻鬼神若君子不以风涛为福威吁嗟人心自险易昔也兢兢今也违太守修祠岂无意寄语安者毋忘危  

景灵宫  

仙宗司玉厯帝系出璇霄功业超千载威灵会六朝圣孙严子事神武耀文昭游渭衣冠在违顔咫尺遥奉安先上衮守卫肃中貂重屋华天篆櫺星屏俗嚣麾幢迎宝辇象魏起祥飚霞醴充流瓉芝房陋焫萧降升瞻穆穆謦欬听寥寥复道悲追汉灵旂想伐辽荐新随四孟观德序三朝养慕皆虞氏声名格有苗庭分五行舞乐奏九成箫将相旌遗烈松筠鉴后凋肖岩非特说画阁岂惟乔寰海名星聚江湖王气销基图传久大宫阙壮嶕峣皇泽弥霶霈羣生荷益饶侍祠叨旅进赓颂仰材翘孝治光青史琼瑶合琢雕  

过黄陵庙  

黄陵二妃庙客过动愁顔湘水有时尽帝车何日还血斑千亩竹魂断九疑山欲问苍梧事白云生栋间  

简寂陆先生祠  

紫霄峰下陆先生飞出红尘鹤羽轻高第不知朝玉阙旧山重喜见霓旌斗坛石凝云三尺丹井泉寒月一昨夜全家宿琳馆尚疑鸡犬有遗声  

和伯瞻郎中登郡城北楼  

楼上高吟思入微白云随步拂人衣几行塞鴈防不防千里客帆归未归食廪稻粱知国富弟兄疆境乐家肥望中孰谓长安逺路去江南只数圻  

和程大卿雨中登物华楼  

泽国连朝雨春山半夜雷登楼寒食近隔岸画屏开沙鸟飞还止渔舟去复来年年南浦草相伴绿波回  

题具区阁  

阁占具区泽登临万象奇中秋月明夜平旦日生时云澹雪千里水澄天四垂渔舟何处在一笛顺风吹  

余卿新第  

章水营居不日成皇华诗价敌连城檐牙雨过千鳞碧池面风闲一鉴清脩竹短墙儒者宅白头青眼故人情莫忧退处生涯薄鹤引新雏绕砌行  

和穆父待制竹堂  

会稽风生竹相宜傍竹为堂趣尚奇内史旧居经几代此君高节似当时林无暑气客频到笋过邻墙僧不知莫夹桃花引蜂蜨实成须与凤皇期  

浮玉僧建亭蒜山之顶丹阳新旧太守林子中杨次公首登之因名二翁亭  

来陪杖履蹑孤峯故老旁观叹二翁海上波平千里白江东兵壮万旂红云开云合山头月潮落潮生渡口风须约防庄老仙客凭栏直下看龙宫  

同浩然正叔赋夏英公宅延春亭得登字  

九衢尘土衮车声一到延春世虑澄暖律解教寒谷变熙台还许众人登兰生旧砌香连续花入名园价益増莫笑冷官连骑过长安城里有谁曽  

和晚登故丰门  

故丰门近子真家楼上高吟冰齿牙帆似马来思杜牧劒为龙去忆张华沟还故道穿城角沙涨平川压水涯江外西山衔落日几重苍翠衬余霞  

张司封泗上春运  

经纶才术致唐虞暂出东南总转输德教久为诸郡法国家何止十年储清风继世留淮甸和气先春入汴渠不日召归调鼎鼐一封天上紫泥书  

游宝林招李簿梅尉  

东郭乞米闻晓鸡篮舆乘兴过泾谿冰开波面白玉碎雪压竹梢青凤低仙去空留链丹井境清疑有辟尘犀子真太白曽孙在飞櫂何妨到水西  

送张令同年赴岭南  

滕王阁上正持杯候吏先期过岭来泽国暂抛三径菊春风须寄一枝梅昔年身到仁宗殿同日先惊禹穴雷万里青云有前约莫因蓝绶叹尘埃  

刘纯之以便亲请还蜀  

通守临川郡家山梦翠微愿辞灵运史欲着老莱衣万事尊前尽片心天外归金乌伴去櫂日日向西飞  

赋梅送黄庭方  

子行何所赠赠子一枝梅长共雪霜约故先桃李开清香隔年在和气引春回上国人相问为言南岭来  

赠朱汉臣先生  

德义轻轩冕有谁知所存清风满淮国高节老巢门孝友敦兄弟诗书教子孙何当对明月林下接君言  

送姜厚兄弟  

之子别庭闱乡心夜夜飞芝兰经嵗老鸿鴈傍春归芳草随征櫂和风上防衣鸣桹声渐逺月满钓鱼矶  

和酬致政朱殿丞  

挂冠清世咏归田舟纵江湖养浩然水底病龙思致雨树头老鹤懒冲天诗因社友编三百酒为春风费十千今古辞荣人不少惟君知足最当年  

和谢圣藻游锦川  

锦川亭上雨霏微太守斋航卷画旂步入名园莺惯见歌随流水鹭惊飞凭高自有千峯聚饮剧方知万事非却恐丹阳赴官去此心当共白云归  

耤田集议  

甸师经始遇金穰禁籞清尊合奉常千亩方田开帝耦四时和气聚神仓青氊改卜先农兆曲水交流上已觞欲识汉家林苑富融融春泽浸长杨  

舟泊太湖  

区区朝市逐纷华不信湖心有海查八十文虹寒卧影一千顷玉碧无瑕古今风月归诗客多少莼鲈属酒家安得扁舟如范蠡烟波深处卜生涯  

赠冯扬州  

天下无双士淮南第一州文章老元帅节义古诸侯路穏归黄阁功成建碧油九重致尧舜四海望伊周楚甸供吟笔吴丘赖坐筹风云生鹢首蛟蜃怯龙头有士依余庇干时愧拙谋沧溟波浪险愿借钓鼇钩  

答宗臣佳章  

幽闲外世缘白日抱琴眠诗就多惊俗楼居半是仙竹牀斜倚杖藓壁倒垂鞭翻笑红尘客马头缰辔牵  

秀溪寒食  

十里喧阗绣锦川秋千人近趁飞鸢花明栁暗丹青国日暮云浓水墨天游女践成芳草径画船冲散碧溪烟武陵漫说桃源好屈指如今几百年  

夜泊偶书  

过得重湖日巳斜相依渔艇宿蒹葭故园水面一千里明月渡头三四家客路漂流身似梗世途纷冗事如麻却欣归去逢寒食醉倒春风烂漫花  

老子渡关图送张会稽为寿  

秘藏函谷关中子持赠蓬莱阁上仙愿得髭须如此老却教龟鹤羡长年  

魏征君草堂  

召伯甘棠国东郊处士家百年三世隠泉石当生涯  

登南楼  

此楼此景他州无天高水阔连平芜杨栁深处杏花发日暖数声山鹧鸪  

题陈令壁  

地胜汗山国风清令尹家酒阑寒食夜月上海棠花  

水月轩  

湛碧一泉中涵千古月不比天上轮三五有盈缺  

遥碧亭  

幽鸟无心去又还迢迢湖水出东关暮云留恋飞不动添得一重山外山  

斗野亭  

八月风高浪渺弥仙公醉倚海查枝夜深曽傍亭边过亭上主人知不知  

送陈令归无为  

楚水漾轻碧楚花飞乱红故人故乡去半雨半晴中  

太白桃花潭  

桃花潭似武陵溪太白仙舟去欲迷岸上踏歌人不见年年空有鹧鸪啼  

东峯白云院  

僧爱白云谿上飞白云飞处敞禅扉莫言便是无心物忆着故山依旧归  

留题城西水磨  

客来亭上脱春衫马浴寒泉洗辔衔怪得主人留再住水声林影似江南  

访吴尉不遇  

嵒深防薜萝金鬛弄寒波莫爱江湖好江湖罾网多  

游白云山醉题僧壁  

买得青山不用钱金沙门外草绵绵黄梅老令醉欲倒拟借白云今夜眠  

野寺  

泽国春风老杂花间芳草门前车马稀竹叶无人埽  

山房枕上作  

十里溪源寻未见忽逢蓬屋白云堆竹牀纸帐睡正穏无奈野猿惊觉来  

天台思古  

行人游尽天台路山家杳杳知何处惟有山前一派溪落花依旧流春暮  

还庆师扇  

赠我心无着还师理亦然秋风归旧谷明月上青天  

## 宋百家诗存卷七  

嘉善 曹庭栋 编  

鄱阳集  

彭汝砺字器资饶州鄱阳人治平二年举进士第一累迁监察御史里行首陈十事指擿利害多人所难言者元丰初以馆阁校勘为江西转运判官数上疏论事元祐二年超为起居舍人权兵刑二部侍郎时哲宗躬听断脩熙宁元丰政事人皆争献所闻汝砺独无建白或问之答曰在前日则无敢言于今则人人能言矣进权吏部尚书以宝文阁直学士知成都府未行章数上又降待制知江州至郡数月以病去卒年五十四汝砺读书为文志于大者言动取舍必揆于义风裁卓荦为时所重着有易义诗义诗文集五十卷弟汝霖汝方  

瓦鼓  

客游南昌归归我四瓦鼓【`瓦鼔自新建令仲文得之`】浑完自甄冶质朴排罂甒触之散遗声往往中啇羽声来殆天得不用询有瞽野心爱不彻取之置林宇竹梢奏清风似喜佳物伍岸巾防笻枝共尔蠲毒暑世浮见此拙坐觉幽兴聚丹楹惜异时蒉桴想淳古君年比予少能亦珍此否  

雪夜饮分题得雪字  

颠风夜号花木折平明堦前三尺雪谁家羌笛落蚤梅中夜南楼对明月苦寒侵人毛髪缩厌厌夜饮肠内热公才奔放欲万里应恨低徊受羇绁一巢安稳身自在生涯却羡鸣鸠拙人生所值俱所乐万事悠悠无可説偶有名酒须尽醉醉辄题诗如靖节君不见万卒征南凯未旋戎衣虽厚冷如鐡  

寄叶法曹  

参军琢玉为天性灵台一防秋江静少年勤苦取富贵不知勤苦今为病世人喜邪疾中正爱君与物终无竞围棊坐争百局胜雕弓力挽六钧劲棊子劳神弓力硬此图养疾俱非令作诗劝君今勿更诗书自足资游泳奥室重帘鏁幽径我不见君心怲怲疾病勿忧有天命恺悌君子神之庆  

寄友人  

汉上近多雨江头应好风想君当此时挂席随孤鸿翔龙压大浪画鹢凌长空男子四方志生时射桑蓬尔来何迟迟吾忧祗忡忡安得百顷田稍邻五老峯蚤赋归去来同为采芝翁  

和君时弟见贻  

凫短非不足鹤长非有余泰山逮毫芒其理同一如君才乃骅骝行矣无踟蹰万里不加鞭日力复有舒岂如老钝马寸进徒渠渠低头恋栈豆时复仰天嘘徊徨槽枥闲不用论智愚惟中可以休吾与子归与  

读史  

娄敬脱挽辂独建金城安韩信出羇旅遽上将军坛谋出万乘惊名飞百夫叹丈夫松桂姿直气虹霓蟠得时树功业未谢娄与韩  

暴雨  

云如惊澜如泼墨万窍怒号四山黒电母摇睛吓风伯疾雷怒张坤轴侧雨如河倾如雨石上山下山泉动脉石漂木拔崖裂折髙原立脚成大泽古寺颠前后冈逼瓦腐椽折破无壁泥佛露头水浸臆苔钱藤蔓生金碧背堂众流如箭激挟气急欲投闲隙衣掣脚芒看沟淢有恻烝徒老荆棘荷戈与殳甲不释中夕愁居昼艰食我今乃敢求安席闾阎人家水没极壮夫浮泅老者溺髙占鸟巢据猿可怜欲走无羽翮我起熟视惟叹息断蘗栖苴在檐额鸡飞犬跳上屋脊蛟鼋睥晲迷所宅乾坤欲晴但顷刻广庭泥深犹数尺大浪如银沸阡陌万马相踶毂相击穷民欲炊无釡鬲蚯蚓在堂鱼在阈儿童捕鱼不知戚溪南不能过溪北跬步如越与吴隔溺者漫不见踪迹东邨西邨哭声塞手援不能泪霑臆掩胔虽欲终何益天理嘘嗟杳难测惸独无辜不爱惜葬填溪鱼瘗沙砾乃能屈折容盗贼凿险开深听藏匿不以血膋膏锋镝皇天无情祸福直昔也昭昭今惑惑我歌且谣写悲恻竹林一夜生秋色  

和执中游山  

峩峩楚山前屹屹樊堞后汗漫清汉左蜿硟大石右雷霆沸波澜龙虎卧冈阜春风无偏陂润泽到藜莠日月有底急匆匆似奔走乐哉城南游矧复得智叟横逾路东头纵踏山北口逶迤陟嵚崟莽苍度林薮巍亭立青防隐几见十部【`音剖`】崖石险欲落参差露妍丑沈深开殿阁阙穴得圏臼尚或埋泥涂谁能斩薪槱法海惟我泛禅闗与君叩清泉给醍醐一饮失尘垢丹凤杳不来瞻想更搔首潭潭谷中寺花木照堂坳楼阁寄岧嶤攲危贴星斗白云杂香雾终日在户牖有沼旱不枯金莲岂凡藕不见白马至似闻苍龙吼一雨作丰年懽愉逮鸡狗説车髙阳池遗事问黄耉叹息当世士所懐自非茍方醉白接防宁贵朱组绶拭目堕泪碑徘徊想忠厚河内借寇恂南阳祠杜母彼惟一纯诚名等天地久爱君所志远尧舜望髙后谭经破小辨独自持纲纽德爱在章贡甘棠不枯朽邅廻久荆楚白髪嗟未偶轩昻更自抜怵惕匪人咎宁甘冻饿死不一变厥守吾惟人闲世所遇皆所授生死等梦幻可能憬然否譬犹二人奕日夜竞胜负纷纷置黑白毕竟一何有但愿山下水尽作杯中酒时时与君醉独与造化友忠臣不忘君不问在畎亩  

答同舍游凝祥池  

仙宫神灵之所宅楼阁倚天一千尺先生好游犹挟册藜苋不慙吾鼎食凝祥池头三月春腰金骑狨多贵人天边五岳烟霞阔海上三山雨露新蛱蝶能飞燕能舞凤皇在云鸿在渚仙人参鸾入云雾寂寂不闻青鸟语洞天落日晩沈沈渔舟缥缈桃源深红玉坐看花着子青云行见叶成隂疾雷怒飞风雨急马不行归斾湿投闲一日须一来嵗时变化犹呼吸  

行西城  

我将行西城曲指计日月汝来今几时已卜钱塘别吾衰况多病苒苒鬓已雪安能久去汝漫自投羁绁田园茍可饭声利非吾屑与汝归去来相看至耆耋苍茫尚无涘空复愁如结  

菊苗  

重阳黄菊花零落殆无有防阳动渊泉嫩叶出枯朽青青好顔色寂寥霜雪后物理如转环开花岂其久  

途中和君时  

闻君欲脂车辗转睡不安忧心顽如石百计不可寛鸤鸠祗在桑归鴈乃云端一瞻百叹息强饮终无欢  

次正夫相寄佳句  

朱橘大可围白鱼阔盈尺掀林撷葩花岸披的皪我酒清且防于焉饯佳客鸿飞不知远日暮寒云碧囘澜祗如昨不见舟行迹寄诗何遒丽若见好顔色遥想翰墨挥波涛泻胸臆维纚远林外坐看晨风翼万物归一致知公无不适人之与天地同是为形役  

次正夫途中懐亲韵  

动静非两途久劳逸更好开门看白云婉婉出山峤身闲亦已乐言念亲及耄岂无青精饭每食终不饱镜中发如漆一夜成素缟言归采其兰堂北种蘐草日以五鼎食不如防衣老我今无此乐感泣形已槁日夜思故乡敧眠梦郊保  

寄君时四章章四句  

我脂我车陟彼髙冈母也吾懐匪居或忘我帆我舟泛彼大江母也我忧匪食或皇我池有鱼亦可以羮何必鲔及鲂叔兮其归哉我田有菽茍可以食何必稻与粱叔兮其归哉  

一章章四句二章章三句三章章五句寄君时  

我治斯何曰治我身我事斯何曰事吾亲我学未信乃先从仕孰云何自治我亲载老不知乎养志孰云何善事嗟嗟予季言以讯予有诗有书是足与居叔兮其归与嗟嗟予季歌以启予有田有庐亦可与娯叔兮其归与  

寄和仲二章章四句  

凤山之泉孔洁且长止而不流是不如污潢凤山之木可栋大厦舍而残之是将与荆棘而并化  

方城与君时相别遇雨因寄是诗  

五更赤晴平旦雨愁风不开风劲怒霰雹夜落大如芋日月不出愁如兎兄曰嗟予季行役道阻且脩日云暮泥深一尺水交注仆肩不任马蹄驻一车十牛不能御晨征忽忽立乘遽恐汝悲啼不还顾昔知为快今知误恨不赭阳一月住人生百年惟所遇曲折万变皆归数乾坤与人同寄寓扰扰眼前皆细故慎勿动心悲景露九阪王阳犹叱驭平明天晴卷云雾骅骝安稳行道路一日千里如跬步  

游岘首  

去年冬少雪二月春始晴南游岘首山东下石头城揉蓝染江水烂锦贴园英幽亭一杯酒不用千载名  

叔子祠堂  

不折亭下栢不采山头石羊公昔兹游千载人爱惜焚香荐卮酒一拜三叹息却泛岘水波汪洋感余泽  

恒河  

恒河世界浮沤上漭漭众生久流浪老蚕作茧祗自缠枯木生虫不相放止止灵泉风震荡昭昭惠日云遮障却语诸人莫惆怅烦恼菩提同一相  

送君时  

思亲一日如三嵗去家十舍如万里投明叔也欲别我枕上闻鸡泪如洗丈夫葢棺事则已君虽白髪犹壮齿奚惭折腰五斗米三釜及亲胡不喜桑弧蓬矢射四方男子生来志如此  

白马寺  

老龙挟神机变化无拘挛大作四海水敛为一泉白露泛素液黄金折嘉莲乐哉襄阳人嵗嵗无凶年  

寄十二十四弟  

有弟有弟各一隅万里不见徒嗟吁江湖春色又归矣庭槛花枝还有无欲寄我声无鲤鱼欲写我恨无酒壶开编一见鹡鸰诗澘然泪落如真珠  

武冈路  

朝行黄茅冈暮宿黄茅驿一冈复一冈冈冈如络绎一驿复一驿思亲头易白何时自此还行李兼晨夕  

舟过当涂  

悠悠章江柁复自姑孰北此身与此水日夜俱无息闗闗林中鸟软语如相识杨栁枝叶长青青只如昔惟予鬓闲髪种种添新白开尊泛溪水宛转随山色四方本予志夷险非我恻挂帆出长江万里追鹏翼  

沐浴有感  

去垢如去邪不欲留毫分髪不止一沐身不止三薰如何迷本原浴德不自勤区区养樲棘俯仰愧前闻  

久  

十日七日雨十步九步水师徒宿蓁莽宴坐吾亦耻其谁防封穴未忍鸟防死天意若有谓无人可言此  

寒食  

山川路﨑岖于兹遇寒食冐雨虽甚苦驱车不遑息敌愁酒无功悦目花少色谁当逆旅思独任清吟力  

偶题  

雝然凤之雏杰然龙之驹九天无乱云万里多坦途霜蹄风翮一朝举疲驽燕雀安能俱  

寄春卿  

相约童稚闲遂成嵗寒图奈何离别多各自东西隅我心明月轮子志青松株明月千里光岂为吴越殊青松四时心岂为风霜枯相思不相见作诗报区区  

衢州道中  

登山复降山仆膝良已酸出溪复入溪仆衣未尝干嗟余久羇旅囊橐亦已殚无食充尔饥无衣覆尔寒买酒聊一醉行行莫长叹  

冬日道中作  

夜卧衾裯单不敢嗟体寒晨餐蔬食微不敢叹腹饥重念饥寒民亦有甚我身我心苦嗟吁彼俗当何如  

送蒋司勲赴河北漕使  

于皇时宋治定百年朝廷肃雍以有多贤蒋侯孔硕克明其徳其立嶷嶷其严翼翼英考是擢以司邦直彼富贵不仁人则惮之侯曰吾治之彼孤有幼人则侮之侯曰吾绥之窜逐流落江湖东南侯曰行哉义岂吾惭皇帝思之擢使于闽于淮于江治绩升闻皇帝曰咨朕宠尔勤俾相尔攸宜莫若河朔往都漕事以谋以度侯拜稽首受命不敢居言秣其马言脂其车其马騑騑虽疾而仪其车轩轩既博且闲蒋侯归止觐于天子天子是喜曰朕有贤卿士明明蒋侯政事文章以明以将当至庙堂奚止河一方汝砺作诗式赠其行俾人咏歌以永厥声  

送上官察院归闽中  

南山幽幽非可陵之丘渊渊其渊非潢污之泉我徒以趋君假我以车我泳而游君载我以舟君行未至我心匪乐君去不迟如之何弗思是用作歌以告吾懐  

拟田园乐  

买田何须近郭作屋却要依山青松共我终始白鸟随人往还  

春酒家家初熟春花处处光辉看花更携酒去酒醉却插花归  

山色依云闇澹溪声潄玉玲珑孤笛醉吹明月扁舟卧钓秋风  

霜寒禾黍初熟日落牛羊自归乐事须还田舍浮名不入柴扉  

小舟过陂口  

轻舟落陂漘脱去如一叶篙工习敧险振呼矜巧捷急水生凉风盛暑慰汗浃涉远虽力壮临危固心怯不如山居安魂梦亦妥帖  

和叔宜弟  

悠悠白云飞戚戚感我情白云行四方顾我岂惮行投袂起番水荷担指宜城所懐再逾秋计以顷刻成远装有书帙贫橐无金籝马羸半徒步仆复兼程天寒雪频飞山阻路少平林端虎豹迹驿后豺狼声我行有所懐虽壮如孩婴入门旅愁破侍席春风生丁宁道懐感恻怛一坐倾我今授汝记汝当以孝名孝能事其亲荣亦及乃兄乃兄久衰矣山川倦遐征归与治尔田我归耦而耕  

游西山  

我少及长从公游我今老矣公白头渊明彭泽不归去太史周南方滞留爱山兴与精神聚形骸自笑縻珪组欲骑马去陟彼砠空羡鸿飞在于渚西山第一列洞天别有日月无嵗年洪崖已成丹灶药瑶池每赋白云篇嘒嘒蝉噪竹枝露斑斑豹宿巅崖雾伯兮伯兮归勿遽人闲旱嵗须霖秋雨辛勤开菊花春风取次生兰芽我虽调公不敢易龙驹会去超胡沙  

和彦衡直讲  

日隐天北角月飞海东头清辉到堂除转觉气象幽睥睨天地闲无物奚为忧  

是身如芭蕉况复身外名至人本无心肎为宠辱惊风随月明来终夜共清白先生静无语独看庭前栢冠带褫客衣诗书倦尘迹好风此时来应与君相识照月槐影碎吹风栢声繁悠悠此时心可乐不可言皇帝郊祀礼毕诣景灵恭谢次履中学士韵  

黎明驾出告熙成朝野人呼万嵗声日上天门春意近雪残宫瓦晓寒生六龙宠防随天仗三爵恩容醉御觥徳似丘山纎未报白头知愧不知荣  

嵓夫庭佐欲归出长安以诗邀游后圃  

马蹄容易去吾东行李纷纷计已悤还使寸肠随夜月不知一泪落春风双飞露草看原鹡独宿云溪念塞鸿更约藏舟今日饮百壶清笑慰飘蓬  

和瑛师  

江湖日夜着东流水上乾坤一防浮隔浦云山随客步近邨花竹慰人愁同舟自有林宗在结社还须惠远游酒兴正酣归更嬾坐看凉月上沧洲  

奉懐深父学士友兄  

泛泛公舟何所之江湖不似月相随闗西夫子吾所畏河上丈人今所思蓬髪白如相别日菊花黄似去年时看花欲饮竟无味不是贫家缺酒卮  

看山更饱更无厌野色虽寒亦不嫌风作浪头髙突兀云埋雨脚细亷纎一双远岸钓鱼艇三尺近邨沽酒帘海上浮舟忆彭蠡门前栽柳旧陶潜  

次去华学士韵  

九衢尘土暴秋阳宫殿深沈蚤自凉庭栢染霜千丈碧篱花着雨一番黄天边河汉波澜阔海上蓬莱日月光文物岂惟淹汉魏太平久矣四三皇  

寄君时弟  

日夜风前听好音书来一读一伤心泪摇眼尾催花发愁结睂头见雪侵秋径自栽彭泽菊夜堂时奏武城琴事多不废看书否白首知君惜寸隂  

送祖道朝奉  

二月同舟出宋都转头即是十年余可怜老大犹为客莫怪寻常不作书蜡屐阮孚人不会鲈鱼张翰子何如寄声莫污清风地留与先生作隐居  

送池须文长官  

龙渊虎穴少穷探老大生涯一劔镡曲沼鸳鸯多白髪雕笼鹦鹉久青衫能知令尹三无愠正似嵇康七不堪见説明朝好天色鹏程从此稳图南  

丰潮  

漫漫平湖千里赊南州今作画图夸波澜雨过鱼儿出草木春归荔子花山近冷光摇几席地平余润入桑麻使君恩徳还如水长满罗浮十万家  

呈通判承议  

山边置酒水边行鱼鸟于人各有情终世果能着几屐此时聊可濯吾缨启期拍手夸三乐渔父张颐笑独清四海一舟归未得低徊长恐负平生  

和范学士韵  

清香一炷意超然万事无縁更动顔野鸟衔花来丈室烟萝招月出遥山居方不碍游方内住世还如出世闲却笑晚年贪着事野边湖外夜忘还  

滩上  

片帆逆水过溪山吾贱能谙世路难小雨作云迷防谷急风吹雪上波澜草根已定春来意梅蕊犹含腊后寒渐老岂能支道路扁舟欲去老渔竿  

寄君时直宿  

天寒不归汝安否日暮有懐如此何丈室全如在林壑重云漫不见星河髙风侧听雝雝鴈濡露长悲蓼蓼莪不是不知诗废事相思不寤自成歌  

鴈池  

池水人言是鴈池池边兀坐久忘归蓬瀛仙子红莲出湖海幽人白鹭飞杨柳垂隂留客佩沧浪泼翠防人衣故园一别头今白目断江边旧钓矶  

送周朝议赴郢州  

驱马悠悠何所之岘山南去习家池莲花可爱肌如雪鸥鸟何为鬓亦丝一叶林头秋到处片云溪上雨来时公方紫绶金章贵可爱山公白接防  

城上  

孤城纵目尽南东山转溪囘翠且重云际静浮滨汉水林端清送上方钟今时汉北无雏凤当日襄南有卧龙万事废兴无足问登临吾乐正从容  

和念一弟  

冈陵盘曲土湖深蛟蜃伏藏山鸟吟大雪埋云冬寂寞乔松挟竹昼隂森百年身逐无涯智万斛愁填方寸心昨日汝诗催泪落暴添溪水两三寻  

戏招史秘校  

画桡隐隐水中闲红粉相瞻几泪澘行客自言归意乐故人终惜别情难羞惭俗吏浮生拙叹息神仙一梦闲慢拾酒杯留客住春风底死笑人悭  

杂咏  

小林幽径自春华不似城头望处佳山色倚云千万里蓬门穿水两三家声闻翠篠纷纷叶香落寒梅细细花更上山亭望南北欲随幽鸟到天涯  

和济叔兄书斋言志  

未得临流一醉观江山应是怨无端苦吟夜月横诗笔烂醉秋风把钓竿溪濑最宜霜后听峯峦曾向雨中看输君瞬息穷千里苒苒羇懐几万般  

子直见和前韵因复之  

平时只畏才无敌今日方知器有余一第已多新宦况潜思犹入旧田庐凤皇固合栖阿阁骐骥谁令驾鼔车千里青云今至矣愿倾深画尽传予  

元夕与莘老俱宿斋因寄莘老  

零雨其蒙春始和明星有烂夜如何笙簧故与风声远灯火疑添月色多渐老自能忘世味欲明更起看天河定留太一青藜照愿寄荆人白雪歌  

贺兄长有子  

鳷鹊曾将喜信来竒祥昨夜出珠胎一枝始得龙孙贵万里看成骥子材道路笑临诗首首庭闱欢上酒杯杯风吹消息归江国老稚应须眼为开  

过紫金山  

薄晚迟留问旧山尘埃敢意紫金丹云生石眼千年润风出云梢五月寒下蔡涂泥黏马足长淮风浪触鱼竿八公更有威灵在簿领应须笑贱官  

拟赏花钓鱼诗  

琉璃宫殿云深处锦绣池塘雨过时鱼跃定名千嵗鲤花开多是万年枝恩流河汉波澜阔春在蓬瀛日月迟三十余年无此会今朝会见柏梁诗  

孔雀横斜寳扇囘雕龙浮动翠舆来鱼知迎日争先跃花会留春独后开法部方张九成乐侍臣迭送万年杯太平恰似唐虞际臣主从容赋起哉  

和文渊游余千山寺  

爱山终日在山巅山径迟留几屐穿涧水曲流随步屧炉香深聚作云烟峩峩健马横嵓石【`邑有白马石`】漠漠苍龙宿旧渊【`寺有龙井`】为语琵琶洲上路几时容我系归船  

途中寄君时弟  

邮亭车马日纷纷可遂尘埃老此身燕子恰如曾宿客鴈奴犹是未归人晚云明灭初收雨朝日隂晴拟放春花木一时浑自好寄声华发莫争新  

老儿挈幼小将及邓因寄君时弟  

长年骑马走风尘扰扰犹如梦幻身野栁最怜青绶客山桃莫笑白髭人照溪七里亭边晚近郭百花洲上春捉尘即从君道旧浮蛆更许我尝新  

送徐望之郎中提举舒州灵仙观  

江濒远别几秋萤汴曲相逄眼更青予志自能同豹变弋人安得望鸿防风流緑蚁千钟酒香火黄庭一卷经只恐诸公还荐鹗未容轻去老岩扃  

呈运判学士  

邂逅江滨宿使航五更窗外月犹黄因陪谭麈殊优远自反羇心愈渺茫老马但羞千岳阻病翰孰与九皋翔明时赖有吾宗在敢学西邻便涕伤  

次韵晦之沿牒楚泗二州  

鹢首争先鸟翼飞宦游容易即天涯渐生世事无由尽已去年华不易追芍药遂输淮上乐樱桃终念水边期雨余亭外山争出几日相看一酒卮  

四方  

四方难缀游人足万里无嗟客子蓬红满桃花生细浪白翻苹叶起清风路当吴楚尘相接源出淮夷势未穷闻説夜吟清不尽月明如近水晶宫  

送济叔兄  

风起青苹去鹢催江山无路笑言陪泪生满眼朝千里愁入枯肠夜九囘秋水忍看鸿独宿春风好与燕俱来别期重有文章约老稚应须眼为开  

治平谅闇元夕  

上元无乐送长宵泪洒城阳泣帝尧云障月华寒澹薄风吹雨防细飘飖物随世事生凄怆天与人心长寂寥不用灯花鬭光景火炉诗笔慰无聊  

合肥府学中赓诗公韵和寺正翔甫总翠  

危亭缥缈压城端总拾澄虚入画栏地势西连金斗峻山容东际湫湖寒行瞻日月光华近坐觉乾坤器度寛闻説南州画工在可能收作画屏看  

和应诏吟  

又得华牋是浣溪短窗翰墨自光辉寒梅不动情相照幽鸟无声意欲飞数四恩嘉成海渎百千文字粲珠玑风花未称相望意特为君王述万几  

秋风  

风战江湖飞断梗露零霄汉听征鸿身虽流俗志万里昔是少年今老翁双眼久因尘事黑病顔今为酒尊红夜深蝴蝶归魂梦飞尽蓬瀛岛屿中  

读书  

读书虽苦亦何知仕宦纷纷彊此时旧学望君真短短新诗爱我已枝枝清生野槛晨风远暖度山窗昼日迟出处从今能自卜不庸蓍蔡已无疑  

汴水呈祖道  

万事无庸轻是非扁舟吾语子同归不知心逐征云远安得身先去鸟飞月入江湖生夜色风吹花木长春晖鬓毛毎笑多新雪衣带频惊缓旧围  

江口道中  

道路春晴栁叶长川原水涸草苽黄隂晴天气犹寒食邨郭人家似故乡地旷马牛羣放牧时平儿女自耕桑马蹄即踏江南路邨店相看酒一觞  

寄子文友  

古人湮没不能见交道陵夷真可哀与子碧江相别后到今青眼未曾开几伤尺素无人寄犹喜新鸿昨夜来懐抱相思长抑郁燕居还念此心哉  

和千乘先生诗  

蓬荜犹淹济世图独持经术振羣愚困穷自古饶贤者功业于今属丈夫天下久思安石起时人争笑孟轲迂何时币聘来莘亩伫聴嘉言上禁途  

风便示君时叔宜二弟  

挂帆瞬息絶远水行李逡廵临故乡雨润棣棠千叶叶云深鸿鴈一行行清吟未惬溪山胜熟睡不知岐路长邂逅此时同此乐蘐堂卮酒意难防  

简振道判官  

涉汴浮淮即渡江一春饱满看沧浪临溪髙栁为谁緑隔浦幽花还自香暖日鱼儿浮密藻轻风燕子语危樯遥知物景烦酬唱到日诗成几百章  

江流  

江流缭绕转天涯万幅风帆去若驰红日远山开殿阁青天髙木出旌旗蛟龙迥泊鳍鳞动燕雀飞翻羽翮迟身世百年长扰扰扁舟多谢捕鱼儿  

君时与董君佐以乡荐相次登甲科有诗送之邀予同赋  

青衫慰子久蹉跎各喜流年壮未过金玉曹刘初并价渊源游夏复同科红尘去马侵新月緑水归艎触芰荷邂逅故乡秋正好相看忆听鹿鸣歌  

东湖  

草色蒹葭芦苇中莲花一片万枝红斜阳色妒波心日细雨香吹水面风泽国地开金色界桃花人在水晶宫扁舟便好如张翰好在溪边旧钓筒  

杨浩肰见寄因次其韵  

百年流转笑浮生忧思随时苦未宁心胆爱君长似水鬓毛如我欲垂星春风半夜烧灯院腊雪穷年祭酒防梦寐旧游如昔日可怜庭柏自青青  

和莘老城东斋祠  

天上春来今几时园林已自足光辉桃心欲放轻红出柳眼初分嫩緑归解冻暖风吹浩荡养花新雨落霏微知君准以多行乐佳句何妨及绣衣  

急雨  

远岫低连野水苍溪田急似雨淋浪灵坛苒苒云烟净小径深深花草香落日客帆千防细秋风渔笛一声长诗成未解酬真赏追逐须将夙愿偿  

送正夫之郓  

清河如练月如霜六月舟行亦自凉骢马何为轻去国锦衣不害数还乡髙材落落邦之杰令问洋洋民所望城上望公公更远人闲今日日何长  

以去年诗再答正夫  

不愿与公终食违别离草草不胜思老便静处溪山好嬾见闲中日月迟论易朱云折其角説诗匡鼎解人颐嵗云暮矣来何晚倚杖相望一水涯  

饮君宜弟所寄缁衣酒继得书因成小诗奉寄  

少时离别似寻常老大别离多感伤饮酒看云心散漫开书对雨泪淋浪棣棠密织花成锦鸿鴈斜书字作行未到与人贪富贵会须同汝老耕桑  

答毛提举惠新酒鸡头依韵奉寄  

齐鹄顺风飞上天空笼远至扣犹全【`正仲寄酒鸡头至南阳某既归襄阳但有书故云`】滑思琥珀千钟满软忆珠玑一样圆举白醉攻愁自破硫黄暖与病相便【`南人谓鸡头为水硫黄`】南归几梦凉堂会咫尺书来更怆肰  

寄周朝议立乐堂  

世味中人醉不醒公归正似解人酲归云意思闲方见鹤精神老更清但与尧民时击壤何须秦女会吹笙渊明已有归来赋桀溺应容作耦耕  

山游  

试拂尘衣访远踪诗魂独与赏心同低低弱柳啼秋雨细细寒螀啸晚风嵓石溪流相照緑草花枫叶一般红玉琴写尽逍遥意疑到蓬瀛岛屿中  

过岭上  

山幽渐失尘埃路势险方知造物功嵓溜飞光动天上樵斤遗响落云中烟迷曲岛千峯细日转环区万里空安得谪仙来并此醉浮风驭过蟾宫  

将寄豫章以诗先寄文渊秘校  

已传灵耗烦晨鹄更作新诗寄塞鸿千里薄寒霑暮雨百壶清笑望秋风仙人楼阁重湖外帝子亭台翠霭中谢石未忘丘壑意待携歌妓醉山东  

新建宰徐仲文尉文渊出城见饯  

诗句飞华照采牋酒花浮緑动金船眼看世态嗟无益心到天真喜自然盛德优容闻召父清才脱洒爱梅仙却嗟风雨催行色不得相从醉洞天  

得赵吏部所附第二书  

日月不停如转车悤悤还见嵗其除己行沙漠数千里才得京华第二书一读令人喜不寐万金于我实何如遥知日月从三友弟劝兄酬乐只且  

望云岭饮酒  

班荆解马面遥岑北劝南酬喜倍寻天色与人相似好人情似酒一般深【`接伴待制举酒云人情似酒一般深`】豚鱼尚可及人信吴越何难推以心立望尧云搔短髪不堪霜雪苦相侵  

诸君约归日  

黄金束带锦貂裘白髪追随每自羞已见冰澌流碧水遥知春色满皇州红开金谷楼前面緑暗玉津池上头衰病到家应稍健为公须醉百金瓯  

归期  

归期元约是花时曲指花时定可归日暖拥云迎马首天寒飘雪防人衣老狐泪落不忍别野鹊性灵相近飞到得归时春更晚故园桃李正芳菲  

同游独山  

独山亭子山之心万竹相围尽翠隂古刹地幽红日永悬崖人静碧云深轻风细细无朝夕劲节依依自古今吏役几嗟诗笔废兴来不惜为君吟  

和蒋孝亷江行  

江为频增浩荡物因霜重益凄凉千年老木战风色万里澄波浮日光梅萼半红浑腊意麦田微緑已春阳欲留佳赏无尊酒空引诗魂万尺长  

送臧梦符秀才归  

匹马騑騑冐晓征故人惜别涕双零青云器业方千里穷巷生涯独一经节目已疎非杞棘源流不竭即沧溟余闲且尽诗书学莫遣尘埃悮性灵  

重至  

亭台池沼皆依旧惟爱清风日日新念远恨无双羽翼临流安得一丝纶好花有意重留客幽鸟无情乱苦人满眼澄光清可赋与君无厌往还频  

平居多忧闲从诗酒自乐即席为诗呈诸友且寓一时之懐也  

不惜千金换浊醪为君穷力赋离骚乾坤尽入双吟眼日月都归一醉毫【`此壬寅嵗梦中所得之句`】平昔至诚倾益契昨宵游梦得夔皋穷途知负经纶器烂醉西风首重搔  

和君时十二弟  

漂泊东南天地闲分明身世似乘船此生去住总未定所值险夷皆偶然载酒纵随红芰饮移牀深近白云眠知君独处多幽趣诗轴今成第几篇  

春  

三月江淮物正新等闲风挫芳春狂飘柳色低垂地暗损花枝自恼人垄亩千家知有望江湖万里喜通津鸰原莫放韶华去共约新晴醉緑茵  

将归寄润之弟  

纷纷穷绪不能禁一缕俄惊百万寻风月正牵相望眼山川虽系欲归心萧条又作新秋意牢落谁同永夜吟车马鼎来吾即起梦魂先傍竹亭隂  

牢落  

牢落归来水一隅卧思天阙自烦纡只知今夕又明日不觉少年成壮夫祸去不虞堪太息势临无备独长吁忧时未有如君老愿听丹囊上禁涂  

东流道遇伯兄西归  

君栖京国我天涯病眼相望泪满衣邂逅得为千里会仓惶不及一言归穷通固属时之遇取舍犹惭议者非未得宠光荣里落久行犹足慰庭闱  

东流道中作  

轻快飞舆出古城蟠迂行径转沙汀鸬鷀映日开纁翅鸿鹄鬭风翻雪翎水不藏寒石緑云归才见远峯青苦怜野色溪光好倍觉诗魂酒魄醒  

寄伯兄兼问子文二首  

富贵浪图虽汩汩诗书余力尚桓桓圣门一室相从易世路多岐欲合难仪凤稳依深阁宿老蛟寒即碧溪蟠青云有侣歌鱼藻空谷无朋唱考槃縁木退藏翀汉翼扁舟归整钓鼇竿临风愿听王阳仕洗手思弹贡禹冠  

又  

壮志当年欲请缨孤踪今日尚飘萍尘埃易染羇容黑义气难邀俗眼青冯客劔寒长自击伯牙琴古欲谁听风云勇胆驰燕塞社稷丹心望汉庭思入鹡原愁四散梦驰莺谷涕双零客悰愿托诗情见吟尽清宵卒未醒十四弟得书承已次东流赴省试因寄小诗呈推官承务弟  

恰见蜘蛛喜便知鸿鴈来大波窥汹涌遥岫见崔嵬懐土欲心折拆书先眼开系舟龙化处亭子旧名雷  

云居相送至下杉庄  

暮宿昏初黒晨装晓已分鸡啼江上月犬吠岭边云好去厐居士善来洪上人临行须一勘腊后几时春  

惠州  

雾暗山千叠冰寒水一涯风髙天作雪日晚露迷沙居士身如梦行人驿是家青灯无意绪防防自成花絶域冬犹暖孤邨日易斜浮云防晴汉幽鸟篆平沙白草单于垒青灯渤海家夜蟾无定处流转共天涯  

和通判承议  

水边人不到吾与子同行始见游鱼乐时闻幽鸟声山如仁者静风是圣之清拟买扁舟去江湖老此生  

有感  

往复何为者功名安在哉茅心迷簿领蓬鬓老尘埃鱼蠹生书帙蛛丝在酒杯渊明縁底事苦死赋归来  

醉极有感  

饮极人之乐余心反自伤气因人愤激情与酒飞飏泪落侵双鬓愁多郁寸肠空赢山简醉不似与天狂  

日暮  

人去红尘息幽林晚意清秋阳红斾乱夕霭翠绅横新月澹无色微风寒有声此吟犹未竟城吏已严更  

题扬州因大师小池  

寂黄金宇清泠碧玉池轩楹收泠澹松竹让幽竒岸蹙源流浅山隂月到迟未能活鱼鼈安可卧蛟螭  

江上  

柳翠芦尤碧枫殷蓼更红金波连夕照玉浪起秋风霄汉双飞鸟波澜一钓篷江湖如许景总合付诗翁  

伏承宠示滕王阁佳句因用元韵  

滕王帝子阁徐孺聘君亭南浦水秋涨东湖云昼防江山晴更碧松桧雪逾青安得泛舟去与公同醉醒  

示庭佐弟  

世味祗如此销忧奚所娱心烦多恶酒眼病顿捐书倦倚笻枝竹寒围木火炉公宁机械废我拙笑公愚  

和题真相院  

山色随行止溪声满见闻灯花秋寂澹香火夜氛氲野色迷修竹烟长白云大夫材力健故宠寺僧懃  

和题净慈寺  

已失禅闗治空严古殿尊佛香尘草莽僧饭饱鱼豚万竹藏秋色丰碑落烧防癈兴俱物鉴谁似语公孙  

寄公权  

灵源起幽谷萧洒与秋宜世事有穷处泉声无尽时流霑一山足泽入万田滋只恐明朝别清风到梦思  

薄荷  

神农取辛苦病客爱清新寂澹花无色虚凉药有神烦心浸冰雪目失埃尘自是芝兰臭非同草木春  

寄邹秘丞同赴京师  

马上梅曾赋林边酒记赊乾坤新帝业山野旧人家自昔余篇翰经年五嵗华诗成无鴈寄一梦入天涯  

道中  

湖天冬不雪山地晚多风岸草犹全緑邨花或自红差池嵗聿莫寂寞雨其蒙南北随蓬转浮生旅寓中  

内乡招提寺  

淫雨宿萧寺白云思楚山病摧顔色老泪裛鬓毛斑流水终何事飞禽倦未还梦归无别处鹫岭凤林闗  

途中蚤起寄兄弟  

为惜庭闱别方惊道路难醉怜山月古病怯野风寒驻马询农耜临溪问钓竿新诗如有得写染寄归翰  

武冈驿  

破屋山闲驿穷阎溪上邨云山能近郭池水故当门气象生诗笔波澜动酒尊夜长归梦远凭尔与招魂  

催君时归并寄居宜弟  

命彼仆夫驾鸡晨初一声朔风不可渡南径却堪行贫莫甚今日无如尔兄故惭鱼得计最爱鴈能鸣  

答君时弟  

梦觉山头月归乘湖面风远林寒寂寂幽径晓防防反哺鸟鸣屋成行鴈贴空物情縁底事只欲搅予中  

承和途中四韵  

此身俱是客何处合为乡雨后春山好天晴昼日长三年穰下郡一信赭陂阳鸿鴈非中泽鸤鸠只在桑  

小饮幕长晦之并简王路分  

小饮支风色清言慰客襟皁雕寒独出云影澹无心短日催冬至长更报夜深几时辱车辙重约盍朋簪  

次德甫韵  

露染黄柑熟霜添紫蟹肥天真俱自得世路偶相依饮数初忧病欢成复忘归醉吟侵夜色星月净辉辉  

和嵓夫花字韵  

幽亭隔世路髙阁见天涯緑散林边叶红生水上花人归越溪藕僧进壑源茶可念诗翁物都归野叟家  

试诸葛生笔因书所懐寄诸弟  

腊雪催寒尽春风送暖微浪为青绶系愁望白云飞尘事朝朝在乡心夜夜归嵗时如故国忆戏老莱衣自别番江夜还移楚水春寄声何草草流诲已谆谆世路文章贵人生手足亲杜诗贾马赋数数寄鱼鳞最忆东林竹萧疎入梦魂秋枝余凤实春迳长龙孙声转晨风细隂生夜月繁几时归袂接烂熟醉芳尊鸭脚东林畔慈亲手自栽取心俱有实视表独非材白玉成千粒红纱寄百枚江南春去蚤花复几时开见説东林地盆池近种莲清风生緑水酷日冐炎天物外无双格花中第一仙即今春已到应复叶田田吾忆东林北庭前巧作山乍晴风苒苒久雨藓斑斑渔钓沧浪静樵歌白日闲蓬瀛仙世界容易落人闲  

初夏  

簿领纷相压尘埃嬾未堪轻隂人割麦微雨客忧蚕照水荷衣薄迎风柳鬓鬖微吟聊自释一梦满江南  

端午  

日上天心直风生水面寒羇穷念时节草次具盘餐买药知衰病开尊得小欢醉懐江国味拨櫂倚江干  

次芸叟韵  

雪霜归汉塞星露近苏天金错千兵甲花团五马鞯春从今夜好月胜别时圆颇笑荆溪老犹谭般若禅  

接伴太傅离新馆其兄迓于途  

使者乘轺至将军走马迎侏离何所语踊跃不胜情寓目鸿鴈泽伤心杕杜行天乎非有闲我老独无兄  

与蒋十二  

孑立羇穷际相逄邂逅闲交游新气槩尘土旧容顔共指青云远同分白日闲区区交友志松柏满南山  

同许屯田子仁宿圆通寺  

远水猿谿古孤峯石耳悬慈悲开一径智慧出双泉大士车乘鹿幽人社结莲欲知今邂逅犹是昔因縁自临川泛舟还归因假前韵寄粹老提举朝议兼简知府龙图丈  

舟行朝市隔恣意看溪山天地青春远江湖白日闲偶随鸥独往却与燕俱还时节清明近应须屡破顔匹马千山远扁舟宇宙寛嵗华春已仲时节食初寒稍忆棊争胜还须饮尽欢使君如见问行李已河干  

将行季自鄱阳来  

伯也别何遽叔兮来未央水流心去远月静梦归长细雨湿蘐草髙风吹鴈行几时生事足相着老耕桑  

得书并简仔仲二侄  

远宦非予欲浮生如此何几时俱省定终日念渐磨流水嗟蓬转青云喜鴈过寄书盈万字不似泪防多  

正月初三日送叔宜弟初离襄阳  

月魄才生夜春风恰到时异乡愁对酒深院静论诗道路嗟吾老云霄恨汝迟莫言明日别徒益鬓边丝  

冬寒围炉  

道路冬无雪山原腊始寒平林风力疾落叶雨声干冰玉诗肠江湖酒量寛庭闱即予乐不必事杯盘  

和济叔冬字  

雨声传半夜雪意尽穷冬气味闲相惬形骸病见攻冷呵诗笔冻寒啜酒醅醲且剧红炉饮行闻古寺钟  

分题得思字韵寄文渊  

风雪今之夕湖山百尔思欲歌莺谷意不忘脊原诗腊意生梅萼春容动栁枝尘埃一千里归梦自迟迟  

和济叔小饮韵  

岛屿风囘北沧溟月上东苦吟诗眼碧小酌病顔红城近更筹数天寒斗柄中且安顔巷陋无泣阮途穷吏部阁子前有千叶菊因酌同僚口占一首  

一花几千叶千叶一时开晓露红云拂春风舞雪囘薄言酌吾酒亦道赏花来自是兰台胜桃源安在哉  

欲雨  

雨势将滂沛风声自啸号栁睂含碧泪花脸腻香膏厚泽宜苏物微寒怯减袍诗成欢不足终拟醉春醪  

新晴  

一雨凄凉夜羣阳发育春风雷惊旧蛰泥滓倦行人花秀千家囿波添数尺津新晴何处好郊外草如茵  

过扬澜  

路入扬澜险心魂独惘然秋风浪飞屋春雨水弥天一叶渔翁艇千钧客子船相争蜗角利平地看深渊  

春风  

三春含造化一雨洒空虚寒色宵无定轻隂昼未舒亭台花色重道路马蹄疎燕雀乘风便应言莫我如  

先赴东流因寄虞蒋诸君  

相爱不能去欲行还复留山川荡行色风雨结离愁红日千山晓清霜万木秋囘头望车马目断白苹洲  

途中作  

穷冬尚羇旅行色太凄凉白雪园林好红尘道路长暮云寒不散斜日澹无光夜宿溪山静清风满肺肠  

次张瑞甫贫饮韵  

霜浓溪水缩雨多竹风多久病予无赖微吟子为歌远心倾塞鴈穷绪委江波贫饮只如此世人谁复过  

寄庭佐弟与闰之同作  

狂风朝不定雨暮相连丽泽已春意浓寒犹腊天红炉双酒艇清夜一诗篇不见东江客临风意惘然  

江上晚起  

水昏如欲雨雾落复非云浩荡重波影微茫小岸分大明瞻日晓微暖报风薰隐约庐山寺孤钟续续闻  

和春城北  

何曾看好春已复见春深水涨千溪緑松低一路隂簿书淹世态鸡黍乱乡心莫废清和饮枝头李可沈和祖道国门外文渊子至东父饯席上赠别  

行李随长道飘蓬笑贱官望云瞻白日临水看惊澜鸟语如知节花开尚怯寒莫嫌春色浅留到后园看  

夜泊睦州桐江  

一水连银汉千山拥古城客乘清夜息舟倚碧溪横皓月危峯影清风细浪声呕哑殊俗语惨澹异乡情途旅淹时月羇穷独弟兄刚肠双古劒荡迹一流萍道路人皆厌风波我亦惊胡为甘险阻所得喜豪英俗眼无相笑吾非逐利名  

秋日吟呈诸友时在合肥作  

緑髪犹年少衰顔苦病多隂寒伤物色渴雨蠹天和杯酒开寥落灵蓍问轗轲凋疎头鬓乱攲侧齿音譌苒苒时难得纷纷日易蹉荆蒿太狼藉圭角未渐磨废弃今如此云为竟若何嗟伤仁者远幸望故人过腊意生幽径春心独緑波几时樽爼共烂醉听清歌  

和国信子育元韵  

傍火时寻柏子烧青灯笑语夜寥寥殊方更喜人情好长日不知山路遥  

过右北平  

太平天子不言兵拥节来经右北平论将无人思李广笑谭樽爼倚儒生  

真州江亭  

潮落淮风怒不收升州一日到真州多情杨栁能青眼底事波澜亦白头  

和履中学士上元有作  

楼头星斗烂文章锦綉中焚百合香月似中秋灯似昼总将明徳奉吾皇  

市废啇廛野废耕通宵笑傲乐升平楼前乐奏九成曲楼下人呼万嵗声  

二月已亥晓出城祀髙禖  

嫋嫋溪边杨栁丝纷纷墙外小桃枝流莺恰似无机械春满人间亦未知  

尘沙骑马听溪流澹薄春风却似秋坐忆洞庭波万顷滩声长在钓鱼舟  

尘土防防二月风寥寥天外有归鸿松隂想见芝山路隔浦溪花岸岸红  

奉使湖南遇雨寄叔宜  

暮云不肎破重隂只系蘐堂夜夜心马上北风吹泪落细随疎雨湿衣襟  

寄广汉  

今年万载驿逄冬恰似淮南风雪中【`赴诏时冬夜与广汉宿舒城道中时天雪`】草草杯盘浑自足笑谭只欠布袍翁  

君宜弟还鄱阳风雨未行驰寄此诗  

鸿鴈行行如弟兄天寒故故作秋声江湖寂寞风雨急今夜扁舟行未行  

泛丰陵溪  

溪边置酒稍徘徊坐看溪声滚滚来传语鸬鷀与鸂鶒暂时相见莫相猜  

天寒欲雪不可出门君时在城中促庭佐来君时柬云庭佐掉头云未来因驰寄  

伯兮引领望不断叔也掉头云未来事事伤心无説处终朝眼合不能开  

和君时弟芝山避暑  

避热犹如避火攻尽将身世隐壶中微云急送鹿头雨远水故吹牛首风  

次云居老诗韵  

荆山有玉比山丘爱玩还将木李投掣电一机吾会得天边月在水中流  

和提举送淮长老住延寿寺  

天地悠悠共故乡眼前差别亦多方欲知道济庵前路俱是将军旧战场  

江上  

波澜浮动月翻翻细雨吹风忽在门溪上酒家何处所青灯明灭见渔邨  

都官以诗求菊栽次韵谢之  

新诗来乞菊花秧种植还须近宋墙待得来年花烂漫约君颠倒醉秋香  

草  

草色初成城上春春风步履衬浮云踏青未得游人见烟日遮藏待使君  

柏  

落尽桃花梅子英一枝霜雪自光荣猛怜夜月纷纷影频听秋风细细声  

碧芦  

碧芦满眼送清秋潇洒怜君似退休一夜髙风摇翠玉五湖归梦落渔舟  

答云居佛印禅师  

江湖万里扁舟上巾履维摩丈室中毎爱师如莲出水郤嗟予作鸟窥笼  

和都官看雪  

孤成带雪望天涯潇洒风清自一家景物尚嗟春意满雨枝零落不成花  

梅子  

道上人家梅子枝背春还复叶离离诗翁触物俱归思不用风前呌子规  

记京中伶人口号  

伶人作语近初筵南北生灵共一天祝愿官家千万嵗年年欢好似今年  

雨霁  

荷花十丈出尘埃鸥鸟双飞近酒杯雨霁黄云收拾尽青山还会逐人来  

泊真州新河亭  

鬓毛垂雪欲道路风波老不堪系缆短亭聊自慰青山数防见江南  

走笔和萧推官迎提举承议  

青山远远水囘囘初见钟陵城上台将迎不独儿童喜杨栁看人亦眼开  

船中见庐山  

翠色苍茫杳霭闲船人指防是庐山浮云作意深藏防未许行人取次看  

## 宋百家诗存卷八  

嘉善 曹庭栋 编  

乐静居士集  

李昭玘字成季济南人五代宰相涛五世孙少与晁之齐名元丰二年为苏轼所知擢进士第李清臣荐为秘书省正字判潞州歴起居舍人入党籍居闲自号乐静居士寓意法书图画以十囊贮之曰燕游十友为之序以为与今人友或趋附而陷于祸宁与十者友久益有味也后诏知歙州辞不行靖康初复召为起居舍人时昭玘已卒  

游白鹤观  

春归数十朝八九不暇出萌芽日夜发百觜竞撑突驾言谒仙祠古象懐髣髴白鹤来何时苍桧暮萧窣云霞断人世往事已荒忽解缨濯泉流深澈几照骨毛寒不敢视下必有神物昔人斯徜徉音影讵磨灭嗟予质污下见亦被呵咄仰慙逍遥游未忍尘土汩时须挹髙风为我一吹拂  

从张圣涂乞石  

先生筑髙隐趣好清且独云龙峯上石拔草自錾斸发窍号隂怪穷根揽坤腹山灵不敢爱鞭叱满崖谷危跻已穿履大载几折轴直欲起岩岩未容买碌碌心营合天造指化出神速突兀傲中巅凭陵勇双矗兽蹲目睥睨龙攫腰囘蹙缩脰立幽鸟擎颅卧孤犊鲸鳞老亷利相角怒撑触轩昻鹤引咮负赑鼋跂足腾空快髙思排峭惊醉目伊余朅来游步百吟周复愿从乞其余伴我东墙竹猿鹤莫相瞠此客意非俗常令月色照敢使尘土辱日待风雨来起看空绕屋  

送王子中南归筠州  

荆山美璞昔未发鬼神诃守谁可夺妙工伐石彊剖抉试之烈火皎冰雪长虹射天昼不灭夜堂流光堕明月坚厚粹温函正气不许时人巧雕砺羞与佩环争细碎直登丘坛荐天帝世无琅玕来作贡楚人未售空长恸索价当髙勿轻用缇囊什袭须珍重  

送徐州举人赴省试  

淮夷之珠照夜明泗滨之石声泠泠昔时大禹致方物神光玉色罗广庭比年入献多豪英褒雄妙思相凭陵飘飘束书去观国马踏雪须垂冰长廊白昼天宇清落笔冉冉风云生千官拱笏赭袍近碧沟新栁黄鹂鸣金挝虎士传姓名鱼龙卷尾随雷声州人洗眼望归程会约春风载酒迎  

送李容甫归北都  

先生读书不下堂堂上有客语琅琅弟子出观如堵墙怪君睂采生光芒北都晁夫子一别久相望君来道信问使我开肺肠三日不改服犹觉芝兰香平生寡投分一笑且云乐慇懃发黄卷钝吻悭应臄大杵撞哑钟已厌音响恶更慙河伯观未易穷海若索寞嵗华晚飕飕黄叶秋归心剧流水忽忽不可留固知此鳣鲸肎托寻常沟直须见老可化南荣俦海州嵗有翀天鹄卵如萍实光琢玉蜀鸡眇然何敢伏羽成不须求日浴一举将惊万人目  

谢刘主簿见和乞石诗  

官居太疎冷门外少车迹萧萧此君轩为我慰穷寂贪饕起余慕远乞南山石形模太诡陋此咏费搜摭虾蟇欲上瓮作气屡跳踯心知不可彊怒瘿犹鼓息但劳旁者观笑尔不量力君能惠然来抵鹊轻尺璧明月投我懐坐上光采溢神心巧镌凿变化出胸臆髙言写豪壮健读口终吃冲风卷涛海荡潏迷四极阵马脱重围战士皆辟易使人魂魄沮三日不敢食嗟余性顽闇兀兀寡知识臃肿终天年不愿借雕饰翻怜孤僻中趣味得所适拂石云生手诵诗风满腋此应长不饥富贵乃毒腊人生多苦辛嗜好须自择  

飞鸿亭  

平野浩空阔危甍兀岧嶤腊尽风日好春囘氷雪消朱弦试挥手度响何翛翛此意复谁共古人今寂寥眷彼泽中鸿歘起如囘飚悠然薄天末去去不可招愧无双羽翰万里同飘飖人生本萧散知虑劳煎烧恈恈觇声利伛偻随纷嚣安知出世闲造适皆逍遥帝乡果何在久愿追松乔行歌归去来五斗空折腰  

雪堂诗寄子瞻  

愁云蔽日昏风发鹅毛大片舞空阙隂崖冰压木枝折一鸟不飞人足絶山翁口掉肩拥褐斸竹搴茅劳架结堂成不用巧丹缀却画东坡四山雪羣石崭崭争皎洁门外堂闲两清洌万境一心同莹澈石牀云生湿肌发布被飕飕冷于铁半夜哀猿叫山月山翁髙哦响脩樾不道妻啼忧未竭世事薰膏付灰灭长安髙门奔请谒赤日炙背沙埋辙仆夫汗流马吐舌三谒不逄腹欲爇怒气恐成疽毒裂狂走不须求扇暍此堂一登能濯热  

敺雀行  

田头小儿杖敺雀雀飞上枝不敢落绕树詋骂语声恶三时耕鉏一时获老牛力尽石田薄五龙作瞠风吐雹赤鸟烧云龙见逐南邨卖桑北邨熟狐尾穗齐屋县门大书催赋粟南闗飞挽夜摩毂埽舂缚箕十指秃一米未炊汝先啄直须杀汝偿我腹田父坐语儿雀不暴人人亦饥但令家老千羣饱莫使征西战马肥  

春日游西池  

雨余风日暖野塘春水满天影倒浮人镜光环射眼兰船不可上漠漠低烟晚归路已埃尘沧波凫鹄远  

暮冬书懐赠次膺  

一气推迁星复囘人生常苦嵗华催冻云欲雪鴈声过腊酒正香梅信来昼梦每因啼鸟唤柴门独为故人开自怜衰晚无多事心地都成一寸灰  

不住寒岩不姓厐亦无短艇钓清江门庭昼寂人敧枕几案春生日上窗五鼎甘心争逐兽万夫落胆看寻橦何如种取东臯秫烂醉牀头酒百缸  

惭愧儒冠悮此身涂穷何假问通津门前罗雀正吾事墙角负暄非世人自喜小槽长有酒独惊华髪不便春知君泽畔成新筑拟荷鉏犂去卜邻  

次韵庭玉弟暮春作  

小雨廉纎春欲归桃花吹尽燕来迟闭门却有宜人处帘幕隂隂睡起时  

出郭闲步  

城市不在眼始知天宇寛田园休嵗事风物似江干茅屋上斜照水烟生晚寒径须追野老笑语暂盘桓  

病中闻雨  

官居寥落禁门东秋满长安一夜风老病不眠成辗转五更钟鼓雨声中  

经睢阳有感  

昔日经由一梦同髙楼虽在旧游空东流不改当年水白首已成今日翁梁苑衣冠共黄壤隋堤杨栁几春风扁舟莫负南来兴咫尺吴松落眼中  

道中书懐三首  

竹树出平岸人家藏远烟片帆云度水双桨鴈随船緑变春囘地寒生雨后天前涂尽佳境得意且留连渐入临淮路移舟每问津行行风逆水处处雨随人啼鸟如留客幽花忽见春白鱼不论价沽酒莫辞频平野青芜合长桥緑树低客愁须白酒春意属黄鹂落日乡闗远孤邨烟水迷清明能几日郤过浙江西  

舟行阻雨  

暮雨来何急乘时助发生水边千树暗蓬底一灯明半夜起乡思空陂闻鴈声春风故留客不为阻归程  

过盱眙宿慈氏寺  

行役经旬不自聊彊将登览寄春醪淮吞汴水长增急城睍南峯不让髙贾客正来喧万井夕阳初下舣千艚明朝更作留连计醉卧西窗听夜涛  

宿慈氏遥碧斋有感【`斋牓无咎书`】  

髙僧邀我暂淹留细话朱轓此屡游不见清谈飞麈尾空流悲泪拂银钩淮山胜絶千年在人物才华一梦休欲作招魂吊余恨晚烟疎雨不胜愁  

天长道中  

细草眠黄犊短篱穿緑杨春声鹁鸪急田径蝍蛆长地暖足春物雨频宜水乡羇懐不可话倒橐酒须尝  

过虹县有作  

老态倦羇旅不堪行舸催风髙鸟横度汀转树交囘雨过雾犹湿春寒花未开楚伧如见问不为米南来  

过淮  

东风吹雨过淮滨草木精神一番新鴈起沙堤烟隔水寺藏松崦塔招人荡胸长忆江湖月昧眼曾嫌京洛尘谁道南来少知识向人脩竹特相亲  

春日游金明池  

日有江湖思坐无车马尘横桥自照水啼鸟不惊人辇路晴飞絮宫门暗鎻春多情老园吏洒地喜相亲  

北园书事  

葛巾茅屋自为娱门掩槐隂长夏初聒聒无端鸠唤妇飞飞不定燕将雏绕池曵防携双鹤架水浇花课小奴麦饭满瓯葵数箸丁宁车马肎来无  

十年萧散愈身轻弄笔翻书亦称情当案忽闻縁壁堕隔池遥见啄苔行静疑多事非求福老觉无心胜摄生自爱吾庐人不到何须谷口问归耕  

赠子常  

本无机械亦非愚自信沈防与世疎一段画图冬卧雪平生乐事日翻书田园无暇供余税风雨何堪卷弊庐笑杀贵人门下客不逄此老曵长裾  

蚤春书事  

正昼睡方起门无雀可罗风池乱荷盖雨径满槐鵞齿髪流年速江湖归兴多终期买船去卧月扣舷歌尽日与琴语经旬无客过蝉移鹊争树鱼散雨倾荷毎悟酒如圣不禁诗作魔风声稍萧瑟残热定无多  

齿落  

孽虫负固饱羶荤摧折才能絶祸根毎遇屠门慙大嚼犹思梦泽欲平吞初摇不为唇先丧已脱翻惊舌尚存莫与时人作嘲笑不如缄口学无言  

赠汉臣  

夫子以贫病终身复冻饥捉衿无可揽数米不成炊何以谢蟋蟀独能留扊扅徒劳问仓扁王老是良医  

九月八日雨作  

荡涤骄阳势已廻徧流和气入根荄檐闲防急侵灯落枕底声髙带鴈来永夜故留人不寐轻寒未放菊全开明年麦价应如土安用登髙把酒杯  

北园偶成  

游宦归来似系匏偶依河渚寄衡茅以贫为乐漫喜酒与世无求非絶交倚杖静闻风过竹枕书闲看燕争巢却怜多事杨夫子更为元文作解嘲  

送春  

终日无人昼掩扉緑隂庭草自相依轻寒晓觉池台静半夜春随风雨归恰似旧游鸎独语畧无余恨燕争飞飘零不解东君意却放杨花乱扑衣  

十月晦过舍弟庭玉见诸人棊战方酣顷之复过集者皆散独一枰尚在窗户然因赋并呈子堂汉臣  

妙手固多暇忿兵终易穷戏余归一笑战罢失羣雄风过雨电息天明星斗空烂柯人已去斜日上窗红  

送次膺赴诏二首  

辞章泛滥昔称雄飘泊文园偶未逄旧典铙歌归制作盛时郊祀待形容久无青眼怜髙卧新有宫词落九重异日锦衣还故里却寻莲社日相从  

青云初上万人看中路摧颓铩羽翰一日驰声动黄阁几囘飞梦绕长安翩翾丹凤来天上寂寞双松倚嵗寒自笑白头冠尚在十年尘土不堪弹  

次膺哀辞  

翻然矫首奉恩除却似当年擢第初憔悴九衢林下客光明一轴锦装书冯陵河岳才无敌绘画乾坤思有余方板赤虬何太迫君王曾未识相如  

雨后二篇  

苦雨几十日满庭多土花行螺上墙屋倒竹卧泥沙澄景生凉吹晴云变晚霞却愁清夜梦无计逐池蛙一气不自息四时如转丸月流天宇静风掠叶声干纨扇已谢事莎虫将戒寒登临偶有得不复计悲欢  

登平山堂  

断槛敧檐风雨频不逄心赏为重新依稀叠嶂宛如画憔悴垂杨今复春一阕髙歌长在耳后来佳客复何人悠然未尽云烟思不见扬州十里尘  

登龙游寺  

飞构起崔嵬江晴宿雾开风幡两州见花雨四天来日月依峯转鱼龙触石廻蓬壶在何处更拟上层台  

某氏挽辞  

翟茀朝初罢升堂拜已非凝尘孟光案洒血老莱衣奁镜悲鸾舞庭萱感露晞西风原上路无复板舆归  

姑溪集  

李之仪字端叔沧州无棣人元丰中登进士从苏轼于定州幕府厯枢密院编脩官通判原州元符中监内香药库御史石豫劾其不可以任诏勒停徽宗初提举河东常平坐为范纯仁作遗表编管太平遂居姑熟自号姑溪老农久之诏知唐州终朝请大夫之仪能为文尤长于尺牍东坡谓其人刀笔三昧其诗取径崄峭而有浑灏雄深之气几与东坡接武辉映秦少游有次端叔见寄诗云华章丽句饶风力顷刻朱红迷畛域一斑纵复为管窥万派终难以之测有姑溪前后集合编二十卷从兄之纯以政事称  

题山堂  

二年江南客对面不见山负我爱山心兀兀尘埃闲一闻説山心便喜欲插修翰遽飞起君家乃是山中居永日青山同徙倚流泉涓涓薜萝暗明月时时窥枕簟三伏清霜带雪来不断烟云拥栏槛只恐居山兴易阑万壑波涛番等闲知有心期难得否凭君借与画图看  

送芝老  

江头春色已可匊风雨恼人常不足笔力俱来纸上春墙外落红争忽然别我下庐山莲社风流指顾闲为我寄声陶五栁少留佳处共追攀  

题王循书院壁【`谢韩君锡小会`】  

热不就恶木枝渴不饮盗泉水古人不可期嵗月姑相委不爱尔井泉百尺深不爱尔庭树千里隂相看岂计一饭报长啸聊为猛虎吟  

丁德儒置酒适与陈君俞聊坐聊赋小诗为君俞谢因以赎先起之罪  

春风不解事吼地如雷霆谁知一席闲笑语灯荧荧主人意弥敦设置不少停而我槁木然感慨时自惊多情接胜友孤即如初星微吟闲相警似欲慰独醒我老百不堪已分如漂萍邂逅因事乐尚或有此形不慙引去先得意耳暂清辗转寻断梦闲闗媿微生何当万里浪相与同沧溟  

赠刘九思山人  

我行亦偶然君来定何谓风髙浪如山闻者亦已畏而君从一叶过我乃特地邮亭六日俱临别尤自媿朝出才辨色夜归或霑醉残灯不见人侍我独忘睡语语多破顔情极几雪涕屈指再相从便作新井计我担既弛肩君驾亦方税不觉步四年俛仰才一喟每见意每加终始不少替顾非求名顽岂不懐此义凡生等飘蓬何物非委蜕为我谢故人随方聊自慰  

次韵秦处度同登黄山  

艰生缧绁余特尔脱魑魅殊方窟飃蓬未免游戏事眼力到毛发抉剔尽竒秘邂逅平生欢笑语当鼓吹曲环岂人谋明灭殆天使慰我云烟期有腼鸿鹄志百年一瞬尔幸此半日地聊摅广莫心无作雍门泪  

王为道东轩梅花小桃相次弄色置酒见邀出琉璃盆浸花贮酒酒半移席即花既醉留名壁闲  

搔发满爪垢扑衣满襟尘百年信几时吾生若纷纭黄河源从天上流忽然河底为沙丘张良身不满七尺从使沛公君列侯淮隂小儿亦何者俯首无辞出胯下晨炊蓐食为得计一饭千金岂无价相君之背贵莫言前趋鼎镬何等闲便为故主已枭首奏事犹如冕旒前轵深井里有是姊哀歌壮士不复还伯乐相马只相骨咄咄常情迷贾鞭春来万事不欲语惟愿沽酒不着钱大铛长杓酌还引白日如此过百年相家新有大正官谓我落魄蚤见怜东轩小桃闲梅蕊清香秀色能相先不将贵势畧雅旧脱巾取酒容流连琉璃盆深花透过爱花移向花边坐时时飘蕊落盆中冉冉天仙空里度醉后草书疑有神墙闲怒角挐飞云埽秃千毫兴未已惆怅粉壁何时新盆空不记上马去晓来但见衣巾汚古人名迹堆故纸多少沈埋不知数明朝花落在须臾莫遣髙门无入路  

送陈莹中及第归洪州  

七月江南秋已到江水如天鱼尾掉处处团橘欲黄时家家门前舣归櫂西山佳气彻青云潘郎门巷如深春陈家有儿新及第就着恩袍归拜亲为报行人洗眼看养儿如此谁不羡愿儿不要重科第事业功名他日贵春日同梁十四燕李公昭朝霞阁侍儿舞梁州曲彻客有以润罗为赠公昭命玉杯满酌酬之又以金钟邀儿相属既釂出乌丝栏索诗  

都城春风吹落花都城九陌无尘沙貂裘公子燕何处阑干百尺凌朝霞凤筝新调玉指软黄金杆拨当胸遮紫檀屡碎翻成拍红茸毯衬鸦头袜囘旋谁许防云轻欲断还连犹未彻新莺弄雏乳燕飞一曲梁州春日迟百尺缠头随玉杯吚哑一哄争扶持公子笑不已下客欢正浓更邀娅姹持金钟一釂直欲沧溟空从他海若在平地明珠堕泪愁蛟龙瑚突兀撑髙峯便疑巴姬御来风月渐满银河低归路促街鼓稀何时再到红茸地更倩游丝惹住衣  

合流遇潘子真出斯文相示因置酒子真黄九门人  

山谷老子久不见豫章诗人何许来章江未觉清彻骨西山一带寒烟开文章明镜现诸相句律蛰户惊春雷红炉劝坐且一醉为我更赋杨州梅  

得琏老陆僧书所报周悉且速东归既媿其勤因述书语为谢仍约官满就见  

故人书报新种畦东皋豆麦稻水西更添庄屋成两脱筑出甬路排沙泥栁插千本竹万个鸡豚母子羣相携又倚前冈辟场圃更下南泊来凫鹥两年课役已似此数嵗渐可如山谿吾师报地适我与胸中莹彻真琉璃一钱不取力为尽只得一饭仍鸡栖我惭汩没落陷穽眼前差路知几蹊缅懐吾邦归未得书来未读先酸凄本无去来彊系缚亦非颠倒随倾挤万众过眼即他物列鼎既饱均朝虀明年定作一邨老非施委曲随刀圭内侍刘有方蓄名画乃内虢国夫人夜游图最为絶笔东坡馆北客都亭驿有方敢跋其后既作诗以相示时役和而偶未暇今阅集得诗遂次其韵以申前意  

天街雨过花满窗万人壁立惊游龙飘飘衣袂欲仙去宝鞭遥指蓬莱宫真人睡起春才栁谁眷琶琶最先手合欢堂里谢使人暗香犹带天阶尘宛然相对若可语笔墨规失当时痕开眼成今合眼古囘头自有来时路长风破浪真快哉快处须防倒骑虎  

拟徐陵四时词  

春  

红緑枝头自开落薄月低云天一幕可堪困绪尚眠蚕未拟将心摧破萼宝环半脱畏侵肌百刻萦香竟属谁旋制称身宫様窄慵看架上去年衣  

夏  

蜀葵已过红榴炳鳞鳞莹角波纹冷冰光汗透玉枕凉扇车风摇深院影无言一饷几囘颦品尽幺弦竟不匀空被梁闲偷眼燕黄蜂元是窃香人  

秋  

画图展尽潇湘緑窈窕新词写啼竹薄衾笑拂又经年已报莎鸡入重屋渐施帘幙作深暝时看明河步广庭旋索罗衣防露下隔墙闻呌侍儿声  

冬  

休愿车轮生四角莫向金尊嫌酒薄门外风号鴈阵低拥衾同看残灯落辘轳敲冻惊栖鸦睡红半引燕脂霞未拟雕笼问鹦鹉先投宿酒敌霜花  

次韵东坡所画郭功父家壁竹木怪石诗  

大枝凭陵力争出小榦萦纡穿石一杯未酬笔已濡此理分明来面壁我常傍观不见画只见佛祖连呵骂人知见画不见人纷纷岂是知公者汗流几案惨无光忽然到眼如锋铓急将两耳掩双手河海振流雷电吼苏子瞻因胶西赵明叔赋薄薄酒杜孝锡晁尧氏黄鲁直从而有作孝锡复以属予意则同也聊以广之  

莫厌薄酒薄莫恶丑妇丑君不见王寻石万驱虎豹千兵埽荡如拉朽又不见髙堂笙歌午夜饮明日哭声喧正寝莫厌薄酒薄到头一醉亦足乐莫恶丑妇丑携子弄孙同白首髙飞远走固亦乐莫捄眼前忘时后正旦日大雪过秀州城外闻乐神踏歌打鼔  

嵗除夜雪一尺许便觉新年喜气多大观元年第一日一番胜事信可歌歌不已鼓声起漫垄连邨如市里更愿雪深一尺余收了去年三尺水  

雨中自瓜步谒宝觉遂约游黄杜宝觉遽有仪真之行雨后独往夜分方到泥滑路潋乘步相半  

梦寝东南游金山居第一泊船瓜州口风雨系黑日冐雨访老胡倐然出萝华壁闲十弟子云是王维笔生者今何在别有一丈室相期同过之佳思久拔拂差池成独往敢惮泥没膝投鞭望横参露重衣如湿方诸湛满魄指顾尽纎悉目神为清壶冰荡肝膈亹亹相问劳软语皆中律颇怪不豫知有似惊暴客杈枒荐炉红柔脆修林茁老泪感陆生明盘皎霜橘木鱼动晓堂永味同南毕百年惊枯槁平日胶在漆幅巾行此时嵗暮悲蟋蟀  

子瞻参寥太虚同游惠山用王武陵窦郡未宿三诗韵各有所赋参寥録以相示今将游焉用次其韵  

曾为惠山客心已寄苍茫知今几何时常在山闲堂淹留情莫系怅望身疑翔聨翩得秀句古殿逄灯光耳冷彻孤韵神幽拂清香买舟行有期此兴安能忘  

三子骨已朽来者非一人箫声起孤凤抑按皆清新松隂贮老月藓晕涵苍磷﨑岖固有属千载无纎尘物物吾已矣今昔均可旻何当事一往顾水终为邻  

膏肓有前人老意翳丛樾差池纷鬓霜味蜡火已絶一啜风潄浪幽思起复灭记惭数及七缅子在明月疎更蹇修途景耿重激发泠然傥可御千古同一辙  

秦太虚出鲁直所寄诗因次其韵  

别子人春杪幽懐谁与欢返复事远途缭绕如理绵家山虽入眼尚疑隔晨烟破闷得子诗鸡鸣还到船追随日苦短容易悲长年犹能共一辙植足临天旋下泽政有味万户自我捐惟有不舍心常如俯奔川  

和参寥过敝庐留宿因见寄之韵为谢  

及此仲春月颇欲谢远步世味久已疎何惮鱼生釡青隂合广除似失北门路端如鸡在埘未愧豹隐雾飘萧方外游缱绻慰迟暮共待清光来软语坐良树呼风破炎蒸扣齿却妄虑逡廵栖鸟惊不记衣上露临分期屡来此乐复谁与  

送灵台尉徐舜举  

灵台右鹑首南北两山闲我来春未几红叶才斑斑与君蚤相求携手问两山折花饮清泉共此一日闲君才真健敏诗句如芝兰娟好秀且静馥郁若可餐  

大雨  

向晚云骤合雨防如车轮入夜势转暴对面语不分初疑坤轴裂渐觉河海翻倾注恣豪放沟渎莫吐吞平地忽五尺呼呌均四邻下堰上辄隙东塞西遽奔一身应百给坐卧不得申且自秉锸刀力瘅意已昏念兹嗷嗷农拱手过一春入夏又将半寸苗无宿根祈祷备众使杳杳天九阍饥殍漫狼藉极目无烟邨及此滂沛泽一洗疮痍痕劳我敢有词喜动气已温置酒会宾客耕辍翁语孙尔年非可期我责亦麤伸欲赴固踊跃感慨扃重门  

睡起  

数日不吟哦已觉舌本彊熟处自难忘是乃真苦相帘空睡起足物我两俱丧举头见南山依旧秃相向解衣绕屋行未行已踉跄翻书试遮眼一抹如白浪目足身所先二者辄相抗生理从可知何用更惆怅独有梁上燕怜我本痴憃时时作好语似欲致劝相见尔初衔泥生子已颉顽而我犹未归兹事固难谅安用苦烟雨无劳独凄怆俯仰即陈迹未易烦度量一尊试有求传来如鹊盎顷味毒酒酷猛釂投晚饷倦懐岂复有舌烂腹斗涨抱薪救烈火自取将谁让夜分方半生劣过逃属纩  

读渊明诗效其体  

扶疎草木长兹时岂无情未论身得去想像心已清童山久不雨汤热气郁蒸遣懐一开卷便觉凉风生  

陶隐君书堂  

山云自往来人事久萧索谁为插小松记此当栖泊陂陀披浅麓窈窕带远壑著书方呻吟谁与会所乐鸾凤耿莫追嵗月俨如昨隐约玉箫声憔悴金匕药风来万籁奏一笑竟谁约尚犮徒此心相期在寥廓  

比都文承制移竹赠初秀才尧民有诗因次其韵  

古人偏爱竹种不虚一席相将共忘年敢惮培且植君家占何方容易来秀色薙草出明轩翛然耸修节翦梢畏风摧留叶期凤食从兹两茧足闭户忘所适  

增筑贵坚厚抨绳避敧侧朝灌暮复压深虞枯易得劲节既能主百蠹遂为客风微吟疎簧日永齿客屐此况傥可期吾甘事潜黙晋人知自完皎皎良未息不校谢纷纭斯言愧安国  

燕子和韵  

依依梁闲燕终日密相对本不欲尔期何为尚此会得非縁所遭又恐意有在飞来复飞来好语如湍濑我亦彊维絷尔岂知向背万事杳霭间一笑沈吟外元妙第一义为尔除障碍卷帘见天下始信物有大  

大暑不可逃偶携数友过湖上清坐凡十人以君王纳凉晚此咏亦时须为韵得须字  

百年观不足一日乐有余况兹夏日长而与君子俱号呶谢呼笑谭论皆诗书门外方烁石座上如冰壶仰懐防防鸿俯媿戢戢鱼我老百不堪嗜好终蒲菹殷勤相得心黄昏尚踌躇追随自此始莫厌频招呼何必得美酒然后方将须  

张圣行解官入京僚友饯别分韵劝酒得醇字  

密雪不着地朔风暖如春天公岂无意慰此东归人吾人晚相投每见每更亲逾年稻粱俱未觉旦暮频欲识分浅深荡荡风中云问其美如何表里无缁磷深湛子云黙髙广太丘真汲汲惜日短奄兹奉离尊莫辞十分斟酒薄情则醇庶几一举尽泾渭从此分万里自咫尺百嵗均埃尘行人定向适他年期问津  

次韵东坡还自岭南  

凭陵嵗月固难堪食孽多来味郤甘时雨才闻徧中外卧龙相继起东南天边鹤驾瞻仙袂云里诗牋带海岚重见门生应不识雪髯霜鬓两毵毵  

和储子椿竹  

何物能令意洒然隂森常对出檐竿排枪立防难为况招月吟风好细看几度惊囘窗下梦新来添得雨中寒伤心不见东坡老纵有鵞溪下笔难  

戏子微兼次韵陈君俞寄题兰皋  

和风暖日作霜天冰雪相投岂偶然特枉新诗咏尘迹便同佳趣赏当年学优曼倩三冬足才过荆州十部贤为问醉衾应好在莫教痴望似蚕眠  

吕吉甫第乃谢镇西故居中闲尝为佛刹而双桧则旧物也刘梦得有诗因赋其韵  

故国悲凉古木竒势分庭下蔚相差霜根半露出林虎昼影全舒破贼旗宝界曾廻铺地色节旄还映插云枝刘郎风韵知谁敌儒帅端能表异时  

题张湛然兄弟所居壁时谒之不见  

乐全老子如星月真一仙人似凤鸾蚤嵗光明均照耀异时文采避髙寒低囘气类追千刼邂逅风流得二难环堵萧然清彻骨却疑深雪卧袁安【`湛然乃安道之孙`】  

李去言相别三年忽得书知在吴中答书偶成  

宦路相逄一笑休共知身世两虚舟楚材有用谁青眼赵将无功枉白头会见姓名通北阙何妨风韵冠南州求田接武如凫鹥只欠元龙百尺楼  

次韵子椿游雨花台同长老德正  

胜游自有经年约佳客难同信歩来无复风烟翳寒日渐催花柳映髙台云光故事空陈迹玉树遗音失旧哀今昔循环等相视欲寻归路更迟囘  

和友人见寄  

俗驾难囘固有因勒移终媿北山人不辞冐雨投归步始信忘形是梦津一笑未容披软语十分先觉报新春定应编契王郎便消得从来愿卜邻  

除郤吟诗总是尘道人应笑可怜人固知参请能成佛未到身腾且问津邨落风烟常似腊禅房灯火已如春会须随例餐防子聊借明窗作暂邻  

旧懐  

花存人往只天知目暗心摇却自疑尚想汉廷传诏令如登鲁庙见尊彞一时鹦鹉娱宾赋百世甘棠美召诗安得残春逄海上尽倾衰泪洒新枝  

邂逅故人  

已将身世等浮云又向江边得故人数日暝寒埋雪意一番佳境为时新邨醅澹薄聊资笑洞户深闲自有春已幸邻封同寄老却应风月费精神  

金陵懐古  

焰燧何劳鼓万牛聊将一带付幽流才闻浮鹢来波上已见牵羊出石头旧穴依然披信汐古祠谁为荐时羞功成到了成何事扰扰空移夜壑舟  

霜天日晚独沈吟潮上风来别是音恃险战争休想旧凭髙临眺且论今数声鴈蹙千年恨一片帆惊万里心不是江山解磨折却应人物自升沈  

次韵简少孙  

子黙清真本絶伦羊昙曾是个中人林泉不作南风竞旗帜还因对垒新金鑛曜罏元有艳冰壶莹月旧无尘何妨再葺昆阳战寻邑师行固不贫  

记得金尊特地开举头新嵗又重来银潢已分经年隔玉节犹期旧腊囘千级浪迷云表梦百分愁寄烛残杯醉乡谁谓无消息已觉歌声傍落梅  

题张约之长春阁  

江山信美亦人同寒暑随时兴易穷寓意果能超物境养花长欲占春风何妨户外屦常满自乐尊中酒不空可笑道人犹有恨一番红尽一番红  

后圃  

鹁鸠呼妇天欲雨杏子花退莺未雏庭前已觉緑半飚酒面忽有红双凫芳物恋客不忍去主人好贤谁复如会应百嵗享此乐何妨画作重屏图  

归自钱塘复防君俞佳句钦叹不已更兼特枉聊赋其韵  

吴山陈迹已飞埃投老还惊病眼开似泛灵查海边去却因华表鹤归来情移客枕收残梦恨着江梅恋故台便觉新篇资六翮飘飘真是子虚才  

和友人  

昻昻野鹤困鸡羣皎皎冰壶不受尘一笑每逄青眼旧多情空媿白头新西风未用髙纨扇东道应容岸角巾珍重长谣倚云瑟潇湘谁是赏音人  

经年牢落别离羣准拟归来拂路尘妙语独从书上得欢衷犹欠坐中新颇闻洛下传佳句更喜嵩阳识垫巾几欲军门示巾帼老来犹更不如人  

次韵采莲  

闻道栽成十亩莲便思挑出杖头钱定知荇菜参差处不是决明顔色鲜红日半移芳草岸清歌低泛木兰船惊心未得同真赏空愧诸豪白玉篇  

幕府风流旧泛莲裔孙家世掩青钱别开眼界霞争烂分得秋光菊未鲜灯阵有心欺醉防珠盘何日泻归船锦囊示我铿金句空愧巴吟缀后篇  

陪延之泛舟歴湖至苦竹寺次韵陈致君席上所赋  

已凉时节未霜前十里平湖共酒船嵓岫涌寒清澈水芰荷翻浪緑连天百年过眼真聊尔一笑投懐岂适然独有黄花似廻避空縁红粉不能先  

赏心亭  

赏心亭角倚阑干虎住龙蹲自屈蟠无复埋金鎻胜境空余飞鹭识前滩百年名在人何处万里潮平雨送寒几向后庭赓白纻不堪残照下渔竿  

赠人  

落得清闲与物疎扃门终日似山居案头新有归田赋架上元留纬世书紫府未须穷秘简丹山重见引名雏诏恩只亦来相继还许频为贺客无  

寄题呉思道横翠堂  

红尘扰扰功名地不碍诗人得趣幽何必千岩连万壑能令六月似三秋茶瓯变乳随汤泛香篆萦云尽日浮时觉东城添纸价应知得句胜封侯  

次韵题隐居岩  

隐居何必在山岩境界全归指顾闲能把轩裳为外物便应风月胜酡顔地连紫禁千重邃石绕清泉五色斑从此梦魂犹可到定知衰废不容攀  

次韵见懐  

林泉废疾固难除杳杳觚棱寄梦余已谢东山知不免须由北海本来疎功名漫笑乘轩鹤事业终归种树书闻道江楼巢已稳未应长铗叹无鱼  

仲客李泽远来相访感往念今怅然有懐  

异乡流落十三年老日从谁寄往还久数断蓬飘世外忽惊连璧下云闲生涯已约同他日词笔端能慰暂顔准拟新秋便相见为君终日倚柴闗  

同子重望长芦寺  

窣堵波寒对水东坐来初报夕阳钟囘环桑柘疑无际咫尺云烟隔几重听讲有心陪寂寞杖藜何日许从容主人境界诸縁尽应笑规规看画龙  

陪子重游长芦寺  

行来思住觉城东粥饭随縁蚤晚钟安得心田荒万有便寛眼界失千重笑谭喜接真摩诘衰病休嗟老曼容馊饮残羮应不惜聊分水墨为成龙  

朱伯宣才英昆仲见过曲相慰藉因留饮得花字  

新春穷巷几伤嗟聨璧俄来照蔀家意厚旋倾新酿酒眼明初见未开花百寻自是松难老什袭终惭玉有瑕便觉赋成无用处漫劳惟悴叹长沙  

除夜寄王性之  

老恋穷年怯五更可堪爆竹响新声但惊灯火如残梦岂有心情敌后生竞胶牙空对白酒期分嵗独怜清赐袍应有天香在想见来朝奉九成  

春日  

芊芊芳草望中迷传火楼台丽日西飞絮轻翻遮柳陌落花乱防暗桃蹊琉璃波净沈鱼素玳瑁帘疎阻燕泥百五良辰最葱蒨緑隂行马过莺啼  

石碛朱希仲馆谷甚勤因题壁闲  

主人好客久闻名曾约江鱼对酒烹邂逅相逄同一笑逡廵不觉到三更屠龙手段尤非策画虎工夫浪有声便欲与君论卒嵗却忧舟子报潮平  

崇宁求诗时正初老住为初祖  

乌衣人物已成空窣堵才能记宝公请祝骤开新福地全提还振旧家风午嵓日上春初到万里云收月正中欲识投机无尽意江流入海几时穷  

元白挐舟相访出纸求书因书此以归其纸  

小篷不识远相寻顿喜忘年得断金便觉雨华随脱麈更能操笔问来禽投怀方寄朱直掺袂还惊白髪深独幸南游慰真赏他年会见好丛林  

阳翟道中有懐存之  

夕阳风里得君心常约清香滞月寻红萼似披经几嗅绿条如弄已谁禁野狂不惯娉婷醉蓬鬓偏宜蓓蕾侵准拟归时更浮动琼尊宁谢十分斟  

次韵梅花  

建腊迎春亦是常独髙梅萼报年芳风来彷佛逢荀令月下分明见寿阳开徧漫夸千种韵天然别是一般香从君漏泄东君意直到霜前菊蕊黄  

瑛侍者欲再游方作此勉之  

精神秀发真狮子耸壑昻霄似出林击竹有声先了悟拈花微笑已知音新诗奋健疑摛锦妙字清竒不换金往往秋髙又飞锡白云来去本无心  

三家店蚤饮主人似喜余至而庭下残花犹在也酒客辄见避余固止之因得览其醉态  

再过三家店还投旧酒罏重攀红踯躅争认白髭防所惜自拘束无因同拍扶他年遂卜筑终为伴歌呼  

宿汤泉示真师  

睡美不觉晓蜕然犹恋牀未能忘夜旦已自嬾衣裳供佛添新水持经续旧香不知门外路何事有归艎茅山道中抵暮投一客邸甚素雅主人喜客乃  

一善士为待至厚既别留此致谢  

客绪如缫茧山行似踏车方疑武陵宿宛是德公家倾葢君何厚论心我可嗟祗应从此别去路隔云霞  

除夜小舟中雨不止而作雪寄德麟  

吟醉今何在寒灯倍黯然却应听雨梦犹是散花天老境不自得客程谁我怜晓钟催去路明日又新年  

江上独坐  

春至犹飘雪江寒未有鱼无人慰青眼尽日对红炉瑟瑟窗频响时时鸟彊呼澘然不自觉岂待到穷途同赵德麟宿长河堰僧房德麟适相送至此且约明春再相会有诗见及次其韵  

涔涔一夜雨皎皎百年心嵗路无多日僧牀有賸衾长卿空涤器季子漫多金赖有绨袍旧春风定可寻  

藏云山居  

鸟语晚更好山风秋转凉心闲日自永簟冷梦尤长赤荐新舂稻清添旧防香此身归有地去路尚何妨诚上人游方既归林下焚香诵经以严报地相见欣然留不欲去遂赋诗一首  

委曲披髙下虚明得静深佛香平日愿经卷本来心地据三车上尘无一防侵出山应有恨何处似如今  

宿青山房  

命驾追彭泽开懐得士龙残寒偏恼客小雨未妨农已幸同归辙何劳更赁舂川原如故里疑是旧栽松  

自大乘将游汤泉道中  

迢迢山路永漠漠晚风昏雨歇鸠呼妇年丰稻有孙旅懐悲暮齿野饭寄前邨只恐今宵梦凭谁续断魂  

宿滴水岩懐赵德麟和壁闲韵  

瀑水泻灵窦铿锵韶濩音树深猿啸月山迥鸟啼林一曲广陵散再歌梁父吟天边有鸿鴈莫寄此时心  

夜行巩洛道上  

夜久露华重寒鸦不肎栖月推银海上斗过玉绳西风脱林衣瘦山擎云防低流萤三四防趁队过前溪  

离宣城  

倦客登舟际江城欲暮时恨长山自远心速櫂归迟邨市明渔火严城起鼓鼙诗成真有助新月上天涯  

秋日游青山访太白墓  

潦倒忘衰日风流袭垫巾未能分朽骨还此挹余尘吊古无千载伤心为一颦依稀如到眼气类信吾人  

题齐云亭  

凌空登白纻此地与云齐一览众山小方知人世低暂留蝴蝶梦终负杜鹃啼囘问禅闗客何当别有梯  

江西庄上久雨  

去秋欲雨不得雨今春望晴还未晴蝼蚁尚知为自便彊将私意与天争  

宿采石  

江声隐隐风前恨鴈阵喧喧枕畔愁更觉孤衾如泼水始知今夜宿山头  

偶书  

通中玉冷梦偏长花影笼堦月侵廊挽断罗巾留不住觉来犹有去时香  

瑞竹即事  

纎絺不挂汗如倾一霎风来梦乍惊自是人心有凉思彊将庭叶作秋声  

庄上书事  

柱础犹烝湿未休悬知雨意未全收只忧场上芽生稻不厌田闲水拍沟  

和州太守曾延之置酒鼓角楼  

楼台烟树接平芜水墨丹青十幅图认得黄山家住处云中相对似相呼  

杂咏  

人闲所乐宁过此一事都无有俸钱更向丰年观割稻须知身是地行仙  

老呼穉舞报丰年极目黄云欲际天旅捣新粳供晚饭只愁闲梦搅安眠  

絶句  

万腔腰鼓打梁州舞罢还催步打球更借缠头三百万阿奴要彻第三筹  

情随榆荚不胜飘心似杨花暖欲消拟借琼林大盈库约君孤注赌妖娆  

漫寻蝴蝶却成痴欲趁蜂儿转更疑自是心情怕时节不如闲处伴黄鹂  

宿观音寺  

倦听檐闲防滴声栖禽初报晓来晴分明市合人争语清浊髙低各有情  

画鹅儿  

殻里生涯殻外天天真虽判尚茫然只应未解长依母毎向沙头独自眠  

题隐者壁  

闻道全家隐鹿门竹篱茅屋寄江邨厐公事业无多子只有平安遗子孙  

闲居  

檐闲百啭已新声枕上千山尚未明老去只知难得睡儿童何用报隂晴  

楸花落尽楝花繁门巷人稀半是邨好事凭谁消温热一檐疎雨下黄昏  

庭前日转绿交隂坐上风来院自深度曲已嗟千里客听蝉空寄两头心  

首夏  

娇红埽尽绿隂成便觉庭虚暑气生旋拂藤牀方竹枕不妨鼻息作雷鸣  

罢官后稍谢宾客  

旋营香火拂尘埃市井声传隐隐雷顿觉林泉归已晚姑从闲处看花开  

惠崇扇面小景  

耳冷无人唱竹枝归心惟有梦魂知杨花扑面烟波阔犹记征帆欲卸时  

故人李世南画秋山林木平远图  

晚烟拂拂聚无痕瘦骨棱棱见彻根细路萦纡饥马疾举头新月是前邨  

路西田舍示虞孙  

一生着得几防屐一饱消得几多粮怕雨望晴心不歇白头搔尽眼望羊  

束囤埽场方暂歇插秧车水又相催衰年乐得身彊健常愿南山到眼来  

百事无能一老夫十年江上把犂鉏西庄南亩时来往常得青山在坐隅  

次韵见寄  

江湖流落久相依毎叹朱顔戏防衣何事泪痕书上见他年阡陇约同归  

七分年纪十分愁物理乘除不自由死葬生游今得地却嗟无计共迟留  

荷叶龟  

翠葢相扶两不敧多情独许见阳窥千年自有逃形处聊与清香约暂时  

与晋卿相别忽复春深得书见邀  

留陶渊明把酒盌送陆静修过虎溪胸次九流清似镜人闲万事醉如泥  
