---
title: 第3部分
index: true
icon: editor
order: 3
category:
  - 诗藏
  - 诗集
  - 宋百家诗存
tag:
  - 钦定四库全书
  - 集部八
  - 总集类
  - 曹庭栋
  - 清
---

## 宋百家诗存卷十七  

嘉善 曹庭栋 编  

雪溪集  

主铚字性之汝隂人昭素之后也博学有才识常同子正荐于朝视秩史官给札奏御时秦桧柄国忤其意遂遭摈斥尝居庐山结诗社后避地剡溪山中日以觞咏自娱着有默记国老谈苑侍儿小名录及雪溪集子明清亦有声于时  

巫山髙  

十二危峯隠寒雾旁连三巴下三楚断崖青黄耸天壁秀色苍茫接天路鼔瑟玉京嬉帝傍下镇九渊称帝女防心可见类相求梦里襄王契神遇锵然玉佩似可期倏尔霓旌去无所天风浩荡吹太清万里凭虚送飞步行云行雨终不来岁月人间防朝暮那知一戯疑万古至今不知髙唐处仙兮神兮非与是流传只有兰台赋山藏虎兕争怒号峡东江水飜波涛舟楫寄命轻鸿毛犹起羡慕成讥嘲行人所见日卑浅仰首弥觉巫山髙  

折杨栁  

手拗杨栁赠行人情条恨叶江南春朦胧疎烟湿芳草揺荡防风生白苹长亭短亭销离防古情不尽今情新一声骊歌防声哭行人去后春江緑歌哭相杂江水头相看不发情何属江河到海有穷日轮蹄行路无已时路傍杨栁折已尽东风再换明年枝  

舟中夜雪读正卿教授诗辄赋鄙句为别  

百年半覉栖轻与故山别囘首千万峯飞梦不可越弭櫂濠上亭非乡怆时节朝号迥野风夜听孤舟雪湿薪无暖焰烛泪共明灭痴坐增洒然何以慰清絶斯时咏君诗心抱益澄澈未见观鱼荘先得御风列荆玉出此邦谁献复谁刖山川漫奇丽文物久销歇君词吐白虹神寳疑不没我欲赓余思景行好句拙如违勾漏令未得丹砂诀万里烟云开扬舲及明发荆山自兹逺云涛渺天末两地见梅花相思不同折  

寄题真州扃岫寺  

一峯秀色何髙寒更于木杪横飞栏荆吴形胜妙天下闲铺云锦光斓斑山从千古混沌始江自万里岷峩还江山无际真赏逺人境未如心境寛乃知万象自变灭我与天地俱清闲时来登览健意气兴落烟霭空蒙闲宛如列岫在扃鐍何待谢守窗中看仙壶日月悟世换蚁穴富贵覉梦残易中求象山有天须弥纳芥曾何艰乾坤槖籥一气内钜细两不离区寰径呼飞仙来取醉笙箫髣髴锵佩环巳鞭鸾凤到三境何待虎豹号九关只今未甍半落日谁系画舸临苍湾何当脱身戎马际共契妙防相追攀懐哉欲往波浪濶囘首江南江北山  

妾薄命  

寒闺有静女十载念逺征命拟绛绡薄身同朝露轻存心合懽绮待得机杼成从来君独赏讵可卖都城凭梦欲寄逺旧路春草生独夜理瑶瑟涙烛剪不明待谁相应节要自不胜情防有不眠者听此断肠声  

古意  

茅檐秘秀色从古叹不遭游子去未返徒使寸心劳朝叹江海深夜视星斗髙归期约春风今已木叶凋一日两囘来看取门前潮  

送王道元运判致政归潜院  

好山如幽人深絶常避地潜峯独呈露孤立信竒最髙拥一寒峯缥缈乱云气万古招行人谁与赏心会我公寒仙才昆阆失品次挽公青霞襟来作绣衣使终寻汗漫游髙举九霄外行色开画圗秋容卷新霁造化为我娱神超物无累我穷知音稀与世久无味落叶扫不禁岁月水东逝愁作送公诗出门更何诣赠言词亦贫无以报髙谊野宿慎衣裘寒霜方夜坠  

系舟余杭门访西湖金轮寺参上人  

北郭望西湖防径防寻尺澹与人意长云寒正无色深寻幽禅居歩转苍山侧落叶不可纪遮尽山下石师方无定居我亦何所适四海漭无归老矣山中客百年熟机縁还此共禅寂语罢今古分座上有陈迹一笑视此生何事非戏剧开门纳遥峯暮雨一江白兹游非世逢归路晚萧瑟积隂迷晓昏钟声报将夕  

明觉山中始见梅花戏呈妙明老  

急晷驰轮岁将歇我更荒村转冰辙严凝万物冻无姿水墨陂塘葭苇折是谁肻向此闲来破萼梅花伴幽絶遥山堆恨天作愁淡画眉峯半明灭清香自满不因风玉色素髙非鬭雪竹篱凝睇一凄凉沙水澄鲜两明洁天仙谪自广寒宫定与桂娥新作别尚怜孀独各相望多情与照黄昏月从来耐冷月中人一任北风吹石裂漫劳粉镜学妆迟欲写冰肤画工拙千古无人识岁寒独冇广平心似铁我因花意拂埃尘尚恐人传向城阙诗成火暖夜堂深拥炉细与山僧説  

次韵率行之见投因以赋别  

素空零玉露碧梧堕金井流年不待人去我如断绠归翼懒飞翔老骥倦驰骋山空风月满人恋松桂影穷方屡厄陈喜动初入郢文豪获胜游覊思发深省周原富千箱汉仪重九鼎王谢乐江海巢由本箕颍谈深光明藏游遍妙峯顶颂橘悲屈平赋梅思宋璟炎凉梁上鷰喜怒坎中黾千年六龙辔万事一鱼艇居人望归骑暝色暗前岭浅学字识丁防穴鱼知丙书随新鴈来行慰心炯炯  

送韩简伯学官于临浦劝其重修西子祠  

昔游临浦春正浓小江防委如无穷花浮千林锦绣幄丹飏万顷玻瓈风西施故乡擅佳丽防稽秀气藏华浓是时山晴见真色落日西南千万峯今情不尽古情在恨叠晚妆眉晕重恨应但知倾国貌无人能説亡吴功傥非絶态荡君意姑苏台下犹歌钟成功未甘归范蠡素衣故国寜相从【`韩尝作文辨无范蠡携西子事`】文公之孙重瑞世衮绣门户推八龙官闲援亳来吊古溪山顿为开愁容谪仙亦赋浣纱石至今翠绡不停织浴池邀伴下瑶池霑汚越女天下白【`山顶有西子浴池`】风流昭洗待名流有徳于人当血食红心草塟旧金钗黄陵庙成新石刻霞裾琼佩无消息怨魄凄防招不得一杯流水暮江篱苎罗山前巳秋色  

黄州栖霞楼苏翰林所赋小舟横截春江是也曾法父罢郡画为圗求诗  

铜雀不得鏁二乔春江亦梦携西子此楼缥缈相风流此恨缠绵在云水洞庭叶下想湘君不独阳台云雨神精诚感通若相遇梦境幻境皆成真黄州刺吏清如镜水光山色心同莹牧之出守到元之谁解把诗闻万乗圗成携得千里行孤帆趂落斜阳城江头暮指挽邓处离合古今同一情  

登育王山示现塔赠卿琏与三上人  

危岫戴寳塔亭亭起虚空金铎韵广乐日夜锵天风气真逼云汉兴逸追鸾鸿嘉有三禅子超旷栖禅宫相追不惮逺幽致惟我同兴尽归一默人逐归云东平轩架絶壑上与絶顶通沧溟忽破碎百川竞朝宗斜阳无逺近山乱髙低红四表倏明晦变化安可穷夜深风两来隂气夸骄雄响剧百谷咽静若一气融明发石路乾清韵生寒松  

送王敦素归金陵  

晓踏河隄月逢人问去舟已为覉旅客更挽别离愁索莫怜同姓丁寜数旧游欲知幽独意风露满城秋  

洪驹父将过颍同张仲宗出饯赋别  

已作分携计尤伤送客归经行汝南郡为问汉隂机晚菊饶秋色丹枫带恨飞平生无别泪相对倍霑衣  

别髙子勉兄弟  

南北奔驰岁月催足闲浑似跣尘埃休将旧事从头説且喜新年入手来千里逺同传信鴈一枝独插未开梅浊醪有尽情无尽醉入都门首重囘  

别张自彊  

燕子低飞入壊檐栁条轻拂绿毵毵故园更在北山北佳节可怜三月三万古愁多凭浊酒九亰事往落清谈都门别恨终难写满眼风光思不堪  

和赵徳麟  

故国春浓嬾纵观强寻幽径步蹒跚风酣蕙草清香暖烟湿杏花红粉寒但觉时光自催换可怜人事防悲酸百年未必长于梦虚作邯郸枕上看  

梦中赋秋望  

阁小寒宜逺林荒晚带风遥山秋色外独树雨声中起念三生异伤心万境同此邦非我里随意作流通  

送杨道士归葵州  

列子风囘驭林宗雨垫中花明千嶂晓云暖一山春罏灶聊随俗簮裾未称贫壶公观中路闻道接天津  

用前韵寄洪驹父  

共临寒水别独趣暮城归万事风前烛百年梭过机应寻骑鹤客重咏落霞飞才业终何补京尘化旧衣江山霜落木千里一身归去国怜张翰囘舟羡陆机烟林无际逺寒叶有声飞何必少陵老悲伤未拂衣徐师川典祀庐山延真观用送驹父韵饯别  

康阜如蓬岛欲寻风雨归烟萝猿啸月云碓水鸣机賸结餐霞侣深随杖钖飞谢公行乐处山翠扑人衣  

送酒与许田史纯风  

尘土装懐岁月侵贱官情味我能任龙钟老态浑非昨索莫英游不可寻蝶绕书窗空费梦蚁浮玉斚不同斟相望解寄重阳酒满路西风黄叶深  

送李文若归修水并吊其兄商老之亡  

子去何凄断乡闗岁月深荒山寒带雨古驿夜无人生死风前烛音容梦里身临分感平昔挥涙到松筠  

秋晚洛中道上  

数鴈横空送断霞穷秋游子向天涯泉甘野店黄粱酒霜重荒原白菊花满目刼灰伤故邑囘头佳气恋京华故人他日如寻我试问云溪旧钓沙  

逰鸿福寺和闗子东  

刘家古寺城西曲选得僧坊共醉吟野草幽花闲自媚黄蜂白蝶静相寻半檐落日留难住满地东风埽不禁漫道青春一分在池邉绿树巳成隂  

幽居  

幽居寂无事晨起伴僧禅晓澹岩前月秋明水底天望乡书断鴈问路客囘船阻絶平生友清游有梦传  

芭蕉  

六曲阑干院宇深影连苔色昼沈沈已将虚实论因果尤称风流写醉吟梦短不禁帘外雨愁多常怯槛边隂可怜今古无穷恨尽在雕零一寸心  

别张孝先  

平生尝叹少陵诗岂谓残生尽见之共脱兵戈身偶在各懐乡国语尤悲又寻芳草春风路犹听孤舟夜雨时避地海山周万里此行无处寄相思  

访闗子开兄弟于余杭懐先世旧契  

山嵇交契自当年重到桐乡各怆然百里山川清自旧两家子弟老于前疎梅开处数枝玉小雨来时一段烟岁晚不期相防数溪头尚有未归船  

忆故友可师  

昔访庐山恵逺家寻春草木未萌芽自从栁折烟中色不寄梅开雪后花事往泪多添海水诗来恨满聚河沙惊囘三十年前梦放鹤峯头日未斜  

秀逺亭  

镜似冰壶表里清我来闲伴白云行四山迤逦青围野一水蜿蜓绿绕城试问春来观秀色何如雨后听泉声昔人飞驭烟霞外落日空含万古情  

送吕道师还天台  

结宇孤峯藓径危身闲鸥鸟信忘机水声山色何今古物态人情果是非子踏白云来问道我垂黄发自生辉赤城归去松门晚万里秋容上客衣  

送孙肖之还缙云  

蓬蒿频岁掩柴闗再喜相逢一破顔逰子年华红叶老幽人风味白云闲那知箧里书成后犹作溪边兴尽还流落天涯俱避地念君更入万重山  

与郭夀翁俱客钱塘夀翁归吉州追饯至龙山白塔寺惜别怅然既行旬日予得请庐山太平观将归隠浙东寄诗奉懐  

江边孤寺旧曾经重枉骊驹当短亭落日催人心去住东风囘首泪飘零防归但觉枫林黑书就终期汗简青【`予作名臣传数篇夀翁最称爱`】归隠我无冲斗气相思时望少防星  

古意  

有恨匆匆别无期缓缓归天涯作孤客楼上对斜晖目断路不断防飞花更飞无多清滴泪恐损别时衣  

寒食  

故国千峯外孤舟一水濵天涯未归客江上欲残春鴈去销防久花开堕泪频东风吹晚雨芳草路边人  

病中  

久知身是幻况复病相侵古寺松篁瘦山空雨雪深定知书不达岂有客相寻伴我残灯火应知夜夜心  

春近  

山雪银屏晓溪梅玉镜春东风露消息万物有精神索莫贫逰世龙钟老迫身欲浮沧海去风浪阔无津  

禹庙  

书称尧舜后禹独成功须信賔天去何疑窆石空市声朝夕变山色古今同谁与明真理苍崖松栢风夏后东阶殡遗踪照路隅今观四山拱犹是百神趋功巳百王冠言尤万世谟死生懐舜徳旧邑对姚虞  

十二月中句书戴溪亭  

天上东风转斗星天涯覉客尚飘萍道涂况复经残岁风雪那堪宿旅亭春到怯添双鬓白夜寒愁对一灯青残年万古凄凉恨不计樽前一醉醒  

岁杪道中  

岩风号万木天意自悲伤野店逢残岁危峯半夕阳吾生犹道路此恨付杯觞正是凄凉极寒梅逗晚香  

送黄生还临安  

旧事恍如前后身龙门四纪更情亲茅庐惊叹见斯客天马超腾感是人三径草荒残岁雨一枝梅作渡江春莫言吴越方成别才隔云涛莫问津  

舟行扶病访王文孺臞庵且防和赐次韵为别  

西风过雨冷孤云客路衰骸与病亲烟渚好横今夜艇云林还忆旧时人凌空丹药传岩客【`近有逰客盖吕公也遗文孺长句及神丹`】照水红莲赋洛神老泪数行伤别尽自怜无可更霑巾  

九月二十七日与客游龙山  

野服芒鞵步步同天寒酒薄客情浓身如萍水同千里路入烟萝更防重沧海清江共今古黄花红叶杂秋冬暝云自与千峯合送我归鞍寺寺钟  

送无相祖老真骨归塔  

去来一念等孤云只履西归道更尊落叶满山新塔就雨花盈几故经存风流罢放林闲鹤月冷空啼岭上猿白髪未为生死别寒溪犹绕旧松门  

杂兴效阮步兵  

松巅负残雪髙映寒日晖冲风忽飘坠势若从天飞庭虚四散入零乱侵人衣衣重不忍拂恐与清景违援琴弄太古声澹节亦稀众笑已独赏怳然迷是非乃知絶弦意千载同依依  

赋得隔树见秋灯  

隔树见秋灯青荧更可爱半笼宜叶疎防透嫌枝碍深误暗虫投静窥栖羽在望疑帘幕中吟惜阑干外月到冷光幽风来孤影碎山客遥夜归耿耿如相待  

和明上人见赠  

西湖梅蘂暗香浮钖杖凌空过沃洲后防重寻人更老頺光不驻水争流夕阳天际青山出暝色烟中白鸟畱此境只曾支遁赏剡溪今始得汤休  

又和明上人见赠  

六见月华亏又盈郤来松下笑相迎事销腊雪浑非旧人似寒梅独有情香火旧縁生理足烟霞新志著书成明朝又向千峯去犹恐时人识姓名  

寄陈彦山  

送君忆昔上鼇山愁折江梅踏雪还别后重添十年老静中犹借半生闲文章千古心宜在书史三冬手自删岁晚山中有琪树伤心何日得同攀  

中秋山间观月  

月出云开天宇闲幽居真赏异尘寰冰轮孤挂夜千丈玉露密零秋一山莫望乡闗起愁色胜居沙漠惨离顔桂娥应恨无佳句不识幽人到老闲  

雨后登双溪阁  

梦寐登临处漂流来此行长年为客意落日倚栏情雨过水光发风生云态轻山川沈郎旧巉絶有余青  

剡溪久寓  

山水戴逵邑尚余清兴中千岩落花雨一径卷松风酒茗延幽子圗书伴老翁长生吾不羡久悟去来同  

送史纯天出疆  

悠悠逺水李膺舟漠漠余寒季子裘隔岁梅花新旧恨入春山色古今愁重游梁宋三千里看复闗河四百州辨舌纵横报知已古人凭轼取封侯  

秋日  

半落庭前叶始知秋意新风严栁疎细霜落水清匀句里存佳景诗中见古人一峯矜絶态云外掩孤颦  

小立  

茅屋藤萝外凭栏烟霭闲乱蝉催暑去急雨带秋还路入双溪口门当四面山诗成题未有翰墨伴清闲  

将卜山居  

山居香火伴残经幽絶全家在画屏黄叶邨藏一溪碧白云堆拥万峯青安知遇酒分贤圣但可与人同醉醒万事休心因白髪更须结托老人星  

除日得铜溪老人书  

除日相思辄寄诗流光不特我衰迟岁穷沧海波涛急天冷空山鸟兽悲一气先观云暖处百花犹避岁寒枝迎年送腊须臾梦正是须弥不动时  

病中  

遥夜支颐坐春醪负十分碧天沈宿霭清月入防云真妄怯多病翔潜喜不闻秋千人乐处十载怆离羣  

寄东山觉老  

红泉碧嶂旧登临未演真常契佛心漫道山林无独往那知笙磬有同音堂前明月四时好山外白云千古深此别松门无复见渔樵为伴老相侵  

陆左丞夫人郑氏挽词  

家学开皇纪淑声通徳门内朝班蚤贵中壸誉尤尊闻説百年事扶携两世孙从夫得文伯万古姓名存轩冕三从盛门庭五福优凄凉孝子泪悲恸故山秋杨子新阡啓班昭旧史畱空堂对蘐草无复更忘忧  

咏半开梅  

一枝开破一年春閙蘂稠花总后尘郤恨无媒怜独夜月偷清影向何人  

咏墨君杂题  

藏岩  

小年轻别庐山道林下防吟夜更幽影落人行半岩月五更风露一山秋  

霜节  

春花秋叶不同时髙节偏于墨色宜莫遣世闲丹绿笔等闲俗郤岁寒枝  

云梢  

第五桥邉一径遥满林野竹立江郊鸳鸯浮破水涵影翡翠压斜风舞梢  

忆昔  

匡庐古寺暗松藤曾宿寒岩最上层火暖炉温四山静前溪风雪后窗灯  

春郊  

碧飞红断正伤春万里天涯一病身芳草路长楼百尺楼中更有凭栏人  

晓发石半  

匆匆车马出清晨日澹风防已仲春松竹隂中山未尽梅花林外有行人  

山中夜闻风雨  

空山清夜寒无寐松桧揺声风雨髙行尽江河忘岩壑犹疑绕屋尽波涛  

芳草  

防时曾忆梅笼雪别后常懐月照沙到底多情是芳草长随离恨遍天涯  

杏花  

醉里余香梦里云又随风雨去纷纷人间春色都多少莫埽残英枉断防  

山中蚤秋  

苍茫山口月西沈潇洒新秋院落深雨滴梧桐河汉澹梦中犹记少年心  

寄南岩悟禅师  

雪后千峯玉刻成琼瑶寒照寺楼明遥知禅老开窗坐指防烟邨看晚晴  

送郭上人游九岩  

残菊孤花畱暮秋劳师问路乱山头九岩只望孤云去舒卷和云得自由  

寄和邢子屑始春见寄  

山林老去万縁休只有情钟旧辈流芳草无穷山四向断肠人在最髙楼  

上方  

松闲清月佛前灯庵在孤峯更上层犬吠一声秋意尽敲门时有夜归僧  

明觉寺折梅  

遥山天际敛眉峯清浅溪边澹粉容薄暮寺桥人独立一灯明灭数声钟  

夜晴  

雨脚初收天意晴西风揺落夜寒清披衣自起开窗户落月一山髙下明  

古渔父词  

千古髙人张志和浮家泛宅老烟波不应别有神仙境秪此沧江一钓蓑  

风袅溪头钓线多戏鱼无奈巧依荷直须飘尽浮萍草尽放青天照碧波  

题会稽东山僧壁  

山晴山雨古今恨潮落潮生朝暮情我识前人旧时意寒岩一夜听江声  

网山月鱼集  

林亦之字学可福清人自号网山山人月鱼氏从学艾轩林光朝之门初艾轩讲学于蒲之红泉学者常数百人称髙弟必曰网山艾轩卒网山继其席从游之众无异艾轩也淳熙十二年卒年五十子名简字伯绮客死其后遂絶网山月鱼集三卷肃翁林希逸为序云月鱼据槁梧吟空山生无一事如其意年才五十死死未五十年而子孙缾盎不守松楸且防秃噫文士之穷周乎身前后如月鱼者亦可悲矣和李监仓谔欲游龙卧山以海风大作不果  

枉防龙卧篇如睹藤萝境十年招隠士欲到此山顶坐石诵离骚匊水弄清影无人同荷鉏长愧林下景昨者逢李侯一笑便欢领为言有明月公事且暂屏骑驴学贾岛扪虱唤王猛双镳云外来斜帽不须整夜投招提宿听雨寒更永论文到昌黎説诗笑匡鼎闷人数日风何时发深省  

丁亥九月十六夜偕李监仓宿龙卧山中听雨看月同时事也所谓鱼与熊掌兼得之赋此以纪其事  

相唤此山来狂风吹我衣把酒桂花下山云片段飞掩门雨初滴开门月旋上倚树看月明半山闻雨响人闲有佳景诗句颇发越何曾似今夕听雨还看月  

九月晦日登烽火山  

兴来走上烽火山着足不定秋风寒四边黄茅滑如雨低头一看毛发竖几年要到紫菜乡大练小练并东墙如今一时在眼傍白云浮水天茫茫酒防更欲吊虎屋无端日脚相催促一双魋结一跛足逐我下山如野鹿秋夜同章三十九弟次邠宿延庆山中  

芭蕉月上照窗扉屋里老僧眠不知起来树根饮一盏举头忽是三更时藤萝一处一处好我亦持杯随处坐山鸡忽呌野钟鸣满地西风愁杀我  

邑大夫范丈处义宠示广陵余事泠肰诵之歴歴惨恻为在目中辄赋短篇纪所闻也  

尝阅淮南圗萧萧草屋少人居及读广陵集恻恻我心欲垂泣吁嗟恋乡国生死不肎去边笳才一动杀戮先此土可怜此土人父子无白头不死于饥即死战性命只在道旁沟更闻维扬有鬼市铜钱须臾变为纸都縁白日杀人多所以寃防有如是君侯壮思凌云空青衫匹马戎幕中当时辕门眼所见长歌短歌涙如线少陵岖﨑夔峡路一切悲愁托诗句至今太史不足凭惟有此诗为可据绍兴辛已淮楚功纷纷予夺或异同他年石渠访遗事为説东阳有蔚宗  

范宰登瑞峯塔续防宠寄古篇辄次来韵  

平明眺逺目苍波吐红暾已瞻大鼇冈复瞩鸬鷀门宿酲虽已解衫襟犹酒痕凭陵不可羁往往天欲扪却忆去年时舟役劳朝昏幼妇带桎梏嚼饭不敢吞今年复此役溪山恣讨论为有陶元亮心胸如阜坤  

范宰同郑簿公敏应尉振送战船至海上招野人同游赋得可月湖一篇  

可月湖边送战舸长啸便欲凌清波好风吹帆如去马防曹若可双手把青天无云水初涨一山两山浮水上平生胆意少羁束叩舷长歌心益壮生平诵书口啾啾何似一日观沧流厐眉太史足重茧尽驱百怪归笔头羣公楚楚皆人物我亦自忘布衣拙恢谐莫续济川君可无一诗记年月  

草堂同爨呈稚春  

云锦堂前花作堆寻幽养静属我侪髙髙下下黄柑树曲曲斜斜碧草堦数点逺山如越县一条寒水似秦淮厐公父子能畱客我亦三年忘客懐  

奉酬监仓李丈金橘银鱼之什  

为有风流贺季真道斋从此往来频锦囊牙轴诗千卷金橘银鱼酒一巡见我毎呼莲社客看君还是竹林人有时夜话寒更尽明日相逢语又新  

九日宿龙卧山明日值雨坐超上人房  

野兴更周遭应迟问大刀山房逢雨好人意与秋髙多谢烹鲜乳还令厌浊醪重来须累少款款听萧骚  

岁晚山栖书懐  

傩鼓逢逢起江边岁又除哦诗犹古木髙枕尚僧居脚垢时忘洗头蓬月嬾梳自应尘事少非我故耽书  

江上  

败絮沧江上柴门落日中论文谁与共觅句自须工壮思同秋叶搔头似老翁﨑岖邨浦路那敢説豪雄陪范明府与诸同官饮新亭是夕以莞尔牓之因赋此诗  

把烛新亭下迂疎聊尔歌酒縁人品胜官要野情多燕豆客俱好渔竿人亦过谁知武城笑深自惜蹉跎  

瑞峯院夜话奉酬郑簿  

百级上层峦呼镫同所欢甆杯真有道行李似无官妙语胜熊掌疎才愧鹖冠古人相见意不作酒肴看  

奉送范宰秩满还东阳  

语违今防日犹更上层峦情自縁君子我非送长官冲寒去程逺惜别赋诗难政拙能遗爱畱将识者看翁丈柔中同侄昭文相访畱两日既别赠以诗  

委巷无过客明灯迎此翁欢欣屐齿折羞澁酒缾空烧芋随家法论诗到国风胡麻煮清枣更拟故人同  

网山  

屋舍髙低住比邻活计同笭箵嫌月白螃蠏要霜红吠犬随邨落卖鱼成老翁地咸耕种少海熟抵年丰  

题长乐县灵峯寺望日亭  

云母江边有草亭分明见得日头生一邨篱落更何处此巳无天只水声  

林井伯母生日口占  

由来此母如我母再拜一巵复一巵最好年年作【`音佐`】生日碧兰黄菊与同时  

重阳次日登城山  

城山饮罢冷侵衣湖上重来月满巵未爱疎篱黄菊日最怜秋水白云时  

秋日题  

漠漠骚骚如卷沙当门枯木见巢鸦秋林最怕风吹尽一直愁心无叶遮  

草堂老人和仲平头七十宴客绿烟亭辄赋口号一章以为草堂之夀  

今年七十多青里莫把仙翁一例看再拜尊前为翁舞草堂最好是无官  

辛夘岁应举过西峡渡  

白鹿山头云欲頽峡门滩下水为雷锦囊破裂元无用席帽嵚﨑还更来我自未能逃世俗人谁便解脱尘埃扁舟且趁牛羊渡莫问如今第防囘  

寄精严谷堂惟颐老宿二十年欲访谷堂观笔法因循去未得偶逢水西客沈吟久之因寄此诗  

隔浦娟娟古佛庐几回欲去更踟躇敢夸栁氏元和脚要问隋僧智果书见説交情多隽达每慙识面尚生疎山头红叶知无限可许闲人暂寓居  

寄范都厢  

南去封题久不闻北来数数听寒暄聫镳太华三千首击柝长安十二门飞观凌空天子国轻帆半日女儿邨渊明好趣柴桑近官职髙卑未要论  

奉陪严陵史君杨校书兴宗囊山夜话一别数月欲见不可得因寄此诗  

乡廛一语竟何曾却向他州逢李膺白马千山縁矍相【`先生之丧史君来吊往返数十程故云`】朱幡四海有严陵鹅湖犹记通宵雨虎石还同半夜灯束髪相看才两度不知再见几时能【`杨校书云要得一书藏石室为縁新説自金陵`】  

秋试后再寄林井伯  

方国三年一合围圜门屡战定髙飞人如我友无青眼天岂斯文厌紫防苦县老聃终遁去敬亭小谢未须归丈夫谋宦非身计茘子山前有防衣  

得舍弟行可盐官病后书  

荷花开尽蓼花红游子今年秋又穷千里病眠鸿鴈影一书愁杀月鱼翁天寒好处余煨芋日落何山汝转蓬名利不成作归计先生已老海门东  

舍弟客临平  

凭谁为问鹡鸽原灯火三更殒泪痕天逺未知萍梗迹书米説在藕花邨年华似汝寜为老场屋如我已嬾言璧水故人今北去【`井伯时为国子生`】短长门户好同论  

借井伯  

吉贝城邉寄此身故乡归少异乡亲蜀无儋石雄何苦洛有书船孟不贫绿水孤邨何处客白头双阙老门人令狐冒雪成圗画可许渠侬接后尘  

忆浮家洞  

万竹苍苍乌鸟啼一江渺渺薜萝西幽懐动处兰初长好句来时月巳低年岁却从为客尽家书长是倩人题疎钟日落孤邨立秋燕梁空归思迷  

寄表弟章由之为理曲堆屋庐  

苦来为客竟何为宅舍荒邨谁与治别墅虽无辋川画生涯堪入杜陵诗身如燕子年年去家似渔舟处处移丹井西头曲堆下更烦岁晚补疎篱  

送林子方秘书枅赴广东提举  

乗轺岭外丈人囘奉使天南学士来万里家声蛮子洞一门旌节越王台驿辞濑口初逢菊界入潮州定折梅莫怪襄阳负韩约芸香又好赐环催  

次韵奉酬林仲雨  

年去又来三月强诗成未了寸心狂巳无精力能穿鹄尚有头颅可牧羊老柏从敎逢岁晚幽兰本不为人香东胶待补犹堪战莫道今无识绕梁  

奉寄云安安抚寳文少卿林黄中栗  

泥封款款下青防却许麾幢换使軿夔子城头开幕府杜陵诗卷作圗经十年去国未还国万里长亭更短亭可信明时好人物乱猿啼处是州防  

滕王阁懐古奉呈抚州别驾兼简户曹  

城连帝子阁西头水绕南昌故郡流山短天长鸥鹭小夜深云净月星浮澹台墓暗竹根古孺子亭荒荷叶秋漠漠沧江无了日哦诗空只替人愁  

江西试罢还故里八月二十九日过飞猿岭连日遇雨  

万里﨑岖愁不禁飞猿更听雨淋淋賸将暑药凉无用未着秋衣寒已深刻鹄雕虫成底事牧羊餧鸭负初心还家渐近病渐好得句自题时自吟  

同安抚赵子直汝愚饯朱晦庵于懐安得重字  

祖帐寒梅白未空巳看新叶绿重重八州斧钺送行客十里旌旗绕暮峯北斗独髙韩吏部南州争慕郭林宗一时宾主俱豪杰敢道招要到野农  

别莆阳史君林宗丞  

扶羸十日行期叶初生荷满池别袖难禁须进酒离情未足更题诗飞鸾渡口还家后老防梯前到阙时士论民謡如皦日甘泉直上岂容迟  

代上陈给事岘二首  

谢安旧宅翠云环复见新墙月样弯市近岂容三岛客楼居须向九仙山去天尚郁金门步计日催归玉笋班好与衣冠添盛事一门三府照人寰  

云锦轩楹兰玉阶暂从仙仗下蓬莱良辰歌管声声起明月妆楼夜夜开天上李藩批勅手蜀中严武总戎才可敎问舍悠然去即下红泥趣召回  

挽辞  

艾轩先生侍郎  

菖蒲对客尚从容明日红泉梦已空纵是千年有豪杰六经人物在斯翁  

黄柑时曲堆邨长忆篮舆到荜门恰是今年去年日野萤衰草吊寒原  

青龙陈君次膺  

谁解题封忠敬堂长安白发紫薇郎斯名似不縁渠作却最闗渠涙数行  

胡为春渚梦初囘却是行舟恰到来数尽长亭过闽岭夕阳愁杀落花台  

光泽朱君赓  

诸老萧萧似卷尘不堪再见素旌新白头县尉笭箵浦夜雨寒窗是旧人  

余倅父子  

庐陵别驾有慈闱到处官亭见防衣总为青山能送老不知黄壤却同归  

谁唱双棺薤曲悲前声未断后声随人间父子情何限可忍长箫逐个吹  

小练林承事【`文炳父`】  

薤歌才唱巳堪嗟莫道生平隔海涯曾向网山圗上见蛇门东去是君家  

生前莫问刘郎浦死后还看孟母隣遥想刍灵穿海出浪头如屋自愁人  

夏循矩先生  

叹息青灯下偏旁古字通读残五车去嬴得一生穷末俗轻前辈何人念此翁伤心旧时宅飒飒巳为空  

宜人姚氏【`余倅之母`】  

别驾归来日连年哭九原白头如此母丹旐只诸孙灯火槟榔市箫笳梅子邨比邻恼鵞鸭还阻吊幽防  

章徽之妻卢氏  

蒿里歌蒿里曲长箫悲奈何短草叹不足少年款款嫁夫壻今夜屋檐何处宿蒿里歌蒿里曲  

## 宋百家诗存卷十八  

嘉善 曹庭栋 编  

太仓稊米集  

周紫芝字少隠宣城人绍兴中居陵阳山两以乡贡赴礼部俱下第家贫并日而炊里中人嗤之不顾力学益苦年六十一始以廷对第三人出身歴官右司员外郎出知兴国军秩满奉祠归居庐山着有太仓稊米集及竹坡诗话  

越台曲  

玉顔如花越王女自小娇痴不歌舞嫁作江南主国妃日日思归泪如雨江南江北梅子黄潮头夜涨秦淮江江边雨多地卑湿旋作髙台匀晓妆千艘命载越中土喜见越人仍越语人生脚踏乡土难无复归心越中去髙台何易倾曲池亦复平越姬一去向千载不见此台空有名  

白苎歌  

大垂手小垂手江南白苎世防有吴姬十指玉纤纤白苎新裁舞衣久秋江四面绕吴宫吴宫霜橘树树红吴王夜宴不知晓但见红日升曈昽美人低鬟复囘袖持酒献君为君夀人生得意不行乐白日如梭夜催昼吴山依旧吴江清离宫故苑难为情不知谁遣南山鹿还向姑苏台下行  

饮马长城窟行  

长安城邉边地永万里沙埸地无井秦人掘土土作城城下窟深河水冷汉家将军号都防西征上陇寒日暮野驼跑水无处寻饮马长城窟边去长城窟古来战死多白骨征人半作马下尘犹向隂山鬭驰突去时秋天霜鴈鸣归见玉闗春草生将军功髙封列城鬭死伍符无姓名  

长干曲  

黄昬明月上朱楼帘旌射月香雾浮画阑垂手楼中女对月低眉头不举人似长干桥下水一去悠悠几千里谩道嫁鸡逐鸡飞长千夫壻那得知  

五男父  

白头垂垂五男父一生辛勤立门户五男炊白割红鲜阿翁采薪供五男悲风惨惨寒日暮翁入采山遭猛虎猛虎磨牙卧道边五男持防谁敢前  

魔军行  

五岭南来山最多驱车日涉千陂陁山中食菜不食肉十室九家俱事魔县官给钱捕魔八万魔军同日起将军新破彊敌囘马前班剑如流水新斩妖精防羽幢传首天庭藁街死当时平田作战场至今遗骼无人藏旧居虽在人不见破屋萧萧围短墙  

输粟行  

天寒邨落家家忙饭牛获稻催涤场燎薪炊黍呼妇子夜半舂粟输官仓大儿担囊小负橐埽廪倾囷不须恶县胥里正不到门了得官租举家乐去年有米不愿余今年白米要如珠路傍老人拍手笑尽道官兵嫌米粗良农养兵与敌竞敌骑不来自亡命田家终岁贡耕糜十农养得一兵肥一兵倡乱十兵随千家一炬无孑遗莫养兵养兵杀人人不知  

寒食曲  

三月江南好春色买酒家家作寒食男呼女唤俱出游扶老醉归欢乐极街头尽日无人行多在山邨少在城踏歌赛愿一时了上冢归来闻笑声岂料如今一百五画防满城椎战鼓子孙半作泉下人薄酒不浇山上土死者已往生者存随分欢娱各儿女烹鱼裹菜当盘飱花作红妆鸟歌舞君不见江南江北多战埸去年白骨无人藏  

木芙蓉歌  

吴江十里霜华浅秋空无云霜日暖芭蕉树暗帘幕垂木芙蓉开红婉婉银牀雾重梧叶飞金钱埽地秋兰萎无人自对秋风笑黄蜀葵花不同调慢绿妖红解醉人徐娘未老秋娘少少年时节欢乐多红莲影落秋江波若邪女儿白如玉夜半采莲闻櫂歌惊风吹浪鸳鸯起囘头日月龙梭里对花不饮今蹉跎涙湿秋风当奈何  

秣陵行  

秣陵城门夜不开城头挝鼓鸣春雷绯衣擎火燎民屋万井一炬飞红埃道傍横尸人不识血流但见秦淮赤府中官吏一百人尽取姓名书罪籍元戎被执不得归贼坐黄堂纵呵叱明朝传檄下九州九州牧伯不敢收可笑官军櫜羽箭环视走卒撄城楼将军楼船下巫峡胆落双旌俱卷甲日枭五十三头颅一战何曾短兵接今年新起故将军灞陵醉尉勿浪瞠文致太平武定乱非渠谁复清风尘  

竞渡曲  

江风猎猎吹红旗舟人结束夸水嬉短衣青帽锦半臂横波皷鬛飞鲸鲵江潮漫漫江水濶浪花击碎千堆雪画桡擘水挽不囘白羽离箭初脱归来醉作踏浪歌应笑吴儿拜浪婆朱楼相映绿隂里两岸人家欢乐多饭筒角黍缠五采楚俗至今犹未改日暮空歌何在斯不见三闾憔悴时  

射鹿行  

白羽红旗绕山麓争向山前射奔鹿猎夫举网常苦辛谁寝其皮食其肉腹中着子初成斑梅花碎点真珠圎双桃压髻玉簮短去作谁家头上冠贵家金多逐时好尚蹙蛾眉嫌不蚤一皮可值千万钱竞作苞苴当珍寳大者有茸胆有纹举无遗族如何冤玉缨琼弁者谁子始作此俑知非贤  

双鹊飞行  

忆昔江乡遭乱离两翁避地双鹊飞一鹊南翔一鹊北北鹊堕地南鹊栖天长地逺去不返巢倾卵覆令人悲去年贼兵初聚党今日王师方解围舂陵万户才有几骆谷一家空独归归寻故里不知处白首支撑满涂路城西有屋无人居城东有地无屋庐彷佛相从旧游处泪栖双睫还欷歔  

燕衔栢行  

双燕何时来瀚海寄巢修椽巢不改春深巢穏初养雏双雏引领仰呼哺雄将雌出双雏孤雏危堕地声呱呱雌随雄归见雏泣主人将雏纳其室双雏脱死翅欲开元衣素臆去复来明年主人开夀宴画鼓停挝歌舞徧双雏傍席争囘旋共衔青栢置尊前口不能言对以臆再拜夀君如栢年  

石妇行  

生男有闺房莫娶青楼倡生女事姑嫜莫嫁游冶郎倡心从人无定准游子一去忘故乡山头义妇无人识踊身上山生死隔人将此妇作石看不信此心元是石相从岂复无他人髧彼两髦真我特江流可尽山可平不尽悠悠千古情蚤知郎去无消息悔不将身事尾生  

莫愁歌  

莲花深红莲叶绿平沙月上鸳鸯宿青腰玉版兰作桡月下莫愁歌一曲移船入花花转深花深调苦难为音江边夜半谁为语只有婵娟知此心露华渐白月渐午刺舟自觅米时路明朝系缆栁边门却在夜来潮落处  

倡楼词  

桃李艳春风荣华照京洛九陌飞香尘未楼响弦索美人倚脩栏青娥卷珠箔白面谁家郎巴商载金橐大艑何岢峩系舟楼下泊哀杂清歌日日楼中乐谓言如江流偕老有盟约一朝买婵娟蝉鬓轻梳掠情从新人欢恩与旧人薄去年与青棠今年赠芍药人生有荣谢曾不待衰落倡女不嫁人深心失期约  

游麻姑观  

清秋禾黍罢南畆幽事少凌晨有佳兴振防事轻蹻防踪蹑飞猱雄跳髙木杪上有仙子祠栋宇颇倾挠腾空想云軿遗像空鸟爪黄冠三四辈生意良草草更欲问丹炉云山遂穷讨道人笑不言此意未遽晓但云须趣辕山静虎出蚤胜践良独难仙事亦杳渺了知世俗人尘凡隔蓬岛  

小壶贮江蜡二梅幽絶俱可喜作三絶  

遮眼梅花不要多恼人无复奈香何月明羞着铜壶影矮树斜枝忆短坡  

吴娘解滴酥成蕊天女能融蜡作花付与诗人説妍丑风流二女本同家  

天上姮娥白玉肌蕊珠宫女郁金衣相逢月下浑无语笑指蓬壶作伴归  

道由于潜将游西菩问之路人云已过逺  

人生如落花随遇皆可喜但恐兜罗绵牵连入荆杞我马今未羁犹堪作幽事道逢西菩山欲问参寥子举鞭信蹇驴褰裳渡流水隠约望三山展转绕千里吴儿指示侬但隔一山耳穷途殊可笑兴尽亦复止吾曾坐天阸万事无不尔小者今复肰大者斯巳矣  

越台夜雨  

夜暗秦淮雨灯昏越女祠寒窗归梦短秋枕客情知凫鴈初何定雕虫技亦卑明朝江上去重理钓鱼丝晚游戒珠寺寺王逸少旧宅寺僧秉烛观王右军画像出访鵞墨二池归巳三更  

悠悠倦徂征忽忽厌羇旅出门复风埃况乃迫烦暑兹游惬初心突兀见精宇髙人昔所庐树木亦竒古防风入冠裳林影散廊庑僧窗静无尘灯火照眉宇阅此坦腹姿防髪稀可数乐死固不虚顔色如处女平池渺清泉淅沥过新雨谁言临池上至技本天与鵞羣久已空团扇复何许兴尽且当归夜半月方吐  

归云洞  

南华老明师遗像颇清古昔为挂空月今作归云土云来初无心云去定何处空余暗窦泉翠盎含白乳华堂谁复支缺甃久未补林声自成风山润疑欲雨穷幽眼未餍曳杖足巳苦入山无与迎出山信谁阻有客自去来山僧无一语  

次韵次卿见寄  

此生懐抱向谁开惟有华颠苦见催万事只今浑是梦寸心堪笑巳成灰路长安得诗飞去交浅惟愁雨不来此意喜君无冷暖尺书频寄塞鸿回  

病后二首  

山有生前约花畱病后开得闲如吾少扶步与谁来闭户深防客哦诗穏送杯夕阳如有意催月与徘徊病后身还健凭髙喜欲颠乱山推不去一水忽当前逺碧飞双鹭平湍落钓船自今如不死余日尽诗年二月二十八日雪晴步上西山亭示天用兄弟  

山崦犹残雪人家欲禁烟客寜嫌鸟语晴亦惜花妍愁色连千里春风又一年亭髙莫囘首白髪满江天晴色牵人出春风恼不归鸟争呼永日花各醉斜晖杖防从谁去持杯与愿违兵戈愁外满人物眼中稀  

次韵姑溪兴国寺晚眺  

禅房花木有残红此地还因曲径通竹影看揺金琐碎风铃解语玉丁东人来白鸟横空处山在先生倚杖中絶唱未酬才已尽夜灯搔首鬓如蓬  

次韵伯达大水见懐二絶  

雨涨平池绿似堆半扉春水眼慵开无钱得买扁舟去莫道旧来今不来  

相望千家信不通悬知春在雨声中蹇驴欲去愁泥滑安得西飞六尺鸿  

次韵赵思诚沈彦述春日和答  

三千客里贤公子八咏诗中沈郎他日功名垂竹帛只今悲笑共杯觞鸟能娱客时相劝雨亦怜花不打香唤起春来同一醉天敎闲日为君长  

次韵吴思道赠姑溪道人  

残生拟觅山中伴万事厌从儿辈谈笑吾携家常作客羡君买地已成庵蚤将辽海千年梦换得曹溪一滴甘闻与道人新结社嬾云今不是常参  

次韵次卿携酒见过  

睡过花时无好懐柴门谁闭复谁开拟从月下放舟去更趁东风携酒来鬓发且休论蚤白悲欢正好付残杯君无旧雨仍今雨相见应须日百囘  

得次卿近书  

白水彭门道秋风古战场人应思故国楼更在斜阳消息凭鱼素游踪问草堂兰芽知已茁何日见诸郎  

晚霁  

翠叶看成幄浓春唤不囘愁今连落絮雨欲到黄梅埽地花狼藉开门燕往来晴峯数点出暝色一禽催过张参军故居曲肱亭旧居在焉山谷老人名亭且有诗所谓邻鸡呼不起拥将出京畿  

老眼愁千斛饥须粟一囊遂成迟去鲁还作薄游梁客思风尘恶乡音道路长何时秣归马趣吾理晨装  

次韵次卿寄姑溪时欲问舍宛陵  

吾亦平生欲执鞭拜公眉宇记当年泰和人物真圗画李白风流似列仙雪里已无囘櫂意文中新有卜居篇幅巾还作溪堂梦何日相从句水边  

河鲀  

水没江邨不见沙河鲀吹絮荻成芽平生所欠惟一死可更杯中论镆防  

钓蓑常恨此盟寒两岁珍庖屡入盘细雨春江从此逝不应犹弃季鹰官  

雨余便有愁意夜闻络纬声甚急  

朝来三尺雨一洒遍原隰秋风埽快霁凉气便相袭幽人倚寒窗睡眼已生澁淅沥井梧声风枝摆余湿推枕夜未央牵幌月还入凄肰裘褐念感此络纬泣嗟吾岂不知索衣裳无及家机卧空轴麻缕无可缉殷勤语秋虫相煎何太急  

行迈  

秋山凄无风木叶寒自委羇客不得归行迈日靡靡马嘶暮涂忍饥渡寒水落日晚更明栖鸟惊复起人生各有求谁能异生死行行重行行辛苦那得尔乱石摧前辀旋车亦当止饥寒若见驱临风一长喟  

暮宿  

朝行绕山麓暮宿投孤邨父老颇见招落日犹在门庖烟不满灶汲水复抱薪为吾炊黄粱一饱才逡巡百钱得香醪湛湛盈清尊吾虽不解饮亦足濡吾唇缨足扪饱腹燎衣暖余熏愿言息劬劳少涴尘埃昏殷勤戒鸣鸡未用呼晨暾  

端午日小雨已而复晴  

断云飞雨过平川吹作团栾碧玉天酒绿彊能开病眼条长那解系流年闲收艾叶晴窗外忍对榴花白髪边细葛香罗天上有乌纱白簟北窗眠  

五月八夜月色明甚望麻姑昭亭二山  

天髙月白夜漫漫倚杖来看月下山老眼直穷烟雾外诸峯浑在有无间翰林晚酒今何处仙女乗鸾去不还天恐两山看未足故飞明镜照孱顔  

读林和靖集书其尾  

泉石膏肓挽不囘笑看嵩少仕途开暮年封禅无遗藁平日江湖只钓台月自黄昏梅巳老鹤无消息客谁来吴儿不解髙人意秋菊何当荐一杯  

忻师开小轩秋霜之侧范龙阁名以絶尘要予作诗  

虎溪大士轩虽小龙阁老人诗更新积翠但令常到眼软红元不解随人抗容俗里自得计望拜马头渠岂瞠只好与君供一笑世间何事可闗身  

酌明寂泉  

修涂缭重冈病足倦游歴山根得防泉石盎贮深碧亭虚绕朱栏绿净明水色老禅黄蘖来弃置久复忆振防望青云清泉裂崖壁至今一掬甘长饮山中客金鼎松风苍龙破圎璧醉腹浇彭亨真味付冺默何当谋挈瓶徒倚终日夕清甘不可潄猿鸟与同吃洗吾两耳尘烂煮南山石  

中秋月下作  

去年城南作中秋江云遮月烂不收幽人独对秋风立姮娥似隔重云羞更长忽听晓鼓急梦去只有残灯留今岁不知身在此门枕长江风自起尊中有酒坐有客江面如天月如水秋风满树凄叶飞新欢欲尽还成悲身其余几事不偶老之将至吾今衰人生阅世自有数万事反覆难豫知何当举酒一再拜与月更作明年期  

宿蒋山  

薄游践初心寓宿便晚静山空秋有声人寂夜更永华鲸催晓色有客动深省焚香礼大士支防上危岭黄金明窣堵妙音生佛境眼穷天先尽地转江万顷缅懐梁武帝问法昔造请讲师鸟巢中道契言自领奕奕天龙宫金碧粲絶顶我来修法供汲水具乳茗愿同桑下留览胜毕余景还从天际归悠肰理烟艇  

九日登凤皇台  

落木惊髙秋旅食念行役含羞古祠花青蕊未堪摘云山不着脚佳节似可惜一啸百尺台往趁凌风翮羣山如玉玦千古围故国孤城打寒潮往事谁记忆玉树那得花金莲去无迹兴亡更六朝溅血防飞镝重曈飞上天毰毸避缯弋何年览徳辉古牓犹可识父老无由询残碑少遗刻空余吊古泪自对斜阳滴  

次韵国师对月见懐  

老子闗门不著书奄奄真复似曹蜍月来林下苦相忆诗落眼前欢有余满挹清光归酒面不分秋色到吾庐胸中拍塞愁千斛特地烦君一埽除  

寄徐季长  

念昔桃始华别君漳水头相别几何时天事司蓐收阙月六度圎相见闲何濶百年飞电中能得几囘别别君几何时忆君如饥渇饥渴良有时思君无时节野人苦幽独相值谁与亲流落在苍莽坎坷一伤神相望参与商相隔云与泥草木沗臭味笑谈极相思相思一何久行行重囘首囘首征鴈行中有来书否  

次韵次卿中秋月下书所见  

三载彭城梦新年故国秋月当千里共酒要十分酬翠幕知谁卷双鬟不奈羞寒螀莫相恼啼作晓窗愁  

次韵元素对雪十韵  

云冻风仍急天低雪未收山寒飞鸟絶江晚一蓑幽晓树梅初放风帘絮自投孤鶱迷逺鹤痴立看饥鸥枥马归鞍速鞲鹰猎羽遒连城埋睥睨千骑冷貅何处囘兰櫂谁人拥钓裘闭门怜吾病得句付君上瑞书三白登年在九秋何当明月夜同作广寒游  

读涪翁黔南诗作  

阿香名字本无双流落真成窜夜郎蚤岁浪言肠是锦只今空复鬓成霜名传故国犹惊座诗入涪川尚满囊天为少陵增秀句故敎迁客上瞿唐  

次韵元亢和邦师喜其归自钱塘  

道人青眼为君开前度刘郎今又来白雨饱催湖上句红妆谁把醉时杯篱边采菊山千叠渡口呼船溪九囘便恐横翔到蓬阁试寻林下小徘徊  

送吕霞卿吕当世弃官出家  

得钱梦秽官梦尸等为臭腐焉用为世人爱官如爱命君独弃官如弃泥道人胸中少荆棘一色但种枣与棃华名自取不足取【`语在真诰`】髙位疾颠无乃危鱼须忽复入君手三命循墙急须走朝将玉磬诵琅函夜着黄冠朝北斗天上云车久未来壶中日月空长久吴山楚泽两西东与子一笑殊匆匆防当握手五百载摩挲金牒还相从  

赵丞家野堂  

近喜崔斯立新成背郭堂傍崖深置屋唤客小飞觞稍遣花经眼频移竹过墙官清公事少梦熟鸟声长藤倚樛枝芸翻乱叶香骑曹休问马聱叟漫为郎邱壑胸中事乾坤醉处乡人间一游戯出处两相忘  

元夕睡起  

元夕不复饮夜寒谁与娱人随千骑出自对一灯孤有梦须黄嬭无情问紫姑鼇山在天上相望隔中区  

次韵元素野步  

金隄不复上蹒跚矍铄何劳彊据鞍从吾泥中甘蠖屈看他髙处作鹏抟锦江春色能供醉濠上游鱼亦可观闻有平沙邀晚步定随明月下林端  

奉酬韦深道见寄诗  

盖世功名岂不佳韦郎心事本烟霞秋风自老千章木春雨谁分一部蛙夜鹤正愁云出岫鲈鱼防遣客思家从君纫意论幽恨准拟应须到落花  

次韵邦伯达春寒  

岭上梅花使已来江南正月未春囘顽云放日归蓬牖残雪将寒入酒杯便有社风催燕到何须羯鼓打花开老于春事浑无意睡起羣书正作堆  

次韵何丈即席  

春风无力栁嫣肰花欲争春作意妍坐上诗成云态度尊前人鬬玉婵娟凤箫初暖参差竹檀板还催大小弦恶客正应妨作乐主人浑似孟公贤  

次韵子容池亭晚思  

便到青云尚黒头有亭莫赋二宜休如君岂是池中物更趁官闲作浪游  

漫叟江头闲日月辋川圗画小池亭谢郎春草有新句付与老人双眼青  

次韵次卿林下行歌  

闻道君家隠鹿门竹篱茅舍寄江邨厐公事业无多子只有平安遗子孙  

郡郭东邉是草堂嵓花时杂涧花香愁从把酒杯中少日向读书窗下长  

身世无营防最良年来幽事不多忙饭牛欲起方朝露种豆才归又夕阳  

得酒固应聊独饮有田何苦不亲鉏客来深巷闻鸡犬便是渊明归后居  

闻蛙  

草合平沟涨绿醅乱蛙声在古城隈何时细雨春风夜还我西池鼓吹来  

次韵赵铃饮次卿家时牡丹盛开而仆不及见  

杨子草元仍有居河间好事复多书独来林下相寻处醉到花间得句初人去不知红烂熳春残忍看绿扶疎明年许作尊前客准拟篮舆唤阿舒  

娄黥庵纳凉  

娄黥无骨可封王生事全凭药一囊闭户翻经头巳白开门延客酒初尝竹从春后知无数花自山来别有香未有寸椽容吾老聊分一榻借君凉  

八月二十一日大热夜半防凉  

八月大地千里赤蓐收权轻苦无力未许寒蝉抱风露聊为秋蚊增羽翼蒲葵呼扇腕欲揺絺绤捐衣汗犹滴谁遣西风夜半来先向髙梧寄消息  

和李似表丞防梅发用胡士曹韵  

江头雪屋知谁家雷中冷艶空争华不知何郎闭东阁坐看江梅初者花谷底春囘犹未透天寒袖薄姿防黄昏有月谁复知举世无花出君右人生一月几胡卢枝犹在手霜满防湖边孤坐不饮酒西湖处士空清臞知君不学崔斯立幅巾漫对枯松株铁心虽冷香自胜金缕醉歌欢岂无明朝花在有新句诗成阿买还当书  

东墙橘将熟催以长句  

木奴嫋嫋半垂墙故恼幽人苦未忙雨细不妨无赖绿帘疎时与可怜香谁将磊落黄金颗为付甘酸白雪囊只有天公真解事便须先借满林霜  

饮沈都曹家梅花下  

去年夜走三百盘山中飞雪朝漫漫不知春向梦中尽更有梅花醉后看今年冬温寒力软春入梅梢巳堪翦插花重饮故人尊犹得一枝供细撚岂知藂棘避戈鋋还对粉香惊婉娈花前楚客狂欲颠月下吴牛定欲喘明年尚恐贼连营零落肎敎花满眼只今犹可醉余香杯行到君莫嫌满  

次韵同舒天用和元夜  

乱离灯火不成春月下归时有几人吾老尚堪陪一笑世间无似此闲身  

游骑归来尚半酣一杯谁与瓮头柑小窗梦断龛灯在影落疎梅月上庵  

菖蒲山子歌  

南人生长在山间家家有窗窗有山吴峯楚峤不知数但见云埋雨洗堆烟鬟谁知长安绮纨子一拳何处镵云根阳侯疏凿出岩穴上有斓斑皴藓纹下有千岁不死瑶草苍防繁痴儿持此矜王孙朝携磈礧登朱门暮拥红旌辞帝阍开元承平二十年四边无警不控绣衣半是花鸟使达官避路何敢言大艑岢峩春浪碧处处争看太湖石天心不肻干太湖八洲万口空嗟吁累石作山齐华岳千峯万峦撑碧落樛龙天矫揽云雨彷佛去天无一握锦帆东下飞龙舟咸阳苑籞空萧索杜陵野老哀江头菖蒲之山兮谁尔留  

次韵草堂主人雨中  

反鎻衡门谁复开草堂殊不见兵埃雄风斜卷云头去雌霓横遮雨脚囘  

有家怜我无乡地好事知君不世情借得小窗安净榻卧听风雨入荷声  

虎头山下元无路龙骨溪边尚有窗风里荷花吹不倒雨中鸂鶒自成双  

含桃熟后莺还语栁絮飞时燕亦忙风物但随时节妙不知人意亦凄凉  

避地偷生只闭门不堪搔首对醨尊行歌野哭江头路雨叶风花总断防  

避贼遣懐  

避地仓皇夜悲凉郡郭西扪萝危絶磴杖防困深泥掩面怜痴女囘头愧老妻惊防犹未定北马莫频嘶心折来时路身行乱后邨土兵呵白昼野妇哭黄昏贼去烟留屋人归日在门舂陵四万户今日几家存  

寒食  

寒食只数日天气殊未佳轻云澹防茫细雨吹横斜青春似无情不到愁人家霁色忽浩荡平原绣芳华走马恶少年挟天射防牙白羽呌鵞鸱举网连五豝防当斩长鲸封侯鸣鼓笳时危何不有寒士空泥沙凛凛羞侠气悠悠但咨嗟  

次韵常元明西坑见寄  

西坑只在乱山边寻得仇池十九泉有句能催千嶂雨无人共钓一川烟  

野饭  

野饭聊娱老登盘春物嘉芼羮横荻笋煮饼荐槐芽鱼尾初垂剑台苗未着花谁言庾郎蔬腹渐禁茶  

明皇羯鼓圗  

禁籞莺声外天袍拥御黄曲名翻茘子奉色绕沈香白雨花奴手风鬃舞马牀向来歌吹地何处是渔阳  

送智上人  

道人饮山流顔色颇秀整经营一庵足偃蹇万事屏忽随铜峯云飞下铜峯顶欲了一大縁此意极勇猛白昼多豺虎横涂半坑穽为言尸陁林谁能保腰领要凭降魔方化尔清凉境师亦初无言薄俗时自警尽洗歴刼冤愿力周溟涬藤行可支眘勿厌驰骋  

元素僻在草野羣盗纵横久不得问新作鼎来喜次其韵  

兵气缠沧海斜阳入暮林防伤春落絮涙湿晚啼禽只有衣成结浑无髪受簮残生已飘泊老日更侵寻  

同仲共兄弟访赵行可置酒  

倚杖山头寺维舟栁下隄莫催金騕褭且醉玉东西乱后兵犹满风惊鸟未栖看君飞动意两目在鲸鲵坐客三株秀王孙玉树髙酒寜闗尔辈山合对吾曹游子家何定将军战未鏖相逢莫相失羣盗正如毛  

初夏  

絮飞长陌又春余绿满菖蒲夏已初双蝶不来花簌簌一莺时到树疎疎平生嬾作折杨曲万事可占长栁书只有故山真耐久伴人闲处作踌躇  

贼退后经旧居  

反侧虞戈兵流离厌山谷师兴解重围乱定出荼毒提携望乡闗老稚甘趼足故里成邱墟门巷亡诘曲大木亦巳薪蔓草行可束东邻杀翁媪祸难云最酷白骨在草间零落不相属西家各奔窜囚系及僮仆当时黄金囊掉头不肎赎亲交半亡没变故谁纪录举家竟何归寄身叹局促凶年大军后旱气日熇熇涸井不供炊垢腻那得浴不知病躯何以度蒸溽自从闗陜乱威弧殊未韣十人九无家荡析岂所欲防生何足论主食久不玉但愿蚤休兵四海各安俗  

毅师以次卿诗见示以诗还之  

云锦当年事伤心不忍思江寒收骨后山晓断防时直节君何恨天心吾独疑老懐无处着更复把君诗  

岁杪雨雪连日闷题  

春前旧雪连新雪雨后春寒带腊寒残月送年能防许一畨风雨岁将阑  

树头雪过梅犹在地上春囘栁未知旧岁新年浑似梦冻云寒雨不胜悲  

凌歊晩晀  

故乡南望防时囘落日登临眼自开倚杖独看飞鸟去开窗忽拥大江来伤心不见姑溪老抱病还寻宋武台岁晚无人吊遗迹壁间诗在半灰埃  

次韵伯尹登严子陵钓台  

明光宫中枭夜鸣汉鼎何人窥重轻老驴未汗属镂血四海掩鼻愁羶腥当时避地岂得已岩栖水宿俱非情谁知举世无真隠此意独髙严子陵一钩明月满蓑雨桃花水涨春江平生涯颇似元真子端欲钓鱼非钓名故人已作飞龙起犹着羊裘钓烟水异时侯霸岂其俦未可轻将衮衣比心知不为世人屈无故不作三公耳富贵浮沈只眼前执防长怜子扬子丈夫名节傥未立安用区区识竒字  

环翠亭  

客意常随倦鸟还翠屏空梦小孱顔更将临老双愁眼来看平生未见山西子为谁颦逺黛湘娥何事结烟鬟千岩万壑无人处便是辋川圗画闲  

次韵伯逺春雪  

风寒欲下欺春雪天近先垂压地云堆得楼头成玉色吹来水面作波纹凭陵暖日竟何事调防新花谁解纷温诏始闻如挟纩九重应复念三军  

题赵固宾家夜猎圗  

翰林作醉石偶似苍于莵龙眠见之笑为作匹马弯雕弧云是将军出夜猎上有仇池行草书云沙苍茫日欲下道逢伏虎南山隅心知是虎不是石双急控皆卢胡明朝白羽饮顽石摩挲欲尽金仆姑君不见赐累千金新垣平连佩六印栾将军致君大畧岂在尔封侯细事不到君先生言语妙天下瘴海七年皮肉皴邂逅英物数苏李曹蜍如生亦如死龙眠有眼识天人异世同成一竒事君当什袭勿漫摹此人此画人间无  

五禽言  

婆餠焦  

云穰穰麦穗黄婆餠欲焦新麦香今年麦熟不敢尝斗量车载倾囷仓化作三军马上粮  

泥滑滑  

山中流水声聒聒春禽説雨春泥滑谁为春禽语莫报幽人明日雨幽人明日欲上山山雨雨足花斓斑  

提壶芦  

提壶芦树头劝酒声相呼劝人沽酒无处沽太岁何年当在酉敲门问浆还得酒田中禾穗处处黄瓮头新绿家家有  

思归乐  

山花防防山欲雨杜鹃声酸客无语客欲去山边贼营夜鸣鼓谁言杜宇归去乐归来处处无城郭春日暖春云薄飞来日落还未落春山相呼亦不恶  

布谷  

田中水涓涓布谷催种田贼今在邑农在山但愿今年贼去蚤春田处处无荒草农夫呼妇出山来深种春秧答飞鸟  

次韵伯尹食糟民示赵鹏翔  

十年用兵九不熟人家有田不种谷尽枯膏血作军储郤买官糟贮饥腹富者鬻田贫鬻妻夜困桁杨晓敲扑长腰一粒不下咽输入官仓常满屋昔年贯朽内府钱诸公何苦开汉边自从边马饮江水便恐黔首流饥涎黄尘白骨尚满眼锦裘绣帽谁当前烹羊庖羔固不恶饥民食糟真可怜元侯幕下短主薄肎与斯民作调防不愁吏者拙催科寜脱青衫赋归去詹侯老文称大手乐府诗髙世无有安得狂歌彻圣明便叱风雷清九有却驱羣贼作良农还吾昭陵旧丁口  

山中避盗  

丧乱今犹尔安危了未分叛羌初射月羣盗忽如云妙畧归诸将深忧轸圣君防陵逢醉尉应有故将军避地今犹雪移家春复深岂无花到眼可奈乌惊心茶嫩容时摘兰香得细寻山中有幽事青犊未成禽夜燧余三月新愁有百端惊防频雨泣枵腹任风餐射雉山居险熏狐穴处难敌来犹可尔寇至不胜残今日报贼去山下犹复迟羣儿收涙笑老眼顾人疑梦入乡闗数防应躯骭离一春三避贼十事九成悲翠巘几曲折往还三数家皮催作纸拥焙看烘茶山尽始见日溪晴时露沙武陵知便是隔岸有桃花  

题赵铃家墨牛圗  

昔吾筑室花姑川短蓑青帽耕春田一犂落尽菖叶雨双犊自分春草眠向晚归来卧牛背小巷疎林日犹在系牛栁下门未闗邻翁携酒牛边醉囘头往事无十年田入富家牛卖钱草荒春陇贼烧屋十口有家无一椽眼昏头秃不如意此画一见心惘肰河间岂是田家子书多自可天禄比平生眼厌玉骅骝水牯作圗聊复尔北陌东阡唤未归空遣农人告春事田间望月看吴牛老子从来乃如此便当火急解龙泉换取四蹄耕春水  

贼后收拾残书作  

此生空作短檠痴老去尤惭阅市资岂有邺书犹挿架更无班史可充饥今朝过眼亡三箧他日还君欠一瓻乱叶纷披在悬磬春风可是故相欺  

燕欲来巢  

乱后乌衣巷已空拟寻茅舍伴衰翁戯将雏去春风里衔得泥归暮雨中炙手不嫌门户冷傍人知献语言工明年记取来时节应是桃花满院红  

刘将军寳刀歌  

将军寳刀玉三尺夜半有光如日赤苍水使者谁敢扪蓬头劒士眼不识鸊鹈膏莹秋水光切玉如泥不动芒秋风夜作蚊龙吼人言乃是真干将知君老将家有种谈兵论事书撑肠不愿君持此刀日解三千牛愿刳月支作饮器却缠锦绦朝未央妖腰乱领不自保丰狐老猘谁跳梁酒酣起舞为君语时危此劒知谁藏  

雨过  

池面过小雨树腰生夕阳云分一山翠风与数荷香素月自有约绿初可尝鸬鷀莫飞去留此伴新凉  

小蔡许借徐诗未至  

马中未必无骅骝人中岂可无曹刘龙媒西来几万里异士一出三千秋李白坐诗窜夜郎退之论佛流潮州天公可笑无老眼两翁憔悴令人愁平生四海黄太史长庚配月何曾死西江自是南国纪髙公有名政如此人言此老酷似舅坐上拈花独公喜分得江西一派流万古政须公一洗吾老耽诗空瘠臞起死鍼盲政要渠子岂有意能起予书来并寄囊中珠  

夏热叹  

祝融当权不可夺海水欲沸山欲裂黄头老父见事多谓有此身无此热老人何得怨天公山堂日日多南风乌纱着帽翦云叶白鬓吹雪飞髼松已携蔗浆浇热恼更注井花囘睡容人生如此亦不恶饱食安坐初何功防尘况驻奉天辇避暑望幸骊山宫蕃兵入汉作窠窟战骑横戈岁驰突旌旗耀日红蔽天铁甲烘云气销骨安得壮士如恶来上诉帝阍闗钥开尽泻天河作桃雨四海八方无一埃秋禾不槁敌不来吾亦髙枕喧春雷  

立秋前三日夜雨  

残漏催灯暗风梧带雨鸣细听惊梦点浑作断肠声乍泠秋应近无眠句又成愁多推不去头白更忧兵  

乱后并得陶杜二集  

少陵有句皆忧国陶令无诗不説归常恨两翁埋槁壤顿惊双璧堕穷扉风吹锦里花枝少草长南山豆叶稀自古髙才多寂寞遗编读尽泪频挥  

题湖上壁  

寒食风埃满客巾西湖烟雨送愁频日髙未起鸟呼梦春晚不归花笑人  

洺水集  

程珌字懐古休寜人都使澐十五世孙甫十岁有咏冰诗云莫言此物浑无用曾向滹沱度汉兵识者竒之绍兴四年擢进士授昌化簿应博学宏词科除建康敎授寜宗时改知富阳代者以邑之豪猾名授珌珌置不观曰我未欲知其名使闻而改过足矣以荐除宗正簿寻直学士院理宗初兼侍读除礼部尚书绍定改元乞祠外补除福建路招捕使时汀邵寇作珌威信兼用平定有期有忌其成功者因累疏乞休以端明殿学士致仕卒珌以词章称当时世系本河北洺州自号洺水遗民有集三十卷  

三月十八锁试童子侍其行卷萧肰无事成二十韵谩呈同省  

旬雨埋青防今晨浴新阳老红堕万劫稚绿罗千行叶碎青槐古条浄紫薇香去岁防筼筜今年已苍筤【`右史窗前竹萌余去年防之甚至今皆苍竹矣`】翩翻鹊引雏伊优雀绕墙有象咸熙愉对时多慨慷门外车马喧省中日月长要之非大快大快在沧浪沧浪兴何穷风帆十丈樯明日酌严君【`自严入徽`】浮邱蔚南翔【`浮邱飞升于徽之黄山`】快马抹青山恍入万松庄【`先庐`】山中多老人雪巅更眉厐持酒相劳苦儿童纷迎将小卧听雪坞【`以下皆山中景物`】徐步堆云乡玉界梅万本烟海杉千章三峡桃源浪九夏冰岩霜危桥跨长虹曲水飞轻觞两日足可周百年事难量送客出松闗壮楗设门旁挥手谢世人从今永相忘  

勉子侄  

外物不足恃翻覆百年闲唯有万卷书可以解我顔男儿贵立志达人得大观百川日夜流与海防波澜邱陵安于卑寜复望太山方当少年时髪齿未雕残圣贤户庭濶人人可跻攀谨勿随余子碌碌走邱樊  

送常世卿归嘉兴  

悔作唐山来山深交友絶相逢忽相得乍见乃乍别嗟此冰玉人寒梅疎带雪胸次罗文奎笔底耀离缬朝家渴英隽结网仍髙设行且收殊科勉哉嗣先烈一编忠义传姧萌叹先折千载懦夫防脆骨变竒节识此吴中竒复幸拜前哲何异鲁国人一朝获双玦晴云起芝田东风催啼鴂慈庭有近书明朝动归辙新抽草可茵防露花堪折相思复相思后夜天边月  

仲冬望日登四顾坡  

往哲有清言晋人未为达此身皆假合既散安用锸大音不在弦琴亦安所设当时逃酒徒往往畏侵及豁哉桴海时风涛任兴息  

挽致政吕通议  

营筑未休插晓夕留松区忽聆载輀车归自杭与湖冷雨澁不晴山径淖如涂闲闗五百滩转轴上云衢纯孝格穹安席若平铺忆昔祖慈亲六月暑方徂奠酒虽百壶练溪焦釡枯今日遡长风辛岨谅一如维公有贤称霭肰溢枌闾千金手不售其钟后人乎天畀此石窌指顾即吾庐且复愆以平万家守者居甚欲一引绂山寒阻前趋黄罗金紫峯送目但踌躇  

髙宗皇帝寳训终编赉进诗  

红云一朶金炉烟黄伞亭亭午漏传龙牀犹御金华殿方进羣儒读寳编编中并载神尧语三十六年真复古祗今安用读遗书卓肰巳复光前绪髙皇当日济艰难犹在经纶未偹间今日山东河北地百年羶去一朝还更有祖宗传国玺琢于元祐隆平际玉光射日篆云飞今日煌煌登寳几髙皇一笑在天灵神孙今日再中兴赐与千秋万岁龄甲兵洗尽年丰登羣臣尚或呻呫毕防臣但拱坳头立芳筵华秩及龙媒亦拜聫翩自天钖更忆先朝彻讲余有臣曰轼感恩腴愿对紫薇花影下试草招来赞普书今也梯航慕中夏无复更待招来者防臣但摩千丈松敬赓吉甫中兴雅  

代上杨诚斋  

杜陵已醉老坡仙生后百年恨不及那知开眼大江西突兀见公正冠帻凛肰清风不可攀千载懦夫毛骨防暇时畧吐胸中云坐使九霄成五色未辨执乐三千指不计酒材七百石浩肰收寳入丹田归省庐阜千寻碧那知城里住相如但信城东有太白一时余子皆鹢退家有诸郎传正脉世尘千刼都磨尽独有诗縁渺亡极天欲留公在世间管领风月长为客彩凤一鸣天地静安得防吟容晚出讵止青山吞泽芥许投顽石博拱璧先丘宰木已参天幽碣未刋但夕鲁山四絶先李文谊贯幽明光存殁先生匹素不可辜傥得烟云生勃郁化为匹锦授丘迟磨钝为铦希万一要是人贪常熟书非闗买菜复求益讵敢限字如昔闻小大当唯意所适庶防挂在露寒堂琅肰一读意一释不须防白鲙松鲈解衣卧听歌赤壁  

辛亥冬交石阻风三日  

隂崖老虎杀气骄一噫三日搅泬防日寒不焰云飞逃乾坤蚁转东南髙疾势已作奔天涛余威犹卷少陵茅鱼龞怖死蛟龙号舟中性命如鸿毛起来危立大江皋白沙黄尘纷驿骚徐呼风伯入苹蒿指防八极建六鼇翕张橐籥吾谁曹太平之风不鸣条  

登紫防崖  

富池大信江千里三日醉卧烟篷底晓来推篷登断岸因忆牧之呼屐齿九华隆隆闸天脊防云低度参差是百唤牧之如不闻剥腕尘痕见文字今年十月天未霜木叶留露光嶷嶷兴亡风流不可论苍松怪石还如此我今与子陟层巅酌酒赋诗云乐只后来谁复是牧之斜阳归路芙蓉水  

于潜佳丞四明人同年友也方此掉鞅百未一见而来书罗缕无非归与语岂醉梦书邪三诗见寄亟占数语正之  

世人眼见真莲少真莲却在玻瓈沼浣花溪水入银河何人更识月皎皎谪仙不见见梅妆荷稠搴作芙蓉裳黄龙干叶何年堕维摩雨华昨夜芳真花真诗元在眼要须心地先清凉不肰潇湘水清寒矶月沙平水晚露低昻劝君休问张子房鉴湖十里藕华香天驷超河夜未央胡为自同太白光何时握手论行藏江东云暮天何方  

太上虚皇黄庭经句法十篇夀赵帅【`今存其七`】  

太史告春才五日东风昨夜传消息斗边一星下南极饬以貂蝉扶社稷更昌斯文开民则  

去年曾説冬葅绿今年蓼甲春盘簇防花金胜相辉属五色斑衣佩苍玉先奉庭帏千岁祝  

莫辞金醆十分斟迩日星郎宠数深庭前桂子更鲜新鼇头蚤晚贴涂金公亦绿殿峩华簮  

汉列土宇封同姓唐擢宗英持国柄我宋膺圗临海镜参天杞梓仙源盛萧敷艾荣何足订  

向也何幸识仙翁玉栗春明盛徳容又常一再见阿戎神情頴异机生锋公家流庆无终穷  

明年天使九街驰御茗名薰宣玉词更敕仪鸾饷夀巵我有新曲名紫芝防当献之凤凰池  

乔松落涧节轮囷诗书万卷终经纶日华隔雾光难晨公独知其堕凡尘何当一为问大钧  

郊台信笔  

江天欲雪未成雪推出云头照霜月此夕更长不可辜何时百万入采卢几年长涎一车麴输他猎奴饫生肉也须龙伯坐鼇头却看沙碛卧鰕鳅  

玉堂昼值有懐万松  

鸡笼峯下万松山中有游民天地闲左架虹腰上圃右骑鼇背度飞闗幽壑流泉喷三峡衮衮桃花翻浪雪两山对峙锦屏开嫣紫肥红仍炫白十里松风百哢琴丹书一枕卧残春何人共结无生社冉冉青蜺下玉麟九华突兀匡庐秃幽深全似入盘谷懐山一夜鬓如霜画作烟圗入洛阳玉境那容凡骨洿急草天章讯归路磨松琢石歌太平亦表防臣报国恩  

郊祀庆成诗【`有序`】  

臣仰惟皇帝陛下躬上哲之性遵列圣之谟穆卜新阳昉严大报天地合飨祖宗并崇晴光映于祥光冬夜温于春夜烛花如缀萧烟不揺颂声流乎天衢英风薄乎榆塞臣待罪翰墨幸列侍祠懿铄鸿休得所亲暏谨撰庆成诗五首一章述大典也二章玉辂如青城也三章升圎邱也四章礼成也五章言天眷圣徳并隆不已也干冒天威俯伏惶惧  

粹古皆频岁炎刘或异祠有唐方定制我宋遂因仪列圣馨明徳皇穹答显祺恭惟圣天子大典应昌期涓洁先原庙纯忱歴太宫八神开列阙万骑拥丰隆执道清风肃洪颐丽日红康衢听细语八采更重瞳牙签犹未进玉冕巳先须峻级飞平步端圭却掖扶祥光匝霄极和气滃天区福饮烟升巳傧神霭瑞符紫畤祗堂陞苍龙奉驾囘邉尘知电埽岁稔十年开丹凤覃天泽东朝奉玉杯楼前呼万岁砰隠动春雷谓圣惟能飨由心克致防天心今答圣圣意更祈天冲性犹勤徳求愈任贤愚臣输至端在赋甘泉  

宪圣慈烈皇后挽诗二首  

西浒俱来日东朝极盛时雕弓平黑海采笔照丹墀垄起先裁费丹成不用医人间空怅望风月宴瑶池圣祖艰难业重孙拥佑恩玉妃闲寳简仙女送金根杳杳龙先去翩翩凤又飜涂山望尧穴日月万春存  

光宗皇帝挽诗  

厌听人间乐催成海上丹云车分白象天仗下红鸾梧野朝烟澹咸阳莫日寒龙舟宵济处清血涨红干  

光宗皇后挽诗  

玉鎻辞椒禁瑶宫问广寒人间方祝鳦天上忽飞鸾弱水三山隔华胥一梦残圣情凝望处仙御景云端丁亥闰五月十日囘自真圣道坊车中记事  

列障罗屏合囘泉玉带环外容三肘密中着十洲寛天意驱蹲虎人心见圣蟾烦君招旧隠来此共潺湲  

书富阳普照院二首  

境胜由盘古闻名自谪仙一从江国后又到老坡年山顶烟仍紫楼头月故圎继今知几劫风物更依肰只爱招提古那知俗更醇寺虽炎汉代人尚葛天民僧定都忘客林深自鏁春我来千载后更有后题人  

夜登钓石  

颇忆严君濑还寻钓石縁邻鸡方呌月边鴈恰书天句秀来仙白声和应乐全展编真一快如放五湖船  

挽徐提举  

人品真豪爽天姿尚典刑昼帘深院宇春斾拥郊挏云子千防白盐烟万灶青南州髙士传三叹一雕零  

挽曹监丞  

学渺千江水才雄百尺楼鳬飞思叶县燕窥忆苏州有感珠还浦无苛虎渡洲浦江天濶处缺月正如钩  

五十六字庸以告未知野夫者  

寜须山泽论髙平但要曾餐石决明三世击钟敲石磬十年学劒斮铜钉傥知狐祖天边去肯向蛮奴脚底行更许野夫寻上着十洲三岛一宫城  

庆元丁巳十月奉亲如临安宿西菩寺表弟吴克仁俱焉  

熙寜相望百余年又有人如古铁顽日落尚怜今夕路月明无恙旧时山朱红野实堆盘里粉白诗牌满壁间欲为慈顔供一笑更留数语任渠删  

用朱经畧韵  

归来南橐旧萧萧但有新诗照佩瑶岘首溪山归点染湘天风月困吟嘲轻裘诗帅风流在岳牧词臣意气饶见説玉堂须翰手公当归侍紫宸朝  

作堂六桂之束命之曰桂生取汉人招隠篇桂树丛生之语也诗以记之  

几年列植擅清芳今日标题始作堂逺向松冈分老防近于菊畹借寒香地虽未离人间世心巳全肰物外乡最好夜来清絶处飞霜带月下南塘  

流觞西湖用范左史韵  

画航同载若登仙却笑泥鞯马不前要识冷烟催谷雨须知澹月养花天千条翠栁随风舞一树天桃照水妍须信人生行乐耳虚名那用世间传  

岁暮  

防帖瑜糜湿屠苏琥珀浓夕阳犹腊日午夜已春风  

三月三日度白际【`黄尖敝峯名白际岭名`】  

日望黄尖杪今登白际巅千山皆委地一臂独擎天  

戊子正旦贺夀慈宫二首  

曙色浮丹栱春风暖禁街防澜迷秀石纤草防新槐凤驾囘天仗鸳班集露门须防趋魏阙杲日正中暾  

粥罢  

饭已茶三啜隅中粥一盂陶肰咏皇化安用东封书  

冰【`十岁作`】  

白日黄流涨渭城三更风紧尽成冰莫言此物浑无用曾向滹沱渡汉兵  

甘将军庙  

沙寒日薄水云愁贼魏王吴一夜休自是英雄元不死至今犹占大江流  

晚发富池  

甘王楼下一帆风猎猎舟旗照日红洒酒三江饮龙腹摩挲冠冕是谁功  

筑径  

入门一径小纡囘百本芙蓉手自栽寄语后来须善防三年犹及见三开  

雪霁玉堂晓眺  

当年银界隔鲸江今日分明玉作堂不是琼林宫树密也应白虎接明光  

修玉牒官阁子坐屏甚古诘吏亦不知曷始数语纪之  

摩诘何年留此笔至今双壁犹崷崒老松掀甲作风云乱石激流殷霹雳  

蚤入  

紫薇浥露翠条深防防灵乌振好音全似冰岩亭上坐四屏烟霭奏春禽  

直庐多暇新绿郁肰信笔二絶  

朝絶幸恩除目少边清妖祲檄书希饭余摩腹闲行立一抹墙东新翠薇  

壁右方壶浸碧天依肰全似太湖边清风一夜生新兴好把渔竿上钓船  

朱生论天  

不知占得几躔星阅尽人间聚散萍今日重来桥上望依肰杨栁两行青  

五鼓梦中作觉而成之二首  

人生万幻一厘轻须筑铜驼万里城莫道斜阳光不逺断霞收尽十分明  

当时千驷巳无间寜説牛羊上冢行同是博陵评古者肎令千载尚龈卿  

闰九十四  

午夜青衣海上还八年两度雪封山如今一水平如镜好钓桐江五百滩  

送松煤十丸与叶秀才  

云溪深处万松林烟起晴天自作尘根向九华分结处与君同是墨仙人  

出南郊清甚  

春风吹屣到南园着酒涂酥花正繁更喜满前无俗物横塘疎竹渭南邨  

渔溪诗藳  

俞桂字晞郄钱唐人绍兴五年举进士尝出守海滨政剧民顽桂理之裕如不废吟咏与菊潭吴惟信芸居陈起诗文相往复渔溪诗藳三卷浅浅着语风骨泠肰如东山云麤有小园供日涉不愁无地种梅花江头云等闲更上层楼望贪看江潮不肎归最佳其诗长于絶句故集中所存亦过古律诗之半  

雨吟  

轻轻烟雾失楼台雨暗吴山鏁不开试与渔翁闲访问落花几许泛溪来  

过潮  

舟移别岸水纹开日暖风香正落梅山色蒙蒙横画轴白鸥飞处带诗来  

溪流  

云脚才行又复开一声隠隠只空雷家僮忽报溪流涨知是前邨落雨来  

初秋  

火老金柔暑告残乗凉正好望西山秋声来处无寻觅只在窗前竹叶间  

杂兴  

漫山花发草萋萋杨栁飞绵水拍隄况是客懐禁不得那堪杜宇耳边啼  

偶吟  

降伏吾心法无如拒外魔苦吟诗愈拙着意字犹譌荏苒青衫旧消磨白髪多不才为世弃徒自咏卷阿  

雨中遣愁  

花巳开时人正愁花簮头上使人羞一春可厌无晴日下却珠帘嬾凭楼  

即事  

隂云酿雨勒花迟梅巳飘残到杏枝好是池塘清梦处勾吟春草入新诗  

松江  

荷叶翻风暑气防看山露泠湿征衣垂虹夜静三髙月只照渔溪一舸归  

惜春  

春事三分过二分桃花水上觅红云游人浪説春归去桞外黄鹂尚自吟  

东山  

东山随分作生涯即是清髙隠者家麤有小园供日涉不愁无地种梅花  

夏中即事  

黄梅过了犹悭雨幸有南薫在翠槐燕子亦于贫者薄今年全不见飞来  

惠山  

径入松闗古秋云带树烟只疑山有雨恰是涧流泉骚客诗留壁游人岸系船凭谁招陆羽瀹茗古栏边  

夏晨偶作  

蚕事行将了农家刈麦初雨悭林少笋水澁港无鱼因病尝惩酒偷闲嬾答书今年身愈老事事觉全疎  

久雨  

逾月留京国春光总不知可伤连夜雨好似暮春时有客来无酒逢人只説诗官中闻闭籴应是细民饥  

次坦庵兄韵  

便中防赐墨得句胜如书暂尔两年别俄肰春暮余梦驰情不闲心迩迹何疎自省吾今老湖山缚屋居  

秋千  

吾今两鬓已成丝每每逢春独自悲最恨秋千无力上风流不比少年时  

夏中即事  

青青梅子已添肥犊角新抽晚笋迟茶罢日长消睡处案头一卷乐天诗  

湖上闲步  

一畨雨过一畨春芒屩闲行踏软尘城里不知春色蚤湖边杨栁巳撩人  

新竹  

傍墙穿过邻家竹爱防新篁数十竿翦伐莫令僮仆辈老夫日日要来看  

虎丘  

突兀浮圗挿翠防吴王事迹总成非寺僧未晚山门闭不放闲云一片飞  

春晚湖上  

花事巳成休都人嬾出游水添烟浪濶山带夕阳愁栁树鸣黄鸟沙隄卧白鸥不辞归路逺何必买扁舟  

苔钱  

庭砌方圎出化钧何须抵死论钱神贫家阿堵新添富买断西湖风月春  

买鱼  

芦花荷叶晚秋天鴈影横斜逺水连频唤买鱼人不譍偷忙撑入拍官船  

即事  

东君无处不繁华一雨才晴意便佳客舍山梅开遍了从今嬾买担头花  

春归  

晴天气淑浓如酒引得狂蜂路亦迷独立阑干凝望处卖花人在画桥西  

闲中  

花飞春减燕雏飞叶叶成隂障翠围囊里酒钱销铄尽满船赢传载诗归  

江头  

渔浦山边白鹭飞西兴渡口夕阳防等闲更上层楼望贪看江潮不肎归  

口占  

园林绿暗又红稀蜀鸟啼山笋蕨肥春夏一畨交篆蚤绵衣脱了着单衣  

寓京二首  

一官濩落笑如初只合空山去读书不稼不渔无活计漫将名字玷公车  

车马纷纷厌软红湖边秋意属西风木犀初放荷花老买个船儿学钓翁  

江上  

江头云阁雨栁色与春深船发春风阻谁知客子心  

古意  

无言情脉脉美人久相隔道路阻且长春草几畨碧凤钗冷鬓云鸾镜轻云幕昔为比翼鸟今作孤飞翮愁絶寄郎衣腰裁宜窄  

春日即事  

羲驭舒徐日正迟园林已觉杏花稀半晴半雨春无准燕怯轻寒不耐飞  

即事  

薄薄轻轻寒露雨防防飒飒蚤秋风小舟办了松江去占取三髙作钓翁  

采莲曲  

画艇将归笑语频鸳鸯对对起还沈妾心先自懐郎苦怕嚼莲心苦转深  

灵隠  

囘首得两年曾入灵隠去一路看不足衣霑松上露白云来相迎涧泉飞瀑素此景天下无逺胜庐山路  

春暮寄友人  

日暖棃花雪风吹杨栁绵春逾三月半梦忆十年前诗借莺声和书无鴈字传东君还似旧吾鬓叹皤肰  

即事  

吹落杨花春事了小池新绿雨添痕浴蚕时节寒犹在邨落人家半掩门  

初夏  

蔷薇花已谢芍药拟下坡午隂转嘉树景序犹清和日得诗篇咏门无俗客过笋胎今岁少荷叶小池多春去余旬日夏云已嵳峩吾年嗟老矣身事笑蹉跎但欲卧白石幽嵒扪青萝已与心料理不必问如何  

次下竺僧韵  

朝市软红尘山林气味深放懐随野鹤过耳任春禽石涧鸣泉玉松钗坠日隂隠居无个事存养读书心  

江上  

小雨才收日渐斜酒旗挿处两三家江头装点秋来景半是芦花半蓼花  

秋日  

芙蓉未折桂香浮落日西风鴈过楼一雨空堦深夜滴十分秋是十分愁  

偶成  

吹来一叶报秋知玉露金风正及时戴了凉巾披野服桂花香里看唐诗  

送人至松江  

西风萧瑟入船窗送客离愁酒满缸要记此时分袂处暮烟细雨过松江  

雨后  

雨后新晴日转西桑间犹有拙鸠啼十分愁意无人管红蓼黄芦水满溪  

纪愁  

可笑无诗纪四愁强将欢伯解吾忧夜长明月纱窗冷分得寒蛬一半秋  

和乐天初夏韵  

雨脚来山岫溪痕涨岸沙挿旗多酒尸挂网尽渔家地出绷儿笋园收菜子花春归鸎啭嬾风急燕飞斜杯泻青荷叶瓯煎白玉茶孤邨流水晚数点有归鸦  

秋夜  

月华如水净无尘千里相思总一心络纬篱边吟不彻做成秋意十分深  

南跄跧上人之平江  

青浦相逢恰二年今宵再防亦前縁诗囊和月横挑去穏泛枫桥夜半船  

夏日遣懐  

老大今无用吟诗了白头百年如电影万事付沙鸥性澹偏宜静居贫动是愁人情难似旧门外水东流  

寓归  

水激长江浪风传远寺钟官情秋意薄归兴客愁浓卷箔迎新鴈喧篱厌旧蛬何时旋故里载酒挿芙蓉  

## 宋百家诗存卷十九  

嘉善 曹庭栋 编  

乐轩集  

陈藻字元洁福清人从学林网山为及门髙弟侨居横塘家贫受徒以自给尝云造物者之诲人亦无他术贫之者其一尔彼其富之者乃其不屑教之者也生平备歴艰阨处之夷肰扁所居曰乐轩可以见其志矣卒年七十有五刘后邨从竹溪林肃翁传钞遗藁叙述节概以弁其端肃翁又藻之髙弟也  

寄刘九  

一生闭门不结交夤縁遇我如同胞年年客里故人多饮水逢君朱颜酡鹊去鸠来有空屋牝乳雏飞无啄粟香火飘零甘死休无辜怜我兄遭戮暗中魑魅籍姓名我有朋俦等不足十事上心九事忘一日回首千日长谁登百丈岭我到钟山傍登堂拜邱防携手戯诸郎诸郎挽衣幼女亲汝母磊落如吾人哀我若见韩氏孤敬我宁知苏子贫吁嗟尺布谣空道天属真  

寄刘八  

六度封书向小孤一度逢人寄诗无刘郎瞠我无短吟素书百纸难论心我爱刘郎可无诗刘郎爱客还笞儿我为父执倍其年见我呼兄挟渠贤拨弃勿复陈对君吟此身忆昔在桂堂疟鬼罹我殃世情疎客病移我君家牀儿女不辞劳仆妾何惮忙秋风黄叶飞明灯药炉傍我身何日殒此念何时忘邱防晚歳归敬我如小郎他年山下结吾庐朝暮往来摩白防我抱子君抱孙却使相叙为弟昆  

丹井怀叔达  

喜称吾子赋羞道少年时别去休论易愁来欲寄诗夕阳书不到残月梦相随晚歳伤心事松峬独语谁  

题刘氏翠微亭  

旧屋红蕖外新亭緑树傍江晴孤櫂见雨近众山藏学圃未成趣催诗何太忙他年多橘柚此地一潇湘  

寓居  

到处情亲即寓居从他相狎又相疎年衰骨肉多埋土身贱交朋少寄书万象去来无了日一元开阖不关渠逢人问我今何在寥落空山诵子虚  

虎丘  

竹瘦门逾静楼髙山太低白烟青树走细雨大江迷野水东西渡园蔬上下畦僧无城市去岩有鬼神栖  

山中有感  

每看风月非人世错认江山是画图谁解吟诗追李杜何须涉海访蓬壶  

紫瑞香  

无数枝头簇簇葩大枝直上细枝斜商量开尽商量落全要前花见后花  

贫妇行  

故人身死妻贫病买药无钱留性命半箪赤饭一盂蔬对不能飱双泪迸阿官卖田妾未归税在夫家田卖谁乡胥改割全隠匿妾典衣裳空被追零落生涯种片园朝朝夜夜盗开门邻翁苦妾妾租客客也无输呌妾论那更双棺四缶灰伐山博米图葬埋呜呼豪彊欺妾夺山去不许盐丁然妾柴十歳孤儿出县庭空手携状投杳防黄堂走罢走使軿文书送县已三月依旧含寃説我听  

西窓晚眺  

两年无事坐窓闲数尽西边不老山薄暮忽迷云与树惊来乍见别峰峦  

海口吟  

按图自古无人到二百年来户口添架屋上山成市井张官近海课鱼盐估客趁潮撑米入渔人忍冻采蚝黏仲尼有庙尘谁扫寺观峥嵘香火严  

和林子望  

劝君莫要叹无官幸有田园在故山满室清风满林月人生何事胜于闲  

云庵觅诗  

百级危阶上翠峦四边山色自低环海乡无限萧条景收到楼前是美观  

次子望肯堂之什  

酒尊开处是阳春有屋休论旧与新才子緑袍能赋咏乃翁青冢亦精神人心多向醒时伪情话无如醉后真莫要孟光同遯去急须荣禄奉偏亲  

陈叔盥两恵诗以一首酬之  

休要逢人诵六经红泉往事已雕零向来未坏恭王壁到处闲摇普化铃防歳寒窓头也白两篇新什眼空青还乡旧识多农贾那得柴门自掩扃  

送年  

一味清贫好送年堪嗟柴炭买无钱生涯幸与干戈逺不管天明听眠  

秋雨  

蚤禾收罢晩禾青再插秧开满眼成谁道秋风専肃杀依然四月雨中行  

赠叔嘉叔平刘丈【`并序`】  

士多贫者试后皇皇谁得失盖其衣食在科举尔叔嘉叔平挥染而归理生自若众所健羡赠以古风一首  

木槽压油三石余半为灯火半煮蔬上山伐柴五千束九分卖钱一烧肉等闲八月举场归蚤禾囷毕晚禾辉道行愿见国人肥髙才久屈当奋飞万一主司仍见遗课奴种麦家相宜老夫借屋蓄妻儿寂寥惯便亦何悲  

丘徳基七十  

斯翁千歳也何愁七十真堪贺礼修多少人闲贫病客不贪天地久相留  

建劒风土  

瞰水比连阁开山上下庐四时篁有笋两岸鳝多鱼白苎男抽剥新丝女卷舒吾曹嗟跋涉不合蚤看书  

除夜过延平书所见  

东家儿妇试新衣西家残织方下机东家宰牲嫌不肥西家呼儿去采薇欲掩不掩留半扉等彼良人心依依小儿出门看落晖平章去时霜未晞须臾忽见扁舟飞双桨防破清涟漪抖擞裙儿牵儿上钓矶手掩蓬鬓渐觉面生辉遽呼良人何来迟税苗那管中限违且买豚肩连夜归  

拟别为浙江之行  

两浙夤縁未聊穷福建回雪盐晞黑土朱李细黄梅男子皆彊鬭邨姑亦嬾顋在家无活计此路欠芒鞋  

归入古田界作  

步步谿山胜桥亭建劒风土宜鲜荔子邨坞暗油桐南店炊初滑西舟石渐穷岂知旬日外便访去时踪  

夜宿延平水东  

浮桥暂拆阻狂澜嬾问津船趁往还双劒庙前沽酒吃水西灯火水东看  

蚤下蓬岭  

烟云深里日攀跻岭上宵眠雨电低清晓携笻遵下路髙峰对面与胸齐  

看潮  

何处飞来白鹭多潮头已减数分波西旋冲却东流散阵阵将军引战过  

郑簿约饮不赴以诗谢之  

浪游人到北佳节日穷南多谢栖鸾意相期泛蚁酣桃源迷去路玉麈失清谭寄语郑庄驿难逃负约慙  

读李翰林诗  

杜陵尊酒罕相逢举世谁堪入此公莫怪篇篇吟妇女别无人物与形容  

冬至寄行甫腾叔  

江浙羇栖怕雪霜蚤年听得晚年尝生涯败意多谙歴节序随縁少感伤鸭肉馄饨看土俗糯丸麻汁阻家乡二千里外寻君话今日那堪各一方  

平江腊月廿五夜作  

昨夜宰猪家祭灶今宵洗豆俗为糜燔柴夹水明如昼截竹当阶爆御魑故国赛还新歳愿老翁回忆幼年时才髙命薄天相戯我亦刚肠不肎悲  

寄叔广  

君在于潜未语归姑苏我到事多违母衰妹弱那能干妇拙儿顽孰可依海近一天风漠漠朔寒两地雪霏霏行装稍办还家急年少应须慕虎闱  

快活  

客舍寒窓月色明纸衾展罢睡纵横傍人正是无聊景怪我狂呼快活声  

丘叔乔八十  

乐欲永千年愁难禁一夕大家于此且贪生八十孩儿题向额今朝门下庆相符座有绣衣为上客况乎两弟古稀余左酬右劝皆精力阿婆才小三五秋卜婚日者神无敌灯火鼇山弧矢晨姓名往往登仙籍借问人间见防多答云造化悭斯席  

与景晦  

乡闾好事喜人传闻説当初赋断得暇灌花花造化有方种药药神仙忽看脚下相随处又是人闲别样天数亩南园谁更管任他荒草欲平肩  

贺刘叔猷为用甫纳妇  

生年小我一全干十五字问扬雄难纳币孟冬犹丱角记得迎长方祀冠倒指新春五十七先春女嫁男婚毕采真园里东风回主公无事花添色少贫嗟我老更贫尘累何时是了人况且郎君赋语神使我见儿只欲瞠  

百丈书怀寄丘子深  

离骚休唱逐臣愁此曲思君可寄不百歳都来如过客一生大半似幽囚那堪泣玉宁怀寳刚道雕虫朦饭牛山馆无聊春睡美日髙丈五正蒙头  

诵中庸  

端把中庸诵一篇眼前神物顿森然尘埃埽尽无他虑尽管髙楼自在眠  

城山  

云雾成佳景天明又防回忽携诗句入别放画图开逺树沈如立行歌去似来小船冲过髙柳接湖栽月自孤青月台呼怪石台故园无梦想近拟筑岩隈  

梅  

野水桥边防树梅歳寒款款向人开精神别带阳春到造化匀分腊月来满眼松筠皆臭味一天霜雪是胚胎看花逺地身还老买屋何年手自栽  

虎谿  

四围山木合百磴屋檐重古穴成幽井疎林散晓峰响泉那更月啼鸟此无冬台上朝朝看天边处处供  

纪梦  

自从弱冠为游子玉融丹井壶山市哦诗不用着工夫巳谪牂牁四千里柳侯未五十罗池作刺史翰苑失词华蛟龙怨泥滓我今四十贫无官六合飘零到融水来时三宿柳城邨再拜前贤我如此才卑何怨嗟且述西征始奔走岂我心跬步思桑梓江右湖湘抵桂林青山争献双眸美青山纵好兴不生万斛羇愁怀抱里夜长正好梦征夫何蚤起合眼见故乡开眼知行李交朋无恨别亲戚常孔迩天明同登途薄暮共栖止一更春酒熟街头逢伯氏二更桑麻园仲氏谈生理三更四更平时往还人见我蚤归呼我喜五更茅店寒邻鸡振吾耳忽惊身在竹牀眠雨外七闽何处是双泪汪汪霑布被  

过新喻  

四顾茫茫水接天逺山如卧白云边马头忽看孤峰起错喜乡关是目前  

题清晖楼  

兹楼名郡郭何处别林泉一水遥通蜀千崖利插天鸬鷀晴舞雪桑柘月生烟欲醉囊羞涩愁看度两年  

题融州城楼  

除却谯楼环廨舍萧条市井客怀悲髙髙下下山无数浅浅深深潮有时大布红裙猺女着半规白扇野人持城中昨夜亡羊豕闻得谁家虎入篱  

秋  

梅花五皷城头角吹向愁人枕前落一声心胆碎无余三声两声那更作天明起坐壁为邻檐外垂垂秋雨脚雨脚彊鬓毛弱若为一滴白防茎纵使赤松犹老却  

冬日  

冬日何曾短寒更有许长红炉那作伴白发蚤还乡旧酒谁賖饮新诗自冩藏故人思不见独绕野梅香  

春日  

独上谯楼日一回春风桃李满城开狂夫欲语无人听呼取闲云共酒杯  

东宁初夏得叔达书自都下来言去秋与乡荐寻闻下第想就试上庠赋诗寄之  

天涯无伴只思渠知在杭州在故庐闵岭秋空翔一鹗融江夏日煮双鱼合看髫齓登科去却有髭防落第初太学好还元祐体松峬莫便赋归与  

融州东楼  

灯火无蛮市江山绕暗城渔舟关柝响野烧日头生雨濶千邨暝天髙一月行夜楼多好景都不碍隂晴  

别融州  

两年为客忆乡关尊酒何时别此闲今日移舟出城市多情却恋眼中山  

寄吴提干  

不见河南二十年若为再拜画堂前来寻丹桂期满归访苍梧莲幕迁幸对夫人如母在喜看令子似公贤府僚共约黄花去业已还乡种薄田  

别王司法  

维舟江岸偶相邻还与吾翁是故人颜貌不知今日改姓名方记旧时亲少年壮笔生应贵白发青衫今尚贫一笑羊城聊适意明朝话别两酸辛  

题静江  

桂林多洞府疑是馆羣仙四野皆平地千峰直上天  

过象州  

都无一物作生涯坊巷萧条有防家料得寒梅应怅恨满城开作寂寥花  

讼田行  

乐轩世俗文不工场屋此生难遭逢百年饿死真可惜人命只在田亩中逺行直到西融州客装收拾来归休江滩象窟百无忧却陷人心危险头海上曾琚本亭戸日在公门骋词诉下乡老妪何大娘小郎遗业孤女当主婚老妪贪聘资将女嫁与曾琚儿女将三十年及格依法卖田何所疑乐轩信已因信人岂识两家俱不仁曾琚文约只要钱钱被何偷反讼田牙绯县宰坐县庭官是堂除岂不精老胥代判为纵横知县依书那得平却监媒人宋五九备钱还我钱何有提防八州刑狱使重念八州寃曲事许人越诉牓通衢有状不禁拦轺车轺车晓出平旦归千人百人周四围车中呼入使者笑观感人多涕霑衣笑者笑何意吾不聪明渠不至感者泣何为赴愬容易殊曩时文书山积难稽考胥吏依前颜色好乐轩辞説如直外台判下不改前州府监钱何妪还吏人掌客生艰难因循六十日公事无了毕胥徒去复来索酒需财食乐轩一片杞菊怀遂令奔走生尘埃春雨吹散春风回竒花异卉相迎开百千阿堵何足道呜呼何媪岂人哉叱散胥徒吾不取抱琴横膝眠空斋  

愁梦  

天作闲愁催我老夜长犹自怕天明日中料想先成梦白上髭防数十茎  

久为尘事关怀因成一絶  

读书得趣是神仙未若神仙断火烟解把老夫埋俗窟时多不放上青天  

戯简宏仲刘九丈  

明月无长好晴空有晦时君家那与我头白似新知  

姚晋甫溪阁行  

南院观溪心已清萦纾更上阁中行西窓车马市桥横东窓逺山霞雾生日斜沙石浅可数半夜轰雷驱猛雨农圃嘈嘈春水多谁得身闲延客歌醉后下堦齐拍手长株矮树排花柳主人更要双眸寛去年拄杖寻长安一行一处狂呼去日日芳园大如许买地此多直防金千屏万障为墙堵西湖览毕归兴忙川无大小人徜徉清风明月浙江有酒防鱼贱输吾乡  

冬日赠宏仲  

爱君方始卜邻居君又移家二里余日里若无时刻到人情便觉往来疎风霜今嵗携杯防淮浙明年解缆初兄嫂恩多因怨我语言虽恶敢瞠渠  

东林春晚作  

团圞四面山我住一山里相距能防何开方只百里日月出东西星辰运终始云霞千万状烟雨无穷美谁云天体大仰看全于此穷儒治生计富盛谁与拟新晴麻麦秀拥戴峰峦起牡丹芍药歇春意浓未已野花悉力开白者真珠比蔷薇及寳相争鬭何绮靡藩篱成障幕邨墟化城市世上岂寂寥如何昧斯防芙渠开欲来黄菊日可指寒梅即艮卦为魁向年底循环无了日物物从头理康宁不相放卧病尔为尔  

刘骍子初冠勉以诗  

汝爷十五初裹头桂堂读书从吾游汝今裹头恰十五两载东林就规矩我身只是前时命汝家歳久无衰盛族人快活羡汝爷汝又胜爷好情性莹澈温柔好性情更须奋笔趋前程苦思入神方得句才如诸舅岂无甥  

题林仲雨皦日庵  

诗仙庵未作与我话庵名素发来为客朱甍始落成变风情性语皦日死生盟君老身犹健雌埋一劒横用余子畏韵其诗有警句云君知瓦砾真成道便觉珠玑不属君  

少长城闉老一邨平生好语不曾闻百年马鬛空埋我三载鼇头更祝君幸有邻僧分隙地岂无座主识雄文须臾忍死携笻立更看峥嵘足蹑云  

除夕  

歳晚民贫百物防无钱堪买亦何嫌聊将送酒呼邻客浅饮三杯不用添  

叔清留饮座上感怀  

十夜不相见一见又如初兄弟无人在交朋却我余矢弧皆后挂铭旐竞先书有酒堪留客悲怀且埽除  

和林君作起叔梅诗韵  

林逋没后防星霜苦要吟梅弄爝光两处湖光看共色一家诗句嗅同香花开再约谈元白驽老那能逐乗黄又恐来冬随计吏仙霞不管似羊肠  

宿清晖  

禅家自古分人境心地明时镜始明榕枿交隂墙内外卉花散采路纵横筑台勾引江山入凿沼因縁苹藕清好是炎天亭上宿便为净土国中生  

次韵林君则恵诗  

湖水当门四面山旁罗书史坐中闲他人共我何曾有造物于君本不悭况是蚤教縁累少便知晚与歳时闲余粮换得鲜鱼煮大胜箪瓢陋巷颜  

辛已歳暮宴陆甥子由家  

吾妹嫁时狼狈甚幸皆存活得年深有男买屋栖迟喜见舅开尊烂漫斟歳值凶荒多饿死我惭温饱更酣吟还乡日少生难保敢觊今番一话心  

谢九峰升坐相留  

重阳七日月当圆髙坐禅师祝万年梦里五更闻齿录凡夫有罪是贪眠  

归愚集  

葛立方字常之江隂人諡文康胜仲之子諡文定邲之父也天资髙迈博览诸子百家言诗文信笔申写不加持择与弟立象妹壻章道祖同登绍兴戊午进士累官吏部侍郎因迕时相罢去自号归愚居士筑堂三楹扁曰余庆优游以终老焉经籍志载归愚集二十卷今所存诗文共十卷仅得其半耳又着有韵语阳秋二十卷传于世  

避地伤春  

一年春事又防可惜芳菲愁里看慎勿扫花供喂马恼人秀色自堪餐  

洛阳宫阙半成灰草草花枝溅泪开国色天香消息断妆台谁奉紫金杯  

枯藤六尺步长阡客里韶光絶可怜好着春风重试火西阳三日突无烟  

菖叶青青杏蕊新牛耕白水一犂匀蒨裙窥爱疎篱晚不是沈香倚太真  

和卢叔才食蛹  

绿柘林中听晚缫闻将煮蛹当持螯何须有茧大如瓮救得妻儿啼与号  

开箔团团雪满牀桃浆洒尽煮兰汤微躯分合葬君腹报答君家三亩桑  

天寳  

凝碧池头弦管声秋槐落叶若为情王维空咏朝天句谁似当年雷海青  

翠辇重登勤政楼桃红依旧唱凉州但知玉笛传佳曲不记铃声动客愁  

綷防黄裙堕游水阑斑锦袜委嵬山臂环留得知何用羞杀新丰谢阿蛮  

携家避地  

菟裘真可老飘寓失初心去去家山逺行行泽国深光隂三翼过情绪二毛侵何日干戈定鸥盟得再寻  

沿檄省亲复还书呈叔能同官  

云闲霅水往来航风雨防番腾客装子职废供一旬劣官事不了三春彊去时园花初放白归日江梅如许黄少复须之又西指薰风一舸在回塘  

盐仓作呈叔能同官  

平生嬾作子公书俛首铨曹一纪余苐有神驰招隠馆久无梦到承明庐文字真宜覆酱瓿技能只合服盐车清才弗悟亦尘役蚤晩促君登石渠  

次韵陈文仲  

小园邈在古城隂为爱寒葩杖履寻却笑含章檐下客对花熟睡亦何心  

低枝垂蕊逗疎隂不学髯龙榦百寻此去江南知防驿只今谁动故人心  

大人游千金访张仲宗以守舎不得侍行用仲宗韵  

古寺依烟艇一篙春水深石坛幡转影玉殿磬流音客有张公子僧皆支道林行行云水窟幽梦渺难寻闻道千金好幽人已奠居森森松绕寺防防水循渠旅泊未妨酒长饥尤著书谪仙诗酒地今尚指匡庐  

和叔才饷酒  

百事不挂眼一尊难暂忘伻来颁酒圣客至引杯长桑落开新瓮昆仑接旧觞鹅儿黄液重象鼻碧筩香银海俄增量金罂可配浆蚁浮甘潋滟石饮见温良世事纷忘去诗情合得尝醉来庭宇醒后竹隂凉酿鄙平原县邻防吏部郎糟邱诚可老不用尔殽将  

次韵仲平病闲斋祠  

居士弹一指森罗万象皆聊须三味酒不奉八关斋雨罢帘初卷山迎榻自排萧然忘世虑心境两相谐  

次韵林梅卿吏部游河  

竟日关心朱墨间西湖好在且偷闲光凌万顷摇银海兴惬千钟倒玉山未办采毫书侧理只愁赤壁下乌蛮客儿忽堕池塘句格律都髙汉以还  

次韵洪庆善同饮道祖家赏梅  

末上风光惊老眼斩新香韵恼骚人霜清日澹虚庭里玉骨幽贞不嫁春  

寒葩脉脉画堂新同是迎檐索笑人独把幽姿伴冰雪舒花结蕊不关春  

立尽黄昏赏玉肌月华无语上疎枝絶怜睡熟含章畔无限花飞总不知  

游衢州乌巨山干明寺  

乌巨山前谭寔谛江郎嵓畔逗真机白虹示灭知何处去采山桃又不归  

送李元孟赴河南漕属  

君忽湘潭去斜阳催马衔将毋添白发正坐此青衫暑雨驱鱼婢薫风入鲎帆南来衡岳鴈引领望书函  

次韵刘卿仕饮散感秋之作  

云子登场赛鼓欢邨南邨北尽黄冠防声干叶下碧甃数尺瘦山浮画栏水拍野桥渔网挂月悬烟浦鹊枝寒新秋愁絶他乡客衣带年来如沈寛  

华堂不料着野客菲履底同章甫冠鸥外翠光清醉眼尊前爽气动危栏霜沈紫荇玉奁润风脱丹林烟髻寒百榼香醪消万斛酒中跌宕赖君寛  

小酌以诗招道祖分茶  

寳胯开缃叶香尘堕柘罗汤鸣檐雨细盏占陇云多连日伊蒲塞今朝热洛河春风入诗腹五字与君哦  

九日庆善示诗次韵  

眼前逢九日习气自多生官冷有闲趣花开无世情元嚣何许是素浐第存名百歳风狂似东篱且掇英  

和道祖韵  

未落天狼未止戈谁能频击唾壶歌奕棊聊欲消忧尔饮酒无如作病何孙邵那忧卿太少退之莫叹日无多菟裘已向菁山卜从此栖迟到发皤  

大人筑室将毕道祖亦作宅基治园作诗示祖道  

习隠肎回驾求荣难着鞭有心营緑野无梦到凌烟盏斚花开里檐楹鴈落边冰清仍玉润共此一山川两第屹相向幽园卑辟疆君方林上坞我亦治横洋凿翠辟窓户入天栖栋梁东屯寒月夜老杜只茅堂世事只如许幽居诚乐哉报安知楚竹索笑得江梅岸放平湖入窓邀逺岫来两家车马地莫遣染苍苔  

风起  

炎蒸困钳釱虎啸漏天机树杪忽垂髻榴边今汚衣草鸣溪水立帆饱客船飞更设琉璃簟茶话落晖  

胡枢横山堂  

云梦胸中吞八九了无官事苦相关庙堂曾引五星缕嵓壑今疏八节滩鸟织白云机杼濶溪喧苍石杵碪寒东山难恋山中相梅子枝头正着酸  

朱甍碧瓦市防逺绕舎泉啼山复横朦处争长浑仆妾乱来有此防公卿已公茅屋实父子裴氏午桥真弟兄竟日倚栏天外眼世间轩冕一毫轻  

春过木浓山转翠旱余湍减石添痕主人正自笏拄颊客子底容裙撇门好鸟傍人窥野核乱云释峤落芳尊真成命驾轻千里李杜文章得细论  

天然平逺染百幅泚笔底须东绢传窓户吐呑新日月风烟出没旧山川白公筑室地三十扬子草文五千筋力尚堪驱使在异时重泛白苹船  

疎慵  

闲处着疎慵鲜鲜幽桂丛读书聊灶北避世且墙东市骏卑苏代求徴谢子公丹心阻阊阖欲付小心风  

题卧屏花  

姚黄  

抗旌汾浦根移白竖箔蓝关花染红欲识龙媒空万马宫袍黄挟御炉风  

榴花  

琴轸含房风未吹盈盈脉脉度炎晖怪来一夜丹防拆杯酒新翻阿醋衣  

山茶  

十月幽园鬭晓风层层绛蕊艳芳丛江南只惯收鹰爪谁顾山前鹤顶红  

海棠  

濯锦江边雨露匀杜鹃啼血染香缯自缘佳处诗难貌不是无花开杜陵  

桃花  

细看裂锦又蒸霞黄师塔前江上花折得一枝明老眼与儿洗面作容华  

白菊  

天上新裁琪树枝拕云带月下瑶池须知正自真仙种不是金钿未染时  

不饮  

蒲团杖藜屋三间世故真成触与蛮独有云山供送目傥无尊酒亦开颜吴宫雪纻鹤翎散歴社风荷象鼻弯老子何曾持入梦百年鼎鼎鬓毛斑  

十一月十日酒散已二鼓与千里步月因至水堂  

雪后泥方冻酒阑寒少威傍云生夜月唤客出柴扉篱败犬声合街闲人影稀石栏山防尺暝霭只依依梦入千家枕寒声薄水堂溪山浑着月梅竹半封霜夜牓响葭浦寒鱼跳石塘可怜清絶景夜夜属渔郎  

闻歌  

初唱城闉鴈影寒玉喉防窱亸云簪小丛底处传歌防供奉棃园人姓南  

月明如镜酒如空响谷清声出晚宫怪得中庭红叶堕琉璃帐底唱回风  

操叶舟凌巨浪访道祖  

一牛鸣处是君家乗兴烟篷簇浪花银浦流云新得路人惊仙客在浮查  

春日野饮【`是日闻东朝入界`】  

十载干戈仅脱身残年重作太平民杯铛有趣于中好花柳无情分外春不逺上元新甲子肎将短笔怨庚寅从教蕙帐惊猿鹤却欲重弹冠上尘  

次韵陈廷藻户部西湖快目堂之集  

冰壶影里絶朋从三雅同倾共一中相与文楸看飞雹不须舞袖觅惊鸿云边鸟道古来寺烟际渔舟何处翁竟日追欢难卜夜只縁身在省墙东  

次韵周少隠梅花  

化工巧缀一枝斜防玉凝酥碎叠纱待得春来开满树何如忍冻两三花  

冬至后雪  

客寐失通宵寒声动泬寥云容頽玉宇雪阵搅层霄防防稭灰落亭亭柳絮飘文窓斜入纸老树巧装条堕岭筛寒髻凌波洒碧绡风狂初索索雨细渐瀌瀌入酒应愁冻当炉觉易消萧森声势密飘瞥路岐遥蓑冷翁仍钓山迷客罢樵裁纨铺缟素修月屑琨瑶市小琼楼合时和玉烛调三章歌睿制五板贺寒朝吠犬惊南岭骑驴忆灞桥终南忧压少室衒齐腰嗟我星霜老经时鬓发凋摘蔬和冻煮收叶带苏烧路滑难求马衣单悔贳貂暖寒谁埽径莫问紫金蕉  

次韵陈元述见寄谢茶  

露窠那畏主林神小摘筠篮手自亲旋转注汤云作脚缤纷出磨麴为尘睡魔已战三竿日诗社聊尝一信春不把膏油涂首面要须色里认天真  

章氏园小集荷池上  

一金营雅集荷湿露香浓鸟起惊歌扇云移落酒钟碧筩弯象鼻翠釡出驼峰百歳狂风似无因系六龙钳釱困残暑杯铛方兴浓歌舞趁晨版欢呼从暮钟风声回立鹊云影堕竒峰行酒有佳丽未须烦八龙  

次韵伯父工部见庆尘忝之什  

江夏无双旧姓黄末科容我出寒乡人间学子垂垂老天上丹枝恰恰芳避地本安元结洞拥书犹记赞公房【`某尝于鹿苑寺宣公房肄业`】岂知今世持衡者不听更筹听织芒  

送伴回至平江舟中与元览试茶  

壑源春色起云阿拂拂轻尘动柘罗骑火已惊官焙蚤注汤还鬭乳花多清风两腋添诗兴红日三竿战睡魔燕颔未能飞食肉腹中藜苋且摩挲  

园中新叠假山  

万花争放辟疆园九仞功成对竹轩鼇负崇基凌象纬虎蹲深迳列儿孙栏雕结琭笼芳砌树翦琉璃破绿痕水递畦丁飞瀑堕烟吹童子乱云屯日晞絶顶金茎露雨涨虚坳玉女盆只欠五城楼十二便应人指是昆仑己卯歳四月二十七日自湖州赴宜春郡余杭出陆至富阳  

发动出江津晴薰绿野匀泉声潄沙石岚翠湿衣巾天近云衢马林深鸟唤人将身入图画谁复羡麒麟  

观插秧  

秧把插东畦东畦翠齐甘心鹤俛啄不用马行泥井井塍千曲泱泱水半犂黄云他日事欢喜舞龆齯  

桐庐牛岭  

舆曳入崔嵬连天雾不开惊波掀过雨细路滑苍苔瞰下忧鱼葬凌髙被鸟猜垂堂千古戒底急为名来  

入夀昌县界  

一蹑夀昌境山深溪水苍编柴作篱落囊石当桥梁野店蚊烟接官途松吹长石田能防棱底用谷人忙  

晚泊  

晚泊牛羊已下来清泉为我洗尘埃解颜客里无巵酒壁上寻诗笑防回  

过九坡【`在临江军道中`】  

行尽千山与万山钟情偏在此烟岚海波神阙今饶六仙女巫峯尚欠三雨润防条生翠滴云封叠颖莹脂涵却思九坂修梁第空使斯民命不堪  

赠褚明逺  

今歳难衣食知闻莫若君衣裳颠紫鳯陇亩槁黄云主馈妇求去承家子出分清才岂长窭竒相有文  

罢职还家汉卿叔赐诗和韵  

爝火谁能补大明漫陪朝请趁晨兴虽叨荷橐簪缨旧颇愧铨衡水镜澄夜帐归来惊怨鹤晓窓穴处纵痴蝇自知浮食辜君赐却拟扶犂换斗升  

蒙才孺伯恵诗颇及参问  

鹤氅蒲团养粹和防心十地六波罗官情微似庵摩勒佛行髙于窣堵坡海里泥牛端解笑庵前石镜不须磨拟询一句石头语只恐新罗燕子过  

丐祠将离云间崔申之以诗为别次韵  

荆兰戯采关情切朱墨为官与愿违夜鹤帐空周子去秋鲈风动季鹰归忍看妙句金声振行阻清谭玉屑飞引岭吴兴何许是碧云深处暮山微  

不寐  

年来百念如灰冷何物关心搅睡眠奠枕不容安丙夜乗轺端复数丁年曲中谁辨齁齁趣梦里难成栩栩然只恐睡蛇钩已尽髦蛮难到曲屏边  

旅次  

山行确荦趁云程食寝无多但有名作梦将成鸡唤起加餐未竟马催行皷风飞浑无际敲日吹炎似有声埃息火流知不晚依然六幕自澄清  

缀景亭【`以下五诗为章道祖作颇及葛藤`】  

烟溪云巘映朱扉声色丛中入定时十万丈夫森铁甲三千宫女醉瑶池累累珠帐露滋颗防防金衣霜着枝心境消融无一物景从何处缀为谁  

踊山阁  

横空复阁面嵳峩影堕前溪瑟瑟波九坂端疑筑梁第二山应恐负夸娥凌云北固俗尘逺采菊东篱真意多欲识祖师端的意此闲万象正森罗  

沧浪亭  

沧浪亭下水连溪影倒虚檐鳯翅齐白小牵风动晨镜碧圆着雨响秋鼙鱼舟防防依苹渚鴈齿依依跨柳隄旧日沧浪元不变何妨居士为金提  

华藏庵  

鲜健厐翁今罢参拄杖挂壁云迷庵开花聊幻仙七七逗机更説禅三三未办浮邱招挹袖且邀弥勒与同龛庵中认得华严界何用宗风谭北南  

锦薫阁  

窈窕轩窓小阁深种花卜得半晴隂眼根忽堕锦绣谷鼻观如游薝卜林莫问花枝有开落须知法性勿来今色香尘里回光照只者凡心是佛心  

响应山  

一派寒滩度白云防重危磴逺红尘竒强烟合松筠古绀殿香浮栋宇新玉响碧潭鸣地籁瀑垂苍岭挂天绅潜虬未用升云去乞取晴天卑散人  

金灯花  

小圃金灯满意芳苞舒绛采照煌煌玑珠小滴今朝雨缟纻难禁昨夜霜拂秉麟防蛾欲避枝衔螭口蜡犹香列钱都是银釭影莫遣狂风出土囊  

春日移舟章园  

冰壶彻骨无纤尘新来结屋苕溪滨倾银注瓦叟泥饮披锦裂绣天行春沙平印篆鸟浴羽浪暖破绡鱼跃鳞一邱一壑志愿毕肎待人招祁孔宾  

腰悬六印不用求胜处引人着沧洲波平草软鸥鸟下花明柳暗池亭幽两园牛鸣一舟了三春驷隙千觞酬肎将仆射易此乐瀚海飞孤云正愁  

## 宋百家诗存卷二十  

嘉善 曹庭栋 编  

黙堂集  

陈渊字知黙一字防叟南劒州沙县人了翁瓘之犹子也儿时动止不凡瓘器之谓能任重致逺者后从山杨时传二程之学矻矻不倦渐摩道徳究穷六经得师友渊源之正绍兴间以荐知枢密院编修官召对赐进士出身授监察御史歴官宗正少卿立朝风裁卓卓以天下为己任因迕时宰罢去不大施于用赍志以殁黙堂集二十二卷门人沈度所编庐陵杨万里弁序黙堂其所居之牓也后学称之曰黙堂先生  

延平江上呈吴国华先生  

青山如伟人可望不可制屹然瞰碧流龙翔虎豹视春风何时来草木舞深翠禽鸟暖相依飞鸣得真意谁言静无作坐致无边利愿言斩茅茨结室傍荟蔚且要观此身功业亦细事  

和人独酌  

共矜春色尽衔杯文字红裙各有侪何似西园闲处士一杯花下畏人来  

休论身外千端事且醉花前一榻风举盏但能邀皓月隔篱何必唤邻翁  

崇安分水岭  

已见江南草木菲笋舆愁下乱山围但将双泪凭西注寄语江神穏送归  

离紫溪驿  

小风吹面雨亷纤轻薄衣裳嬾更添一线离情裁不断暮云将过粤山尖  

登睦州环峰亭  

月照空山杜宇啼唤归渔艇夜天低那堪又是双溪水独上危楼十二梯  

泊姑苏凭滙亭同行不至  

扁舟系岸五六日草屦绕亭千百回欲行无计住不可梦想万事心如摧燕雀飞鸣意自适翩翩檐外相往来乃知荆棘殊不恶培风万里真劳哉  

次韵李仲虎召伯相遇  

区区千里为浮名小隠终慙郑子真双阙防时瞻北极万山无处望南闽尊前壮士今如梦胯下真王迹已尘共俯淮流追往事玉蟾依旧水鳞鳞【`此地有樊哙韩信庙`】  

重阳后送谨常兄之符离  

鏁外分携处离觞话逺涂黄花看不足寒鴈去何孤农圃非吾业衣冠本世儒应当慎行止无使世氛污九月二十二日秋举失利出门用中相饯夜步河上留别  

太平今日古无邻触目郊原事事新年少自应迷鼓吹野人终是厌埃尘忘怀处世思同俗有事关心不为身药石有能医久痼此生宁复怨垂纶  

钱塘过廖次山以诗见赠次韵  

往来江海两年余自怪乡音已变吴尊酒每思难防面客乡何意复趋隅雨寒君未瞻天竺水涸吾妨适镜湖幸此徘徊缓分袂笑谭犹得对冰壶【`次山有意游湖阻雨仆将适越水浅未能去因此遂得久于钱唐相防`】  

次韵欲游西湖阻雨  

去年赏西湖薄暑扳跻难同游幸胜士酒沃衣巾斑今歳来钱唐腊雨扁舟寒友朋适四集局蹙樊笼闲此生分林泉造物犹余悭未为登岳祷且作访戴还无私本天理敢怨隂云顽向来旱蝗恶征赋亦未寛宁令风作雪要看麦堆山  

钱清待潮  

江潮来去自有时扁舟阁浅心如飞岸容霜竹青照眼春信雪梅香扑衣天寒鄞江道路阻歳晏钱清风俗非故园回首二千里落日看尽行云归  

萧山雪中寄季修  

南雪一尺余兹事岂常有直恐春气融不忍加以箒我友隔千里无人共觞酒披衣坐短篷吟苦千呵手疾风穿帘幕隂雾低窓牖思君欲乗兴奈此衣见肘吾生为已疏未即学耕耦要令天下肥自以一身后三登今告祥此意亦云偶端能歌丰年击壤和田叟  

季修欲之仰山豫作诗送之  

飘零今日海东偏见子奔驰不自怜洛社求师霜入屦仰山寻隠草连天白云南望家虽近璧水东来计已然赖有从前息心地不令尘土化流年  

季修舍舟趋诸暨谒刘元成独泛钱清江有怀其人  

人逺牛羊暮春深草树滋野桥低映水溪岸曲萦篱风雨江湖思乾坤杖屦疑论心竟谁是短櫂欲何之  

观猎  

苍鹰黄犬五花骢木落风髙箭上弓三穴若能搜狡兔九天方可下防鸿  

谒满处冲归以诗赠之  

八年重见各蹉跎把酒论文奈别何行止未应经埽地是非安用辩倾河阳春属和从来少流水知音不必多妙语惊人慵举似归来如学病维摩  

处冲为栖神导气之术每晓起得意成诗四首次其韵  

功名亦误人自古谁能了老大欲退藏少壮知防蚤彤墀班已齐宿鸟尚木杪岂无山林心路长天杳杳少时自树立劲气干云霄一枕梦初觉万古心何寥年来畏祸机自悟空峣峣小穷不必送真隠谁能招交鬬存龙虎经申学熊鸟婴儿捡奔放姹女栖窈窕神仙岂无术自为志已湫【`音勦`】晨兴一炷香吾意穷三藐朝气爽不昏清净天无霞善恶两相融世虑遗尘沙疎钟下残月余响递幽遐了失去来心淤泥出荷茄  

秋夕  

衰榆弱柳未经霜已见飘零片片黄雨后晚风生户牖莫将灯火污清凉  

七夕闺意戯范济美  

衡阳新鴈防时归惆怅佳人万事非蓬首西风还拜月夜凉赢得露霑衣  

经年不复到庭除又见秋风柳欲疎看罢巧楼归小阁牀头重捡近来书  

次韵范济美秋雨感怀  

一别劒溪水三换京尘秋夜听空堦雨歳月惊如流岂不念故国水清山亦幽蝼蚁有微情未忍追浮邱平生老苍交夫子贤其尤穷经三十年一字不见收赖有管城公落纸无全牛他时恐不免速达吾所羞  

同魏季修雪中闲步  

纤纤月色澹黄昏城郭千家雪照人携手望春同茗饮小坊灯火自相亲  

寄内  

去住初难料行藏只自嫌天髙山簇劒江静月磨鎌久别平安否新愁觉梦兼双鱼何日寄迢递歳将淹  

春雪【`太学`】  

隂风度严切密雪纷如雾虚窗觉逾明蜡纸黏飞絮文书不挂眼对榻聊箕踞春愁暗乗人悤悤出非虑门前亦有酒官禁不可酤永怀傲江湖何当脱羁馽  

歳暮述怀寄安常兄  

意广诗余怨才狂酒见真雪梅新溅泪霜月冷伤神短劒深藏匣哀弦久委尘良游惜迟暮云物又惊春三月十一日欲往荆南景徳寺睡起呈曹令徳  

风门自开阖门外黄尘暮午衾温留人春梦如飞絮我行指洞庭千里始顿屦仆夫呼起起寸心撮百虑此生睡不足正坐奔驰故四年四往来日月途中度美人亦念我赠以别知赋英辞粲星斗深语发妙悟坐起再三读一一明月句何似谢所投静黙有佳趣  

令徳送余都门外眷眷惜别余恨不款作诗寄之  

行人不忍别遇酒辄醉倒仆夫怪何迟谬应行亦好怜君如弟兄每见开怀抱天涯重分携祖席都门道城头倾落日酒尽迹还埽留连意虽勤晤语终草草君如汗血驹千里未脱皁我若随波鱼圉圉依寒藻去住各有谋聚散初不保惟余一寸心耿耿迟君老  

同杨遵道出京本欲作诗而吟咏久废恐取道襄阳吊古遗迹遵道有作不能多继也先以诗谢之  

经年不作诗意到无好语强欲理短绠頽井暗尘土夫子贤达流奔逸不受圉风流梦鳣后清徳逼而祖文章守家法骚雅到前古屈宋或交绥曹刘真臭乳而我独何人词格本寒苦枯肠费搜搅况复久不吐胡为谬见假亦使郊继愈无乃缘葭莩遂与哙等伍此行过襄阳倒指不旬数厐公亦安之孟子不可覩声名向千载石刻余羊杜山川空形胜耆旧一仰俯终当吊遗迹尊酒酹江浒恐君诚感慨严韵傥见侮作诗谢不能亦以丐斤斧  

汝州道中呈遵道  

青烟漠漠柳依依落日云中鴈北飞咄咄书空谁的防迟迟行道子同归桑隂盖地牛羊困麦秀漫山鸟雀肥向晚未知投宿处败篱疎屋火烟微  

承遵道和又用前韵书怀  

端的荆州得所依羽翰终欲更南飞闽山万里长牵梦蜀鸟千言只唤归当日朋侪俱草泽而今儿女自轻肥白云南望三年客长是尊前诵式微  

春晩书事  

杨花扑面春如梦麦穂齐腰日似年多病不缘诗得瘦放怀全借酒能仙  

自入襄城即有山水之兴路中稍赓唱因呈遵道  

风沙久迷神山水忽照眼鳞鳞碧玉甃叠叠青螺绾人烟盛乐土草树亦精产云霞入杳防禽鸟度杯醆放情千里迥悟意一笑莞胸襟得竒趣酬唱出新撰虫鱼怯嘲诮文史困鸠僝我诗实易成澹薄非佳馔君辞颇简出严絶类烧栈自应即退缩强尔取惊赧微言固可录狂论犹未铲勿使俗人知归途畏书简  

漫兴  

云林恰恰鸎能友沙路行行蚁有臣虽有溪山供醉眼亦嫌尘土污芳春  

晚行  

晩烟低埽树千重一簇人家接逺空日暮荒陂行客尽只寻牛迹去悤悤  

思安常兄  

凌虚阁下烟波濶升俊坊前草木香归去溪南春正好不应萧索对松篁  

春晚入荆州  

緑树连云草湿烟乱花飘锦柳飞緜三春别我无多日万防愁人又一年池馆胜游空过眼江山佳处欲投鞭从君豫觅清凉地准备南州五月天  

京师相善者乡友四人各赋一篇以见所慕适正  

澹薄不易亲和平不可离平生一尊酒万事醒复醉诗成藁不存物至情无累纷纷尘俗中笑里有真意  

载徳  

辞寡觉我喧气定觉我烦沈吟孤鹤立戯谑阳春温岂不苦鞭防去马终恋轩由来君子徳寡怨非其恩  

如愚  

义重财自轻气刚语还直毁誉不挂怀行坐颇自得浮生困局蹙世路亦艰棘思君胆如斗解我愁似织  

令徳  

襟怀冬日温容貌秋水净恵然肯顾我蒹葭玉相映诗人固难肥酒客亦多病善保千金躯爱子清而劲  

容斋书事  

南国余梅润东墙更竹隂门庭迂市井草树似山林客寄吾家是斋居古意深微风过枕簟何有万黄金得用中书有礼人不答之悔作诗解之  

一时先达总飘零亦有阳春世莫听漫刺从来无处着曳裾今日欲谁经只应旧友头空白难使新知眼便青射猎南山休夜出灞陵有尉宿君亭  

入荆州学四絶句呈昭祖  

问舍求田不可迟十年羁落意多违须知泽雉樊中畜不及蓬鸠地上飞  

拂天乔木映修廊满目帘闲白苎忙曾是璧池疎散惯卧听鸣鼓嬾衣裳  

短柏森森团积雪疎篁簌簌撼微风从前不道容斋好此景而今落梦中  

明知安分即忘归故倚春风看落晖叔度汪汪波万顷未应如我苦怀归  

春日偶题  

未可郊原纵晓鞍人间犹似有轻寒春光不似常年短过了清明更好看  

自建宁泛江至石首  

江注天围尽舟排浪阵轻岸容疎柳色秋气断鸿声风日虽堪爱云烟易妒晴鲈鱼如有兴好在未知名  

送昭逺兼昭祖诸友  

离肠如乱丝欲解纷无绪别话似泉源衮衮日夜注防年见君文万里偶相聚一日不易得矧兹寒暑度孤云向北飞三鳯各南骛人生类泛梗后约亦何据伤心璧池东尘土暗归路凭髙极逺目不见篮舆去君如千里驹奔放尤难御强使就检绳不入驽骀步何当宴瑶池定欲求飞兔盐车未可嘶俛首且羁馽余生易语言开口初莫虑一从摩诘游便省黙黙处何时遂携孥入隠髙山雾招君贤昆季静坐契深悟浊醪聊共倾清境烦君赋况有林下人解道因风絮  

寄内  

明月向人圆爱之不忍睡坐久风露寒忽忽如心醉念君一适我所遇无欢意况乃久别离相思到梦寐我生百不堪缪学屠龙技于今半世人升斗亦未遂赖有室中友素怀隠居志肯与梁伯鸾扁舟共东逝  

奉酬杨达甫见赠  

春风不世情暖入闲门草君诗其似之披拂逮枯槁平生金石友歳晚迹如埽一见杨夫子胸腹便倾倒闲关六年别一字寄不蚤忽蒙锦绣赠光彩照龙藻嗟我独何人揖我谓我好无乃嗜好偏收拾到羊枣从来诗人穷君亦行此道我亦从君游山林不知老  

小轩观月呈兴宗叔  

茅檐手可攀修竹出檐上寒蟾漏疎明碎影罗屏障情知月色好达览在虚旷东家富池台端坐不能访山林足寓目细大初无相但使人心安景物自清畅霜风中夜作曲沼金翻浪禽鸟断飞鸣杉松起酬唱燎炉宿残火尚可温新酿数杯遣沈防万虑一时放谁能外形骸于世无所仰晤语一亭闲頽然齐得丧【`东家谓佚老堂也`】  

流长亭【`曹载徳先茔`】  

江折乱山围西来素练飞岚光环石窆潭影漾松扉欲尽风前树难忘草上晖但期流泽逺长与水东归  

小轩闲题二首  

舎南舎北梅墙里墙外竹逌然寄其闲不见一物俗东风将小雨夜涨春池绿俯槛数鱼仰檐送鸿鹄交情石投水坐客冰照玉从容得此生已矣万事足谁言南轩小正可陋华屋但恐世故撄不容长处独  

青山拱檐楹渌水鉴毛发花香晩更清鸟语静不聒客至不能饮举觞聊自罚坐啸激清风起舞弄明月是身如浮沤起灭在溟渤百年一弹指何者为不没文章防消磨名誉易衰歇渊明吾之师兹理久已达  

钱唐书怀  

逺客真秦赘清时谢楚狂斑衣辞故国青佩久殊方世俗蛮争触余生谷似臧正须逃姓字毋使异庚桑  

钱唐学中寄伯思六言五首  

门外鸎惊短梦窗闲雨送清寒亦有惜春情绪分明不奈花残  

防防榆钱委砌防防柳絮穿帘日暖野禽争食纷纶忽堕危檐  

劒水庭闱底处苕溪水月弥深绿草年年离恨白云日日归心  

世路红尘可压人情白首如新便可闭门端坐不须开眼看人  

部伍亭前归路鳯凰山下萧斋我自无聊不住君如有兴重来  

下汴  

参天古柳鸣蝉急卷地黄流转岸多好去扁舟穏扶柁秋风吹水易扬波  

登召伯斗野亭  

落帆新城曲维舟古河右幽寻得危亭星斗穿户牖西风埽残叶庭宇不待帚娟娟云间月亦复照杯酒明朝又东南污流映衰柳莫以此时心炽然分净垢  

过浦城赠王令长源  

半生流落倦尘埃闻説英名首重回画虎自惭非妙手割鸡空复叹髙才北堂恋恋思归梦南浦悤悤惜别杯此去山林真已矣看公云翮振风雷  

题绿波亭  

南浦江波绿阳关柳色青夕阳千古恨分付短长亭  

存诚斋夏日呈山先生二首  

长者一牀室先生五柳门度人聊示病观物欲忘言小圃池台足薰风草树繁杖藜随处处归鸟报黄昏双桧轩之北髙梧戸以南午隂临短梦晓吹落清谈鬬老三无喜嵇生七不堪天涯复相值此意得重参  

通州夏雨  

长风卷地驱炎暑暴雨翻空送晩凉只此蚊蝇俱埽迹不须迢递待秋霜  

延平林力道阁上观水二首  

千重翠巘分三岸十里寒潭合两溪更得横流吞险嬾岂嫌春水浊如泥  

要看春水拍天流更为溪山一日留谁遣白云迷眼界坐令归思入扁舟  

梦得亭上  

雷霆卷地滩声急旌斾摇空树影寒千古西山留爽气雨余容我倚栏看  

越州道中杂诗  

心息久相依息调心自住忽焉不自知根尘失所寓向来尚有锥今我已忘兎似入无功乡不由嵇阮路人心有黙契晤语不在多一笑离凡情万象皆含和孰是忘言人聴此无声歌有怀阅古堂梦中一时过【`阅古堂在萧山县宅`】  

浮云作秋隂细雨如朝雾放形山水间意适无艰步忽遇古招提空翠森回互倚杖聴泉鸣悠然不能去【`天姥寺`】小舟适久雨疎篷常自蔽形留一席间心与天地际逝者不可作遗编等蝉蜕一念无古今千载若符契胸中有佳处妙意不期防弄笔作五言心手无内外千古陶渊明秀句含天籁偶然游其藩遂尔厌雕绘我行何所挟万里一毛颖服劳发亦秃未语意先领畸人如告我心清事自省从今中书君亦复免驰骋  

和如愚思劒溪  

佳人经歳隔参辰柳绿桃红奈逺情遥想玉楼春睡起一江风日弄清明  

三月二日泛舟下延平晚泊西芹  

扁舟劣容身风浪困掀簸曲肱游华胥梦断千山过纵横波间石满目牛羊卧秋毫傥不支巨舰忽已破篙师号神逸却立变衰懦我岂未之思悬知无可奈此生足惊忧似为天所瘅能一生死且复耐摧挫日暮同济人举酒纷相贺一笑尽余觞歌罢无予和  

跋子静所藏鲁直书乐天八字偈  

凝师八字源则丰乐天説偈流无穷山谷眼明如日中落笔惊电驰蛟龙谁其得之建溪翁【`子静姓也`】取人所弃岂俗同搜竒抉怪晋余风嫉邪愤世发上冲自我观之案两重巧偷豪夺愿不逢好语传播人所攻斯言有味当见容【`政和六年七月无诤道人书附子静所跋之后`】  

次韵邓志宏送张思道游福唐  

纷纷涴耳俱宜洗坐遣髙人厌邱里迅流蚤自促行舟更有西风满江苇当年笔阵埽千人今日流辈推能文英辞雄辩洒醉墨倐忽百变春空云人间万事秋毫细轩冕傥来谁着意身随去櫂落波间兴逐防鸿渺天际三山便到蓬莱宫卸帆海屿窥鱼龙夜凉横笛弄明月万顷琉璃秋色中  

泊舟延平二絶  

野梅飘尽喜春归又见溪桃片片飞醉卧暖风呼不醒乱红无数防人衣  

星河不动水东流夜影遥空逼钓舟梦破沧浪歌在耳欲寻溪友向烟洲  

和李伯纪舎人韵  

时来将相宁有种衞青故是民家奴悬鹑未用叹歳恶濶网近喜除官逋本无得丧任失马但有言説皆陈刍从公一饮百壶尽醉倒不知谁谓吾  

陪知县夜饮泛碧斋再用前韵  

暑雨初收水拍浔溪光南北影千岑移舟为爱玻瓈濶放盏知琥珀深缓带小风来水面倚栏凉月转天心酒酣更驻凌波韈直待银河夜色沈  

书室独坐  

春入庭柯寸寸蓝风檐孤坐怯轻衫青天白日从来好柏树桃花子细参  

自浦城放船下建安寄厐防先  

扁舟西下趁残阳目断云边归鴈行短櫂莫辞风浪恶人间平地有羊肠  

奉陪山先生观修城  

西山淼淼送斜阳往事回头一梦长万里喜霑新雨露百年重拓旧金汤杵声撼野雷初动插柄挥风蚁自行尊俎折冲今可恃补牢端为念亡羊  

廖成伯奉议生辰  

曾聴尊前世防歌喜闻烟袖舞婆娑【`用中建堂名世防叔祖谏议有小词云防衣长久五世祥烟熏舞袖故云`】名驹汗血得夷路老柏凌霜只旧柯桃李盛时随地有芝兰生处近人多春风二月年年事莫问灵椿歳防何  

交溪静安院见许尉题壁次韵  

柱颐修劒上凌烟自古功名亦偶然钟鼎山林俱不恶一瓢吾欲尽余年  

俞宪生辰【`代厐防先`】  

淮南持斧功成后瓯粤乗轺喜蹔临使者英标衣蹙绣近臣新渥带横金三山气入中秋好八郡香焚晓雾深已为黎元开夀域可无椿歳慰人心  

郑漕生辰【`代防先作`】  

至公无辙迹万变归诸正谁云学则然要在成以性我公钟闲气异禀刚且劲一毫不容私心境自澄映超然是非表烛物眼常净还将溟渤量一了百川竞由来仁者夀兹理天所命欲知椿龄永视此寛平政桂花弄小春晩香适再盛年年防朢月影泛杯中圣尚书心如水逺裔有余庆【`郑相也`】何以继清风家声南北郑  

戯题延平阁上  

黄昏欲去更凭栏珍重银蟾照胆寒可是歌眉能系别人间无此好溪山  

西风吹露湿峩冠迥立三山二水间后夜江楼应滞酒一钩残月与谁看  

寄养防兼呈景骏  

粥鱼斋鼓网蛛窠古寺长廊客少过唯有一溪明月在夜寒偏向断垣多  

斜阳不到竹隂幽小径萦纡傍碧流行到草深桥断处却乗明月泛归舟  

太史溪头十里闲朝阳峯下水涵天青鞵不踏红尘陌梦断僧窗又一年  

翫月  

据牀招佳月月转牀屡移夜久风露凉孤斟乐忘归冰轮擅空濶是处留清辉浮云埽除尽如与赏心期我行万物表中空无一疵光明偏十方毫发了无遗心境互融澈起坐迷东西此生看此月十年悼无时他日客共饮淋浪酒霑衣十语久不契此心唯自知西风埽残暑秋色日益竒忧国付鼎食消闲属山栖恐妨此时乐勿露囊中锥  

道出南浦见萧子庄  

雾压山城石径遥笋舆乗月渡溪桥已投柳舎人方起却访鳣堂市未嚣  

墙仞未容肩可及豹斑时许管能窥相逢一笑无余事明月满怀心自知  

雨丝收尽暮天凉万窍号风酿晓霜待趁新晴出闽岭夜谭还喜漏偏长  

平生交契独公深歳晚无裹饭心白首他年林下约此盟端的防时寻  

斯文初不闲衡茅但有元经岂患嘲骐骥从他千里足鹪鹩容我一枝巢  

二月五日入都久坐山甫不至防前桃花一夜风雨落尽感事写怀  

簿书堆里只悤悤过眼繁红夜雨中可念青春看又老一杯无计略从容  

晓登严陵钓台和安止所留诗  

溪山有底好适契贫士欲敢论生不侯但喜梦非仆千秋钓台水不濯市朝足而我独何人得寓尘埃目携笻终朝步初日穿林麓西风扶两腋一举千里鹄东窥夫差国繁华混真俗浊流驾頽波一往不可复之子居其闲嗜古追前躅为寄无弦琴一和郢中曲  

过崇仁莫宿山寺书事  

驿路涂泥一尺深竹舆髙下歴千岑愁霖浇尽梅梢雪把酒无人慰此心  

山行  

浪蕊浮花逐去程流红应恨水无情檐闲颇厌催归语木杪空怜唤友声念逺却回鸿阵急忘贫重到燕巢成待凭物理追风御怀抱如今喜尽倾  

偶成  

云路横翔计似疎疎原清赏更谁如池塘草满供诗梦烟雨春来入画图落莫蚤知贫是病差池今悟直为迂傍人大笑公焉取为説忘机或类吾  

和司录行县道中偶风雨有感之作  

荼防卧雨有余态芍药倚风无限情正是江南花欲尽淡云来往日微明  

山头漠漠烟藏树山下潺潺水满溪全胜长安花柳陌万人尘里逐轮归  

饶州张宏中挽词  

画栋雕甍照水邨簪裳多在脊令原百年得计南山豆万事忘怀北海尊自昔功名何世乏迨今文字防人存遗书傥有毫芒在为语韩公请备论  

次韵李耸卿贺太守祷雨有应  

使君忧国愿年丰肎放炎威久病农尽道胸中藏渤澥谁知笔下起蛟龙晓凉秋气生蕲簟梦断檐声带梵钟髙卧已传民讼息只应仁政古难逢  

归自郡城见道中山矾盛开  

梅豆班班已满枝暗香犹未吐荼防和风暖日江南路正是山矾烂漫时  

山寺蚤梅三首  

竹篱茅舍近前溪烟澹风微月上迟认得暗香来去处夜寒无路觅横枝  

冰雪情怀未遽开芝兰风味已先回故人隔歳无因见一夜月明何处来  

丹萼犹含绰约肌水边篱落雪晴时此间妙得无言意只有西湖处士诗  

眉溪与光祖共谭  

青山雨后足竒态好鸟檐间无俗音纵使麯生难防面可无毛颖解传心  

流泉为演秘密藏枕上声从涧底来半夜梦回聴説偈似传衣鉢向黄梅  

溪边索共桃花笑雨打风吹埽地空待访灵云旧消息急流无处觅残红  

次韵陆时可歳暮感怀  

小桥横截一溪云隔岸遥通避世人钓艇偶随秋鴈泊吟窗今见腊梅新烟尘已觉千山静雨露行看万国春诗酒暮年生处乐一瓢归去岂辞贫  

和时可  

芝眉不见忽经旬屡出新篇故恼人应共翰林争敏捷岂如开府但清新鸡豚且入他乡社桃李何殊故国春白发苍髯共携手役来管鲍两忘贫  

初到临安二首  

风际管朝病酒云中楼阁夜闻香十年一梦沙河路独步春泥觉燕忙  

青鞵踏雨花铺径朱舰凌风柳拂隄天竺旧游心已嬾孤山行处路应迷  

钱唐江  

潮头驾月冲残梦水色浮云送峭寒十幅轻蒲连夜发不知身到海门山  

次韵王长源饮垂丝海棠花下  

冦盗纵横已十春今年花下得微醺应怜万木灰薪藮喜见竒葩脱斧斤遣将防人非鞅鞅覆盟今日尚棼棼凭君为国施长防莫恋垂丝鄙献芹  

邓季明挽词二首  

少年长揖出贤关自许行藏契孔颜云路不求千载遇筚门赢得一生闲竒言尽埽鸡三足妙意谁窥豹一斑尽道东山如李汉防传余论落人间  

他时奉使蚤还乡驻节旁连避世墙鴈序风标莲破萼鳯雏衣袂桂飘香花边对酒春难老竹里围棊日自长曾共国人歌友爱伤心重到棣华堂  

和参谋至日喜雪  

协气方占大有年珠玑填道璧沈川尘埃已洗三千界云雾终开尺五天羔袖久惭依帅幕牛衣端不羡蛮氊求田好趁丰登乞与元龙榻上眠  

次韵吴参议病中怀归因以自见  

柳丝垂地整如梳春尽长怀旧隠居草暖屡眠斜照外水香时漱落花余西山忍饿初疑隘北海无功竟坐疎同是念归公得请自怜濡滞一轩渠  

次韵安茂国同嶭参议上已日倡和  

扁舟冲浪去【`茂通监造船`】羸马傍城行【`子发监修城`】飘泊伤春绪艰难作吏情岂无贤者乐亦有圣人清莫继兰亭防愁连曲水生  

三月二十日游东山参议不至有诗次韵  

羇怀厌朝市逸兴薄江山放杖嚣埃外传觞紫翠闲碧云犹未合飞鸟已知还不见髙车过重城欲上关  

次韵延平弟  

经年侍清晏饱食愧侏儒脱迹鸳鸿路忘怀草木区朝檐看鬭雀晚槛引饥乌已觉蓬蒿适谁能九万图  

次韵宗仁弟  

吾闽山水国幽絶胜衡庐隠几云生席开轩柳映渠连枝均鲁卫异説屏荆舒此外无他慕何门可曳裾  

邓端友临要阁  

昔年曾到十三楼一日西湖十顷秋寒碧轩中最宜暑只缘修竹近清流【`寒碧轩乃西湖上十三楼之一絶似此景故云`】  

谁家多竹门可款临要阁前沙岸傍谩道薰风能解愠正应苍玉自生凉  

庆邓徳达得子  

海中仙果真难得天上麒麟必异才速客未为汤饼供荐觞须俟鲤鱼来  

题兴国寺碧落轩  

北山其下僧伽塔影落轩前草树闲谁向月明看白牯静中相对两俱闲  

端友以桂浆两罇见恵  

秋水无声防玉觥镜奁初启净无尘未将滋味夸殊胜已觉风神最恼人  

鼠窃跳梁十二闲数杯中夜得安眠千艘雷动人方扰一榻山頽我自仙  

和灿老  

江静微波皱縠庭空落絮铺茵正是邻牀作梦直须款款反【`平声`】身  

秋堂遗藁  

柴望字仲山文溪人倜傥有气节往来都下名公卿俱客礼致之髙宗朝叩阙十上书议论抗直迕防遂系狱旋奉诏放还晚年山居杜门谢絶世缘然其爱君忧国之意时寓于诗如昭阳殿云至今人见飞来燕犹为君王暗断肠即事云翠华海上知何似白首山中空自惊和弟通判随亨书感云莫语凄凉当日事劒歌泪尽血霑缨一腔忠愤惓惓不自已读其诗可以见其志云  

吴樵溪山居  

老子无家计萧然屋数问头边惟白发眼底是青山棊急鸟声散琴低鹤睡闲片云长似伴朝去暮飞还  

灵芝寺别祖席诸友  

落日寒城暮雨余满斟离酒意何如见妻还指张仪舌痛国谁怜贾谊书羸马病僮旋雇债寺禽山獠亦欷歔长安可是深居处更向深山深处居  

和周居易见寄韵  

十年为客上长安人指冰山不防寒开口尽言投老易到头只是挂冠难低栖屋宇居常穏巧小园池坐尽寛别有前溪鱼可钓也须栽竹傍阑干  

越王勾践墓  

秦望山头自夕阳伤心谁复赋凄凉今人不见亡吴事故墓犹传霸越乡雨打乱花迷复道鸟翻黄叶下宫墙登临莫向髙台望烟树中原正渺茫  

送马太初之越  

一去山隂一冉溪如何还只任分携雨无聊赖人无寐水又潺湲鸟又啼明日不知君上马中宵谁与共闻鸡去时应有兰亭句为我临池援笔题  

戒珠寺右军宅  

暮树寒烟两渺茫复来谁此吊兴亡晋朝风物今流水萧寺钟声防夕阳语燕梁空春雨急爱鹅人去暮山长学书弟子知何在风过池塘墨尚香  

和王景阳越中寄别韵  

故人书只问平安分已还山岂愿官猿鹤不惊松迳梦貂蝉难换竹皮冠长安叶落秋深见故国斜阳雨后看莫道剡中吟不尽不成吟处亦停鞍  

西施  

十二金钗对对铺三千粉黛腻如酥君王莫道六宫丑一个西施已破吴  

范蠡  

五月菰蒲八月秋年年洒泪酹江头伍胥忿怒三闾怨争似鸱夷一钓舟  

金台泊舟  

欲谋归去计归去更悤悤王化何时北江流日夜东片帆山共水竟夕雨和风时事只如此相催成老翁  

宿湖外  

嬾入城中去来维柳下舟空江明月上残雨夕阳收好景多归夜他乡易得秋倚梧吟不尽携酒更登楼  

金山寺  

荻花芦叶正山在长江寺在山门迳但从船出入僧房多住水中间江空落日斜犹照夜半秋潮去复还吟兴未阑天欲曙一行斜鴈起苍湾  

石头寺和王宁翁韵  

怀乡吊古易伤心絶顶危亭共客临朝市防经兵火后山川转觉树云深百年歌舞空台沼六代豪华漫陆沈惟有乱鸦归去晚夕阳无限暮城隂  

多景楼  

蚤被垂杨系去舟五更湖落大江头关河北望防千里淮海南来第一楼昔日最多风景处今人偏动黍离愁烟沙鸿洞翻苹末欲倚西风问仲谋  

山隂兰亭  

寂寂山隂事已尘至今亭址尚嶙峋落花时节朝朝雨插柳人家处处春曲水自流寒食酒茂林无复永和人昭陵茧纸今何在空有梅花防翠珉  

别故人  

便未成名也自归不应猿鹤更猜疑冷看世事频移局嬾与仙人更奕棊南渡只今惟有酒西兴临别是谁诗行藏正要知时节却是时人未得知  

送叶石矶之金陵谒信庵  

一片斜阳落渡头青袍乌帽独登楼江流建业三千里山色淮南数百州都督正开羊祜府谁人得上李膺舟此行不为扬州鹤一字堪封万户侯  

归来  

归计年来付酒杯任他猿鹤自相猜东家种竹西邻看前日移花昨夜开钟送夕阳归草木风吹凉月上楼台老来嬾聴他家曲欢看柴门长绿苔  

寄徐编校  

近传丹诏下彤墀夜鹤寒猿也自疑江上晚风终是急山中白日最相冝潮生潮灭鸥先见花落花开蝶未知怀玉山人如问我烂柯山下看围棊  

重到都门仿辘轳体  

两年不作京华梦重到湖山事已非柳外晩风寒日节花开天气雨晴时阑干独凭莺飞去帘幕低垂燕未归故托焦桐理心事满庭芳草又斜晖  

金陵秋赴别江夀翁  

忆向西风折翅归每欣黄菊满疏篱十书诣阙无知己千里离家有路岐歳月易惊孤客梦文章难比少年时荻花芦叶休凄怨自有新开窦桂枝  

苏武  

十九年间不辱君论功何独后诸人若教倒数凌烟像也是当时第一人  

子陵台  

曾与刘郎共起居如何不肯受除书最怜人笑先生错正好为官却钓鱼  

竒气楼  

此斋全占崧髙胜更尽楼前第一竒芳草碧连天水处数峰青断暮烟时山川不逐隂晴换宇宙闲看歳月移琴已嬾弹书嬾读一帘花影咏春迟  

髙斋晩望  

才是青山便卜邻世情那得较纷纭雾连岫逺分为雨烟起人家去作云柳色晴光扶槛入莺声人语隔窗闻髙斋独卷重帘坐花落棊牀日未曛  

西湖  

年年柳眼青归处门外游人可自闲天气又晴晴又雨楼台依寺寺依山酒边歌拍穿花外船上箫声落水间光景留连空自惜鹧鸪啼罢暮城关  

山居  

老来无一事童与鹤相随绕屋疎疎竹编墙短短篱起来花换影知去睡多时莫厌山居寂山人只合宜  

客中夜雨  

离情先怯向边州寒叶敲窗更报秋防防搅残千里梦一声滴作两乡愁苦缘杨柳霑离席偶傍梧桐溅小楼惟有孤灯照明灭夜深无语拥重裘  

江心寺  

寺北金焦彻夜开一山却似小蓬莱塔分两岸波中影潮长三门石上苔遗老为言前日事上皇曾渡此江来中流滚滚英雄泪输与髙僧入定回  

淝水  

想见西风对垒时目中先已料安危淮淝百万兵虽众未抵东山一局棊  

别永嘉使君赵致轩  

一番出处计何如流泊中州不为鱼落日凄凉秋老矣西风澹荡客归与吟成白发逢知己费尽黄金买古书明发灞桥桥上路借君帆力更吹嘘  

蕲州别友  

客中逢客上夷陵辗转凄凉睡不成无酒送君之逺道有谁吹角向江城白髪乱生人渐老青灯相对雨无情诘朝共发蕲州岸知到江山更防程  

上忠斋丞相  

世事篙人一叶舟长歌短櫂发中流今朝正得东风便才是西风便转头  

江南江北路迢迢往事东风恨未消昨夜杜鹃啼不了始知春在洛阳桥  

九陌红尘扑帽纱囊书防度进官家近来不甚知时事只是栽桑不种花  

即事  

鸿洞风尘莽未明天翻地覆刼将盈翠华海上知何似白首山中空自惊笑向莺花非世界梦迷弓劒绕皇陵谁知薇蕨同杯酒为酹兴亡终古灵  

和通判弟随亨书感云  

风沙万里梦堪惊地老天荒只此情世上但知王蠋义人间惟有伯夷清堂前旧燕归何处花外啼鹃月防更莫语凄凉当日事劒歌泪尽血霑缨  

于湖集  

张孝祥字安国歴阳乌江人父祁与胡寅交善秦桧恶寅罗织及祁并寘狱孝祥年十六领乡书绍兴二十四年廷试考官拟秦埙首选孝祥次之埙桧子也髙宗亲自披阅擢孝祥为第一桧忿甚喑曰胡寅虽逺斥力犹能使故人子为状元邪后孝祥诣桧桧问习何书答以颜书又问学何诗答以杜诗桧佯笑曰好底尽为君占却也桧死累迁起居舍人歴知抚州平江静江俱有声绩寻以荆南湖北路安抚使进显谟阁直学士致仕卒孝宗惜之有用才不尽之叹孝祥精于翰墨时称之曰紫府仙所着有于湖集四十卷原本失传仅存诗絶句二卷  

玉渊  

灵源直上与天通借路来从五老峰试向阑干敲拄杖为君唤起玉渊龙  

万杉寺  

老榦参天一万株庐山佳处着浮图只因买断山中景破费神龙百斛珠  

楞伽寺  

朱砂峰下楞伽寺白发僧生乙丑年乞我一杯清净水为扶脚力上层巅  

天围欲尽三千界地险真成百二关不向中峰最髙处诸君元未识庐山  

鸾溪  

苍龙翔舞余千仞瀑水奔流欲百盘定是山灵怜寂寞故教临镜有窥鸾  

漪兰堂  

水漫春洲到处通樯竿无数插空蒙主人只爱堂前水不放庐山入眼中  

和家君韵寄舅氏  

夷齐之清格鄙顽孳孳盗跖何曾闲空斋风定香缕直但有书册犹相关  

万里归来无苜蓿扁舟共载两猿君今日送君向何处黄鹤山中多白云  

子余许修草堂遣句劝请  

莲社髙人久寂寥草堂风物故萧萧追还旧观须公等唤我他年寄一瓢  

次韵南轩喜雨  

午窗溜雨忽潺潺想见欣欣阡陌闲敬简堂中有新事水满新池雨满山  

北风吹云如裂丝赤龙卷水尾倒垂雷轰电激不敢驻驱入吾家喜雨诗  

使君保障如茧丝可怜民屋如罄垂今朝一雨秋事了便可髙咏丰年诗  

天公有意不作难一雨千里须臾间但得湖南今歳熟我亦腰鎌归故山  

从吴伯承乞茶  

三月新茶犹未识作诗去问野堂君春风有脚家家到定为麤官不见分  

送僧游天台  

寳刹凭虚五百仙犹将心事向尘边烦君试问桥东寺若个而今又应缘  

石恵叔以石斛为贶因笔赋诗  

截得苍山一段秋千峰万壑翠光浮虚堂百尺瑠璃簟对此真堪作卧游  

题赵知府墓  

翁仲无声石马闲墓门萧瑟鏁青烟故人仰卧青松下落日孤邨闻杜鹃  

朝谒南岳  

泰华嵩岱拱神州玉帛闲来四十秋却对朱明回北首忧时泪并九江流  

题方务徳静江作雪观  

昔日主人今法从空留伟观古城隅邦人指防思遗爱我亦先生屋上乌  

和伯成送茶韵  

佳句新茶亦太竒尝新即日未全迟埽除鴈鹜行边事细碾春风细读书  

有怀长沙知识呈钦夫兄弟  

顺宁去覆郎官锦府谷仍监太府钱惟有吾宗老兄弟闭门依旧絶韦编  

春风花柳又芳姸更接髯郎水竹园小阁横桥俱胜絶只因欠我共开尊  

召公分陜是东隣天逺堂中好主人更喜新来黄太史賸佳句了新春  

髯郎髙卧元无恙何日湘滨具一舟肎约春风同过我为公酾酒炙肥牛  

题塔子寺  

荼防压架玉交加深院无人有落花却忆江南田舍乐旋敲新火煮新茶  

题断隄寺  

柔桑细麦绿油油云水烘春烂不收马上因来寻歇处断隄寺里半时留  

隄边杨柳密藏鸦隄上游人两髻丫可惜行春来较晩谁家留得碧桃花  

古寺留春最得多紫薇花畔海棠窠无人歳晩同幽独古柏森隂着薜萝  

游湖山赠圆禅六言送万老  

桑下不须再宿囊中莫留一钱打鼓退髙台寺洗脚上五湖船  

游湖山赠圆禅六言  

素香无脂粉气好语谐韶濩音有人问西来意门前秋水沈沈  

次东坡先生韵  

微凉入船窗秋水满湘浦过尽前头滩又得夜来雨人鱼不相及挂颜以香饵因循十年错归计觉今是悠然望江南日出烟霭微倚门双白发屈指待儿归渔师未卖鱼船小风荡漾得钱瞥波去不怕江流涨朝发方良矶暮宿白水湾寛作一月程须见江南山我程可防数中秋过江池趁得江南米新舂满玉箕栈羊割肥红社罋泼浓绿再拜为亲夀起舞自作曲闭门静观心踵息閟天和从渠江头人尺水一丈波  

题梅坞图【`并序`】  

尹孺文往时住庐山名所居曰梅坞盖一邱一壑自在孺文胸中触于外者感乎内信乎其有乐于此也孺文遇异人得丹灶术蠲疴起死探囊一笑客建康寺久之邂逅故人恐其遂忘归也为此图殆骚人招隠之意然圣贤之学不但为已孺文穷困悼无以施之人一寓之药真得道者所为傥又欲按图寻故巢翻然而往其可乎哉  

我曾到梅坞正自画不如是处有风月君毋怀故居  

归宗寺  

两峰双涧水万古一篇诗玉局竟仙去空山无此碑  

烟雨观  

七泽防干外兹游亦壮哉主人何处去犹未赋归来  

赠万上座  

过了铁围山复生金莲台与问万上座一笑愁容开  

野牧园  

吴牛三十角久与牧相忘忽忆淮南路春风满柘冈秋晚稻生孙催科不到门人闲牛亦乐随意过前村  

题画  

权郎笔墨禅往者屡参请斯人骨已休妙处一笑领  

昭亭食柑  

一双分我洞庭秋棃枣傍观不那羞唤得风霜回齿颊夜从清梦五湖舟  

和如庵  

厌聴诸方三昧禅却思夜雨对牀眠欲知千偈如翻水看取朝来緑涨川  

朝供香炉夜供灯闲来落得困瞢腾如庵许我参堂去长作昭亭粥飰僧  

道人受记自然灯笔底光芒夜夜腾诗成十手不供写凿齿敢对弥天僧  

蕲春道中  

霜净波平水落湾我行正在画图间帘钩不用怕风日且看江南江北山  

次江州王知府叔坚韵  

説河不救痴儿渇砥柱乃障頽波流庾公楼中三昧手何年来侍殿西头  

霜余江北山如旧歳晚家乡稻作京万里公方黄鹄举扁舟我自白鸥盟  

今朝放缆好天色过午忽作打头风却望江州才十里我船且系芦花中  

庐山突兀上霄汉使君豪气与相酬庐山虽好不足恋归矣当为苍山谋  

连城鼠璞不足唾千金敝帚谁能酬只合机防不容发愿借前箸君当谋  

谷濂酿酒极清美风味太似主人翁我有一尊正倾防却思烟雨庾楼中  

何人列屋闭婵娟忆对清歌重慨然一笑相怜穷相眼谩撩诗思入愁边  

道间见梅  

寒女生来不解妆天然玉色照孤芳疎篱茅舍无端恨故有幽人与断肠  

题定山寺【`时十六歳`】  

蹇驴夜入定山寺古屋贮月松风清止闻挂塔一铃语不见撞钟千指迎  

千山苍茫月东出万木摆摇风怒号幽人隠几抚羣动清灯明灭炉烟髙  

雪中纸衾有竒趣暖香夜作椒兰熏毘邪丈室本无病天女为散花纷纭  

雪花如席风色恶拥被炉围门不开我亦穷櫩车马絶一杯相属望君来  

将至宣城和壁间韵寄王宣子  

一笑归来见在身倒倾江水洗缁尘骑驴缓缓东风里知有工夫展故人  

隠静觅杉株  

旧闻隠静楼前柏虎啸龙吟三十秋我亦经营一邱壑无根树子却须求  

题夏氏庄  

平湖漠漠雨霏霏压水人家燕子飞欲向湖东问春色杏花无数防征衣  

小憩孙氏竹轩观诸公诗  

开轩种竹仍留客想见此翁强健时借我绳牀小盘薄为君试读壁间诗  

种竹主人今白发题诗客子半青云北来南去何时了风月依然只此君  

丰城观音院有胡明仲范伯达汪彦章诸公题字  

中兴人物数诸公遗墨凄然野寺中欲访英灵无处所独搔蓬鬓立西风  

入桂林歇滑石驿题碧玉泉  

百折﨑岖岭路头一环清驶石间流须君净洗南来眼此去山川胜北州  

和都运判院韵辄记即事  

登临不但为山水玉节政尔观民风因君引我看胜处诗在千山烟雨中  

平生烟霞成痼疾置在朝市殊不冝梦寻归路向何许淮南小山生桂枝  

先生名字帝所识征车在道已相望蚤晩鸣珂朝玉阙朱衣已在殿中央  

绿蓑青笠舟一叶黄麻紫诰言如纶君扶日月行黄道我向江湖作散人  

君诗我续貂不足曹郐大楚非匹俦要知二人倡必和异日盛事传中州  

敬谢经略秘阁余甘汤  

甘言误我三折臂良药为洗五斗肠欲知苦过味方永请试君家肘后方  

此老才堪上谏坡南州留滞意如何还将苦口劘英主医国悬知药笼多  

徳庆范监州以紫石砚宠假虽小而竒戯作  

曾侍虚皇玉案前夜书茧纸笔如椽莫嫌此石规模小一寸元云万斛泉  

端溪别驾极风流白璧明珠不暗投笑我支牀已多许须君隠几更防搜  

以水仙花供都运判院  

十月西湖冰齿凉梅间松下小斋房幽芳靓色天为笑落莫南求也自香  

瘴土风烟那有此却疑姑射是前身冰肌玉骨谁消得付与霜台衣绣人  

再和  

云屋因君发妙思作歌可比汉芝房根尘已证清净慧鼻观仍薰知见香  

玉壶寒露映真色雾阁云窗立半身可但凌波学仙子絶怜空谷有佳人  

和仲钦题粉岩  

一麾縻我欠追从怅望千山紫翠重忽向邮筒得新句知君正在碧莲峰  

仲钦寄民为斋诗和答  

斋中寒食影茏葱斋外参天十八公二十四州民乐否莫教一物叹途穷  

玉节南来两使星埋轮折槛有家声不嫌斋牓民为重去国当时一叶轻  

徳意丁宁到绿林都捐刀劒作斋民皇华入奏天颜喜趁得朝元第四春  

行边使者防时回寄我清风欲满怀已把十诗防乐石为公满意落新斋  

蛮烟瘴雨侵行李每向南云有所思定自为民忘涉险请君细读寄来诗  

小山集  

刘翰字武子长沙人绍兴间于湖张孝祥石湖范成大方名重一时翰游于二公之门故诗声日着久客都下迄无所就尝效楚语作秋风思归歌以自寓其辞曰采中洲兮兰蕊望美人兮千里我所思兮天一方共明月兮隔秋水可谓怨而不怒深得骚人之遗着有小山集  

桂殿秋  

青帝子碧莲宫不驾云车骑白龙瑶池路逺羽衣湿玉佩泠泠明月中  

双玉节到神京碧杯仙露冷如冰一声金磬千花发洞口天风吹酒醒  

翠屏曲  

小亭帘幕垂隂隂梅香入枕春生屏西窗月落翠被冷鸟声残梦东风醒三年不唤清溪渡梦里瀼西春水路江头女儿双翠眉能唱刘郎芳草句  

小宴  

一曲歌云劝玉觞归来斜月恰侵牀小窗细嚼梅花蕊吐出新诗字字香  

种梅  

凄凉池馆欲栖鸦采笔无心赋落霞惆怅后庭风味薄自鉏明月种梅花  

红窗怨  

啼莺唤起纱窗梦红日满帘花影弄翠屏香字冷熏炉罗衣叠损金泥鳯去年君去燕归时今日燕来君未归欲把相思挑锦字夜寒嬾上鸳鸯机起来翠袖香罗薄东风满地桃花落  

渔父  

轻舟一叶一轻篷上有萧萧鹤发翁昨夜不知何处宿月明都在笛声中  

春晚  

风日萧萧两鬓华倦寻银笔赋余霞五更枕上无情雨三月风前薄命花春困有时因病酒客怀何日不思家年来事事心情嬾惟有归耕防最嘉  

上元小亭  

靖康诏令文章种桐邑公侯国老家种得人间桃李满春风无地不开花  

石城头  

离离芳草满吴宫绿到台城旧苑东一夜空江烟水冷石头明月鴈声中  

天上月  

春冰一片净无瑕万里清光遍海涯欲与嫦娥移桂树月中先合种梅花  

春日  

沈沈芳酌动金波笑引疎梅泛玉荷防度天寒归鴈少一番风雨落花多功名好在知心嬾富贵重来奈老何鸟鹊数声传喜语梁间燕子亦能歌  

江南曲  

我家江南同野老自纺落毛采苹藻清风满袖读离骚半亩幽畦种香草门前流水鸣溅溅日暮归来自刺船遥山数叠作娬媚落日断霞明晩川雨余汀草涨新绿红衣湿尽鸳鸯浴采莲女儿何处来唱我春风湖上曲瓮头酒熟方新篘白鱼如银初上钩呼儿洗杓醉明月酒酣更作商声讴  

鸿门宴  

江东遥遥八千骑大战小战七十二刘郎晓鞭天马来蹴踏长安开帝里子婴巳降隆准公君王置酒鸿门东张良已去玉斗碎三月火照咸阳红绣衣归来日将夜可惜雄心天不借当时已失范增谋尚引长戈到垓下刁斗乍急营垒惊夜深旗尾秋风横玉帐佳人不成梦月明四面闻歌声拔劒相看泪如雨我作楚歌君楚舞明朝寳马一声嘶江北江东皆汉土  

吴门行  

吴歌婉婉清如水西风晓自阊门起双桡艇子采菱来翠荇绿苹香十里芙蓉影落已知秋溅湿罗衣眉黛愁回身荡桨入门去明月家家秋水流  

客去  

送客归来月满檐梅花微笑隔疎帘酒醒今夜银屏冷沈水熏炉旋旋添  

哀友人  

按成歌舞小春娇何事君随草木凋从此巴江江上月有人和泪独吹箫  

闻笛  

谁将玉笛按凉州吹彻春风不下楼若道声声都是恨不知消得防多愁  

小亭  

芳草萋萋怨未归西池残梦要题诗绿窗昨夜东风小开到梅花第防枝  

题飞云阁  

一笑归来春尚寒小梅飘尽雪初残迟迟更待棃花月醉倚飞云十二栏  

立秋日  

乱鸦啼散玉屏空一枕新凉一扇风睡起秋声无觅处满堦梧叶月明中  

## 宋百家诗存卷二十一  

嘉善 曹庭栋 编  

蠧斋铅刀编  

周孚字信道自号蠧斋济南人天资颖悟七岁通春秋左氏传既长于书无不闚而尤邃于楚骚乾道二年举进士家素贫乏又所值多蹇登第十年后始为仪真郡学博不数岁卒于官平阳解百禴与孚交最厚为之营防归葬辑其遗诗文共三十卷京口陈珙序之  

赠萧光祖  

之子固絶俗少年甘寂寥田园一蚊睫书卷百牛腰雪径晴犹冻烟江晚不潮个中勤着语老耳欲闻韶  

赠宋公佐  

前人久零落我亦老东南阅士几千百如君止二三归耕持长防祛病忆元谈何日相随去诛茅共制庵鬓发伤今日艰难忆昨经君犹厠跛鼈我合弃流萤老树秋凄瑟寒风昼窈防山房半酣坐差胜楚人醒  

送宋元辅  

骎骎须鬓苍冉冉岁月换良田未易求蠧简不喜看君兮何为者冠佩立宪宪苦来湔祓我丹绘施朽炭深惭鸿鹄姿肎作荆鸡伴我穷岂中郎君才实元晏相从琢磨地枯几媲尘案尺书中夜至索去不少缓扁舟下东南春水绿平岸遥知醉吟处词翰两璀璨悲懽难一揆欲别先目断寄我子夜歌酬君秋雨叹  

公佐座上分韵得楼字  

谁谓子青眼不嫌余白头共穿康乐屐来醉仲宣楼风定江犹怒云髙雨欲休西山多爽气吾忍赋悲秋  

岁暮不乐  

铜缾乌几伴栖迟无复风流似旧时病忆老亲空囓指贫逢儿軰亦低睂世涂何异两蜗角士价今轻五羖皮满眼云山不归去问谁缚汝竟何辞  

哭柳仲和  

忤时双落寞触事两趑趄意广子知我命穷天防予哀音来防壑老泪湿襟裾从此南冈下经年独荷鉏  

次韵洪致逺春日絶句  

石友今年断不来纷纷没马但黄埃自怜老臂今三折安得愁肠不九回  

卧病尘尊久不开知君新櫂酒船回似嫌白发非春事不向东风遣信来  

公佐索诗  

欲书归田具请子试濡笔先之蜡屐双侑以藜杖一  

赠致逺  

起踏寒溪雨来尝老屋茶论年我蒲柳涉世子龙蛇嫩绿初还水娇红半着花浇春可无酒试与问西家  

畱别致逺  

隄边杨柳发新枝叹息春工又一时对景不为千日醉语离还赋四愁诗穷途至此空回首老色如今各到髭麤有一廛归去好犂鉏何地不相宜  

同伯庸游甘露有感次仲贤韵  

故人同我去清旦上崇冈寒日无畱照惊鸿有断行聊将一日欵少洗十年忙衰病不相弃我庄今未荒纵谈四壁静燕坐一铃鸣老火渐消昼寒窗忽报晴凄凉鲁两士赫奕汉三明俱作南柯梦令人骨亦惊  

次韵仲时春暮怀归  

奕奕新诗饱琢磨精灵如此竟谁过共听鶗鴂春将老旧记骊驹子试歌坐病已孤新岁酒忍穷思种故山禾只今石鼓文多缺谁为铨量掘臼科  

夜坐偶作  

霜风振枯条掩户日已夕老屐不出游长此寒懔栗挑灯对空炉虫声喧四壁翻书娱两眦元雾隔爬搔余倦醒城鼓听歴歴貍奴木上坐相对成二客殷勤谢尔曹伴我此岑寂干时悔前猛学道饱新得请看警露鹤何似御风鹢怀情郁不语檐月已半仄  

同髙伯庸游王氏坟庵归而闾丘仲时诗至因次韵贻显庵主以纪一时事  

寂寞城西寺重来已素秋未霜芳草合欲雨暮云稠浊酒羸方戒新诗困复休翻然防心处烟径有归牛法水堪湔垢僧炉自辟尘饭炊云子熟茶泛乳花匀草草情何厚匆匆迹易陈他年辋川上为画两纶巾  

赠龚良臣并简双融赵居士  

平生四海龚夫子昔日穷愁今尚尔车如鸡栖马如狗笑指尘编作知已羣儿不识老弥明一语落纸慙且惊森森老榦苍桧耸寥寥雅奏黄钟鸣万牛不来羞自献正与古人同此叹霜髯雪鬓可奈何但愿穷年常饱饭北风凛凛冬欲残日暮更复衣裳单黄金如粟赵居士傥有绨袍遮此寒  

寄闾丘仲时  

曩哦佛貍谣别我江上宅不忧道里逺但恐生死隔匆匆分袂去悲风动凄恻寄声来问我何忍试锋镝憔悴山泽间藜苋尚可食寒蜗恋余涎欲去我未得作书思报子霜鴈正戢翼迩来闻吉语草木有佳色惊雷毙枭獍甘雨厌螟蟘﨑岖各不死仰荷天地徳平生长卿旧一笑立四壁君归亦莫缓岁晚霜霰逼相期津上亭沥酒酬余戹  

谢时卿见过作此谢之并简德曕  

索寞干戈际交游弗弃遗君真斲鼻手我媿折肱医未学穷何用虚名老不宜寒窗但尘藁难疗十年饥  

夜坐有怀  

冲风凛欲氷积雪寒未埽春光来何迟双鬓倏已老悲吟北窗下孤坐对参昴不忧釡生鱼漫谓诗可饱平生赏音人团聚苦不蚤陈翁气金玉蔡子文斧藻仓皇一骇散各适千里道悠悠残岁华忽忽老怀抱道腴虽自味俗况固难好无疑赵居士欲刬佛殿草  

元日怀陈道人幷忆焦山旧游  

故人应白发今我尚华颠旧约鸥能记新诗鴈不传功名画地饼岁月下江回首畱题处凄凉已去年昨偕赵居士同宿赞公房树暗朝疑雨山寒夜得霜经营炼丹地拂拭坐禅牀忽忽红尘里深慙盋饭香  

怀焦山阛禅师赠赵居士  

钟山一马驹蹀躞九轨路才髙难为兄质妙不媿父顷尝造其室握手宛如故孤灯畱我语碧眼照窗户寒珠湛尘源朝日破昏雾相期白莲社此意何可负当时座闲客子亦同此趣匆匆不得见忽复岁云暮冲风战夜窗山气想凝沍扁舟欲问讯恐触蛟鳄怒吾侪晚闻道岁月忍虚度声名身外鸩文采性中蠧当求一转语共证十载误春江两涘平偕子稽首去  

题苏庭藻竹堂  

三生石上老徽之水竹风流自一时春砌阴阴翻败箨夜窗寂寂战寒枝已专嵇阮生前境尚记羊何别后诗开径相从定何日即今已恨十年迟  

赠宋安民失解  

寒林经雨叶全凋莫向茅斋怨寂寥小杜科名纵濡滞老元诗律尚嫖姚穷营败屋堪容膝病防寒藤胜折腰防史翻经有成约不应从此厌招邀  

朱德裕隠轩  

十年仲蔚蓬蒿宅老屐今朝到此闲惊怪名驹甘伏枥坐令倦鸟苦思山婵娟未嫁犹遭妒矍铄虽侯可胜闲一首陶公旧诗赋要须健笔挽令还  

十月即事呈彦章  

衰病今年剧阴寒此际频烟溪长作暝霜叶不成春北贡来何缓西师信未真平生绕朝防吾亦媿斯人  

岁暮有怀存殁次旧韵柬徳裕安民  

岁暮忽不乐哦诗忆同裳百忧从中来孰谓酒可忘昔我二三友芳兰閟孤香悠悠十载闲屈指畧防亡搴花欲谁遗怅然结中肠二子后来秀双凤鸣朝阳胡不相暖热矧我病在牀只应鹏与鷃飞舞不并行春圃可撷秀晚陂可恳荒防将两芒屩同践林下霜  

喜日新至  

冲风中雨何时了忽忽归来岁又冬老弟世縁真嚼蜡病兄术业亦屠龙寒灯目何妨暗浊酒浇胸莫厌浓厐子髙郎已芜没两穷相对且从容  

次崔端甫韵席上  

寒窗一再雨幽径两三花老境吾犹健春筵此最佳清尊泛寒蚁醉墨落栖鸦笑语崔夫子相逢即是家  

赠游元着  

老去尘冠耻再弹只将尊酒对青山已忘穴蚁三生梦长伴江鸥一味闲已许傍城开竹径防容扶防叩柴闗平生月旦乡评在着我诸晁伯仲闲  

次韵送徳裕太学试  

人如景徳咸平际文到贞元大厯闲种树有谁甘避世著书喜子未藏山自怜尺鷃空溟海须信名驹合帝闲十载天花谁共破政须力夺锦标还  

次徳裕饷人薓韵  

参墟有神草饱歴雪霜寒黄鹄何縁致元珠欲报难仍烦一藜杖来对两蒲团卧病干戈里劳君为控抟雨自四月至七月暑热不能堪作此寄徳裕安民  

一牛鸣地无多逺褦襶经过恐不宜风雨潇潇自蚕月光阴忽忽又瓜时缅怀胜践真成梦尚喜穷居不废诗肎赴凉秋通夕约短缾储粟为君炊  

莫秋赠端甫  

长年无好怀一病动辰浃凄然清镜中衰鬓不胜镊自怜见笑甘受天所厌坐令金石友散作霜后叶崔郎雕龙裔翩翩古游侠不防平生言经过颇稠疉忆昨赋新诗贾孟困凌蹑情髙破天悭语妙出月胁老秋余几日丛菊抱寒蝶何时跫肰来一笑起哀颊寒醅对棃枣不惜倒箱笈但恐食无鱼令君反弹铗  

冬日予与六人者游焦山谒圜禅师访瘗鹤铭断碑及焦公丹台怆然有感兼柬朱陈二友陈方病目而朱校易未毕  

平生纨绮场宁食三斗艾江山岂宿縁老去尚余爱兹晨幸休暇共步青莲界风漪湛如熨霜叶红可画道人喜客至棐几共清话从容得一饱老鉢席完莱起遵碞下路芒屦濯湍瀬摩挲华阳碑百不代一慨髙名竟谁氏陵谷已迁坏缅怀九转丹吾老庸可待陈翁熬六药朱郎研八卦虽云竹林集尚欠二子在发春吾将邀负约幸无再  

读吕居仁诗有味其言因录致徳裕隠轩中且次其韵  

瓠落不解器肮脏无縁官朱郎抱此恨终岁常鲜欢读书破万卷生计才一箪积忧苦熏心独以诗自寛清于虫鸣秋澹若云出山老眼久无人一见为解顔菰蒲葭苇中英才得任安向来三日款共此一室闲人事多乖悮此复防面难骎骎争夺徒临渊彀黄闲日月老防鬓百挽不一还那知箕颍波可以濯肺肝我形已支离乃学仍汗漫防营南山庐相与同岁寒  

次韵彦章堂中见寄二絶句兼柬陈道人  

戛戛寒风袭敝裘积苏宫观恍神游要寻仙客攀琪树更倩王孙记玉楼  

老耕南郭一畦田饱食安眠久媿天更与殷勤厌螟螣一冬三白记今年  

用独乐园故事以雪水烹茶招彦章  

西都旧事君须记东頴新诗我未能来侔支笻眺斜日晚山相对玉崚嶒  

吕城与苏庭藻饮  

俗物败人意子来真醒心陆沈何用叹白堕不妨深老去慙连璧情亲记断金归途更清絶天迥月低林  

怀日新  

芳草绿如积阿连殊未回空令埽门待不见寄书来乳燕时能舞残花尚或开老盆当贮酒忍遣复尘埃  

郊行怀日新  

水冻全收绿山寒不解青﨑岖頼藜杖憇息得丘亭问岁方鸧鸹怀人更脊令雪崖差可眺风树不堪听  

病足王嘉甫见过  

此身真是一长亭郤笑渠侬説养生髙枕从今谢奔走短笻元自厌逢迎羸骸爵跃浑无日老语蝉聨倍有情须信江州使君在肎从篮见渊明  

次韵寄日新  

南去闗河雪正深尚烦归鴈与传音沄沄逝水经新岁落落寒松只旧心别后渼陂谁与赋老来梁父不须吟毁车杀马吾何敢抱瓮相从老汉阴  

与一二亲旧小饮有怀日新次其所寄诗韵寄之  

寒衣袭夏絺夕饭荐秋菊吾家邑中黔标致颇防俗挽渠万牛难得可一防足向来山林盟相信不待卜那知语离处老树已重绿忽忽一尊酒鸡黍招近局杯行子何在小雨暗崖谷富贵朝露稀岁月流电速怀哉十日饮伤此千里目徘徊黄金花采采不盈掬  

二月即事  

穷阎无邸报病耳信途传黄鹄来严道朱罴化羽渊秋云那蔽日忧潦漫稽天叹息韦刘辈牵连亦外迁  

赠耿邦石  

经年旅食厌菖蔓雪后征衣亦自单忆子最于三虎怒爱渠欲挽万牛难向来老笔那容弃此去尘冠尚可弹败絮不温吾自尔一杯浊酒御春寒  

以蛮菩提数珠送王嘉甫  

得自海南天修治已厯年聊为佛陀供岂上焰摩縁俗垢元无染心珠要自圆他年如许寿不负赵州禅寒食日与郭积之郊行怀日新时春寒甚  

江县明寒食书斋老秃翁衰怀元自异胜践偶然同渚柳丝丝绿山桃树树红阿连不在眼愁满夕阳中  

度上人自闽中来  

忽忽三看斗柄回迩来病鹤已摧頽乞医耆母吾方尔问疾毗邪子合来叹息赤髭浑似旧喜欢青眼不徒开何时趺坐寒窗下共听崩崖万壑雷  

送王季裴往行在  

子家本南燕我籍亦东鲁天涯两沦落迁徙无定所一朝闻剥啄三岁想睂宇跫然转蓬地刺欲相就语风帆不贷人索别遽如许子才于用多蓄眼吾未覩布衣诸生耳而乃中健武奕奕猎徳网取士倍于古韩简宁负秦晋才仍用楚由余初不弃况子自中土匆匆一杯酒吾为子起舞  

寄日新  

好在东吴客归期尚未闻已看梅里月可忆蒜山云仕路虽投劒诗坛定策勲他年一盂饭扶耒待君分题日新梅室向在杭日所居今迁居虞山矣禅房花木深常建题虞山寺诗也虞山旧名破山  

阿连清标真拔俗人道妙年能顾曲那知晚岁厌嚣尘归种寒花伴幽独西湖絶境天为破东阁新诗手亲録泽门之晳何足道相对风櫺两冰玉今年还问破山禅老树骎骎子当熟定将妙语絶根源可但闲房丽花木平生最于三虎怒老境真成一夔足何当襆被过君家共挽长条醉醽醁  

八月九日晨歩至鹤林寺遇一上人  

踽踽身何向飘飘意自佳流年感秋燕幽兴续晨鸦朱墨终年累江山着处家寒泉无用汲吾病不禁茶崔子虚以公檄出籴作诗寄叶伯永且言其道途之艰因次韵以寄  

诗来君马叹黄正坐盐车道路长倒壑枯槎无复绿并岩残菊尚余香眼看落日还应心对寒溪却暂凉昔日维摩君记否迩来衰病亦怀乡  

喜陈道人自泰州来作此诗留之  

光风转芳树子向毘陵去霜风振枯荄子自海陵来悠悠万里江一苇安可杭浮杯不作难子亦石肺肠文章一小技知我独子耳食贫彊折腰此复媿于子草草具一餐芋火对嬾残孤笻勿遽往岁暮方沍寒  

头风  

阳虚已宜病冬疠复参同老耳时吹雨羸躯未可风昔针空自验今檄竟谁工制帽狐皮在儿童勿笑翁游元著作江天暮雪图赠元礼要余赋  

舣舟洞庭三日雪一梦十年今白发君家此图忽堕前便拟寒流泛秋叶玉花渐渐纷长空征鸿不度天无风批岩睹水咽哀玉并溪古木僵寒铜李成不生郭熙死问君今世谁能此羣儿丹铅较形似我识此翁非画史坐来正复腼我顔试问倦鸟何时还少文已老尘埃闲从翁乞我松陵山  

寄日新并柬苏庭藻时在秀州  

漕河千里流十日可往反风帆昼夜至子独音问罕平生锥画沙落纸龙蛇满不应孟公豪直作叔夜嬾岂云附炎热正恐厌哀散交游半箓老病仅余喘久为后軰玩智与发俱短徴书子勿怪炙手惜余暖向时苏季子坚操石可转迩来亦効颦烦子更推挽并将百篇诗慰此昏病眼  

送廷藻兼呈楚州通守杜丈  

相从尝恨十年迟握手匆匆每自疑风艇烟帆还此日隙灯篱井定何时试看子学犹难售须信吾穷未易医千里同风杜夫子可能时寄弹丸诗  

同范三哥访鉴长老鉴犍为人而住锡金山  

愔愔寒月照峩嵋未暇西游鬓已丝胜日来陪巨卿友暮年亲见德云师解除防发元非错肎老山林更自竒趺坐防牀两无语此心真有几人知  

次韵德裕  

此郎笔力如江汉收卷波澜作此嬉三叹方惊永嘉末两章还到建安时只知妙语能祛疟可悟虚名不疗饥同病同忧有如此向来吾亦蠹鱼痴  

题刘元畸书舍  

不叹屠龙学吾衰只见公勤如袁伯业清甚陆龟防身健何妨老诗工莫厌穷要为千岁托试判一生功  

题游元着潇湘晚景图  

与翁家世俱东鲁不记翁游曾到楚看翁写此六幅图怪翁笔力能如许孤烟合处渔着邨老鴈归时帆入浦丹枫翻翻江气寒暮雪初晴山月吐杜陵野老经行处度支病郎用心苦惟翁妙思能暗同楚玉何曾识神女信知胸中着云梦不止毫端挟风雨只今小纸弄姿态气韵酸寒终愧古蜀山秦树各异状所向一律人笑汝谁能为证张与吴十年此病翁今无  

秦七史庆臣好诗而喜侠饮之酒而赠以诗  

踏遍荆吴鬓欲华梦中烟雨暗三巴白盐赤米犹能饭碧巘清流便当家子党昔谁怜范叔吾门今始识刘义鸒斯贼食虽堪笑相祝无劳置齿牙  

史庆臣止酒  

韩时孤愤客楚境独醒翁暮景还谁似髙怀只子同已亡千日醉可更十年穷吴稻新舂白犹堪慰转蓬  

庆臣和巴字韵见遗复次韵  

独鹤投林畏暮鸦向时入蜀彊刘巴瘴乡自古难为客老境无人不念家一饭肎来从我觅百钱何惜为君义麤缯大布差安稳莫学渠侬戏虎牙  

寄汤朝美  

君家堂下锦千堆老眼春风亦快哉胜日久孤三径约浃辰深愧两书来公租已办应多暇家酿重开定几回防挽蜀狂成一醉莫叹屐齿破苍苔  

登多景楼分楼髙天一握为韵得一字楼非旧址惟东面可眺三隅危甚时方改作防称米元章书葢伪也语寺僧当易之  

往时百仭山丹楼丽朝日江天富佳致收揽不遗一忽忽熙丰事电往那可诘故基谁为徙胜槩从此失如窥一面网反堕三凌室幽怀郁尘雾老眼暗髹漆虽云一牛鸣每至辄悔出使君改筑意正欲名称实丁丁斤斧功趂此元月毕扁防照华榱仍须此翁笔  

寄辛幼安  

我屋与君室济南河北州相逢楚天晚郤看蜀江流老境浑能迫妖氛竟未收何时一廛地归种故园秋别去才三月人来己两书老怀多弛旷厚意独勤劬共叹飘流际能收谤骂余春风绿林壑还伫短辕车亡友高伯庸滑稽玩世屡与人忤而见余则加敬人共怪之亡八年矣今庆臣风度大畧相似而所忤所敬又极同也感叹之余次庆臣韵赠庆臣  

郁郁东冈栢未青惜无大药驻頽龄忽惊优孟重来楚但怪苏耽郤姓丁千里自来俱骥騄两豪于子信螟蛉隙驹岁月那容玩老语从今便当铭  

丙戍重五后一日与同舟三人游虎邱庚寅岁亦以是日薄暮至枫桥望虎邱塔  

百丈寒岩塔孤篷倦客船来迎十里外相识五年前天迥方斜日林深忽暝烟平生戒三宿为汝复凄然  

登普照山有怀宛陵陈丈侍郎  

登临才昨日时序亦匆匆败幕无巢燕寒云有断鸿老怀空对月病骨不禁风逺水澄寒练令人忆谢公  

寄仲微杜丈  

小雨催春杏半红转头庭户已秋风刘桢昔病虽差愈侯喜今诗竟未工马羸童还自笑绿尊黄菊定谁同十年塞耳人间语賸欲从公一破聋  

送刘九畸解官归宣城兼讯侍郎陈丈  

羣书讽诵不离口君才岂止三季友力探千载自青眼智効一官今白首五年拄颊京江上车如鸡栖马如狗防人愁叹君则笑万事从来有竒偶椎鼓发船忽复去聚散匆匆一翻手泾川緑涨三百里试脱征衣濯尘垢人闲至计只樗栎身外虚名本箕斗君归更问旦过翁富贵何如一杯酒  

戏题小庵画轴  

扁舟入平湖秋叶经霜半已无不是幽林欠残雪为君题作剡溪图  

朱毅夫挽词  

卖药长安市退藏三十秋来从阿戎语始与德公游一别俄黄壤遥怜尚黑头心知漆灯在应为此翁留  

送辛幼安  

西风掠面不胜尘老欲从君自濯薰两意未成还忤俗一饥相迫又离羣只今参佐须孙楚何日公卿属范云节物闗心那可别断红疎緑正春分  

寄辛滁州  

江皋追送仅逾句节物俄惊一度新西涧潮生还值雨南山雪尽正逢春遥知风韵如前辈可有篇章忆故人拟向琅琊问幽事两翁遗迹未埃尘  

离山阳戏次廷藻韵简叔异  

匆匆掠面只黄沙行尽孤城不见花政是江南好时节暖风吹柳欲藏鸦  

去日寒亭尚有梅归来已过海棠开叩门剥啄家人笑惊怪安西老万回  

赠王南仲  

妙语富停蓄髙标邈巉嵒半面逆旅中知予固不凡语离今几时岁月如惊帆南樵再相遇黄尘扑征衫握手互叹息白发不可芟吾侪与世踈触事俱殽函饥鹰久己疲狡兎方自毚二顷可以休此意神所监纵复落痴钝犹应免贪馋一语子可思病马愁辔衔寄语同社人吾将老寒岩  

谢端砚辛滁州幼安  

君家即墨君不与世同调紫云覆寒冰色与质俱妙谁知穷荒地尤物来越徼探囊忽见畀此事出吾料隋珠暗投处叹息真可吊物生各有用瑚琏荐清庙君才两汉余妙句出长啸吾衰亦聊尔老语世不要摩挲冰玉质自庆还自谯愿君为追琢勿令砚空笑  

金山海书记寄七骑图  

两骑并驱争欲前两骑舍矢俱应一骑挥挝一负箭一骑力挽弓初圆寒风萧萧沙漠漠封豨可擒熊可搏汉家飞将未出关政使渠侬寻此乐君不见往年胡瓌写此图宛陵诗翁最爱渠戏将醉墨作长句岁月政当嘉祐初故家文物今星散老笔从谁辨真赝滚滚走马大梁城对君此画空三叹  

寄辛幼安  

飞鸢跕跕瘴烟中叹息渠侬伎又穷敧壑老松真耐久燎原荒草易成空危机可畏浑如此庄语能听只有公已识柴车胜朱毂快来相就北窗风  

与王南仲李清宇夜坐十二月八日大雨  

息景不可驻十年无好怀飘流还此日团聚且吾侪短日衣衫尽寒云雨雪偕昏灯照清夜安得酒如淮  

听环上人琹  

幽弦幼眇方秋蝇和音条鬯俄春莺断氷哀玉俱入耳听罢清商听清徴浮云敛尽江月明不意暮年闻此声夷中知白骨已朽后来如师亦希有但忧曲古世莫听那不少狥时人情宁甘弦断挂壁角缠声鹿鸣渠不学  

许叔庸生日  

酌公以京江潋滟之酒寿公以海蕃氤氲之香南山威凤下烟雾北岳老松凌雪霜十年阴功不胜纪僵仆为苏痿为起况复旌阳的孙子火枣交棃固应尔公衮元圭侍丹扆不待渠侬菊潭水千二百岁从今始  

寄陈道人时在吕城窦氏庄  

渠家五桂后卜宅近青郊老竹窗前榦寒松屋外梢才抛汗脚袜真得葢头茅落日春山路病夫还解袍  

次韵寄从之时闻游善权寺  

曲槛临烟雨书来政独凭断崖青自献森树緑相仍胜践吾方梦长闲子未应聊烦相住处衰老欲依僧  

题所画梅竹  

东坡戏作有声画叹息何人为赏音雨叶烟梢出新意老夫知子用功深  

骎骎老境困埃尘开卷霜林解笑人画地馋涎君莫怪十年魂断故园春  

寄从之时闻黄丈仲秉初亡  

陇月撩人特地圆真成千里共婵娟尺书好附今年鴈别酒甞听去夏蝉二顷未知何处是九京谁是此翁贤老怀欲语还惆怅肠断春江上水船  

次韵题南仲诗卷兼柬廷珍  

新诗可但老夫降窥杜真能见牖窗静夜飞泉鸣逺壑暮秋孤月印晴江弦从渠去虽难续鼎自君来信可防银烛髙张那得尔且揩眵眼伴残釭  

次韵鹤林伸书记  

不须沽酒引陶潜修竹阴阴翠满帘拂拭面前尘土案与君相对课楞严  

赠胡应试  

攲倾老屋寄江滨曾见官居四过春两屐崎岖那惮逺一尊仓卒不言贫旧游到此俱尘迹异县惟君是故人逼仄老怀无与语更炊香稻住逡巡  

何山人欲为僧  

来偿绮语债各已鬓星星宿酒吾方困迷途子遽醒真为镜空老不负佛名经一纸龙钟话怜君独肎听  

赵从之诗来次韵寄之  

论高不籧篨语妙无摘裂堂堂正始流渠可补此缺斯文久不见老意今始慊摩挲斲轮具两手付已决吾闻古志士立操凛冰雪方其自树立政复谁识别书成付后世岂为儿辈设浮云虽晻翳孤月终皎洁此言如苦茶乞子甘齿颊  

梦与辛幼安遇于一精舍予赋诗一篇觉而记其未云他年寄书处当记卢仝穷因赋此寄之  

秋霜万花落梦君浮屠宫羇魂得清游短章见深衷破屋仰见天何人记卢仝相逢大槐国一笑仍匆匆与君十年交九年悲转蓬君行牛斗南我在淮汉东修途缭山岳此防何縁同伏枕自叹息衰怀记西风啾啾篱闲雀冉冉天际鸿担簦亦何憾吾生自当穷扁舟具蓑笠久已藏胸中他年君来时苇间寻此翁  

寄赵从之  

皖公城外佳山水经岁登临亦快哉未省曾逢玉蟾否已应亲吊石牛来洗空俗垢吾方羡收尽诗材子始回紫笋旧芋知好在午窗春鼾政如雷  

答陈涣见赠  

好学乃如此肯来从我游闲名知未谢老面不胜羞政复勤三上行当让一头寒鱼在沮洳纵有不须求  

闻辛幼安移漕京西  

孤鸿茫茫暮天阔问君章贡何时发去年不得一字书今日又看千里月向来人物推此邦至人不死惟老厐惟君賸酿葡萄酒为君酬渠须百缸  

雪窗小稾  

张良臣字武子一字汉卿号雪窗其父自洪州避冦于四明遂家焉隆兴元年试南省魏文节公杞时为参详官携三策以见知举张焘曰此文古拙必我故人张武子所作使欲得士愿以进焘许之撤试果良臣也杞晚居小溪日与良臣酬倡良臣以进士出身官监佐藏库  

晚步南城下  

冷云堆屋晚仍春惘惘人行陌上昏飞去飞来沙上鴈去年洲渚旧芦根  

春词二首  

伫栏无限楚时春罨岸风平緑自薰睡起画檐双语燕棃花留得夜来云  

后主搴香复倚春潘嫱梳洗最轻盈南朝破后无词客燕子桃花古石城  

芳草复芳草  

芳草复芳草有人孤倚楼明月复明月何处照离州相见渺无期此恨讵相知日暮天寒吹属玉蛮江豆蔻重重緑  

玉台体  

一寸春霏拂绮寮蕙花江上雪初消伤心燕子重来地无复人吹紫玉箫  

主人流落委荒坟燕子还来坏防门惟有桃花古时月端端正正照啼痕  

晓行  

千山万山星斗落一声两声钟磬清路入小桥和梦过豆花深处草虫鸣  

柳  

柳暗旗亭不忍看临江愁杀晋衣冠伤心明月扬州路十里珠帘蕙草寒  

示长芦仁禅师  

丛丛竹雀闹人家农事春来渐有涯品字柴头煨正暖不知风雪到梅花  

别持上人  

茂竹永和字浣花天寳诗晴江入舟檝忍泪别僧时  

梅市道中  

连雨疎篷不耐闗脩睂如失更晴悭越王故国无人问艇子穿花自往还  

有怀山房  

每忆山房话夜湥眼前无主亦无宾老兵未领西来意斜倚屏风一欠伸  

书情奉寄蒋弋阳公  

五都一何绮歌管政繁防睠我友明月援琴写秋濑何言异离复一饱困藜稗风雨黑如黳欲往徒自碍頽年去堂堂白发新种种崎岖造化儿败屦常决踵从来万里意不料乗崄恐鸣鹤畧九臯未羡乗轩宠  

留题吴兴投老庵  

白鹭悠悠去不还渚云汀草一生闲暮年不入西州路空寄梅花説住山  

送人游姑苏  

儿时我亦寄君州细细听君説旧游处处緑波通酒巷女郎多在采菱舟  

雪后  

雪花竹屋未全消寒雀梢头眼擘椒纸阁不烟梅自放底能踏湿渡溪桥  

感旧  

三十六陂春水緑四十九年人事非扬子江头永嘉后吴侬荡浆北人稀  

山房惠猫  

从来怜汝丈人乌端正衔蝉雪不如江海归来声绕膝定知分诉食无鱼  

过西溪  

罨画层波蕙草荒冷云客鴈两回皇梅花到得吹成雪尽是清愁不是香  

赠英上人  

之秦賸肯迎张禄踏越何曾用计然元鼎事看蛙胜负大槐人与蚁相连  

小破  

小破燕支钿蚤梅雪云平澹越江迟青山岁暮行人少鸭鸭羣飞浅草时  

酒熟  

浊醪初熟荐霜螯不拟寒山不广骚清晓豆花篱下立竹梢独与月争高  

遗家书  

家住鄱城小洞天经年烹鲤尚茫然几回鹊喜无消息吹杀灯花独自眠  

夏夜  

恰到黄昏雨便晴青塘迤逦尽蛙鸣月明已在芭蕉上犹有残檐点滴声  

次韵持上人题延庆寺清玉轩  

水芳未动城南路一一僧檐有竹看政尔尘埃能自表故应悠久澹相安长杨晓猎干戈肃古棘春朝万玉寒碧眼阿师来授记化龙飞去抑何难  

西湖归晚  

帖帖平湖印晚天踏歌游女锦相牵凤城半掩人争路犹有胡琴落后船  

祝猫  

江上孤篷雪压时每怀寒夜暖相依从今休惯穿篱落取次怀春屡不归  

九日书李李慈室  

上池入寺见承平影落南州迹易陈手把黄花看新鴈风烟愁杀旧京人  

平旦  

平旦梅花破冷红越香何限水流东陈年翠袖新年恨尽在吹香笑语中  

臞翁集  

敖陶孙字器之号臞翁长乐人淳熙庚子贡入太学庆元闲韩侂胄用事丞相赵汝愚以讁死陶孙作甲寅行以哀之醉中题三元楼壁侂胄知遣人舁壁去捕陶孙甚急遂逃匿江湖闲侂胄事败复出登嘉定闲进士授通州海门簿教授漳州辟酒所干官歴奉议郎主管华州西岳卒年七十四陶孙学问渊奥刘后邨极称之赠诗云老年绛帐聊开讲当日乌台要勘诗葢指题壁事也有臞翁集二卷其诗雄浑深厚虽至平浅处不易涯涘尝作诗评自魏歴宋凡二十九家辞意雅确世服其知言  

皋亭山  

樵路萦纡入翠微清泉白石可忘机云中犬吠刘安过树杪春深望帝归白鹤曾畱华表语苍官合受锦衣围珠襦玉柙今何许一笑人间万事非  

以入定大士太乙真人像送莞晦叔  

真人与大士兰菊而异芳坐卧得定力铜眼铁脊梁是中有佳趣山海俱茫茫或时现神妙尘迹生怪光云何得此本有僧吴下狂饮酒不计斗褚无一丝藏兴来髙闭门落笔如追亡走送臞庵室洗心一鑪香盘陀旃林润枕藉玉井凉防头帔衲古遮眼经纶长不知几陵谷睡稳坐不僵君家定吉梦二士相迎将辟除寒具油静展垂中堂防当同一龛寒泉荐空觞夜窗揺茶烟驼楬依绳床杨枝洒寥阒藜杖辉森芒与君六根静读书到虞唐  

寄福清翅山舅陈梦实  

路岐引人不作长野梅官柳禅风光看山看水入诗眼嵗月不觉防睂苍请从丈人开肺肠身非石人忘故乡五年江湖枕书睡梦随南云落翁堂亦知行坐歌白头池南隠几浴凫双鳏孤肎复有羇旅石塘破寺魂悲凉毛锥不补万事裂存者各在天一方善和里第知几易辽东城郭空相望平生何用酷似舅政似嫫母颦施嫱儿时拊头祝文章祗今未入崔蔡行三年一书愿见贳骨月满县愁难当屋头荼防定过墙满窗日色文章香眼前欠甥颇念否我亦口挂蚝山旁烦将归意林泉下小待锦衣漫俗妆  

送林伯农还鹿角山  

今我不乐游四方夙昔已具浮海航十年防化鸥心性一生正坐虎文章海山未必尽佳处往与蜑子收渔梁梦中了了説吴楚山川如掌今羊肠读书南邻索槟榔厚头污邪豚酒香何时摄衣上公堂蛤蜊含浆鱼尾黄客从南来勤寄将  

洗竹简诸公同赋  

舍东修竹密如栉一日洗净清风来脱巾解带坐寒碧置觞露饮始此回平林逺霭开图画西望羣山如过马诗翁意落帆影外孤邨结庐对潇洒百年奇事笑谭成向来无此苍龙声闲身一笑直钱万剜粉劖青畱姓名  

用韵谢竹主人陈元仰  

热中襶褦令我汗日暮佳人期不来陈郎揖人不下榻青山白云唤得回手开十亩萧郎画个里何妨系我马食单得凉清可啜毳褐分阴翠如洒揺金戛玉真天成梦捣风前茶臼声一川窈窕荷万柄野翁得此甘辞名竹间新辟一地可坐十客用前韵刻竹上  

竹君得姓起何代渭川鼻祖慈云来主人好事富千埓日报平安知几回平生好山仍好画意匠经营学盘马别裁斗地规摩围自汲清池行播洒一杯寿君三径成请君静听风来声醉眠煮得石根烂以次平章身与名谢叶司理徐知县见贻之什二公乞入社  

书生自是钻简蠧净业还从竹背来新诗细字行茂密惊蛇起草盘蛟回是身正欠虎头画望山气如还枥马翛然君子六千人不受湘灵清涙洒竹林定交业已成北窗读书吾伊声金鱼玉带不汝却社中未压山王名  

放船  

柳边放船试南风扬溪荷花飞艳红一川云锦步不尽我舟正在繁香中午天无云青脉脉枕舷哀歌醉脱帻更将緑叶穿碧筒欲臣屈卮奴太白风前一笑玉麈横蜻蜓侧翅潜鱼惊骑马贵人多内热此欢勿语长安城须臾客醉船亦解信流一抹西邨外翁媪负墙撨牧奔拾薪供茶初不记还家鼻息撼四邻阆风接梦疑非真清游何时记三人臞庵与弟拙乡陈  

次韵冯孔武雪中简闻人簿乞炭  

君不见朱门煌煌多近臣豹胎煮糜蜡为薪庭中盛设泼寒戏炙手欲近还瞠人谁知曝背茅檐下欲献要是山林真儿童抑搔皮肉輭日轮过中方欠伸悬鹑结驷两相笑百年俱成一窖尘先生自是冷官防要看入火红麒麟撚防自作咏雪句秘思蚤与相如亲蒲团拥裘结僧坐别有絺绤君南邻愿回六龙照后土施与万国无边春屑琼镂玉入肺腑拍手一笑吾未贫  

赠墨工陈伯升  

古墨法变今百年雪斋乃能幻神药杜乂肤清卫玠神眼明再见老陈作墨如人意随短长用之不尽渠解笑须君笔端驭龙蛇他日始信入木妙  

仆以绍熙壬子仲夏二十五日始跻风篁讨龙井遂至广福谒三贤像阅旧碑追观一代风流为赋此诗适月林依公畱谭茗供因书以遗之他日能为我掲诗版于壁间使示来者亦山中之一助也【`龙井寺有辩才师赵清献苏文忠塑像`】  

奇石斓横道兹山信多姿江湖酾两股一乃孤危相传龙所家或恐神防持腥风转霮防阴崖立淋漓惜无纬萧勇探此抱宝痴山僧作屋意惨憺生幽思胡为金缪影颠倒俗儿坐来百念失苍官导前驰招提果深澄屐痕恍前期咄哉少肉山着此髙颧师端能致遨头絶唱相娱嬉过溪亦何事相送了不疑渠能缚禅律因来压防睂我爱秦郎记字数头陀碑月林只夜夜人物自一时贤愚尽蚁封来者我得知  

六月喜雨诗  

炎天亦靳雨特地费云将隐隐来何久飞飞势稍飏初从霑块润忽作建瓴忙穉子抛书出臞禅解缚狂苗滋应秀颖风过忽温凉蛛网掀三面虫书漫数行衾箱开嵗事恩泽到诗章怨暑移今昨烦疴觉在亡青莲开绀宇白苎舞雕墙只影还晡暮惊心重渺茫思惟大火聚回向六时香脱畧时流辈周旋古佛场身才丈六足舌乃大千长此理凭谁话何方更举扬鼠愁灯崛笔鸦睨铁琅珰生理何聊赖斯文重激昂盛时追少壮故歩失寻常改尔蓬心薆依然贝叶光  

四月二十三日始设酒禁试东坡羮一杯其味甚真觉麯蘖中殊无寸功也食已得三诗  

今日忽感悟闭门谢麯生未危却二竖不战仇三彭掊击北海尊哜量东坡羮尚恨薄滋味未能免亏成我欲咽元和默坐朝上京坐待棃枣熟小试升天行  

评诗要平澹此语吾不然大千自有舌何用长短篇谓是天送句端正落我前旋闻口吻鸣颇益心肠煎少陵躭句佳欲以一死捐是中有真意靖节差独贤  

去夏苦多雨势若无炎官今晨迫重午香黍仍胶【`去声`】槃天机杳难测人言亦多端祗今原田上立苗未妨寒但愿合颖时借日开迷漫蟪蛄尔何知煦煦啼夜防  

改周晋仙赠丁相士之什  

张颠许我以神仙薛颠谓予可英杰丁生谓二俱无成世间那得此奇崛麒麟阁上森貂蝉龙虎鼎内飞大丹腰钱跨鹤谁不愿只有圯下先我鞭何如吴淞江上住门横钓车屋农具卧看苍虬扰白云正午堂堂拔江去  

奉寄旌徳尉刘申之  

诸刘兄弟贤一一无可选竹林鋭头郎风味我小阮平生天机深善闭得内揵迩来卿何曹不办折腰本稍传诗语东朝日照兰畹伊余战纷华心斾凡几偃划逢君家语隽永初一脔识遗饱新得友胜悟夙损缅怀歌商地萧瑟松磵逺阴阴芜菁花碧蝶相与晚是中着髙士物意自偃蹇向来白衣宰云壑论补衮优游济艰难如以禹代鲧刘郎秀睂宇秋隼立髙巘端能谢师匠万卷自鉏垦时须阅世谛一及城门键功名头上簪日月风中幰何时防吴下春动长洲苑  

送王郎【`洽`】  

车轮何由方草色欲无路晴川媚双燕及此送将去若人天机深奇服雅自与色温无可鉏语妙时一吐相逢大江上为我浣尘土后期岂前料已作千岁语告归何草草双水深雾雨稍闻父老旧门户要渠补祗愁模楷地与世作夸诩宁当去楼梯闭置我叔度  

翼翼吴齐门大江流日夜别君虽咫尺即是风牛马君才何如我我拙犹肯借淮人买绣丝布洲市如赭张皇十日饮着公乔松下画工亦岂学爱玩此粲者人情勿苦拒舆马幸整暇向来三宿恋取别万里驾想当双玉瓶酣歌泪盈把缥缈鸿鹄去吾甘老原壄  

次韵张长公宠赐初度致祷之语  

何人著书补获麟竹汗未干头已星天上风流张公子散发沧浪歌独醒威名徧满淮草木肎借妙语春冥灵臞翁之腹无三壬平生贮书才一丁泥涂断道学曵云天泼眼慙鸾停亦知封侯下曹掾宁与阿堵髙宁馨梦从诸儿坐家塾十年灯火寒青荧分无黄色明天庭独倚一片藏无形虞翻骨相当自程曲江风度乃不名  

上闽帅范石湖五首  

人物于今正渺然欲从江表访先贤迩来耆旧无新语谁使文章漫两川利器蚤能夸頴脱偏师聊复制中权骚人有几登青竹耐可同时欠执鞭  

今代论文更是非赏音谁复得牙夔真从长庆成编日便到先生晚嵗诗万马萧萧闲律令孤峰隠隠出旌旗了知长短三千首收拾余师即我师  

丁年口伐眞奇事一代诗鸣不救贫大手欲推浯水颂羣酋曾折石湖名乃今谢傅还初志其奈王阳是故人独有我闽欠公句诏书果起钓磻滨  

此行闽峤吾能数行尽天南未了青莫倚看山韬墨本要须入界挟图经西湖杨柳云生镜东阜离支锦作屏欲托翁冰乌石篆请公作屋与新铭  

蚤知呉下多竒士身许先生嫡子行他日畧容追李杜斯文何敢望班杨向来流水孤三奏此去飞霞乞一翔牛铎调宫我岂敢嘘濡万一借声光  

登苏台用袁宪韵赠两赵提干【`汝积幼闻`】  

胜赏多从暇日违眼中朋友欲星稀退休不复思三顾能赋犹堪广七依游鹿台前空逝水栖乌曲里只斜晖书生怀古真痴絶看尽闲云入栋飞  

次韵萍乡文叔章访别  

力田望逢年倚市胜刺绣十年邱里语失火要自捄君行半天下何处得耆旧请从老厐説龙凤相赴凑全家隠鹿门遗安不求富常时拜牀下大钟尽徐扣男儿惟一身用在百嵗后譬如营屋室宗庙先库廏不闻买山隠而有居巷陋君看钟鼎家粱肉或墨宁为卖文活一经老学究出身即九折时命乃大缪向来尸裹革口语困逗留居然齿编贝月粟供赁僦何如山涧厎鹿豕对饭糗文章忌随人谨勿夸客右书林无浅植笔耒有深耨纷纷青紫楦后进渠领袖结交两任昉设客一阴就卑官惭处赠俚语致公寿  

髙邮因师蒲萄芦鴈秋三种  

汉家士马知多少晚得蒲萄绕院栽何物支郎能伎俩龙防马乳应时来【`蒲萄`】  

莫话凄凉塞北秋衔芦避弋使人愁与君细展江南画水宿沙眠得自由【`芦鴈`】  

子母钩牵晓露漙行人暍暑慰艰难青门种色今余个莫作黄台秋尽看【`秋瓜`】  

用香字遗李恭叔  

我无令君三日香鹤为躯作肠薄寒中人曵两縰独吟猗那遗我将忆从两脚万里回政坐羣儿相谤伤掲来一见老柱史城郭落落岿灵光安得与君乗六龙探借千嵗北斗浆却乗斑虬访月窟尽斫恶树无留藏天风泠泠吹佩环洞视碧落豁四防下方应奉正三入闲置可怜青琐窗  

再用晨吐字韵寄潘德久  

舍人宾日姿起居庭燎晨岂惟瑞朝廷荐绅日多闻就如田甲謿死灰果不然那知硕果剥中有一念仁稽古得微酬櫑具峩进贤琴为悲风弹茶必活水煎平生转庵诗小当寿千年忽闻朔方骚更欲腰黄闲向来横槊豪日者今华颠  

下客时觇君车茵阳醉吐万事君不理传声拒开户虽然臭味合更觉心貌古书雠峄山枣羮臛首阳苦坐令府西门平舆説二许君当我舆台银艾心已灰尚有西山縁共待石髓开神仙觉易与诗句端难裁郤后五百年化鹤吾独来  

大风怀林伯农  

江湖易髙风六月寒防防中宵防急雨凉意列衾枕颠披蒲苇乱抑压乌鸢噤禾头欲生耳树背各流沈不谓晡来霞横拕半天锦初疑鸦翻睛旋觉虹投饮晦明信难料旸霁吾谁谂所思隔江水笔力望徐沈十年一葛衣肘见尚整衽想当风雨夕忧国愿嵗稔凄凉新丰邸避湿几违寝何由语连牀共破秋气凛  

上郑参政四十韵【`乙亥`】  

吾闽天下选人杰圣时蕃佐戴髙前谍承家裕后昆海门当劒立洋屿焱鹏鶱气色来回互耆明有讨论蟠胸三万卷落笔五千言地芥垂头拾天瓢信手翻余阴润桑梓賸馥到兰荪白日骐驎坂青春桃李园扬鬐方泽国插羽已天阍伊昔昌能谏于今宏独尊夙惊山有虎已验鹿随幡带草书籖丽金华讲舌温履声仍独上驿置愈争奔有客迷途甚劳公倒屣烦请先陈失马次第説投猿漳水头堪白融峯泪几吞嵌辞故里觚角见脩门到递吴蚕宿畱交楚鴈番忽通狂客刺俄返独缧魂望禄蒲生节随人柳折圏天髙难发口地缩防移跟一昨哄堂暇深知纳牖恩印刓聊小靳緼束更能存日者叨堂贴时哉防气元敢言矜騕褭复自妒婵娟末学应须授羣经賸欲繙恐因鳣发发复作兎爰爰光范寛无阈阶符紫有垣极知专造化稍许展寒暄国论图南纪边防议北辕未将蟊火畀忍使彗旗燔天步曾留局皇心重改憣房奁非久秘药笼防深掀豆栈能忘秣樗材傥入抡畧容偷廪稍重议洗乾坤举色多狺犬深心寓祝防老身难矍铄疾眼久眵昏合浦珠无胫丰城劒有痕事多惭蹇叔议敢及臧孙余日知安在南邨定北邨  

## 宋百家诗存卷二十二  

嘉善 曹庭栋 编  

防斋小集  

危稹字逢吉抚州临川人旧名科淳熙十四年举进士洪迈赏其文擢第孝宗更今名调南康教授转运使杨万里按部骤见叹奬偕游庐山相与酬倡旋调临安府教授嘉定中累迁屯田郎官番昜柴中行去国稹赋诗送之迕时宰出知漳州郡有临漳台据溪山最胜处筑龙江书院其上横经自讲人用歆动久之提举崇禧观与乡里耆艾七人为真率防卒年七十四真徳秀铭其墓弟和字祥仲开禧元年进士亦有声  

借诗话于应翔弟有不许防抹之约作诗戏之  

我有诗书癖每喜以笔界抹黄饰句眼施朱表事派此手定权衡众理析畎浍厯厯灿可观开卷如绘画知君笃友于因从借诗话过手有约言不许一笔坏是语落我耳便觉意生械明朝试静观议论颇澎湃读到防意处时时欲犯戒将举手复止火侧禁搔疥扶痒无所施闷怀时一噫只可卷还君如此读不快千驷容可轻君抱亦稍隘昨问鸡林人尚有此编卖典衣须一收吾炙当痛嘬  

上隆兴赵帅  

买宅须买千万邻季雅喜得王僧珍买山百万复谁与襄阳节度真主人吾生兀兀钻蠧简不肎低头殖资产缀名虎牓二十年依旧酸寒广文饭緑鬓半作星星华岂堪风雨犹无家大鹏小鷃各自适只有鸿鴈长汀沙弟昆团圞虽足乐老屋萧条不堪着至堂便是无骨相也合専侬一邱壑近来卜筑穷防十里而近依松楸骊龙塘上邓家邱半山老人所钓游半山天下文章伯邓家声名亦辉赫断碑犹在古墙阴好句曽经写山色买邻得此天所予独欠山资无觅处平生骂钱作阿堵仓卒呼渠宁肎顾君地位入高云笔所到处皆成春万间广厦庇许远岂无一室栖贫身王邓故处为邻曲更得赵钱买屋便哦诗句谢山神饮水也胜尊酒緑  

春日有感  

春入长安百万家湖边无日不香车一株栁色吾无分看杀庭前荠菜花  

情知老却流莺了争奈狂如蛱蝶何尚有紫薇红药在佳人休唱怨春歌  

上赵总领  

一见烦公道眼明悬知彻底五湖清岂期天上张公子犹记当年刘更生几度夜湥流水操无人心认断肠声平生不面郤相识黄鹤楼前今一鸣  

鹤  

楚楚雪衣明烟霞径里行不官陶令野有节伯夷清一见消尘虑相亲长道情秋风着梧叶时作九皋声王架阁夙有碁癖尝于和篇中讥其不工架阁颇讳恶其説复次韵戏之  

刘伶耽于酒渊明玩于菊君乃癖于文爱碁尤更笃文高新掌故碁只前秘牍我昨郤莱兵书法谨夹谷不知君讳之防名如防玉耻鼓赵王瑟欲举渐离筑明发疾呼予开枰数反覆盛气欲吞敌厉响亦惊俗失利頳凑颊得隽喜填腹势固健于常年终弱于仆君名高天下此特一不足小负毋重争防观有静瞩大明昧于小月固不胜烛切勿罪刘五此笔竞所録【`时涂任伯亦颇短架阁之碁而和篇言不工者实予也架阁乃归罪于任伯`】  

挽同年司门  

期筑盟惟旧交承契更深雨声春共酌灯影夜同吟接武方尧殿招防遽楚音尤怜哭君日来纳昔时金径从丰城谒于房州于令侍姬歌舞进酒二首  

蛾眉对舞歌凉伊舞声还逐歌声齐卷花万段忽进酒鬭高蝴蝶飞来低  

更有佳人在空谷能唱春风天上曲何时得上金玉堂一声飞度龙吟竹  

藕花中未开之荷穿叶而出  

风清晏瑶池正拥万姬醉忽有青山人穿仗献封事  

送刘帅归蜀  

万水朝东弱水西先生归去老峩眉人间那得楼千尺望得峩眉山见时  

送晁告远得南康  

我是康庐旧冷官梦防今尚忆云端山将草色连天碧泉带松声出谷寒仙观几年留鹤隐古潭有日起龙蟠使君肎着许料理乞我蛮笺半幅看  

春日即事  

麦风翻陇泼浓緑花露滴枝黏老红独立楼头检春事一丝暖日坠青虫  

闻莺  

天上金衣侣还能贶草莱风流晋王谢言语汉邹枚公等久安在今从何处来山禽正嘈杂慰我日徘徊  

挽月湖二首  

天何夺我老先生轩冕丛中玉雪清英石数拳归艇重月湖千顷世缘轻云山买得无余俸句法流将不尽名头白贾生非不遇所言向已畧施行  

诏书屡趣入承明黄阁前头不肎登若欲归休同野老本来清净是禅僧苔生文塔今成古影挂山房唤不譍犹想经行泉石处亭嵓憔悴一枯藤  

牵牛花  

青青柔蔓绕修篁刷翠成花着处芳应是折从河鼓手天孙斜插鬓云香  

接客篇  

接客接客高亦接低亦接大儿稳善防传茶小儿蹡能作揖家人不用翦髻云我典唐书充馔设唐书典了犹可赎宾客不来门户俗  

妇叹  

记得萧郎登第时谓言即日鳯皇池而今老等闲官职日欠人钱夜欠诗  

送柴与之出守章贡  

力为君王乞得州补天未了石还收人才自系国轻重吾道亦闗公去留殿角才辞槐影日船头便转荻花秋竞夸祖帐都门外谁识攒眉杜甫愁  

龙洲道人集  

刘过字改之自号龙洲泰和人江西诗派中一人也以诗侠称湖海间周必大闻其名欲客之门下不就绍熙间叩阍上书请光宗过重华宫辞意恳婉声重于时又以书陈恢复方畧用事者不听以是落魄无所遇合嗜酒放诞不羁陈亮陆游辛弃疾皆折节与交尝在弃疾座间进羊腰肾羮过狂饮乞韵适举酒手颤余沥流于懐因以流字为韵信口吟云拔毫巳付管城子烂胃曾封闗内死后不知身外物也随樽爼伴风流其豪纵类如此晚年客昆山友人潘友文留之寻卒葬昆山城中有龙洲道人集十卷  

多景楼醉歌  

君不见七十二子从夫子儒雅强半鲁国士二十八将佐中兴英雄多是僰阳人丈夫生有四方志东欲入海西入秦安能龌龊守一隅白头章句浙与闽醉游太白呼峨岷奇才劒客结楚荆不随举子纸上学六韬不学腐儒穿凿注五经天长路远何时到侧身望兮涕霑巾  

红酒歌呈西京刘郎中立义  

桃花为麴杏为糵酒酝仙方得新法大槽迸裂猩血流小槽夜雨真珠滴岘山之北古襄阳春风烂漫花草香乘轺谁为部使者金闺通籍尚书郎儿样爱民真父母十万人家感恩厚鹅儿不酌宜城黄流霞造此江南酒轮蹄日日行乐同琥珀防滟琉璃钟珊瑚枝下贵公子人面日色相争红防干十二开帘幕腰鼔轰雷奏仙乐翠翘金凤大隄倡玉纤捧劝罗衣薄人生百歳能几何海棠花开春较多有貂可解换一斗醉到天晓待作麽  

盱眙行  

车徐行马后驰天寒游子来盱眙功名邂逅未可知生身毕竟要何为既不起草黄金闺又不侍宴白玉墀何不夜投将军飞劝上征伐鞭四夷沧海可填山可移男儿志气当如斯安能生死困毛锥八韵作赋五字诗金牌郎君黄头儿有眼不忍重见之志大才疏浩无期逢人举似人笑嬉谓为痴人未必痴唤作奇士何能奇  

从军乐  

芙蓉宝劒防鹈刀黄金络马花盘袍臂弓腰矢出门去百战未怕皋兰鏖酒酣纵猎自足快诗成横槊人称豪但期处死得其所一死政自轻鸿毛将军三箭定天山丞相五月入不毛生前封死庙食云台突兀秋山高书生如鱼蠹书册辛苦雕篆真徒劳儿时鼓箧走京国渐老一第犹未叨自嗟赋命如纸薄始信从军古云乐  

登升元阁故基  

脚力倦矣盍少休侵晨更作升元游眼中已不见二百四十尺突兀之高楼但见炊烟万灶防貔貅上有啼鸦噪鹊如泣诉下有藤蔓老树根据枝相虬想其结缔初匠石巧与造物侔桷榱枅栱不知几大木一木牵挽回万牛山川退听左右受约束日月乌蚤暮东西流阿房之旗矗立矮如防临春结绮望仙三阁俱下头杯盌块培塿而已矣蹄涔洞庭芥为舟拄撑霄汉弹压大千界下厯梁唐秦隋晋汉周一朝世故有翻覆祸结祝融回禄与郁攸灰飞障天烟焰炽一火三月烂不收遂使觚棱化草莽丹臒成墟邱吾闻至人侈俭初何心有茅一把盖头便可留何必穷极土木事妖怪朘削赤子膏血敛以裒是故子刘子不仙不佛亦不侯视鸾台鳯阁为蘧庐百万买宅亦梦幻泡影沤江西岂无家白沙翠竹泉石幽茅檐曝日搔背痒篱缺墙破手葺修争如以天地为室庐日月行住坐卧得自由不为朱门是不作白屋羞有时骑鲸千里游汗漫有时蛤蜊遽食龟殻秋彼升阁者亟成而复坏膓亦不能为之断心亦不能为之忧造物何足云此身自赘疣誉尧毁桀未必公是非孔跖两窖蚁与蝼日斜诸公急下山我有斗酒归去来兮相与劝酬  

大雪登越州城楼  

北风吹雪天尽头苏州未了来越州越人夜乘剡溪舟乌喙还念栖山不吴人载酒登虎邱窈窕万舞杂清讴迤逦茂苑来长洲不愿麋鹿苏台游我独忍冻城上楼欲擒元济入蔡州盛骑突出风飕飕越人惊倒吴人愁  

题润州多景楼  

金山焦山相对起挹尽东流大江水一楼坐断水中央收拾淮南数千里西风把酒闲来游木叶渐脱人间秋烟尘茫茫路渺渺神京不见双泪流君不见王勃才名今盖世当时未遇庸人尔琴书落魄豫章城滕王阁中悲帝子又不见李白才思真天肰时人未省为谪仙一朝放浪金陵去凤凰台上望长安我今四海行将遍东厯苏杭西汉沔第一江山最上头天下无人独登览楼高思远愁绪多楼乎楼乎奈汝何安得李白与王勃名与此楼长突兀  

呈陈总领  

旄头欃枪鋭冲击杀气隆隆半天黑千家悲哀万家哭唐邓征防招不得北斗移杓向西指八月风高塞尘起大军忠义赴襄阳飞乌潜鱼未知死黎黔殷忧痛无策愿得空中降韩白呜呼何代无竒才世间未有黄金台  

又  

商渠渡河河可凭精卫填海海可平物情大忌不量力立志亦复嘉専精忆昨痛哭丽正门白袍黑防如游防中书堂留草茅疏不赐诛戮光宗恩暮年志气耻雕丧广长场中吊名将愿持上方三寸铁细剖赤心告今上  

忆鄂渚  

我离鄂渚已十年吴儿越女空华鲜不如上游古形势四十余万兵筹边中原地与荆襄近烈士烈兮猛士猛泽连云梦寒打围城接武昌晓排阵书生岂无一策竒叩阍击鼓天不知却思仙人白玉笛胡牀醉倚南楼吹貂蝉兠鍪两岑寂若邪溪傍还作客空余黄鹤旧题诗醉笔颠狂惊李白  

寄竹隐先生孙应时时为常熟宰  

苏州酒滴如真珠公能醉之酒百壶得闲政恐不来耳来则倒踪相与俱江山绕楼诗句好奔走万变同驰驱大书小草各有能雷霆震耀莺花姝当其半醉尚醒在宛若处女未嫁夫杯行到手湖海竭翻覆云雨来须臾羲之屈使坐北面命骚如役仆与奴角巾斜飘鬓毛出笔墨颠倒衫袖乌囘旋左右如有碍归路不记长防扶宾侪指摘士窃笑亦有好事描为图或云先生郁于用浮沈欲以酒自娱实非能饮姑好客不时斗酒由人须若余乃是真饮者糟邱日日乡无何虽肰人亦难意料未可目以为酒徒相逢摆畧边幅尽胸次开辖无城郛敛藏穷达付之酒不以礼法自束拘情归一真举无伪滑稽玩世为通儒饮与不饮无不可醉醒醒醉同一区痴人之前莫説梦梦中説梦愈濶迂客来辄饮饮辄醉此其所以为竹湖不肰他人岂无酒欲去此脚自嬾趋计公之客日百数结束冠带纷坐隅欲言喉牙物如鲠中怀腹非外示愚不如鄙性好诚实退无所议进不谀欧公自爱曼卿放昌黎亦喜刘义麤满城风雨重阳近黄花篱落金英敷山高凛风吹客倒公楼虽小主者殊狂当相就取一醉有酒饮我无酒酤此郎虽狂亦可喜我去俗子畴当呼世无人兮亦已久公不容我谁容乎嘉泰开乐日殿岩泾原郭季端邀游鳯山自来美堂而上湖亭海观梅坡石林无不厯览最后登冲天楼下介亭观骑射胡舞赋诗而归  

结束战袍骑战马冠军将军宛如画前呵小驻来美堂箭去弓鸣飞鸟下青林路转入岧嶤湖亭海观争为高谁知鳯舞龙飞外别有楼阁横云霄囘旋左右皆游厯人物江山两英特风流标致梅岭梅磊落胸襟石林石侧身更上天上行好风吹下笑谭声山神川后领要束遁走虎豹藏蛟鲸摩挲苔藓题诗去万鼓丛中杂胡舞众宾捧酒寿主人将军自是擎天柱看山看水时一来钱唐吴越何小哉指点中原百城在功名逼人有机防  

古诗  

凉生几砚窗未糊秋风射入如相呼牀头呉钩作龙吼便欲乘此捣穹庐丈夫诗胆如斗大摩挲笑与歌楚些生平柔肠作铁坚挑尽寒灯拥襟坐撞钟打鼓天欲明鸦未知晓鸡先惊夜来有雨不须问听取窗前蕉叶声老僧惯闲定较可山色朦胧半烟鎻玉簪委地怕禁持消息雨中弹指过前回十日得一晴远山松桧如泼青痴云冉冉自辟易半江滚滚金龙生桂花毕竟络躁薄强出婵娟嬾梳掠正缘久不见云生事半功倍埽萧索人言快意难得时世间乐事须生悲转头泼墨天地黑依肰雨脚如丝垂山翁岂识神龙志特地霖霪阻游意不知金鸭香篆长拥鼻犹可看文戏重重疉疉添青苍谁谓浓翠绕丛篁草木过湿有香意衣笼笃耨篝笼汤峭岩万丈苔斑驳日固甚佳雨不恶晴明晦防俱可观刍豢有时荐藜藿爱山之痴如爱诗或日或雨皆足竒君不见若把西湖比西子澹妆浓抹总相宜  

郭帅遗蕨羮  

书生穷无食肉相老不能官犹崛强一杯紫蕨江西羮万户封犹未当主人幕下三千士谭王説霸如蠭起日日椎鲜与击肥餍饫腥羶饱而已此生只愿吃此羮坐看将军勲业成金山乞取一片山要看濈濈儿拳短穷人便是知田汉  

舟中  

扁舟去门风怒恶舟入湥溪雪花落我行无事有底忙且向荻花湥处着邻船乞火炰蛤蜊尊中浊醪把一卮陶陶万事不复理冻口且吐寒酸诗  

邨墅  

俗子有钱邨亦乐秋田米熟歌牛角三家邨墅无官方夜半呼卢笑声谑寻思我辈不如君平生读书徒苦辛遭时丧乱未得志长策短藳无由伸不如卖劒买牛去也学此翁邨里住只愁夜半月明时得意无人和诗句  

寄竹隐先生孙应时  

竹湖人之英剧县勇自试三年种桃李遗爱及童稚咸欲父母之谓吾公之子独有督邮嫌见谓不了事瑕疵催科细欲以三尺治八月羁僦楼半生縻隐市小窗天日晴洒落自胸次抖擞旧尘埃楮札左右置寄傲点画闲挥染当游戏人贤世所希嗜好人共贵车马闹填门载酒日纷至大书极豪放小草亦姿媚敛藏经纶业进此第一义玉版抄歌诗石碑刻图记人家锦为轴高壁垂至地袭藏较工拙临写费同异争如老刘子落魄一狂士半生不读书颇能防其意寒泉骥马饮平陵蛟龙起得非久幽愤于以发奇气政使钟鼎疎自足名一世毛锥久见絶一见尚能喜酒边袖予诗不誉亦不忌有时夺之去箱篚余故纸如持将军诰屡博姑苏醉  

同许从道游涵碧  

犯暑日午来坐到日落归松桂丛团团竹光净辉辉乳窦成濯缨绿染身上衣却倾所携酒对酌老石矶幽鸟当歌者荐以首山薇敛藏大千界游戏麈尾挥寺门长安道结束驷马肥醉乡访羶荤屏风肉红围我亭不闗鎻何人款柴扉掉臂樵担行藤萝自烟霏古所谓迂阔若此二子稀既非携娉婷又乏玉鞍飞不知有何好林泉少焉依境势更着语鬼神暗呵讥但知笑他人不觉自已非  

古意席上为徐子宜侍郎赋  

桃李多芳姸开落如春风托身终自天花不百日红残月望朝日各自相西东为君整仪容照水不照镜为君进甘旨君视肉有堇悲歌欲感君声若君不闻金玉徒结君君看若浮云父母长叹息谓儿好容徳脂泽固不妍珠翠亦无色娉婷艳阳春自丑不自惜君心河汉流为雨不复收妾心东流水赴海终不止  

雨寒寄姜尧章  

一冬无此寒十日不得出闭门坐如钓老去万感入冶游亦余事况乃灯火毕独怜镜湖春一一各秀发枝条缀芳防惨悴变仓卒凡草何足云谁吊梅栁屈东城有佳士词笔最华逸持此往问之雨溅袍袴湿蛮笺定送似来时诗思涩醉字作蛇鸦行草倩苏十  

海棠  

步障蜀州锦重重碧罗襦娇多不胜春十五未嫁夫我欲金屋之贮以贡上都窈窕飞世间秾李待绿珠冶容致人疑讵知非妖狐雉扇开绿绮君王丽华俱后庭非无花有宠争得无八姨澹手抹试妆不施朱不如玉环翠睡起姿态殊人言花倾国况乃下蔡乎  

读书  

重寻读书盟笔砚已荆棘只堪把鉏在趁此尚有力世途风波恶躬履见险侧敢云卖文活一钱知不直  

思故人  

朋从纷如云益觉索居甚肺肠百忧集午夜不安寝长恐木石心化作萋兮锦日暮懐佳人霜风悄寒凛  

自叹  

羣公列屋居官贵辄鼎台艳妆照珠翠寒谷嘘春回书生穷蹇甚一笑百祸胎何时业债尽面目还本来  

代寿韩平原  

衣鉢登庸复旧毡文王尚父赵平原自从庆厯到今日只説开禧初改元朝辟东斋广东阁夜看南极照南园九霞觞举先旬浃却领千官寿帝垣  

际防风云振古难十年袖手且防观要令邻敌尊裴度必向东山起谢安一品千龄灵寿杖五公四世进贤冠功成裂地封留了却趁赤松盟未寒  

宇宙之间物物春戚疏曽不间陶钧裔分裴暤东西眷谊笃嗣宗南北邻中令诸孙难遍识栖筠族子老堪亲试捐内举拘挛迹无异平原十九人  

辞周益公  

一曲归欤浩浩歌世间何地不风波人从贫贱识者少事向艰难省处多紫塞将军秋佩印玉堂学士夜鸣珂太平宰相不收拾老死山林无奈何  

上袁文昌知平江  

车马城中蚤上忙子城内里看星郎十州已茂圜扉草一炷初凝画防香铜剖虎符新雨露玉持使节旧风霜明年樱笋成时不在乌台即玉堂  

欲上姑苏望虎邱小邦宁有此风流山川形势今三辅人物英雄古列侯华屋鳞鳞冠盖里画桥曲曲管弦楼金陵蜀郡俱疏远除却皇都第一州  

谒淮西帅  

家住徐城未卜还归心正在杳防间东游呉防三千里西入成都一万山解使愁肠能寸寸空令涙眼已斑斑此情不告英雄帅説向儿曹总是闲  

谒金陵武帅李奭时叩殿帅为易宪章求书碑  

搏虎屠龙两未成萧肰华髪一书生狂踪潦倒初无定老气峥嵘自不平借马饱游云梦泽归舟小驻石头城磨崖已办中兴颂洗眼西湖看北征  

寄湖州赵侍郎  

桑柘邨邨烟树浓新秧刺水麦梳风舟行苕霅双溪上人在苏杭两郡中鼓角丽声相旦暮旌旗小队间青红主人夙有神仙骨合住水晶天上宫  

呈李漕  

黙祷神仙政隐忧天心人意已周流旱苗巳槁七八月甘雨如期十五州风叶冷吹云梦晓水花新浸武昌秋异时白粲输官处知有丰年万斛收  

尘埃破帽倦骑驴一雨穷途快有余盆盎自天倾屋瓦龙蛇平地起堦渠冷侵絺绤觉太甚声满梧桐殊不疎口业未偿诗有债夜湥灯火小窗虚  

喜雨呈吴察按  

使君人物旧乌台天听虽高力挽囘湖水欲平江为退秋田未旱雨先来云随黄鹤游何许风满南楼亦快哉凉意入秋清可画月岩知有桂花开  

黄鹤山前雨乍过城南草市乐如何千金估客倡楼醉一笛牧童牛背歌江夏水生归未得武昌鱼美价无多櫂船亦欲徜徉去古井而今澹不波  

谒京口张守  

危楼年少记登临老矣重来力不禁风月欲谭嫌许事山川不险似人心澹烟衰草乡闗远细雨黄花节序湥虽有小诗行乐处世无知已为谁吟  

雪中呈顔使君  

一冬所欠者雪耳造物忽肰如戏儿清甚牧之江上郡朗吟次仲馆中诗试灯夜静疎梅落卖劒邨湥小麦滋多少使君调燮意风流只有化工知  

代谒江华曽百里  

抠衣三十年前事曽似诸生傍绛纱一国所尊吾白下双凫犹远令江华时来馆学俱余事老去衣冠懐故家共怪我门郊岛外狂生尚有一刘义  

鬓髪已皤非故我依肰破帽老骑驴江南游子断肠句汉殿逐臣流涕书父祖松楸三世家弟兄桑梓百年居狐丘未死归心切未有相如驷马车  

赠鄂渚李广文  

曽去征袍异主恩青衫君已染尘痕故人肰诺千金重刺史文章一代尊楚泽地多増感慨峡江天小易黄昏要知后夜相思处细雨青灯独掩门  

简李文  

衰鬓萧骚半欲丝尚能随队作儿嬉棊无杀意从人活琴有仁声却自悲落魄陈平归汉日中伤张禄入秦时诸公莫作狂夫看恐是英雄未可知  

陪赵丞饮东轩留题  

冠盖如云许后陪酒红医老上吾顋转旋舞影乾坤窄摇撼歌声风雨来渔网撒池莲叶老龙涎熏坐桂花开翠蛾捧劝同文字商畧西风更百杯  

送王东卿归天台  

枚数人才难倒指有如公者又东归班行失士国轻重道路不言心是非载酒青山随处饮谭诗玉麈为谁挥归期趁得东风蚤莫放梅花一片飞  

千岩万壑天台路一日分为两日程事可语人酬对易面无慙色去留轻放开笔下闲风月收敛胸中旧甲兵世事看来忙不得百年到手是功名  

送友人得馆游南康  

匏大从来速售难依人高戴误儒冠江南又客诸侯去梅子愁人四月寒半世光阴旋蚁磨百年举子上鱼竿世间多少不平事盍向庐山静处看  

寄张都干蒙正  

林湥叶密绿阴繁荷渐生芽蒲有根心事蹉跎过嵗月故人落寞共乾坤舟行莼菜水云浦路入杨梅烟雨邨何日叩门寻子去一尊相对话黄昏  

醉中寄王子林  

我头扶病醉岑岑履厯糟丘嵗月深行路随身惟一劒对花买笑亦千金离乡老去天涯涙上冢凄其寒食心风雨闭门无客过炉香销尽夜沈沈  

寄吕英父  

秋到家山冷不知但惊风露入新诗低头欲拜无东野满耳惟闻説项斯骨骼昂藏云鹤吟哦凄断雪猿悲文章已得真消息三十科名未是迟  

寄程鹏飞  

往事游边忆少年未尝携刺五侯门春风跃马汉南道落日椎牛淮上邨科举未为暮年计途穷不忍向人言男儿慷慨头当断未有人施可报恩  

南康邂逅江西吴运判  

一节西来已駴传不堪归去便湘川舟行彭蠡轻文种酒到浔阳酹乐天台谏久无公议论朝廷新有骤除迁臣心毕竟终忧国不敢瞻乌涕肰  

张帅干席上口占  

海树婆娑日出东一年穷处已残冬春衫湿到西湖雨防梦觉来长乐钟梅掷白英楼压鳯灯挑红焰劒缠龙便教分阃持麾去未惬平时锦绣胸  

姑苏送王武冈不值访汪仲冕席上口占  

严城夜出鼓咚咚画鹢三更不见踪何必披云寻乐广真成避雨识茅容苏花似雪玲珑白腊酒如春琥珀浓若使世间无我辈老夫何处不穷冬  

次刘啓之韵  

豪结交游三十年暮年识子海霜边江西析派诗同社鸿宝传家子已仙无用白防甘我老有才青眼望谁怜譬如飘泊湓城下篁竹萧疎无管弦  

次张昌化合溪新亭韵  

不碍溪流水不平主人来处主鸥盟两峯呈秀出天造双涧同流到地清尚忆经过曽对酒欲来登览恨无名仙凡咫尺红尘隔草草题诗亦浪评  

次吕簿池亭韵  

举杯邀月到幽塘月入波心碎夜光倒影帘花翻翠色飞梭锦段织红芳是中有客供千首此外无尘染六郎昨夕主人闲立久一身风露带天香  

长干寺用荆公韵  

萦纡一径试幽寻花竹禅房未是湥野水不波清欲冻崇冈有竹翠成阴琵琶呢呢宛儿语兰麝温温和水沈诗句欲追前辈后谁呼粉黛污清吟  

和印监寺玉簪花  

得得寻芳听自由名花先占八分秋鹭鸶折股晩风冷姑射遗簪胜地幽霜叶皱痕罗扇薄香苞破处雪衣柔一瓶一鉢休岑寂骑鹤腰钱岂易谋  

咏余商卿栀子花  

香不求知色自然朝来何许雪华鲜如行佛国参知识未嫁仙姿益净娟梅子已黄犹夜雨客游方倦作春眠地卑山近征衣润不费熏炉一炷烟  

与青原正庵老  

倦行老矣徧东南最后青原识正庵无法更求身外説有禅应许意中参春风绕寺雨华坠石鼎烹茶泉味甘暂脱尘嚣聊税驾与君相对款清谭  

简能仁礼老  

幻身到处等空虚习气依肰未埽除柏树子边寻祖意旃檀林下伴僧居三千世界初无碍十二时辰得自如牛粪火堆煨芋熟时时拾得嬾残余  

赠张道士  

修廊行尽到山斋中有高人百念灰门外不知春出笋池边惟见地生苔内丹久炼龙长在大药将成鹤屡来想见年年朝玉帝眉间一防澹黄开  

赠术士  

一性圆明俱是佛四方落魄总成仙逢人只可少説话卖卜不须多觅钱退一步行安乐法道三个好喜欢缘老夫亦欲挑包去若要相寻在酒边  

赏心亭  

何人将我此来游白鹭那知客有愁如子矜持山玉立似予迂阔水盘洲尘襟抖擞风云入石刻摩挲嵗月流惆怅谪仙鸾驭远离离别恨黯滩头  

云精游惠山  

松杉如立密当门长在山中管送迎栖石草根留雪在响堦檐溜滴春声簿书拨置君能到碑刻摩挲眼倍明欲作小诗无好句只题年月记经行  

同郭殿帅游凤山寺探桃李  

廉纤小雨久于梅喜得新晴亦快哉五色波光丽鳷鹊十分云气近蓬莱旌旗侧畔宫墙转戈防丛中武库回走马看花生怕晚果然桃李一山开  

游窄防山  

倦游华髪老飘飘意气依然在九霄努力尚能登窄防废诗无可寄参寥敧斜古寺云为屋檼帖溪流石架桥安得栁间桃李动丹青吾欲画生绡  

大麓道中  

竹舆鸦轧晓烟收苍玉岩巉万里秋路转羊肠囘草径溪分燕尾绕沙洲爱山有癖须还债觅句无工是不休晴得几时尤更好桂花蓓蕾作针头  

过泰和宫  

林塘漠漠乱花飞门掩苍苔过客稀蝴蝶与身俱是梦杜鹃怜我几时归徐行便当篮舆稳清话何妨羽扇挥四十九年蘧伯玉此生毕竟是邪非  

游北墅  

客里浮沈又一年春风北墅故依然路边花有香相引涧下松无色可怜仙鹤舞随人击筑神鸦飞傍客归船何须故埽霜前叶郤趁东风学晓烟  

杖履飘然不整巾缘何问得梵王城澹烟翠湿千螺皱微日烟销一缕轻隔山鸟语如人语触处风声若水声见説一犂今已足笑歌蓬首饷夫耕  

寓公坊  

秋风渐渐正吹凉似报归期未欲忙寻路竹间湥入寺泊船沙外远依庄小槽压酒珠红滴新饭炊粳雪白香更听夜来思远浦军声十万似钱塘  

醉中偶成  

小院蒲萄月架东舞腰忙趁鼓声雄诗成防笔分题后人在金钗赌令中秋叶冷吹风浩荡晩林烘透日玲珑腰间若佩滁州印定有人呼作醉翁  

无锡道观  

门外红尘市一廛买瓜买李兴悠然树根石透月洒落殿阁屋多风折旋卖墨道人勤置酒能诗老子欲飞仙髑髅南面蛆虫辈鹏鷃逍遥各自天  

金陵雪中  

风幻寒威夜扑人晓看云脚四垂阴牧羝塞上功名涙骑马蓝闗窜逐心冷面不春愁菀结冻防如铁恐萧森画炉醉拨灰为字不为闲思暖帐金  

对雪效乐天  

匣中雷吼一长劒溪上月明多少舟无贼可平闲李愬有人不访倦王猷银杯绣带从渠便瑶树琼林得自由衣敝独嫌灰絮料帘高想见月垂钩  

偕陈调翁龙山买舟待夜潮发  

来逢春雨长鱼苗去见秋风擘蟹螯久矣归心到乡国依然水防伴渔舠一天如许皆明月二客所须惟浊醪今夜四更潮有信更须留眼看银涛  

发舟  

宝气亭前首问途清飚日日送籧篨丹枫无处不愁客白鹭有情如导吾青竹闲垂任子钓紫鳞时掣季鹰鱼烟波渺渺江天晚水防又听溪鸟呼  

春日即事  

久客无人问所须小窗翻得遂痴愚黄昏以后酒三盏白日之间饭两盂谷雨笋茶俱俊美条风杞菊竞甘腴先贤可谓长贫贱况是平生山泽臞  

上周少保  

游戏公孤子归来不爱名昌黎前进士司马老先生有节花宜晚无波水自平翳云遮不得南极益精明  

上范秘监  

畴昔经行路黄山更一过天涯知已少嵗晚客愁多路断车生角冰坚水不波使君森画防闻此盍如何  

和大参相公  

松湥烟锁迳月冷水明楼日涨沧溟窄山阴古木秋琴书超物表器宇识神游突兀东南北乾坤第一流山邃龙蟠窟江昏蜃吐楼撞钟千百指阅世八千秋僧笑衣冠累天容杖履游松梢清影碎薄月带沙流  

赠刘叔拟招山  

不醉何劳饮无诗底用吟百年为客老一念爱乡湥草路青原涙烟波白鹭心班超归未得想见旧家林  

都中留随州李判官  

幸自东南好西归未可忙茶添橄榄味酒借蛤蜊香絶品宜春醉新烹趁日长倒囊烦厚载归遗北人尝  

江头送赵教即席同赋  

东州二三子相送黄鹤矶渭北烟树合江南春水肥波寛鱼意足沙浅鸟痕微我亦欲东去斜风雨湿衣  

除夜寄卢菊磵  

见説卢夫子诗成手自书雪便金帐暖云荫玉川居椒叶储名酒萍虀荐野蔬夜寒裈犊鼻应念马相如  

寄桐庐程宰  

路入严州去桐庐得暂过盘飱汤饼贱机杼绮罗多令尹哦诗治居民酌酒歌吏人公事少门雀可张罗  

吴尉东阁西亭  

袭桂行香径朱栏稍转西水风飕石冷云月堕檐低棊败湥杯罚诗豪健笔题舞忙钗鬓乱更为捧柔荑石板桥东阁轩窗如此华碧虚澄水鉴红影侵霜花似串歌云驻如泥醉帽斜但惊风露冷飘落防还家  

湖口宰任伯厚挹清亭  

政笑行役倦登临心眼开舒蕲千里见蜀赣两江来老觉树如此凉生风快哉主人方好客不算酒行杯  

题龚山长栖阁  

爱客龚山长能容日日过栽培初种竹爱防乍生荷堂对青山短门闗白日多细听闲议论不似我狂歌  

题黄文叔燕堂  

仕宦不惬意有家胡不归林栖乌反哺梁语燕于飞鸥鹭防之久貂蝉贵者希但存慈母健日日舞斑衣  

西湖次舎弟润之韵  

旧説西湖好春来更一游林逋山际宅苏小水边楼行密栁隄闹树多花影稠天堂从此去真个説杭州  

雨华台次胡仲方韵  

寒意湿烟草浮生吹浪花绕台皆峻岭陈迹一飞霞子醉词吐鳯吾狂字落鸦儿童应笑客风飐角巾斜  

酒楼  

夜上青楼去如迷洞府湥伎歌千调曲客杂五方音藕白玲珑玉柑黄磊落金酣歌恣萧散无复越中吟  

登旷轩  

去春曽与客携手过桥来寺荫松极美坞湥桃不开红尘万里去白首一年回净洗旷轩眼雪天闲看梅  

同曹元章游新安寺  

畏暑倦杯酌修廊散步行寺湥藏古意蝉老带秋声去就诸缘薄穷通一念轻更寻水清处为我濯尘缨  

游古山  

信步作幽讨有庵如此湥佛灯明老屋秋日澹疎林柏树祖师意松楸老子心十年弃坟墓洒泪一悲吟  

题古山庵  

薄醉来游此西风吹帽纱倦鸦丛密树凉雨湿秋花题壁人何在哦诗句未嘉一杯汤饼具坐到日西斜  

聿追庵题壁  

路转羊肠曲山藏蜗角湥树多成荫密水少亦悲吟露草重阳涙风花寒食心摩挲墓铭看久立读碑阴  

元宵偶书  

磊落东游客磨跎且过僧有怀千不足自顾百无能旧日名城酒他时梦境灯放歌声激烈醉倒睡腾腾  

寓东阳  

不学老无似艰难却饱谙远从陶靖节来访杜征南意到羮莼适贫犹食荠甘惜无庐可卧尚绕鹊枝三  

送客剡溪  

送客山阴路春风散马蹄纵观神禹穴湥入子猷溪嫩草绿于染珍禽娇已啼去程千万里步步有云梯  

寿鹿  

年永曽闻葛稚川玉京何处锦纹鲜赏花应制嘉宾宴小雅当为第一篇  

官舎阻雨十日不能出呈徐判部  

潦倒傍门羞骑马倦游老欲寄昆山留将造请嗫嚅口慷慨狂歌泉石间  

呈稼轩  

精神此老健于虎红颊白防双眼青未可瓢泉便归去要将九鼎重朝廷  

投诚斋  

绫衾厌入承明直却把一麾江上来云气隔天迷望眼不堪花落几宫槐  

上吴居父  

庙堂陶铸人才尽流落江淮老病身尚踏槐花随举子不知邓禹是何人  

呈王山父  

疎烟澹澹树重重畧得西南有路通钟板不鸣山寺静闭门人在月明中  

办得茅庐我便归玉堂何处有梅枝嵗寒老树虽荒寂防有腊残春到时  

和危教授  

先生场屋文之虎气慑孤狸自不知老去莫嫌官尚冷灞桥风月要新诗  

送胡仲方  

郑公句在贫何恨刘毅家寒泪一挥穷达莫言乡义重此行毕竟是耶非  

寄张东之  

见山堂上山如画二十年前曽客来飞絮满城归不得江南老却贺方回  

过无锡见李元徳祭酒  

高门拂日鸣珂里吹竹弹丝暖响中寂寞一区如此宅世间却有两杨雄  

题东林寺  

尔自贪痴不肎闲江南多少好青山老夫为不爱官职买得狂名满世间  

书越州能仁寺壁  

流年转眼一飞梭如此头颅奈老何狼籍落花春不管竹鸡啼处雨声多  

书僧舎  

绿杨染水浓如画天气欲晴风自和二月杏花犹未放一春分外觉寒多  

欲游阁皁山  

仙梯难上尘缘重俗驾勒囘山有灵烟霭糢糊雨昏黑数峯疑在梦中音  

梅花  

寂无人语断囘程日落未落孤山横平湖水阔何许去傍竹松边自好行  

弋阳渡头  

车声尽日滑黄泥怕聴空桑叫竹鸡风雨不知春蚤晩栁条摇绿半江垂  

初入平氏书院  

雪屋弹琴泛作声寂无人语纸窗明倦游识破诸缘妄巳与梅花一处清  

蕲州道中  

如箭阴风劈面吹雪花斜夹雨垂垂胸中自有平戎策路入蕲州冷不知  

自宣溪过蚤禾渡  

雨后斜阳未见晴晓看红日报窗明笋舆十里宣溪路刬地浓云脚里行  

邨店  

林湥路转午鸡啼知有人家住隔溪一坞闹红春欲动酒帘正在杏花西  

春归  

百花开尽到荼防一片春心又欲归可恨东风留不得谩教啼鸟怨斜晖  

闻杜宇  

杜宇几声烟霭外相思只在蜀山阴闲愁不共花飞尽赢得伤春一片心  

闻莺  

东风扶日上花枝恰恰幽禽弄暖时百啭忽惊春梦破闲闗石上话相思  

闲步  

山径无人鸟啄沙杖藜闲看摘新茶锦绷委地笋翻箨黄玉满林松带花  

梦觉  

梦囘斜日转花阴时有黄鹂送好音高卧草庐人不识东风啼鸟独知心  

游郭希吕石洞杂题  

清旷  

笋舆吚哑来路转此歇脚长风挟秋下湥意满万壑  

小烂柯  

游戏一弹棊嵗月驹隙过不如两防机石上跏趺坐  

韬玉  

至宝不自献韬藏亦英华余香被草木秀擢幽岩花  

梅屋吟藳  

邹登龙字震父临江人隐居不仕结屋于邑之西郊种梅绕之自号梅屋有孤山处士之遗风焉吟藳一卷刘后邨戴石屛真西山咸称之后邨谓其语极清丽石屛云读其诗如行春风巷陌间见时花游女动人心目处多矣西山云金至百錬而精珠穿九曲而巧邹君之诗之谓与其为当时诗人矜许如此  

从军行  

年少良家子投身事西北金鸣鬭马嘶萧萧短兵发夜战祁连山断甲溅腥血番部带箭降番酋连阵没勒功纪燕肰椎鼓归汉阙  

结客少年场  

幷儿任气侠年少肝胆雄锦臂金弹丸银鞍玉花骢腰插三尺劒手开二石弓轻生重大义一战翔庭空斩取戎王头防奏甘泉宫  

秋夜长曲  

碧帘挂雨秋容老寂寞江城暝烟草流苏帐冷屛山低蜜炬香销睡常蚤梦惊离绪牵愁入翠被寒侵涙花湿思美人兮天一方乌啼月落西风急  

青楼曲  

青楼女儿十五六翠掠云鬟妙装束千金学舞拜部头新来教得凉州曲锦鞯少年被花恼醉把金钗换香草西风楼前秋鴈飞舞衣狼藉花颠倒  

采莲曲  

平湖淼淼莲风清花开映日红妆明一双鸂忽飞去为惊花底兰桡鸣兰桡荡漾谁家女云妥髻鬟黛眉妩采采荷花满袖香花湥防却来时路  

江南春  

玲珑楼阁江城晩杨栁丝丝凝碧烟飞燕不归春满地百花香里听啼鹃  

巫山高  

巫山巃嵸巫峡曲一十二峯浅凝绿老猿化石悬岭崖矗矗凌云埽坛竹九灵少女列仙从佩玉鸣鸾乘彩凤飞防走魄归瑶宫紫箫吹断荆王梦  

咏怀  

洪河相绵缠嘉宅良可卜苍松荫长溪丛梅馥四屋过亭白水飞鸣流漱寒玉游目俯灵景抱杖委繁俗长吟畅幽懐理琴展清曲岂不企凌厉而乃伤局促吉士抗遐踪幽人聚灵族  

步出城东门  

步出城东门与子各执手遥望冢累累悲风发陇首长松自青青枯根带骨朽人生如朝露嘉命那可久世无王子乔何诀以固寿感慨徒伤悲欢言且饮酒  

山上有白云  

山上有白云浮阴翳阳光亭亭飒缤纷出岫高飞翔飞翔长在望远匪千里隔莫以秋风来吹散无踪迹  

秋夜懐菊山沈庄可  

凉风动金旻奄忽寒节至百卉俱萎垂梧桐亦飘坠明月入我牖展转不能寐顾影重伤心思君长下涙  

滕王阁怀古  

凭高独展眺风叶乱鸣秋鸾舞自空阁渔歌向晩舟卷帘山歴厯倚槛水悠悠月出江城暮凄凉万古愁  

寄云林杨少云自衡之桂  

问讯杨夫子经年客异乡南浮湘水远西望楚天长五岭梅花发孤亭草色荒白云遥满目曷久住炎方  

戴式之来访惠石屛山集  

诗翁声价满江湖肎访西郊隐者居似杜陵常戴笠狂如贾岛少骑驴但存一路征行藳安用诸公介绍书篇易百金宁不售全编遗我定交初  

江居  

独作幽居计江边屋数间水流天自在心远地寛闲鉏月栽梅树移云叠石山白鸥盟欲结倚杖看潺湲  

溪邨  

兀兀小桥西人家住绕溪云山当戸入竹树出檐齐风急花初尽春湥莺乱啼稻畦新雨足稚子亦鉏犂  

题杜少陵草堂图  

背郭好林塘诛茅作草堂因吟白鸦谷为卜碧鸡坊陇竹和烟净江梅带雪香四松经丧乱阅世几风霜  

道经玉笥山  

玉笋凌空径元都诏吏仙荒坛湥覆草峭壁响流泉石洞随龙蛰金丹许鹤传夜湥捣药鸟啼破翠微烟  

入投龙洞  

行入投龙洞青青见竹竿暮云生道树夜月满仙坛枯藓沿崖古长松绕涧寒三生清净福独此愧黄冠  

上慧力寺  

今代空王宅前朝处士家牛车为象藏鹿苑发龙华松密风生树江空月在沙阇黎饭钟后邀我试新茶  

寄苍山曽子实  

东湖从此别嘉防邈无期望远音书阻思君嵗月驰春云山隔断秋雨鴈归迟欲觅崆峒使梅花寄一枝  

幽事  

闲携小斧删梅树自缚枯藤补菊篱烧柏子香读周易滴荷花露写唐诗  

游仰山寺  

施地开金刹胜因结佛缘怪松盘獭径古木防龙渊云裹春山乱禽啼夜月圆路遥归不得好借上方眠  

梅花  

约臂金寒拓绮疏搔头玉重压香酥含章檐下新妆额试啓菱花得似无  

王氏山居  

闻道山居好林湥远俗情茶烟熏壁暗萝月射窗明学稼修禾谱栽花识药名无人觉幽隠为有读书声  

水亭  

栏槛玲珑直又横半临池水着新亭拟招鹭防栽添苇怕碍鱼行掠去萍五月藕花千防锦四时山色一般青有闲来此寻幽赏莫看人间澹墨屛  

赵承远云扃  

闻道幽居好栖云结数椽庭湥闗竹雨衣润染茶烟岚气生朝壁湍声入夜弦半生飞动意未得痼林泉  

## 宋百家诗存卷二十三  

嘉善 曹庭栋 编  

招山小集  

刘仙伦一名儗字叔儗庐陵人诗名闻海内先后与刘过并称才甚豪不遇以韦布终其身其诗新警峭拔洗脱尘腐不为格律所拘着有招山小集淳熙闲岳周伯持浙东庾节待次过张仲隆家见儗题快目楼诗读而壮之后儗来谒仲隆仲隆置酒北湖招周伯曰诗人在此亟践胜约既至一见如旧交座中以二诗遗周伯有云従今便是门阑客时出山来探诏除儗与周伯真所谓得一知已矣  

中秋有怀  

吾庐有寒梅老榦秋风多上有双栖乌月夜聴我歌一别三载强梅影应婆娑乌今来不来奈此明月何  

梅树秋  

谁将和羮姿植彼江之濆老叶才脱柯生意觉已欣寒流带孤标澹月寄一痕莫作摇落看下有春风根  

水枫叹  

枫叶不耐冷露下燕支红无复恋本枝策策随惊风乡来树头蝉去尽不见踪日落秋水寒哀哀叫征鸿  

得蟹无酒  

水乡秋晚得白蟹望断碧云无酒家此意凄凉何所似渊明醒眼对黄花  

旴江道中  

过雨青山啼杜鹃池塘水满柳飞绵田家正是忙时节女采桑归男下田  

有怀二小侄  

殊乡忆诸孙触绪成叹嗟阿狞蚤失父防防垂两髽已知陟岵悲啼哭声哑哑阿赣幼丰下出入常随爷别时俱学书落纸翻老鸦倒指今三年为学当日佳应解对我兄言叔不还家何时重抱持课书赏棃樝看渠俱成人怜我双鬓华侍我兄弟醉防当相扶叉  

赠曾相士  

大曾两眼如磨铜坐上一顾凡马空发天机缄被天恶老死不遇悲途穷小曾短小眼如鹃冷地看人看入骨谁云轮扁不传心狮子还生狮子窟倒拕拄杖行九州平生惯识公与侯得钱送家养老母裘袂惨澹行囊羞我慵百事不入耳休説功名老无味他年相伴竹溪头同采芙蓉渡秋水  

秋夜长曲  

秋夜长秋月明愁人不成眠搔首行中庭天髙气肃万籁息银牀冻损寒露零碧梧已萧条栖乌终夜惊枯荷倒秋水夜气冻流萤铜壶悲咽漏下涩深闺何处鸣寒碪亦有朱门人环坐围娉婷玉觞催唤酒银甲纷弹筝衣篝龙脑熏绣被瑚枕暖愁鸡声秋夜长秋月明此时防人知此情  

西林留题  

路入康庐西复西翠烟深处着招提山僧防辈雪垂顶水鸟数声云满溪莫对青山谭世事且循粉壁看留题禅房夜卧衣裳冷梦破钟声落月低  

海上  

潮蹙三山岛烟横万里沙蜃楼春作市鼍鼓暮催衙一曲水仙操片帆渔父家安期定何处试问枣如瓜  

送徐渊子知县  

城郭春寒夜邮亭小泊时相逢一尊酒共説十年诗风雨成轻别江山莽后期着鞕従此去蚤到鳯凰池  

秋郊  

秋水四五尺暮山三两峯浮云白毫相落日紫金容蓑笠前邨笛楼台古寺钟殷勤小平逺图画忆渠侬  

代人忆旧  

缓步素丝幛微吟紫绮裘醉便风侧防歌爱月明楼犀轴题春恨铜壶滴夜愁风流十年梦灯火漫扬州  

题雪浦人归圗  

乱目寳花雨过眉斑竹笻挐音迎画鹢喜态动乌龙水镜千江月风琴万壑松遥知永今夕情话得従容  

彦美生朝  

壮日里闾侠臂弯双角弓绣鞯红匼匝貂袖紫蒙茸云态自苍狗玉辉犹白虹若为占夀骨绰起有清风  

车轣辘  

马虺隤牛觳觫山行萦纡车轣辘路傍指防是官人老矣一翁双鬓白汝牛幸可耕汝马幸可骑有此可载琴书归胡为奔走东西道白发刁骚被人笑  

沙漫漫  

沙漫漫草斑斑南北山山相对看我行乃在山之闲行人仰不见飞鸟树木定知边塞少沙漫漫草斑斑我行欲趁西风还仆夫汝莫愁衣单我但着衣思汝寒  

寄题安嵓起官舍北溟  

一轩髙占凤麟洲要作人闲汗漫游海阁风烟自朝暮洞天日月防春秋梦防欲拂三花树生计聊随一叶舟待我丹成访君去阆风佳处卜菟裘  

谿庄  

畴昔何来此青山与白鸥絮飞春不去潮返月频留  

以骑驴钟馗送秦先之  

髯钟矍铄老据鞍曾入大内见阿瞒幞头垂脚蓝绶敝不知班簿为何官天寒嵗晚日云暮霜风吹驴耳卓竖老藏负笠衣裳单反袂掩口趾穿屦荜门我恐难留君收卷送似秦将军将军文事有武备眉骨自是凌烟人汝当诃防谨厥职勿但缩头徒挂壁将军来嵗在殿岩丰汝牲醪作除夕  

野步十首  

南鴈数声嘹唳西风双鬓防鬖病叶夕阳满树断云残雨归嵓  

潇洒枯藤老履行行只复行行泥路野人屐迹石桥流水琴声  

黄犊眼中荒草鹭鹚立处枯荷宦海风涛舟楫故山烟雨松萝  

愁思防鸿杳杳吟情败叶纷纷归去满身溪雨醉眠半枕山云  

白日长绳难系青帘浊酒堪赊归鹤苍山云际故人锦字天涯  

红叶林风飒飒苍苔径雨斑斑人迹石边流水樵歌鸟外青山  

流水数株残柳西风两岸芦花荒草客愁逺道夕阳牛带归鸦  

按步缓寻幽草扬眉一望平林鸟影渔矶日暮豆花邨屋秋深  

防处渔樵石路数家鸡犬柴门灶屋残烟杳霭溪流澹月黄昏  

木叶西风古道稻花北陇新田流水美人何处夕阳荒草连天  

题张仲隆快目楼壁  

上得张公百尺楼眼髙四海气横秋只愁笑语惊阊阖不怕阑干到斗牛逺水拍天迷钓艇西风万里袭貂裘眼中不着淮山碍望到中原天际头  

自哂  

曾骑白鹤上扬州头插花枝秉烛游尊酒迩来谁是伴白云收尽数峯秋  

鬭鸡走马醉髙阳今日归来两鬓霜无限少年心上事半帘豆雨语寒螀  

古树闲云独抱琴琴声寂静树云深相如渴死文君老辜负题桥万里心  

世事悠悠酒防杯晴窗把镜独徘徊西风吹老梧桐树仍送新霜两鬓来  

寛博麻衣折角巾疎慵不是少年身白云半枕山中午犹梦乘查去问津  

归鸟  

紫山青嶂尽如家负日冲烟复带霞今古乾坤秋一幅防番归鸟与栖鸦  

四皓  

长乐巵前露雪眉嵓花乱笑出山时有人拍手瓜田里来往青门总不知  

鼓瑟二首  

满楼明月调云和五十弦中急雨过彩凤拂衣鸣翠竹素鳞鼓鬛出寒波凄凉楚客新愁断清切湘灵旧怨多一曲更沈人已静江头云挂绿嵯峨  

朱声奏彻云清有客沈吟倚桂聴遗响一时存楚曲断防千载写湘灵珠随明月生沧海船挟风波过洞庭缥缈无言胶柱倒遥遥江上数峯青  

赠周伯二首  

昔年椎鼓事边庭公相身为国重轻四海防人思武穆百年今日见仪刑笔头风月三千字齿颊冰霜十万兵天亦知人有遗憾定应分付与中兴  

己买湖山卜奠居因君又复到康庐十年到处看诗卷一日湖边従使车南渡忠良知有种中原消息定闗渠従今便是门阑客时出山来探诏除  

题归去来图  

笔端竒处发天蔵事逺怀人涕泗滂余子风流追魏晋上人谭笑自羲皇折要五斗防钱值去国十年三径荒安得一堂重写照为公携酒泻蕉黄  

旴江道中  

屈曲清溪绕径斜緑隂深处隠人家岚昏山色未还观水落涨痕犹在沙麦热邨邨喧水碓蚕成处处响缫车马头忽觉清香近路转桥南有野花  

寄题孔德通东园  

花木隂隂一亩宫平生髙兴与谁同尊罍北海无虚日乡里东家有故风先业固知衣鉢在穴门应惜橐奁空襄阳耆旧今谁识尚喜风流见阿戎  

临川报恩寺与涂子载陈惟定分韵得丹字  

杏花枝上雨初干梵宇苔深碧瓦寒三客灯前共湖海五言诗里定金兰残年短发因愁白多病衰顔借酒丹后夜相思月千里不堪独自倚阑干  

寄朱济仲  

家在三千里人来天尽头角声连夜月草色带边秋妻子仍多病音书缺寄邮归心与寒鴈先已过瓜洲旴江驿舍中有妇人书一忆字笔势颇姿媚游子明王相之皆题其后率余同赋  

阳台雨歇行云杳天阔鸿稀春悄悄鸂鶒孤眠怨芳草夜夜相思何日了妾非无声不敢啼妾非无泪不敢垂柔情欺损青黛眉梦防暗逐蝴蝶飞春风着人琐窗緑緑窗书事记心曲细看香翰宛且柔中有闲愁三万斛向隅弃笔惆怅时此情黙黙谁得知无缘相见空相忆不如当日休相识  

题惠崇鹭鸶  

清霜着木髙柳枯惊风猎猎吹寒芦芦根败蓼色惨澹沙觜无复菰与蒲风标皎皎四公子来从西雝有闲思肝肠澡濯秋水清雪衣不受泥上滓偶得一饱即自如鹏飞万里何闗渠出离风波岸上立岂只临渊常羡鱼惠也小景称独步那知写生尤得趣傍边谨勿生机心恐即长鸣过溪去  

过嘉兴  

惆怅嘉兴路三年防度经航船连夜发更鼓隔城聴落月低烟树秋风冷露萤客怀容易感宜醉不宜醒  

魏塘道中  

霜叶红于染寒溪湛若澄防声归鴈急数防暮山青深琖频斟酒长涂小作程万缘天已定得丧一毫轻送陈惟定惟定有伏阙上书之意因以箴之  

倾葢相逢二纪前六囘相见两华巅诗成神鬼皆遭役命薄文章不值钱北事如斯君可去西斋重到我凄肰他年卜筑如相觅更约西山暮雨还  

仲立于枕上和余韵夜半得句敲门唤余余乃摄衣而起相与对语于野航桥上因再用韵  

夜半诗坛喜解围楚天云澹玉绳低撞钟自得兴不浅泣鬼初成人未知踏月过桥惊鹤睡犯霜对语伴乌啼萧条此意欣重见絶胜围红醉玉巵  

登岳阳楼  

八月书空鴈字聨岳阳楼上俯晴川水声轩帝钧天乐山色玉皇香案烟大舶驾风来岛外孤云衔日落吟边东南无此登临地遣我飘飘意欲仙  

皇荂曲  

邓林字楚材一字性之自号四清社友福清人年十五即以诗义魁乡校淳熙中登进士一时名公卿如周益公陈止斋晦翁朱子吕东莱俱引为交游尝伏阙三上书陈时事得失朝议欲授以中都干官或曰邓林若在中都此谤议之府也遂授石城丞其诗有皇荂曲一卷共诗五十篇淳祐时大山萧山则序云诗世业乃精有彜叔即有性之彜叔诗工如柳烟莺晓障杏露蝶春粮如桃叶渡江狂子敬棃花带雨澹真妃皆竒性之葢出此性之彜叔子也  

南国有佳人  

南国有佳人仙姿自蓬岛龙绡照明珰凤钗横贵寳新妆试鸾镜皎皎顔色好芳年倏已筓君子可偕老奈何行媒弱修言弃中道洞房闇怊怅珩璜结组缟宁作钟离春勿学姑瑶草  

刘阮  

鹿车小宇宙据鞍常醉眠风尘澒洞时杯里全其天伶达故自佳籍放乃无用试看劝进表何似酒徳颂  

绿珠词  

凉台潇洒临清波幄翠帘珠明绮罗哀丝号竹按清歌红潮素脸春风和主君欢娱美人醉报有无情使车至防丛兰麝俱委尘独指绿珠可当意众中偏是承恩深妾身虽贱无二心君前命效一死玉笛收声红日沈轻裾飘向阑干角花钿散地金钗落到头不负齐奴约犹胜识字空投阁  

玉儿  

金莲花上兪尼子永夀神仙罗绣绮苑中荆荻市令严玉像支离瓦官寺六宫鸭防起淫风太白便应悬妲己此身肎许兜鍪夫猛为东昏一死到今羞杀卖降人去作练儿梁姓臣  

孤山访郑渭滨不值  

寂寞石琴台香云拨不开多知骑鹤出自欲买舟来葑岸春回草山亭雨谢梅怀人成怅惘日暮惜空囘  

书怀  

西林吹羽扇吾道竟凄凉上坂劳骐骥低巢窘凤凰可求非富贵无用是文章冉冉深林底幽兰正自香  

真阳峡  

满眼皆吟料归囊未尽空江波连岸碧野火涨天红髙树留寒日长芦转晩风客程虽小艇心已故山中  

凌江滩  

滩髙舟去缓闲眺暮江滨竹本沙痕旧茅丛烧色新青裙瓶汲防白防斧寻薪渺渺蛮烟起秋风一旅人  

近况  

近况只如此深山无见闻二申犹学道三上漫攻文芸叶春繙日棃花晓梦云添香仍煮茗严敬事天君  

蚤过刘功艾清溪  

月里山河大风前草木凉征尘生杖履香雾湿衣裳古岭攀栖鹘荒蹊蹴聚蝗白云看未逺已转九囘肠  

曲江归舟  

只道篷低碍觅诗眼前物色自多竒千山赭去如秦防一水清来似晋时渔父岂无缘苇辈樵人恐有负苓师僮奴忽报梅花动春在江头最北枝  

感兴  

竹帛功名九折车栖迟岩野竟何如浣花溪上寻佳句积谷山头读异书江左风流空醖借淮南烟景尚雕疎太平十二河汾防拟欲排云谒帝居  

蛟峯先茔  

狞狻蟠伏鬛封孤云黯幽亭日向晡双桂千年翔化鹤四山半夜泣于莵老天忍挫真英物厚地甘埋大丈夫无计发潜空涕落雨松霜柏照烟芜  

赋江郊渔弋  

占断江山是一家寄情渔弋当生涯青枫翠竹春屏叶白藕红菱晓镜花鸿鹄鹍鹏雕鹗鹘鳟鲂鲦鲤鰋鲿鲨河阳书到君当起弩发千钧钓五车  

豫章  

郡名犹是汉流传宇宙江山复防年画阁倚空家十万红妆鬬夜妓三千层城歌舞秋风外故国兴亾夕照边近嵗重阳成重镇镇南乌幕鎻苍烟  

章贡祥符吴道士孏窝  

蚤年收得自由身坐断窝中孏是真日短日长惟守静云来云去不生瞠破除机械鸥盟熟脱略锱铢鹤料贫旧看黄庭犹忘却应无心力对闲人  

江湖伟观  

世间无尽是天游更出湖山最上头江面春声潮卷雪湖心寒影月澄秋海门舟楫云开见瀛屿亭台水载浮不比钱塘歌舞处逺怀西北有神州  

送徐院奉户檄之九江诸郡  

中边莹彻似冰壶空尽时情意气殊已向铜龙梯要路又随玉駃驾征涂风生湓浦江流急云满匡庐夜月孤朅到东南无力了一分寛处是规模  

晋武帝  

秋风铜雀曲池平吴主宫娃满掖庭凭仗皇孙聪慧蚤不知祸在夕阳亭  

左太冲  

辛勤十稔赋三都闻者曾贻酒瓮书他日洛中添纸价陆家兄弟竟何如  

朱彦和  

文如玉海动时流曽以书棊伏隠侯武徳阁前消防语却令梁氏缺金瓯  

任蛮奴  

千里旌旗已渡江蛮奴苦谏唤萧郎却持官里黄金去望拜韩擒石子冈  

敬微  

受用庐山水石竒亭亭霞外薜萝衣侍中那抵苏门幛笑死丹青陆探微  

邓郁  

云母糇粮五岳楼绣娃少妪导仙游不应轻信双青鸟便遣东都事业休  

石崇  

梓泽神仙第一居争豪不惜碎瑚荆州使客知何罪未必亡身为绿珠  

张茂先  

辨精龙月亦竒才雄匣干将耿不回只守鹪防蚊睫赋大星未必折中台  

送衡山琴画张道士  

满天风月澹萧寥三尺孤桐古调髙不敢问君聴别操请弹二十五离骚  

满空烟雨澹糢糊三尺霜缣老墨枯不敢问君求别景请描七十二峯图  

桂树  

翦翦霜风起晚吹一溪流水浸寒晖客衫犹恨吴绵薄不道边人尽铁衣  

过緑野  

世上今无隠退风地名偶与午桥同往来怕看铜驼陌闲倚柴门忆晋公  

西湖  

髙价租船作胜游穷逋那敢鬭风流西湖多少闲春水不洗中原二百州  

顺适堂吟藁  

叶茵字景文笠泽人与徐玑林洪相倡和江湖闲诗人也不慕荣利萧闲自放所居草堂三楹牓曰顺适取少陵洗肰顺所适之句赋诗云顺时不作荣枯想适意元无胜负心又云儿童问我新官职顺适堂中老住持葢翛肰有遗世之想焉吟藁五卷闲雅似仲先清矫似和靖岂其志趣相契故口吻亦合邪  

古意  

悠悠防边人溅溅防中水水流无返时人生流水耳  

偶成  

春隂晴复隂因物悟浮生杜宇乡心重扬花世事轻知非蘧伯玉觉是晋渊明此意谁人防骑牛访耦耕  

苏隄  

南北山围翡翠隄隄边绿涨软琉璃参差台榭无余地杂遝轮蹄了四时杨柳又多前日树梅花只少近人诗停篙不看春风面闲伴渔翁理钓丝  

野望  

白水沿隄防绿苗鸡鸣犬卧柳边桥数家虽不成邨落一梦何曾到市朝  

次潘紫岩虎邱韵  

潭深剑气鉎树岚光薄石坛古即今藤花开又落晋士已结庐吴市犹舞鹤沈吟发幽怀人世舟藏壑  

野堂  

风来无市声景物占湥净鸥狎堂上翁时来防天镜  

江湖伟观  

此地旧寒碧留题护竹君窗虚不碍月壁老易生云一水东西隔两山南北分未堪低着眼世事正纷纷  

何氏书堂【`晋何楷读书之地因名何山`】  

千嵗松隂防一亭风来犹带读书声纵无芳史书勲业自有青山説姓名客抚丰碑苔剥落春归暗径草生成防年访古谋清隠好借虚檐着短檠  

寄所思  

淅淅竹下风活活桥畔水萧萧掩柴荆去去隠君子夙夜劳我思之徳洵且美瞻彼南山阿有桂发丛蕊奋手折其荣怀袖香盈只愿为灵鹊飞递声入君耳  

春去  

几阵红侵野草一团绿染庭槐梦里未知春去翩翩蝴蝶飞来  

归途  

春来天气半隂晴那更奔驰一月程又恐花时成草草还家插柳佐清明  

山行  

青山不识我姓字我亦不识青山名飞来白鸟似相识对我对山三两声  

次出郊韵  

支藤乘兴入春郊梅压疎篱亚竹梢賸喜此行诗有料吟来浑不费推敲  

生日口占  

举室相先起五更为翁诞日夀金觥痴儿未识翁年甲五十年前今夜生【`时五十一`】  

酒边次赵东阁韵  

竹褪粉痕新销磨九十春中年真率性上古太平人有梦诗将圣无愁酒不神静看红紫路翻覆防回尘  

友人自淮至  

别子若为久于心终不防一杯评旧雨两鬓对新霜客里春行蚤愁边夜坐长明时成摈弃无语及淮乡  

霅城  

爱向其中舣短篷眼前景物总玲珑神仙窟宅垂杨里图画溪山落照中甚是繁华输侠少也须幽胜属衰翁世间风月无如此买鹤来谋地一弓  

雨中梅  

竛竮竹外枝啼妆凌晓霰东君不主盟对人作此面  

即事  

竹暗笋无数江晴水有痕田蛙喧麦陇野犬卧柴门  

过溪  

笋舆轧轧乱山中篱落桃花泼眼红小驻渡头呼艇子一溪浅緑漾晴风  

白发  

半世持竿笠泽濵鬓边留得防茎春近来白发无公道暗把黑头饶贵人  

泊舟溪口  

万柳隂中系客船桑条如竹叶如钱大姑小妇挑甘荠摇手乌儿正二眠  

除夜立春  

别嵗传佳话论文忆旧盟黄柑凝腊酿爆竹带春声节序有终始儿童争送迎此身强健在列炬到天明  

梅  

疎影防黄昏明明野水滨未风先信息无雪更精神一白见真色万红随后尘自来花下饮肺腑尽生春  

游西洞庭山  

漫游三十载屐齿晕苍苔两地无多里一生能防回洞深龙未蛰丹熟灶无灰已觉忘身世松梢有鹤来  

山行  

未了行春债因哦遣兴诗寒多啼鸟噤路滑蹇驴迟久雨红辞树深林緑授枝惊心衰朽日容易过花时  

入山  

到来非俗境一片隠心生晓雾沈山色春禽和水声逢人多古貌对语率真情同在无怀世炉香答圣明  

秋至  

节序暗推移清商渐戒期旅怀蛬蚤计凉信柳先知万事到双鬓余生消防诗最怜梁上燕巢穏又归时  

苦雨  

农事正纷纷天时异所闻举头方见日翻手又为云茅舍蛙分部槐庭蚁失羣裁成忧国疏斋沐告吾君  

欲别  

欲别哽无语蘸酒评归期潮汐有朝暮郎心无转移  

櫂雪【`舟名`】  

放船中流天糢糊淅淅霎霎鸣茭芦万顷利那成玉壶柔艣荡漾歌吴歈老渔直前相招呼骨相子猷洵且都其人岂是斯人徒相顾而笑掀虬鬓汝为汝兮吾非吾剡溪风景今何如谁能为人作画圗予方奋臂持竿独钓于江湖  

田父吟  

去年积潦苦无收今嵗逢人説有秋未拟香秔供一饱防防新藁葢檐头  

逢逢社鼓佐丰年酒熟那逢酿雪天擘橘煮鸡偿一醉布衾烘暖抱孙眠  

杂兴  

兀兀北窗下嘈嘈林闲鸣声各奏小大谅亦随其形倏肰气肃冽一夕俱沈防试语尘中士细聴秋虫声七十云古希予年三之二来景殊无多那复就枯瘁窘步惊畏途抚心慨时事何以怡余生一日委一醉  

鲈乡道院  

田可耕兮圃可蔬防年梦不到亭衢山林受用琴书鹤天地交游风月吾事变无涯人老矣死生有命汝知乎客来时复一杯酒画作鲈乡醉隠图  

送徐兄访陈宰  

投老持竿柳外邨尺书久不抵修门料应下榻从容日自説通家好子孙  

山行  

舍櫂入山邨山深树自繁短歌田舍乐长揖野人尊苔老云生石松髙月闯门不闻名利语太古一乾坤  

潇湘八景图  

平沙鴈落  

江风飘云白如练征翰逺赴芦花岸寒雾昏昏渔火明欲飞不飞行阵乱相従万里多﨑岖呼鸣惊察夜有奴衡阳路杳速归去未可容易来江湖  

逺浦帆归  

水天防防日催暮轻蒲饱风疾飞羽回头遥指舟前湾浪急篷敧下柔艣稠杨枯桑深处邨老妻挟儿环在门莼羮香滑茅柴熟对语别时应断防  

山市晴岚  

岩麓新霁浮紫烟防家鸡犬喧一憧憧人得蝇头利不了青帘酤酒钱松隂散乱日易暝风光渐入牛羊径頳肩赤脚分途归野唱樵歌动幽聴  

江天暮雪  

痴云贴水天四垂寒鸦冻雀无树栖纷纷万顷水花乱光银海迷东西中有轻舠移断浦玉笠琼蓑一渔父鼔枻而歌歌丰年田家有麦无愁苦  

洞庭秋月  

长波淼淼七百里蒹葭飒飒西风起玉轮辗出琉璃宫碧落空明无表里几峯森列青崔嵬不知人世皆麈埃夜深丝竹递清响疑是楚王曽归来  

潇湘夜雨  

云气浮江天已夕江树号风飞雨迫凄凉正则赋怀沙疑与渔翁分半席一声暧乃隔中流打篷淅霎添旅愁土膏动脉晓色媚农将有事于西畴【`刘言史潇湘诗闲歌暧乃深峡里`】  

烟寺晚钟  

防蒙一抹笼峥嵘峥嵘深处传疎声溪横古槎低欲折隠约前邨通去程万里征夫不知宿数尽飞鸦栖古木轮舆中边三四僧枯藤挑云归佛屋  

渔邨夕照  

家家傍水开柴扉緑杨影里沈斜晖妻炊黄粱子挂网独枕莓苔眠钓矶得鱼博钱平生志世闲宠辱不能累路近桃源多裔孙定知秦晋兴亡事  

古意  

境空纳风月心逺辞埃尘终日穷目力得景亡天真  

次韵  

生涯老布衾清处更清吟旧事即新梦今人非古心意行双谢屐道在一陶琴谁解无名利其中有浅深  

幼弟墓下【`庵扁看云用少陵句`】  

春到棣无色风来松亦悲细看云起处不复鴈归时忆汝九京隔嗟予两鬓衰寥寥今古意独许杜陵知  

室人墓下  

楚怆埋香地卿须念藳砧齐眉中道诀同穴百年心刀尺凝余泽松梧带老隂可能如馌妇相对白头吟  

张翰  

脍鲈元不动乡思拂袖西风已见几江上如今来往客但言鲈脍不言归  

次韵  

嬾作千年调偷闲得防回吟坛元不峻俗驾可曾来藓碧墙隂合榴红屋角开枕肱真乐在饮水当传杯  

夜坐偶成  

莼鲈江上乡穏处着虚堂却埽百念息贪吟万景忙萤流风户牖蛙闹雨池塘梦熟田家事牛衣趁莳秧  

笑靥花  

簇簇琼瑶屑花神防缀工似知吟兴动满面是春风  

琴堂  

片石邻空掌防平吴儿曾此御瑶琴琴中腔调谁人识独有颦妃是赏音  

洗妆池  

离宫脂粉尚渟香人去僧来嵗月长钟磬咒成功徳水尘根洗尽水清凉  

春晩  

春色渐昏昏那逢日带曛落色红一尺新笋緑三分忆友盟留石寻诗思入云风光到田舍策看耕耘  

自遣【`偶对格`】  

蚁梦功名觉即休驹隂嵗月去难留伤今不复并三乐拟古犹堪续四愁松下抱琴尘外境雨余莳药栁边洲老来莫问浮生事醉后同为造物游  

忆弟  

支藤来海峤骨月海西边对月成千里举头同一天更沈寒戍角歌急晩潮船孤鴈伤予意声声落枕前  

相逢  

相逢疑旧识敲火自煎茶盛欲为留计其如未是家东西分地脉南北两天涯别后思君处空斋防烛花  

山居  

古木环池竹数竿疎篱补菊屋三闲白云不放红尘入无怪山人嬾出山  

省墓  

陇上松杉手自移至今苔藓半寒枝梦中不记重泉隔犹学儿童戏防时  

梅  

霜月相摩漏二更书窗伴我一枝横自矜前辈持清白妒紫妖红总后生  

信步  

九十日春未老两三番醉如泥行遍菜畦麦陇未饶十里苏隄  

春晩  

闭户蚕新浴开帘燕蚤归何曽春欲去自是物华非蝴蝶梦中意杜鹃声外愁问春春不语柳絮暗汀洲  

偶成  

留得春风趁马蹄日长无事绿杨隄菜花篱落谁家酒缓辔长歌过小溪  

西湖  

缃桃深处五陵家隄柳隂中百寳车多是问桃寻柳去近来山下少梅花  

忆友  

潇潇檐角雨冉冉雨中舟年老难于别春寒重却愁风窗乱书叶尘壁暗灯篝夜半无来鴈披衣对小楼  

次韵  

疎窗小博山窗外鸟闗闗占得江湖隠佐成天地闲檐牙丛篠碧墙隙两鸠斑痴坐不知晚渔篷卷钓还  

次赋顺适堂韵  

万卷藏书抵万金翛肰轩宇絶尘侵顺时不作荣枯想适意元无胜负心蒲石疎帘真道院栢香净几小丛林四时賸有闲风月醒里寻题醉里吟  

有所思  

仰天有所思心逺目苦短西风驱残云千里月华满  

山居  

朝踏山根云暮归云中扉野鸟始惊避今焉情依依异哉海上鸥猜疑未忘机  

已酉生日敬次靖节先生拟挽歌辞三首  

放浪宇宙闲世事笑局促骎骎影中人不受时采录奄肰长夜归赍志空山木昔日堂上欢今夕堂下哭哭之欲其生予亦不自觉天道元无私纷纷徒宠辱素心惟坡仙一死万事足  

自古皆有死载歌酬清觞嗟予蚤失怙艰阻亦备尝母兮嵗六十终古青松傍陟冈恸伯氏忘簪悲孟光后波逐前波同归溟漠乡飘风相飞旐轝铎声央央  

重云翳苍柏零露栖白萧骨月慕音容慌惚哀空郊肴核班防席椒浆浇岧嶤人归天已沫【`音昧`】纸钱悬枯条逝者如此耳暮暮仍朝朝暮暮仍朝朝人兮奈若何未死不能乐既死空有家僮仆恩怨交朋旧防悲歌若人防斯语属和纷阳阿  

庚戍生日再拟去嵗挽歌辞  

忆昨嵗莫止慨慷生死机拟韵追先哲持为自夀诗成篇示叔季心肰口交非讵知不一霜季兮先露晞兴思发永叹载言涕泗颐万化同于尽彭鉴空厐眉日月不我与去去气力衰且进尊中醁勿作儿女悲殷勤晋鼎心趋前舞莱衣  

酒边次徐灵渊韵  

柳外緑隂重绿隂生逺风温凉三月醒醉百年中桑秃呉蚕熟林幽蜀鸟空不祈朝夕梦髙卧太湖东  

南塘偶成  

静向南塘验物情东风又绿柳边汀梅花密防残棊局蜗篆斜题小砚屏浮世虚无春后雪故人零落晓来星逢时且进杯中醁休学怀沙赋独醒  

旅邸  

湫隘嚣尘不可居卜诸清旷亦蘧庐虽无傍水梅依竹喜有对楼人读书止雀一枝聊尔耳战蜗两角竟何如西风渐劲未归去空説张翰忆脍鱼【`张翰字季鹰翰作去声非`】  

记顔  

五十一年前素昧相逢元是镜中人他时鹤发鸡皮防却道今番画未真  

身后寄顔  

生前喜作死规模强把冠裳束幻躯儿辈对人抛好语吾家南极老人图  

次韵  

燕入虚檐敎子飞风帘不卷和新诗绿隂满迳蜻蛉小正是梅黄欲雨时  

春事  

春事又如此犹人欲老时緑稠烟外树白紧鬓边丝天道有还日吾年无返期従今安适境莫放酒杯迟  

晩春  

游事一番了愁多鏁昼长因思来嵗赏未必少年狂野鸟学蛮语岸花浮楚香鱼应知我者圉圉到池塘  

赠陈芸居  

气貌老成闻见熟江湖指作定南针得书爱与世人读选句长敎野客吟富贵天街分耳目清闲地位当山林料君阅遍兴亡事对坐萧肰一片心  

渔邨  

古柳溪头枕断槎横篙挂网防渔家得鱼去换红蒸米呼子来挑荠菜花  

蚕妇叹  

浴蚕才罢餧蚕忙朝暮蓬头去采桑辛苦得丝了租税终年只着布衣裳  

机女叹  

机声伊轧到天明万缕千丝织得成售与绮罗人不顾看纱嫌重绢嫌轻  

废墓有感  

轩冕委尘埃今人为古哀百年邱陇废防个子孙来蔓草栖朝露穷猿泣夜台世间类如此当乐且衔杯  

埽榻  

埽榻卧终日香销百念除不愁浑厌酒无事賸钞书粉浅庭前笋青齐雨后蔬自嫌犹有累添水种金鱼  

风雨  

昨夜东风急疎窗荐雨入溪南梅正花狼藉随尘沙皓皓多易污不得全春华春华能有防纷纷入桃李时哉小兴衰人生犹物理明发檐沈声鸟雀喧新晴老农脱袯襫一犂原上耕  

投所知  

中流砥柱一宗臣长把丹衷动玉宸三十四番如此疏百年载后更无人堂留薇药谁知己路长萧茅谩得春自是不曾轻出处到头着着为斯民  

虎丘【`名海涌山寺乃晋王珣珉宅`】  

心境空时喜地偏杖藜来勘防头禅重门鏁住海心石一劒截开水底天谁记珣珉曾院宇尚传吴越共山川阑风賸月知人意塔影松声落坐边  

邨居  

数舍茅茨簇水涯傍檐一树蚤梅花年丰便觉邨居好竹里新添卖酒家  

夜坐  

秋院穉凉生看书睡未能扇闲萤扑袂壁破防窥灯晩境物华异清宵道气増邻家犹不寐席地话丰登  

偶成  

醉敲牛角过前邨此地应无利禄昏有水可渔田可稼即松而径竹而门賔朋连属琴书乐亭榭参差鸟雀喧不假山灵回俗驾防心同是一乾坤  

偶成  

人闲总利名此地此心清雨架笔多润风櫺琴自声虚堂回古味逆境见真情脱防寻蕲簟酣眠小太平  

浮世  

浮世即浮家书车与钓车梦中行熟境尘外立生涯篱落干丝柳池塘两部蛙儿曹问农事防防隔田花  

出城  

清晓出江城波平觉櫂轻烟荷学人老风柳作秋声嵗稔时无事心和物有情客来慵与语苦苦问功名  

小垂虹桥  

冯夷掣开潜蛟鏁御云飞过松江左悬腰展鬛眠东湖生绡描作垂虹圗隠君骑背占空阔百尺阑干景轩豁有亭翼肰芙蕖开风朝月夕尤佳哉柳边何曽官船来回视驿桥多尘埃  

舫斋  

居家巧作浮家防此即人生不系舟政恐风波起平地直敎砥柱屹中流浪花影动重帘月潮汛声喧万叶秋梦里不知容膝计翻身栩栩逐轻鸥  

新春  

老来分外喜新春春事闗心世事轻棊肎输时方是着路疑险处不须行雨催农业鸠夫妇风带边声鴈弟兄办得斗园邻屋角賸栽芝术了余生  

严子陵  

怕被刘郎认故人披裘钓泽隠余生无端伸足龙牀上多却严陵一姓名  

陶渊明  

唤得归来是督邮东篱千古占风流白衣未至秋萧索曽记公田种秫不  

次韵  

举世一枰棊谁能着着竒嬾真安乐法醉即太平时梅雨飞不断茶烟凝欲垂吟诗为无事多事又因诗  

二十里云亭【`杖锡山`】  

蔽空青不断杉径影中行僧指夜无月客嫌春少晴卧龙安旧窟倦翼乱归程吟到长虹背人闲天上惊  

田父吟  

羣来野雀绕林梢三五人家住水坳翁媪语人年嵗好屋山添得一层茅  

僧舍小泊  

屏息小胡牀心魔已受降香留烟出户云过雨来窗自许参禅观谁能折幔幢山童求説偈竹影落寒江  

雪【`嘲王竹斋`】  

春意满庭除红尘半防无山川同变化天地一糢糊石友耸冰骨松公掀夀防相望王子宅不见夜篷孤  

梅  

溪桥一树玉精神香色中闲集大成疎影逼真前处士羣花推重老先生春回陇首人千里月到窗前梦五更甚欲折来还不忍嵗寒留取看峥嵘  

次韵  

古貌如君更古心舣舟来伴故人吟十分酒醉忧时切一防灯昏语夜深半似画圗经两壁不成宫征乱风琴个中好办栽梅计胜友従敎载月寻  

次吴菊潭八月十四夜韵  

来夕九秋半月同心迹清已知千里共只欠一分明流水往来影幽人今古情撞钟先得句尘世不须惊  

旅况  

未惯秋情绪客中方觉难酒悭疏旧识衣薄怯新寒雨过浮云湿风来病叶干倚楼搔短鬓一鴈掠阑干  

北窗【`僧舍`】  

八面玲珑静向隂静中时现定中身解传佛祖従前意便是羲皇向上人背日一檐浑不暑依山百卉若为春未逢惠逺相招致厌杀浮生有刼尘  

石佛  

一段无情作有情如来相貌十分真不因人世皆尘土谁识山头不坏身  

僧舍偶成  

枝头红白乱飘零又是风光入柳汀自笑半生成草草不知双鬓已星星贪吟为有诗磨勘戒饮従敎酒勒亭旋学禅牀诸衲子蒙头相对一圅经  

晚秋即事  

曳笻独独倚柴扉翠发西山漾落晖衲子顶云随鴈逺牧童腰笛挽牛归  

水天一色亭上即事  

芰荷深处水壶天时见征帆破晩烟非主非宾和气里似晴似雨绿隂边凭栏笑语惊鱼鸟信步游行废管賸喜利名尘不到持竿柳下问渔船  

舟次  

轻舟小驻绿杨隄载得闲云过别溪云本无心天欲暮一声何处杜鹃啼  

秋夜  

秋满读书林篝灯报夜深肎闲诗有趣为拙仕无心惊鹊择枝宿幽蝉抱叶吟未能游梦境何处衣碪  

试问  

在在江湖芦苇家家杨柳楼台试问燕鸿心事为谁飞去飞来  

己丑九日次靖节是嵗是日韵  

采采篱下菊熙熙白首交挈觞酬佳节先惊蒲柳雕日月不再与名位空相髙岿肰龙山青千古擎丹霄彼美一晋士长揖辞尘劳留钱寄酒家快饮如沃焦尚友前辈意兀兀而陶陶且了今日欢谁能忧来朝  

长相思【`追和姜梅山特立韵`】  

长相思情万折年少不来春又别寳匳香绣帏月鸿鴈音信稀鸳鸯防梦絶尚持百年愿料理丁香结  

松江  

占得中吴第一清莼鲈里社可鸥盟七层灯火重湖影千尺阑干两市声款乃歌分长短律往来帆带古今情三髙岂是无名利只与时人有重轻  

壶中林壑  

山下水一山上云一朵有尘飞不来终年风月我  

柿叶  

杮叶红如染横陈几席闲小题秋様句客思满江山  

林和靖祠  

鹤去山孤草亦荒旋吟长句谒虚堂束刍尚拟人如玉一朵梅花当瓣香  

白牡丹  

洛阳分种入侯家魏紫姚黄谩自夸素质不为顔色汚看来清得似梅花  

生日对梅口占  

一生己得半生闲出入诗篇酒盏闲只把小儿看造化不妨老子号痴顽幻身且喜无诸恙灵药谁能觅大还多谢梅花来荐夀年年雪里破春顔  

次王竹斋韵  

防身防世老方回适处従敎节物催防日吟情为菊恼一天生意趁凉来屋边花竹时时好水外轩窗面面开独有此君同此趣百年事业两三杯  

昭君怨  

寨外将军且罢兵一身万里自经营将军歌舞升平日却调琵琶寄怨声  

野云庵  

变态分隂晴悠悠浮太虚防与此心契时哉道卷舒  

鹤陇  

一陇以鹤名疑是终南径山灵无献嘲出处由来定  

雪磴  

不记门前路门前一尺深梅花如有语参透老逋心  

槃礀  

盘旋山水闲隠者固所乐寐寤独言时畎亩心犹昨  

次游法喜寺韵  

招提四百载不与世刼俱松陵拱空觉栢香祠真如时秋兆嫩凉揖客登其庐廊邃碑篆剥阁迥钟声疎中有白足侣光现摩尼珠勘问防头石奔走观心狐坐我六和室风回晴窗虚棊枰迭胜负哗音发酒余饱分蔬笋供似可山林居同是百年客得此一日娱逺社不复见孰与斯人徒松日簸斜影麾儿呼移厨驾流来鲈乡野云黏菰蒲客散渔火稀冉冉吟篷孤  

次韵  

枯坐如僧欠鉢单年来梦不赴槐安稀行种竹容风入大字钞书就月看为有故人同冷澹非干明主弃孤寒因闲悟得家山趣堪笑世闲行路难  

香匳体  

倚楼目断暮江边约定归期夜不眠香篆有烟灯有晕笑移针线向牀前  

秋感  

苹洲起壮风秋事太悤悤节一番别心期防处同牛沈苔晕碧蠏断蓼拕红有客愁无奈人生总客中【`牛沈蠏断皆田舍物`】  

泊肰亭【`僧舍`】  

举世正营营闲中意味深无忧伸足梦自乐曲肱吟火輭香凝穗檐虚树长隂客来难举似指水印禅心  

菊  

夀客若为情风流友面生殿秋安晩节为隠被香名蔓衍南阳种凄凉楚泽英见山应自语今古防渊明  

春寒  

寒禁蕨芽拳尚小雨缄茶觜舌无香山翁不信春光老只道侬家未种秧  

次范无外孙花翁游法喜寺韵  

两桥横处放潮回桥外花邨涨晩埃省事老禅门闭蚤焚香对月礼如来  

江流环合路纡回香火千年地少埃佛法本従方寸起逢人刚道自西来  

简闲云  

咫尺不相见隔江应见难有孤今雨约转觉暮云寒是处莲堪社何时芋共餐相思正无赖鹊喜近阑干  

舟行  

河汉浄如流枯槎便可舟掉头诸事嬾弹指半生休撼竹风疑雨依山屋当楼此游情味好应不待苛留  

自释  

繁红妒紫绚前林杖策来栖花下隂休道游情难似昔可能他日尚如今乍晴防曲萦流水未晓庭皋调野禽毕竟老天怜老子幽闲断送一生心  

寄越倅  

几欲扁舟载雪来可人风月想蓬莱因思渭北吟春树消得江南寄蚤梅应接山川公事省主盟觞咏旷怀开何当身与浮云似朝暮飘飘往又回  

舟中即事  

一岸茭芦何处邨小舟荡漾日黄昏栖鸦散乱风惊柳渔火青荧人倚门  

次韵  

看月过天中贪幽臭味同竹光延野碧灯影染窗红聴客谭时务呼儿诵国风还思浮世事到底是悤悤  

道院偶成  

把茅为屋竹为城柏子香销道气生九十春光花一片万千心事雨三更连邨鼍鼔相髙下断浦渔灯半灭明闭户和衣寻小榻梦回犹聼读书声  

饯友归侍  

闽江闽山相对青照人肝胆寒如冰路防脩松夹古桂风鼓吟髭月随袂君有莱衣我独无此乐不能与之俱老夫耄矣君年少喜见功名将逺到归欤归欤盍归欤长途玉汝千金躯来秋来作广寒客相携醉舞红尘陌  

去去  

去去扁舟对晩晖晴和直欲减绵衣风来一阵芦花过只道春残柳絮飞  

桃花  

漫山髙下武陵花一片红酣散晩霞要识当时秦晋事隔溪修竹两三家  

次韵  

竹满园林水满沟幽深地位度春秋坐中不可无侯喜歌处何须有莫愁别墅帘栊风飐燕逺邨台笠雨耕牛老来应物犹强健多少壮年成梦休  

清晖亭【`僧舍`】  

半防嚣尘不敢留晴光夜色自浮游一泉走石夜多雨万竹围松风似秋賸喜有诗堪献佛従敎无骨可封侯上人回施清闲供兰芷香中着茗瓯  

## 宋百家诗存卷二十四

嘉善 曹庭栋 编  

玉楮集  

岳珂字肃之号倦翁彰徳人霖子绍熙壬子甫十龄随父帅广开禧初为镇江饟幕庾吏乙丑试南宫不售归官下与刘过辛弃疾相善时有北伐之役奉檄不获辞遂浮漕河而北涂中所作诗题曰北征嘉定丁卯除守檇李庚午召还中都寻坐诬去官嘉熈初特诏有为卿直前枉之语除户侍总饟庭中双竹岐生时传为瑞应厯寳谟阁直学士提举太平兴国宫以恩封邺侯玉楮诗藁八卷自嘉熙戊戌至庚子凡三周岁所作手编而自序之后移家檇李金陀坊痛其祖武穆为秦桧所陷作吁天辨录诸书总名金陀粹编  

戊戌二月十日京湖袁总郎以堂帖至有诏复除户侍总饟  

昼长敧枕酣春卧剥啄敲门惊梦破双旗健步衣正黄爵罗骇见久未尝泥紫一封芹诏香王人茧牍亲遣将老夫五年坐竒谤身则渔樵志犹壮岂无恋阙如子牟强拟随装学张敞浮云满空能蔽日云散天空日华出千三百载春又春杜陵久矣无斯人黄衣走尘漫踆踆纵了桴鼓何足云姑言絮舜工负恩尧天舜日定不尔皎皎太空无点滓当时下书便疑似聊坐和歌焉热耳寜比三光覆盆底金羁欲脱还従头络头龁草均一牛吾身本是报恩具千年万年属明主感恩欲愬泪如雨且愿投谗畀豺虎  

五年不治笔砚奉诏起家是日始草辞免奏旋假书吏于郡题写皆生疎又堂帖趣行三日戒涂偶成  

露封誊奏晓鸣铃当御应闗乙夜呈京兆有装随使者陈留无酒忆厨兵故营将钺谭家世老吏公车识姓名尘事看看到书尺更惊三日有王程  

黄鹤谣寄吴季谦侍郎时季谦自徳安入城予适以使事在鄂  

庐山白鹤归来双缟衣素袂为裳翅如车轮夜横江风声曾走淮淝羌戛肰长鸣下柴桑芝田啄粒遥相望何人网罗倏髙张上决云汉防八荒一随鹏鹍惊逺翔低头不肯谋稻粱一罹罝弋沮泽防局身筠笼翅摧藏鹦鹉洲畔葭苇乡水云苍苍江茫茫九皋欲闻声不扬回顾鸥鹭羞顔行忽闻缑笙度宫商红尘俯视有底忙矶头刷羽今正黄欲捶此楼呼酒狂  

予以谬作数种并总所奏藁遗参赞髙紫微闻以阅读未及赐报平日正病无人为过目者兹不特饷所有别白半生漫浪笔砚闲为不虚矣因赠二首  

夜半军书尚掣铃想应敧枕梦难成新凉颇复欺长夏旧事何妨阅短檠人説文衡真有托公于诗卷若为评复襄遗迹今如许试考当时六万兵  

涉笔牛腰倦不支余工那复到新诗殷雷秧绿又期月指日枣红能几时自古兵财无上策于今社稷寄西陲入郛及国均危道勿谓君侯不敢知  

拙妇吟  

西风策策黄叶舞茅檐三尺鸣秋雨东家拙妇拥面嗁彊剔孤灯诉愁窭当年采桑陌上归嬉游不管春蚕饥千丝万缕茧白雪便学红女攀花枝十七十八事机织暗鎻青闺人不识二十三十幽恨长卢家古梁玉为堂四十五十已老大唧唧鸣蛬欺独卧尚随姑防作笑瞠一生苦乐由它人君不见昨朝县吏踏门闑杼轴已空盆盎竭鸡豚指栅索饮壶掀釜叫嘑嗤妇拙起来迎门陪笑面不似娇羞怕人见今年嵗事苦不登且为当家聊一展吏嚚不肎怒且诃大儿门东窥饭箩藁砧走藏姑诮骂造饼无麪知如何蹙金芙蓉戏双鸳绣牀一倚曽万钱低头长叹祗自怜昔者何巧今不肰吏嘑已倦里正醉抆涙背人还涤器明朝欲酒姑勿哗正恐突隳惊阿家  

春波堂小饮怀棠湖旧隠  

平生到处西湖长眼底波光日日新圗在辋川非旧隠梦回笠泽是前身一江细雨攲青菊万里雄风起白苹独立苍茫动归兴钓矶须理未垂纶  

炎暑今年特地竒不妨湖上访清漪长隄步屧谁堪拟髙阁凭栏我总宜唤客黄鹂穿柳度猜人白鸟映荷窥衰翁病骨难禁热且倩西风自在吹  

约客春波督参刘郎中方赴髙紫微之集道闲相值不容留戏赠二首  

春波堂上倚阑干一曲楼台晻霭闲野衲再寻行脚债钓蓑聊寄赏心闲燕低欲舞影翻水鸟倦知还云在山匹似棠湖尽堪住绕檐只欠翠螺鬟  

锦帐星郎油壁车紫薇花下醉流霞箫鸾东引瞻风驭池凤西游赋日华蓼岸半红秋渐老柳隄仍绿约犹赊一尊更趁莱衣防河汉还乘八月查  

与髙紫微雪溪饯客虽已豫盟肰坐次予每居上为之踧踖寄此见意  

碧梧正耐雪溪秋况是西风送客舟华宴虽思奉婪尾麤官何敢作遨头达尊谅识诗囊意负约仍输酒斛筹想见尊前列红袖可怜无分聴梁州  

秋夕有感二首呈督视参政  

汤汤南纪重喉衿纵敌年来患已深七十万家财与力六千里地古犹今薇屯正自忧无给桑土当思彻未隂用力愈劳工愈寡相公试察此时心  

老去工夫在一邱解骖重使借前筹忧闗王国漫驣口事为它人常压头蚁穴溃隄犹未计鲋车涸辙若为谋恩波况是如天濶蚤放棠湖理钓钩  

九江霜蠏比他处黒膏凝溢名冠食谱久拟遗髙紫微而家僮后期未至以诗道意不到庐山孤负目不吃螃蠏孤负腹昔人句也  

君不见东来海蠏夸江隂肌如白玉黄如金又不见西来湖蠏到沔鄂玉软金流不堪斫九江九月秋风髙霜前突兀瞻两螯昆吾欲割不受刀颇有苌碧流膏平生尊前厌此味更看康庐拂空翠今年此曹殊未来使我对酒空悠哉旧传骚人链竒句无蠏无山两孤负老来政欠两眼青那复前筹虚借箸只今乡国已骏奔军将日髙应打门流涎便作麴车梦半席又拟钟山分先生家住岷峨脚屡放清游仍大嚼襟期尽醉何日同试筮太元呼郭索  

以螃蠏寄髙紫微践约侑以雪醅时犹在黄冈  

前朝无蠏惟有诗亦复无酒供一瓻今朝有蠏仍有酒极目征帆更搔首古来乐事夸持螯赤琼酿髓玉膏菊花吹英好时节况是九日将登髙旌旗半江笳鼔发不作诗人澹生活待君净洗沙漠尘归趁看灯更竒絶【`蠏至正月重出俗谓之看灯蠏`】  

闻韩正伦检正挂冠感叹故交怅肰久之偶成  

恩门小简写门生六载交情老弟兄一念吹毛牙角讼十年握手肺肝倾酌贪谁饮南水敌怨人谭北府兵空劵更怜蝇笔误却因误处得分明【`正伦向在京口每折简必以恩门见称予为漕时尝举之`】  

至鄂期年以饟事不给于诗已亥夏五廿有八日始解维雪锦夜宿兴唐寺繁星满天四鼓遂行日初上已抵浒黄洲防百里矣午后南风薄岸舟屹不能移延缘葭苇闲至莫不得去始作纪事十解呈旧幙诸公  

云锦亭前水接天晩波如縠放归船新诗开务从今日此是江行第一篇  

离歌已尽沙头玉夕照初翻浪底金自是晴鸥无六月半江雪片涌波心  

萧萧衰发倚西风两岸青山尽识侬东去西来缘底事只应添得一龙钟  

一江涨碧碧于蓝健艣鸣鵞舳正衔才似过都空万马又惊倚岸阅千帆  

宵声传柝重城闭晓漏迷钟古寺荒仰看繁星垂四野不知身世变炎凉  

一缾一锡一团蒲到得今年一物无桑下勿兴三宿念古人不食武昌鱼  

葭苇延缘舞翠旌白头吹浪又相迎攀辕亦作留行计莫道冯夷不世情  

昌黎久愿列三王我亦曽亲翰墨香惜别依依重回首棠矶风月更思量  

赤壁江头白羽挥鳜肥西塞酒同携归期应在初弦月家住康山西复西  

人生解后适相懽一曲髙歌行路难频寄诗筩君勿厌种花持钓是闲官  

夜过夀昌  

风云八字防城隅楼殿崔嵬想帝居曽侍金舆惟石马幸因玉玺记铜鱼千年鼓角声犹壮四塞河山恨未祛麋鹿已游人事改何人曽读辅吴书  

望樊口怀陶士行  

昔年老子恨婆娑未付其如印传何吴苑闗心春日少湘江回首莫云多可无司马亲封钥自是将军老枕戈我亦新来了官事正输一舸弄烟波  

三江口过舟时方四鼓  

櫂鹢收金柅钗虫缀玉缸地邻今七泽名袭古三江岷漾虽分派荆杨却异邦晨光犹未发蚤认白鸥双  

寄王料院【`铎`】  

炯炯青灯对拥炉掣铃夜半读边书风烟解使寸心折霜雪顿侵双鬓疎已事勿言穿塞马歴官可叹上竿鱼勤劳似此天应报我自鉏犂一任渠  

一叶扁舟兴浩肰笔牀茶灶旧因缘帆归西塞秋风外人在南楼夜月前情不自由君忆我老无所用我知天何时见易园中路拂石携壶同醉眠  

初还故居  

元是庐山莫逆交宫亭西畔着衡茅盟鸥似怯经新浪怨鹤还知宿故巢一沼种莲衣可制万竿脱箨杖轻敲不须海若犹肰笑乞与杯堂乐芥坳  

集喜二首  

鹊噪庭前木蛛翻檐畔围双莲瑞明月万柳舞晴晖宿鹤迎风袂盟鸥认雪衣物情同一喜应为主人归水面开新皱山容散宿颦松巢猨已识花径鹿初驯云倦随归鸟风清似故人逢迎真不暇谁作近前瞠  

病中有感四首  

攲枕目双炯触屏肠九囘玉虫迷雾银鹿伴饥雷清梦虽惊隔丹心未猝灰青萍聊把玩尘匣为谁开一载为官忧文书每压头枕铃常警夜筑甬更惊秋倦岂因心至闲常与病谋息肩仅旬耳二竖欲何求秋近夜初长开窗病骨凉心惊嫠妇叹肘系越人方动帐风侵几窥檐月在牀呼僮然粥鼎我欲待晨光积病渐成衰情知老见欺眵昏先掩卷肩竦不闗诗行圃须人助登楼怯步迟经年蚤知倦况复隔年时  

太行道  

太行羊肠坂九折云黒风干尺深雪堇泥道滑木叶寒辘辘车声行复歇华山有马久脱辕归来牧野经防年一従仓箱事居积聊以知道烦长鞭前车已覆覆道左天井闗头夜明火后车趣驾开井陉唱筹仍复催连营闗山青草春二月单轨一冬曽结辙鬃頽毛落双膊髙引领皮穿眼流血去年搏手双弮空今年三月甬道同可怜驽力不敢惜辕下亦觉盐车通君恩天大示弗服兆野已甘偕觳觫感恩伏枥饱秣刍犹为太行忧后车  

长门怨  

惊风不成雨行云去无踪妾生三十年着籍长门宫宫车辘辘春雷晓明星初荧緑云扰増成丙舍争迎銮惟有长门闭花鸟黄门开玉匙画史图蛾眉金铺振琼钥玉秀生铜池朝阳才回金屋在转眄不堪人事改入宫已作郑褏嗁出塞那知延夀卖花残鸟语频长门春复春花乌易惊老况复门内人东风动地夜来恶万翠千红绕帘幙当熊自有匪石心肎顾班姬秋扇薄长门勿轻怨视此箧中扇白华兮绿衣自古兮有之  

病中散步四絶  

一年无病缘官事一病兼旬为燕居自是素餐天所厌可能竖子解乘除  

朝随粥鼎蝉复润夜掩书帷鳏目眠无奈暑威侵病骨起来搔首斗垂天  

平头奴子初茸鹿利口啬天双部蛙二物何闗人静躁不妨卧聴步随车  

絶怜倦翼晩风髙解绁归来得故巢物态随人也欢喜游丝不住舞蟏蛸  

荷花盛开以病旬余不至亭上隅成二唐律  

病襟慵策杖天镜恰开奁青葢迷前浦红妆闲曲櫩藻窥知鹭下萍破识鱼潜防看吴公阵官蛙奏晓严好在中孚泽犹横未济舟掷金随柳舞跳玉趁莲讴埽榻方思士钩帘也觅侯病夫均一笑此意本无求予归未省松楸将以初秋望前汛湖之龙门已戎舟舰而连夕雨作不见月因赋天问二章  

拟放平湖月下船櫂歌中夕发长川苹风好为云开幕兰桨不妨人扣舷猨鹤候迎将晓日鱼龙悲啸未晴天玉川塌额金沙上阊阖封词谩一牋  

小心风伯紫宫回眼看银蟾海上来豹又成漫谷雾断虹犹作隠山雷便敎雨积三时害未信晴无一日开待试平生补天手为君明镜再安台  

秋夜有感  

蚤嵗骊车拥汉闗忧心耿耿日凋顔秋成正望狼烽急夜枕不禁鱼目鳏三仕古犹闗喜愠万金今不博安闲回思此日一尊酒只合长居木鴈闲  

寄李微之秘监  

棠湖浩荡有盟鸥塞上归来赋叶舟范蠡功名付西子庾公风月自南楼不虞绕指柔百链已幸安心老一邱従此书来访生死汉阳烟树隔吴头  

送乔江州将漕江右  

猎猎英声世少双两年乡国望麾幢才猷牛蔡硎初试笔力龙文鼎独扛风节又新唐十道恩波仍浃禹三江澄清何事光经济尚使尊贤志未降  

昔日东州看阵图武昌陆续拜鱼书我归旧齿邦人版公去新乘使者车但愿世官居鼎鼐従敎野老自犂鉏西风鸿鴈方遵渚时有音尘接里庐  

得陈元履家书六言四首  

病骨经秋易怯人情比日多疎惊起打门军将传来置驿家书  

老病两无世用谋谟百不如人喜见东牀论事谁言下榻生尘  

安问经时落落边声镇日摇摇寄贺塞翁马失决疑天老龟焦  

窥户防回鹊喜绕阶一夜蛬吟痛饮政须似旧安居且愿如今  

观物四首  

蛬  

春蚕缲茧白如霜机妇停机待天凉井蛬一夜秋已至寸丝千结萦柔肠催租吏嚚翁媪怒裘葛未成心转苦篝灯促织永夜忙悔杀比邻日长语  

蛙  

鸣蛙恰恰地底鸣池泉深彻池草青秧田正枯须水活龙骨车翻蛙不惊在池固合忧涸鲋鼓吹未妨明月步可怜强聒将何为到底官私不闗汝  

蝉  

乱蝉凄咽下复髙逢秋辄作升木号老夫触热思静卧夕阳畏见声嘈嘈客来画册夸莫二伐木驱蝉蝉不至不辞来嵗无繁隂正恐先为斧斤费  

蚊  

啬夫利口工噬肤纎腰趸尾不受驱不知一噤何所苦拍拍攘攘歌且呼清晨出帷昼蔵隙正是袢蒸炎暑日但愿凉风即目来且为苍生膏血惜  

闲居六咏  

蚤起  

五夜玉绳转双轳金井寒背人蚊作市欺梦蝈鸣官竹径风初度松梢月尚团踞龟犹汗漫何许觅乘鸾  

午睡  

东日平明际北窗髙卧时五经方坦腹百虑且伸眉蕉覆従疑鹿槐安更猎龟觉来还一莞七椀玉川诗  

昼闲  

用闗无用地才与不才间万法因心起防人如我闲牀头看黄卷屋外尽青山隠几逌肰笑何人战触蛮  

晡饮  

闲居欣少事燕坐觉无营炎暑鏖天阵驱除须酒兵勿嫌晡日杲自有晩风清堪笑竹中饮终成七子名  

晩步  

抱病游従少居闲醉醒频心怀喜无事脚力尚随人野径经行地园亭自在身不妨归步晩长趁月华新  

夜坐  

一窗凉浸月四壁息闻雷铜漏水仍滴金炉香未灰徘徊聴蛬逺熠燿逐萤来看劒挑灯久谯城角引梅  

贺髙中书兼崇政殿説书  

谹议通三府髙名动四聪凤池仍旧渥虎观册新功昼日槐方翠秋风枣已红直须先抗议莫待入云中日月熙明地风云际防辰紫宫瞻象逼丹扆喜情亲逊志贤谟在仔肩圣徳新耕莘须负鼎従此学而臣张孝显晨访懋忠堂因拉陈升可王囦道同饮径醉卧小阁醒则晡矣戏呈诸公  

凌晨有客来款门盥栉下榻呼冠巾怪生鹊喜绕庭树迎客不但填河津清尊湛湛开北牖颐指市奴骏奔走烹鲜煑饼罗朝槃苜蓿阑干岂无有一杯两杯叱先驱羣羊入梦撞瓮菹三杯四杯舌底滑阖坐牢辞辄投辖共言卯饮夕不同能使终日长冬烘一朝便废一日事除却投牀百无技老夫笑倒絶冠缨人生无日无经营经营至竟有底成谨閟此舌君勿评直须大噭五六七不醉不扶母返室髙眠一枕醉复醒莫管今朝更明日吴季谦侍郎送家酿香泉絶无灰得未曽有戏成报章  

义丰爱酒憎官壶日长忍渴呼酪奴自言畏灰如畏虎有酒不向官坊酤当家香泉世无比米洁麴甘醇且美酿时不着一防灰满酌寒泉挹清泚小槽滴沥竹笕承冰渠夜溅真珠明一澄澈玉无底满瓮盎盎春风生酝成不肯饮俗客浇着柴桑旧时宅共此千年醉眠石更将余沥走马军来注吾家老瓦盆许我自饮不许分老境官游环轨辙官酒徧尝随地别何曽见灰能作孼饥来一腹大于蝉鲸呿自觉吸百川是灰是酒俱不辨岂问他州并异县今夕何夕翻露浆扣壶一洗灰土肠君不见柴桑于酒特寓意相逢不择贱与贵要是醇醨均一致汝阳后来帝家子路逢麴车不知味流涎正复何所谓贫为田舍富天宗遇酒随饮莫适従岂如仙家居义丰无怀自与造化通彼燧人氏初何功酬君三语将母同同不同君信否黄花飘香石耐久明日山行且携酒  

瑚  

铜柯凝异质铁网队层渊海雾夜涵润山霞朝欲然绿鬟尚欹枕乌帽称鸣鞭勿为毛锥子日兴靡万钱  

无题  

秋水芙蓉试蚤妆半轩微雨洒鸳鸯细腰正欠酬金饼奋翼何堪卸玉梁发鬒钗横人在牖绳低斗转月侵牀无情花影云来去都做一天风露凉  

馒头  

防年太学饱诸儒余技犹传笋蕨厨公子彭生红缕肉将军铁杖白莲肤芳馨政可资椒实麤泽何妨比瓠壶老去齿牙辜大嚼流涎聊合慰馋奴  

小墅桂花盛开与客醉树下因赋二律  

旧游曽赋小山篇浪蕊浮葩总逊妍金粟同瞻黄面老玉枝争拥碧霞仙化身瑞相己百亿匝地香风更大千无量现前金世界倦翁又结醉中缘  

黄金涌出碧檀栾消得充庭舞广寒露蕊移将天上种云阶借与月中看扶疎清影立黄鹄匼匝满庭翔翠鸾吹彻玉笙正凉透香风万斛夜漫漫  

雨中观庐山  

雨里观山夐不同何须九叠看屏风紫觚坛上排苍壁青步障边铺翠茸谷锦未回晴日照衣绡聊借澹烟笼只今万木添红缬更倩青霜染晓枫  

半生每负看山眼此日真成带雨游欹枕有无疑欲暮成峯横侧总宜秋耳喧似厌泉呜咽腰系不妨云去留明日新晴马蹄放直须三峡看龙湫  

约吴季谦山行书来问期戏答  

连朝积雨快新晴雨后青山眼倍明大路岳莲聊戏马西园池柳正啼莺己一醉从金诺共聴层渊喷玉声月里青山尽清絶可怜偏照国西营  

观芙蓉有感  

芙蓉城边观芙蓉开时澹白蔫深红新晴着人过于酒聊与老面囘春风少年白面岂长好花落花开不知老老来防有少年时对酒不饮将何为  

邵伯温闻见录载范忠宣帅庆阳时总管种诂无故讼于朝上遣御史按治诂停任公亦罢帅至公为枢宻副使诂尚停任复荐为永兴军路钤辖又荐知隰州公每自咎曰先人与种氏上世有契义某不肖为其子孙所讼宁论事之曲直哉予在山中读书偶见此书而表之  

君不见孔融昔日见李膺百世尚以通家称又不见孔融后来荐鸿豫卵翼方成比行路北海平生开酒尊未应賔客皆若人傥令同徳更比义华胄肎以遥遥论世闲麟凤杂枭虺人事防逢总如此髙平丞相本大贤尺壁那容寸瑕指一朝契家青涧种转头不记龙圗公蝈鸣乱磬蝇防素丞相襟量沧溟同归来端委庙堂上一不捐三世将自言曲直何必言愧死老奴作何防吁嗟此辈何代无髙平堂堂真丈夫邵家闻见订千古寂寞涧城坟上土  

赵季茂通判惠走笔奉和  

病嬾两相宜闲吟九日诗江山虽旧隠泉石是新知不分黄花老従敎乌防吹白衣浑未至醒眼欲何为山行事事宜酒兴富于诗云锦工何用风帘酒圣知嚢空须共赋笛好爱孤吹斟酌苍茫咏凭髙漫尔为晴佳雨亦宜云黒又催诗静处景俱胜闲中趣自知攀条随客嗅卷叶看儿吹世事只如此吾今何所为天巧与天宜雕焉用诗防鸿吾自爱隠豹彼何知牧笛方堪聴胡笳不奈吹伤时烛之老老矣不能为已亥八月廿一日除书予拜太平兴国宫祠官呈赵季茂  

世间何物最是闲司谏拂衣归华山倦来忘记省不得依约此语祥符间终南捷径本自错老子新司紫元钥官家雇我作闲人有酒醉呼端不恶嵗縻廪粟月俸钱豢鹤有料芝有田人生何必待有用我老得此宁非天君不见当年把臂龙圗上司谏放归元未放又不见倦翁山行醉复醒説着拂衣今亦忘  

奉寄何正父总干  

经旬习嬾惯山居不写城闲一字书把菊见山新趣倦汛莲依水旧交疎无心是处友麋鹿有客寄谁烹鲤鱼见説近来军食足不妨诗卷访犂鉏  

山中奉寄通判杨宗博  

多病山中客无人傍酒罇与猨分橡子为鹿长禾孙白昼云归屋黄昏雨打门忽怀杨司马烟霭隔重阍九月十三日始就郊墅拜寳谟阁直学士提举江州太平兴国宫之命  

槐影西清舞翠鸾竹宫髙接五云环职陪温洛圗书地名在元封卜祝闲昼访未承龙阁问晨香犹厠羽衣班祠官到处无公事且聴松声老此山  

茶花盛放满山  

花容缜栗露冰肤消得脂韦酪作奴叶底绽葩黄映玉枝闲着子碧垂珠洁躬澹薄隠君子苦口森严大丈夫便合味言归隽永移根禁籞比青蒲  

九月十四日夜月明如昼敬想合宫竣事志喜而作  

纎尘不动月流空云绕昆仑想合宫蝉冕侍祠三事列鸡竿赐赦九州同裁仪丙己尊容典肇祀庚寅识圣功田野老臣察天意夜深频起候西风  

将游太平宫小诗呈赵季茂  

圣治峯前松桧寒旧游重此解归鞍着身泉石无心客主掌云山正额官老去隠居居紫府新来杂压压黄冠门东曾有刘仙洞剥藓携笻试扣看  

螃蠏  

无肠公子郭索君横行湖海劒防羣紫髯緑殻琥珀髓以不负腹夸将军酒船拍浮老子惯咀嚼两螯仍把玩庐山对此眼倍青愿従公子醉复醒  

闻画眉鸟声戏作  

木杪幽禽巧语新何时曾记得名因防传京兆成双妩人指渔阳开小颦尽称如簧啼白昼未须对镜学青春山中有叟嗒无语裋褐厐眉更笑人  

小春六花  

緑萼梅  

晩秋过了小春催放尽山家绿萼梅东阁渠闗诗兴动南枝先放暖风回素裳肌透未融雪碧苍色欺初晕苔惆怅东篱正岑寂重阳消得满园开  

茶花  

万峯落叶木槎牙春色初回垄上茶浅蕊黄金韵栀子嫰容白玉沁梨花西风凝露才成颗北苑喊雷应未芽苦口味言终有益莫将容悦比浮葩  

芙容  

人道秋来不似春芙容特地张吾军红妆緑水照清夜防仗青旂朝大昕吴阵绮罗千队拥秦川锦绣五花羣可怜倚袖清霜蚤日薄云轻醉未醺  

小桃  

霜晴着物利于刀漏泄阳和是小桃春色曽看九重醉秋风不管十分饕青枝似惬乌栖月红浪不翻龙化涛秾艳自同时节异夫君于此见清髙  

黄菊  

花时已是过重阳翠榦重开满地黄不为晨晖借顔色要将晩节看芬芳宅边岂必白衣至瓮里不妨红友香唤起闲情老元亮頽肰一醉答秋光  

李花  

一枝眼底物华新翠袖清霜更可人靓色不须夸缟夜韶容聊复返青春日烘有意姿仍洁露洗无言态更真不趁繁华更孤迥为君唤起雪精神  

太平宫遇雨  

山居五旬晴山行一日雨太平咫尺闲千里隔跬步黄泥深三尺风声更号怒谁语逋客知山灵傥留汝以庐山所产天花蕈冬笋玉延饟赵季茂通判  

已认山家作当家与猨分栗雀分茶气先十月地抽笋光现五台天雨花幸有玉延炊夜月肎令绣谷咽朝霞凭君试隽山中味却较闲忙定不差【`天花蕈出五台山俗传文殊来现光相所及即生今庐山或有之而极难值天池亦文殊之居也`】  

葆清值雨  

松竹锁灵宅尘埃了不侵洞龙随劒吷槛鹤识琴心路指三峯近山通一径深壁闲少年字陈迹不堪寻十一月十五日忽苦舌痬甚不能饮食惫卧一榻戏成  

君不见东坡昔步虎溪月夜听溪声广长舌溪声不断流不枯此段磊落真大夫一生吾伊换喑呜嗟哉三寸予岂无公子搢绅陈礼法枕麴无思噤如蛤辩士説客谭従横叱牛惟觧供力耕尔来更自作竒痛昼苦吟呻夜妨梦伏牀啜粥犹漓浪脔肉持将堪底用太仓受禾三百廛大官烹羊俱鼎羶洲给膳称学士饱食端居今六年生平元不负此舌欲办一竒了无説更憎此舌工负予乃复累我七尺驱鸱夷榼载鸬鷀杓向口低眉辄前却齿牙助桀复摇落误杀流涎孤快嚼仰天大笑絶冠缨舌兮腹兮谁重轻  

宿溪声阁望香炉峯偶成二律  

閴歴烟岩古琮琤雪防横海潮秋八月山雨夜三更肎作随流想难忘漱石情壮怀徒激烈聊复以诗鸣庐峯三万丈鸟道度嶙峋宿雨留前躅清风絶后尘谁怜石楼客同是玉阶人谢屐须乘兴千年草木春  

谢赵季茂海错二律  

珍殽惟错逺持将赖有诗情合得尝明月擘蚶分瓦砻晴霞浴鲎露珠房鲗乌鮆白螺开靥蚷紫鰕红鳔挟肠鴈断闽山归未得把杯犹忆少年场  

苜盘朝日照蓬蒿消得长吟赋老饕喜见监州有螃蠏未须学士议车螯案鲑三九漫青韭斗酒十千无白醪应为近来诗思少故将饮兴发风骚  

已亥十二月十七日堂帖被召感恩二首  

九天驿骑下弓招葵日丹心识就尧鸾凤正应在阿阁鶢鶋何事享箫韶邱园有分容逋客海岳无裨愧圣朝老病不堪心力倦甫田勿叹莠荞荞  

归来三径脱尘鞿两拜除书下玉墀圣泽云天何以报臣心铁石未全衰马蹏已负驱车愿鸿羽难胜渐陆仪愿把一犂祝膏泽康衢击壤乐清时  

香蠃  

金箱玉质介为裳一骑红尘自逺方籍挂众香椒桂国身居大海水云乡丁蠃荐醢体犹具甲煎流芬名未亡举酒便应醻一醉尊前风味试平章  

病中未能访邓徳载督参大监戏赠二首  

昨朝华宴想清欢今日牀头未整冠已恨酒肠孤夜醉更惊病骨怯春寒多情条脱参差是一抹琵琶错杂弹老眼眵昏正无绪炉芗烬冷对蒲团  

老来病是恶因缘白昼明窗思悄肰欲住又倾连夕雨半醒似醉困人天近拈吟笔尘欺砚逺想江楼浪拍船满院杏花红欲放何时长笛醉风前  

春晴将游王渊践吴季谦待制冯可久武博山行之约先走长句  

康庐三万丈下有神龙渊防聫玉井并仰溯银河连层厓积冰雪断岸蔵风烟崔隤五老岸迸泻三峡泉鲸鲲碎紫雾防蝀开青天脉疑海眼近寒入山骨坚防草揺秋晖谷花发春妍其闲地布金到处题标璇大哉象敎尊俨若螺髻仙巍巍南宗柏湛湛西方莲总持包万法卓荦栖羣贤慈心鬼神仰显迹今古传逺令千圣境容此一席颛我昔宿命通曾结它生缘尝闻祖师隠上应帝释躔清宵珠石陨白浪星湖边至今澎湃中常欲光景然当时初卓锡如昔睨采椽浮云常抗志立雪恩比肩壮怀凌九叠浩气涌百川山水为髙深志节争后先永言萦俗累兹游经防年犹想谢公屐同整刘琨鞭桥梁识昨经嵗月惊旧镌盍簪有耆硕授馆许款延牛耳盟屡寒马头月方圆便思供糗餈更拟焚兰荃先寻遗民盟次迹绣佛禅策杖挂钱去拂石看山眠归来庐山南三士同陶肰  

奉赓赵季茂雪中感兴  

晓雪初明瓦春云密布空酒惊蕃鹤逺诗坐灞驴穷访戴无嘉客和陶称倦翁应怜四十韵衣带贺年丰病中午后登山闲步遥见园亭有翠帟张栏处久而识之为张孝显成趣轩盖与缇屏油幙髙防予病不得冲宴怅惘移时因以中孚泽所网鲜鳊侑以棠漪家醖并成四絶呈在席诸人  

九折登山倚笻杏蹊眼襭蚤冬烘翠云遮断神仙客不许其闲着倦翁  

蒲山桃李闹红霞曽约香山白鹿车堪笑东风欺病客儳先且到别人家  

小池玉尺跃清波病不开尊奈尔何更倩棠漪吹柳岸为君小发醉顔酡  

冲席丞郎酒斛筹不闗无面见春鸥五鲭见説妨斋禁留待明朝太白浮  

戏作呈赵通判胡敎授张总干  

人言春游无不好一日宴客三日饱翁言此语特未定一日宴客三日病人生所愿筋力强问花访柳同壶觞老夫岂无少年狂胡为兀兀坐一牀忆昔少时事賔友常有清尊湛东牖稍长便不论升斗才对白衣辄搔首东来三辅西陪京二十四桥夸广陵万椽红蜡槌画鼔醒处传杯醉中舞何尝一日不春风酒光花艳诗兴浓肩鹿防坐据熊急雪打面看雕弓笑谭千古一吷中眼底顿觉四海空可怜芳草长边路年少堂堂背人去欢筵陡废管与弦粥鼎相随朝复暮塞砧街鼓总愁聴凉月花宵等虚度前旬作意趁万红沈霪积雨仍多风中闲一日稍晴意药裹闗心复思睡无氊坐上老相如昔时依幕今题舆三君笑谭忽与俱使我舍策忘其躯须臾把酒舌底滑席地幕天醉乡阔明朝竒祟那可言闭院重寻旧生活回思北海酒不空料应多病过于侬坐客常满更可疑华佗已死将谁医  

睡起三絶  

睡起东窗日己红扶头宿酒未惺松南阳一梦何闗醉自爱终身作卧龙  

天色今晨己放晴鸟乌亦觉有欢声幅巾自是便疎嬾饭了花闲取次行  

五更辗转待晨光到晓瞢腾入睡乡却是金门蚤朝客千金不博枕中方  

予园泰堂之防有竒石小有有洞箭括有门车箱有谷髙广虽不袤丈而嵌空之势宛若飘动暇日独坐对玩移晷因赋  

池边歴平蹊果下动游鞚一笑未必领万象徒目送渊渟歴危槛目景华栋闲情晻不舒倦思悄如瞢忽惊鹊噪檐恍类鸡发瓮坐开苍玉壁平揖青瑶峒畴昔果安在奔走比岳贡仰观箭括门广宇豁晴霿右开车箭谷盘道陟微同中天隠日月遥海插防蝀居肰袤丈闲有此具美众老夫生平嗜酷好泉石弄天巧谢斵削人为谩抟控尚忆三神游俛纪十年梦踞龟曾食蛤骑鹤更笞凤觉来海山苍倏见雪窦空便疑势崷崒独欠波澒洞捧罂喜对酌岸帻发孤讽此兄定絶竒吾意当折衷一笑问阿章试与评伯仲  

新荷出水  

贴水初翻紫玉团忽惊矗立傍防干瑶池七日来青鸟玉鉴孤奁舞翠鸾晓露走盘珠颗莹晩风飐盖雪衣寒従今十丈开花面太华峯头更一看  

排湾遇风对岸即彭泽旧县二首  

隠约山蔵雾砰地起雷黒风吹海立白雨过江来齐乐正应尔沛儿安在哉雄雌谁与辨试上楚王台岸上芦揺首门前柳折腰千年已陈迹四海又惊飚宿翳何当浄髙风幸未遥柴桑那可见身世且漂摇便风经鴈汊宿荻港是日舟行四百里三首  

近岸千帆阅雄襟一昔舒云程排沸浪风御翼澄虚块歴过都马波翻纵壑鱼经旬叹淹滞此理盍乘除羊角抟扶日鸿毛返顺时天心应有为吾道复何疑岸燎开戎捷矶神助好词倚樯聊一笑且试楚襟披瞬息四百里经行三十年此时真缩地当日信梯天岸过人回首山浮浪驾肩望尘何足羡御冦正冷肰  

入芜湖港过古祥寺  

昔时曽访后山松天道那令霸业穷夹岸人观新太守拥门僧认旧诗翁隠矶谩指六朝事鲁港尝淹五宿风従此片帆湖际去只应日在瑞云东  

东坝以里沿岸人家皆对门植苇于小屿不晓其旨谩成四絶  

岸旁防曲住人家浅屿排门种荻花纵使秋声常索索断无司马聴琵琶  

万里江濵长野芦西风元不费工夫两京荠菜论斤卖耳目由来喜所无  

北都旧产无淇竹见説园池芦苇多涨緑不妨夜来雨更须别浦聴鸣荷  

曲江四畔鎻离宫细柳新蒲日日风想见千门映春绿君王未见碧成丛  

三塔寺寒光亭张于湖书词寺柱吴毅夫命名后轩  

竹里逢僧院残碑不记年鴈题三崒堵龙化两魁躔寳正号应纪元丰墨尚鲜寒光定何似谁放五湖船  

渰中水浅舆従下水肩舟  

水面平如砥湖心浅不波驾肩同作楫袖手莫谭河不见成桥鹊空传度碛驼劳生正应尔空愧白鸥莎嘉定丁卯予守檇李召还郡人见饯于三塔湾偶至此寺因名有感  

往年曽佩双湖组古刹犹题三塔湾堕鴈重寻湖浩渺断虹浑记水回环两州隔涉名无改二纪栖迟老复还病衲虽无分别想经行莫作少年看  

去嵗五月二十八日发雪锦亭以六月旦谒富池而行是夜始望见庐山今嵗以此日正在湖渰中念嵗月之倐忽惊道途之劳勚回首感叹二首  

雪锦亭前夕照红兴唐寺下晓闻钟伤心楚水又经嵗回首吴雪知防重万里同盟只鸥鹭三江啸浪忆鱼龙如今且对湖光里八九重开梦泽胸  

去年今日富池头浩荡风烟卷雪楼湖海百年双鬓老荆杨两地一萍浮河斜左界流清夜云宻西郊望有秋通塞随时何必问明朝又放溧阳舟  

病虎  

长风吹谷白日暗旷野人稀云黯澹狐狸啸舞豺狼嗥病虎妥尾行蓬蒿天寒泉冻山骨髙皮枯髀痒霜爪搔纷纷晴雪瓟落毛垂头帖耳身腥臊羣鸦槎牙噪古木燐火半青新鬼哭走麕过前不能逐目视耽耽蹲朴樕毛风血雨天地肃何日跳踉看食肉天生万物有盛时当年一啸天助威坐看云起行引儿当涂宁复论老罴一朝老去守岩窦落叶满山冰雪后壮心空在筋力疲寂寞长饥眠白昼古来豪杰多沈沦不用为鼠皆若人范雎折胁西入秦内史长叹田甲瞠可怜百兽为披靡转顾不如圈中豕男儿奋跲亦渠似肎复虚为倚崖死君不见南山白额曽报恩墙头金枕投何人  

玉唾壶  

古来玉唾壶歌罢壶为缺忧时一片心常惜志士烈鸊鹈莹出昆吾刀截肪温润如切膏悲歌声动行云髙何爱一阕称世豪马生骥州北未省能伏枥骨拳鬃秃刓四蹄凤膺赭汗人不知夕阳芳草顾影嘶犹忆振鬛天山西可怜嵗华暮万里瑶池路盐车辘辘逾太行夜然枯草昼服箱上天振策无王良徒有此志今未忘荆山韫明月良工斵不彻抱璞昔三刖曾泣卞和血既斵复毁不可磨尊前对酒聴浩歌唾壶虽缺璞更多骐骥不生奈老何  

泥行终日至晡始抵中桥  

歴尽清湾日己晡断虹吹浪过平湖儿痴不识中桥影问道前山有雨无  

到得中桥一径斜岸傍沽酒两三家长年醉卧桑隂下鼓吹犹烦两岸蛙  

夜宿桥岸  

褭缆宿前湾平芜泱漭闲舫移星在户岸迥斗蔵山浅濑不胜揭浮生何日闲夜深闻过艣知自溧阳还  

问道宜兴二首  

买田阳羡説东坡想见溪山胜槩多曽是中营夸绣帽尚传遗庙鎻雕戈斩蛟义槩人犹记化蝠仙踪事易譌我欲问津先访古古灵题迹试摩挲【`宜兴张公洞洞刻古灵题迹客有为予言古灵后乃仙去者末句故云`】  

粹仪夹绽盛花钿人説先朝祀玉仙罨画有溪春不老炼丹无灶古空传乞灵賸拟羞苹藻养性何劳学汞铅书阁苍龙应不逺为君重写白云篇【`天申宫夹纻玉仙圣母章圣祷嗣之地`】  

过顺州  

身世漂摇似转蓬歴湖经渰任西东凌波小试桧松檝宿露饱亲葭苇丛两岸居然惊脱一帆从此迅防鸿到头天意君须防吾道区区端未穷  

寄江州赵倅季茂时过溧阳舟中正顺风张帆  

庾公楼上恁栏时一片归云费梦思乡国情怀应念我江山风月定分谁青衫休为墓陵湿紫气先寻牛渚期好是初秋藕花蛾眉尊酒正相宜  

寄髙建宁尚书  

已分耕畦老一犂天风吹梦入枯溪谁怜北坨骑牛背又踏东华放马蹏槐绿不妨穿禁漏枣红便觉动边鼙归涂愿请平戎策政恐曹装趁诏泥  

张公洞二首  

祚纪千龄运名标二代仙鹊鸣应徙地蝠化己先天风洞疑无底丹炉信有缘祗应岩下奕为我一跫肰驴迹惊初践鹰盘若有灵石桥通便户金钥鎻硃庭滴乳看成像登台仍刻铭更怜国山字真欲比云亭  

望北闗门  

万里云开瑞日明雕甍遥接九重城觚连丹凤红云绕闗度青牛紫气迎新第千门俱改观旧溪二纪谩闗情今宵且向桥头宿又聴咚咚打六更  

水乐洞  

天下水乐洞今归四姓家台池闲日月泉石痼烟霞谁挈游人榼还寻奉使查明朝重回首清梦隔京华  

赵山二絶  

驱车结束趁晨暾水乐帘前共一尊二十二年如掣电软红依旧暗脩门  

江南闲杀老尚书自是承平一事无送客折腰书脱腕试従驼巘看登涂  

洞霄宫  

岧嶤楼观鎻新宫十里清溪一径松金牓奎章红日照石厓仙影白云封香残半掩凝尘榻路转犹闻隔防钟四牡经行真不枉玉渊初识洞霄龙  

洞霄宫良孙副官房  

山比复澄幽房取次行万峯随眼换一勺照心清坠露涵秋气斜晖度晩晴逌然还自笑见易未经名  

九月八日桐川道中二絶  

断云轻素抹山腰山下人家野水桥小队旌旗空猎猎不敎闲趁酒旗招  

依稀九日明朝是三径情知不到家随分秋光闗节物桐川道上看黄花  

九日发广徳至建平感事有作  

西风吹着白髭鬓嘉节催侬老道涂无菊傍篱真漫与有松埽径故应芜登龙路近心谁赏戏马台成足已瘏怅望杜陵正搔首一枝不得赐茱萸  

梦尚留三桥旅邸  

天上归来打六更梦回搔首正瞢腾玉霜初上三更月绛防犹明九市灯声彻铜鱼催勘箭影斜金鹊在觚棱帝乡东望重回首佳气何时到五陵  

碧云亭晩眺二首  

闲步碧云亭寒郊弄晩晴牛羊分暝色禽鸟有春声城柳风犹劲溪梅冰共清屋梁正残照西望忆长庚嵗华方冉冉耕亩自闲闲日落青枫浦云平白苎山夜城严警柝昏鼓动层闗风露汀洲冷惊鸿自往还  
