---
title: 第18部分
index: true
icon: editor
order: 18
category:
  - 诗藏
  - 诗集
  - 全宋诗
tag:
  - 佚名
---

霍权　题景吕堂  
佞人巧求售，富贵一息顷。  
千古名不磨，雨心犹耿耿。  
伟哉正惠孙，疾恶何勇猛。  
平生历宦余，南台与东省。  
初著獬豸冠，排击首权倖。  
奸雄始萌蘖，忠愤已骨鲠。  
一片忠义心，皦皦从簿领。  
涵养老益壮，大节兼晚景，  
若人久云亡，冰魂嗟已冷，  
羡莫徒驰神，反身盍三省。  

霍正夫　大涤洞天留题  
长虹舞涧石磷磷，胜践还怜雨送春。  
云木千章森翠幄，洞天九锁绝红尘。  
丹藏仙谷生奇箬，香到龙祠泽旱民。  
山有旧盟来更好，斋心恭对玉晨真。  

击虎臣　句  
长日林皋独醉吟。  

击虎臣　句  
彩旆西来横铁瓮，大江东围涌金山。  

纪应炎　句  
三年南海清心坐，一任东君冷眼看。  

季兑　句  
异事标仙女，灵踪隐志公。  

季履道　龟山  
浊酒三秋馆，青灯半夜花。  
故人浑在目，幽梦暂还家。  
淮近风偏恶，山高月易斜。  
新霜何处雁，片影落平沙。  

季南寿　句  
我以铜符吏营浦，闻古刺史元最贤。  

季咸　均庆寺  
一方灵迹两峰间，左右芒山与砀山。  
胜地昔曾钟王气，高僧谁此掩禅关。  
翚飞巍殿烟瓴碧，翠削层崖苔藓斑。  
千古英雄无处问，岭头依旧白云闲。  

季昭史　冬  
一气推迁星复回，人生常苦岁华催。  
冻云欲雪雁声过，腊酒正春梅信来。  

济州太守　句  
鹦鹉能言争似凤。  

暨氏女　句  
多情樵牧频簪髻，无主蜂莺任宿房。  

家坤翁　次曾南丰韵  
忆昔诗豪为写真，至今光景尚如新。  
亭中客鬓几人老，山下灵根千岁春。  
倏歘相逢皆召杜，舂容莫逆少雷陈。  
我来随分重知见，似与夫君夙有因。  

家坤翁　游金石台  
庐陵游乐夕阳山，太守何人若是班。  
三岛幻成一丘小，五峰对峙两溪环。  
竹间庭院邻翁卜，木杪楼台仙者寰。  
紫笑扶痚枝干老，春来得兴颇开颜。  

家铉翁　保定士人以所藏太白像见示笔意甚奇为题此李去非好吟太白之裔欤书  
晨兴有客访我来，光彩焰焰出屋上。  
衔袖疑有希世珍，徐而出之岸然长庚相。  
高标直欲干青冥，逸气可以走象罔。  
传来定非凡俗工，应有高人得之自梦想。  
愿君宝藏勿轻畀，瓣瓣朝夕勤向仰。  
可以长君胸次之瑰奇，可以助君诗情之豪畅。  
傥来万事付浮云，眼中随地得真赏。  
他年若遇天台坐忘真，便应骖鸾御鹤朝神清，  
一洗人间千劫尘中尘。  

家铉翁　伯成尝受学于河朔前辈鹤鸣翁其学亦宗濂洛赠以诗勉其自拔于流俗  
南方共宗鹤山老，北方亦有鹤鸣翁，  
鹤山道脉接濂洛，鹤鸣之派应与鹤山同。  
九皋清闻犹历耳，谁谓九原不可起。  
诜诜高弟今几人，衣钵传来二三子。  
遗书定知满筐箱，夜光炜煜照行李。  
在阴有鸣须有和，乘轩可贵未可喜。  
君不见辽东仙子丁令威，向神清而上刷羽仪。  
万人拭目看孤飞，凫鹥纷纷那能随。  

家铉翁　陈子新前后十年叶赞府寮修明学政讲堂成以诗美之  
子产存郑校，僖公修泮宫。  
彼皆在其位，夫岂难为功。  
是邦学政久坠地，过者千百但吁忾。  
有美君子逢掖生，无位乃能行其志。  
手披荆榛植栋宇，春秋祠事廼有所。  
衮章巍巍耀城阙，黉舍煌煌列笾俎。  
尔来几及一星周，欲绪前功谁与主。  
治中别驾我辈人，惟君复能赞其成。  
大厦聿新来众隽，讲席备设招诸生。  
众人所迂君所急，胸次抱负谁能识。  
后先几年惟一心，兴颓举废多其力。  
我来是邦知君久，负荷万钧绰其有。  
更从兴学知君深，少觇用世经纶手。  
君不见新甫之柏徂徕松，可栋可楹皆在雪霜后。  
愿培远业待时需，令名与学千载垂不朽。  

家铉翁　春欲暮雪作不已简子新  
一任西园雪作堆，阳和已自遍根莇。  
春光只在花梢里，更倩君诗为一催。  

家铉翁　春欲暮雪作不已简子新  
社后春光正可人，眼中物物露精神。  
雪花底事犹飞舞，更与梨花分半春。  

家铉翁　春欲暮雪作不已简子新  
乍暖轻寒春正深，晚云犹解作同云。  
从教门外雪三尺，认取沂边春十分。  

家铉翁　春欲暮雪作不已简子新  
庭前草色浑未露，坞外桃花肯破颜。  
七十日春閒过了，半分春色尚犹悭。  

家铉翁　春欲暮雪作不已简子新  
和平心事春三月，淡泊生涯水一杯。  
老矣只余归梦在，世间万事付心灰。  

家铉翁　东方职生之地而异端之书指为地下狱余窃非之  
五行木维仁，四德春维元。  
混沦判八极，维东最为尊。  
万形囿大化，生生此其门。  
兹为九州镇，岂以三望论。  
彼为异端说，怪诞惊愚昏。  
妄指阳明地，同彼长夜阍。  
愚人戢冥威，奔走不惮烦。  
顽夫惊罪福，未死先飞魂。  
年年春向晚，时事羞苹蘩。  
我在神即在，帝顾良亦繁。  

家铉翁　风雨归舟图  
挂帆涉沧波，瞬息三万里。  
蓬莱有会期，莫为风雨止。  

家铉翁　风雨归舟图  
前津风色恶，断岸寄孤艇。  
输他田舍翁，午酲犹未醒。  

家铉翁　过沛题旅壁  
单吕早识隆准公，择婿能得人中龙。  
云何托女不托宗，欢娱未了万事空。  
沛人犹言令善相，善相如此术亦穷。  
高皇先识万物表，芟刈群雄如藄草。  
孽女近在目睫间，滥觞不戒使滔天。  
向非遗后余此二三老，安知北军袒右与袒左。  
嗟哉涂山启夏任启周，女德王功相匹休。  
令名堂堂照千古，不似沛中吕氏女。  

家铉翁　韩京叔古木寒泉图  
朝来我梦三伟人，振袂而入清风生。  
扫门坐需佳客至，邻叟醉墨俄然成。  
古木昂藏出涧壑，下临百丈寒泉清。  
高冠长剑万夫望，其傍锄笠两耦耕。  
岁寒坐对亦已久，东风看取岩穴春。  
卧龙腾骧碧落上，南山夜半雷雨惊。  

家铉翁　和唐寿隆上元三首  
满城和气在春台，玉漏沉沉铁锁开。  
明月谁知千里共，华灯同照万人来。  
市桥未涨丰容柳，江路犹残的皪梅。  
欲与先生拼醉赏，未须归去隐藁莱。  

家铉翁　和唐寿隆上元三首  
明月升天镜上台，灯如莲沼万枝开。  
恨无立部歌仍舞，空有游人往更来。  
秀如王子登门竹，味胜曹公止渴梅。  
已向歌谣挹和气，预知丰岁变污莱。  

家铉翁　和唐寿隆上元三首  
几年踪迹远中台，梦想传柑宴斚开。  
懒拥牙旗穿市去，纵看玉李堕天来。  
从教独照青藜炬，莫使轻吹画角梅。  
也有江风浮彩巘，坐令形势卷东莱。  

家铉翁　纪梦  
何年沧海变桑田，绛阙琼宫尚俨然。  
留得瀛州人在境，故应犹有地行仙。  

家铉翁　纪梦  
天风吹我上瑶京，谒帝通明羽卫森。  
班退归来清梦觉，红云犹自满衣襟。  

家铉翁　纪梦  
秋来夜气更清明，月朗窗虚梦不成。  
似报云间仙仗过，分明听得步虚声。  

家铉翁　寂照石佛  
溪上石人何往矣，山中石佛是其畴。  
若教石佛能谈妙，应有石人来点头。  

家铉翁　寄洞霄道友清溪翁  
汉家中郎年七十，霜鬓垂垂人不识。  
冬深破屦踏层冰，暑到露头走赤日。  
穷坚老壮本分事，百年未死为形役。  
洞天九锁郁嵯峨，古来相传神仙宅。  
我尝结茅天柱前，屐齿苍苔印行迹。  
劫火洞然城郭非，清境不坏还如昔。  
安期羡门我辈人，圆峤方壶一咫尺。  
梦魂几度如相逢，别来已久知相忆。  
愿分仙家九转丹，服之身轻生羽翼。  
周游八表任去来，跳出阴阳寒暑域。  

家铉翁　寄江南故人  
曾向钱唐住，闻鹃忆蜀乡。  
不知今夕梦，到蜀到钱唐。  

家铉翁　假馆诗  
江南遗老瀛边客，来时鬓斑今雪白。  
几年坐困市井尘，五迁来到诗书宅。  
中州典型尚未艾，故家文献宛如昔。  
主人盛年兀老苍，古心不为名利役。  
昼閒对客无俗谈，夜灯从容须挟册。  
有疑必问问必中，讲学定知有源脉。  
世人鹜外如轮云，君心向道坚金石。  
念我南冠久絷维，分我三间明月席。  
绨袍厚德更高古，冬有纖纩夏有绤。  
我衰拟作菟裘藏，感君推田城西陌。  
今年不归明年归不归，病骨嵌崎会当化为原上骼。  
拟从诸君豫乞石一方，他年埋之冢前三四尺。  
上书宋使姓某其名某，下书人是西州之西老逢掖。  
平生著书苦不多，可传者见之春秋与周易。  

家铉翁　见星行赠武春卿  
天星之荧荧兮，历几千万年光景常如新。  
人心之存存兮，特宇宙一粟粒乃能与天星同其明。  
天象此以为象兮，维实理之著见。  
人心此以为心兮，乃妙用之流行。  
微云去来等妄幻，本体湛虚绝纖尘。  
是故善观心者感星而自悟，境与心会不知星之为我我之为星。  
嗟尔甘石氏之为学，仰测璇象若尺之有寸寸之有分。  
但能以常数而窥陈迹，不能外躔郭而探造化之所以神。  
我欲与君陵太虚而步碧落，稽首再拜谒帝庭。  
仰瞻天辰上曜之正色，次阅苍龙赤鸟兔龟形。  
愿求天光洒我昏质，使我自心圜明莹彻，  
会万象而涵太清。归来跳出阴阳五行外，  
初筮再三闭口勿复论。  

家铉翁　鲸川八景　冰岸水灯  
华灯万炬照沉渊，移得星辰下九天。  
莫言燃犀当日事，川灵今夜亦欢然。  

家铉翁　鲸川八景　东城春早  
阳回冰底见云堆，春意东来梅已知。  
待得东城花柳放，早春已是得春迟。  

家铉翁　鲸川八景　客船晚烟  
去棹来帆一聚尘，个中那复有诗情。  
晚来应是卢仝过，留得茶烟一抹横。  

家铉翁　鲸川八景　莲塘雨声  
赢得荷风伴晚凉，夜阑急雨到陂塘。  
茅檐似减三分暑，鼻观俄然失却香。  

家铉翁　鲸川八景　沙堤风柳  
突兀长堤一望问，几人东去复西还。  
堤边日日办迎送，风自翩翻柳自闲。  

家铉翁　鲸川八景　戍楼残照  
卢龙久已属神州，谁认歌楼作戍楼。  
莫说关头兴废事，江山犹有石郎羞。  

家铉翁　鲸川八景　西园秋暮  
九九中间易道在，天心惟许菊花知。  
一年好景君须识，都在西园把菊时。  

家铉翁　九日登瀛台  
此地无山喜有台，南瞻北眺两宜哉。  
衰翁无事日倾倒，佳客何人时一来。  
孤鹤飞鸣知我在，征鸿嘹唳为谁哀。  
老来万事如归宿，不为忧愁强把杯。  

家铉翁　九日登瀛台和昔人韵二首  
屋角东边十仞台，龙蟠虎踞亦奇哉。  
四时长是几案物，九日仍烦杖屦来。  
乐事无穷谁共管，孤云在望我堪哀。  
梦随鸿鹄南飞去，岑下长号酹一杯。  

家铉翁　九日即事雪中见菊  
瀛海茫茫又晚秋，瀛山漠漠几浮沤。  
人间底事登高处，来上元龙百尺楼。  

家铉翁　九日即事雪中见菊  
怪得西风吹袂凉，客中又过一重阳。  
今年喜见东篱雪，要与黄花共晚香。  

家铉翁　九日即事雪中见菊  
九月黄花正是时，谁催青女试瑰琦。  
冰天雪夜无人问，玉质金相我自知。  

家铉翁　九日偶成呈彦举  
高阳今日是重阳，与客凭高送一觞。  
白首相逢俱老大，黄花随地看芬芳。  
故园三径都荒了，目断晴空归路渺。  
人生暮景更天涯，眼中愁绪知多少。  
寒风萧萧吹我衣，酒阑莫遣帽檐欹。  
我歌老圃秋容句，君诵渊明归去辞。  
我歌君和日欲夕，我醉君扶君须力。  
明年此会还相忆，江东暮云千里隔。  

家铉翁　孔同知孔圣衣裔垂念逆旅用意勤甚诗以谢之  
岩岩鲁山高，可望不可即。  
袖有一瓣香，无路瞻圣域。  
朼来高河阳，乃在天壤北。  
离群久索居，心茅殆欲塞。  
人言圣哲孙，来凭贰车式。  
洙源分派清，龟蒙见孤崱。  
愿傚陈亢问，少祛樊须惑。  
莫为徐群先，未遂仪封识。  
良朋忽踵门，厚意传矜恻。  
分我纖纩温，贲我素丝緎。  
寒谷回春温，古道见颜色。  
洪惟夫子墙，如天有辰极。  
六经恢衣被，万化视法则。  
嗟我早端诚，求道未有得。  
暮年遭时屯，愿跻愈自力。  
圣壁多旧藏，闻孙世秉德。  
稽首求一言，书绅永为式。  

家铉翁　刘文蔚久苦目眚昨日乘凉来过共谈先天图义一夕翳去明现闾里以为异  
心以静而虚，眼以动而应。  
心如明月悬太空，眼如当户挂清镜。  
月光不受微云干，镜光或为尘土暝。  
学问之道贵澄源，源之既澄流自正。  
但令心体常如月体明，寒风暑暄岂能为我病。  
吾友平生读书眼，炯然不与事物竞。  
外圜偶被轻埃薄，灵府不摇中自定。  
杜门息交逾三旬，强本胜邪在一静。  
昨日扶杖过我蜗角庐，共谈壁上先天内外图。  
穷探羲孔象中意，不与异说论悬殊。  
高谈亹亹竟日暮，晴光滟滟生清矑。  
夜归不烦炬火照，入门索观细字书。  
晨兴宿雾尽扫却，银海烂烂可以贯碧虚。  
神耶天耶孰能诘，心耶眼耶万变同一枢。  
里人共传先生有良剂，争持病目求我涤懵眯。  
先生无药亦无方，请将心来为君洗。  

家铉翁　六月菊以夏中破萼至秋晚枝条虽苍劲而花色灼然鲜明贯暑寒而不改菊  
九月菊偏与秋霜宜，六月不受炎暑欺。  
秋霜似同君子操，岁寒相遇长相好。  
暑不与贞士谋，杨燥怒煌如相仇。  
要之二菊所遭有难易，夏居其难秋若居其易。  
君不见当年秦焰焦中州，儒坛处处同荒丘。  
独余商山老人在，高卧林泉节不改。  
平生不识咸阳门，晚随币聘来汉京。  
欲兴诗书谈王道，再使风俗还归治古淳。  
我评此花似此老，傲暑凌寒无不可。  
种之阶庭今几年，我自识花花识我。  
粤从夏五开敷到残秋，更与黄花为辈俦。  
嗟哉黄花非辈俦，老行难逐少年游。  
此菊当为菊中第一流。  

家铉翁　鸣弦斋  
徽金轸玉七弦存，流水音中政事分。  
直自武城曾听后，至今方始得重闻。  

家铉翁　墨梅  
非香之香，非色之色。  
伴我孤吟，风清月白。  

家铉翁　墨梅  
冰崖孤芳，雪林早春。  
伴我读易，见天地心。  

家铉翁　牡丹坪诗  
洛花古来称第一，金为之相玉为质。  
画堂深处养根莇，丽日光中见颜色。  
人力栽培傥未周，本然之天从而失。  
我家大峨峰顶牡丹坪，傲雪凌霜知几春。  
冬深突兀层崖上，春来烂漫红云生。  
相传皇人炼丹处，帝勅六丁为守护。  
天葩只合奉天人，那许移根到下处。  
吁嗟皇人长与花为主，世上红紫纷纷何足数。  

家铉翁　南至前一日蒋君伯禄携山谷草字来示上有南轩题跋亦南至前一日异哉  
羲之趁姿媚，鲁公尚气节。  
黄家妙画兼数体，圜转之中有卓绝。  
天涯明日一阳生，茅斋孤坐昼掩门。  
有客袖示三四纸，如睹天上五色云。  
嗟余老矣岂能事书法，有会心处赏之不能辍。  
此书当与造化侔，生意浩然不可遏。  

家铉翁　迁居得甘井诗  
海咸河淡都尝遍，荼苦荠甘我自知。  
世味曾教千百变，先生舌本只如饴。  

家铉翁　迁居得甘井诗  
真水由来自有源，非河非海性其天。  
为君甽饰标三字，唤作城西君子泉。  

家铉翁　前岁上元与赵任卿寓临安追逐甚今年同在建溪任卿先赴郡席小雪忽作  
山城灯火已萧然，扫巷游人更雪天。  
厌听落梅翻永夜，喜看飞絮卜丰年。  
狂随戏蝶装罗髻，巧逐纖腰上舞筵。  
明日瑶阶对琼树，会须微月与争妍。  

家铉翁　前岁上元与赵任卿寓临安追逐甚今年同在建溪任卿先赴郡席小雪忽作  
沙河红烛暮争然，花市清箫夜彻天。  
客舍风光如昨梦，帝城歌酒又经年。  
老僧强作琉璃供，上客先逢玳瑁筵。  
不许裴郎同夜饮，新妆月底为谁妍。  

家铉翁　人有画花中四伦者偶记毗陵旧诗即题其上  
万红深处一花王，犹带姚家宫样黄。  
物物有君还有佐，殿春须属召公棠。  

家铉翁　人有画花中四伦者偶记毗陵旧诗即题其上  
扶痚桂树月中生，谁遣人间伴大椿。  
桂欲芳时椿正老，等閒相伴八千春。  

家铉翁　人有画花中四伦者偶记毗陵旧诗即题其上  
佩玉垂绅廊庙人，幽花小草岂其伦。  
须知四海皆兄弟，淡泊论交处处亲。  

家铉翁　人有画花中四伦者偶记毗陵旧诗即题其上  
夭桃艳杏得春饶，涧草林花口亦殽。  
谁似三君丈人行，万山深处自论交。  

家铉翁　三山吴履道承出示理皇御书唐人诗恭题其后  
先君曩侍缉熙殿，拜赐天画盈筐箱。  
帝书超轶钟王上，不与欧柳论低昂。  
孤臣流落滨九死，老眼尚能识偏傍。  
旅檐惊见亟再拜，拜起不觉涕泪滂。  
几拟从君换此宝，囊空无物可以将。  
待归从君乞模本，刻之琬琰永为子孙藏。  

家铉翁　市桥月色  
今夜鲸川月色明，卧烟虹影正横陈。  
市桥得月喧箫鼓，堪羡溪桥觅句人。  

家铉翁　送陈真谷赴邢州幕  
嗟余伏节五寒暑，岂不欲归迷归路。  
天涯获识我辈人，乃是三生林壑侣。  
病身不死赖公药，僦屋无人因公户。  
萧然一身水上萍，惟公为我北道主。  
前晨除书到里门，虽为公喜惜公去。  
明朝欲别更凄然，谁为我依有文度。  
公身方健供时需，人生富贵在迟暮。  
衣锦归来定何年，我帆已落吴松浦。  
再见便作来生期，临分哽咽不得语。  

家铉翁　岁暮传易终成长吟书送景山茂实  
易乎易，万古传来惟一易。  
羲文之心即是周孔心，问谁要于心外寻脚迹。  
画之前，妙处难为言。  
画之后，乾坤实居万化先。  
谁将乾坤大父母，下与五十六卦为等伍。  
既道先天一字无，云何却以后天混入先天图。  
嗟吁平生粗知读周易，只向本本原原认太极。  
一易之外更无之，嗟哉何人更以三为七。  
欲知玄，问子云。  
欲知包，问子平。  
欲知筮，当叩焦与京。  
要识乾坤真面目，请将四圣之经闭户十年读。  

家铉翁　题渤海高夫人行实  
当年初赋柏舟诗，正是中原板荡时。  
手挟雏孤历关险，身边鴈影到天涯。  
五迁才定霜侵鬓，百岁何曾笑展眉。  
为报儿孙须努力，墓前他日要丰碑。  

家铉翁　题陈子新所藏云山小景渔矶二士  
道人胸次绝尘滓，能得工夫无尽意。  
醉中引兴春山青，醒来弄翰秋风起。  
晦明变幻在毫端，倏忽烟波几千里。  
少年我尝识其人，不见于今垂五纪。  
此图似是夫君笔，余子纷纷溟涬耳。  
黄沙苍茫雪苑冬，旅窗展玩万虑空。  
恍如身在苕源东，摄衣步上云山最高峰。  
二客追随不能及，相与指点平沙明月中。  

家铉翁　题丹见庞居士图  
团栾共坐说无生，家话只堪儿女听。  
谁遣老禅来入社，迎门笑语是轰霆。  

家铉翁　题丹见庞居士图  
岩前花发四时春，岩下风光日日新。  
大化周流常不息，谁能伴汝说无生。  

家铉翁　题蒋同知所藏马图前后凡五  
行而前者骊与皇，从而后者髐与驹。  
匪双匪驷良马五，画出人间五马图。  
祝君　o典大藩牧，愿君旗旄旌节耀前驱。  
古来共说人生五马贵，况复盛年劲气绿鬓长眉须。  

孴　铉翁　题李氏敬聚堂  
千载河间旧典刑，诗书习气至今存。  
故家乔木知谁在，五世同居是义门。  

家铉翁　题李氏敬聚堂  
辛勤勿坠百年业，閒暇留情一卷书。  
要向儒科著声闻，先从讲学下工夫。  

家铉翁　题李氏敬聚堂  
和平遇物斯为美，恻怛存心即是仁。  
休怪艺翁太淳质，由来忍字本诸经。  

家铉翁　题李氏敬聚堂  
闻君出宰山水县，家教所推民俗淳。  
田里定知耕逊畔，市廛安得讼分人。  

家铉翁　题李氏敬聚堂  
枝叶皆从一本生，源源本本是天伦。  
易经著义交相爱，相忍何如相爱亲。  

家铉翁　题李氏敬聚堂  
人言尔祖玉蕴石，传到儿孙蓝出青。  
眼底桐枝多秀色，早令授业各专经。  

家铉翁　题李氏敬聚堂  
一矜字十年除得，一信字五年乃成。  
我赠君家一敬字，须知受用在平生。  

家铉翁　题梅竹图  
余家乎岷之下兮，有梅萧萧，  
有竹森森。今洎乎瀛之野兮，  
秋草萋萋，黄沙冥冥。  
有怀彼美兮在天一垠，梦不可即兮聊因其似而记其真。  
真兮似兮，岂墨君笔史之可寻。  

家铉翁　题雪花达摩布衣偈  
拈花公案且莫道，西来正被拈花恼。  
一花开后几花开，微笑不禁成绝倒。  
归去来，人未老，  
掉下从前旧草鞋。衲被蒙头面壁坐，  
提起不直一落索。放下大地无处著，  
从来被他碍手脚。为君索火当街烧，  
布袋依前是弥勒。  

家铉翁　挽刘文蔚  
五年瀛下寄閒身，耐久交朋喜有君。  
竟日坐谈唯在道，有时游戏亦论文。  
高风每欲追鹏运，雅志那能混鹜群。  
留得浩然英气在，便将生死付朝曛。  

家铉翁　挽刘文蔚  
先天妙义说来多，圣处工夫几切磋。  
一点英灵长不昧，平生学力定难磨。  
暮春风景堪闻瑟，尘世纷华付掷梭。  
闻道南行缘底事，要从濂洛溉余波。  

家铉翁　晚步  
闭门自要身心敛，出户方知天地宽。  
晚步中庭人不识，道余痴想白云端。  

家铉翁　为景山题  
先天而生者道之初，后天而存者道之寿。  
人能知道为可贵，期能与道同其久。  
粤从羲黄迄孔孟，大原千古垂不朽。  
书以道事万化源，易以明理群经首。  
诗三百所蔽思无邪，礼三千主敬内自守。  
我性其性天其天，念兹在兹谨所授。  
纷华过眼空中云，绮丽堕前苗之莠。  
德人澄心制万变，仁寿天爵我固有。  
福惟自求命自作，欲净理明鉴无垢。  
勿贰以二参以三，环堵中间维道囿。  
存之又存悟本元，心与道一逢原在左右。  
惟兹皇览揆度辰，临阳浸长泰道亨。  
为君大书汤盘九字铭，愿君进德日新又新与岁而俱新。  

家铉翁　为旃檀像赋  
稽首古旃檀，曾共释迦语。  
旃檀释迦面目本来同，真身幻身何事相尔汝。  
如人对镜照形像，拱兮揖兮若宾主。  
须臾人去镜亦空，尔影我形两无睹。  
木人漂流宇宙间，神通妙用归何许。  
万人从渠索释迦，求福有时与福遇。  
佛如明月行太空，向曙俄然不知处。  
痴人竞向波间觅，波间本非月所住。  
真邪幻邪两忘言，如来无来亦无去。  
君不见佛书九译来中原，妙处乃以无言传。  
莫道旃檀有口不解说，非说之说三十二相全。  

家铉翁　闻杨和卿在馆中读易不去手赠以诗  
人人读医经，知尊黄与岐。  
杨子读医经，乃以羲文周孔而为归。  
易中有妙义，医中之奥与易相表里。  
六十四卦字字是心法，八十一篇篇篇具易理。  
神圣工巧莫向外边求，洁净精微只此本心是。  
君观恒卦字之文，左心右日合而成。  
心体湛然绝纖翳，日新又新常惺惺。  
要之医经本自易经出，前圣作之后圣述。  
子以医心会易心，三部九候中间有太极。  

家铉翁　西州旧俗每当立春前后以巢菜作饼互相招邀名日东坡饼顷在燕尝有诗  
朔风吹我过瀛州，釜甑生尘转可羞。  
聊向春前寻故事，定知食饼记前修。  

家铉翁　西州旧俗每当立春前后以巢菜作饼互相招邀名日东坡饼顷在燕尝有诗  
我家自贵东坡饼，不为人间肉食羞。  
闻道西山薇蕨长，摘来我可辈元修。  

家铉翁　西州旧俗每当立春前后以巢菜作饼互相招邀名日东坡饼顷在燕尝有诗  
凄凉如在黄冈下，苦淡从教邻壁羞。  
拟向城隅问耕稼，锄犂阙坏不堪修。  

家铉翁　谢刘仲宽惠茶  
忆昨中原全盛时，五方贡茶走京师。  
建溪头纲最先到，天子特命开经闱。  
儒臣讲毕上命坐，瀹茗初试琼瓯瓷。  
云章昭回耀几席，群公进谢因进规。  
我生也后不及见，耳闻盛事长嗟咨。  
十年流落古瀛下，谁谓荼苦甘如饴。  
蓬山伟人国俊彦，哀此下土南冠覉。  
肯分锡赍贲衰朽，定知眷奖超凡私。  
公才雅在严徐右，公学独出河汾师。  
穹班近闻长祠府，奎壁分野生光辉。  
儒臣见用天下福，讲席宏开太平期。  
苍崖赤子望苏息，霖雨八荒舍公而其谁。  

家铉翁　谢舜元以墨竹为赠  
我家苕源山深处，万竹森森饱风雨。  
一从脚踏黄沙堆，不见此君四寒暑。  
夜来有梦到家山，苍筠翠干犹依然。  
觉来欲赋不得赋，谁能为我传其天。  
东邻萧然岁寒客，寓意于物无留迹。  
当年亲识洋州孙，写得寒梢数千尺。  
怜我卧疴少佳悰，卷送四壁泠然风。  
笔端妙处夺天巧，与我胸中生意俱无穷。  
高阳台下见此两奇特，子新之梅舜元竹。  
后先俱为洞山来，夜夜白虹贯茅屋。  

家铉翁　辛巳正月十六日张云斋过访郭舜元高飞卿持草书黄庭来会作上元歌  
市人欢呼赏元夕，覉人掩关玩周易。  
易中具足光明灯，一灯散作千百亿。  
粤从上元甲子到于今，经几上元此灯炯炯如一日。  
静思此理发长啸，短檠孤坐看虚碧。  
广文先生乃我义理朋，从我求观无尽灯。  
我灯无尽易无尽，五行阴阳太极惟一心。  
东邻有客好奇逸，袖出异书光芒与我易相射。  
平生但识羲孔元之元，不省虚皇大道玄中玄。  
我欲与君互酬答，各妙其妙勿以言语传。  
会得易中极玄中玄，与子日日张灯作上元。  

家铉翁　萱草篇  
诗人美萱草，盖谓忧可忘。  
人子惜此花，植之盈北堂。  
庶以悦亲意，岂特怜芬芳。  
使君有慈母，星发寿且康。  
晨昏谨色养，彩服戏其傍。  
燕喜酌春酒，欢然釂金觞。  
物理似有助，丛萱忽非常。  
竞吐栗玉艳，欲夺金芝光。  
秀本自稠叠，骈枝亦荧煌。  
乃知风人意，比兴宜成章。  
东野情思苦，少忧多悲作。  
谓此儿女花，莫能解刚肠。  
斯言虽有激，疑其未通方。  
忧心无时已，徒枉憔悴乡。  
寓物傥适意，何须动悲凉。  
况复循吏政，和声入封疆。  
抚俗时用乿，事亲日尤长。  
萱草岁岁盛，此乐安可量。  

家铉翁　雪中梅竹图  
梅兄乃我义理朋，竹友从我林壑游。  
青青不受尘土涴，皓皓肯与红紫侔。  
别来天涯今几载，老大相逢俱白头。  
玉龙排空展鳞鬣，天姥振佩锵琳璯。  
古心姱节自为伴，严气正性谁能俦。  
儿童莫作飞絮看，道眼无以空花求。  
花飞絮舞两值遇，殆天之合非人谋。  
娇禽谩夸颜色好，弱羽难禁寒风遒。  
寄尔南枝尺寸地，莫与鹜群为辈流。  
何人画工巧位置，使我坐对消閒愁。  
却风吹灰万象改，平生故交还在不。  
绨袍犹思见范叔，雪堂剩欲逢元修。  
故山自有归隐处，琅玕成林雪成坞。  
会当见汝面目真，西湖西畔踏雪寻故人。  

家铉翁　雪中玩易偶成  
道如大路人能见，德有輶伦识者稀。  
四望皓然都洁净，洁中还要辨精微。  

家铉翁　圯上行  
三代以还惟有汉，六经之外更无书。  
汉家自继商周统，经术当传孔孟余。  
天生传人元气会，莘亩说岩乃其徒。  
扫除申商斥仪衍，混合宇宙需吾儒。  
便应平跻古王佐，小却亦称大丈夫。  
云何赤帝应运起，乃以黄石为先驱。  
太公六韬岂不善，颠秦蹶项或所需。  
繄欲上嘉羲黄媲隆古，诗书礼乐不可一日无。  
惜哉子房遁世早，不及遗经细探讨。  
使公得与齐鲁两生游，吾知汉道同商周。  

家铉翁　隐者图  
诗翁到处寻诗料，得似渔翁乐意赊。  
两上波心两游戏。  

家铉翁　隐者图  
微吟缓策过桥来，天际轻阴日未斜。  
指点前村竹深处，更寻钓叟问生涯。  

家铉翁　隐者图  
诗人偏爱渔人乐，渔乐诗情一样奇。  
歡乃数声烟雨外，非宫非徵自成诗。  

家铉翁　隐者图  
平地何年生怪石，天教隐者作渔隈。  
莫言昔中磻溪事，恐被山灵发笑咍。  

家铉翁　咏红梨花  
万玉林中惯识君，霜天月夜富精神。  
谁将红粉涴颜色，却与夭桃斗莫春。  

家铉翁　元和修复马政图  
君不见明皇开元初，前驱万骑云烟铺。  
中年不戒履霜渐，乃以牧权付之营州轧荦奴。  
驱我天闲入鼠穴，八坊奇产空无余。  
元和天子奋威断，收拾旧物还中区。  
向来沠渭孳生处，犹有牧人自营牧与刍。  
争持私牵应诏书，愿备法驾王前驱。  
诗翁感叹成八解，何人画工画为图。  
此图似是八之一，元和旧事犹可识。  

家铉翁　赠河间隐者苑君年八十有一  
海上有三山，瀛洲居其一。  
何年飞来神州赤县东，其上至今犹有神仙宅。  
庞眉皓前方瞳翁，乔松羡门乃其匹。  
深衣大带儒中仙，不读黄庭读周易。  
乾元用九独探数之原，九九妙契乾策八十一。  
万事万物从此始，衍之又衍至于千百亿。  
寿翁以金书玉录长生符，不若寿翁以邵子先天周子一太极。  
梅边生意浩无穷，坐阅人间蟠桃几回实。  

家铉翁　赠谈故人高鹏举  
东邻歌呼闹如市，西雘笙箫正鼎沸。  
高生择术颇可人，夜阑挑灯说书史。  
说出忠臣报国心，四座闻者为堕泪。  
闻君年少曾读书，壮大无成乃与优伶俱。  
左手执籥右秉翟，念到简兮应嗟吁。  
他年了却官中呼，仍作书生挟册归里闾。  

家铉翁　赠谈命王逸民  
逸民古称避世士，不以功名累其意。  
有人向彼话穷通，拂衣归来洗其耳。  
君字逸民见君心，云胡乃以谈天为已事。  
要令世间竞进人，稍知山林岩壑味。  
吁嗟逸民莫学商山翁，商山卒为三聘起。  
成都卜隐者君平，身自涧槃名声动朝市。  
案头周易是本经，未来千载瞭然在胸次。  

家铉翁　赠隐者忘机  
寂然不动机已兆，感而遂通机乃神。  
一阳昨夜回冰底，生意流行万象春。  

家铉翁　赠隐者忘机  
万古周流此一机，何尝丝发涉人为。  
不须苦用忘忘意，认取存存不息时。  

家铉翁　赠云山逸人刘巨川瞽而谈命  
世人具眼知多少，见山不如云山好。  
斯人背境自观心，识破云山千万层。  
须知万物备于我，高下散殊何往而非道。  
善观物者观以心，目所未见心已瞭。  
闻君学易多历年，妙处能探造化先。  
维艮之背不与事物对，物具一极常与此心会。  
君知云山云山亦知君，是之谓行其庭不见其人。  

家铉翁　赵省斋出示所和天童师偈句亦次其韵  
异教何知平与倾，彼倾却是我之平。  
饶渠亲识瞿昙面，未必曾逢太白星。  

家铉翁　赵省斋出示所和天童师偈句亦次其韵  
虚空楼阁易欹倾，宝地工夫似掌平。  
四圣传来是周易，个中自有定盘星。  

家铉翁　赵省斋出示所和天童师偈句亦次其韵  
邂逅当年盖已倾，重来议论更和平。  
何时肆设皋比座，指示五徒衡上星。  

家铉翁　赵提举求作字余辞以不能工仍作诗谢之  
少年振臂入场屋，寸晷谩书夸拙速。  
中年收敛归法度，不能为颜仅为谷。  
晚岁颇为忧患困，弱腕不禁事物逐。  
要之作字非所长，空腔仅存十年读。  
有客来从析津头，翰墨多藏玉韫厁。  
从我乞书戏我耳，为君小试知君蹙。  
长笺净练雪不如，墙角鼠芒嗟已秃。  
此邦椽笔广文翁，何用更向寒汀索野鹜。  

家铉翁　中秋日菊盛开  
蓓蕾黄花当径开，杝胧佳月出云来。  
中秋见菊从前少，端为瀛公诗句催。  

家铉翁　中秋日菊盛开  
天宇高寒露欲零，城头月色正亭亭。  
诸公定有惊人句，施与波神月下听。  

家铉翁　中秋日菊盛开  
年年菊占晚秋清，今夕东篱放早英。  
月共黄花如有约，花开半夜月偏明。  

家铉翁　中秋日客退独坐偶成  
春月令人悦，秋月令人悲。  
人意自悲欢，夫岂月所为。  
炯然此方寸，圆明贯四时。  
闭门独自赏，无盈亦无亏。  

家铉翁　中秋月蚀邦人鸣钲救月不约而齐中原旧俗犹有存者感而有作  
风扫沈阴万象开，断云扶月出阳台。  
万人拭目看天眼，蟱蚀何曾蚀得来。  

家铉翁　中秋月蚀邦人鸣钲救月不约而齐中原旧俗犹有存者感而有作  
大化周流不暂停，从来息处见其生。  
冰轮万古长如此，本体何曾有晦明。  

家铉翁　朱信叔洛阳人往佐长安省幕  
洛阳中州中，长安中州雄。  
大山巨泽九土镇，三光五岳淑景通。  
君居洛南雅是温石辈，今佐大幕全护咸秦冲。  
高怀颇堪陪坐啸，逸气直上干青空。  
筹帷暇日频访古，溪山好处须从容。  
秦宫汉苑久已成陈迹，寒烟茂树倏忽迷西东。  
车邻激壮满沠渭，周雅博大基镐丰。  
请君收取入笔砚，可以陶写诗书胸。  
由秦而西是为入蜀道，乘兴一登岷峨矗天峰。  
我家正住岷峨下，定有乡人故老诹衰踪。  
为言仗节瀛海上，齿发衰谢气如虹。  

家之巽　定林寺  
山人当日济时艰，要把唐虞作样看。  
奏罢箫韶无凤至，空教猿鹤怨盟寒。  

家之巽　定林寺  
功名良苦赋归欤，两鬓霜花百念枯。  
钟鼎楼台浑一梦，数间茅屋亦浮屠。  

家之巽　定林寺  
十载浮云几变更，归来钟阜碧嶙峋。  
早知山色无今古，只与青山作主人。  

家之巽　定林寺  
六籍工夫四海名，太平底事竟沉沉。  
裕陵一去何年再，长使时贤泪满襟。  

家之巽　定林寺  
老屋三门山径幽，中藏无限古今愁。  
新诗吟罢春云合，塔里金仙笑点头。  

家之巽　福胜院  
三过山中寺，劳生有底忙。  
梵书虫蠹纸，佛界燕巢梁。  
晓日光明藏，野花知见香。  
丰碑如会意，读罢更彷徨。  

家之巽　艮山阁  
乐山仁者寂不动，面壁老胡机械深。  
艮背行庭无别义，佛心即是伏羲心。  

家之巽　艮山阁  
一丘兀硉苍虬住，四面森严阵马齐。  
却笑白云无定相，长时逐雨过前溪。  

家之巽　和三贤堂诗  
孤峰落魄一诗人，白傅何曾号直臣。  
较似眉山敢山传，并祠浙水恐诬神。  
人非伦拟终非偶，论贵平和不贵新。  
争似独尊元佑学，高堂正笏更垂绅。  

家之巽　和三贤堂诗  
谁称三老作三山，夫子宁居季孟间。  
骆厩侍人多媿色，鳖头处士若为攀。  
辞草小技应閒事，节义千年真大闲。  
何似眉山专一壑，九京贤圣尽欢颜。  

郏亶　呈王荆公  
十里松阴蒋子山，暮烟收尽梵宫宽。  
夜深更向紫微宿，坐久始知凡骨寒。  
一派石泉流沆瀣，数庭霜竹颤琅玕。  
大鹏泛有捕风便，还许鹪鹩附羽翰。  

郏亶　失鹤  
久锁冲天鹤，鑫笼忽自开。  
无心恋池沼，有意出尘埃。  
鼓翼离幽砌，凌云上紫台。  
应陪鸾凤侣，仙岛任徘徊。  

郏亶　太仓隆福寺创观音院以诗百韵寄妙观大师且呈乡中诸亲旧  
珍重妙观师，书来再三读。  
不蒙促归计，乃忧旷笺牍。  
疑师未相知，待我尚尘俗。  
窃闻构新殿，东畔建廊屋。  
圣像已完布，舍利应祈祝。  
其余虽未备，想亦渐周足。  
凡事在臻牢，慎勿尚遄速。  
堂基不厌高，磉窠须剩筑。  
间架莫求大，却须择良木。  
椽桷贵稠直，楣栱要恒笃。  
但得规摹成，不忧无人续。  
五年纵未就，十年亦示蹙。  
今生不能了，后世亦修复。  
中庭要宽广，从舍须团簇。  
堂前种杉桧，方丈植慈行。  
冬青绕周遭，夏初香馥郁。  
松篁又次之，潇洒快脸腹。  
园中开数径，晚步散踡踨。  
沿阶种药苗，乘间采盈掬。  
川芎并地黄，幽兰间甘菊。  
泡水须麦门，熬汤要莺粟。  
蘻莪并狗杞，可以备蔬蔌。  
葵藿及鸡冠，可以悦心目。  
橘柚耀金苞，钥旗资茗粥。  
四时皆要用，一奴长灌沃。  
地形或褊隘，后墙可展扑。  
东荣有园池，幽小类棋局，  
长土可载削，凡材宜斩斸。  
使之稍清旷，可以蠲烦溽。  
秋至芙蕖红，春来鸭头渌。  
拨刺有鲂鲤，优游栖雁骛。  
菱芡交加生，藻荇参差畜。  
采嚼齿牙香，牵挽襟裾绿，  
楞以娱宾朋，可以施水陆。  
穿渠绕吾院，高下相联属。  
畎引发新声，潺湲若山谷。  
细事宜先治，大道在勤督。  
晨经劝群庶，夜讲诲幽独。  
午间略行道，睡魔可降伏。  
智灯照昏迷，慧刀破贪欲。  
若夫润泽事，在师更崇肃。  
为山贵覆篑，弹冠重初沐。  
荤羶勿放人入，酒会当还逐。  
诸宅或相混，此诗可约束。  
庶令百里人，外悦更心服。  
从善若转圜，慕义如凑幅。  
悟者味醍醐，昧者隔纱縠。  
病者解颠倒，强者销仇毒。  
昆虫与草芥，一一沾慧福。  
顾此区区心，提孩已怀蓄。  
十三听先训，观音为眷属。  
二十学於寺，有意重盖覆。  
诵书小松下，夜惊老僧宿。  
老僧睡不称，冥心生毁讟。  
梦一白衣人，戒言勿轻触。  
凌晨来谢我，道此颇惭恧。  
因知此大缘，圣心已潜属。  
故余昔欲仕，先此治轩垫。  
无端赴辟书，万里走炎燠。  
因缘论时事，乍荣复深辱。  
连延未能归，非敢恋方谷。  
上欲荣二亲，次欲芘诸族。  
妻封子可任，行将谢微禄。  
屯邅累见迫，神灵若相促。  
前日除永甯，君恩殊委曲。  
风物似京华，民醇无犴狱。  
月给五十千百万，岁租三百斛。  
兹事为未了，力辞求倅睦。  
尚念虽近乡，官身甚羁拲。  
黾勉终此任，庶几堪退缩。  
驱驰六十年，今朝方自赎。  
可为林下游，放旷比麋鹿。  
幽园创书馆，诸子弄黄轴。  
静室爇名香，与师评梵竺。  
寺僧必钦向，师应勤训育。  
童蒙傥来叩，我亦当善告。  
四季饮乡人，三冬辦民浴。  
其八m老姑与老姊，就可报恩鞠。  
季弟与群姓，日可讲驭穆。  
人生能几何，此乐难尽录。  
惟师本英豪，少小已良淑。  
传经建精蓝，饭众迈高躅。  
飘然西北来，声华满京毂。  
名山及钜院，诸公意勤缛。  
师皆力辞避，许我归林麓。  
兹惟吾二人，密约有昔夙。  
然能蹈此语，沙金石中玉。  
吾身方困踬。师誉正彪襮。  
吾归不为艰，师退良难卜。  
飞云谩出山，至宝欣还厁。  
素志幸已酬，忘言目相瞩。  
幽显若相佑，成就在忽倏。  
内外期两立，缁素更纯熟。  
惟吾二人者，可以共藏六。  
松江多波涛，西山呜橡桷。  
台岭夸石梁，庐阜诧飞瀑。  
与师结真赏。轻举效鸿鹄。  
相将老此身，啸歌随寝餸。  
数终或归去，任缘顺所欲。  
却观今日事，犹如梦中烛。  

郏侨　访翠微邈上人  
行客倦奔驰，寻师到翠微。  
相看无俗语，一笑任天机。  
曲沼淡寒玉，横山锁落晖。  
情根枯未得，爱此几忘归。  

郏侨　访渞峰贤上人  
步入渞峰阁，寻师师未归。  
凭栏寂无语，唯见白云飞。  

郏侨　为简公约赋素琴堂  
素琴之堂虚且清，素琴之韵沦杳冥。  
神闲意定默自鸣，宫商不动谁与听。  
堂中道人骨不俗，貌庞形端颜莹玉。  
我尝见之醒心目，宁必丝桐弦断续。  
呜乎靖节已死不复闻，成亏相半疑昭文。  
阮手钟耳相吐吞，素琴之道讵可论。  
道人道人听我语，纷纷世俗谁师古，  
金徽玉轸方步武，虚堂榜名无自苦。  

郏修辅　隐潭  
在昔知何人，凿破青山骨。  
飞泉直下来，千尺泻倏忽。  
两壁苍翠间，一阵风雷突。  
傍无尘埃踪，中有蛟龙窟。  
寒气不可向，猛势岂能屈。  
安得当旱年，为霖济群物。  

贾黯　襄阳  
带水依山一万家，襄阳自古富豪奢。  
北轩二月回头望，红日连城尽是花。  

贾黯　重建羊侯祠和王原叔句  
古郡襄水阳，群山绕郛郭。  
其间岘首者，羊公最所乐。  
登临见洲渚，气象真磅礴。  
公乎既已没，高碑此鑱凿。  
庙食有遗像，当时盛丹雘。  
到今仅千载，碑庙皆颓落。  
乔木荒榛间，庙址存依约。  
碑倒石屡易，文字免缺错。  
我侯至之初，亭庙皆新作。  
为诗道其意，风化思所托。  
侯慕羊公心，仁政及物博。  
将见襄阳治，与古相侔若。  

贾成之　横浦楼  
横槎三月江如束，风浪萦行接天绿。  
郡楼新创插云飞，尽日江山对双目。  
楼中刺史幽兴长，百斛载春供不足。  

贾公望　诗一首  
倏忽向六十，萍蓬无奈何。  
丹心犹奋迅，白道分蹉跎。  
正直士流少，倾邪朋类多。  
阳光一销铄，不复见妖魔。  

贾黄中　伏睹禁林盛事谨赋一章  
璇题飞白御毫新，三体琼章妙入神。  
特赐禁林为盛事，只缘明主重名臣。  
青编辉映轻前古，丹地深严隔世尘。  
金籾祯祥非是宝，玉堂名号眩方贞。  
恩荣谁比烟霄客，文彩长悬日月轮。  
为报鳌宫主人道，蓬莱全胜昔时春。  

贾黄中　桂林还珠洞  
赫赫威声震百蛮，昔携筐筥溷谷山。  
无人为起文渊问，端的珠还薏苡还。  

贾黄中　送新知永州潘宫赞若冲赴任、  
鸳鹭行中已著名，颁条暂慰远民情。  
道途行去乘轺贵，乡里过时昼锦荣。  
铃乘积晓江月满，戟枝寒照雪峰明。  
知君游刃多余暇，莫忘新诗寄凤城。  

贾黄中　题华林书院  
旌阳旧山曲，书室构山前。  
景物尘埃外，轩窗树石边。  
宁惟集儒业，兼恐混神仟。  
百行家门最，宜当世有贤。  

贾黄中　吟贻宣义大师英上人  
金僲子便是师师，高道宁容世网羁。  
浩浩心田龙可扰，飘飘行止鹤应知。  
尘机摆落超三界，古篆沉研冠一时。  
莫怪伊余苦珍重，白莲花社有心期。  

贾蓬莱　春晓  
方池水影薄，曲槛鸟声娇。  
鸾镜红绵冷，蛾眉翠黛消。  
冶容舒嫩萼，幽思结柔条。  
纖指收花露，轻将雪粉调。  

贾蓬莱　闺情  
燕子南来雁北飞，远人何事竟忘归。  
一腔心病难形口，万斛愁情尽属眉。  
试掠金钗临晓镜，潜垂玉筹渍春衣。  
邻姬莫问容憔悴，只有西窗夜月知。  

贾蓬莱　闺怨  
露颗珠团团，冰肌玉钏寒。  
杏梁栖只燕，菱镜掩孤鸾。  
残树枯黄遍，圆荷湿翠乾。  
绣帘生色画，窗下带羞看。  

贾蓬莱　画绯桃题诗  
朱砂颜色瓣重台，曾是刘郎旧看来。  
只好天台云里种，莫教移近俗人栽。  

贾蓬莱　秋夜  
幽兰露华重，罗幌凉风动。  
木匣掩香纨，绣衾谁与共。  
萤影度疏帘，兽炉寥寥烟。  
银缸芳焰灭，自脱翠花钿。  

贾蓬莱　谢姊惠鞋  
莲瓣娟娟远寄将，绣罗犹带指尖香。  
弓弯着上无行处，独立花阴看雁行。  

贾蓬莱　咏蝶  
薄翅凝香粉，新衣染媚黄，  
风流谁得似，两两宿花房。  

贾玭　寄赠宣义大师  
篆写千文迈古今，感陶承旨撰碑阴。  
两朝雨露书中得，满箧诗章物外寻。  
衡岳水云长挂梦，帝城烟月不关心。  
西游去事无消息，想共陈抟一处吟。  

贾青　黯淡院  
溪声滩外急，草色两中深。  
客意自南北，山光无古今。  

贾青　钓台  
万叠层峰夹两溪，雨余清气却炎晖。  
何时学得严陵傲，洗尽尘襟卧钓矶。  

贾舍人　题壁  
愁见干戈起四溟，恨无才术济生灵。  
不如痛饮中山酒，直到太平方始醒。  

贾似道　白麻头  
黄色辉光耀似金，枣红牙齿利如针。  
更有葡萄毛肉体，日交三度也还赢。  

贾似道　白麻头  
麻头白面白如银，细丝透顶根根明。  
更加青项长肥腿，战鬭之时必定赢。  

贾似道　白牙青  
紫头银线项青毛，银牙白脚绝伦高。  
可奈秋风消索处，自然勇力不相饶。  

贾似道　辨虫老嫩  
要知促织与苍雏，秘诀分明在两须。  
贴齿老黄生日久，悬牙如玉离泥初。  
头高必定无心鬭，埋首人称老野狐。  
有此秘方劳记取，十场罕有一场输。  

贾似道　残疾  
不问青黄赤白黑，不拘大小与残疾。  
秃须秃尾小无爪，此物见之不足惜。  

贾似道　草  
草木起寒色，望来秋更清。  
舟横遥夜月，风度隔城更。  
避俗心虽在，休官疏未行。  
空惭旧吟侣，有句续唐声。  

贾似道　草三段二首  
麻头青项白毛丁，金翅绉绉肉带青。  
腿脚班黄牙似炭，当场健战众皆惊。  

贾似道　草三段二首  
满头白粉紫葡萄，并无纹理项青毛。  
更兼淡薄轻银翅，三段之名亦似高。  

贾似道　昌化道中  
西风落叶路漫漫，衣袂微生旦暮寒。  
只隔片云家便到，远山移人梦中看。  

贾似道　长衣  
长衣须养青金翅，腿脚玲珑尾要齐。  
总然口似青锋剑，只宜口快不宜迟。  

贾似道　崇恩演福禅增偈  
灵山一别几经春，今日重来喜见君。  
佛法一肩担荷却，黄鹤楼前第一尊。  

贾似道　纯白  
白头白项白丝攒，翅似铺银肉似霜。  
乌牙黑脸肚如粉，此物正是促织王。  

贾似道　纯红  
眼如椒核遍身红，尾项如硃腿亦同。  
若逢敌手君休怕，数番咬死又成功。  

贾似道　促织歌  
新虫调理要相当，残暑盆窝须近凉。  
渐到秋深畏风冷，不宜频浴恐防伤。  
养时盆罐须宽阔，下食依时要审详。  
水食调匀蛩必旺，看时切莫对阳光。  
水时并尽方堪鬭，不可伤饥患饱忙。  
盆内土须蚯蚓粪，相宜盖为按阴阳。  
如此宿虫无姤色，仍将宿水换新浆。  
假如草叶供虫啮，齿软仍知牙更僵。  
过笼窝罐安排固，行动提携总不妨。  
酒后切忌将来看，壮气冲伤走跳狂。  
误放橘橙充食物，食之虫腹反为殃。  
安顿必须清净处，油烟熏损不刚强。  
过期未鬭频频看，仍复收拾用意藏。  
倘或打食口齿谩，必须医损按前方。  
不察强弱当场鬭，必是曹输笑不良。  
盖盆谨慎休留隙，免使奔逃意下流。  
看取调养依斯谱，虫体无伤齿更刚。  
堪怜一种清幽物，岁岁三秋声韵长  

贾似道　促织论赋  
促织鬭时人要主，贪财饶大虫辛苦。  
总然赢得已着伤，当场必误下锋主。  

贾似道　呆物三首  
定知黑白全无用，须信青黄不可欺。  
若是狭长终有失，身形厚阔最迷痴。  

贾似道　呆物三首  
头昏项紧有何奇，腿脚花班黑肚皮。  
翅上更有膏药积，只好将来去餵鸡。  

贾似道　呆物三首  
飞虫能鬭体轻盈，拔翅成疮鬭负疼。  
可用剪刀裁内翅，自然百战百番赢。  

贾似道　淡白  
白头白项翅铺银，入手观来却似冰。  
此虫异众称奇白，总无颜色是将军。  

贾似道　淡黄  
淡黄生来腿脚白，三样头尖如琥珀。  
初秋鬭间最迷痴，末后逢强绝口敌。  

贾似道　淡青  
淡青生来牙要红，头麻项阔翅玲珑。  
更生肉肚如雪白，赢尽秋虫独奏功。  

贾似道　淡紫  
名为淡紫遍身明，项如青靛齿紫红。  
头上三尖腰要阔，战得场中不敢逢。  

贾似道　噉色头  
黑头红项背身跎，更兼大腿及捶拖。  
牙齿赤红如钳样，连赢数阵不为多。  

贾似道　鬭法八条  
比头比项比身材，若大分毫便拆开。  
尾短更兼须又秃，强将他鬭不担财。  

贾似道　独脚  
独脚全凭绰菆功，助幫其拐可成功。  
切须休要饶他大，两腿俱全力不同。  

贾似道　杜鹃  
一年一番听，无事亦低眉。  
催得人归去，由来自不知。  
春山穿翠霭，月树滴燕脂。  
遗恨因亡国，流传似可疑。  

贾似道　防微  
朝晨出宿看虫形，须交提出鬭盆听。  
捻聒叫声观喜怒，蛩喜如同虎啸声。  

贾似道　狗蝇黄  
麻头黄项翅铺金，腿脚班黄肉蜜色。  
牙钳若是黑如灰，敌尽场中为第一。  

贾似道　孤山  
半是楼台换却村，几回独立更销魂。  
断堤野水梅花宅，千古春风月一痕。  

贾似道　归葛岭旧居  
罢官归旧宅，山水得频过。  
息影堤边树，清心湖面波。  
劳无功可纪，顽有命相磨。  
见说连朝雨，田家正翦禾。  

贾似道　黑青  
黑者须当黑似漆，仔细看来无别色。  
更兼牙肚白如银，名号将军为第一。  

贾似道　黑紫  
黑紫生来似茄皮，腿脚兼黄赤肚皮。  
钳若生来紫黑色，早秋赢到雪花飞。  

贾似道　红黄  
头似珊瑚项班红，翅如金箔肉带黄。  
腿脚{外囗内昆}如玉色，秋虫见了自慌张。  

贾似道　红铃二首  
红肩红胁不为奇，连连赢得也防虞。  
今铃落了终难复，无情去鬭却成灰。  

贾似道　红铃二首  
红肩红肋及红铃，止有三场两次赢。  
脱下红铃休要鬭，总然赢得也无名。  

贾似道　红铃月头额  
虫名月额及红铃，来往交锋暂或赢。  
纵然得胜终难久，赢得钱来不可行。  

贾似道　红麻头  
红麻秉性敌刚强，赤项红班脚{外囗内昆}长。  
翅紫牙湾如桑剪，诸虫交口便难当。  

贾似道　红头  
红如血点项硃砂，入手观来一朵花。  
一朝二广交锋胜，到底终须不恋家。  

贾似道　红头额  
红头虽然似花枝，早秋虽胜未为奇。  
再来得胜亦不可，胜少输多何必疑。  

贾似道　红头紫  
红头紫勇敌刚强，项赤红班腿长{外囗内昆}长。  
翅紫牙湾如桑剪，此虫名号促织王。  

贾似道　黄麻头  
麻头黄项翅金色，腿脚班黄肉带蜜。  
牙钳若是炭样乌，鬭胜叫鸣闻四壁。  

贾似道　积食不消化诀  
积食不化甚堪嗟，水畔红虫是可佳。  
研细任君分两处，喂毕鬭胜是谁家。  

贾似道　甲戌寒食  
寒食家家插柳枝，留春春亦不多时。  
人生有酒须当醉，青冢儿孙几个悲。  

贾似道　金束带  
十个红铃九个败，脱却红铃休赌赛。  
红铃若得满腰生，常胜号为金束带。  

贾似道　锦蓑衣  
翅宽翅急最为低，识者当场便敢欺。  
生得两边如乌翅，名传天下锦蓑衣。  

贾似道　禁忌  
硫黄橘气最难当，煎药须教莫近傍。  
顿处常教遮得暗，切须休露太阳光。  

贾似道　句  
浦浦风来趁藕花。  

贾似道　句  
轻袂杨花落，遥装燕子髓。  

贾似道　句  
飞花落絮满长安，饮尽离杯度渺漫。  

贾似道　句  
稻花香满路，菰叶乱苍洲。  

贾似道　句  
梅花见处多留句，谏草藏来定得名。  

贾似道　阔翅  
阔翅之虫识亦难，臀长匾薄也应凡。  
要知才貌青黄色，头小牙长两腿班。  

贾似道　两头松  
须无尾短最堪伤，虫大终须不是强。  
两尾腿长还倒插，闻名尽说两头枪。  

贾似道　论翅  
紫翅青金翅，木翅与油单。  
黑色全如墨，梅花两瓣攒。  
松阔偕长短，蓑衣得更难。  
遮身不见节，薄绉另相看。  

贾似道　论翅  
膏药积不绉，松短阔长同。  
金紫须长翅，其余只在中。  

贾似道　论淡黄色  
肉白红头项掺青，头粗脚壮齿如针。  
这般虫子非容易，九遍交锋十次赢。  

贾似道　论淡青色  
头紫葡萄项掺青，正身厚阔似鸦明。  
壳纹淡薄轻银翅，鬭着交锋速便赢。  

贾似道　论龟鹤莆  
头如蚕嘴肚如琴，两翅啾啾叫不鸣。  
识者若逢此促织，这般号作大将军。  

贾似道　论河蟹色  
赤色却如河蟹色，麻头秀项极难得。  
枣红牙齿尽相宜，只恐项光头又黑。  

贾似道　论蝴蜂形  
貌若蝴蜂腿脚纖，细腰项紧两头尖。  
遍身黄色金纹理，百口之中一口钳。  

贾似道　论蝴蜂形  
头尖肚大象蝴蜂，两翅含开腿脚穷。  
此虫只好无钱鬭，当真必害主人翁。  

贾似道　论灰青色  
颜色深沉不好看，灰头灰项不新鲜。  
只因翅皱长牙齿，鬭相凶顽必抢前。  

贾似道　论脸  
五色诸虫脸，锄弯注地长。  
再如锅底黑，此物号强良。  

贾似道　论脸  
酒醉猫儿脸，花花白路纹。  
此般生像者，弃物不须论。  

贾似道　论蝼蝈形  
蝼蝈之形最难相，牙长腿短头尖亮。  
尾豁过肩三二分，正是雌头拖肚样。  

贾似道　论青黄色  
翅金肉白顶红麻，项糁毛青腿少瑕。  
更有一双牙似墨，这般相貌最为佳。  

贾似道　论肉  
紫黑苍黄肉，青白胜鹅梨。  
黑青肉亦白，淡黄白亦宜。  

贾似道　论肉  
肉色欠纯正，腰上多红铃。  
月头红白间，百战不能赢。  

贾似道　论上狗形  
头粗项阔肚低拖，翼翅生来半背铺。  
脚腿壮肥身巨{外囗内昆}，当头起线叫如锣。  

贾似道　论深青色  
颜色深沉似污泥，紫头青项尽相宜。  
齿长腹肚兼华白，鬭到秋深花带归。  

贾似道　论水红色  
水红须尾水红衣，白肚团员模样奇。  
班点一些浑不染，傍人号作杜公儿。  

贾似道　论螳螂形  
首短身长何足用，羽翅好是航船{左舟右同}。  
若还六足尽尖长，此是螳螂最堪用。  

贾似道　论螳螂形  
身狭牙尖大肚皮，脚前乔立仰头窥。  
此蛩不问青黄色，鬭到深秋必定输。  

贾似道　论头  
大头圆结菢，脑搭浅无多。  
丝路根根透，光明亮不摩。  

贾似道　论头  
昏小脑搭重，路粗半节儿。  
棠梨三角额，此等不须题。  

贾似道　论土蜂形  
尖翅名呼是土蜂，紫黄色者实难逢。  
这般色样如君得，不比常虫是毒虫。  

贾似道　论腿  
大腿圆长健，小脚粗铁线。  
班白黄色真，此名金不换。  

贾似道　论腿  
短鳖兼穷细，屁勋青黑同。  
只好留墙壁，何须问主公。  

贾似道　论乌鸦色  
黑色明如黑漆光，白牙绣项皂罗裳。  
肚皮腿脚皆如玉，内相将军不可当。  

贾似道　论虾脊龟形  
龟形虾脊不宜红，腿脚俱长力不庸。  
色黑体肥毛白项，金丝金线绝伦虫。  

贾似道　论虾青色  
有等名为虾壳青，比似青来翅不金。  
不问牙钳白不白，须看项上带毛丁。  

贾似道　论虾青形  
龟背虾青不宜红，腿脚俱长鬭不慵。  
色黑貌凡非物类，金丝透顶绝伦虫。  

贾似道　论项  
项似蜻蜓样，毛丁又起班。  
更兼形色正，打遍世无双。  

贾似道　论项  
紧隘花班项，无毛黑漆光。  
纵有完颜勇，终须受祸殃。  

贾似道　论项  
青项堆青钿，白毛根闪青。  
朱砂火盆底，桃皮等类形。  
白腐冬瓜大，宽臊垒起星。  
毛丁有，入手不当轻。  

贾似道　论项  
鳖小更短促，无毛一片光。  
这般生像者，不养又何妨。  

贾似道　论蟹踞形  
蛩身弓起如蟹踞，不拘五色或麻头。  
任人观看则不怕，此是名虫何处求。  

贾似道　论形  
钳象蜈蚣钳，嘴象狮子嘴。  
头象蜻蜓头，腿象蚱蜢腿。  
颜色要相当，毛燥斯为美。  

贾似道　论油丹色  
黑头青项翅油丹，腿脚牙长似雪霜。  
相貌这般无觅处，鬭时绝胜岂寻常。  

贾似道　论玉蜂形  
尖翅名呼是玉蜂，千中难遇实难逢。  
如君遇着须不避，不比寻常是毒虫。  

贾似道　论枣核形  
身如枣核两头尖，左右观来是块砖。  
往来千遍无辞口，一秋咬败万千千。  

贾似道　论枣核形  
身如枣核两头尖，仔细观来却是舡。  
交锋便见强中口，咬退诸虫不敢前。  

贾似道　论灶鸡形  
头尖项细肚皮拖，白翅生来满背铺。  
腿脚不长身懒拥，当头金线叫喽啰。  

贾似道　论蚱蜢形  
头大肩尖腿脚长，秀钉模样最难当。  
侧生身分高而厚，鬭到秋深赢满场。  

贾似道　论蟑螂形  
易名宽翅号蟑螂，翅阔头尖牙用长。  
身要匾摊脚要细，只许英雄三二番。  

贾似道　论真白色  
白头白项翅如银，上手观来一似冰。  
枣红牙齿如针利，总无骨肉似将军。  

贾似道　论真黑色  
黑者须当头似漆，仔细看来无别色。  
于中牙肚白如银，到作将军为第一。  

贾似道　论真红色  
眼如椒子遍身红，腿脚如霜须尾同。  
若逢敌手君休怕，数番咬死又成功。  

贾似道　论真青色  
青金头象菩提子，头上毛青靛染成。  
若还钳得芝蔴白，请君鬭尽莫疑生。  

贾似道　论真紫色  
紫者须当要色浓，要兼肋腿与身同。  
头雌腰阔阴阳翅，赢尽场中独请功。  

贾似道　论蜘蛛形  
身材局促似蜘蛛，且喜牙长六足铺。  
羽翼不长肩盖尽，等闲觅得夜明珠。  

贾似道　论紫青色  
紫头青项背如龟，青不青兮紫不绯。  
仔细看来茄子色，更兼腿大最为奇。  

贾似道　梅花  
朔风吹雨正尘埃，忽见江梅驿使来。  
忆著家山石桥畔，一枝冷落为谁开。  

贾似道　梅花  
山北山南雪半消，村村店店酒旗招。  
春风过处人行少，一树疏花傍小桥。  

贾似道　梅花  
尘外冰姿世外心，宜晴宜雨更宜阴。  
收回疏影月初坠，约住寒香雪正深。  

贾似道　梅花翅二首  
翅似梅花口似刀，番来覆去咬千交。  
总然赢得他每者，只好看盆无二遭。  

贾似道　梅花翅二首  
翅似梅花蜘蛛形，身上如同梅花片。  
如此之虫亦怪哉，满场鬭胜真堪羡。  

贾似道　配合  
呼雌之法与君知，不贴这时便换雌。  
一个不贴又一个，右还呼久太非宜。  

贾似道　配合  
蛩声不发莫添双，呼叫连绵性性狂。  
三尾黑头须是小，剪须去爪正相当。  

贾似道　琵琶翅三首  
壳翅琵琶不用青，若还紫色也相应。  
要知鬭处关张勇，头小牙长体似金。  

贾似道　琵琶翅三首  
琵琶项上带销金，又看须长六足明。  
若是黑青全没用，腿长肉厚满场赢。  

贾似道　琵琶翅三首  
哂哂连叫两三声，此虫便是灶鸡形。  
玉腿白牙赢到底，黄牙项细是输名。  

贾似道　齐膂翅  
中秋齐膂最为英，头项宽舒翅皱文。  
敦厚牙长兼脚大，金风才动不堪闻。  

贾似道　其八鬭败  
此番不比寻常败，饱食泥盆待一旬。  
临日带饥将出鬭，依然还做上将军。  

贾似道　其二防敌  
左右不离常夹撁，临鬭之时多少变。  
他若回身撁捍遮，踢着之时必伤面。  

贾似道　其六审势  
他若无情休要鬭，分鬭开时向面点。  
你若频捻必酸牙，焰头过了形多变。  

贾似道　其七惜才  
雄师百战百番赢，不可交他出阵频。  
身弱难禁生力对，一时托大误虫身。  

贾似道　其三择撁  
撁头要长捍要直，落撁不要如弩力。  
撁头急落栅儿中，便是青天遭霹雳。  
把撁犹如人把舵，舵若横时舟受祸。  
撁头须取白露前，好撁就中金宝货。  

贾似道　其四接力  
五日方容鬭一场，若还频鬭损牙关。  
虫儿不食因何事，蛟损牙关服食难。  

贾似道　其五六不鬭法  
眜胲无后芡，不食又延笼。  
啮牙并炼齿，终须落下锋。  

贾似道　青黄二色二首  
黄头青项销金翅，二色俱全便为最。  
若还三件一齐生，鬭到秋深绝无对。  

贾似道　青黄二色二首  
青黄二色翅项明，此等生来何处寻。  
初秋鬭到深秋后，百度交锋百度赢。  

贾似道　青金翅  
麻头青项翅如金，肉腿如同银打成。  
牙钳更生如漆黑，赢尽诸人匣内金。  

贾似道　青麻  
麻头青项有毛丁，翅绉肉白腿脚长。  
更生一付牙钳黑，三秋得胜喜非常。  

贾似道　青麻头  
掺青皱翅紫麻头，肚白身肥牙似钩。  
毛项花牙长腿脚，{左月右迷}鸡生相鬭三秋。  

贾似道　琼花  
寂寂蕃百观里花，伊谁封殖得名嘉。  
应知天下无他本，惟有扬州是尔家。  
种雪春温团影密，攒冰香重压枝斜。  
倚阑莫问荣枯事，付与东风管物华。  

贾似道　三段锦  
麻头青项翅销金，休白牙长六足明。  
更有异常腰背阔，蜀川三段锦花名。  

贾似道　芍药三首  
又是扬州芍药时，花应笑我赋归迟。  
满堂留得春如画，对酒何妨鬓似丝。  
玉立黄尘那可到，锦围红蜡最相宜。  
买山若就当移种，此际谁能杖履随。  

贾似道　芍药三首  
温温玉立绿阴中，不犯芳菲逐万红。  
折尽长淮多暇日，簪联四座足春风。  
应如庆历梅花瑞，况有昌黎属句工。  
问得君王乞身去，移根栽傍曲栏东。  

贾似道　芍药三首  
上了甘泉三捷书，长淮万里一尘无。  
清和时节如春在，红药精神与昔殊。  
丛玉生香歌可谱，围金有客瑞重图。  
公堂且尽今朝醉，已问君王乞鉴湖。  

贾似道　深黄  
黄者生来金箔黄，腿脚班黄腰{外囗内昆}长。  
若生一付乌牙齿，三秋饶大莫商量。  

贾似道　深紫  
紫者当头要紫浓，更兼翅胁与身同。  
头红项阔阴阳翅，赢尽场中有大功。  

贾似道　松  
城中得此观，不用远寻幽。  
松影半坛月，竹色一帘秋。  

贾似道　题促织二首  
玉绳低转过南楼，人在冰壶夜色幽。  
湛湛露华凉似洗，啾啾蛩韵巧如讴。  
絮叨高下恣情诉，断续悠扬不肯休。  
叫彻五更寻隐处，自封门户共雌俦。  

贾似道　题促织二首  
玉罐金笼喂养频，王孙珍爱日相亲。  
争雄肯负东君意，决胜宁辞一芥身。  
鼓翼有声如唱凯，洗□□□□生嗔。  
大哉天地生群物，羡尔区区志不伦。  

贾似道　天台石桥  
古路行终日，僧房出翠微。  
瀑为煎茗水，云是坐禅衣。  
尊者难相遇，游人又独归。  
一猿桥外急，却是不忘机。  

贾似道　天竺山行  
山北山南雪半消，村村店店酒旗招。  
春风过处人行少，一树疏花傍小桥。  

贾似道　天竺通元庵分韵得閒字  
十里高松树，松边屋数间。  
客同终夜话，心是一般閒。  
灯色难禁雨，秋声不离山。  
明朝分手后，俗事不相关。  

贾似道　拖肚黄  
头项焦黄身黑粗，更兼腿大及臀拖。  
若还牙齿尖而厚，日鬭数番也不多。  

贾似道　乌麻  
乌麻头路透银丝，项阔毛班肉带黑。  
更若翅乌牙钳赤，得遇此虫真有益。  

贾似道　乌麻头  
乌麻头路透银丝，项阔毛臊肉带梨。  
更若翅乌牙钳赤，得遇此虫真是奇。  

贾似道　乌青  
乌青生来似定墨，腿脚班狸肉带黑。  
钳若细长似血红，合战交锋如霹雳。  

贾似道　乌头金翅  
乌头青项翅金黄，腿脚班狸肉带苍。  
牙钳更生乌紫色，诸虫见了岂能当。  

贾似道　虾青  
麻头青项翅如金，肉腿生来白似银。  
钳更细长苏木色，此虫名号是虾青。  

贾似道　咸淳庚午冬大雪遗安抚潜侍郎  
腊前又放玉园林，一片花飞一片心。  
瀌奕端由人所召，燮调多愧病难任。  
乾坤浩浩无偏处，田野穰穰更自今。  
但得诸贤成此乐，擢舟我欲去山阴。  

贾似道　咸淳庚午冬大雪遗安抚潜侍郎  
玉立堂堂君子林，由来彦圣好于心。  
时和定是占书岁，贤居奚须更难任。  
上瑞以人夸自昔，太平有象适当今。  
莫令一片花飞却，留取春光到绿荫。  

贾似道　咸淳庚午冬大雪遗安抚潜侍郎  
穷年枯坐似禅林，为喜祥霙写我心。  
归去来兮怀靖节，不能者止愧周任。  
西园佳话从知旧，东国诸贤复见今。  
满斛明珠逾美瑞，定应摹刻遍碑荫。  

贾似道　咸淳三年生日口号  
君恩犹使居湖曲，年未为高奈病何。  
做却潞公官职了，较来谢事不争多。  

贾似道　香师{肪月换肩}铃  
香师红头共{肪月换肩}铃，只好三番两次赢。  
卸却红铃难保久，总然赢得也无情。  

贾似道　蟹青  
此虫名称湖蟹青，腿脚班黄翅不金。  
不看牙钳红与白，须观项上有毛丁。  

贾似道　绣花计  
小能敌大果然强，虫小赢多必是良。  
累胜上肩魁大者，这般虫小也非常。  

贾似道　杨柳  
燕子楼边柳色新，画眉人去镜生尘。  
来年羞结空床梦，闲拨琵琶过一春。  

贾似道　养法十二条  
盆须用古不须新，盆热天炎色要昏。  
养过重阳九月九，旧盆不用换新盆。  

贾似道　养法十二条  
养到天寒霜降时，附子煎汤冷浴伊。  
常把盆中围得密，此时方用水窝儿。  

贾似道　养法十二条  
下食须当过日中，若还不准是场空。  
水清无要如冰冷，须要安些蜀地铜。  

贾似道　养法十二条  
喂食还须只一件，莫信傍人教你换。  
鸡莣菱肉尽非宜，不及朝朝黄米饭。  

贾似道　养胎  
虫腹怀胎号产魔，落胎全仗水虾婆。  
切须养办心休急，鬭者之时败者多。  

贾似道　阴阳牙  
此虫生来两个牙，一红一白实堪夸。  
不拘五色麻头者，一见诸虫不怕他。  

贾似道　用三尾贴法歌  
蛩吟三尾莫添双，呼叫连绵怕性狂。  
三尾黑头须用小，尖头独脚始相当。  
喂交三尾时常饱，免致虫吟误损伤。  
更将三尾频频浴，解使雌雄有彩光。  

贾似道　油纸灯二首  
头圆腿壮遍身黄，翅滑如油肉带苍。  
牙钳一对如红色，此物虫中是霸王。  

贾似道　油纸灯二首  
头混腿脚一身黄，翅滑牙红促织王。  
易名叫做油莉挞，赌花管取满头装。  

贾似道　于潜道中  
数家烟火深村里，几处牛羊落日中。  
客久不归心事远，梧桐叶叶是秋风。  

贾似道　与友人会宿城中  
江湖相隔久，不料宿京城。  
终夜同谈笑，对床如弟兄。  
湿萤飞复落，残烛灭不明。  
此去仍多事，重期未必成。  

贾似道　玉锄头  
黑牙黑面不堪收，此等虫儿莫去求。  
若得面肥头脚大，杜家名号玉锄头。  

贾似道　浴雌  
喂食三尾时时铃，免使虫儿咬失伤。  
常将三尾频频浴，解使呼雌有彩光。  

贾似道　月头线额  
线额空纹彩更良，月头堪惜不久长。  
应是腿寒终不耐，奈何脚小便寻常。  

贾似道　赠孤山周道士  
梅花和靖宅，此处住来清。  
肯以诗为事，终于世有名。  
山空丹鹤老，湖净白鸥明。  
时亦扶筇出，何曾踏帝城。  

贾似道　真黄  
天生金色遍身黄，肉腿如同金箔装。  
更生一付乌牙齿，敌尽诸虫不可当。  

贾似道　真青  
青色头如菩提子，项上毛青靛染成。  
牙铃更得芝麻白，任君尽鬭足欢情。  

贾似道　真青麻头  
线项麻头纹理明，蜻蜓头翅项浑青。  
侧生身分高而厚，鬭着交锋速便赢。  

贾似道　真三段  
紫头青项有毛长，金翅生来肉带苍。  
两腿圆长班白色，红牙一对没人当。  

贾似道　真紫  
紫者如同着紫袍，头浓刚性项如毛。  
钳更细长如血色，独占场中第一豪。  

贾似道　竹  
松　′半坛日，竹声一槛秋。  
每番看鹤过，疑似有仙游。  

贾似道　紫黄  
头似樱　　项似金，肉脚如同金裹成。  
牙钳不问何颜色，诸虫咬着便昏沉。  

贾似道　紫金翅  
紫头青项翅如金，腿脚兼黄肉带蜜。  
必须生有紫黑钳，咬杀秋虫人失色。  

贾似道　紫麻  
头麻项路透金丝，项毛翅绉腿班狸。  
四脚兼黄肉带赤，秋虫见景不相持。  

贾似道　紫麻头  
麻头项上秀金丝，项毛翅绉腿班狸。  
脚亦微黄肉带赤，秋虫见了怎支持。  

贾似道　紫青  
琥珀头尖项紫青，翅如苏叶肉还青。  
天生一付牙红紫，交锋一口立黄金。  

贾似道　总言三首  
莫言促织正奇能，养者须当耐性情。  
只宜漫鬭无痚失，不可忙忙去鬭频。  
交锋一口停三日，大鬭须还隔一旬。  
不依此法随心好，撞了齐肩必定倾。  

贾似道　总言三首  
其中奥妙细谈推，依此之中必作魁。  
三分之中晓得一，常常得胜带花回。  

贾似道　总言三首  
虫性分悲喜，世人难得知。  
嚼牙能鬭口，鼓翅得赢时。  
须识蝇头撁，傍危则自知。  
总然虫禁齿，如病遇良医。  

贾同　示蔡通判  
圣君宠厚龙头选，慈母恩深白发垂。  
君宠母恩俱未报，酒如为患悔何追。  

贾宜　题义门胡氏华林书院  
滕王阁畔斗星傍，此处幽人構草堂。  
鹤散窗含松岛露，客来衣带橘洲香。  
诏旌门第殊恩沛，教被乡闾益讼藏。  
小圃花时三径雪，朝昏谁共对琴觞。  

贾云华　七夕  
斜軃香云倚翠屏，纱衣先觉露会零。  
谁云天上无离合，看取牵牛织女星。  

贾云华　题魏鹏卧屏  
柳芳菲二月时后，名园剩有牡丹枝。  
风流杜牧还知否，莫恨寻春去较迟。  

贾云华　魏鹏负期醉卧戏题练裙  
暮雨朝云少定踪，空劳神女下巫峰。  
襄王自是无情绪，醉卧明月花影中。  

贾云华　永别  
自从消瘦减容光，云雨巫山枉断肠。  
独宿孤房泪如雨，秋宵只为一人长。  

贾云华　永别  
正成薄命久寻思，宛转蛾眉能几时。  
汉水楚云千万里，留君不住益凄其。  

贾云华　永别  
物换星移几度秋，鸟啼花落水空流。  
人间何事堪惆怅，贵贱同归土一丘。  

贾云华　永别  
相见时难别亦难，寒潮惟带夕阳还。  
钿蝉金雁皆零落，离别烟波伤玉颜。  

贾云华　永别  
倚栏无语倍伤情，乡思撩人拨不平。  
寂寞闲庭春又晚，杏花零花过清明。  

贾云华　永别  
纱窗日落渐黄昏，春梦无心只似云。  
万里关山音信断，将身何处更逢君。  

贾云华　永别  
魂归冥漠魄归泉，却恨青蛾误少年。  
三尺孤坟何处是，每逢寒食一潸然。  

贾云华　永别  
一封书寄数行啼，莫动哀吟易惨凄。  
古往今来只如此，几多红粉委黄泥。  

贾仲颖　句  
灯花寒影里，诗句雨声中。  
尽开窗户容秋月，遍倚阑干看晚山。  

贾遵祖　题真仙岩  
翰林以谪流夜郎，我亦何为涉此境。  
生平山水债未了，宦游直度桂州岭。  
牂牁江绕古融城，拂拭冠缨照清影。  
举头忽见真仙岩，盘空攫拿势驰骋。  
天教刻削无遗巧，不知斤斧谁手秉。  
吻如蚀月丑虾蟆，枵腹穹窿宽一顷。  
尸居龙见柱下史，宴坐似说常清静。  
贯空石涧飞惊湍，两岸峡束垂机穽。  
兹晨邂逅得胜践，身到中间发深省。  
青牛昔过函谷关，我陪五老曾造请。  
依然一念浩劫初，堕在尘埃官独冷。  
童儿徐甲今何所，朝从南箕暮东井。  
当时与我极绸缪，默而祷之意相领。  
扶携腾上虚皇前，赐我金丹凌倒景。  

蹇材望　题石鱼  
何代潜鳞翠琰镌，双双依藻更依莲。  
梦符端报屡丰兆，物盛宜歌大有年。  
玉烛调和从可卜，金刀题咏又开先。  
浑如泼剌波心跃，感召还知太守贤。  

蹇驹　句  
连山横截展一臂，为我障断西南夷。  

建都思　逍遥楼  
逍遥留古迹，胜景浩无穷。  
雾锁山城市，烟藏水府宫。  
峰峦霄汉外，栋宇画书中。  
百草业深绿，群花绽浅红。  

建炎民谣　晁子绮  
晁子绮，澶渊{今河南濮阳西}人。  
咏之孙{《宋诗纪事补遗》卷四九}。  

建炎民谣　讥刘豫  
浓磨一锭两锭墨，画出千年万年树。  
误得百鸟尽飞来，踏枝不着空飞。  

建炎民谣　题兰亭帖  
少游写就兰亭叙，逸少英姿殆昔人。  
我祖同为长公客，每於翰墨契精神。  

江安止　饮故祭酒黄公园林  
记曾飞矢集蛮毡，一着鞭争万骑先。  
邑篆愧分炎瘴地，朝衣犹惹御炉烟。  
莲塘小饮香随艇，月榭高吟水压天。  
此日隔花参簿尉，乌纱同乐太平年。  

江白　等法院  
满路烟花画不成，栖桐佳致古流名。  
院邻翠障千寻碧，门抗寒溪一带清。  
昼影乱云遮暑气，晚凉疏雨送秋声。  
我来到此慵回首，倚槛吟看海月生。  

江邦佐　游浔州南山  
南山特地森奇峰，嶙峋怪石盘虬龙。  
巨灵夜半擘山腹，幻出岩窦相玲珑。  
阴阳石罅滴琼液，拂拂洞户生天风。  
宸章炳焕神物护，断碑零落苍苔封。  
稚川飞升岁月久，丹灶灰冷留遗踪。  
晓猿夜鹤自惊怨，朝岚夕霭常溟蒙。  
我来依守困朱墨，欲寻胜概嗟无从。  
公馀乘兴一登览，万象献状来无穷。  
金茎濯露素秋节，清凉不与世人同。  
凭虚孤啸岸巾帻，收拾爽气归胸中。  
俗驾自怜难久驻，还作泠然御风去。  
太息真仙杳不逢，碧云暮合空凝伫。  

江表祖　题资福院平绿轩  
碧瓦丹棱转盼成，一亭聊复寄闲情。  
人如水墨画中立，山向芜尽处山横。  
舟入柳阴冲鹭去，檐依波面荫鱼行。  
题诗每愧临流意，吟苦那知白发生。  

江宾王　题茅山胡道士琴月卷  
皎皎松上月，泠泠手中琴。  
一弹飒灵飚，再弹驱层阴。  
铿然发清响，窅皛延余音。  
流光复徘徊，空林转萧森。  
象器无乃泥，天人谅何心。  
邂逅若有得，俯仰还自吟。  
太音寄寂寥，内景涵静深。  
山空夜将宴，微露沾衣襟。  

江朝卿　喜逢灵江趕禅师  
两世吟边友，分携二纪馀。  
独怜身老去，及见顶圆初。  
间昼烹茶数，炎天人定疏。  
久依莲社泊，晤语胜邻居。  
括州尊宿后，学业贯儒缁。  
自说先师笔，曾抄谬客诗。  
石蒲抽水上，树蔓与云垂。  
何处风埃滚，无营不用知。  

江朝议　游阳华口占五言八句呈诸僚友  
十里云深处，阳华小洞天。  
千岩虚夜月，万壑溜寒泉。  
石磬生何世，仙田种几年。  
神灵自幽显，时序任流迁。  

江朝议　早离永明晚抵江华道中  
飞沙羃羃路曼曼，万籁风声重晓寒。  
涉涧跻危任劳役，服勤王中敢辞难。  

江朝议　早离永明晚抵江华道中  
舍车跨马喜新晴，倍风旌旗照眼明。  
顾我未能流美化，邦人何事喜相迎。  

江定斋　列岫亭  
倚槛穹双目，疏林出远村。  
秋深山有骨，霜降水无痕。  
天地供吟思，烟霞入醉魂。  
回头云破处，新月报黄昏。  

江定斋　题金山雄跨亭  
漠漠杨花满渡头，东方助我作山游。  
凌空地势欲吞海，绕寺渡声长带秋。  
远近烟光分岸色，高低塔影浸江流。  
栏干倚遍无穷思，频唤吟杯洗□愁。  

江公亮　句  
好是道人岩边月，夜深清照饮牛溪。  

江公著　久旱微雨  
云叶纷纷雨脚匀，乱花柔草长精神。  
雷车却碾前山过，不洒原头陌上尘。  

江公著　玉泉庵  
风暖客衣轻，山行眼乍明。  
人非少年事，泉作旧时声。  
草屦春游倦，茶瓯午睡清。  
不教身自在，城郭莫烟生。  

江鉬　隋堤柳  
锦缆龙舟万里来，醉乡繁盛忽尘埃。  
空遗两岸千株柳，雨叶风花作恨媒。  

江景春　费拾遗书堂  
投閒深感圣君恩，放浪华山酒满樽。  
高下数峰撑日月，东南一柱壮乾坤。  
雁拖秋色迷渔浦，鸦背斜阳过洞门。  
偶听山中风水响，恐疑仙乐和朝垣。  

江景房　保安寺  
扰扰尘埃白日忙，偶然来谒赞公房。  
行登峻岭跻攀倦，坐俯清泉笑傲凉。  
林静鸟声酬客语，风来花气逐人香。  
此时已觉凡尘断，分得高僧兴味长。  

江恺　相士俞方塘  
方塘之鉴形可识，方诸之鉴心始得。  
相形何如更论心，以貌取人当有失。  
君不见虞皇项籍两重瞳，成汤曹交皆九尺。  

江奎　茉莉花  
灵种传闻出越裳，何人提挈上蛮航。  
他年我若修花史，列作人间第一香。  

江奎　茉莉花  
虽无艳态惊群目，幸有浓香压九秋。  
应是仙娥宴归去，醉来掉下玉搔头。  

江立信　金陵怀古  
胜地尚存龙虎气，荒台已失凤凰踪。  
六朝文物山川古，霸气终归指雇中。  

江立信　赠儒僧空谷二首  
三十年前的秀才，而今面目现如来。  
元知三教本无异，走入千山唤不回。  
僧衲西风囊有锦，禅心明月镜无台。  
我闻空谷脊梁硬，多得名流青眼开。  

江立信　赠儒僧空谷二首  
当今天子尊儒宿，何事幽人在空谷。  
子衿不复恋黉宫，禅衲惟其老岩屋。  
菜根脱粟供其餮，野鹤孤猿为之侣。  
衣冠当代多英贤，羽翮皆欲摩苍天。  
名韁利锁祗自役，萧散何似林中仙。  
榘山诗卷仁斋书，知音偻指皆名儒。  
千峰顶上牢立脚，清风端可廉顽夫。  

江砢　句  
西风野如赭，见者辄吐吞。  

江砢　句  
太傅数日别，刘公一纸书。  

江砢　句  
读书三年丈，逢世四角轮。  

江梅　新阳铺  
梅花篱落菜花畦，春水平田酿燕泥。  
健事老翁头雪白，一簔烟雨自扶犁。  

江南剑客　题鹤林宫  
暑往寒来造化间，谁将大药驻朱颜。  
骑鲸客去天连水，跨鹤人归月满山。  
炉火焰烧情欲境，剑峰割断利名关。  
烟花随分岩头绿，猿鸟不惊春色间。  

江溥　汪端斋听雨轩  
二苏当日相思句，故揭名轩意可知。  
萱草满堂长衎衎，棣华联萼更怡怡。  
酒倾风雨对床夜，梦到池塘觅句时。  
最善君家好兄弟，个中真乐本无涯。  

江琼　磨崖碑  
元水部磨崖碑，为唐中兴作也。  
唐事已矣，而碑崖□□独存。  
本朝诸贤相与题咏，如张宛邱时有游人打碑卖之句。  
□古一言□□□□□不已。况今打碑卖者，  
壹岂漫郎宅畔零陵诸孙自为之□□□□□也。感天宝之骏功，  
嗟次山之坠绪，因借宛邱所□实□□□□□。  
凄凉浯水迹如扫，漫郎宅荒崖畔草。  
雨淋日炙骨癯，磨得人间岁月老。  
粤从天地开辟来。经济何代无奇才。  
若得高名烂青史，底恨白骨埋黄埃。  
孽臣边将乱国纪，郭公千载凛不死。  
纪在中兴第一功，三绝宁论文与字。  
吁嗟古往而今来，插天何处无石崖。  
两京未复百战罢，铜驼荆棘谁能开。  
世事轮云可悲慨，文学老生品何在。  

江任　句  
珠盘临路泣，斗印入乡提。  

江上渔父　句  
十年江上无人问，两手今朝一度叉。  

江施　句  
深随石窦千寻去，远自云峰十里来。  

江涛　和放翁题莺花亭  
春雨溪头长柳园，游仙枕上赋黄鹂。  
谁知醉卧古藤下，却是浮生梦里诗。  

江涛　句  
麦陇将雏驯乳雉，柳塘遗子漾游鱼。  

江万里　辟妖禽吟  
去国离家路八千，平生不爱半文钱。  
苍天鉴我无私意，莫使妖禽夜叫冤。  

江万里　朝贺  
四海衣冠拜九重，圣君在位像飞龙。  
遥瞻雉扇双开处，万岁齐呼瑞气浓。  

江万里　嘲元宰相  
钓得金鳌休便休，何须垂上钓鱼钩。  
昨宵试向江头望，明月芦花别是秋。  

江万里　道番易登龙虎  
瞻彼高山，苍苍相缪。  
云舒霞张，溪谷险幽。  
鸣鹤在树，猿猱啾啾。  
青松多风，白露已秋。  
仙乎曷去，胡不少留。  

江万里　和瑞雪  
与天通处在人和，未有人和天荐瘥。  
消息连朝来玉阙，川原满眼尽银河。  
坡书已得欧公体，力士宜尊太白靴。  
人物于今如越雪，欲令惯见不嫌多。  

江万里　荷花  
结亭临水似舟中，夜雨潇潇乱打篷。  
荷叶晓看元不湿，却疑误听五更风。  

江万里　句  
不忍骤开还骤落，殷勤含蕊待君来。  

江万里　柯山图  
柯山千仞郁嶙峋，喜见丹青写送人。  
洞府无人留永日，神仙有路隔重云。  
苍松白石秋容净，绝壁悬崖晓势分。  
归向公庭对真景，却疑人是化中身。  

江万里　龙虎山  
凿开风月长生地，占却烟霞不老身。  
虚靖当年仙去后，未知丹诀付何人。  

江万里　梅花  
草际春回残雪消，强扶衰病傍溪桥。  
东风不管梅花落，自酿新黄染柳条。  

江万里　梅花  
床头周易用心来，旧卷经年病不开。  
到得初冬梦颜子，欠伸俄健起寻梅。  

江万里　劝农  
农岂犹需我劝农，且从人意卜年丰。  
喜闻布谷声声急，莫为催科处处穷。  
父老来前吾语汝，官民相近古遗风。  
欲知太守乐其乐，乐在田家欢笑中。  

江万里　诗退风涛  
万里为官彻底清，舟中行止甚分明。  
如今若有亏心事，一任碧波深处沉。  

江万里　题黄鹤楼  
黄鹤楼高倚半天，楼中黄鹤去千年。  
檐楹自是留真境，几席何妨得老仙。  
云护山光秋驻马，日笼江影书停船。  
良工改写归图画，俯仰令人一慨然。  

江万里　锺陵归舟即事  
昨日北风今日强，归船又过斫柴江。  
浮槎却被春流误，挂在沙头古柳椿。  

江文叔　桂林  
桂林佳丽冠群城，父老从来不识兵。  
南峤昔虽多胜概，西湖今独擅佳名。  

江西举老　送是正甫赴南徐幕府  
此翁文彩自权奇，抹过监车十万蹄。  
笔下何多春草句。胸中定有辟尘犀。  
戴公山下竹三径，米老庵前云一溪。  
莲幕退思湖上客，一编为我赋新诗。  

江湘　赠李崇义应童子科长歌  
通经应童科，诗书尤所长。  
生儿有如此，族党真有光。  
五车举舌端，观者绕回廊。  
崭新露头角，志气何坚刚。  
七岁古所难，一目书五行。  
毋乃天帝孙，为织云锦裳。  
自觉我形秽，明珠在我傍。  
麟经穷终始，猿臂射艺场。  
覆诵公堂上，时维十月阳。  
同僚发嗟叹，喜子同举觞。  
我非韩昌黎，附绪寻茫茫。  
犹拟作一序，如送童子张。  
读书宜闭门，不迎亦不将。  
六经漱芳润，闇然名日彰。  
上书愿鬻汉，负鼎期干汤。  
幼学欲壮行，少年非所当。  
细字缀语言，漏声夜未央。  
短檠提案前，帘幕风露堂。  
博洽精经史，纵横鹜皇王。  
逢源欲深造，不息思自强。  
上必希贤圣，下期为隽良。  
时乎时不再，夜气毋牿亡。  
缅想唐宗室，姓名今馨香。  
长吉非凡流，劲词摩穹苍。  
锦囊搜佳句诗体轹齐梁。长源有仙骨，  
頫笑余子忙。鸣珂乃言志，  
宁忍驹服箱。卓哉二君子，  
驰声翰墨场。愿子勉未至，  
多歧戒亡羊。举动思古人，  
远到胡可量。召见金銮殿，  
承恩七宝床。假直秘书阁，  
遍览万卷藏。此是君家事，  
射策宜为郎。万人吾往矣，  
所向俱披猖。蝜蝯戒缘高，  
失手千丈强。散仙戒追陪，  
埃壒惊劻勷。顾我理一同，  
强颜补千疮。催科政何拙，  
劝民务农桑。戴星廑出入，  
艰险身备尝。未寻三径盟，  
徒积九回肠。为米耻折腰，  
卜居筑林塘。我赋归去来，  
观子鹏路翔。  

江心宇　三禽言  
我友我友，鞠衣黄裳。  
一日不见，尔何所翔。  
尔何所藏，飞鸣高树去。  
毋也不忘，噫。  
高树如何，噫。  
绿阴正多，噫。  

江心宇　三禽言  
燕燕尾不齐，撇裂侵泥滓，  
翻飞烟雨里。转眼朱门委榛杞，  
权门如市止复止，天际翻飞鹰敛翅。  

江心宇　三禽言  
布布谷，哺哺雏。  
雨苦苦，去去乎。  
吾苦苦，吾苦苦，  
吾顾吾姑。  

江休复　奉陪原甫泛汝水作  
汝颖日滔滔，巢由绝世高。  
风流虽缅邈，舟楫共游遨。  
雉堞萦回远，山川应接劳。  
幸陪觞咏水，旌旌驻兰皋。  

江休复　謹次韵和呈垂览拙诗之作  
朝跻天门路，暮宿白云杪。  
超然六合作，如翼鸾风矫。  
运眸极遐旷，收念息奔扰。  
盘盘上绝顶，独立颢气表。  
天壁涌神泉，玉龟泳灵沼。  
凌奥无螫虫，集灌尽百鸟。  
胜景穷赏践，陈迹嗟缅眇。  
接遯终焉托，真仙事殊窅。  
云露相飘飘，尘途忘湫湫。  
蹑屐游已屡，操孤才患少。  
思轧几沉伏，神驰空飘渺。  
谢客兴不浅，尚子计未了。  
何时出尘笼，重看众山小。  

江休复　句  
郡邸狱冤谁与辩，皋桥客死世同悲。  

江休复　句  
王十践衰境，加我在明年。  

江休复　君实不饮酒栽菊诗以间之  
君实不饮酒，庭下多栽菊。  
不知黄花开，奈此杯中绿。  
凌晨烟露糍，后日风霜促。  
欲表君苦心，宜种子猷竹。  

江休复　牟驼罔阅马  
牧马散近地，阅视乘高秋。  
驼冈似沙苑，堆阜带川洲。  
坡陁故梁城，萦薄西南陬。  
连棚映林樾，星罗倚层丘。  
回风吹阵云，奔腾歨来游。  
野性脱羁马，饮齕遂所求。  
腹干颇肥张，郁怒何彪休。  
群敺骤麋鹿，逸势凌蛟虬。  
军戎选轻捷，和銮御调柔。  
毛物有千名，众美归骅骝。  
梁王愁思台，佛刹居上头。  
劫来一凭眺，遗墟莽悠悠。  
信陵骨已朽，岩穴谁见收。  
当时英豪辈，事逐东波流。  
置酒临风轩，聊以纾烦尤。  

江休复　秋怀  
西风万里至，旷然天地秋。  
暮雨生夕凉，百虫鸣啾啾。  
楚山晓苍苍，楚水亦悠悠。  
骚人试登临，感物增离尤。  
所思在遐方，欲往路阻修。  
香草有蕙茝，嘉树有梧秋。  
白露委芳馨，彫零使我愁。  
穷年倦羁窘，江湖思旧游。  
纫兰制芰荷，飘泛一叶舟。  
肆情云水间，意适何所求。  

江休复　送祖龙学赴陕府酌饮赠别次欧阳永叔韵  
西掖门外驻征轩，修书院中倾别酒。  
诸公磊落公具来，顾我衰迟亦何有。  
祖侯銜使才北归，亟请甘棠复西走。  
函关候吏齐引领，翰林主人惜分手。  
高谈抵掌华屋头，赋咏题诗乐难朽。  
飞觞举白至无算，击楫誓清不殓九。  
着鞭壮士空后时，隐几先生仍丧偶。  
定国能饮动论石，山公雅望潜增斗。  
纷纷醉袂影就判，怊怅高阳一狂叟。  

江休复　同持国宿寺太学官舍  
翳翳云月薄，冷冷雪风清。  
学省夜岑寂，天街断人行。  
广庭层阁险，寻廓步馀明。  
松簊递遥响，如闻弦诵声。  
悠悠子佩诗，讲座庙埃生。  
迥就直舍休，亹亹谈道精。  
心会境物融，泯然遗世营。  
寒眠屡展转，寤言写素诚。  

江休复　王官谷司空侍郎故居  
首阳采薇士，商代缅以遐。  
唐季有夫子，遯世肥且嘉。  
拔迹离污险，抗志凌青霞。  
剥运扇颓风，奸雄比回邪。  
不然随波流，横噬猰{左犭右俞}牙。  
吁哉土德衰，暌乖鬼盈车。  
英英夫子贤，顕晦吾所嗟。  
相见栖隐情，遗文搴菁华。  
山藏白驹谷，水绕骚人家。  
踌躇碧峰前，寒日忽以斜。  

江逌　乌君山  
洞中烟锁五云楼，洞口寒泉今古流。  
见说秋高风雨夜，徐良骑鹤鹤更来游  

江左士大夫　句  
扁舟载双鹤，万卷贮群书。  

姜邦达　贺兄得节二首  
难兄位品亚司空，腰下金章指日重。  
昼锦荣归何太晚，举头何啻仰高峰。  

姜邦达　贺兄得节二首  
夜雨当年旧话空，草庐应记乱山重。  
归来若上松楸望，前对南屏巾子峰。  

姜邦佐　贺兄得节寄诗二首  
千年华表插高空，归日呼声彻九重。  
城郭人民俨如昨，不应忘却白云峰。  

姜邦佐　贺兄得节寄诗二首  
老气峥嵘薄远空，才名一世许谁重。  
已将功业酬身了，却把梅山作隐峰。  

姜补之　雪夜问梅  
一年春事五更初，梦觉寒香乍有无。  
门外不知深浅雪，只应消瘦玉肌肤。  

姜大民　洪遂良自京师东归赠以诗  
故山西郭有园林，之子东归抱短琴。  
衣锦未论当日事，首丘聊慰阿翁心。  
春风桑梓欢娱极，秋雨松楸感慨深。  
莫写渭阳图画里，令人披阅重沾襟。  

姜德明　秋江渔乐图为邑人宗正纯撰  
枫树萧萧霜叶红，芦花瑟瑟鸣西风。  
渔翁举网秋江上，轻舟一叶波溶溶。  
群鱼游泳影相续，密网收来心易足。  
赤鳞素质影跳空，玉尺金梭光炫目。  
鼓枻归来日未斜，腥风吹入比邻家。  
家人出户欢相迓，笑举鱼筐还自夸。  
老妻汲泉向江口，稚子攀条折杨柳。  
汲泉炊水待烹鳞，贯柳携鱼去沽酒。  
黄昏灯火罗盘餐，妻儿笑语娱团栾。  
况值时清少徵税，一生未解愁饥寒。  
却笑商人轻远别，寒帐孤眠怨妻妾。  
更怜农父在西畴，年丰则喜荒则忧。  
何如渔者生涯寄江水，取之无穷用不已。  
朝复暮兮醉复醒，长年啸傲烟波里。  

姜迪　过黄花渡  
回首潇湘二十春，江南投老未安身。  
如今再过黄花渡，遥想湘山是故人。  

姜夔　菖蒲  
岳麓溪毛秀，湘滨玉水香。  
灵苗怜劲直，达节著芬芳。  
岂谓盘盂小，而忘臭味长，  
拳山并勺水，所至水能量。  

姜夔　嘲林可山称和靖七世孙  
和靖当年不聚妻，因何七世有孙儿。  
若非鹤种并龙种，定是瓜皮搭李皮。  

姜夔　陈君玉以小集见归用余还诚斋朝天续集韵作七字夔报贶  
笔陈无功汗左轮，而今老去不能军。  
水边白鸟闲於我。窗外梅花疑是君。  
欲向江湖行此话，可无朋友吒斯文。  
新篇大是相料理，因忆西山扬子云。  

姜夔　陈口华侍儿读书  
绎句寻章久未休，花房日晏不梳头。  
谁教郎主能多事，乞与冥冥千古愁。  

姜夔　呈徐通仲兼简仲锡通仲与诚斋为乡人近来赴调而诚斋去国又通仲久与  
斯文准乾坤，作者难屈指。  
我从李郎游，知有徐孺子。  
春风杼洲前，白月太湖尾。  
怀哉来无期，玉唾炯在纸。  
去年识仲氏，何啻空谷喜。  
合并忽自天，倾倒见底里。  
维君天下土，竹箭东南美。  
胡不在石渠，诸公当料理。  
千岩今林宗，泉石助风轨。  
示疾不下堂，有句高八米。  
此老笔砚交，诚斋古元礼。  
毫端酒秋露，去国词愈伟。  
属闻都门别，回首即桑梓。  
独怜苕溪上，垂榻俟行李。  
烟波肯寻盟，归棹为君舣。  

姜夔　赤松图  
山东隆准公，未语心已解。  
按剑堂下人，成事汝应退。  
非无带砺约，政尔有恩害。  
平生三寸舌，松间漱寒濑。  

姜夔　出北关  
吴儿临水宅，四面见行舟，  
蒲叶浸鹅项，杨枝蘸马头。  
年年人去国，夜夜月窥楼。  
传语城中客，功名半是愁。  

姜夔　除放自石湖归苕溪  
细草穿沙雪半销，吴宫烟冷水迢迢。  
梅花竹里无人见，一夜吹香过石桥。  

姜夔　除放自石湖归苕溪  
美人台上昔欢娱，今日空台望五湖。  
残雪未融青草死，苦无麋鹿过姑苏。  

姜夔　除放自石湖归苕溪  
黄帽传呼睡不成，投稿细细激流冰。  
分明旧泊江南岸，舟尾春风飐客灯。  

姜夔　除放自石湖归苕溪  
千门列炬散林鸦，儿女相思未到家。  
应是不眠非守岁，小客春意入灯花。  

姜夔　除放自石湖归苕溪  
三生定自陆天随，又向顺松作客归。  
已拚新年舟上过，倩人和雪洗片衣。  

姜夔　除放自石湖归苕溪  
沙尾风回一棹寒，椒花今夕不登盘。  
百年草草都寒夜，自琢春词剪烛看。  

姜夔　除放自石湖归苕溪  
笠泽茫茫雁影微，玉峰重叠护云衣。  
长桥寂寞春寒放，只有诗人一舸归。  

姜夔　除放自石湖归苕溪  
桑间篝火却定蚕，风土相传我未谙。  
但得明年少行役，只裁白伫作春衫。  

姜夔　除放自石湖归苕溪  
少小知名翰墨场，十年心事只凄凉。  
旧时曾作梅花赋，研墨于今亦自香。  

姜夔　除放自石湖归苕溪  
环玦随波冷未销，古苔留雪卧墙腰。  
谁家玉笛吹春怨，看见鹅黄上柳条。  

姜夔　春日书怀四首  
九真何苍苍，乃在清汉尾。  
衡茅依草木，念远独伯姊。  
春来众芳滋，春去众芳委。  
兄弟各天涯，啼鴃见料理。  
汉江出巨鱼，风雷入驱使。  
安得挟我辀，西征二千里。  

姜夔　春日书怀四首  
春云驿路暗，游了眇归程。  
永怀故山下，风雨悲柏庭。  
翁仲不解语，纲鸟时时鸣。  
人家插垂柳，客里又清明。  

姜夔　春日书怀四首  
垂杨大别寺，春草郎官湖。  
家巷有石友，合并不待呼。  
瘦藤倚花树，花片藉玉壶。  
老劂谈绝妙，辛杨句敷腴。  
平生子姚子，貌古心甚儒。  
时邀野僧语，间与琴工俱。  
酒阑兴未了，左转城南隅。  
大江围楚碧，烟水入玄虚。  
留落不自恨，惟嗟故人疏。  
一月三见梦，梦中相与娱。  
日日潮风起，怅望武昌鱼。  

姜夔　春日书怀四首  
武昌十万家，落日紫烟低。  
亭亭头陀塔，高处白鸟棲。  
白鸟忽飞去，春山空四围。  
南楼有佳人，再召且再辞。  
闭门课文事，撄物深一机。  
斯人不可致，白鸟会来归。  

姜夔　次朴翁游兰亭韵  
亚字桥亭面面风，六人同坐树阴中。  
松交归路如留客，石碍流杯故恼公。  
山色最怜春望绿，野花只作晋时红。  
夕阳啼鸟人将散，俛仰兴怀自昔同。  

姜夔　次石湖书扇韵  
桥西一水曲通村，岸阁浮萍绿有痕。  
家住石湖人不到，藕花多处别开门。  

姜夔　次韵诚斋送仆往见石湖长句  
客来读赋作雌蝩，平生朱闻衡说诗。  
省中诗人官事了，狎鸥入梦心无机。  
韵高落落悬甭月，铿锵妙语春冰裂。  
一自长安识子云，三叹郢中无白雪。  
范公萧爽思出尘，有客如此渠不贫。  
堂堂五字作城守，平章劲敌君在口。  
二公句法妙万夫，西罩来橐中藏鲁玙。  
只今击乌棲曲，不愧当年驾鉴湖。  

姜夔　次韵德久  
篱落青青花倒垂，避人黄鸟雨中飞。  
西郊寂寞无车马，时有溪童卖菜归。  

姜夔　次韵胡仲方因杨伯子见寄  
此去庐陵定几程，向来筇杖未经行。  
悬知片棹云边集，大有吟情雪里生。  
楚渡食萍应甚美，舜祠吹玉直难清。  
二君即日青冥上，唯我春山带雨耕。  

姜夔　次韵千岩杂谣  
平生中散七不堪，凤尘时时伴燕谈。  
道士有神传火枣，故人无字入云蓝。  
雨凉竹叶宜三酌，日落荷花倚半酣。  
极欲扁秀南荡去，冷鸥轻燕略相谙。  

姜夔　次韵武伯  
杨柳风微约暮寒，野禽容与只婆间。  
道人心性如天马，可爱青丝十二闲。  

姜夔　次韵鸳鸯梅  
晴日小溪沙暖，春梦怜渠颈交。  
只怕笛声惊散，费人月咏风朝。  

姜夔　次韵鸳鸯梅  
漠漠江南烟雨，于飞似报初春。  
折过女郎山下，料应愁杀佳人。  

姜夔　答沈器之二首  
江汉乘流客，乾坤不击舟。  
玉琴虚素月，金剑落清秋。  
野鹿知随草，饥鹰故上韝。  
风流大堤曲，一唱使人愁。  

姜夔　答沈器之二首  
涉远身良苦，登高望欲迷。  
试吟青玉案，不似白铜韑。  
露下秋虫怨，风高北马嘶。  
槎头有新味，人在太湖西。  

姜夔　待千岩  
搴裳望洞庭，眼过天一角。  
初别未甚愁，别久今始觉。  
作笺非无笔，寒雁不肯落。  
芦花待挐音，怪底北风恶。  

姜夔　待千岩  
若人金石心，试命洞庭浪。  
传闻下巴陵，沥酒喜无恙。  
我行丹枫林，屡骋白苹望。  
乌鹊不可嗔，论功当坐上。  

姜夔　悼石湖三首  
身退诗仍健，官高病已侵。  
江山平日眠，花鸟暮年心。  
九转终无助，三高竟欲寻。  
尚留巾垫角，胡虏有知音。  

姜夔　悼石湖三首  
未作龙蛇梦，惊闻露电身。  
百年无此老，千首属何人。  
安得公长健，那知事转新。  
酸风忧国泪，高冢卧麒麟。  

姜夔　悼石湖三首  
未定情钟痛，何堪更悼亡。  
遗书知伏枕，来吊只空堂。  
雪里评诗句，梅边按乐章。  
沉思酒杯落，天阔意茫茫。  

姜夔　灯词  
南陌东城尽舞儿，画金刺绣满罗衣。  
也知爱惜春游夜，舞落银蟾不肯归。  

姜夔　灯词  
灯已阑珊月色寒，舞儿往往夜深还。  
只因不尽婆娑意，更向街心弄影看。  

姜夔　灯词  
沙河云合无行处，惆怅来游路已迷。  
却入静坊灯火空，门门相似列蛾眉。  

姜夔　灯词  
游人归后天街静，坊陌人家未闭门。  
帘里垂灯照尊俎，从中嬉笑觉春温。  

姜夔　登乌石寺观张魏公刘安成岳武穆留题刘云侍儿意真奉命题记  
诸老凋零极可哀，尚留名字压崔嵬。  
刘郎可是疏文墨，几点烟脂污绿苔。  

姜夔　丁已七月望湖上书事  
白天碎碎如析绵，黑天昧昧如陈玄。  
白黑破处青天出，海月飞来光尚湿。  
是夜太史秦月蚀，三家各自矜算术。  
或云七分或食既，或云食书不在夕。  
上令御史登吴山，下视海门监月出。  
年来历失无人修，三家之说谁为优。  
乍如破镜光炯炯，渐若小儿初食饼。  
时方下令严禁铜，破镜何为来海东。  
天边有饼不可食，闻产饥民满淮北。  
是镜是饼且勿论，须臾还我黄金盆。  
金盆当空四山静，平波倒浸云天影。  
下连八表共此光，上接银河通一冷。  
御史归家太史眠，人间不闻钟鼓传。  
白石道人呼钓船，一瓢欲酌湖中天。  
荷叶摆头君睡去，西风急送敲窗句。  

姜夔　东堂联句  
金凤凉夜深，吹我萧萧发。  
起折丹桂枝，惊落花上月。  

姜夔　访费山人  
稻丛茁茁欲齐肩，杨柳僛僛不蔽蝉。  
忽忆石头城下路，槿花斜压钓鱼船。  

姜夔　赋千岩曲水  
红雨洒溪流，下濑仍小驻。  
鱼队猎残香，故故作吞吐。  
老子把一杯，微风忽吹去。  

姜夔　钩雪亭  
阑干风冷雪漫漫，惆怅无人把钓竿。  
时有官船桥畔过，白鸥飞去落前滩。  

姜夔　姑苏怀古  
夜暗归云绕横柂牙，江涵星影鹭眠沙。  
行人怅望苏台柳，曾与吴王扫落花。  

姜夔　古乐府  
裁衣赠所叹，曲领再三安。  
叹出无人试，闺中自着看。  

姜夔　古乐府  
甚欲逐郎行。畏人笑无媒。  
日日东风起，西家桃李开。  

姜夔　古乐府  
令我歌一曲，曲终郎见留。  
万一不当意，翻作平生羞。  

姜夔　观灯口号  
世间形象尽成灯，烘火旋沙巧思生。  
列肆又多看不遍，游人一一把灯行。  

姜夔　观灯口号  
市楼歌鼓太喧哗，灯若连珠照万家。  
太守令严君莫舞，游人空戴玉梅花。  

姜夔　观灯口号  
游人总戴孟家蝉，争托星球万眼圆。  
闹里传呼大官过，后车多少尽婵娟。  

姜夔　观灯口号  
花帽笼头几岁儿，女儿学着内人衣。  
灯前月下无归路，不列天明亦不归。  

姜夔　观灯口号  
好灯须买不论钱，别有玻璃价百人。  
教下贵人多预赏，买时长在一阳前。  

姜夔　观灯口号  
珠络玻璃到地垂，凤头衔带玉交枝。  
君王不赏无人进，天竺堂深夜雨时。  

姜夔　观灯口号  
纷纷铁马小回旋，幻出曹公大战年。  
若使英雄知□事，不教儿女戏灯前。  

姜夔　观灯口号  
贵客钩帘看御街，市中珍品一□□。  
帘前花架无行路，不得金钱不肯回。  

姜夔　观灯口号  
修内司人偏戏鼓，辇官营里独烧灯。  
春风到处皆君赐，金柳丝丝满凤城。  

姜夔　观灯口号  
正好嬉游天作魔，翠裾无奈雨沾何。  
御街暗里无灯火，处处但闻楼上歌。  

姜夔　桂花  
空山寻桂树，折香思故人。  
故人隔秋水，一望一回颦。  
南山北山路，载花如行云。  
阑干望双桨，农枝储待君。  
西泠荫歌舞，夜夜明月嗔。  
弃捐頳玉佩，香尽作秋尘。  
楚调秋更苦，寂寥无复闻。  
来吟绿业下，凉风吹练裾。  

姜夔　过垂虹  
自作新词韵最娇，小红低唱我吹箫。  
曲终过尽松陵路，回首烟波十四桥。  

姜夔　过德清  
木酊谁家缥缈亭，画堂临水更虚明。  
经过此处无相识，塔下秋云为我生。  

姜夔　过德清  
溪上佳人看客舟，舟中行客思悠悠。  
烟波渐远桥东去，犹见阑干一点愁。  

姜夔　过桐庐  
横看山色仰看云，十幅风帆不藉人。  
记取合江江畔树，他年此处好垂纶。  

姜夔　过湘阴寄千岩  
眇眇临风思美人，荻花枫叶带离声。  
夜深吻笛移船去，三十六湾秋月明。  

姜夔　和王秘书游水乐洞  
自是瀛洲客，还因野趣来。  
解衣吟寂寞，携酒上崔嵬。  
石洞山山秀，栀花树树开。  
只应岩下水，相送上船回。  

姜夔　和转庵丹桂韵  
野人复何知，自谓山泽好。  
来裨奉常议，识笳鼓羽葆。  
谁怜老垂垂，却入闹浩浩。  
营巢犹是寓，学圃何不早。  
淮桂手所植，汉瓮躬自抱。  
花开不忍出，花落不忍扫。  
佳客夜深来，清尊月中倒。  
一禅两居士，更约践幽讨。  

姜夔　贺张肖翁参政  
太一图书客屡谈，已知上相出淮南。  
银台日月非虚过，金鼎功名得细参。  
从此与人为雨露，应怜有客卧云岚。  
明朝起为苍生贺，旋著藤冠紫竹簪。  

姜夔　湖上寓居杂咏  
荷叶披披一浦京，青芦奕奕夜吟商。  
平生最识江湖味，听得秋声忆故乡。  

姜夔　湖上寓居杂咏  
湖上风恬月澹时，卧看云影入玻璃。  
轻舟忽向窗边过，摇动青芦一两枝。  

姜夔　湖上寓居杂咏  
秋云低结乱山愁，千顷银波疑不流。  
堤畔画船堤上马，绿杨风里两悠悠。  

姜夔　湖上寓居杂咏  
处处虚堂望眼宽，荷花荷叶过栏干。  
游人去后无歌鼓，白水青山生晚寒。  

姜夔　湖上寓居杂咏  
辇路垂杨两行裁，苑门秋水欲平阶。  
朝朝南望宫云起，白鸟一双山下来。  

姜夔　湖上寓居杂咏  
微波冲得绿萍开，数点青青粘石阶。  
绿葑自来不自去，来时须载白鸥来。  

姜夔　湖上寓居杂咏  
布衣何用揖王公，归向芦根濯软红。  
自觉此心无一事，小鱼跳出绿萍中。  

姜夔　湖上寓居杂咏  
囊封万字总空言，露滴桐枝欲断弦。  
时事悠悠吾亦嫩，卧看秋水浸山烟。  

姜夔　湖上寓居杂咏  
苑墙曲曲柳冥冥，人静山空见一灯。  
荷叶似云香不断，小船摇曳入西陵。  

姜夔　湖上寓居杂咏  
处士风流不并时，移家相近若依依。  
夜凉一舸孤山下，林黑草深萤火飞。  

姜夔　湖上寓居杂咏  
卧榻看山绿涨天，角门长泊钓鱼船。  
而今渐欲抛尘事，未了菟裘一怅然。  

姜夔　湖上寓居杂咏  
钓窗不忍见南山，下有三雏骨未寒。  
惆怅古今同此味，二陵风雨晋师还。  

姜夔　湖上寓居杂咏  
格下轩窗枕水开，画船忽载故人来。  
与君同过西城路，却指烟婆独自回。  

姜夔　湖上寓居杂咏  
指点移舟着柳堤，美人相顾复相携。  
上桥更觉秋香重，共在西陵小苑西。  

姜夔　华藏地云海亭望具区  
茫茫复茫茫，中有山苍苍。  
大哉夫差国，坐断天一方。  
夫差醉莲宫，大浪摇不醒。  
越师何从来，夺我玉万顷。  
年年亭上秋，一笛千古愁。  
谁能知许事，飞下双白鸥。  

姜夔　寄上张参政  
姑苏台下梅花树，应为调羹故早开。  
燕初休夸香雾重，鸳行却望衮衣来。  
前时甲第仍重柳，今度沙堤已种槐。  
应念无枝夜飞鹊，月寒风劲羽毛摧。  

姜夔　寄上郑郎中  
梅根东望九会云，中有风流衣乡人。  
名下一生劳梦想，尊前数语倍情亲。  
节旄在道催归汉，花鸟留君且作春。  
见说祥风挟时雨，故园松菊亦精神。  

姜夔　寄时父  
迟君日日数归程，到得君归我已行。  
一路好山思共看，半年有酒不同倾。  
吾侪政坐清贫累，各自而今白发生。  
人物眇然须强饭，天工应不负才名。  

姜夔　寄田郎  
楚楚田郎亦大奇，少年风味我曾知。  
春城寒食谁相伴，夜月犁花有所思。  
剪烛屡呼金鉴落，倚窗闲品玉参差。  
含情不拟逢人说，鹦鹉能歌自作词。  

姜夔　寄俞子  
此郎都无子弟气，夜对黄妳笼青灯。  
只今落脚堕鸢外，欲往从之欢未能。  
郎罢才名今日发，佐州亦复坐穷边。  
甚欲出手相料理，东南风高难寄笺。  

姜夔　嘉泰壬戌上元日访全老於净林广福院观深传师碑隆茂宗画赠诗二首  
深衣跨羸骖，杳杳春山路。  
入寺君未知，闲看移桂村。  
深碑含秀润，隆画出神奇。  
道人那得此，老子秘耽之。  

姜夔　郊礼后景灵宫薛谢纪事  
六国文武浩如云，花簇头冠样样新。  
惟有至尊浑不戴，尽将春色赐群臣。  

姜夔　郊礼后景灵宫薛谢纪事  
万数簪花满御街，圣人先自景灵回。  
不知后面花多少，但见红云冉冉来。  

姜夔　金神夜猎图二首  
夜半金神羽猎，奔走山川百灵。  
云气旌旗来下，飒然已入青冥。  

姜夔　金神夜猎图二首  
后宫婵娟玉女，自鞚八尺飞龙。  
两两鸣鞭争导，绿云斜坠春风。  

姜夔　京口留别张思顺  
伯劳飞燕若为忙，还忆东斋夜共床。  
别后无书非弃我，春前会面却它乡。  
连宵为说经忧患，异日相逢各老苍。  
更欲少留天不许，晓风吹艇入垂杨。  

姜夔　句  
中兴无限艰难意，日暮湖平力士归。  

姜夔　句  
小山不能云，大山半为天。  

姜夔　句  
屋角红梅树，花前白石生。  

姜夔　句  
花花竹里无人见，一夜只香过石桥墩。  

姜夔　箜篌引  
箜篌且勿弹，老夫不要听。  
河边风浪起，亦作箜篌声。  
古人抱恨死，今人抱恨生。  
南邻卖妻者，秋夜难为情。  
长安买歌舞，半是良家妇。  
主人虽爱怜，贱妾那久住。  
缘贫来卖身。不缘触夫怒。  
日日登高楼，怅望宫南树。  

姜夔　李陵台  
李陵归不得，高筑望乡台。  
长安一万里，鸿雁隔年回。  
望望虽不见，时时一上来。  

姜夔　临安旅邸答苏虞叟  
生杨风雨小楼寒，宋玉秋词不忍看。  
万里青山无处隐，可怜投老客长安。  

姜夔　绿萼梅  
黄云随袜知何处，招得冰魂付北枝。  
金谷楼高愁欲坠，断肠谁把玉龙吹。  

姜夔　马上值牧儿  
马背何如牛背，短衣落日空山。  
只麽身归盘谷，未须名满人间。  

姜夔　鸟夜啼  
老乌棲棲飞且号，晨来枝上啄楮桃。  
楮桃已空楮叶死，犹啄枯枝觅虫蚁。  
老乌赋分何其贫，未啼已被邻公嗔。  
吁嗟老乌不自省，墙头屋上纷成群。  
吴中贵游重鹦鹉，千金远致能言语。  
花底红绦郑袖擎，盘中碧果秦宫取，  
天生灵物得人怜，过者须来鹦鹉边。  
老乌事事无足录，人间犹传夜啼曲。  

姜夔　牛渚  
牛渚矶边渺渺秋，笛声吹月下中流。  
西风不识张京兆，画得蛾眉如许愁。  

姜夔　女郎山  
不见郢中能赋客，可怜负此女郎山。  
冰魂寂寞无归处，独宿鸳鸯沙冰寒。  

姜夔　偶题  
阿八宫中酒未醒，天风吹发夜泠泠。  
归时只怕扶桑暖，赤脚横骑太一鲸。  

姜夔　陪张平甫游禹庙  
镜里山林绿到天，春风只在禹祠前。  
一声何处提壶鸟，猛省红尘二十年。  

姜夔　琵琶洲  
行尽江南最远山，却寻干越上清滩。  
秋清云锦溪中过，玉石瑰奇一万般。  

姜夔　平甫放三十二鸥于吴松余不及与盟  
桥下松陵绿浪横，来迟不与白鸥盟。  
知君久对青山立，飞尽梨花好句成。  

姜夔　平甫见招不欲往  
老去无心听管弦，病来杯酒不相便。  
人生难得秋前雨，乞我虚堂自在眠。  

姜夔　平甫见招不欲往  
楼阁万重秋雨里，峰峦四合暮潮边。  
凤城今夕凉如水，多少人家度管纺。  

姜夔　朴公棹牵牛其奇余亦作  
不见青青绕竹生，西风篱落抱枯藤。  
道人一任空花过，愁杀山阴觅句僧。  

姜夔　契丹歌  
契丹家住云沙中，耆车如水马若龙。  
春来草色一万里，芍药牡丹相间红。  
大胡牵车小胡舞，弹胡琵琶调胡女。  
一春浪宕不归家，自有穹庐障风雨。  
平沙软草天鹅肥，胡儿千骑晓打围。  
皂旗低昂围渐急，惊作羊解凌空飞。  
海东健鹘健如许，韝上风生看一举。  
万里追奔未可知，划见纷纷落毛羽。  
平章俊味天下无，年年海上驱群胡。  
一鹅先得金百两，天使走送贤王庐。  
天鹅之飞铁为翼，射生小儿空看得。  
腹中惊怪有新姜，元是江南经宿食。  

姜夔　禽言如日哥哥  
君不见苕溪西南石鼓山，鸟如鹹鹆啼其间。  
土人相传是阿弟，千呼万唤云复还。  
身为独雁失俦侣，所愧鹡鴒图急难。  
绕林哀哀诉明月，夜阑月落声渐咽。  
天地阔远兄不闻，苍岩下泪山竹裂。  
岂无鸦舅与鹁姑，人各有心非友于，  
陟冈四顾空欷嘘。君不见江南望夫谁家子，  
登山化石不得语。  

姜夔　三高祠  
不贪名爵伐功功，勇退深虞祸患遭。  
甫里闲居耕钓乐，范张高处陆犹高。  

姜夔　三高祠  
越国霸来头已折，洛京归后梦犹惊。  
沉思只羡天随子，蓑笠寒江过一生。  

姜夔　生云轩  
在山长与云同斋，出山忆云云不来。  
千金买得太湖石，数峰相对寒崔嵬。  
朝来忽觉青苔湿，叆叆如炊石间出。  
白云保处不相逢，却怪年年枉相忆。  
王郎胸中横一丘，在山出山云与游。  
更呼白面老居士，来倚云根吟七字。  

姜夔　寿朴翁  
与师同月不同年，归墨归儒各自缘。  
想得山中无寿酒，但携茶到菊花前。  

姜夔　书乞米帖后  
银钩铁画太师字，从人乞米亦可怜。  
五仓空虚胃神哭，竟日悄悄无炊烟。  
仙人留书方服气，道士辟谷期引年。  
人生不食浪自苦，独不见子桑鼓琴十日雨。  

姜夔　寺中  
幸自不居城，西风觉又生。  
空山多雨气，废寺少人声。  
发为忧时白，吟因入夜肖。  
推窗问天色，犹有佛灯明。  

姜夔　送朝天续集归诚斋时在金陵  
翰墨场中老斩轮，真能一笔扫千军。  
年年花月无闲日，处处山川怕见君。  
箭在的中非尔力，风行水上自成文。  
先生只可三千首，回施江东日暮云。  

姜夔　送陈敬甫  
十年所闻溢吾耳，去年诵君书一纸。  
古人三语得奇士，况此磊落数百字。  
相逢千财万壑里，有客如君请兄事。  
才高自古人所忌，认缟不售反惊世，  
好诗取客如券契。我无三者犹至是，  
如君之贫不可避。如君之贫不可避，  
呼舟径渡寒潮外。  

姜夔　送李万顷  
猛相思里得君来，政喜欢时却便回。  
别路苦无青柳折，至家应有小桃开。  
起居五马兼堂上，问讯知岩及阿灰。  
儿女痴顽夫妇健，漂零何日共尊罍。  

姜夔　送彭仲讷往合肥三首  
壮志只便鞍马上，客梦长到江淮间。  
谁能辛苦运河里，夜与商人争往还。  

姜夔　送彭仲讷往合肥三首  
我家曾住赤栏桥，邻里相过不寂寥。  
君若到时秋已半，西风门巷柳萧萧。  

姜夔　送彭仲讷往合肥三首  
小帘灯火屡题诗，回首青山失后期。  
未老刘郎定重到，烦君说与故人知。  

姜夔　送王德和提举淮东  
京尘吹帽汗淋衣，相见频年只道归。  
省里移文那得了，家边持节未为非。  
煮乾碧海知谁用，割尽黄云尚告饥。  
可得不为根本计，秋风还见雁南飞。  

姜夔　送王简卿归天台二首  
迎风吹白发，送客向黄岩。  
在事何为尔，如君自不凡。  
城阴当复会，诗卷可频缄。  
纵别无多久，江沙望远帆。  

姜夔　送王简卿归天台二首  
雠收虽不愿，治粟亦何为。  
夜月同游处，春潮独往时。  
无心资造化，任运有成亏。  
护冷加餐食，幽居且自怡。  

姜夔　送王孟玉归山阴  
淮南雪落云绕戍，王郎鸣鞭猎狐兔。  
问君本是山阴人，何不扁舟剡溪去。  
人生乐事将无同，知君此心如太空。  
只今去踏龙尾道，也似寒江蓑笠翁。  
鉴湖一曲荷花蒲，君不归来花有语。  
旧宅应添竹几竿，到家不觉秋如许。  
十年雪里看淮南，聚米能作淮南山。  
筹边妙处须急吐，政自不容修竹间。  
人道长江无六月，日光正射青芦叶。  
何以赠郡濯炎热，雪即是诗计进雪。  

姜夔　送项平甫倅池阳  
项侯声名天宇窄，与君俱是荆湖客。  
向来相闻不相值，长安城中乃相识。  
论文要得文中天，邯郸学步终不然。  
知君笔墨与性合，妙处突过苏李前。  
我知切切秋虫语，自诡平生用心苦。  
神凝或与元气接，屡举似君君亦许。  
西湖一曲古墙阴，清坐论诗夜向深。  
见谓人间有公等，不知来者不如今。  
乾坤虽大知者少，君不见古人拙处今人巧。  
我徂山林口挂壁，如君合救狂澜倒。  
石渠春水绿泱泱，阁下无人白日长。  
万里江湖入归梦，子云不愿校书郎。  
九华山色梅根渡，半日风帆即秋浦。  
六条罕吏安用许，幸有千岩作诗侣。  

姜夔　送左真州还长沙  
吴儿牵挽醉蓴鲈，今日西归略自如。  
别路冷云散驿马，望乡乔木记吾庐。  
湘中花月偏怜酒，淮左儿童待拥车。  
凡我旧游君更历，橘洲相见讶无书。  

姜夔　题华亭钱参园池  
花里藏仙宅，帘边驻客舟。  
浦涵沧海润，云接洞庭秋。  
草木山山秀，阑干处处幽。  
机云韬世业，暇日上夷犹。  

姜夔　题杨冠卿客亭类稿  
杨侯笔力天下奇，早岁豪颜相追随。  
一班略见客亭槁，文采炳蔚惊群儿。  
长安城中择幽棲，静退不愿时人知。  
大书前荣号雾隐，意与风虎云龙期。  
人皆炫耀身陆离，见草而悦忘皋比。  
南山十日不下食，君子一变谁能窥。  
正论不作世道微，通都大邑多狐狸。  
惜君爪牙不得施，公超五里亦奚为。  

姜夔　同潘德久作明妃作  
明妃未嫁时，满宫妒蛾眉。  
一朝辞玉陛，人人泪双垂。  

姜夔　同潘德久作明妃作  
年年心随春，日日穹庐中。  
遥见沙上月，忽忆建章宫。  

姜夔　同潘德久作明妃作  
身同汉使来，不同汉使归。  
虽为胡中妇，只着汉家认。  

姜夔　同朴翁卧龙山  
龙尾回平野，檐牙出翠微。  
望山怜绿远，坐树觉春归。  
草合平吴路，鸥忘霸越机。  
午凉松影乱，白羽对禅衣。  

姜夔　武刃丞宅同朴翁咏牵牛  
青花绿叶上疏篱，别有长条竹尾垂。  
老觉淡妆差有味，满身秋露立多时。  

姜夔　戊午春帖子  
晴窗日日拟雕虫，惆怅明时不易逢。  
二十五弦人不识，淡黄杨柳舞春风。  

姜夔　昔游诗  
洞庭八百里，玉盘盛水银。  
长虹忽照影，大哉五色轮。  
我舟渡其中，晁晁惊我神。  
朝发黄陵祠，暮至赤沙曲。  
借问此何处，沧湾三十六。  
青芦望不尽，明月耿如烛。  
湾湾无人家，只就芦边宿。  

姜夔　昔游诗  
放舟龙阳县，洞庭包五河。  
汹汹不得道，茫茫将奈何。  
稿师请小泊，石碇沉泥沙。  
是中太无岸，强指苇与莎。  
滞留三四晨，大浪山嵯峨。  
同舟总下泪，自谓餧鼋鼍。  
白水日以长，仅存青草芽。  
转盼又已没，但襀　千顷波。  
此时羡白鸟，飞入青山阿。  

姜夔　昔游诗  
九山如马首，一一奔洞庭。  
小舟过其下，巀　哉波浪平。  
大风忽怒起，我舟如叶轻。  
或升千丈坡，或落千丈坑。  
回望九马山，政与大浪争。  
如飞鹅车礮，乱打睢阳城。  
又如白狮子，山下跳狰狞。  
须臾入别浦，万死得一生。  
始知茵席湿，尽覆杯中羹。  

姜夔　昔游诗  
萧萧湘阴县，寂寂黄陵祠。  
乔木荫楼殿，画壁半倾欹。  
芦洲雨中淡，渔纲烟外归。  
重华不可见，但见江鸥飞。  
假令无恨事，过此亦依依。  

姜夔　昔游诗  
我乘五板船，将入沌河口，  
大江风浪起，夜黑不见手。  
同行子周子，渠胆大如斗。  
长竿插芦席，船作野马走。  
不知何所诣，生死付之偶。  
忽闻入划声，灯火亦稍有。  
杙船遂登岸，急买野家酒。  

姜夔　昔游诗  
天寒白马渡，落日山阳村。  
是时无霜雪，万时砚奔奔。  
外旃吹已爱，内纩冰不温。  
吹马马欲倒，吹笠任飞翻。  
不见行路人，但见草木蕃。  
忽看野烧起，大焰烧乾坤。  
声如震雷震，势若江湖吞。  
虎豹走散乱，麋鹿不足言，  
夜投野店宿，无壁亦无门。  
此行值三厄，幸得躯命存。  
明发见老姊，斗酒为招魂。  

姜夔　昔游诗  
扬舲下大江，日日风雨雪。  
留滞鳌背洲，十日不得发。  
岸冰一尺厚，刀剑触舟楫。  
岩雪一丈深，屹如玉城堞。  
同舟二三士，颇壮不恐慑。  
蒙毡闭篷卧，波里任倾攧。  
晨兴视毡上，积雪何皎洁。  
欲上不得梯，欲留岸频裂。  
攀援始得上，垃圾人见接。  
荒村三两家，寒苦衣食缺。  
买猪祭波神，入市路已绝。  
如今得安坐，闲对妻儿说。  

姜夔　昔游诗  
青草长沙境，洞庭渺相连。  
洞庭西北角，云梦更无边。  
复有白湖沌，渺莽里数千。  
岂惟大盗窟，神龙所盘旋。  
白湖辛已岁，忽堕死蜿蜒。  
一鳞大如箕，一髯大如椽。  
白身青鬵鬣，两角上梢天。  
半体卧沙上，半体犹沈渊。  
里正闻之官，官使吏致虔。  
作斋为禳秝，观者足阗阗。  
敛席覆其体，数里闻腥膻。  
一夕雷雨过。此物忽已迁。  
遗迹陷成川，中可行大船。  
是年虏亮至，送死江之壖。  
或云祖龙识，诡异非偶然。  
近日山阳人，采菱不知还。  
望见三龙浮，目若电火燃。  
见龙多见尾，少见四体全。  
一龙已为异，三者亦罕传。  
又因鱼湖侧，水中忽生烟。  
烟中一驴出，绕身步蹁跹。  
俄随霹雳去，欲诘无由缘。  
我闻语此事，乘舟往观焉。  
径往枯葭蒲，白鹭争相先。  
湖有刘备庙，实司浩渺权。  
裴回无所见，归棹月明前。  

姜夔　昔游诗  
昔游桃源山，先次白马渡。  
渡头何清深，鸿鹄在高树。  
白马亦洞天，昔人有奇遇。  
洞门不可见，但闻水声怒。  
瞻彼羽人宅，乃乘方船渡。  
修廊夹五殿，重阁映千树。  
规模象魏壮，回合绿阴护。  
山椒望五溪，壶头入指顾。  
故宫在其北，屋瓦带松雾。  
古杉晋地物，中空野人住。  
外围四十尺，内可十客聚。  
我游瞿仙馆，坛上表遗步。  
邓下八叠坡，一亭众妙具。  
两山抱澄潭，老木枝干互。  
瞻前秀而迥，坐久凛难驻。  
桃源独不邮，僻在宫南路。  
山行转深邃，狙猿纷上下。  
石窦出微涓，令我意犹豫。  
昔闻渔舟子，水际见洞户。  
今看去肖远，定自后人误。  
惆怅却归来，此游不得屡。  
于今二十年，历历经行处。  

姜夔　昔游诗  
昔游衡山下，看水入朱陵。  
半空发积雪，万万玉花凝。  
或如生绡挂，或作薄雾横。  
纷纷虎豹吼，往往蛟龙惊。  
人语不相闻，溅雹漂我缨。  
有鱼缘峭壁，上上终不亭。  
此中有神物，雷雨周八弦。  

姜夔　昔游诗  
昔游衡山上，未晓入幽谷。  
欲识所坐舆，横版挂两竹。  
状如秋千垂，高下不倾覆。  
登山九千丈，中道多佛屋。  
一峰高一峰，峰峰秀林木。  
仰看同来客，木末见冠服。  
高台石桥路，寻常云所宿。  
下方雷雨时，此上自晴旭。  
紫盖何突兀，万里在一目。  
馀峰六七十，仅如翠浪矗。  
北有嬾瓒岩，大石庇樵牧。  
下窥半岩花，杯盂琢红玉，  
飞云峰畔过，揽之不盈掬。  
祝愿融最高绝，紫盖不足录。  
俯视同仰观，苍苍万形伏。  
惟馀岣嵝峰，南睇半空绿。  
仿佛认潇湘，向岳流屈曲。  
高处惊我魂，幡思宅平陆。  
其东有雷穴，灵异谨勿触。  
云来绵世界，云去一峰独。  
僧窗或留罅，云入不可逐。  
绝顶横石渠。仙人有遗躅。  
山多金光草，夜半如列烛。  
灵药不可寻，吁嗟归太速。  

姜夔　昔游诗  
濠梁四无山，坡陀亘长野。  
吾披紫茸毡，纵饮面微赭。  
自矜意气豪，敢骑雪中马。  
行行逆风去，初迹略沾洒。  
疾风吹大片，忽或乱飘瓦。  
侧身当其冲，丝鞚袖中把。  
重围万箭急，驰突更叱咤。  
酒力不支吾，数里进一斝。  
燎茅烘湿衣，客有见留者。  
裴回望神州，沉叹英雄寡。  

姜夔　昔游诗  
既离湖口县，未至落星湾。  
舟中三两程，程程见庐山。  
庐山遮半天，五老云为冠。  
朝看金叠叠，暮看紫巉巉。  
瀑布在山半，仿佛认一斑。  
庐山忽不见，云雨满人间。  

姜夔　昔游诗  
雪霁下扬了，闲望江上山。  
山山如白玉，日照金孱颜。  
是时江水净，影落清镜寒。  
潮催庾信老，云送佛狸还。  
万古感心事，惆怅垂杨湾。  

姜夔　昔游诗  
衡山为真宫，道士饮我酒。  
共坐有何人，山中白衣叟。  
问叟家何在，近住山洞口。  
殷勤起见邀，徐步入林薮。  
云深险径黑，石成湍水吼。  
寻源行渐远，茅屋翦如帚。  
老烹茶味苦，野琢琴形丑。  
叟云司马仟，学道此居久。  
屋东大盘石，棋画今尚有。  
古木庇覆之，清泉石根走。  
因悲百年内，汲汲成白首。  
仟人固难值，隐者亦可偶。  
追惟恍如梦，欲画无好手。  

姜夔　下孤城  
人家多住竹篱中，杨柳疏疏尚带风。  
记得下孤城下路，白云依旧两三篷。  

姜夔　夏日寄朴翁朴时在灵隐  
风只松树枝，怀念松间友。  
云从北山来，令我屡回首。  
山灵夜放起，山雨侵人衣。  
遥知竹窗里，自吟新雨诗。  

姜夔　项里项王之里也在山阴西南二十馀里地多杨梅苔梅皆妙天下性之赋项  
旧国婆沙几树梅，将军逐鹿未归来。  
江东父老空相忆，枝上年年长绿苔。  

姜夔　萧山  
归心已逐晚云轻，又见越中长短亭。  
十里水边山下路，桃花无数麦青青。  

姜夔　雪中访石湖  
雪矸如玉地，偏师敢轻犯。  
黄芦阵野鹜，我自将十万。  
三战渠未降，北面石湖范。  
先生霸越手，定目一笑粲。  

姜夔　雪中六解  
塞草汀云护玉鞍，连天花落路漫漫。  
如今却忆当时健，下马题诗不道寒。  

姜夔　雪中六解  
贡鹤矶边晚渡时，柳花风急片帆飞。  
一声长笛鱼龙舞，白浪中山不肯归。  

姜夔　雪中六解  
万马行空转屋檐，高寒屡索酒杯添。  
故人家住吴山上，借得西湖自卷帘。  

姜夔　雪中六解  
曾泛扁舟诣石湖，恍然坐我范宽图。  
天寒远挂一行雁，三十六峰生玉壶。  

姜夔　雪中六解  
万壑千岩一样寒，城中别有玉龙蟠。  
旧人秉兴扁舟处，今日诗仙戴笠看。  

姜夔　雪中六解  
沉香火里笙箫合，暖玉鞍边雉兔空。  
辨得煎茶有骄色，先生只合作诗穷。  

姜夔　雁图  
万里晴沙夕照西，此心唯有断云知。  
年年数尽秋风字，相风江南摇落时。  

姜夔　以长歌意无极好为老夫听为韵奉别沔鄂亲友  
滔滔沔鄂留，有靦三宿桑。  
持钵了白日，事贱丸蛣蜣。  
念当去石友，烟席闪洒湘。  
为群试歌商，歌短意则长。  

姜夔　以长歌意无极好为老夫听为韵奉别沔鄂亲友  
佳人鲁山下，日弄清汉波。  
促弦调宝瑟，哀思感人多。  
咬哇秦缶击，冷落吨客歌。  
知音良不易，如此粲者何。  

姜夔　以长歌意无极好为老夫听为韵奉别沔鄂亲友  
英英白龙孙，眉目古人气。  
拮据营数椽，下帘草生砌。  
文章作迳庭，功用见造次。  
无庸垂罄嗟，遗安鹿门意。  

姜夔　以长歌意无极好为老夫听为韵奉别沔鄂亲友  
诗人辛国士，句法似阿驹。  
别墅沧浪曲，绿阴禽鸟呼。  
颇参金粟眼，渐造文字无。  
儿辈例学语，屋壁祝蒲卢。  

姜夔　以长歌意无极好为老夫听为韵奉别沔鄂亲友  
山阴千载人，挥洒照八极。  
只今定武刻，犹带龙虎笔。  
单侯出机杼，岂自剑舞得。  
馀波人竹石，绝叹咄咄逼。  

姜夔　以长歌意无极好为老夫听为韵奉别沔鄂亲友  
异时之罘君，在涅守曰颢。  
黄钟欠牛铎，淋漓吊遗稿。  
有子殊可人，特水见此老。  
客来请论文，但道曲肱好。  

姜夔　以长歌意无极好为老夫听为韵奉别沔鄂亲友  
中郎逝千霜，曲高复谁为。  
庞翁趣无弦，郑伯功斩鼻。  
春风桃花溪，寒渌绕苍翠。  
何当从两君，放浪讨幽事。  

姜夔　以长歌意无极好为老夫听为韵奉别沔鄂亲友  
宦达羞故妻，贱贫厌丘嫂。  
上书云雨迥，还舍笋蕨老。  
江皋锄带经，决计恨不早。  
士无五羖皮，没世抱枯槁。  

姜夔　以长歌意无极好为老夫听为韵奉别沔鄂亲友  
伐木响虚牝，我愿友褐夫。  
九关呀虎豹，何时内高祛。  
黄鹄眇云树，鹦鹉澹烟芜。  
倚杖得清赏，洗心观本初。  

姜夔　以长歌意无极好为老夫听为韵奉别沔鄂亲友  
孤鸿度关山，风霜摧翅瓴。  
影低白云莫，哀噭那忍听。  
士生有如此，储粟不满瓶。  
著书穷愁滨，可续离骚经。  

姜夔　有送  
怜君归橐路迢迢，到得茅斋转寂寥。  
应叹药栏经雨灶，土肥抽尽缩砂苗。  

姜夔　于越亭  
松尾飕飕石浪寒，胡啼番曲转声酸。  
人间无此春风手，应是江妃夜放弹。  

姜夔　予居苕溪上与白石洞天为邻潘德久字余日白石首人且以诗见畀其词日  
南山仙人何所食，夜夜山中煮白石。  
世人唤作白石仙，一生费齿不费钱。  
仙人食罢腹便便，七十二峰生肺肝。  
真租只在南山南，我欲从之不惮远。  
无方煮石何由软。佳名锡我何敢辞，  
但愁自比长苦饥。囊中只有转庵诗，  
便当掬水三咽之。  

姜夔　虞美人草  
夜阑浩歌起，玉帐生悲风。  
江东可千里，弃妾蓬蒿中。  
化石那解语，作草犹可舞。  
陌上望骓来，翻愁不相顾。  

姜夔　与和甫时甫分题画卷夔得剡溪图  
枯槎啅乾鹊，交臂失夫君。  
柰此一尊酒，凭高空水云。  

姜夔　越中士女春游  
秦山越树两依依，闲倚阑干看落晖。  
杨柳梢头春又暗，玉箫声里夜游归。  

姜夔　乍凉寄朴翁  
前日松间步屧归，更将荷叶障秋晖。  
如今城里抛团扇，应是山中试褀衣。  
水有秋容连渐少，树含凉气鸟慵飞。  
炎天既懒趋城市，从此尤须峦翠微。  

姜夔　斋后与金老铦朴翁聪自酌龙进而发  
四人松下共盘桓，笔砚花壶石上安。  
今日兴怀同此味，老仙留字在孱颜。  

姜夔　斋后与金老铦朴翁聪自酌龙进而发  
年时六月海扬尘，遥见青山起白云。  
闻有高僧一诵咒，岩前抛珓问龙君。  

姜夔　张平甫哀挽  
将军家世出舑儒，合上青云作计疏。  
吴下宅成花未种，湖边地吉草新锄。  
空嗟过隙催人世，赖有提孩读父书。  
它日石羊芳划路，弟兄来此一沾裾。  

姜夔　竹友为徐南卿作  
发已星星带已宽，徐郎犹自客长安。  
家山竹好无由看，谩种庭心一两竿。  

姜夔　竹友为徐南卿作  
世路苍黄总是愁，暮年须得小优游。  
如今渐觉知心少，胜种青青伴白头。  

姜夔　自题画像  
鹤氅如烟羽扇风，赋情芳草绿阴中。  
黑头辨了人间事，来看凌霜数点红。  

姜夔　坐上和约斋  
句入冰轮冷，愁因玉宇开。  
可无如此客，犹恨不能杯。  
好句长城立，寒鸦结陈来。  
箜篌晨这手，拚却断肠回。  

姜霖　春日田园杂兴  
老盆倾酒试新尝，社鼓村村开夕阳。  
麦陇风微牛睡稳，芹塘泥滑燕归忙。  
半村飞雨断烟湿，一径落花流水香。  
鼎贵安知此中意，徒能学犬吠村庄。  

姜特立　八咏楼  
隐侯故事许谁传，领略江山付谪仙。  
虹抱子城增面势，晕飞杰栋跨风烟。  
旧题压倒三千首，壮观追还七百年。  
我老登临无好语，倚栏终日愧前贤。  

姜特立　把酒  
浅把涓涓酒，风流杜少陵。  
是中有真趣，全胜醉瞢腾。  

姜特立　罢刘岩酒库  
世事升沈侔蝶化，吾生来往更蝇营。  
归心有愧陶元亮，家事当如尚子平。  
岂是木鸡犹有变，故令鸥鸟尚相惊。  
老夫本自无城府，抱瓮何妨过此生。  

姜特立　白髭  
检校精神白向衰，羲和促辔过如飞。  
白髭可是长无赖，换我红颜不放归。  

姜特立　报恩  
报恩须烈士，拂意是忠臣。  
君看倾邪辈，哨哨似妇人。  

姜特立　报国如乖愿归耕宁买田此欧阳公酬杜正献告老后诗也前辈名公亦有买  
出仕虽无补，归耕宁买田。  
聊将报明主，庶不愧前贤。  

姜特立　北槛  
北槛近中堂，缘阶物自芳。  
晨清花拱露，地僻藓廊。  
坐久时开卷，吟余或炷香。  
终朝无客至，一枕到羲皇。  

姜特立　编猥作  
老来事业无多子，收拾新诗又满编。  
金玉那能润身后，等閒犹作百年传。  

姜特立　别枢相  
未冠鸡窗友，于今鹤发翁。  
功名各自致，齿发略相同。  
欲去情怀恶，临分礼意隆。  
百年才一瞬，无惜寄诗筒。  

姜特立　别太卿  
我来菊始华，我去菊方好。  
主人远招客，欢意不草草。  
投辖陈陈公，哦诗杜陵老。  
不忧垂橐归，珠玑已盈抱。  
天宠忽鼎来，拥旄行就道。  
贤侯借辉光，春风发枯槁。  

姜特立　病后负暄  
阳和初四体，觉我病骨轻。  
血气相贯输，浩浩梨枣生。  
以我身中离，交会丙与丁。  
阴尽命自长，何必求丹经。  

姜特立　不寐  
老人夜不瞑，宿鸟未安栖。  
送睡冯杯酒，思晨听晓鸡。  

姜特立　不贪  
人间五福少，世事罕兼全。  
将此不贪宝，延予有限年。  

姜特立　菜羹  
凡物贵适口，何必费橐金。  
莼羹与菰菜，千里起归心。  
野有美芹献，重意有所临。  
淡薄斯近道，厚味腊毒深。  
彼哉膏粱徒，藜藿非知音。  

姜特立　菜羹  
浅下姜盐细点油，小甘微苦嫩香浮。  
是中自有天酥味，说与馋儿只掉头。  

姜特立　菜羹二首  
拟续冰壶传，尝赓玉糁诗。  
蒸豚贵公子，却莫遣渠知。  

姜特立　菜羹二首  
一自入金门，屡蒙分玉食。  
今朝苜蓿盘，犹疑照初日。  

姜特立　侧金盏  
浅浅娇黄向日开，枝头斜挂几金杯。  
细详名字并花意，不醉花间不得回。  

姜特立　蝉  
自下高升木杪问，风为呼吸露为餐。  
虽云强聒人憎恶，也胜低头推粪丸。  

姜特立　长句赠弟邦达主簿  
有弟辞我去，明日隔风烟。  
茭青岭头云，忆别二十年。  
上有古峰峦，下有深涧川。  
我昔去家时，过此涕泪涟。  
汝今复经行，民不念鴒原。  
人生皆有别，此别有何言。  
我年七十四，去日箭脱弦。  
汝虽后十年，鬓发已苍然。  
世味只如此，恩义以为先。  
会少别良多，杯酒且留连。  
何以寿卯君，赠之新诗篇。  

姜特立　长至后  
迟迟昼景转庭除，似觉今朝化日舒。  
印篆旋添香晷刻，绣床暗积线工夫。  

姜特立　朝云  
东坡真天人，万事早超悟。  
生死固了然，刀锯不足怖。  
方其谪岭海，负瓢歌道路。  
此已遗形骸，死埋随到处。  
朝云尔何人，从公不忍去。  
万里烟瘴深，此岂其羡慕。  
当时士大夫，反眼相背负。  
孰料祸患中，义行唯妾归。  
懿哉配坡公，清名照缣素。  
惠州松树林，不是小蛮墓。  

姜特立　陈德承致政病后得诗且以见贺  
上恩鼎至愧叨逾，退省何尝有硕肤。  
甘作一麾山吏部，不为三败管夷吾。  
想思梦想江湖隔，熟诵篇章锦绣铺。  
无妄疾来终易愈，岂容医砭值庸夫。  

姜特立　陈德承致政一子中舍选次子中漕台与余二息同牓贺之  
皇朝网英材，三岁设科目。  
四海一飞龙，两家双中鹄。  
得非诗礼效，且喜箕裘续。  
二老亦牵连，明年书小录。  

姜特立　陈右司挽诗  
麟绝绝学冠名儒，科甲巍峨压雋途。  
两作星郎归省户，五持玉节佩州符。  
义仓睦族前贤少，犹子推恩举世无。  
忝窃亲邻违一奠，不堪老涕落寒须。  

姜特立　晨起  
晨兴一炉火，焰焰如鎔金。  
大明忽东升，阳晖散重阴。  
家人过平剂，有酒向我斟。  
此外便何求，便可老山林。  

姜特立　晨起  
东旭晓瞳曨，照我墙角红。  
衰意忽开豁，衰颜亦丰茸。  
便欲理晨策，去绕菊花丛。  
惜无会心友，一尊清兴同。  

姜特立　晨起出门  
水绕芳堤云绕山，数椽茅屋住中间。  
神仙更自足官府，世上谁如此老閒。  

姜特立　晨起信笔  
老翁夜不寐，最爱晨起早。  
既欣邻鸡鸣，更喜林乌噪。  
红日忽上窗，亟呼具衣袄。  
下床一炉火，便觉春浩浩。  
须臾盥洗罢，觉我神气好。  
须眉白如银，大似商山皓。  
因思履道贤，六十未为老。  
本朝六君子，二张同一赵。  
陈杜与郑公，富贵俱寿考。  
嗟我亦何人，八十明年到。  
不敢拟前贤，后来何足道。  
粪丸夸隋珠，但可付一笑。  
耳目幸聪明，时时吟续藁。  
金钗虽零落，杯酒不草草。  

姜特立　晨起信笔  
姜子胸中有至乐，青山白云也不恶。  
不求作佛不求仙，却笑时人用心错。  
乐天兜率堕渺茫，徐福神山更辽邈。  
丈夫天地要同流，俯仰随化吾何求。  
太虚为体隘九州，不须更述逍遥游。  

姜特立　呈方叔  
聱牙落魄一閒官，职事何尝见一斑。  
不是论松须说剑，若非寻壑即观山。  
閒看落叶随风去，冷笑奔云送雨还。  
更有刘岩杨处士，伴渠痴坐老花间。  

姜特立　呈府判兄  
端忧伤逝者，花事欲如何。  
春色愁边少，悲悰酒后多。  
溪桃方著脸，区木渐成窠。  
拟作开眉计，何当扫障魔。  

姜特立　呈杨方叔  
老丑慵看镜，清狂爱作诗。  
虽酬真得侣，衰白亦相宜。  

姜特立　齿脱  
发白壮志凋，齿豁生意少。  
寒暑几八旬，咀噍岁月久。  
请君视追蠡，血气岂长好。  
吾祖仕进初，两齿仅能有。  
此翁不即人，乃为人所取。  
退之太崛强，方夸脍鲸手。  
毕竟将何如，人生不堪老。  

姜特立　赤松三咏　赤松山  
仙山名字几千秋，勇退曾闻汉故侯。  
自笑功名无尺寸，旭来也作赤松游。  

姜特立　赤松三咏　二仙庙  
自从兄弟得神仙，一去空山竟杳然。  
唯有华阴舒道士，好诗长与此山传。  

姜特立　赤松三咏　小桃源  
四山古木老烟云，流水桃花几换春。  
举世但夸羊化石，那知不有武陵人。  

姜特立　出处  
士贵重其身，出处各有道。  
一为已私蔽，丧却千金宝。  
我非真勇者，归意良草草。  
逵路方多岐，几人能辨早。  

姜特立　出处  
草木偃时龙入洞，鸟乌噪处虎行冈。  
大贤出处须惊俗，伊尹如何五就汤。  

姜特立　出关  
宦路崎岖阅岁华，更无佳思发诗葩。  
出关便有山林兴，续稿从今渐有涯。  

姜特立　出郭  
岁暮偶出郭，斜阳带远村。  
雪松含腊意，沙水动春痕。  

姜特立　出门  
出门谁与游，顾影恻我情。  
赖有木居士，作伴山中行。  

姜特立　出闽中四首  
山行十日到吾家，腊尽归人惜岁华。  
斗酒只鸡谁劳我，更须踏雪看梅花。  

姜特立　出闽中四首  
千里携定一秃翁，一尊倒尽百愁空。  
野梅可是工迎客，排日开花到浙中。  

姜特立　出闽中四首  
飘蓬不归根，而我还故里。  
有食即可安，何必土风美。  
岂非俗缘故，堕此胶漆底。  
艰关一月程，况复携老稚。  
囊空畏途远，蓐食常夜起。  
人生贵适意，奔走殊未已。  
俟有三迳资，吾生恐无几。  

姜特立　出闽中四首  
晚出仙霞岭，平原豁故关。  
石穷千里迳，云失万重山。  
渐喜乡音似，遥知儿辈欢。  
不缘怀里社，倦翼未须还。  

姜特立　出使过嘉禾城外  
江南清绝处，此地数经过。  
痚柳依秋浦，归船乱晚波。  
王侯几蚁穴，天地一渔蓑。  
安得玄真子，同编唱和歌。  

姜特立　出西湖至天竺  
宝叔山前翠打围，涌金门外水涟漪。  
出关便有渔讴起，底事公卿都不知。  

姜特立　初寒  
露冷天寒欲陨霜，夜眠辗转怯更长。  
衰翁枕上閒寻句，风入家林月到床。  

姜特立　初夏  
松花金粉落，荷叶翠钿浮。  
啼鵹千山暮，一年春事休。  

姜特立　初夏  
催成新夏荷浮翠，送尽余春柳褪绵。  
正是清和好时节，嫩柯娇叶媚晴天。  

姜特立　初夏  
时节催农圃，园林花事空。  
柳苍无故态，苗长有新功。  

姜特立　除草篇  
有客劝除草，草去眼中净。  
梵志反著袜，一国皆通病。  
颊上著三毛，精神乃殊胜。  
微云点太虚，不碍天宇莹。  
芳草有佳色，驻与俗士订。  
曾著骚人经，屡勤才子咏。  
因依仲蔚门，缭绕渊明迳。  
不入膏粱观，唯契山林性。  
吾家北窗下，旷土勿畦町。  
花草随意生，红绿同一盛。  
晨露共明蠲，夕烟相掩映。  
既傍竹阴清，又连苔色静。  
微薰入衣屨，余润侵筑磬。  
终日坐其间，心清神气定，  
心清神气定。诗酒颇相关，  
世事不足听。从渠笑吾痴，  
此意未易竟。  

姜特立　除夜书门牌  
君恩华老境，庆事接新春。  
门户严呵禁，神应护吉人。  

姜特立　春到  
春到天寒花未芳，老人寸寸惜流光。  
攀条先试东风手，蜂蝶如知合断肠。  

姜特立　春来葺圃  
园林索寞已飘梅，且喜东皇勒驾回。  
磨拭石台需客至，支撑花架待春来。  

姜特立　春事  
春事动勾芒，閒行嗅嫩芳。  
人无前日兴，花有旧时香。  

姜特立　春晚戏题  
岁月飞腾不可回，红颜去尽老相催。  
自怜皱面无光彩，赖得春负为熨开。  

姜特立　春物  
一春天富贵，万象物光华。  
遥想西湖上，风流卖酒家。  

姜特立　春晓  
春来贪起早，春思还缭绕。  
一语破春愁，黄鹂韵清浇。  

姜特立　此路  
今古皆从此路行，只有登长分早晚。  
我比侪辈得已多，送老生涯唯酒盏。  

姜特立　次洪监簿惠诗韵五首  
相逢可恨十年迟，鎝芥相投更不疑。  
从此诗筒数来往，不须千里寄相思。  

姜特立　次洪监簿惠诗韵五首  
新诗三复用功深，始信今人有古心。  
斗叶俪花儿辈事，唱高庙瑟有遗音。  

姜特立　次洪监簿惠诗韵五首  
自古诗人失意多，偶然岁晚慰蹉跎。  
如今世味都如蜡，水际林间自日哦。  

姜特立　次洪监簿惠诗韵五首  
三洪文字照乾坤，小谢风流笔力存。  
悟解向人难举似，见花微笑自忘言。  

姜特立　次洪监簿惠诗韵五首  
莫嗟官路昧通津，举世滔滔岂识真。  
早晚青云如直上，正须文字为藩身。  

姜特立　次人韵思弟  
二陆双飞共一班，士龙何事别长安。  
故园花鸟应无恙，胜日樽罍且自宽。  
春草梦回诗思好，暮荆风急客衣寒。  
苕溪一水苍茫外，无限相思入倚栏。  

姜特立　次石鱼  
君不见陇州石鱼生地下，中有鰌鲫皆同化。  
又不见衡湘石鱼生山中，鱼身鳞鬣俱如画。  
世间何独此石为鱼形，石蛇石蟹皆如生。  
虾蟆口吻酷肖似，螬蛴动几能行。  
悠悠荒怪不可考，吾意造物初无情。  
阴阳融结亦偶尔，俗智讵可窥杳冥。  
叶君得此不足惜，君自川岳储英灵。  
来春禹浪忽变化，头角天上看峥嵘。  
此时回首视此石，弃置殆与砂砾并。  

姜特立　次杨元会白莲二首  
月为精彩雪为肤，翠盖迎风漾绿珠。  
我欲褰裳赊一顾，能回玉面向人无。  

姜特立　次杨元会白莲二首  
不御铅华似洛妃，清虚全与道相宜。  
月明何处回仙驾，独立沙头尔许时。  

姜特立　次杨丈喜雨  
银笔森森度翠林，惰龙不用血蹄涔。  
仓箱且为农夫庆，敢说祠官俸有金。  

姜特立　次韵黄司理  
龙墀射策笔如神，马首哦诗句益新。  
忽捧名篇端有意，欲求强对恐无人。  
浸淫汉魏知追古，摸索曹刘已识真。  
荀氏八龙谁最著，慈明头角在云津。  

姜特立　次韵陆郎中  
亟报门前寄好音，炯然书札照家林。  
兴来自说宦情薄，诗到方知秋思深。  
临老读书因教子，闭门扪虱为搜吟。  
当今大笔如君少，未用深藏叹陆沈。  

姜特立　次韵木犀  
老火西驰烧邓林，此花孤绝更清深。  
犀纹隐隐通肌骨，羽葆层层间彩金。  
残蕊尚堪然古鼎，生香长得汎秋砧。  
形容尽入寺人笔，不为唐贤吹陆沉。  

姜特立　次韵秋日五首  
四山秋色冷银床，燕坐高斋兴味长。  
何物与公堪比德，寒花晚节最馨香。  

姜特立　次韵秋日五首  
冉冉寒云滃晓扉，涓涓坠露滴秋衣。  
兴来倚杖看苍石，无限空山木叶飞。  

姜特立　次韵秋日五首  
振衣云岫一襟风，送目霜天恨里鸿。  
好赋远游挥八极，知公胸次小区中。  

姜特立　次韵秋日五首  
木落山寒境更幽，世间万事入搔头。  
何人为广秋声赋，我欲归田蚤晚休。  

姜特立　次韵秋日五首  
不须乐府说无愁，不用尊前著杜秋。  
已把宦情同嚼蜡，便将世事等藏钩。  

姜特立　次韵汤宽仲惠四季木犀清烈妙甚  
一岁常随斗柄回，四时各占一时开。  
仙娥别有栽培术，长与山翁荐寿杯。  

姜特立　次韵岩桂  
浓香透彻泥丸顶，更恼诗肠卒未休。  
安得此花长不老，尽回四序作清秋。  

姜特立　次韵仲志荷珠  
观彼雨中荷，跳珠自涓滴。  
初集尚端停，稍多远倚侧。  
虚明是本体，不受世鑽刻。  
初疑鲛人泣，泪向盘中掷。  
又疑石笋街，抛洒天不惜。  
但见漾玻瓈，讵容登几格。  
高低相依映，倾泻才咫尺。  
浏漓丹砂汞，晃荡摩尼色。  
照乘傥见收，价恐千金直。  
日乾风势定，泯若无留迹。  
固知造化巧，又似儿女剧。  

姜特立　赐节  
潜藩伴读六年余，赐鉿君王念老儒。  
禄厚养成閒意思，日长添得睡工夫。  

姜特立　村翁  
茅茨西日肝，翁媪自相依。  
不识鸳鸯意，双双作伴飞。  

姜特立　大雷雨  
驱逐风雷撼海潮，迢迢山觉度山椒。  
金蛇照夜三千尺，银竹倾云百万条。  
起舞不辞巾角垫，卷廊从听药囊漂。  
吾家虽乏千仓积，一饭何妨共祝尧。  

姜特立　大笑菊  
玉瓣金心磊落花，天姿高洒出常葩。  
标名大笑缘何事，开口相逢有几家。  

姜特立　代陈公实上通守王刚父四首  
我识通川守，人才世所稀。  
金陵传正印，叶县悟圆机。  
国论曾三接，边城且一麾。  
从今雌甲子，洗眼看雄飞。  

姜特立　代陈公实上通守王刚父四首  
戍解淮山月，波平瀚海秋。  
主忧销北顾，宾宴接南楼。  
自愧成村叟，无因接胜流。  
铃斋听客雁，应念稻粱谋。  

姜特立　代陈公实上通守王刚父四首  
淮上津程远，山阴信息稀。  
有尘生晓甑，无帛寒机。  
稚子莫垂泣，故人今把麾。  
岁阑归意速，目断雁南飞。  

姜特立　代陈公实上通守王刚父四首  
洗甲通盟乒，同庚缓带秋。  
边声寒卧鼓，海色静明楼。  
冉冉岁云莫，栖栖诗者流。  
不才同社栎，一饮愧身谋。  

姜特立　诞日戏作亦可以瑞鹧鸪歌之  
梅山诞日簇觥筹，更挟娉婷共胜游。  
此去只求閒富贵，人生须是老风流。  

姜特立　噉笋  
自从孤竹夷齐死，清节何人萃一门。  
惟有此君无俗韵，至今风味属诸孙。  

姜特立　悼邦节弟  
皇考怜同出，青已并庐。  
前春曾访我，无月不来书。  
易感中年后，难忘少长初。  
倏然成梦幻，岁晚重欷嘘。  

姜特立　悼何求卿内子王氏川人王丞相夫人母之妯娌  
名父飞凫席庆长，良人傅粉旧传芳。  
篮舆曾带阳台雨，花院俄沉婺宿光。  
表表门眉看列倩，诜诜兰玉有诸郎。  
不唯彩诰生前宠，更有丰碑自玉堂。  

姜特立　悼亡  
平生起居处，杳杳复冥冥。  
人远迹亦沈，邈焉居者情。  
以此观世间，无物可留意。  
有如空中云，东西适相值。  
云收天宇开，虚空了无事。  

姜特立　悼亡  
安仁愁思怯春寒，扪泪题诗睫未乾。  
双燕归来如访旧，不知吾已是孤鸾。  

姜特立　道堂以梅结屏  
岁寒三友要君知，不比凡花儿女姿。  
颇爱槎枒却高古，正嫌纠结玷幽奇。  
豪夸何用锦为障，潇洒须添露作帷。  
可是道人多事在，横斜请看昔贤诗。  

姜特立　道中小诗呈虞察院  
归路指城隅，城楼出画图。  
水光摇野艇，云影掠平芜。  
只合山林住，胡为朝市趋。  
丘丹不浪出，五字访姑苏。  

姜特立　得节二首  
年登八秩少三春，鼻祖功名事不伦。  
红旆碧油非本意，绿蓑青笠是前身。  

姜特立　得节二首  
风云际会少人同，玉殿宣麻出禁中。  
圣主念亲催赐鉿，老臣们泪痛遗弓。  

姜特立　得句  
得句胜於得好官，平生事业蠹鱼间。  
近来世味尤如蜡，唯有吟诗不奈閒。  

姜特立　得雨乍凉  
老火忽西流，凉飚应蓐收。  
倦怀辞浊暑，爽意入清秋。  
得句新逾洁，炊秔香正浮。  
身閒仍有酒，此外更何求。  

姜特立　邸报改元得雪  
天意阴晴冻未分，忽惊璧璐散纷纭。  
梅花露白难夸客，麦本藏青预策勋。  
野水断流鱼入槮，江云垂地雁迷群。  
太平天子新鸿号，感召端由叶气薰。  

姜特立　邸报京丞相薨背  
丞相今朝薨相位，衣冠赠典一番新。  
作场好梦归乡去，仰羡无非梦里人。  

姜特立　地炉  
穴处尝闻太古时，规炉凿地亦几希。  
便成简易真淳俗，坐唤儿孙共打围。  

姜特立　丁未九日青宫侍饮  
重阳开燕侍清躬，次第携壶到菊丛。  
仙手撚花亲泛酒，此时荣遇少人同。  

姜特立　东坡  
文章声价有东坡，岁晚亲逢春梦婆。  
一闻千悟无余事，背负大瓢还唱歌。  
惜哉龙眠不好事，不为写东坡海外郊行图。  

姜特立　东坡除夜三十九遂引乐天行年三十九岁暮日斜时之句赋诗余亦於生朝  
昔人三十九，已叹日斜时。  
吾今七十六，屈指一倍之。  
岂唯桑榆晚，正自入崦嵫。  
灰中炭暗尽，岂不心自知。  
且饮生朝酒，更赋梅山诗。  

姜特立　冬夜不寐  
宵柝迢迢警睡魔，静思甘分老林坡。  
忍胞只有嵇康懒，扣角曾无甯戚歌。  
不起妄心思世事，只将閒意养天和。  
时人休说长生术，学才长生事转多。  

姜特立　冬至  
老来心绪怯年光，又见春来报一阳。  
未必暗添宫线永，只应先引鬓丝长。  

姜特立　动植  
动植凑东风，天机各自浓。  
花粘蜂股重，絮恋柳腰慵。  

姜特立　读杜子美集  
巴蜀劳重往，荆湘无定居。  
宦情常造次，行橐屡空虚。  
宫阙烟尘外，江村盗贼余。  
弟兄踪迹断，妻子信音痚。  
生理那堪说，穷愁自扫除。  
千篇比金玉，万卷是菑畲。  
轩轾齐梁后，凭陵汉魏初。  
严公俄旅亲，岳土亦烟墟。  
一切惟漂泊，平生可叹嘘。  
高名天所靳，此理复何如。  

姜特立　读范文正公上执政书靖康之祸正以人不知兵  
经籍尽焚秦室乱，孙吴有禁本朝危。  
圣贤文字初何罪，群小盈庭事可悲。  

姜特立　读汉史  
万石躬行不读书，公孙张禹号名儒。  
诗书何罪工发冢，自是诸生爱颔珠。  

姜特立　度暑  
度暑有余乐，虚堂閒炷香。  
清风左右至，翠竹两三行。  
既无衣食忧，更喜寿命长。  
与物虽同流，於世实相忘。  
所以陶徵君，高卧到羲皇。  

姜特立　渡淮喜而有作  
船过淮南岸，心如已到家。  
何常异风景，正尔辨戎华。  
病体辞深辙，征衣脱旧沙。  
江南即仙国，何必上星槎。  

姜特立　对芳樽广韦苏州诗作  
对芳樽，老来万事不足论。  
朱唇皓腕年少伴，青山白云居古邻。  
对芳樽，老来万事不足论。  

姜特立　对花戏作  
八十衰翁岁月高，可怜老气尚粗豪。  
春来纵被花相恼，半是无心半搭猱。  

姜特立　对镜  
少年鉴止水，自喜颜色好。  
如今对明镜，但觉增老丑。  
老丑将奈何，行当就枯朽。  
古来圣与达，阅纪谁长久。  
仙药不可求，红颜复何有。  
嵇阮真可人，沉冥一杯酒。  

姜特立　对酒  
老态日日增，欢意时时改。  
唯有对壶觞，依然此心在。  

姜特立　二色芙蓉花  
拒霜一树碧丛丛，两色花开迥不同。  
疑是酒边西子在，半醒半醉立西风。  

姜特立　二月道傍梅花  
腊底春前探物华，一枝初发竞相夸。  
如今千树离披后，却爱迟开三两花。  

姜特立　二月有霜海棠颇瘁  
青春淑景忽飞霜，余烈犹能到海棠。  
中山靖王孺子妾，尚书门下主讴娘。  

姜特立　烦刘公达甽园中小池以诗谢之  
感君巧思葺芳塘，石甽无痕细著行。  
更拟中间添小屿，藕花深处著鸳鸯。  

姜特立　饭间戏作  
平生无事业，只是养此腹。  
虽曰负将军，念尔相随逐。  
一朝我若行，枵然入空木。  
问尔将何之，无功难爱禄。  

姜特立　范大参入觐颇爱鄙作以诗谢之  
问句石湖老，如将月指标。  
枯中说滋润，高处戒虚憍。  
颇许唐音近，宁论汉道遥。  
正声今在耳，万乐听箫韶。  

姜特立　方叔每岁一相访送行  
耐久交情岁月深，今朝何事返家林，  
北鸿西燕一年别，流水高山千古心。  
何日从公歌旧曲，无人伴我赋清吟。  
若为云气从东野。应绕刘岩紫翠吟。  

姜特立　方叔元振元老同令侄舍人见访  
联翩三凤接华裵，小阮驱车复后尘。  
嵇吕相思千古事，后来命驾更无人。  

姜特立　访约斋三绝  
满城车马隘如云，百万人家暗市尘。  
忽到南湖湖上看，始知物外有高人。  

姜特立　访约斋三绝  
云镜亭前水满陂，渚沤堤上翠成帷。  
烦君为我买笭箵，去作南湖踏浪儿。  

姜特立　访约斋三绝  
城中不异在郊坰，百亩园池夏木清。  
若为借我三间屋，相伴哦诗过一生。  

姜特立　废桑畦种花  
课仆斸桑窠，从头尽种花。  
莫教聂子见，怪我不栽禾。  

姜特立　废桑畦种花  
种花真护落，曾不救号寒。  
我自金芍药，从渠黑牡丹。  

姜特立　风色  
风色作吴霜，山中草木黄。  
冷烟笼碧瓦，露叶遍寒塘。  

姜特立　佛桑花  
东方闻有扶桑木，南土今开朱槿花。  
想得分根自晹谷，至今犹带日精华。  

姜特立　负暄  
不是羲和德泽流，寒乡何处觅温柔。  
绝怜天上黄绵袄，大胜人间紫绮裘。  
旋挟胡麻随景转，更携书卷与閒谋。  
天和妙处谁能会，欲献君王却自羞。  

姜特立　赴饮席家人供新衣  
劝我著新衣，深辞老不宜。  
如今百事懒，不比舞雩时。  

姜特立　赋赤松金宣义十月牡丹  
牡丹十月发春丛，半倚微阳半怯风。  
浑似若耶溪上女，娇愁初入馆娃宫。  

姜特立　赋赤松金宣义十月牡丹  
赤松元是神仙窟，公独能开韩令花。  
若使雒阳耆旧见，定应拥褐过君家。  

姜特立　赋鞏丈鹦鹉三首  
陇沠归路渺漫漫，且向金笼刷羽翰。  
院静日长频送语，时时图得主翁看。  

姜特立　赋鞏丈鹦鹉三首  
紫燕黄鹂亦言语，或依帘幕或穿花。  
较量爱重无如汝，合在华堂富贵家。  

姜特立　赋鞏丈鹦鹉三首  
翠衿红觜娇唇舌，羽族於中最性灵。  
巧护狸狂莫惊吓，好留相伴诵心经。  

姜特立　赋海桧  
孤根从何来，远自沧海植。  
转移失生意，刔剔费人力。  
挛拳蛇蚓结，沮丧丈夫直。  
余妍撑孤翠，枯理上微液。  
仅供盆盎玩，竟阏参天色。  
安得拉风雷，一夜拔千尺。  

姜特立　赋括苍郡斋  
括苍云水窟，刺史神仙宅。  
窈窕九折通，仿佛三山隔。  
千峰郁崔嵬，一派绕清激。  
境净不可唾，崖倾谁敢迫。  
崇桃炫春红，积李缟夜白。  
樵唱处往来，渔舠时出没。  
閒招鸾凤侣，间访烟霞客。  
替玉肌花貌，有水光山色。  
使君玩世士，爱奇忘寝食。  
不忧橐无金，自喜足有力。  
欲具航海舟，从公登山屐。  
早晚归去来，飘然谢朝帻。  

姜特立　赋莲城堂  
此是吾邦别洞天，楼台高下白云边。  
鸟声人语相酬答，山影溪光共接连。  
便欲弃家来学道，不须航海去求仙。  
愧无冰雪清新句，且读骚经点易编。  

姜特立　赋潘叔玠皆山楼  
环滁皆名山，正以醉翁重。  
翁时方在郡，朱墨犹遮拥。  
君今建斯楼，再食祠官俸。  
雅契醉翁心，而无醉翁冗。  
看山应更真，物物皆净供。  
便寻庐霍期，莫作京洛梦。  
只恐难久閒，移文北山讽。  
愿坚仁者守，用静以观动。  

姜特立　赋潜庵墨梅  
季伦珊瑚光夺目，元载胡椒高柱屋。  
潜庵纸上一枝梅，富比王侯夸不足。  
此花清绝更无论，和粉磨丹吾所嗔。  
各来华乐最入神，幻出西湖烟雨春。  

姜特立　赋孙宰知鱼亭  
万物各有适，所乐乃其天。  
达人默识之，此意妙难传。  
贤哉漆园吏，知鱼岂其然。  
客问子非鱼，乌知鱼乐全。  
答云我所知，知之濠梁间。  
问者固已远，答者不亦难。  
要知知鱼乐，当作梦蝶观。  
周与蝶非两，鱼我宁相悬。  
海门孙夫子，读书必钩玄。  
结茅制小亭，下瞰碧玉湾。  
因鱼揭佳名，理赜非言诠。  
夫子固知鱼，鱼亦知君贤。  
我欲从之游，褰裳濯清泉。  
鱼乎可勿猜，久矣忘机缘。  

姜特立　赋桐庐陈守瑞粟图  
仲尼不瑞麟，周公旅命禾。  
两对本一道，胡为有殊差。  
麟固首四灵，可贺亦可嗟。  
或云一角兽，莫能辨真讹。  
鹖雀奏天子，朱雁兴乐歌。  
文士颂连理，野夫献嘉瓜。  
羽毛草木异，皆物之精华。  
於事竟无补，徒然务矜夸。  
食乃民之天，有一皆可嘉。  
君不见丰年乐岁人鼓腹，凶年死人如乱麻。  
以此较得失，周孔道不颇。  
桐庐陈使君，理道蠲烦苛。  
蛊敝既振饬，刑罚从宽科。  
民生乐其业，自足致时和。  
有农献嘉粟，累累来山阿。  
数穗至八九，纷然一何多。  
图状况传玩，志牒争编摩。  
使君政举成，为祥理则那。  
促归不待满，合上金銮坡。  
嘉禾阙补亡，精笔非君何。  

姜特立　赋汪先辈昆仲听雨轩  
堂堂两苏公，秀峙自西蜀。  
一朝入京师，声价喧寥廓。  
联翩取膴仕，鸣凤在阿阁。  
方干赤霄上，忽向青云落。  
黑风吹紫荆，天涯两飘泊。  
始感韦郎诗，对床寻旧约。  
篇章屡致意，念此友于乐。  
生死竟乖违，归来已非昨。  
汪君胡为此，一官未渠缚。  
兄弟自师友，闭门方苦学。  
便作听雨革，无乃计已错。  
早荣或有悔，晚达亦不恶。  
问学须渊源，文字要追琢。  
岁久道自富，时来功不薄。  
但学苏公贤，嘲诮且莫莫。  

姜特立　赋婺州察推厅悠然楼二首  
着眼看山不见山，徒劳终日对孱颜。  
偶然境意相迎处，只在寻常俯仰间。  

姜特立　赋婺州察推厅悠然楼二首  
为秫求官兴颇深，忽怀桦菊投投簪。  
先生万事皆如此，何独悠然见碧岑。  

姜特立　赋婺州之录参厅明远楼为李中甫董奇卿作也  
脚蹴南楼咫尺间，手摩八咏境全悭。  
东西合抱两溪水，远近平分千里山。  
但见孤鸿渺天际，更无野马隘人寰。  
一时从事先名实，岂有能诬雀鼠奸。  

姜特立　赋谢惠醋  
送酒古来多旷士，乞醯今世少良邻。  
庾郎寒腹便鲑菜，助我儒酸不厌频。  

姜特立　赋张舍人抱啸堂五首  
长身蹰蹰万夫雄，抵掌燕然立骏功。  
韬略故家传圯上，行藏高志似隆中。  

姜特立　赋张舍人抱啸堂五首  
自古英雄困里闾，风云相遇藉吹嘘。  
何人得似徐元直，说与君王蚤顾庐。  

姜特立　赋张舍人抱啸堂五首  
不拥吴姝与赵姬，不笺尔雅作书痴。  
只今抱膝缘何事，北望中原有所思。  

姜特立　赋张舍人抱啸堂五首  
余子纷纷见每卑，鸾凤鸡鹜谩相随。  
当时一笑无人解，此意宁容俗士知。  

姜特立　赋张舍人抱啸堂五首  
毛生脱颖请行日，祖逖闻鸡起舞时。  
何似草庐长啸罢，从容起立汉家基。  

姜特立　感光  
八秩归乡井，交游一二存。  
固知年及耄，似觉老而尊。  

姜特立　感旧  
忽见莺莺挟两雏，因人感旧易欷嘘。  
佳人例属沙吒利，春去春来能啭无。  

姜特立　感梦  
前后升沈二十年，向来孤冷偶同然。  
梦中许我传衣钵，敢望功名却比肩。  

姜特立　感戚夫人事  
女以色而死，士以才而亡。  
处才不才间，此语最深长。  
我昔愚自信，遭逐方悲伤。  
投迹归山林，为乐特未央。  
失马反为福，始悟得不偿。  
向来尤其人，今乃佩恩光。  
忮心成美意，陷罕为康庄。  
寄语斯鞅辈，善刀宜早藏。  

姜特立　感情效渊明体  
人生百年中，长为子孙忧。  
人生百年后，死生两悠悠。  
流传至曾玄，恩家竟何许。  
孤坟千万秚，莫适谁为主。  
嗟哉世间人，小黠而大痴。  
惜衣仍忍寒，省口仍忍饥。  
一朝大化尽，未免世俗嗤。  
存者且偷生，逝者归无期。  
眼前一樽酒，劝君且重持。  

姜特立　感事  
昔人厅下才旋马，今代公卿甲第高。  
大屋修椽当日事，拾遗故宅转萧骚。  

姜特立　感叹  
日月争其所，昏晓成古今。  
桑榆能几何，可但惜分阴。  
有花须共赏，有酒须频斟。  
追念旧交游，半卧青枫林。  

姜特立　感物  
四时有代谢，卉物互相逾。  
红者方蕊萼，白者已芬敷。  
人生一气中，不出造化炉。  
乘除无了时，逝者如斯夫。  
愿作涧松老，莫作朝菌枯。  
寿夭又在天，颜跖归一途。  
为颜不为跖，趣向各异殊。  
已矣勿复言，有酒且欢娱。  

姜特立　感物  
今年叶底已藏花，来岁还抽后岁芽。  
代谢乘除无了日，须将定力看浮华。  

姜特立　歌丰年  
稔岁非常岁，时时雾雨并。  
陂塘留夜月，涧欲泻秋声。  
卧褀惊宵冷，披纱怯晓清。  
水泉俱自足，阡陌更无争。  
荷锸疏余浸，腰镰候小晴。  
秫材寒眼富，酒兴老涎生。  
便觉糟床注，还欣庾粟盈。  
新君钟瑞庆，旧俗迓升平。  
赛社鸡豚肯，迎神笳鼓鸣。  
支离自尊受粟，一饱愧斯氓。  

姜特立　庚申春再得奉祠  
香火缘深宦意灰，十年萧散卧蒿莱。  
庞公从此不入市，只与渔樵相往来。  

姜特立　庚申度夏自适  
透脱逍遥游外，远离烦恼浊中。  
夜夜满怀明月，时时入梦清风。  

姜特立　公馆  
公馆当清夜，移樽近北墉。  
秋声连蟋蟀，月色淡芙蓉。  

姜特立　恭和令制感秋  
金虎肃秋气，属兹摇落时。  
淅沥暮蝉澁，嘹唳征鸿悲。  
遥巘云冒絮，平林露成帷。  
黄凋菡萏盘，戏坠芙蓉枝。  
湿叶填断堑，寒藤蔓荒篱。  
东储感物变，西陆占星移。  
清风已预戒，秋阳岂难知。  
偶氽叹憭栗，旧然吐新奇。  
想象酒方酣，浩荡思无涯。  
不学楚人赋，载赓豳土诗。  

姜特立　恭和御制玉津园诗  
辇路云开雨脚疏，君王游乐万几余。  
沧波不尽烟中景，清唱忽来江上渔。  
此日丹青须立本，何人词赋似相如。  
小臣赓载无他语，但咏山河壮帝居。  

姜特立　鞏大监挽诗  
列国名卿号众多，山堂族望最巍峨。  
魏宫宾客推公干，父趾威名畏伏波。  
老去一麾供坎壈，归来三迳足婆娑。  
从今诗酒交朋少，怅望新阡泪若何。  

姜特立　古风送行陈省元  
梅山老人头雪白，摸索曹刘还认得。  
平生鹿鹿视余子，谁是诗中真巨擘。  
踵门忽得天下士，慕我虚声远相觅。  
袖中磊磈出奇语，和璧随珠暗相射。  
对之坐久神气定，言下分明箭锋直。  
傍观如堵相骇愕，颇复见我有此客。  
雄篇累日费酬答，但怪笔端飞霹雳。  
君才自是千里驹，鞭影不摇何待策。  
古人妙处应自知，悟解多端难指画。  
请君更去勘诸方，莫道梅山得消息。  

姜特立　古风送郑路钤  
故人访我双溪边，袖中明月五筰连。  
一笑倾倒秋风前，复忆鹭序同联翩。  
君今半老我皤然，功名富贵空中烟。  
南柯蚁穴醯鸡天，鹤长凫短谁亏全。  
我今日月箭脱弦，夜行不止真可怜。  
不如归钓清冷渊，日高未起醉即眠。  
心和气定养寿年，世间万事姑随缘。  
交情傥或未弃捐，不妨时寄相思篇。  

姜特立　古意  
共绾同心结，那知有别离。  
对人争忍说，不敢画蛾眉。  

姜特立　观插秧  
插秧如插针，琐细亦良苦。  
分徒一夫积，终亩众力举。  
曾不旬日间，绿遍天涯土。  
周家重开国，幸勿轻农圃。  

姜特立　观种麦  
麦陇收寒烟，晓锄穿日影。  
什伍每为朋，坎种分畦町。  
廪气该四时，收成近炎景。  
灌溉须春前，明年足汤饼。  

姜特立　归故园二首  
向来叨趁内朝班，宫漏鸡声晓梦间。  
今日身閒无一事，五年睡债一时还。  

姜特立　归故园二首  
坐叨厚廪傍吾家，此去吾家百里赊。  
圣主恩深难报处，四时得看故园花。  

姜特立　归故园二首  
一去丹墀六换春，已将柴栅等簪绅。  
虽无名节高当世，也是羊裘一故人。  

姜特立　归故园二首  
桃李归来已半空，不堪春事去匆匆。  
落红犹自留连客，故向尊前舞晚风。  

姜特立　归故园述怀呈唐伯宪  
度柳依桥瞰渌波，缓寻花径上松坡。  
莫嫌去国谋身拙，却是归田得计多。  
举世眩名甘汩没，几人闻健得婆娑。  
便须和取归来曲，收拾余年老薜萝。  

姜特立　归故园述怀呈唐伯宪  
三径元须近，吾庐亦庶几。  
稍晴频纵步，遇雨不愁归。  
夕暗儿篝火，晨饥妇饷炊。  
栈羊远可炙，枥马不须韟。  
引路犬先到，惯人禽懒飞。  
有时携旷士，把酒更论诗。  
松露滴行帐，山风吹舞衣。  
吾生身外足，此乐里中稀。  
叹息游嵩馆，前贤意重违。  

姜特立　归括苍和杨嗣之吏部烟雨楼韵四首  
谁发天悭得胜游，佳名收拾更无留。  
郑虔祁岳今谁是，为扫阴沈万壑秋。  

姜特立　归括苍和杨嗣之吏部烟雨楼韵四首  
几重绿树暗罗纨，多少空蒙远近山。  
物色联翩吟不断，使君佳句玉连环。  

姜特立　归括苍和杨嗣之吏部烟雨楼韵四首  
绝唱从前恨未多，骚人墨客浪经过。  
直须吏部杨夫子，始奈楼中烟雨何。  

姜特立　归括苍和杨嗣之吏部烟雨楼韵四首  
宴坐帘旌卷翠微，朝昏万蛮发新姿。  
锦囊莫怕岚霏湿，带取风光入凤池。  

姜特立　归括苍如山堂挈家出宅  
今日如山堂，携家如逆旅。  
为谁十日留，南山看烟雨。  

姜特立　归括苍如山堂挈家出宅  
且唱还乡曲，初非衣锦衣。  
不须华表望，丁令此时归。  

奀　特立　归老  
归老得閒浑可事，最怜白傅更能诗。  
舞余歌罢宾朋去，八节滩头醉卧时。  

姜特立　【勀　01】　归山间舟中寄黄正言  
黑风吹雨乱云奔，一舸浮家过别邨。  
便有新凉生竹树，更添清兴集槃樽。  
打篷点点催讴　思，著面萧萧冷醉魂。  
来日小溪山水活，一波尽是使君恩。  

姜特立　归乡二首  
忆昔东坡老，曾吟陌上花。  
我今归故里，卉木正光华。  

姜特立　归乡二首  
五十余年别故山，今朝底事挈家还。  
老来报本思宗祖，不为豪夸里巷间。  

姜特立　闺怨  
别恨迢迢千里余，天涯何处觅音书。  
花间羞见双双蝶，水上愁寻六六鱼。  

姜特立　癸卯冬解官三山归双溪自南而北路傍梅花经月不绝久欲作数语未就乙  
路出南州向北来，吴山梅冷粤山开。  
阳和次第随程到，一月吹香管客回。  

姜特立　过钓台  
两山夹青苍，月照江茫茫。  
一杯酌老妇，孤兴发沧浪。  
贤哉羊裘公，不肯仕汉光。  
冥鸿已高翔，弋者应相忘。  

姜特立　过冯公岭  
盘峤中间十里湾，绕山如蹑翠连环。  
两岐尽处忽回首，只在寻常一望间。  

姜特立　过行在宿詹塘  
三十年间倦路岐，今朝犹自羡轻肥。  
敝舆冲雨方行役，朴论干时未息机。  
日暮肠枵聊命酒，夜寒衾薄旋牵衣。  
一廛三径何时遂，且待相如驷马归。  

姜特立　海上获捷祷於庙神王公方交斗间贼桅忽倒赴水死者太半后请于朝赐额  
直驾楼船捣贼桅，金槃一掷万人开。  
何当为秦褒封典，酾酒刲羊亦快哉。  

姜特立　海棠  
绚丽繁霞彩，荧煌瑞锦堆。  
夜深疑睡去，日暖怕慵来。  

姜特立　韩子师朝路为小人无礼去国再来婺女  
推敲乍可恕诗客，攘臂岂容遭怒螗。  
三尺何时尸鼠辈，九霄一日失鵷行。  
君王拟听尚书履，使者行催相园装。  
共喜日边归去近，双溪椎鼓下舟航。  

姜特立　韩子师朝路为小人无礼去国再来婺女  
庭下棠阴七换秋，去思遗爱满东州。  
当年父老留大尹，今日儿童迎细侯。  
久别双溪劳梦想，重来八咏识风流。  
故人再此相逢地，晓出衡门失旧愁。  

姜特立　和答鞏提干见贺浙东总戎  
黜陟何尝取耳边，旋栽花木学平泉。  
二年窃食祠官冷，一日颁恩宝篆鲜。  
閫寄暂居油幕副，朋从遥忆竹林贤。  
诗筒从此长来往，应有人编唱和篇。  

姜特立　和答刘庆远  
夙昔何尝卑小官，已将富贵等閒看。  
余名不上韩公榜，事业难登汉将坛。  
念旧讵能忘里社，避喧终欲挂朝冠。  
故人不为吟招隐，更极吹嘘借羽翰。  

姜特立　和弟邦佐邦达贺得节  
初出乡关叹屡空，行人愁见暮云重。  
倦投山馆怜吾足，踏遍千峰与万峰。  

姜特立　和弟邦佐邦达贺得节  
吾祖平生学古空，至今余庆尚重重。  
佳城气象年来别，秀出南屏第一峰。  

姜特立　和弟邦佐邦达贺得节  
平生画虎半成空，岁晚归来好事重。  
屈指燎黄庆不远，金冠章绂看驼峰。  

姜特立　和丁大卿韵  
久回俗驾向山中，无复诗骚见古风。  
方喜故人千里至，更容清夜一尊同。  
宾筵谈笑知无敌，笔力追陪愧未工。  
自古诗人难并世，归期那敢话匆匆。  

姜特立　和丁使君八咏楼  
八咏诗成沈隐侯，楼中风月尽兼收。  
三千题里无新语，七百年间有胜流。  
领客登临聊一快，举杯相属更无忧。  
令威早晚冲天去，华表归时记旧游。  

姜特立　和丁使君八咏楼  
使君政事妙如神，更有新诗字字新。  
方仰高深如海岳，岂知出没尚参辰。  
爱公自昔称贤守，喜我如今有主人。  
况是苏州许酬唱，丘丹应得寄閒身。  

姜特立　和丁使君惠赠  
浙江茅土几诸侯，美誉唯公一日收。  
冯翊望之新得郡，颍川黄霸旧承流。  
西湖一火愁中禁，东郡三霖慰客忧。  
早晚秋来吹紫桂，百钱应伴使君游。  

姜特立　和丁使君惠赠  
杜老才高笔有神，却夸庾信句清新。  
方惭愧女依西子，更觉常星望北辰。  
眼底向来无作者，世间此去有诗人。  
交情何似吟情好，托契犹堪慰老身。  

姜特立　和方叔中秋  
待月徘徊东涧滨，一天风露净无尘。  
老人欢意年年减，佳切清光夜夜新。  
悼往难传云外信，举杯那复眼中人。  
飘然遥想骑鲸兴，更觉高歌有鬼神。  

姜特立　和鞏教授访别二首  
君来别我还归去，君去重来定几时。  
此后相思无可寄，相思欲寄莫如诗。  

姜特立　和鞏教授访别二首  
酒醨情恶不成醺，况复匆匆欲语分。  
留客恨轮无四角，供庖叹鳖少双裙。  

姜特立　和鞏教授趋朝  
昨梦中宵拾夜光，晓惊新句堕书旁。  
英游只合陪青琐，伟论何须列皂囊。  
溪上林峦新紫翠，船头橙橘半青黄。  
兹行好语须频寄，只恐空疏窘报章。  

姜特立　和鞏宰送牡丹三首  
香泥筠笼远擎来，曾向河阳县里开。  
堪笑杜陵何短拙，却凭萧八觅桃栽。  

姜特立　和鞏宰送牡丹三首  
唐世花名寝显时，才如韩白尚无诗。  
本朝盛赏唯西雒，万幄千庖泣玉脂。  

姜特立　和鞏宰送牡丹三首  
品格高低各自春，大如玉斗满如轮。  
前贤曾谱花王说，唯有姚黄始是真。  

姜特立　和黄正言劝农  
双溪溪上绿初匀，晓日瞳曨霁景新。  
五马先声才出郭，九农和气已生春。  
教条颁布人心悦，父老醺酣德意亲。  
从此惰民俱力穑，会看优最上严宸。  

姜特立　和荆公二首  
老去生涯华子冈，年来得夫一绳床。  
是非尧桀何须较，身世於今更两忘。  

姜特立　和荆公二首  
子房不顾萧曹位，底事穰侯畏客来。  
得一老兵皆可饮，何须车马便惊猜。  

姜特立　和乐天为张建封侍儿盼盼作仍继五篇  
黄金不惜买蛾眉，拣得如花四五枝。  
撒手行时无畦碍，更无一物可相随。  

姜特立　和乐天为张建封侍儿盼盼作仍继五篇  
黄金不惜买蛾眉，拣得如花四五枝。  
遇有酒时须饮酒，得吟诗处且吟诗。  

姜特立　和乐天为张建封侍儿盼盼作仍继五篇  
黄金不惜买蛾眉，拣得如花四五枝。  
日月其除岁云暮，诗人此意报君知。  

姜特立　和乐天为张建封侍儿盼盼作仍继五篇  
黄金不惜买蛾眉，拣得如花四五枝。  
池堑台倾何足怪，雍门弹处不须悲。  

姜特立　和乐天为张建封侍儿盼盼作仍继五篇  
黄金不惜买蛾眉，拣得如花四五枝。  
可笑曹瞒空狡狯，西陵作伎一何痴。  

姜特立　和李崧卿九日  
重阳无菊闷书空，心似渊明兴不同。  
聊且携壶上东岭，不妨欹帽对西风。  
百年尽付无何外，三迳谁如阿堵中。  
十月黄花方烂漫，莫辞联骑访山翁。  

姜特立　和刘建昌除夕有欠我饮屠苏之句  
閒愁客底费驱除，可复先生得自娱。  
商陆火添人独坐，沉檀香冷岁还徂。  
望家年甲那堪数，祭酒诗神合少苏。  
来岁黄堂当此夕，不知能解寄诗无。  

姜特立　和刘建昌都下立春  
岧峣天阙五云飞，日上觚棱晓影移。  
合殿侍臣颁彩树，谁家纤手送青丝。  
寒禁粉蕊香犹浅，暖入陈根绿尚迟。  
从此江山春意劝，使君拚费几多诗。  

姜特立　和陆郎中  
午庭风雨撼高槐，一洗城头十丈埃。  
老子坐间寻句去，故人门外寄诗来。  
劲锋久服穿杨妙，钝思深惭击钵催。  
请佩左符君未可，要听吟思发春雷。  

姜特立　和陆郎中放翁韵  
遥知三径长荒苔，解组东归亦快哉。  
津岸纷纷群吏去，船头衮衮好山来。  
平时佳客应相过，胜日清尊想屡开。  
若许诗篇数还往，直须共挽古风回。  

姜特立　和陆郎中送出关  
得失乘除谁使然，兹行犹作赤城仙。  
支风给雨元无禁，借竹判花不费钱。  

姜特立　和陆郎中送出关  
黄尘乌帽六年间，心迹何尝一间閒。  
今日船头忽东转，始知有味是家山。  

姜特立　和潘倅新溪七首  
山色湖光相接连，千章古木老云烟。  
晚来曲港回舟处，如在孤山柳屿边。  

姜特立　和潘倅新溪七首  
平湖潋滟带垂杨，绿暗长堤五月凉。  
彩女移舟连浦去，棹歌声里水风香。  

姜特立　和潘倅新溪七首  
浓淡燕脂千树开，崇光香雾袭人来。  
如今不共梅花笑，步绕行吟日几回。  

姜特立　和潘倅新溪七首  
钓月亭边三两家，月明无处认芦花。  
忽闻鹎鵪相惊起，知有溪禽在浅沙。  

姜特立　和潘倅新溪七首  
溪头风月四时新，机尽还欣乌鸟亲。  
沮溺相逢如借问，报言老子自知津。  

姜特立　和潘倅新溪七首  
如君方此富春秋，未可追寻三迳游。  
且放子真归谷口，不应马援困壶头。  

姜特立　和潘倅新溪七首  
我来久矣了穷通，出处谁能与众同。  
此去便须专一壑，人生何必作三公。  

姜特立　和潘德久舍人见惠  
诗人拥节古来稀，郊岛诗穷彼一时。  
爱子篇章孤鹤唳，愧予门户两狼垂。  
遥知靖节閒栽菊，不见仪休愠拔葵。  
别去修门莫嗟惋，时来如摘颔边髭。  

姜特立　和叔豹咏家园  
小园缭绕瞰沧湾，搜抉天藏不放閒。  
愧我笔端无锦绣，羡君胸次有江山。  
规模未出经营外，物象先归赋咏间。  
何日携筇来共醉，每於胜处一开颜。  

姜特立　和司马倅喜雪  
寒意沉沉云气深，老来病骨冷难禁。  
巢禽一出不知下，笼鹤乍飞无处寻。  
便欲骑驴洛阳市，不妨放棹越山阴。  
天公已作丰年瑞，更仗风威扫滞淫。  

姜特立　和唐伯宪二首  
倦翼投深樾，惊鳞忆故川。  
渊明松有迳，杨恽豆宜田。  
穷达安微分，行藏愧昔贤。  
此心谁尽了，达此固怡然。  

姜特立　和唐伯宪二首  
卜邻初识面，把臂便论诗。  
摸索曹刘耦，凭陵汉魏时。  
新章专雅洁，古隶更清奇。  
若比江西派，无人说具茨。  

姜特立　和唐户古律三首  
世事每多违，苦心终眷眷。  
功名等抟水，岁月如奔电。  
古人意何许，厚禄良难恋。  
冥鸿已高翔，归翼方知倦。  

姜特立　和唐户古律三首  
我来双溪上，正值黄花秋。  
方为逆旅计，未办佳宾留。  
绝怜北邻阮，不厌东家丘。  
诗盟今几人，肯著老子不。  

姜特立　和唐户古律三首  
雋誉早知畏，佳篇今见蒙。  
幺响去寂，正声日隆隆。  
爱君甘苦外，与我嗜好同。  
不妨时袖句，共作圣贤中。  

姜特立　和王粹中  
昔年曾踏软红尘，回首修门七换春。  
官职不多还不欠，交情无旧亦无新。  
有花日日招嘉客，问字时时接近邻。  
且愿梅山新秫熟，许君长作醉归人。  

姜特立　和王粹中  
非农非吏本同尘，胸次何时不是春。  
户外松筠随意好，山中风景逐时新。  
择乡幸喜仁为里，省已深惭德有邻，  
事契姻联非一日，向来俱是异邦人。  

姜特立　和徐判院见惠诗篇  
姚魏谁教混草莱，今朝老眼为君开。  
建安自有亲衣钵，知道诗翁不姓梅。  

姜特立　和徐判院见惠诗篇  
细知诗律析秋毫，况是天然笔力高。  
便好铺张清庙颂，不须追逐楚人骚。  

姜特立　和徐判院见惠诗篇  
新诗赠我绕朝鞭，敌手相逢一怃然。  
迦叶见花吾未解，灵均此秘子能传。  

姜特立　和徐判院见惠诗篇  
吊往文高古战场，丽天星斗射寒芒。  
也知深夺曹刘气，不用浓熏班马香。  

姜特立　和雪诗  
怪见司寒着意浓，巧裁六出羡天工。  
乌翻树拂梨花月，鹭起沙平玉篆风。  
势合深连云渚北，光寒淡抹粉墙东。  
梁园赋就惊先手，末至相如敢擅雄。  

姜特立　和杨诚斋题梅山诗卷  
洋洋海内服诗声，手决云章万象明。  
千仞览辉丹穴凤，三春刷羽上林莺。  
蒉桴土鼓有遗韵，牛鬼蛇神无遁情。  
才大渺瀰如碧海，蹄涔那改斗澄泓。  

姜特立　和杨诚斋题梅山诗卷  
接武东朝集凤鸾，相如亦预赋梁园。  
仆旗我合坚诗壁，授鉿君当坐将坛。  
妙似春风薰草木，深於元气入脾肝。  
宫墙数仞难窥测，一点曾容豹管看。  

姜特立　和叶叔豹  
暮龄旌节宠旋归，感谢皇恩念细微。  
已是丘园添盛事，更兼山水借清晖。  
老来自合深韬晦，语妙偏能相发挥。  
祝我青松君意厚，尚嫌诗瘦捐腰围。  

姜特立　和叶枢密题谢清音道人扇面  
纷纷朝市利名忙，唯有山林与寄长。  
枢相好奇聊玩物，道人弄笔欲专房。  
方嫌小景鲛绡窄，忽辱新诗茧纸香。  
潭府炎范无著处，聊将三伏助清凉。  

姜特立　和叶枢密同游南明  
出郭眼增明，遐观酒共倾。  
好风吹暑气，快雨送雷声。  
僧磬清敲寂，莺簧巧弄晴。  
论交方缱绻，宗此别时情。  

姜特立　和叶枢相送芍药  
平生出处半参辰，胸臆今朝获生陈。  
二老白头欣得侣，千枝红艳欲无春。  
已拚把酒同中圣，况是司花别有神。  
来岁如今好时节，诗翁著句更芳新。  

姜特立　和叶枢相送芍药  
暮龄携挈特东归，红药翻阶正得时。  
不是花容相妩媚，风流要索两翁诗。  

姜特立　和虞守钓台四首  
七里滩头岁月增，汉家川谷几丘陵。  
祠堂吸许玄英配，此后寥寥见未曾。  

姜特立　和虞守钓台四首  
龙衮羊裘孰重轻，当时俱是一书生。  
相忘道术仍忘势，超出人间万古情。  

姜特立　和虞守钓台四首  
天下清名属至公，当时四七谩英雄。  
祠庭千古增轮奂，不见云台续画工。  

姜特立　和虞守钓台四首  
先生蝉蜕出尘埃，万古声名一草莱。  
尽道高风激贪懦，何人到此挽舟回。  

姜特立　和虞守感秋二首  
莫忆鲈鱼美，吴天浪正浮。  
只应归梦到，千顷荻花秋。  

姜特立　和虞守感秋二首  
家音何用寄，邮置有沉浮。  
旦夕天边去，书来一雁秋。  

姜特立　和元亨出示山扉诗  
手自葺柴荆，山扉亦自扃。  
莫辞蓬筚陋，要护草堂灵。  
忙为幽人启，閒无俗士经。  
不妨老赤脚，应户代奴星。  

姜特立　和曾少卿婺学建稽古阁三贤堂  
君侯敏手镇星城，杰阁巍堂指日成。  
经籍大恢新教化，英贤重振旧声名。  
势雄三洞双溪境，义动千秋万古情。  
一唯家传人供仰，盍将此道觉诸生。  

姜特立　和张倅湖上十绝  
曾访高人旧隐居，诗情平澹宦情痚。  
缇屏今日虽泥轼，芸阁它时合校书。  

姜特立　和张倅湖上十绝  
旷士同游兴自浓，那堪霁景上瞳曨。  
忽惊画手开千嶂，不见愁眉蹙两峰。  

姜特立　和张倅湖上十绝  
湖边柳色媚清涟，湖上新荷叠绮钱。  
料得高人初出郭，眼中风物一醒然。  

姜特立　和张倅湖上十绝  
仙山那许世人来，有底今朝洞户开。  
青鸟想传佳客至，不须惊汝问莓苔。  

姜特立　和张倅湖上十绝  
休日吟边引兴长，岂容簿领更相妨。  
怪君诗思如河决，曾梦西江水涤肠。  

姜特立　和张倅湖上十绝  
宝叔祠前落照红，平湖万顷碧涵空。  
个中有景君能道，添入三贤诗句中。  

姜特立　和张倅湖上十绝  
群彦俱堪议相毡，小诗聊尔出穠纤。  
梅山老子何多幸，收得连珠归玉奁。  

姜特立　和张倅湖上十绝  
尽将丘壑卷胸中，醉帽归时御晚风。  
明日府公催吏牍，可堪骑马踏香红。  

姜特立　和张倅湖上十绝  
两山胜处古坟多，多少英贤发咏歌。  
它日浮家钓清濑，腰章吾欲换渔蓑。  

姜特立　和张倅湖上十绝  
夕寒山水閟清晖，归到华堂月半扉。  
倾倒锦囊无賸语，风光那得更相违。  

姜特立　和张时可  
一榻萧然文字林，闭门十日卧春阴。  
园林寒重莺气寂，风雨时长草色深。  
坐念治声违社酒，遥知搜句搅春心。  
莫愁雁鹜分行进，簿领难埋旷士襟。  

姜特立　和赵太中觅诗  
每叹学诗如学仙，未能换骨谩成篇。  
翰林万丈光常在，著作三都赋蚤传。  
半世无成负便腹，终年有味郴吟肩。  
明珠何事轻弹雀，多谢高情未弃捐。  

姜特立　和赵鈔夫见惠  
归来揩眼望南明，山水光中慰此行。  
不把篇章供世好，肯将姓字占时名。  
才疏我合回三舍，语妙君能敌七兵。  
自此定交非造次，许陪诗社莫寒盟。  

姜特立　贺王委发提举挂冠  
明主尚书识履声，君持闽节复仪形。  
八年可仕不谋禄，七秩及时斯引经。  
肯把清名夸薄俗，只将厚德养修龄。  
新诗祖送三千首，疏傅当时得宁馨。  

姜特立　贺叶枢密得孙  
鸾凤难为种，寻常羽族繁。  
共期公入相，又见子生孙。  
衣钵传亲手，箕裘付后昆。  
韦平今远矣，衮衮属高门。  

姜特立　烘被诗  
烘被龟藏六，焞焞梨枣春。  
不唯匀踵息，且以暖腰身。  
扪虱閒寻句，听鸡怕及晨。  
是中有真味，不羡北窗人。  

姜特立　红蕉二首  
一藂绿凤尾含烟，径尺红英晓更鲜。  
曾见画归丹禁里，太湖石后粉墙前。  

姜特立　红蕉二首  
品格清虚压从芳，何年分种自炎方。  
直疑剪契红罗轴，插向绿绡深处藏。  

姜特立　红梅  
玄冥也自不落莫，探借春风红树枝。  
姑射身全映霞佩，寿阳妆误眯舉脂。  
长於山杏鸡为弟，配又江梅合作妃。  
满面发红缘底事，如逢宋玉莫相窥。  

姜特立　胡郎中挽章  
鸡窗同隶习，雁塔独飞翔。  
荐牍盈丹戾，封章列皂囊。  
锦衣荣梓里，符竹耀江乡。  
三迳方谋适，琴尊忽破亡。  

姜特立　胡彦功挽章中间家事少贬遂谢宾客绝馈饷者三十年已而复振  
祖风文采秀儒林，父德幽遐玉有音。  
廷尉何妨谢诸客，鸱夷还复致千金。  
门前舆马多英贵，架上图书浩古今。  
欲识遗芳传不朽，伯喈文字在球琳。  

姜特立　湖光为刘庆远作也  
湖水浸坤轴，湖光混太清。  
风来谷纹起，夜静镜奁平。  
初讶琉璃软，还疑组练横。  
微茫连泽国，潋滟蹙寒汀。  
破碎翻千月，泓澄印万星。  
雨来添点缀，日射斗晶荧。  
桥影虹垂涧，杉阴暮覆亭。  
鱼跳全荐玉，山卧半沈青。  
小泛依吴傍，长谣任楚萍。  
挤排李白醉，勾引屈原醒。  
暇日宜呼客，平时好濯缨。  
吟哦万景集，未足称诗情。  

姜特立　扈驾青城呈刘建昌  
阊阖门开紫标通，金栀千炬蜡花红。  
胡为白水渔竿客，也在黄幡豹尾中。  
三径只今荒未了，一尊何日属相同。  
寒儒不恨遭逢晚，犹胜书窗老蠹虫。  

姜特立　怀方叔  
忆昔尊前共赋诗，如今仙去见无期。  
吟魂想只空山里，嘲弄风光人不知。  

姜特立　怀古  
古来一代文章事，自有风骚翰墨臣。  
今日苏门四君子，异时邺下七诗人。  

姜特立　怀故友杨方叔  
游戏人间世，清虚物外缘。  
皇家虽结网，空谷竟遗贤。  
无恨堪悬剑，伤心有断弦。  
今年汤饼约，为尔一凄然。  

姜特立　黄用之迁居奉寄  
闻道秋来过别居，秋风应已入琴书。  
草玄正要一区宅。入蜀何须驷马车。  

姜特立　黄用之迁居奉寄  
尽倾清俸买新居，橐内无金只有书。  
不用邻人借舆马，已知家具少於车。  

姜特立　黄正言为邑宰累罢郡送行  
人生皆有别，此别良不同。  
不作儿女恋，惨然见颜容。  
郭奕追叔子，后山逐苏公。  
二贤间世士，二客有古风。  
不畏简书诮，越境远相从。  
上下数百载，凛然两相望。  
我亦何为者，偶在寮寀中。  
荷公以礼遇，讵敢忘敬恭。  
公才自超卓，落落涧底松。  
我老无所用，飒然一衰蓬。  
相送三十里，已复愧前踪。  
愿言养宏博，吾道终当通。  

姜特立　火合创壁厨  
壁厨殊易成，制度亦敬简。  
二边各一柱，四齿横两板。  
重重叠书册，造次可抽拣。  
犹胜堆案头，儿女恣翻混。  
邺侯悬牙签，况复余性懒。  
聊欲备阙遗，时时遮老眼。  

姜特立　火宅  
火宅烦恼窟，尘世忧患海。  
唯有颜氏子，箪瓢无吝悔。  
有圣人依归，其乐故不改。  

姜特立　祸福  
君子儿短拙，动或福随之。  
小人最狡狯，往往触祸机。  
巧者极人力，拙者无所为。  
巧拙不必问，天道自平夷。  

姜特立　鸡伏鹜  
水游陆走不同生，濡足相随有至情。  
早晚拍浮春浪去，岂知垂翅到天明。  

姜特立　积日  
积日乃成岁，积岁不觉老。  
始焉泉涓涓，末乃海浩浩。  
少年玩时日，事业良草草。  
况复钝滞资，谋身苦不早。  
只今在桑榆，风烛那可保。  
譬如秋后花，能得几时好。  
遇酒朋舒眉，前程付苍昊。  

姜特立　极目亭有怀韩常伯  
先生种柳已居围，柳外孤亭但夕晖。  
如觉隐侯前日去，不知丁令几时归。  
云帆夜夜沙头落，风叶年年城上飞。  
吊古登临仰词伯，苦吟精思入幽微。  

姜特立　纪恩诗  
百首清诗夜上，九重温诏晨颁。  
自古封侯赐璧，慷慨只立谈间。  

姜特立　寄邦佐弟归乡  
冯公岭上翠摩空，下视群山千万重。  
想得行人归意速，又穿云树过前峰。  

姜特立　寄方叔  
二老论交日，真成百岁期。  
同行双野鹤，得意一山雌。  
病起怜加饭，书来渴寄诗。  
已添新蜡屐，此兴报公知。  

姜特立　寄方叔  
落叶满沧湾，坠露湿疏柳。  
幽人晓无事，杖策经林阜。  
忽焉若有省，怀此山中友。  
便欲借风翰，翩翩插双肘。  

姜特立　寄方叔  
懒过醒心亭，无人作伴行。  
禽鱼皆命侣，松竹亦同声。  
只作留时意，那思别后情。  
连宵怀晤语，心恻未能平。  

姜特立　寄方叔黄草道服  
非蕉非苧复非絺，不是山人木叶衣。  
寄与诗翁莫嫌陋，看山长帝白云归。  

姜特立　寄方叔游法轮寺三首  
山中境最静，静极恐关情。  
莫听流莺语，应怀求友声。  

姜特立　寄方叔游法轮寺三首  
一别三四日，已怀千万情。  
醒心亭下水，先作夜吟声。  

姜特立　寄方叔游法轮寺三首  
境静约心兵，无由起妄情。  
拟将笙笛耳，同听夜泉声。  

姜特立　寄鞏大监  
十里兼旬信不通，每看金阜想高风。  
已知惮暑难迎客，不敢将诗更恼公。  

姜特立　寄鞏丈哭孙  
情爱难缠旷士襟，俗缘那似道缘深。  
已知达识空诸幻，万事从头付醉吟。  

姜特立　寄韩卷院南涧常伯之子  
每思南涧一凄然，不见风骚二十年。  
子厚犹能记先友，审言且喜有家传。  
蜩螗声乱无遗响，山水人亡有绝弦。  
海内可能无法眼，直须参取祖师禅。  

姜特立　寄华亭黄用之  
陆机不听华亭鹤，张翰还思吴郡鲈。  
何似故人无一事，菊花时节独携壶。  

姜特立　寄恪  
忽得平安信，新知进学功。  
虑深心更苦，趣静句仍工。  
所贵身无玷，何忧禄未丰。  
望云休作念，正要尔移忠。  

姜特立　寄里中诸友赏菊二首  
问讯故园今若何，不堪归计尚蹉跎。  
只应许下千丛菊，今岁雨匀花更多。  

姜特立　寄里中诸友赏菊二首  
梦寐家园百里间，秋来青蕊想班班。  
但得诸公为临赏，也如老子对南山。  

姜特立　寄陆郎中  
整整平头七十春，两翁可是太陈陈。  
世间过眼无非故，唯有诗情老更新。  

姜特立　寄题时氏小飞来三首  
依约峰峦似竺乾，崯崎岩洞老云洞。  
有时风雨无人夜，疑有猿声到枕边。  

姜特立　寄题时氏小飞来三首  
旷士无时不爱山，却嫌庭户少巑屼。  
何年劫火留遗断，便作北高峰下看。  

姜特立　寄题时氏小飞来三首  
须弥纳芥不为夸，曾向壶中贮九华。  
灵隐寺前天竺后，好峰都落在君家。  

姜特立　寄题须记亭  
橙橘年年熟，青黄满故枝。  
坡仙自有见，妙语寄新诗。  
好处须令记，欲记难为辞。  
公意非我意，我乐公不知。  
体会在何所，请观濠上时。  

姜特立　寄题杨先辈雾隐  
猛虎树摩痒，更为虫所蚀。  
玄熊掷崖木，正坐勇与力。  
尔豹居其间，而复有二德。  
既不眩文采，亦知身足惜。  
衣锦贵尚褧，桐梓恶戕贼。  
含章大臣体，深居君子识。  
室以雾隐居，兹士有典则。  
韬养日以久，何患不辉赫。  
而况数钜公，铭诗播金石。  
只恐难久藏，却为人所即。  

姜特立　寄汪尚书  
五十年间叹阔痚，相忘两地复江湖。  
书来笔底惊强健，诗去吟边想步趋。  
好对青山看歌舞，莫嫌红粉笑髭须。  
凤毛已有哦松韵，尚记金华旧范横。  

姜特立　寄虞大卿四首  
韦郎昔日在苏州，唯许丘丹共唱酬。  
今日故人天上去，谁将好句慰清愁。  

姜特立　寄虞大卿四首  
彩凤锵噜瑞上都，秋蛩春蚓谩吟哦。  
寄言郊岛休联句，且听皋夔赓帝歌。  

姜特立　寄虞大卿四首  
闻道新诗日渐多，珍藏未放落江湖。  
抛畊此语真相戏，和璧如何肯抵乌。  

姜特立　寄虞大卿四首  
昔年寓郡获亲依，句妙时时得解颐。  
每过双溪溪上路，邦人犹诵使君诗。  

姜特立　寄斋  
君斋以寄名，寄斋有何义。  
岂非异邦人，偶尔寓斯地。  
静观浮世间，何物不是寄。  
天地即蘧庐，吾身一邮置。  
百年聊托宿，六凿共游戏。  
一朝撒手行，妻子却复弃。  
实货不随身，主人若个是。  
不如饮无何，日应醉乡睡。  
四海皆弟兄，何必桑与梓。  
若问吾故家，滕公是同里。  

姜特立　嘉泰二年得京祠  
八十衰翁灰冷时，君恩忽许奉京祠。  
夜行不已非吾事，归日磻溪理钓丝。  

姜特立　嘉泰壬戍归省坟墓感仲叔旧所惠诗及延庆堂梦二首  
吾叔非凡士，从来眼目长。  
相期在今日，此意最难忘。  

姜特立　嘉泰壬戍归省坟墓感仲叔旧所惠诗及延庆堂梦二首  
延庆堂中梦，人言积善家。  
翠娥环绕句，今日定如何。  

姜特立　蛱蝶二首  
水上蜻蜓木上蝉，醯鸡飞舞瓮中天。  
如何尔独多情思，结得千花百卉缘。  

姜特立　蛱蝶二首  
园林五月绿漫漫，雨后轻狂尚作团。  
夏老不知花事退，犹疑春色在栏干。  

姜特立　甲辰春蒙恩召试时年六址  
霜满颐间雪满簪，已甘萧散卧山林。  
如何六十公孙子，尚作当年举子心。  

姜特立　甲辰春蒙恩召试时年六址  
君王初未识相如，谁与殷勤荐子虚。  
莫笑粗官便无用，粗官也解试中书。  

姜特立　甲辰岁进诗一编孝宗许其清新翌旦宣谕宰执召试再赋一首  
午漏奏新诗，昕朝召节飞。  
若非梁武帝，谁识谢玄晖。  

姜特立　甲辰岁以诗一编进孝宗圣语且许其清新骤蒙擢用暇日感孟襄阳事聊赋  
襄阳孟浩然，床下谒至尊。  
一语不合意，放还归里门。  
我诗虽不工，骑马入帝阍。  
饱暖自兹始，永怀明主恩。  

姜特立　茧庵　初营  
万物有终始，吾生如幻泡。  
辛勤蚕作茧，来往燕成巢。  
不作虆梩掩，宁须马革包。  
刘伶行带锸，未免达人嘲。  

姜特立　茧庵　落成  
茧庵吾自名，所喜以吾息。  
一丝出巧心，口眼费经画。  
无畏亦无累，丰俭随人力。  
时时携妻子，杯酒纵酣适。  
家人献歌舞，宾友杂嘲剧。  
此意少人解，此庇无终极。  
曹瞒四陵前，作伎竟何益。  
刘伶坟上土，谁与酒浇滴。  
高堂岂不好，要自非吾宅。  
王侯与氓隶，万古一枯腊。  
自营自落之，讵敢当达识。  
有酒更频来，宽作十年客。  

姜特立　茧庵回  
归路俯清川，呼奴自刺船。  
戏鱼翻晚照，宿鸟入寒烟。  

姜特立　涧上  
晴蜻舞幽涧，水鹊立枯槎。  
予亦坐烟壑，有生俱有涯。  

姜特立　閒赋  
人生浮脆若风烟，障簏操筹亦可怜。  
但得樽中长有酒，不须身后更留钱。  

姜特立　閒赋  
楼台百万装成，花木四时罗列。  
从渠眼底江山，欠我诗中风月。  

姜特立　閒退自适  
老退保余生，不愧身与口。  
大似刘真长，东山亦何有。  

姜特立　閒兴  
数点青峰照夕晖，一湾寒碧带疏篱。  
兴来倚杖閒临眺，巾影欹风似阿谁。  

姜特立　閒兴  
天气正清和，人清物意嘉。  
绿树荫屋角，微风起檐牙。  
挟书仲舒园，种菊渊明家。  
逍遥无一事，远志凌青霞。  

姜特立　閒吟  
千首诗轻万户侯，富如猗顿亦何求。  
六义中间有至乐，不须苦作楚人骚。  

姜特立　閒吟  
老去无心思世事，静中有业爱閒吟。  
有时看水看山处，举世何人会此心。  

姜特立　閒吟  
富贵悬诸天，祸福人所召。  
但於平处行，福轻福亦少。  
贪夫只竞前，而不顾其后。  
忽焉一失脚，千佛不可球。  

姜特立　閒吟  
天公靳惜是虚名，怪我吟诗笔不停。  
莫把文章觑天巧，只将浑沌养余龄。  

姜特立　閒咏  
坐叨厚廪饮醇醪，不挟文书不坐曹。  
检校园花为日课，裒寻诗昔计年劳。  
仍将书册供慵卧，时唤杯盘佐老饕。  
感激大恩何以报，唯祈圣寿等天高。  

姜特立　閒咏二首  
手植山松二十年，只今翠色已藏烟。  
百年未尽终当见，雾鬣风髯上拂天。  

姜特立　閒咏二首  
翠麓青秧带小川，无营门巷自萧然。  
中间至乐何人解，只在藤床拄杖前。  

姜特立　閒咏三首  
莫笑归耕计未然，我今得计是归田。  
天公若也怜衰晚，更乞閒身二十年。  

姜特立　閒咏三首  
铜山鼓铸成何用，金谷荣华毕竟空。  
老子百年无长物，只留明月与清风。  

姜特立　閒咏三首  
醒心亭下弄潺湲，雅志堂前拥髻鬟。  
除却华山陈处士，只今谁似此翁閒。  

姜特立　江口阻风寄琅山衷老  
人间有净境，咫尺不易通。  
今朝解尘缚，始到天人宫。  
叠嶂拥崔嵬，夏木郁青葱。  
白鸟巢半山，掩映画图中。  
高低辟窗牖，绿阴翳芳丛。  
境寂意自佳，坐久心尔空。  
更兹主人贤，晤语禅味融。  
归途若有得，便欲起樊笼。  
奈此尘缘深，踪迹如惊鸿。  
驱车出兰若，俯首坐疏篷。  
连日滞江干，风雨渺冥蒙。  
缅怀支道林，此会何时逢。  

姜特立　讲官沈大监献东宫米字回赐笔墨因作小诗以求墨  
闻道宝书天上去，却携香墨袖中归。  
安西纸背曾题识，黟饼文房要发挥。  
素箧想藏玄玉炯，晴窗应试翠云霏。  
先生不作曹瞒吝，分我东斋发易机。  

姜特立　借庵  
吾师自有庵，何必从人借。  
闻道架虚空，大千同一舍。  

姜特立　借庵  
天地即吾庐，胡为号借居。  
赵州无住着，不作更还渠。  

姜特立　借书戏作  
无书阅市交何少，有书觅羊趣何卑。  
争似北邻两公子，不嫌俗士笑渠痴。  

姜特立　禁中闻杜鹃  
飞叫入仙城，千门夜未扃。  
那知清禁里，却有野人听。  

姜特立　旌节  
君恩华我老，旌节到柴门。  
我本一书生，乃忝侯伯尊。  
忆昔有鼻祖，渔钓干周文。  
既已成王业，营丘垂后昆。  
功德虽不同，齿貌略可论，  
相望数千载，但愧非贤孙。  

姜特立　扃岫为张支使作二首  
士衡招隐翠幄，长统卜居露帏。  
未若君家扃岫，千峰尽锁双扉。  

姜特立　扃岫为张支使作二首  
老去林泉属我，时来轩冕输君。  
正好南冥运翼，未用北山移文。  

姜特立　九日寄杨方叔  
安稳杨夫子，秋来阙寄音。  
遥怜好兄弟，相伴老山林。  
菊是故园色，人无旧赏心。  
云萍两漂泊，西望一长吟。  

姜特立　九月赴郡燕旄节适至  
贤侯佳节初开燕，谁是风流晋孟嘉。  
已判百年唯白发，不羞九日对黄花。  
拥旄遥佩藩臣印，把盏重来刺史家。  
希事此邦应未有，一时千里借光华。  

姜特立　酒徒  
酒徒狂态少威仪，看碧成朱兀似痴。  
何似花时风月夕，提携欢伯缓相随。  

姜特立　居室  
居室要须存野意，不求轮奂炳丹青。  
王侯第宅他崇贵，麋鹿山林我性灵。  

姜特立　拒霜  
楚天寂历暮云平，何处江村落雁声。  
正是西风扫黄叶，不知春色在朱荣。  

姜特立　拒霜盛开  
拒霜秋后散红葩，賸有风光到我家。  
堤上晚来相照耀，分胆一片赤城霞。  

姜特立　郡中九日赏菊及牡丹时乐禁未开  
两朵牡丹开国艳，千丛黄菊散秋葩。  
可怜宾主欢娱地，只向尊前不语花。  

姜特立　郡中朔旦朝拜圣祖  
巍像俨明庭，衣冠尽夙兴。  
曙光摇斗极，云气制觚棱。  
尝记朝天日，君王玉座长。  
璇霄乌万点，飞舞最高层。  

姜特立　看花  
是花皆有态，品格不须论。  
方其得意时，掀舞春风前。  
正如东西施，彼此两争妍。  
有万吹不同，各自矜其天。  

姜特立　看诗卷  
苏黄自是今时友，李杜还为异代豪。  
八十衰翁无老伴，唯渠终日话风骚。  

姜特立　客至  
冻云垂地寒峥嵘，故人访我邀晨烹。  
旋烧姜子金丝酒，却试苏公玉糁羹。  

姜特立　客中元夕  
病起春工渐有涯，烧灯时节未还家。  
老无筋力追年少，闲有诗篇纪物华。  
风暖欲吹残雪尽，月明不着片云遮。  
山中儿女应思我，孤负江梅岁树花。  

姜特立　哭仲子  
一日死生隔，平生父子休。  
暮龄逢逆境，老泪湿清秋。  
浪急珠沉海，天昏壑失舟。  
烟霄落鵰鹗，天厩丧骅骝。  
万里车轴折，百年江汉流。  
吾生今已矣，世事付悠悠。  

姜特立　苦乐  
人生苦乐与俱生，不问侯王及庶氓。  
万事随缘安乐法，莫求好处一边行。  

姜特立　苦热  
老人气血少，日夜遭煎煮。  
点检槁形骸，能禁几寒暑。  

姜特立　苦热二首  
天地无情处，青林不动时。  
扇车热炉鞴，竹簟暖琉璃。  
蝉喘烟生树，蚊饕汗浃肌。  
不知秋后鬓，留得几茎丝。  

姜特立　苦热二首  
寸炬已如灼，积冰殊未凉。  
御寒终有具，治热更无方。  
坐溜午时汗，狂寻子夜浆。  
如何得邹律，吹下九秋霜。  

姜特立　腊残  
腊残梅破靥，春近柳含滋。  
指日欢娱地，东风浩荡时。  

姜特立　腊中感春  
小雨湿红蕤，轻飔动碧池。  
东君送消息，预作探春诗。  

姜特立　蜡梅  
百花结成虹，花香蜡不香。  
如何此枝上，似蜡更芬芳。  
意彼百花魂，结聚无所发。  
英灵为此花，色香相假合。  
虞姬死为草，舞动应乐节。  
蜀主化杜鹃，啼染枝头血。  
轮回有托化，亦闻金仙说。  
花月自有妖，未易以理察。  
乌知此花魂，为香不为蜡。  

姜特立　老伴  
老人须老伴，旧事可重论。  
今古不同调，后生难与言。  

姜特立　老馋  
八十血气衰，交累身口故。  
喜读奉亲书，窍诵老饕赋。  
烹饪付家人，甘旨辄复具。  
烂软既适宜，调芼亦合度。  
儿女各贡勤，梘羹走童孺。  
邻里重交情，时时分果茹。  
兴来一举觞，直到醉乡路。  
此乐冀百年，此腹恐相负。  

姜特立　老丑戏题  
目深颧起貌崭然，长臂厖眉耸两肩。  
宛似阿罗老尊者，不妨时说小乘禅。  

姜特立　老去  
老去光阴日日悭，更无大药驻朱颜。  
近来学得长生诀，十二时中总放閒。  

姜特立　老衰畏寒晨起婢辈炽炭红焰满室身心俱泰喜而有赋  
严晨一炉火，爱重如兼金。  
既已暖我躯，且复豫我心。  
因思孟东野，曲身长苦吟。  
何如贵公子，得意椒房深。  

姜特立　老饕  
东坡尝作老饕赋，姜子年来老更饕。  
血气已衰肌肉瘦，正如槁木渴春膏。  
伯仁若见求牛炙，毕卓如逢觅蟹螯颔{榷木换月}酒鲭和海错，  
晚菘春韭鸡溪毛。搜寻奇味须儿辈，  
调芼精能付主庖。君子固知居远杀，  
老人讵可食无肴。邻翁时喜分甘脆，  
侍妓仿能佐酒醪。万事灰心唯有此，  
婆娑牖下任陶陶。  

姜特立　李仲永墨梅  
写竹如草书，患俗不患清。  
画梅如相马，以骨不以形。  
墨君曩有文夫子，蝉腹蛇跗具生意。  
当时一派属苏公，雨叶风枝略相似。  
花光道人执天机，信手扫出孤山姿。  
陈玄幻却西子面，此妙俗士那能知。  
近时赏爱杨补之，补之妩媚不足奇。  
李生於梅却有得，高处自与前人敌。  
倒晕疏花出古心，暝云暗谷藏春色。  
我一见之三叹息，意足不暇形模索。  
君若欲求之点画，胡不去看江头千树白。  

姜特立　里中驱傩  
大傩存古礼，彩发映雕冠。  
如今身老大，不似小时看。  

姜特立　立春前有雪  
春前一寸雪，春后一犁金。  
万里烟瘴息，九农和气深。  

姜特立　立春作时七十八  
老觉冬衣重，慵便春服轻。  
衰翁脚力弱，拄杖乃能行。  
八秩今时少，何光福寿并。  
仰惟文与吕，盛德两耆英。  

姜特立　两生  
齐鲁云何两大臣，初无名字挂朝绅。  
若将出处评高致，更是夔龙以上人。  

姜特立　林和叔山园九咏　安坻  
规创仙舟傍水涯，搜名揭榜号安坻。  
于今措足如平地，无复风波十二时。  

姜特立　林和叔山园九咏　鸥渚  
归来林下久忘机，表里虚明更不疑。  
俯仰自知无愧作，此心何止白鸥知。  

姜特立　林和叔山园九咏　数花  
横身障簏又何痴，睡听朝鸡欲晓时。  
唯有先生无一事，偶来閒坐数花枝。  

姜特立　林和叔山园九咏　霜余  
龟壳浮游不问津，壶中日月自长春。  
向来橘隐商山乐，今日中间添一人。  

姜特立　林和叔山园九咏　西望  
江山静处远红尘，出郭肩舆意自真。  
西望市喧声合处，中间几个是閒人。  

姜特立　林和叔山园九咏　细香  
翠茎绿荫散高冈，老气峥嵘耐雪霜。  
不独清虚符有德，紫绷才脱便馨香。  

姜特立　林和叔山园九咏　霞隐  
流水桃花几换春，花溪溪上好栖真。  
此中自有神仙伴，不是秦时避世人。  

姜特立　林和叔山园九咏　秀野  
坡仙独乐赋新诗，秀野於公两得之。  
山卉名花同一囿，调元妙手本无私。  

姜特立　林和叔山园九咏　娱老  
老来何事可娱嬉，堂枕崔嵬瞰绿漪。  
自有山光并水色，不须花貌与蛾眉。  

姜特立　林钦之主簿挽章  
敬读铭镌语，遥知磊落胸。  
主襟如郭震，豪气似元龙。  
万里摧车轴，三春折涧松。  
天虽不可问，余庆后人钟。  

姜特立　刘晁之家园六咏　翠螺  
绕旋曾不费跻攀，累土为基耸髻鬟。  
恰似洞庭湖上望，烂银槃里封君山。  

姜特立　刘晁之家园六咏　红云  
海棠亭上号红云，晴日青天绛彩新。  
疑是群仙朝玉阙，一时都戴紫霞巾。  

姜特立　刘晁之家园六咏　浸碧  
澄潭乔木插晴烟，树影溪光相接连。  
我欲呼儿操小艇，醉时坐看水中天。  

姜特立　刘晁之家园六咏　露华  
水气澄鲜暑气微，一池菡萏映涟漪。  
精神妙处无人见，只在风清月冷时。  

姜特立　刘晁之家园六咏　梅涧  
胜事人间少，芳堤尽种梅。  
横枝出疏影，蠹卉长苍苔。  
潇洒依湍濑，飘零落酒杯。  
戏鱼时跃去，冻蝶忽飞来。  
宛似孤山见，还如庾岭开。  
只将松作友，更与竹为媒。  
迥出千林表，真成百卉魁。  
羞争桃李艳，自是栋梁材。  
止渴将军智，调羹上相才。  
风光无着处，吟思发春雷。  

姜特立　刘晁之家园六咏　伫棹  
青溪一曲似清湘，刳木临流制小航。  
莫怪时时来伫棹，一生心事水云乡。  

姜特立　刘公达觅酒  
作诗觅酒真豪士，况是今年富酒材。  
岂有豪诗不豪酒，请君须饮及时杯。  

姜特立　刘景文  
忆昔刘景文，其父死西战。  
出身与我同，诗文亦璀璨。  
结交苏与黄，秦张同一贯。  
文武初不分，西班不须换。  

姜特立　刘岩居士再和去年中秋见贻次韵  
苍茫云海渺无津，玉户初圆绝点尘。  
万里共欣云叶净，一年争看桂华新。  
狂吟定约六七友，低唱可无三两人。  
今日公来赓旧曲，梅山惊动主林神。  

姜特立　刘益之判院挽章  
倾盖如今五十春，中间还得缀华姻。  
单于万里同哀使，马援一乡称善人。  
告老已能官及子，颁恩更喜爵荣亲。  
佳城一闭成千古，无复传觞酒入唇。  

姜特立　刘元亨挽章  
举世无非逐臭夫，卜邻幸喜得文儒。  
堵居原宪贫而乐，瓢饮颜回退若愚。  
粗有田园供菽水，更无酒肉混庖厨。  
古来隐士无过此，叹息吾今德已孤。  

姜特立　刘致政寿藏归庵  
我爱青溪山，峰峦秀如刻。  
作庵贤主人，只恐归未得。  
且住三千秋，游戏人间客。  
遗蜕何足论，西乾有真宅。  

姜特立　留题雪峰  
雪峰未到意先猜，只恐冰崖冻不开。  
多谢天公怜倦客，故将暖律入疏梅。  
龙湫惨淡惊神物，象纬峥嵘逼斗魁。  
顾我区区亦何者，扶藤能为此山来。  

姜特立　柳  
长条攀折叹离披，底事人间管别离。  
何惟龙津能御气，建章宫里斗腰支。  

姜特立　柳  
森森万木势峥嵘，千尺孤标更上征。  
惟有柳丝低拂路，腰支憔悴为多情。  

姜特立　柳絮  
随风弄日碎春云，扑户穿帷恼杀人。  
底事飘扬少拘束，爱将豪纵去酬春。  

姜特立　六十七守岁  
少时守岁喜蹁跹，老境衰颓只益眠。  
明日未尽添白发，怕人问处是增年。  

姜特立　六十遇明主  
六十遇明主，家空无一廛。  
百年今共尽，五福晚兼全。  

姜特立　六言  
康乐寻山伐木，子猷爱竹叩门。  
我已烟霞痼疾，每逢佳处开樽。  

姜特立　楼安抚挽诗  
花溪溪水出仟源，正对枢臣旧戟门。  
聊把一麾随宦牒，只寻三径乐丘园。  
传家远继东楼国，好客长开北海尊。  
胸次魁奇无一物，百年厚德畀儿孙。  

姜特立　陆严州惠剑南集  
不蹑江西篱下迹，远追李杜与翱翔。  
流传何止三千首，开阖无疑万丈光。  
句到桐江賸深稳，气含玉垒旧飘扬。  
未须料理林间计，蚤晚明堂要雅章。  

姜特立　旅怀  
寄迹双溪上，秋声动远林。  
断云流影薄，过雁云痕深。  
旧馆生离思，新愁阙寄音。  
到头俱梦事，俯默一长吟。  

姜特立　买鸡  
野处买鸡专报晓，从今不问夜何其。  
老夫辗转苦无寐，恰似度关初听时。  

姜特立　买乌薪戏题  
雨雪冬春无了时，乌薪断续恼衰羸。  
偶然买得婆欢喜，且免山翁晓皱眉。  

姜特立　满公临老种松志可尚也梅山老人为说小偈  
满公种松何太痴，急景尚作千年期。  
安得雷风一夜拔千尺，与汝同看龙蛇舞月时。  

姜特立　谩兴  
乌藤黄葛一山癯，万事从人笑阔迂。  
作计尚余诗气习，遣閒须著睡工夫。  

姜特立　梅山  
欲识梅山境，回环列万峰。  
朱门依绿水，粉堵出青松。  

姜特立　门前柳  
一桁门前柳，亭亭翠插空。  
悲秋宋玉宅，学舞楚王宫。  
夜映楼台月，朝牵鞭荇风。  
多情二三月，乱絮扑房栊。  

姜特立　门外  
门外青山列髻螺，园中花木锦成窠。  
惭无功业报明主，空占閒居乐事多。  

姜特立　觅龙涎巧石  
何年云斧斸烟峦，散在先生燕坐间。  
袖里吾将有东海，凭诗乞与小巑屼。  

姜特立　觅龙涎巧石  
甲蠡浅俗枣仍昏，沉水龙涎气最芬。  
敢望凝香如燕寝，竹炉聊欲试氤氲。  

姜特立　闽中得家书  
家书隔岁至，生死半一新。  
新故无已时，悲喜俱伤神。  
人生兹世间，谁是出世者。  
有如独茧蚕，终日自缠裹。  
迢迢碧海路，青鸟长来去。  
安得挟双成，吹笙入烟雾。  

姜特立　闽中元夕  
晴色动春晖，春宵三五时。  
无风开菡萏，有月莹瑠璃。  
老境逢佳节，他乡赋小诗。  
囝妻浑勿药，灶妇亦开眉。  

姜特立　明月歌  
月在天兮保高，我居世兮何卑。  
高卑相去几万里，年年夜夜长相随。  
明月入我怀，我揽明月辉。  
妙明中间含万象，此时此境谁能知。  

姜特立　木芙蓉  
西风飒飒吹红兰，千林摇落无容颜。  
芙蓉花高猩血殷，烁烁对此红玉盘。  
冰霜髒髒花事寝，坐对此花须痛饮。  
安得蛮户千张机，为我织此明霞锦。  

姜特立　木芙蓉  
商气正惨栗，商花忽红芳。  
有如乍贫妇，犹饰盛时妆。  
众自惊赏心，所见非所望。  
此后少朱荣，寂寞橘柚黄。  

姜特立　木芙蓉  
美人{左女右便}娟隔秋江，翠罗织裳楸叶光。  
醉香艳粉凋斜阳，更使诗人感杏殤。  

姜特立　木犀  
木芙蓉蕊未经霜，篱畔黄花尚敛房。  
正冷落中才吐艳，不思量处猛闻香。  
酿成云壑澄清气，涤尽炎乡热恼肠。  
便欲架巢枝上宿，学他徐老爱花狂。  

姜特立　暮年即事  
八十衰翁如小儿，爱餐梨栗作儿嬉。  
有时淡饮三杯酒，无事閒吟两首诗。  
还丹却老吾不知，头童齿豁一听之。  
但愿造物相扶持，寿考或可登期赜。  

姜特立　曩备员宫属令旨画箑觅诗字以金书  
时颁便面觅新诗，巧画花枝作好题。  
多谢东皇不嫌弃，亲将仙手写金泥。  

姜特立　偶成  
盥面知新瘦，看书觉近昏。  
风霜不相贷，老意与谁论。  

姜特立　偶成  
腻白矢红渐满枝，倡条冶叶况纷披。  
化工只解呈新巧，恼杀衰翁都不知。  

姜特立　偶成  
僻习难施日用间，老人拗事更相关。  
愁来得句翻成乐，忙里寻诗却是閒。  

姜特立　偶成  
蝖因变化多胶网，鱼为飞升却曝鳞。  
唯有冥鸿无羡慕，世间砫弋莫相亲。  

姜特立　偶赋  
勇退知几自古难，人情宦路险於山。  
劝君休唱眉间曲，放我山中自在閒。  

姜特立　偶赋  
不织不耕日，无忧无恼身。  
旷哉天地德，养此最閒人。  

姜特立　偶题  
冷澹清虚未是贫，吾家富贵自天真。  
江山风月元无禁，足许閒人作主人。  

姜特立　偶题  
霜降水自落，春浓花欲迷。  
道心因老进，狂态逐时低。  

姜特立　偶题  
平生事业诗千首，盖世声名黍一炊。  
护落中间偶成事，凉凉蹰蹰欲何为。  

姜特立　偶题  
富贵来时人已老，光阴去后如何。  
有时无事閒思省，我独人间人岁多。  

姜特立　偶题  
莫恨卢姬嫁得迟，尚能料理旧容仪。  
斑姑陈后承恩早，衰悴难堪似少时。  

姜特立　偶题  
平生不作守钱虏，万事随比了即休。  
收拾诗篇閒事业，追随歌酒老风流。  

姜特立　偶题  
花事匆匆一饷空，清和池馆转薰风。  
绿阴似欲专清夏，不许林间见落红。  

姜特立　偶题  
自是绳枢子，夤缘登宦途。  
閒情入鱼鸟，岁晚卧江湖。  

姜特立　偶题  
露叶明朝彩，云峰吐夕岚。  
山中无限景，诗力不相参。  

姜特立　偶至郡城  
老矣息奔走，胡为此登途。  
行李虽草草，客怀亦舒舒。  
倾我壶中醉，阅我袖间书。  
在我故云好，爱此暂时娱。  

姜特立　偶作  
酒力欺人老，花容笑客衰。  
自怜花与酒，终是不相宜。  

姜特立　潘德久永嘉佳士也闻其能诗久矣而不我过仆一日以小诗挑之遂携古风  
闻名渴见面，未合长相思。  
纷纷数来人，谁契此心期。  
识公恨不早，委刺方嫌迟。  
正欲我辈人，共此一段奇。  
良贾虽深藏，有宝人得知。  
袍褐既怀玉，脱囊可无锥。  
聊将一缕麻，换此五色丝。  
曲意相假借，仁衷恕嘲嗤。  
子怀谅已伸，我惭亦自贻。  
此道久凋丧，相从当在兹。  

姜特立　潘夫人挽章  
登堂曾拜太夫人，秀伟端方迥不群。  
为子求官因白屋，有孙擢第自青云。  
身兼富寿人应少，眼见为玄世罕闻。  
已被荣封犹未已，更年褒赠贲新坟。  

姜特立　潘提属拱翠楼  
拱翠千峰列髻鬟，危楼百尺破天悭。  
九霄星斗朱栏外，万井人家绿树间。  
水势大江横北固，地形小鲁望东山。  
何当补被从君住，借我时时豁醉颜。  

姜特立　鹏鷃问答  
吾闻北冥鹏，翼若垂天云。  
矫首扶桑汜，投趾昆仑垠。  
渴饮黄河流，饥食紫渊鳞。  
长融盈千车，短羽重万钧。  
去以六月息，栖止良苦辛。  
黑风忽翻海，未易容其身。  
偶与斥鷃遇，问鷃有何乐。  
鷃云我幺禽，岂暇议寥廓。  
为生诚甚微，为计亦易足。  
吸以棘针露，分以鹪鹩粟。  
决起枪榆间，却向蓬蒿落。  
不睎九万程，只愿一枝托。  
鹏听鷃所云，似若生羡慕。  
彼小乃有余，我大适为苦。  
呼鷃部所安，鷃笑而不语。  

姜特立　平原郡王南园诗二十一首　藏春  
牡丹过后看红药，赖有藏春得少留。  
恰似隋宫千彩女，锦帆一夜下扬州。  

姜特立　平原郡王南园诗二十一首　堆锦  
天机织处纷红绿，丹凤衔梭自往来。  
全似蜀江初濯罢，几和日暖锦千堆。  

姜特立　平原郡王南园诗二十一首　多稼  
富贵多为居养移，田家作苦记农时。  
亭名多稼非无意，后代儿孙却要知。  

姜特立　平原郡王南园诗二十一首　归耕  
归耕此计未为迟，畎畎艰难已素知。  
伊尹佐商功业盛，却思前日有莘时。  

姜特立　平原郡王南园诗二十一首　寒碧  
千层山色参空碧，十里波光照眼寒。  
六月火云横障日，好来此处凭栏干。  

姜特立　平原郡王南园诗二十一首　和容  
君侯不与力科同，能事都归德行中。  
矍相圃间唯孔子，和容堂上独韩公。  

姜特立　平原郡王南园诗二十一首　红香  
子因南岳仙人寻，花自蓬莱海上来。  
每岁枝头春意闹，香风红艳满楼台。  

姜特立　平原郡王南园诗二十一首　豁望  
高亭四望与天开，乘兴登临亦快哉。  
胸次如公无滞念，时时只合眺崔嵬。  

姜特立　平原郡王南园诗二十一首　夹芳  
四时花木巧玲珑，夹路纷纷紫映红。  
步障不须西蜀锦，相公行处裹春风。  

姜特立　平原郡王南园诗二十一首　矜春  
莫疑造物擅天工，先借孤根暖气通。  
待得乾坤生意广，一时散施与东风。  

姜特立　平原郡王南园诗二十一首　凌风  
花木楼台锦不如，关门下瞰更凌虚。  
他时老子如相过，认取东来青犊车。  

姜特立　平原郡王南园诗二十一首　南园  
南园山水神仙窟，上世源充忠献家。  
昼锦堂中诗句好，因诗名榜更光华。  

姜特立　平原郡王南园诗二十一首　清芬  
仙桂扶疏秋复春，一天风露散氤氲。  
常娥自有长生药，相伴仙翁住月轮。  

姜特立　平原郡王南园诗二十一首　岁寒  
森森翠色密藏烟，雾鬣风髯上拂天。  
应伴我公长不老，不知化石在何年。  

姜特立　平原郡王南园诗二十一首　忘机  
机心已尽自虚明，滓翳宁容点太清。  
寄语堂前鸥与鹭，五湖烟水莫寒盟。  

姜特立　平原郡王南园诗二十一首　西湖洞天  
洞天别是一蓬瀛，桂馆时时吹玉笙。  
中有仙翁长不老，不知几个董双成。  

姜特立　平原郡王南园诗二十一首　鲜霞  
蟠桃花发景争新，流水漂香几换春。  
洞口霞光长蔽日，须知中有武陵人。  

姜特立　平原郡王南园诗二十一首　许閒  
裴相功成归绿野，谢公人望起东山。  
巨川欲济须舟楫，只恐求閒未许閒。  

姜特立　平原郡王南园诗二十一首　幽翠  
万竿翠竹拥山隅，时有风前一鸟呼。  
公若来时罢箫鼓，尽收幽意入蓬壶。  

姜特立　平原郡王南园诗二十一首　远尘  
高亭迥出人寰青，须信仙凡路已分。  
世上俗尘那得到，如今步步是青云。  

姜特立　平原郡王南园诗二十一首　照香  
华池岛屿屹中间，花大毵毵水一环。  
恰似诸姬梳洗罢，一时窥镜弄娇颜。  

姜特立　葺圃  
种树书频读，齐民术屡窥。  
曾求竹醉间，更问柳眠时。  
卢橘初非橘，蒲葵不是葵。  
因而辨名物，甘作老樊迟。  

姜特立　千叶海棠  
二八女儿初弄容，妆成意态有纤浓。  
点乱胭脂痕片片，潮生醉脸晕重重。  

姜特立　芡实  
芡实遍芳塘，明珠截锦囊。  
风流熏麝气，包裹借荷香。  

姜特立　青奴  
正堪休手足，好事降为奴。  
具眼感君惠，无心真我徒。  
耐寒曾得友，蒙耻恐非夫。  
却羡木居士，盘鸠赐策扶。  

姜特立　清閒  
清閒自是神仙福，不是神仙不得閒。  
我虽凡骨居尘世，十有三年守故山。  

姜特立　晴云  
晴云行太虚，浩荡本无心。  
随风忽变化，倏忽成古今。  
卓尔起奇峰，万目竞瞻仰。  
本自无心高，莫作有心想。  

姜特立　庆令水墨素馨扇面二首  
清似山栀馥似兰，何人淡墨试毫端。  
若无密叶相遮映，全作江梅春晓看。  

姜特立　庆令水墨素馨扇面二首  
玉质生从瘴海傍，轻绡淡墨写微茫。  
痚花賸作江梅瘦，手底风头只欠春。  

姜特立　秋旱骤雨  
滂沱一雨洗清秋，千里郊原旱气收。  
急遣奚奴洗觥盏，醒心亭上看溪流。  

姜特立　秋后得雨  
亢夏草木死，旱火炽如焚。  
秋深得雨凉，万物生精神。  
庭蕉抽绿书。野草秀芳茵。  
风露洗芙蓉，艳质照商昮。  
我亦病体苏，楚楚整冠巾。  
乘时一尊酒，岂曰非良辰。  

姜特立　秋霁  
清秋初过雨，湿叶闪晴晖。  
数册文书静，一庭人事稀。  

姜特立　秋江柳  
春暖和烟重，冬寒带雪稀。  
何如秋浦畔，含思独依依。  

姜特立　秋来得雨  
夜来一番雨，青我一席蔬。  
洗甑炊香秔，何秘食有鱼。  
便可醉新秫，唧唧鸣斋厨。  
且以乐残年，此外不愿余。  

姜特立　秋来喜雨  
西风吹雨洗林庐，夜深凉气生庭除。  
呼童为我扫籧簒，便欲拂拭红氍毹。  
冠巾三肃傅头颅，絺绤轻利体不濡。  
似觉礼法由吾徒，寝甘食美增腹腴。  
床头有酒不用沽，更烦黄菊催红萸。  
一秋办取三百壶，二三佳友不可无。  

姜特立　秋晴得雨  
片云飞白雨衣，万壑亦清秋。  
瓮螘思新酒，河鱼失旧愁。  
嫩凉生枕簟，爽气入梧楸。  
喜得平安报，天如为我谋。  

姜特立　秋暑  
吾性仍忍寒，不爱秋暑闷。  
既抱相如渴，复喘平叔汗。  
疥疾亦相乘，爬搔扰躯干。  
平生懒挥箑，况复蚊蚋乱。  
忽闻隐雷声，引颈若鹅鹳。  
雨意竟萧条，依然坐深爨。  
安得天公仁，霜令从此换。  

姜特立　秋夜月  
新月秀弯弯，高悬碧落间。  
何当依玉避，潇洒看江山。  

姜特立　秋园  
商所孜山园，园花取次妍。  
蓼丛迎露重，菊本望秋圆。  

姜特立　秋园谩赋呈方叔  
嫋嫋鲜飚动远林，亭亭霭居占遥岑。  
渊明松菊秋容澹，仲蔚蓬蒿露气深。  
莫笑四携亭未濉，且环十鼓坐同斟。  
更须少待桂花发，林下舂容把臂吟。  

姜特立　趋郡回  
老去犹趋府，往来添客愁。  
丹枫渔舍晚，花麦野田秋。  

姜特立　去燕  
去燕忽若失，断蝉凄复连。  
不唯观物化，且以感流年。  

姜特立　人惠酴醾  
少年着意玩时芳，每爱风枝玉雪扬。  
老去此心浑忘却，不堪犹作故时香。  

姜特立　人送双雁  
卑栖笼槛尚成双，莫叹凋零未著行。  
犹胜孤飞千万里，洞庭波上冷吴霜。  

姜特立　人送岩桂二首  
七月浊暑气氤氲，天香忽堕明月轮。  
一枝先入西风手，洗我三伏胸中尘。  

姜特立　人送岩桂二首  
香馥清晨可疗饥，饱人胜食斋房芝。  
便好架巢枝上宿，不愁无酒呼愁诗。  

姜特立　壬子岁送方叔  
经年怀抱几曾开，面上康衢一寸埃。  
已向西偏营小筑，高悬一榻待公来。  

姜特立　肉{左饣右噪去口}莱菔  
玉食旧游宁作我，藜羹故态未忘吾。  
烂爊莱菔甜如蜜，细点猪臿滑似酥。  

姜特立　如山堂二首  
饭余行挟册，醉后卧看山。  
举世皆忙者，无人伴我閒。  

姜特立　如山堂二首  
时时缓步到如山，公竹风过绕懦弦。  
此是老人消日处，客来须饮去须眠。  

姜特立　闰七夕  
此夕从来天上少，斜河休问夜何其。  
不须更恨欢娱短，已是人间十日期。  

姜特立　闰七夕呈谯内知舍人  
佳期有尽情无尽，一再相逢意若何。  
正使长年成会合，临分依旧黯情多。  

姜特立　山间晓望  
老来活计不堪闻，啸月吟风自策勋。  
不爱黄金三万镒，只求清晓一山云。  

姜特立　山居二首  
山居少交游，在家仍懒出。  
忽得佳友生，开怀可销日。  
杯盘随所有，新故皆如一。  
客醉不肯留，我欢终未毕。  

姜特立　山居二首  
吾虽享厚禄，自是一书生。  
炙背随日车，嘘酒依瓶笙。  
教儿读古书，谭仆莳春荣。  
野意自足乐，澹然违世情。  

姜特立　山圃  
山圃归来花半空，尊前一别五春风。  
新松已自高三箠，旧堑还须广十弓。  

姜特立　山堂鞏先生挽诗三首  
源流简公出，名字鲁山宗。  
避地江之左，惊人易以东。  
机云千载里，歆向一门中。  
敬止山堂老，才名是至公。  

姜特立　山堂鞏先生挽诗三首  
风采儒林虎，波澜学海鲸。  
公家五进士，此地半诸生。  
勾漏丹俄就，中牟政亦成。  
如何贾太傅，位不至公卿。  

姜特立　山堂鞏先生挽诗三首  
绾章南北异，转首死生分。  
手泽空遗墨，书签冷旧芸。  
行须潘岳诔，碑已蔡邕文。  
身后无儋石，玄成似子云。  

姜特立　山园四咏　风露亭  
万物冒春晖，红紫竞芳节。  
唯此玉井莲，迥与众品别。  
雅受冷风吹，复爱露华洁。  
亭亭立波上，晚意颇愁绝。  
疑是姑射仙，半夜集瑶阙。  
清虚不染尘，潇洒更宜月。  
我惭穷陋质，对此冰与雪。  
安得谪仙人，超遥俯清澈。  
把酒一高吟，玉色相映发。  

姜特立　山园四咏　醒心亭  
昔人醒心处，唯恐玉山颓。  
我今醒心亭，正与醉为媒。  
醒心非醒酒，所醒遗形骸。  
如病得大丹，如梦忽惊回。  
如闇秉巨烛，如蛰发春苗。  
有时酩酊中，蘧蘧自形开。  
下视名利场，昏晓走尘埃。  
醒处元不醒，醉时良可哀。  
嗟哉我何人，颠倒有至怀。  
不求醉中醒，却醉醒中杯。  

姜特立　山园四咏　雅志堂  
谢公有雅志，颇爱东山游。  
坡仙得其心，妙语寄清讴。  
苍生事未了，已了还即休。  
彭泽小邑宰，其呈固不侔。  
等閒一墨组，未死谁肯投。  
况此大功业，声名天壤流。  
始末终不渝，盛事古鲜俦。  
信知山林乐，不贵公与侯。  
岩壑有廓庙，缙绅或戈矛。  
而况此老躯，日月不少留。  
汲汲尚不足，岂容复悠悠。  
揭榜慕前贤，驽马睎骅骝。  
死者如可作，把酒起相酬。  

姜特立　山园四咏　烟壑  
苍然者为烟，呀然者成壑。  
赖此十八公，与之相领略。  
中间制小亭，面势巧安著。  
千山攒修眉，一水环青玉。  
勃图映高标，觚棱翼飞角，  
夜深或沈沈，月澹还漠漠。  
趺坐者谁子，草衣复芒屩。  
素发照晴昊，飘萧如野鹤。  
傥非违世者，何以有此乐。  
向夕下坡陀，清兴寄寥廓。  
此境真可画，此意终难貌。  

姜特立　山中  
山中有至乐，静者得其意。  
所以入山人，同来不同味。  

姜特立　山中  
不到山中久，山寒景益奇。  
冻泉零雪谷，坠叶弄风丝。  

姜特立　山中  
篱畔黄花翠竹，雨后青山白云。  
此是山中活计，莫教俗士知闻。  

姜特立　伤老  
老翁足力北，踉跄如小儿。  
须杖乃能行，动步忧欹危。  
发秃生细毛，正似出胎时。  
忽复长儿齿，辅车两相依。  
还童既无术，衰谢乃其宜。  
载念天地间，八十者几希。  
如我真幸民，何必暗伤悲。  
且饮北海酒，自吟东老诗。  

姜特立　赏海棠  
海棠初破萼，红艳欲无春。  
小插依霜鬓。花应恕老人。  

姜特立　赏花醉吟  
七十衰翁双鬓杭，每遇花时拚醉倒。  
今年只是去年花，故宫何似今吾老。  
空中日月笼中鸟，万古贤愚尘一窖。  
寻思世事总浮云，断送一生唯有酒。  

姜特立　沈约  
怀情既不尽，谥隐亦何疑。  
截舌帝其怒，在天灵可欺。  

姜特立　圣驾幸东宫  
仙仗天临下五云，承华气象一时新。  
薰风澹荡飘黄{撒扌换比}，瑞脑纷纭点裵。  
彩服戏时天一笑，宝卮捧处日重轮。  
从今家国同休庆，且寿双亲一万年。  

姜特立　失骏子  
舐犊情何限，亡羊意易迷。  
聊为暮景玩，遽与小年齐。  
涨乳空宵哺，深闺失晓啼。  
已知真幻泡，感至一悲栖。  

姜特立　诗悼刘夫人  
淑德生从积庆门，父兄隐耀更全真。  
共推蜡屐亭前女，雅称玄都观里人。  
鸾镜菱花千叶冷，蟾宫桂树一枝新。  
人生百岁今才半，会有重封贲后身。  

姜特立　诗人  
自古诗人多坎壈，早达唯有苏长公。  
流离岭外七年谪，受尽人间半世穷。  
我方六十遇明主，前此独卧空山中。  
岂唯食粥动经月，门外往往罗蒿蓬。  
呜呼诗人天爱惜，不与富贵唯穷空。  
彼苍於我亦厚矣，但畀明月和清风。  

姜特立　诗人有至乐  
诗人有至乐，俗士不知味。  
可以安贱贫，可以轻富贵。  
可以履忧患，可以散淹滞。  
如彼逐臭夫，终日鲍鱼肆。  
方其乐其乐，蛭蛆甘所嗜。  
天特私吾徒，慎勿泄其秘。  

姜特立　诗送谯知合  
一去丹墀六换春，追寻旧事晃如新。  
屡烦携酒来青邸，相伴同班上紫宸。  
自分此生成死别，岂知今日更情亲。  
飞腾已向风云会，得意应须记故人。  

姜特立　诗挽楼少阳所生母夫人  
继室侯家古有闻，荧粕还得配枢臣。  
香严童子先成佛，琐骨仙人后化身。  
共喜伯仁今有母，何妨小德外无亲。  
向来已悟空乘法，全作西方会上人。  

姜特立　施元用醉谒邑大夫胡公公暴风骤雨者也不以为浼已翌旦袖刺见之元用  
肩吾有云孙，磊砢东州瑞。  
一诵能万言，落笔忽千字。  
才抽独茧绪，态涌春云思。  
喜慕高阳徒，时追习池醉。  
笑被僼囚拘。跌宕每自肆。  
心知令尹贤，诡迹姑尔试。  
谁知赵蔺卿，复袖祢衡刺。  
非意忽相得，直到古人地。  
施君激深知，十诗手自贽。  
梅仙亦奇才，睨此一时事，  
新篇发佳话，冰释两公意。  
赓载皆文豪，璀璨明玑坠。  
西邻有伯氏，规切岂亡谓。  
甘言古所戒，矫枉未伤义。  
昔人有火攻，达士胡足累。  
施君真勇者，念酒宁我崇。  
指天誓止饮，忽改开群视。  
邴原恐废业，陶侃忧亲恚。  
独醒向清湘，自责当先隧。  
古来有若人，於我适相类。  
勿学刘伯伦，诅妇侪儿戏。  
勿学陶元亮，止酒诗非志。  
自此真止矣，惟当醉经笥。  
湎然啜醇醲，抖擞糟粕弃。  
沉酣日滋久，富贵可立致。  
视彼九醖功，未足易所嗜。  
持将沃宸聪，澄醍有遗味。  
异时理扁舟，却载鸱夷器。  

姜特立　十月  
十月气候变，园林霜叶黄。  
余粮栖下亩，宿霭罩寒塘。  

姜特立　石盆水窠  
数叶玉簪敷翠，一拳水石含秋。  
何须坐我濠濮，自觉心清境幽。  

姜特立　使北  
持哀万里敢辞难，汴泗都归指顾间。  
车上去程依北斗，马头归梦到南山。  
颇惊魏国山河少，尚觉周家境土悭。  
圣主若图恢复计，直须神武取榆关。  

姜特立　使北二首  
万里持哀使北芒，偶能成礼报君王。  
中原旧事成新恨，添得归来两鬓霜。  

姜特立　使北二首  
略无险阻蔽皇居，底事当时醉寐如。  
若使贾生参国论，便应咽死更无书。  

姜特立　适斋先生续乐天达哉行因继其后诗虽不工聊抒鄙意而已  
乐天吾所敬，挂冠方一年。  
家事能几何，处置有后先。  
始卖南坊园，次卖东郭田。  
末乃货其庐，缗钱可三千。  
不为子孙计，冀可了目前。  
呜呼古之人，未易相比肩。  
颜子附郭外，不闻鬻其阡。  
渊明松菊迳，仲蔚蓬莱间。  
阙一尚不可，而况尽弃捐。  
先生果何心，达者未必然。  
适斋坚主人，归卧甬水边。  
家中无留贸，饥食困即眠。  
不可学其可，已省区中缘。  
嗟哉我何人，爱慕此二贤。  
素贫乏常产，晚有屋数椽。  
圣君不忍弃，未许车高悬。  
月散官中粟，不蓄棒余钱。  
性复喜宾客，日日罗槃筵。  
万事不挂眼，尚为诗所缠。  
山上列花木，山下疏清泉。  
终日自逍遥，濠上乐亦全。  
起予者谁欤，三诵达哉篇。  

姜特立　书寿穴中石寿星背四言  
彼石何人，云是寿者。  
作镇斯宫，孰分真假。  
以幻对幻，有同儿嬉。  
他日启扃，问尔是谁。  

姜特立　暑退  
归臣林间十二春，心安日日是良辰。  
家居佛界清凉国，人住仙宫自在身。  
无事入山寻阮客，有时击壤助尧民。  
虽无高行追先隐，毕究田园乐亦真。  

姜特立　暑退秋夜赏月  
冠巾暑退才如律，诗酒交清不作疏。  
今夕孤光清到骨，镂冰裁玉满林庐。  

姜特立　暑退喜秋  
颓龄厌浊暑，瘦骨便清秋。  
蓐收方回镳，灏气横九州。  
老鹤生精神，孤松郁飕腮。  
如饮寒露浆，贮以青瑶瓯。  
既蠲膏肓疾，复洗热恼忧。  
斟酌楚人赋，并作商声讴。  

姜特立　双林益老养直之后入都见朝贵觅诗  
正平有诗孙，苏氏代不管。  
来传大士印，去说宰官法。  
霜令方清高，行色待明发。  
蚤赋归来篇，莫负碧云合。  

姜特立　双桃寄鞏经略三首  
只说瓜莲并蕂生，几曾仙实见双成。  
却疑西母犹多事，戏作人间儿女情。  

姜特立　双桃寄鞏经略三首  
世间固有无情物，天上宁无有慾仙。  
想得武陵人去后，精神交感此因缘。  

姜特立　双桃寄鞏经略三首  
忽见双桃入眼新，捧看惊动坐间宾。  
老夫得此浑无为，持寿高堂两玉人。  

姜特立　霜后菊  
嫩黄酽白媚秋晖，正坐清霜一夜飞。  
似怯晓来天气冷，一时都换紫罗衣。  

姜特立　水村  
一水泻寒玉，数峰罗翠屏。  
渔樵自来往，不悟落丹青。  

姜特立　水窠赠王元聘  
对此一拳石，便有沧洲趣。  
可笑祖龙痴，辙环山海路。  
赢得鲍鱼腥，属车无觅处。  
何如蓬荜人，低头檐下住。  

姜特立　水仙  
六出玉槃金屈卮，青瑶丛里花四枝。  
清香自信高群品，故与江梅相并时。  

姜特立　说神篇  
天道若不神，何以惊物而惧人。  
君道若不神，何以号令鼓万民。  
故对人以是而设教，奄有四海，  
为天下君。  

姜特立　说诗  
作者固已难，读者亦未易。  
有宝斯识宝，至宝况难值。  
三家寠人子，岂辨瑚琏器。  
鼠璞将见珍，周鼎或斡弃。  
诗道诚难言，大要该六义。  
其高出苍天，其深潜厚地。  
枯中发穠华，淡处有余味。  
似拙乃藏巧，借钝以宣利。  
开阔要波澜，组织须经纬。  
或险而莫亲，或平而足贵。  
圆转各随形，悟入非力至。  
不止事吟哦，先须存兴寄。  
变态千万端，胜处同一致。  
以此而读诗，庶得古人意。  

姜特立　司马倅解组送行  
双溪梅水飞洪澜，风制五两争樯竿。  
有美人兮彼何官，东阳别驾司马孙。  
两摄郡绂私不干，二年解组知岁寒。  
五规三戒投天关，经筵赐读帝意欢。  
此行定合陪清班，发扬祖德仍追攀。  
劝君一杯勿留残，转首咫尺过前滩。  

姜特立　思亲  
富贵来时不见亲，永怀恩德倍酸辛。  
如今有禄肥妻子，谁念孀孤泉下人。  

姜特立　思微时寄食山寺  
招提忆昔寄孤踪，晓甑犹尘午未舂。  
地僻读书无外事，家贫教子有全功。  

姜特立　松石歌寿皇太子殿下  
万生总总各殊廪，中间变化通希夷。  
大椿一万八千岁，蟠桃结实千年期。  
虽云阅世最久远，要自与物同推移。  
不如长松老为石，仙家旧家尤环奇。  
尝闻道士马自然，曾见天宝观前屈铁枝。  
指云此木三千年，去后合变坚凝姿。  
当时山上五里松，龙拿虎蹲相与蜕化无余遗。  
六丁夜半奉玉敕，雷公{谶言换石}磹轰取之。  
阳侯河伯好事，洪涛巨浪移荒陂。  
至今空山断壑所，遗者一块未许午金窥。  
壶山柏木不足道，康干节理由人为。  
何如此石最耐久，万年千载无成亏。  
上不为女娲补天阙，下不为颛皇搘地维。  
直将送似广成子，日与西母对坐同盘嬉。  
蓬莱海水会清浅，广成之寿无穷时。  

姜特立　菘苣初冬稍茂喜而有作  
紫苣生春荑，助我作汤饼。  
黄菘养土膏，冰壶添雋永。  
凡物贵适口，何必须九鼎。  
况我藜藿肠，万钱惭食顷。  

姜特立　送邦达邦操弟同恪赴省  
二陆平时举望长，近来小阮亦文章。  
共排云路升天府，稳坐仙舟入帝乡。  
去日渐惊梅萼破，归时同带桂枝香。  
老夫已办酒千斛，细斫菖蒲作贺觞。  

姜特立　送邦直弟归乡  
有弟自吾里，相从两月余。  
老来归日少，别去见时疏。  
鱼阶段犹前日，鴒原尚故居。  
不知风雨夕阳，相忆更何如。  

姜特立　送邦佐弟归乡  
昔时俱是一儿童，今日相看两秃翁。  
旧约对床心自喜，新诗入梦句仍工。  
吾衰已觉身如幻，汝老犹疑气吐虹。  
南北相望才数舍，何时更卜一尊同。  

姜特立　送陈寺丞得请补外归乡  
京华正是热官地，公独胡为起归意。  
家传相业百未施，请佩左符聊一试。  
相君道德人中英，达识早保悬车荣。  
君王屡良不肯起，只今父子俱芳馨。  
小春十月壶已尾，橘柚垂黄风日美。  
青衫昔出紫袍归，拜寿双亲亲色喜。  

姜特立　送丁大卿知庐州  
寄迹双溪喜盍簪，剖符庐子遽分襟。  
伏波威著羌夷界，叔子恩怀江汉心。  
万里烟尘入长筭，二边风月待清吟。  
促归早晚飞丹诏，新雁回时有好音。  

姜特立　送方叔  
九日相携上翠微，安仁悼内不胜悲。  
琴中只弄无弦曲，歌里聊陈鼓缶辞。  
来岁须为汤{外麦内并}约，今朝空过菊花时。  
君家兄弟如相问，为报颐间已素丝。  

姜特立　送方叔二首  
管弦韵胜堪娱客，山水音清好赋诗。  
底事翩然欲归去，尊前风月又相思。  

姜特立　送方叔二首  
我走尘埃君入山，须知静躁不相关。  
何时宾主俱无事，雅志堂前一解颜。  

姜特立　送方叔二首  
海鸾天外绝虞罗，偶尔来游涧谷陈。  
世上稻粱留不得，翩然还恋玉山禾。  

姜特立　送方叔二首  
梅山近日风光好，桃叶桃根总可人。  
自喜暮年多乐事，非君谁与共花茵。  

姜特立　送光孙崇元读书  
吾儿毛骨已森然，会见排风上紫烟。  
但把文章博科第，便成陆地作神仙。  
胸中滔裕书多读，笔下纵横业要专。  
卜者相期非止此，后生进学在丁年。  

姜特立　送胡守  
括苍都志勒坚珉，贤守推公第一人。  
政似龚黄专恺悌，诗如李杜更清新。  
诸司交荐动旒冕，七邑争留号吏民。  
此去定须登省户，老成人物青朝绅。  

姜特立　送酒刘公达  
诗翁诗胆如酒胆，底事豪诗不豪酒。  
麴生聊遣伴清尊，会有醉吟三百首。  

姜特立　送客  
今日出郊送客，明朝肩舆入州。  
六十年前伎俩，白头也合归休。  

姜特立　送卢漕  
昔忝二三子，今俱七十翁。  
西州十年别，南部一尊同。  
我已三径具，君还双鬓蓬。  
便须轻世事，留眼送飞鸿。  

姜特立　送米与人  
乞米未作廉，送米岂为辱。  
且炊子美饭，试伯慁伯夷腹。  
虽无乳焌豚，便可蔬当肉。  
料得贤孟光，举案欢自足。  

姜特立　送墨鱼鞏大监  
底事呼为海里羊，陀尼为背锦为裳。  
殷勤送似=曲湖老，要荐君家玳瑁觞。  

姜特立　送潘叔昌主教清湘  
醖藉金闺客，风流粉署郎。  
文尝追屈贾，身合到潇湘。  
经术东莱学，才名上国光。  
遐方岂淹泊，云路看腾骧。  

姜特立　送升之南宫  
争袍金带吾家有，黄榜青衫未有人。  
此去须君立门户，桂林先折一枝春。  

姜特立　送双林益老  
才鹤精神不受羁，今朝何事又孤飞。  
不依大士双林住，却向东峰小隐归。  
野色草堂开泱漭，晨光日观接熹微。  
此时四脚棋盘上，坐断人间第一机。  

姜特立　送谢叔光  
青阳迫残腊，寒色满江干。  
我有采薪疾，君方行路难。  
来无十日款，去作一程宽。  
翌晚解鞍罢，亲庭足笑欢。  

姜特立　送徐抚干二首  
便便满腹贮诗书，狗监何人荐子虚。  
半世一官供偃蹇，群公极力藉吹嘘。  
莫辞去佐芙蓉幕，犹胜閒乘觳觫车。  
文雅风流府中望，它时合在玉堂居。  

姜特立　送徐抚干二首  
莫嗟骨相未封侯，媺恶穷通本不侔。  
文似陈琳须草檄，赋如王粲好登楼。  
进平上幕宜多暇，酒贱清欢亦易谋。  
荔子丹时簪末利，可能无句寄中州。  

姜特立　送杨方叔还山二首  
一语何尝及世氛，若非说剑即论文。  
有时伴我松冈上，閒看南山万坞云。  

姜特立　送杨方叔还山二首  
可人自是难招唤，此去相从定几时。  
来岁春风暖行色，隐侯楼上要题诗。  

姜特立　送虞察院  
岳牧用词人，古今诚罕有。  
君侯东南隽，锦心仍绣口。  
生从谢杋城，日对敬亭阜。  
梅翁丈人生，味古若玄酒。  
君能兼众作，活法参已久。  
今兹守双溪，诗思如河剖。  
前追东阳侯，近继南涧叟。  
璀璨珊瑚钩，盘屈蛟螭钮。  
往来互酬赠，觉我殊秽丑。  
砂砾投公筐，珠玑落吾手。  
苏李隔遥天，王刘同魏圃。  
风骚难并世，道义况有取。  
高篇许编缀，泰华侪部数。  
不辞附冥鸿，庶以图不朽。  
君王爱其才，复易吴门守。  
韦郎五字句，寂寞今其耦。  
森戟尚高门，凝香犹故牖。  
想当吟哦时，妙思出齱臼。  
只恐凤诏催，去作仙班首。  
载赓清庙颂，千古换星斗。  
得句勿相忘，时寄山中友。  

姜特立　送宇文尚书归蜀之官遂宁  
吾闻峨眉秀绝几千古，下有人才纷可数。  
长公少公两玉人，一为龙一为虎。  
先生晚出蹑其后，万里东来谒明主。  
青衫羸马百官底，一纪重经启封土。  
要将冯翊试长材，故向蓬溪开督府。  
当时三鱣张讲肆，今日双麾趋郡所。  
白头老父来挽舟，朱组门生争负弩。  
莫辞迢递溯夔峡，便见奔腾下牛渚。  
西川东国一隐钧，尽洒沙堤丞相雨。  

姜特立　送枣阳军使刘似之兼枣阳令  
四方男子志，当在壮年时。  
民社非轻异，才猷且小施。  
附庸今列邑，大国古称随。  
莫谓朝廷远，行看召驿驰。  

姜特立　送枣阳军使刘似之兼枣阳令  
去去樯乌远，何时到汉东。  
官期应岁腊，客路尚秋风。  
大楚风声混，三苗土壤通。  
边头有新句，莫惜寄飞鸿。  

姜特立　送枕屏竹炉与刘公达致政道室  
不画椒房百子图，销金帐下拥流苏。  
聊将鸥鹭沧洲趣，伴送江西古竹炉。  

姜特立　岁暮月下有怀  
春事侵红蕊，年光入白髭。  
暖云笼月夜，斜照放灯时。  
羁宦元无味，清愁只有诗。  
故山无百里，梦寐数归期。  

姜特立　岁暮直舍感怀  
岁暮坐公馆，永怀时序迁。  
雪消残腊外，春到蚤梅边。  
夜色侵乌鹊，年光送管弦。  
无人同晤语，输写赖诗篇。  

姜特立　岁稔  
今负稔熟收田禾，智能鸡担谷主人家。  
农人时节一醉饱，攊歲起舞相喧哗。  

姜特立　岁在绍熙甲寅浙东西大旱帝连江淮至秋暴雨水发天目漂民浸禾稼而苏  
去年数州旱，秋雨漂民庐。  
今年复春霖，赤子忧为鱼。  
不见日月旋，但见霰雪俱。  
处者绝营为，出者困泥涂。  
近山不可樵，平地不得锄。  
有壤莫粪田，有火莫烧畲。  
花木淡惨惨，麦苗冷疏疏。  
张王阶下苔，寒酸井边蔬。  
上天胡不仁，苍和五何辜。  
传闻常润间，流殍满路衢。  
鄞江祸尤酷，越山复何如。  
米乡已无积，山郡岂有余。  
小人急眼前，负贩日夜趋。  
只知利一已，岂暇卹里闾。  
屈指至秋成，未可保无虞。  
尧汤备先具，庶冀收桑榆。  

姜特立　唐伯宪赴括苍户掾  
吾州刺史宅，上冠灵鳌颠。  
千嶂翠合沓，一水清潺湲。  
北指烟雨近，西睇莺花连。  
积李雪缟夜，崇桃霞覆川。  
群材聚仙境，上幕开中天。  
宜有唐景辈，参与邹枚联。  
户掾吾故人，学问自家传。  
隶法既奇古，诗句仍清圆。  
想当吟哦时，揽胜笔如椽。  
坐使冰雪肠，觉浸含芳鲜。  
试谂吾邦人，世岂有此贤。  
勿叹官尚卑，行矣当腾骞。  

姜特立　特立夜直读荆公客至当饮酒篇感而有赋  
客至当饮酒，客去合如何。  
人生无根蕂，保秘客经过。  
有客固当饮，无客饮自歌。  
有客与无客，颓然同一科。  
昔人秉烛游，正尔畏蹉跎。  
粤余生多艰，一官剧奔波。  
读书四十年，铁砚空研磨。  
粝食岂有肉，菜羹或无鹾。  
一衣递单夹，摺制屡舛讹。  
六十始小遇，鬓毛已双皤。  
屈指从心年，光阴苦无多。  
酒虽非所嗜，不饮意不佳，  
一盏助朝气，三杯养天和。  
放浪风月夕，留连四时花。  
以此毕吾生，无愧亦无嗟。  
寻思百岁后，有酒如倾河。  
一滴不入唇，谁见此颜酡。  
作诗广前贤，闻者且勿呵。  

姜特立　题陈朝干山亭二首　翠微  
高蹈烟霞远世尘，翠微深处一纷巾。  
若非严濑垂竿客，即是桃源避世人。  

姜特立　题陈朝干山亭二首　绿野  
丰草茂林皆绿野，不论韦弁与貂蝉。  
但能真得个中趣，何必功名如昔贤。  

姜特立　题共閒亭五首  
几年玉殿领仙班，霜满乌靴尘满冠。  
寄语山花与溪鸟，今回莫作故吾看。  

姜特立　题共閒亭五首  
太行日暮车盘处，滟澦波翻舟下时。  
惟有亭中无一事，坐看忙杀利名儿。  

姜特立　题共閒亭五首  
杨叶屡穿非是妙，庖刀未缺更须藏。  
何人识得閒三昧，袖手急流滋味长。  

姜特立　题共閒亭五首  
花光摇曳犹多事，鸟语軥辀徒自喧。  
谁是如今爱閒者，请来此地说风幡。  

姜特立　题共閒亭五首  
竞前正作虮旋磨，逐物方知鹊失真。  
安得此身随杖屨，却来堂上作閒人。  

姜特立　题琅山大江  
初出岷峨一线微，波涛到此浩无涯。  
坤隅横贯五千里，天堑雄当百万师。  
虎战龙争犹可记，鸥閒鹭静几曾知。  
莫言天意限南北，正是中兴混一时。  

姜特立　题南明  
木末禅扃小径通，杖藜春晚日冲融。  
四围多色参空远，一带溪光入座雄。  
俯仰旧游浑似梦，琢磨新句愧难工。  
浩歌笑指城隅路，和气分明醉眼中。  

姜特立　题许尚书石刻二首  
乌丝玉轴陀尼表，斗草搴花锦不如。  
不是向来元佑脚，唐人文字晋人书。  

姜特立　题许尚书石刻二首  
先生自是吾所敬，况复曾蒙点化余。  
笔妙共推三昧手，尚书安得不中书。  

姜特立　田文  
田文养士天下无，撞钟列鼎倾金珠。  
入关几作秦囚拘，当时贵客如橛株。  
仓皇脱死托小夫，嗟哉所养非所需。  

姜特立　跳珠轩  
激溜跳珠尽日间，却疑造物不曾閒。  
何如收取连云笕，水自水流出自山。  

姜特立　听筝  
鶢鶋设钟鼓，固已非所乐。  
我今对秦筝，听之亦藐藐。  
老人难遣日，藉此慰牢落。  
此意只有知，勿令儿辈觉。  

姜特立　庭草  
一簇墙阴绿正繁，不依朱户傍雕栏。  
竹光苔色深相映，只许閒人静处看。  

姜特立　庭草  
幽幽庭下草，悟悦有禅味。  
君看红紫场，纷纭乱人意。  

姜特立　通守田太尉生辰二首  
犀许渊角凛英姿，褒鄂凌烟想画时。  
建武堂深閒缓带，筹边楼迥静哦诗。  
曾乘神骥参天仗，还插宫花则宝卮。  
今日北门方借重，九重久已结深知。  

姜特立　通守田太尉生辰二首  
吴头楚尾几名邦，公以循良达舜廊。  
未把勋庸齐冠邓，直将教化继龚黄。  
蠹蠲前政人云乐，最上诸司议曰臧。  
只恐周庐赖弹压，芝泥趣召觐清光。  

姜特立　同方叔自郡城归故园  
吏隐岂无名，东南一客星。  
松关今有主，岫幌不须扃。  
无梦妨清睡，唯閒伴独醒。  
着鞭吾已晚，先愧一鸿冥。  

姜特立　同官游赤松二首  
今朝乘兴出林坰，商略天公未肯晴。  
日色忽收梅气润，山光便挟麦风清。  

姜特立　同官游赤松二首  
山舆翠盖出华颠，白毡衣衫皂作缘。  
我辈自应三洞主，傍人唤作五通仙。  

姜特立　同官直舍有木犀一株盛开与余修竹惟隔屏墙尔暇日因共言清香绿阴不  
小山丛桂隔墙阴，曲槛修篁别作林。  
芳意不孤符有德，寒梢相近本无心。  
春多得地生何幸，岁晚为邻分益深。  
赖有高人发佳致，因成盛事寄微吟。  

姜特立　退语  
滟澦堆边百丈绝，宋都六鷁风逆折。  
曹公烧船烟焰彻，苻秦百万走流血，  
未若姜子之退最通决。  

姜特立　玩月  
天风忽披拂，搅我襟袂清。  
云片玉鳞薄，月华金晕生。  
曾於沧海看，浩荡此时情。  
仿佛见三山，汹涌波浪惊。  

姜特立　晚步阡陌见水珠逡逡上沿苗叶月华露彩相映清发倘非真在田间孰知此  
水珠卷苗叶，夕气转阴机。  
浩露添璀璨，明蟾坐发挥。  
静窥关物理，行拂上人衣。  
除却长沮伴，能知此竟稀。  

姜特立　晚步阡陌见水珠逡逡上沿苗叶月华露彩相映清发倘非真在田间孰知此  
月璧上遥巘，水珠生晚苗。  
田家足清旷，野步自超摇。  
有叟谈耕凿，无人说市朝。  
却怜膏火地，车马客尘嚣。  

姜特立　晚春  
品物趋时慰寂寥，静观玄化自超遥。  
鹦因求友偏饶舌，柳为含绵嫩折要。  

姜特立　晚来  
晚来山气冷，松下独閒行。  
野鸟听人语，山灵警杖声。  

姜特立　晚起喜晴  
老翁喜晴色，屋角候晨曦。  
圆影才明隙，方晖已鉴帷。  
呼童聊拥褐，得火即舒眉。  
盥栉浑无事，看山就小诗。  

姜特立　晚晴  
草木肥梅雨，江山快晚晴。  
芳塘荷芰发，香泛葛衣轻。  

姜特立　晚晴  
晚晴返照射高栌，不觉烦襟气一苏。  
欲问明朝天色好，请看空际两浮图。  

姜特立　汪尚书挽章二首  
昔年宦路意相倾，四纪中间一寄声。  
贤嗣登门如对面，新诗缄兴见输情。  
安舆方拟来岩邑，急讣俄传上玉京。  
叹息于今尠人物，短章吟罢泪沾缨。  

姜特立　汪尚书挽章二首  
文章事业盖群工，盛世明良喜会同。  
千首歌诗如白傅，百篇秦议似宣公。  
贰师失道违中制，元帅基谋丧后功。  
二十年间遂高志，鸱夷一舸鉴湖东。  

姜特立　亡妇小祥将至  
老来遽有闺中戚，岁月飞腾奈尔何。  
八十耄龄能有几，九三大耋可无歌。  
祥琴合御吾非激，杘乐如听玷可磨。  
春到有花须育饮，莫伤岁暮更蹉跎。  

姜特立　王大卿挽诗  
少年登雁塔，晚岁列鵷行。  
贾傅心忧汉，宣公疏奏唐。  
细毡亲沃日，白简旧凝霜。  
才大施犹狭，清名玉雪扬。  

姜特立　王方叔丧耦  
人生大患身为素，火宅啼号更累身。  
闻道中郎唯有女，不妨半世作閒人。  

姜特立　王华侨卿所居甚隘而看山亭依浮图之址卓然孤起诚伟观也  
吾怜廛市人，偪仄烟火隘。  
六月围炎蒸，引吭思大噫。  
谁知蜂螘聚，却蹑鲸鳌背。  
近山罗前檐，远岫落天外。  
浮图卓孤标，如大舶航海。  
蓬莱与方丈，便觉咫尺在。  
酒酣挥八极，醉眼聊一快。  
更须约安期，万里弄澎湃。  

姜特立　王君便衣挽章其子迁其母同穴  
昔与先夫子，亲如老弟兄。  
君能敬父执，我亦感交情。  
放意杯中物，无心世上名。  
佳城今夜月，应伴酒旗明。  

姜特立　王君便衣挽章其子迁其母同穴  
伉俪存亡隔，孤坟一驿西。  
忽惊双剑合，无复只鸾栖。  
路接先茔近，云藏塔岫低。  
归乎了无憾，送骑满山蹊。  

姜特立　王思叔惠巨竹一竿  
清晨剪送碧琅玕，想见轩窗六月过。  
便欲持将钓东海，未知何处可投竿。  

姜特立　王思叔惠象牙笋  
鱼煮船头笋煮园，一时风味最甘鲜。  
君家象齿先春发，为我携锄斸翠烟。  

姜特立　王元聘惠石菖蒲  
静坐对珍丛，人疑道气充。  
轩堂路益远，岩壑意潜通。  
石自皱镌巧，苗因灌溉功。  
暮年无嗜好，所向略相同。  

姜特立　为通州守赋绿漪亭二首  
亭占佳名淮海东，六丁拥上水仙宫。  
檐牙帘额烟霏里，人语歌声荷气中。  
酒盏吸残千斛月，钓竿掷下一丝风。  
使君清德如水，潭影人心尽日空。  

姜特立　为通州守赋绿漪亭二首  
景物天开四面宽，如披百幅画图看。  
有时鸥鹭下苍霭，无数菰蒲生碧澜。  
独立晚凉秋思动，醉呼小艇水云寒。  
他年虎节重来访，唯有恩波不解乾。  

姜特立　畏途  
畏途谢排斥，造物遂初志。  
彼虽快其私，我独佩嘉惠。  
爱憎有回牙，恩怨或倒置。  
得马岂君福，凿渠真我利。  
向使老班行，兹事恐遂废。  
三迳幸足乐，一瓢聊自寄。  
兴来或歌呼，客至任醺醉。  
以此终百年，何用一品贵。  
犹胜白首归，流光忽西坠。  

姜特立　文潞公洛中会四同甲皆丙午七十八予乙巳生与丙午相属岁数偶同戏作  
洛中四老会同甲，太岁俱生丙午年。  
我亦联翩七十八，惜无一客伴华颠。  

姜特立　闻常伯韩公下世感赋  
逸轨高标下可扳，风流人物晋唐还。  
胸襟磊落尘埃外，尊酒洒淳笔砚间。  
英气一朝归碧落，高文千古映青山。  
繐帷莫奠知音泪，极目楼边有愧颜。  

姜特立　闻常伯韩公下世感赋  
六义湮沦吾道东，敢将见处与人同。  
后持不遇东坡老，前辈今无南涧翁。  
四偈真能垂具眼，瓣香端欲嗣宗风。  
遗编一见如生面，怅望新阡恨不穷。  

姜特立　闻衍孙恪得举  
庆事联翩走四邻，吾家门户一番新。  
明年双上青云去，为汝山园作主人。  

姜特立　屋角丹枫  
金行肃物欲功成，一夜江枫点翠屏。  
不是天公爱红叶，要驱小隐入丹青。  

姜特立　无客  
无客意不佳，独饮有何好。  
虽非瓮下豪，亦匪泽中槁。  
百年会有极，正要舒怀抱。  
不赋独酌谣，相期醉乡老。  

姜特立　吴焕章送行  
素行躬韦布，长材轹缙绅。  
老成吾甚畏，竞爽尔谁邻。  
半刺人称屈，全牛技未伸。  
难兄曾托契，薄宦偶同寅。  
和韵长愁险，开樽屡饮醇。  
高谈烘白昼，妙舞艳青春。  
方幸交情密，还欣道义亲。  
到家才旦暮，回首遽参辰。  
越榜惊行速，吴牋荷寄频。  
施松从此始，折柳竟无因。  
指日腾夷路，兹时记故人。  
聊凭五字句，千里话殷勤。  

姜特立　吾家  
吾家何处住，一嶂独成围。  
莫遣通樵斧，应嫌减翠微。  

姜特立　五日不出户  
五日不出户，门前枫叶丹。  
清芬余橘柚，老色半林峦。  
社燕知时去，昏鸦取势盘。  
秋深多物色，应接未能安。  

姜特立　戊申除夕  
禁宿遇除夕，孤怀还自怜。  
浮生俱畏老，造物暗凋年。  
性斧何劳伐，心灰不自然。  
好将閒日月，送老白鸥边。  

姜特立　西湖素公爱余泊黍小诗画为扇子  
老子诗中那有画，阿师画里自兼诗。  
我非今世王摩诘，子岂前身李伯诗。  
烟月正临青嶂落，滩声惟许白鸥知。  
可怜半幅鹅溪绢，写此寒江一段奇。  

姜特立　洗竹  
修篁君子性，枝蔓谩相妨。  
一自删除后，侁侁弟子行。  

姜特立　喜败箧中得旧诗  
十首诗篇久弃遗，偶翻故箧有光辉。  
恰如建鼓求亡妇，一日门前忽自归。  

姜特立　喜陆少监入京  
昔人思李杜，长恨不相随。  
遥寄有刘白，同吟惟陆皮。  
物睽终必合，句妙却难追。  
试问长安陌，何如灞岸时。  

姜特立　喜晴  
日出天开眼，云收见物华。  
不餐还自饱，无酒却须赊。  
绿遍千丝柳，红添几树花。  
如何酬造物，烂醉是生涯。  

姜特立　喜晴  
晴日晒江皋，人心散郁陶。  
天地忽开泰，万象分秋毫。  
泻我竹叶青，烹我翠云涛。  
勿与俗士对，且读楚人骚。  

姜特立　喜岁丰  
六月禾将槁，天公一雨苏。  
旱时苗化草，稔后米如珠。  
食足安田里，年饥死路衢。  
丰凶才反手，扪腹愧微躯。  

姜特立　喜雪  
阴宰弄精神，空中舞玉尘。  
入檐灯影乱，折竹晓声频。  
照幌光侵曙，欺梅气压春。  
老夫贪快赏，呵冻拂乌巾。  

姜特立　喜杨方叔见访  
忆别西风首重回，今朝相见笑颜开。  
梅花腊底思君语，桃叶春前望客来。  
足健尚堪凌秔{左虚右亢}，诗工未许继堆貀。  
山园近日新成趣，要相携把酒杯。  

姜特立　喜雨  
昨宵榾榾车声喧，人情嗷嗷不得眠。  
今朝一雨忽大足，人声车声俱寂然。  
吁嗟血汗滴焦土，寸寸灌田亦良苦。  
天工作用瞬息间，百顷平畴如翠羽。  
须知造物心至公，远近高下皆一同。  
岂唯吾里俱有岁，一凉到骨恩无穷国。  
昊天昔道高难测，试听神龙驱霹雳。  
尔农一饱不自知，为尔哦诗歌帝力。  

姜特立　喜雨  
身居焰焰祝融堆，一夜西风卷雨来。  
酷吏手中逃得活，故人别后共衔杯。  

姜特立　喜雨寄曾少卿  
畎亩欲龟坼，好雨忽滂沱。  
豪民不蓄谷，一旱将如何。  
早晚炊香秔，呼奴蒸瓠壶。  
为我讴一曲，便是击壤歌。  
皆由使君恩，盛德致时和。  
岂有六七月，溪流扬素波。  
尔民亦何知，饮食输王租。  
诵我喜雨诗，百世永不磨。  

姜特立　喜仲春有闰  
仲春闰月天声佳，天岂有意迟群葩。  
天公正为老人设，剩添一月延韶华。  
今春计日百二十，不比严霜烈日空增加。  
良辰好景不易得，此日讵可容易过。  
汉家天子赐甲子，所见殆可儿童夸。  
直须烂醉答造物，秉烛列炬惊林鸦。  

姜特立　戏呈赵舜臣觅酒二首  
毕君瓮下心成缚，屈子江边又独醒。  
赖有东阳贤府主，不嫌驰骑送寒厅。  

姜特立　戏呈赵舜臣觅酒二首  
兵厨酿乏吻生烟，阮校如今作赘员。  
却怪渊明便归去，酒材犹自有圭田。  

姜特立　戏题  
乐天妙语过鸡林，平处犹为治世音。  
豁达如今唯李老，不妨风月自閒吟。  

姜特立　戏张时可  
南湖堂上著彭宣，结得襄王梦里缘。  
试问傍人鸥与鹭，何如随步小婵娟。  

姜特立　虾蟆  
周公洒灰垂典教，为尔朋徒多取闹。  
如今大索不相容，省口何如且泥淖。  

姜特立　暇日家人馈酒食  
王度清夷无忌讳，私家甘旨自充庖。  
不须乞食歌姬院，自有佳人送酒肴。  

姜特立　暇日叹日月之逾迈念吾生之几何感而成章  
密移不自觉，猛省却堪惊。  
红颜去不返，白发来无情。  
劫秦气何用，袒汉力莫争。  
求胜竟无术，陶然任此生。  

姜特立　夏日奉天台祠禄  
青衣挥箑卧藤床，翠袖携壶过酒浆。  
蝟腹出波烹芡实，褭足和露擘莲房。  
相呼时入鸡豚社，独坐曾无雁鹜行。  
便是赤城真隐吏，不须刘阮更相将。  

姜特立　夏夜露坐  
脱帻思悠哉，峥嵘望斗魁。  
好风蘯末起，清兴月边来，  
天地供吟笔，星河落酒杯。  
神仙去不远，便欲跨蓬莱。  

姜特立　夏月山中闻莺  
深山五六月，犹自有莺簧。  
吸满幽人听，何如入建章。  

姜特立　香风楼  
太乙真人一叶莲，浮游万顷思悠然。  
我今不愿瀛洲去，愿作香风水上仙。  

姜特立　香菌出括苍山谷中其味香滑绝妙昔尝欲献之寿康终不敢也  
薰蒸应地德，香滑异园蔬。  
天花非尔伦，金芝恐其余。  
雅宜斋庖荐，不受羊羹污。  
将欲献天子，谁为达区区。  

姜特立　小池观鱼  
戏投饼饵方塘上，无限鱼儿翻翠浪。  
向来瓠瑟听遗音，今日梅山识清唱。  

姜特立　小蛮  
小蛮方艳色，老傅已华颠。  
念彼当春花，能得几时妍。  
劝君莫留花，花亦悲流年。  

姜特立　小桥  
小桥横野涧，物色自阴清。  
终日相晤语，松声与水声。  

姜特立　小孙纳妇  
庆事集朋亲，孙枝喜气新。  
歌云停碧落。舞雪眩青春。  
暖日花君子，清樽酒圣人。  
一春行乐地，不负牡丹辰。  

姜特立　晓晴  
晴光弄晓色，云物共昭回。  
岂唯山川豁，觉我怀抱开。  
便欲御冷风，飘摇跨蓬莱。  
不视人世间，往往隔嚣埃。  

姜特立　效乐天体  
田宅不多终是有，园池虽不胜如无。  
三平二满人间少，此乐唯应属老夫。  

姜特立　谢人惠诗二首  
炉鎚锻鍊不遗力，造化穷皱无遁情。  
每对时人思杜老，不知能事属先生。  

姜特立　谢人惠诗二首  
九攻莫下墨子守，一矢难摧飞卫锋。  
始悟从前最高着，向来未肯付渠侬。  

姜特立　谢杨诚斋惠长句  
平生久矣服时名，况复亲闻玉唾声。  
便拟近师黄太史，不须远慕白先生。  
巨编固已汗牛积，长句尤能倚马成。  
今日诗坛谁是主，诚斋诗律正施行。  

姜特立　心迹  
心迹清虚绝点尘，更无俗虑得相亲。  
可怜一片浮云性，付与逍遥自在人。  

姜特立　辛亥春夜雪忽积竹松欹折过半  
夜来雪积不可料，晨起压尽庭前花。  
道松俯偻若揖客，江竹离披如倒戈。  
沙头寒重雁不起，门外日高人未过。  
此时薪米不易得，晨突有烟能几家。  

姜特立　辛亥上冢  
寒闺守节少年时，志凛冰霜不可移。  
追远积成千古恨，报恩宽作十年期。  
此生不愧先君死，后世应传寡妇碑。  
兰若栖神安稳在，遗言今日九原知。  

姜特立　辛亥夏余将广旧庐偶读栾城李方叔新宅诗篇是时子由方治长有余年七  
颍滨七勀　无住著，我室初成四十七。  
前贤蚤达尚如斯，我已多公五千日。  
屋成作客可十年，此老八十终斯言。  
我今追公尚一纪，来日盈缩犹茫然。  
制衣起屋俱犯戒，无屋无衣两为大。  
世间万事且随缘，运海巢枝俱一快。  

姜特立　　°居觅竹栽  
辟畴事庐井，物色费经营。  
正拟一廛足，便怀三径情。  
吾居恐全俗，君圃有余清。  
急欲就佳趣，哦诗乞翠茎。  

姜特立　新居觅竹栽  
觅橙曾有句，乞竹可无诗。  
好轰东南干，同为风月期。  
根丰宜地力，萌达趁春时。  
他日如相过，清阴满酒卮。  

姜特立　修谒  
仙尔事修谒，篮舆近村。  
田夫不避客，袖手立衡门。  

姜特立　修竹为王俊卿园正赋所居也  
入门见修竹，兹士已可人。  
不必问寒温，使可饮清醇。  
此兴谅不浅，此意亦已真。  
安得王子猷，相与共卜邻。  

姜特立　续丽人行  
画师不作春风面，岂是玉容容易见。  
动人正在阿堵中，妙处犹须著歌扇。  
沉香亭边初睡起，{上髟下真}发珑忪薄梳理。  
欠伸背面故作妍，半靥墙头出桃李。  
画成众目争回顾，只欠孙娘折腰步。  
似见人见愁杀人，始是人生肠断处。  
愁肠易断可奈何，古往今来此恨多。  
君不见李夫人，不肯回身年汉君。  
又不见杨太真，拥行莫恋属车尘。  
自古蛾眉多蠹国，玉颜画就还伤神。  

姜特立　学道  
学道不须奇，无为胜有为。  
气平无间断，心静自清夷。  
意钓非关饵，行歌不为诗。  
随缘皆自在，何患不期颐。  

姜特立　雪后双溪城外  
雪消閒出郭，骑马踏山桥。  
池响冰澌落，泥融雁齿消。  

姜特立　雪晴  
六出弄阴机，新晴闲夕晖。  
余过随雁去，残雪带春归。  

姜特立　寻春  
选胜寻春莫预期，风和日暖即佳时。  
行庖草草何妨事，明日阴晴特未知。  

姜特立　压酒  
酒到刘伶坟，斯人已枯槁。  
不如营糟丘，吾将此中老。  

姜特立　牙将脱龃龉牴牾时或隐痛戏成  
摇齿不可仗，反侧如小人。  
王陵虽少戆，信越终难驯。  
鲁卫固小弱，秦晋依强邻。  
更托辅车势，庶以活吾身。  

姜特立　雅志小饮适宽仲送相州法醖并竹萌同至  
相州昼锦堂厨醖，卫国淇川岸竹萌。  
二物烦君走分饷，时哉乘兴倒瑶觥。  

姜特立　迓木詹事  
出郭转萧瑟，寒溪生素波。  
茅檐迎日暖，枫岫占秋多，  
从宦嗟吾懒，流年奈尔何。  
念归应不远，新菊已缘坡。  

姜特立　岩泉别诸弟  
久矣忘乡井，归人问故蹊。  
无金随力散，有柱把诗题。  
初见心增喜，临分意转迷。  
人生重恩意，去住两含凄。  

姜特立　罨菜  
梅山罨菜胜羹藜，怪见宾筵玉筹齐。  
大似雪堂真一酒，绝胜金谷韭蓱齱。  

姜特立　杨诚斋作日屋名小晹谷次其韵  
旋规晹谷敌霜天，掩映金乌上紫烟。  
困睡不愁挥瓮付，坐吟无复耸诗肩。  

姜特立　杨方叔过访送行  
遥传轩盖度西冈，亟返柴车喜欲狂。  
不惮除堂十夫费，且谋解榻半窗凉。  
归途送目云千垒，别夜寻诗月一方。  
何日重来慰牢落，梅山花发待传觞。  

姜特立　仰和令制腊中三白  
六花纷委地，随物赋圆方。  
未戒土牛候，先呈玉马祥。  
月孤难耀彩，句妙与争光。  
不独夸三白，深宜熟五粱。  

姜特立　养鸡抱犊摩诘语也戏广其说  
云里养鸡非是达，山头抱犊未为真。  
何如老奉閒香火，醉卧林间了此身。  

姜特立　野步  
江山客思满，云水稻田空。  
日坞悬秋实，霜林坠晚红。  

姜特立　野步  
晚来行野色，晴意满江山。  
旧得贫中乐，今於老后閒。  
渊明五柳下，颜子一瓢间。  
此道如能会，孤标下可攀。  

姜特立　野步  
倚杖立江干，丹枫叠嶂寒。  
何人三昧手，画我看秋山。  

姜特立　野居  
野居富薪炭，一暖敌重裘。  
虽无四方味，鱼鳖亦易求。  
古人爱山林，岂为口腹谋。  
箪瓢颜不舑，乐道固无忧。  

姜特立　野蔷薇  
拟花无品格，在野有光辉。  
香薄当初夏，阴浓蔽夕晖。  
篱根堆素锦，树杪挂明玑。  
万物生天地，时来无细微。  

姜特立　野意  
谢安高卧向东山，白传分司雒水湾。  
宾朋歌舞欢娱处，只在山光水色间。  

姜特立　野坐  
野坐花飞片，溪行水涨痕。  
山中閒日月，世上别乾坤。  

姜特立　叶叔佐妻挽诗  
元是毗耶女，莱嫔居士家。  
一门函佛界，三子摘天葩。  
积累千金富，追迎百两车。  
合书贤妇传，遗像俨笄珈。  

姜特立　叶仲修令其子携所作求诗  
雅道去已久，拘回良独难。  
须求正知见，莫学小波澜。  
父子专计律，风骚逼将坛。  
如今寄佳句，那复阿蒙看。  

姜特立　曳杖  
曳杖度林樾，晴光破衰颜。  
好鸟忽相鸣，觉我身世閒。  
身世谁自觉，此妙吾独观。  
正以静得之，乐哉天地宽。  

姜特立　夜半  
夜半霜铺瓦，浑如水泼衾。  
炉红朝易起，衣重老难任。  

姜特立　夜饮  
风高霜挟月，酒暖夜生春。  
一曲清歌罢，华胥有醉人。  

姜特立　夜永  
夜永醉还醒，雘鸡已有声。  
衾寒霜令急，木落睡魂清。  

姜特立　谒茔  
新晴冲晓谒先茔，颇爱山行竹树清。  
日午未须回俗驾，且留趺坐听松声。  

姜特立　一年佳节惟立春元夕并在一日亦盛事也灯火笙簧处处有之斗城且尔况  
揭地东风作晓晴，峭寒别一是般清。  
五更彩燕归铃阁，一夜金莲撒斗城。  
岁稔歌谣欣越俗，酒阑魂梦绕神京。  
几多携手天街月，行听帘帏笑语声。  

姜特立　一年佳节惟立春元夕并在一日亦盛事也灯火笙簧处处有之斗城且尔况  
公堂宴处万灯明，灶鼓冬冬脆管清。  
莫厌青裙分作队，那无艳粉笑倾城。  
甘心挝鼓投荒裔，敢望传柑近上京。  
咫尺宾朋若胡越，语音嘈杂隐雷声。  

姜特立　一年佳节惟立春元夕并在一日亦盛事也灯火笙簧处处有之斗城且尔况  
试听楼头报几更，暗尘渐歇夜方清。  
但知贪赏千家月，不问滞留三里城。  
延得簪缨还洞府，移望星斗下瑶京。  
道心与俗元无碍，感耳何嫌下俚声。  

姜特立　移菊  
旋移菊本对兹辰，汲洒清泉浥细尘。  
底事今犹这个在，向来曾是惜花人。  

姜特立　移瑞香  
少年无酒答群葩，投老逢春鬓已华。  
今日对花无意思，花应怜我我怜花。  

姜特立　乙卯春自郡归赏牡丹适有故意回唯魏紫略放二头  
归早开迟两寂寥，经年不见董妖娆。  
芳心未展缘何事，半是閒愁半是娇。  

姜特立　乙卯春自郡归赏牡丹适有故意回唯魏紫略放二头  
梦想看花昆意浓，归来底事别花忙。  
魏家姊妹知人意，先试春风半面妆。  

姜特立　乙卯元宵多雨  
腊前雨势已翻盆，腊后淋淳到上元。  
灯火不张蟾彩暗，笙箫有禁靋声喧。  
麦田闻道水盈尺，里巷想应泥设门。  
闷坐孤吟无好况，三杯冷落对黄昏。  

姜特立　乙卯元宵多雨  
连年旱气民愁食，及至春来又雨霖。  
湿麦卧泥难辨草，寒蔬入市贵如金。  
灯辉不到愁人眼，节物空惊老者心。  
且喜今朝日光出，更须风力扫重阴。  

姜特立　乙卯中秋月色彻晓喜而有赋呈诸亲旧  
客来暮霭尚周遮，客坐乾坤见物华。  
万里更无云吐叶，一天唯有桂开花。  
肃霜青女令先布，专夜嫦娥意太夸。  
便欲从兹凌汗漫，不知何处上仙槎。  

姜特立　乙卯种牡丹  
课仆舁丰壤，辛勤种牡丹。  
不知从此去，更得几春看。  

姜特立　忆仲子  
吟哦五字有规模，妙处时时亦起予。  
送老百年将付汝，岂知颜如请吾车。  

姜特立　因凤赞皇平泉草木记有感  
平泉草木频移主，西雒园池几换人。  
但把风花观世界，莫将金石认吾身。  

姜特立　因赴郡会入城  
十年林下自由身，已放严光作外臣。  
终日奔驰非我意，有时嚅嗫失天真。  
庞公不合来城府，梅福如何走市尘。  
策蹇明朝且归去，故山猿鹤自相亲。  

姜特立　因见市人以瓦缶莳花屋上有感  
城中寸土如寸金，屋上莳花亦良苦。  
因思离宫与别馆，南至九崇北鄠杜。  
东西延袤八百里，桥梁褭空七百柱。  
伤哉好大荒主心，岂识世间蓬筚趣。  
一邱一壑吾辈事，随分园池何用许。  
我今度地山一隅，栽柳栽花已无数。  

姜特立　吟诗  
平生性僻爱吟诗，驱使风光如使儿。  
纵横妙用无凝滞，问著机缄自不知。  

姜特立　吟诗  
四始诗之至，源充治世音。  
后来无郑卫，蛙蚓谩呻吟。  

姜特立　饮酒  
平生嗜酒不耽酒，不爱深斟爱浅斟。  
嵇阮讵能知此味，可怜一世只醺沈。  

姜特立　应致远谒放翁  
双溪雪消水生波，有客袖句来相过。  
自言平生有诗僻，摆落世故工吟哦。  
不愿垂腰连六印，不愿爰田封万户。  
唯於前辈识苏黄，却向古人窥李杜。  
呜呼断弦谁续髓，风雅送丧骚人死。  
三山先生真若人，独将诗坛壁孤垒。  
此翁笔力回万牛，淡处有味枯中膏。  
有时奇险不可迫，剑门石角钱塘涛。  
源充不嗣江西祖，自有正宗传法乳。  
请君去直箭锋机，归来听我禾山鼓。  

姜特立　莺答  
自是山禽侣，徒因语得新。  
不堪供贵玩，却作李山人。  

姜特立　永日  
永日静无聊，空庭散郁陶。  
憩禽猜落果，乳雀趁飞毛。  

姜特立　咏蚕  
{左亻右蠡}{左亻右蠡}屡神化，宛宛始成室。  
生从五泰初，事至三起毕。  
利物先遭烹，谋身自无术。  
衣被遍四方，丘山计端疋。  
岂知骄奢主，结绮踪游逸。  
剪彩满园林，光辉艳风日。  
理宜得败亡，此道天所疾。  
礼经重亲蚕，一缕知自出。  
大禹恶衣服，仁俭由圣质。  
我本生田家，蚕织尝究悉。  
初不耻缊袍，一暖志愿讫。  

姜特立　咏閒  
一年閒有十年功，十岁如将百岁同。  
此去得閒犹未已，向前日月尽壶中。  

姜特立　咏菊  
菊禀金天精，劲气凌风霜。  
水流山下潭，饮者寿命长。  
泛我杯中物，染我诗句香。  
所以陶徵君，爱之不忍忘。  

姜特立　忧患中作  
吉凶既同域，忧喜亦同途。  
万缘互起灭，谁能久欢娱。  
欢娱既不久，悲恨常与俱。  
唯有嵇阮辈，乃能脱囚抱。  
一醉了生死，岂复念区区。  
小儿玩造物，造物亦戏渠，  
举世忧其忧，放浪乐有余。  

姜特立　幽事  
幽事春来早，晨兴即启阍。  
扫梁延燕子，插榗护龙孙。  
数日招宾友，先期办酒尊。  
淋漓衣袖湿，不管渍春痕。  

姜特立　幽事  
日日营幽事，时时有好怀。  
雨园残竹粉，风砌落松钗。  
伴蝖行花迳，听蛙傍水涯。  
穷通了无谓，不必更安排。  

姜特立　游赤松小桃源  
仙山千叠拥云屏，行到桃源境更清。  
坐久令人思谢傅，欠渠低唱两三声。  

姜特立　游鼓山喝水岩  
昔闻鼓山名，未到鼓山寺。  
胜游不易得，一失恐难值。  
今朝忽勇猛，便作入山计。  
虽无济胜具，尚可策疲致。  
松下止呵导，山前屏车骑。  
仰窥白云峰，俯蹑青螺髻。  
半天开佛刹，杰阁照金翠。  
路穷两崖间，巨石擘元气。  
何年泻白虹，一喝回狂势。  
冲波落山后，余务泄厚地。  
山灵畏定力，仙鬼吝幽閟。  
至今千仞底，不见波流驶。  
寻师水倒回，卓锡泉涌沸。  
异事惊倒人，此理本无二。  
亭边数苍石，刻画几大字。  
顾怜身后名，惨戚当时意。  
茫茫千万古，存灭可胜记。  
灰劫同一尽，要自济儿戏。  
不知生前酒，对石聊一醉。  
醉到无何乡，却就僧床睡。  

姜特立　游三岩  
一见便非凡世界，恍然兜率化成宫。  
未分混沌天无巧，已凿豦豣鬼有功。  
百尺飞泉晴亦雨，四时阴穴夜吹风。  
莫将俗驾污仙境，明日红法在眼中。  

姜特立　游叶丞相园有感  
费尽心灵用尽功，林间台榭巧玲珑。  
可怜花木无愁思，不见主人依旧红。  

姜特立　游叶丞相园有感  
功成三径欲归休，结束池亭处处幽。  
花木成时春更好，如何不作百年留。  

姜特立　友人招饮适云气大作雨意甚凉  
永日南薰入舜琴，故人邀我共披襟。  
歌姬可是能留客，故遏行云作午阴。  

姜特立　有感  
六年归老掩柴扉，今日天涯有所思。  
山阻雪深无去路，凄凉只咏四愁诗。  

姜特立　有感  
滴水添壶箭，跳丸叠崦嵫。  
只夸颜似玉，不觉鬓成丝。  

姜特立　有感  
巍峨厦屋起千间，便作朝廷第一官。  
几个得归仍得老，可怜一世不曾閒。  

姜特立　有感  
少年如晓行，志竟多閒佚。  
老如夜还家，行李自迫怵。  
向来轻寸阴，此去惜余日。  
已往不可追，未来嗟莫失。  
昔人秉烛游，不为杯中物。  

姜特立　有客  
有客访山间，愁襟一笑宽。  
青灯亲软语，薄酒缓清欢。  

姜特立　又赋如山  
如山堂上好登临，罗列堂前紫翠岑。  
万古烟霞供坐啸，四时风月伴閒吟。  
海鸥心性沧洲远，野鹿精神草树深。  
却笑井蛙并辙鲋，只知缺甽与蹄涔。  

姜特立　右寄此诗后忽得简云儿曹亦寄五言用韵毕同殆一段佳话遂再赋长句  
天性固自同，学问亦有源。  
胡为两章句，韵韵皆蝉联。  
有如五音作，琴瑟随宫悬。  
排比不乱行，又似贯珠然。  
窃意予父子，与公有世缘。  
精神所交感，默契难言诠。  
书来亟报我，故事前无传。  
欲将此段奇竟入佳话编。况复惠新句，  
律吕递相宣。  

姜特立　幼子娶归  
六十得幼子，薄者以为嗤。  
新妇拜阿翁，兹事在何时。  
翁今已八秩，又见儿妇归。  
不远年岁间，更作弄璋诗。  

姜特立　余卜居偶得山水之胜喜而赋之  
寒士把茆聊盖头，岂假山水寻清幽。  
偶然驻足得胜地，造物所赋非人谋。  
有山无水清晖减，有水无山爽致卑。  
流水青山屋上下，此妙唯许坡公知。  

姜特立　余丞相薨长沙  
一纪归来老薜萝，须知养寿是蹉跎。  
几人尽向忙中去，我比时贤日已多。  

姜特立　余垂老於居之西偏营面对南山一峰卓然榜曰如山盖取诗人意也  
一峰高插丙丁间，南极星光伴我閒。  
不向仙君乞如愿，只从造物觅如山。  

姜特立　余方悼亡适山圃牡丹芍药盛开赋长句  
白巾对红艳，哀乐自不同。  
缅彼古之人，拔去体法中，  
亲丧至呕血，悲涕固无从。  
不哭即饮酒，陶然醉为乡。  
吾爱蒙庄子，鼓盆歌慨慷。  
吾笑潘河阳，忍泪赋悼亡。  
自古皆有死，生灭固其常。  
生也根一气，死焉归渺茫。  
钏情虽我辈，达节圣所臧。  
且日饮无何，久久永相忘。  

姜特立　余曩官都下有一铁瓶甚古贮汤宿火以供朝谒归来置床下有年矣偶一日  
冶铸求来不记年，贮汤宿火早朝天。  
如今冷落浑无用，且与鸱夷伴醉眠。  

姜特立　余年六十始入侍禁庭数月又直春宫  
新年出小劫，今日真储宫。  
天道周必复，物情穷则通。  
春丛无寒荣，秋畲得晚丰。  
勿悲夕阳句，犹胜吾家翁。  

姜特立　余无常产癸亥岁方舍穑事  
往岁事耕稼，正以饭不足。  
今年不服田，賸有代耕禄。  
种瓜与爇蔬，未免课童仆。  
四体不复勤，有愧前修躅。  

姜特立　余行年七十有七腰围顿减殆不胜衣齿亦摇脱可念也  
衰鬓已凋渊岳，便腹顿减边韶。  
陋姝何必丰脸，烂饭须要长腰。  

姜特立　余有仲子之戚九日亲故携酒访我於梅山之上因咏昔人诗人情皆向菊天  
九日上梅山，愁心卒未安。  
人情皆向菊，天意独摧兰。  
管女不及嫁，莱衣空自寒。  
牛山多感慨，把酒泪阑干。  

姜特立　余有足疾因感柳子厚跂乌篇  
跂乌肖翘丛薄间，低头塌翅人所怜。  
既无三足相疑妒，恐可夤缘到日边。  

姜特立　余壮岁尝假居塔山寺后三十年重到赋二绝  
故山重到思依依，不见霜眉雪顶师。  
三十年间真一梦，夜檠犹记读书时。  

姜特立　余壮岁尝假居塔山寺后三十年重到赋二绝  
一堕红尘六载余，黄金不杂白髭须。  
向来猿鹤应相问，瑠合犀瓶无羔无。  

姜特立　鱼燕  
拍岸鱼遗子，排檐燕引雏。  
有生俱有欲，情爱岂其无。  

姜特立　渔舍  
渔舍枕沧湾，如游赤壁间。  
羡鱼虽迹似，匪钓却心閒。  
松古龙千尺，溪清玉一环。  
无人相伴醉，沙觜弄潺湲。  

姜特立　渔舍  
渔舍时时须一到，水光山色净相亲。  
玉肌花貌不须替，自有阳台行雨人。  

姜特立　渔舍感秋  
小筑瞰清流，人閒境更幽。  
蒹葭寒带水，蟋蟀静吟秋。  

姜特立　渔舍新成  
旋规渔舍傍溪山，山转溪回翠竹间。  
閒看羽觞行诘曲，戏拈竿线弄潺湲。  
浮家不入分风浦，归棹休寻落照湾。  
谩说五湖烟浪好，几人险处得心閒。  

姜特立　虞察院生日  
新开弦管召天和，喜气悠扬际海涯。  
向晓金焦称寿处，欢声更满使君家。  

姜特立　虞察院生日  
自辍清班素望崇，凛然争仰柏台风。  
大奸钜猾宜深屏，且避当年御史骢。  

姜特立　虞察院生日  
向来施设局苕川，荒政方劳问计然。  
今日雄藩得长袖，请君著眼看回旋。  

姜特立　虞察院生日  
雨晹时若赖君侯，万室欢呼庆有秋。  
不论高原并下隰，民间稌黍一时收。  

姜特立　虞察院生日  
今年旱火欲烧空，尽是忱诚默祷功。  
尊酒豚蹄亦何用，使君心自与天通。  

姜特立　虞察院生日  
使君决遣烈秋霜，不许乌衣立坐傍。  
一吏持毫供点染，向来雁鹜不成行。  

姜特立　虞察院生日  
锄飇除荒政若神，俗安民靖绝纷纭。  
清宵不见犬吠盗，绿野更无羊败群。  

姜特立　虞察院生日  
下车好语敬书绅，诚意区区只为民。  
今岁年丰米狼戾，更须通变惠斯人。  

姜特立　虞察院生日  
天诏飞传速置邮，双溪门外足行舟。  
橙黄橘绿风光好，并看西湖十里秋。  

姜特立　虞察院生日  
文章近古追前辈，政事方今绝后尘。  
聊佩左符犹未称，好归黄阁试经纶。  

姜特立　虞丈以伤物遂再赋  
省口须知亦省缘，食经尔雅不劳编。  
山中且纵无肠子，海上长随踞壳仙。  
凡物身中皆有佛，何人性里独无天。  
反骚正得诗人意，读罢新章为怃然。  

姜特立　虞丈以伤物遂再赋  
古来儒墨本同源，罪福区区不足编。  
燕飨正须依孔圣，慈悲何秘异金仙。  
静思有物参元化，府视含生共一天。  
梁武汉明俱泥佛，得言失旨岂其然。  

姜特立　雨霁立门外见万山葱翠如颇自喜得独占山居之胜因得乱道一联遂足成  
吾庐何处是，野色满方壶，  
野色满方壶。一水长来绕，  
千峰不用呼。偶然成择胜，  
幸尔慰归愚。问讯曲湖老，  
何时访老夫。  

姜特立　雨中岩桂  
社后十日雨，坏却山桂化。  
不见日车行，但见雨脚斜。  
闷坐室何有，辞眠情不佳。  
安得万里风，浩荡吹晴霞。  

姜特立　欲雪  
啸侣饥鸢愁古木，啅群冻雀聚疏篱。  
一庭寒意沉沉静，正是江天欲雪时。  

姜特立　谕亡了  
死固汝可怜，生亦我所爱。  
生死两相缪，吾将解其会。  

姜特立　遇题  
平生疏散性，万事皆真率。  
唯於五字城，如用萧何律。  
为官既无称，治生亦无术。  
护落每如斯，一长何足述。  

姜特立　遇雪  
艰难要经历，勿为居所移。  
方北冒雪行，有愧在家时。  
杯酒全无力，春寒易着肌。  
谁能念此老，团坐有痴儿。  

姜特立　元宵小饮游人填塞殊可厌  
一灯何似千灯，千灯争如一月。  
虽云屋下荧煌，不若空中皎洁。  
笙歌万井喧哗，车马九衢填咽。  
老子静对婵娟，自是一般奇绝。  
混沌灯意略同，矫俗救奢良诀。  

姜特立　月  
万古长空月，亏盈不计年。  
魄生蟾共没，光满蛤同圆。  

姜特立　月俸至  
禄厚君恩得，才疏德性迂。  
入门随手散，不作守钱愚。  

姜特立　月下  
晚来暑退坐前墀，嫋嫋南薰动翠微。  
便欲乘风游汗漫，白云顶上玩清辉。  

姜特立　云岑  
云岑抱秋阴，水木起夜色。  
原野渐萧条，田禾卷阡陌。  

姜特立　云岑  
云岑抱秋阴，水木起夜色。  
原野渐萧条，田禾卷阡陌。  

姜特立　云山  
茫茫几云山，中有万古人。  
人间有生死，出没如浮云。  
山云有销歇，世人无断绝。  
所以西方尊，不言生与灭。  

姜特立　再悼邦节弟  
满腹书何用，谋身事竟非。  
中堂亲尚在，私室子畴依。  
人去惊沤没，秋来愁雁飞。  
它时风雨夕，想忆泪沾衣。  

姜特立　再赋如山  
小堂草草屋三间，暇日徜徉养寿閒。  
揭榜如山还自笑，何人不老似青山。  

姜特立　再赋醒心亭  
小桥枕沧湾，一水绕清激。  
横来莫知源，委去无寻迹。  
戏鱼时度浅，好鸟忽鸣寂。  
堂坳隐空豧，竹树閟寒碧。  
朝霏兴朱栱，倒影汎瑶席。  
仰窥一迳上，始觉藏深僻。  
尚忆客中行，盘峤倦登陟。  
峰回路忽下，溪馆曾休息。  
高低相掩遇，景趣无终极。  
朼来坐忘疲，欲去或穷夕。  
安得青霞人，共此白云适。  

姜特立　再赋渔舍  
皆言渔者乐，不知渔者忧。  
方其未得鱼，蓑雨立寒流。  
正可入图画，屋壁供王侯。  
吕尚与子陵，工钓汉与周。  
初不事钩饵，终日心优游。  
我今筑斯舍，发兴在沧洲。  
范子既伯越，去泛湖海舟。  
季鹰思吴中，不为鲈鱼秋。  
所以数君子，声名天壤侔。  
我非真渔人，一酒万事休。  

姜特立　再和  
合居琐闼荫庭槐，底事康衢走俗埃。  
莫买渔舟便归去，好提鸿笔记方来。  
湖山剩有诗神助，事业宁须官鬼催。  
知道此纶未施用，出屯行矣扫云雷。  

姜特立　再赠汤仲辉  
肥遁元无闷，躬耕亦自娱。  
曲肱安陋巷，爱尔亦颜徒。  

姜特立　糟蟹呈虞察院  
星分井鬼占高躔，琐细还书食馔编。  
不作屈原醒到死，却同李白醉登仙。  
濡涎唧唧生泉眼，閟息陶陶乐瓮天。  
口腹固知能累德，为渠风味一轩然。  

姜特立　糟蟹呈虞察院  
祸成篝火最堪怜，蒯索寒芦更与编。  
细剔膏苏付馋子，却吟醉骨属诗仙。  
沉冥并作南柯梦，混沌谁开太极天。  
闻道将糖尤躁扰，解蒲投甑想骚然。  

姜特立　早朝  
迷晓逆风飘漏远，惊秋堕叶响廊深。  
五更又上篮舆去，忘却当年调笑吟。  

姜特立　早朝  
欹眠侧耳数寒更，欲起未起心不平。  
何似山间浑睡足，卧看红日上窗明。  

姜特立　赠方叔  
世间旷士如君少，天下閒人似我稀。  
一旷一閒无一事，只应鸥鸟共忘机。  

姜特立　赠染髭宋道人  
道人染髭须，返老作年少。  
虽得陆公怜，却被吕公笑。  
道人尔休痴，百年终漏逗。  

姜特立　赠孙宰雪中招饮  
令尹宣和气，冰花两度开。  
德星方此聚，瑞应瞥然来。  
玉篆萦红炬，天酥落酒杯。  
相持索新句，惭愧谪仙才。  

姜特立　赠汤仲辉郊居  
木桥横野水，竹迳踏晴沙。  
桑苧交阴处，吸藏隐士家。  

姜特立　赠叶枢相  
一别乡闾五十秋，今朝作意省松楸。  
山川良是人民改，故旧无多岁月流。  
不学钱侯夸驷马，聊同范子泛扁舟。  
风流二老今重会，把酒殷勤说旧游。  

姜特立　赠曾少卿  
我诵茶山诗，不识茶山面。  
今朝逢嫡孙，论诗得关键。  
李杜不再传，苏黄才一见。  
茶山子有孙，夜光同一串。  
故家妙人物，笔底波澜健。  
何当直两锋，看取空中箭。  

姜特立　乍还里舍  
十载弹冠始一归，暗惊草露湿征衣。  
自怜犹胜辽东鹤，故旧相逢未尽非。  

姜特立　张致政挽章  
上寿身仍健，荣封岁屡终。  
无因拜庞德，空幸识王戎。  
含玉亡遗恨，悬车近古风。  
燎黄应不远，光宠贲幽宫。  

姜特立　招客赏菊  
今年月有闰，菊花开较迟。  
明年无赢缩，花开当及时。  
有花与无花，摘蕊泛酒卮。  
况是好时节，风日生光辉。  
但愿身老健，长与花继期。  
犹胜陶徵君，无酒空赋诗。  

姜特立　昭君  
汉宫胡地真天壤，一别长门隔塞云。  
莫谓琵琶慰行役，琴心不比卓文君。  

姜特立　之官婺州  
一夕霜风扫翠微，宦情何似客情悲。  
留连祖帐临分日，徙倚家园欲去时。  
三载奉祠心似水，一番挈累鬓成丝。  
高飞深泳惭鱼鸟，临水看云有所思。  

姜特立　直舍作小砌  
直庐迫高墉，隙土止寻丈。  
短人累残甓，围叟舁新壤。  
方成一篑积，已觉寸心爽。  
余芳分禁掖，痚翠眇林莽。  
虽无昆阆趣，便有濠濮想。  
绕吟消永日，静对延孤赏。  
聊成儿女剧，终契山林往。  
为语平泉公，经营毋太广。  

姜特立　致政张教授晚而买妾有女戏赠  
隐君无妇几经时，暮景鳏居却未宜。  
且喜中郎新有女，岂容白傅老无儿。  
闺中不著玉川婢，天下应传京兆眉。  
无计去陪汤饼客，花卿有子待歌诗。  

姜特立　中古  
中古风俗醇，田野多贤人。  
沮溺识孔丘，渔父辞伍员。  
后世多薄俗，往往妖孽作。  
小则为胜广，大则为莽卓。  
物坏虫生之，俗坏奸生之。  
古道日已远，呜呼其可悲。  

姜特立　中秋寓直东宫是夕当月蚀云兴不见  
中秋令节每多阴，况复清居鹤禁深。  
幸免虾蟆矜毒吻，不妨蟋蟀伴孤吟。  
连旬病腹难容酒，独夜清眠不愧衾。  
二八孤光应未阙，小楼犹得共登临。  

姜特立　中秋追和李方叔咏舞者  
乐声催遍上华裵，回雪光中不见尘。  
今日同间易惆怅，当筵踏月更何人。  

姜特立　中夏  
正此恢台夏，园池绿节交。  
高荷擎羽盖，新笋出旗梢。  

姜特立　种桃  
种桃三百树，随处有开花。  
来年三二月，便是武陵家。  

姜特立　重九  
渊明颇爱重九名，我亦爱饱重九酒。  
已办黄菊与红萸，唤起陶公为四友。  

姜特立　重题八咏楼  
每到楼中忆沈郎，碑间文字烂生光。  
四时山色藏烟雨，两派波光下夕阳。  
湛辈仅能登岘首，召南元自爱甘棠。  
英流已远空追想，附骥犹堪托短章。  

姜特立　重午和鞏教授韵  
屈子沈渊日，年年旧俗忙。  
佳人夸彩缕，稚子竞新裳。  
铙鼓喧渔步，杯盘列象床。  
山翁独无事，燕坐只焚香。  

姜特立　舟喻  
楼船万险出惊湍，未到安坻未是安。  
万一暗逢罗刹石，破舟覆族有何难。  

姜特立　骤寒拥炉  
雪霰晓漫漫，天公剩作寒。  
林梢栖白风，炉焰舞红鸾。  

姜特立　诸葛孔明  
临发汉中时，精诚见表辞。  
此心谁尽了，死后有天知。  

姜特立　竹翠  
竹翠凉虚寝，炉薰养道情。  
日长无一事，燕坐有余清。  

姜特立　竹杖  
竹杖点湘斑，长随掌握间。  
老来方得力，伴我一生閒。  

姜特立　拄杖  
脚力未须扶，时时踏莎迳。  
爱君如友生，伴我山行兴。  

姜特立　追感三朝遭遇今如一梦  
本是蓬筚姿，偶作帝王客。  
日日上金门，时时分玉食。  
自忘身世贱，不觉仙凡隔。  
几多贤达人，饥寒卧空泽。  

姜特立　追送虞察院  
夜半小溪饮，酒深增别情。  
客随舟共远，诗与雪俱清。  
严濑云木冷，富春烟水平。  
故人相忆处，应过凤凰城。  

姜特立　子陵  
足加帝腹狂奴态，自是君王礼数宽。  
四海但知天子贵，先生只作故人看。  

姜特立　子陵  
不为故人屈，清名日月高。  
当时若相汉，不过比元侯。  
元侯功易歇，子陵名不灭。  
所以想孤风，犹如隔前日。  

姜特立　子陵祠堂后两崖对起可高百丈或者指为钓台  
壁立双台百丈余，如何竿线掷空虚。  
时人不会先生意，只钓清名不钓鱼。  

姜特立　子陵濑  
不为故人出，出则将如何。  
交道古难终，岂唯畏虞罗。  
萧何丰沛旧，未免投金科。  
先生诚高哉，无愧紫芝歌。  

姜特立　子美  
仓卒朝行在，间关到蜀都。  
维舟绵江上，卜宅少城隅。  
药市桥春过，江村酒夜沽。  
风骚天不靳，故遣走荆吴。  

姜特立　自和  
喜报纡芳轸，深期办酒壶。  
兴来更唱和，耳热自歌呼。  
正可谈风月，何须较智愚。  
吾今方息驾，无复问征夫。  

姜特立　纵目  
纵目郊原乱絮飞，好风娇叶弄天机。  
白滩半露溪新瘦，绿树初圆山正肥。  

姜特立　足弱  
足弱老态增，颠仆人共骇。  
无趾真吾师，天刑乌可解。  

姜特立　足弱二首  
八十颓龄血气微，杖而后起固其宜。  
尧夫有句君听取，脚力衰时药不医。  

姜特立　足弱二首  
脚力虽云弱，心灵尚宛然。  
休轻刖孙膑，犹解杀庞涓。  

姜特立　足弱感刘宾客跛牛叹  
刘子怜跛牛，行将就庖宰。  
云斯竟不免，觳觫有何罪。  
为善无近名，月刀用则匮。  
庄氏其至言，超然出形器。  

姜特立　足弱再赋  
四大假合成，足弱非我病。  
但作如是观，乃悟真实性。  
当时维摩诘，聊示世间身。  
凡欲问疾者，正堕烦恼因。  
我若於尔时，便当作礼去。  
病既无从生，自有欢喜处。  

姜屿　送张无梦归天台  
鲲鹏运海涯，岂复顾泥沙。  
龙虎常为畜，干坤不定家。  
玉泉生白石，紫府种黄芽。  
此境人难到，归程自有槎。  

姜正　游枋口  
山如削玉水涵秋，人在冰壶月底游。  
劫火半空尘世换，不知此处几登舟。  

姜竹野　船子和尚西亭  
船翻亭迹尚依然，动有风波静有天。  
人世不知行实地，每于船上又安船。  

姜竹野　简高澹轩  
西风篱下菊班班，想得吟肩正耸山。  
急遣曲生陪杖履，要传好句出人间。  

姜竹野　西湖竹阁寺  
来此琅玕影里吟，更于何处觅山林。  
千年清事无人管，独有香山领此心。  

姜遵　剑门关  
极目双峰剑倚天，重门因设据高山。  
城隍尽枕溪岩畔，井邑全居水石间。  

蒋白　题禹庙  
大禹归天后，南惟此庙存。  
屋腥龙挂影，岩墨电烧痕。  
夜祭支间火，春鼙浪里门。  
到今疏凿水，敢不向东奔。  

蒋璨　过冲寂观  
兔井桥边鹢首横，过逢仍怯近乡情。  
路人失喜交头语，邻犬何知掉尾迎。  
重到云房惊落寞，直须金阙早崇成。  
百年香火追先志，始信吾宗世济荣。  

蒋璨　过冲寂观  
惯见琳宫全盛时，朼来荒梗倍伤恓。  
虚堂不复瞻遗迹，败壁才容觅旧题。  
帝傅前修皆榘砮，云孙后裔合攀跻。  
兴衰补弊应商略，徙倚修廊日欲西。  

蒋璨　句  
正索解人那复得，其谁知我固无从。  

蒋璨　题石桥  
石桥西去接烟霞，方广山头佛子家。  
今日我来生善念，分明盏上见茶花。  

蒋粹翁　满月山龙见  
千载圣人闽海出，喜看龙亦马腾骧。  
首县鱼目星光璨，脊散虎文金线长。  
道统再傅天有意，素王重见世应康。  
惜哉灵物山中失，漠漠烟林使我伤。  

蒋旦　柘川渔火  
桃浪流香春雨馀，渔灯深夜出溪湄。  
半篷明灭风生处，数点微茫月上时。  
影落沙汀鸥梦断，光摇芦苇雁栖迟。  
明朝解缆沧浪外，濯足船头唱竹枝。  

蒋概　登雄州北门楼  
壮士未酬志，乘秋感慨多。  
幽燕新种落，唐汉旧关河。  
塞月沉青琢，边声入暮河。  

蒋华子　春晚谣  
汀洲三月杨花飞，河鲀出水江鲚肥。  
雨声翻作断肠曲，薄寒恋恋轻罗衣。  
新愁压眉双碧聚，作意挽春春不住。  
无情恨杀蜀帝魂，不劝归来劝归去。  

蒋华子　独客  
独客秋江上，萧萧发欲华。  
终风撼红树，甚雨老黄花。  
后垅应无恙，音书不到家。  
眠孤怨遥夜，归梦绕鸥沙。  

蒋华子　笋  
头角崭崭露，江南四月时。  
定应孤竹子，未脱老莱衣。  
怒长搘苔石，旁行过棘篱。  
不来能几日，渐学翠鸾飞。  

蒋华子　题孙得休居室  
住世百来年，童颜只俨然。  
道心丹灶外，诗趣笔床边。  
瓮牖清虚府，盆池小有天。  
云关谁剥啄，端是问神仙。  

蒋恢　甲辰腊日遣兴  
腊里春前日日阴，西畴弥觉水云深。  
梅边句好无人觅，竹外烟轻有鸟吟。  
发兴合穷千里目，著书聊寄百年心。  
翻云覆雨谁能问，纳纳乾坤古复今。  

蒋恢　秋夜读书  
白紵乌纱不耐凉，晚风吹月上莓墙。  
旧书重读添新味，二尺檠边夜正长。  

蒋恢　秋吟  
落叶纷纷卷地来，手持六角障黄埃。  
何人真解知秋意，与上凌虚百尺台。  

蒋恢　三月晦日偶成  
一年芳信雨消磨，负此吟怀奈若何。  
倚槛忽惊新绿暗，扫轩更惜落红多。  
春归惟有时禽觉，睡足从渠日影蹉。  
闲里工夫闲受用，惜无闲客肯相过。  

蒋恢　睡起  
幽鸟无言啄落花，风吹榆荚打窗纱。  
先生酒醒绿阴里，笑听蜂儿报晚衙。  

蒋恢　行山  
六尺枯筇度远岑，野花啼鸟助清吟。  
云低似觉天根近，磵远因知地脉深。  
阅世岂容无正眼，穷源须要识初心。  
春寒局促良堪厌，一笑阳和破积阴。  

蒋恢　野色  
幽事每堪娱，秋深晚霁初。  
帆分江影破，风勒鸟行疏。  
山色美无度，稻花香可书。  
逍遥今夕意，未厌短辕车。  

蒋恢　重午  
逝水光阴不肯停，又从菰黍重寻盟。  
平生不学采莲曲，只读离骚配酒兵。  

蒋恢　舟回练塘  
柁转秋塘迥，寒光彻万寻。  
叶声风外急，吟思雨中深。  
白发存公道，青山适素心。  
疏钟何处起，暝色正沈沈。  

蒋捷　东坡田  
老去红灰酒瓮前，向来青草瘴江边。  
卜居自为溪山好，不是区区为买田。  

蒋捷　铜官山  
崒嵂荆南山，袁令葬其麓。  
相传天赐棺，咄咄诳流俗。  
令尝成兴梁，天报宜以福。  
赐棺信荣矣，毕竟入鬼录。  
珠官在岭南，锦官在巴蜀。  
盐官兴铁官，登载粉简牍。  
吾恐古有司，铸铜山之足。  
后人讹承讹，官傍妄加木。  
政须改铜官，大字鑱崖腹。  
事有作俑者，并按王乔玉。  

蒋介　第一山  
第一山前万里秋，野花衰草替人愁。  
中原好在平如掌，莫把长淮当白沟。  

蒋金部　游谭田寺  
我爱谭田寺，短桥横碧波。  
数椽松竹里，静处不须多。  

蒋晋　翠屏列画  
青峰如屏高插天，悬崖积翠生云烟。  
谁把王维旧墨迹，巍巍高挂安居前。  
胜景应知世稀有，妙学丹青乃缩手。  
嗟哉画有蠹损时，斯图寿比南山久。  

蒋晋　葛井仙踪  
谁凿云根清气泄，混混源泉流不竭。  
味极太古比龙涎，饮之令人骨清彻。  
父老为云有葛仙，丹成此地经多年。  
寂寞烟霞洞云静，惟留斯迹令人传。  

蒋晋　鲤屿浮岚  
天地造化真何如，幻就青岚如鲤鱼。  
初疑孝子感天意，复恐古人传素书。  
岚气时浮北烟瘴，缥缈奔腾似吹浪。  
远跳深惊欲化龙，故有飘飘五云障。  

蒋晋　西岩胜水  
柘川之西有削石，屹立巍巍峻如壁。  
下有沧浪百尺深，澄清恰似秋天碧。  
逝者如斯竟不停，孺子长歌堪濯缨。  
故知源头有活水，支流分派迢迢清。  

蒋晋　柘川渔火  
玉川一带光涵秋，渔艇纵横网罟稠。  
西风日落寒烟暝，煌煌灯火明中流。  
数点如萤走络绎，影趁流波泻金液。  
一声歡乃明灭间，邻鸡又报东方白。  

蒋凯　思归寄余玠  
病觉腰金重，君恩报已辜。  
发从秋后落，花向雨中疏。  
诗礼堪谁倚，山川赖有图。  
百年心里事，渔钓老江湖。  

蒋梅边　句  
引蔓间花欲透云，托身下倚老松身。  

蒋梅边　檐卜花  
清净法身如雪莹，肯来林下见孤芳。  
树花六月无炎暑，省爇铜協几炷香。  

蒋梦炎　寒食  
不暖不寒寒食天，小桥杨柳未飞绵。  
三分春色一分在，十日晴无两日全。  
桐角唤回前嶂晓，子规啼破隔江烟。  
麻裙素髻谁家女，哭向墦间送纸钱。  

蒋祺　暖谷诗  
县南山水秀且清，天地坯冶陶精英。  
有唐刺史昔行县，访寻洞穴为寒亭。  
屈指於今几百祀，磨崖字字何纵横。  
相随栈道倚空险，来者无不毛骨惊。  
我此三载迷簿领，有时一到□馀情。  
娱宾烹茗遽回首，孰知亭侧藏岩扃。  
成纪同僚到官始，居然心匠多经营。  
乃知物理会有数，繄天通塞因人成。  
鸠工畚筑忽累日，旷然疏达开光明。  
初疑二帝凿混沌，虚空之□罗日星。  
又若巨灵擘华岳，溪谷之响轰雷霆。  
大岩既辟小岩出，壶中之景真其□。  
洞门春风刮人面，其中安若温如蒸。  
累垂石乳似刻削，周环峭壁无欹倾。  
旧梯既去小人险，新径之易君子平。  
临流又广□方丈，叠石缔宇为轩楹。  
於嗟土石□□□，无情一旦建时荣。  
方今出震□大器，鼎新基构清寰瀛。  
我愿天下无冻馁，有如此穴安生灵。  
不烦吹律而后暖，千古宜以此为名。  

蒋祺　又成五言律诗三首  
陵谷有时变，兹岩不可湮。  
神仙三岛景，天地一炉春。  
鼓动龙蛇蛰，疏通草木新。  
寒亭几百载，今始得良邻。  

蒋祺　又成五言律诗三首  
地胜难湮没，规为假手通。  
凿开千古意，倾出一壶空。  
煦比鲛人室，寒消朔吹风。  
从今县图上，此景浩无穷。  

蒋祺　又成五言律诗三首  
客有林泉趣，寻幽翦薜萝。  
半山无石碍，此境得春多。  
隔岸桃花坞，临溪竹箭波。  
兹应是仙隐，鹤驭几时过。  

蒋山卿　过象州  
秦皇开象郡，兹事已千年。  
台古埋秋草，城荒起暮烟。  
江天云漠漠，石岭月娟娟。  
万里惭漂泊，因风怀昔贤。  

蒋时中　黄山观  
黄鹤山中黄鹤观，黄鹤仙人此修炼。  
功成羽化归丹丘，环佩珊珊度遥汉。  
昔闻有鸟名令威，去家千年今来归。  
仙人一去不复返，长松落雪秋霏霏。  

蒋时中　贞义女祠  
幼年曾读贞女碑，坐想濑水清涟漪。  
试来江东吊李白，瓣香敬谒贞女祠。  
平生不数子胥子，鞭平进诸何至此。  
有金投濑竟何为，当时岂为将军死。  

蒋堂　东齐  
守土无留事，休居有静斋。  
文才化僭陋，术未迨乖崖。  
古帙书参画，秋阴竹间槐。  
西人安枕外，聊此息筋骸。  

蒋堂　飞来山  
有山昔飞来，神怪安可测。  
万壑鼓风雷，千岩为羽翼。  
胡为忽移徒，到此无倾侧。  
灵越得奇峰，琅琊失遗迹。  
烟云随而至，杉篁古所植。  
如何草创时，偶作瞿昙宅。  
闻之有苾蒭，岁久苦刓刻。  
凿声响深崖，火烬淬层壁。  
平为土木基，蔑有苍翠色。  
金粟千亿身，窣堵百馀尺。  
回廊尽复叠，寸地无间隙。  
一聚红尘中，万瓦青烟羃。  
成彼有为善，斯可长太息。  
我试来寻山，山形俱变易。  
方念此崭绝，安得如往昔。  
不谓山之足，下落言偃室。  
知是骞翥时，于兹堕岩石。  
屹尔画疆畔，其谁敢侵蚀。  
随宜得形胜，触目见崷崒。  
小桂结浓阴，清露有疏滴。  
巾履日可赏，琴樽雅成饰。  
多谢对幽岑，亦足开烦臆。  
若在祇园间，岂更存馀碧。  

蒋堂　过葛墟读蒋冽大宗碑  
天宝年中立此碑，轩裳鳞次美当时。  
自從寂绝牛头梦，力振家声合在兹。  

蒋堂　过叶道卿侍读小园  
秀野亭连小隐堂，红蕖绿条媚沧浪。  
卞山居士无归意，却借吴侬作醉乡。  

蒋堂　和梅挚北池十咏  
池上有虚阁，翚檐迅若翔。  
百壶多盛集，四座仰惟良。  
藓印文綦绿，莲依桂楫香。  
何由陪啸咏，敷裧纳微凉。  

蒋堂　和梅挚北池十咏  
池上有奇桂，青青岁纪深。  
旧枝怜茂植，时亦欠清吟。  
夕月漏孤影，秋霜滋劲心。  
今方遇真赏，风什播瑶音。  

蒋堂　和梅挚北池十咏  
池上有孤岛，影摇波底天。  
蓬壶欣彷佛，仙客得留连。  
岸草衬丹轂，滩薦隈画船。  
羡君休瀚日，寄傲一尊前。  

蒋堂　和梅挚北池十咏  
池上有修竹，遥闻手自栽。  
几因风韵响，时感隼旟来。  
粉箨经梅脱，虬根遇石回。  
婵娟绿阴下，小阁为谁开。  

蒋堂　和梅挚北池十咏  
池上有垂柳，烟笼濯濯枝。  
芳根逢茂育，老翠胜平时。  
体弱因风舞，词清入笛吹。  
金城久不到，遥想欢羁离。  

蒋堂　和梅挚北池十咏  
池上有丛菊，繁英满旧蹊。  
金刀惜频翦，粉蝖得幽栖。  
醉卉谁同插，香牋手自题。  
遥思清赏处，野步岸东西。  

蒋堂　和梅挚北池十咏  
池上有时钓，间忘侍從身。  
波平方浸月，更退閴无人。  
藻映鲂鱼尾，风摇独茧纶。  
一亭容膝地，雅饰免荒榛。  

蒋堂　和梅挚北池十咏  
池上有时宴，笙簧沸欲凝。  
欢多漏移刻，坐久月和灯。  
席客咏持蟹，女倡歌采菱。  
醉来忘万事，风静水波澄。  

蒋堂　和梅挚北池十咏  
池上有雏鹤，来從淮水壖。  
旧巢离海树，清唳入吴天。  
骨峭翘霜月，翎疏刷野泉。  
使君宜得伴，仙格本千年。  

蒋堂　和梅挚北池十咏  
池上有驯鹿，亭台深处行。  
长随熊轼惯，且免兔置惊。  
遥草眠多稳，流泉饮亦清。  
寸岑有灵囿，可使遂微生。  

蒋堂　虎丘山  
虎丘何为山，鲸波涌而顯。  
惟青镇一隅，峙秀状无限。  
遥峰乃众阴，四望拱孤巘。  
上有梵王家，高压长洲苑。  
游人接踵来，千里必重趼。  
奔走趋层巅，凌竞陟云栈。  
下瞰洞庭卑，傍睨灵岩浅。  
巍乎屹宝阁，仰之目睛眩。  
中有明光书，丽若日星烜。  
三朝所秘藏，百灵共幽赞。  
兹焉真福庭，瞻者皆色洒。  
敻觉尘世非，恍如化城现。  
塔顶拂彤霞，山脚环清甽。  
北崖宿雪寒，东阜晨曦暖。  
阴森岩腹空，诘屈廊腰转。  
秋磬落云端，宵灯耿天半。  
处者病恼蠲，来者钝根遗。  
予膺邦寄时，所历游屐遍。  
不领旌旗行，恐惊禽鹿散。  
扪萝穷邃深，据槛望平远。  
寻幽既欢欣，访古或兴欢。  
葬金坟已隳，淬剑池犹漫。  
冰霰凋古杉，朱丹浮断简。  
珍重讲石存，讥凭鬼诗诞。  
唐贤留风什，遗墨罗粉版。  
险语悉冥搜，清景不可逭。  
国朝有笔札，崖壁刻棱婉。  
刀矟君谟书，龙蛇不疑篆。  
二美贲禅扃，千古宗风愈恢阐。  
迦陵觉音清，石室惊筹满。  
自惟挂缨归，心与纷挐断。  
每来寻香刹，常得峨野弁。  
久留莲漏移，相接犀谈款。  
露井汲云浆，冰畁试芳莊。  
最怜草树春，几爱烟岚晚。  
愿借一庵名，于兹修止观。  
林端生色美新晴，楼阁依山若画屏。  
石坐最宜人选胜，剑池潜想地遗灵。  
僧窗松竹冬忧茂，寺路烟霞画亦冥。  
自愧逾年假麾守，一回方得扣禅扃。  

蒋堂　寄题望湖楼  
城上危楼势孤峙，楼头尽见湖中水。  
水色澄明游者多，古来雅以鉴为比。  
家家画舫日斜归，处处菱歌烟际起。  
清涟蒙润一都会，碧底涵空三百里。  
溥哉利及镇东人，而我常嗟马臻死。  
今滋史君多感慨，所以望湖心不已。  
频登雉堞追古往，盛集宾朋为宴喜。  
楼南极目芙蓉花，万叠红英照千骑。  

蒋堂　寄题西园  
西园昔日多游從，回流屡泛户酒空。  
前亭后亭草茵软，晓景晚景烟岚融。  
角巾萧洒竹林际，履綦来往花际中。  
时方偃蕃适四体，不料游宦如孤蓬。  
数移五马临大屏，几怅二毛成老翁。  
昨去邻封亦甚迩，祇限一水无由通。  
锦城此举又远适，流觞雅会何时同。  
钱塘山色望不见，稽山况在钱塘东。  

蒋堂　句  
向日草青牛引犊，经秋田熟稻生孙。  

蒋堂　句  
离堆山外更西去，应入白云餐蕨薇。  

蒋堂　句  
深锁烟光在楼阁，旋移春色入门墙。  

蒋堂　绝句  
归来深隐太湖滨，天与扶持百岁身。  
虽是浮云隔双阙，丹心爱戴在君亲。  

蒋堂　梅  
玉骨绝纤尘，前身清净身。  
无花能伯仲，得雪愈精神。  
冷淡溪桥晓，殷勤江路春。  
寒郊瘦岛外，同气更何人。  

蒋堂　闵山  
东南亘群山，形气或断续。  
兹山穷崭绝，孤峙越之腹。  
郁苍瞰城闉，胜秀为民福。  
所宜禁樵苏，主者在严肃。  
不知平昔时，谁氏来班录。  
私疱计薪爨，无时伐良木。  
官膳利货财，弥年翦修竹。  
忽忽事斧斤，丁丁响川谷。  
万叶坏密由于，千竿倒寒玉。  
轮囷无完枝，檀乐鲜遗族。  
戕贼殊未厌，峰峦翠将秃。  
鹤侣怨且惊，云容惨以恶。  
非唯挫生意，抑乃伤雅俗。  
王者有仁恩，行苇亦沾沐。  
嗟嗟若人者，忍不思化育。  
今予剖信符，于慈憩丹轂。  
谓山岂无灵，胡为人所黩。  
呼吏对泉石，申禁护林麓。  
庶几养尧英，勿使罹残酷。  
来者贤使君，斯言愿为复。  

蒋堂　南湖台三首  
危台竹树间，湖水伴身间。  
清浅采香径，方圆明月湾。  
放鱼随物性，载石作家山。  
自喜归休早，今胜贺老还。  

蒋堂　南湖台三首  
峣榭水中央，兹为隐遁乡。  
小园香寂寂，一派晓泱泱。  
烟草碧弥岸，霜桃红压墙。  
鸱夷倘在此，未必入沧浪。  

蒋堂　南湖台三首  
水次揭危亭，烟堤四面平。  
栽薦延宿鹭，种柳待啼莺。  
雪霁清流涨，风来夜艇横。  
轻肥莫临顾，我老懒逢迎。  

蒋堂　前题  
使君有意饰门闾，雅为灵芝揭表初。  
招隐溪边往还者，從兹认得野人居。  

蒋堂　清阴馆种楠  
手植榝楠二千树，时当庆历五年春。  
还期莫道空归去，留得清阴与后人。  

蒋堂　送梵才大师归天台  
老被诗名系此身，思山深去避人群。  
宝台千尺隔江见，清磬一声归路闻。  
岩上开扉灯照月，庵前扫地雪和云。  
终焉此是清凉处，净住无惭相国文。  

蒋堂　太伯庙  
太伯何为者，不以身为身。  
逊避天下位，奔走勾吴滨。  
隐德照来世，遗祀传斯民。  
吁此廉让国，合生廉让民。  

蒋堂　题妙喜庵  
禅公览古意裴徊，偶结云庵向北来。  
满目沧洲围野景，一枝金策卓秋苔。  
沙边水鸟衔花至，月下渔人施供回。  
或访稽山旧徒侣，樵风应为送浮杯。  

蒋堂　题曲水阁  
危构跨大渊，沦清涤世纷。  
飞湍逢石转，漱玉隔山闻。  
影乱林花落。丛幽涧草薰。  
兹为禊饮地，何羡右将军。  

蒋堂　题山亭  
山亭深处枕清溪，万木回环尽翠微。  
梅萼破香知腊近，柳梢含绿认春归。  
风前列嶂琴三叠，雪后群山玉四围。  
顾我此来盘礴久，尘劳潇洒顿忘机。  

蒋堂　题月禅师方丈  
我到云房是有缘，坐移莲刻听禅诠。  
江边异日人应记，吏部曾来见大颠。  

蒋堂　望太湖  
杳杳波涛阅古今，四边无际莫知深。  
润通晓月为清露，气入霜天作溟阴。  
笠泽鲈肥人鱠玉，洞庭柑熟客分金。  
风烟触目相招引，聊为停桡一楚吟。  

蒋堂　吴江桥  
雁翅桥横五湖北，翚飞亭屹大江心。  
鱼龙渊薮风月窟，若比广寒宫更深。  

蒋堂　吴淞江  
江人见我谓谁何，行李无羁野意多。  
六幅青帆趁潮去，一樽白酒扣舷歌。  
沙边历历辨云树，岛外溅溅弄月波。  
兴尽归来还更喜，舞鸥相送入烟萝。  

蒋堂　溪馆二首  
年来纳组去，林下得身还。  
泚泚清流处，重重碧树间。  
渊鱼乐且静，年-鹤寿而间。  
粗有淮安趣，谁同赋小山。  

蒋堂　溪馆二首  
野意本自遂，兹溪称独醒。  
云萝环静室，水石照疏櫺。  
杀竹编书古，纫兰作佩声。  
王通昔不遇，时亦坐汾亭。  

蒋堂　谢李兵部  
黄菌诞邱园，灵贶贲醴泉。  
至和非我召，美化自公宣。  
秀色邻三迳，幽光被一廛。  
时髦秉笔者，为我列群编。  

蒋堂　尧峰新井歌  
白云莽莽青山头，一穴四面飞泉流。  
其初山间旧井涸，枯肠燥吻海众羞。  
于时大士宝云者，颐指土脉智虑周。  
山灵所感道心爽，檀施聿来工力鸠。  
云锸齐下远雷动，石光内击飞星稠。  
百尺虚空廓地表，一泓清冽呀深幽。  
人疑從天堕月窟，或问何处移龙湫。  
次则其徒骇殊胜，竞持应器尝甘柔。  
饥狖连臂喜跳掷，渴鸟引喙鸣钩辀。  
碧甽光中辘轳晓，银床侧畔梧桐秋。  
宝坊金地互相映，谷鲋坎蛙难此留。  
傍睨江形小衣带，下窥湖面卑浮沤。  
何兹凿饮有功利，一掬入口醍醐优。  
热者濯之昏钝决，病者沃之沈痼瘳。  
而我时邀墨客去，松涧远挈都篮游。  
净瓶汲引试香莊，雅具罗列无腥瓯。  
比之玉乳不差别，诮彼炼丹多谬悠。  
今兹泉眼在鲁坞，所喜云液邻菟裘。  
苧翁既往乏鉴者，水记未载予将修。  
此山此井永不废，此歌其庶传南州。  

蒋堂　隐圃  
雅得菟裘地，清宜隐者心。  
绿葵才有甲，青桂渐成阴。  
独曳山屐往，无劳车驾寻。  
湛然常寂处，水月一庵深。  

蒋堂　咏金竹  
百镒先寒一径深，潜疑造化铸成林。  
贪夫或有凭阑者，不见修篁但见金。  

蒋堂　游松江  
曙光东向欲曨明，渔艇纵横映远汀。  
涛面白烟昏落月，岭头残烧混疏星。  
鸣榔莫触蛟龙睡，举纲时闻鱼鳖腥。  
我实宦游无况者，拟来随尔带笭箵。  

蒋堂　游松江  
月晃长江上下同，画桥横堆冷光中。  
云头滟滟开金饼，水面沈沈卧彩虹。  
佛氏解为银色界，仙家多住玉壶中。  
地雄景胜言不尽，但欲追随乘晓风。  

蒋堂　再题半峰亭  
何名半峰亭，尧峰路之半。  
游客趋层崖，斗上多股战。  
宝云构此轩，接引心不倦。  
所冀冠盖来，少休松石畔。  
雄视金仙居，巍乎倚云汉。  
自此更攀缘，须臾迹彼岸。  

蒋堂　赠白云张少愚  
聘命当年下益州，戋戋束帛礼偏忧。  
山人著出隐居报，使者赍还答诏牛。  

蒋堂　赠陈虞卿  
宠秩拜春坊，归休识虑长。  
扫门卑魏勃，设醴谢元王。  
一水莼鲈国，群山橘柚乡。  
喜群添老社，烟驾尚徜徉。  

蒋堂　赠惟政禅师  
禅客寻常入旧都，黄牛角上挂瓶盂。  
有时带笠穿云去，便好和云作画图。  

蒋堂　棹歌  
湖之水兮碧泱泱，环越境兮润吴疆。  
蒲螺所萃兮雁鹜群翔，朝有行舻兮幕有归艎。  
茭牧狎至兮渔采相望，溉我田畴兮生我稻粱。  
我岁穰熟兮我民乐康，马侯之功兮其谁敢忘。  
莼丝紫兮箭笋黄，取其洁兮薦侯堂，  
醆斝具兮箫鼓张，日晻晻兮山苍苍。  
侯之来兮云飞扬，隔微波兮潜幽光。  
念山可为席兮湖不可荒，惟侯之灵兮与流比长。  
万斯年兮福吾乡，乐吾生兮徜徉。  

蒋堂　栀子花  
庭前栀子树，四畔有桠枝。  
未结黄金子，先开白玉花。  

蒋堂　诸官诗成因书二韵于后  
一派西园曲水声，水边终日会冠缨。  
几多诗笔无停缀，不似当年有罚觥。  

蒋廷玉　补衣  
百补未成片，何缘御得寒。  
拆时如网裂，纫处着针难。  
色样多无定，花纹斗不完。  
分明类禅衲，其奈戴儒冠。  

蒋廷玉　净刹  
碑上文难读，开山失所传。  
岩松秋落子，石井夜添泉。  
地旷常多月，厨寒不起烟。  
昔年曾有虎，来到寺门前。  

蒋廷玉　秋意  
秋意如诗淡，又如湘水清。  
无家人易感，有笔画难成。  
月冷砧千杵，江空雁一声。  
梦回蕉叶上，残雨几番鸣。  

蒋廷玉　絛  
八百青铜买，归来系黑豹。  
松毛倒垂膝，棕绠曲围腰。  
稳称轻小帽，宜悬小药瓢。  
有时吟未就，频在手中摇。  

蒋廷玉　叶梦麟往惟扬  
一马扬州路，桃开几树花。  
春光无拣，淮地亦繁华。  
日惨长江水，风昏古战沙。  
争雄旧时事，君去莫思家。  

蒋廷玉　赠陈宗之  
经营一室面清波，不是儒衣不见过。  
南渡好诗都刻尽，中朝名士与交多。  
分甘书史窝中老，兴在江湖醉后歌。  
门外今年桐又长，不知堪系我船麽。  

蒋纬　题澹山岩  
风生崖木响，霭散洞门宽。  
幽径盘危入，青天一面看。  
三冬僧定煖，五月客游寒。  
纵有通神笔，亦应图出难。  

蒋孝言　游虎丘  
秀色回环眼倍明，醒余洒面竹风清。  
快哉气且吞云梦，便欲飘然上玉京。  

蒋孝忠　题浯溪二首  
好山好水占浯溪，中直磨崖一片碑。  
试问天齐齐几许，从他元子賸夸毗。  

蒋孝忠　题浯溪二首  
我宋中原二百州，版图渐入掌中收。  
只今更办河清颂，勒向燕然最上头。  

蒋燮　碧云洞  
汉室真人已驾鸿，空留洞府旧山中。  
暮云凝合元非鏁，俗骨腥膻自不通。  
束火杖藜深杳杳，袖椎敲石喜{降阝换音}{降阝换音}。  
若为化作双飞鸟，得与郎官继此风。  

蒋懿顺　送水云归吴  
十年牢落醉穹庐，不用归荣驷马车。  
他日傥思人在北，音书还寄雁来无。  

蒋雝　句  
入寺门围玉带水。  

蒋芸　辞荐呈余廉访  
耒耜生涯远俗嚣，年来无梦到金貂。  
一池皓月□诗骨，满圃春风长药苗。  
愧不漆身吞豫炭，聊将洗耳弃由瓢。  
分甘投老潭源地，为谢云笺莫见招。  

蒋芸　寄张道洽  
衰柳疏松对夕阳，老来秋思倍堪伤。  
已无上苑千葩秀，僪有东篱一捻黄。  
细诵佳章排宿恨，旋呼村酒纵诗狂。  
西风策马能过我，老圃馀蔬尚未荒。  

蒋芸　寄张霖溪  
漫向潭源晦此身，自嗟无地可投明。  
栽培劲节依崖翠，采撷香芹绕涧清。  
避乱遣怀聊圃治，论交且喜傍山行。  
何时并辔临溪上，静听飞泉万壑声。  

蒋允中　灵岩禅寺  
晓入灵岩寺，灵踪一一穿。  
天聪凿混沌，龙鼻滴潺湲。  
不雨山长湿，微风谷竞喧。  
参旗开障日，鳌柱仰擎天。  
雁异灵山鹫，蒲非华岳莲。  
重台疑魏载，卓笔岂张颠。  
夜月连千嶂，晴云画一川。  
净名常宴坐，行亮昔安禅。  
共乐仙游胜，都将世事捐。  
双鸾知可跨，拟把石碑镌。  

焦本心　游黄山留题  
自有乾坤不记年，山中紫翠尚依然。  
百千万世留今日，三十六峰横暮烟。  
怪石矬松名岳上，神仙天子一人传。  
桃花流水丹炉畔，欲往从游洗俗缘。  

焦炳炎　句  
迹虽无地著，心实有天知。  
一禽从不获，不敢范驱驰。  

焦炳炎　游黄山  
秀出云霄一丈探，诸峰高下护晴岚。  
丹成兔臼香生杵，影见龙津月在潭。  
洞暖有花因七七，云深无语住三三。  
粥鱼敲动山林兴，合傍浮丘去结庵。  

焦翠峰　石人峰  
石为肌骨应成假，铁作肝肠未必真。  
当日容成丹就处，何当点化作仙人。  

焦焕　游虎邱  
寻胜访幽刹，招朋泛远舟。  
清风杨柳岸，微雨芰荷秋。  
师去余禅几，云閒动客愁。  
无缘陪玉麈，共醉碧山头。  

焦焕炎　题黄山送别图  
我家黄山隅，不识黄山面。  
不自到黄山，见图如不见。  
如何黄山客，又别黄山去。  
落日晚烟昏，黄山在何处。  
黄山有汤泉，可以洗涤尘世缘。  
黄山有瑶草，可以饵之长不老。  
黄山有神丹，得之可以超尘寰。  
胡为别却黄山去，只把生绡写空翠。  

焦静山　汤泉  
渟渟灵水养灵珠，籁定波生注玉壶。  
洗尽尘劳多少客，不知还解洗心无。  

焦宗古　句  
酿成汉帝招王母，饮罢凉州拜孟池。  

焦宗古　句  
南阳客自称龙卧，东鲁人应叹凤衰。  

焦宗古　句  
芳树高低啼蜀魄，朝云浓淡极巴天。  

解程　送钤辖馆使王公  
武帐推恩诏十行，雍容鸣玉觐清光。  
四年爱日民谣浃，五月炎风驿路长。  
剑阁烟云迷去斾，柳营笳鼓惨离觞。  
浣花纸贵傅新集，留待诗名继许昌。  

解旦　富顺  
封疆莫欢极西陲，景物尤堪著咏思。  
亭台处处垂杨影，街巷家家小酒旗。  
旧同吴楚分梅艳，新比戎泸有荔枝。  
凿井咸泉通海脉，靠山公署映江涯。  

解旦　句  
便作武陵溪上看，春来何处不开花。  

金卞　游金庭观  
寻真穷养浩，崇妙路迢迢。  
沿掩峰千叠，尘分水一条。  
白云生石壁，飞阁插崖腰。  
隐隐存仙迹，浑疑在碧霄。  

金汉臣　句  
故乡万里思亲远，客馆孤身度日长。  

金嘉谟　鱼簖  
芒苇织帘箔，横当湖水秋。  
寄言鱼兴蟹，机穽在中流。  

金坚　翠蛟亭  
怒猊抉石骥奔泉，谁挽河流下九天。  
倾泻琼珠三万斛，从师乞作买山钱。  

金坚　大涤洞  
手翻河汉出天关，雪漱霜飞照眼寒。  
且向亭前供玩好，却来笔底作波澜。  

金暕　荔枝  
金狄门前拜诏新，白龙台下拥朱轮。  
蕉花雨里千兵路，荔子风中万马尘。  

金靖　题将乐院壁  
再到招提已六年，豩山云雾总依然。  
飘零莫笑浑无用，自谓功名可着鞭。  

金靖　题吕公岩  
护田绿水转山樊，滴翠群峰列巨杉。  
洞外僧蓝侵斗汉，涧边人迹隔仙凡。  
深深云欲春长在，寂寂松扉夜不缄。  
此处得名爰自我，要须题作吕公岩。  
不用湔厅向水边，乘风宜坐此岩巅。  
山阴乐事真何似，觞咏终能胜管弦。  

金涓　舟次严滩  
八月桐江曲，青苹未著花。  
乱云低压树，细水浅流沙。  
到郭无多路，依山有几家。  
故人成远别，相望各天涯。  

金君卿　汴渠  
洪河贯中州，随汴凿支流。  
滔滔万里来，禹浪东南浮。  
粮道所由济，日逝千斯舟。  
嗟哉隋皇帝，祸起江都游。  
先身不先民，及乐不及忧。  
远弃宗室重，死作社稷羞。  
胡为得民力，举{左金右臿}成巨沟。  
后来蒙其利，厥功固难酬。  
愿思所以失，宴安仍仇雠。  

金君卿　病间偶作  
壮矣尚无成，区区京国行。  
食贫谙世态，卧病见交情。  
万事风埃过，寸心霜雪明。  
谁知丈夫志，日月照功名。  

金君卿　病起  
黄祖城边下石船，蕉林暗地雨如烟。  
只知问俗求民瘼，却愧经旬卧瘅天。  

金君卿　池亭避暑  
新花犹未出圆荷，月射风翻卷翠波。  
对酒强须通夕醉，暑天清景此为多。  

金君卿　池州  
秋浦南边绝点埃，碧围烟嶂一屏开。  
当时小杜行吟处，重见高阳骑从来。  

金君卿　慈竹  
欲知慈姥心，看此矶上竹。  
四时无改易，一节念幽独。  
蟠根石罅牢，倒影潭心绿。  
直恐霜雪姿，化为水苍玉。  

金君卿　大云仓阻风  
走越游梁万里回，却临江渡已残梅。  
归帆未落青溪尾，云压寒风水面来。  

金君卿　代人送广州刘待制  
元精生俊臣，其器疏以博。  
浑玉谢雕镌，古乐镇浮薄。  
文章发粹蕴，云汉相纷搏。  
轩昂仕路间，独立群鸡鹤。  
朝端耸风采，众听嘉蹇谔。  
缘饰吏事余，中有名教乐。  
按狱祛烦苛，餽粮得丰约。  
邛蜀号险艰，静制犹扃鑰。  
归来奏成绩，高议凌霄鹗。  
往釐东南计，讵足烦精略。  
中道发诏书，飞荣上天阁。  
抗旌出五岭，广府开巨幕。  
提封犬牙制，被海珠贝错。  
况当蛮獠冲，尚苦蜂{上萬下虫}{上若下虫虫}。  
日望公之来，坐见起民瘼。  
先声百粤外，猾寇千里地。  
行当静海隅，天步清且廊。  
栖栖外台吏，正困韁鏁缚。  
忻闻大旆过，一见如刮膜。  
下坐听语言，渴引醇酎酌。  
退嗟蝇虫痴，敢议骥尾托。  
愿公南辕还，四海霖雨作。  
嘻嘘和气行，瞬息群动跃。  
及此分雨苗，庶几秋有获。  

金君卿　丹阳湖  
鸟树压丛云，波光铺塞雪。  
迥浸寒无暑，平空晓犹月。  
吕父已入周，范蠡未辞越。  
扁舟谁与同，浩歌几千阕。  

金君卿　冬至日代书呈诸兄  
人人懽聚庆新阳，我独飞心恋北堂。  
薄宦飘流成底事，数年牢落在他乡。  
徙将远意凭归雁，不及诸兄振寿觞。  
何幸前春改官去，彩衣相逐戏亲傍。  

金君卿　范资政移镇杭州一百韵  
圣门高弟游渊源，当时所得惟十贤。  
科张言行政与学，兼此四者谁能然。  
公含天资得具美，出文入武材谟全。  
轩昂盛时进以道，行高德钜齐回骞。  
发为文章动惊俗，邈与游夏争差肩。  
手凿大窍破混沌，分得清浊归坤乾。  
斯文去圣日已远，泯塞不绝犹涓涓。  
公恢吾儒独振起，力引巨海吞百川。  
周旋六经后诸子，陟彼泰山望八埏。  
提携千篇去奏御，列宿环拱分经躔。  
章韶夏瀋忽冥昧，琥璜圭壁憀雕镌。  
词雄语险气复锐，猛将正怒挥戈鋋。  
群邪众枉困凌暴，辟易万里穷无边。  
飞名禁林号独跳，多士仰则犹权衡。  
惟时朝廷政不一，众口噤喑同寒蝉。  
公郁奇材未得吐，盘虹积玉胸中填。  
囊书万言究大政，径欲锻石持补天。  
自从谏言抉心胆，慷慨大论君之前。  
采诗上诵关雎化，稽古下陈无逸篇。  
材高於时众所忌，讒机巧网相包缠。  
如公之言遽见斥，嗟嗟吾道何其邅。  
上思贾生久不见，一日开悟俄诏还。  
归来复践谏诤列，正似猛矢加劲弦。  
遂登天阁承顾问，凡日三接亲邃延。  
乃眷京畿作大尹，有美闻望如庭坚。  
公言臣节矧可夺，宁方而折何能圆。  
咄哉小人正用事，亦以茅茹相引牵。  
大凡威福自人主，其下臣子敢得专。  
设若园林养材木，腐枝朽卉须剥刓。  
方今之患犹大腫，未得良药何能痊。  
大书斥言不忌讳，贯理若以珠贝穿。  
天子为之彻旒纩，乐以从谏如转{左金右旋}。  
退思谓言即施设，返逆众耳遭诃詐。  
黄鹄孤飞下太液，势力不胜枭与鸢。  
遭罹网罗不得奋，摆翮垂翅江之壖。  
身虽江湖岂云乐，与国忧戚常悁悁。  
谓时久安虑必远，往往达旦目不眩。  
俄而峰警半夜至，黠羌豕{左口右兑}窥西偏。  
庙堂寄兵不施设，主师肉食骄且孱。  
王师之行屡挫衵，边邑骚动何喧阗。  
朝廷方议择儒将，诤臣列奏飞封牋。  
起公于西代天讨，推毂以送操中权。  
奏师尊行天子命，德望远振威先零。  
指挥风行纪律定，士卒增气百十年。  
先期长戈断尔臂，随以巨杵春其咽。  
群凶胆落禁不发，若卵厌以泰华巅。  
谕之天意使安然，踧踖闻命敢不虔。  
西人父子相得喜，咸愈大疠就粥饘。  
帝曰於予薦太庙，拾得巨鼎容牲牷。  
遂以公归赞大政，思纳治道於平平。  
公言一物未云护，惴惴若已推诸渊。  
观今正得仲舒策，夫欲善治须改弦。  
公孙之才卒克用，救弊一变期杘年。  
国侨首议立谤政，习俗未久非所便。  
祁寒暑雨辅天令，嗟尔小人犹怨焉。  
甚哉仁义岂迂阔，言未及吐讒人{左口右贤}。  
边氓方复思召虎，谓以王命来旬宣。  
公扬天休布惠泽，一切苛政咸使蠲。  
期民陶然释重负，时雨骤作苏枯薦。  
被甲边士众千旅，又煦枭藻相依沿。  
狡兔窜缩飞鸟伏，良弓收势藏诸韐。  
时将劳还亟大用，上书愿得东南迁。  
帝曰老臣重休息，方且畀汝南阳田。  
南阳之民悦以化，焱若暖气来穷燕。  
隆冬寒严雪积苦，赤子乳负蒙裘氊。  
上方南顾孰予济，赖公往镇苏民编。  
江东百城控越绝，齐俗轻剽穷奢妍。  
三民劳力事故教，揖揖蚁蚋团腥膻。  
望公之来日以治，坐使薄恶随而悛。  
虽然一言仰其赐，安得为惠周幅员。  
吾民倥侗岂有识，瞻望德业何拳拳。  
凄然末学门下客，忆昨舍耕趋士联。  
饭蔬饮水亦云乐，勉望箕业犹梘棬。  
于时鄱阳被公化，乐以教育为民先。  
公嗟吾儒实已落，勉勉欲以经义传。  
强扶驽骀决远到，足力不骋烦笞鞭。  
渐摩师教日已久，有类汙壤遭坯埏。  
良工遇物以规矩，方圆大小随陶甄。  
锻磨拂拭仅成器，未省所用何如旃。  
逢时清时辄自喜，才卵而翼思翩聁。  
幸歌嘉鱼乐贤者，数罟不弃鳙与鲢。  
区区一入太常选，谁顾尺{左虫右蒦}犹连蜷。  
退思生成有本末，未能岂敢忘蹄筌。  
公时提师出万里，一伏门下无由缘。  
皇皇寸禄及亲养，乃以名字归冬铨。  
度量未免习为吏，束缚日以官事煎。  
方愚动与时事戾，进退坎{左土右臽}谁与怜。  
男儿三十志未就，却顾文字羞丹铅。  
营营孤飞失所托，耻与燕雀争连翩。  
愿奋羽翰脱榛棘，日逐凤鸟翔飞烟。  
跋公之门已俯附，孑孑旆旞当风褰。  
十年始得拜车下，若出秽薮游飞僲。  
公之声名世轲愈，民望其赐犹蹇连。  
况当景盛天子圣，将议明堂张九筵。  
肯如大过栋已桡，方赎梁林扶其颠。  
定须笼材器所用，鸠敛天下无弃捐。  
经营架构非一幹，愿得身备栭与椽。  
公归辅成此其构，手斡元化随天旋。  
致君无为坐以治，四气成顺岂有愆。  
自然民物日陶遂，返我薄俗如羲颛。  

金君卿　淝山东归  
巨区苦行役，今日又东归。  
揽辔月盈把，山林霜满衣。  
眼看风叶乱，心逐野云飞。  
税马山前驿，长天又落晖。  

金君卿　赋得忆梅寄朱公美  
七度经春不见梅，水边亭下独徘徊。  
因思昨夜腊前雪，定是此时花盛开。  
远信浪从江外至，新声刚向笛中来。  
如何便得南归去，共把清香醉几回。  

金君卿　感梦因接梦中所得诗句  
我后同尧舜，君臣咏载歌。  
天颜春日煦，庭列众星罗。  
雅奏钧音合，穠香瑞气和。  
逢辰膺帝瞔，既醉任颜酡。  
荐翣珍蒲异，仪庭舞兽多。  
太平无一事，图报顾如何。  

金君卿　怪石  
凡物以怪见憎嫉，尔独何为人采拂。  
巉顽累叠百千状，人兽鬼魅相仿佛。  
裸蛮面缚夷吾囚，日剥风皴子胥骨。  
比干爱主心见剖，孙子兼人足先刖。  
枯龟灼墨足兆坼，蛰蛇惊春暂蟠屈。  
古器断烂犹斲雕，老木鳞皴半枯杌。  
僧轩闲杀日月长，劚地挤排破烟郁。  
帘溜滴穷蛾子垤，蔓延引入蜗牛窟。  
我来不以尔貌取，所爱铿然最坚质。  
终当锻鍊持补天，安此兀兀为玩物。  

金君卿　过姑孰溪观李白旧诗洎乐天吊太白坟短句因而继和  
水从照亭来，荡澜涵秋净。  
楼台阚空渺，倒影入明镜。  
溪山久寂寥，胜游谁与并。  
新月生暮寒，讴歌发渔艇。  

金君卿　韩相生日  
商飚迎素律，兑泽荐元精。  
象顺奎钧烂，天锺义气清。  
千龄将圣偶，冢辅为时生。  
粹蕴森群玉，冲襟賏四瀛。  
大方捐朴斵，淳辩复韶韺。  
先帝龙飞日，朝阳凤一鸣。  
振文齐木铎，保国敌金城。  
旧德方图任，鸿钧正倚平。  
具瞻归峻岳，众口说和羹。  
固结君臣分，穷探礼乐情。  
用人兼畎亩，得士尽豪英。  
省罚蠲茶法，均徭审地征。  
镇浮还美俗，恤隐起波氓。  
考古渊源博，含章气思宏。  
太平论极至，坠曲悉兴行。  
文物期三代，规摹小二京。  
纳忠高子孟，任重等阿衡。  
国本重离正，身谋一羽轻。  
殊方想风烈，皦日照功名。  
嗣圣嘉深识，明神格至诚。  
官仪端表宪，圭瑞竦桓楹。  
邦揆车遵辖，时髦鹿在萍。  
戍亭无警燧，廊庙有奇兵。  
达节天须佑，真儒道始亨。  
黄裳坤德静，玉铉鼎功成。  
坐致唐虞旦，前无丙魏声。  
昌期逢庆诞，睿宠极光荣。  
烨烨台符应，诜诜喜气盈。  
南岩同久固，西昴共晶明。  
史克歌眉寿，芳风愿载赓。  

金君卿　和陈屯田秋雨  
雨势正漫漫，空阶滴未残。  
重阳连地暗，爽气逼人寒。  
柱礱因云润，池鱼得水懽。  
晓畦蔬甲绽，夜枕瓦声乾。  
乱片飞林箨，衰红泣砌兰。  
前溪有归客，清思发毫端。  

金君卿　和介甫寄安丰张公仪之什  
前贤立事岂徒然，惠政须教振古传。  
芍水灌余三万顷，楚人祠已二千年。  
近闻令尹开新{左片右臿}，不避风波上小船。  
堤筑已完舆颂洽，去时民吏重留连。  

金君卿　和康甫兄见寄  
梦想南亭倚翠岑，手栽松竹已成阴。  
白云不是无留意，出得山来四海心。  

金君卿　和李公素舍人真州通济亭诗  
虹堤崛起开危轩，四彻空旷围山川。  
刺天万里烟树外，破浪一去风中船。  
青黄乱眼裂春锦，鸣声聒耳惊秋蝉。  
亭前深处不百尺，神物窟此犹安然。  

金君卿　和人悯道傍冻馁者  
天意正成物，民心犹怨寒。  
风霜草木死，田野稻粱乾。  
何谓耕桑者，而无衣褐完。  
因思饵胡费，把笔谩悲酸。  

金君卿　和永叔芍药  
不逐群花散漫开，风前一笑尚淹回。  
使人便有留春意，对尔强须衔酒杯。  
时与乐并真胜会，笔缘情赋尽高才。  
如何只得新诗看，也似南园纵赏来。  

金君卿　和永叔颍川西湖  
名游无似郡城西，况是棠阴讼简时。  
信步桑间春去后，榜舟湖面夜归迟。  
烟波际目无穷乐，沙鸟留人逐处随。  
应为独醒须强醉，浩歌风月倒千巵。  

金君卿　和御制观龙图阁三圣御书  
累圣传真蹟，天苞炳瑞文。  
珍藏留紫禁，宝构拂丛云。  
焜燿三辰烂，周旋八体分。  
宸心追睿辙，尤念保邦勤。  

金君卿　和曾子固闻言事谪官者  
四海疮痍剧蝟毛，爱君三谏未能逃。  
所期力济生民福，不为名存信史褒。  
想见斯人心独喜，愿为君党义尤高。  
忠言已入身甘窜，始见吾徒气思豪。  

金君卿　和张公达端见寄  
殷勤寄语张夫子，休爱三山胜处游。  
闻说诏书催入觐，便须飞步上鳌头。  

金君卿　和周涛见寄  
薄宦留连未得归，思亲怀旧两依依。  
岭头梅信凭谁去，枕上鸿声到此稀。  
君喜及瓜催北嚮，我嗟垂翅倦南飞。  
何时共作东都客，不厌京尘化旅衣。  

金君卿　花沼分题  
寒光净色照花林，更喜诗家共赏心。  
谢客不成春草梦，杜郎须强海棠吟。  
惟忧别去歌云散，不管愁来鬓雪侵。  
且试主人新酒令，片红飘瑆十分斟。  

金君卿　黄通有诗见寄因以答之  
一别俄然十二春，男儿志气可因循。  
简编少见承平日，世路稀逢磊落人。  
未免驱驰从县道，已甘荣悴任天钧。  
惟君知我须同醉，且喜清时禄逮亲。  

金君卿　寄别致政王中允  
羡君高尚褫朝绅，始是人间自在身。  
深坞结庐穷水石，半山开径入松筠。  
肩舆访寺常携鹤，酾酒邀朋祗垫巾。  
我欲效尤归未得，又驱疲马踏京尘。  

金君卿　寄别朱公美  
三载乡坊义最亲，驱车还是走京尘。  
虽无士会兼人智，犹有临歧赠策人。  

金君卿　寄所知  
正色当官取悔尤，清时无靠独包羞。  
狱中剑气犹盘郁，火里琴材未见收。  
自古圣贤由直道，遭时诬毁亦幽囚。  
愿持仁义为篙檝，敏手中流救覆舟。  

金君卿　寄题毕郎中宅御书阁  
帝构笼多士，春官喜得人。  
庆氛腾宝札，睿瞔宠词臣。  
敞第张层构，传家号绝珍。  
更藏书万卷，酣咏乐天钧。  

金君卿　寄题浮梁县丰乐亭  
百流南泻昌江浔，涵光吐润生良金。  
从前良令固无几，矧复惠政留于今。  
四十年来耆旧语，李谢刘杨遗爱深。  
高君气象又宏远，能以和易调群心。  
政平讼简日多暇，远嚣凌俗开胸襟。  
旋治东园敞轩闼，四睇环耸千高岑。  
已占溪山足清思，更添桃李成浓阴。  
斯亭不独与民乐，乐得贤者同登临。  
嗟予万里走燕赵，弱羽归飞思故林。  
空吟绝致未能往，徙倚南风聊寄音。  

金君卿　寄题广信郑倅潜道斋  
养志浮名外，潜神圣壶中。  
诚心如自得，乐事固无穷。  
斋静横宾榻，诗成促递筩。  
英琼何以报，惟有四般同。  

金君卿　寄题六安县徐介夫园亭  
峨峨武步对精庐，漱玉寒泉灌石渠。  
醅脚满簄先腊酿，茗丛栖坞及春锄。  
清风俦侣帘前竹，黄卷生涯加上书。  
养志待时应自信，临邛人莫诮相如。  

金君卿　寄题三灵山程先生瑞墨阁  
翼舒层构倚云霞，日下无雙处士家。  
千叠灵山横琬琰，八分宸笔动龙蛇。  
趋庭素业皆黄卷，揭版新诗半碧纱。  
我倦迷津欲归老，赖君曾为指仙槎。  

金君卿　寄题张秀才此君亭  
群山四向盘青云，山足一径萦云根。  
拂云截径敞轩槛，槛外百卉铺重茵。  
矜春哆哆弄颜色，散漫红紫何纷纷。  
主人养高不累俗，欲以清节遗子孙。  
剪花芟草植修竹，半卷画箨含霜筠。  
渐迎风露竟百亩，碧油{左黑右冘}地无纤尘。  
对之气思自潇洒，行吟足以穷朝曛。  
吾居接境未始到，手驰大笔胡能云。  
劝子无渝岁寒操，惟日虚心比此君。  

金君卿　寄题张秀才此君亭  
一径入丛深，四轩森翠玉。  
红尘不到处，清秋长在目。  
主人厌薄官，欲蹑高士躅。  
日日念此君，招我湘江曲。  

金君卿　金沙亭  
亭阚方池物物新，花中名品富长春。  
诗僧用意栽培处，四季常教有主人。  

金君卿　金竹峰  
重重岩崿插晴空，云际丛开菡萏峰。  
疑是葛仙归洞府，移将江上九芙蓉。  

金君卿　九日过长芦泊小港留题龙山古寺  
轻舟晚过长芦渡，西风吹帆落沙溆。  
空桑古市渔家烟，信步闲寻石城去。  
石城苦远日苦晚，崎岖半入龙山路。  
山回路转翘林处，披开白云见幽寺。  
家菊海榴矜晚芳，落华鸣泉足秋思。  
野叟耕冢出坏石，虚城埋狐井射鲋。  
老僧推门揖我入，古碣荒唐草中觑。  
仰天一笑六朝事，过雁书天作文字。  

金君卿　哭刘卿材  
人皆哭仲途，我独悲卿材。  
仲途於卿材，犹赐也与回。  
回行不可泯，孔弦有余哀。  
卿材不偶圣，人孰知贤哉。  
龙马驾鼓车，不如一驽骀。  
燕金正挂赏，痛惜骨已埋。  
操舟过君家，登山甫徘徊。  
墓树忽成拱，犯雪色不摧。  
携觞奠其下，洒涕沾苍苔。  

金君卿　离山阳阻风少憩归思浩然  
雨寒风横暂停桡，楚望亭南十里遥。  
舟刺水村衔燕尾，桥横烟市隐虹腰。  
归程不待春潮涨，孤愤难凭斗酒销。  
幸有同途江外客，不吟何以慰无聊。  

金君卿　李白坟  
谢公山下见孤坟，下阚平江万顷云。  
尽日舣舟空怅望，谪仙风骨在遗文。  

金君卿　灵辩大师归江南  
睿赞释真筌，惟师得本原。  
歌时诗百首，祝圣颂千言。  
巨轴朝闻御，方袍夕拜恩。  
江南归旧隐，高卧老乾坤。  

金君卿　凌歳台  
风流六朝士，曾此登高岑。  
太白访幽踪，飘飘成微吟。  
牧之感遗事，名字留碑阴。  
我来徙感慨，千载一披襟。  

金君卿　留题分宜前山吴隐士白云亭  
面挹晴光锦绣川，却临苍涧玉声涓。  
逸民自有山中乐，人间山前令尹贤。  

金君卿　留题分宜前山吴隐士白云亭  
江上青山山上泉，酌泉烹茗白云间。  
长官不扰民无讼，共喜登临一日闲。  

金君卿　留题杨子陆清照亭  
县舍敌幽居，萧然敞轩槛。  
高迎远峰人，下与新池阚。  
清景月生昼，寒光冰满鉴。  
狎鸟自相得，轻舠不容泛。  
对此须澄心，宜哉水为鉴。  

金君卿　留题张氏颐文阁  
鄱阳才子锺庆门，巍冠大带何纷纷。  
诚心东道自颐养，雾豹蔚彧珍其文。  
朱栏碧瓦江之垠，更敞高阁凌烟氛。  
烟中数岫列窗牖，急雨洗出青无痕。  
乍来耳目益开爽，况日文酒酣天真。  
前年诏下起喦隐，子直奋起轩浮云。  
不嫌官小喜及养，敛板归拜高堂亲。  
子方归宁亦同乐，与子登眺开芳樽。  
定交酌寿虽所愧，相望兰桂长清芬。  

金君卿　留应圣宫  
松扫醮坛青羽盖，杉围精馆碧油幢。  
葛张二老今何许，云外归来鹤一雙。  

金君卿　留云山居呈长老元禅师  
衡阳岗阜群龙奔，截起万仞磨天阍。  
宿云收踪著平地，星辰满轩斗可扪。  
河汉鸿涌岩泉喷，六月飞雪冰木根。  
下视吴楚区域分，众山培塿乌足云。  
我来环走竟朝曛，摆脱韁锁忘尘纷。  
更闻高论益清旷，如挹仙袂游昆仑。  

金君卿　蒙诏书奖谕寄呈王介甫相公  
凤口衔书出九重，帝王亲赐紫泥封。  
神光下烛将飞剑，真赏重鸣既哑钟。  
砥砺若为酬睿瞔，驱驰何敢叹尘踪。  
仙翁更借提携力，竹杖由来解化龙。  

金君卿　梦赋诗寻得唐韵册检看见恩字韵  
太平无事日，藩服尽宾门。  
九奏张新乐，千官奉至尊。  
光华逢舜旦，赓载诵尧言。  
在沼祥麟萃，来庭彩凤翻。  
需云和气应，宝兽异香喷。  
下列容沾醉，何从报主恩。  

金君卿　南康县清暑台  
子康疏略人皆笑，即墨孤危众所攻。  
遇主卒封齐万户，会时犹位汉三公。  
二贤养正堪忻慕，百里徙劳且晦蒙。  
闲上高台散幽郁，独开襟袖挹清风。  

金君卿　南塘  
二月江南烟雨多，南塘一夜涨春波，  
堤边游女最归晚，争引渔舟作棹歌。  

金君卿　南塘闲泛二首  
雨收平淀饮残虹，蘯末无风碧印空。  
寒净浑疑踏冰去，清光直欲賏胸中。  
客墙隐隐逐飞鸟，钓舸悠悠任转蓬。  
日暮韩隄犹极望，却将耕稼问渔翁。  

金君卿　南塘闲泛二首  
水乡真个似三吴，碧淀涵秋水鉴湖。  
十里香风起莲萼，半空飞雪下鸥雏。  
隄森古木严征仗，塞缭方田展角图。  
闲舣洛阳桥畔饮，风涛还到引中无。  

金君卿　南埜书怀  
险途吁可憎，浅俗寖浇竞。  
进物莫若利，趋时不如佞。  
吾道何由亨，谗人方丑正。  
予生与时戾，所赋得刚劲。  
力古耻浮文，论经斥非圣。  
强勉悦时事，难乎易天性。  
木舌不卷柔，枯株微荫映。  
沿回避风波，进退触机穽。  
八载脱流铨，恩与万家令。  
移官瘴岭下，亲闱阻温清。  
南荒地多暑，岚氛午犹暝。  
因思古令尹，舒惨系民命。  
士元都下治，汲黯辞以病。  
几欲慕伊人，去就得非轻。  
虽然万夫长，亦足观以政。  
升进由渐阶，因穷亦前定。  
所以勤吏术，敺民一其行。  
澄清疏浚源，披攘塞邪径。  
吏手不得纵，奸豪无敢横。  
训染所难入，未免加笞榜。  
宿黠殊欲悛，良民适相庆。  
仅慰百里心，莫耸四海听。  
世人重苟且，耳目非卓敻。  
庸儿难共议，宁与智者争。  
咄哉蝇虫皏，不喜圭玉莹。  
尔舌徒扬箕，吾心本如镜。  
质诸古圣贤，周孔与杨孟。  
当时穷达间，犹不免讥评。  
况於吾从者，得谤适为幸。  
丈夫抱事业，力行以待聘。  
神龙潜于渊，不耻群蛙黾。  
骐骥絷于野，无嫌困泥泞。  
一旦亨天衢，挺身立朝廷。  
礼义张国维，威福尊君柄。  
接武舦夔际，致主勋华盛。  
名将日月垂，功与天地并。  
彼已乌足论，攄怀成笑咏。  

金君卿　偶书茭湖院  
波漾晴光入户庭，隔湖烟扫髻螺青。  
老僧犹厌当官道，面壁焚香昼诵经。  

金君卿　披襟台  
紫微行乐不到处，绝胜何人共赏心。  
况是难逢开口笑，强须携手一披襟。  

金君卿　戚郎中红黄拒霜花  
霜晓禁寒色不摧，若论花品是奇材。  
红如锦帐香囊绽，黄似霓裳舞袖开。  
幸与畹兰同素景，耻随篱槿委轻埃。  
郡斋得地逢嘉赏，不逐群英烂漫栽。  

金君卿　清风阁  
势压最高峰，四轩横断虹。  
江山形胜外，疆场画图中。  
景物浩无主，尘襟到即空。  
何须迟炎暑，特地揖清风。  

金君卿　清江台  
贡章湍险吁可惊，岸翻石走轰雷霆。  
崩奔出{左章右贡}一千里，江势到此才渊渟。  
道出仙府相照映，盘泊下饮苍龙精。  
金沙洗淘洲屿出，红紫错杂围春城。  
郡台峨空压万瓦，况值开霁宜高明。  
老郎官冷压韁锁，亦有樽酒难独倾。  
旋烹茗粥别官佐，明朝又作新昌行。  

金君卿　秋雁  
北来南去年年事，微物还应不自由。  
缯缴多机应远谢，稻粱已饱更何求。  
潇潇风雨衡阳暮，渺渺烟波震泽秋。  
夜过边城牢闭口，断肠砧杵不禁愁。  

金君卿　区著作湘潭旧隐有二亭焉求诗以归  
危亭揭池心，池水清且滑。  
九秋烟露浓，四面芙蓉发。  
此时浩歌去，万事不挂舌。  
把酒酣清风，投竿钓明月。  

金君卿　瑞金县西池雙莲汪簿有诗见寄因以和之  
惠政多应草木知，藕花呈瑞向西池。  
雙红共蒂初含笑，众卉千名总合奇。  
宠降帝妃妫沬日，恍迷仙佩汉舦时。  
若教潘令河阳见，肯羡东风桃李枝。  

金君卿　僧灵辩南归  
僧如灵辩者，翘枝秀丛林。  
浩荡游九州，穷奇发清吟。  
巨轴谒明光，朝奏暮拜恩。  
{上艹下戾}袍拂天香，珍重如腰银。  
逸足不可羁，归云渺无根。  
清明汴口开，一叶东南奔。  
故山盘冰溪，百尺数纤鳞。  
洗耳外名教，洒然鸥鹭群。  
应笑未归客，青衫京洛尘。  

金君卿　盛暑偶游旷亭书于再生樟石碣之阴  
万里雄风海峤来，客襟聊为旷亭开。  
千年古木清阴合，若比庄椿是美材。  

金君卿　石  
地隘风波势已惊，更容顽险暗中倾。  
自嗟忠信犹防患，却任舟人委曲行。  

金君卿　石龟塘  
石化神龟不计年，方塘依旧冽寒泉。  
氛埃不到真仙境，攎倩麻姑种碧莲。  

金君卿　书简寂观  
欹危烟霭间，覆压山岳半。  
境穷天地寒，气古金碧烂。  
泉源长清霁，云木杳凌乱。  
寻高下来远，白日已西窜。  

金君卿　雙桧分题  
名蓝压城闉，巠岌耸雙桧。  
得地不孤立，陵风自相对。  
根盘乖龙狞，叶剪苍壁碎。  
交柯纽顽铜，叠影森翠盖。  
劲无丝萝托，直与松柏配。  
争高丈夫气，耻学儿女态。  
雪霜正柔落，草木任颠沛。  
同心岁寒间，正色烟霞外。  
斧斤未翦拂，志节已高迈。  
出群才可惊，有作器必大。  
考室须栋隆，济川俟舟载。  

金君卿　雙溪  
雙派飞来一镜寒，合流南注息惊湍。  
雨余山脚支收尽，两幅青绡绕翠峦。  

金君卿　水心亭分题  
雨腳新收晚照开，水心亭上一曾来。  
红裙只解邀人醉，竞折新荷当酒杯。  

金君卿　送广州刘待制  
光摇剑外使星还，天阁平跻侍从班。  
暂命剖符开广府，先声指日定诸蛮。  
浮江大旆翩翻去，过岭新恩次第颁。  
济俗有谋方适用，卷舒应在笑谈间。  

金君卿　送虔州知州  
所莅驱除弊一新，政成草木亦知仁。  
已书治最称循吏，好蹑家声作诤臣。  
飞诏罢归漳水日，去帆催向汴隄春。  
未央赐对须南问，应记尘劳负驽人。  

金君卿　送张明远归丹阳  
此行非远行，何用惨离颜。  
纵棹豩亭外，清歌樽酒间。  
相期在西笑，从此望南还。  
归去重回首，夕阳江外山。  

金君卿　宿德兴周秀才书阁  
十室所可重，喜君吾道同。  
因过一携手，醉卧六经中。  

金君卿　滕王阁  
无复朱楼万幕垂，碧流青嶂似当时。  
不须越舞并秦唱，自有韩文与杜诗。  
残雪未消春到晚，彩毫争落酒行迟。  
满帘红日江天暮，隔浦一声杨柳枝。  

金君卿　题公定兄滴翠亭  
数岫翠岚浓欲滴，一轩静境阒无尘。  
暑风满枕日高起，谁识羲皇傲世人。  

金君卿　题胡主簿澄清轩  
危壁敞新轩，西风满兰芷。  
披襟豁万虑，举目照千里。  
丈夫固有待，澄清不虚纪。  
勾稽职虽贱，为仁决由已。  
芳盛无良苗，源污无洁水。  
愿推天下心，先从邑中始。  

金君卿　题晋匡庐先生庙  
山压重江万里波，半空精铁锁嵯峨。  
先生死去云情薄，六国兴来佛事多。  
万刹金莲开碧落，一祠茅竹蔽丛萝。  
游人但逐僧归去，古隐荒凉谁肯过。  

金君卿　题披云阁  
仕路无如衣彩荣，喜闻弦诵日趋庭。  
欲光子道兼三乐，须念家傅重一经。  
已敞高斋临水镜，更张层构倚山屏。  
佳名切砺男儿志，手抉浮云见日星。  

金君卿　题晞上人齐物堂  
莫论西竺与南华，了得真筌只一家。  
声色外来无物我，茫茫名利是空花。  

金君卿　题赠南台山院主吉大师  
三纪修行箬笠僧，布衣褴褛发鬅鬿。  
邑人与卜幽栖处，象法能通最上乘。  
常宿灵喦敲玉磬，旋营精刹布金绳。  
江西望镇称台岭，使者重来喜共登。  

金君卿　同陈郎中游南塘  
水光烟色满南塘，十里横连古战{左土右皇}。  
千顷芋畦楸{上罒下卦}局，万章云木羽林钥。  
渔歌闹处菱花紫，田妇归时秫穗黄。  
贤守公余行乐去，许陪旌骑问耕桑。  

金君卿　挽仁宗皇帝词  
广轮三万里声明，四海讴歌号太平。  
恭已爱慈同汉景，息民宽厚似周成。  
九郊上帝天和应，载饗明堂孝意精。  
惟有升中独谦德，只应留待嗣君行。  

金君卿　挽仁宗皇帝词  
优贤从谏致时雍，舜目尧眉俨瞓容。  
灵算格天齐睿考，瑞元开筴倍神宗。  
梦回彩仗归霓阙，愁入宫声咽暮钟。  
臣子诉号空殒血，鼎湖无路许攀龙。  

金君卿　挽仁宗皇帝词  
慈俭身先治道间，未尝论罚不从宽。  
成功日比尧年盛，与子人知夏鼎安。  
凭几遗音伤万古，抱弓衔恨泣千官。  
昭陵柏老伊川竭，宫掖三千泪始乾。  

金君卿　挽仁宗皇宗词  
深仁醴泽浃威灵，最是橐兵与缓刑。  
坐接迩僚均父子，手挥宸翰走风霆。  
臣心未报空号慕，簄牧无知亦涕零。  
视古诸侯从俭约，忍思遗诏尚丁宁。  

金君卿　挽仁宗皇宗词  
亿万民灵四百州，衔恩哀慕几时休。  
惜回长夜钧天梦，归侍仙都泰帝游。  
苍野路遥斑竹恨，翠微宫冷白杨秋。  
国人雨泣西郊暮，烟惨风悲亦为愁。  

金君卿　晚南黄池村  
轻风剪烟素，绳绳萦喦阿。  
白鸟相间飞，野容秋外多。  
颓日忽返照，霎若春气和。  
惊帆无落势，又欲冲除过。  
水行本善利，一苇安如梭。  
却笑利名途，甚矣风中波。  

金君卿　文相生日  
羲御三星次，尧蓂九叶开。  
霄躔符有道，天骥下呈才。  
气恩凌诸谢，渊源过二崔。  
光华逢日月，腾跃契云雷。  
迅步登文陛，严声凛柏台。  
幽潜均照烛，精胆破奸回。  
地重图书府，人瞻柱石才。  
堂基峻廉陛，鼎味仰盐梅。  
师钺方谋郄，枢庭喜得裴。  
往平蛟穴去，还入凤池来。  
元化经纶内，真儒事业恢。  
威名摄穷裔，美利泽枯莇。  
阴德天须佑，精诚日可回。  
祥光才偶圣，妖彗不为灾。  
全粹圭无玷，晶明斗有魁。  
龙旆聊偃息，鸿渚暂徘徊。  
重倚周分陕，丰功稷启邰。  
国医先药石，庙酌首罇罍。  
促召君前膝，图勋位正槐。  
群情欣爱日，憸党极寒灰。  
王礼修尝{左衤右帝}，天官总货财。  
劘民归砥砺，播物就坯胎。  
动植逢时若，君臣咏喜哉。  
两京繄屏翰，大政辍公台。  
上德皆宣布，邦经一制裁。  
人和凫煦藻，兵肃雁衔枚。  
诞月君恩重，娱嫔骑从陪。  
寒飚从激冽，乔岳镇崔嵬。  
金鉴光长满，霜松劲不摧。  
下寮违几席，并塞走风埃。  
劳瘁鱼将涸，覉孤雉在{上罒下每}。  
何当备驱策，犹冀竭驽骀。  
共庆歌岩石，无阶献寿杯。  
矧留天瞔久，行听玺书催。  
黼袞荣三入，膏霖霈九垓。  
如收东阁士，愿与北山莱。  

金君卿　文相生日  
圣贤不世出，会合未可知。  
朝廷余百年，天将右重熙。  
经纶须得人，公为生斯时。  
维时秋九月，爽气横海涯。  
三叶凋堦蓂，嘉梦符熊罴。  
岂物锺岳灵，囊括昂与箕。  
夹山州之望，罄竭敢自私。  
复疑於其来，释老亲抱持。  
道貌莹襁褓，公相乃余姿。  
胜衣惜寸阴，问学俱忘疲。  
过目已解悟，知妙初无师。  
峨冠践场屋，发策趋丹墀。  
儒馆聊税息，伟望临华夷。  
知公孰能尽，荆公每嗟咨。  
谓与公所学，展矣无可疑。  
所忧异世习，老不见设施。  
勃兴得神考，丞弼须舦夔。  
公始在劝讲，朝夕输论思。  
君臣由一德，协合踰埙篪。  
法度日新美，小不遗毫釐。  
衔恤俄去位，虚佇同调饥。  
迨归不阅岁，再迁居近司。  
荆公镇江左，成绩忧废隳。  
润色固赖何，可但如曹随。  
一朝困憸言，补外垂十杘。  
眷倚晚益厚，爰立兹可期。  
先帝遣神游，登用多非宜。  
恭默久不言，狙诈事谩欺。  
经始稽典坟，利泽覃四维。  
反指为虚政，屏弃无孑遗。  
勋旧比共髈，东南困流离。  
高怀信安恬，国尔关盛衰。  
所增在式廊，上帝初耆之。  
年来陃四门，比德皆纷披。  
群才得彙征，灵光动晨曦。  
而公屈方面，疑叹均一辞。  
肇此始生日，川至来繁禧。  
矧上思肯构，绳墨繄谁尸。  
典策备广庭，三节方星驰。  
归与庙堂上，百辟劳瞻仪。  
步趋谢几杖，康宁见期颐。  
阜俗犹禷身，温饱兼恂嫠。  
陶冶既礼乐，於变无浇漓。  
英声播金石，是皆出人为。  
公嫓自鲸劓，了不见成亏。  
庄周肆诋訿，所以尊孔尼。  
发挥自公手，千载无沉迷。  
邦人申寿祝，稚艾肩相随。  
具幸公少留，此语真愚皏。  

金君卿　五色雀  
晨氛澄霁海风调，彩绚珍禽入绛霄。  
闻说舜庭方作乐，可容飞舞听箫韶。  

金君卿　谢朱公美遗瓜酒  
龙蹄甘美蚁头香，远远缄封遣老郎。  
便向喦亭逃暑去，恨无人共把觥觞。  

金君卿　夜泊竹绦港寄鄱阳朱安石  
江阴沧漭云四垂，风蘯雨杜饶秋悲。  
孤墙转汀落处晚，渔歌傲笑鸥群疑。  
肥鱼新酒且可挹，万绪一破忘者谁。  
惊波到枕不成梦，鸿声半夜东南飞。  

金君卿　义鸟  
徒知感义海边州，未效精衷已白头。  
苑囿清阴无限好，栖身容借一枝不。  

金君卿　游阳府寺  
山肋盘纡一径斜，水烟深处梵王家。  
闻雷已荐鸡鸣笋，未火先尝雀舌茶。  
吟客披云题石壁，药僧和露扫松花。  
纵游向晚寻归路，渡口平沙卧古槎。  

金君卿　郁孤台  
鳞鳞万瓦绕云根，环列诸峰势独尊。  
屹若灵鳌浮海面，俨如谋将立辕门。  
赣流东汇龙蛇走，崆阜南来虎豹蹲。  
乘月偶为逃暑饮，欲扪南斗当清樽。  

金君卿　赠成祕校  
四门喦下一翘英，满腹诗书学已成。  
讲义群庠初应辟，绛帷罗列尽诸生。  

金君卿　赠南华拱禅师  
祖叶彫零四百年，法灯今见拱师傅。  
堂头海会僧三百，昼课莲经暮叩禅。  

金君卿　赠僧惟益  
益也非庸僧，黄卷粗渔猎。  
身虽陎{上门下贵}中，耻与喧嚣接。  
朝弹侧楸局，暮杵青黏叶。  
妙理脱扃键，高谈腾辅颊。  
繄予困韁锁，荏苒沿吏牒。  
不见才七年，霜{上髟下此}已盈{左金右聶}。  
借问何所因，苦吟诗满箧。  

金君卿　张子礼锁厅下第南归  
官小事如麻，去官书满车。  
干时不得荐，垂翅又还家。  
知命独无愧，沉英众所嗟。  
风波信一叶，流落向天涯。  

金君卿　招王阚二同年  
偶忆去年逃暑饮，与君通夕屡忘归。  
旋沽美酒开樽渌，更买新鱼斫鱠肥。  
今日忽惊池水涨，小亭依旧柳阴围。  
停舟待月波心去，携手相过莫我违。  

金君卿　真珠亭  
新寺回廊入翠微，亭前珠树斗芳菲。  
寄言游者休披采，还似人怀薏苡归。  

金君卿　重修龙兴观寄呈江吴二尊师  
坛宇榛芜几十年，遗基重葺控长川。  
羽人便是雙飞鹤，仙籍须增一洞天。  
蓝峤逢秋无败叶，龟池经夏有甘泉。  
操舟过客宜停棹，暂到尘襟自洒然。  

金君卿　重修龙兴观寄呈江吴二尊师  
万户晴岚生紫烟，绝尘佳致甲昌川。  
轻舠急桨风中叶，碧瓦朱栏水底天。  
雨夜龙涎腥柱础，霜秋桂子落喦泉。  
二师自得幽栖趣，向此灰心肯复然。  

金君卿　周涛权宰大冶以湖光亭诗见寄因和之  
面揖清光万顷陂，满帘秋色曙阴微。  
回环远岫烟中辩，片段闲云镜里飞。  
富冶地饶民讼简，洞庭风便客舟稀。  
知君已厌江山思，亭下生吟日望归。  

金丽卿　题广信道中  
家住钱塘山水图，梅边柳外识林苏。  
平生惯占清凉国，岂料人间有暑途。  

金梁之　答郡守赵师夔  
王侯门户懒开颜，斗酒千钱一笑间。  
无雪可欺青桧老，有天难管白云闲。  
丹霄作客曾骑鹤，紫府为家不买山。  
京口相逢又相别，只琴孤剑几时还。  

金梁之　句  
寄语月沦朱逸士，他年同赏水仙花。  

金梁之　郡侯雪天开宴即席以填字韵索诗  
昨夜嫦娥弄玉纤，也应掐月作花钿。  
为嫌梅影太清瘦，几乍飞来疏处填。  

金梁之　赠郡士张梦锡赴南宫试  
秧针刺水麦锋齐，漠漠平沙白鹭飞。  
尽道春光已归去，清香犹有野蔷薇。  

金履祥　挽徐居士二首  
积善由来属庆门，如公积善众推尊。  
至于垂死片言顷，犹是趒饥一念存。  
有子已登天子学，无人不感德人恩。  
霜风惨淡禾塘路，继志扬名在后昆。  

金履祥　王子可欲寿赵寅仲思成出{上艹下宾}嚚闽兟瞤五字令赋诗  
操似青松洁似{上艹下宾}，颂言忠信匪为嚚。  
水分银汉浸江浙，城拥天台控粤闽。  
人向少时宜娓娓，德于进处更兟兟。  
聊翁闻有侯鲭味，昨夜宵人已目瞤。  

金履祥　咸淳夏五求王先生墨戏梅竹二首　梅  
溽暑初蒸日正长，人间何处有清凉。  
先生笔下风威劲，便放寒梅次第香。  

金履祥　咸淳夏五求王先生墨戏梅竹二首　竹  
图书阅罢独高斋，撰杖油然午荫回。  
楮颖从容侍函丈，不妨閒引此君来。  

金履祥　徐山甫夜话有诗言别次韵  
一榻萧然竹与兰，拥衾话别转留难。  
明朝又渡湘江去，细雨斜风分外寒。  

金履祥　用韵赠小张兄新娶  
洞房佳气比椒兰，刑至工夫自古难。  
莫使家人夸羯末，杨花飞处北风寒。  

金履祥　用韵赠诸友  
临别哦诗比赠兰，圣贤学问贵先难。  
归与休用嗟离索，来岁时时到岁寒。  

金履祥　游赤松口占  
苍虬夹岸几重重，灵液飞流碧涧通。  
可是神人易忘世，人间争得此山中。  

金履祥　游三峰  
九月天气清，高飚扫虚碧。  
山色日嶙峋，山意亦寥閴。  
有来二三友，劝我振双屐。  
问道始委蛇，陟巘转深密。  
荦确碍微径，藤蔓绊行色。  
冈阜出坡陀，重险更崷嵂。  
绝壁诧天造，石笋疑人立。  
上上复扳援，嵬嵬亦恂栗。  
摩藓追旧题，扪萝着新蹠。  
佝偻度崎岩，盘薄踞危石。  
谁凿丹臼深，碧瓦孰抟埴。  
云胡半空中，有此千载迹。  
中峰函剑气，幽洞飞灵液。  
霏霏人间雨，往往此中出。  
阴崖采芝人，东冈并游客。  
虚谷远应声，重崦近成隔。  
而我独油然，振衣来千尺。  
川流一以眺，苍莽浩无息。  
长风拂巾袂，太清可嘘吸。  
乃知艰险馀，始有高明极。  
益知身转高，冥然气超逸。  
登天信有基，升仙岂无术。  
何当蹑飞烟，高举振长翮。  
倒景凌三光，达观天地窄。  

金履祥　游下灵洞水深叵入书二十八言  
久知灵洞锁嵬奇，水石幽深路转崎。  
佳境自多平爽处，笑渠索隐厉裳衣。  

金履祥　远游篇寿立斋  
我歌远游篇，西望心悠然。  
孰能为此游，渺渺重山川。  
和鸾车班班，珩佩声珊珊。  
块视几丘陵，带视几流泉。  
正气凝阳刚，端操凌云烟。  
犹将径天地，奚独此江山。  
黄鹄以为御，鸾凤以为参。  
云旗何扬扬，八龙亦蜿蜿。  
一举众山小，再驰天地宽。  
三驾跨八极，高驰阊阖间。  
正阳以为粮，六气以为餐。  
金丹毓天和，玉色瓶脕颜。  
俯视世蚊虻，起灭畒盎边。  
高超凌太初，达观真后天。  

金履祥　郑北山之元孙扁其楼王适庄为书北山之英四字求跋为作诗  
北山之高，屹屹南州。  
北山之英，尔公尔侯。  

金履祥　郑北山之元孙扁其楼王适庄为书北山之英四字求跋为作诗  
诞此郑公，维国之器。  
有伟其才，有奇其气。  

金履祥　郑北山之元孙扁其楼王适庄为书北山之英四字求跋为作诗  
不屑以洁，不震以强。  
权不离义，鍜不柔刚。  

金履祥　郑北山之元孙扁其楼王适庄为书北山之英四字求跋为作诗  
戎始归疆，人喜公虑。  
谓戎未觉，亟固我圉。  

金履祥　郑北山之元孙扁其楼王适庄为书北山之英四字求跋为作诗  
既藩既宣，左秦右川。  
北仇方睦，西戎独严。  

金履祥　郑北山之元孙扁其楼王适庄为书北山之英四字求跋为作诗  
壮兹远猷，卓兹伟志。  
一时之英，而不大试。  

金履祥　郑北山之元孙扁其楼王适庄为书北山之英四字求跋为作诗  
高牙大纛，虎节铜符。  
东将宽民，乃公所馀。  

金履祥　郑北山之元孙扁其楼王适庄为书北山之英四字求跋为作诗  
相维权奸，公以才忌。  
濒死荒陲，非公所悸。  

金履祥　郑北山之元孙扁其楼王适庄为书北山之英四字求跋为作诗  
孰是叔季，而有斯人。  
孰是北山，而落其英。  

金履祥　郑北山之元孙扁其楼王适庄为书北山之英四字求跋为作诗  
嗟我思公，去之百岁。  
思莫见之，见其后裔。  

金履祥　郑北山之元孙扁其楼王适庄为书北山之英四字求跋为作诗  
维公之英，育多闻孙。  
尚继其志，而世其声。  

金履祥　郑北山之元孙扁其楼王适庄为书北山之英四字求跋为作诗  
亦有适庄，景尔家世。  
北山之英，表此大字。  

金履祥　郑北山之元孙扁其楼王适庄为书北山之英四字求跋为作诗  
北山之英，郑公之人。  
仰止攸同，矧其后昆。  

　　履祥　郑北山之元孙扁其楼王适庄为书北山之英四字求跋为作诗  
吉甫作颂，勉尔闻孙。  
郑公是似，北山之英。  

金履祥　装解卷鲁斋先生置酒出诗就坐占和  
功名人事巧推迁，谁信此心即此天。  
三轴文章只借径　　万人优劣谩争先。  
岂惟科目一时重，要使勋庸后世传。  
此意自期尤自信，端如穮蓘有丰年。  

金履祥　作深衣小传王希夷有绝句索和语  
深衣大带非今士，考礼谭经尽古书。  
莫把律诗较声病，圣贤工夫不此如。  

金朋说　碧岩吟  
苍苍岩上树，夜气积而然。  
念彼人之学，盈科为有源。  

金朋说　晨鸡吟  
司晨兼五德，曾伴宋宗窗。  
日攘能防慎，终当免镬汤。  

金朋说　诚意吟  
正心谨独时，笃实惟精一。  
克念雨不欺，充然四端立。  

金朋说　持敬斋吟  
恭己时存养，敬以充四端。  
唯狂能克念，作圣抑何难。  

金朋说　赤壁鏖兵  
西北楼船烈焰中，周瑜于此破曹公。  
孙郎不是刘豚犬，百万兵消一阵风。  

金朋说　春日吟  
柳塘花坞矮垣墙，帘卷东风砌草芳。  
天理流行随处见，盈虚神缩可消详。  

金朋说　春山吟  
岧峣嫩绿间妖戏，碧对琼花潋滟中。  
一段天机犹织就，宜为宅畔锦屏风。  

金朋说　冬日忆友  
寥落园林度小春，枝头橙橘摘黄金。  
蟹螯樽俎新丰美，剪烛连宵忆故人。  

金朋说　冬日幽居  
炉煨榾柮雪煎茶，松竹环居耐岁华。  
窗外玉梅疏弄影，助人诗兴两三花。  

金朋说　冬雪吟  
彤云垂四野，六出舞漫天。  
却笑广文郑，严寒无坐毡。  

金朋说　读书吟  
读书本卫道，何以道欺人。  
古害称杨墨，而今害益深。  

金朋说　苻坚伐晋  
南国山河不易力，凤鞭欲使断江流。  
骄兵百万填淝水，狼狈归来国已休。  

金朋说　赋归吟  
松菊存陶径，弦歌绝武城。  
江东新发櫂，僮仆笑相迎。  

金朋说　海棠吟  
艳质妖娜放早春，谁教帝主溺初心。  
椒房一睡才扶起，彻动渔阳鼙鼓声。  

金朋说　韩昌黎  
世降文衰失正儒，韩公卫道辟杨朱。  
诚能衡岳开云阵，义信遐荒化鱷鱼。  

金朋说　汉党锢  
坑土焚书已促秦，前途覆辙又因循。  
范滂一命何须惜，可叹颠危汉室倾。  

金朋说　积学吟  
莠除苗自长，醅化醴方醇。  
学至盎然后，眼前皆是春。  

金朋说　建康怀古  
石头城下炬烧寒，司马东来骨肉残。  
可惜六朝花粉地，年年风雨草漫漫。  

金朋说　戒五荒  
重色耽沉面，娱音乐侈华。  
禽荒迷不返，未有不亡家。  

金朋说　菊花吟  
金葩玉蕊破寒霜，北径东篱艳吐芳。  
自惜强腰翁去后，几人能共对重阳。  

金朋说　葵花吟  
绛萼累累承晓露，含英蕴质并朱云。  
庙廊忠梗谁堪比，能展丹心向日倾。  

金朋说　乐耕吟  
黄鹂语后麦初熟，鸿春来时稻正香。  
但获新仓丰稔足，床头新酿酒盈缸。  

金朋说　乐牧吟  
牛背日高方睡熟，横吹短笛不成腔。  
毛球打罢归来晚，古木寒雅又夕阳。  

金朋说　乐樵吟  
木美牛山手斧息，烂柯林下度长年。  
有时岩底问渔者，利害相论理豁然。  

金朋说　乐渔吟  
桃花涧底频垂钓，蓼子滩头稳击舟。  
取得鱼来换美酒，清风明月兴悠悠。  

金朋说　李绛裴度  
辅主中兴划懋功，削平僭叛党一循公。  
自怜党起群邪进，王业萧条不克终。  

金朋说　李密陈情表  
乌鸟私情虽孝恳，谀人藐主岂忠诚。  
堂堂在耙天潢派，何必陈情以伪名。  

金朋说　李谪仙  
笔端文彩辉星斗，怀抱诗豪泣鬼神。  
超迈英才贯绝世，明皇宠异贵无伦。  

金朋说　连花吟  
夐出涟漪不染泥，浓妆淡抹总相宜，  
六郎莫恃人怜惜，君子名称更绝奇。  

金朋说　梅花吟  
傲雪含芳破五花，水村山郭傍诗家。  
本为金鼎调羹物，寥落山林老岁华。  

金朋说　闵子骞  
名称大才世这难，袄絮芦花岂耐寒。  
宁使一身甘冻死，肯教三子受衣单。  

金朋说　茉莉吟  
一种秋容淡素妆，西风吹破几枝芳。  
琼葩玉蕊金飙夜，疑是梅花入梦香。  

金朋说　牡丹吟  
娇姿艳质号花王，魏砌姚阶羡紫黄。  
更有一株何处种，天然标格出扶桑。  

金朋说　木槿花  
夜合朝开秋露新，幽庭雅称画屏清。  
果然蠲得人间忿，何必当年宠太真。  

金朋说　木樨吟  
月窟移来种异常，金英玉糁散天香。  
年年八月中秋节，赏尽诗翁酒几缸。  

金朋说　裴垍  
竭诚佐理奖言司，先正君心帝者师。  
举荐不为肓宰相，尽供乃职日孜孜。  

金朋说　漂母堂  
恻隐殊无一念仁，谁能推食食王孙。  
纷纷天下奇男子，不及淮阴一妇人。  

金朋说　七夕吟  
银河东达鹊桥西，织女牛郎会晤时。  
才得欢娱又离别，相逢拟待隔年期。  

金朋说　齐家吟  
齐家先正己，标准自吾身。  
动息从心里，规模卫武箴。  

金朋说　蔷薇吟  
涂朱抹粉吐芳馨，倚架依阑承露新。  
腻白妖红谁不惜，樽前莫负插花吟。  

金朋说　秋日书怀  
夜合花开放晓晴，凉飙新爽小池亭。  
幽人雅称林泉兴，弄月吟风光更清。  

金朋说　秋山吟  
浓淡霜林入望中，天工施巧染秋容。  
秋空犹胜春光好，翠叶烧丹绿树红。  

金朋说　山茶花  
严寒瑞雪正飘飘，布满乾坤似玉浇。  
独见墙头倾赤艳，鲜红几朵破琼瑶。  

金朋说　赏李吟  
雅缀琼林伴召棠，梨花综错影琳琅。  
惭无廊庙调羹味，莫惜区区弃路旁。  

金朋说　赏柳吟  
舞翠垂丝来小桥，春风庭院鸟声娇。  
自从靖节萧速后，复许谁人不折腰。  

金朋说　赏松吟  
岩谷虽芜松尚存，溪门僮仆伺朝昏。  
林泉清兴真飘逸，月满轩窗酒洒樽。  

金朋说　赏桃吟  
瑶池结实几千春，曾种河阳花满城。  
若问武陵先日事，相逢俱是避秦人。  

金朋说　赏竹吟  
放鹤空庭竹似宾，轻风晴日绿筛金。  
幽人宁使食无肉，不可轩墀少此君。  

金朋说　芍药吟  
画阑倚玉对佃红，娜袅翻阶放艳农。  
自笑主人无个事，年年携酒祝东风。  

金朋说　省斋吟  
修己师曾子，为人谋必忠。  
信诚交以道，传习熟加工。  

金朋说　司马昭弑魏主  
曹操师模司马昭，熔成成弑济君刀。  
恢恢天纲原无漏，报施何曾差一毫。  

金朋说　泰伯虞仲祠  
阅墙兄弟不相容，尺布犹怜尚可缝。  
让位介然如弃屣，盛哉至德厚无穷。  

金朋说　唐敬宗  
丹扆六箴真药石，童君不饵夭天年。  
宴游亵狎比群小，灭烛筵边血溅鲜。  

金朋说　唐穆宗  
燥发金丹柳泌诛，长生妙药已成虚。  
穆宗心眼可昏惑，不省张皋覆辙书。  

金朋说　唐太宗  
唐世闺门少谨严，三纲浊乱有由然。  
晋阳挟父私宫妾，巢刺王妃不可言。  

金朋说　唐文宗二首  
耻为凡生冀明良，摈出贤才事可伤。  
若用刘蕡救时策，何须醇酒烂霞觞。  

金朋说　唐文宗二首  
贤良策举厌刘蕡，报献徒悲自比伦。  
直疏李邵言不用，宁从甘露祸金门。  

金朋说　唐宪宗  
能询天宝乱从生，林甫专权罢九龄。  
刺史权地除柳泌，金丹燥发命随倾。  

金朋说　唐宣宗饵药  
长生妄诞诳愚言，覆辙前途不自悛。  
若饵金丹人不死，北邙青冢尽神仙。  

金朋说　唐阉宦  
握兵定策擅朝权，天子门生任劫迁。  
教党愚君为得志，他年类灭是谁愆。  

金朋说　题吴表兄雪鹤山茶图  
飘然六出舞长空，四顾楼台玉砌中。  
却被两般来点破，鹤呈丹顶树头红。  

金朋说　五季梁主  
弑君杀父乱纲常，弟戮其兄促灭亡。  
上下交片仁义绝，背违天理应难昌。  

金朋说　五季石晋二首  
父礼契丹输左衽，尊夷割地表称臣。  
降戎借势冠裳倒，万古春秋一罪人。  

金朋说　五季石晋二首  
石晋尊夷取帝华，如何两世覆邦家。  
杀胡林下天还报，剖腹监心归帝羓。  

金朋说　五季相冯道  
历代成规如谨守，五朝八姓诰封新。  
改辞易面何无耻，视古夷齐不愧心。  

金朋说　武则天  
唐代司晨有牝鸡，灭残宗室殆无遗。  
若非仁杰擎天力，李鼎将移属武媚。  

金朋说　悉怛谋降唐  
祖宗疆哉陷西戎，得复来归悉怛谋。  
不受生降唯守信，死年褒赠复何忧。  

金朋说　夏日山居  
时当夏日临，酷暑避无地，  
唯对碧岩山，清凉又安逸。  

金朋说　夏日幽居  
小隐楼台绿树中，藕塘花艳散香风。  
纶巾羽扇薰风坐，逸兴飘飘迥不同。  

金朋说　闲居吟  
斗室安居广，炉香乐性闲。  
不欺幽独境，无愧两仪间。  

金朋说　歇后宰相  
歇后诗人何志诚，自量心迹甚详明。  
世多觊窦穿窬者，对尔宁无愧赧情。  

金朋说　新秋即事  
池塘高柳噪新蝉，庭馆秋风初入弦。  
抚罢瑶琴金井畔，不堪梧吉落翩翩。  

金朋说　修身吟  
克己工夫熟，磋磨日日新。  
形端仪表正，汤圣自盘铭。  

金朋说　雪山  
耸翠摩苍列画图，彤云作雪满天铺。  
青山莫谓长无老，一夜飞琼尽白颅。  

金朋说　荀或饮药  
管仲尊周昔相桓，当年文若附曹瞒。  
匡朝宁国言虽正，始比高光孰发端。  

金朋说　杨贵妃  
倾国娇容启色荒，能移帝主堕三纲。  
荔枝嚬笑虽甘美，马践嵬坡促命亡。  

金朋说　咏朱墨斋山茶花  
谁掇孤根墙解栽，天然农艳衬瑶台。  
岁寒松柏如相问，一点丹红雪里开。  

金朋说　幽居吟  
种竹为垣护草堂，面山临水纳幽芳。  
从容泉石无牵绊，不似从前志庙廊。  

金朋说　游山吟  
蹑屐山行日看花，春前桃李属谁家。  
千红万紫争妍媚，不似青松耐岁华。  

金朋说　芸禾吟  
芸禾雨苦连，草秽何能蠲。  
借问司农者，俱云不得天。  

金朋说　张忠靖  
尽职倾忠世所稀，舍生取义重伦彝。  
昭昭名节标青史，万古流芳天下奇。  

金朋说　折槛吟  
折槛当年世丈夫，上方谁肯借昆吾。  
虽然未克诛奸佞，万古人臣可范模。  

金朋说　正心吟  
明诚道不离，知格无邪伪。  
中正着吾心，毋为私欲蔽。  

金朋说　止斋吟  
知止於至善，修身止和诚。  
五伦止此定，明德日新民。  

金朋说　中秋夜偕朱表侄题月  
晴空光溢玉盘鲜，银汉斓谝斗柄旋。  
此夕共为攀桂问，嫦娥着付与谁先。  

金朋说　种豆吟  
南亩种豆苗，苗稀草犹胜。  
农人费锄耘，凶秽何不净。  

金朋说　种菊吟  
众卉竞春妍，芬芳无彼此。  
霜寒摇落时，独秀何如尔。  

金朋说　种柳吟  
种柳护吾庐，无妨隐者居。  
绿酬一樽酒，青映五车书。  

金朋说　种梅吟  
栽梅沿屋角，幽趣少人知。  
雪后月明夜，孤芳吐几枝。  

金朋说　种松吟  
人皆爱桃李，我爱种青松。  
桃李易凋谢，青松却耐寒。  

金朋说　种桃吟  
分种玄都观，移根出武陵。  
河阳花满县，曾历避狂秦。  

金朋说　种竹吟  
种竹清无俗，虚心耐岁寒。  
凭窗风日爽。诗酒可盘桓。  

金朋说　诸葛武侯  
南阳高卧隐人龙，出处躬耕莘野同。  
讨贼祁山声大义，于今史册播丹忠。  

金朋说　自欺吟  
揠苗昧所养，乞祭骄其妻。  
诡遇得禽者，宁无惭嬖奚。  

金似孙　双头兰和吴应奉韵  
手种盆兰香满庭，閒来趣味独幽深。  
敢夸双萼钟奇气，只恨孤根出晚林。  
长倩生男不得力，滕公有女谩萦心。  
援琴欲和春风曲，却对骚魂费苦吟。  

金应桂　送西秦张仲实游大涤洞天  
山林有真趣，得趣即神仙。  
好趁暮春月，来游大涤天。  
晴岚融玉室，花气袭丹泉。  
此地通悬靋，清吟过叔元。  

靳宗　送钤辖馆使王公  
再任坤维报政成，紫泥恩诏下神京。  
摇鞭有客添归兴，折柳何人不怆情。  
杜宇江山经鸟道，海棠池馆忆龟城。  
尊前执手难收泪，投分从来比弟兄。  

京镗　句  
八千里隔东西境，十二时分昼夜泉。  
湖边春色十分深。  

京镗　留金馆作  
鼎湖龙驭去无踪，三遣行人意则同。  
凶礼强更为吉礼，夷风终未变华风。  
设令耳与笙镛末，只愿身糜鼎镬中。  
已办淹留期得请，不辞筑馆汴江东。  

京镗　漳河疑冢  
疑冢多留七十余，谋身自谓永无虞。  
不知三马同槽梦，曾为儿童远虑无。  

荆州掾　题划花  
山花红与绿，日暮颜色足。  
无名我不识，有毒君莫触。  

景定朝士　句  
静夜无云惟自照，凤凰飞入合欢宫。  

景泰　句  
径通花竹禅房寂，云卧衣裳画梦闲。  

景希孟　巴川  
二载巴川县，谁知是与非。  
还乡何所有，载得一清归。  

靓禅师　溺溪流  
春天一夜雨滂沱，添得溪流意气多。  
刚把山僧推倒却，不知到海后如何。  

靓禅师　题巨商壁  
去年巢穴书梁边，春暖双双绕槛前。  
莫讶主人帘不卷，恐术泥土污花砖。  

靖康臣僚　句  
伊尹定归商社稷，霍光终作汉臣邻。  

九泉前贤　句  
四门九井虽依旧，二虎双鸡已不来。  

九山人　春日田园杂兴  
轩裳一梦断斋环，桑柘阴阴静掩闰。  
种秫已非彭泽县，采薇何必首阳山。  
因耿社鼓刚催老，转觉儒冠不负闲。  
君看浣花堂上燕，芹泥虽好亦知还。  

句昌泰　题新繁句氏盘溪  
黄尘没车毂，平地得林丘。  
花木风光早，陂池烟雨秋。  
不弹长剑铗，甘赋大刀头。  
九轨利名痼，逢君应少瘳。  

句昌泰　题新繁句氏盘溪  
从俗鲜所得，九牛中一毛。  
强牵麋鹿性，要学豹龙韬。  
野服颜常好，晴窗首自蚤。  
向来误应聘，尘土污吾袍。  

句昌泰　题新繁句氏盘溪  
客至辄命酌，为言花已开。  
青山长委髻，白骨旧竽苔。  
不饮固痴绝，能诗宜数来。  
颇忧明日雨，红紫落成堆。  

句昌泰　题新繁句氏盘溪  
胜簪不肯黑，浮颊故能红。  
心寄尘埃外，春归杖履中。  
径松青谡谡，庭草碧茸茸。  
无术系白日，年光如转蓬。  

句龙纬　题惠泉寄知军郎中  
崎岖荆门山，丛起为东隘。  
阳冈盘气势，阴窦融液脉。  
源濯云根移，流喷石罅拆。  
呀呀两岸间，平涧才数席。  
环岸贮清泚，古镜照秋色。  
恬风不生纹，至底无隐物。  
澄辉泛岚翠，净影溶天碧。  
潜花深冏冏，荫树高崒崒。  
清光照毛发，爽气洒肌骨。  
如入冰壶中，亭宇何鲜饰。  
瓶罂日往来，举汲易为力。  
短绠何劳人，轻舠恰容客。  
当时竟陵翁，老死却不历。  
品第十九泉，遗此良可惜。  
此泉惠此王，唯日流不息。  
作诗颂惠泉，勉哉君子德。  

句士良　和  
佛土依山福远州，春行绣骑上云头。  
补天彩石盈池在，朝海清江绕寺流。  
四国仰烦郇伯劳，群生翘望谢安游。  
早知为砺为霖意，惟有西民欲暂留。  

句士良　天光观  
古殿千年屋，高松百尺阴。  
真人不可问，时有鹤遗音。  

卷刚中　初寒  
边城秋意老，寒色到庭除。  
雨久苔花暗，风高柳叶疏。  
异乡思骨肉，多病喜方书。  
岂是无归计，东阳故有居。  

卷刚中　初夏忆故园  
四山木叶绿交加，数架茅茨是我家。  
窗隙微风入飞絮，竹边清露养孤花。  
得眠稳寐梦须好，无句不幽诗可夸。  
底事年来祗流汗，文书埋没鬓毛华。  

卷刚中　悼东阳许诚之父  
昔同令子业胶痒，知有德行厥后昌。  
开廓襟怀虽善富，坚持气节亦刚阳。  
掩棺往事成千古，刻石高文冠一乡。  
梅岘速培松柏茂，便看褒它贲幽光。  

卷刚中　悼冯远通母夫人  
去载湖山春雨霏，阿参专为板舆归。  
相迎定约鱼供馔，入吊那知鹤对飞。  
九子始终循懿德，一门中外被馀辉。  
送□不拂东南客，西望高原涕落衣。  

卷刚中　悼色龙府君  
自古英豪在钓耕，先生传后岂其卿。  
笔端不合穷天巧，名下须还缺势荣。  
已见春风称世梦，所留贤子是家声。  
细吟絮早梅迟句，何恨九原青草生。  

卷刚中　悼王思中  
风前不见玉壶水，追想欷歔泪欲横。  
官小仅能离令尹，家贫还祗似书生。  
深沉每见仁人勇，惠爱常留长者名。  
不负铭诗并篆字，千年松柏共佳声。  

卷刚中　悼主公美母夫人  
太博先生志行全，夫人内助实称贤。  
寡居勤俭五千日，享福安荣九十年。  
已作芝兰绵后裔，却将金玉必深泉。  
月卿手自栽松柏，远寄哀辞为惨然。  

卷刚中　道中杂诗呈子勉宝文有便寄叔海也  
度岁尘沙汩没中，乍趋闲旷意何穷。  
孤丛晚秀霜菊净，脱叶已疏山柿红。  
马恃赐闲韁不胜，雁知王命信常通。  
功名成处非人力，至手先令玉盏空。  

卷刚中　独坐偶书  
焚香闭草庐，滞念扫无馀。  
世事尤宜静，交情只可疏。  
屈伸当视蠖，湿沫戒如鱼。  
暖甚一窗日，三冬宜读书。  

卷刚中　庚辛二月二十二日宿斋省中  
斋所深严客过难，逼人书债未须还。  
檐遮暖日桃夭瘦，鸟踏风枝竹影闲。  
细细乳花新茗碗，霏霏香雾小炉山。  
满庭斜日无公吏，祗似东阳田舍间。  

卷刚中　寒食偶书  
楚乡孤坐掩重扉，素发荒唐酒一卮。  
眼暗久因书卷得，心阑全自世缘知。  
临流问米方终日，踏雪看梅是几时，  
欲上高楼望吴越，无边烟雨正垂垂。  

卷刚中　和方景南乍晴  
兰暑知秋近，淮濆气已清。  
风雷惊作雨，钟鼓报新晴。  
雾散槐庭晓，云开魏阙明。  
马行朝路稳，人喜积阴倾。  
初鸟方争出，残蝉莫乱鸣。  
小窗偏得睡，更待晚凉生。  

卷刚中　和符倅上范相喜雨  
圣诏谦慈类禹汤，云台得蹇破骄阳。  
三秋正此忧焦窘，万室今咸共喜康。  
袁扇风清端有助，庾莲水渌但知凉。  
东都岂是留裴地，公亦相从早趣装。  

卷刚中　和公实早行二首  
梦破事行李，窗灯尚半存。  
寒更传古县，落月暗孤村。  
道远马蹄薄，形劳神观昏。  
高眠忆吾里，布被拥朝暾。  

卷刚中　和公实早行二首  
客子发中夜，小炉香半存。  
病躯凭瘦马，残梦过前村。  
柳近和风紧，尘高望月昏。  
何时展书卷，竹屋对朝暾。  

卷刚中　和楼枢密宿泗道中书事用存字韵二首  
堠碑残字缺，市屋故基存。  
榆柳欲千里，桑麻能几村。  
短鞭追白书，疏幕对黄昏。  
客枕寒无梦，孤吟待晓暾。  

卷刚中　和楼枢密宿泗道中书事用存字韵二首  
老柳不多在，故家宁复存。  
鼠痴穿败屋，虎玩出平村。  
天远楚山秀，浪高淮月昏。  
吟鞭破霜晓，马首待朝暾。  

卷刚中　和丘师悦二首　白菊  
先放恐轮梅，篱边趁早开。  
素心甘冷澹，秀色肯尘埃。  
眼老书慵看，官闲吏不催。  
烦君助幽胜，小锸为移来。  

卷刚中　和丘师悦二首　深夜  
鼓鼙传永漏，风露结新寒。  
小爇金初冷，孤斟玉屡乾。  
感时方自叹，假寐敢求安。  
且拨炉中火，清吟琢贤肝。  

卷刚中　和吴清叟吴江岁晚书怀  
雪消残腊净无尘，官柳溪梅欲试新。  
星籥暗移惊客梦，帝阍高启际昌辰。  
补天炼石曾无计，却日挥戈正在人。  
莫效儿曹念刚卿，酒杯书卷足相亲。  

卷刚中　和友人书怀  
君似冰壶透里清，岂容随众话锄耕。  
自应才大难为用，无奈诗穷益有名。  
祸此遗民缘俗吏，扶回兴丛赖书生。  
欲烦尽挽天河水，一洗当年海上盟。  

卷刚中　和周希父至日雪  
风吹云叶碎，颠倒六化团。  
腊近先呈瑞，阴消故作寒。  
懒游悲季子，高卧愧袁安。  
出处君休问，长谣向酒阑。  

卷刚中　己未十二月二日致斋惠照  
坛殿夜漫漫，临祠愧礼官。  
降神欣乐奏，望瘗肃更阑。  
雨意垂帘黑，风声过竹寒。  
晓庭人寂寞，乌鸟拾馀残。  

卷刚中　寄徐彦偲  
都城判袂十年馀，世路艰昏迹颇孤。  
顾影不知天际雁，置身方类鼎中鱼。  
危言空慕刘蒉策，痛哭难看贾谊书。  
一笑何时成破涕，为君握手话区区。  

卷刚中　九月十二日侍祠明堂口占  
明廷百辟奉君王，祀事严称肃建章。  
天拱星辰陪日表，风回灯烛避龙光。  
侍祠官拜闻鸣玉，导驾班回散宝香。  
宣室受釐谁入对，为时陈论莫荒唐。  

卷刚中　马上  
蚤酒冲寒不满肠，日高犹践马蹄霜。  
鸟依密树旁边语，梅在远林幽处香。  
西去流移还未复，东来书讯且都忘。  
征途一任如天远，不过归时杏子黄。  

卷刚中　拟送杨帅  
久戍思贤日，中兴入觐时。  
旌旗生喜气，梅柳动寒枝。  
报国心偏苦，安边计自奇。  
一军尝北出，万骑绝南窥。  
结轨闻修好，橐弓谨退师。  
浩歌藏战甲，雅拜习朝仪。  
天近雷风迅，云深雨露滋。  
告庭行有命，祖载敢无诗。  
雪意留金勒，歌声寄玉卮。  
明年秋秫贱，酿酒约归期。  

卷刚中　偶书  
痴风连日塞云低，庭榭清寒小雨飞。  
叶底孤花无柰瘦，墙边新笋不妨肥。  
将迎宾客几成债，拨遣文书似解围。  
辜负佳时几尊酒，故园松菊望人归。  

卷刚中　偶书  
午庭吏散日侵阶，坐向春阳亦乐哉。  
看蝶得香穿竹去，等莺求支过花来。  
三年客梦随天远，万里家书对酒开。  
虽有是非荣辱债，其如方寸只如灰。  

卷刚中　生宝信常前杏花盛开置酒招同官以诗先之  
晴光先已媚帘栊，炫书那堪杏吐红。  
柳色半分高致外，鸟声全在艳香中。  
催科共喜钱初减，种艺须闻麦已丰。  
官府吾侪亦云暇，可来携榼对东风。  

卷刚中　四月二十日登乌奴山  
乌奴楼阁起江皋，特地携樽上最高。  
城阁带烟无十里，舳舻衔运过千艘。  
个中官事暂时少，明日吾生依旧劳。  
未到张灯犹晚渡，锦腰催拍送陶陶。  

卷刚中　送吴信叟  
人生聚散只寻常，特地关情是异乡。  
夜话不知边月落，离愁还似峡江长。  
抟风有力须腾上，守塞无能合退藏。  
黄阁有人如见问，为言衰病忆东阳。  

卷刚中　送张仲仁教授  
自从文墨困徒劳，钦仰先生绛帐高。  
豹固可窥嗟拟管，牛虽未解见藏刀。  
笑言契阔生离恨，岁月侵寻逼鬓毛。  
金马玉堂门户敞，会须平步慰吾曹。  

卷刚中　送仲列王  
去年我到柳垂金，今日君行柳再阴。  
碌碌文书尝共事，匆匆岁月欢分襟。  
荐才已见名难掩，送别何辞酒满斟。  
梦忆西湖好风物，须烦着意细登临。  

卷刚中　随堤口占呈李公实郎中  
十年堤上草青青，今日重来春梦惊。  
载路壶浆皆再造，向人榆柳若生平。  
渐看英荡传声教，永愿银河洗甲兵。  
邓禹车前略无事，幕中棋局夜灯明。  

卷刚中　谭胜仲卿有册宝礼成新句用韵和呈  
宝函重锁环金密，册椟双盘带锦斜。  
长乐春风迎母后，未央和气集皇家。  
帘垂禁卫收黄繖，礼毕天仙下玉华。  
班退笙镛犹在耳，五弦歌舜未须夸。  

卷刚中　晚春有感  
樱花已熟酴醾放，春去虽忙意尚夸。  
叶底红圆珠映树，架边香瘦玉开花。  
有书可读常无暇，对月方闲柰忆家。  
始悟渭城寒夜唱，饼炉须是小生涯。  

卷刚中　希父删定惠近诗一轴成四韵谢之  
小砑花藤字画精，五言重喜见长城。  
工深斧鉴浑无迹，意静婆澜转觉平。  
湖上幽奇君胜赋，笔端鞠陋我堪惊。  
贪多独有珍藏计，他日山间要眼明。  

卷刚中　仙人山寨至日  
戍兵列栅半空苍，俯瞰嘉陵万仞江。  
山下不知传鼓角，天边时见引旌幢。  
岁寒木落鸟穿屋，书静帘垂云绕窗。  
教罢诸营无一事，锦腰催拍照金鈍。  

卷刚中　忆梅  
古园深处读书窗，窗外疏梅破腊芳。  
日暮独陪修竹静，露寒偏带晚风香。  
清吟但喜花孤瘦，醉赏那知树老苍。  
千里远移无健步，一枝横倚记东墙。  

卷刚中　再用青字韵  
黄旗分破柳梢青，旗尾穿林鸟不惊。  
感极老人翻欲泣，赦馀污吏始偷生。  
帐闲缥缈传新曲，酒贱蹒跚醉老兵。  
与了相从亦云乐，袖鞭吟看远山明。  

卷刚中　早过乌龙岭  
乌龙岭上万峰峦，疑是羊肠九曲盘。  
山麓吐云人世还，松梢滴露客衣寒。  
驱驰寸禄意宁乐，芜没小园心未安。  
早愿车攻歌复古，不须垂老挂衣冠。  

卷刚中　赠张叔靖  
穷达乘除自有天，岂须腾上赋鸢肩。  
千牛疾解多忧折，十驾徐行未必鞭。  
再上公孙方见用，蚤成贾谊晚堪怜。  
第令饱贮唐虞道，慷慨行观孟子前。  

觉性　题汪水云诗卷  
细读燕云吟，静听流水琴。  
神游八极高而深，龙溪玉山犹谷响，  
燕歌吴咏轰雷音。人中龙，  
天外鹤。挟泰山，  
擘华岳。醉吟不管天地窄，  
尧桀谁能分善恶。云阁麟台一笑间，  
招得赤松归碧落。  

君端　春日田园杂兴  
白粉墙头红杏花，竹枪篱下种丝瓜。  
厨烟乍熟抽心菜，策火新乾卷叶茶。  
草地雨长应易垦，秧田水足不须车。  
白头翁妪闲无事，对坐花阴到自斜。  

开庆太学生　美文文山劾董宋臣  
拨转天网回地纪，中兴又自庚申始。  
扫除阴类谁之功，有硬脊梁担得起。  
鲰生曾作茶岭诗，已学希夷不愿仕。  
逢人见说太平时，担书来领西湖水。  
幽阴何物号阎罗，污我青天莫敢指。  
国人咸惧妖复来，天子自知忠可使。  
履斋泉下不伏款，帝谓董贤人切齿。  
未闻蔡笔颂余公，但见欧书责高子。  
扬扬颜面见士夫，不知世间有羞耻。  
吁嗟今世负大名，禄重忠言类如是。  
一身富贵尽有馀，何况明明今在迩。  
中书虽有空头敕，其奈诸名都唯唯。  
五更魁宿炳光精，吐出忠肝涕盈纸。  
心怀寸铁飞上天，愿剔刚肠开帝视。  
彷徨灶碑为主惊，慷慨书生为国喜。  
吾皇英断似孝宗，觌有天诛终弃死。  
当时赖有政府贤，弹泪妖狐与羸豕。  
家奴猥琐何足云，中丞举动可惜尔。  
庆历诸公闻此诗，勿谓予祸始于此。  

开禧朝士1　和徐渊子九日  
呼儿为我整乌纱，不是无心学孟嘉。  
要摘金英满头插，明朝还是过时花。  

开禧朝士2　献韩平原生日  
本是神仙服日华，而今癯瘁为王家。  
槐龙影转朝方退，閒却南园一院花。  

开先长老　题汪水云诗卷  
水流云散海天涯，与子长游亦可嘉。  
归马迹漫燕峤雪，啼鹃血染楚城花。  
乾坤浩荡空双眼，南北迢遥事一家。  
三叠琴心谁解意，蓬莱归路蹑青霞。  

康鼎成　题九仙阁  
久学秦人避，空闻汉主求。  
丹炉无凤髓，石室有龙湫。  
谷挟千峰雨，湖生六月秋。  
尘踪应自息，长啸下溪鸥。  

康惇　寿昌禅寺  
不怕石头滑，来为雁荡行。  
平生梦不到，今日眼逾明。  
未历千岩秀，先逢一段清。  
遍观从此始，着脚历峥嵘。  

康文虎　挽东莱二首  
中兴以后谁堪数，名满东南震昔贤。  
旧论当时存喘息，微婆今日塞天渊。  
承平格力回全盛，人物风流继往年。  
太息何人知所自，此心时复一潸然。  

康文虎　挽东莱二首  
国尚有人悲此老，天其丧我泣吾曹。  
平生心事知谁与，怅望今人论太高，  
便谷卑心随故步，岂期中路丧连鳌。  
先生已死吾何望，举眼犹知有凤毛。  

康孝基　春游  
行春喜入虎邱山，按辔风和草色间。  
寺内翠微松桧里，空中绀宇水云间。  
桃花时作翻翻落，苔藓晴留点点斑。  
不为白公为太守，霓裳一曲暮回还。  

康孝基　寄题神山县玉兔寺  
国朝梵刹多新额，玉兔名存四百年。  
曾为皇唐黎瑞应，得于炎宋保流传。  
荆山温润尝凝化，月窟精神主缺圆。  
寺记废兴书异事，丰碑采摭画雕镌。  

康孝基　游虎邱  
虎邱天下名，胜概状难成。  
入寺登山险，开门见路平。  
云连松色翠，风度磬声清。  
好便称居士，安间过一生。  

康与之　鹤舒台  
白云深处路崎岖，鹤去台空景物殊。  
山展翠屏连紫幕，泉分清溜滴明珠。  
道人只问丹砂井，隐客犹寻九节蒲。  
试问葛仙仙去后，至今遗迹事如何。  

康与之　可惜  
帘幕重重下玉钩，隔帘春在柳梢头。  
东风著意相料理，吹去杨花不自由。  

康与之　鹭  
春暗汀洲杜若香，风标公子白霓裳。  
碧天片雪忽飞去，何处人家水满塘。  

康与之　琵琶  
夜深琵琶声似裂，一曲霓裳一庭月。  
曲终人影在西阶，困倚东风步摇折。  

康与之　僻居  
巷僻过从少，柴门尽日关。  
莺声常在柳，云影不离山。  
有道难言□，虽贫未厌閒。  
川原烟四暝，春思有无间。  

康与之　诗一首  
越王山下千树梅，逐客年年走马来。  
寒玉满村风色里，不受暖霭轻烟催。  
故人千里复万里，折香欲寄生徘徊。  
孤吟独醉常夜半，山月野风骑马回。  

康与之　题徽宗宸翰  
玉辇宸游事已空，尚余奎藻绘春风。  
年年花鸟无穷恨，尽在苍梧夕照中。  

康与之　严陵怀古  
建武中兴宝运开，股肱俱是济时才。  
汉家鼎祚如磐石，此老方图拂袖来。  

康与之　游慧力寺  
天涯芳划尽绿，路旁柳絮争飞。  
啼鸟一声春晚，落花满地人归。  

康与之　游慧力寺  
江上浓阴晓未开，瘦筇支我上苍苔。  
春寒前日去已尽，今日又从何处来。  

康与之　玉虹洞二首  
睡起疏帘一半开，更无人迹过青苔。  
须臾苍狗风前变，雷雨驱潮出海来。  

康与之　玉虹洞二首  
满山一夜风篁响，透屋三更月露寒。  
自掩残书推枕睡，江湖秋梦水云宽。  

康与之　招真词  
白鹤巢兮丹井空，蓬山杳兮烟霞蒙。  
陵谷变兮今古，木叶下兮秋风。  
飞仙去兮朝太微，黄冠野服兮以游以嬉。  
餐霞卧月兮世不我违，与世涤映兮天门可驰。  
苍龙嗥兮云漫扉，石泉冽兮山芋肥。  
俯仰宇宙兮日月蔽亏，灵秀回薄兮野芳呈姿。  
山中之乐兮万化莫移，仙人不来兮隐者曷归。  

康执权　建炎丞相成国吕忠穆公退老堂诗二首  
退老堂成席未温，天书夜到领侯藩。  
周褎申伯保南土，唐起裴公护北门。  
猿鹤岂应愁旧隐，虎貔方看拥华轩。  
公家报政由来速，伫入延英觐帝尊。  

康执权　建炎丞相成国吕忠穆公退老堂诗二首  
公居临海亦经年，每恨淹留阻执鞭。  
异县忽闻登帅阃，此身那得侍宾筵。  
古今谁似功名老，出入荣持将相权。  
从此凤池归路駃，未容雁荡奉周旋。  

康执权　戏为妓山氏作  
昔日缇萦亦如许，尽道生男不如女。  
河阳满县皆春风，忍使梨花偏带雨。  

柯敬之　李白书堂  
久欲华山访谪仙，谪仙书舍尚依然。  
青松翠柏疑无路，流水高山别有天。  
千片浮云飞碧汉，一声啼鸟破苍烟。  
扶筇直上中峰顶，一看千山在眼前。  

柯举　次韵答李景阳  
客有扣舷者，悠然太古音。  
风清来水面，月白满江心。  
世既叹途绝，君何爱我深。  
愧将瓦缶句，聊以答南金。  

柯举　游华严寺  
旧游曾记此山川，万事回头一梦然。  
蚤岁不知人易老，晚年方信世无禅。  
樵歌牧唱千村暮，莺语花香二月天。  
人境了然描不就，山僧对我更谈玄。  

柯茂谦　江行早发  
陶铛煮孤影，寒灯沸青花。  
冰开数江树，月落失人家。  

柯茂谦　鲁港  
十年回首付沾襟，断甲沈沙齿齿深。  
可惜使船如使马，不闻声鼓但声金。  
人歌鬼哭都堪泪，木落江空正独吟。  
遗老萧条渐无语，酒旗飍飍出芦林。  

柯梦得　梦蝶  
一觉千年一转机，觉来还是梦还非。  
当时梦里如为蝶，便好穿花傍水飞。  

柯氏　西湖乐  
雪花满衣香欲融，王孙白马金蟠胸。  
山南山北晚霞红，须臾直下明珠宫。  
一样越罗天水碧，乱插宝花长一尺。  
王孙大醉信船流，船尾船头自吹笛。  

柯应东　壶山  
方壶久伏海中洲，涌出高山不计秋。  
峰上今犹蠔带石，穴边时有蟹寻湫。  
云飞岩岫来龙聚，风送潮声入虎邱。  
景物无穷供眼界，一钩新月促归舟。  

柯应东　口占  
不作栋梁用，偏寻山寺居。  
但闻声似鼓，谁识木为鱼。  

柯岳　赠贾司教  
春风桃李绛帐，朝日苜蓿空盘。  
王公不志温饱，郑老岂为饥寒。  

柯芝　耳耳  
耳耳非佳语，陆陆难为颜。  
我生胡不淑，多戚长鲜欢。  
摇落复已绿，春风满江干。  
最灵起予兴，欲言骨肉酸。  
园桑推为薪，桃李亦半残。  
翘荛企晴燠，九室十更寒。  
飞钱如美色，乃入贵者阑。  
丘闾有谷卖，穿櫩朝无{左饣右亶}。  
不售信蹙隐，徒手良抱叹。  
宛转愒余息，沟壑分雨间。  
吾辈正不免，遑暇卹彼瘝。  

柯芝　横江  
横江一片碧，攜鹤上渔船。  
收纶不成下，却抱钓竿眠。  

柯芝　余发  
余发萧萧白垂领，十年守拙门庭冷。  
来频沙鸟颇相识，起晚邻鸡已三请。  
形骸拄树岂复好，心绪如蓬不能整。  
平生几緉空馺{左马右沓}，老去一杯先酩酊。  
俗言只虞方凿迕，人事但惬幽居屏。  
赋形不必尽刍狗，处坎何堪共蛙黾。  
若为苴履曾足芥，幸不柳衫真欲瘿。  
一声樵响何处来，独立看云发深省。  

孔道辅　访隐居孙明复山斋二首  
日观峰前访隐沦，岂同沮溺异人群。  
轲能养浩雄能默，今复渊源见此君。  

孔道辅　访隐居孙明复山斋二首  
脱屐名场蕴壮图，君方举逸待嘉谟。  
即期鹤版临岩室，万叠云山恋得无。  

孔道辅　题祖庙二首  
秦火自焚宁害圣，金丝堂壁閟家书。  
典坟启发皆天意，非谓共王好治居。  

孔道辅　题祖庙二首  
门有诗书不华彩，素王留得好生涯。  
行人莫讶频回首，天下文章第一家。  

孔盖　开禧丁卯制置使叶宝文团结淮西山水寨四十七处绘图见示  
专阃威名仰四驰，韬铃秘铧快图披。  
守江不若守淮阴，御故何如料敌奇。  
棋墅无惊惟太傅，风寒能护是良医。  
投鞭那有流堪断，屹立长城报主知。  

孔梦斗　四柏亭  
道乡采芹暇，手植四株柏。  
相对有正味，爱此岁寒格。  
忠言贾奇祸，几削谏臣迹。  
柏亦助道乡，每号风雨夕。  
柏死公不死，大名日皦白。  
后人补种之，存棠思召伯。  
亭亭俨相持，撑云空百尺。  
是柏出虽晚，风致犹古昔。  
我来跂遗芳，清坐假一席。  
徘徊意难舍，猛把阑干拍。  
寄语景行人，用意幸勿窄。  

孔清真　送水云归吴  
瘦马长吟蹇驴吼，坐听三军击刁斗。  
归人鞍马不须忙，为我更釂葡萄酒。  

孔舜亮　手植桧  
圣人嘉异种，移对诵弦堂。  
双本无今古，千年任雪霜。  
右旋符地顺，在纽象乾纲。  
影覆诗书府，根盘礼义乡。  
盛同文不朽，高与道相当。  
洙泗滋荣茂，龟蒙借郁苍。  
毓灵全木帝，钟秀极勾芒。  
气爽群居席，烟凝数仞墙。  
阴连槐市绿，子落杏坛香。  
布露周千尺，腾凌上百常。  
傍欺泮林小，远笑峄桐黄。  
屹若擎天柱，森如出日桑。  
风中雕虎啸，云际老龙骧。  
直欲惊魑魅，端疑待凤凰。  
鳞差阙巩甲，干错羽林枪。  
大节忠臣概，坚心志土方。  
鲁宫侵不得，秦火纵何伤。  
宣子休夸树，姬人漫爱堂。  
松卑虚视爵，花贱柱封王。  
谁念真儒迹，何当议宠章。  

孔舜思　题灵岩寺  
忽从平地出尘笼，亲到诸天释梵宫。  
却悟冗宫长役物，争如大士日谈空。  
山横青壁千层合，泉迸丹崖一线通。  
幽鸟静啼人外境，疏钟不堕世间风。  
目无可欲猿猱伏，心绝微尘冰鉴融。  
自恨无缘陪宴坐，它生愿效种松翁。  

孔文仲　次钱穆父新凉可喜  
商飙结新寒，草木起余怨。  
翩翩前庭叶，追逐已千万。  
斜阳背西壁，迤逦落藤蔓。  
安得金满堂，聊换酒家券。  
追随只鸿鹄，摆脱旧笼圈。  
胡为汗流赭，日与绳争饮。  
常恐计不就，更以诗屡动，  
江湖秋水高，百尺风帆健。  
何当开竹溪，玉腕互醉献。  
左手持蟹螯，平昔固有愿。  

孔文仲　次韵穆父见戏  
当年同望赭袍光，万事争先落彩鋩。  
一别已经陵谷变，再来方觉路岐长。  
黄金久压腰间重，白笔才容柱下藏。  
唯愿山林息枹鼓，免教鸱隼哧鸳凰。  

孔文仲　次韵瀛倅邓慎思见寄  
官是麟台却佐州，蓬瀛俱称列仙游。  
忆分晓色趋天阙，想对春风倚郡楼。  
书付塞鸿应易到，人如陇水正分流。  
江湖未有归耕处，何日相逢说旅愁。  

孔文仲　将至南都途中感旧二首寄钱穆父  
北风吹雪满皇州，携手同为落魄游。  
霄汉路歧腾万里，江湖尘土积千忧。  
世情共逐飞蓬转，人事都如激浪流。  
只待清谈慰愁病，月明几度促归舟。  

孔文仲　将至南都途中感旧二首寄钱穆父  
苒苒星霜七换年，故人已上碧云天。  
书凭去雁虽无便，路出名都亦有缘。  
秋晚楼台风作雪，雨余磈岸柳生烟。  
应烦北道开樽俎，又费公庖几万钱。  

孔文仲　句  
一茎青竹初出水，数个黄蜂占作窠。  

孔文仲　秋月二首  
孤枕夜何永，破窗秋已寒。  
雨声冲梦断，霜气袭衣单。  
利剑摧锋锷，苍鹯缩羽翰。  
平生冲斗气，变作泪汍澜。  

孔文仲　秋月二首  
秋夜不可晨，悲歌聊自永。  
頫听一掀帘，星河光炯炯。  
霜浮万瓦寂，月满四山静。  
壮心随北内，吹入单于境。  

孔文仲　四月三十日慈孝寺山亭席上口占送子敦都运待制赴河北  
送客城南寺，萧然云水秋。  
客意在万里，聊作须臾游。  
昨夜过新雨，清风满梁州。  
簪裳合俊彦，河图并天球。  
古来功名人，未就不肯休。  
譬如凿空使，尚致安石榴。  
矧今南亩氓，往往东西流。  
君能安辑之，千仓与万辀。  

孔文仲　题显孝南山寺  
寻尽城中山，又访江外寺。  
兰舟涉澄漪，隼旌入疏翠。  
楼台初日升，岩谷宿露坠。  
飞泉百禽鸣，怪石万蛇踬。  
绝庵皆步登，佳木留客醉。  
洞天生书寒，桃源发春意。  
烟霞暂深阔，宇宙忽殊异。  
海国遇升平，铃斋无俗事。  
颍川擅才敏，康乐足情意。  
只恐新诗多，镌鑱费年祀。  

孔文仲　天官颛面正朝  
天官惟将相，位号著璇霄。  
所处皆颛面，攸司共正朝。  
极星安正宁，列宿俪群僚。  
号令三光动，吹嘘二气调。  
何参言辅汉，稷契正裨尧。  
盛旦群龙进，乾符已上昭。  

孔文仲　玉烛  
圣王臻大治，四海属休戈。  
遂致阴阳须，均如玉烛和。  
德威周远迩，民欲被渐摩。  
品物皆蕃殖，昌辰绝札瘥。  
气充诸夏润，祥应太平多。  
华旦今如此，庸才愿咏歌。  

孔文仲　早行  
客兴谓已旦，出视见落月。  
瘦马入荒陂，霜花重如雪。  
海风吹万里，两耳冻几脱。  
岁晏已苦寒，近北尤凛洌。  
况当清晓行，溯此原野阔。  
笠飞带绕颈，指强不得结。  
农家烟火微，炙手粗可热。  
岂能迂我留，而就苟且活。  
仰头视四宇，夜气亦渐豁。  
苦心待正书，白日想不缺。  

孔文仲　置章御座  
圣皇勤政治，虚已纳忠良。  
拱手居宸扆，留神置谏章。  
孜孜收国论，密密迩天光。  
中昃常游息，焦劳慎作荒。  
至言规汉后，无逸戒周王。  
默处岩廊邃，洪基可世条。  

孔武仲　巴陵官舍二题　湖山亭  
县山峻绝有新亭，公退时来看洞庭。  
天外微茫二湖合，波心缥缈一峰青。  
非时爽气生云雨，永夜寒光浸斗星。  
千古登临增健笔，投文犹可吊湘灵。  

孔武仲　巴陵官舍二题　潇洒堂  
旅平凹处剪荆榛，画栋明窗学隐身。  
政简琴书聊度日，地间花木为留春。  
一杯浊酒迷今古，五字清吟泣鬼神。  
暂伴登临对佳景，依襟浑觉减埃尘。  

孔武仲　巴陵界中作  
曲曲秋江滟滟波，直疑乘兴到银河。  
逢人欲问支机石，此去星桥路几多。  
一别湖湘二十秋，飘然羁旅复萍浮。  
冰霜入鬓殊非壮，星斗罗胸却似愁。  
浊酒放歌朝拊髀，青灯苦不夜悬头。  
惟应此乐无穷已，滚滚沧波尽即休。  

孔武仲　白宝严入太一宫  
蔚蔚山间松，泠泠山下泉。  
相遇复一时，小别已三年。  
松色愈深翠，泉意自潺湲。  
惟余不如昔，正忧世事煎。  
安得散万虑，卷收归自然。  
童颜替癯貌，绿发换圆颠。  
因召杏坛叟，去拍洪崖肩。  

孔武仲　白公草堂  
达士因忘世，非求高尚名。  
林泉得佳处，风物有余清。  
贝锦伤才舌，浮云寄宦情。  
诗才今古备，性理死生明。  
莲沼秋芳合，香山晚翠横。  
黄芦绕官舍，不复念青城。  

孔武仲　白公草堂  
朝贵偶谪宦，郡侯真好贤。  
吏事不到门，身与白云闲。  
堂下有流水，堂前俱青山。  
时携孟光来，冷语夕阳间。  
登览兴已尽，浩然亦俱还。  
颇竹沉湘人，戚戚多愁颜。  

孔武仲　白鹤观  
洞天人远矣，琳馆有遗踪。  
愿弃人间事，优游慕赤松。  

孔武仲　白湖泥  
昔浮洞庭浪，今踏白湖泥。  
水陆虽异趣，客程皆巑巇。  
浮身无根株，转徙长路岐。  
尝闻昔人言，欲以瓦为衣。  
风雨辄不出，华堂安所栖。  
我今南复北，扰扰亦奚为。  
行役众所同，浩歌聊自怡。  

孔武仲　白砂驿作  
浮云纷纷鏁太清，骤雨肃肃飞中庭。  
冰虀脱粟冷稳骨，欲语寂然谁知譯。  
辞家十日心甚壮，今日始觉愁肠并。  
仆夫聚首亦不乐，泥深滩密尤难行。  
长途何意此艰险，彼苍其谁司晦明。  
闭门篝灯夜未久，试绕前楹望星斗。  
顽阴稍散避青冥，白月飞光临户牖。  
推移变熊俄顷间，坐使惨寂成欢颜。  
群奴喧喧亦相语，明日快马临关山。  
阴亦不可知，晴亦不可必。  
尔曹稳眠莫匆匆，清明更待乐方白。  

孔武仲　白云庵  
青山为路竹为门，千里江风到此轩，  
谁把吴王歌管地，一时分付给孤园。  

孔武仲　板桥辞太母灵辺三首  
吉仗凶仪备古今，哀歌仍杂管箫音。  
喧阗四海修同轨，未满君王孝养心。  

孔武仲　板桥辞太母灵辺三首  
元夕三宫采杖随，月华灯彩近瑶池。  
连昌故老曾经见，似梦如醒恍自疑。  

孔武仲　板桥辞太母灵辺三首  
郁郁陵台瑞气多，短箫声裂想悲歌。  
西郊泪尽身先返，唯有心随洛水波。  

孔武仲　宝丰仓秋纳三首  
次竹编蓬学缺坦，中门以外蚁回旋。  
群呼直欲争风疾，快走浑疑踏地穿。  
朱墨乱挥云落手，尘氛横集雪侵颠。  
新年幸有民输乐，心口相期更勉旃。  

孔武仲　宝丰仓秋纳三首  
彩筹森列羽门兵，衮衮招呼不断声。  
岁计自当平斗甬，年丰今况有坻京。  
争先杂沓人何冗，应物逍遥我自清。  
白日渐斜亭庑静，却临湘水笑尘缨。  

孔武仲　宝丰仓秋纳三首  
县阔人饶稼，秋成众乐租。  
精粗验丹白，亿万起锱铢。  
足趼谁先到，尻高或妄呼。  
何当寄军令，供亿黑山隅。  

孔武仲　宝应界中绝句三首  
倒景虞渊日，余威泽国霞。  
宵行逐明月，水宿傍人家。  

孔武仲　宝应界中绝句三首  
泉水秋浮艇，荒陂幕听蝉。  
登瀛从此路，出守已衰年。  

孔武仲　宝应界中绝句三首  
淮天秋日下，水国晚凉中。  
舟子趋程意，轩轩欲贯虹。  

孔武仲　迸晁无咎之官塞上  
人生苦南北，相见出偶尔。  
喧阗都市中，乃复遇之子。  
东莱遽别后，故人今有几。  
诜诜塾与序，进学亦可喜。  
语阑行色动，轻裘有知已。  
去去何当回，山川正芳晖。  
边州剩厨传，应不典春衣。  

孔武仲　碧芦蓼花在天庆观  
御水泱泱绕禁闱，碧芦红蓼转相宜。  
玉堂金阙非人世，亦有繁华具尽时。  

孔武仲　汴河  
荥渠斜与昆河接，河远渠悭几可涉。  
狂霖一涨高十寻，迅泻东来比三峡。  
崩腾下与淮泗会，清泚亦容伊雒杂。  
横空九阙真垂虹，怒卷千艘如败叶。  
祗堪平地看汹涌，何事乘危理舟楫。  
共夫鹅鹳行天上，遥与谷中相应答。  
但忧心手一乖迕，巨舶高墙两摧折。  
而余进退久安命，揭历以望初不慑。  
妻孥亦已惯江湖，笑语犹如泛山狭。  
鸣弓击柝惊夜盗，掘茹捞蝦佐晨馌。  
时登绝径步榆柳，或面荒陂看凫鸭。  
我生东南趣向野，挥弄清溪看苕霅。  
枕流漱石真所便，履浊凌险终未惬。  
觚棱渐喜金阙近，釜甑何忧米盐乏。  
浑如海客泛枯槎，缭绕明河望阊阖。  

孔武仲　汴河汲井  
解缆古城阴，系舟绿榆影。  
浩荡观浊流，咫尺有甘井。  
譬如坐汤镬，傍观冰玉冷。  
望之首不回，清泉逐修绠。  
余香入新稻，真味添细茗。  
蒸骨为之凉，醉魄一以醒。  
昔有少陵翁，卜居在遐境。  
美味当百金，修筒接千岭。  
我今浑不费，汲取在俄顷。  
川路远迢迢，客愁长耿耿。  
得此稍忘忧，无殊卧箕颍。  

孔武仲　泊赵屯  
忆昨省观趋{左氵右霝}川，莱衣拥绿方少年。  
艰难险阻俱未历，孟浪勇决唯争先。  
舟发赵屯犹未饭，有风北起空蒙间。  
掀摇三山簸五岳，巨浪倒泼东南天。  
千林向人俱顿仆，两岸过眼真飞骞。  
帆墙回戛河汉底，鷁首俯饮蛟龙渊。  
跳波溅沫来四面，坐中时得鲤与鳣。  
妻啼婢讪殊不顾，兀坐正读逍遥篇。  
为言方破万里浪，不尔捉月为神仙。  
江中逢巨石，颇突为引牵。  
逡巡水势亦平缓，幸免肝胫输乌鸢。  
暮投彭泽宿荒草，神惊魄颤何能眠。  
自兹稍悟垂堂戒，靴纹才起不敢前。  
矜持太过仅无患，往往所至伤流连。  
乃知老谋与壮事，心胆殊异难兼全。  
重来此地畏汹涌，藏舟别浦看漪涟。  
鱼跳鸥下自可喜，何用蛟鳄饮流涎。  
斜阳依依照草木，夹岸葭萯铺书氊。  
儿今弱冠昔何有，昔颔无须今皓然。  
二十余年才瞬息，时事几蜕如秋蝉。  
区区走俗亦何赖，安得尺地巢林泉。  

孔武仲　蔡州  
亭下湖光凝不流，银灯玉斝缀绸缪。  
主人今是真黄霸，民誉仍推郭细侯。  

孔武仲　蔡州  
忆曾醉看仙翁树，骑马重来二十年。  
百尺湖台蘸春渌，月华依旧到樽前。  

孔武仲　蔡州三首  
愁云昏昏掩六月，电光霍霍盘四隅。  
淮西一雨三书夜，长澜积潦无处无。  
试登高楼望四野，平田渺渺成江湖。  
山源奔溢来处远，晨朝又报高丈余。  
重堙闭筑仅自守，一带萦叠何其孤。  
颓墙处处若山坏，百舍相望无完区。  
辛勤买得秸一束，马饥况乏粟与刍。  
三十年间走四方，始遭此厄真穷途。  
踚居丘亭往来断，时起顾是青云衢。  
如丝一罅见天面，顽阴复起相模糊。  
幽忧填胸中自遣，强扣瓦缶倾残壶。  
醉中暂尔神气王，醒定更觉心催枯。  
城阴老蛙正逸乐，声如转轴相鸣呼。  
强弓毒矢未易射，欲杀唯有企翁符。  
吾家此去八勀　驿，愁来更展江湖图。  

孔武仲　蔡州三首  
狂霖山群山，夜半击堤口。  
水横溢陵阿，余波犹怒吼。  
东村五百户，一塌如摧朽。  
硉兀声如雷，牛马不及走。  
壮者上枝柯，幼子浮罂缶。  
惊逐吞天澜，儿犹闯其母。  
旁人避形辴1，睨视谁敢救。  
冻馁何足言，余生岂能久。  
人云淮西水，如此昔未有。  
我生真厄穷，出与此灾偶。  
晨兴得枯槎，泛若上牛斗。  
独济恐难安，人危敢援手。  

孔武仲　蔡州三首  
行路难，归去来。  
三日汝南城不开，天角隐隐闻轻雷。  
掣电更划划，猛雨还漼漼。  
稍添汪汪陂，渐淹高高台。  
我欲晨兴出南郭，极目唯月白水漫蒿莱。  
驿道安在哉，连山洑流相喧貀。  
父母不复顾，婴孩弃之如尘埃。  
戢戢生鱼头，人世永隔良可哀。  
清都咫尺可以诉，谁挽北斗魁。  
呜呼行路之难，邦人之灾。  

孔武仲　曹家巷税居三咏　小椿  
渺小墙阴数尺栽，儿童欲拔几徘徊。  
须知造化机关敏，坐见童童羽扇开。  

孔武仲　曹家巷税居三咏　小槐  
合抱庭槐已是奇，何年春色长孙枝。  
主张莫使随薪槱，会见繁柯偃盖时。  

孔武仲　曹家巷税居三咏　小井  
团团样学天边月，汩汩声回地底泉。  
剩贮黄金还屋税，此功宁止见山钱。  

孔武仲　草石寺  
高士去已久，余踪犹可知。  
竹阴侵晏坐，山影在平池。  
尘蚀参军墨，苔侵相国碑。  
漫寻潇洒趣，俯仰惬心期。  

孔武仲　长芦五绝句  
吴楚中间天杳茫，愁霖倾卷水洋洋。  
千帆渡口低鹏翼，海阔风微不敢翔。  

孔武仲　长芦五绝句  
扁舟昨出国门东，烦暑端如坐甑中。  
一雨一凉皆可喜，只嗔三日打头风。  

孔武仲　长芦五绝句  
白雾应连沧海东，邻舟相失渺茫中。  
时时客子江头语，社过应须有好风。  

孔武仲　长芦五绝句  
波声滚滚百川流，七日津亭厌舣舟。  
遥望丛祠烧的乳，美风相遣莫淹留。  

孔武仲　长芦五绝句  
去尽江湾伴侣船，整帆徐出浦沙边。  
风涛沃日心弥壮，老矣无因似昔年。  

孔武仲　晁无咎大砚  
玄玉琢为池，潭潭可容尺。  
圆侵震泽璞，润带端溪色。  
麟台雠书御史孙，挥毫应敌妙语言。  
滔滔百丈洪河翻，助宝以泓还骏奔。  
君王侧席明光殿，直言傥有公聊荐。  
区区边计不须陈，亦论皇王继家传。  

孔武仲　晁无咎张文潜同校名臣事迹因赠  
画省深沉天上居，道貌日与尘客疏。  
天公恐我太寂寞，更遗两仙同校书。  
名臣已去骑箕尾，尚有规模在新史。  
浩然初若泛沧溟，目眩形劳安得止。  
兴亡治乱略可知，两公少壮方施为。  
齐房比邻数相说，听公清谈胜饮酒。  

孔武仲　车家行  
上坂车声迟，下坂车声快。  
迟如鬼语相喧啾，快如如溪沙泻呜濑。  
一车人十捧拥行，江南江北不计程。  
青天白日有时住，无人止得车轮声。  
晚来骤雨声濯濯，平晓郊原尽沟壑。  
方悟车家进退难，不如田家四时乐。  

孔武仲　陈翰林游天池约相会于栖贤久之不至  
庐阜西头是谪仙，篮舆正欲上青天。  
霓旌羽盖何时返，怅望洪崖阻拍肩。  

孔武仲　陈用之学士挽词二首  
礼学康成后，朝廷复有人。  
诗书奏旒扆，轨物锡朱银。  
气象生台阁，光华动缙绅。  
幽途应不憾，朋友自沾巾。  

孔武仲　陈用之学士挽词二首  
小疾谓可起，期人今则亡。  
溪山迷故国，妻子寄他乡。  
馆阁应留像，朝廷为给丧。  
荣华虽不满，尚胜贾司仓。  

孔武仲　呈竹元珍  
一室萧然傍禁城，尘埃不到旅怀清。  
水流红片知花落，雨浥苍苔见笋生。  
感物已怜春寂寞，辞家忆是岁峥嵘。  
知君亦有淹留叹，归梦西随杜宇声。  

孔武仲　城上乔木  
城上苍虬困不醒，春阳已半未回青。  
只应一夜新雷震，渐放繁枝拥日星。  

孔武仲　城上亭二首  
更无人迹逐攀跻，庐岳乌藤手自携。  
沧海谁论六月息，茂林今得一枝栖。  
幽芳满径春难老，翠樾连云日易西。  
况有北郊宜旷望，公余聊此发醯鸡。  

孔武仲　城上亭二首  
湘潭之洒今稍薄，粉白水清亦不恶。  
百钱换得一斗归，复此悠然纵杯酌。  
醉中衡华皆秋毫，肯复刺眼事锥刀。  
层林密叶风力豪，钧天震音春台高。  

孔武仲　橙子  
秋露凝浆细，朝阳入色深。  
冰虀不须捣，恐碎褭蹄金。  

孔武仲　池州山  
水际天边尽画屏，广寒宫阙玉为城。  
南来已为江山助，到此逢山眼更明。  

孔武仲　出京  
整顿归装夜不眠，篮舆出趁早凉天。  
东南爽气来相逼，叶底初闻一片蝉。  

孔武仲　初赐幡胜戏和诸公二首  
镂幡剪胜喜倾朝，不问纡蓝与珥貂。  
群玉参差排晚日，万花琐碎动春霄。  
蕙风已转东郊绿，柳雪犹低北苑条。  
从此恩波与温律，并随歌颂入咸韶。  

孔武仲　初赐幡胜戏和诸公二首  
拜赐匆匆早上朝，公卿前列尽金貂。  
日留爱景明双阙，春逐恩辉下九霄。  
灵沼轻澌犹覆水，上林微绿已萦条。  
自惭羽翮非鸾凤，亦预彤庭舞舜韶。  

孔武仲　初秋大热  
金神整霜仗，昨日从西回。  
谓当有爽气，吹荡沧溟开。  
谁知祝融军，执热{走中加参}{走中加覃}来。  
六龙驻长安，无风动浮埃。  
窗筠气烜趘，庭鹤羽摧颓。  
向晚蚊声号，轰轰渐成雷。  
径思去尘嚣，登临千丈台。  
披襟迎清飔，俯听惊鸿哀。  
仆羸不能驾，我马亦虺聩。  
闭关吟愁云，履迹乱苍苔。  
炎凉自交战，我辈能忘怀。  

孔武仲　刍车吟  
京师患无马，有马患乏刍。  
长鞭随牛牛引车，三冬以来要贮积，  
十倍之价在须臾。都城之物不便美，  
枯笋宿菜供庖厨。况此剉秣岂能足，  
杂以豌豆调陈麸。却思当年在江湖，  
绿阴苒苒如云敷，百马嘶齕皆自如。  
安知入市比金玉，风物陡逐山川殊。  
马饥且瘠不足怪，壮士犹有釜生鱼。  

孔武仲　除宣城守赠元忠毅父次其韵  
垂杨正好移舟看，轻舸何妨出沐迟。  
叠嶂双溪虽未历，白云芳草已相知。  

孔武仲　春晚作  
年华工密移，回首已春暮。  
雨掠夭桃空，风折牡丹去。  
芍药殿花阵，披靡不能住。  
惟有酴醾开，仙葩照行路。  
清香飘夜月，淡态挹晨露。  
得酒便孤斟，远驾耽徐步。  
我如车上人，醉逐四时鹭。  
浩荡无所之，谁能问徒御。  

孔武仲　祠二庙之明日未得顺风呈同行  
岳州西祠从古有，控带洞庭湖之口。  
前对隐显明灭之湘山，下接渊沦汹涌之长川。  
茫茫白沙连绝屿，淡淡古木蟠苍烟。  
昭灵王，左安流，  
右翠帐，朱幡拥前后。  
锯牙虎视森两厢，气骨生狞欲奔走。  
我来缆舟日已昏，袍靴跪听祠官言。  
伏兴进退如法式，四顾诡谲惊心魂。  
平明结束舟将解，叱吸仍闻北风大。  
焚香奏酒殊无计，伏渚藏汀姑有待。  
二王威神世所传，钤摄鬼怪宾灵仙。  
好风相送势不难，舒卷造化须臾间。  
波回草动似有意，举棹开帆即千里。  
吟诗赏月岳阳楼，买鱼沽酒巴陵市。  

孔武仲　辞二妃庙  
盘空鸟鹊噪丛祠，船上行人半起时。  
残月朦朦倾岛屿，南风嫋嫋透旌旗。  
开帆便俗日千里，别庙仍浇酒一卮。  
岸芷洲兰俱可荐，新声翻入九歌词。  

孔武仲　磁湖安流亭  
怪石倚洪流，朱栏截荒磴。  
来窥空旷野，喜值波澜定。  
涵虚无边裹，见底皆渌净。  
磁湖万家会，华阁相辉映。  
双峰引西洑，控带浮郭盛。  
乃知一聚落，富庶亦有命。  
铁治今久贫，豪右盖已病。  
忆初缔造人，有力如卓郑。  
瑰材照密石，岁久尚鲜莹。  
俯仰正忘归，白日动明镜。  
风顺当进帆，徘徊寄孤咏。  

孔武仲　次无咎凝祥春游三首  
芸编校罢得嬉游，池馆虽春爽似秋。  
同舍病郎追不及，喜传佳句到瀛洲。  

孔武仲　次无咎凝祥春游三首  
浴日池光妆炯炯，三春禽语已关关。  
珍台闲馆波涛接，太液昆明伯仲间。  

孔武仲　次无咎凝祥春游三首  
奉灵池馆锁幽深，遗迹凄凉故老心。  
维岳云车时一下，直疑弦管有来音。  

孔武仲　次韵酬昌秋侠见贶之句  
读君诗句骨毛寒，直恐吟来得意难。  
划若震雷惊蛰户，烂如奎宿照云端。  
锋芒剸截昆山玉，意气腾凌大海澜。  
欲识词源最清处，露珠新滴水精盘。  

孔武仲　次韵答李子约见赠  
江县山奇水亦清，古今贤宰继声名。  
施为岂厌地闲僻，学行久推君老成。  
桂籍掇科论世契，锦囊留句荷交情。  
当年入洛多英俊，文彩谁如陆士衡。  

孔武仲　次韵邓慎思初入同文馆  
十载江湖万里行，偶来西馆阅豪英。  
云龙九阙晨书诏，灯火千门夜出城。  
潇洒庭除当月色，重稠幕帟断人声。  
年家兄弟今同舍，会见河南起贾生。  

孔武仲　次韵邓慎思见寄  
暂寄潇湘百尺船，谁论灶冷突无烟。  
城阴潦积朝慵出，枕底波鸣夜废眠。  
潭府更看花似锦，洞庭将泛水如天。  
相期尽校蓬山藏，不秖东流酹酒仙。  

孔武仲　次韵和邓慎思谢刘明复重画道林秋景二首  
铃齐清话未更端，一埽禅林景趣完。  
缥缈已装新殿塔，萦纡仍引外峰峦。  
冷风有意生空阔，密雪无声下广寒。  
平昔所游今在眼，凄凉疑是梦中看。  

孔武仲　次韵和邓慎思谢刘明复重画道林秋景二首  
以诗博画虽不费，要秋得冬如未完。  
恍疑霰雪满天地，惨若暮气迷峰峦。  
夜堂高张醉魂醒，暑馆偶窥吟魄寒。  
笔端直与造化会，莫作人间毫素看。  

孔武仲　次韵和邓慎思与太守同登清湘楼  
郡楼邀会乐丰年，极目山川思浩然。  
才子登临嗟昔别，使君藩屏值新迁。  
前峰绿雾藏丹叶，别浦平沙衬碧涟。  
不但醉吟湘与麓，鲁歌崧汉美周宣。  

孔武仲　次韵和欧勉甫见送  
抱关委吏可忘年，而况吾从志圣贤。  
策马渐随南去雁，寄声应有北归船。  
无情尺水犹能鉴，有志精金尚可镌。  
愿以此心推一邑，他时不负赠行篇。  

孔武仲　次韵和王敏仲望祝融峰四首  
独立千秋浑不倚，排虚直上似无根。  
履穿尚恐高难及，磴滑犹应险可扪。  

孔武仲　次韵和王敏仲望祝融峰四首  
斗柄峥嵘宜有概，星榆烂漫岂无根。  
祝融直上应窥见，阊阖虽重亦可扪。  

孔武仲　次韵和王敏仲望祝融峰四首  
南帝尊严敕六丁，剜湘为砚岳为屏。  
照青叠秀俱来会，惟有中锋在杳冥。  

孔武仲　次韵和王敏仲望祝融峰四首  
僧居晓看一峰青，迥绝织尘点画屏。  
会有片云来触石，江湖三日雨冥冥。  

孔武仲　次韵和文潜休日不出  
清风入北窗，幽旷谐我心。  
之子亦宴坐，焚香齐阁深。  
平时仙道家，蓬蒿倚瑶林。  
愿言在相过，小驷驰髒髒。  

孔武仲　次韵和文潜休日不出  
文潜真可人，壮岁有老心。  
尘境暂来寄，天机元自深。  
鸾凤翥赤灵，亦有鹤在林。  
冲天期一飞，载骤谢髒飨。  

孔武仲　次韵和杨公济见赠三首  
虢略先生不讳穷，咏歌尧舜舆时逢。  
传呼满道今为使，敛板登门亦见容。  
南浦清波辉玉树，西齐新酿入金锺。  
临分警戒言尤切，似欲驱驰叔夜慵。  

孔武仲　次韵和杨公济见赠三首  
鲁国鲰生与俗同，何尝孤讦慕龙逢。  
邑佳不及陶彭泽，官小差肩邴曼容。  
故国安栖无一瓦，高堂失养感千锺。  
贤豪儿顾何恢廓，自写新诗慰病慵。  

孔武仲　次韵和杨公济见赠三首  
清谈衮衮思无穷，浑似饶阳邑下逢。  
霜重湖天初凛冽，夜长樽酒更从容。  
新编自富诗千首，岩邑今饶亩一锺。  
兀坐江城随五斗，肯忧紫□□衣慵。  

孔武仲　次韵和张芸老阻风见寄  
闻道征帆却滞留，萧条湘岸正南头。  
春光虽有将归意，野色仍供不尽愁。  
破浪心期元万里，扬帆目送已千舟。  
山齐亦欲君重访，逆水如今是顺流。  

孔武仲　次韵和知郡朝奉登禅月台书事二首  
物有贱而贵，劝公收桦皮。  
自能全烈火。何用爇香脂。  
山径狂风夜，茅檐密雪时。  
金连猝难买，唯此颇相宜。  

孔武仲　次韵和知郡朝奉登月台书事二首  
素月寒光好，高齐夜已扃。  
影难穿密纸，光稍泛疏棂。  
皎洁临书案，朦胧到研屏。  
沈吟忆丹桂，更欲步中庭。  

孔武仲　次韵介之  
亭上掀帘试解襟，远山崷崒势前临。  
前滩溅沫锵鸣玉，落照蒸霞映翠金。  
运笔欲回天地力，高谈真造圣贤心。  
於中览景宜谁预，愿结夫君此笑吟。  

孔武仲　次韵李端叔  
此身萍梗厌漂流，惭寄浔阳江上头。  
胜景长年关梦寐，轻裘何日返林丘。  
扶摇莫作扶摇计，朴樕应容朴樕投。  
徙倚高楼情不极，恰如王粲在荆州。  

孔武仲　次韵李端叔见赠  
君才潇洒应时流，久滞宁非命压头。  
昨见河南推贾谊，行闻天子召吾丘。  
已无痛饮观风味，犹有新诗讲报投。  
京洛尘沙著人甚，清凉高爽忆宣州。  

孔武仲　次韵李至之席上作  
岁日翩翩插羽过，十年依旧叹蹉跎。  
雁回燕塞乡书少，雪满梁园雅集多。  
取乐醉乡聊邂逅，争新谈薮任纷罗。  
殷勤尚托抠衣旧，遥许巴吟续郢歌。  

孔武仲　次韵马中玉春日偶成  
京都久客忆归频，准拟江南看早春。  
多病余生万事已，起惊芳意一番新。  
东湖水满鱼应乐，南浦波明柳自匀。  
玉脸芙蕖容易得，要须叮嘱养花人。  

孔武仲　次韵宋履中岁晏言怀  
寂寞郊居远，晨晡四马驰。  
日惊东逝水，心感岁寒枝。  
霜色朝如洗，云容莫不怡。  
梁园将密雪，不饮亦奚为。  

孔武仲　次韵宋履中兄弟九日诗  
遥知把酒对重阳，檐外秋声叶半黄。  
落幔想当追故事，披襟仍喜得新凉。  
自邻僻处真匏系，只羡清吟属雁行。  
闻说家槛增壮丽，落成应许到华堂。  

孔武仲　次韵苏翰林西山诗  
黄州水米宜新醅，东坡好花公自栽。  
折花倒酒送流景，不念春风飘落梅。  
醉投青山上九曲，吴王故宫压崔嵬。  
寒潭已无昔光景，凉殿歨变今楼台。  
南阳翰林当此日，力探奇险祛尘埃。  
西江雪浪接溪国，巨石森起繁如堆。  
手披荒榛得突兀，中有窳处成樽罍。  
漫疑踪迹尘埃暗，从此出跃樊山隈。  
大贤坎轲终必用，古剑双蛰生莓苔。  
忽抛光芒万丈去，星斗辟易青天开。  
欃枪枉矢莫妄动，以汤滴雪谁先摧。  
披奇振淹自明主，区区识宝非张雷。  
阳春一奏众争和，咸韶荡默群仙来。  
虽然此亦外物尔，岂系两公乐与哀。  

孔武仲　次韵天觉行县  
余凉凛凛兴乘骢，分走郊圻督事功。  
照路官仪惊众目，快襟诗思有清风。  
隋河杨柳萦天上，魏阙觚棱在梦中。  
朝会相逢劳行色，滑稽酬对兴无穷。  

孔武仲　次韵瀛倅邓慎思见寄  
官是麟台却佐州，蓬瀛俱称列仙游。  
忆分晓色趋天阙，想对春风倚郡楼。  
书付塞鸿应易到，人如陇水正分流。  
江湖未有归耕处，何日相逢说旅愁。  

孔武仲　次韵余樗年同文馆书事  
衡门咫尺限关河，此地平时匹马过。  
欲把尘埃比山岳，宁辞羽翮寄羋罗。  
华堂翠幕供闲燕，明月清风伴啸歌。  
拟写秋容须笔力，新诗句句似阴何。  

孔武仲　从太守黄公登西湖待月台  
星斗垂天月淡明，九衢歌鼓乐升平。  
当时常侍传呼处，只有荒陂凫雁声。  

孔武仲　翠微亭  
蜡屐萦纡洞府间，飞甍仍在最高巅。  
青山东去余无地，黄潦西来正接天。  
太子池塘烟漫漫，紫微踪迹草芊芊。  
松枯石朽由来事，莫作常情叹逝川。  

孔武仲　答李景文见寄  
金沙会面慰飘蓬，况得连朝笑语商。  
纵饮不知明月堕，纳凉尤爱小轩东。  
邮亭送别凄凉后，江郭凭栏怅望中。  
两幅新诗尤逡迈，泠然醒我以清风。  

孔武仲　答宋履中见赠  
粉袍如雪会群英，往岁曾当月旦评。  
梦想十年嗟旧事，翱翔三舍羡新荣。  
相如素擅为文丽，班固终期作史成。  
潦倒讵堪君借重，篇诗今见古人情。  

孔武仲　答苏子由留赠  
西垣有古人，磔磔气貌古。  
落笔成文章，无可加损处。  
策蹇得过门，殷勤相劳苦。  
湛然神观全，秀粹充眉宇。  
语我春已阑，斯民望时雨。  
宿麦正满野，骄暘恶如虎。  
云师未洒泽，赤子将谁乳。  
侍臣当忧国，密计应裨补。  
又云好著书，安得一州去。  
知公趣操异，不为夸腰组。  
衣锦若还乡，亦当从幕府。  

孔武仲　答毅父  
朝趁朔风出，暮乘残月归。  
尘埃变发毛，岂不损裘衣。  
忆昔年少日，未知愿轻肥。  
登高作越吟，所喜独翠微。  
至今清兴在，梦与南云飞。  
奈何寸景间，扰扰随鞍韟。  
已营三亩田，临流架柴扉。  
惠而好我者，傥许相因依。  
种玉虽未熟，清泉犹御饥。  

孔武仲　答元珍见赠  
汴柳氎氎绿蔽河，春城旅舍数相过。  
一闻高论烦襟豁，更捧新诗雅贶多。  
清鉴欲回荆玉价，芜音难断郢人歌。  
儒林志业期千古，旧事惭君话决科。  

孔武仲　大风  
昔游江湖上，厌看无限不测之高浪。  
今栖尘土中，惯听掀天拔木之狂风。  
风豪浪狠常相逐，我生此世宜厄穷。  
浪头漫漫从海起，客舟摇战如枯苇。  
回槔转尾入深湾，往往三分偷得一分睡。  
岂如秋宜门东僦屋居，突兀前堂掌平地。  
风从昆仑溟渤来，平头疾转数千里。  
金锋相磨众鬼兵，介马争先万胡骑。  
{左扌右上山下豆}抢震压尤右惊，千妖百怪悲号声。  
我时安眠不觉躩然起，炉烟寂灭灯冥冥。  
褰衣正欲走出户，户未开扃已吹仆。  
闭门正欲避风来，风入衣襟不肯去。  
天涯地角两茫茫，一身浑无逃遁处。  
明朝检点窗户间，浮埃委积如丘山。  
遥知九衢中，马走废往还。  
我欲投书诉风伯，帝阍峨峨不可攀。  
怒携干将绕四壁，空有壮气膨心肝。  
颇疑猛虎啸林薄，惨淡阴威动寥郭。  
又疑土伯夜与风神争，叱咤暗哑骋狞恶。  
明当折简问巫阳，天上谁人司橐籥。  

孔武仲　大风  
万窍轩轩渐怒号，坐来浑怕屋山摇。  
洞庭曾听咸池乐，吴会饱闻沧海潮。  
此地风声真有似，残春人意正无聊。  
云师又洒天街雨，明日千官好上朝。  

孔武仲　大风入朝  
风从何落来何处，百马盘空正号怒。  
闭户犹恐丘山颓，谁人放舟江海去。  
庐山之南白云翁，冠带强游京邑中。  
狐裘包缠不暖体，却羡爰居能避风。  

孔武仲　大热归城西止于兴国戒坛院  
红尘迎马尽飞浮，日脚横天凝不流。  
金碧峥嵘凉意动。归轩聊作化城游。  

孔武仲　大热息於官亭  
大暑投官亭，堂皇已颓折。  
盘桓倚门户，坐以一筦席。  
昊天多清风，至此何悭惜。  
及我无分寸，挥汗已盈尺。  
较之渴仆长途间，犹赖此中容少息。  
嗟我不如亭前马，称嚼青刍柳阴下。  
又不如东家养画眉，雕笼彩画近帘帷。  
一身扰扰南复北，凌寒涉暑常奔驰。  
寒犹幸可沃以酒，暑真可畏非良时。  

孔武仲　大雪  
穷年阙雨谩悲歌，喜见凌晨雪意多。  
天上乱花初剪玉，楼头密影已翻波。  
轮蹄著路织尘断，庭宇无风凛气和。  
寄语云师勤覆护，莫令光景漏银河。  

孔武仲　大业二绝  
西苑池塘涸海流，君王十骑月中游。  
峨眉排户争新宠，不道迷藏自有楼。  

孔武仲　大业二绝  
杳杳扬州只隔淮，龙舟彩舸映天来。  
春风咫尺伊川路，不放君王殿脚回。  

孔武仲　代简别林次中  
常思洞庭湖，梦想东南游。  
浩渺七百里，控带三五州。  
霪霖稍开霁，万顷涵新秋。  
此时登临势，并在岳阳楼。  
水天两琉璃，莹阔相沉浮。  
爽气动林木，无风亦飕飗。  
愿言追壮观，两桨推轻舟。  
何异泛沧海，便可挂浮丘。  
前日到君家，日暮空回舟。  
径遣长须来，见邀颇绸缪。  
谓此千里别，一散未易收。  
相去况咫尺，能上河梁不。  
顾我行役长，感君风义遒。  
好在更加餐，行子不可留。  

孔武仲　代简答次中见留  
诗夸洞庭湖，盖举其粗尔。  
自此稍南行，更有潇湘水。  
潇湘如此流，浅深清见底。  
吾邑在其旁，桑麻百余里。  
民经南巡后，淳庞犹可喜。  
白酒日相沽，鲈鱼夜成市。  
念方从吏隐，小官不为耻。  
先期了赋租，随时用鞭箠。  
此外无余事，看山聊隐几。  
还作小诗篇，寄声前御史。  
御史吾故人，风义今为伟。  
超迁未复甚，久仆行复起。  
但使交期在，不须论远迩。  
今夕宿朱仙，相望月明裹。  

孔武仲　待朝  
山轩斜透山南月，坐看天边桂影移。  
圆扇矮床凉透骨，匆匆无奈上朝时。  

孔武仲　道傍树  
蟠根官道傍，生饱禁城霜。  
春风功力微，磥砢百尺长。  
肌肤凝金铁，大雪冻不僵。  
度岁亦辛苦，成材必坚强。  
他时擎大厦，白蚁胡能伤。  

孔武仲　道中观荷花  
放棹东南去，正值荷花荣。  
玉质不待染，仙香无限清。  
朱朱仍白白，脉脉复盈盈。  
迢递天风起，谁怜舞态轻。  

孔武仲　登城  
应俗虽劳甚，登高即旷然。  
日浓花覆地，春静草连天。  
竹坞连山远，湖光带郭偏。  
斯官本闲佚，吾政愧烹鲜。  

孔武仲　登涵晖亭  
常时洲岛隔波澜，故觅君山直上看。  
罨画园林春减色，水晶宫阙画添寒。  
州城斜引群峰小，湖面平吞数泽宽。  
坐久西风音乔木，扁舟思到武陵滩。  

孔武仲　登君山二首  
径欲涉方壶，沧溟何太远。  
试登君山杪，直望苍梧晚。  
寂无织尘动，迥快千里眼。  
胜境真少伦，仙山连禁苑。  

孔武仲　登君山二首  
楚水吞东南，皤然天一腹。  
君山枕波面，半插蛾眉绿。  
平空接游气，杳荡无川陆。  
归桨恨匆匆，残阳挂乔木。  

孔武仲　登齐山  
路出南堤思洒然，乌藤点点破苔圆。  
山腰仄塞元无路，洞底虚无别有天。  
六月清风醒客醉，千丛怪石伴僧禅。  
近人登览方为贵，从此匡庐不直钱。  

孔武仲　登湘阴北寺江亭  
古县峨新刹，孤亭占上头。  
野苔侵坐绿，江水带天流。  
丝断湘灵瑟，苹荒帝子洲。  
人寰真是梦，顷刻已千秋。  

孔武仲　堤下  
堤下人家喧笑语，高揭青帘椎瓦鼓。  
黄流滚滚经檐甍，一任征夫作船苦。  
绿榆覆水平如杯，前湾旋放水头来。  
深如怒虎著船底，玉石磊砢相喧貀。  
黄河虽断隋渠急，舟楫舒迟行旋涩。  
独上平堤望远天，衣裘已畏西风入。  

孔武仲　丁卯春雪呈同僚  
经时无甘泽，帝为元元忧。  
新正得一雪，尚可期有秋。  
狂风东北来，浩浩举山丘。  
飞霰为先驱，繁英已绸缪。  
堆深地欲蛰，舞急川争流。  
沉沉西崦暮，落势漫不收。  
尽移白玉京，来为帝王州。  
疠鬼窘相泣，凄凉苦罢休。  
旱魃亦失气，耿耿空自囚。  
从兹民其康，终岁饱麦黣。  
端门盛佳气，策府多英游。  
谅多赞时瑞，岂独吟空愁。  
金樽发清扬，思涌如云浮。  
请歌丰年占，以代击壤讴。  

孔武仲　冬至夜饮  
翠帟排银烛，金炉飘篆香。  
人情感佳节，天气踏新阳。  
醉怯醇醪酒，寒知碧瓦霜。  
明朝指天阙，万寿献君王。  

孔武仲　读经父所作高承制铭因寄之  
征路杳无穷，山川掩映中。  
记程知远近，分境识西东。  
倦客似浮梗，轻鞍如去鸿。  
平生惯相遇，转愧坐禅翁。  

孔武仲　读梁武帝纪二首  
破除网纪事虚空，可恨萧家一老翁。  
鱼烂土崩俱自取，不须侯景到江东。  

孔武仲　读梁武帝纪二首  
锄决堤防纵怒涛，横流四海尽滔滔。  
单于已入朝阳殿，软语空疑定力高。  

孔武仲　读王逢原文奇其才择甚精者录为一编  
人喜相知自昔然，况君埋玉未多年。  
雄文一读千行泪，青眼相期万古传。  
已掇条枚收美实，更披沙石贮清泉。  
东齐倒掩无人语，火暖灯明手自编。  

孔武仲　渡淮  
扁舟次淮浦，利涉得春风。  
脱险鼋鼍畔，问津桑枯中。  
俯窥清夺魄，回望渺吞空。  
委注虽天力，经论是禹功。  
萦纡数州接，浩荡百源通。  
世久无昏垫，川今有会同。  
冷烟犹漠漠，暖渌已融融。  
暂得观形胜，悠然慰转蓬。  

孔武仲　渡江  
扁舟临朝阳，匹马渡江北。  
志士岂怀居，征夫乐行役。  
东风吹高原，生意密如织。  
早晚卸尘鞍，皇州正春色。  

孔武仲　鄂州  
绿柳阴阴蔽武昌，汀洲如画引帆樯。  
一江见底自秋色，千里无风正夕阳。  
暂别胜游浑老大，追思前事只凄凉。  
贤豪况有遗踪在，欲买溪山作漫郎。  

孔武仲　儿归行  
儿归儿不归。朝为子母欢，  
暮为禽鸟飞。故居不得返，  
深林安可依。此身寂寞已如此，  
我母在家应忆子。子今岂不思其亲，  
空有旧心无旧身。儿归儿不归。  
春已暮，朝多风，  
夕多雨。山虽有泉陇有黍，  
儿寒有谁诉，儿饥与谁语。  
万物卵翼皆相随，儿今不得儿子母。  
儿归儿不归。年年三月种麻时，  
此声烦且悲。闻昔一母生两儿，  
于已所生独爱之。麻生指作还家期，  
惟憎者来爱者去，物理反覆不可知。  
天公岂欲故如此，善恶报敏如埙篪。  
至今哀怨留空山，长为鉴戒子母间。  
岂独行客愁心颜，儿归摧痛伤心肝。  

孔武仲　二贤  
羲之之墨池，渊明子醉石。  
人生嗜好亦天然，岂顾书淫与酒癖。  
一时声价动宇宙，千古林泉记踪迹。  
书固吾不能，酒亦久不吃。  
支筇葱翠畔，鉴影泓澄侧。  
萧然欣会间，颇类师也辟。  
所慕不靳能，舍此山南宅。  

孔武仲　二湘  
斯文常绝息，二子振波澜。  
旧国清风在，荒阡古木残。  
苍苔生閟宇，斜日下长竿。  
求福今无数，不将陈蔡看。  

孔武仲　发蔡州  
悠悠清晓历长陂，杨柳沟塍雁鹜池。  
风色著人寒料峭，日光生野暖融怡。  
鹤归云海心空在，雁度湖天力已疲。  
客路驰驱元不定，西游应有再来时。  

孔武仲　发光山  
摇摇春霜草头白，冰如龙蛇当辙迹。  
天开日丽非偶然，昨夜满山明月色。  
忆昨北走关山中，下坂还登百千尺。  
狂风虚霰何可当，破碎貂孤作巾帻。  
今朝驿道千里平，而况六幕俱空明。  
昔何艰险此何易，付予荣枯岂天意。  
人心既好马亦骄，腾{檀换革旁}齧辔鸣萧萧。  
我今亦复歌且谣，惠相好者同游邀。  
相与驰君之乐郊，从此不嗟冲涉劳。  

孔武仲　发加禄  
白草萧萧漾早晖，篮舆轻稳去加飞。  
淮天软暖多成雨，喜有轻寒犯客衣。  

孔武仲　发彭泽  
御风南去觉泠然，今日无惭御寇仙。  
庐岳奇峰将出地，丰城宝气已连天。  
诗书未敢当谋帅，忠信由来可涉川。  
正仗江神扶羽翮，解帆江浦夕阳边。  

孔武仲　发王务二首  
晓随灯火背千家，落尽疏星见远霞。  
一饷春声回宿鸟，半天寒色在啼鸦。  
临陂弱柳犹藏叶，当路残梅已尽花。  
赖值时光正妍润，稳看风物到京华。  

孔武仲　发王务二首  
春水沟塍绿渐回，喧阗凫雁作群来。  
新年风物动人意，薄宦驱驰岂自媒。  
未解骖龙追渺莽，何妨乘蹇历崔嵬。  
田间亦有人闲逸，门掩柴荆书未开。  

孔武仲　发浔阳  
西游不敢避残年，兄弟分携楚水边。  
浩荡东风回草木，朦瞳晓色满山川。  
却穿梅径花争落，久憩邮亭日未偏。  
安佚竟非儒者事，虺陨我马亦须鞭。  

孔武仲　泛清溪入齐山  
转轿南堤太阻长，不如乘兴泛轻航。  
园林荫翳清如簟，禽鸟将迎语有簧。  
溪是明河天上去，山疑方丈石中藏。  
衣巾散适心闲暇，更胜登临逐杜郎。  

孔武仲　风铎  
潇洒当檐铎，凄清不断风。  
高堂人语后，广殿月明中。  
暂歇还归静，重来复满空。  
群仙鸣玉佩，初下广寒宫。  

孔武仲　峰顶  
苦霰悲风作斧斤，千秋松竹损精神。  
似闻犬吠白云外，犹有秦时避世人。  

孔武仲　蜂儿  
吴蚕为人织，烹蛹以充肠。  
况尔止工螫，焚巢何足伤。  
幸与众果俱，得陈君子堂。  
咀嚼任所宜，故毒难自防。  

孔武仲　凤凰陂  
长陂寂寞断鸱鸦，浩浩春风马鬣斜。  
待得春霖添水满，只应从此却还家。  

孔武仲　奉酬李时发岳麓见寄  
秋风入荒城，落叶如飞雨。  
梦寐湘西游，晻暖不可睹。  
昨日得君诗，讽咏日欹午。  
山光相随来，潇洒入庭户。  
忆昨寻此山，扁舟戛平浦。  
白鸥为前驱，丹霞随步武。  
渐入空旷中，轻清欲飞举。  
幽泉落石鸣，乔衫得风舞。  
峰峦半明灭，云月相吞吐。  
岩岩仙佛家，殿塔罗翠坞。  
半壁闻棋声，深林传鸟语。  
清境造已极，更上最高处。  
朱栏插青冥，华屋横险阻。  
云梦吞八九，天衢量尺五。  
却视长沙城，迫仄真环堵。  
渌水带萦洄，青烟丝一缕。  
平时事干谒，白书走尘土。  
到此觉沉迷，直欲弃簪组。  
尚愧节不高，空然赋归去。  
朼来岩邑居，扰扰变寒暑。  
回旋尽朱墨，应接烦箠楚。  
何尝略寻幽，曾不暇窥圃。  
引望西绝堂，旷若隔今古。  
夫君今俊秀，爽气发眉宇。  
文章富挥洒，诗笔尤跋扈。  
动我登临兴，翩翩如插羽。  
欲往竟未能，攀笼挂深庑。  
喜君得胜境，去家才百步。  
年丰官舍闲，芳草生囹圄。  
篮舆不厌出，时结采芝侣。  
更分新篇章，慰我独吟苦。  

孔武仲　奉祠城西夜坐苑中即事  
乔林翳明星，林缺星粲然。  
长江阔咫尺，银河为通川。  
爽气浮襟裾，中夜不成眠。  
星转毂而西，河逶迤以迁。  
惜此嘉景迈，无由驻青天。  
万古留此境，谁保金石坚。  
徘徊吟华月，更欲随飞仙。  

孔武仲　伏中作二首  
酷暑已旬日，熏炙势自如。  
昨夜得佳雨，新凉生太虚。  
清风入窗牖，蚊蚋避衾幮。  
木末有劲气，淅淅如秋初。  
稍见清泠池，幽香随芙蕖。  
三伏已过两，御热沛有余。  
更得滂沱泽，大患自此除。  
中园有佳果，瓮面有浮蛆。  
相过玩华月，北邻宁我疏。  

孔武仲　伏中作二首  
去岁复今日，清槐系扁舟。  
手携筇竹杖，朝上龟山头。  
百川合为一，浩渺蟠天流。  
徙倚弄佳音，啸歌怀旧邱。  
京都偶为客，岁月复临秋。  
蓬转近千里，星回将一周。  
酷暑虽暂解，余威难速收。  
金火两相搏，火壮金欲流。  
恐有郁蒸陈，当代作戈矛。  
且当事纨扇，未可窥狐裘。  

孔武仲　赋得九华松管笔  
松枝为管京邑无，山翁持赠最勤渠。  
千年自饱幽涧雪，一日忽快南窗书。  
但知来处已潇洒，况复毫端精有余。  
茅齐举眼有真率，象齿琅玕浑不知。  

孔武仲　赋玛瑙笛  
羌儿吹笛作龙吟，中有太古之纯音。  
伊人已死笛仍在，千古月明江水深。  
谁知巧匠寻山谷，蹙踏溪云采明玉。  
云谷之竹色黯黯，浅紫轻红花映雨。  
正声隐显初无端，造化推移指法间。  
黄锺妍美霜朝暖，无射凄凉暑月寒。  
轺车走遍天南北，此笛此声何处得。  
韬之湘竹川锦囊，广坐聊持炫宾客。  
弘农学士九尺长，颊颧山起鬓髯张。  
从容奏罢阳春曲，气衰坦腹眠绳床。  
由来雅器自有合，不与教坊管弦杂。  
君不见开元名臣宋侍中，手挥羯鼓疾如风。  

孔武仲　赋张芸叟番刀  
王师前年下灵州，先生奉诏为参谋。  
军书堆案不足道，欲斩名王悬髑髅。  
官供器械如山积，装结虽巧体质浮。  
传闻蕃刀最可用，买置不惜千金酬。  
沙河洗湔血痕尽，莹若一水横清秋。  
长庚辉辉夺明月，光景迸溢不可收。  
军回仓卒未及试，提挈万里来荒陬。  
空齐倒掩阅图史，深林永日号猩{左鼠百卯}。  
挥鸣且欲惊暴客，敢议与国平冤雠。  
夜郎蒙恩放李白，炎岭得旨还幽求。  
轻船共泊长沙岸，几日对语清湘楼。  
红莲幕中邀客饮，雾雨咫尺迷汀洲。  
杂花落尽无处觅，官妓遣归不敢留。  
清欢未免假外物，共说铁剑胜倡优。  
君家所宝世稀有，满坐传看惊殊尤。  
护之太过却锈涩，顽藓郁结缠苍虬。  
横磨十万祗虚语，得此已足驰燕幽。  
今公又应元戎辟，真能寸截鲸鲵不。  
郗生入幕宜有画，定远出塞将封侯。  
我今喜得随君去，长江渺渺平天流。  
路危或恐逢水怪，尾脊崔崒当吾舟。  
烦公一效佽飞勇，为公椎鼓倾金瓯。  

孔武仲　高楼行  
天悠悠，云幂幂，  
半夜微闻奏笙笛。烂彩蹙飞仙，  
鹓鹐戢其翼。高楼百寻当大途，  
东临紫垣望青都。中山黄封倾百壶，  
五陵豪少来欢娱。夷门帝家盛游乐，  
奔走环观溢城郭。如今官吏横索钱，  
纵饮谁愁家寂寞。  

孔武仲　高台歌  
废地积为冢，昔曾游宴来。  
冢废无子孙，东家砌成台。  
台虽平方冢虽秃，物理废兴有往复。  
相逢莫喜亦莫愁，乘兴且同台上游。  

孔武仲　阁下观岘山图  
岘山巉巉清溪滨，倒影万丈之奫沦。  
往岁尝有去思吏，热地尤多高蹈人。  
少年仕宦颇落魄，时登绝顶攀苍冥。  
幽花美草颇娱目，断碑刓碣还伤神。  
晓猿夜鹤轻相别，从此奔走十八春。  
旧游不复齿颊挂，方知到骨俱埃尘。  
麟台昨日见图画，醒若楚客还羁魂。  
方缣一幅论万里，秋江绿水何粼粼。  
人心与物本无别，正为利欲相埋湮。  
神功妙手如唤觉，满座风月来相亲。  
骑骽径去自可到，犹愈飘飖西游秦。  
剩沽宜城醉其下，日夕倒载望冠巾。  

孔武仲　阁下观竹笋图  
我家庐山下，绿竹常阴阴。  
春雷迸狂箨，万点群玉簪。  
别来经岁时，肌肉尘土侵。  
歨见此图面，醒然豁烦襟。  
方幅藏万里，环以青山岑。  
旁飞清泠泉，下有萧洒林。  
恍惚如梦到，杖筇听幽禽。  
欲投环堵室，浩渺忽难寻。  
人生谅自苦，一官泳蹄涔。  
摇尾争光华，岂知沧海深。  
虞卿炫白璧，季子夸黄金。  
贪得以忘我，俱非贤达心。  
何如返乡国，坡坞穷差参。  
茅檐当天风，时听笙簧音。  

孔武仲　蛤蜊  
去年曾赋蛤蜊篇，旅馆霜高月正圆。  
旧舍朋从今好在，新时节物故依然。  
栖身未厌泥沙稳，爽口还充鼎俎鲜。  
适意四方无不可，若思鲈脍未应贤。  

孔武仲　宫词二首  
十顷西池碧近天，春深调马教龙船。  
至尊勤政欢嬉少，企望銮舆又七年。  

孔武仲　宫词二首  
云雾猊香锦绣堆，千官重列序宾仪。  
欲知湛露零萧处，尽在天杯侧劝时。  

孔武仲　故县遇风二首  
狂风奔屋似輣车，旅枕清寒一倍加。  
半夜雨声收拾尽，晓来飞雪不成花。  

孔武仲　故县遇风二首  
积雨成湖客路长，春风掀搅意何狂。  
残云吹尽真天力，乞我晴明入帝乡。  

孔武仲　故县作  
促促远行役，劳劳群仆夫。  
上漂以霖雨，下溅以泥途寒入骨胫裂，  
润兼巾裳污。行路何其难，  
我马亦已瘏。逢人问前舍，  
指点山墙孤。投得数间屋，  
惨寂日已晡。横流正浩荡，  
惊飚尚号呼。篝火就空室，  
排入如燕雏。投醪不及均，  
自酌以为娱。箕踞不尔责，  
但愿僵者苏。亦有蕲春酒，  
汩汩倾浅壶。  

孔武仲　瓜步阻风  
昨日焚香谒圣母，青衫鞠躬如负弩。  
但乞天开万里明，扫去浮云戢风雨。  
谓宜言发即音报，岂知神不听我语。  
门前白浪如银山，江上狂风如怒虎。  
船痴舻硬不能拔，未免栖迟傍洲渚。  
轻盈但爱白鸥飞，颠顿可怜芳草舞。  
三江五湖历已尽，势合平夷反龃龉。  
上水歌呼下水愁，北船萦绊南船去。  
寄言南船莫雄豪，万事低昂如桔槔。  
我当卖剑买牲牢，再扫灵宇陈肩尻，  
黄金壶樽沃香醪。神喜借以南风高，  
扬帆拍手笑尔曹。不知流落何江皋，  
荒洲寂寥听怒号。  

孔武仲　关山路三首  
朝来晴色颇鲜妍，最爱群峰雪皓然。  
驻马折梅看皎洁，临流照景弄潺湲。  

孔武仲　关山路三首  
晨朝马匹涉崎岖，映水梅花尚一株。  
旬日山川历千里，江南雪蕊已全无。  

孔武仲　关山路三首  
马力虺雙苦不禁，仆夫流汗亦沾襟。  
抱琴来写非无意，爱此山高涧水深。  

孔武仲　关山五首  
晓上春风第一楂，豁然披眼尽天涯。  
原田极望人稀少，掩映茅篁数十家。  

孔武仲　关山五首  
岭尽还临水，溪穷又有山。  
人游明镜裹，鸟语白云间。  

孔武仲　关山五首  
少妇织新丝，人来不下机。  
斜阳过茅屋，郎亦采樵归。  

孔武仲　关山五首  
北地樵苏寸草空，不如烧炭此山中。  
良材合抱随斤斧，岂顾区区栎与枫。  

孔武仲　关山五首  
山溪百转水泠泠，栽插新秧次第成。  
风趕绿茸无断处，他时粒粒是香粳。  

孔武仲　观锺离中散草书帖  
儿童不识草书法，但见满纸鰌蛇结。  
安知笔法追古初，睨视众体称雄杰。  
事忙往往无暇写，属思幽窗乃奇绝。  
锺离昂昂散人后，寄迹一官今白首。  
潜心妙趣百事忘，兴来书空不停手。  
当年飘泊重湖外，翰墨已有时流爱。  
风波顿挫格逾遒，羽翮翩翩入吾辈。  
一时已闻纸价高，千古定有书名在。  
何当洒埽竹洞边，云醅满酌黄金船。  
万事峥嵘置毫末，三杯纵逸如张颠。  
相知本不夸势力，休论脱帽王公前。  

孔武仲　馆宿  
啾啾檐间雀，侧翅相悲鸣。  
岁晏寒虽壮，云稀雪未成。  
同舍布路归，禁扃断人行。  
败箕摧残叶，伛偻一老兵。  
念非太潇洒，安得耳目清。  
炉焰久更高，宵鼓动严城。  

孔武仲　馆中呈鲁直  
日过鳌山三丈红，陈编相对鬓如蓬。  
朱门请谒无诗了，且访东邻慢施翁。  

孔武仲　馆中桃花  
蓬壶深绝锅芳菲，初见仙桃第一枝。  
天近自应风景别，春长莫恨化工迟。  
相重朱户人稀到，半掩香苞蝶未知。  
想像江南今盛发，亦经频雨稍离披。  

孔武仲　馆中夏日  
珍簟舒明玉，凉窗纳碧天。  
殿楼传远鼓，宫井取深泉。  
竹箨风频脱，榴房晚更鲜。  
却惊非故国，五月未闻蝉。  

孔武仲　馆中竹影  
绿竹带斜晖，猗猗有余态。  
微风到帘栊，舞影入图绘。  
更无余声杂，直与妙意会。  
掩卷罢吟哦，谁同此三昧。  

孔武仲　广济道中  
牵确山坡瘦马行，年朝春色未分明。  
蔫黄犹是旧时叶，格砾稍闻新岁声。  
强涉远涂非我好，亦逢佳景得心平。  
寒威斗起终豪横，更取村酤独自倾。  
南北驱驰不少休，人生何处足优游。  
去年立马龟峰道，亦是春泉绕舍流。  

孔武仲　广津仓检视斛斗  
长渠西来拟天汉，千里清阴绿杨岸。  
高墉杰屋如屯云，碧瓦参差插天半。  
小楼三尺偷晨光，山低堆积白与黄。  
千艘一卸须臾了，江湖极目来帆墙。  
国家税法拟前古，还以养人非自富。  
连云羽射皆貔貅，月禀太仓急风雨。  
岁深敝积如鼠穴，检视之官缘此设。  
我初受牒颇激昂，匹马朝朝踏残月。  
千筹簇簇来如林，袍靴兀坐清槐阴。  
秋毫增损必拘送，莫怨小官持法深。  
吾概视此平如水，运量四海亦如此。  
今朝且佐大司农，他时敢献明天子。  

孔武仲　归舍吟  
长堤夹天沟，浩荡东风流。  
上有骑马客，枯髯清两眸。  
马后无飞盖，马前无呜驺。  
进无趑趄谒，退无轻侠游。  
携金入市卖，十铺不一售。  
包裹却归舍，置之床一头。  
半夜光满屋，潜知是精鏱。  
贵物莫贱货，不如深巷收。  
一旦遇知者，堆斗价可求。  
寄谢路傍子，神珠难闇投。  

孔武仲　归宗寺  
海会寮中略问禅，高僧刚道语难传。  
却询耶舍罗那事，俯仰人间七百年。  

孔武仲　龟山寺纳凉呈宗衍师  
宝洞然香罢，山堂问话中。  
日将秋共淡，心与境浑空。  
弹指看浮世，披襟纳远风。  
因知宴坐者，白首乐无穷。  

孔武仲　龟石  
平川汹汹经南国，匹练横托半天碧。  
洪澜巨浪之中央，忽见颓嵬太古石。  
此石由来几许时，混元一气初开辟。  
神功割破混沌胎，划落半空随霹雳。  
非鼋非鳌不可辩，有若神龟见踪迹。  
精刚不待娲皇练，浑朴宁从巨灵擘。  
我知神物本天性，推移运转非人力。  
当时大禹走天下，驱至九江为纳锡。  
万牛攒车载不动，铁轴峥嵘自堆积。  
秦皇鞭山移四海，怒视不能移咫尺。  
至今独立犹惊人，地志山经不能测。  
千灵万状谁复知。一片坚顽粗可识。  
昂头突出翠涛中，跪足横蹯九泉脉，  
当心一搭莓苔黑。渊潜不见曳尾状，  
日烁犹惊负图色。青髯剥落向何处，  
秋草绥绥晨露滴。劲健曾支玉女床，  
孄斑似点乖龙额。渔翁未网先自骇，  
灵蓍欲伏安可得。鼋鼍缩首不敢近，  
暇蟆巡行夜战惕。岁冬大寒百圣伏，  
圜圜劲势无欹侧。风磨霜练无日休，  
发鬓皴痛成兆坼。负才不免刳肠累，  
至珍惟籍天公惜。灼以炎皇之火精，  
寡以少昊之金液。神鑽鬼卜不见形，  
阴阳造化无遗策。大哉龟者物之精，  
岁久已化为真形。有时月黑无人夜，  
绕岸光芒芒自生。下骇深潭怪蜃窟，  
上应中天玄武星。万众森森下相向，  
来决吉凶真伪情。奸狐妖鼠已破胆。  
山魑野魅见亦惊。波神吞气不敢喘，  
四面长漪铺席平。吾闻溪老记往岁，  
半夜风雨来冥冥。剨然曳转大潭左，  
百里震惊如雷霆。妒憎摧折虽万状，  
崔嵬孤高终自灵。吁哉天地至奇物，  
何为流落于江城。铜马犹闻标汉殿，  
神羊昔亦驯尧廷。便当推置玉堂上，  
古貌岌岌无欹倾。奸臣猾豵作狐媚，  
见之頳面先吞声。凶荒水旱必可卜，  
仓卒变怪皆先明。匈奴丧魄万里外，  
慳缩不敢窥天兵。龟乎龟乎用不用，  
壮士与尔同死生。  

孔武仲　癸酉冬雪  
平时看积雪，吟对佳山川。  
此地富华屋，听观亦浩然。  
爱景匿何处，冻雪迷远天。  
离离黄庭沙，种作白玉田。  
飞舞势未已，参差态逾妍。  
坐来生精神，起步轻欲仙。  
京师百万家，几室无炊烟。  
南郭踵欲随，袁安正高眠。  
且倾光禄酒，逸气随觥船。  
近害远或利，从古占丰年。  

孔武仲　癸酉腊雪  
又见同云合，朝来雪满天。  
寒生梁苑席，兴在越溪船。  
不复风鸣屋，应须泽到泉。  
农家相庆喜，处处亩锺田。  

孔武仲　过巴河寄经父  
当时联盖入东都，回首推迁二纪余。  
此地山川终不改，浮生光景半成虚。  
清谈剧饮梦寐隔，断羽沉鳞音信疏。  
谁道丰城双宝剑，紫烟长绕斗牛墟。  

孔武仲　过此极宫感道士卓玘遗迹因赋诗以续诸公哀辞之后  
武库精兵接混茫，挥犀余论意何长。  
丹台此日归仙籍，紫极他年记道场。  
暂别鬓毛浑老大，再来风月愈凄凉。  
不须陨涕悲邻笛，亦对松筠为感伤。  

孔武仲　过洞庭二首  
朝来四境宿云披，渐放扁舟入渺瀰。  
漠漠衣襟凌水雾，悠悠帘幕挂天丝。  
波平自喜看书稳，风软翻愁出险迟。  
今夜君山兴不浅，登临应及月明时。  

孔武仲　过洞庭二首  
杳杳湖天极目中，波光日暮两陶溶。  
舟离庙步湾环水，帆指东山缥缈峰。  
昔日南征期饮马，今朝北去想骑龙。  
归来若得醉乡隐，愿化春醪万顷醲。  

孔武仲　过淮  
积雨虽收霁，清淮更渺茫。  
地形真水府，波面似钱塘。  
云日侵衣淡，天风入袖凉。  
轻舆过南岸，转觉近家乡。  

孔武仲　过马鞍山  
足历黄州百叠山，更无平地只冈峦。  
物皆枯稿非人世，石最崔嵬是马鞍。  
畏日流金红艳艳，乱沙堆雪白漫漫。  
崎岖出尽聊休息，喜有松声六月寒。  

孔武仲　韩公祠堂  
曾持金节抚淮壖，磊落英姿正少年。  
万里风鸿看振翼，一时毫素冠凌烟。  
新祠更慰舟人望，遗像仍从幕客传。  
精爽威容俱不泯，今骑箕尾在青天。  

孔武仲　合下会食赠张文潜  
锦带貂裘亦不恶，宿酒移春入颜角。  
人怜枳棘栖凤凰，谁许青山入云阁，  
为我坐诵离骚篇，森罗屈宋俱眼前。  
却归北齐枕书眠，梦乘紫云飞上天，  
觉来斜日催野鞭。随车掷果长安市，  
不信潘郎风骨仙。  

孔武仲　何君表留大舟于浔阳不敢乘即至湘阴寄绝句谢之  
洞庭秋水接天流，万斛楼航不易收。  
才力似君方称副，此身只合载渔舟。  

孔武仲　和黄鲁直送茶二首  
喜君屡致云溪茗，值我正校琅函书。  
饮罢清风生肘腋，吟成碧海登明珠。  
谁能墦间享膏腴，只意林泉身自如。  
他年远别归贺监，乞取茶山比镜湖。  

孔武仲　和黄鲁直送茶二首  
君茶勇勇睡魔门，但恐湿我腹中书。  
欲酬黄金台上意，愧乏夜光明月珠。  
□□□□□□□，□□□□□□如。  
多君藻思比华腴，新诗妙墨更如湖。  

孔武仲　和介之登楼见寄  
俯瞰江城十万家，旧居却叹久荒遐。  
秋空云片归飞鹤，古木藤阴屈结蛇。  
卧爱滩声长在耳，望穷山色接无涯。  
凭君命句天然景，流落人间与众夸。  

孔武仲　和李时发春日见寄  
闻道重湖路未通，悠然身在碧湘中。  
崎岖水国犹千里，牢落春花已半空。  
江浪溅寒侵小睡，岳云筛雨音疏篷。  
君诗亦说清幽趣，便觉年来气味同。  

孔武仲　和四弟夏雨  
蚕月雨冥冥，愁云满太清。  
庭阶犹积润，沟港更繁声。  
嫩绿应浮野，余凉稍及城。  
隋河今不浅，放艇欲南征。  

孔武仲　和竹元珍寒食次韵  
羁旅看春色，清明客帝乡。  
花开禁苑密，柳嫋御沟长。  
玉勒无余地，细车有剩香。  
尘埃不可久，归梦楚山傍。  

孔武仲　和竹元珍僧舍牡丹次韵  
知到东邻赏牡丹，高僧防客颇艰难。  
鲜妍自是天花种，僻静应无俗眼看。  
叶似蟠桃相隐覆，蕊随飞蝶渐凋残。  
新诗清苦如郊岛，肯羡侯家一醉欢。  

孔武仲　和竹元珍夜雨  
帝城尘土热如汤，喜有残宵雨送凉。  
旅枕梦云萦宋玉，空阶旧事诗惭君话决科.  

孔武仲　洪福寺藤架  
生长应毫末，敷腴忽十寻。  
繁花春不歇，密叶书长阴。  
风过龙蛇动，云开洞府深。  
时来学晏坐，朝市不关心。  

孔武仲　侯塘渡  
空山宿雨涨前溪，芳草连云欲渡时。  
落日人心急星火，招招舟子更来迟。  

孔武仲　胡人走马行  
天街极目如平水，胡人走马天街裹。  
南宫宴罢晚色深，宿雨初乾尘不起。  
胡巾满插汉京花，胡鞍一簇浓如霞。  
千蹄撇过在顷刻，闪电飞星不留迹。  
路旁看者如堵墙，街使传呼俱辟易。  
朝家我戎七十年，只矢不射胡中天。  
尔曹不必夸驰骋，官家无意窥幽燕。  
稳将金帛北归去，万岁千秋祝明主。  

孔武仲　化成院二首  
化成真化出，绝险起朱栏。  
直下临无下，江城一掬看。  

孔武仲　化成院二首  
登览多清兴，衣襟有白云。  
松风不知际，仙籁坐中闻。  

孔武仲　淮西道中  
曾历光黄岭百寻，悲伤仆马在岖嵚。  
却思前日山行苦，未比今朝车辙深。  
恐转春风成猛雨，喜逢寒色阁轻阴。  
荒陂杳杳无人语，坐拥华貂只苦吟。  

孔武仲　黄冈道中  
悠悠驱马历山川，石灰光中又度年。  
狼籍冷梅初著地，玲珑幽涧已通泉。  
静思客子万里道，那及山人一觉眠。  
香饭可添茶可试，回头乡国两茫然。  

孔武仲　黄几道挽词  
当时京右盛朋从，邂逅经旬托泮宫。  
诗社苦吟霜月白，离亭纵饮酒杯空。  
十年契阔江湖外，百岁推迁梦幻中。  
行已临民俱可述，仍高孝友古人风。  

孔武仲　黄州二首  
客路深秋一转蓬，淮天牢落此将穷。  
城开云水苍茫处，人在茅篁掩映中。  
对岸武昌风月近，千年赤壁是非空。  
悠悠陈迹慵开口，谩把筠竿伴钓翁。  

孔武仲　黄州二首  
山上泉声风雨来，门前峰色画屏开。  
仙居洞裹桃花古，不是刘郎去后栽。  

孔武仲　黄州夜泊听水声因为绝句以广欧阳公诗话  
泠然非徵亦非商，夜久清香入梦长。  
人道官蛙成鼓吹，我知风水是霓裳。  

孔武仲　慧林遇薄传正吕子进闲谈  
粲粲西台彦，恂恂华省郎。  
相过金城静，纵语春画长。  
逍遥喜庄生，傲诞尤嵇康。  
纨扇不须摇，窗间襟袖凉。  

孔武仲　慧日寺  
山外归来酒半酣，衣襟翠色贮烟岚。  
泉声自是小三峡，林色可名东万杉。  
江面深沉带地流，清风爽气入层楼。  
倚栏却认登浮玉，平看沧溟万里秋。  

孔武仲　极目亭有作  
浩荡江风动客襟，短亭清晚一登临。  
乱霞藏日半天缬，渌水浸空千顷金。  
壮志未成游学恨，素交将散别离心。  
前山更有难寻景，试为闲来一苦吟。  

孔武仲　籍田观荷花  
绿水满平郊，江莲辉幽渚。  
偷香一霎风，逞音无边雨。  
波间的皪笑，竹裹婵娟舞。  
异境看仙姿，萧然失烦暑。  

孔武仲　寄范清老  
日挂西南有薄辉，棱棱霜气犯寒衣。  
不愁斗柄随春转，秖怕梅花学雪飞。  
湘浦波光频送别，湓城山色屡思归。  
高人只在南坡住，好共留钱买钓矶。  

孔武仲　寄范清老二绝  
高平处士节尤孤，门掩江边径欲芜。  
诗好未窥新岁集，酒醇犹忆去年壶。  

孔武仲　寄范清老二绝  
一别浔阳已隔年，官居应接谩纷然。  
南来瀑水倾江海，梦挈尘肝先洗湔。  

孔武仲　寄会稽丞赵振道  
龟峰琬琰翠成堆，轩槛前当秀色开。  
此地登临比图画，与君谈笑继樽罍。  
传闻佳景无时乏，依旧清江不断来。  
今日关河隔千里，相逢何处少徘徊。  

孔武仲　寄经父兄  
我　o乱山来，兄入乱山去。  
出山何必佳，匹马红尘路。  
入山勿辞勤，崎岖与天邻。  
天门西北去，石眼行车轮。  
落尽江南柳，寒榆应知在。  
去匀　何时归。天涯可寄衣。  
霜高鸿雁还，无使信音稀。  

孔武仲　寄林次中  
晓踏朱仙月，还思昨日诗。  
尚携漫刺谒，不爽故人期。  
宫阙觚棱失，山河向背移。  
悠悠芳草路，恰似别家时。  

孔武仲　寄刘贡甫  
秀水先生今杰才，崎岖山径滞蓬莱。  
飞笺岳麓吟秋草，把酒襄阳醉腊梅。  
东郡政声无岂弟，南楼风月且徘徊。  
朝廷选用多英俊，早晚刘郎即到来。  

孔武仲　寄南康徐大夫  
山南泉石有余清，几日篮舆天上行。  
亦欲西园伴飞盖，庞公不惯入州城。  

孔武仲　寄聂正甫  
虎髯两颊状貌古，开口论议辞非今。  
尚藏折剑万丈气，空驰老骥千里心。  
六印他年将将相，一飘今日旧山林。  
黄云断天望不极，想君何处方悲吟。  

孔武仲　寄四舍弟  
赣水南边北势回，层城中起郁孤台。  
忆初二陆同登此，喜有阿连相继来。  
旧事前游休感叹，清风佳景且徘徊。  
天涯未有从□日，百里区区亦象雷。  

孔武仲　寄题程郎中家圆石  
翦斸蒿莱得好峰，萦纡装点思无穷。  
寻幽已到神仙境，发秘浑争造化功。  
官序隐登台阁上，梦想遥寄水云中。  
扁舟我亦谋归去，暂向岩前作醉翁。  

孔武仲　寄题丁子厚二亭　睦亭  
抚族无如睦，开亭意可知。  
庭阶尽兰玉，兄弟即埙篪。  
食有分甘乐，歌谐伐木诗。  
欢心已如此，风景况相宜。  

孔武仲　寄题丁子厚二亭　朋来亭  
学有青衿聚，亭当绿野开。  
山川二湖曲，宾友四方来。  
乡行求如禹，师门欲望回。  
无轻十室小，长养即高才。  

孔武仲　寄题经父萱堂  
萱堂有秋花，对客如劝侑。  
人生本多事，更以百忧副。  
愔愔横天壤，扰扰迷刻漏。  
倾地救海涸，揭柱支山仆。  
徙将一心淑，日与万虑门。  
不如偷余闲，来此玩孤秀。  
荧荧千明缸，照映相前后。  
凝气粲如笑，泣露乱欲溜。  
颓然寓远怀，可以消永书。  
吾兄儒林杰，器业包宇宙。  
崎岖从远宦，为国警边候。  
飞沙蔽城隍，积雪冷襟袖。  
颇思东南州，水竹两幽茂。  
楼台压江涛，窗户排云岫。  
翘瞻不可见，梦想劳头脰。  
樊笼送飞鸿，槛井看腾狖。  
暂凭时景佳，宽此腰围瘦。  
吾侪所至乐，未厌夷居陋。  
宾侣时可邀，从容醉方醨。  

孔武仲　寄题王道祖秀光亭  
徙倚望西南，秀色如可掬。  
湘水蹙纤罗，湘山叠明玉。  
清辉来西隅，朝爽浮万屋。  
图写卒难成，登览常不足。  
会计当而已，廉吏当寡欲。  
萧然忘轩冕，日可娱幽独。  

孔武仲　寄题徐季叔桂香亭  
淮县筑居好，桂亭牵兴长。  
偶分岩下影，别有月中香。  
潇洒欺松竹，严凝耐雪霜。  
从君酌樽酒，岁晚玩幽芳。  

孔武仲　寄题徐亭  
清晨读君碑，如到徐亭下。  
灵境犹缥缈，仙风已潇洒。  
亭虽人为之，洞是天开者。  
化工不自了，待子辟蓁野。  
徐君神骨不埃尘，疏眉秀目方青春。  
穷追屡束寇贼手，幽讨却作烟霞人。  
当年远祖尝浮海，采药仙山竟何在。  
君今复探山中奇，潭潭六室世未知。  
呜呼安得此亭此洞在吾乡，庐岳自此增辉光。  

孔武仲　寄武昌簿孙彦常  
羁旅悠悠岁月残，胜游无复似西山。  
从容把酒来天上，滴沥呜泉满坐间。  
醉思随风飘碧落，离襟和月堕荒湾。  
遥应蜡屐频登览，簿领无忧多书闲。  

孔武仲　寄襄邑宰丁阳叔  
溪上一杯酒，送君今几时。  
譬如霜林箨，浩荡从风吹。  
初飘清湘滨，今落浊汴湄。  
蹉跎虽渐老，相见更容怡。  
尚赖城市俗，蓝舆远追随。  
鸣驺惊雁鹜，笑语在空陂。  
会食古道场，僧房静帘帷。  
败荷覆一水，落叶鸣轩墀。  
偶坐亦无事，幽来更何之。  
旁有宋襄墓，高坟映深祠。  
炉烟已寂寞，拱木相蔽亏。  
意象宛如在，兴亡真可悲。  
寥寥千余年，华采几纷披。  
有如蛙争水，顷刻成枯池。  
池尽复为陆，陆黍秋离离。  
追惟泓之战，语阔气甚夷。  
狗颈不急搦，干将仍倒持。  
欲将鸟合众，慕彼鹰扬师。  
首领几不完，身复为囚羁。  
好大不量力，荒哉徙尔为。  
曾不如勾践，潜军卷旌麾。  
夜上姑苏台，吴人犹不知。  
用兵贵权谋，高言竟何施。  
从兹以名邑，留作永世规。  
隧道彷佛在，披榛犹可窥。  
陈迹何足究，吾侪宁好奇。  
又上金山殿，平瞰天一涯。  
横飙音群铎，惊鸟投深枝。  
清兴乘未尽，夕阳已纷驰。  
流水复相促，扁舟从此移。  
怒号入旅枕，先声戒寒期。  
相过不可得，况复穷游嬉。  
后会果安在，张本以今诗。  

孔武仲　寄信守王子明  
清香一炷道家仪，贝叶云签自诵持。  
尽是铃齐潇洒趣，红尘奔走尔为谁。  

孔武仲　寄信守王子明  
年来江上苦多风，匹马关山重复重。  
须信心闲为乐地，主人窗槛有仙峰。  

孔武仲　寄信州交代钱德循  
处君以西轩之爽气，赠君以仙府之名花。  
名花芬敷随晓日，爽气萧飒凌朝霞。  
山川从此增秀色，尘埃不复留君家。  
羡君年少气力锐，况有长才可经世。  
驰声京邑盖有年，作幕山州不得意。  
漫寻幽景养天真，积明不学陶潜醉。  
钱夫子，我今去指湘江边，  
洞庭波澜阔如海，与君似隔东南天。  
饶州亦有木犀种，真骨来从武夷洞。  
自有清香百步闻，烦君为买双株送。  
勿云千里移致难，从古物轻人意重。  
但将木李对琼瑶，余物区区且安用。  

孔武仲　寄张端父  
与君生世共飘蓬，会面荒陂寂寞中。  
芳酒一樽留夜语，旅程千里倦春风。  
追思荐鹗门阑旧，默感跳丸岁月空。  
闻道束书游帝阙，偷闲应肯访衰翁。  

孔武仲　寄子由  
江上匆匆别，孤舟谁与言。  
尘今生我甑，盗肯过君门。  
水石吴山好，风岚楚泽昏。  
相望欲命驾，何日为东辕。  

孔武仲　加禄道中  
仆夫疲踬复小休，晴云澹澹更悠悠。  
村陂无人鸟声乐，涧草不动春风柔。  
长道此去星斗近，后期南来桑枯稠。  
怀哉吾祖不温席，老矣长卿今倦游。  

孔武仲　家居三首  
毁誉平千载，穷通譬一毛。  
虹蝩千丈气，岂便伏蓬蒿。  

孔武仲　家居三首  
晓色夺灯焰，秋寒侵薄帷。  
漏卫吟思断，风从魂梦归。  
万虑不婴抱，一心初息机。  
都忘尘土上，裘马门轻肥。  

孔武仲　家居三首  
邑居不见江山景，去马来车喧万井。  
冷落重帘日影西，萧条四壁人初静。  
轻飚卷空云幂幂，水影天光同一色。  
满樽浊酒愁不醒，怅忆松江万里行。  

嘉鱼界中作  
楚泽秋穷未有霜，飘然如雁去随阳。  
连空积蔼湖天闇，极目无人水国荒。  
破浪不须论万里，佩兰聊欲寄三湘。  
驼裘更作春晖暖，赢得瞢腾书梦长。  

孔武仲　嘉鱼遇顺风  
晚雨落虽收，夜风鸣未已。  
轻寒破秋梦，亦逐征人起。  
闯篷问稿师，开帆已数里。  
喧喧波拍岸，漠云覆水。  
溅点如珠翻，涌澜若山峙。  
白钫亦回翔，江豚相助喜。  
余声更澎汃，掀兀席与几。  
孤舟没复出，轻捷如可恃。  
我生游四方，大半江湖裹。  
吴会吊胥臣，潇湘寻帝子。  
咏歌怀曩昔，往往成诗史。  
此行又壮观，快欲插翼比。  
雄豪爱宗悫，潇散追范蠡。  
搥鼓佐倾觞，呼儿斫金鲤。  

孔武仲　驾自宣光殿还内  
直午开金阙，中天动玉舆。  
千官星拱有，万乘斗回车。  
瑞气春妍后，清风雨霁初。  
鸣鞭音寥廊，彩仗正苏舒。  
古礼观瞻始，皇情酌献余。  
书林俊游盛，拜舞烂袍鱼。  

孔武仲　江晦叔见访于兴国寺见庭中修竹两竿云竹虽不多而萧骚可爱因赠之诗  
忆昨在江都，联君城一曲。  
我家百色无，唯有数竿竹。  
琅玕净相倚，萧洒意常足。  
君亦时见过，笑语伴幽独。  
别来七见春，屡送光景速。  
京师车马烦，高尘蔽华屋。  
僧室日闭关，静若在岩谷。  
忽闻剥啄声，把手叙寒燠。  
嵌空叠石畔，亦有双筠绿。  
动君青云兴，赏眄不移目。  
爱其萧骚风，摇此苍翠玉。  
有如嗜脍炙，久矣虚其腹。  
一旦逢割鲜，欣然喜如沃。  
乃知物外适，可以傲流俗。  
奉常官事简，佳集时可卜。  
轩窗辟浓邃，冠带脱拘束。  
文枰稍拂拭，白黑看驰逐。  
更设茶两旗，何须酒百斛。  

孔武仲　江上  
万里长江一叶舟，客心萧索已惊秋。  
乱霞影照山根寺，落日光翻水面楼。  
浅浦耀金知跃鲤，前滩点雪儿栖鸥。  
少年壮气悲寥廓，未忍沧江下钓钩。  

孔武仲　江上  
秋空杳杳豁四顾，葛衣藜杖寻堤去。  
双凫拍波天外来，一棹凌风镜中渡。  
静中荣辱兴萧条，指点蓬莱作归路。  

孔武仲　江上晚行寄介之  
廉织一雨适春闲，击剑悲歌气满颜。  
消破古今惟日月，补完风雅只江山。  
我因为旅成拘滞，君此安居得往还。  
一夕竹窗灯烛照，论文谈易两俱閒。  

孔武仲　江豚诗  
黑者江豚，白者白鬵。  
状异名殊，同宅大水。  
渊有群鱼，掠以肥已。  
是谓小害，顾有可喜。  
大川夷平，缟素不起。  
两两出没，矜其颊嘴。  
若俯若仰，若跃若跪。  
舟人相语，惊澜将作。  
亟人湾浦，踣墙布筰。  
俄顷风至，簸山摇岳。  
浪如车轮，氛雾相薄。  
舟人燕安，如在城郭。  
先事而告，昭哉尔功。  
鳄啖牛马，头象鼍龙。  
暴殄天物，安得尔同。  
于人无害，所欲易充。  
暴露形体，告人以忠。  
又多膏油，以助汝工。  
江湖下贫，机杼以农。  
鸟鹊知风，商羊识雨。  
大厦之下，风雨何苦。  
岂知舟航，方在积险。  
以尔占天，蓍蔡之验。  
古之报祭，不遗微虫。  
孰扬尔烈，登荐蜡宫。  
世不尔好，复惟尔恶。  
我作此歌，为昭其故。  

孔武仲　将至巴陵  
南行应不叹途穷，水驿连翩遇好风。  
远浪飞来千白鹭，轻帆相逐两冥鸿。  
残云日挂苍茫外，平野天垂旷阔中。  
湘浦旧游思一访，肯因专脍忆江东。  

孔武仲　将至湖口作  
一帆安稳转汀洲，吞吐波澜画鷁遒。  
三尺龙文光景动，川平何处有蛟虬。  

孔武仲　介之会徐氏家饮薄暮不归为诗招之  
金鞍骏马照朱门，乐会高张晋楚军。  
狂客浩歌翻白雪，艳姬醉舞转红裾。  
花光灼烁筵前锦，酒韵氤氲盏上云。  
争似竹窗风月夜，青灯残茗细论文。  

孔武仲　金橘  
暑岸千侏绿，秋庭万点黄。  
明晶能夺目，圆满要经霜。  
瑞露凝肤满，甘泉沃肺凉。  
美沧不解事，金碗荐槟榔。  

孔武仲　京尘  
蜚尘冥冥逐马尻，辚辚牛车何太劳。  
春霜十日似妥帖，稍晴仍复起波涛。  
非徒渐渍襟领黑，复且侵凌宫殿高。  
吁嗟性地本安静，何乃纷扰争雄豪。  
祗忧飞尽到坤轴，万怪菌蠢难藏韬。  
愿回河淮作沟渎，贯穿城郭还周遭。  
分衢洒扫万丁力，常遣莹定无秋毫。  
身微愿大恐难副，有如画钓搴鲸鳌。  
弹冠振衣但随欲，寄身此境何由逃。  

孔武仲　经父云自到京止得一书颇怀忧想因寄  
万事峥嵘不自由，年来书信最绸缪。  
雁飞玉寒无多地，人望神都正倚楼。  
祗恐边风多浩荡，故令音驿每迟留。  
何如款段相随出，乡曲长为马少游。  

孔武仲　景灵宫殿多植酴醾清香远闻  
宫殿沈沈锁碧云，仙葩相倚正敷芬。  
珠帘翠幄知多少，不碍清香处处闻。  

孔武仲　景灵宫奉安神考御容  
先帝遗弓剑，威灵在九州。  
方悲风驭远，已见月衣游。  
别殿笙歌动，中天彩翠浮。  
觚棱参魏阙，气象拟蓬丘。  
羽卫生幢盖，都人识冕旒。  
吾君孝心远，文考百无忧。  

孔武仲　净因院赴浴  
汉客疲江海，乘槎万里归。  
重寻象王舍，一浣洛城衣。  
坏壁凝香霭，明轩泛暮晖。  
红尘不相贷，归路骤骖騱。  

孔武仲　九华山  
扁舟重过九青莲，极目空明思浩然。  
可是画工烦刻画，只因山骨偶枝骈。  
风高迥认龙腾海，云散初疑剑插天。  
剩采太湖嵌孔石，南窗排列伫飞仙。  

孔武仲　九日廿二日西馆雨中作  
西馆萧然拥羪裘，浑无桃李似潘侯。  
路多绿竹遮栏雨，池有残荷掩映秋。  
蛮獠讴歌逢乐岁，江湖风景忆扁舟。  
衣冠到底为身累，秖慕逍遥寄一丘。  

孔武仲　九月十四日小会  
带露葵花贮漆盘，周遭仍簇小鸡冠。  
人生爱赏无时足，但作姚黄魏紫看。  

孔武仲　久长驿书事  
空堂深深闪灯烛，群奴鼾眠声动屋。  
豆肥草软马亦便，嚼美只如蚕上簇。  
天事由来不可量，初更月出星煌煌。  
须臾变作霏霏雨，客枕不眠知夜长。  

孔武仲　酒帘  
闪闪风中夸绿醽，当年匹马下旗亭。  
秋原败叶声如扫，只有云山伴醉醒。  

孔武仲　句  
煎点径须烦绿珠。  

孔武仲　句  
黄公山下官悰冷，应有新吟续七哀。  

孔武仲　君表自西林还城中以诗二首为别  
天上优游侍从臣，还乡书锦坐生春。  
不矜富贵知余事，同访溪山有故人。  
方外笑谈无畛域，雨余泉石长精神。  
西林路口嗟轻别，善护青云万里身。  

孔武仲　君表自西林还城中以诗二首为别  
巉巉庐阜秀侵天，有意登临已十年。  
美味君才尝一脔，明珠我欲探重渊。  
他时白首须归隐，此去青云更著鞭。  
扶仗为公寻好处，往来同径得参禅。  

孔武仲　筠州张氏追远堂  
惨淡佳城侧，穹隆百尺堂。  
岁时如过隙，松柏已成行。  
玉笋登盘美，琼醅入奠香。  
英灵似明月，时到此山傍。  

孔武仲　孔周翰挽词三首  
邂逅湓江口，方知叔父亲。  
荣华才一梦，奄忽几千春。  
白玉沾何晚，精金缎愈真。  
耆年所宜得，天苦夺斯人。  

孔武仲　孔周翰挽词三首  
循吏今之选，皇华使者轺。  
关河初异路，巾笏偶同朝。  
急景催迟莫，清魂返泬寥。  
一哀惭不达，生理故风飙。  

孔武仲　孔周翰挽词三首  
晚岁班朝列，光华动士林。  
家风当冠豸，官序正腰金。  
霄汉亨衢浅，膏肓积沴深。  
凄凉哭门馆，笑语尚余音。  

孔武仲　苦寒  
晨风猎猎卷书堂，坐爱松筠耐雪霜。  
岁律峥嵘催暮景，时光宛转逼新阳。  
金卮满引颜虽解，石火深笼焰不长。  
安得仙家却寒术，吸吞霞气赤城傍。  

孔武仲　苦寒  
十年被冷东南方，未惯清寒客帝乡。  
碧落有声飞夜霰，轻裘无力拒晨霜。  
鲸依海冻先摧鬣，雁起边沙易失行。  
蒲柳脆肌尤不耐，暂凭杯酒作春阳。  

孔武仲　愧鱼亭  
昔闻鱼可羡，今见鱼可愧。  
邂逅临池处，潇洒出尘意。  
秋风八月起江湖，水染绀碧霞绮疏。  
悠然掉尾波间去，须信人生不及鱼。  

孔武仲　坤成节南宫赐宴  
盛德千龄会，坤成四海观。  
南琛走交趾，北賮引呼韩。  
紫极经躔近，文昌步武宽。  
横天起嵩华，照地集琅玕。  
美酒来天禄。珍肴赐大官。  
炉烟凝栋宇，冰雪袭杯褩。  
瞻拜戎心服，山呼士气欢。  
风清百尺庑，花压两梁冠。  
雷作闻挝鼓，猱升看戏竿。  
华裵舒雾霭，妙舞起波澜。  
乔木秋声远，高城夕照残。  
天街炎佳气，振鹭杳归翰。  

孔武仲　腊月三日  
寒窗劲色晓覃覃，又见京华腊月三。  
官渡梅花应照水，香清回首忆江南。  

孔武仲　蜡梅二绝黄鲁直云王都尉有之邀同赋  
蜡梅直何如，但闻郑家说。  
淡日明晨霜，凉酥点春雪。  

孔武仲　蜡梅二绝黄鲁直云王都尉有之邀同赋  
清嫌冰麝俗，淡学池鹅黄。  
情知不是蜡，风定有余香。  

孔武仲　雷亭四言  
雷震於天，石陨於山。  
石则何罪，龙殛石间。  
容而不拒，石则有愆。  
毋谓恢广，不察神奸。  
想方震时，大雨溢川。  
万里晦冥，风霆后先。  
独恨不及，徙倚纵观。  
睨而不惊，知神之全。  
余后过之，间四十年。  
乃记其始，以永其传。  

孔武仲　李公择山房  
石磴不容步，乔林森回还。  
闻昔有威凤，养羽留此山。  
乘此去翱翔，得意今不还。  
余音落何处，尚在云泉间。  
陈迹虽可寻，飞辙谁能攀。  

孔武仲　李公择山房  
碧落仙官侍玉除，至今遗迹在匡庐。  
当时兄弟俱年少，他日归荣比二疏。  
松篁入路水溅溅，自是庐山小洞天。  
尽道秀才心好静，谁知风骨是真仙。  

孔武仲　立春日  
开岁春寒便有花，官闲只饮酒如霞。  
殿门促贺新幡胜，书馆年来事事嘉。  

孔武仲　立春晚会呈经父  
侍史新从天下归，相逢忻喜著春衣。  
萱芽刺土占芳节，兰醑倾觞乱夕晖。  
兄弟几人华萼聚，岁时经眼羽翰飞。  
东风处处吹嘘到，从此乡园笋蕨肥。  

孔武仲　临江鲍守示诗二篇因寄之  
官居无时节，簿领去复回。  
胁息文网中，壮心安在哉。  
积雪满西峰，中天白皑皑。  
帘幄书生寒，复见诗筒来。  
烦襟得洗沦，耳目亡氛埃。  
纪德无可陈，诗情如七哀。  
昔闻参军逸，今见太守才。  
况有循吏政，养民如婴孩。  
穷山虎豹伏，旷野桑麻开。  
邂逅春色满，百卉东风摧。  
吾乡足山水，使宅佳池台。  
篇章日愈多，无惜分琼瑰。  

孔武仲　刘公诗  
原甫吾不识，闻之士大夫。  
少时已绝群。卓牵千里驹。  
读书足智虑，万卷力有余。  
善发六艺蕴，高谈诋先儒。  
天文地理学，道藏及浮屠。  
纤悉无不讲，讲之皆粲如。  
文章弄豪赡，咳唾玉与珠。  
散落八极间，买者论锱铢。  
为人又挺特，不与侠者俱。  
伉健虎独步，轩昂鹤仍孤。  
身虽登两禁，未及秉钧枢。  
爽气随沆瀣，敛收入清都。  
嗟嗟刘夫子，信是荀扬徙。  
富贵非穷愁，而复多著书。  
荒城过宿雨，古寺人平芜。  
郁郁壁上诗，奎钩照天衢。  
我来值日暮，篝火为踟蹰。  
想见其风骨，磊落眉宇疏。  
邦人好事少，不以玉石摹。  
岁月更久远，凋摧逐泥途。  
作诗贵述美，聊用赞不渝。  

孔武仲　刘器之阴山七骑图  
北风飒飒边云黄，飞沙噎日天惨苍。  
驾鹅鸣哀雁不翔，七骑正出阴山旁。  
山傍阴尘岁无阳，鸟飞堕翼人立僵。  
犯寒跨鞍知悍强，以此决战谁能当。  
面颜虽在姓莫详，一一胡帽胡衣裳。  
马蹄涩缩弓不张，但见旗旆随飞扬。  
凤瓶倒酒进其王，俯仰意气骄雪霜。  
横斜道路深浅冈，想见射获多麏麞。  
时平不复忧犬羊，但见楼兰驰髕髗。  
仍嗤苦淡无辉光，人生所乐惟故乡。  
彭城妙本家世藏，托以轻缣盛锦囊。  
持来舒卷临华堂，环视叹诧几发狂。  
我生未省到朔方，坐令出塞意慨慷。  
攘归可敌千金装，长厚不疑同舍郎。  

孔武仲　留别真戒讲师  
假山砌叠真相似，双竹浇培画不如。  
万屋尘嚣无间断，一轩气象自清虚。  
持齐欲趁龙华会，升座能繙贝叶书。  
官罢亦将辞北阙，携筇先访故人居。  

孔武仲　留题揽秀亭  
平生爱湓浦，亦复思匡庐。  
恨无谢公屐，日与佳景疏。  
兹岩特旷快，一览已有余。  
骤雨过轩槛，清风来绮疏。  
因怀骑鲸客，更欲凌空虚。  

孔武仲　留题毛成叔待月轩  
明月来时远，腾腾碧海东。  
云收万里外，人在一轩中。  
光泫当塘路，凉生枕簟风。  
相过喜良夜，莫夜酒尊空。  

孔武仲　留题无咎卧陶轩  
南陌尘如雾，北窗清有余。  
虽无彭泽柳，已富邺侯书。  
书永禽音缓，门间马迹疏。  
悠然即高枕，嘉兴拟湓庐。  

孔武仲　留题徐成之和轩  
生人情谊贵和光，俸薄官闲寄楚乡。  
杂还宾朋四方会，优游风月一轩凉。  
杯倾琥珀催人饮，羹暖驼蹄劝客尝。  
景趣已佳心未惬，更栽花竹满池塘。  

孔武仲　留赠上官常用  
河梁欲上手重携，冷语南湖百尺堤。  
看发了青云开羽翼，莫羞黄绶走尘泥。  
文章炳蔚元摛凤，铓刃纵横暂割鸡毛。  
欲识长民清净意，高堂双宇揭曹蹊。  

孔武仲　榴花分题  
东京石榴好，几处照楼台。  
秀色裙难学，幽香蝶不来。  
连枝成幄幕，著子尽琼瑰。  
乞取当窗种，年年四季开。  

孔武仲　六月望参  
宿露初晞物向阳，袍鞋如水转回廊。  
天开北极星辰正，风应南熏殿阁凉。  
蓂莱已瞻圆魄就，槐花初覆广庭香。  
朝廷礼数优元老，独后千官拜未央。  

孔武仲　吕推卿出孔雀画图  
书卧蓬山禁漏长，起观名画得心降。  
曾闻饮涿依南海，颇怪飞鸣到北窗。  
峭格正宜风作驭，修翎堪与凤为双。  
知公物外寻幽好，不恋荣华拥节幢。  

孔武仲　旅枕  
旅枕春风底，倏然一梦惊。  
漏移清禁远，天入小窗明。  
桂玉梁园费，山椒楚客情。  
萧条过百五，犹有卖花声。  

孔武仲　罗港  
八节滩头驻马蹄，淙淙流水日沉西。  
岁时久已成陈迹，风景全然似此溪。  
兰棹倚洲人竞过，篮舆索笔我闲题。  
桃源仙境今何在，懊恼娇莺向暮啼。  

孔武仲　落日  
光彩沉沉万木西，青空围出酿胭脂。  
家园正对荒陂望，恰似腾波出海时。  

孔武仲　落叶  
落叶不到地，随风复飘扬。  
凋残北窗阴，凌乱日西光。  
时节如未已，乌鸟情亦伤。  
何事千丈松，岁晚仍苍苍。  

孔武仲　马齧麦  
马齧麦，仆饮冰，  
北风轩轩摇丘林，霖霪十日吁可惊。  
南山喜见朝日升，寻阳北岸霜泥薄，  
穷腊独为千里行。五里聊一止，  
十里复一息。杨柳弄轻黄，  
已作春颜色。川原入眼虽似快，  
时节去家还可惜。齧麦不须饱，  
饮冰勿畏寒。起鞭移担复五里，  
帝乡即在须臾间。悠哉役夫勉桓桓，  
征途几何莫永叹，亦莫悲歌行路难。  

孔武仲　马上有作  
宫城北转乱蝉嘶，乔木阴云水满陂。  
一阵风来掠华鬓，江湖清兴有谁知。  

孔武仲　梅径  
一径皎无尘，浓酥点烂银。  
园池晴后雪，风景腊中春。  
采蜜蜂时背，偷香蝶命屯。  
都将潇洒格，分付与诗人。  

孔武仲　秘阁观唐法帖呈同舍诸公  
雍熙真人金丹成，骑龙逍遥上太清。  
一时文物甚炳焕，至今高阁留峥嵘。  
道山不为人间设，千秋长镇白玉京。  
蓬莱诸仙当闲暇，相邀初作升天行。  
宫殿相望金碧动，觚棱半引霄汉明。  
锵金宝钥端门辟，四坐江芒炫奎壁。  
换鹅何处得遗踪，临水当年应尽墨。  
波澜入唐仍浩瀚，追蹑余尘犹十百。  
味入噉蔗真渐佳，力未半途多自画。  
万物莫如观所聚，我生强半初相识。  
相期更乘飞云来，琪花为盘霞为杯，  
嚥味沆瀣临丹台。兴尽翩然欲归去，  
从此心骨无尘埃。  

孔武仲　绵绣谷二首  
江城已月芳菲尽，残紫深绯到谷中。  
最是庐山佳丽处，我来萧飒已秋风。  

孔武仲　绵绣谷二首  
帝忆庐山万玉妃，狂风浩荡唤春归。  
繁华过眼一朝尽，惟有珍禽无数飞。  

孔武仲　庙下候风呈同行  
楚水千百源，洞庭为壮观。  
势居七泽右，地裂荆吴半。  
而我泛扁舟，飘然一归雁。  
来之岂为益，去赤未足算。  
胡不吹清波，纵发如飞翰。  
朝辞庙山曲，午泊巴陵岸。  
况有三面风，迎送俱无间。  
定非偏薄厚，以掇行旅讪。  
奈何苦流滞，兀兀晨复旰。  
采芹朝当蔬，伐竹暮供爨。  
舟师三十人，饿虎奔刍豢。  
使之裹粮绝，虑有探囊患。  
二王东南望，貌像颇辉焕。  
歌鼓岁无休，香灯夜侵旦。  
我为江湖士，乞灵从弱冠。  
四到祠宫下，霜髯今已灿。  
王其故旧恤，勿以涂人看。  
尊师况慈忍，善道阴有赞。  
王心或未回，师颊固宜缓。  
灵珓似见许，归来整樯幔。  

孔武仲　明妃  
碧落千万里，轻云何处来。  
仙衣行缥缈，海鹤去徘徊。  
映日低秦岭，随风过楚台。  
茅檐看不足，更欲上崔嵬。  

孔武仲　明月亭下作  
杳杳芜城起暮钟，亭亭华月照秋容。  
便疑碧海依墙堑，云水情知隔万重。  

孔武仲　内阖钱公宠惠高丽扇以梅州大纸报之仍赋诗  
昨夜秋风来户庭，残灯闪灭微凉生。  
得公团扇未及用，挂向空堂神骨清。  
但将远趣醒耳目，不独暑月排歳蒸。  
惭当厚意无以报，前诗空说玖与琼。  
漆箱犹有南中纸，阔似棋枰净如水。  
传闻造之自梅州，蛮奴赤脚踏溪流。  
银波渗彻云蟾髓，入轴万杵光欲浮。  
收藏终恐非吾物，宝剑银钩有时失。  
不如包卷归文房，钱公家世能文章。  
五日京兆聊尔耳，归步金銮上玉堂。  
玉堂不复知吏事，紫橐华簪奉天子。  
凤阁曾观思涌泉，谪仙今振辞如绮。  
不似冷官太苦辛，吟哦风月愁山鬼。  

孔武仲　暖轿  
垂帘为户竹为舆，千里征行似宴居。  
达摩无心惟稳坐，倪宽已老更耽书。  

孔武仲　暖轿二首  
双袖深笼两脚垂，朝寒乘快度荒陂。  
春风浩浩无边际，似驾乌云过海时。  

孔武仲　暖轿二首  
淮山万点雨晴初，日日寒帷望太虚。  
野阔天低今可压，闭帘无事只看书。  

孔武仲　偶成  
翦断长翎入网罗，十年光景怨蹉跎。  
欲提长剑为游说，且卧空山学揣摩。  
砧杵夜寒醒醉梦，风霜秋紧役诗魔。  
不须计较当时事，黄卷书中宠辱多。  

孔武仲　偶书  
夜枕唯便睡，晨窗不展书。  
学文真渐懒，与世况全疏。  
老合耕山涧，恩容寄石渠。  
餐氈亦堪饱，不叹食无鱼。  

孔武仲　偶书  
暮上高楼听村笛，清风寥寥吹泽国。  
苍山莽野百战地，美木阴林四时色。  
浩荡坤乾万里中，风光尽属渔樵客。  

孔武仲　湓城东  
庐山之岑岑，横绝东南天。  
大江之汤汤，洲渚相钩连。  
山水两中间，君家之故园。  
忆昨别此去，春风初破年。  
归来已秋节，登览恍依然。  
万里一转蓬，四时真蜕蝉。  
退无环堵宫，长逐车与船。  
风景日愈佳，尘埃日缠绵。  
人事正浩荡，徙劳赋归田。  

孔武仲　彭泽山  
□矶环合辟鲸虬，白水如汤动地流。  
崖崿尽成斤斧迹，当年谁与化工谋。  

孔武仲　彭泽县  
西江之水何悠悠，下与江南为一州。  
□□□□□□□，正以彭泽为襟喉。  
千川百谷所合庚，尽倾此泽如杯瓯。  
鸣声唶唶光油油，不知其下有底不。  
昔人有卷长绳投，击以南山之巨石，  
百尺不彻深潭湫。□□□□□□□，  
颇疑潜行通十洲。不然何此弹丸地，  
吸彼尾闾曾不休。城南十里山更稠，  
如立象马如驱牛。下饮长江势不竭，  
无始以来向东流。旋湾触抵劲且遒，  
虎眼倒射惊沙鸥。鼋鼍虽轻不能游，  
而况往复之行舟。下水从容势犹可，  
上水辛勤人更愁。祠神皆以北风求，  
不尔岂但须臾留，天公颇知元元忧，  
胡不推山作平地，两辟旁野为通沟。  
征行万里皆帖妥，灵扬之威从可收。  
阴官闻我言，骇汗盈臂韛。  
洒为猛雨沃四野，惊雷夜震波澜滮。  
我舌阁且凝，久病竟不瘳。  
强为短歌题柿叶，欲恁双鲤寄阳侯。  

孔武仲　平阳叹  
坏云如山压齐垒，六军颜色如灰死。  
高郎元自解琵琶，万岁无愁作天子。  
伯升何曾上青天，溅血遗痕芳草间。  
长城万里自推仆，骏马只驮冯小怜。  
奸臣百计为蟊贼，不但妖娥解倾国。  
熊罢哮门蹙平阳，冯妃对镜妖栊妆。  
死生契阔不相弃，双双刎颈长安市。  

孔武仲　葡萄  
万里殊方种，东随汉节归。  
露珠凝作骨，云粉渍为衣。  
柔绿因风长，圆青带雨肥。  
金盘堆马乳，樽俎为增辉。  

孔武仲　瀑布六首  
悬崖倾注自成川，六月溪风为肃然。  
不是化工移用巧，尾闾应亦有穷年。  

孔武仲　瀑布六首  
山头飞瀑海中潮，此理谁能问泬寥。  
秖恐分流从月窟，桂香无限到西桥。  

孔武仲　瀑布六首  
晴天如练雨成雷，飞洒青空亦快哉。  
推倒西峰一百丈，试观河汉所从来。  

孔武仲　瀑布六首  
沉浮又似缀汀鸥，石齿横斜咽复流。  
莫放阴云遮洞府，最宜明月挂高秋。  

孔武仲　瀑布六首  
接石为槽绕画檐，清风爽气坐来添。  
恰从天外为飞瀑，又向人间作水帘。  

孔武仲　瀑布六首  
窈窕东注壑，舒徐南入江。  
寄声沧海若，高洁此难双。  

孔武仲　七里驿遇叶振卿秘校南归三首  
系马邮亭寂寞中，远沙乔木暮号风。  
今霄不作江南梦，赖有之人笑语同。  

孔武仲　七里驿遇叶振卿秘校南归三首  
雪霰飘灯春夜长，相逢旅琐莫悲伤。  
朱颜绿发输君少，正好驱车上太行。  

孔武仲　七里驿遇叶振卿秘校南归三首  
湘水秦山此路分，更持杯酒劝行人。  
马头便作天涯别，好到江南看早春。  

孔武仲　蕲春听琵琶五首  
银烛交光桂酿清，亲朋相见苦多情。  
春宵万籁俱澄绝，初试鹍弦骤雨声。  

孔武仲　蕲春听琵琶五首  
新自浔阳江上来，虽闻此曲不悲哀。  
轻拢细撚俱清绝，指法何惭二善才。  

孔武仲　蕲春听琵琶五首  
北踏胡霜汉马骄，千秋琴调思娇娆。  
华堂夜饮灯如书，共听新声不寂寥。  

孔武仲　蕲春听琵琶五首  
百转千萦住复移，浑如啄木在高枝。  
春效极目快晴后，峭绝一声飞去时。  

孔武仲　蕲春听琵琶五首  
夜如何其夜未央，山城斗转星煌煌。  
收琴插拨各无语，酒美不知春漏长。  

孔武仲　钱穆仲有高丽松扇馆中多得者以诗求之  
巨鳌昂头鲸掉尾，东顾沧溟天接水。  
钱公涉险如通渠，破帆一抹三千里。  
岛夷之国远且偏，归来逢人语辄喜。  
大荒茫茫最宜松，直从旷野连深宫。  
听声卧影已不俗，况作团扇摇清风。  
人情重远由来事，不贵黄金贵楛矢。  
况有新诗传四方，群豪追随弄荐章。  
我虽相见无所得，坐忆松鹤生微凉。  
钱公治迹压张赵，偷儿破胆皆摧藏。  
桴鼓不鸣已三月，凛凛霜威破残热。  
从公觅扇更觅诗，愿报琼瑶无已时。  

孔武仲　遣百朋赴太学补试  
冉冉浪相逐，江湖今十年。  
念使从远学，家贫乏鞍鞯。  
一官来京都，环堵当西阡。  
学省咫尺近，彷佛闻诵弦。  
暂当辞家庭，裘马去翩翩。  
英豪多出此，切琢期勉旃。  
昔我远方来，算里近五千。  
清灯耿残月，积雪堆穷年。  
对经必敛衽，求师欣执鞭。  
绚藻颇不乏，屡贡多士先。  
所愿克堂构，使我安食眠。  
尔祖最尔爱，置膝自抚怜。  
追恨不及见，泪下如涌泉。  

孔武仲　清凉寺  
白寺荒湾略舣舟，携筇来作上方游。  
何年巧匠开山骨，自古精兵聚石头。  
故垒无人空向久，高堂问话凛生秋。  
云庵快望穷千里，一借澄江洗客忧。  

孔武仲　清溪词  
谯门之南溪水长，斜晖倒闪青铜光。  
下与长江作支股，愁霖涨天江潦黄。  
江潦黄，入清溪。  
清溪到底终无泥，还如初出秀山时。  

孔武仲　琼花画轴  
我欲游广陵，江湖浩难涉。  
喜有琼花枝，相随在巾箧。  
北人初不识，谓是玉蝴蝶。  
天妃绝世艳，乃以方妓妾。  
古祠惟一株，他种不欲接。  
春风乱百草，红紫门纷煜。  
皓然姑射姿，岂少朱粉颊。  
铁干已峥嵘，云朵正稠叠。  
书林日清闲，万虑坐收摄。  
悠然对妙笔，颇与幽兴惬。  
彷佛未易得，吟思舌徒嗫。  

孔武仲　秋日感怀  
万山松色锁蝉呜，日透林阴上下清。  
霜压蒹葭连地白，风吹河汉满天声。  
穹庐夜动阴山虏，玉甲朝屯紫塞兵。  
愿漱单于一杯血，心随鵰鹗过长城。  

孔武仲　秋夕感怀  
秋空雨过一掀帘，万象森森夜气严。  
皓露滴人珠满袖，金风吹月鉴开奁。  
荒阶蟋蟀动相感，大海虬龙方退潜。  
物理穷通何足叹，试开阊阖问洪织。  

孔武仲　秋夜对月  
月行青天入重云，金波泄泄穿鱼鳞。  
须臾云收境亦静，虚空表裹无织尘。  
寒光正与人相射，碧琉璃中低玉盆。  
微风更入北窗竹，余声飒洒清心魂。  
颇疑碧落在步履，广寒清都相与邻。  
乘槎去后事寂寞，至今织室临河津。  
却思白日走城郭，浮埃马足何纷纷。  
劳之以画逸以夜，天意傥欲甘苦均。  
人生南北无定所，浪自转徙随燕秦。  
关河渺邈乡井异，惟有明月来相亲。  
崎岖万里如咫尺，圆缺惟有年年新。  
如兹久要乃可喜，相对可不罗壶樽。  
黄金如不付酒媪，虽富不如长贱贫。  
重城沉沉桂魄下，松萝永愧山中人。  

孔武仲　楸花  
淡薄已无俗，秋高真出群。  
峨峨揭翠藻，漫漫缀红云。  
远色天街尽，余香省户闻。  
狂风晓来剧，惆怅落纷纷。  

孔武仲　壬申仲秋与东观曝书之会谨赋五言四韵律诗一首  
秋风解烦暑，尊俎可从容。  
尽会青云士，来游群玉峰。  
琅函窥一一，金钥发重重，  
四库传观喜，惟应吏困供。  

孔武仲　入关山  
轻与兀兀乘朝晖，渐入山径行逶迤。  
昨日喜与山相见，今日得与山相随。  
山中老翁迎我笑，借问久矣来何迟。  
答云王都富且乐，四方车马皆奔驰。  
我虽疏慵亦勉强，天恩得邑方南归。  
山林朝市不同调，公虽高简宜无讥。  
老翁闻语更欢意，为我煮水烧松枝。  
山家十钱得升酒，劝我引觞聊沃饥。  
为翁一奏白雪曲，翁亦为我歌紫芝。  
此声淡泊极有味，往往世俗无人知。  
山中之乐有如此，嗟我舍此将焉之。  

孔武仲　入局马上  
愁云惨惨增寒威，冰铓砭骨裘不支。  
鸣驺南北困道路，扰扰人趋入省时。  
京师久旱尘土恶，喜有小雨沾须眉。  
跨鞍便起江湖兴，波明别浦柳半垂。  
卧听篷声睡正稳，放船不问归来迟。  

孔武仲　入山三首  
冠盖成阴中路回，独携莲社道人来。  
千岩万壑初相识，分付晴岚面面开。  

孔武仲　入山三首  
路出西林兴倍长，轻衫短盖入秋阳。  
层崖蔽日多清影，深谷迷人有异香。  
访古不辞穿绝磴，参禅直为遍诸方。  
此身似是辽东鹤，偶逐飞云到故乡。  

孔武仲　入山三首  
十岁不出还可嗟，经旬遍走梵王家。  
群仙拍手向人笑，方朔今来何晚耶。  

孔武仲　入万家园  
行尽东南郡，重来访旧居。  
此心能有止，他境更谁如。  
入径看生笋，临池想跃鱼。  
仍贪田舍乐，植杖劝芸锄。  

孔武仲　入湘江二绝句  
清川曲岸进迟迟，采得菊花三两枝。  
撚弄秋香斜日下，有怀江国去年时。  

孔武仲　入湘江二绝句  
平沙衬水竹藏云，自古多招薄命人。  
我独远来追所好，是中鱼美绿醅醇。  

孔武仲　入鄢陵界  
马蹄腾踏去如流，雨止车尘凝不浮。  
驿道夷平桑柘美，人言从此属皇州。  

孔武仲　溽暑  
顽云积穹苍，天宇书沈黄。  
日车亦徘徊，风力软不扬。  
亭午犹蒸溽，汗泻如沃浆。  
裿褐无所投，返坐闭深房。  
外观俱遣绝，欲以进清凉。  
烦襟竟不解，号呼投空床。  
安得引扶摇，大鹏共翱翔。  
拔石移三山，回波沃扶桑。  
炎官丧精魄，火蛾潜遁藏。  
披襟阊阖畔，爽气盈衣裳。  
谁能守环堵，执热徙自伤。  

孔武仲　三山矶  
矶下长川欲倒流，江豚出没水禽浮。  
凭谁为告诗仙道，今到青天尽处游。  

孔武仲　三舍人题名於后省皆赋诗因寄呈刘贡父  
西垣寂寞今已久，三贤文章凤池手。  
朝来不复峦山中，后至傥谁居客右。  
华堂刻石映今古，秀句连章动星斗。  
鸰原棣萼俱相望，龙吟虎啸生辉光。  
就中贡父我故乡，况有小阮争翱翔，  
翩翩亦试中书堂。  

孔武仲　三峡桥  
庐山到此深，面面皆叠嶂。  
安知九江滨，自有三峡壮。  
层崖合飞流，深谷呀百丈。  
颇闻开辟初，融结固异状。  
帝遣六天丁，开凿就空旷。  
划为双门关，拔作两城障。  
乔林叠帷幄，怪石蹲犀象。  
高泉落其间，快若翻瓮盎。  
雷动正轰磕，龙吟更凄怆。  
萦流十里间，余怒犹奔放。  
诗人细评品，价出瀑布上。  
山祗苦闷蓄，可探不可望。  
我来搜奇古，秋色正明亮。  
初观虽震慴，少定亦恬荡。  
复值朝日升，光景相荡漾。  
如倚明月宫，俯看银河浪。  

孔武仲　山间三首  
江城八月苦炎晖，潇洒山间挟纩时。  
峰顶宝林俱胜绝，篮舆从此上天池。  

孔武仲　山间三首  
绝壁藤萝喜可攀，更无平地只青山。  
路回亦有虚明处，江北江南指掌间。  

孔武仲　山间三首  
柔条细叶谩成业，亦有悬崖出小红。  
欲试金丹求不死，灵苗应在此山中。  

孔武仲　上秜除恭谢迎驾有作  
仗卫风生下玉宸，倾都瞻望属车尘。  
乾龙已应飞翔始，震鬯方观荐奠新。  
星象低回随曲盖，天阊苍莽入钩陈。  
麟台亦与班迎末，不美甘泉作赋人。  

孔武仲　上巳与江晦叔游城西  
禁园灵沼酿风光，恩许游人人醉乡。  
天上仙葩迷阆苑，月中清气泻银潢。  
觞浮曲水青春暮，人在瀛洲白日长。  
却望宜秋指归路，觚棱金碧正斜阳。  

孔武仲　芍药  
楼上看红叶，都城值晚春。  
风葩低永书，露脸泣芳晨。  
忆昨淮南客，曾为诗社人。  
轻明是楼子，闲澹有天真。  
此地虽都会，兹花莫等伦。  
维扬不复梦，羸马禁城尘。  

孔武仲　舍轿马而步  
严风驾雪霜，吾轿颇温燠。  
白日暖郊原，吾马快驰逐。  
二者皆得用，翩如两黄鹄。  
马骄倦提策，桥狭厌挛束。  
何以救斯弊，奔驰有吾足。  
副之两革靴，随以一筇竹。  
凫趋上高冈，虎步出平陆。  
折花得低枝，照影临深谷。  
道逢田间叟，时访以耕牧。  
北音稍入耳，俚语俄满腹。  
行行及前堆，小汗已脉沐。  
芳草可为茵，吾眠不须褥。  
人生忌太佚，终岁居华屋。  
醉饱耳目昏，软暖筋骸缩。  
今吾异于此，千里干微禄。  
朝随麏麞骋，夜侣鸿雁宿。  
户枢劳乃久，金矿缎方熟。  
聊歌以自娱，不作杨朱哭。  

孔武仲　胜师堂双竹  
累石为峰太谨严，故排双竹辟修织。  
天风似亦喜清净，时嫋枝梢为埽檐。  

孔武仲　诗答李时发见贺书省除命渠云尝言矣  
倾盖相期自有人，赠言先许出埃尘。  
若非清议曾推挽，安得公朝有选抡。  
州县徙劳虽已厌，置邮传命或非真。  
期公莫算人间事，共醉湘江烂漫春。  

孔武仲　诗送应子发之官吴兴  
又向吴兴去，江湖风雪天。  
莱衣归戏采，俭幕看依莲。  
伉直不随世，低徊今有年。  
谁将华阴土，一为拭龙泉。  

孔武仲　施夫人挽诗  
有子纡朝服，平居奉典彝。  
蹉跎五鼎养，奄忽百年期。  
故宅萱堂掩，新阡薤露悲。  
遗芳托虀臼，仿佛九泉知。  

孔武仲　十二月十二日后殿朝参  
广殿泬寥边，鸣靴趁静鞭。  
中霄黄道直，诸御锦袍鲜。  
夜雨尘如洗，秋槐影尚圆。  
银台不奏事，人乐太平年。  

孔武仲　十二月十六日后殿朝谒  
晨光先到帝王州，别殿珠帘不上钩。  
万岁声齐山献寿，九门朝退海分流。  
参差雉尾回丹陛，杳远鸡声下禁楼。  
年少曾来奏词赋，钧天却记梦中游。  

孔武仲　十二月朔入局  
坐听禅林叩晓钟，官曹遥指禁城东。  
千门洒扫冰鑱路，万木号呼叶受风。  
金殿放朝闲虎士，蟾泓浑翰冷瑶宫。  
春晖闭目无多日，预草新文拟送穷。  

孔武仲　十一月十六日入馆  
一雪初乾晓日红，行人争道已憧憧。  
泥萦马足行初踬，寒犯貂裘力正浓。  
地逼新阳虽喜气，云垂沧海更愁容。  
便应买酒邀俦侣，烂醉高眠群玉峰。  

孔武仲　十月朔过殿  
平晓清风响北林，大明宫殿肃阴阴。  
雕舆来息云天上，黼座遥瞻斗极深。  
庭广袍衣自相照，朝回幡盖尚余音。  
太平文物多师古，想望汉唐犹视今。  

孔武仲　石城祠  
门外云潮去复回，山头宫殿锁苍苔。  
清风明月无兴废，白鹭鸟鸦自往来。  
百战英雄俱戏剧，凄然空起子，  
日落怒号息，扁舟从此移。  
巨鳞初脱鼎，劲翮不黏黐。  
历历前征路，茫茫北去陂。  
白沙聊系泊，灯火夜深时。  

孔武仲　石榴  
造物巧雕锼，殷勤在石榴。  
中妍宁暴露，外稳不轻浮。  
露液甘凝蜜，琼房密贮秋。  
非徒适人口，饤坐亦风流。  

孔武仲　时雨  
空车辗雷帜推电，千里冥冥甘雨遍。  
元丰嘉号卜长年，太乙尊神宅畿甸。  
齐宫夜祷天俯听，美泽朝流慰人愿。  
豆苗蓬蓬粟低垂，土脉舒苏蝗不飞。  
野老讴歌忘帝力，夕阳相与荷锄归。  

孔武仲　食冰  
冬冰冽冽虽可畏，夏冰皎皎人共喜。  
休论中使押金槃，荷叶裹来深宫裹。  
胸烦肺涸聊一苏，任尔青蝇相趁死。  
经时不坏已可怜，济物之功尚如此。  
人言霜雪比小人，我谓坚冰似君子。  

孔武仲　食蛤蜊呈子骏明叔  
两君霜夜两相过，有酒无希争奈何。  
蛤蜊买得虽不多，百枚包以一枯荷。  
呼奴再濯清泠波，玉石磊落声相磨。  
乾薪烈焰稍骈罗，暴殄天物真烦苛。  
闭关拒敌难挥戈，划然双辟如嘘呵。  
天然甘露贮玉窠，不须易牙为调和。  
争先贾勇手自拿，莫笑擎盘无翠娥。  
鈊明肉净绝泥沙，弃掷顽壳如投梭。  
宫醅滟滟鹦鹉螺，满饮不惜朱颜酡。  
念初搜索从海涯，千斤秖载双骆驼。  
都城观阙云峨峨，时新首到王公家。  
吾侪得啖已蹉跎，势力不敌怨则那。  
往岁端居临漕河，此物堆积如山坡。  
蛏蝛淡菜暨车蛾，其实气味俱同科。  
但嫌咀嚼费齿牙，何尝珍惜如京华。  
物虽难得味乃佳，一壶千金古所嗟，  
三嗅而兴君为歌。  

孔武仲　试院呈上官御史  
当年容与乐虞庠，今日抡才道更光。  
但爱襟怀无岸谷，不知衔位带风霜。  
气锺海上仙山秀，袍拥天边玉树香。  
衡鉴赖公归一律，明朝归马快腾骧。  

孔武仲　试院看月呈子骏明叔  
禁城遥想催银箭，灯火相望人语断。  
门外流尘任自高，中秋好月来相伴。  
依楼委砌冰皎洁，射隙侵棂雪凌乱。  
同僚二公迹见亲，相应顾影为三人。  
吟咏清景临佳树，骨爽襟寒不能去。  
颇疑宵梦到蟾宫，欲把秋毫分玉兔。  
中山美酒生微波，银瓶快泻金叵罗，  
相邀一醉君如何。  

孔武仲　试院书事呈同僚诸公  
九衢奔走厌红尘，官舍连朝得闭门。  
莹静轩窗移白日，青荧灯火送黄昏。  
披衣已爱星辰烂，奉御方瞻斗极尊。  
早晚虞庠夸得士，相随笑语入天阍。  

孔武仲　试院书事呈子骏明叔三篇  
忆初怀诏下天街，红烛相随御史来。  
场屋喜遵新定格，朝廷思见已成材。  
诛锄险异归平坦，洗濯英华出草莱。  
文藻诸生皆足用，更期儒行比骞回。  

孔武仲　试院书事呈子骏明叔三篇  
当年场屋未分袍，文阵今将逸对劳。  
紫案飘香还序拜，画堂横幕看挥毫。  
心游造化群嚣静，笔吐虹霓万丈高。  
长育人材今久矣，行看中选尽英豪。  

孔武仲　试院书事呈子骏明叔三篇  
汾阳韦曲尽名臣，邂逅群居得远孙。  
玉琢两圭看德器，河倾千里瞰词源。  
鸳行平日随朝谒，鼎立今朝定讨论。  
只恐门开便分散，追风难认马蹄痕。  

孔武仲　书馆买粟饭取合门水以接书饥  
食粟淡有味，饮泉甘且清。  
粟白来天市，泉美汲官城。  
斜晖转西窗，饥肠蚯蚓鸣。  
暂时箪瓢趣，无计邱壑情。  
华堂发八珍，甘鲜杂咸腥。  
挟取既不专，弃余饲苍蝇。  
何如简且易，月夜泛瑶琼。  
快汲不留咽，殊胜豆与粳。  
井冽有真甘，复不糁藜羹。  

孔武仲　书怀  
临寄家书道苦长，南州山迥水茫茫。  
细将驿堠从头数，准拟今朝到故乡。  

孔武仲　书省即事  
恩旨雠书到午休，笑谈连手得优游。  
窗声渐渐回修竹，庭实鲜鲜亸石榴。  
风色洗清天畔阙，鼓声遥转日边楼。  
群仙暂驾飞鸾去，从此蓬山更少留。  

孔武仲　书事二首  
路逢行客向江州，勒马荒郊为少留。  
家事满怀无纸写，好将言语付苍头。  

孔武仲　书事二首  
北来烟爨苦凄凉，金灶峥嵘突尾长。  
满箧香粳无处用，邮亭一饱待桄榔。  

孔武仲　书息于林下  
大暑涉长川，前山后山深。  
忽逢轮囷木，投得数亩阴。  
仆夫六七人，卧起且呻吟。  
念尔亦太劳，独佚我何心。  
试为苏门啸，冷泠鸾鹤音。  
遗声满坑谷，爽气回中林。  
松风为之兴，凉冷破烦襟。  
神骨斗醒快，炎蒸岂能侵。  
安得写此怀，寄之朱丝琴。  

孔武仲　数诗分题二首  
一邑临襄汉，青衫正少年。  
二毛侵鬓发，披雾始窥天。  
三接龙光远，瞳眬白日边。  
四门方杂沓，羔雁贲林泉。  
五斗安微禄，虽贫志浩然。  
六韬聊自试，有策佐平燕。  
七札穿强弩，诸君必凯旋。  
八荒驰贡篚，恩旨罢戈鋋。  
九九期君用，惭非命世贤。  
十官何敢望，於此卜归田。  

孔武仲　数诗分题二首  
一樽劝君饮，举觞莫迟迟。  
二月风景妍，都人正游嬉。  
三春已失一，胡不惜芳时。  
四郊更清旷，红紫耀涟漪。  
五侯盛供帐，出以歌鼓随。  
六龙西翱翔，迅速不可追。  
七泽起悲风，晚景含崦嵫。  
八音莫停奏，妙舞随金丝。  
九门稍合钥，莫时泪沾衣。  
十里灯烛光，醉矣各还归。  

孔武仲　水上清风覆以乔木  
乔木张帷幄，小溪环佩声。  
清风复飒然，三者固难并。  
而我兼得之，世俗亦不争。  
逍遥万虑废，俯仰一身轻。  
豁若发醯鸡，悟然虚白生。  
万里涉山川，三伏值炎蒸。  
赤日正流天，篮舆须驻行。  
波明金沙露，渡仄画舫横。  
上飘以淅淅，下溅以泠泠。  
中有翠影浮，蓊蔚如画屏。  
顷刻谐我意，翛然已忘形。  
濯足临潺湲，披襟望青冥。  
山中真可乐，世路空营营。  

孔武仲　睡椅  
非马亦非船，可坐兼可眠。  
客来呼不应，睡美腹便便。  
书慵食饱后，还作定中禅。  

孔武仲　顺风发江夏  
西江风浪夜喧貀，清晓犹闻万籁哀。  
水驿正随衡雁去，云帆初学海鹏开。  
山横别浦跳丸度，席对长澜阵马来。  
快意须防太豪横，斜阳荒港少徘徊。  

孔武仲　司马温公挽诗五首  
龙卧南阳久，天回北斗高。  
庙堂更政化，岩谷起英髦。  
正色朝端肃，华巅国务劳。  
西州忽移翣，风木动悲号。  

孔武仲　司马温公挽诗五首  
鼎鼐华元老，朝廷倚上台。  
除疴得针砭，作解有风雷。  
尚冀松椿寿，谁令柱石摧。  
英灵参列宿，余惠在春台。  

孔武仲　司马温公挽诗五首  
赐告恩稠叠，闻丧上震惊。  
秋原无喜色，夜雨有悲声。  
世路嗟存没，公心达死生。  
蓬山预雠校，新见史书成。  

孔武仲　司马温公挽诗五首  
高步朝廷上，羽仪鹓鹭行。  
精诚贯金石，素节履冰霜。  
爽气今仍在，斯人没不亡。  
嵩云自闲暇，长映读书堂。  

孔武仲　司马温公挽诗五首  
拙与世沈浮，登门十二秋。  
云天曾送上，风壑此来游。  
霄汉三台坐，江湖万里舟。  
抠衣已不及，惨怆逝川流。  

孔武仲　思南岳呈运判承议  
曾逐篮舆访懒残，楼台萦转在峰峦。  
银灯夜向猊床拜，别殿晨披贝叶看。  
选胜危梯经巀嵲，登高余思凭栏干。  
归来认是游仙梦，过尽春风料峭寒。  

孔武仲　四月二十二日拜第二请御正殿  
骤雨鸣宫瓦，新槐密禁城。  
鸳行趋晓肃，鸡唱入云清。  
日晃千袍影，风传万岁声。  
天心求允协，飞奏入承明。  

孔武仲　泗州  
天都佳气郁葱葱，转盼江河万斛通。  
可但临淮称要地，直因排泗有神功。  
僧伽普照灵如在，宝椟都梁翠倚空。  
惭愧使星留客厚，尘埃挥手各西东。  

孔武仲　松上老藤  
古木已抑藏，长藤亦奇怪。  
潜根苍藓中，矫尾青云外。  
严严秋霜剥，悠悠夏景晒。  
摧残复长养，缎练成老大。  
蛇蟠筋脉壮，龙死躯壳在。  
他时雷破山，大雨洒滂沛。  
兹松若变化，无乃遭结秝。  
附枝物所患，夺朱古为戒。  

孔武仲　松下  
兀兀皆禅刹，亭亭历蒿坡。  
蝉声引我思，得荫亦浩歌。  
萧瑟美风日，顾瞻爱松罗。  
收得物外趣，悠然养天和。  

孔武仲　宋履中学士挽词二首  
朝论方知子，哀哉疾不瘳。  
歌闻湘浦些，魂返岱宗游。  
文雅承三世，渊源见九流。  
音容如可接，图像在瀛洲。  

孔武仲　宋履中学士挽词二首  
迹忝词场旧，官俱瀛府仙。  
过从常永日，推予更忘年。  
素业期三友，幽途隔九泉。  
春明书史富，贵与弟兄贤。  

孔武仲　送毕公叔使河北  
东观久寂寥，君王念多士。  
鸾凤望青云，联翩羽翰起。  
英英毕公叔，声价动天子。  
剧谈时利害，如泻九江水。  
骅骝厌羁縻，放步即千里。  
间关北门道，牵车从此始。  
蓬瀛墨宝烂，原隰皇华美。  
英气扫豺狼，清风回狱市。  
虽牵倚门念，犹胜捧檄喜。  
书止慰索居，时付黄河鲤。  

孔武仲　送曹子方奉使闽中  
闻说乘轺美，全□胜赴□。  
先声驰岭海，和气入山川。  
路束篮舆过，书凭塞雁传。  
祝君求莊草，醒我北窗眠。  

孔武仲　送传龙图帅秦  
公才卓牵有施为，镇俗安边正及时。  
东壁图书迁秩峻，西州父老叹来迟。  
门开细柳军无匹，剑下楼兰敌未知。  
闻道秦州多胜迹，登高能广少陵诗。  

孔武仲　送祠部刘仪文知颍州  
厌逐京师车马尘，乞为林下水边人。  
江湖入梦归心壮，道路生辉使节新。  
岂弟宜民推善政，清闲无讼称天真。  
如闻此府多迁擢，剩醉西湖烂漫春。  

孔武仲　送崔伯阳守颍州  
听说州除美，州临颍水清。  
风谣带京洛，湖岛似蓬瀛。  
昔泛扁舟下，今闻太守行。  
山川应好在，为道旅人情。  

孔武仲　送范中发知蕲州  
汉南行乐不可复，殿中立班时会君。  
华省方看列宿贵，名州歨见左符分。  
飘蓬聚散古难必　　塞马去来乌足云。  
出处行藏君素达，吟情聊对祖山云。  

孔武仲　送范中济侍郎知庆州  
平时广朝中，相见辄欢喜。  
昂藏八尺身，所负必奇伟。  
四方献善败，军国盈虚计。  
叩之如川流，滚滚不知已。  
天子汩汝能，吾臣鲜其比。  
而况所设施，粲粲在边鄙。  
西戎未纯一，汝可三军帅。  
擒之或纵之，高枕惟尔恃。  
公拜稽首归，眉目凛生气。  
顽童玩天恩，豢养若骄子。  
欲痛以鞭笞，而畏蹄不止。  
二者不两全，在所以节制。  
又如畜狂犬，系颈不系尾。  
收其要害处，进退随所指。  
重城夜彻关，沙漠净如水。  
辞别不踌躇，安边从此始。  

孔武仲　送傅正之官礼部  
妙道微言早自知，钧衡何事器君迟。  
连墙并屋相从久，耸壑昂霄此去宜。  
画省含香修故事，云台呼仗请私仪。  
想君清直家风在，好为朝廷作伯夷。  

孔武仲　送高善时赴官  
王国方登俊，清才尚折腰。  
萱堂余怆在，瘅海此行遥。  
宴语无疏阔，离怀但黯销。  
红尘一羁旅，风驭羡飘飘。  

孔武仲　送韩密学知定州  
闻说公空阅古堂，于今出守似还乡。  
营开细柳旌旗动，山假胭脂苜蓿长。  
北俯貔貅瞻玉节，南楼风月寄胡床。  
亲朋出祖无惆怅，早晚韩侯对未央。  

孔武仲　送何司封知寿州  
清淮带城郭，形胜压吴天。  
人苦怀襄后，帝求师帅贤。  
郎官已分竹，画鷁似登仙。  
昨夜惊乌坐，星辉共黯然。  

孔武仲　送郏公甫通判睦州  
又向东南去，都门奈若何。  
尘埃京洛久，山水富春多。  
宴俎夸鱼美，书帷待雁过。  
鹏程休暂息，九万看腾波。  

孔武仲　送景文之官明州  
京尘不可久，得地海潮东。  
市郭沧溟上，庵岩翠嶂中。  
江瑶如切玉，越女不施红。  
官事从容了，时当作醉翁。  

孔武仲　送李大夫管勾太平宫居袁州  
康定庆历披群英，公为布衣歌太平。  
熙宁元丰王道兴，公作太守逢休明。  
四十年间走四海，崛然不肯干公卿。  
峨峨正议天柱壮，皎皎素节冰壶清。  
胸中慨慷外简易，年高未见白发生。  
罢节巴陵归意锐，奈何去就不敢轻。  
驰归天宠乞间散，诸郎惜禄犹屡争。  
毅然不与儿女计，飞章丹扆论赤诚。  
明朝果得琳宫去，匡庐山色遥相迎。  
玉溪气象自潇洒，新磨古镜当霄横。  
修篁万竿饱霜雪，枯棋一局酒满觥。  
时邀宾朋叙野史，间拥雪鹤登岩扃。  
妄排丹鼎夜不寐，邂逅黄金烧可成。  
未应谢傅入沧海，行见卢敖朝玉京。  

孔武仲　送李端叔定州机宜  
才高秖合住蓬瀛，步武优游地望清。  
何事尘埃久京国，却衡雨雪向边城。  
军书落笔千毫秃，谈席挥犀四座倾。  
早晚封章来荐鹗，一鸣从此使人惊。  

孔武仲　送林子中知成都  
鞍马覆山黑，旌旗垂野红。  
问远谁当行，太守临蜀中。  
太守时之豪，学博文章工。  
人事未称遂，崎岖已巴东。  
公年方六十，皎皎头如童。  
不服何首乌，自有夜气充。  
丹田芙蕖开，余光发形容。  
推此见治民，亦与治身同。  
以静镇浮躁，以仁苏疲癃。  
一夫无向隅，四野常年丰。  
间出作遨头，伐击鼓与钟。  
远民生爱敬，有古循吏风。  
岂止招学徙，区区继文翁。  

孔武仲　送刘明复知凤翔二首  
旧国安黄霸，新邦识细侯。  
皇慈借乡便，舆诵欲公留。  
晓雪骊驹宴，春风画鷁舟。  
皇都朝谒早，天路看鸣驺。  

孔武仲　送刘明复知凤翔二首  
先帝开三省，今皇重老成。  
山林招隐逸，巷陌起公卿。  
自古时难遇，吾侯道正行。  
岐山莫望凤，金阁迟飞呜。  

孔武仲　送梅子明还吴  
姑苏限云水，官舍隐蓬莱。  
出汴青山涌，横江画舸开。  
家园虽渴别，书社早归来。  
新命乡人喜，神仙旧姓梅。  

孔武仲　送欧阳仲勉通判渭州  
当年笔战共词场，老大联祛振鹭行。  
荐牍北来当玉座，轺车西去拥银章。  
潼关晓色云藏市，渭贡春寒菜有霜。  
公退登临多绝唱，解因风月记江乡。  

孔武仲　送僧惠芝归东林  
东林开士解谈禅，共住千岩万壑前。  
回首归云不知处，林间相遇是何年。  

孔武仲　送邵彦瞻通判濠州  
民情极简易，关决未应劳。  
佳句宁我知，为君屈挥毫。  

孔武仲　送十二兄还江西  
匣有青萍笥有书，西风只影渡江湖。  
剩收岳麓春前景，写入新诗胜画图。  

孔武仲　送苏迈尉酸枣  
酷暑日逾退，凉风生早秋。  
翩翩苏公子，一官不远游。  
仕养两得意，人生复何求。  
骏马如飞星，锦带垂吴钩。  
到邑嚚讼少，官闲吏兵休。  
还当有佳吟，吟到黄河头。  

孔武仲　送天觉使河东  
张郎肥马衣轻裘，俊气轩轩不解愁。  
曾立玉墀联近侍，新持金节领诸侯。  
屠龙伎俩终须用，探虎功名未肯休。  
去矣范滂联缓辔，太行云路戒摧舟。  

孔武仲　送王炳之之饶州  
衡门喜见过，相与话行色。  
江左昔之官，鄱阳饱从役。  
重湖绕官舍，尘不到旌戟。  
绿水平朱栏，青山临画鷁。  
鱼来城市富，雁下沙汀黑。  
玉楮光动毫，琼杯香泛席。  
固知足优游，但恐少宾客，  
聚散宁易忘，登临傥相忆。  

孔武仲　送王颐赴官八桂  
久不忆桂海，因君还起予。  
江光平漫石，山翠上凌虚。  
黄港窥寻旧，青衫黾勉初。  
年丰桴鼓息，清趣在琴书。  

孔武仲　送望圣监南岳庙  
还乡同赴紫宸朝，笑语从容慰寂寥。  
白发侵凌今满鉴，青春羁旅旧连镳。  
易江小隐西园在，湘浦新除道路遥。  
老境不栽论契阔，东风官柳乱堤桥。  

孔武仲　送文潜出守丹阳  
出阳惊坐早轩轩，元佑登瀛正少年。  
殿上仍簪侍臣笔，江头新舣使君船。  
吟哦气爽沧溟外，曲步心期白日边。  
守得东南知不负，梦中应作五洲仙。  

孔武仲　送吴叔扬通判代州  
雁门襟喉地，北瞰单于城。  
汉骑罢深入，塞垣春草生。  
题舆当远去，磴道历峥嵘。  
载路壶浆馈，出郭幡旗迎。  
公堂足奉养，美酹与犀兵。  
漏刻闲愈永，衣裘寒更轻。  
五台聚仙圣，事迹从所钦。  
新篇时冥邈，万怪登幽情。  
政成早归来，银章对承明。  
未遂游边志，羡君为此行。  

孔武仲　送希甫使蜀  
汉节西南出，征鞍万里赊。  
清朝早敭历，远使更光华。  
山壮蚕丛国。云深杜宇家。  
暂宣宽大诏，恩信及天涯。  

孔武仲　送徐成之通判永宁军  
少年意气横寥廓，淬拭龙泉出锋锷。  
人情俱欲向长安，天语新令倅河朔。  
霜风冽冽吹边州，青骢骏马锦貂裘。  
也知未足称才用，犹胜当年为薄游。  
故人白发今憔悴，别来殷勤傥相记。  
塞雁高飞不可冯，寄声亦有南归使。  

孔武仲　送毅父弟使江东  
人生何能为，寄迹梦寐中。  
之子又远去，扁舟逐江风。  
而我独栖栖，弱羽挂樊笼。  
袖手欲大呼，窘如猿槛穷。  
逼迫褐与被，况以忧患攻。  
坐令形势隔，出处焉得同。  
又无凌云翮，翩翩作归鸿。  
强埽道南舍，竹阴泛帘栊。  
及此光景长，无惜觥船空。  
明发看解缆，渠波剧奔骢。  

孔武仲　送毅父弟知衡州  
浮云富贵本无情，出守衡阳地望清。  
陇亩良田多乐岁，江山秀气入重城。  
铃齐宴衎茶樽佚，棠荫优游狱讼平。  
应念区区大梁客，朝衣颠倒趁鸡鸣。  

孔武仲　送游景叔使陕西  
论指严生不惮劳，为君谈笑取临洮。  
轺车复历秦关险，绣扆新瞻汉殿高。  
直使三农归陇亩，勤将尺纸荐英豪。  
峰岚涧水香山路，想见春风动锦袍。  

孔武仲　送元珍赴官合州  
羁旅倦京国，春风常闭门。  
叩门谁过我，云是竹王孙。  
颀然八尺长，玉质文理温。  
探之以群书，浩渺倾昆仑。  
余波濯我热，挹取不计盆。  
朝落清风窗，暮扫明月轩。  
傲兀足真趣，不随车马喧。  
动可与俱游，静可与忘言。  
胡为舍我去，独指岷江源。  
逼侧凤翔西，叠岭如骏奔。  
滔滔蜀天漏，沉沉山月昏。  
到官复何时，清秋禾黍翻。  
冷局自少责，读书勿忘餐。  
登临时自适，吟思揽乾坤。  
鱼雁若可托，篇诗寄湘沅。  

孔武仲　送芸老通判  
御史连章乞此行，制书优遣副专城。  
京者岂乏翱翔处，忠义先期去就明。  
祖帐杯槃留晚色，关山草木动秋声。  
西州莫作经年计，早晚君王召贾生。  

孔武仲　送张文潜之淮南  
瀛馆登仙俊，金闺引籍优。  
辞班见天子，行色动诸侯。  
楚日篮舆暖，淮南画舸遒，  
归时春已好，迟子曲江头。  

孔武仲　送赵正夫使江东  
酌我一樽酒，送君千里行。  
青天连上党，秋雁回汾并。  
戍垒鞠芳草，耕夫歌太平。  
庶狱须照胆，多士在提衡。  
暂往喻上意，还归对承明。  
无为厌朝集，寂寞恋边城。  

孔武仲　送郑无欲改官知合江县二首  
晓辟未央宫，千袍拥赭红。  
分班百寮底，得邑万山中。  
丽笔元摛锦，新章更绾铜。  
定应随驿召，不久滞巴东。  

孔武仲　送郑无欲改官知合江县二首  
马踏榆阴出汉关，邦人欣见锦衣还。  
东川却指旧游处，北阙犹萦旅梦间。  
神女断云低楚峡，子规啼月惨巴山。  
知君利刃曾磨试，囹圄应从到日间。  

孔武仲　送仲至学士使北  
圣策招怀万里戎，累年南向不弯弓。  
休论边使千金费，绝胜争城百战功。  
古驿玻璃晨暖酒，隆山狐貉暮排风。  
归途剩记殊方事，付与麟台逸史中。  

孔武仲　送周正儒知梓州  
东蜀国巨屏，梓州天一方。  
浯州点城郭，剑阁护池隍。  
镇抚须贤守，吁俞辍省郎。  
不应嗟远别，垂组正夸乡。  

孔武仲　苏子由示诗再用前韵  
公家两贤涉世久，六马从容辔在手。  
驱驰有节心有常，进退不随人左右。  
十年挫抑心不回，方知有胆大如斗。  
鸾坡凤阁蔚相望，灿灿奎壁连晶光。  
我家辛勤出寒乡，斥鷃}未易追翱翔，  
莫将沧溟比坳堂。  

孔武仲　苏子瞻雪堂  
古县东边仄径开，先生曾此属蒿莱。  
鸾凤一去应不返，花柳当年皆自栽。  
画壁苍茫留水墨，朱栏剥落长莓苔。  
邻翁笑我来何暮，检点风烟兴尽回。  

孔武仲　宿天池  
我思庐山游，发与自年少。  
偶来得闲侣，更欲窥众妙。  
幽林穿蒙笼，青峰上险峭。  
遥看天池路，一线在岩徼。  
辛勤得至此，惨寂已西照。  
云池桂无根，瞪视心胆掉。  
暮夜烟云昏，西岩亦登眺。  
圣灯稍稍出，弄影何窈窕。  
一枝分百点，变态不可料。  
须臾归寂灭，何处观朕兆。  
僧房得栖宿，爽气冰毛窍。  
翻然亦兴尽，却恨归途写。  
缅怀道隆师，确不奉明诏。  
似与山间石，殷勤论久要。  
我今来时迫，心灰真可笑。  
明朝指绣谷，裹足登凉轿。  
揩却壁上名，恐为高人笑。  

孔武仲　踏冰入省  
匹马泛冰泽，海阔难经过，  
玉浪来溟溟，云涛起峨峨。  
投泷若投岸，避冻如避涡。  
蹄脆复参差，覆舟在中河。  
碎身须臾间，不殊葬鼋鼋。  
飘逢白日东，涉险奈远何。  
屯云犹沧溟，何时纵阳和。  
畏途正渺渺，浩然商声歌。  

孔武仲　太霞宫  
谁氏夸豪力，琳宫一手开。  
光辉动金碧，潇洒绝尘埃。  
煮石洞中火，流霞天上杯。  
篮舆穿翠樾，只为听琴来。  

孔武仲　太一宫  
江城南畔碧连峰，畴昔贞人寄此中。  
琳宇邃深灵迹在，仙坛牢落杏花空。  
池塘自老琴高鲤，岩谷仍回御寇风。  
共羡碧虚官职好，谁知阴有济民功。  

孔武仲　炭步港观萤  
九华之南芦苇长，流萤夕起不计双。  
烂如神仙珠玉阙，青罗掩映千明鈍。  
空江沉沉未见月，近浦穿林起还灭。  
鱼游鸟宿自不惊，我知此火初无情。  

孔武仲　陶子骏佚老堂  
不逐鱼商不问农，悠然今作鹿皮翁。  
地临白傅荒台畔，人在华胥乐国中。  
一榻远分庐阜月，两轩平揖广寒风。  
杖藜亦欲频还往，肯使清闲并属公。  

孔武仲　藤杖赠张从道  
群木蔚苍苍，乌藤寿最长。  
一朝随剪伐，千里任持将。  
扣触如金石，摧残耐雪霜。  
崎岖伴蜡屐，闲暇倚岩墙。  
我亦筋骸乏，君方步履强。  
临岐辄分赠，缟紵莫相忘。  

孔武仲　题报慈寺花药园  
少时随众蹂京尘，曾倚朱栏看晚春。  
二十年间头半白，方知花木解磨人。  

孔武仲　题鲍家铺  
邮亭秣马朝寒天，雪云压山山涌泉。  
陇头客饥欲噤口，屋底人间犹鼾眠。  
敲门得薪感相济，征衫如洗赖火燃。  
江南亦有安栖处，却羡邮亭人稳住。  

孔武仲　题光山驿壁  
跨县连州几叠山，为君题作小潼关。  
江湖不得长耕钓，尘土别为屡往还。  
渐入长效趋坦荡，却从平地望孱颜。  
何当轻骑重登险，指点湓城夕照间。  

孔武仲　题介之小阁  
画帘初卷碧山低，面面青蓝翠拂衣。  
秋水暮天长一色，渚鸥沙雁或双飞。  
烟霞逗眼光相乱，松竹敲风韵更微。  
却笑屈原憔悴甚，渔歌何苦泪交挥。  

孔武仲　题瑞圣园  
深沉百尺池，坐见渊鱼跃。  
蓊蔚千秋木，中闻鱼鸟乐。  
久与鱼鸟暌，尘土厌徽索。  
偶来叩异境，佳思得开廓。  
朝廷尚清熙，圣主守勤约。  
銮舆不游幸，花卉任荣落。  
便如到山林，不悟近城郭。  
心间与境一，足以慰寂寞。  
由来市朝味，未易胜林壑。  
因循不远引，佥信吾侪弱。  

孔武仲　题山光楼  
山静围平野，楼高映碧空。  
人居仙岛曲，天入画屏中。  
倚槛云蟾近，倾觞客兴同。  
扁舟期一到，须借五湖风。  

孔武仲　题上蔡驿  
驻马东门已夕阳，淡云衰草意何长。  
当年公子牵黄犬，此地春风吹白杨。  
千岁只疑经旦暮，一城犹可鉴兴亡。  
我来不独嗟行役，览古依然为闵伤。  

孔武仲　田间  
百顷陂田过雨清，新秧漠漠似苔生。  
津梁只欲凭忠信，南去无心问耦耕。  

孔武仲　听蝉  
畏日流金不断声，松风涧水助泠泠。  
我来萧散无余事，得倚篮舆细细听。  

孔武仲　同赋虎帧  
何事斑然虎，来依静者堂。  
英姿犹讋物，画手必殊常。  
快笔挥如雨，新缣洗似霜。  
浅山迎暮黯，业苇得秋黄。  
炳焕霞纹缛，晶荧镜目光。  
前趋疑搏取，却顾尚摧藏。  
仙子休骑去，将军莫射伤。  
相随千里客，更欲卷还乡。  

孔武仲　同赋京尘  
白日临黄道，红尘满玉京。  
长风吹不尽，骤雨洒还清。  
不放虚空快，应同世界生。  
随时势用壮。度隙体能轻。  
舞榭凝添恨，歌梁堕趁声。  
沧浪归有计，行矣濯吾缨。  

孔武仲　同赋李梦符酒斗  
酒斗公家物，规摹取自然。  
无时挹香酎，有象挂高天。  
绿玉烧为撇，黄金打作船。  
何如学嘉量，深注瓦樽前。  

孔武仲　同赋蚊  
生长虽微细，聁飞逐盛阳。  
吾身非铁石，尔嘴太铦刚。  
戢戢朝藏壁，喧喧暮满房。  
灯前已环绕，檐角尚悠扬。  
纱眼能缘过，冰肤亦噬伤。  
用心均货殖，损物亚螟蝗。  
栖宿麽虫巧，追擒蝙蝠忙。  
秋风动天地，尔辈更凄凉。  

孔武仲　同年兄袁思正江行相遇既别寓诗寄怀  
楚水绿涵天，群山霭而秀。  
君行当何之，我谒惭已后。  
轻舟翻然来，喜气泻襟袖。  
问知道途远，惊我形容瘦。  
髒髒光景驰，暮夜逐清书。  
嵩衡犹可秃，须鬓岂长茂。  
惟其寸心在，皎日经宇宙。  
持荪可相慰，不必倾醇酎。  
君家多冠冕，煜煜五公胄。  
声华满天都，名字在英彀。  
登科况肩随，两纪词场旧。  
谁云班荆乐，却叹掺祛骤。  
荆民日安堵，汉政多宽宥。  
饮酒祝无何，千篇迟归奏。  

孔武仲　铜陵县端午日寄兄弟二首　寄季毅  
南北飘然各转蓬，佳辰无路笑言同。  
铜壶县冷更微雨，白鹊楼高来远风。  
粽剥雪肤明席上，酒倾玉骨映杯中。  
区区羁旅无欢笑，遥想华堂屡一烘。  

孔武仲　铜陵县端午日寄兄弟二首　寄经父  
柳浦移舟带雨行，奔波南北是平生。  
忽惊佳节临端午，还记当年客禁城。  
丹杏饤盘深簇火，碧醪倾盏酽堆饧。  
菖薄角粽俱如旧，何事樽前醉不成。  

孔武仲　途中大热  
促促客行远，悠悠山路长。  
南归当六月。复值此骄阳。  
祝融秉炎火，清晓升扶桑。  
流焰缎地精，兀兀驰涧冈。  
篮与如入焙，坐席似探汤。  
晴瞳熨不醒，背汗雨洋洋。  
否闷几至死，忍渴尚徘徊。  
愿借万里云，蔚蔚排穹苍。  
护彼三足乌，潜行天中央。  
继之以冷风，淅淅吹衣裳。  
岂独一身轻，与物共清凉。  

孔武仲　晚步西园  
今日曷不乐，吾园来颇疏。  
向晚门庭空，杖策到城隅。  
林噪其飞禽，池跃其游鱼。  
似怪我来迟，晨朝何往乎。  
寂默不应答，暂与尔辈俱。  
唼波窥噞喁，集灌听相呼。  
复倚逍遥亭，悠然观太虚。  

孔武仲　晚登庾楼  
却从江汉望匡庐，湓口风波日愈疏。  
满瓮尚留桑落酒，登盘今有武昌鱼。  
斜阳柳色明磈岸，织月波光湿太虚。  
鹦鹉洲前吊豪士，重将词赋为君书。  

孔武仲　晚兴  
吏退公门静，萧然似宴居。  
秋声来簟枕，晚色被庭除。  
仄径窥栖鸟，荒池听跃鱼。  
黄花恼陶令，搔道赋归欤。  

孔武仲　晚行  
客子念家意，远行投驿心。  
乱鸦争噪晚，宿鸟已归林。  
渐觉残阳尽，更忧前港深。  
云师颇知足，久久困狂霖。  

孔武仲　晚坐三峡桥  
雨施雷音动十方，檀那奔走助津梁。  
泉舂石宝千秋白，风扫松桥六月凉。  
泼泼小鱼生处乐，溅溅余濑静中忙。  
尘襟正欲留潇洒，坐听清音到夕阳。  

孔武仲　万松亭  
郁郁青山夹路松，行人笑语绿阴中。  
排云架壑无余地，洒面侵襟有好风。  
一日劳心非欲速，千年流惠亦何穷。  
我来俯仰寻遗爱，更喜清虚万虑空。  

孔武仲　王文玉出清溪图以示坐客  
舟在此溪滨，披图看愈亲。  
须知堂上客，便是画中人。  
潇洒苍葭映，舂容碧浪春。  
秀山帝发派，秋浦净为邻。  
飞鹭来窥影，游鱼可数鳞。  
饮兰须卷去，聊以辟京尘。  

孔武仲　维那观师以偈示余求诗为赠因成两绝句  
扰扰长途策马回，柴门寂寞画慵开。  
清香一炷茶一啜，赖有高人数往来。  

孔武仲　维那观师以偈示余求诗为赠因成两绝句  
夹路长松绿荫繁，送君从此入幽关。  
铜瓶锡仗无拘系，正好窥寻瀑水源。  

孔武仲　尉氏道中  
江且花已繁，天畿草初茁。  
春风动地来，万鼓相应发。  
长郊不敢进，环坐借藁秸。  
前村应稍近，时有驼鸣{囗里加曷}。  

孔武仲　文德朝参退举觞觥于幕下归馆中颓然醉卧官曹多暇未有如此因作四韵  
朝罢千官卷舄行，袍衣犹带御前香。  
偶倾天上流霞美，便忘壶中白日长。  
丛竹娟娟帘绕碧，回风淅淅殿分凉。  
翛然不与人间事，未信无何别有乡。  

孔武仲　闻王师破洮河城获鬼章  
盛德包荒与古同，十年关塞古洮戎。  
神兵合沓来天上，猛虎逡巡落槛中。  
蜀境粗傥关羽恨，汉津今奏武皇功。  
城阴却叹周南滞，梦想鹓行紫禁东。  

孔武仲　闻袁思正卒于宿州  
画舸西河载酒回，东篱持菊待君来。  
何知顷刻成千古，不及从容共一杯。  
羁旅梦魂难际接，平生交分但悲哀。  
中年万事长心恶，何处愁眉得暂开。  

孔武仲　卧龙潭  
已登卧龙庵，更看卧龙瀑。  
来从不尽山，奔入无底谷。  
谷中鸣百雷，林外漱寒玉。  
雄豪与清泚，上下相接续。  
阳崖发幽花，阴壑偃乔木。  
两崖天划开，万古神潜伏。  
我来坐潭上，俯仰清耳目。  
神骨倍潇洒，衣襟仍脉沐。  
名山到能几，好景看不足。  
殷勤莫思归，更共潭边宿。  

孔武仲　吴章岭作  
庐山北转是吴章，岩草纷纷静有香。  
洞口流泉似相送，人间天上莫相忘。  

孔武仲　五鼓  
永夜无尘事，闲眠似道堂。  
纸窗分晓色，絮被借春阳。  
万虑此中息，一身今可忘。  
周公不足梦，佳趣在羲皇。  

孔武仲　五鼓  
夜枕回远梦，北窗觉微明。  
遥知扶桑曲，万顷摇光晶。  
江海已瀺灂，鱼龙俱震惊。  
大哉阳德敏，顷刻周四溟。  
天星黯余照，林飚飒先声。  
栖鸟不安巢，世务新营营。  
阳德固主动，与物皆流行。  
君子法天时，燕居尝夙兴。  
流火感隙驹，翰音伺鸡鸣。  
焚香奉真祠，篝衣寻六经。  
夜气犹未晓，神观则愈清。  
力省功或倍，心虚思弥精。  
道要处戒定，自伐如刀兵。  
书绅以自劝，因之遗友生。  

孔武仲　五鼓乘风过洞庭湖日高已至庙下作诗三篇  
半掩船逢天淡明，飞帆已背岳阳城。  
飘然一叶乘空度，卧听银潢泻月声。  

孔武仲　五鼓乘风过洞庭湖日高已至庙下作诗三篇  
北风投晓渐雄豪，椎鼓车帆十丈高。  
枕底洞庭三百里，卧听天乐音业嘈。  

孔武仲　五鼓乘风过洞庭湖日高已至庙下作诗三篇  
南津瀺灂夜风微，投晓湖灵更发机。  
想像虚空闻帝乐，逡巡波浪匝天围。  
三湘路指平芜转，两舸帆争白鸟飞。  
却上业祠荐牲酒，荆云隐隐尚朝晖。  

孔武仲　五老峰  
峻叠起青峰，森然五老翁。  
云将色共古，天与寿无穷。  
突兀巅崖峭，骈罗面势雄。  
三光同孕育，四岳是儿童。  
杰立层霄际，曾经坏劫中。  
梦龄应可锡，图写献尧宫。  

孔武仲　五月廿八日雨后  
黄昏雨一雨，稍觉襟袖凉。  
中宵如河决，浩渺不可当。  
浮云合四溟，无复窥神光。  
门巷失旧径，北邻有颓墙。  
恐地俱蛰龙，难安三尺床。  
阍人亟来告，客土坏沟防。  
坐此不疏达，渐渍室与堂。  
我迷忽复悟，岂暇立彷徨。  
荷锸裒众力，畚土逾百筐。  
坎窞快不隔，飞流复汤汤。  
中庭燥如旧，漠漠兰芷香。  
乃知天下事，壅塞成疽疮。  
决水复不难，吾有扁鹊方。  

孔武仲　五月望参  
起夜咏庭燎，晨装候当门。  
双飞划天起，万马散云屯。  
王乔背城郭，飞鸾从远村。  
入缀外朝列，每瞻天帝尊。  
时值甘雨足，大官复牢飨。  
殿开宸极正，日映玉颜温。  
抃舞效百兽，飞翔侣群鸳。  
复转千步廊，峥嵘望西昆。  
朋簪谈笑余，经史多讨论。  

孔武仲　武昌县西山寺  
吴王宫殿西山头，萧萧爽气长如秋。  
武昌连都甚逼仄，赖有此山供胜游。  
东南豪杰俱故旧，当年孝廉孙仲谋。  
一朝名号僭九五，朱紫罗列皆公侯。  
欢娱应似河朔饮，缥缈宜有云端楼。  
危弦脆管落天上，饮散咸入西江流。  
而今寂寞皆陈迹，遍地松竹清阴浮。  
岩泉滴沥醒四座，相见环佩锵琳球。  
龙泉宝气亦消尽，磨剑只有空池留。  
老僧向我说遗事，兴废反覆令人悉。  
但当沈酣卷大白，徐趁明月牵归舟。  

孔武仲　武仲伏蒙宠寄新篇不忘往事恩谊甚厚谨依严韵和酬伏惟台慈特赐采览  
治才优似尹京年，余思吟哦入彩笺。  
元帅子孙真将种，翰林风格自天仙。  
追随尽腊无留刻，挥染香煤有剩妍。  
尽是从容雅歌事，铭功何苦勒燕然。  

孔武仲　武仲伏蒙知府待制宠示新诗课成短篇以献左右  
侍从荣依日月光，更因盘错试锋铓。  
谏书不上时无事，讼缿无留日倍长。  
旧好葭莩容间见，新篇锦绣得家藏。  
自惭思涸无高韵，蒿管何因拟凤凰。  

孔武仲　戊辰雪  
初腊气亦佳，穷冬雪还虐。  
晚风淅沥音，暮势联翩作。  
余寒逼觥斝，远景明池阁。  
想像山阴人，扁舟在寥廓。  

孔武仲　戊辰雪  
岁日雪亦好，今日差可忧。  
盈尺望已足，太多民始愁。  
谷价起如涌，城郭饥者稠。  
后期无乃迟，春郊多麦黣。  

孔武仲　西江  
滟滟西江水，朝朝伴我行。  
云天初散豁，秋色正分明。  
鱼逝应相得，鸥来故不惊。  
烟波聊寄适，南北久忘情。  

孔武仲　西堂假山  
范蠡不归吴，鲁连东泛海。  
当其纵目时，长有青山在。  
我今囚一官，宅舍不容改。  
尘嚣日侵陵，视听乏爽垲。  
天机能几何，与物相俎醢。  
当求景物净，以涤身心浼。  
县南山不远，溪口石可彩。  
叠累亦成形，依稀聊自绐。  
寒余洞泉脉，绿带天边蔼。  
翠壁渐孱颜，奇峰何{左山右畾}嵬。  
乔林相隐映，亭院生光彩。  
笑揖浮丘翁，霓旌如可待。  
区区浃时力，直欲凌真宰。  
稍全仁者乐，未恤儿辈骇。  
又动江南思，匡庐田已买。  

孔武仲　西园独步二首  
茂林新幄翠重重，犹有残花掩映红。  
庭馆渐虚容散涉，时攀园果作狙公。  

孔武仲　西园独步二首  
官居何以涤冥烦，喜有厅西北涉园。  
白日渐长公事少，红英已尽叶阴繁。  
渌波似镜池能照，巧舌如簧鸟解言。  
风景只随人意好，昔贤何事厌湘沅。  

孔武仲　惜竹  
老藓墙阴夕照间，何人折我翠琅玕。  
即兹绿叶随尘化，犹有低枝带露残。  
不放云梢侵霰雪，因嗟世故足波澜。  
故园未乏筼箉品，十顷繁阴六月寒。  

孔武仲　喜雪十韵  
此夜不成雪，朋朝应作霖。  
细声来户牖，爽气入裯衾。  
窥隙疑相射，循檐觉更深。  
因风成倒阵，过竹有余音。  
画阁迷钗玉，旗亭付酒金。  
封漫碧涧曲，点缀假山岑。  
鹤氅行何丽，牛衣卧不任。  
渔罨平易失，樵径浩难寻。  
却赴明光贺，潜追脉沐吟。  
天街立马望，双阙正球琳。  

孔武仲　喜雨  
暑伏忽已尽，金风稍自秋。  
骄阳仍不戢，岁计实可忧。  
昊天虽甚高，聪聪彻九州。  
闻其憔悴声，知此黎民愁。  
白日收赫赫，惨云布油油。  
昨朝雨意足，来自匡山头。  
稍添郭南坡，次及城西畴。  
入夜又滂沛，四境略已周。  
平明出东郭，翠亩连山丘。  
爽气吹客襟，余声壮溪流。  
自此饱香粳，可以继麦黣。  
聊为拊髀歌，以代击壤讴。  

孔武仲　喜至亭  
岭路蟠蟠石似龙，亭轩更在最高峰。  
九江山水吾家近，四祖烟霞晚色浓。  
吟兴不惟夸美景，行人当为破愁容。  
前村有酒青帘远，强饮岩间水一锺。  

孔武仲　系舟长芦作  
夜泊长芦星满川，晚来吴楚气昏然。  
云雷相会还成雨，江海交流独舣船。  
废室与人喧白浪，荒村何处起青烟。  
文书满眼从抛弃，却倚蒲团学坐禅。  

孔武仲　夏日入馆  
青骢晓转绿槐阴，金碧重重魏阙深。  
洞裹天花长带露，门前畏日自流金。  
云台朱槛邻星斗，石室牙签照古今。  
宦学从来难两得，君恩优假是书林。  

孔武仲　夏夜坐游李左藏园常父子骏明叔毅父元忠时新除宣守不与朝参故断章  
王城虽多贤，相过每希阔。  
今夕复何夕，共此青天月。  
邻园初铲筑，咫尺夷且洁。  
胡床占势便，漫不就行列。  
素华正冲融，湛露已凝冽。  
群星亦自喜，点点欲萤灭。  
衣襟稍凄凉，何处有炎热。  
夐宜在山谷，乃复近城阙。  
高谈追鸿冥，不堕世羁绁。  
趣驾公等归，晨鸡有朝谒。  

孔武仲　祆庙祈晴  
丛祠斋汗夜焚香，解带投眠小簟凉。  
云色倚秋犹缥缈，雨声羞晓故摧藏。  

孔武仲　县圃有小城环之北面有邱阜耸出乔木蔽其上盖古战棚也到县之三月得  
堆案盈庭势未休，灰心聊此作天游。  
剪除榛莽成幽径，支架茅篁接古丘。  
叶密风多能庇暑，云开山出更宜秋。  
西园日涉从今始，谁信民官得自由。  

孔武仲　县齐偶书  
误恩为邑楚江浔，黾勉初疑力不任。  
吏事妄窥如管豹，归心难过是笼禽。  
低回未遂箕山志，慷慨犹希梁甫吟。  
案牍埽空庭院静，只将趺坐当吟琴。  

孔武仲　献西俘  
先帝谋西域，边功未告成。  
一朝锄狡穴，万里振天声。  
汉狱宜归死，汤罗尚借生。  
淮阴甘就缚，颉利许留京。  
云气占中国，星辰辟大明。  
珠帘垂后殿，玉座肃西清。  
二帝临朝会，千官响佩珩。  
理司来执讯，译者为通名。  
殊俗衣冠异，渠魁口眼狞。  
孽狐仍俯听，穷鸟尚悲呜。  
上德均乾覆，舊传贷鼎烹。  
大廷观舞兽，沧海息波鲸。  
禄给朝晡{左米右备}，书通父子情。  
熊态已驯伏，蝼蚁敢纵横。  
忆昨初擒寇，无惭古用兵。  
谋谟维素决，军事许专征。  
蕃汉心谐会，人祗力混并。  
波涛迷古渚，氛雾压洮城。  
惨淡移天阵，逡巡却寇营。  
空拳槌猰{猎右换俞}，难矢损材枪。  
杂种降无数，良民市不惊。  
旂常配方召，干羽继韶茎。  
奏捷公卿贺，酬勋将佐荣。  
夏戎几失筯，辽主愿寻盟。  
诡道吾何用，沈几见未萌。  
终军虽喜事，勿复请长缨。  

孔武仲　湘上二首  
满眼青湘浸绿苔，谁家篱援坼寒梅。  
天容婉美霜云薄，已逗春光入望来。  

孔武仲　湘上二首  
南归曾泛碧湘船，击伏临流似浩然。  
平野几枯残岁草，渌波犹浸旧时天。  
簿书倥偬嗟岩邑，樽酒欢娱忆少年。  
尺水片云今我有，亦当风月为留连。  

孔武仲　湘潭二首  
禄仕飘然寄楚乡，才能苦短志方强。  
已栽绿柳如彭泽，况有黄金似栎阳。  
风飐湘波天影动，云来衡岳雨声长。  
尚疑卑湿难安处，更起西边百尺堂。  

孔武仲　湘潭二首  
县街重俯惊湍，正与湘江咫尺间。  
侵齧最忧东汇水，蔽遮惟有北来山。  
清流倒影楼台壮，白瓦连云市井间。  
捍患持危功不小，亭亭千古镇荒湾。  

孔武仲　湘西  
文园春晚病无聊，剩欲登临散郁陶。  
远野输凉来宴坐，长冈倾秀入诗毫。  
轻明物态归仙境，咫尺城堙限海涛。  
胜事满前难记忆，戏逢香草缀离骚。  

孔武仲　湘中阻风  
夜泊湖南岸，晓开天北风。  
愁云来覆渚，白浪起吞空。  
瓮酒霞将薄，瓶花锦带红。  
邻舟如隔海，孤坐寂寥中。  

孔武仲　逍遥亭独游  
城上飞檐出百寻，回环古木自成阴。  
凉生白画收团扇，影入斜阳剪碎金。  
茂密却遮西望眼，逍遥未有北归心。  
渊明盛说家园趣，谁信吾园趣更深。  

孔武仲　晓过州桥  
晓过苍凉宿雾东，蓬莱金碧起浮空。  
沧溟万里排天去，人物纷纷海市中。  

孔武仲　谢彦成子侄四人同时登科调官南归  
处士好孙子，秘书贤弟兄。  
弓旌万里会，兰玉一家荣。  
盛事酬先志，清风警后生。  
田园何足道，力学是功名。  

孔武仲　新安铺三首  
罩罩涧中草，冷冷山崦泉。  
泉甘而草芳，旁有屋数椽。  
夕阳渐近西风起，行客山头望千里。  

孔武仲　新安铺三首  
薄云斜日乱山川，投得荒亭晚息肩。  
地僻谁知藏好景，庭前花数折金钱。  

孔武仲　新安铺三首  
簟如秋水憩回廊，素月分辉百倍凉。  
山木交加无意绪，故教疏影到人床。  

孔武仲　猩猩毛笔与黄鲁直同赋  
染血以为衣，稍亲日月光。  
封唇以佐酒，众馔登华堂。  
谁令拔其毛，万里归文房。  
织妍依象管，寂寞伴萤囊。  
生已多言语，死犹近文章。  
一身皆有用，岂恤躯干伤。  
鼠须固微细，兔毫亦寻常。  
物以异为贵，嗟哉俱自戕。  

孔武仲　休日出城西  
秋怀不可奈，驱马漕河边。  
川跃时闻鲤，林嘶已断蝉。  
劳心逐外物，回首是残年。  
强作邀游计，登临却黯然。  

孔武仲　休日与李端叔出城西  
荷叶欲漠漠，柳絮已飞飞。  
东风如车轮，日夜挽春晖。  
天郊多名园，曷不事鞍韟。  
休日不暇沐，权门亚冠衣。  
嘉与之子游，浩歌夕忘归。  

孔武仲　徐成之园亭三咏　瑞香槛子  
异国携来看愈新，移当樽俎会嘉宾。  
虽无绝艳惊流俗，为有清香得近人。  
烛下更宜观态度，酒阑尤觉醒精神。  
湖南莫作淹留叹，已见浔阳二月春。  

孔武仲　徐成之园亭三咏　石盘  
攻玉为方盘，可据以饮食。  
又可安文枰，两仙相对奕。  
簿书应接罢，胥不留踪迹。  
散步到其间，如临苍山壁。  
下有清冷波，滟滟欲侵席。  
坐兼仁智乐，岂独烦襟释。  
长沙春正妍，樽酒会嘉客。  
好事清河翁，题名刻之石。  

孔武仲　徐成之园亭三咏　竹径桃花  
辟地不盈亩，点缀成阻修。  
相招竹林逸，更作桃源游。  
绰约新饮露，琅玕曾倚秋。  
春风荡人意，此境独清幽。  

孔武仲　宣州吴子权送陵阳酒  
梦寐陵阳天上山，曾将心约白云间。  
仙衔已下青冥裹，尘骨难留缥缈间。  
三尺溪鱼如可控，千年辽鹤尚应还。  
多情别后能论旧，远寄官醪为解颜。  

孔武仲　雪后  
万里屯云一夜收，天街累日未通牛。  
峨峨正觉严冰起，虢虢还同涧水流。  
色变荒郊迎日媚，气蒸黄壤逼春浮。  
农家不用藏乾面，相与新年饱麦黣。  

孔武仲　寻真观  
武皇车驾东南出，访道求仙希万一。  
屏风九叠云物清，意恐神仙藏此室。  
羽章之馆缔构新，坛场夜夜祈星辰。  
蓬莱缥缈不可到，桥山一闭逾千春。  
咏真之天在旁侧，白书潭心飞霹雳。  
田收岁美龙亦间，唯有济沦照空碧。  
谁道寻真是女郎，朝餐松桂夜焚香。  
明眸绿髩今何在，意已霞衣侍玉皇。  

孔武仲　鄢陵界中  
古县居人少，归轩喜气多。  
连天皆秫黍，盖水有莲荷。  
宿雨云容薄，微风日气和。  
征行不辞远，所得是吟哦。  

孔武仲　雁翅夹作  
川险固可畏，顺风胡不行。  
维舟雁翅浦，安此水一泓。  
宗悫万里意，谢安江海情，  
子何独惴惴，不慕天地鹏。  
传闻此洲外，飞廉正豪横。  
万马拖缟练，千山雪翻崩。  
舟师亦无苦，老子悲震惊。  
此语真不迁，我怀谅难胜。  
从容把卮酒，坐对离骚经，  
起见皖山曲，沉沉夕烟生。  
开帘待明月，稳听波澜声。  

孔武仲　阳罗矶  
石壮山狞不可干，倾江波浪作惊湍。  
残霞一抹吴天晚，正苦扁舟不上滩。  

孔武仲　轺车馆  
野阔天长入望青，眼中虚豁到鸿冥。  
偶从楚俗来同乐，下视湘江笑独醒。  
风紧水光时蹙练，日斜山影半回屏。  
扁舟过此方年少，老矣重来鬓渐星。  

孔武仲　叶师迎娶还吴省亲遂之官达州以诗见意  
言止苏台驾，遂泛荆江舟。  
京师诀别易，不以樽俎留。  
念书片言赠，俚音谢珠球。  
飞飞双凤凰，指日还故丘。  
更翔西南天，江云惨高秋。  
尊公今季鹰，菰蒪契良谋。  
恩威在两部，所至膏泽流。  
弟当继华门，不愧古箕裘。  
高凤长堤柳，挂帨已雄牛。  
相望以功业，毋为置书邮。  

孔武仲　夜归口占示同行者  
一天星明归如画，万树杉篁吟戛秋。  
隐约棹歌闻别浦，青荧渔火见孤舟。  
身居简册三冬学，心入沧溟万里游。  
仿佛重阳正明日，与君携酒预登楼。  

孔武仲　夜直东观  
萧散爱闲官，因循亦厚颜。  
聊休俗士驾，独宿道家山。  
风幔自舒卷，月窗重闭关。  
其如江海梦，已与雁飞还。  

孔武仲　谒苏子瞻因寄  
华严长者貌古奇，紫瞳奕奕双眉垂，  
颜如桃花两侍儿，问其姓名自不知。  
嗫嚅欲吐新奇词，岂亦有虎来护持。  
维摩高卧尽不应，蓬山藏史策马驰。  
三豪兀坐浑如痴，错认醍醐是酒卮，  
谁将此景付画师。  

孔武仲　谒吴传正因赠  
宴坐足观妙，朝归还闭门。  
身居丞相第，室似人孤园。  
竞逐浮云驶，难揩古镜昏。  
相期荷君厚，商榷有清言。  

孔武仲　谒张文思於湖西不见  
绿竹阴深屋数间，篮舆来傍古溪边。  
垂杨芳草迷三径，斜日新秋媚一川。  
澎湃直连湓口浪，逍遥如泛剡中船。  
山阴不见戴安道，回道西风亦浩然。  

孔武仲　猗猗堂下竹  
猗猗堂下竹，我来初萌芽。  
生意甚蹇薄，才能出泥沙。  
狂霖一夕作，霹雳连轰车。  
回首未几日，其成何速耶。  
修然数尺高，秀色蔚以佳。  
余阴过盆池，喜跃见鱼鲑。  
乃知地道敏，不待岁月赊。  
念彼远游子，联翩入京华。  
势利勇奔趋，被服争豪奢。  
外虽逐喜好，顾盼相陵夸。  
中乃昏智识，有损无增加。  
曾竹之不如，徙比草木花。  
经风已簸落，枯槁良可嗟。  
而我方涉世，浩渺无津涯。  
因竹亦自悟，慨歌窗日斜。  

孔武仲　移花  
春光不徘徊，忽过如插羽。  
匆匆陌上儿，移花急风雨。  
山波烂襭绣，平日谁指数。  
到此俱可怜，轻妍若时女。  
我家王城西，披风立环堵。  
坐思清兴添，不可佳时负。  
晨朝市桃李，百钱得三五。  
□□□□□，□□□□□。  
□□□□□，□□□□□。  
□□□□□，□□若不暇。  
□□□□晤，语□□□□。  
□□□夜对，青藜芳草玄。  

孔武仲　忆九江呈李端叔  
家园大江东，清湓映匡庐。  
波光摇空阔，岚悴随卷舒。  
廊然形影消，所见惟清虚。  
此是列仙宅，当年来不居。  
一官老南北，十年弃樵渔。  
谅无飞升骨，宜与烟霞疏。  
子赤喜登临，持气为舟车。  
乘马搴虹蝩，俯涧窥蟾蜍。  
赋诗不计篇，饮酒动斗余。  
一为簪缨缚，屡感岁月除。  
西征临瀚海，东使骑鲸鱼。  
归来颜已苍，相见两勤渠，  
话及少年事，慨然咏归欤。  
富贵非所期，朝衣裹猿狙。  
鼎食多忧煎，未若羹园蔬。  
何当永卜邻，之子同耕耡。  
清风卧醉石，落日登篮舆。  
道逢酒家旆，聊复为踌躇。  
白首入石城，君心竟何如。  
不然因便道，呜驺时访余。  

孔武仲　游城北李氏园池  
池塘春色归，波水已极目。  
凫雁稍下来，垂杨舞新绿。  
登临不惮远，枉径入重复。  
已见数种花，参差隔修竹。  
非特野兴长，彩翠动华屋。  
沁园天下名，鲁馆当年筑。  
百年犹盛丽，风景冠辇毂。  
当时手种植，仰视皆乔木。  
主人况仁贤。客至初不速。  
跻攀脚力尽，更酌以醽渌。  
左右列图书，南北置淆蔌。  
夕阳整归骖，尚谓夜可卜。  
明日忆胜游，长歌寄金谷。  

孔武仲　游洪福寺  
清晨戒童仆，匹马出皇州。  
欲探逍遥趣，因成烂漫游。  
藤萝回书暝，云雨送春愁。  
傍近绯桃坞，寻春亦少留。  

孔武仲　游籍田三首  
酷暑不可逭，天郊聊共寻。  
云繁当飞盖，风好得披襟。  
白水田畴远，红蕖浦溆深。  
斜川陶靖节，千载想知心。  

孔武仲　游籍田三首  
杖履重林外，樽罍曲水边。  
深荷时下鹭，乔木正嘶蝉。  
敏捷文楸战，清凉竹簟眠。  
浮瓜复沈李，况有主人贤。  

孔武仲　游籍田三首  
落日隐山谷，清风来户庭。  
烂柯棋已罢，伏槛酒初醒。  
归辔须长鹜，都门偶未扃。  
辛勤到蓬荜，林表已华星。  

孔武仲　游建隆观  
瑞云灵迹久荒芜，琳馆重开耸碧虚。  
邂逅马蹄过胜境，纷纭人世得仙居。  
异花重叠春辉早，乔木森阴晚景疏。  
金阙瑶台不容久，归来风驭冷襟裾。  

孔武仲　游凝祥池同晁无咎作  
平时念京国，此地惬幽情。  
杨柳繁无路，凫鷖远有声。  
郊原斜日下，襟袂好风生。  
把酒须拌醉，还家不隔城。  

孔武仲　游善题寺二首　殿西  
步屉出广殿，花木何阴阴。  
鸟声来迎客，幽趣是山林。  
当年曾如此，遍入匡庐深。  

孔武仲　游善题寺二首　李长者画像  
磥砢一居士，娉婷双少年。  
对景如无有，著书方浩然。  
分身聊示现，谁悟此因缘。  

孔武仲　游州南同文潜作  
峨峨宫殿列仙居，深水方圆气象殊。  
万里舟船会京洛，几人诗酒到蓬壶。  
日斜清弄来幽谷，风定荐红满绿芜。  
语罢恍然真梦幻，不应天邑有江湖。  

孔武仲　有旨放八月朔参  
八月大明宫，朝班放会同。  
天时郁残暑，圣语似清风。  
蕙帐便秋睡，沙堤缓晓骢。  
葵心终不已，长望日升东。  

孔武仲　又三绝句  
风定南溪映碧虚，扁舟选胜百蟠纡。  
荇花荷叶明人眼，犹记当年入镜湖。  

孔武仲　又三绝句  
咫尺齐山不易登，力驱烦冗得身轻。  
瑶巅珉洞须寻遍，从此乘风上玉京。  

孔武仲　又三绝句  
旧游萧萦十年余，走遍东南雪满须。  
醉洒银钩题岁月，窥寻酒在壁间无。  

孔武仲　余尝谓北人不知江湖如南人不羽边塞时张芸老在坐中因问  
张子胸中莹不疑，江湖边地总曾知。  
波澜沃日漾舟起，霰雪埋空出塞时。  
挂席何妨拾明月，据鞍仍解赋新诗。  
悠然无复拘南北，阵马风樯取次宜。  

孔武仲　鱼石二首  
人疑鱼托石，我谓石为鱼。  
持以赠君子，端能辟蠹书。  
无情逐波浪，有此璠与玙。  
坐得江湖意，萧然亦起予。  

孔武仲　鱼石二首  
鬵鬣真可辨，精研真入神。  
得非造化境，亦有雕锼人。  
颇疑著妄想，岁久积成真。  
兹理不足怪，方屏藏月轮。  

孔武仲　与陈董二君相会于真州经月甚乐诗寄陈董二君兼感存没  
平生交友半成尘，想见当年乐会文。  
别泪茫茫添海水。愁怀黯黯塞江云。  
青衫脱去谁同老，白首追随尚有君。  
官暇更将棋子学，他时筹局当功勋。  

孔武仲　与龙节上寿  
瑞雪峨峨宫严明，千秋佳节会公卿。  
香飘彩雾萦天仗，酒浥流霞满寿觥。  
密勿华封多好语，锵洋钧奏尽和声。  
自邻初预称觞乐，江海飘萍已半生。  

孔武仲　与谬开甫自淮南同行赴举相别二十五年复相遇於蕲水县为诗赠之  
束书吾初走夷门，倾盖得君恨不早。  
兰溪驻马复相逢，二纪飞驰如电埽。  
惜君憔悴力不任，顾我沧浪发先皜。  
忆昔同行气颇骄，青骢马快鞍鞯好。  
荒山破屋风豪横，大泽长堂雪倾倒。  
高谈洒落见天机，健句纵横滤腹稿。  
辛勤始得到京邑，文辞不入春官考。  
可怜六翮委沙泥，坐看群仙上蓬岛。  
壮年多难寸心折，劲镞已衰难破缟。  
而君施设有余才，西佐元戎夺城堡。  
牛刀拂拭试一县，如引沧浪灌行潦。  
归来赴诉天子庭，正欲披腹呈瑰宝。  
片辞未吐疾先入，藜杖扶行色枯槁。  
篮舆复指天涯去，长川横滥声浩浩。  
骅骝不日归王闲，那久低摧卧霜草。  

孔武仲　与同寮游甘泉苦竹二寺  
两寺藏山曲，登临恨阻修。  
平时极目处，今日探春游。  
苦竹经霜老，甘泉带雪流。  
醇醪暖肌骨，归路卸轻裘。  

孔武仲　雨中  
大雨已滂流，小雨仍脉沐。  
风来扫欲断，云送还相续。  
凝阴压天宇，蒸润浸旅服。  
陇上麦经秋，江南梅已熟。  

孔武仲　玉渊亭龙潭  
清潭千古照悬崖，崖上飞流动地来。  
咫尺语言闻不得，夕阳佳景更徘徊。  

孔武仲　寓目  
清湾气象暮潭潭，渔客车罾似引帆。  
三尺鲤鱼投密网，西江虽广尔何堪。  

孔武仲　寓目  
啾啾黄雀在枝间，岁晚荒郊怨苦寒。  
容易惊飞无处所，人家曾借画图看。  

孔武仲　遇行人  
我托南车去，君挐北辔还。  
相看一梦裹，好入画图间。  

孔武仲　元日值雪  
东皇点缀一何工，飞下琪花顷刻中。  
变尽楼台成夜月，不容车马竞春风。  
崎岖广市黄泥污，冷淡群山彩日红。  
野叟相逢应更喜，从来盈尺瑞年丰。  

孔武仲　杂诗四首  
春风仰屋卧田庐，海日鲜明柳影疏。  
梦觉不知身处所，此中依约是华胥。  

孔武仲　杂诗四首  
平日扁舟千里行，朼来无地濯尘缨。  
朝衣趁晓东华路，喜有官桥流水声。  

孔武仲　杂诗四首  
霞冠鹤氅一道士，梦半留丹三四粒。  
云是月华宫裹人，掌心微带银波湿。  

孔武仲　杂诗四首  
利绾名驱夜废眠，王城车马日暄阗。  
谁知坦腹春风裹，醉卧墙阴不计年。  

孔武仲　杂题二首  
青青矗矗水萦回，散入溪田媚复哀。  
天上清音难猝记，兹游悔不负琴来。  

孔武仲　杂题二首  
曲涧低泉左右鸣，步虚宫殿音琚珩。  
清风杳不知来处，散人松间作凤笙。  

孔武仲　再用韵和子瞻  
堂堂司寇公，族姓原自古。  
支流入汉唐，浩渺无寻处。  
子瞻得家法，自少不勤苦。  
戏剧入场屋，名声振寰宇。  
凝思肤寸云，落笔万点雨。  
中间触机阱，窘若带箭虎。  
坎轲连交游，冻饥及稚乳。  
归来直玉堂，得失亦相补。  
顾我縻一官，未即江海去，  
裳衣裹穷猿，系以三尺组。  
知公心胸中，坦不置城府。  
漫刺犹可持，还当谒文举。  

孔武仲　早朝遇执政於路  
红灯转沙堤，天门仗未齐。  
槐阴勒马待，月在御沟西。  

孔武仲　早春  
欲探年光好，春风入酒帘。  
寒威随雪解，芳意逐情添。  
塞雁今回阵，冰鱼稍出潜。  
王孙幽兴动，颜巷自安恬。  

孔武仲　早春  
密雨霏霏欲结霖，洒开青帝发生心。  
风吹嫩草迸微绿，雷碾长空破积阴。  
啼鸟随阳声自得，卧龙思海意尤深。  
更看三月桃花浪，旧鬣凌云在尺寻。  

孔武仲　早起趁朝  
山房客梦惊，槐厅雨清绝。  
蕙炉香寂寞，半挂北窗月。  
重城车马动，起坐候明发。  
华盖望宸居，烟飞隔双阙。  

孔武仲　早食铁佛寺  
破壁题名满，往还如置邮。  
山河万里道，车马片时休。  
白日初腾晓，凉蝉已唤秋。  
便添山野兴，咫尺帝王州。  

孔武仲　曾子开示诗再用前韵  
川滔海积岁月久，书秃十毫未停手。  
昔人四十夸专城，公佩黄金来帝右。  
当年逸足起江西，时辈共喜星之斗。  
荣华未满众所望，天启叔季侍清光。  
莫言书锦归故乡，莫对秋雁思南翔，  
且登金门上玉堂。  

孔武仲　罾鱼  
野色星辉半有无，曲江舟子夜罾鱼。  
红鳞跃网无钱买，惆怅天涯尺素书。  

孔武仲　赠长沙僧守节  
花木重重鹿苑春，萧然一室坐安贫。  
真乘但要心知法，喜舍无如药济人。  
增损诸方精古义，窥寻六脉妙通神。  
长沙旅泊无聊赖，诗乞刀圭养病身。  

孔武仲　赠程环  
识尽公卿更食贫，苍髯瘦骨走京尘。  
高谈亦与时多忤，屡中方知术有神。  
前会渺茫浑不记，远游萧索复相亲。  
疑公别得壶中趣，回首人间二十春。  

孔武仲　赠梦符朝议  
人笑公衣不浣濯，我惮公心霜雪明。  
青衫仕宦有真气，白首乡闾无恶声。  
相逢回首又再岁，暂去还来观太平。  
何事南归太果决，萧然远作玉溪生。  

孔武仲　赠子通  
金石论交古所希，朱颜相结少年时。  
自嗟龌龊逢人少，尤喜轩昂出众奇。  
文字往来谐律吕，笑谈错杂和埙篪。  
近闻俗语多才间，愿子高歌锦与箕。  

孔武仲　张秉叔出紫云回銮图以示坐客因为赋之  
开元太平无兵戎，真人味道希夷中。  
人间之乐已饶足，惟有青霄未追逐。  
坐中谁似叶先生，以气为粮常辟谷。  
朝登员峤夕昆仑，只与神游不要人。  
忽逢邀携看月去，缥缈虚空生紫云。  
蟾宫竟不容久住，仙乐飘飘送回去。  
归来宫漏未移更，甲帐明鈍宛如故。  
汾水悲歌仙不成，梨园空没有遗声。  
红尘如海涨朝市，从此无人游玉京。  

孔武仲　招竹元珍赏江洲新茶  
我生世味薄，所好唯真茶。  
江南隔浮云，庐岳望苦赊。  
煎烹逐风士，白水和脂麻。  
有客自远至，开缄得新芽。  
乍见真邂逅，失喜成欢哗。  
掬视未及饮，清香破昏邪。  
堂堂京邑雄，万货来天涯。  
念此至灵草，崎岖亦随车。  
小磨元自携，莹白无纤瑕。  
玉尘渐委积，鹰嘴犹交加。  
汲泉方汙埃，上以密叶遮。  
蟹眼已鸣沸，君来何晚耶。  
相呼共一啜，如到神仙家。  
烦襟得浣濯，两目祛昏花。  
闲居无他乐，赖有此趣佳。  
煌煌金张门，酒肉争豪奢。  
冷淡不辄饮，千金赏筝琶。  
一醒又五斗，颜角如烘霞。  
蔗浆爽肺肝，金碗嗽齿牙。  
坐觇吾曹癖，往往笑以嗟。  
人生乐不同，未用相矜夸。  
吟罢腹饥吼，空庭噪昏鸦。  

孔武仲　折县道中二首  
柳堤桃坞未怡融，浣濯新梢上浅红。  
一段春光来逼眼，枣骝嘶入柏林中。  

孔武仲　折县道中二首  
紫沙随马细如筛，虎阜龙冈尽此驰。  
正望长安不回首，行人休赋灞陵诗。  

孔武仲　之官宣城赠毅父次其韵  
几夕林声醖造秋，移船回指凤凰楼。  
身疲禁内凝严地，恩与江南爽垲州。  
历数近城多异境，问知前政尽名流。  
嘉观胜赏应难尽，更为吟哦万古愁。  

孔武仲　直舍新辟西窗二首  
推倒西墙平日功，暑天饶作一窗风。  
人间岂有炎凉隔，只在施为向背中。  

孔武仲　直舍新辟西窗二首  
几岁榴花蔽曲隈，繁阴初逼坐中来。  
西邻小槛如图画，偷入帘帷次第开。  

孔武仲　直舍之西植竹两业经岁甚茂  
去岁披云自访寻，交加绿玉已成林。  
肯随春圃群芳老，喜对秋庭数亩阴。  
巴峡庐峰声淅沥，渭川斜谷气萧森。  
轩窗咫尺收佳趣，不负东南万里心。  

孔武仲　至白湖驿寄四弟  
江头言别颇匆匆，暮止荒陂破屋中。  
散尽烟云无夜雨，唤惊凫雁有春风。  
却思僧舍一少会，坐卷香醪百盏空。  
薄禄牵人非得已，相望秋思浩无穷。  

孔武仲　至节小雨  
半醉听银漏，轻寒解羪裘。  
新阳万物动，小雨五更收。  
宿润青槐道，晨辉紫禁楼。  
皇恩与天泽，浑逐管弦流。  

孔武仲　至日拜表  
终阙横霄瑞霭重，千官拜表未央官。  
琤璪玉佩侵寒漏，缥缈炉烟压晓风。  
汉历敢期随日永，尧龄共祝与天同。  
贱生亦与华封祝，遥望清光斗极中。  

孔武仲　至新息寄四弟  
江上分飞已隔年，春￡　初转月初圆。  
今宵相望长淮北，只有星河共一天。  

孔武仲　至新息寄信州王守  
熙熙乐国似登台，北嚀　南亭春事催。  
惆怅音尘难再会，瑞香应已绕檐开。  

孔武仲　至樟树店寄徐安道  
逼仄东南路，连天紫翠峰。  
微云还掩日，小雨正催农。  
谷鸟投枝急，山花落涧浓。  
意岩今不还，谈笑喜相逢。  

孔武仲　至赵庄镇舍轿乘马二首  
淮康望夷门，驿舍犹六七。  
我车嗟已劳，我马亦太逸。  
朝来天色好，辉焕川上日。  
郊原莽而苍，生意密如栉。  
农飨颇顺适，书气更盈溢。  
抠衣就鞍鞯，前引以一卒。  
驰提历湾纡，林木荣棘栗。  
豁然就平旷，天壤合为一。  
稍过王务陂，陂长水波阔。  
惊风摇澎湃，凫鸭语啾唧。  
却思在江湖，双舻更轻疾。  
川陆虽不同，吾心两无必。  
匆匆背乡井，琐琐干禄秩。  
功名未及试，行役甘于蜜。  
安得摆羁牵，优游老蓬荜。  

孔武仲　至赵庄镇舍轿乘马二首  
晴郊漠漠翠烟浮，乘兴闲登棘下骝。  
风色斗回成凛冽，却添貂帽拥驼裘。  

孔武仲　种粟行  
大儿肩锄出茅屋，小儿倾盘糁新粟。  
春来雪稀雨不成，田虽翻犁苦未足。  
呜呼农人今向太平年，安得甘雨一洒万物皆醒然。  

孔武仲　骤雨  
骤雨随风入汉关，倾都欢喜破愁颜。  
电光犹恐龙潜伏，闪烁余辉绕壁间。  

孔武仲　诸葛武侯  
天下军书动，西南霸气偏。  
太公谋国妙，伊尹佐时专。  
季汉基还立，强吴势外连。  
兵从新节制，志复旧山川。  
霜肃关中晚，春浮渭上天。  
恩威人并附，将相器俱全。  
丑虏羞巾帼，遗音被管弦。  
妖星如不堕，功业管萧前。  

孔武仲　子瞻画枯木  
寒云行空乱春华，西风凛凛空吹沙。  
夫子抱膝若丧魄，谁知巧思中萌芽。  
败毫淡墨任挥染，苍莽菌蠢移龙蛇。  
略增点缀已成就，止见枯木成槎枒。  
更无丹青相掩翳，惟有口鼻随穿呀。  
往年江湖饱观画，或在山隈溪水涯。  
腹中空洞夜藏魅，巅顶突兀春无花。  
径深最宜系画舸，日落时复停归鸦。  
苏公早与俗子偶，避世欲种东陵瓜。  
窥观尽得物外趣，移向纸上无毫差。  
醉中遗落不秘惜，往往流传藏人家。  
赵昌丹青最细腻，直与春色争豪华。  
公今好尚何太癖，曾载木车出岷巴。  
轻肥欲与世为戒，未许木叶胜枯槎。  
万物流形若泫露，百岁俄惊眼如车。  
树犹如此不长久，人以何者堪矜夸。  
悠悠坐见死生境，但随天机无损加。  
却笑金城对宫柳，泫然流涕空咨嗟。  

孔武仲　紫极宫默轩  
宴坐寂不语，先生心谓何。  
逍遥疏世味，恬淡养天和。  
一息忘言后，方知得象多。  
壶中藏日月，鼎裹煮山河。  

孔武仲　自宝丰仓归  
岳云成冻把春寒，十里崎岖倦往还。  
马上朔风回系带，雪中微酒见开颜。  
含黄欲坼江边柳，蘸绿相重水上山。  
抛掉一官如粪壤，好随鱼舸此中闲。  

孔武仲　自归宗入灵溪观  
紫霄峰下有禅林，瓦结青瑶地布金。  
闻道灵溪才咫尺，携筇不觉后山深。  

孔武仲　自归宗入灵溪观  
石桥横路水溅溅，百尺琳宫馆列仙。  
闻有秦人来避世，至今修竹上参天。  

孔武仲　自君山还岳阳  
云山深处望潇湘，岩石沈沈已夕阳。  
却整舟帆凌浩渺，回看城郭似家乡。  
挥戈径欲回羲驭，散发今知出吕梁。  
不是浮休动归兴，对眠犹可借禅床。  

孔延之　顶山寺  
高峰峰顶欲参天，蓄怪储灵远年传。  
云岫万重围净土，石门千丈落飞泉。  
群居在昔论三益，少别於今已十年。  
绕槛穿云似蝴蝶，梦魂何夕不翩翩。  

孔延之　句  
天目远随双凤落，海门遥蹙两潮趋。  

孔延之　七星岩  
称安楼阁贯空嵌，绝顶磨霄凝翠岚。  
若到白云犹未半，凭君更上七星岩。  

孔元忠　回憩翠蛟亭  
引领篮舆上翠微，众山回首觉平低。  
棲真洞口云初合，大涤峰头日末西。  
新笋暗抽穿木叶，古藤虬结跨沙堤。  
蛟亭雨后泉声急，万鼓喧貀拥涧蹊。  

寇准　巴东寒食  
春雨萧萧寒食天，远行犹在楚江边。  
人思故国迷残照，鸟隔深花语断烟。  
薄宦未能酬壮节，良时空自感流年。  
因循未学陶潜兴，长见孤云倍黯然。  

寇准　巴东书事  
乡思终日有，孤淡厌琴樽。  
众木侵山径，寒江逼县门。  
浪沉滩见脊，雨过壁生痕。  
憔悴悲兰蕙，因思楚屈原。  

寇准　巴东县斋秋书  
讼庭终日静，琴鹤亦长闲。  
晚树生凉吹，秋思在远山。  
水穿吟阁过，苔绕印床斑。  
幸有江云看，何须卜往还。  
