---
title: 第4部分
index: true
icon: editor
order: 4
category:
  - 诗藏
  - 诗集
  - 全宋诗
tag:
  - 佚名
---

陈垓　绝句  
砚乾笔秃墨糊涂，半夜敲门送省符。  
掷得么么监岳庙，恰如输了选官图。  

陈槩　玩鸥亭  
雨后方池碧涨秋，玩鸥亭槛俯清流。  
时看雪翅轻披縠，忽见霜毫细滚球。  
来往细随苹岸戏，浮沉争逐晚潮游。  
吾心久欲同斯乐，早已忘机共倡酬。  

陈刚　砀山怀古  
山名芒砀势穹崇，汉祖严祠翠霭中。  
紫气应时胜碧落，素灵何处泣秋风。  
狐鸣陈涉孤坟坏，金尽梁王石室空。  
毕竟乾坤归有道，漫夸扛鼎力英雄。  

陈刚中　石材庙题柱  
疏爵新刚应，论功旧石材。  
能形文母梦，还讶佞人来。  
海市为谁出，衡云岂自开。  
乞灵如见告，逐客几时回。  

陈刚中　视涝  
暨阳古泽中，今岁仍大水。  
舟行民田中，一浪四十里。  
农夫相对泣，父子饥欲死。  
酷吏亦何主，诛求殊未已。  
岂繄竭膏血，直欲剥肤髓。  
哀此无告民，有生皆赤子。  
天灾自流行，助虐亦何理。  
我愧才术痚，陆陆佐小垒。  
熟视不能救，有泪空如洒。  
皇心念下民，恻怛形诏旨。  
丁宁既谆複，象魏几黄纸。  
要须尽蠲除，仰称德意美。  
人微言或弃，归休从此始。  

陈刚中　阳关词  
客舍休悲柳色新，东西南北一般春。  
若知四海皆兄弟，何处相逢非故人。  

陈格　崖山六咏  
战舰冲风起怒涛，北船晓挫暮犹多。  
强胡难满吞大慾，志士横罹伏海号。  

陈庚　輓赵秋晓  
泮水题名记，灵光独此翁。  
褎衣雋曼倩，折角郭林宗。  
湖海襟期别，风涛患难同。  
斯人宁复得，些罢涕无从。  

陈庚　輓赵秋晓  
客至支筇出，俱云步履强。  
礼犹尚筋力，病忍谓膏肓。  
此别终千古，相陪苦一霜。  
萧萧亭畔柳，回首重凄凉。  

陈庚　輓赵秋晓  
取友惭何益，论昏不厌贫。  
亦公自为德，而我竟奚因。  
事巧缘何浅，言深死已濒。  
枕边呼别意，生死见情真。  

陈庚　谢友人惠犀皮胡瓶  
灵犀鳞甲鸱夷腹，块土能奇诧善埏。  
器似虞陶知不窳，规同庄埴巧成圆。  
雕镌尚喜兼文质，空洞只堪容圣贤。  
於一器中求不器，愿珍嘉惠比韦弦。  

陈庚生　超然馆弹琴夜话  
玉琴弹罢一灯青，仙鼠飞飞到客庭。  
道士却能谈肇论，夜深倾听有山灵。  

陈庚生　贺家湖  
风流谁似贺知章，乞得平湖任草荒。  
今日藕花三百亩，折来依旧属君庄。  

陈庚生　谒陶隐居祠呈郎中张声华  
炼就灵丹岁月赊，药炉丹灶旋成洼。  
庭空响落山松子，路远香迷野草花。  
旧事谁能问□水，神仙今已在东华。  
田翁犹酹先生酒，乱纸飞钱噪暮鸦。  

陈庚生　濯缨亭  
谁引沧洲客，行歌到此亭。  
萦回一水碧，巉绝两峰青。  
小雨吹行舰，疏梅度远汀。  
我无缨可濯，华发任星星。  

陈赓　平水神祠歌  
黄河如丝导昆崙，万里南下突禹门。  
支流潜行天地底，派作八道如霆奔。  
吾闻川真岳灵有真宰，况乃利泽开洪源。  
龙神窟宅瞰平野，千古庙貌何雄尊。  
深林含蓄雷雨润，冷殿似带波涛痕。  
我来南州走尘坌，执热未濯忧思烦。  
试斟百洌洗肝肺，一勺注腹清且燉。  
悠然晞风坐东庑，倏见绘画如飞骞。  
仙宫华裾乘朱轩，旗纛掩蔼蛟伏辕。  
雷公电母踏烟雾，天吴海若驱鼍鼋。  
何时借取霹雳手，倒挽银汉清干坤。  
庙前老翁顾我语，孺子未易排天阍。  
何为高论乃如此，一笑春风满面温。  
是时三月游人繁，男女杂还箫鼓喧。  
骞茭沈玉笑灵贶，割牲酾酒传巫言。  
巫言恍惚庙扉盖，拜手上马山烟昏。  

陈公举　句  
清晓蛙声引啼鴃，夕阳牛背立归鸦。  

陈公举　句  
清晓蛙声引啼鴃，夕阳牛背立归鸦。  

陈公凯　春日田园杂兴  
春风冗我田园务，野思芳情约不齐。  
检点瓜邱仍芋垄，按行桑墅更秧畦。  
偶陪灵运山前屐，或学东坡雨外犁。  
薄暮倦归专一事，旋诛生菜饔黄蔼。  

陈公凯　春日田园杂兴  
世事不挂眼，寄情农圃中。  
钥梨术晓雨，杖屐立东风。  
芽过验仁胍，浇花墟化工。  
独馀真意味，浊酒自烧松。  

陈公荣　挽族子老成  
边城将星落，浩荡烟尘黄。  
我亦在行阵，生死未可量。  
涕滂感永诀，激烈摧肝肠。  
昔尔仗雄剑，志在清八荒。  
神武埒颇牧，奇计如平良。  
遇贼奋英果，逐杀何其强。  
气数乖人事，竟向锋刃僵。  
忠魂薄日月，耿耿万古光。  
虽云获死所，国耻犹未忘。  
便应作厉鬼，虏酋罄杀伤。  

陈供　寄南海郭宪使  
一望天涯万里舟，波涛如掌见安流。  
霜威清逼珠光夜，海怪寒惊剑气秋。  
人在西风何处梦，书回南雁隔年愁。  
政成载月归来后，须到沧洲访白头。  

陈恭　次韵答友  
竹枝歌忆楚江天，曾向浔阳久泊船。  
君过石钟寻旧韵，我知鑪顶起新烟。  
故人寥落今谁在，好梦迢遥亦偶然。  
秋以为期犹未至，冷鸿疏草暮云边。  

陈恭　感怀  
回首沧桑已数番，感怀无尽又何言。  
悲看世路皆危壑，喜共家人在故园。  
笔底有心神目远，来年多难骨犹存。  
连章句弗矜佳丽，风雅于今止一痕。  

陈恭　吴山  
吴山烟树复如何，老去登临感慨多。  
似说怒涛仍白马，还看远嶂只青螺。  
三秋草色凌荷芰，万里间云下薜萝。  
可惜江湖长浩荡，只供短发一高歌。  

陈古　过武侯庙  
群雄角逐自驱除，邂逅真龙起畏途。  
材并管萧非亚匹，气吞曹马直庸奴。  
两朝冠盖尊元老，千载风云屈壮图。  
天欲鼎分终割据，可怜忧国竟捐躯。  

陈古遇　马别主  
马别主兮，涕泗沾臆。  
士别主兮，喜见颜色。  
于嗟马兮，胡恋而驻。  
于嗟士兮，胡弃而背。  

陈古遇　莫饮酒  
莫饮酒，酒醒骂人绕盆走。  
酒香入脑头欲旋，骂声渐低涎落口。  
草履有长短，伸脚可试否。  
未论身后五车书，已随生前一杯酒。  

陈古遇　志怪  
沉沉万仞渊，下有骊龙珠。  
佩之寿松乔，售之富侔都。  
贪夫临渊羡，重利轻微躯。  
百金不龟药，千金水犀珠。  
丹砂与翠羽，陆产海所无。  
赍装涛浪中，巨阙光炯如。  
粲粲两青童，骈肩问所须。  
再拜上珠翠，敢问龙起居。  
青童粲玉齿，云龙卧玄虚。  
为君穷珠山，鞭云取长驱。  
云急风更恶，苍梧来时徐。  
丹药两须失，哀哉饱鲸鱼。  

陈诂　句  
笼鸡对窗语，斗雀绕门飞。  

陈观　寄友人  
废书开复卷，宁与世浮沉。  
万事自有分，一生闲用心。  
天寒快征马，日暮急归禽。  
多少隆中客，空为抱膝吟。  

陈观　閒乐堂独坐  
廿年无累一閒身，卜筑深源绝四邻。  
屋外桃蹊刘阮路，门前柳色义熙春。  
溪山处处从为主，麋鹿时时不避人。  
自是顽樗非世用，敢言盛代有遗氏。  

陈观　聚奇楼  
世人宝珠玉，往往身殉之。  
日遇佳山水，谁复知其奇。  
余本邱壑士，烟霞夙所怡。  
结楼清溪上，青山匝四维。  
去宫接水殿，瑶草杂琼枝。  
丹碧纷纷见，星河面面垂。  
阴晴多异赏，陟降穷二仪。  
离朱不易辨，绘画空复施。  
万状归目睫，百宝呈参差。  
藏珠与怀璧，娖娖徒尔为。  

陈观　题甄氏访山亭二首  
水流花落石生云，日静风暄草欲薰。  
老去风流犹未减，一邱一壑尚勤勤。  

陈观　题甄氏访山亭二首  
雨后西山翡翠堆，结亭直欲近岩隈。  
从今记取溪头路，一日须来一百回。  

陈观　天壶道院  
山径崎岖紫翠连，白云深处是壶天。  
客来无物供吟笑，旋摘新茶煮石泉。  

陈观　天游峰  
山水参差六曲流，此中绝境适天游。  
几千万类尘根净，三十六峰云气浮。  
翠耸层霄峦壑胜，碧笼静涧竹松稠。  
琼浆可致故麻熟，飘笠何妨为永留。  

陈观　武夷山  
邮亭立溪端，上有石鼓字。  
回顾溪水中，石鼓安所置。  
移舟激清流，前山郁苍翠。  
一曲遽停桡，寻真步幽邃。  
洞天阊阖开，殿阁俨神位。  
秦汉纪兹山，武夷君所治。  
幔亭晏曾孙，遐踪久已秘。  
巍巍大王峰，玉女傍立侍。  
狮子西东来，昂藏不敢肆。  
我本羽衣人，憩迹升真地。  
珍重学仙翁，命舟行厨备。  
溪山偕侣游，讨论每延迟。  
二曲顿清奇，彼美宛临水。  
三曲多仙岩，峭峙罕匹类。  
倚空架舟函，不腐亦不坠。  
小泊三杯石，坐玩逸清思。  
石上饮三杯，昔贤同一致。  
四曲入云中，繁花方妩媚。  
春光耀亭台，灵草渐萌瑞。  
崖阴刻字新，往往书故事。  
五曲达平林，蔼然千古意。  
精舍瞻遗容，丰碑诵遗记。  
杏坛相因依，高堂揭仁智。  
却令闽越中，居然作洙泗。  
雄哉大隐屏，仙掌列其次。  
六曲转盼间，仰高发长喟。  
七曲著渔家，碧津富投饵。  
八曲寂尔过，楼岩无鼓吹。  
穷幽造灵峰，玄都矧可暨。  
临池数本桃，道士昔手植。  
感慨却回舟，烹鲜侑扬觯。  
九曲烟霞深，丹庭敞宏庇。  
即此非桃源，复何工拟议。  
仙客偶谈玄，主人已心醉。  
欢言一宿留，醺酣饱熟睡。  
晨兴复招邀，具我鸡黍饲。  
临行意有余，醇醪馈盈器。  
顺流睇层巅，天游冀愿遂。  
扪萝履崎嵚眦。灵飚空中来，  
松竹舞仙帔。杖藜还高冈，  
夷犹不忍弃。何当濯尘缨，  
永兹飘笠寄。归休赋长篇，  
聊为斯游识。  

陈观国　梦中作  
水声兮激激，云容兮茸茸。  
千松拱绿，万荷奏红。  
爰宅兹岩，以逸放翁。  
屹万仞与世隔，峻一极而天通。  
予乃控野鹤，追冥鸿，  
往来乎蓬莱之宫。披海氛而一笑，  
以观九州之同。  

陈观国　送邓牧心出陶山  
青山无送迎，幽人自来去。  
落叶若相送，卷卷及行屦。  
檐端有孤云，仍为守其处。  
落叶惜人不在山，孤云尚期人再还。  
斯人可期复可惜，我处落叶孤云间。  

陈观国　游九锁山  
名山隔游尘，九锁尘更少。  
閒云抱苍石，古涧茁灵草。  
一亭瞰蛟舞，曾此憩坡老。  
水性自云静，潴泄寄人巧。  
聊复助奇观，未须纵澜倒。  
小挹丹泉润，侧步石壁峭。  
洞深篝火入，志险极幽讨。  
人间几何年，仙迹棋未了。  
向夕山月吐，光碎松下道。  
天空琼馆寒，禽响药如捣。  

陈贯道　句  
铁面金华谁氏子，要须相与嗣前尘。  

陈贯道　句  
人间正作云霓望，天半忽惊霖雨来。  

陈贯道　题严子陵钓台  
足加帝腹似痴顽，讵肯折腰求好官。  
明主莫将臣子待，故人只作友朋看。  

陈瓘　藏春峡四首  
主人心地冷如灰，只把园花取次栽。  
峡外漫多閒雨露，直须并此入山来。  

陈瓘　藏春峡四首  
花落花开蝶自忙，琴閒书札日偏长。  
我来不为看桃李，只爱幽兰静更香。  

陈瓘　藏春峡四首  
朝迁鵷鹭日振振，不道天涯亦有人。  
弟劝兄酬无可恨，欢然别是一家春。  

陈瓘　藏春峡四首  
孺子无心作聘君，使君悬榻意何勤。  
世人不道芳荪好，可是清香不远闻。  

陈瓘　超果亮师假还山  
□□□□□，流辈推博雅。  
春风振客衣，逸棹东南下。  
赋诗台阁彦，落落珠玑泻。  
持觞拜亲膝，喜色动乡社。  
都城十二衢，尘土医车马。  
一梦逐君行，兹怀已潇洒。  

陈瓘　超果亮师假还山  
路左浆先馈，门前屦几重。  
勇归尘事掷，恬处道心浓。  
弄水知幽谷，观云想妙峰。  
深夜孤鹤唳，清露滴高松。  

陈瓘　呈知府司封二十韵  
锦帐含香士，高名压缙绅。  
南昌移皂盖，东颍憩朱轮。  
孝悌资延寿，耕桑赖信臣。  
优游千里治，谈笑六朝均。  
竟日庭无讼，期年俗已淳。  
休夸两岐秀，未若四时春。  
近远皆沾泽，施为固有神。  
欢讴连别壤，美织播严宸。  
夙慕冰壶洁，终期骥足伸。  
燕閒成吏隐，萧洒得湖滨。  
烟柳笼亭槛，云波眜钓纶。  
微风牵藻荇，小棹送鲈蓴。  
缪作堂中客，惭陪席上珍。  
开樽宁草草，延语每谆谆。  
龌龌才非异，吹嘘意独亲。  
摘鞍方邂逅，揽辔又逡巡。  
丽巧裁新咏，缄题及鄙人。  
曹刘风自古，李杜格殊伦。  
拜赐欣愉甚，临分感叹频。  
悠悠京国路，重染满衣尘。  

陈瓘　垂虹亭  
三年为吏住东滨，重到江头照病身。  
满眼碧波输野鸟，一蓑疏雨属渔人。  
随船晓月孤轮白，入座群山数点春。  
张翰英灵应笑我，绿袍依旧惹埃尘。  

陈瓘　答瑞岩港老  
示我超然句，能令滞念开。  
盍移瑞岩刹，为我入城来。  

陈瓘　代书简张天觉  
辟谷非其道，谈空去自然。  
何如动业地，无愧是神仙。  

陈瓘　海山楼  
胜事荒湮久，高城观阁宜。  
均劳青琐客，余事海山诗。  

陈瓘　和江民表韵  
传老东山水上浮，辫沙六月雪重裘。  
旧业消息今何在，千里桐江月满楼。  

陈瓘　和刘太守十州诗　芳草洲  
绿色映波千古恨，至今南浦两依依。  
我今又出江东去，多少行人宦未归。  

陈瓘　和刘太守十州诗　芙蓉洲  
红云可觅无蜂去，渺渺寒波映晚芳。  
未必孤根能耐雪，且看秋艳已经霜。  

陈瓘　和刘太守十州诗　花屿  
红紫商量欲满枝，持春觞豆好携持。  
便须载酒凌波去，底事黄堂独赋诗。  

陈瓘　和刘太守十州诗　菊花洲  
光景不留人易老，恨无羽翼出尘埃。  
世间那有飞升药，且傍汀洲采菊来。  

陈瓘　和刘太守十州诗　柳汀  
密干参差笼月影，轻波荡漾蘸烟条。  
暑天要此清凉地，欲往何辞度小桥。  

陈瓘　和刘太守十州诗　松岛  
影参岸柏童童绿，叶蔽汀兰澹澹香。  
斤斧不来人迹远，养成千尺势堂堂。  

陈瓘　和刘太守十州诗　雪汀  
推把平氈水上开，坐看飞絮扑琼台。  
酒豪耳热笙歌拂，应怪幽人此地来。  

陈瓘　和刘太守十州诗　烟屿  
霭霭纷纷缘底事，故来波上罩晴沙。  
莫教散入沧溟去，却恐能迷上汉槎。  

陈瓘　和刘太守十州诗　月岛  
月明偏照海边洲，绿水回环漾素秋。  
斗转参横群动息，桂花零落遣谁收。  

陈瓘　和刘太守十州诗　竹屿  
霜姿迥出红尘外，只有鵷雏傍水来。  
别岸若寻栖隐处，轩窗须为此君开。  

陈瓘　和郑鲠之韵  
十年三谪海边州，洛口相望阴献酬。  
曾寄远诗来合浦，又传新句落丹丘。  
身如古柏童童老，心似平江湛湛流。  
归鸟倦飞云入岫，一瓢堪乐莫回头。  

陈瓘　湖心亭  
尘境纷纷俗累增，故寻幽径访南能。  
湖波浩渺无穷绿，寺屋高低不计层。  
诗老新吟工恼客，使君余暇得陪僧。  
棋中得失何时了，一局输赢未可凭。  

陈瓘　花光仁禅师以墨戏见寄以小诗致谢  
禅心已出包区宇，墨海翻腾作雪梅。  
三昧笔端俱戏事，定余幽室暗香来。  

陈瓘　寄觉范长沙  
大士游方兴尽回，家山风月绝尘埃。  
杖头多少闲田地，挑取华严入岭来。  

陈瓘　寄觉范漳水  
仁者虽逢思有常，平居慎勿示何妨。  
争先世路机关恶，近后语言滋味长。  
可口物多终作疾，快心事过必为伤。  
与其病后求良药，不若病前能自防。  

陈瓘　寄饶德操  
旧时饶措大，今日壁头陀。  
为问安心法，禅儒较几何。  

陈瓘　寄题黄及之谷神馆  
昔日传闻构馆新，标名今已几经春。  
心安即是长生路，世乐无过自在身。  
虚室久扃闲岁月，白头不减旧精神。  
蓬莱未要香山客，且作潜溪百岁人。  

陈瓘　寄题正伦侄舫斋诗二首  
此道若长川，行藏比泝沿。  
浪恬宁在我，维泛且随缘。  
野色连幽岸，溪光接远天。  
欲离平险地，常使意超然。  

陈瓘　寄题正伦侄舫斋诗二首  
画舫名斋阁，端居事若何。  
燕知真醙毒，言即是风波。  
未便乘桴去，惟同载酒过。  
济川如有意，南去问施罗。  

陈瓘　寄友人  
行人征辔路西东，霜叶翩翩舞乱红。  
晓色冥蒙溪浸月，阴容黯澹马嘶风。  
浮生信若萍随浪，远意徒惊鸟在笼。  
万事欲穷须握手，尺书相问愧匆匆。  

陈瓘　接花  
色红可使紫，叶单可使千。  
花小可使大，子少可使繁。  
天赋有定质，我力能使迁。  
自矜接花手，可奋造化权。  
众闻悉惊诧，遣我屡叹呈。  
用智固巧矣，天时可易欤。  
我欲春采菊，我欲冬赏桃。  
汝能栽接，汝汝巧亦徒劳。  
雨露草必生，雪霜松不死。  
不死有本性，必生亦时尔。  
汝之所变易，是亦时所为。  
时乎不可违，何物不随时。  

陈瓘　句  
哲宗怒常立，时宰骂林自。  

陈瓘　句  
拶破黄龙第四关，世人犹问生缘法。  

陈瓘　句  
无金可寄东门傅，有齿能欺柱下苍。  

陈瓘　句  
岁久漫传龙变化，潭深谁睹剑锋芒。  

陈瓘　句  
浦树家家异。  

陈瓘　句  
黑石巴山砚，鱼鳞蜀客笺。  

陈瓘　句  
看花出约几时回。  

陈瓘　揽翠轩  
地与烦嚣隔，登临翠色中。  
雨余千亩竹，霜过一山松。  
逸兴云无尽，幽怀水不穷。  
绝胜花满眼，只得片时红。  

陈瓘　荔枝台  
满眼春花百鸟肥，绛苞丹艳大累累。  
台前采掇谁堪赠，谱外声名世不知。  
颗小不堪妃子笑，味酸犹发少陵诗。  
高坟拱木今何在，此品轩昂独恨迟。  

陈瓘　了斋自警六首  
本元一字尧夫易，八十一篇扬子玄。  
今古是非那复辨，仲尼尤不废韦编。  

陈瓘　了斋自警六首  
文书难写伏羲书，字外成篇始见渠。  
赐也能分可不可，一瓢居士只如愚。  

陈瓘　了斋自警六首  
过时不易始为难，执处那知是变迁。  
度尽千山无鸟迹，不劳传语报平安。  

陈瓘　了斋自警六首  
手在何忧弓力强，巧穷那得秘穿杨。  
太和有味人人饮，谁识醒时是醉乡。  

陈瓘　了斋自警六首  
仲由行行终身诵，师也堂堂带上书。  
五柳却能知此意，无弦琴上赋归与。  

陈瓘　了斋自警六首  
只说为山不说休，山成日夜水横流。  
惜哉覆篑成迷复，只欠当初一掉头。  

陈瓘　庐山诗二首  
庐山俯长江，秀色摩青天。  
招提选胜地，好景相属连。  
东林最幽旷，殿阁含飞烟。  
馨香满天下，无如远公莲。  
社客方散后，零落七百年。  
之人远同调，绿绮非丝弦。  
不可倾耳授，但许心相传。  
迷津苦难渡，人以师为船。  
法鼓忽雷震，此事非偶然。  
何时穿蜡屐，问法浮云边。  

陈瓘　庐山诗二首  
庐山景何如，胜迹多已古。  
水石相回旋，天地巧排布。  
我本天涯人，未知有庐阜。  
恨不早经过，西征一何暮。  
香炉在何许，缥缈凌高空。  
却入白莲沼，令人思远公。  
高岩草堂在，吏隐居其中。  
至今三尺童，犹能话白公。  
可想不可见，山色空重重。  
水流来何远，所过生苔藓。  
自古垂飞帘，至今不能卷。  
此外犹足观，足力已困竭。  
僧居本静閒，群鸟争啭舌。  
恰欲高枕眠，魂梦恐遭聒。  
智能乘雨来，山路泥滑滑。  
阴云犹未收，明朝又西发。  

陈瓘　目昏诗  
壮岁漂沦懒读书，老忘休歇欲何如。  
夜窗不复留灯火，眼食齤齤一任渠。  

陈瓘　秦君亭  
世梗贤路塞，达人识穷通。  
檀枪天宝末，士路如飘蓬。  
聘君当此时，卷迹云霞中。  
能令千载后，叹息诗人穷。  

陈瓘　瑞泉庵  
飞栋逼天象，疏棂逗岩烟。  
烹茶引高士，汲此石罅泉。  
泉深不盈尺，润物无颇偏。  
百川有盈涸，是坎常泓然。  

陈瓘　送致政郏丈赴张杭州西湖之约  
丈人八十身尤健，心似闲云恣舒卷。  
故人邀作武林游，拿舟不道江湖远。  
澄波万顷冲融间，尘埃洗尽光阴闲。  
登临不倦谢太传，好与共寻窗外山。  
梵刹琳宫绕飞阁，霭色岚光日参错。  
遥岑并入眼中来，却爱清秋有摇落。  
酒价在逐秋风高，一倒百壶诗正豪。  
潮落潮生几人老，我独世累如鸿毛。  
兴来即是烟波客，兴尽欲归归便得。  
疏巾藜仗日相随，不许征途有南北。  
天南天北屡经过，不独丈人清兴多。  
欲棹小舟同一醉，手边朱墨奈忙何。  

陈瓘　送周初平  
虀盐虽不饱，心与古人期。  
口体非吾养，纷华任尔为。  
经明逢地芥，颖脱看囊锥。  
两骥皆宛种，天衢好并驰。  

陈瓘　颂  
静坐一川微雨，未辨雷音起处。  
夜深风作轻寒，清晓月明归去。  

陈瓘　苏文饶往昌国意颇惮之送以诗因勉之  
已闻舟楫具，那得苦留君。  
雨过霜风急，帆飞雪浪分。  
长途方策足，暇日正论文。  
功业他年事，风波岂足云。  

陈瓘　题假面铺  
今年不及去年秋，十顷曾无半亩收。  
好雨早随人意足，即今何地不油油。  

陈瓘　文饱自京师还欲往昌国而风作不可渡乃为绝句戏之  
欲冲高浪却沈吟，酒近瀛洲懒得斟。  
莫道颠风无好意，为君吹过远归心。  

陈瓘　文饶自昌国以诗见寄次韵二首  
百川滚滚到来休，此是人间第一流。  
鲸鬣为君翻骇浪，兰苕空自满汀洲。  

陈瓘　文饶自昌国以诗见寄次韵二首  
海邦渺渺知何在，风入高帆顷刻过。  
何似一樽湖上酒。月明安稳照寒波。  

陈瓘　吴江鲈乡亭  
中郎台榭据江乡，雅称诗翁赋卒章。  
莼菜鲈鱼好时节，秋风斜日旧烟光。  
一杯有味功名小，万事无心岁月长。  
安得便抛尘纲去，钓舟闲倚画栏傍。  

陈瓘　歙砚诗  
歙溪澄湛千寻碧，中有崎嵚万年石。  
腰粗入水始能凿，一砚价直千金壁。  
轻丝腻色恍莫分，熟视微见青罗纹。  
乃知金线鸲鹆眼，如玉有瑕安足论。  

陈瓘　秀聚亭  
晓色春风里，维舟一小亭。  
看山浑不倦，待得雪峰青。  

陈瓘　佚老堂  
解组给华远，悬车兴味长。  
身闲云去住，心净月清凉。  
老矣思同隐，归欤叹异乡。  
平生高意在，畎畎未应忘。  

陈瓘　与全州崇宁断臂和尚  
少年得髓几人知，想见当年断臂时。  
此是湘山大知识，衡门堪继会昌师。  

陈瓘　杂诗  
床头史记千番纸，世上兴亡一窖尘。  
惟有炳然周孔道，至今余泽浸生民。  

陈瓘　杂诗  
大抵操心在谨微，谬差千里始毫鳌。  
如闻不善须当改，莫谓无人例可欺。  
忠信但当为己任，行藏终自有天知。  
深冬寒日能多少，已觉东风次第吹。  

陈瓘　自合浦还清湘寄虚中弟  
三年已绝生还望，一日天恩到海涯。  
路过清湘犹间阔，当时何不住长沙。  

陈瓘　自合浦还清湘寄虚中弟  
行彻天涯万里山，月明方照海珠还。  
瘴乡来往浑閒事，聊为清湘一破颜。  

陈瓘　自合浦还清湘寄虚中弟  
曾近沧溟看飓风，波涛有尽海无穷。  
四年陈迹今何在，坐对湘云豁晚空。  

陈瓘　自合浦还清湘寄虚中弟  
瘴海只将梅作雪，湘山今见麦为春。  
晴空有月当如旧，岭北山南总照人。  

陈光　和朱晦翁作  
去年渭北望卿频，今日深山屐齿新。  
珠树香沾千涧雨，莲峰翠滴四时春。  
渔郎有意休相问，樵子无心可与亲。  
石榻盘旋忘岁月，瓶罍羞罄故人贫。  

陈龟年　龟山  
山是东南第一峰，长淮古汴渺连空。  
登临不是观泉石，心折神皋指顾中。  

陈龟年　游净社寺  
古寺何年斩，山空一片云。  
乔松含晚翠，修竹洒清阴。  
老衲朝阳缀，睢鸠带雨吟。  

陈贵诚　禅师塔  
旧到乌回寺，相迎识短筇。  
重来已无迹，今去欲安从。  
春晓空啼鸟，岩枯吼夜龙。  
诸天围绕处，重听一楼钟。  

陈贵谦　敬赞月林观禅师  
示现人间忍辱仙，单提独弄祖师禅。  
生涯一钵无安处，惟有声名万古传。  

陈贵谦　敬赞月林观禅师  
传得西林夜半长，解将铁笛逆风吹。  
重重话堕全担荷，青出于蓝只自知。  

陈贵谦　敬赞月林观禅师  
与师曾结宿生因，一笑吴门二十春。  
再见已忘标月指，无言可赞法王身。  

陈贵谊　句  
行人自逐杨花去，不是杨花肯送人。  

陈国材　句  
红日晚天三四雁，碧波春水一双鸥。  

陈合　题龟峰词后  
西晋风流自一家，忆君魂梦到梅花。  
梅花深处无人迹，明月一枝霜外斜。  

陈壑山　九日山亭  
青竹题犹在，黄花课又供。  
浮生闲日少，清赏几人从。  
老木有豪气，秋山无媚容。  
凭高政怀古，江上夕阳舂。  

陈洪　春雪  
光映妆楼月，花随歌扇风。  
欲妒梅将柳，故落早春中。  

陈壶中　宿连云楼  
自爱山楼宿，微吟北兴浓。  
凭阑最深处，见月在高峰。  
清唳来孤鹤，新凉生数松。  
葛坛名已远，何处觅仙踪。  

陈壶中　雁山  
山川秘灵迹，海近气常阴。  
尊者何年在，樵人去路深。  
云龙归绝顶，花鸟傍禅心。  
十八前朝寺，哀猿空夜吟。  

陈槐卿　句  
谁能作文冢，反魂为瘞埋。  

陈槐卿　句  
浩叹但伤前辈少，此怀难与俗人论。  

陈涣　句  
炊饼担头挑取去，白衣补上喝将来。  

陈焕　茶庵观茶  
脚底晴雷殷殷过，浮山四面布干戈。  
枪旗不染阴山血，留与人间战睡魔。  

陈焕　黄龙洞口道人送茶及筇竹杖  
露泣新芽九节筇，芽如雀舌节如龙。  
烹来习习风生腋，拄上罗浮第一峰。  

陈焕　梅苍村咏梅作  
雪裹溪桥独树春，客来惊起晓姜匀。  
试从意外看风味，方信留侯似妇人。  

陈焕　遗衣坛  
一点残灯照夜阑，洞深云气逼人寒。  
仙翁从此乘鸾去，不见遗衣见古坛。  

陈焕子弟　碧落洞  
碧落他年访旧游，摩挲苍藓又从头。  
悬崖纵有诗千首，直许苏陈占上流。  

陈辉　句  
根枝不入灵和殿，枉为人间拂马蹄。  

陈纪　初夏  
梅子黄时雨又晴，春衫未脱暑犹轻。  
天横远岫半眉绿，云漏斜阳一眼明。  
野树晚风清蝶梦，曲池芳草乱蛙声。  
浮生嚣寂何穷已，搔首蓬窗感慨生。  

陈纪　春感  
唾壶壮气已休休，呼酒田翁与动酬。  
九十日春长是雨，三千丈发总缘愁。  
棱棱颜面尘埃满，渺渺山河岁月遒。  
谷饮芝餐皆可饱，人生何必稻粱谋。  

陈纪　和赵华颠梅花  
起舞簪花老尚狂，梅花应记旧高阳。  
蕊宫仙子无尘韵，幽谷佳人有靓妆。  
斜月半檐微弄影，断桥深夜忽闻香。  
真成坐对被渠恼，不信先生铁石肠。  

陈纪　寄朱沧洲  
不见沧洲已十霜，梦中炯炯此灵光。  
青山拄杖尚能否，华发与秋俱老苍。  
夜雨丰湖吟浩荡，夕阳鹤观吊兴亡。  
通家有子今头白，此意堪君累十觞。  

陈纪　甲辰元日  
屋角难声一岁分，起搔吟鬓惜芳辰。  
江山有恨英雄老，天地无私草木春。  
柏叶又倾新岁酒，梅花同是隔年人。  
东风着物能多少，写入清诗句句新。  

陈纪　哭有桥兄  
前辈风流尽，乡枌孰表们。  
如公又凋谢，末俗恐浇漓。  
幼学皆真践，濒危属相思。  
端为吾道恸，不但器吾私。  

陈纪　梅花  
冰霜骨格玉精神，索笑巡檐不厌频。  
清瘦绝如人有韵，品题除是笔无尘。  
一枝影裹溪山晚，万斛香中天地春。  
几度见渠诗便好，此花前世定诗人。  

陈纪　暮春山行  
幽兴忽不惬，山蹊策杖游。  
林深树痓影，溪涨水重流。  
对酒愁先醉，看花老却羞。  
平生倚楼意，搔首转悠悠。  

陈纪　暮春山行  
不具看花眼，萧然绿暗邨。  
贫来疑笔砚，老去信乾坤。  
日澹树无影，潮回草有痕。  
诗成鸥没处，鸦外又黄昏。  

陈纪　穷吟  
穷吟之外百无功，鬓发萧萧渐已翁。  
自枕书眠听夜雨，偶然襟去纳雌风。  
男儿未死身难量，豪杰虽贫气未穷。  
缓步短筇谁会得，野花啼鸟夕阳红。  

陈纪　秋怀  
书剑飘零学稼迟，吾侪拾此欲安之。  
愁怀惯对寒灯话，老态惟应晓镜知。  
中散不堪长忤俗，陶潜所好每远时。  
西风落日萍花岸，独立苍茫自咏诗。  

陈纪　题李竹隐山斋  
法界人寰共一邱，欲穷远目更登楼。  
苍藤碧藓树容晚，凉月好风山意秋。  
莎径荒寒闻鹤唳，竹丛摇落见渔舟。  
一声横笛碧天暮，诗在沧波芦荻洲。  

陈纪　挽赵秋晓  
鹏运南来驻海涯，熟闻诸老说瑰奇。  
周瓜正接云仍瓞，郗桂骈生父子枝。  
阅世忽更龙汉劫，盖馆独见义臣诗。  
每嗟岭海无英特，况失斯人重可悲。  

陈纪　挽赵秋晓  
摩室与居问亦祥，只言永诀语琅琅。  
情知竖了膏盲病，谩试庸翳补演方。  
华屋邱山真佝仰，长瓶短管付凄凉。  
平生曾赏穷吟者，莫讶术衰人些草。  

陈纪　挽赵秋晓  
年头尾足遗追随，畅饮高歌送落晖。  
庚咏每思弹丸句，谈诸常落前锋机。  
渐成瓜葛缘方熟，共看茱萸事已非。  
数尺茅帘杨柳岸，故应经此尚依依。  

陈纪　谢谢痓山惠杜诗纸被  
贫诗如蜜睡如锡，二贶偕来敢不登。  
锦轴一编变府稿，雪衾万杆剡溪藤。  
朝来诵句能驱并，夜半眠云称伴僧。  
只恐凝儿骄踏裂，起来仍唤读书灯。  

陈纪　夜梦游一野人家万竹苍寒老翁款留意甚厚予题诗赠之独记一联云与谁  
一径苍寒长绿筠，鸡声人语隔林闻。  
与谁共住只明月，所可论交惟此君。  
世事乘除天已定，人生劳逸念中分。  
卜邻倘许通来往，分我南山一片云。  

陈纪　夜起  
万籁沈沈见息机，轻寒猎猎入单衣。  
新霜俗落露痕重，缺月渐高河影微。  
村犬惊寒时自吠，水禽失侣夜犹飞。  
更须景物完诗句，莫讶更阑未掩扉。  

陈纪　夜宿增江松鹤庵  
木落风高夜欲冰，襥衾来此爱幽情。  
壁灯未灭见花影，山雨忽来闻竹声。  
谩忆同游期后会，因思往事悟前生。  
自怜粗带山林骨，坐待寒钟吼五更。  

陈纪　饮黎希明赴与学教论  
　　官仍冷地，况味淡乴　僧。  
泮水无一亩，乱山知岁憎。  
树云侵绛帐，山雨翳青灯。  
若有登临句，寄予能不能。  

陈纪　游深溪龙潭  
危磴上嶙峋，泉声静更闻。  
雨添三尺水，僧卧半间云。  
境胜诗难好，林深日易曛。  
忘言观众妙，一缕起炉熏。  

陈纪　雨中出廓  
幽人宁免俗，踸踔且泥行。  
云过溪流动，雨馀池草生。  
长身成踨蹐，暮景学将迎。  
应被炮翁笑，有田胡不耕。  

陈纪　早春有怀亡友秋晓恕斋小山诸公  
诗成谁与共赓酬，又绿前汀桂若洲。  
旧友凋零浑似梦，新春萧索亦如秋。  
阴晴气候惟共睡，今古乾坤只载愁。  
我与东风俱是客，具绿华屋忌山邱。  

陈纪　早起  
星斗淡欲落，银河白向斜。  
人间独梦蚁，树杪已闻鸦。  
池水偷山影，朝阳禅月华。  
升沈无限事，秋草满天涯。  

陈纪　早秋有怀寄赵华颠  
一叶井梧落，微凉生瘦藤。  
老兼秋共至，衰与病相仍。  
砌近蟲号枕，檐疏雨翳灯。  
熏炉对经卷，清似住山僧。  

陈纪　舟行  
落日残霞岛屿明，淡烟衰草古今情。  
青山偏向意中远，白鸟正当吟处横。  
岁晚梅花和我老，愁来竹叶向谁倾。  
浪游无奈徂年感，远浦晚风潮又生。  

陈既济　送张无梦归天台  
暂到京城住，辞尧返旧庐。  
身耽泉石乐，心向利名疏。  
鹤静来华表，云间出太虚。  
钱塘应过日，秋水满红蕖。  

陈洎　读刘蕡策  
药石危言治乱箴，贾生晁错是知音。  
可怜当日司文者，不畏人言合愧心。  

陈洎　读子虚赋  
听辞深怅不同时，及到同时位大卑。  
争似唐皇将颇牧，禁中言下用无疑。  

陈洎　对雪寄崔仲裕  
夺鹤韬霞势渐浓，卷帘庭馆好支筇。  
乘查路阔寒凝冻，种玉畦平晓被封。  
天上瑶宫当月圃，海中银阙耸鳌峰。  
思君不得同吟赏，知在旗亭第几重。  

陈洎　过田文墓  
当年闻奏雍门琴，话著池台泪满襟。  
何况今朝陵谷畔，池台无迹可追寻。  

陈洎　过项羽庙  
八千子弟已投戈，夜帐犹闻怨楚歌。  
学敌万人成底事，不思一箇范增多。  

陈洎　湖上逢渔者  
雨蓑烟笠洞庭秋，独茧纶轻一叶舟。  
拟共停桡醉天幕，缓歌濯足不回头。  

陈洎　还刘处士先令公功名录  
当年力战荡妖氛，十万雄师四七勋。  
将略妙欺班定远，家声高过李将军。  
铭图魏鼎文犹在，笔勒燕山蹟尚分。  
今日闲披有遗恨，可怜生不遇明君。  

陈洎　黄鹄  
呼树止陵阳，逢辰下建章。  
奇姿标上瑞，正色丽中央。  
昭祀祠坛畔，声歌太液傍。  
凤教鸿作侣，天与菊为裳。  
神雀非灵异，流莺愧采章。  
集汙宁我类，一举戛云翔。  

陈洎　寄宝臣寺丞  
万里扶灵宅寿阡，谢公纯孝是家传。  
庐开四尺成寒士，榱列三围陋昔贤。  
先域定生连理树，门人多废蓼莪篇。  
我心罔极君应念，露白霜清泣昊天。  

陈洎　句  
四壁旧贫宁畏盗，一枝虽小易容巢。  

陈洎　句  
他年远公社，若箇是遗民。  

陈洎　开元寺凌虚阁对雪寄解唐卿  
瓀滴琳华一夜凝，凌虚雕槛晓来凭。  
眼观银色三千界，身到瑶台十二层。  
玉洒砌尘供庾斛，粉融檐水妒房陵。  
化人宫好分明在，恨不同君把袂登。  

陈洎　蓝溪閒居  
白鹿原东虎候西，结庐岑寂映蓝溪。  
露侵僧履兰三迳，春入农歌雨一犁。  
聒枕溜声疑水宿，拂檐山色类岩栖。  
闭门养拙无人问，揭尽陈编日又低。  

陈洎　离郭店马上回寄乡知  
回望离亭映楚山，慨然西笑入长安。  
贪程野仆擔书引，惜别乡人驻足观。  
霞襯曙光烘积霭，柳和春雨荡轻寒。  
遥期此地归来日，迎取相如驷马看。  

陈洎　南齐  
曲江欢宴侍华裾，舞拍琴歌艺有馀。  
独有纯臣王叔宝，解陈封禅一篇书。  

陈洎　秋日端居  
暑退蚊雷静，门閒雀到稀。  
露莎蛩自急，星树鹊何依。  
井臼贫虽乐，溪山远未归。  
时情似秋雁，一一背寒飞。  

陈洎　谢人惠三峰朱柿  
乌椑珍果益丹名，新折红林蕂尚青。  
浆冷夜凝仙掌露，味甘秋割楚江萍。  
圆堆玉眃樱难并，賸荐金樽酒易醒。  
应念茂陵消渴者，整篮封贮到云扃。  

陈洎　雉媒  
朱冠衮背一何鲜，声厉情骄目悍然。  
若道物情皆锡类，雉媒争似鸩媒贤。  

陈继善　挽赵秋晓  
灯火南城夜，春风借齿牙。  
阿蒙曾刮目，文举幸通家。  
尚渴霏霏诲，翻成起起嗟。  
向来觞咏地，衰柳夕阳斜。  

陈嘉官　题太姥墓  
吾闻尧时种蓝妪，世代更移好坏可数。  
帝尧朽骨无微尘，此閒犹有尧时墓。  
墓中老妪知不知，五帝三王奚以为。  
狼贪鼠窃攫尺士，竨木未枯已易主。  
君不见仙人掌，分明指取青天上。  
骑龙谒帝大罗天，不逐华虫挂洼网。  
又不见石棋盘，人去盘空局已残。  
当时胜负此何有，争先夺劫摧心肝。  
请君绝顶试飞舄，左望东瓯右东冶。  
山川不见无诸君，但见烽烟遍郊野。  

陈嘉官　游霍童  
洞寻黄鹤白鹤，峰过大童小童。  
杖底泉声滴沥，水边树色空蒙。  

陈嘉官　游霍童  
藤上老猿欲堕，松间野鹿相随。  
苔藓绿埋丹灶，桃花红染金锤。  

陈嘉官　游霍童  
瀑声深涧浅涧，峰势烟笼雾笼。  
仿佛身游海上，须臾觉上山中。  

陈嘉官　游霍童  
翠簊轻挑绿酒，紫芝閒对黄冠。  
半醉风廻铁笛，中宵冷露瑶坛。  

陈嘉言　蒋洋道中望太姥山四首  
问俗驱王事，斋宫耐可期。  
寒花明绛节，孤月映摩尼。  
缥渺浮虚廊，苍茫弄晚曦。  
三山如可接，莫遣汉臣归。  

陈嘉言　蒋洋道中望太姥山四首  
望里仙踪渺，烟霞沧海东。  
迳迷丹灶外，人转大还中。  
虬偃千林日，鸾吹一夕风。  
停骖迟太姥，蓝水洗尘容。  

陈嘉言　蒋洋道中望太姥山四首  
绝巘云霄外，嵯峨杳霭间。  
云将山岫湿，鹤伴月华閒。  
流水溪溪静，琪花树树殷。  
攀跻犹未得，清梦绕禅关。  

陈嘉言　蒋洋道中望太姥山四首  
层崖缘石涧，孤树耸危桥。  
海色侵衣袂，松风破泬寥。  
佛门苔藓古，山寺薜萝饶。  
回首斜阳外，神仙未可招。  

陈简轩　清虚堂  
闭门潇洒入窗明，一洗浮生梦幻情。  
夜月静移花下影，晓风轻度竹间声。  
天空寥廓人孤坐，地耸高寒鹤不惊。  
满眼青山云散尽，恍疑身世在蓬瀛。  

陈简轩　醉芙蓉  
瓀姬秋宴集蓬壶，酒晕微微上雪酥。  
笑倚西风浑不定，因临流水欲相扶。  
绿云香减霜初冷，红玉痕消日又晡。  
妆镜明朝见真色，不知犹带宿酲无。  

陈荐　范增墓  
藏名羞立虎狼朝，乘鹤东依项籍豪。  
愤失兰图撞玉斗，不知天命与金刀。  
还家落日埋英气，回首浮云委旧劳。  
百步西连陵母冢，峨峨先识泰同山高。  

陈荐　垓下  
九里山南楚汉争，风波翻覆走长鲸。  
霸图欲断中宵失，帝业时来一战成。  
懒渡沧江惭你老，更无勍敌压韩彭。  
农人不识当时意，只得春霖事耦耕。  

陈荐　句  
尘静山川狂鹿死，雷惊天地老龙飞。  

陈荐　燕子楼  
仆射新阡狐兔游，侍儿犹住水边楼。  
风清玉簟慵欹枕，月好珠帘懒上钩。  
寒梦觉来沧海阔，新诗吟罢紫兰秋。  
乐天才思如春雨，断送残花一夕休。  

陈荐　子房庙  
博浪沙头触副车，潜游东夏识真符。  
风云智略移秦鼎，星斗功名启汉图。  
商老已来宁少海，赤松还约访仙都。  
雍容进退全天道，凛凛高风万古无。  

陈鉴之　包家山和潘孔时  
危阑纳纳万里天，此景不作四子妍。  
荒蹊斗折乔木末，小亭棋布层岩巅。  
阳侯作意娱我醉，潮头百尽来樽前。  
游蜂低回殢花露，一鸟急去拖林烟。  
年来祗可作橘隐，四人隐学商山仙。  

陈鉴之　毕履和惠端砚余以大歙砚报之佐以一诗  
履和惠端砚，玉质马肝色。  
我有大砚卧蚕纹，元是新安龙尾石。  
持以答佳贶，聊尔见此心。  
极知不是双南金，未足报君绿绮琴。  
我得履和砚，清润如履和。  
天然粹德非琢磨，秋江印月平不波。  
君刚甫砚，朴钝若刚甫。  
不能轻捷随人后，默默寒窗守愚鲁。  
端砚入手喜有余，展开古帖聊学书。  
大砚知君不负渠，墨池飞出北溟鱼。  

陈鉴之　春晚野步  
容易老春工，扶藜趁好风。  
蛙跳蒲细细，燕没絮濛濛。  
沽酒亦可醉，有怀谁与同。  
长松古须鬣，无语对繁红。  

陈鉴之　到三圣庙坐池亭久之记经四十字  
倦踏软尘陌，琳宫取次行。  
红桃窥潋滟，翠柳立虚明。  
眼底得诗料，耳根犹市声。  
黄冠啜茗茶，犹有旧交情。  

陈鉴之　古诗四首奉寄陈宗之兼简敖舑翁  
雌雄乌一色，烈焰玉石分。  
子桑十日雨，英概君摩云。  
尘尾失羁思，襟裾兰茝芬。  
是岂如蟨驉，书圃同锄芸。  

陈鉴之　古诗四首奉寄陈宗之兼简敖舑翁  
君隐万人海，啸咏足胜流。  
我堕寂寞滨，嵌岩一筇秋。  
蟠郁向谁吐，天围芦荻洲。  
劈箭客帆去，何日回吾舟。  

陈鉴之　古诗四首奉寄陈宗之兼简敖舑翁  
甘旨娱母颜，雍雍春满室。  
咿哑索梨枣，诸儿争绕膝。  
波明再茁桐，露涤清吟笔。  
人生如此足，富贵刀头蜜。  

陈鉴之　古诗四首奉寄陈宗之兼简敖舑翁  
亭亭会山阁，西面秋澄鲜。  
盘礴一代英，披衣俯飞鸢。  
迩来几星聚，清樽压云烟。  
九转奇诀快，分惠毋独仙。  

陈鉴之　过吴江  
垂虹四年别，淼淼来梦境。  
今晨整芒屦，柳风吹鬓影。  
春光彻重渊，蛟困绿波静。  
远帆有远处，小立为徐领。  
浩歌翁自得，白发乱垂颈。  
一室世谁如，三万六千顷。  
平生卜邻意，此际味差永。  
翁肯平分欤，吾其辨渔艇。  

陈鉴之　和守斋户部家居书怀  
抽身龙尾外，一壑本来心。  
书卷竹阴润，笔休花气侵。  
耿光增魏笏，雅趣寓陶琴。  
隐几时搜句，忘言兀似瘖。  

陈鉴之　和友人题唐明皇杨太真对弈图  
风流阵退却围棋，心醉妖妍落子迟。  
还记兵行南诏否，轮赢应不到双眉。  

陈鉴之　会稽秋日观山  
荒胜音流不，蠹叶风飕飕。  
前山与幽人，亭亭共清秋。  
远近日明晦，隐见云去留。  
木末一叟归，犬鸣茅舍幽。  
忆昔典午东，剑佩森名流。  
胜地慰远怀，兹焉久绸缪。  
渔矶与樵迳，今有斯人不。  
池石老苔发，空余螺蚌游。  
世有古今异，郢歌聊自酬。  
醉眼时摩挲。此山即前修。  

陈鉴之　寄题长溪杨耻斋梅楼楼乃其先世读书之所  
乃翁爱书书满楼，万轴插架堪汗牛。  
乃翁爱梅梅绕楼，千年老干如苍虬。  
梅护群书俗尘绝，书对梅梢滋味别。  
有时掩卷静倚阑，檐角一枝擎淡月。  
雁行编简相从久，笔砚收功竟负。  
儿孙登楼凛生敬，谓此梅花乃先友。  
一新丹雘焕枅拱，黄卷依然对姬孔。  
汲泉不是灌梅花，培养君家读书种。  
袍香青紫云路同，盛事何翅继乃翁。  
后来应有跨灶者，百花头上文正公。  
吾知乃翁好梅音，不旬区区为名第。  
霜飚天地惨无色，谁得东皇第一义。  
惟梅气禀超卓越，首送春风入书幄。  
对之心地悟理学，此是天民尹先觉。  

陈鉴之　蒋实斋出示孟浩然画像因赋二绝  
吟鞭遥指鹿门归，水色山光件件诗。  
缩项鳊鱼元自好，当年应悔识王维。  

陈鉴之　蒋实斋出示孟浩然画像因赋二绝  
诵诗纵不忤龙颜，荣贵无过是好官。  
未必一僮随瘦马，千年传作画图看。  

陈鉴之　京口甘露寺登眺  
吹帽海风鸦背起，冯夷知我酒微醺。  
楼台气压金焦浪，钟鼓声飞淮浙云。  
戈甲虎争余块石，榛芜鼪啸几斜曛。  
山僧不管兴亡摔，清坐闲披贝叶文。  

陈鉴之　京口江阁和友人韵  
良辰仍我辈，斗酒大江边。  
小阁纳万里，一帆来九天。  
世尘黄鹄外，诗兴白鸥前。  
地胜吾衰矣，长怀李谪仙。  

陈鉴之　客新安赋喜雨歌呈守斋倪史君  
良苗正要雨肥绿，火伞张空驱日毂。  
枝头忽作少女风马牛不相及，转眼排檐万银竹。  
为新安民殊可怜，插空乱巘无多田。  
雨缠终日水半壁，方晴又望霓横天。  
是邦若要宜稼樯，好似婴儿调乳食。  
祗今田甫渴甘澍，贤侯忧民见颜色。  
鼓声坎坎神来临，不歆牲酒歆侯心。  
睡龙苏醒听约束，拿攫云雾层岩阴。  
涧泉将涸兮乱流，嘉颖欲槁兮光浮。  
田翁戴笠儿跨牛，欣欣相对歌贤侯。  
争言一雨神所赐，非侯何民蒙神休。  
天惠贤侯福吾士，长是五日一风兮十日一雨。  

陈鉴之　暮登蓬莱阁  
危栏散湮郁，已暮亦登临。  
鼓角孤城月，山川万古心。  
鹳棲松雾重，鸥卧渚烟深。  
客子终何吒，婆娑且醉吟。  

陈鉴之　陪守斋至玉湖书院作  
天垂大溪碧，近树齐远山。  
水气涵野色，缥缈亭数间。  
维昔文节公，孤标凛群奸。  
飘然两屐齿，云岩遍跻攀。  
此地足佳致，差不远市阛。  
寿峰顾而喜，筑屋如亲颜。  
吴兴富台榭，往携歌鬟。  
公独抱书来，小舟破潺湲。  
花澹水纹丽，鸟啼人意闲。  
读易发妙蕴，不惟评马班。  
著述五百卷，星芒照人寰。  
天街几绣鞍，蹀躞趋豹关。  
河来磔柱立，一老菰蒲湾。  
守斋领客游，秋风韵枯菅。  
我诵壁间文，徒倚藓石斑。  
德人不可见，月白渔舟还。  

陈鉴之　遣兴  
踏遍茹溪石，梅花又满林。  
山川春人望，宇宙月知心。  
一纪别乡井，八年无雁音。  
危巢老松顶，日暮有归禽。  

陈鉴之　秋晚  
瘦尽芙蓉菊又残，客游怀抱更登山，  
秋光老矣归何处，只在愁人双鬓间。  

陈鉴之　守斋和张倅古岩诗予用韵赋三绝呈守斋  
天然石屋两三僧，趺坐寒云几上生。  
想见瓦炉烟断处，一函经对万松清。  

陈鉴之　守斋和张倅古岩诗予用韵赋三绝呈守斋  
贰车林下喜逢僧，眼底千峰逸兴生。  
五马未游心已到，吟笺零乱岫云清。  

陈鉴之　守斋和张倅古岩诗予用韵赋三绝呈守斋  
澹泊贤侯似衲僧，功深心地枣梨生。  
画堂歌舞聊娱客，客退依然禅榻清。  

陈鉴之　守斋示予游问政山和陈广文诗予用韵呈守斋  
小人名山访古归，雪云不争听招麾。  
琼瑶千嶂插空阔，珠璧一诗争崛奇。  
兴逸聊兹游赤石，民安何待花潢池。  
妓围如画心如水，有鬷发从渠映玉碑。  

陈鉴之　送陈仁叔之越  
生世可无友，吾友得仁叔。  
行己严尺度，色夷气清穆。  
蝇头观世态，尘尾露心曲。  
大江渺愁人，风欲饱帆腹。  
重阳两是按，不共一杯菊。  
吾侪迹浮萍，同是客京毂。  
作讨俱出此，正尔未免俗。  
倘廪可反映，一笑如鲁肃。  
寒窗共短檠，何用戒征轴。  
氢穷杜陵远，恨欠突兀屋。  
波寒净沙石，露重老林木。  
莫言衣带水，后会殊未卜。  
越山君旧游，我亦曾寄目。  
迩来平安否，细与问修竹。  

陈鉴之　送方粹仲适会稽  
正好炉亭语夜分，朔风征帽浙江汶。  
天代雁带参差树，山远舟横黯淡云。  
龟解不妨时换酒，鲸呿元自妙为文。  
千岩万壑心如水，二尽檠边剩著勋。  

陈鉴之　送郑严州四首  
诸贤适江海，梧竹孤凤吟。  
愿言正王度，祈招嗣清音。  
亦为胶西董，反慰及物心。  
未可赋柏舟，天眷宗社深。  

陈鉴之　送郑严州四首  
父老迎使君，舟楫桐江波。  
那知使君心，一片烟雨蓑。  
杖藜对客星，清风双嵯峨。  
沙鸥公故人，应为小婆娑。  

陈鉴之　送郑严州四首  
严山少平田，严俗稀惰民。  
书生坐黄堂，肯诧硎刃新。  
定以清净化，坐啸物自春。  
绿野人荷锄，使君聊岸巾。  

陈鉴之　送郑严州四首  
善端谁独无，所化有兰鲍。  
时容拜床下，孺子似可教。  
山种顿修阻，心折东去棹。  
徘徊堤柳春，帆腹风欲饱。  

陈鉴之　探梅  
驴蹇火飚寒帽裙，吟肩山耸酒微醺。  
弯弯竹迳霏霏雪，小小溪桥淡淡云。  
忽邂逅时真得侣，向空濛处细飘芬。  
回天力量知谁似，笑挽春来首策勋。  

陈鉴之　题陈景说诗稿后  
今人宗晚唐，琢句亦清好。  
碧海掣长鲸，君慕杜陵老。  

陈鉴之　题陈景说诗稿后  
月明孤屿云，一鹤唳清夜。  
和之以君诗，竹牖寒灯下。  

陈鉴之　题陈景说诗稿后  
倚马挥万言，跨驴哦一字。  
迟速不须论，纫云看奇思。  

陈鉴之　题村学图  
田父龙钟雪色髯，送儿来学尚腰鎌。  
先生莫厌村醪薄。醴酒虽家有楚钳。  

陈鉴之　题问政山  
冯轼邦君侈画熊，却来问政翠崖翁。  
祗应兄念玄真子，不是堂无齐盖公。  
千载棣佛教盛事，两丛慈竹亦清风。  
跨鸾时过宣平老，明月箫声在半空。  

陈鉴之　题严子陵钓台  
渭滨一叟发垂素，西伯与之无雅故。  
幡然为舍钓鱼竿。八极风云生指顾。  
先生少与文叔游，眼看日角兴炎刘。  
胡为掉头不肯住，垂纶依旧披羊裘。  
周文虚已师贤哲，光武规模欠宏阔。  
三公清坐台阁尊，先生回首桐江月。  
桐江月色无古今，白波苍嶂幽人心。  

陈鉴之　题郑承事所作惠兰三首  
兰如君子蕙如士，此评吾得这涪翁。  
有余不足姑勿率，毕竟清幽气类同。  

陈鉴之　题郑承事所作惠兰三首  
托迹不辞岩谷深，异於萧艾亦何心。  
清风披佛自多事，斜日淡云香满林。  

陈鉴之　题郑承事所作惠兰三首  
郑君欲与兰写真，心神暗与兰俱春。  
诗家三昧正如此，境融意会今何人。  

陈鉴之　同刘叔泰放步湖边入灵芝寺坐依光良久叔泰诵坡仙好把西湖比西子之  
刘郎唤我出，胜处意所便。  
清寒柳桃风，浓淡杉桧烟。  
僧庐自生香，步绕古佛前。  
依光偶不扃，坐数禽聊翩。  
平林度清磬，遥堤簇归船。  
湖山露真态，鸥点溶溶天。  
形容几吟笔，刚道妆抹妍。  
莫作西子看，正如姑身仙。  
相知喜值予，微笑生清涟。  

陈鉴之　同倪善之纳凉寿芳  
尚未阶软翠流长，境静蒲荷觉更香。  
清坐小亭丛竹近，暂停团扇受风谅。  

陈鉴之　同潘孔时饮总宜园孔时出宝晋帖呼道人箫次日有诗予用韵答之  
六桥秋新宜醉吟，举杯共听岩鹤音。  
危亭三面老竹也，宝晋数帖清人心。  
凉蝉不敢喧夕曛，洞箫声绕山腰云。  
摇摇归艇水纹裂，山紫天青河汉白。  
想君独立对空阔，一鹭毛寒藕花月。  

陈鉴之　晚登京口倅厅富览二首  
穷途逢伟观，小阁江万里。  
薄暮岸幅巾，寒烟四山起。  
天河注平淮，斗柄卧芦苇。  
欲返还少留，灯青客船尾。  

陈鉴之　晚登京口倅厅富览二首  
孙刘昔虎视，铁骑如风雷。  
白水列苍嶂，今焉侑予杯。  
功名诧一时，空云暂崔嵬。  
衲子真英雄，一龛老岩隈。  

陈鉴之　晚凉湖边放步  
暑气湖山薄，晚风巾袂凉。  
蝉鸣便柳荫，鹭立领荷香。  
大舸鼓声远，小轩茶味长。  
独游元更好，细细踏斜阳。  

陈鉴之　西湖晚望  
过雨长堤葱翠湿，小桥人静支筇立。  
一缕竿头颤霜鲫，风动青蒲见蓑笠。  

陈鉴之　夏夜  
鹊影翻高树，萤光出浅莎。  
墙低天宇阔，楼小月明多。  
清吹徐徐至，微云缓缓过。  
欲谈无与共，默坐养天和。  

陈鉴之　有感  
淋雨何人记子桑，朱门车马涨尘黄。  
百年友谊须英概，画虎何妨效季良。  

陈鉴之　与客夜饮蜡烛有花客请赋之  
圆蒲促坐话情真，蜡炬能花似有神。  
毕竟蜂须膏馥在，酒边依旧十分春。  

陈鉴之　月下见桂花欣然会心赋二十八字  
万卉千葩春事足，一岩桂自壮秋光。  
清泠风露月侵午，天上人间相对香。  

陈鉴之　再到京口  
问讯金焦亡恙否，双鳌依旧据寒流。  
塔边浪战嵌岩石，木末云扶缥缈楼。  
枫叶蓼花新醉雨，山容鬓两添秋。  
海天一镜般如豆，忘却尘缁季子裘。  

陈讲　句  
试上江楼望怀泽，暮云千朵碧连天。  

陈绛　登高  
劝君莫辞满酌酒，瑶林琼木皆良友。  
就中此会难暂忘，一年两经九月九。  
茱萸含香又满头，黄菊飘英再盈手。  
清欢未见玉山颓，高空任待金乌走。  
落帽声名何足取，孟嘉一会登龙首。  
梅仙耳热遗我诗，诗笔如椽胆如斗。  

陈郊　灵鉴院  
门外轮蹄去不休，谁人识向静中游。  
区区名利成韁锁，不道少年能白头。  

陈峤　句  
小桥风月年年事，争奈潘安老去何。  

陈峤　句  
彭祖尚闻年八百，陈郎犹是小孩儿。  

陈峤　题公署  
当默任言言是垢，当言任默默为尘。  
当默当言俱无任，尘埃何由得到身。  

陈峤　赠萧韡  
一寸功名心已灰，翩然解组赋归来。  
中兴天子登耆旧，二十余年挽不回。  

陈杰　把茅  
广武醉后呵竖子，稷下谈锋避少年。  
未知更蜡阮屐几，惟恐有著祖鞭先。  
鬻技百金或封地，著书五车无入玄。  
人间事多特未定，把茅去老白云边。  

陈杰　闭门  
闭门风雨九十日，生物趋新曾未休。  
适见桃枝暗明月，渐闻柳絮逐江流。  

陈杰　病起  
苦炎未了又悲秋，如此相催老即休。  
病里有时乌可帝，梦中奚翅蚁能侯。  
屈平正不争鸡鹜，老子真堪谓马牛。  
兹理卧来尤透彻，飒然毛孔散千忧。  

陈杰　伯文觅鸡雏赋送  
雌雄在壳众雏分，养手当年纪渻君。  
饱履雪霜方出距，浅含风雾未成文。  
徐行肯与鹜争食，小立还如鹤在群。  
待放一噜天下白，秦关下客敢论勋。  

陈杰　伯文送海红柑及橄榄  
外大如壶内不粗，闽山风物楚山无。  
后皇等是栽培力，消得千头与作奴。  

陈杰　伯文送海红柑及橄榄  
微苦何妨著舌尖，就中永味已相兼。  
平生冰檗东坡老，直为群儿说蜜甜。  

陈杰　博弈观人二首  
西军严驾后，北府捷书前。  
胜负岂人与，两公天已全。  

陈杰　博弈观人二首  
等閒移作塞，郑重喝成卢。  
莫看文怀瘦，胸吞几寄奴。  

陈杰　曹操  
鹿去卯金刀，当涂未敢高。  
争荣犹在弈，食马已同槽。  
身后三分闰，生前百诈劳。  
就如题墓上，盗豹亦焉逃。  

陈杰　柴桑图  
消磨甲子门前柳，傲睨羲皇膝上桐。  
晋宋一杯无认处，先生万古此山中。  

陈杰　陈梅境恩科晚遇广而江帅幕留司索赋  
昔年锄梅岭头月，今年看梅江路雪。  
月还在江雪在岭，两处开花一般境。  
道人两眼冰霜寒，道人一襟湖海宽。  
梦回纸帐北窗晓，眼前肯作南枝看。  
月夜雪天花一色，未怕孤山分破得。  

陈杰　程簿能静袖诗来访次韵  
高吟鼎脔屡经尝，群噪纷纷子贡墙。  
雪曲我应惭郢下，笛声公自感山阳。  
堪嗟绛老泥涂役，孤负春官桃李场。  
斗大康山盛儒者，凭谁推此叩循良。  

陈杰　充善堂为吴氏题  
厥初生人，禀性受中。  
不患不善，患不能充。  
血气既刚，物我交战。  
不患不充，又患不善。  
充而善者，可鸾可凰。  
匪善而充，化为豺狼。  
其充为何，勿助勿害。  
鸡鸣而偿，善与利对。  
申严界限，审察毫釐。  
诚内伪外，理公欲私。  
充无穿窬，义不胜用。  
彼充孔扬，傲庭是从。  
故得其正，泉达火然。  
一有弗协，履冰临渊。  
呜呼道微，志远瞻卓。  
子如充之，明善守约。  

陈杰　酬别孙道人存心归上饶二首  
消得刚风三日夜，吹开正色泬寥笑。  
苏门月明朗君长啸，太华云高我昼眠。  

陈杰　酬别孙道人存心归上饶二首  
短些几回无寄处，一声归鹤落江东。  
两行老泪千年恨，问讯骑鲸太白翁。  

陈杰　酬西山龚学谕  
畏人兼惮暑，息影正逃空。  
忽讶衣冠古，还欣臭味同。  
带来西岭雪，睡起北窗风。  
双璧无嘉报，怀斤愧郢工。  

陈杰　出关和雷侍郎送行无魔不成佛观过始知仁之句  
事来思烂熟，罪去得深循。  
天壤嗟微义，风霜本至仁。  
十年江社梦，一道雪梅春。  
回首无他嘱，当言莫爱身。  

陈杰　出郭晚回  
昧谷含凉景，环涂进晚程。  
角声呼月出，鞭影御风行。  
云树故多思，暗泉偏有情。  
临关不得下，回首愧尘缨。  

陈杰　出郊  
飞盖笼晴昼，行厨帐远林。  
柳塘风度絮，花迳日移阴。  
翠袖穿红迥，清歌绕绿深。  
独将衰晚意，危坐数云岑。  

陈杰　出郊  
残红满地绿平池，趁得晴天一日嬉。  
曲径间行逃酒处，小楼閒坐口箫时。  
俗间礼节疏来久，客里光阴去不知。  
一笑主人还指似，墙东忽自有酴醾。  

陈杰　初出大江移泊别浦  
水宿乍移浦，客程初望乡。  
江涵鸥梦阔，天入雁愁长。  
汉月关山白，淮云草树苍。  
东游何限意，搔首听鸣榔。  

陈杰　除日始雪遄霁  
去年冬孟朔朝雪，今岁腊三十日来。  
酿久直疑包地尽，飞狂忽作舞风回。  
盈虚有数天已定，气候不齐人得猜。  
流转春光又明发，一樽且送息如雷。  

陈杰　除夕  
忆曾守岁荆州夜，多少艰虞共济人。  
一纪重来仍作客，百年谁是自由身。  
干戈满地今犹昨，日月行天故复新。  
愿及春回再清晏，绿蓑永换黑貂尘。  

陈杰　除夕对梅花烛花二首  
花与先生共岁寒，坐来不管漏声残。  
移瓶更转横枝影，贴在窗扉作画看。  

陈杰　除夕对梅花烛花二首  
顷刻开花剪复成，大如菡萏小朱樱。  
一年岁事占来日，知为先生报晓晴。  

陈杰　春风  
著柳成新绿，吹花作故红。  
衰颜与华发，不敢怨春风。  

陈杰　春日  
春日悠悠，春风载条，  
春酒思柔。  

陈杰　春日  
春日迟迟，春风载时，  
春服有晖。念我蚕女，  
勚于桑畴。  

陈杰　春日  
翩翩黄鸟，载好其羽。  
鲜鲜游子，式歌且舞。  

陈杰　春事  
阳坡春事已全动，阴谷余寒容未收。  
花雨一番成蝶梦，柳风十日看莺流。  

陈杰　春昼睡起  
柳影年华度，莺声午梦回。  
空床静看刎，满席澹凝埃。  
隐几野花落，闭门山雨来。  
无人见愁绪，欢伯一樽开。  

陈杰　寸禄  
同游鼎贵佩鸣珂，寸禄中年不啻过。  
方朔犹须设非有，爰丝正可饮无何。  
山前华表书官大，江上邮亭送使多。  
草草百年勋业梦，插天浯石未曾磨。  

陈杰　答龚帅干楚清  
一水相望汝与丰，乱来如隔万山重。  
清名昔已香三楚，晚节今真继两龚。  
正自南山深雾豹，何时东野快云龙。  
唾珠满纸悭琼报，聊写相於磊磈胸。  

陈杰　答李道士  
老子废吟恐妨道，道人学诗如学仟。  
探藏不惜藏诸密，试换黄庭内景篇。  

陈杰　大窖齧旃  
伸脚踏胡地，开口吃汉天。  
见天不见雪，况辨雪与旃。  
胡人不敢杀，谓是不死仙。  
汉庭方求不死诀，方士取露和玉屑，  
何如老臣旃夹雪。  

陈杰　大阃拨醅于园亭坐上文武各半恰西师捷至用同官韵  
花气深迷院，湖光曲抱城。  
浅春烽火暇，细雨笑谈清。  
舁翁看浮蚁，飞书报斩鲸。  
渔阳回席处，半著鲁诸生。  

陈杰　大享先玄酒  
大享先玄酒，嘉宾贵食蒿。  
不无笾豆实，正有涧溪毛。  
岁未登三鬴，家安取百牢。  
充庭君试数，一一是民膏。  

陈杰　得菊花绝黄  
谁与凛秋料理悲，木樨香冷未格时。  
直疑天上金茎露，全付篱间黄菊枝。  
佳色足陪陶令醉，落英还慰屈原饥。  
东风试问千红紫，曾有西风此段奇。  

陈杰　灯夕解嘲和同官二首  
年光冉冉东流水，客恨匆匆旦过僧。  
门插一枝荆楚柳，梦回十里广陵灯。  

陈杰　灯夕解嘲和同官二首  
同上南楼看月去，莫嫌官舍冷如僧。  
一株西北平安火，万里东南无尽灯。  

陈杰　登岳阳楼  
扁舟小系画栏西，万里清光一拄颐。  
湖面欲包天外去，峤鬟疑割海中来。  
高空自泻轩皇乐，元气长涵老杜诗。  
庆历残碑重回首，此生何限退忧时。  

陈杰　登钟山憩定林  
禾黍古离宫，荒畦屈曲通。  
语音京洛近，王气海潮东。  
山色余萧寺，松声尚晋风。  
兴亡不可诘，太息定林翁。  

陈杰　东湖  
重游如隔世，露雨暗池台。  
蓬岛又浅水，昆明几劫灰。  
苍鹅飞底去，白雁集何来。  
万古南州土，荒祠一造哀。  

陈杰　东湖晚步洪恩桥海棠洞三首  
城里北风连夜号，平湖卷绿上枯壕。  
不知江水长多少，樯尾过城三丈高。  

陈杰　东湖晚步洪恩桥海棠洞三首  
雪前一枝玉出墙，独立小桥风信香。  
烂霞晴日炙蔫锦，十里輭红人若狂。  

陈杰　东湖晚步洪恩桥海棠洞三首  
百花洲前万柳堤，一川红绿醉春时。  
楼台忽断见西爽，莺燕正深闻子规。  

陈杰　东湖夜坐松间  
夜深仍露坐，湖贡小迷藏。  
松月半身影，藕花三面香。  
虽忘入城府，终拟卜林塘。  
何日清逋贼，妖星渐不芒。  

陈杰　冬晴散步  
入夜朔风烈，出门黄叶深。  
霜曦开畅月，雪蘤动阳林。  
冬暖儿童色，时和父老心。  
百年吾此日，乘健数经寻。  

陈杰　冬至报献于郊  
夙轻恭深诏，圆坛俨博临。  
献班公位亚，册捧帝书钦。  
星象开明曜，神灵毕顾歆。  
极知祈永命，犹愿戒难谌。  

陈杰　冬至前七日青崖分送新历  
嫩黄裹册印如斗，传教打六惊昼眠。  
又见朔平新改岁，独怜绛老不知年。  
绣衣春立层霄上，黍律阳回七日前。  
更愿时和戢豺虎，一犁归种久荒田。  

陈杰　斗牛山登高  
佳节一消忧，携壶上斗牛。  
乾坤有今日，江汉自东流。  
乱后不多菊，看来无限秋。  
凭高未能已，更为夕阳留。  

陈杰　读邸报  
战骨如山血未乾，补疮遮眼肉都剜。  
向来手诏真哀痛，间者人言已治安。  
夜访宰臣忧卧榻，昼延学士论危竿。  
祖宗全盛犹如此，半壁江风面面寒。  
鑽刺逢迎状似妈，是非羞恶一毫无。  
盖间老犬曾共嗾，韝上新鹰正待呼。  
递趱庸回联鼎食，长排耆俊在泥途。  
一朝政事渠何算，可惜倾人好国都。  

陈杰　读史  
口体乃累人，过时饿事亦细。  
拥篲何为者，妨我雪中睡。  
先生死非令尹辱，彼四百家无罪哭。  
粟三钟，薪十束，  
天留先生雪楚狱。  

陈杰　读书三首  
画前光弧马，井法开赋役。  
圣人本仁民，何意重利跖。  

陈杰　读书三首  
书初说包贡，礼有献民虏。  
末流尚忍闻，作俑叫千古。  

陈杰　读书三首  
汝以为多学，吾犹及阙文。  
忧端已秦誓，糟粕尚三坟。  

陈杰　读苏武传  
伸脚踏沙迹，开口吃汉天。  
见天不见雪，况辨雪与毡。  
环观不敢杀，谓是不死仙。  
汉庭方求不死该，方士取露和玉屑，  
何如老臣毡夹雪。  

陈杰　笃志斋前新竹  
晕消旧习风前箨，怒长新功雨后竿。  
头角崭然真小友，雪霜岁晚更相观。  

陈杰　端午命童采药  
清薰一枕暑初炎，彩索年符懒重拈。  
天上赐衣无媚骨，山中采药有长髯。  
扶衰底要三年艾，用拙何嗟六日蟾。  
惟有昌阳堪引寿，一杯泛玉不妨添。  

陈杰　恶讲义不逊者  
全人未可一偏论，盛德真堪百代尊。  
房魏其逢犹愧礼，荀陈之道不知文。  
我朝正有二三老，地位向妨八九分。  
近日后生谈理学，直将闻百掩前闻。  

陈杰　泛西湖  
百年岁月此池台，十里云霞镜面开。  
青鸟惯含红旆去，小娃频采白莲回。  
玉箫吹拂玻瓈国，绣谷穿交金碧堆。  
好是太平人自乐，宫车咫尺不曾来。  

陈杰　风沙  
清野风水觉更长，谪仙此日尚能狂。  
一株残柳专春事，两箔颓篱共夕阳。  
过鷁去空江浪白，归鸿没尽塞云黄。  
酒醒何处吹羌笛，示省吴儿有石肠。  

陈杰　扶惫效死清事久废奏院郭公应酉以旧翘馆客自杭来谈江上师溃及京城  
决汉排淮二十春，玉班步武乍髒髒。  
紧官为饵刚摇手，退处如饴肯动心。  
宝剑夜鸣犹斗近，貂裘晚出已寒深。  
当初若听苞桑计，未必江涛许浸淫。  

陈杰　富州花朝用诸老韵  
郑重传河尹，殷勤舍盖公。  
今安裨议政，昔已坐谈空。  
乡饮干戈诟，花朝雨雪中。  
明当移棹去，啼鸟绿匆匆。  

陈杰　感怀  
一箭乾风射眼酸，几棱远碧压眉攒。  
芙蓉开彻徐娘老，杨柳疏来范叔寒。  
何处素商调绿绮，谁家翠袖倚琅玕。  
无情九辩浑抛得，却被天公画出看。  

陈杰　感兴  
满目尘沙万里还，客来相对旧儒酸。  
秋风惯识茅茨屋，朝日仍登苜蓿盘。  
云鹤性情閒去好，山林面目本来看。  
今年少缓梅花约，敝尽貂裘未可寒。  

陈杰　古道  
杀鸡季伟蔬留客，列鼎孙弘外一肴。  
古道无存几夫子，今人何限不全交。  

陈杰　故人家  
蓬头历齿王霸子，葛帔练裙任昿儿。  
世绪何妨有凋落，若敖羊舌正堪悲。  

陈杰　归梦  
人事扰多智，天机行不言。  
庭榴华就实，梁燕子生孙。  
西岭千家月，南湖百丈潭。  
晚风吹{禾罢}稏，归梦绕江村。  

陈杰　归舟发南浦  
旧游触景不无情，已办牵江复小停。  
好在夕阳红叶树，依然新月白沙汀。  
舟回剡曲潮空落，笛起山阳酒乍醒。  
当日择袪谈底事，独挥老泪下旗亭。  

陈杰　贵要之客来  
幽居日对野人多，满耳桑麻不及他。  
惊怪朝来富新事，径容贵客偶相过。  

陈杰　过衢阻潦宿民家  
暮程闻潦涨，投宿取村斜。  
凉借保方雨，香来隔浦花。  
翁分区种粒，妇进圃抽芽。  
官驿应无此，通宵梦亦佳。  

陈杰　过小孤顺风纵帆瞬息数里  
顺水风吹顺水船，全家水上作飞仙。  
犹疑五老瞠居后，不觉九华参在前。  
萧飒自怜双鬓发，应酬不暇许山川。  
腐儒易动还多事，三老齤齤倚柁眠。  

陈杰　寒梦  
寒梦初回斗帐深，清辉忽破小窗阴。  
若为推上松萝月，展尽梅花一寸心。  

陈杰　和敖教谕  
又迟东南缉落毛，儿衣折尽海纹涛。  
静看机事枭群奕，醉倚西风蠃二豪。  
黄菊篱间三引满，夕阳楼上一凭高。  
故人经乱浑无恙，赢得新吟可拟骚。  

陈杰　和伯文送丁校尉往维扬伯文尝教之避祸不从  
闻道机心不下鸥，丈夫乃不为身谋。  
人间信有城门犬，江浒非无夜半舟。  
塞上马来还反掌，扬州鹤去又从头。  
茫茫世事谁能料，未尽棺前卒未休。  

陈杰　和陈别魁元吉  
穷有诗劘垒，愁无酒眜城。  
艰虞开口笑，邂逅倒衣迎。  
朔雪残榆柳，东风拂燕鸾。  
一樽何日醲，重论不嫌精。  

陈杰　和陈郎中时举清夜不寐  
四檐残溜杂风铃，长夜遥空候启明。  
绿鬓望郎犹不寐，白头遗老得无情。  
几时画角吹愁彻，何处黄粱做梦成。  
一笑诗来扶杖起，满湖烟霁晓寒轻。  

陈杰　和成修堂见寄吟稿韵二首  
吟屋青山万垒间，割来风月少陵坛。  
可怜云树相望地，今作江东渭北看。  

陈杰　和成修堂见寄吟稿韵二首  
犹忆朝天晓漏迟，龙蛇暖日动旌旗。  
此生那复赓酬乐，风雪天涯各锻诗。  

陈杰　和大阃芍药讌韵  
云霞一片从天坠，谁为淮南种好春。  
挥羽本调金鼎手，对花未老玉关人。  
万红清洛无前谱，四瑞平山旷后尘。  
坐上魏公甯用赞，倚风商略秩筵宾。  

陈杰　和邓中斋至日舟中七言  
又报微阳九地回，堂堂心在鬓颜摧。  
乡愁云物有诗写，驿讯春枝无使来。  
燕谷可能生出黍，漆无但爱死如灰。  
相从导引学仙去，吴市不知人姓梅。  

陈杰　和后林寄以梦中不知天尽头之韵  
老子卧林丘，忧时雪满头。  
诗筒自江社，句律到夔州。  
把菊青山晚，看云白日流。  
至人安有梦，八极偶神游。  

陈杰　和雷侍郎贺雪赐燕  
万个瑶姬拥御筵，千官玉立寿卮前。  
丰年三度雪平地，需燕一番云上天。  
鹭序卷班元老后，龙颜瞻喜侍臣先。  
向多夜访筹边事，更愿毋安一枕眠。  

陈杰　和雷侍郎省身湖上遇雪  
回舟望见雪来时，此兴山队不与知。  
天上白衣殊变化，人间臭腐正神奇。  

陈杰　和林一佼自温陵寄诗由信上再忤时贵归本贯  
几度思君欲白头，人间富贵曲如钩。  
细论谁可一樽酒，高卧惟应百尽楼。  
工力忽从诗句见，锋铓渐向笔端收。  
海鸥不骇渔争席，自此宽閒任钓游。  

陈杰　和落梅  
离离玉立已无多，颜色相於冷不阿。  
一种东风自根极，铜韑最后谪仙歌。  

陈杰　和彭教谕论诗  
平生於二南，百过在芣莒。  
不知孰舞蹈，但觉乌可已。  
煌煌古人心，民与不死传。  
天和本发中，世味或食耳。  
全明凋靡后，未造放荡始。  
折杨纷皇莄，败素正堪紫。  
斯文吾衰久，安得力任鄙。  
天河傥可挽，举俗快一洗。  
不且尊杜黄，卿言尚予起。  

陈杰　和钦第读予孙吴之作  
少狂拂剑指天山，中岁驱驰万险艰。  
射虎将军频出塞，堕茑老子晚征蛮。  
莫夸兵法来圯上，但爱拿音出苇间。  
风后大鸿三引首，一波长乞白鸥閒。  

陈杰　和山长胡端逸辞归  
汉滨人物谁耆旧，湖上古松吾老友。  
入郭人民半是非，升堂丝竹真乌有。  
烦君楚舞吾楚歌，街头小儿笑阿婆。  
明年湖水还绿波，携诗来看田田荷。  

陈杰　和天民寄笔  
眼光如电气如虹，少白词场互长雄。  
几度忆君风月社，十年坐我簿书丛。  
痴儿了事未易了，老兔中书今不中。  
次第买山归隐去，不嫌苦淡幸来同。  

陈杰　和王守城山  
宦游落拓成前梦，乱瘼摧藏各幸民。  
岁晚来门今雨旧，人间倾盖白头新。  
斯文不厌重论细，吾味何关数面新。  
海内凄然成二老，玻瓈更共一江滨。  

陈杰　和夏南麓绣斧曾驱当道狼及答尹存吾喻仁山携诗相过值出  
金石论交半化狼，竹桐吾味暂栖凤。  
陶篱三亩新荒迳，孔壁千秋未坏堂。  
彩凤题门人洒落，骊珠照夜笔淋浪。  
惜无北海盈樽酒，与赋东湖五月凉。  

陈杰　和萧太秀中秋月言内事  
每番昏见甲，兹夕兑中天。  
金水光初满，山河影正全。  
娥曾分大药，兔敢笑华颠。  
还见乘槎使，重来犯斗年。  

陈杰　和徐子苍扬州梦梅  
林昏月落淮南夜，还忆江清水见沙。  
冰雪为魂玉在侧，了知不是梦梨花。  

陈杰　和姚山长一甫  
潭影悠悠白日閒，千年如画此江山。  
高人徐孺死已朽，上疏梅仙去不还。  
底是忧堪埋地下，谁能远不在人间。  
相逢正有论诗乐，且透西江句上关。  

陈杰　和叶宋英  
风叶静千林，归根深复深。  
江山皆本色，天地见初心。  
苓少和冰斸，梅残带雪吟。  
人间正彫落，春在二阳临。  

陈杰　和叶宋英三绝句  
千里论诗半语无，出门濠上子知鱼。  
寒潭潦尽水归壑，落日山明人荷锄。  

陈杰　和叶宋英三绝句  
大范寄诗题八十，龙韬照夜白虹寒。  
重纡剡雪归时棹，问讯磻璜约处滩。  

陈杰　和叶宋英三绝句  
昌谷鲸蛇供诞幻，玉川騤駬玩虚空。  
独无桃实三千岁，更有鹏扶九万风。  

陈杰　和友人生香四和  
水仙盆间瑞香盆，着一枝梅一干荪。  
个是山中生四和，麝沈枣甲更须论。  

陈杰　和韵归张通父诗卷  
当年握手谈何事，此日相观一卷诗。  
湘竹恨深听雨夜，洛英梦继看花时。  
杜陵春好工添泪，宋玉秋清只益悲。  
犹有堪论千载上，由来不倩俗间知。  

陈杰　和韵归赵宗圣诗卷  
宇宙诗愁海未深，有情何必句铿金。  
蹇驴桥上长寒眼，短笠山头独苦心。  
各载暗中扪沈谢，几人灰里拨何阴。  
濯缨自取沧浪去，好在三闾泽畔吟。  

陈杰　和曾平山见贻蚤自温荣挹艳香韵  
梦事曾陈一瓣香，清愁两地鬓眉苍。  
少陵空复诗劘垒，王湛聊须易在床。  
古有忘言行畏垒，今无书法可柴桑，  
提君四印各安稳，正使同群不乱行。  

陈杰　和张纯父霜月三首  
洞庭高秋乃无事，洞庭主人独多才。  
满天如水乌啼夜，写出寒蝉湿兔来。  

陈杰　和张纯父霜月三首  
茅店板桥天落趣，素娥青女洗长新。  
昔人已与不传死，千古谁怜老斲轮。  

陈杰　和张纯父霜月三首  
天公戏剧高寒上，岂识人间有凛秋。  
八万四千挥斧手，閒抛玉屑下琼楼。  

陈杰　和张岳州雪夜弹琴  
冻云留云消较迟，乾风飕飕时一吹。  
原野惨淡看不宜，饥乌愁绝噤寒鸱。  
饱死帐下羊羔儿，灞桥寂历久无诗。  
谁欤凝香清梦回，玉山半侧瘦藤支。  
意行仿佛鹤氅披，画堂五丈閒朱旗。  
胡床冷月浸元规，膝上素弦呵手挥。  
木声正与丝声比，避君三舍高渐离。  
忽然曲终雪满衣，洞庭水涌鱼龙知。  
急麾颓魄鞭倾曦，吾声岂与肃杀期。  
不然持此将安之，折胶无续指无医。  
我亦从君妄听奚，雪中作操终何为，  
古有履霜思伯奇。  

陈杰　和州秋阳  
雨风睡过一年春，破闷无茶可策勋。  
失笑起来闻玉笛，懒晴吹涨满空云。  

陈杰　和诸公琼花二首  
艳不山礬瘦不梅，全身夺得八仙胎。  
扬州怕有归来鹤，曾见无双槛里开。  

陈杰　和诸公琼花二首  
淡日微云燕麦斜，江思笋蕨客思家。  
是非欲共东风语，一曲栏干眼自花。  

陈杰　和诸君野舟之作  
当年亦自一蓑閒，百丈孤牵夜泝滩。  
乘海安归如此险，临河不济美哉澜。  
五湖月暗收纶卧，七泽云移倚柁看。  
岂是沦胥惜援手，瞿塘回首上天难。  

陈杰　红梅  
千树江头雪作裳，一枝故欲犯时妆。  
分明莹薄裁琼玉，不比舉脂抹海棠。  

陈杰　胡端逸结庵於清江之草鞋甲岁晏言别始知犹有九袠母在敬和韵  
千羊濈濈拥初平，有抵封人反哺羹。  
自说老来行欲倦，忽闻亲在座皆惊。  
白云飞动能无思，寒雀啁啾故有声。  
回首送君双泪落，松楸霜露正关情。  

陈杰　淮南看雪歌  
出门看雪一万里，闭门读书一万年。  
读书只读三皇后，看雪还太始前。  
洪蒙汉还初纪异，鍊石补天灰渗地，  
人虫森然盗元气。介鳞日深蹄迹多，  
阃抉垠开奈若何。千山忽绝万迳灭，  
宇宙鹘仑无璺裂。夜灯太极强披图，  
清晓长淮初见雪。丁宁莫遣风日分，  
暂时大地皆瑶琨，我尔一醉琼花樽。  
明朝山河各异色，独在书生头上白。  

陈杰　淮南听雨歌  
前檐看雨如银竹，后檐听雨如泻瀑。  
九衢对面起波涛，昨日黄埃一丈高。  
书生生无快意事，天公覆手为办此。  
邂逅一惬吾已多，千家万家丰年歌。  
三更不寐凉如水，清愁宛转秋风起。  
壮士天河更洗兵，皇威海贷一时清。  
幅巾归去江南好，长卧东皋听雨声。  

陈杰　还家父老见迓境上  
出塞功名薄，还家父老怜。  
尚迟一饭报，又愧五浆先。  
手本平分社，诗堪助种田。  
从今数来往，东陌与西阡。  

陈杰　黄茶陵死寇吴荆溪作碑祭文云斥彼懦夫提此英魄为赋诗以挽之  
十年三令尹，王事厄还期。  
只为生人重，非贪死节奇。  
冷云回雁处，妖雨泣鹃时。  
提得英魂在，邦侯一片碑。  

陈杰　黄孟博辞往鄂渚赠别  
与君生共一雌辰，枌社相违整十春。  
肯为江山轻万里，不嫌风雨住兼旬。  
携书又作鹦洲客，有弟能娱鹤发亲。  
岂不劝君归去好，回头我自愧鲈莼。  

陈杰　即事二首  
扁舟小系画阑西，万里晴光一拄颐。  
湖面俗包天外去，峤鬟疑割海中来。  
高空自泻轩皇乐，元气长涵杜老诗。  
庆历残碑重回首，此生何限退忧时。  

陈杰　即事二首  
庆历残碑倦复看，斯文岂是为游观。  
一番栋宇开荒礱，万古青螺点玉盘。  
鸟度云移人事换，天高地大客愁宽。  
六丝小驻询遗俗，尚忆重华舞羽干。  

陈杰　寄黄思梅就别祖德  
间阔长回首，侠来忽嗣音。  
故人今有子，吾辈数论心。  
岁晏怀甘旨，年衰毖枕衾。  
殷勤各强健，春在北枝深。  

陈杰　寄题兴国倅厅湖山伟观楼  
华表归威可手攀，新亭风景落眉间。  
千年宇宙千年事，万里湖山万里天。  
庭蠡水来仍水落，衡庐云起复云閒。  
古今只在斜阳外，安得凭高一破颜。  

陈杰　寄赠  
客里萧萧两鬓秋，此身何止二宜休。  
礼文疏似嵇中散，疾病多於沈隐侯。  
愧我空餐有悬特，看君迎刃解全牛。  
夜来一炬平安火，賸喜先宽玉食忧。  

陈杰　贾鹿泉屡约一出小诗代行十首  
故家文献世公台，直为遗黎万里来。  
应念颠崖最辛苦，更移鄂省近南开。  

陈杰　贾鹿泉屡约一出小诗代行十首  
河洛声名莽旧墟，百年消息孕真儒。  
南方只道足文史，今见北方行秘书。  

陈杰　贾鹿泉屡约一出小诗代行十首  
悃愊无华忧世深，十诗直写古人心。  
也教穷谷敲推士，一识中原正大音。  

陈杰　贾鹿泉屡约一出小诗代行十首  
兵前创建教条亲，鞍马丛中玉雪身。  
揭起先牌一廉字，十州草木亦回春。  

陈杰　贾鹿泉屡约一出小诗代行十首  
世变峥嵘可奈何，鱼龙杂袭故应多。  
风休云定须臾事，惟有高贤炯不磨。  

陈杰　贾鹿泉屡约一出小诗代行十首  
上都仁问远如天，人望公来望岁然。  
正有郇模三十字，含毫欲愬复难宣。  

陈杰　贾鹿泉屡约一出小诗代行十首  
南北风殊久未谙，乱离更值旱如惔。  
斗升试酌西江水，应有汤年一溉甘。  

陈杰　贾鹿泉屡约一出小诗代行十首  
诏旨丁宁画一颁，尽驱黠吏革贪官。  
若行两事无他事，民命那无一线宽。  

陈杰　贾鹿泉屡约一出小诗代行十首  
释老新来各有宗，西民最惜一民穷。  
挽回世道能无在，主张斯文尽属公。  

陈杰　贾鹿泉屡约一出小诗代行十首  
故园三亩淡生涯，雨横风狂缩似蜗。  
从此亦称萧相客，合无稳种邵平瓜。  

陈杰　见邸报  
正徯朝阳听凤鸣，忽传鹈鴃作秋声。  
百年事会纷成毁，一日光阴屡晦明。  
张霸安能识时务，翟公久自风交情。  
人间快意真难待，茅屋看山了此生。  

陈杰　见诸君感事之作  
鼎湖不挟宇宙去，骊墓曾包山海来。  
教儿倒育阿房赋，一与张阳洗七哀。  

陈杰　江天  
凉意萧萧起白蘯，凭高小扇一障尘。  
西风可是生华发，秋水偏能隔美人。  
巴曲数声乌散后，楚骚满目雁来新。  
江天只属渔翁管，那得閒愁上钓纶。  

陈杰　江亭秋思  
江阔初寒雨，天高欲委秋。  
轻阴明远巘，晚色澹平畴。  
桂树幽人屋，芦花钓叟舟。  
人生足清事，长遣意悠悠。  

陈杰　江亭小憩  
远树依山瘦，空江抱郭斜。  
水云涵雁影，晴雪落梅花。  
经岁长为客，方春最忆家。  
又持五字律，草草答年华。  

陈杰　江头閒行送去客  
正有寻梅约，今朝此见梅。  
小停剡溪棹，更尽渭城杯。  
人物良堪惜，山川会复来。  
前村风雪夜，归意莫生埃。  

陈杰　江永  
江之永兮，朝宗于海。  
匪江永兮，洛水攸会。  

陈杰　江永  
江之永兮，于海朝宗。  
匪江永兮，河水攸同。  

陈杰　江永  
江之永兮，我瞻禹迹。  
微江之兮，三正几息。  

陈杰　郊行小憩  
岚气深笼屋，机声细出林。  
落花流水迳，芳草短墙阴。  
啼鸟招人处，斜阳过客心。  
明朝坐曹去，拄颊盼遥岑。  

陈杰　郊行遇乡人  
乱后江滨路，跫然客里声。  
依稀认维梓，邂逅共班荆。  
邑里今安否，亲交半死生。  
松楸十年泪，和酒对君倾。  

陈杰　金谷客  
脱旧著新金谷客，力能除蛟并白额。  
家养飞飞角傅翼，天下风尘儿亦得。  
调才疾足长叹息，御卿无权挽无力。  
可人可人与游辟，出门实繁九千跖。  

陈杰　京口閒行逢李编绞谓尝共蒱戏於长安酒家殊惘然也  
万人如海长安市，歌酒相逢底处楼。  
容有门间曾半面，可堪尘际重回头。  
我非卖药伯休那，君岂呼卢彦道不。  
归过旧题梅柳处，寄声为谢少年游。  

陈杰　荆州雪  
荆州寒气盛，一尺雪花围。  
赏觉心犹在，餐怜齿寝非。  
蔡功裴度入，剡兴子猷归。  
岂不俱奇事，微醺讯玉妃。  

陈杰　景陵湖中宿人村  
孤撑出丛苇，小泊得疏林。  
两岸桑麻地，一川杨柳阴。  
鹭拳沙碛远，人语竹篱深。  
惟有波间月，照予行役心。  

陈杰　旧爱灵溪渡风物之美归途由浙而江即目成咏  
黄竹弄口雨初晴，灵溪渡头水渐生。  
两岸桑麻人著本，一川鸥鹭我同盟。  
风环摇日浣纱影，云杵打波舂稻声。  
少日经行浑草草，暮年归路不胜情。  

陈杰　菊畹秋香  
金茎余孤标，青女满杀气。  
随地堪百畦，流芳亦千岁。  

陈杰　客来  
院静尘嚣隔，閒看砌长苔。  
新晴农乍急，旧雨客能来。  
适报提壶劝，还惊布谷催。  
穷居有行狎，一笑且持杯。  

陈杰　客谈矩山大资近事近诗及新盯麻云欲浮海以安归走笔附讯  
客有云自矩山来，急欲问公起虚左。  
能言近履殊快活，更育新篇极精妥。  
奚奴添个富锦囊，樊子遣余疏药裹。  
田租不及胡椒斛，寿数行多念珠颗。  
江涛恼杀浮海翁，野水白鸥閒似我。  

陈杰　空第  
潭潭居府美哉轮，歌舞回头迹已陈。  
东阁早知为马厩，西曹正可认车茵。  
高明易瞰多招鬼，富贵无常忽易人。  
看取田文何意气，雍门未鼓泪盈市。  

陈杰　孔明  
千载生诸葛，余才了十丕。  
百年巴蜀佐，三代渭滨师。  
礼乐无兴日，乾坤有闰时。  
空留文字在，不愧说兼伊。  

陈杰　阃下忽动归兴  
无端佩玉更长裾，衔袖人疑表饵疏。  
塞路连云痡仆马，辕门似海叹车鱼。  
那无定远封侯相，正有南涯种树书。  
久客土思吾亦动，明朝满意听骊驹。  

陈杰　腊月中旬立春快雪遄晴  

夜光吟屋炯无卢，晓色梅檐重粲然。  
芒端残腊洗晴雪，花底好春回隔年。  
田畴膏脉占时早，禽鸟和声得气先。  
多少趋生寰宇望，紫皇更斡大钧旋。  

陈杰　老米暮景  
承平米家船，遗我独凄然。  
此岂有愁地，不能无暝天。  

陈杰　理考挽词  
艺祖的孙传，仁皇享国年。  
思文重揭日，皇武再中天。  
多难扶三正，弥留痛八埏。  
乾坤理最大，高益帝王前。  

陈杰　立春久渴雨大阃正月八日祷遄应  
农祥见正久当雨，元日至人还要晴。  
长旦始和开岁事，一番既渥起春耕。  
瓣香及物何神速，咫拜瞻天只备诚。  
小待为霖三日足，灯宵又放十分明。  

陈杰　林告院伯文送菊大如盖予谓惟黄繖两字可极形容遂赋  
碧玉琢干如拇大，黄金缕花三万个。  
下如弗胜下如帱，疾风过前不少挠。  
园丁结束无余枝，诗翁打量四十围。  
放渠疏散得自性，十本奚啻专百畦。  
人间篱落殊短浅，曷不归来上林苑。  
两螭侍臣惯在眼，朝旭亭亭照黄繖。  
厥封黑土大斗盛，阶南尺五喘两黥。  
避堂以舍虚左迎，画梁素壁生晶荧。  
百匝环之三太息，生物何私培植力。  
输囷正色根极香，桃李争春笑人寂。  
三葩五蕊好事家，问渠曾识如许花。  
相逢白眼花无恙，千载无人识元亮。  

陈杰　六朝  
正朔奄奄一脉垂，不多文物迭兴衰。  
菰芦等是偏方士，尔尚生逢六季时。  

陈杰　龙湾野店同军校举杯  
饮边聊复得元子，坐上安非类蔡邕。  
袖取清谈铁如意，茫茫世事正蛇龙。  

陈杰　罗寿可再如旧都作归来窗以为亲悦劝之归者皆是予特下转语焉  
玉门关冷风低草，浪泊水西看飞鸟。  
柴桑松菊坐来荒，杜曲桑麻随分有。  
封侯作梦嗟晚岁，吟诗无功成白首。  
蓦波一叶故都怀，短世閒身发方黝。  
未省匡山几卷书，能胜平乐千金酒。  
白云舍下绮疏新，行止随时悦亲。  
君家所有吾犹赠，已负东洋北海身。  

陈杰　懋勋挽辞  
即墨当交困，金城请自行。  
剑方及蒲外，星遽陨中营。  
遗恨羊碑沔，忠魂晋柩声。  
成谋授宿将，稳为了残枰。  

陈杰　猛虎行  
北平山头羽穿石，将军醉眼横夜色。  
高堂白昼坐眈眈，想见负嵎俱辟易。  
铜环锁深双古槐，霍地啸舞含风雷。  
三生得非故人积，变化为我腾空来。  
目光射庭威百步，童奴近前初不怒。  
再三未敢尺箠麾，生绡张罗红打围。  
头如可编须可捋，约莫留皮是浑脱。  
世上丹青得许神，向来叶公龙乃真。  
笑渠槛中直摇尾，不动齿牙犹咀尔。  
乾坤意气空峥嵘，饥鼠倒齧云母屏，  
论功有不如狸狌。人间猛者何暇像，  
韩公歌行最知状。  

陈杰　明月  
悠悠明月，载盈载缺，  
我酒在室。  

陈杰　明月  
皎皎明月，载缺载盈，  
我酒在庭。  

陈杰　明月  
白日苦短，而夜苦长。  
迟尔不来，明月靡常。  

陈杰　明月  
载脂我车，载秣我马。  
煌煌于征，明月在下。  

陈杰　男竹枝歌  
东园一株千叶茶，阿翁手栽红锦花。  
今年团栾且同看，明年大哥天一涯。  

陈杰　南楼登高  
九日阴阴怯远遨，南楼平压骑台豪。  
轻颸吹帽何妨落，嚣市登山易得高。  
烽火太平州送酒，檄书余暇客题糕。  
归来不尽良夺意，更折黄花照鬓毛。  

陈杰　南山青  
天公研黛朝染山，天女戏手双娥弯，  
挼丝试青坠人间。年时春山未著色，  
十万野条先弄碧。天公一笑不汝争，  
白华吹尽秋风生。肤寸长含八分雨，  
南山与天青万古。  

陈杰　曩从玉泉道人见寿亭侯印大可方二寸并解池龙骨一枚云侯所下讨者今  
玉泉寺中三钮铜，十年解池讨业龙。  
当时何不佐取流马出，火德重开两都日。  
玄潭观中半圭铁，千年龙沙拟蛟孽。  
当时何不唤取泉阿归，汛洒河洛风雷飞。  
白衣摇櫓天难料，鸡犬云中帝亲召。  
汉陵无树兮晋国成丘，待侯不来兮仙又竟去而莫留，  
徒使我百世而下生閒愁。荆州看印心尚烈，  
洪州看剑头如雪。  

陈杰　年华  
年华机事息，世故妄心空。  
一笑播糠眯，多生闻蚁聪。  
体中痴黠半，酒外醉醒同。  
天运端如此，聊师五柳翁。  

陈杰　女竹枝歌  
南园一株雨前茶，阿婆手种黄玉芽。  
今年团栾且同摘，明年大姊阿谁家。  

陈杰　陪蜀士文昌醮  
葳蕤桑梓翦为荒，翰墨横流坠绪茫。  
天北有星明武曲，江南无地托文昌。  
几时兴雨苏民望，何日乘云返帝乡。  
我少乞灵今不梦，倚观魁宿照词场。  

陈杰　破屋  
江头风雨连年恶，破屋惊秋复惜春。  
天上金瓯足时栋，人间白发是閒身。  

陈杰　琴窗夜雪  
寒更洞书幌，几上明素弦。  
满意宇宙曙，霏霏正漫天。  

陈杰　清明日新霁  
昨夜风雨声，今朝鸟弄晴。  
光阴殊变态，天地本清明。  
世事观亲火，年华怯冷饧。  
棠梨溪上冢，诸老得无情。  

陈杰　清坐  
晨兴绝无思，清坐还复佳。  
夜气不啻存，俗氛殊未来。  
居然类禅定，正尔悟心斋。  
明发谢西爽，故山先梦回。  

陈杰　请代  
郡小凋残最，兵余旱疫仍。  
不能无狱讼，但见可哀矜。  
卿自别利器，吾犹冶乱绳。  
新林有孳尾，珍重莫呼鹰。  

陈杰　穷居  
穷居省事亦欣然，老屋中间易一篇。  
安步当车蔬当肉，笔耕为砂纸为田。  
幸生朱陆相鸣后，犹忆羲文未露前。  
三益不来山月白，卧听涧水说真诠。  

陈杰　秋热抵信上一歌馆壁张芦雁寒林  
老火张成伞，柔金伏在炉。  
正遮西日手，忽坐北风图。  
霜叶条嗷雁，冰枝有噤乌。  
摩挲怀美献，短策济时无。  

陈杰　权贵人  
权贵人，多怒嗔，  
颐批所向四海奔。小忤其意中如焚，  
发上指冠两目瞋，投袂而起剑及门。  
当时使气廉将军，君视孰与秦王尊。  
气力到头同一尽，牧儿持炬上丘坟。  

陈杰　劝农同幕皆预即事四绝  
铁骑琱戈夹道驰，元戎小队出郊时。  
白袍容与其音得，莫是参谋老拾遗。  

陈杰　劝农同幕皆预即事四绝  
妥帖轻舆我自便，更施小帐暖如毡。  
前山一阵东风雨，马上诸郎陛榡然。  

陈杰　劝农同幕皆预即事四绝  
风卷冈头似怒雷，晓来驱我上崔嵬。  
斗牛尽是登临处，到得清明却不来。  

陈杰　劝农同幕皆预即事四绝  
乌帽持觞鬓似银，近前不怕相公嗔。  
未知此日殷勤意，曾到深村作苦人。  

陈杰　人日立春极寒  
彩鞭点雨斧如雷，头上顽云打不开。  
冬序方随人日尽，春愁却载土牛来。  
几多漕运留冰解，何限耕桑要暖回。  
惟有上林花自早，天公羯鼓更频催。  

陈杰　三朝书窗  
爆声唤醒鼻中雷，宿溜初停晓色开。  
云落小须新日上，雪消剩放好春回。  
老人自写题门帖，稚子先尝得岁杯。  
明暖一窗聊引笔，东风折尽胆瓶梅。  

陈杰　沙头点视城池  
酸风射眼旧沙头，我亦从来两鬓秋。  
万里客心惊塞雁，五更归梦化江鸥。  
山川信美坐成晚，风景不殊看总愁。  
征筑百年无了日，老天亦自厌兵休。  

陈杰　沙头送客和伯文  
报答春光两鬓华，荆南二月苦无花。  
津亭折柳清江驶，野寺观棋白日斜。  
赋客不来楼背隰，霸功安在戟沉沙。  
归途却异匆匆过，一径深红卖酒家。  

陈杰　山村  
乔木藏村古，枯藤取迳微。  
落红随蜡屐，空翠近荷衣。  
抱翁云间出，吹箫月下归。  
桃源吾酷慕，何必此间非。  

陈杰　山居  
深僻山居自在身，似僧有发俗无尘。  
读残贝叶都忘世，看足梅花不要春。  
啧啧树间黄口小，悠悠道上白头新。  
足非何与先生事，閒倚枯藤一欠伸。  

陈杰　上元果  
晴讌张山下漏迟。万国灯宵臣卜昼，  
三军乐舞客歌诗。抃鳌东极遥觞寿，  
飞雹南风活著棋，不为清谈恐妨要，  
胡床儘到月来时。  

陈杰　诗客有叹不遇者作诗人傲以慰之  
世间最有诗人傲，龙马行天不爱韟。  
钟鼎何如白木才，轩裳得似绿蓑衣。  
舍人锦好宜遭卷，谏议茶清亦取讥。  
近代后翁尤卓绝，客来无语袖金归。  

陈杰　狮子寨小港軃风、  
惊涛拍岸临无地，远壑藏舟别有天。  
风举酒旗黄帽舞，雨抛鱼网绿蓑眠。  
机心起灭浮沤外，世事昏明返照边。  
安得杖拿相印可，碧芦深处小延缘。  

陈杰　十二月二十六日蔡叔庸至剪烛听雨  
水气昏昏接海边，清江狂客系吴船。  
天风十日河冰碎，夜雨三更瀑布悬。  
寂寂春光归柳上，匆匆离色在花前。  
故人著屐能相过，剪烛西窗话昔年。  

陈杰　食客  
巾履鲜明意气洋，高门悬箔走如狂。  
惯曾携筹从崔赡，可但驱车造辟疆。  
合五侯鲭为一馔，染公鼎指要先尝。  
寄声穷巷长饥士，今代何人饷子桑。  

陈杰　试问  
试问屋藏书，何如斛贮珠。  
奄奄投阁老，凛凛坠楼姝。  

陈杰　守岁  
阶前爆竹作惊雷，从俗何妨进酒杯。  
微醉偶便深阁坐，好春先入小瓶梅。  
焚香静阅年光转，不寐频闻夜漏催。  
明日买臣当五十，却思上印故乡回。  

陈杰　寿昌元夕建醮  
炉穟无风直，灯莲有月娇。  
我常占乐岁，人自看元宵。  
印信烽烟息，光辉玉烛调。  
平生笑徼福，今夕为民徼。  

陈杰　寿康堂为吴氏题  
人莫不欲寿，文子之祈省非矫。  
人莫不欲康，文公之步者非狂。  
震风不贷蜗牛庐，堂中老人方晏知，  
笑我闭门生白须。安得八荒开寿域，  
却随童子咏康衢。  

陈杰　书生旧梦二解皆因榜过作  
长忆西风翠袖单，暮檐修玉倚初寒。  
一回得嫁平生足，更用花枝插白着。  

陈杰　书生旧梦二解皆因榜过作  
一著当机已百全，落枰忽误岂非天。  
空函堕甑都休惋，赤壁淮淝本偶然。  

陈杰　书孙州判澹翁再擒寇事迹  
古丰怪事未前闻，谁遣盗起纷如云。  
民无掩骭盗乘马，民无寸铁盗铸冶。  
英英别乘紫髯风，万甲兵藏学古胸。  
前年借才从伯府，今年驾车就熟路。  
直指贼巢冞入阻，谈笑双收卞庄虎。  
十年养痈破一朝，溪山深处复渔樵。  
由来禁暴非智力，廉为先声义为的。  
苍生何进苏息在，安得邦伯皆结辈。  

陈杰　书徐经坂先志  
青霞余绚皆成章，虎变龙匿超故常。  
异时欣然读奇崛，触眼惨淡令人伤。  
矢心为词血为笔，沈恨欲拆天茫茫。  
波澜收卷见至性，星斗隐翳回幽光。  
题将片石寄冥漠，意与万古生凄凉。  
山灵护持夜半泣，悲风著木春无芳。  
伯庸罔极白日短，龙舒归梦青山长。  
万钟不解羊枣痛，一死傥补南陔亡。  
载之实录非虚誉，斯文知心地下郎。  
檀弓孝经不浪许，椽笔足徵老玉堂。  

陈杰　述往二首  
阿六生活大可，滕叔经纪自能。  
申生死为恭子，宁哥墓曰惠陵。  

陈杰　述往二首  
贞惠文子升士，睿圣武公好贤。  
晏平仲狐裘一，齐景公驷马千。  

陈杰　司马懿  
本祖贼为媒，聊同汉报仇。  
机深螳后雀，祸隐马中牛。  
夷甫毋专罪，江生足远猷。  
谁开千古恨，落日淡神州。  

陈杰　诵诗  
盛气劘骚垒，长歌历杜藩。  
二南四字始，万古一解难。  

陈杰　送安常簿  
怪来留滞久，世尚识斯人。  
雨露元深厚，龙蛇互屈伸。  
定无绵蕞习，富有治安陈。  
华要方从始，青云自立身。  

陈杰　送别  
晓色澹长路，微霜乍沾巾。  
彗妖如撒沙，下覆秋江濆。  
送君万里船，黯然及兹晨。  
岂无阳关叠，亦有酒盈樽。  
忧端塞宇宙，壮怀浩风云。  
丈夫瞩千载，薄细安足陈。  
欲语重回首，天高水无津。  

陈杰　送陈知录赴班改秩  
相看同味少，又送可人行。  
晓日朝天旆，春江下水程。  
方将有民社，何患不公卿。  
还忆南楼夜，论心霜月明。  

陈杰　送程楚翁归歙用其韵  
木落见江空，星回属纪穷。  
畏途兵杂盗，急景雪妆风。  
问学嗟游子，论交愧老翁。  
归来富千古，此理此心同。  

陈杰　送淮漕洪监移节江东暂回天目  
冷云初雁水明霞，遥见星躔动汉槎。  
咫尺江淮分表里，一番礼乐又光华。  
水通建业宁迂道，天近城南且过家。  
忙处得閒应更好，故园秋色上黄花。  

陈杰　送客  
信屐倦仍还，诗生暮霭间。  
塘蒲身共晚，野鹤意俱閒。  
送客度流水，见云归别山。  
一声长啸远，吾亦掩柴关。  

陈杰　送林一甫试浙漕二首  
关防秋暑双蕉叶，商略时宜十兔毫。  
赠别不须嗔语浅，如君正复坐名高。  

陈杰　送林一甫试浙漕二首  
偶题熟纸光浮桂，漫遣生绡色染蓝。  
入手功名如此耳，人间看北会成南。  

陈杰　送彭莱山谈星  
颍川贤人聚无聚，德行何裨理乱数。  
吴中高士死不死，少微何与兴亡事。  
古来观星观用星，閒剧灾祥一羽轻。  
浑仪图上无人会，两曜五行四余外。  
有福星力关世大，一夕烦君十起年。  
未免芒看取十端，百千万亿苍生命，  
由来都在上头安。  

陈杰　送七侄游学  
迅甚风鹏翮，萧然野鹤深。  
一经教子旧，万里出门新。  
天下师传道，方来友辅仁。  
异时吾悔杀，虚负空中春。  

陈杰　送万平野余秋山被荐北行  
朔云垂天野四平，疠笛叫月山秋清。  
金台此日燕万里，绵蕞当年鲁两生。  
衢路屏营诗少味，江关萧瑟赋多情。  
西风瞥眼鲈鱼鱠，一夜相思闻雁声。  

陈杰　送张教授赴广阙  
远戍不辞难，书生本色官。  
炎埃五岭热，夜雨一毡寒。  
乡信无鸿到，梅花当雪看。  
风云忽谐偶，击海起鹏抟。  

陈杰　送中斋过家入燕  
江浙相望半月程，燕云万里重行行。  
向多临水登山赋，不尽还家去国情。  
三入换来金印大，三归赢得彩衣明。  
东湖何似西湖好，且对梅花捧寿觥。  

陈杰　送朱靖州  
渠水咨良牧，金台辍上宾。  
山川今后户，蛮獠亦吾人。  
保障一方寄，裦襦千里春。  
西师足家问，吉语寄邮频。  

陈杰　苏东坡西山诗前后和者五十余篇暇日登览怆然有感於元佑绍圣之事僭  
槛外春江如醱醅，槛前松株逐番栽。  
西门巡得陶氏柳，西岭并无坡老梅。  
惟余荒磎入烟雾，曾载辙迹行崔嵬。  
洼樽其多一卷石，清风千丈严濑台。  
人间此事固不朽，山高唐业澌成埃。  
干戈五季乱离瘼，帝命封之白云堆。  
余三百年付迁客，眼底盆盎得古罍。  
每登胜绝不忍去，往往拂枕眠其隈。  
毁书灭迹坐再闰，枝筇双屐印藓苔。  
无端玉堂牵清梦，九虎乍放天门开。  
武昌旧令偶同直，得句一粲金莲摧。  
那知白头不同趋，首介绍述蚊成雷。  
凭高为吊千古恨，魂兮可招傥一来。  
并持公案徵漫叟，立尽落日山灵哀。  

陈杰　苏湖道间  
风物瞻天咫，林塘占地幽。  
夹墙楼荫术，跨岸屋藏舟。  
湖近家皆给，田腴岁再秋。  
幸生无事日，更隶浙西州。  

陈杰　宿东林寺  
远公招隐处，宿我上方云。  
夜永地只出，谷虚天籁闻。  
挑灯过雁尽，得句晓窗分。  
不寐关何事，幽栖意自欣。  

陈杰　岁晏大风  
羌管横吹万点梅，汉葭微透半铢灰。  
从知急景彫年驶，更著惊飚截道催。  
掠野已空征鸟厉，叫云欲曙泽鸿哀。  
布食小作须臾忍，多少无眠待暖回。  

陈杰　索隐张君风鉴兼人未尝衣帛食肉自谓数短故勉之归就肆焉  
布衣蔬食百无营，底用江湖更有声。  
正尔多才忧管辂，何如一肆老君平。  
逢人足可谈忠孝，对鬼无劳语爽精。  
问鹊占珠还动否，亲年喜惧室{女睘}{女睘}。  

陈杰　太上务德  
太上务为德，后来纷立言。  
谁非托邹鲁，甯复得羲轩。  
吾爱黄叔度，人称李仲元。  
典弄如可作，庶用约文烦。  

陈杰　探梅  
要识梅孤绝，花於未叶时。  
玲珑寒玉片，点缀古铜枝。  
初雪落旄节，始删无传诗。  
东风一吹绿，万卉更能奇。  

陈杰　滕王阁  
稍觉阑干远水漪，枉持钱贯去安之。  
湖山千户庭内，帘栋几番鸾玉时。  
记好儘堪邕辍翰，序工且放颢题诗。  
西风何限凭高事，铁笛吹愁酒一卮。  

陈杰　题点易窗道人苏门遗啸  
书来草木吾臭味，诗有胆气非黄冠。  
清溪研露一双鹤，苏门啸空千仞鸾。  
愁连青燐引触醉，愤入白虹提剑看。  
谁识道人心最苦，半坛霜月夜漫漫。  

陈杰　题傅道士鹤鸣泉  
梦回华表千年远，思入庐山三叠寒。  
绿发道人知许事，山中自写鹤泉看。  

陈杰　题和靖祠  
欲将心事梅边说，放鹤经年去不还。  
寒日碧云无限意，却成喑哑对湖山。  

陈杰　题寄傲轩  
富贵骄人拥庐儿，寒士不逊原壤夷。  
傲称凶德无逢宜，长者寄尔渠得知。  
使袜聊为廷尉重，命履乃有帝师用，  
苟非其人千仞凤。鹦鹉洲前吊月明，  
归来痛饮师刘伶。  

陈杰　题江山烟水图  
叠叠云山过尽，茫茫烟水安归。  
还君此画三叹，閒镣江南钓矶。  

陈杰　题菊乡亭  
晋朝徵士种菊处，满地苍云无古今。  
漫喜孤亭初结构，每怀高节此登临。  
南山日入输佳气，北阙天长驰寸心。  
瞻眺徘徊徒感慨，清风帘底坐鸣琴。  

陈杰　题老杜巡檐索笑图  
茫端寒燠关生物，一粲疏花可得禁。  
香影天机行世浅，风骚古思不言深。  

陈杰　题李生烟江万里图  
白瓯飞来类从汝，寒雁瞥起几导吾。  
未觉咫间能万里，曲肱残梦落东湖。  

陈杰　题濂溪画像  
瞓盎真元会，扬休沕穆宣。  
定非三代下，自得六经先。  
翠草红莲地，光风霁月天。  
几神千载悟，纸上更须圈。  

陈杰　题梅坛毛庆甫道士云悦楼  
白衣苍狗无情物，翻手悲欢变古今。  
输与道人长快活，看渠起灭不关心。  

陈杰　题石泉渔歌  
渭咱其钓莫钓，濠上知鱼非鱼。  
几曲清冷寄耳，一声歡乃归欤。  

陈杰　题思妇  
碧天无过雁，芳草静游人。  
深院绿云晓，满阶红雨春。  
钗鸾慷照影，箫凤暗栖尘。  
邻女焉知事，终朝学美矉。  

陈杰　题汤隽溪留远法师莲社图  
无复斯人过虎溪，溪上朝朝新虎蹄。  
江左风流却回首，几曾极乐在天西。  

陈杰　题王氏先垅寿松亭  
兵前万事举头非，风太无情宰木悲。  
马鬣未随陵欲变，龙髯还长子孙枝。  
会看高表鹤归日，毋忘新栽鹿触时。  
雨露百年思不极，深心更有岁寒知。  

陈杰　题王书史百雁图  
黄芦落木寒飕飗，平水咎断江天来。  
嗷嗷累百来未休，宛颈相乐飞相求。  
其中各有稻粱谋，落旄海上霜满裘，  
不肯为渠作书邮。南去云峰有尽头，  
北归砫弋正多忧。冥鸿高哉犹无俦，  
祁连将军生暮愁。  

陈杰　题信州月岩  
冈路阴阴忽半规，无盈万古亦无亏。  
凿开空洞地有眼，劈下广寒天不知。  
小著山河偏影处，平分蟾桂上弦时。  
游人莫讶清光少，照见江东几盛衰。  

陈杰　题宣和御画芦禽  
芦边晚吹冷飕飕，背立孤禽有许愁。  
可是殿庭无事笔，已含原野十分秋。  

陈杰　题驿壁  
骅骝捕鼠不如狸，镆干缀履不如锥。  
过都历块成何事，剸虎裁蛟彼一时。  

陈杰　题子胥庙  
吴以让长国，让亡吴亦随。  
属镂天讨贼，鱼剑祸阶谁。  

陈杰　天基节特晴  
王春又数五尧蓂，先自春来半月赢。  
天上圣功调玉烛，云部暖律写茎英。  
苍生正赖吾君福，每岁长占此日晴。  
三祝莫嫌言语朴，时和年熟早休兵。  

陈杰　天基节特晴  
东风特地奇，阁雨放朝曦。  
历数归仁寿，乾坤青诞弥。  
愿敷皇极福，重立太平基。  
忠爱无疏贱，新年第一诗。  

陈杰　天命  
至狂而圣至愚神，天命何私与物均。  
万水各涵全体月，千花同受十分春。  
一家路透家家路，一性仁通性性仁。  
秦汉以还无讲学，几多轻充不赀身。  

陈杰　天人  
天上分明暗，人间涩喜嗔。  
及鱼殃本妄，得马福非真。  
酒薄还围赵，渠成适利秦。  
圣贤惟任道，两不系天人。  

陈杰　挽范安仲死寇  
十载纷纷死乱离，如君清苦独堪悲。  
医余书眼犹评史，瘦尽吟肩正琢诗。  
李涉空哦绿林夜，阿先竟厄白波时。  
还胜罹难天涯者，荒冢无人酹一卮。  

陈杰　挽龚竹卿  
同朝尚忆当时事，我去明朝公入台。  
岳柱摧边忽英簜，海尘扬处又蓬莱。  
梦阑杞国忧天痛，世换辽东避地回。  
似尔全归亦巡憾，贞元遗曲自生哀。  

陈杰　挽黄思梅  
梦回残月堕觚棱，归棹沧浪自濯缨。  
城郭重来嗟隔世，江山如画忆初盟。  
当年阮瑀谁争长，千载相如凛若生。  
空复满襟余老沔，临风三叫君倾。  

陈杰　挽雷尚书丧归二首  
班朝曾共多艰日，草疏相过太息时。  
扶起斁伦千古痛，唤醒忠魄九原悲。  
我逃微责去汶远，公坐高名出昼迟。  
危急一朝还并命，举头颠厦欲安之。  

陈杰　挽雷尚书丧归二首  
安装闻难及庐山老，晚见丧归南海翁。  
犹被卹章虽弗逮，竟成全节略相同。  
事惟有死仲连子，貌乃如生颜鲁公。  
不尽哀荣千载下，爽鸠墟垅几秋风。  

陈杰　挽李司谏  
论建关时大，几微犯怨深。  
功名归厚福，岁月老初心。  
自以无前剑，那知不鼓琴。  
空留忠愤在，斜月暮云阴。  

陈杰　挽刘实斋尚书  
玉节江湖晚，油幢岭海春。  
一朝晋遗老，千古汉名臣。  
清白冰壶操，尊光紫府身。  
全归公不憾，愁绝奠刍人。  

陈杰　挽洛阳李教授丧北归  
华阀晃科峻，寒毡洛学开。  
燕子庭五桂，晋国手三槐。  
风幕南烹养，涂车北首哀。  
读书终不憾，九秩过江来。  

陈杰　挽念斋陈郎中  
少学真华国，郎潜劣晚逢。  
几看新贵驶，独抱古文终。  
梦事一丘尽，遗编千载公。  
空余细论恨，裳锦玉楼东。  

陈杰　挽陶县令叔元  
千载同归两陶令，故园相望一青山。  
怪来强健休官早，赢得艰虞阅世閒。  
差乐输君已天上，不堪愧我尚人间。  
斯文回首游从日，泪尽重华叫不还。  

陈杰　挽云屋徐侍郎  
回首前台谏，寒心事阽危。  
著高棋败后，力尽厦颠时。  
国论家无稿，民庸路有碑。  
絮觞成阻绝，洒泪对倾曦。  

陈杰　挽张提点自创玄都观归故山羽化  
年时初峻道官班，紫气随师亦度关。  
赐号竞欢新宇宙，藏身独忆旧云山。  
玄都聊复栽桃去，辽海何当化鹤远。  
见说高人无宠辱，乘除翻手一沤间。  

陈杰　挽周溪园国史三首  
壮岁高科晚一麾，江涛如此幅巾归。  
书生何限经纶意，曾共危阑送落晖。  

陈杰　挽周溪园国史三首  
一瞬风云宇宙新，一家中外几朱轮。  
归来却就千钟养，赢得深衣处士身。  

陈杰　挽周溪园国史三首  
钜笔曾编两大藩，江山如画朔风酸。  
如何地下修文手，还要南朝旧史官。  

陈杰　王仪仲名其读书之所曰松林愿印一言  
昔人读书松竹林，今之书林乃无竹。  
有松无竹何不可，松亦元同借邻烛。  
十年人事桑田变，隔舍丁丁斧斤蹙。  
归来窗下一灯青，夜半林空山鬼哭。  
乃知艺木印岁寒，不似闭门繙故牍。  
客来若问子孙枝，窗间正有声吾伊。  

陈杰　望庐山  
去年山中行，未了庐山意。  
今年江上望，始尽庐山势。  
只道山中行，未识庐山面。  
那知江上望，已失庐山愿。  
人生出处前料难，向来窗下有此山。  
一行作吏事便废，十年读书早已悔。  
五老招人笑举头，三老催船不自由。  
柔櫓一声天似水，无情飞起两沙鸥。  

陈杰　为农  
去国已为农，忧时但愿丰。  
目光牛背上，世呈草庐中。  
绝异炰羔恽，聊如艺黍通。  
新来诗亦变，稍稍近豳风。  

陈杰　维扬之役浩堂拨赐钜舟愿易小者  
美哉不济如此水，巨川有楫春万里。  
空贻魏瓠拙用大，谁谓河广航一苇。  

陈杰　闻履斋丞相再论贬  
江涛如此得离难，祸本萧墙两巨奸。  
仲举能无推席起，茂弘正有角巾还。  
救时岂料兔三窟，去国才知虎九关。  
卖论取官方翕翕，吾诗未敢落人间。  

陈杰　闻须溪坐午谢客用所寄绝句韵叶宋英先容  
日晏到门三斗尘，隔帘午暝托朝真。  
乘肩鼻涕关何事，试看斤风向郢人。  

陈杰　乌西北流寓士舟赴南省  
天马从西极，云鹏起北溟。  
黍离怀故国，风景过新亭。  
文物衣冠会，山河庙神灵。  
独无中上策，一耸汉臣听。  

陈杰　无题  
大地生灵异暵乾，纸田不饱腐儒餐。  
闲将博士虀盐味，试上先生苜蓿盘。  

陈杰　无题  
口语甘时心犹异，中边甜处味方宜。  
诗情合荐东坡老，惭愧当年蜜荔枝。  

陈杰　无题  
闻道江边起柁楼，欲将吾道付沧洲。  
三年恶瞰卢仝屋，一日轻装范蠡舟。  
蹈海高怀欣独往，济川好手蹇难留。  
樯阴舸下能容我，雨笠蓑傲白鸥。  

陈杰　吴真州屡交诗而不及见告去送别  
论心曾未面，惜别重相於。  
此复失交臂，何当逢下车。  
倚风三弄笛，搔首十年书。  
吟卷歌壶暇，春江足鲤鱼。  

陈杰　五日江亭即事  
五日江城因辽望，画桡不动美哉洋。  
人间昌歜谁同嗜，地下离骚只自香。  
折得玉蕖冰照坐，飞来鸥鸟雪为裳。  
一番节物忙收拾，客舍题诗生晚凉。  

陈杰　武冈向权叔家有陈魏祠堂合祀简斋鹤山惟两公世异事殊实难牵合诸公  
简斋以诗冠两都，鹤山以文擅江东。  
兹溪僻在万山底，辽绝安能来两公。  
或撞天关忤九虎，或走穷海随六龙。  
畏途迂车一笑粲，远谪信杖双音跫。  
谁其主者林下叟，又谁嗣之大雅翁。  
诗题田家足浑朴，帖送石刻何舂容。  
百年向氏两奇遇，千载江山真发蒙。  
到今窗户有佳色，尚想林壑生清风。  
恭惟人物一代几，伊洛既竭岷峨空。  
艰虞各行天下半，名数况复参枢崇。  
高吟大册照寰宇，如此过化良亦匆。  
泥上指爪东西鸿，精神如水行地中。  
偶然流落亦安计，牵合扒引惊盲聋。  
二公德业吾岂敢，浅陋最识诗文工。  
平生此两大家数，秤较力量能无同，  
创闻合祀适有契，一瓣聊借歌词通。  

陈杰　武甯道间遇故旧於负贩中  
拍天富贵有危机，屠钓逃名未觉非。  
许靖何尝羞马磨，王章安用泣牛衣。  
班荆道旧身俱晚，折柳临分意重违。  
且复斯须相劳苦，明年我亦荷锄归。  

陈杰　西湖  
小春好风日，湖上足池台。  
彼美少年子，适从何处来。  
恩光被鞍马，艳丽照樽罍。  
今者不自乐，后人谁尔哀。  

陈杰　先主  
扶义风云急，投难岁月长。  
犹怀置嗣了，岂要负刘璋。  
讨贼吾谁逊，违天有并亡。  
春秋复雠方，万古烜炎光。  

陈杰　宪使魏青崖惠拄杖坚多节而色尚黄惟额用白立秋后十日声诗  
三尺青蛇冷剑铓，百跗委蜕像生黄。  
分来上界金神节，坚起平生铁脊梁。  
千步已穿萝迳月，一棱犹带柏台霜。  
小烦拄到王码坛了，归化为龙亦未量。  

陈杰　小春枫李俱花  
阳林小春醉风日，老面得酒须臾欢。  
不妨桃李妍冬谷，正要松篁用岁寒。  

陈杰　小桂二首  
树小都来三尺长，撩人那得许生香。  
隔窗只道花如簇，才是梢头一粟黄。  

陈杰　小桂二首  
甲第人家万木犀，著忙曾看盛天时。  
日长小院差深静，时遣轻风破一枝。  

陈杰　小惠  
初持小惠钓声华，禄厚官高誉转加。  
过客厨丰路碑炫，中朝赂重里言夸。  
黄金何但买身贵，多粟尤堪作传佳。  
百世倘无公论在，邪人浑指正人邪。  

陈杰　小家住深村  
小家住深村，独犬应门户。  
招麾不去来，进止有常处。  
从田仍司盗，奔走亦御侮。  
常恐下生氂，八方啸狐兔。  

陈杰　晓登吴山二首  
海水朝天白，宫云捧日红。  
衣冠四方极，正朔九夷通。  
矢射狼星北，旗迎太乙东。  
侧闻南渡意，暂与去邠同。  

陈杰　晓登吴山二首  
汉鼎犹分二，梁瓯未阙全。  
宸居本无外，王业偶成偏。  
艺祖肇各祀，嫡孙方四传。  
会将新雨露，遍洒旧山川。  

陈杰　携碧香酒赏红白桃因观江涨  
江光万顷碧香酒，春事一年红白桃。  
不饮其如胸磊磈，欲簪还愧鬓萧骚。  
言之浅矣乾坤大，逝者如斯昼夜滔。  
多谢江亭好风日，颇哀老子得游遨。  

陈杰　熊校尉挟名画来兴得官辞归  
同是饮玻人，均为骑鹤身。  
我无钱使鬼，君有画通神。  
客梦黄粱熟，边愁白发新。  
归帆过鸥社，为拂钓蓑尘。  

陈杰　徐祠曾碑久仆前山长胡端逸与士友共竖之邀予赋  
短世人间厦几颠，高风湖上榻犹悬。  
荒凉士竖残碑日，辽邈官修废祀年。  
万古南州人似玉，千秋曾子笔如椽。  
斯文未丧神犹在，会见冠裳拥坏阡。  

陈杰　徐子苍自金陵遣诗来用韵送鱼腊  
寄诗曾自日边邮，眼底江枫几换秋。  
颇忆故人当富贵，又传新句写穷愁。  
人生不会长弹铗，心事何知各倚楼。  
閒把武昌鱼送似，试参风味帝王州。  

陈杰　宣檄随府初程得风  
泝楚三千里，离淮第一程。  
海潮随意送，江月打头迎。  
西事端无恙，东风故有情。  
篙师浑未解，挂席亦欢声。  

陈杰　萱径携筇  
松下无喝道，言树聊蠲忧。  
谁知赤籰杖，独倚万古愁。  

陈杰　雪禁体  
南风导前北风续，仁气潜随杀机伏。  
初疑惨淡八表昏，忽变光明大千足。  
上天之载德如毛，帝力不知封比屋。  
垢污过眼俱衣被，枯朽何心亦膏沐。  
调治竹君折节下，表显梅兄受命独。  
於至严凝风见温，有大包容分类族。  
是空非空色非色，在坑满坑谷满谷。  
铺张元化有许奇，收敛神功又何速。  
欲搜好句极形容，回首千章成浅俗。  
夜深兽红妓打围，雪消雪落何用知。  

陈杰　寻苏云卿隐处  
书幣保因识灌园，等閒夜度北山云。  
明朝难觅苏仙鹤，邻舍空余孺子坟。  
不世大功关气数，故人高义足知闻。  
看来只是谈恢复，已隐无堪佐万分。  

陈杰　讯给事徐尚书自除知制诰归  
书生稽古力，词苑久虚名。  
聊远三台逼，非贪一佛荣。  
乃身自本末，岂果有亏成。  
不尽明时报，归来颂太平。  

陈杰　迓古心观相师长沙  
夹道欢呼百吏恭，微垣上相邻藩雄。  
一星文采低南斗，十乘先驱走祝融。  
孔子犹须晚封楚，周公只合早归东。  
林深近亦闻时事，小驻油幛请下风。  

陈杰　杨州城楼  
东南赋甲天下所，万里西风生黍禾。  
禹贡九州今见一，晋军三役古无多。  
水包楚蜀虽朝海，山引终嵩只隔河。  
巡得六飞时此驻，棘间咫尺望铜驼。  

陈杰　杨子桥送客浮湘  
客里还分袂，樽前小系舟。  
笛声杨子晓，帆色洞庭秋。  
万里身为本，中年别作愁。  
乾坤多事在，何日谷林丘。  

陈杰　冶城清谈  
西周固羸国，东辙几孱王。  
信有亲亲弱，科无善善亡。  
精详隋五教，韧略汉三章。  
始悟清谈相，嘉言味最长。  

陈杰　夜发吴城渡  
秋风江上生，秋月渡头明。  
人地籁俱寂，水天心共清。  
一双斜阁櫓，二百顺流程。  
已泊还佳寐，城头劣四更。  

陈杰　移居戍将衙  
细柳连营地，高风昨夜秋。  
叟兵擐甲叹，中妇寄衣愁。  
白骨闺犹梦，黄丁籍已收。  
江南穷巷士，抵掌说封侯。  

陈杰　乙丑元日寿昌拜表  
盛服黎明起，瞻天咫尺东。  
舒迟寅出日，清淑艮来风。  
阴尽恰亭午，景长疑再中。  
初元调玉烛，勉勉圣神功。  

陈杰　永穆陵复土随龙除官甚盛  
故王沉愤九重泉，先帝焦劳四十年。  
已有含桃存新庙，独无麦饭洒荒阡。  
挽回天怒当初政，扶植人伦在众贤。  
此邸最关宗社计，加恩莫放代来先。  

陈杰　咏归晚步  
风流顿尽万花浦，俛仰已陈双桂亭。  
黄鞠华差强人意，红拒霜犹有典刑。  

陈杰　咏史  
蜀相犹雄懿已王，江东逮见魏先亡。  
山旭更在江东后，如此三分未用伤。  

陈杰　咏涂璋家屏风上题宣和壬寅季夏  
玉芝随手燕堂空，翠幰宸游黍满宫。  
一片宣和残岁月，百年田舍古屏风。  

陈杰　咏物  
天成不挫节根完，底是园工出相端。  
花面索回银凤舞，苔身宛转翠虬蟠。  
由来疏散林壑性，稍就规绳廊庙看。  
至竟负流无改度，雾窗玉立雪篱寒。  

陈杰　用同官南楼韵尾联以慰李倅子发  
年时歌管萦云处，閒倚栏干水拍空。  
万古胡床自明月，几行官柳又西风。  
鬅鬿那复梳千下，磊磈聊须酒一中。  
更忆翘材人独自，夜灯寒雁耳偏聪。  

陈杰　尤物  
隋珠和璧碎一斧，尤物在鎔堪万古。  
王阳巾{巾冓}卷握多，顾家之穴董家坞。  
天生五材贵民用，饥不可糜寒不缕。  
愿天一拔好爱本，与世潜消祸乱祖。  
神奇淮南北为宝，谈笑萧齐价同土。  
尽收地力作阴产，剩长桑麻富禾黍。  
货无难得平斗量，行或不齰扣门与。  
辽东献豕易厌欲，昆山抵鹊谁争所。  
建德老死不往来，蛮触长辞血流杵。  

陈杰　又登南楼  
缥渺层峦出画阑，半空长锁白云閒。  
一弓斜折蜀江水，八字平分汉渚山。  
眼入中原鸿去迥，手摩华表鹤飞还。  
好天谁遣成南北，遗限悠悠落照间。  

陈杰　予以甲寅冬过弋阳石桥戊辰正月重过  
周行淮汉万山川，重此经过十五年。  
野老眉间新世事，蹇驴背上旧吟鞭。  
几分春色梅花后，一片归心杜宇前。  
深谷有人难问信，石桥倚遍晚晴天。  

陈杰　与伯文同作生朝林母在闽  
翠竹西江我屋，白云南粤君家。  
当日设陈弧矢，今朝相对天涯。  

陈杰　与节东归和同幕送行之作  
来参军事久无功，宜黜而升愧在中。  
揽辔登车宁有是，过家祭灶略相同。  
送人万里鸥波白，回首千山骑火红。  
待得故园高卧日，诸君剑佩一时东。  

陈杰　寓舍琼花一株盛开  
疑是瑶林种，分从后土家。  
暂来为地主，相伴住天涯。  
胜日更携酒，明年谁看花。  
此生均一寄，杜曲有桑麻。  

陈杰　御风行送武夷道人谢叠山  
武夷山中有伏龙，鬣卷云雨深重重，  
化为白须一老翁。疾雷破山六丁取，  
置卫铜环森守虎，云是健将雨下土。  
老翁一笑百不能，山中所读皆仟经，  
吾亦冷然御风行。洪崖道上逢老友，  
手举无何指翁口，翁已辟谷安事酒。  
青牛紫气关河咫，大鹏风斯九万里，  
回首蓬莱浅清水。  

陈杰　元旦南郊庆成  
熙朝政化谨三元，有事郊南典礼全。  
嗣圣万年初见帝，小臣十起夜瞻天。  
想回玉略红云晓，更揭金鸡暖雨前。  
但愿庆成天下福，赋诗岂必从甘泉。  

陈杰　元和  
元和天子圣，玉烛万方同。  
乾坤一澄霁，草木皆春融。  
臣度再稽首，臣愬三鞠躬。  
一雪洗蔡州，敢有贪天功。  

陈杰　元宵  
老去何心说看灯，一年还要此宵晴。  
暖风忽断檐间溜，繁吹初过枕上声。  
谁变惨凄成笑语，定回离乱作清平。  
不应淡薄梅花月，偏照诗人白发生。  

陈杰　月窗相士  
明月谁令作鉴寒，纸窗何日透蝇鑽。  
人间万事秋毫细，跳出须弥顶上看。  

陈杰　赠艾校尉  
相逢莫说乱离苦，江北江南皆战场。  
何限忠肝膏草野，几多徒手化侯王。  
方当羽檄驰千里，信有缨冠卫一乡。  
事已论功殊未已，何如相贺返屠羊。  

陈杰　赠冰月相士  
十年已往如冰冷，千载方来似月明。  
唐许何尝关世事，人间正有一书生。  

陈杰　赠蔡俊民挟雷法妆眼科北行  
乖龙卷雨焦土山，妖蟆蚀晴长夜漫。  
安得霹雳鞭龙起，取光还天磔蟆死。  
寥落风霆道术空，坐看短世入盲聋。  
南人巫医尚方满，一试两长君恨晚。  

陈杰　赠高眼相士  
遍阅穹华了，还来寂寞滨。  
山林枉高眼，宇宙著低人。  
关月吟魂冷，吴霜鬓影新。  
相逢欲开说，笑指腊醅醇。  

陈杰　赠孙仙辈  
株峰紫翟边，仙已住三年。  
手有屠龙枝，腰无跨鹤钱。  
地图藏尚秘，山屐着多穿。  
笑指青囊道，人家要福田。  

陈杰　赠熊易课  
宿雨初收水满村，断桥千事不相闻。  
隔篱试写流年影，手种山田熟几分。  

陈杰　赠徐先辈星命课  
三命横铺下点星，风雷歘起斗牛灵。  
正堪持献云霄士，不中山间倦客听。  

陈杰　赠雪篷相士  
寒江独钓焉往，剡溪高兴久空。  
欲识梅花自色，小须雪霁开篷。  

陈杰　赠玉壶相士  
黄金取印斗来大，白玉作壶冰样寒。  
子号甚清堪自照，吾诗愈淡欲谁看。  

陈杰　赠张慈宝五行精到奇中  
大慈寺里谈天宝，蜀产凋零此亦奇。  
借我干支作正鹄，验渠祸福似蓍龟。  
李虚中术曾无失，绛老人年漫不知。  
大运茫茫君自扣，故乡归去定何时。  

陈杰　昭君  
千古和戎恨，冢青今尚闻。  
汉朝三尺草，埋没几昭君。  

陈杰　昭君怨  
玉筹晕深宫领巾，金槽夜琤出塞新。  
风沙陇上岁摇碧，一掬犹残长乐春。  
六奇计丑书来慢，曾是控弦三十万。  
沼仇无术遣蛾眉，此日天骄更须豢。  
黄鹄传歌天为悲，边笳按拍鹊南飞。  
琵琶远恨无人省，灼面东家晓妆影。  

陈杰　浙江潮  
只道潮声落，潮来复有声。  
何当机事息，暂遣海门平。  

陈杰　正月三日甲子题  
柳边梅外试阴晴，清晓谁来鹊满庭。  
春似久痿才得沾，天如熟醉骤难醒。  
窗含西岭千秋白，笔转东皇万古青。  
又与新年书甲子，阶前尧历第三蓂。  

陈杰　至日拜赐  
千官万负讲朝仪，黄繖高张簇仗齐。  
清晓山窗频扣首，虬须隆准伴宸奎。  

陈杰　中兴事迹  
瑶编每读愤填膺，始末权奸托罢兵。  
初渡已诛双烈士，小吏更坏一长城。  
齧毡大老投荒死，借剑孤忠窜岛生。  
长与东南羞汗简，更堪西北望神京。  

陈杰　中斋生朝  
当家勋阀旧巍煌，天女裁云为制裳。  
胸饱治朝周典礼，箧余内苑汉词章。  
经行禾黍关河远，指点蓬莱日月长。  
故国风流一回首，不妨鸾玉小徜徉。  

陈杰　仲宣楼  
一雨真成五月秋，十年重上仲宣楼。  
峥嵘岁月欺人事，浩荡乾坤入客愁。  
孙刘气力三分尽，蜀汉山川百战收。  
可是登临无限意，閒看西日下城头。  

陈杰　仲宣楼  
地大中原接，天低七泽浮。  
山川元用武，离乱一登楼。  
平远难为画，高寒易得秋。  
无言双野鹜，相对抱清愁。  

陈杰　重过西湖感事  
衣如飞鹑马如狗，二尺锦囊香宇宙。  
车如流水马如龙，濯龙桥边吹断蓬。  
诸公南渡亦不恶，百年西湖最行乐。  
师王园地号山望，戚畹洞天标水乐。  
铜铺珠箔锦为茵，玉箫金管歌遏云。  
曲江三月势绝伦，此古四时长作春。  
岁月无情留不诠，园上送官洞更主。  
当时一聚冶游尘，雨打风飘去安所。  
三间古屋余老梅，千年放鹤归来暮。  

陈杰　重宿城头驿  
天地秋声早，山河夜色深。  
市荒余冷锉，村迥落孤砧。  
纸帐三生梦，蒲团万古心。  
漫漫独无旦，微步数看参。  

陈杰　追哭泉谷徐侍郎墓  
更化公初召，将行我赋诗。  
呼儿同肃客，谓子亦忧时。  
不尽相於意，而无再见期。  
些章惭拱木，亦复叹吾衰。  

陈杰　醉乡  
酒亦有何好，离人而趣天。  
乾坤拨醅翁，世界拍浮船。  
鲁赵移兵隙，淮渑互霸权。  
醉乡知许事，蜾蠃过吾前。  

陈谨　游玉岩  
预作重阳半日游，行厨望客属鳌头。  
樽前绿橘当时果，岭下清泉彻夜流。  
新竹未斑秋正好，晚禾才熟岁仍收。  
使君须尽登临兴，行捧天书未许留。  
同向天岩最上游，诗翁来见九螭头。  
僧房为映川原好，野水空随岁月流。  
玉节朝天行日促，金风驱雨暮云收。  
已摹大字镌山骨，要与匡庐万古留。  

陈晋锡　和潘良贵三江亭  
神襟百虑不容侵，胜概乘閒偶访寻。  
趺坐岂无观水术，临流应有济川心。  
敛将蓬岛溶溶气，散作阳春字字金。  
郢曲调高人寡和，微生何敢缀雄吟。  

陈景肃　怀高东溪二首  
凿泉莫太深，太深井难汲。  
登山莫太高，太高顶难立。  
山顶仰可观，井渊俯可挹。  
那知鸿鹄飞，海杳无消息。  

陈景肃　怀高东溪二首  
谔谔东溪士，吹箫涧谷春。  
一别阻云水，相思劳梦魂。  
五湖秋夜月，三岛春空云。  
瓀标月夜见，玉唾云閒闻。  
何当一返驾，吟弄终乾坤。  

陈景肃　试剑石  
将军大宝剑，磨久苍崖斑。  
一日试利刃，断石倚两山。  
倒枕泉水碧，生光斗朱丹。  
至今胡虑过，目顾骨先寒。  

陈景沂　草  
淡烟荒草六朝宫，万感丛生一眺中。  
不识群公互虓虎，独于此地必争熊。  
秦河溅泪西风泣，淮巘含羞晚照红。  
酝得许多愁为底，只缘误倚大江东。  

陈景沂　草  
未破滁阳亭屡易，亭亡今又几经年。  
峰回路转势不改，木秀阴繁直到巅。  
流下山泉音若咽，烧余寺刻块如拳。  
柴王一殿今何在，衰草残烟护晓娟。  

陈景沂　草  
江城滕阁倚空寒，鹤势骞飞远耐看。  
旁列西山青玉案，高擎南浦白银盘。  
摩挲王记犹无恙，拂拭韩碑尚未刓。  
翻忆赏心亭下水，草洲埋没贮愁酸。  

陈景沂　草  
长淮何处雁声多，西去涡心北迈河。  
影逐泗滨烟月艇，阵惊毫邑水云蓑。  
小王草笔终难学，苏武陵书果若何。  
陲草边芦两萧索，远陪砌女作离歌。  

陈景沂　海棠  
自是司花别有神，要凭诗句写花真。  
风翻翠袖惬寒薄，雨湔红妆啼晕新。  
为困未眠娇欲吐，将唇微褪笑如嗔。  
牡丹芍药尤无那，君识莺声识燕身。  

陈景沂　含笑花  
此花枝叶山礬类，气味虽殊本共行。  
铁下青门瓜魄变，否因李白酒魂香。  
紫唇半吐胭脂重，素脸初开玉色装。  
懊恼酴醾诧名色，乱施冶鬓过低墙。  

陈景沂　红梅  
色异味同失主张，厌寒附暖逐群芳。  
当知不改冰霜操，戏学陶家艳冶妆。  

陈景沂　句  
赋质太轻难作主，飘踪无著易粘人。  

陈景沂　句  
海棠已入老娼籍，芍药初登童子科。  

陈景沂　葵花  
人情物理要推求，不早敷黄隶晚秋。  
黄得十分虽好看，风霜争奈在前头。  

陈景沂　芦  
风雨萧萧夕，春寒灯较昏。  
茅檐数椽屋，荻浦几家村。  
网到江鳞活，沽来市酒浑。  
焙衾共结局，一觉眇乾坤。  

陈景沂　芦  
一一溪边石，堆成几别离。  
青蒲驶樯本，黄苇掠船墀。  
话别从今日，云来是几时。  
藏心栗黄蟹。归买配香炊。  

陈景沂　梅花  
标薰江雪情偏韵，影墨窗蟾梦半回。  
耐冻有何香可述，雅交还喜淡相陪。  

陈景沂　梅花  
从来造化有何私，自是梅花南北枝。  
只为北枝太寒苦，东君消息故应迟。  

陈景沂　梅花  
行人立马闯烟梢，为底寒香尚寂寥。  
是则孤根未回暖，已应春意到溪桥。  

陈景沂　梅花  
重岗复岭万千程，霜褪红稀步恰轻。  
瞥有暗香松下过，不知何处隐梅兄。  

陈景沂　梅花  
平生足迹遍天下，正一东嘉却弗来。  
行到刘山无所寄，谩留冷句伴江梅。  

陈景沂　牵牛花  
牵牛易斯药，固特取其义。  
安用柔软蔓，曲为萦绊地。  
汝若不巧沿，何能可旁致。  
始者无附托，头脑极细殢。  
一得风动摇，四畔乱拈缀。  
搭著纖毫末，走上墙壁际。  
傥得梯此身，恋缠松竹外。  
吐花白而青，敷叶光且腻。  
裛露作娇态，舞风示豪气。  
便忘抑郁时，剩有夸逞意。  
诳言松如竹，如我兄与弟。  
下盼兰菊群，反欲眇其视。  
如此无忌惮，不过是瞒昧。  
教知早晚霜风高，杪表何曾见牛翠。  

陈景沂　石榴花  
阴霾渺渺接江乡，登陆犹褰未涉裳。  
入晚天容糊水色，拂明云影帽山光。  
闷拈昌歜嗟香玉，披读离骚玩彻章。  
最是荷榴两怀古，对人无语湿红妆。  

陈景沂　松  
仙往径独在，亭高山若堆。  
知非凡木比，识得洞宾来。  
骨蜕栈沉水，坛缘薜荔栽。  
于何稚松子，有记弗详该。  

陈景沂　松  
远吹疏疏奏竹房，乱撩松友发清狂。  
云拖雨阵沿山至，岩溲泉声走涧长。  
和我微吟似音律，续他高韵费思量。  
谁人宅里遗簪处，碧玉横钗十二行。  

陈景沂　桃花  
江衔洞庭急，君山屹半川。  
别知江有国，大率水多仙。  
环绕八百里，洪蒙十万年。  
晚春桃正碧，南客晓浮船。  

陈景沂　杨柳  
美笑千黄金，驻景双白璧。  
东风杨柳津，几度千丝碧。  
款款白面郎，画舫宫样妆。  
新堤五里长，回头意悠扬。  
幽人兴不忙，得志汀草芳。  

陈景沂　杨柳  
非绿非青曲雨尘，颠头倒尾乱江阴。  
金衣公子经过处，不辨其身只辨音。  

陈景沂　杨柳  
相尚津涯临画舫，栽从亭馆近华筵，  
别离自是无聊赖，于甚垂杨有纠牵。  

陈景沂　杨柳  
为尔生来体态柔，因情感物寓风流。  
汝无血气何知觉，自是诗人想像求。  

陈景沂　杨梅  
红实缀青枝，烂漫照前坞。  
不及杏每时，林间有仙虎。  

陈景沂　杨梅  
止渴不相似，和羹凉亦同。  
不思五和里，调济荷元功。  

陈靖　句  
玉堂视草思严助，铃阁谈经滞马融。  

陈靖　句  
分符出牧同吾祖，衣锦还乡自我身。  

陈靖　题燕  
秋去春来不倦遥，流莺相伴语交交。  
儿孙各自飞鸣去，犹拣新泥补旧巢。  

陈靖　咏华林书院  
卓尔西山百里强，累年家有桂枝香。  
万株松竹封三径，数世儿孙食一堂。  
客舍远连虚席密，县衙斜引阙门长。  
就中好是华林墅，别种梧桐养凤凰。  

陈坰　它山堰  
堰雷推动阿香车，惠泽均沾十万家。  
谁任长官身后责，回潮今又见回沙。  

陈居仁　登庞公读书堂  
相君事业慕皋夔，被遇王家泰定时。  
曾向云窗研汉简，故应画栋产灵芝。  
文閗金石流芳在，像托丹青亘世垂。  
盛烈丰功难具述，烂然国史著猷为。  

陈居仁　高宗皇帝挽词五首  
力拯艰难运，天开圣哲君。  
赤符恢世祚，苍籾炳人文。  
帝学穷渊奥，宸奎照典坟。  
三宗从著号，超轶未前闻。  

陈居仁　高宗皇帝挽词五首  
天步方宁只，民区复晏然。  
心非尧位乐，子授舜躬贤。  
揖逊高千古，恬怡盛万年。  
乘云归帝所，溥率泪成川。  

陈居仁　高宗皇帝挽词五首  
圣略如天大，仁心亘古无。  
神兵胜淝水，鸣剑罢伊吾。  
宵旰逾三纪，歌谣遍八区。  
耆庞听遗诰，号绝更嗟呼。  

陈居仁　高宗皇帝挽词五首  
汉日朝前殿，神尧宴大安。  
徒夸一时盛，谁似两宫欢。  
谩采瀛洲药，犹除荆鼎丹。  
伤心浙江畔，缟仗自回銮。  

陈居仁　高宗皇帝挽词五首  
得寿尊慈扆，怡神久北宫。  
彩衣频侍燕，宝册屡垂鸿。  
剑落桥山外，陵开禹穴东。  
从今寿文母，无复玉卮同。  

陈居仁　西湖感旧  
苏公堤畔采莲船，蘸碧楼台动管弦。  
山色湖光宛如昔，心情不似十年前。  

陈举恺　过姑蔑道中  
姑蔑古城暮，山川近不同。  
草黄秋过雨，树暗晚生风。  
流水中分郭，飞桥下应虹。  
未须追往事，回首送冥鸿。  

陈举恺　龙邱山  
九峰湿翠秋光凝，亭亭出水芙蓉净。  
崔巍怪石距若虎，合沓奇峰驰八骏。  
山若古寺隔红尘，时有天风度幽磬。  
岂惟清赏玩心目，况有高人寄真隐。  
自惭奔走红尘客，何由得遂山林性。  
长歌聊复赋重游，不用悬岩刻名姓。  

陈巨川　浮丘庙  
浮丘羽化几经年，千仞青溪有洞天。  
丹灶石床依旧在，云深何处问神仙。  

陈珏　垂虹亭  
高压玉龙腰，参差雁势朝。  
雄吞五湖阔，平揖两山峣。  
阑槛中流出，炎蒸白昼消。  
暂来尘虑息，那复日逍遥。  

陈珏　句  
石洞云归春雨足，海门月上夜潮生。  

陈珏　蜕龙洞  
潜虬成穴古危岑，曾为编氓霈旱霖。  
石怪自留千载迹，泥蟠难驻九天心。  
老松犹学拿云势，群籁浑惊动地吟。  
潇洒禅关连胜概，追游谁不快烦襟。  

陈觉　桄榔庵宾燕亭  
秋来雨溢足池塘，华屋临流四面凉。  
风飍圆荷翻翠盖，水涵芳蕊艳红妆。  
淡烟难掩天真色，薄月常供自在香。  
诗老未须识琐细，解陪梅菊到冰霜。  

陈桷　广化寺  
山高不受暑，秋到十分凉。  
望外去程远，闲中度日长。  
寺林投宿鸟，山路自归羊。  
物物各有适，羁愁逐异乡。  

陈桷　合掌岩  
合掌仙峰插汉高，下临沧海压波涛。  
看来疑是金仙子，无相光辉礼玉毫。  

陈桷　句  
神仙多是大罗客，我比大罗超一格。  

陈均　鹤林寺  
知有枫林坐竹间，每寻纡路试登山。  
虚檐忽风笼中鹤，似我爱閒身未閒。  

陈均　九江闻雁  
烟波渺渺梦悠悠，家在江南海尽头。  
音信稀疏兄弟隔，一声新雁九江秋。  

陈均　七溪  
为爱潺湲引步迟，不知行尽白云西。  
云深忘却来时路，吟断空山片月低。  

陈俊卿　共乐堂  
共乐堂前花木深，登临当暑豁尘襟。  
红垂荔子千家熟，翠拥筼箉十亩阴。  
老退已寻居士服，清欢时伴醉翁吟。  
凭栏四望丰年稼，差尉平生忧国心。  

陈俊卿　寄林子方  
双阙门高袭庆余，相望再世拥轺车。  
清名益重先君子，远俗争看行秘书。  
医国十全姑小试，蠹民五瘴想先除。  
炎州莫作经年计，狗监传闻诵子虚。  

陈俊卿　蒋山谢雨  
农事春郊闵雨时，乞灵奔走宝公祠。  
炉中沉水才三祝，天外油云已四垂。  
蔌蔌通宵茅屋冷，青青破晓麦田滋。  
更祈三日滂然泽，大作丰年遍海涯。  

陈俊卿　句  
吾方蹈孔孟，未暇师粲可。  

陈俊卿　句  
海国民皆兴礼义，潢池盗已息干戈。  

陈俊卿　句  
病深老迫宜归去，莫作留侯范蠡看。  

陈俊卿　哭林艾轩  
出为岭峤澄清使，归作甘泉侍从臣。  
百担有书行李重，千金无产橐中贫。  

陈俊卿　哭林艾轩  
经旬把擘言犹在，昨日题诗墨尚新。  
清晓访君呼不起，寝门一恸泪沾巾。  

陈俊卿　林元美司户耕乐亭  
天地秘绝景，雅属幽人居。  
卜筑俯清流，旷然心目舒。  
岂惟水澄碧，山色佳有余。  
凉风左右来，竹柏相扶疏。  
亭中何所有，缥囊万卷书。  
亭外何所有，青蒲映红蕖。  
客来何所为，高论唐虞初。  
文字共发越，琴槊一以娱。  
冬寒饱霜蟹，秋思多鲈鱼。  
良田自种秫，酒瓮春浮蛆。  
无事时痛饮，有时还荷锄。  
试问田家乐，田家此乐无。  

陈俊卿　示二子  
兴来文字三杯酒，老去生涯万卷书。  
遗汝子孙清白在，不须厦屋太渠渠。  

陈俊卿　修史堂  
流水三间屋，明公半席分。  
帝尝招此老，天未丧斯文。  
人去留青竹，山空锁白云。  
升堂时想像，金石恍然闻。  

陈俊卿　游虎丘岩偶题壁韵叶因分字联句赠林谦之  
走笔题诗问起居，近来导引复何如。  
从教两鬓霜无数，却要三田为有余。  
示病想同摩诘病，读书还著子云书。  
梅霖十日宜高爽，试共登楼一豁舒。  

陈垲　出郊观稼  
数月两出郊，劝农复观稼。  
始言麦垄春，今已稻畦夏。  
女红彩紝余，丁黄耘耔暇。  
暄凉虽不齐，晴雨倏忽乍。  
百丰未为多，一歉诚所怕。  
蠲逋广上恩，平糶裁米价。  
毫发可及民，岂不念夙夜。  
昔有王长官，筑堰它山下。  
惠利久益博，神灵此其舍。  
泓深或龙蛰，坚屹无蚁罅。  
定为三七分，酾为数十汊。  
石梁贯云涛，谁敢著足跨。  
流沙从何来，疑有物驱驾。  
人力几淘浚，壅淤仍障壩。  
旦功终此惠，运河沙而变化。  
视古谁比方，郑白其流亚。  

陈垲　怀古堂和陈梦斗诗  
峨眉亭下路，舟楫几经过。  
晚识黄山面，新添白发多。  
学仙徒化鹤，病偻喜名驼。  
四上江湖请，金章许换蓑。  

陈垲　极目亭  
谁知极目名亭意，不在登临与品题。  
天地两间同汗漫，江淮一水自东西。  
惊栖何日能归雁，灵异当年任照犀。  
万境尽从心上化，静参飞跃悟端倪。  

陈康伯　书弋阳馆  
忆昨东京拜相时，武夫前导争驱驰。  
上奏天子一人命，下率百寮罗纲维。  
泰阶赐膳侑金币，上食供进黄门贲。  
夜来胡尘犯边土，手握亿万兵擒虏。  
挥扬镣气横九秋，指挥猛将皆貔虎。  
八荒扫荡沙漠空，旋师奏凯明皇宫。  
英雄富贵皆长事，辞荣解绶归兴浓。  
白石如玉泉如酥，河清海晏乐耕锄。  
雉鸣麦秀花卉敷，亲朋会合情欢娱。  
有子可教孙可训，有书可读田可租。  
常原年丰五谷登，斯民安堵心则愉。  

陈康伯　送叶寺  
海国民皆兴礼义，潢池盗已息干戈。  
农桑四境丰年屡，箫鼓千村吹气多。  

陈康伯　题龟峰  
形势如龟禀赋奇，昂头曳尾向溪湄。  
石色焌霞红甲润，苔痕湿雨绿毛垂。  
恍如献瑞在官日，犹似呈书出洛时。  
千秋砽立层霄表，寿比乔松可等期。  

陈康伯　题闽县西湖  
凿开百顷碧融融，颍上钱塘约略同。  
杨柳两堤连绿荫，芰荷十时馥香风。  
波涵翠巘层层出，潮接新河处处能。  
舆诵载涂农事起，从今岁岁作年丰。  

陈孔硕　海棠  
几树繁红一径深，春风裁剪锦成屏。  
花前莫作渊才恨，且看杨妃睡未醒。  

陈孔硕　寄题刘潜夫于蒵于斋  
昔闻子元子，爱歌于蒵于。  
遣风今有继，此意古为徒。  
犊价逾刀剑，原饴变堇荼。  
闻弦知岂弟，连袂此欢呼。  
近事先苞篚，何人问牧芻。  
聚星亭涧好，容我受廛无。  

陈孔硕　句  
南民何德辱公忧，六辔周遭死始休。  

陈孔硕　牡丹  
既全国色与天香，底用人间紫与黄。  
却喜骚人称第一，至今唤作百花王。  

陈孔硕　挽吕东莱先生  
北望非吾土，南来独此翁。  
孔颜当日意，杞宋百年风。  
与物阳春阔，随形镜影空。  
吾侪竟何罪，斯道合成穷。  

陈孔硕　挽吕东莱先生  
语绝香奁坏，人非铁馨存。  
罢官空数日，挟策与谁论。  
丈室尘埃乱，层城草木昏。  
寸心无诉处，号绝向令原。  

陈孔硕　无题  
鸣鼓人皆可，弹琴今复谁。  
尽赊王媪酒，休赋大苏诗。  

陈孔硕　杨柳  
腊雪逢春次第消，等閒著脚上溪桥。  
柳条毕竟带儿女，一夜东风眼便娇。  

陈揆　即事  
谁家庭院冷萧萧，闭却朱门不许敲。  
惟有东风藏不得，隔墙露出杏花梢。  

陈騤　临川桥歌  
壮兮沧溟跨蟚蝬。疑若有神施磨礲，  
巩然不动如华崧。环瞻山幄凝翠空，  
俯睨豨纹识微风。夜半横浮沆瀣中，  
朝来掩映扶桑红。车马飒沓西复东，  
宏规硕利繄谁功。竞将大年寿我公，  
愿与此桥俱无穷。  

陈廓　句  
沧江练清晖阁，古榭苔封燕喜碑。  

陈良　琼花  
淮海春深照月长，灵祠佳树擅孤芳。  
人迷三月天山雪，风逗千门汉殿香。  
上苑菁葱思旧赏，金闺回旋入新章。  
后庭遗韵歌声好，试折琼枝荐一觞。  

陈良　诗一首  
父子联荣世所希，予家何幸窃恩辉。  
自惭不及吾儿甚，得向亲前谢绿衣。  

陈良　雪中浴冷泉示诸友  
风鼓空林雪蔽山，身如铁石不知寒。  
尘埃岂是相随物，付与溪流出世间。  

陈良　自紫极观过天柱  
道在吾身宇宙宽，朝逾云岫暮云关。  
丹灵不服春风转，欲度世人那得閒。  

陈良翰　三圣殿  
巨镇标闽越，灵踪肇晋齐。  
空坛仙一去，古洞佛双栖。  
化石龟犹在，烧丹井已迷。  
尘襟谁复悟，惟听晓猿啼。  

陈良孙　雪中浴冷泉示诸友  
风鼓空林雪蔽山，身如铁石不知寒。  
尘埃岂是相随物，付与溪流出世间。  

陈良孙　自紫极观过天柱  
道在吾身宇宙宽，朝逾云岫暮云关。  
丹灵不服春风转，欲度世人那得间。  

陈良佑　挽郭丈彦邹  
谁起相如疾，空悲武子亡。  
平生有高志，属意在诸郎。  
梦断驹过隙，风高雁折行。  
莫陪千乘送，妙选愧东床。  

陈良佑　挽吕东莱二首  
家学相传久，天资自得高。  
读书如夙习，授业更忘劳。  
史笔追迁左，诗编继郑毛。  
渊源有如此，沾丐及吾曹。  

陈良佑　挽吕东莱二首  
讲道东阳郡，门生数百人。  
从游倾里社，忻慕满朝绅。  
仁宦淹难进，声名炯不泯。  
伯牛有斯疾，夫子亦悲辛。  

陈亮　及第谢恩和御赐诗韵  
云汉昭回倬锦章，烂然衣被九天光。  
已将德雨平分布，更把仁风与奉扬。  
治道修明当正宁，皇威震叠到遐方。  
复讎自是平生志，勿谓儒臣鬓发苍。  

陈亮　寿曾主管  
累世名称阀阅高，缙绅维复似英谊。  
宠才咸许致千里，小试先观梦四刀。  
方正宁容迁岳麓，清明端可鉴丝毫。  
文章政事传家美，须信池中有凤毛。  

陈亮　寿曾主管  
豫章此夕诞贤良，非雾非烟绕画堂。  
正是庭兰争秀发，更当陇麦弄轻黄。  
一杯为寿沧溟窄，万口同词日月长。  
朝晚安知归禁近，千年常得侍清光。  

陈亮　送文子赴阙  
直排阊阖挽天潢，到得云章自帝乡。  
电抉雷掀惊伟特，韵成钧奏快铿锵。  
紫泥新拜丝纶宠，前席行依日月光。  
禁侍燕闲如献纳，愿将民瘼达君王。  

陈亮　送文子徐妹丈赴随州太学掾用司马文正公送先郎中诗韵为别  
昔仰南洲德，今逢世嗣贤。  
声名江左重，文教汉东专。  
君意思空马，吾生肯绝弦。  
江头无语处，一叶浪花前。  

陈亮　送文子转漕江东二首  
九重寤寐忆忠诚，故向长沙起贾生。  
魏阙丝纶新借宠，秦淮草木旧知名。  
已闻塞下销锋镝，正自胸中有甲兵。  
万幕从兹无减灶，笑看卧鼓旧边城。  

陈亮　送文子转漕江东二首  
诏颁英簜促锋车，暂借长才按转输。  
昔叹当年无李牧，今知江左有夷吾。  
休论足食为先策，自是平戎在用儒。  
来岁春风三月暮，沙堤隐隐接云衢。  

陈亮　廷对应制  
皇朝锐意急英贤，虏据中原七十年。  
际遇风云凡事别，积功日月壮心愆。  
管箫器小谁能识，孔孟人存用则传。  
惭负寿皇勤教育，奏篇半彻冕旒前。  

陈亮　咏梅  
春回积雪层冰里，香动荒山野水滨。  
带月一枝低弄影，背风千片远随人。  

陈亮　咏梅  
十里温香扑马来，江头还见去年梅。  
喜开剩欲邀明月，愁落先教扫绿苔。  

陈亮　咏梅  
为探梅魁策蹇驴，竹梢疏处见清癯。  
清香雅韵十分足，俗态嚣尘一点无。  
寄我谁能如陆凯，爱渠自谓若林逋。  
夜窗却恐劳清梦，速剪寒梢浸玉壶。  

陈亮　咏梅  
疏枝横玉瘦，小萼点珠光。  
一朵忽先发，百花皆事香。  
欲传春信息，不怕雪埋藏。  
玉笛休三弄，东君政主张。  

陈亮　赠刘改之  
刘郎饮酒如渴虹，一饮涧壑俱成空。  
胸中磊磈浇不下，时吐劲气嘘青红。  
刘郎吟诗如饮酒，淋漓醉墨濡其首。  
笑鞭列缺起丰隆，变化风雷一挥手。  
吟诗饮酒总余事，试问刘郎一何有。  
刘郎才如万乘器，落瀋轮囷难自致。  
强亲举予作书生，却笑书生败人意。  
合骑快马健如龙，少年追逐曹景宗。  
弓弦霹雳饿鸮叫，鼻尖出火耳生风。  
安能规行复矩步，敛袂厌厌作新妇。  
黄金挥尽气愈张，男儿龙变那可量。  
会须斫取契丹首，金甲牙旗归故乡。  

陈亮　谪仙歌  
李白字太白，清风肺腑明月魄。  
扬鞭独步止一人，我诵太白手屡拍。  
尝闻太白长庚星，夜半星在天上明。  
仰天高声叫李白，星边不见白应声。  
又疑白星是酒星，银河酿酒天上倾。  
奈无两翅飞见白，王母池边任解酲。  
欲游金陵自采石，玩月乘舟归赤壁。  
欲上箕山首阳巅，看白餐雪水底眠紫烟。  
又不知在何处漱瑶泉、酌霞杯。  
怅望不见骑鹤来，白也如今安在载，  
我生恨不与同时，死犹喜得见其诗。  
岂特文章惟足法，凛凛气节安可移。  
金銮殿上一篇颂，沉香亭里行乐词。  
此特太白细事耳，他人所知吾亦知。  
脱靴奴使高力士，辞官妾视杨贵妃。  
此真太白大节处，他人不知吾亦知。  
歌其什，鬼神泣，解使青冢枯骨立。  
呼其名，鬼神惊，惟有群仙侧耳听。  
我今去取崑山玉，将白仪形好雕琢。  
四方上下常相随，江东渭北休兴思。  
会须乞我乾坤造化儿，使我笔下光焰万丈长虹飞。  

陈鳞　寄友  
双鱼书不至，江上又空还。  
芳草去时路，暮云何处山。  
吟床花片积，钓石藓痕斑。  
惟有思君梦，迢迢夜度关。  

陈麟　题释英白云集  
树立烟行句，工夫百链成。  
年方登弱冠，诗已有高名。  
湖上看山色，松边听瀑声。  
无心趋利禄，谁识白云情。  

陈泷　凤凰台  
老尽梧桐凤不来，虚名犹占旧层台。  
朝阳照破兴亡梦，一径花阴自绿苔。  

陈泷　怀高履常  
苍头背锦囊，别我渡淮乡。  
一去又无信，相思几断肠。  
柳桥初过雨，瓜步正斜阳。  
知已同行乐，应忘归路长。  

陈泷　题苏子美沧浪亭  
整履上飞虹，风高退酒容。  
叶黄翻乱蝶，树老臣苍龙。  
古径秋霜滑，空山暮霭浓。  
沧浪棋石在，题笔暗尘封。  

陈泷　自赋小隐  
环堵萧然一破庐，市尘不到足安居。  
知心惟有梅梢月，来照寒窗夜读书。  

陈隆之　湘阴  
潇湘天下景，绝胜是湖山。  
水国三千界，烟光十二鬟。  
乾坤水鉴里，楼阁画屏间。  
有路凭风驭，心随倦鸟还。  

陈律　到九锁陆永仲出迎次韵二绝  
失身名利易沉浮，晚悟真筌盖退休。  
咫尺洞天无间阻，百岩芝蕨为吾留。  

陈律　到九锁陆永仲出迎次韵二绝  
老木阴阴拥涧深，九山锁锁问知音。  
白云仙侣藏云窦，先与好风吹醉吟。  

陈律　题西门亭  
吾家四正峰前住，射策君门亦快哉。  
三岛路从天外去，一枝香折月中来。  
鲤鱼晴跃桃花浪，鹦鹉春倾竹叶杯。  
预宴琼林非所望，偶先英俊步金台。  

陈律　游洞霄山  
白日黄尘客路迷，偶寻幽事入烟扉。  
云行翠岫鹤争舞，月落青林人未归。  
自喜身心无世系，愿从岩谷谢朝衣。  
祥光洞口仙题在，读罢令人悟昨非。  

陈梅　寄菊山  
老发戴儒冠，黄金不爱官。  
江湖双脚健，天地寸心宽。  
山月晓犹白，松风夏亦寒。  
小诗讯猿鹤，聊以慰平安。  

陈梅所　淡山岩  
天下人知此一岩，霜清杖履雅宜闲。  
闽峰尽有堪怡处，猿鹤多时望客还。  

陈梅庄　述怀  
一寸柔肠万叠萦，那堪更值此春情。  
黄鹂知我无情绪，飞过花梢禁不声。  

陈梅庄　述怀  
一片愁心怯杜鹃，懒妆从任鬓云偏。  
怕郎却起阳关意，常掩琵琶第四弦。  

陈梅庄　述怀  
出城忽忽欲昏黄，又了浮生半日忙。  
侍妾不须烧绛蜡，让由明月入回廊。  

陈蒙　穿山  
石门空虚谁凿辟，薜荔挂影苍苔积。  
悬崖偃树鹘栖巢，古洞出云龙启蛰。  

陈蒙　题玉芝祠  
玉芝不见草萧萧，古柏阴廊昼寂寥。  
琳馆废来余福地，名碑留在记前朝。  
碧梧树老鸾飞远，华表天空鹤去遥。  
惟有迎仙桥上月，夜深还自照吹箫。  

陈蒙　游虞山  
野店杏花红满枝，江南天气早春时。  
青山笑我何何晚，白发催人老不知。  
云窦雪消龙涧满，星坛树偃鹘巢危。  
明朝欲尽登临兴，还赴云间羽士期。  

陈蒙　游云门  
杖策耶溪寺，风流忆晋唐。  
门深云未散，梁古帖犹香。  
晚翠千峰远，春深一涧长。  
徘徊松影下，觅句向斜阳。  

陈孟阳　答清江钱大尹问合皂山中景  
形如合皂对清江，吴汉神仙古道场。  
玉像灵多民受赐，天书岁久墨犹香。  
绛霞密锁灵仙馆，碧雾轻笼正一堂。  
苍藓斓斑双鲤石，寒泉澄湛九龙塘。  
著衣台上三冬暖，鸣水亭前六月凉。  
攆药鸟声喧夜榻，升天马迹印西冈。  
葛憩源深生异草，凌云峰峻染瑶光。  
丹井虽存人杳漠，松巢空见鹤飞翔。  
屏妆水墨夸陶弼，门断尘埃忆孟昌。  
风来松桧笙箫地，春入园林锦绣乡。  
个中自少红尘到，闲里惟知白昼长。  
景物敢吟成实录，愿凭贤宰一称扬。  

陈梦建　上喻史君重建霞起堂六首  
丈人昔日经行处，草暗苔荒四十春。  
谁倚高寒访陈迹，璇题宝墨一时新。  

陈梦建　上喻史君重建霞起堂六首  
酒酣步出玉霄峰，此去天关隔几重。  
霞佩颉顽风雨上，清都只在嘿存中。  

陈梦建　上喻史君重建霞起堂六首  
诗社神交识乃翁，耳孙凛凛有仙风。  
青云垂上斜飞去，时要题诗偏浙东。  

陈梦建　上喻史君重建霞起堂六首  
玉泉天上古仙伯，曾吏五云书阁来。  
寄语家人须修我，有时骑鹤过丹台。  

陈梦建　上喻史君重建霞起堂六首  
楼观策茫似积苏，一麾得傍化人居。  
可能永日销棋局，且要蒙头读道书。  

陈梦良　登泰山二首  
一跻尼父更谁登，扶日扪参紫翠层。  
四海儿孙向罗立，万方稚子走香灯。  
独将浑噩留天地，几为沧桑纪废兴。  
长啸一声空八表，恍疑鹏背坐来曾。  

陈梦良　登泰山二首  
何处鸾笙凤管清，觉来身世在蓬瀛。  
龟蒙岛峄争趋势，恒霍嵩华共仰兄。  
封禅幸无书献纳，洞天尚有路通名。  
自惭游兴非司马，不扣天门空此生。  

陈宓　安溪鹿鸣呈诸先辈  
威凤来翔羽翼新，蓝溪风气益温醇。  
彤墀看唱三名外，璧水犹登四十人。  

陈宓　安溪鹿鸣呈诸先辈  
仙李蟠根连月窟，桂枝平步折天津。  
雪窗莫忘辛勤日，省酒簪花曲水滨。  

陈宓　安溪劝农诗  
汗颜为令已三年，二税无因放汝钱。  
但愿人人知务本，创地莫忘劝农篇。  

陈宓　安溪劝农诗　劝耕荒田  
七闽寸土直钱多，况是泉山价倍高。  
怪尔小民无别业，如何荒亩长蓬蒿。  

陈宓　安溪劝农诗　劝贫富相资  
举债当知济汝穷，取钱须念利难供。  
富人心要怜贫者，贫者身全仰富翁。  

陈宓　安溪劝农诗　劝息讼  
田无所入最为艰，终岁辛勤不得闲。  
劝尔小争须隐忍，破家只在片时间。  

陈宓　安溪劝农诗　劝孝养  
父母辛勤养汝身，直须五鼎奉双亲。  
有田若不勤耕稼，菽水犹亏岂是人。  

陈宓　安溪劝农诗　劝耘苗  
力勤瘠地亦良田，丰歉由人莫问天，  
曝背耘苗能着力，天公毕竟也相怜。  

陈宓　安溪劝农诗　劝种植  
是处荒山欲接天，土膏如面草如毡。  
及时便种松杉子，远计收功只十年。  

陈宓　安溪送泉粹  
平生顺天命，渴饮与饥饭。  
不能便利趋，俛首榷商贩。  
随群谒上官，言语但朴愿。  
岂知事迎合，宛转若藤蔓。  
秉心实无它，世俗乃憎怨。  
岂期筮仕初，邂逅适素愿。  
明公行都来，郡政毕已逮。  
不惟辱宽假，时亦蒙诱劝。  
王事有期程，后我念迟钝。  
公今趋天朝，尚我坐尘坌。  
感恩顾未报，送别益增恨。  
伟哉佐此邦，声名不前逊。  
专城亦数月，蒙福数十万。  
清介持一律，冰玉不可溷。  
从来士大夫，德劭才或困。  
岂如明公贤，全美难悉论。  
行看庙堂上，相先以名献。  
斐然作诗歌，聊写意缱绻。  

陈宓　八三侄借半山诗因以示之  
我读半山诗，瞠乎不可及。  
风骚融老腹，取次有摄拾。  
清放太白章，悲壮杜陵集。  
争雄而竞秀，鼎峙高页岌。  
譬将云作锦，绚烂那得袭。  
又如月长新，纖圿不可入。  
山川谢佳丽，风雷怯呼吸。  
想当下笔时，会见真宰泣。  
惜哉有此奇，孔室未许入。  
当时死翰死，颜孟庶并立。  

陈宓　八月八夕邀刘学录  
老来岁月去如流，佳节前期约共游。  
玉露尽驱三伏暑，银蟾堪□作中秋。  
交朋得暇频相过，身世须忘百不忧。  
尚有读书心未足，寒光凭为洗双眸。  

陈宓　八月十日同潘王游曾城和潘韵  
羌庐聚处秋将半，山色湖光翠映璃。  
河汉乘槎端可到，蓬壶跨海屹难移。  
织织天外知商舶，猎猎沙头见酒旗。  
欲豁尘襟须得月，题诗仍记共来时。  

陈宓　八月五日妙寂道中  
漫漫红紫是谁栽，八月春风暗里来。  
过眼纷纷难尽忆，殷勤却看稻花开。  

陈宓　八月五日妙寂道中  
山间万点缀黄琼，尽是秋光酿得成。  
残暑满城痴未退，一枝能使去兼程。  

陈宓　白山茶杂花  
奇葩冬后蕊，羞涩见东风。  
不变冰霜操，从他百卉红。  
芍药包红锦，橘花烂明珠。  
不复忆海棠，飘零烟雨中。  

陈宓　白苎岭雨大作云此道可免舟行  
空囊带雨肩山重，滑屦登高上壁难。  
遵陆乘桴俱有恨，都缘何事不求安。  

陈宓　碧潭奇观  
賸得浮生十日闲，一逢胜处便凭栏。  
天开池沼供鱼乐，雨洗峰峦与客看。  
活计只须携蒻笠，谋身空叹负儒冠。  
试听矶上垂纶叟，不信人间有热官。  

陈宓　冰山  
出自重阴地，来陈酷暑天。  
峥嵘真可仰，刻轹更成妍。  
气与骄阳敌，峰将太华肩。  
有人心计巧，直欲厄其巅。  

陈宓　丙寅五月三日陪真秘字留校理游鼓山一别二年适同游东观缅思旧游正  
一时盛事擅南闽，惊世词宗幕府宾。  
今日恰同当日会，道山元是鼓山人。  
两年君几封囊上，百里予方束带新。  
岐路不同俱自勉，何年重此拂坚珉。  

陈宓　病后寄郑自正  
卧病六十朝，尪羸欲颠踬。  
中虚苦暴下，外怯因多涕。  
风邪动感触，寒热肆留滞。  
百病果难堪，未免趣医至。  
携持篚与箧，众药要尽试。  
{口父}咀和参术，煎煮杂姜桂。  
了无铢寸功，徒有千百累。  
金丹号起死，入腹作鼎沸。  
服之不能瘳，束手信无计。  
嗟余有天命，未许药石治。  
再拜谢群医，云病且平易。  
堆床屏丸散，养体亲滋味。  
曾不数阅日，颇能安寝寐。  
昨朝偶寻镜，自喜有瘥意。  
俄惊一目赤，炙灼如頳尾。  
薰疗技已穷，赤势殊未既。  
平旦涩难开，未晚痛先闭。  
于何我久病，复有此兢悸。  
当时呻吟馀，犹解阅文字。  
兹焉眼如瞽，把卷直欲弃。  
旧书满窗几，日读不省记。  
赋性已不灵，此疾胡可被。  
悲来只头低，坐处每酸鼻。  
何时双眼明，一览经满笥。  
行谊颜孟俦，文辞典坟媲。  
和顺积厥躬，膏泽施当世。  
今为辕下驹，横空但有气。  
又似笼中鹤，束缚剪两翅。  
会当有时节，飞骛历万里。  

陈宓　长夏叹  
六月不雨昫乌骄，飞蝗更剪深田苗。  
农夫抱衾覆一亩，背裂口焦如火烧。  
农夫农夫莫怨怒，更有无田可耕处。  
昨日长淮禾稻区，白骨成堆今莫数。  
金缯百万去安边，城壁不修唯坏垣。  
人言犬羊盟誓坚，我愿夏日长如年。  

陈宓　陈遂乡有墅在枫亭扁日廛山求诗寄之  
溪山镇日不离门，一市人家自寂喧。  
居士本非为素隐，小窗端合胜华轩。  
同时桃李惊开蚤，晚岁松篁喜独存。  
我最爱山思觅暇，袖琴来听玉潺湲。  

陈宓　呈章通判  
蚤岁曾从诸老游，温恭儒雅更风流。  
闽中善政皆堪纪，身外虚名底用求。  
满榼载春行乐处，长途未暑候如秋。  
经年每恨过从少，况是难为两月留。  

陈宓　承刘学录示三山佳咏兼欲下旬仙鲤湖宿约以诗谢之  
诵君盈轴三山咏，唤起前回二纪游。  
老我无因重一到，时将佳句洗昏眸。  

陈宓　承刘学录示三山佳咏兼欲下旬仙鲤湖宿约以诗谢之  
六年作意观仙鲤，未得清闲自在身。  
近日孙归娱膝下，拟拚三日奉高人。  

陈宓　承刘学录示三山佳咏兼欲下旬仙鲤湖宿约以诗谢之  
秋声又向耳边鸣，转眼平头六十人。  
最是读书难久坐，不甘空负百年身。  

陈宓　承刘学录示三山佳咏兼欲下旬仙鲤湖宿约以诗谢之  
藤床竹簟称羸身，独卧空斋绝点尘。  
更有池台堪却暑，一生清苦愧先人。  

陈宓　承同安宰惠朱文公祠堂记辄以小诗为谢  
紫阳仙伯昔曾来，陈迹何人恋碧苔。  
为爱同安毛令尹，恩勤祠宇奉尊罍。  

陈宓　城山松隐岩  
谷城岩穴似飞来，十里湖光镜面开。  
夜雨松窗僧榻静，秋风柳岸钓船回。  
寻幽便扣生云洞，乘兴还登呼月台。  
每对西湖吟咏处，令人偏忆故山梅。  

陈宓　出古田道中  
尽历崎岖到古田，平生未识此攀缘。  
白云破处青岚见，知有山围峻属天。  

陈宓　初到南康示诸邑令  
田里三年两旱乾，茅檐十室九饥寒。  
殷勤此日无他事，好把斯民子样看。  

陈宓　初到延平会四邑宰  
经岁旱荒仍疾疠，字子职业合何如。  
去年欠负都蠲了，好把新租议减除。  

陈宓　初到延平会四邑宰  
郡县本来同一体，何须催赋属州家。  
如今已许从民便，升斗须防颗粒加。  

陈宓　初到延平会四邑宰  
是邦凋瘵古来无，只为从前有羡馀。  
第一切须除此弊，庶几民力少能舒。  

陈宓　初到渔沧溪  
平生不到沧渔溪，邂逅相逢如有约。  
远观已得环岫奇，俯瞰未识游鱼乐。  
倚栏初试一铢饵，便有纖鳞最先觉。  
须臾蚁杂复蜂屯，短鬣轻鬵恣腾跃。  
小鱼拙谋谩狂肆，大鱼侧睨无能苦。  
饵浮未下众所争，百鸟终难胜一鹗。  
昔日鲁侯思往棠，高情反被轩裳缚。  
安得如吾闲暇身，尽日相欢无适莫。  
阴春寒生尚可爱，想见六月清风濯。  
要须更待明月归，霜雪喧貀应不恶。  

陈宓　初秋喜雨  
稚金无力拒炎光，挟雨呼风作晚凉。  
玉漏城头传一箭，征人已觉十分长。  

陈宓　春半桃李盛开  
缟裙练帨映丹霞，默默无言不自夸。  
陌上行人重回首，一年春事数朝花。  

陈宓　春暮  
春暮见花空有恨，病馀怯酒谩重温。  
紫骝踏尽垂杨影，可笑书生独掩门。  

陈宓　春暮书房  
春晴无十日，秉烛亦须游。  
冷笑鲰生面，黐粘蠹简头。  
方殚义理乐，蚤觉鬓髯秋。  
几欲抛书坐，痴成不自由。  

陈宓　春盘  
清晨采撷南山麓，金刀细细裁青縠。  
素盘恰办饥雷鸣，饱觉春阳满枯腹。  
我生头颔非虎燕，未许哜胾薄野蔌。  
从今葱韭艺一区，便可朝餐食无肉。  
君不见宝马雕鞍纨绔儿，匏壶之体充甘肥。  
一生饱死同蝤蛴，夷齐至今民称之。  

陈宓　春日到小园  
屹立虚亭跨野塘，萧萧爽爽似潇湘。  
从教密种千竿竹，不蔽山光与水光。  

陈宓　春日到小园  
东郊无地不苍苍，日气融和自有香。  
最是游人行乐处，不寒不暖昼偏长。  

陈宓　次安溪赵簿云津阁韵  
西来一派接天流，谁结危栏占上游。  
树蘸碧波元不暑，沙攒白鹭更宜秋。  
沉酣胜处方知味，濡滞穷山未拙谋。  
欲把君诗閗翠壁，声名长与此溪留。  

陈宓　次安溪赵簿云津阁韵  
兼旬积雨截晴虹，洗出溪出罨画中。  
别浦渔歌来暝色，长桥人语半秋空。  
吏闲剩得三更月，民阜多逢五日风。  
作计追陪今恐后，杯盘随意底须丰。  

陈宓　次储兄韵  
茗瓯吹积雪，薰鼎拨寒灰。  
觌面看修竹，披襟映古槐。  
日长嗟侣少，风动喜朋来。  
共此林泉兴，生涯水一杯。  

陈宓　次方诗境韵  
久别何人与砭盲，新诗见寄味偏长。  
求仙已得丹升鼎，凿石仍成玉作堂。  
暖日松筠香北牖，清风书卷散东床。  
静中剩得无穷味，笑看蜂衙早晚忙。  

陈宓　次方云台韵  
泉石膏盲世欲忘，扁舟更遡寿湖光。  
也知他日持荷橐，不似闲时制芰裳。  
雨后尚馀新稻熟，风前偏觉荔枝香。  
人生有禄亲头白，万石何如宦本乡。  

陈宓　次柯东海于安溪流惠亭  
少壮成何事，蹉跎鬓欲翁。  
尚馀朱墨日，可欠芰荷风。  
归鹭依山白，新蟾蘸酒红。  
晴空无点翳，秋气遥梧桐。  

陈宓　次李弘斋韵送任宰  
近日延平创小斋，四方佳友为朋来。  
虽为书上究馀味，更要心中绝点埃。  
健德千年期不已，高标万变讵能推。  
直须义利途中办，宁使饥肠屡隐雷。  

陈宓　次林司户清水岩韵  
祷雨当年百丈峰，森森夹径耸修筇。  
甘霖尚想四垂合，清境无因一到重。  
仙伯遗纵参佛迹，王公新咏张军容。  
索诗尚及疏庸令，筳寸何堪击钜钟。  

陈宓　次刘学录梅韵  
一株相伴古城隈，日日扶筇探未开。  
除是风饕还暂往，若教雪压亦须来。  

陈宓　次刘学录梅韵  
春风来信已分明，不待骚人玉笛横。  
莫道未开难等候，开时却恐转关情。  

陈宓　次刘学录梅韵  
明珠的皪逞妍姿，倏见风前舞袖披。  
只是嚼芳酸已露，况当小雨弄黄时。  

陈宓　次刘学录梅韵  
琼裾初到似含羞，剩拟人间款曲留。  
只恐寒夜归去蚤，先须秉烛问端由。  

陈宓　次刘学录梅韵  
南方地暖开仍早，容易离思岁月长。  
幸有高人知此意，山游百度又何妨。  

陈宓　次刘学录韵  
中年早透利名关，坐看孤云际海还。  
昼静架书偏悦目，秋凉庭树倍怡颜。  
不陪长者终朝诲，那得尘踪一日闲。  
我亦小园初种竹，请君来闯出篱斑。  

陈宓　次刘学录韵并以胡桃寄之  
中腴外劲介如坚，能伴寒松晚菊鲜。  
闻道元城心似铁，故教持向蛤蜊前。  

陈宓　次刘制干潜夫趣续谱韵  
浓阴尚想升平日，老干曾经五百年。  
商略正须凭众口，品题谁敢继先贤。  
素团比玉清仍润，繁颗如星艳欲然。  
天予环奇资赋咏，况当时思似流泉。  

陈宓　次楼宗簿祷雨韵  
农家累月望云霓，多谢贤侯恳切祈。  
群望三旬几遍走，百川一夜忽东之。  
天心感格直堪必，岁事丰登尚可期。  
和气致祥非诞语，愿将此意播声诗。  

陈宓　次楼宗簿祷雨韵  
君侯忧国念，食顷讵能忘。  
尽变庖厨馔，全销燕寝香。  
连朝成霭霭，中夜忽浪浪。  
坐想溪十曲，恩波似个长。  

陈宓　次楼宗簿祷雨韵  
旱气满南州，深贻旰食忧。  
蟹能升古井，龙敢卧深湫。  
德政真无愧，丰年信可求。  
野人无别慕，鼓腹事西畴。  

陈宓　次年又约二丈集沧洲  
去年今夕晴还雨，今岁连朝雨忽晴。  
不请高人来共看，月华肯□十分明。  

陈宓　次年又约二丈集沧洲  
沧洲荷盖已先枯，嫩处犹堪酌酒壶。  
小舫共游期到晓，夜深尚可觅寒鲈。  

陈宓　次潘丈韵与刘学录  
以彼月中桂，来娱地上仙。  
冲融胸内乐，摆落世间缘。  
人语春风里，秋归夕照边。  
主翁长静坐，不是学安然。  

陈宓　次泉守游郎中  
七闽遍数刺桐州，自昔贤侯惠爱留。  
洛水桥新浑似昨，梅溪人诵不能休。  
近来善政称三最，相继清名照九秋。  
我别十年思一到，不知何日此心酬。  

陈宓　次泉守游郎中  
穷山野老腹应便，冕黻朝天袂屡牵。  
黄霸拟登三事列，寇恂仍借一期年。  
极知公意山林峦，自是天心鳏寡怜。  
顾我闲人邻邑住，密依仁政亦熙然。  

陈宓　次仙豩陈侍郎韵寄题刘尚书二首　秀野  
迂叟相望百载间，遗风谁道久凋阑。  
欲期他日勋名盛，追作当年榜样看。  
汗漫西湖开望哀，崔嵬方巘献云端。  
功名肯擅一丘乐，突兀须教天下欢。  

陈宓　次仙豩陈侍郎韵寄题刘尚书二首　真止  
利禄由来酒样醇，伊谁未醉解收身。  
须知泽畔独醒客，不顾墦间饱饫人。  
晋代风流多逸士，陶公名节号忠臣。  
筑堂景慕前贤行，饮水端能哜道真。  

陈宓　次延平郡文学宴新进士韵  
文章千丈吐寒芒，更要新登孔氏堂。  
讲学若能膻自至，致君端使凤来翔。  
衍山剑水多奇产，赤箭丹砂讵可当。  
自有名儒常辈出，莫将诗句诧钱郎。  

陈宓　次喻景山韵  
眼前儿辈谩嘈嘈，痒处凭谁著手搔。  
堪恨紫阳双鬓白，闭门吮笔自笺骚。  

陈宓　次喻景山韵  
连雨昏蒙隐月痕，月边新蕊故应存。  
春风日夜来无限，欺得陶家半掩门。  

陈宓　次喻景山韵  
凌寒爱酒谪仙人，一笑能回万壑春。  
难佩待归天上去，却看桃李媚红尘。  

陈宓　次喻景山韵  
晨起寻闲共话难，夜深相对菊花寒。  
如何风雨多才思，故作扁舟上下滩。  

陈宓　次喻景山韵  
休嗟光景速于飞，为爱春从柳上归。  
好是新年添一岁，却知今是与前非。  

陈宓　刺桐  
名字传舆志，风流欠画图。  
高花人不采，留得映栖乌。  

陈宓　刺桐  
尽护绕城家，炎风盛际花。  
漫天何所似，汉帜杂云霞。  

陈宓　答李武伯  
李郎江西彦，杰出天与才。  
勉斋恨得晚，垂绝倾所怀。  
朼来复入闽，吾道叹已乖。  
延平有书社，四儒孔门侪。  
地势得爽垲，山川似天开。  
群贤为一至，君至亦少谐。  
所读唯圣经，坦然疑无猜。  
藜藿足可饱，窗几无馀埃。  
乐天复安土，何有羁旅哉。  
所望讲究精，南山赋台来。  
如何苦吟僻，却与长吉偕。  
昔人三百篇，词达谢剪裁。  
那用愁肝肾，推敲费安排。  
请寻颜氏乐，兀兀坐书斋。  

陈宓　答赵尉  
殷勤春语数行书，忽忆先贤泣满裾。  
一饭怜贫犹欲报，交章荐士合何如。  

陈宓　答赵尉  
亲友乡闾恨少逢，多因游宦得从容。  
他年傥过鸣珂里，只恐飞翰不许从。  

陈宓　答赵尉  
酒遏一杯能养性，肉逾三品反伤饥。  
人生饱后无珍味，何用多戕物命为。  

陈宓　大目寺牡丹  
行人那得不如狂，谪下仙真衣锦裳。  
要识洛阳姚魏色，烦君千里到维扬。  

陈宓　丹桂  
自是仙家别样妆，风来疑解舞霓裳。  
异香只许蟾官采，不与秋光作伴黄。  

陈宓　到九座  
想像精蓝九叠前，青鞋今得踏云烟。  
霜边涧水多成玉，岭上人家半是仙。  
伏蟒千年无动意，老松何日不幽禅。  
可怜倚马思归客，有底区中未了缘。  

陈宓　到妙寂寺  
朝辞城市哄，近寺向昏黄。  
步步贪山色，依依顾水光。  
群鱼犹出戏，归路倦高翔。  
正喜无人见，迎僧欲下堂。  

陈宓　到三山  
违乡数驿肆驰驱，正是年华欲换时。  
山色万家开户牖，水锦十里列旌旗。  
物情欣泰随方见，世态暄凉只自知。  
一别南台兹六载，重来尽记道间奇。  

陈宓　到雪峰  
几载游山成负约，千年有寺未曾登。  
却因名利经行此，羞对林间问我僧。  

陈宓　到雪峰  
幽寂千人只磬声，翚飞楼观映山青。  
世间役役谁知梦，林下高人眼独醒。  

陈宓　道间驰荔  
六月炎天下丹子，带露凌风日千里。  
吾皇慈俭却献来，六宫不袭唐朝事。  
王公厌饫远域珍，岂识宵驰常暍死。  
郡侯何用苦区区，暑气隆时劳送似。  
色香俱坏仅存名，鸟飞不到人何胜。  
登盘乍试犹嫌味，颗颗谁知血汗成。  

陈宓　道中即事  
春阴不辨夕阳斜，漫宿深村小隐家。  
石溅流泉成急雨，露妆枯树作新花。  
但欣麦陇千山秀，不恨芒鞋十里沙。  
悠远山川还兴尽，不知何日抵京华。  

陈宓　得古杉于刘坑  
刘坑有嘉木，根柯炼青铜。  
云是昔参天，森环梵王宫。  
陵谷歨迁改，风雷行地中。  
于今五百载，渔父忽相逄。  
没渊直下觑，初惊睡骊龙。  
玩狎始一探，光怪万仞虹。  
百夫共引绠，娄断如飞蓬。  
一出千寻底，昂然势摩穹。  
伊谁扶大厦，此具信足充。  
拟用作津梁，阻滞断可通。  
斧斤一暂试，芬芳四随风。  
胡为久沈郁，反羡爨下桐。  
显晦已千载，有如初植同。  
大哉一元气，运用无时穷。  
寿此不朽物，会与齐其终。  

陈宓　得梅溪像  
生平尊仰梅溪像，望日迁居恪及门。  
诞子偶然同是日，命名端合作梅孙。  

陈宓　得水苍佩  
被褐磊落怀，白日凝光采。  
初疑东君佩，掷地今犹在。  
工倕巧得之，刻画探真宰。  
饥蛟出潜渊，怒势吁可骇。  
凭谁缚致斯，百勇不可解。  
常恐毫发间，捷出风云会。  
今我隐几看，咫尺临沧海。  
平生冰雪心，至心无由改。  
情亲金石交，佩重韦弦戒。  
持身有不如，顾諟能无愧。  

陈宓　登安溪莲莱山谢雨  
我来两月值冬晴，多谢灵明答寸诚。  
一瓣净香犹未染，留得琼英盖短垣。  

陈宓　登蓬莱山谢雨  
师座慈山几百春，精神长是念斯民。  
我非济旱为霖手，合作岩隈洒扫人。  

陈宓　登清水岩谢晴承知丞惠诗次韵为谢  
田里今年少叹嗟，前溪敢放夜痕加。  
天开璧玉三千岫，水绕黄云一万家。  
古寺安闲茶可饱，深村取次酒能赊。  
归来晚及西津渡，百丈虹梁喜有涯。  

陈宓　抵邑示景山  
四望坡陀百里平，群峰相顾最多情。  
船从碧玉堆中度，人向黄雩陈里行。  
访道几朝成夜饮，思君何日再晨征。  
暂时分袂休言别，遇有人来数寄声。  

陈宓　第一溪山  
万家楼观巧回环，紫翠泓澄俯仰间。  
莫道七闽无好境，东南第一此家山。  

陈宓　钓台  
云台貂冕成堆土，钓濑羊裘照九秋。  
认得南柯不回音，清名万古尚流溪。  

陈宓　丁巳调选  
人生四十方强仕，一调十年能几回。  
蝉冕未加头蚤累，诗成水上见风行。  
笔端万类因陵暴，世态浮云任变更。  
且尽花前一樽酒，何须身后五言声。  

陈宓　东湖四咏  
我作城东湖，筑堤百馀丈。  
水深才四尺，岸曲八回往。  
中号小沧洲，拏舟轻莲荡。  
回还即数里，渌作三江涨。  
集鹭绝惊猜，跳鱼时跌宕。  
栏外一峰奇，意重友人饷。  
月夕命客游，不更蓬莱访。  
秋凉但曝书，未许歌吹上。  

陈宓　东湖四咏  
胡公是吾友，千载不改节。  
长作松筠青，烟云任明灭。  
岧峣占南面，硉兀压城阙。  
西来群岫驰，尊敬不敢越。  
馀势抵东海，平夷复奇崛。  
陈岩亦加体，北坐拱相谒。  
我楼于其中，往往愧时列。  
汲汲企前修，庶几不见绝。  

陈宓　东湖四咏  
我筑屋三间，在湖东南隅。  
上号曰宽闲，观耕风雨馀。  
下作小山房，可以读诗书。  
维南有松竹，轻阴绕室庐。  
维北有芰荷，浓绝涵窗虚。  
四壁何所有，经训揭砭愚。  
食息在耳目，日与圣贤居。  
园蔬尚可饱，老矣复何须。  

陈宓　东湖四咏  
西山老禅叟，依厂安数椽。  
趺坐看东海，沧溟几桑田。  
前此复谁居，今逾三百年。  
钟鼓如一日，从教岁徂迁。  
人生苦浮脆，乃过金石坚。  
彼人尚能尔，况是古圣贤。  
石床对石室，静坐思悠然。  
相期在晚暮，用以补我愆。  

陈宓　东湖有双莲之瑞赓潘瓜山韵  
积雨东湖久不游，清风忽送瑞香浮。  
初疑并哹鸾窥镜，元是同心友聚头。  
我已收身栖畎亩，君看盛事擅闽瓯。  
从今有月皆佳夕，旋办轻舠遡碧流。  

陈宓　东莱吕氏宫箴以觅举求上官保庇书为第一戒今仕者往往十犯八九虽贤  
凡厥女子，号为无知。  
十年不字，迟归有时。  
正节必守，淑行惧亏。  
孰谓君子，身不自持。  
不艮其背，顾朵其颐。  
自鬻苟售，宁不忸怩。  
莫答盛意，聊赠鄙词。  

陈宓　读诗  
举世莫遮太白眼，无物可解杜陵怀。  
当时悔不更痛饮，后世浮名安用哉。  

陈宓　读史  
子房真男子，五世相韩国。  
父死未及仕，不受暴秦辱。  
家僮三百人，求客不顾族。  
持说说项梁，立成宗社复。  
梁亡羽不遣，事汉羽亦覆。  
眇然一身微，两暴以足蹴。  
由来蚤学礼，大义灭私欲。  
俯仰既无愧，何须真辟谷。  
遂令万世后，叹咏长不足。  

陈宓　读史  
一嘿尽知天下事，片言常得古人心。  
千年成败兴衰迹，只向忠邪两路寻。  

陈宓　读史  
巧哉吕相国，千金买名姬。  
设计售子楚，自诧居货奇。  
一死博富贵，大黠宁非痴。  
人力信莫及，天道吾不欺。  

陈宓　读史偶题  
长孺濮阳人，十世士于卫。  
矫制发仓廪，河内被恩霈。  
辞令守东海，卧阁动经岁。  
田蚡与卫青，未尝屈其贵。  
张汤每遭骂，刀笔忝廷尉。  
无知五百人，阑出实何罪。  
犯颜为力谏，武帝不知愧。  
十年死淮阳，不入禁闼内。  
呜呼社稷臣，傅爱岂其配。  

陈宓　读先君新第落成诗有感因韵书示蒙孙  
信矣贤愚共一初，都缘勤怠遂殊居。  
渊源有本天同健，潢潦无根夕易除。  
何事不为尘所梁，平生须有善堪书。  
要从陋巷甘勤苦，始得声名满观渠。  

陈宓　读先君新第落成诗有感因韵书示蒙孙  
吾家清俭莫忘初，昔日儒酸白屋居。  
世事直须防满溢，天公偏是喜乘除。  
看来负郭三千顷，不似传家一卷书。  
谦损却能丰萃致，试观沧海受川渠。  

陈宓　端午  
雨淬菖蒲剑，云荣角黍丝。  
光阴惊老大，节物媚童儿。  
谗口千年恨，怀贤一日思。  
兰蒿无好丑，采系用逄时。  

陈宓　端午日枫亭道中  
百里青松五月凉，千年忠惠有馀芳。  
后人继此非难事，不为公家虑久长。  

陈宓　端午日枫亭道中  
去家一宿六十里，便作良辰客异乡。  
觅得菖蒲未成饮，午馀山店索杯尝。  

陈宓　端砚六绝  
昔我高皇渡江日，拟将文治复舆图。  
炎方不敢珍韶石，来献君王写禹谟。  

陈宓　端砚六绝  
忆昔先臣从武皇，最承天宠与恩光。  
孤儿白发虽图报，见著乌号泣数行。  

陈宓　端砚六绝  
紫琼宜墨世间稀，合与韩公属好辞。  
若是只教夸染翰，献之难受属羲之。  

陈宓　端砚六绝  
一段无瑕真万金，临窗忽见洗尘心。  
中间方寸君知否，便是仙家绿绮琴。  

陈宓　端砚六绝  
至宝非关少识真，都缘未睹十城珍。  
如何绝域穷南地，却有唐朝辅相人。  

陈宓　端砚六绝  
少年刻志好临池，老去方知大是痴。  
今日开奁聊一笑，暂时把玩似当时。  

陈宓　鄂溪呈陈汝昌  
回雁无来讯，违卿已十程。  
旅怀宵不寐，归梦晓难成。  
在处山殊秀，无溪水不清。  
平生泉石癖，亦足惬吾情。  

陈宓　泛舟游曾城阻风  
奉亲来此别湖山，九日先偷一日闲。  
四面平铺苍玉佩，远峰偏结碧螺鬟。  
一杯且奉慈颜喜，两载真成短鬓斑。  
珍重南风如有意，片帆留滞故相攀。  

陈宓　放生池产双莲  
不作风流时样妆，月明宫殿舞霓裳。  
须知并立殷勤意，为祝吾皇圣寿长。  

陈宓　放生池产双莲  
年来仙实两呈祥，衮衮公侯讵可量。  
劳力更宜勤积善，天公元自爱词章。  

陈宓　放鹧鸪  
有生惟万类，好恶与人参。  
以彼刳肠苦，为吾悦口甘。  
蔬餐人所尚，肉食我诚惭。  
放汝飞翔去，腾云更宿岚。  

陈宓　分水岭  
区域瓯闽此岭存，朝来飞雨暮行云。  
方今天下车同轨，一水如何强别分。  

陈宓　风雨过武夷山  
我与兹山是故人，十年相别意弥真。  
如何咫尺迷风雨，刚道情亲却不亲。  

陈宓　风雨涨檐溜忆东平以疾不往  
不到东平夏又秋，闲居身尚不吾由。  
可怜岩上千寻瀑，不似檐前一派流。  

陈宓　凤池桥成余长泰以诗贺次韵谢之  
骖鸾翼翼袅清风，眼见云霄有路通。  
自是众贤欣出力，何如小己敢贪功。  
指挥须得千人敌，迟速都申一念中。  
已筑新堤平似掌，登桥人与此橘同。  

陈宓　凤哹  
千年寒潭底，饱孕精钢秀。  
何人出黝玉，手触气如馏。  
健笔举龙文，清音鸣凤哹。  
坐使端歙产，瞠乎仞溪后。  

陈宓　凫茈饷王丞  
仙豨賸得紫琅玕，风味仍同荔子看。  
何似清漳霜后橘，野人还敢荐君盘。  

陈宓　复堂独坐  
漫道清明僸，真成首夏天。  
南风回础汗，小雨驻炉烟。  
花柳无心对，诗书隐几眠。  
杯茶时猛省，事业愧先贤。  

陈宓　赴官安溪回与柯东海同宿闲吟  
道逢酒舍定迟回，无奈诗篇费剪裁。  
忽得好风还自喜，那知细雨隔溪来。  

陈宓　赋梅堂闲吟  
天公久不试铅华，尽把清香付此花。  
白玉堂中春未动，等闲攀折野人家。  

陈宓　赋梅堂闲吟  
只知风骨清于玉，敢把精神看作花。  
一阵异香明月下，定知来自玉皇家。  

陈宓　赋梅堂闲吟  
世间何物最鲜华，摇落林中第一花。  
作计莫输蜂蝶后，深房浅萼便为家。  

陈宓　赋梅堂闲吟  
谩自尘劳鬓欲华，故园空鏁未开花。  
年年饱看春来去，输与西湖处士家。  

陈宓　赋梅堂闲吟  
造物全将素作华，牡丹那得号真花。  
古来骚客知多少，貌得精神有几家。  

陈宓　赋梅堂闲吟  
穷冬天意似奢华，白璧明珠剩作花。  
付与东风向何处，恩勤不为五侯家。  

陈宓　赋梅堂闲吟  
浓霜轻雪妒清华，暖日烘时只见花。  
天意似怜尘世界，故将茅舍换仙家。  

陈宓　赋梅堂闲吟  
地宜冬暖早韶华，回首墙东李亦花。  
毕竟晨妆自羞涩，岂堪位置寿阳家。  

陈宓　赋梅堂闲吟  
金掌何人吸露华，争如瓦盏泛霜花。  
移床来傍花边坐，底用云岚顶上家。  

陈宓　赋梅堂闲吟  
老觉无情恋物华，玉尘那复惜飞花。  
春风只在襟怀里，试问蓝溪吏隐家。  

陈宓　甘寝  
甘寝不易得，何人不贪睡。  
所以八尺床，惟贤始无愧。  
万钟固可乐，中夜或兴喟。  
谁谓颜巷贫，至宝赏所萃。  

陈宓　感春  
春来物物尽欣怡，不到人间寒自眉。  
愿得清时同贞观，旅行终日不忧饥。  

陈宓　感秋  
西风忽起江枫末，偏喜萧萧弄华发。  
世间何物最坚牢，惟有古来天上月。  

陈宓　感时  
和戎之计最堪嗟，不以恩威以丽华。  
他日渔阳动鼙鼓，只因争取上林花。  

陈宓　庚午宴新举人  
捧檄自来南，金门喜缀骖。  
一时惊得五，四季早魁三。  
摛藻皆人杰，吹午只自惭。  
功名期不朽，溪水碧于蓝。  

陈宓　赓莆田黄宰梅韵  
见雪方知惜早梅，飞英久已入清罍。  
青春不觉堂堂至，白发从教急急催。  
守令仁风能远被，裦襦和气已先回。  
从今野老安田里，拟向新年庆大来。  

陈宓　观凤池桥上梁  
溪自清如镜，官那束似羁。  
不因乘小舫，还得赋新诗。  
邑肇千家聚，梁成万世基。  
令惭无小补，刻石欲何词。  

陈宓　观瀑布柬同游诸友  
两瀑五十里，炎蒸雨雪靟。  
那知庐阜境，元只在吾乡。  

陈宓　观棋  
对面孙吴开两阵，乘机胡越竞操戈。  
锱铢胜负何须较，喜败无人似老坡。  

陈宓　官松  
团团翠盖中圆规，风雨精神壮两仪。  
一日不戕凌雪操，千年留得入云枝。  
长垂道路清凉荫，更有神仙洒落姿。  
南国至今忠惠泽，往来那更诵坡诗。  

陈宓　过黄源岭  
此是辞家第几程，道由剑岭出峥嵘。  
上穿密霭闻天语，下领浮云作雨行。  
千仞直从人面起，一尘不向马蹄生。  
虽惭仁智粗知乐，憩听疏松夹水声。  

陈宓　过盘龙寺  
刺眼烟光聚野堂，无风荷叶自生凉。  
幽人到此心先解，不动边头白鹭行。  

陈宓　过田家  
足迹抵西雘，耕桑力不贫。  
媪翁双鬓雪，儿女一卮春。  
水碓春残日，松棚香逼人。  
车中名利客，得似自由身。  

陈宓　和白居易西亭诗韵  
不是清高辞好爵，都缘衰病乞身。  
年来印历依然在，批上东湖第五春。  

陈宓　和笔绍奕  
将军承天宠，建此油幢碧。  
喑呜指顾间，匈奴期伏锧。  
堂堂帷幄算，暨暨貔貅力。  
填填画鼓鸣，烁烁红旗植。  
风高战场古，万里快驱轹。  
轩昂国士知，痛愤平城厄。  
兵求结发战，马作腾槽踯。  
英声陵鬼方，义气殚禹迹。  
书驰羽檄忙，阵布鱼丽戢。  
漫天尘雾黄，照夜戈鋋白。  
羌胡那敢斗，枕籍多于箦。  
骈颈亟卖降，析骸仍乞食。  
君文比武事，雄伟世共识。  
顾我敢言勇，殆类殿奔策。  
它年后从车，万一效寸尺。  
声名蛮貊间。难避江湖僻。  
冥心进取地，高节空介特。  
囊锥不可隐，颖脱在朝夕。  
丽词工锦绣，妙语珍渠珀。  
何时驱俗氛，相会不旬隔。  

陈宓　和陈教  
昔我壬子岁，辞家莆山阳。  
迎妇丞相府，调官君子乡。  
于时公声名，岂独梁楚扬。  
闻者尽兴起，见者斋以庄。  
英华发经笥，土苴遗巾箱。  
虎蔚管庸见，海钜蠡可量。  
伏波少已勇，捷出翰墨场。  
遗我明月珠，一见心先凉。  
掷地忧清玉，映日开炎光。  
春云可比态，百卉羞无芳。  
下顾阴何辈，颉颃李杜行。  
不知生最晚，磊磊何相望。  
文臻韩氏奥，学升夫子堂。  
道贯参曾唯，心悟颜斋忘。  
所读者何书，诵此虞与唐。  
所敬者何物，瞻彼昊与苍。  
仁义久已熟，出言如探囊。  
又同冲霄鹤，举世避轩昂。  
斯文尚何俟，木铎天其将。  
六经作黄麻，一赋卑长杨。  
厚赐顾曷报，有类相马偿。  
但当铭之心，刻佩联琳琅。  
区区重此来，得遂举一觞。  
洒然如热濯，车轮宽别肠。  
归将诧朋友，亲炙道德香。  

陈宓　和陈中行校书  
老梅抱奇姿，寂寞山之阳。  
风月已为友，云水环其乡。  
蜂蝶不能到，林深自扬扬。  
萧疏谢公墅，淡静午桥庄。  
门前有游子，跨马服牛箱。  
冲冲自朋往，衮衮不可量。  
谁趋雪霜地，竞媚桃李场。  
唯夸颜色好，岂寤道德凉。  
伟此岁寒值，千载有耿光。  
羇高万物表，耻并群花芳。  
刚肠逾铁石，劲气侵颜行。  
况有至佳实，未熟世已望。  
负以黄金鼎，登之白玉堂。  
调胹谐众口，隽永讵可志。  
致君高舜禹，美俗归轩唐。  
药石神圣主，岂但尉黔苍。  
功名满蛮貊，誉处还括囊。  
终始不少玷，圭璋更顒昂。  
我实爱君厚，祷颂无以将。  
所愿进退节，皋夔与疏杨。  
遂使见慕徒，夙志惬以偿。  
翩翩赠行诗，满袖鸣玕琅。  
词翰两清绝，山阴咏壶觞。  
么微顾曷称，皦皦在中肠。  
持用娱霸旅，籍手拜含香。  

陈宓　和崇安壁间  
人人尽道为贫驱，出不高车食不鱼。  
陋巷最贫谁氏子，藜羹沦饭味诗书。  

陈宓　和崇安壁间  
小阁峥嵘山四傍，清溪来作九霞觞。  
我来细酌看山色，山色长佳为不忙。  

陈宓　和东海题云松岭书堂  
百尺长松带碧萝，杜溪深锁蒋洋坡。  
一堂来作群山主，四牖分盛好景多。  
书卷不须扃户读，诗翁频许杖藜过。  
一生心事何难足，更与前湾月半簑。  

陈宓　和东海韵  
炎空欲暮赤云横，何日秋风可抗衡。  
尽卷疏帘通水气，静听密罟得鱼声。  
山开旷野天全见，人倚平栏夜自明。  
衙鼓三通归路近，歌眠犹念竹阴清。  

陈宓　和度支兄咏竹  
园竹今逾盛，壶山与逊青。  
锦绷千稚子，雷甲万夫丁。  
声入秋风远，凉生午日亭。  
栽培从此力，雨露正沾零。  

陈宓　和范茂才  
小小平栏容易攀，栏边杨柳又成班。  
是非荣辱不到地，南北东西都见山。  
但解心宽长有趣，不因境胜始能闲。  
从今与子安心诀，外物由来总不关。  

陈宓　和范省元  
太守方将畎亩行，先烦乡彦探春耕。  
人登高岭如梯峻，雨足深川作掌平。  
发廪正须凭义举，蠲租已觉负仁声。  
要知贫富乘除理，施尽囷仓却解盈。  

陈宓　和方漕孚若游瀑布  
一派能令玉作山，千年那复更愁乾。  
初疑云阵漏寒月，乍似鸥群趁急湍。  
领客适当晴正好，结亭偏惬暑来看。  
知君欲奉潘舆乐，千乘何如此地安。  

陈宓　和方丞  
人物方今正眇然，哦松依旧志逾坚，  
宁为鸡口羞牛后，孔圣从来耻孰鞭。  

陈宓　和方丞  
平生笔健足神奇，况复高怀与古期。  
台阁风流今贰令，不妨时出解颐诗。  

陈宓　和方丞  
夜投官舍鼓逢逢，雨急风喧梦作江。  
怪得萧然世俗虑，主人高致在轩窗。  

陈宓　和方丞咏梅  
从来天道尚栽培，妙手仍能顷刻开。  
万壑千崖收腊去，三花两蕊唤春回。  
松筠早结同心友，桃李真堪后乘陪。  
调鼎工夫在朝夕，如何方向此中栽。  

陈宓　和方机宜  
侵晓同穿紫翠寒，轻云随步去仍还。  
谁言滨海无多地，着得擎天有底山。  
空阔望中愁目短，险巇历尽觉心顽。  
石田樵汲真堪絬，岂惜疏茅结一间。  

陈宓　和方机宜  
绝顶樵翁总是仙，花红草绿自年年。  
琼楼玉宇成虚诞，盘石长松足醉眠。  
小窦偏能施雨泽，深崖常恐出云烟。  
游人合作宿山计，家在孤城返照边。  

陈宓　和方宗教鼓山韵  
胸次崔嵬绝点埃，山光玉色两佳哉。  
官闲却得身栖宿，岩迥惟闻鹤去来。  
定处华鲸催石磬，眼前茗碗伴炉灰。  
高情一出樊笼外，逸驾飘飘未拟回。  

陈宓　和方宗教鼓山韵  
盖世功名不染埃，清时尝见赋康哉。  
灵源已作千年观，圣相仍曾一日来。  
补练元功天上石，燮调和气琯中灰。  
崖间尝有数行墨，留与游人抵暮回。  

陈宓　和傅粹梅岩之什　梅开  
人间飞叶送残年，篱落逢春此地先。  
虽有柴门无鏁钥，唐时竹洞岂其然。  

陈宓　和傅粹梅岩之什　清浅  
方池凿石似天开，谁把霜英傍水栽。  
月白波清无觅处，只知疏影是寒梅。  

陈宓　和傅粹梅岩之什　三瀑  
银河有派九霄来，翻手为霖费一杯。  
风雨时闻桥下急，烟云元自晓天开。  

陈宓　和傅粹梅岩之什  
云间老干几千年，清婉仍推百卉先。  
铁石心肠能妙赋，广平端似此花然。  

陈宓　和傅粹梅岩之什  
照雪凌霜夹径开，谁教千树昔人栽。  
要将金鼎和羹事，尽付君家岩上梅。  

陈宓　和傅粹梅岩之什  
看花长是盛时来，飞雪从渠到玉杯。  
天惜国香尘土涴，故应偏向石间开。  

陈宓　和傅监仓祷雨  
五月秧针尚未匀，忍看沟底欲生尘。  
祷祈已久劳州邑，禳秝终当徇士民。  
天道岂云难感格，人心远过定恭寅。  
新诗见宠非吾事，霖雨须还岩筑人。  

陈宓　和傅监仓南园游船  
小舟初具似渔家，一曲清溪便可夸。  
垂钓便能升跃鲤，归篙时复带栖鸦。  
园亭不扫心长静，水竹无多镜自华。  
暇日傥来同笑语，书囊诗卷未应涯。  

陈宓　和傅寺丞竹稳之什　读书堂  
闭门声吾咿，世仰德行成。  
禄仕非有意，邦国须公荣。  
区区刀笔徒，未足称股肱。  

陈宓　和傅寺丞竹稳之什　寒碧  
仙翰洒壁间，风雨来天外。  
高词写爱景，妙趣几人会。  
阶庭富桂枝，叶叶秋不坠。  

陈宓　和傅寺丞竹稳之什　暖红  
劲节岁寒碧，芳枝春暖红。  
清和夷惠德，千载尚闻风。  

陈宓　和傅寺丞竹稳之什　清风  
暑气人间盛，烦襟此地开。  
拂云千个竹，不碍晚风来。  

陈宓　和傅寺丞竹稳之什　野趣  
颍川治最腾，宣室拟前席。  
岂容玉堂人，恋此野水碧。  
池荷杂岸苇，香气散月夕。  

陈宓　和傅寺丞竹稳之什　载酒  
烂熳胸中辞，纵横笔下字。  
山阴觞咏行，少长亦毕至。  
前贤岂好饮，庶行除万事。  

陈宓　和傅寺丞竹稳之什　竹隐  
举世谩扰扰，谁能伴南山。  
新怀太守印，雅意处士闲。  
朝夕爱此君，相对一水间。  

陈宓　和胡仲方留题清果寺壁  
盏斝已残休惜别，功名未就正堪愁。  
野梅风味关人意，独占群花最上头。  

陈宓　和晦庵壁间韵  
着壁骊珠五月寒，行人到此泣阑干。  
亭前好景慵回首，恐跨征鞍不得看。  

陈宓　和寄喻景山  
朱门到老几人还，赢得阶庭著藓班。  
曾似高人无俗累，解将碧巘照朱颜。  
趣超今古沉酣外，句入云烟缥缈间。  
白首纷纷自名利，天公最惜是清闲。  

陈宓　和柯东海梅花之什  
谁将铅粉比清真，天赋殊姿秀色匀。  
只许谪仙为酒友，应呼卫玠作尘人。  
悬灯不减秋冬雪，入盏先俘隔岁春。  
堪笑古今同一白，诗人吟着总凝神。  

陈宓　和柯东海潘瓜山游南园韵  
下帷窥圃事多违，到得南园已夕晖。  
松竹不忙无世态，柳梅相逐见天机。  
仆便萧散朝犹睡，鹤惯羁孤晚自归。  
如此得闲堪自适，底须危处始知几。  

陈宓　和柯东海趣归韵  
尘土三年事一官，归心如马脱韟鞍。  
莫嫌头发半斑白，留得双眸看岁寒。  

陈宓　和柯东海游安溪清水岩韵  
飞溜无时断，行云一日停。  
半年嗟苦雨，三度扣禅扃。  
岩岫方从认，松徨恰得醒。  
草花多掩敛，岸竹半伶俜。  
舟子应频唤，山农讶屡经。  
溅衣黄土重，侵屦碧泉冷。  
溪合高低白，林迷上下青。  
乍褰绵作障，重展玉为屏。  
古佛灵如在，微官德岂馨。  
心悬炷香案，容肃换衣亭。  
晚照催归骑，清风惜暑棂。  
凭高闲一顾，人世是浮萍。  

陈宓　和李艮翁延平山泉韵  
忆在延平郡，疑观夔府泉。  
分为万家泽，来自九天边。  
派别知何日，源深不计年。  
千筒如此栉，叠节似联鞭。  
劲健山难遏，纖微砭可穿。  
驶于河并注，捷剧箭初传。  
玉漏长点滴，鲛珠任碎圆。  
雨时冲雁断，晴罢复鸡连。  
融夜春冰泮，清甘晓露涓。  
藤萝频助固，瓜瓞莫形绵。  
溅地花长润，飞空日倍鲜。  
用虽供甑爨，性本带云烟。  
留暑疑无地，为霖绰有天。  
沫飘飞絮擘，声动佩环联。  
势类虹垂汉，人夸瀑挂川。  
笛从王晋弄，笙是女娲编。  
蛇青仍夭娇，虬白更蜿蜒。  
解涤酆城气，攻参广教禅。  
喧令卧转稳，静觉坐能圣。  
松阁晨嚣寂，书窗夜听专。  
流觞情倍适，沦茗味尤便。  
未饮襟先洁，将吟笔娄湔。  
一丝抽沼面，十仞激崖颠。  
旱日闻偏误，秋霄思易悬。  
旧守谩多事，题诗绝少缘。  
无功糜国廪，蔑效在民廛。  
有客多才思，心清契涧湲。  
长篇极模写，累日慰餐眠。  
岂直供三复，仍将写七弦。  
唱妍酬匪丽，缄寄兴悠然。  

陈宓　和林堂长第一溪山韵  
伊谁排比此溪山，只与高人倚徒看。  
不是三秋足风露，从来六月亦清寒。  
双锋未用平残虏，巨刃先将剸险滩。  
我亦形容最佳处，崔诗在上句成难。  

陈宓　和林堂长及林教龙门三滩之什  
渴绝河流几万年，如何枵腹卧大湫。  
挟风长使天难暑，嘘气能令岁有秋。  
倦客拟将陪杖屦，高村赢得擅林丘。  
平生不为鲈鱼鱠，笑看儿童理钓钩。  

陈宓　和林堂长韵  
近学陶公小辟窗，境闲地迥壮心降。  
临阶曲水清堪照，隔槛奇峰勇莫扛。  
静对每嗟人尚独，清标长想玉难双。  
新诗忽自龙门坠，纸上波涛更击撞。  

陈宓　和林堂长韵  
山斋尽日激清湍，未许人间俗客看。  
捣药暇时来舞鹤，诵书声里答鸣鸾。  
千年正统源流远，三圣遗书简牍残。  
顾我何年陪讲席，未应剑水旧盟寒。  

陈宓　和刘学录韵  
簪组虚加病倦身，暮年始羡葛天民。  
门前幸有田堪治，旋买渔舠学放纶。  

陈宓　和刘学录韵  
壶公千载嶙峋面，今日开奁满镜春。  
玉立插□长不老，比之太白更精神。  

陈宓　和刘学录韵  
两堤已著金丝缕，平岸行看翠羽茵。  
春昼渐长无一事，舣舟日日待诗人。  

陈宓　和刘制干潜夫  
制阃宣劳已再期，胸中方寸了无私。  
谁言今日平齐策，不似当年代蔡时。  
马上陈琳能草檄，幕中韩愈更长诗。  
休嫌衡岳官曹冷，文士何尝击职司。  

陈宓　和潘瓜山游山韵  
直上通天只一门，千寻璧王荐洼尊。  
低头直笑海堪挹，举手常惊斗可扪。  
有月襟怀增洒落，无风衣袂自飞翻。  
山灵想见开颜笑，日暮游人列炬喧。  

陈宓　和潘侯觅荔子  
中郎厨品在，诗老合先尝。  
尘骑将星载，筠笼柰雨妨。  
空遗黄绢句，莫致绛香囊。  
此愿何当续，薰风竟一偿。  

陈宓　和潘舍人  
不能百里马牛风，千里相思一日逢。  
四月仙舟发漳水，恍然笑语在芙蓉。  

陈宓　和潘丈四子诗韵  
此心无日不风沂，常恐春随柳絮飞。  
才觉迷途先独复，便于安危作真归。  
生来理欲虽殊本，转处危微在一机。  
同志愿言勤讽咏，莫教古瑟至音希。  

陈宓　和泉州施通判  
君侯来佐刺桐乡，小试聊看主贡场。  
新辟千间欢万士，尽医百囊处奇方。  

陈宓　和泉州施通判  
清源古郡多堪纪，识远才雄有几人。  
片善可为垂后训，搜罗诗景一时新。  

陈宓　和泉州施通判  
物性由来易变迁，精金百炼始知坚。  
相逢即可无佳语，有负殷勤见赠篇。  

陈宓　和泉州施通判  
纸帐无风纸被温，何殊锦段与绵屯。  
若知睡里真滋味，组丽由来不足论。  

陈宓　和饶司理  
往来曾识老名儒，今日方欣拜履初。  
小试不妨三语掾，平生何止五车书。  
词源已作泉初注，德性仍知玉不如。  
自古活人由小利，会看囹圄着园蔬。  

陈宓　和枢上人评诗  
赠我古锦囊，诗卷若笋束。  
吟头久不掉，邂逅适我欲。  
刺眼讶龙蛇，远意追鸿鹄。  
陋语固自愧，高词敢虚辱。  
大雅久矣亡，三叹对遗牍。  
不有靖节篇，何以悦我目。  
谪仙句无敌，有口不食粟。  
遂令后世儒，拳拳仰高躅。  
杜陵到圣处，正始顿牵复。  
挥毫动风雨，咳唾惊流俗。  
其馀闹{上圭下黾}蚓，谁屑与类族。  
亡国悦郑音，俚耳习胡曲。  
勃兴出韩柳，一洗陋学独。  
变化云在天，鲜妍锦来蜀。  
骅骝就夷路，造父为之仆。  
方扬秋月辉，忽散春花馥。  
洪钧运不停，常窘苦见逐。  
我宋得欧苏，妙语起山谷。  
后山又角立，作者复陆续。  
流派自天河，巨浪翻平陆。  
和风扇寰宇，弦诵兴庠塾。  
搏虎寝其皮，屠龙食其肉。  
掷简海蜃浮，举手天浆掬。  
会当三月初，论文约吾属。  
引杯送残红，分坐占新绿。  
笑语剧鹅雁，酬倡交金玉。  
庶呈待聘珍，无以藏诸椟。  

陈宓　和枢上人韵  
禅心独理灯无尽，曲论怀私物不齐。  
拱木已严千岁冢，狂澜难决万金堤。  
古今蔽显神功相，天地韬藏裕眼迷。  
会看清风明月夕，云间端有鹤来栖。  

陈宓　和天台戴复古韵  
半生胸次著嵯峨，到得庐山鬓欲皤。  
列岫但蒙排闼入，一壶未许扣舷歌。  
清风六月犹嫌剩，明月三秋不厌多。  
拟向清朝新白鹿，结茅深处傍松坡。  

陈宓　和王丞惠酒次韵  
春风出畒初迎腊，和气烘人欲满堂。  
多谢分来寿慈母，年年喜得对梅尝。  

陈宓　和王丞迈  
宰县殊无补，初心复负书。  
极知通一艺，苦恨乏三徐。  
立志期乾健，流年叹月诸。  
已拚双鬓白，未必古人如。  

陈宓　和王丞迈  
蚤慕登门宠，今欣后乘陪。  
穷山逢岁晚，佳节看阳来。  
地暖犹闻桂，冬深未见梅。  
高斋公事少，暇日足徘徊。  

陈宓　和王主簿  
水色岚光杳霭间，诗人得句意偏闲。  
我今收拾胸中去，归赋淮南大小山。  

陈宓　和王主簿  
为问西来何处船，风餐霜宿更安眠。  
残灯一点明于月，只傍前洲白鹭边。  

陈宓　和王主簿  
朼来十日佳眠食，为爱溪山似客清。  
我亦本无三宿恋，中年可奈故人情。  

陈宓　和王主簿  
世间真色知何物，肯把溪山换莫愁。  
拟具小舟乘月下，一尊相属漾寒流。  

陈宓　和王主簿韵  
黄叶逐西风，归心与俱起。  
况复怀美人，相望一溪水。  
闻名知几年，会面数月耳。  
如何于其间，四旬还索处。  
美人志前修，脂车日千里。  
平生洁白行，尺璧绝瑕指。  
持以照寒溪，溪澄疑有滓。  
飞乌哑哑鸣，未倦投深枝。  
如何三年仕，束带事鞯羁。  
丈夫志有在，岂为日再炊。  
事业不足道，空成楚冠縻。  
有时屏朱墨，静坐欲无为。  
不复顾目前，屠沽斗群儿。  
食焉不能怠，况有尸素讥。  
风俗幸朴茂，不与骄侈期。  
抚摩雅无术，一稔适登时。  
吏议尚见贷，兹怀敢萌欺。  
一日事必葺，九仞功易隳。  
垂满得佳友，天怜愚顿姿。  

陈宓　和王子贤兄  
芒鞋未办足先轻，拟踏白云深处行。  
何日痴儿了公事，却将泉石课诗程。  

陈宓　和翁子雅  
函丈论文仆屡更，夜深相对眼偏青。  
曾无取次人敲户，只有殷勤月到庭。  

陈宓　和翁子雅  
积中顺和发英华，咳唾珠玑擅百家。  
圆似广场驰小弹，熟于夷路驾轻车。  
绮词新濯蜀江锦，险韵难追河汉槎。  
怪见春归不游赏，由来笔下有奇葩。  

陈宓　和徐绍奕昭君图  
汉家无计饵单于，掖庭为出千金铢。  
秀色妍姿玉不如，天子一见先嗟吁。  
三千粉黛尔殊绝，谋身独拙何蠢愚。  
梨花带雨辞殿隅，遗恨画工犹可诛。  
世人重色多欷歔，不思婉娈同戈殳。  
君王蚤识应耽娱，皇天为遣投穹庐。  
乃知汉计自不疏，画工忧国非奸谀。  
君不见后世佳人号太真，坐令九鼎污胡尘。  
当时早解挥妖丽，长作开元一圣郡。  

陈宓　和许月湖上元游东禅  
寺迥伦无事，山幽剩得春。  
天机元不断，岁律自成新。  
禅定才朝暮，劳生几屈伸。  
诗成人未散，月得梁庭筠。  

陈宓　和许月湖游鼓山  
伐坐尘坌中，秋汗正浃背。  
闻君游鼓山，骑马破烟霭。  
不向晓中看，安得识眉黛。  
飘然出樊笼，始觉此身大。  
登高望四远，何物非砺带。  
行窥灵源洞，往往众仙会。  
青山为佳人，分外作幽态。  
而我俗缘重，不到清凉界。  
新诗时一吟，忽在千岩外。  

陈宓　和杨秋止酒韵  
快意诚甘痬，折肱知妙方。  
饭馀书可读，茗过味偏长。  
南浦烟云密，东皋耒耜忙。  
青春深几许，明日又流觞。  

陈宓　和杨县尉五首  
作者去千载，心事如相期。  
嗟我苦生晚，昼想夜梦之。  
杨君妙古学，挥毫满乌丝。  
今人有如此，可不结新知。  

陈宓　和杨县尉五首  
昧者不自觉，役役尘土中。  
丈夫意有在，肯与儿辈同。  
毫锥可济世，不论汗马功。  
得君起予句，使我铭诸胸。  

陈宓　和杨县尉五首  
后生若无闻，诸老久矣衰。  
西蜀惜子云，南闽见孙枝。  
文章擅妍丽，草木春葳蕤。  
从君授真诀，恐我无仙姿。  

陈宓　和杨县尉五首  
君诗企风雅，圣处同天工。  
笔阵有前敌，一战可勒功。  
夜光谢牛斗，耿耿崔嵬凶。  
肯顾马千驷，甘心因诗穷。  

陈宓　和杨县尉五首  
下帷抱遗经，比邻窥半面。  
万里上鹏程，九秋骞鹗荐。  
君乎真可人，我实未几见。  
请为金石交，功名期铁研。  

陈宓　和喻景山  
一榻无尘便觉凉，半生场屋鬓将黄。  
而今已办还山计，对卷烧香爱日长。  

陈宓　和喻景山赋梅韵  
质白偏能照玉船，体轻终爱舞蹁跹。  
眼前欲赋半妆额，梦里须携五色掾。  
愁对素蟾寒寂寞，故烧红蜡暖清娟。  
寄声青女休相妒，不学海棠酣夜眠。  

陈宓　和赞府赵师洪韵  
明珠颗颗映寒骊，六月清风满袖知。  
只觉衰容增老愧，空烦妙语为嘘吹。  
三年刻楮成何事，一日哦松乘得诗。  
从此年丰公事少，夕阳桥上赋涟漪。  

陈宓　和赵仲白  
不踏人间桃李场，要看梅花带严霜。  
敷成妙赋飘飘意，吐出新诗字字香。  
爽致青山期取友，高情春昼与俱长。  
苏黄不作希佳士，被褐怀珠夺月光。  

陈宓　和赵仲白  
寤寐曹刘不解忘，双眸炯炯月中霜。  
高吟出轴茧丝富，雅思萦春柳絮香。  
后进推排唯我拙，前人准拟觉君长。  
只今天下多名士，深谢新篇掷夜光。  

陈宓　和郑潜夫游山韵  
千仞巑岏本自平，只应苍步欠徐行。  
回崖净拭连城璧，廉石高罗武库兵。  
风易生云常澒洞，泉能作雨转甘清。  
重游须待九秋后，已约猿猱管送迎。  

陈宓　和郑知县游山韵  
至乐山行未易加，不应疾走便堪夸。  
清秋莫负重来约，世事从教似掀沙。  

陈宓　和郑自正长官  
读书尚友古人贤，一日逢君胜一年。  
可叹常时成独学，喜于今日得师传。  
身居吏鞅供尘底，心在风云沂水边。  
虽有溪山供一笑，不容忙里寄诗篇。  

陈宓　和周宰书林  
霏微三日雨如秋，膏泽东南数百州。  
万物油然生意足，不知还解报君不。  

陈宓　和卓省元韵  
六十堂堂一讲师，平生砽砽鬓成丝。  
紫阳道坦行来熟，洛水源深向上窥。  
身岂匏瓜常不食，味耽昌歜有同谁。  
旁人莫笑饥肠苦，回颊甘香胜似饴。  

陈宓　荷花  
亭亭张翠盖，面面睹晨妆。  
玉鉴三千匣，金钗十二行。  
雨添骊水浴，月解月宫裳。  
对此谁能赋，端须铁石肠。  

陈宓　贺权郡雨应祷  
衡山开霁雨回风，正直心期自感通。  
顿使沾濡千里足，都由精白寸诚中。  
谁知忧国丹心在，不与农夫喜色同。  
四海正须膏泽润，岂容别驾最民功。  

陈宓　横玉台  
横玉初登斗样台，倚栏一带雪花堆。  
儿时亲见前朝事，不忍春深载酒来。  

陈宓　红药  
山城风雨收，未省牡丹开。  
正讶迟红药，双葩忽送来。  

陈宓　后堂木芙蓉  
红葩翠竹与齐肩，为问霜枝已几年。  
一色碧天红烂熳，卧看疑在鉴湖舡。  

陈宓　怀古  
不忧不愠颜氏子，载色载笑陶渊明。  
万顷黄陂挠不动，三贤万世仰高名。  

陈宓　怀古  
羲之誓墓终不仕，幼舆挑女因折齿。  
清高足以激懦贪，旷达端能丧廉耻。  

陈宓　怀郑文山  
早遂山林志，于今一代豪。  
平生唯质实，四海仰孤高。  
久欲问奇字，先令饷浊醪。  
相望廿里近，可笑自尘劳。  

陈宓　黄梅  
来禽青李不待熟，杜上作酸能晚黄。  
期与虀盐同事业，每因烟雨长风光。  
丹心只有帝心识，苦口宁为众口尝。  
掷弃道旁同敝帚，有人负鼎去干汤。  

陈宓　回吴信可谢寄唐人诗  
忽传佳句到深林，总是铿金戛玉音。  
长恨古人今不见，由来今古一般心。  

陈宓　吉溪见桃花  
山中开落不逢人，我为持杯一笑频。  
最喜绿阴成子早，却嫌红蕊折枝频。  
已勾蛱蝶轻遮雨，更约溪风细护春。  
万点武陵归去日，应无一叶到嚣尘。  

陈宓　即事  
黠鼠同奸吏，贪狡胜勇兵。  
盆翻施计巧，血战视身轻。  
拙笑龟怡患，饥怜萤独清。  
貂蝉何物者，冠晚得光荣。  

陈宓　寄陈次颜  
萧条几载寓泉南，盂饭盘蔬味自甘。  
卓志每求颜氏乐，清风能激蹠徒贪。  
□而好施人难及，老不忘书我所惭。  
鼓瑟求齐虽未巧，会看宵梦到晴岚。  

陈宓　寄陈次颜  
人年六十志先衰，年过唯君意不疲。  
胸次嵬嵬山立壁，书丛砽砽鸟粘黐。  
重裘兼味人能贱，冬葛朝虀世所师。  
借问别来新著作，大篇无惜惬吾思。  

陈宓　寄鹤山魏侍郎  
朝辞岩禁暮荒城，底是人间辱与荣。  
料得胸中无点累，每于夜半省钟声。  

陈宓　寄鹤山魏侍郎  
濂洛遗音喜复鸣，未由会面只心倾。  
平生格物工夫到，好恶真如月样明。  

陈宓　寄鹤山魏侍郎  
草草三间旧揭名，中藏一片爱君诚。  
骚人赋尽群芳卉，得似梅边读易清。  

陈宓　寄山中老友  
功名直作千年计，志气不随双鬓衰。  
书卷盈怀长晏食，只烦造物为营炊。  

陈宓　寄题桂籍  
姓名高揭万人中，奏对纵横出汉宫。  
肯诧一时燕许手，要垂百代惠夷风。  
壁间先烈犹忠赤，堂上嘉宾尽醉红。  
常相风流今孰继，作成儒雅看侯功。  

陈宓　寄题桂籍  
胸次如冰贯九流，卫刀凛凛御千牛。  
两年报政为闽最，不日成堂见令修。  
有裦久腾南国咏，结絧行作禁庭游。  
日边已有丝纶下，不使君侯惠一州。  

陈宓　寄题真希元毋自欺斋  
本来真是与真非，只为因循逐物移。  
当面雷同还自笑，此心机动已天知。  
穷通有命宁由我，邪正唯人更问谁。  
委曲周防终恐拙，何如直道了无危。  

陈宓　寄喻景山  
草堂南望到无因，遥想芒鞋避暑尘。  
六月携家玩泉石，大飞惊见此山人。  

陈宓　嘉定间赠丁寺丞使虏  
故宫龙德尚如新，忍使衣冠拜虏尘。  
九世旧仇犹有憾，百年中国岂无人。  
金缯第一休教遣，伯侄从今莫强亲。  
天与此时那可共，堂堂虏使正精神。  

陈宓　嘉定戊寅秋同蔡念成诸人游三叠泉泉旧名三级改今名岩间莓苔隐然有  
去城三十蹑云端，特地山灵纵我观。  
白玉岩边数行字，只知末后密并官。  

陈宓　简山行诸丈  
鲤湖仙去几何年，翠壁苍崖峻属天。  
愧我衰踪滞尘土，羡君逸足跨云烟。  
惊天姓字名濡隐，无地楼台旧相贤。  
莫道迹陈人已远，联镳到处草犹妍。  

陈宓　见月  
皓月忽从墙角见，好风时送竹声来。  
事随日出无时暇，薄暮尘襟始一开。  

陈宓　建阳道  
五月平畴不是犁，青秧老处坼于龟。  
乾坤惠爱无遗物，仰乳婴儿可使饥。  

陈宓　江瑶柱  
江上分来三寸瑶，殷勤海若道寒潮。  
尽将马甲深深锁，好把鸾刀款款挑。  
榼酒怪来星不醉，杯羹元是雪难消。  
若将陈紫同时赏，饮罢身端在泬寥。  

陈宓　将还家书寄社中  
萦纡一带本乎漫，碓碓依村自作滩。  
卷却片帆舟转急，斟残斗酒雨犹寒。  
从教稚子嗔归晚，只为良朋得会难。  
佳景无穷吟不尽，还家携与社中看。  

陈宓　介亭  
春融四泽形如介，著我茅亭跨此间。  
纵使戴星朝玉阙，终输乘月看金澜。  

陈宓　近三衢阻雨  
行李初逢雨，朝来犹望晴。  
沾濡端及月，惯习自忘情。  
密霭村村暝，流泉处处明。  
更馀三百里，江满看舟行。  

陈宓　近三衢阻雨  
亭午还同晓，馀春只见寒。  
不因阴雨窘，那识道途难。  
夹路峰峦隐，高田水潦漫。  
凭谁扫浮翳，杲杲出云端。  

陈宓　九日登安溪凤山  
凤凰天上远来翔，好看连天碧玉条。  
不学无才空老大，逢辰有客尽英豪。  
痴人台峻争驰马，我辈身轻一似猱。  
笑倚西风倾菊酒，醉归稳跨贯山鳌。  

陈宓　久不到流惠杨至之相访邀游杨以干亟归因呈之  
众峰奇秀四围旁，拥出千寻月样塘。  
只鹭双凫自来往，圆荷细草竞高长。  
密云带雨天应近，晚照酣春水自香。  
幸有家人来共看，如何也作簿书忙。  

陈宓　掬水锡壶  
白鑞鎔成滴水池，新荷初展溅珠玑。  
一丝昼夜无时息，胜似甘霖六月飞。  

陈宓　掬水锡壶  
昔在延平郡，泉声日夜闻。  
六年归故里，一缕忆晴云。  
儋石终宵足，瓶罍竟日分。  
山中有飞瀑，未必惬朝曛。  

陈宓　句  
君自成龙我成道。  

陈宓　开禧丙寅春二十六日黄子功袭少任赵仲白同会转庵中夜以夜永烛花偏  
有道襟怀鬓不华，笑谭物物总春花。  
挥毫要使钟张避，出句应知屈宋衙。  
今日相逢萍聚水，明朝各是客乘楂。  
坐中韶瀋铿锵作，亦许狂吟杂俚哇。  

陈宓　酷热  
赤日当空雨汗流，行人小立尽咨愁。  
谁知天使阳居夏，要作人间岁有秋。  
鳞介洪纖皆自遂，林泉澹泊可无求。  
须思一夜西风起，便到无衣远客头。  

陈宓　腊望玩月  
痴雨顿晴如有约，素娥虽老更多情。  
何有肯向雪中看，已作新年满意明。  

陈宓　荔子  
不伴人间桃李群，炎曦与傅渥丹匀。  
南州几岁供怀橘，北阙何年可献芹。  

陈宓　荔子  
天垂甘露绛纱囊，要作南方一味凉。  
解□世间烦热恼，华峰有藕未能强。  

陈宓　临安送郑左藏  
华发萧然入帝城，如何直道尚迂迟。  
从来白璧称和氏，安得黄金到不疑。  
归骑正须夸疾速，慈颜想见倍欢怡。  
人生最是团栾乐，况值薰风荔子时。  

陈宓　临安送郑左藏  
还家香稻荐新红，乐岁佳辰定不空。  
绿醑好邀山月饮，紫鳞长与海朝通。  
不妨香火寻高士，只恐经纶欠此翁。  
我亦欲归归未得，相逢端的是长风。  

陈宓　岭上见梅  
桃溪蜂蝶醉红裙，度岭冰姿尚卧云。  
不独山川限闽浙，由来天意亦区分。  

陈宓　柳絮  
人道杨花浑似雪，那知雪不似杨花。  
春深解送馀寒去，昼永偏依丽日斜。  
点缀楼楼台成绘画，发挥桃李作奢华。  
多情不忍轻离别，笑杀飞霙便委沙。  

陈宓　六月祷衍山剑镡得雨  
自昔山川致云雨，我今坛筑为焚香。  
三回应祷皆如响，始验吾儒道术长。  

陈宓　六月祷衍山剑镡得雨  
连宵清雨洗炎光，六月浑如九月凉。  
拟向暇晨村郭外，西风高下看云黄。  

陈宓　六月祷衍山剑镡得雨  
窘无财粟振民饥，仰扣天阍愧纳词。  
连月心胸成菀结，通宵一雨为医治。  

陈宓　六月祷衍山剑镡得雨  
好善如君似饥渴，春华下笔吐芳词。  
莫言郡小无多事，协力从今请共治。  

陈宓　六月三日大风雨蔡忠惠家玉堂红一洗而尽因忆去年三山帅宪各致馈  
三年渴想玉堂红，六月都随一夜风。  
却忆去年当此际，一时台府馈筠笼。  

陈宓　楼玉台  
雨后杨花扑藕芽，东君雅兴正雄夸。  
酴醾叠叠能香玉，蛱蝶纷纷解舞花。  
夜暖蟾光初可玩，昼长乌景未应斜。  
东湖水满清明近，来看三分欲拆葩。  

陈宓　庐山爱莲堂观雨  
秀色真香先自清，更将轻雨出芳明。  
萧萧打叶虽堪听，争似时时泻水声。  

陈宓　庐山歌  
庐山清哉谁与俦兮，崭岩峭直跨番易彭蠡而蹴九江。  
长川幽窞亘古今而不息兮，雨激而风撞。  
山深境寂人迹所希到兮，尽日仅一逄樵叟鹤发而眉庞。  
路逶迤而险阻兮，越数千里之危豧。  
暑六月而不知兮，但觉鸣珂忧佩其下纷淙淙。  
天隔车马之氛埃兮，独许策杖而逾砿。  
宜幽人之履道兮，志精一而匪唚。  
草木坚劲雨不凋兮，列云外之羽幢。  
如凝之之洁白兮，媲兹山而为双。  
田多瘠而少腴兮，食不饱而体不痝。  
青松为醪呼月为烛兮，洼尊瓢饮孰取乎琼卮而翠缸。  
彼丛物欲以自蔽兮，莫为之凿通明之八窗。  
醉生梦死真蟪蛄兮，阅千万岁独有贞柏与圣珁。  
苟能保此而不渝兮，又何有乎施邦。  
一到令人不忘兮，长神醉而心降。  
写此诗以自娱兮，当万幅之图画而揭以千仞之杠。  

陈宓　谩题  
胸襟但贮五千卷，意虑曾无分寸私。  
叹老嗟卑真浅士，古人心事有谁知。  

陈宓　妙寂院访梅  
山寒尽日少人知，调鼎风流却在兹。  
但得此君为益友，不嫌青女妒妍姿。  
应愁我辈来何晚，岂共春风别有私。  
不忍折枝飞减玉，留看小雨弄黄时。  

陈宓　某尝次赞府卢丈高韵复承见示佳篇叹咏之馀辄成二首  
卢君真吏师，盛名日方起。  
我昔尝与言，如以石投水。  
初听已莹心，久坐益醒耳。  
如何但悁企，不得亲燕处。  
经年始再见，相望才百里。  
新诗忽来前，喜染大羹指。  
词翰与其人，俱清绝尘滓。  

陈宓　某尝次赞府卢丈高韵复承见示佳篇叹咏之馀辄成二首  
家山四年别，梅萼忽横枝。  
久拟投倦翼，还成效雌羁。  
初之一毫补，谩素五十炊。  
所就竟何事，敢言厌拘縻。  
吏民笑已满，虽勤欲奚为。  
答以事不然，吾心异群儿。  
砽砽不能闲，任汝了事讥。  
吾道日已长，天运无穷期。  
常恐业未富，无以答明时。  
归将闭门坐，谨学毋自期。  
刻心事仁勇，立志防怠隳。  
乞我刀圭剂，发此蒙昧姿。  

陈宓　暮春  
兰亭明日禊馀春，风冷难回积雨云。  
不惜芳菲倦游赏，雅宜竹下闭门人。  

陈宓　暮宿化成庵  
雨近只从檐角起，云浓不蔽月华明。  
佛灯一点冰同冷，酒盏三行茗漾清。  
僮仆倦羸闻鼻息，友朋笑语惬衷情。  
斋厨夜半无留火，不待晨鸡接淅行。  

陈宓　纳凉  
伫立金明候，清宵意豁然。  
暑风犹袭燕，秋意已通蝉。  
竹径不知夏，洼尊别有天。  
吾曹能办此，不愧晋林贤。  

陈宓　南安观社会  
山蔽晴空望自遥，树开小道紫骝骄。  
沿溪飞盖传清荫，四野欢声拥海潮。  

陈宓　南剑道中示友人  
坐见漫山有生意，因知此日更年华。  
风和已作二月景，日暖欲破三春花。  
菜撷青青山店圃，酒沽薄薄野人家。  
吾行有涯我独喜，杯盘虽菲君无嗟。  

陈宓　南剑鹿鸣  
嘉宾卅七燕公堂，吾道方亨值一阳。  
学力早知深孔孟，乡风端可继陈杨。  
云霄九万朝天阙，礼乐三千染御香。  
老守尚能观盛事，春深节时喜如狂。  

陈宓　南剑值雪  
一夜茅檐冻雨声，晓来千岫照人明。  
真同煮海盐花瑞，不见因风柳絮轻。  
游子不愁衣短薄，农夫剩喜岁丰成。  
竹篱草舍犹堪赏，况映镡津一水清。  

陈宓　南康爱莲即事  
东君仙芳菲，首夏即酣寝。  
巧思蹶然兴，老手更谙稔。  
殷红间浓绿，濯此万机锦。  
桃李谩成蹊，岂解香席枕。  
最是碧筒杯，晚凉可以饮。  

陈宓　南康大雪  
嘉定己卯岁，正月十七朝。  
新春才五日，大雪滂以飘。  
缤纷七昼夜，冷气充层霄。  
朔风搅宇宙，爆耳惊秋潮。  
大厦作小舫，轻舠想浮摇。  
江湖本浩荡，星渚尤多飚。  
常时尚闭户，此日寒殊骄。  
行人泊前岸，只尺万里遥。  
谁言民窭贫，积此珠与瑶。  
冻死不敢恨，千山长禾苗。  
蝗螟永入地，疠疫仍潜消。  
我得一笑归，还家诧渔樵。  
作诗纪事实，持付村童谣。  

陈宓　南康食芡梨  
吴头楚尾将三载，芡觜梨腮又一秋。  
岂为鲈鱼觅归去，在家饮水百无忧。  

陈宓　南唐呈潘王二丈  
两载试江郡，政拙惭癃鳏。  
菖蒲值佳节，雨馀尚清寒。  
山光作翠黛，环蘸重湖宽。  
龙舟从民乐，彩袖奉亲欢。  
征帆镇今古，天际自往还。  
斑鬓阅世态，心闲如石顽。  
怀哉归故园，千竹荷一湾。  
足了此生事，哦诗谢尘寰。  

陈宓　南唐郡圃  
三沼流通作一家，清风偏趁夕阳斜。  
我来退食知怀愧，敢对波心莲子花。  

陈宓　南唐喜雪  
万里乾坤一玉山，新春都作腊前寒。  
满园柳眼未曾破，何处梅花如许残。  
蔌蔌每惊穿屋至，疏疏偏称隔帘看。  
自惭老守无恩惠，空叹编氓出户难。  

陈宓　南园  
水气胜风凉，星辉当月光。  
渔舟在何处，歡乃一声长。  

陈宓　南园荔子熟名曰魏紫盖是陈家紫种以先公赐封大名地冠之  
先世栽来四十年，南园魏紫始名传。  
丁香乍翠兰芬烈，龙脑初开玉色鲜。  
可踵蔡家名翰苑，谁夸乌石擅山前。  
追思往事浑如昨，食罢无言意惘然。  

陈宓　南园小船  
五年前具一篇舟，四岁枯乾水绝流。  
今日重将蓬竹理，暇朝聊作芰荷游。  
十分清浪堪飞棹，廿里长沟足下鉤。  
七帙有亲颠欲华，人生会此更何求。  

陈宓　南园新舟成呈同游诸友  
虚舟当画桥，解缆绿杨腰。  
月白天相近，风清水不摇。  
浮图明突兀，略彴夸虚遥。  
解逅成真赏，初晴第一宵。  

陈宓　南园新舟成呈同游诸友  
暑汗俄沾背，山云已半腰。  
雷轰舟不动，电划岸将摇。  
历乱笑谭杂，空蒙只尺遥。  
浓阴难蔽月，清兴得中宵。  

陈宓　南园新作小舟与客游白湖柯某东海有诗次韵  
好着西湖藕似船，青秧绿水正相缘。  
漫从略彴无人处，唤得婵娟欲雨天。  
云意爱随双桨动，山光只在短蓬边。  
小园暇日频来往，老竹乔松看岁年。  

陈宓　南园杂咏　涤研池  
朝朝麝煤脱，霭霭云雾昏。  
幽深不数尺，中有蛟龙蹲。  

陈宓　南园杂咏　含晖亭  
青山照寒溪，朝暮有佳色。  
玄晖去千载，俛仰令人忆。  

陈宓　南园杂咏　荷桥  
风微香无根，日落花更吐。  
横石数步馀，却力不忍度。  

陈宓　南园杂咏　壶中日月  
观书友古人，不羡胡公仙。  
新功坐有得，寸阴长如年。  

陈宓　南园杂咏　六梅亭  
终年一登亭，举目但楚怆。  
仙人竟何之，列树拱相向。  

陈宓　南园杂咏　清风亭  
薰炉驱俗氛，茗碗破尘虑。  
披襟六月凉，乘此欲归去。  

陈宓　南园杂咏　山光  
朝晴翠方浓，日夕色更玭。  
何时最鲜明，一雨自天洗。  

陈宓　南园杂咏　水月轩  
日夕风定时，上下映毫发。  
那堪秋夜半，深处着明月。  

陈宓　南园杂咏　松亭  
天生栋梁质，挺挺自幽伦。  
斧斤浑不施，绕柱起龙鳞。  

陈宓　南园杂咏　隐斋  
出门易徇身，静处可固志。  
寂寞三十年，所忧非禄位。  

陈宓　南园杂咏　竹亭  
谁将霜雪节，剪伐结此亭。  
更须千万个，四面看青青。  

陈宓　偶题  
紫琼润洁墨花香，独坐小窗春昼长。  
拈笔题诗随意拙，近来不复省钟王。  

陈宓　偶题  
窦姬欲赵误至代，昭君色妍还和丑。  
信知天命不可移，举世奔趋果何有。  

陈宓　偶题  
愚智纷纷总一丘，身心役役谩多忧。  
山林未必胜城市，触处能欢即自由。  

陈宓　偶题  
忿欲丧躯真狂死，孝忠致命胜偷生。  
此心一片阳刚德，莫遣纖毫暂不明。  

陈宓　偶题  
三麾一节已难堪，更蒙天恩馆职忝。  
居士本来还旧服，丛祠犹复载华簪。  
身微国效将安用，家窃官供只自惭。  
料得清时耕畎亩，未应朝夕缺瓶畑。  

陈宓　偶题  
周党不受禄，严光不为公。  
皆当建武圣，固守空山穷。  
丈夫各有志，未必不合中。  
所以二百载，鸿基击清风。  
彼浅者若人，一羽重于躬。  

陈宓　偶题  
向长不愿富，折像患不贫。  
奇祸伏所慕，藏身有馀珍。  
向来东陵侯，岂似种瓜人。  
茫茫宇宙间，不得自由身。  

陈宓　潘丈游南寺灵岩天台回遂呈刘学录  
不到南山逐胜游，新诗题遍柳公楼。  
须驱尘世蚊虻暑，唤起云天雕鹗秋。  
盏斝献酬依未荫，笑谈喧寂间川流。  
自怜因病成慵懒，一日那无一日休。  

陈宓　陪刘学录岩壑之游次韵  
常欲从君一夜谭，自惭风骨带尘凡。  
今朝款曲陪嘉话，更听松声出翠岩。  

陈宓　陪刘学录岩壑之游次韵  
山路嵚崎戒足趋，万竿绕迳自萧疏。  
世间何事真堪羡，月壑云岩卧读书。  

陈宓　陪潘王二丈池上  
薰风万盖拥轻红，长是相看六月中。  
忽有一花迎白露，定应来伴木芙蓉。  

陈宓　陪赵工部三峡白鹿之游有感而赋  
昔年相见尚儿童，今日同游鬓欲翁。  
佳处山川总如旧，见君如见紫阳公。  

陈宓　陪赵工部三峡白鹿之游有感而赋  
一涧萦纡与洞深，长年金石孔堂音。  
此身无计巢云壑，归去蓬窗只此心。  

陈宓　评书  
我非识字空有志，乷角已探翰墨场。  
于今四十竟何益，聊取上代资平章。  
率更清峭骨骼坚，云厌古柏微春阳。  
虞君态度绝可爱，皎皎玉女乘鸾翔。  
褚君妍姿媚人眼，晚岁亦复兀老苍。  
薛君风味宁不好，未免籍湜屡仆僵。  
太宗天性好儒翰，右军墨宝三千张。  
君臣刻意事摹仿，往往一造夫子堂。  
终然却视不可及，长松贞洁白玉刚。  
以言其体莫减增，以言其健不屈强。  
以言其肌不露骨，以言其媚中含霜。  
仙人溷迹在尘世，欲自搑晦终遗光。  
岂如今人作潇洒，曼肤平胁施罗裳。  
安得刀圭换凡骨，飞上青天原此术。  

陈宓　瓶梅  
为怕凋零不忍栽，问云何处正初开。  
小窗尽日看春至，短帽无人彻夜陪。  
光景长如新月上，杖藜懒向小园隈。  
最怜飞玉朝来见，不怪狂风急雨催。  

陈宓　铅山圣泉  
山结深深碧玉龛，神龙保此一泓甘。  
我来酒渴如虹饮，料得来生未解贪。  

陈宓　清水岩祷晴  
作吏风尘头欲白，此身那不自优游。  
一心恰似商人妇，苦雨终风便作愁。  

陈宓　清水岩祷晴  
檐声喧耳历三旬，云气低低过一春。  
今日举头逢皎日，也知天道总由人。  

陈宓　秋日纳凉  
艳艳银河冷欲流，纖纖新月皎于眸。  
天街已觉清无暑，时有飞萤点缀秋。  

陈宓　秋夜  
水清沙浅见鱼鳍，雪净天空数雁飞。  
白月无瑕呈佩玦，黄花有露缀珠玑。  
西风劝我繙书叶，促织催人送戌衣。  
最喜蚊雷中夜静，长檠容得一灯微。  

陈宓　秋夜四鼓玩月  
露气盘空月堕烟，开轩移榻卧檐前。  
近来不虑消磨尽，空洞胸怀但贮天。  

陈宓　秋夜四鼓玩月  
琅玕衣袂竹方床，热恼肝脾顿得凉。  
谁送苕溪来枕畔，轻裘短棹水云乡。  

陈宓　秋酌  
不饮逾时心已灰，黄花忽破杪秋来。  
初无雅兴酬佳节，谩把霜英浸玉醅。  
免俗未能聊复尔，清时端可赋康哉。  
明年此日知何处，好遣诗筒数往回。  

陈宓　泉南道中  
乍寒忽暖初冬候，已熟慵收大有年。  
社鼓呼人鸣坎坎，山童待月舞跹跹。  
旅行可饱鱼虾味，疾步不惊鸡犬眠。  
外户夜开今已见，何时斗米直三钱。  

陈宓　人日寿外姑方氏  
九帙华龄开第一，画堂瑞气蔼葱葱。  
彩花宝胜年年好，绿鬓朱颜岁岁同。  
五福谁人如寿考，四时何日不春风。  
门阑应笑龙钟壻，作吏风尘□两翁。  

陈宓　入暮  
溪光延夕暝，山色接天青。  
独立待霜月，山童已触屏。  

陈宓　瑞麦  
维此瑞麦，十有三茎。  
伊谁所树，中夏以生。  
丰年之庆，圣治之臻。  
我作此赞，播之颂声。  

陈宓　闰月五日题武夷  
武夷精舍果何如，名字流传动八区。  
大隐山前溪五曲，一间茅屋与谁居。  

陈宓　闰月五日题武夷  
不见山居二十年，苍髯玉面故依然。  
它年我定先君老，准拟虚名共久传。  

陈宓　闰月五日题武夷  
不知列岫何年有，应费神功妙剸裁。  
怪怪奇奇人莫问，娲皇曾把补天来。  

陈宓　闰月中山行  
轻寒误透薄罗裳，花面都成睡后妆。  
羲旆过郊曾不驻，始知蜂蝶未为忙。  

陈宓　三山送楼干  
九仙山头二月春，百花璀璀凝芳辰。  
看花未省并骢马，酌酒况复违佳人。  
人人家在赤城里，五百大士疑前身。  
襟怀喜作冰玉相，耳目不染声色尘。  
鲸呿鳌掷擅文杰，撑腹万卷笔有神。  
妙龄卓冠兰宫士，便合褰裳要路津。  
玉堂三事久虚职，宪幕两载留南闽。  
平生避名如避寇，诸公讵肯遗奇珍。  
显亲急欲贲泉壤，襩被路马趋严宸。  
囊中之方久不试，小试疲瘵苏斯民。  
自惭草木非君味，倾盖一见情何亲。  
金篦时为发膜翳，淡交耐久如荀陈。  
悬知后会近可卜，暂时分披仍逡巡。  
丈夫万里耿相望，所要守道全其真。  
准拟千钟浇此恨，却恐烂醉污车茵。  

陈宓　三山送真景元  
盖世功名国子师，青春入觐道方夷。  
荣华素定终须有，事业难期便勇为。  
此日清尊同一笑，明朝丹陛听危词。  
东风总送仙舟去，杨柳江头谩似丝。  

陈宓　三贤堂和柯东海  
先后勋名百岁周，周堂耿耿夜光寒。  
片言已夺丹辽气，万世犹闻四谏官。  
殄虏机筹馀胆壮，佐时忠亮更胸蟠。  
不因品藻公舆论，得与前贤一样看。  

陈宓　三月芙蓉盛开二十馀花和友人韵  
芳辰美景最难兼，桃李春风桂子蟾。  
百卉并生吾道泰，嘉祥敢恃我师谦。  

陈宓　三月芙蓉盛开二十馀花和友人韵  
云袖霞衣自等差，天风吹下玉皇家。  
似怜桃李无颜色，来伴姚黄魏紫花。  

陈宓　三月游延平溪源  
溪源数里近，半载始能之。  
鹡鷟一峰耸，相参如有期。  
昔人卓庵地，惜不谭伫尼。  
我与五士游，正值暮春时。  
修梁四三所，尽得庐阜奇。  
清波映文石，珠玉光陆离。  
贫者反不顾，留为贫窭资。  
飞雪涌千石，宁为寒暑移。  
触热褦襶子，岂知世有斯。  
题名峻壁间，用惬异日思。  

陈宓　山丹五本盛开  
今年丹荔逐南风，独有名花发旧丛。  
似恨庭前绛囊少，殷勤来献绣球红。  

陈宓　山丹五本盛开  
簇簇丹葩巧作丛，开时两月受薰风。  
北人见此应偷眼，未羡猩唇鹤顶红。  

陈宓　山居  
山深尘事绝，物静壮心降。  
蚁度轻移履，蜂迷为穴窗。  
霜晖疑皓月，风月类翻江。  
有客来何处，应寻居士庞。  

陈宓　山寺  
疏林漏晓日，修竹起寒风。  
钟鼓催朝暮，千年如此同。  

陈宓　山行  
禽声戛玉琤如堕，蝶翅新妆粉欲飞。  
山静物闲无一事，却嫌钓叟下鱼矶。  

陈宓　山中  
浅溪仍残照，山青更暮烟。  
人行罨画地，鸟度2　笺天。  
麦润先春秀　　梅清破腊年。  
田家　　力事，牛背落鸦眠。  

陈宓　上潘舍人  
经行造次有新诗，吞吐珠玑不自奇。  
寸管久期窥变豹，深丛今幸见孤罴。  
高情陶谢犹能及，圣处阴何讵得知。  
乞与金丹换凡骨，飞遨只恐乏仙姿。  

陈宓　上潘舍人  
渏水人如大雅诗，唯君出句最能奇。  
腾声直欲骖鸾鹤，赤子犹思缚虎罴。  
览卷几年如旧识，忘年今日辱新知。  
漳滨尚许陪尊俎，想像梅花是玉姿。  

陈宓　上潘舍人德久  
惭愧西湖处士身，强縻珪组向南闽。  
旌旗夹道浑闲物，句律横空别有神。  
严濑旧题追古昔，奚囊白首更清新。  
年来乘喜三回见，一代于今有几人。  

陈宓　上潘舍人德久  
气大词雄擅百家，长江衮衮见浮楂。  
襟怀有道颜长玉，谈笑为春物自花。  
飘逸大书追渴骥，联翩行字更飞鸦。  
夜陪馀论清肝胆，不羡乘风七碗茶。  

陈宓　上巳日游延平修禊洞  
延平山水窟，平生涉其粗。  
距城五十里，岩壑难具模。  
崔嵬通上界，突兀动地枢。  
泉石自撞击，钧天恐难如。  
或若轰雷霆，或若唾珠玑。  
飞瀑自天下，循涯作清渠。  
云是鬼神力，巧凿三丈馀。  
羽觞激如飞，聊助文字娱。  
崇山回环合，有洞容入居。  
觌面卓文笔，仰天真可书。  
幽花与修竹，搑映释氏庐。  
同游皆胜士，适值暮春初。  
山阴未足数，直想风舞雩。  
岂无休沐日，复洗红尘裾。  

陈宓　上王侯重九前蠲不济寺债  
史君救弊知原本，民赖浮屠产力宽。  
保障便为今日计，功名留与百年看。  
喜闻白纸租都放，不饮黄花酒亦欢。  
晨起有人相贺语，禅斋得稳占蒲团。  

陈宓　盛暑  
坎泉上施心长泰，离火不炎身自凉。  
更把青编静游目，绝无星暑到胡床。  

陈宓　诗一首  
蓝水秋来八九月，芒花山瘴一齐发。  
时人信巫纸多烧，病不求医命自活。  

陈宓　十八日景山同舟作别  
浓阴犹辨石粼粼，百尺浑疑到底冰。  
湍急宛乘银骑出，身轻直向碧霄凌。  
风前别酒能禁几，雨外征衣却惯曾。  
最是萧萧霜叶动，路回不见笋舆凭。  

陈宓　十六至十九日雨未已  
一夜蛟龙怒虎烋，卧听檐溜不分交。  
拍天溪浦迷西极，万里耕耘尽业郊。  
蛙黾无舟乘野外，寒鸦不笠待林梢。  
要看杲杲东方白，鱼自清波燕自巢。  

陈宓　十七日窘雨邑中舟还  
行到青山欲尽头，穷源未省作溪游。  
轻云放日催人渡，积雨肥波送客舟。  
卧看玉簪迎两岸，心随绣领逐浮沤。  
眼前邂逅多堪赏，特地安排似此不。  

陈宓　十月菊  
白玉三千界，黄金百万钱。  
虽迟九日后，却战一阳前。  
不愿游人看，仍疏酒盏边。  
天公岂无意，垂老更芳妍。  

陈宓　试潘衡墨  
胶煤鸾麝号潘衡，老剂尤令举世惊。  
点漆未能绳纯黑，令人字字挟霜明。  

陈宓　适兴  
鸿雁绝稻粱，江湖自嬉饱。  
君看太庙牺，所欠非刍藁。  

陈宓　寿崇清陈侍郎  
卫武当年解赋诗，若挥椽笔定应疲。  
先生名德都相似，馀事才能更过之。  
云岫图书供宴坐，沧浪风月足追随。  
久闲精力天教健，更看三为帝者师。  

陈宓　寿大兄帅参开国  
黄陂不挠已称贤，况复胸中别有天。  
最好诞朝嘉节后，更斟寿酒菊花前。  
平生不作南金想，晚岁真成白璧全。  
退食琳宫怀补报，壶山早晚祝尧年。  

陈宓　寿傅忠简  
一阳初起黄钟宫，红日出海光曈曨。  
天高地下气久雺，万物闭塞如惛懵。  
造化环复极则通，天于此时生我公。  
公之累世载孝忠，受天问气和冲融。  
聚为文章发鸿蒙，一门二季继乃翁。  
平生济民愿力洪，要令飞走毋置笼。  
出殿大邦眷弥隆，富沙千里无疲癃。  
京口移镇事益丛，流离满目罗羁穷。  
公为不食摩其躬，沟壑百万俱恩蒙。  
刻身节用财自丰，所至露积民力充。  
民方慕公如阜螽，上章力去横飞鸿。  
公以止足厉颓风，其如夏夷望肤功。  
晚作一第方帘栊，头白丹心尚宸枫。  
愿公之寿等华嵩，我宋社稷长尊雄。  
嗟予小子最倥侗，公安取此不言鬷。  
知己之恩大穹窿，当期报效如纖塳。  
吟诗劝侑酒一中，愧我才浅难为工。  

陈宓　寿龚国太  
三朝十国锡封频，八帙华龄岁律新。  
膝下平分千里月，门中浑作一家春。  
已将相业传诸子，更喜闻孙早有人。  
岁挹壶山入壶斝，寿溪衮衮寿杯醇。  

陈宓　寿刘学录  
寿酒今年胜去年，彩衣膝下月宫仙。  
丈人自有长生诀，子午常朝玉帝前。  

陈宓　寿外舅龚通判  
毓秀方壶应半千，先春二日秩初筵。  
澄陂万顷难同量，野鹤高标不计年。  
楚国洁清真有继，石君孝谨更光前。  
久期卓令三公秩，尚借陈蕃别驾贤。  
纷若尽随春卉媚，恬然独与雪筠坚。  
鄙人辱眷尤钦佩，拜寿裁诗佐玉船。  

陈宓　书怀  
书卷丛中偏得垂，园花开后却慵看。  
嵬胸莫受一尘染，壮岁须腾万里翰。  

陈宓　书帷  
青编有补曾无损，白璧难全易作瑕。  
欲下凉帷玩真味，莫将丝履染尘沙。  

陈宓　四月下旬见黄梅水栀花  
人间桃李漫春风，流水飞埃过眼空。  
谁信黄梅深院静，水栀如玉映群红。  

陈宓　四月中浣流惠亭见莲  
谁言红艳占春多，风雨真成一掷梭。  
何似水花秋更好，才逢四月已开荷。  

陈宓　四月中浣流惠亭见莲  
疾雷不雨卷行云，湖面清风篆玉文。  
我自得间来卧看，狎人鸥鹭亦成群。  

陈宓　松  
擎天端作柱，度汉可为梁。  
不受红尘涴，长依皦日光。  
风行气锭韵，雨过发真香。  
偏向闽中道，炎时散午凉。  

陈宓　送陈国正  
美誉清名世所推，南州曾作几人师。  
不迟班鬓登台省，却喜青云得路岐。  
节义定高东汉士，文章须复董生时。  
郡芳非久沾霖雨，且看儒宫习少仪。  

陈宓　送陈守子华宿土囊有感  
三年抱恙多闭门，只得两度敲禅扃。  
道人问我缘底出，为送乡城两史君。  
阛中暑湿如炊甑，山寺阴凉百僧定。  
往年过此苦匆匆，今日海山看古镜。  
伊谁一念饭行人，至今规矩犹如新。  
可叹延平小书舍，虚致雩桥风月夜。  

陈宓　送方签判赴江西任  
洪都称大府，上幕得名贤。  
事业三千牍，声名四十年。  
民征须力减，酒禁更堪怜。  
馀力犹能办，开涂及济州。  

陈宓　送抚州李兄武伯归乡  
少年文学已精深，更向周程一派寻。  
千里求师宁惮远，殷勤要识圣贤心。  

陈宓　送抚州李兄武伯归乡  
我恨逢师较已迟，羡君早岁独先知。  
归时剩下遗书读，莫道□峰永别离。  

陈宓　送圭子赴淮南总所排岸任  
久叨簪绂裔，初筮帝王州。  
祖德期无忝，君恩要力酬。  
存心惟敬谨，律已必清修。  
千里书频寄，重亲鬓已秋。  

陈宓　送胡提干  
奇琛环赆满桐城，中有清冰一段明。  
静室只知心可养，当官底患志难行。  
三年两度承嘉话，百里无因诉别情。  
预想山阴溪畔雪，扁舟访戴定寻盟。  

陈宓　送胡仲方西归  
后进无因见老成，一觇风采快平生。  
南来幸有同寮契，西去宁无惜别情。  
五载官联亲懿德，远夷君长慕清名。  
明时用取真才具，休使诗声只自鸣。  

陈宓　送怀安林知丞之官仍谢佳句  
艾轩门第多诸父，尚想高斋讲诵时。  
谁道风流今已泯，亲篇三复起予诗。  

陈宓　送怀安林知丞之官仍谢佳句  
读书岂但资闻见，穷理方能识重轻。  
孔孟格言如日月，更须师友与详评。  

陈宓　送怀安林知丞之官仍谢佳句  
剑津初筮著能名，大府今看佐属城。  
愧我赠行无好语，只将戒惧与明诚。  

陈宓　送黄帐干之江西任  
黄君真可人，乡校久推许。  
文词波涛翻，劲气金石沮。  
危言奉大对，考官不敢取。  
五十尉南邦，声名塞漳浦。  
闾里喜过从，未听沧洲雨。  
于何舍我去，游宦大江浒。  
吾闻江西民，自昔号贫窭。  
迩来公私匮，孰能明取与。  
君今佐使长，贤明可进语。  
地要连边淮，洞深要摩抚。  
郑公有成规，士饱始御侮。  
同僚得乡彦，灯窗饫勤苦。  
崇台共经纶，数郡足机杼。  
竱心爱民力，西顾宽当宁。  
行行谨勿迟，赤子方仰乳。  

陈宓　送剑浦王丞  
二松虽在眼，三径每兴思。  
到官未数月，归袖西风披。  
雅志不可屈，凌晨骑难追。  
视彼嗜进者，宁能无忸怩。  
月湖老居士，勇退世所知。  
年未至谢事，一疏摅天墀。  
卧家不肯出，八年山水嬉。  
秀句满泉石，无因寄目窥。  
见为我致谢，吾今鬓成丝。  
试郡了无术，空餐愧鳏嫠。  
行矣还山林，逢人频寄诗。  

陈宓　送李粹  
太末先生道德尊，朼来闽底佐雄藩。  
两年不作如弦急，千里真成挟纩温。  
南亩但闻农击壤，列城那得吏敲门。  
胸中久蕴经纶业，盍上星辰侍紫垣。  

陈宓　送李尉赴宁德任  
谁谓山城僻，而居尉秩皋。  
地偏声易著，才钜职优为。  
学召源流远，仁随大小施。  
云龛当日事，即此以为基。  

陈宓　送林知丞赴石城任  
往时吾里有师儒，受业穷年邹鲁如。  
今日喜君求益友，萤窗共究圣贤书。  

陈宓　送林知丞赴石城任  
赣上贫民最可怜，唯凭令佐予安全。  
正人况值为侯牧，抚字催科审后先。  

陈宓　送刘学录之建阳  
马蹄千里踏春风，为爱河阳制锦工。  
首重儒宗新像设，不妨特地拜文公。  

陈宓　送刘学录之建阳  
宝剑韬藏久未伸，天生南浦一文人。  
好将玉匣呈岩电，洗出寒光万丈新。  

陈宓　送莆田黄宰  
松竹林中一钜儒，逢人开口是玑珠。  
三年讼简狱生草，百里刑清鞭用蒲。  
直节正当裨黼扆，高情何事忆枌榆。  
送公归后慵回首，尺素西风恐雁孤。  

陈宓　送榷院侄之官  
积善门逢八十春，慈兄蕴德复温醇。  
旧恩未报乾坤大，新渥仍沾雨露匀。  
博洽始能为国计，清忠方不负廷绅。  
我今衰病知保用，访有书来访海滣。  

陈宓　送师道弟调选  
人生重五马，亦须在中州。  
若弟虚慕名，不惮南荒陬。  
何如贰近郡，责轻俸仍优。  
亲老可近侍，取廉不嫌求。  
忽信他人语，只足企前修。  
我衰又多病，卧家将四秋。  
小池有芰荷，迟子来共游。  
作诗送行李，勇返勿悠悠。  

陈宓　送师道弟调选  
三年试邑似从军，救过何心望策勋。  
但得当时无愧怍，便知后日有芳芬。  
身名莫叹行将老，学业由来进在勤。  
子到长安谨交友，杜门切勿混莸薰。  
陈宓　送师道弟赴官靖州  
去佐湖阴郡，炎征六十程。  
东南疆尚狭，朝暮骑仍轻。  
民困恩宜厚，蛮骄隙易生。  
廉勤先训在，迟汝振家声。  

陈宓　送师道弟守德庆  
乃父高皇侍从臣，汝今潜邸牧疲民。  
天低日近偏临照，士旷人稀费抚循。  
得暇诗书休释手，先公法律自治身。  
舟来勿寄南方物，只寄平反惬老亲。  

陈宓　送孙生季蕃归浙水  
平生行止都无着，恰似孤云自在闲。  
四十馀年倦江浙，二千里外择溪山。  
穷愁元不上双鬓，秀句仅能窥一班。  
与子暂分非久别，西风时节赋刀閕。  

陈宓　送王丞  
二王声价重清漳，久合翱翔画省郎。  
再转哦松人谓屈，一同制锦我师长。  
纖毫不扰民怀德，三载宽征惠及商。  
此去天庭承雨露，书来须及晚秋凉。  

陈宓　送王推赴调  
俯视庸流四海空，纵横万卷贮胸中。  
兰台不日看登用，莲幕三年肯奏功。  
松迳未荒心已动，雪舟谁办兴先穷。  
帝城春事需春到，讵许□菲褪白红。  

陈宓　送王推赴调  
青春初破未容深，趁得清明到武林。  
官柳野花供醉瞩，版桥山石惬归心。  
长才凛凛恢游刃，善政优优得理琴。  
好去天朝鸣佩玉，海边童叟谩歌吟。  

陈宓　送延平二堂长  
延平学术号渊源，端的名师四代传。  
连岁朋来多秀士，一朝归去两高贤。  
休言道统追千载，但淑人心直几钱。  
见说新侯真好学，弓旌不日定招延。  

陈宓　送杨丈志仁归三山  
不见杨夫子，于今岁再逾。  
穷经探古圣，执礼迈诸儒。  
参月陪高论，古风操别祛。  
钟山容膝地，亦足当吾庐。  

陈宓　送姚佥判  
杜门三载疑无缘，不似当年在剑川。  
衰病可曾同酒盏，俗氛那得和诗篇。  
枫宸领袖三千士，莲幕徊翔十七年。  
荣进在公真素定，槎溪嫡派看初传。  

陈宓　送赵纠之潮州任  
昔佐仙游县，声称已胜喧。  
几年加问学，名郡事平反。  
犴狱情难察，鳏嫠志勇冤。  
惟将明与谨，用表赠行言。  

陈宓　送赵司直赴常德粹  
武陵佳处是桃源，谬说伊谁为探原。  
会得桃花流水意，归来休向俗人言。  

陈宓　送赵司直赴常德粹  
当年好礼一河间，今日躬行倍誉难。  
三日威仪皆曲中，胸中冰雪照人寒。  

陈宓　送赵右史至西禅赵允中有诗和之  
送客此凭栏，僧闲鱼更闲。  
尘劳聊一释，乐意更相关。  
诱我皆为物，怡人独有山。  
何时重到此，着履点苔班。  

陈宓　送赵主簿  
簿领官居小似船，清溪深处隐三年。  
才华警敏恢牛刃，行李萧疏跨鹤仙。  
罗渡分携虽有恨，西湖相见岂无缘。  
殷勤记取临岐语，金玉精神更节宣。  

陈宓　送真右史守泉  
昔人为太守，南物不入囊。  
亦有市文集，悔恨不能忘。  
所以致平理，闾阎富而康。  
泉民困赋役，脱身事舟航。  
绝域在何许，羁留动经霜。  
南风不堪托，十发五飘扬。  
过期不见归，妻子泣相望。  
所得知几何，旧债未及偿。  
公家既重征，忍痛如刳肠。  
况复吏不仁，低价尽取将。  
民财本膏血，舶货尤可伤。  
吾闻坡仙言，犁牛博沉重。  
燔牛以祈福，鬼神尚弗享。  
安可以人命，缄封寿侯王。  
上天不可欺，厥咎必有当。  
近年有贤守，永嘉詹事王。  
不买一钱物，至今垂耿光。  
后来岂无继，落落难为常。  
只今逢右史，真节动八方。  
江东百万户，水旱俱不荒。  
明时岂惮黩，实欲重淮阳。  
舶使出名门，家传饶清芳。  
玉雪两相映，酷热变寒凉。  
预听桐城谣，合浦珠还乡。  

陈宓　送郑丈媚孚先改秩用广西诸公韵  
间关万里游岭海，谁知丈夫志有在。  
古贤足迹满四方，岂但青编勤摭采。  
胸多闻见益崔嵬，节历险夷终不改。  
山川辉润认珠玉，草木芬芳瀼兰茝。  
如何识者尚尔稀，呈露炎方越三载。  
西风稳送朝天行，高怀皎皎秋俱清。  
有亲鹤发要荣养，伉俪不必多为情。  
翱翔一鹗横空翼，喧啾百鸟息飞鸣。  

陈宓　送邹给事  
皇天佑我宋，衮衮生巨人。  
正学迈贾董，彤庭亲选抡。  
声名喧宇宙，勋业见寅亮。  
伟哉吕与李，王陈踵经纶。  
文章特馀事，德行金玉纯。  
文靖有雅量，风云际熙辰。  
所以到圣治，唐虞俗再淳。  
先生轶前驾，学力欺孟荀。  
平生事靖退，墨头自要津。  
群小竞狐媚，佳兵媒其身。  
挺然出正论，玉色垂大绅。  
银台凛风驳，世仰凤与麟。  
直道志丘壑，通涂轰枢钧。  
岂为一己计，宁牧千里民。  
泉山号大郡，氓贾甲七闽。  
以宽则容奸，急则鳏寡颦。  
先生得其道，三年政和均。  
孰疾不得医，孰屈不得伸。  
餐药置左右，砂芹不再陈。  
建阁储六籍，凿井膏城闉。  
巍巍百雉堞，楼橹俄一新。  
海壖亦有学，穷邑增廪囷。  
百废已具举，一毫不惊尘。  
此特以迟言，孰识襟怀春。  
下士有一善，不啻连城珍。  
斯民有一隐，不啻闻频呻。  
遂令无远迩，士民尽归仁。  
四海望霖雨，行当趋紫宸。  
皋夔踵高躅，岂特诸子伦。  
某也未闻道，一官尝苦辛。  
蹉跎二纪馀，抱志几郁湮。  
得宰山水县，低头抚凋贫。  
连岁田少收，输殿不见嗔。  
顷年有疑狱，口讷愧誾誾。  
高明一垂照，三囚脱死濒。  
缪政了无术，教条每知遵。  
罪戾惧不免，荐扬果何因。  
感恩方激切，归辕遽攀轮。  
焦桐既蒙盼，寿或柏与椿。  
敢不自奋励，冀陪东阁宾。  

陈宓　素馨茉莉  
骨细肌丰一样香，沉香亭北象牙床。  
移根若向清都植，应忆当年瘴雨乡。  

陈宓　素馨茉莉  
姊娣双承雨露恩，至今犹有断肠魂。  
道人不受浓香足，四山甘雨已如倾。  
蚤知县令才能薄，赖有禅翁愿力宏。  
宿麦顿苏民气乐，更期膏润接春耕。  

陈宓　宿羲丘桥  
月窗频误晓，风润更迷晴。  
蚤欲载星上，翻成踏雨行。  
奇峰才一面，古佛尚馀情。  
我亦爱闲者，它年寻此盟。  

陈宓　岁暮  
我有数顷田，读书尽岁暮。  
苟无饥渴态，不必羡华富。  
人生苦嗟卑，待日不可度。  
不思羲和车，去去岂反顾。  
闭门十年间，青云半尘土。  
光荣能几时，悔吝已莫数。  
所以五柳公，陶然乐贫窭。  
彼有五男儿，岂有后日虑。  

陈宓　探春  
桃李无言自晓妆，青春几日最韶光。  
游人不用频来看，趁取初开未减香。  

陈宓　汤泉  
洗垢清尘一派汤，沦蔬溉稻却甘凉。  
难将人力营力胜，须信天工造化长。  
井小常时供鼎沸，泽多终岁遍山阳。  
我生几度经行此，可笑区区有底忙。  

陈宓　题安溪流惠亭  
平芜几载翳云烟，一日重开便豁然。  
须信耕桑皆帝力，谩将翔泳祝尧年。  
金堤新插千株柳，玉井仍看十丈莲。  
县令欲同民快乐，西风来看绕湖田。  

陈宓　题安溪双清阁  
重开杰阁似天成，气压尘陎境自清。  
一水深澄苍玉远，五峰齐峙翠屏横。  
未谐广厦万间志，且惬行人六月情。  
蚤晚定能夸盛事，凤池桥上看蓬瀛。  

陈宓　题冰玉堂  
此是刘君处士家，茅檐犹想旧横斜。  
我今添着朱夫子，薄祀秋初荐水花。  

陈宓　题陈君肯堂  
昔人创业无穷思，张大由来在子孙。  
轮奂已成张老室，驷轩行看汉于门。  
诗书古训时时习，才能友家风世存。  
闻道董帷勤课子，不妨游息有名园。  

陈宓　题丰颖楼  
寿溪百里荐寒流，来护杨君少尹丘。  
三复先公当日翰，重修处士旧时楼。  
高山不减八千仞，往事空馀五十秋。  
辟作小斋教子侄，好将万卷著双眸。  

陈宓　题傅侍郎寒碧十五韵　百花径  
谁言四时殊，春色镇长有。  
秀萼皆可餐，采采泛卮酒。  
殷红一月时，发挥仍有抑。  

陈宓　题傅侍郎寒碧十五韵　浮花  
古来诧范蠡，功名付沧洲。  
可惜所见小，只挟婵娟游。  
如公真爱世，请具济川舟。  

陈宓　题傅侍郎寒碧十五韵　观鱼  
燕忙将水撇，鱼乐欲空跳。  
此意谁能会，光阴静里消。  

陈宓　题傅侍郎寒碧十五韵　锦步障  
白传落草堂，茶果替鱼肉。  
不妨天与富，锦绣以为谷。  

陈宓　题傅侍郎寒碧十五韵　净凉  
何物擢仙质，天然契吾性。  
不染浊水泥，明月水中映。  
只许此君看，风清雨娟净。  

陈宓　题傅侍郎寒碧十五韵　橘浦桥  
素药到眼明，浓香满怀入。  
不忍度方桥，斜阳更凝立。  
千里洞庭秋，一杯还可挹。  

陈宓　题傅侍郎寒碧十五韵　筠坞  
萍彩日相鲜，柳绵时暗度。  
无风亦生凉，有月助奇趣。  
偶来独坐时，爱此那能去。  

陈宓　题傅侍郎寒碧十五韵　流花桥  
春风事华侈，红紫逐香飘。  
水底从铺锦，还能似此桥。  

陈宓　题傅侍郎寒碧十五韵　梅坡  
江南开最蚤，犹及仲春时。  
此地先飞雪，多情却愿迟。  

陈宓　题傅侍郎寒碧十五韵　颂橘  
潇湘秋气高，群木秃如指。  
粲粲朱实繁，傲霜如有喜。  
愿言事封殖，勿使间棘枳。  

陈宓　题傅侍郎寒碧十五韵　晚香  
春风斗妍丽，众卉芳可掬。  
丁时良亦好，暮景苦不足。  
独擅晚秋香，金英照寒渌。  

陈宓　题傅侍郎寒碧十五韵　袭芳  
红紫事鼎盛，嫣然媚日风。  
香气袅不断，郁若篝衣烘。  
请勿别高下，一种春阳回。  

陈宓　题傅侍郎寒碧十五韵　宜月  
海底初上时，柳末清光发。  
满窗璠欤映，我胸中月地。  

陈宓　题傅侍郎寒碧十五韵　种杏  
夭桃太繁媚，清瘦却怜梅。  
酌此二妙质，为君出奇开。  
酿作千日酒，高仙下崔嵬。  

陈宓　题傅侍郎寒碧十五韵　滋兰  
猗猗深林中，有类事谨独。  
采弃信所遭，幽芳孰荣辱。  
苦与群卉殊，千年犹有馥。  

陈宓　题高将仕墨梅  
玉质纵横黄绢外，春阳却自紫毫开。  
雨馀不共莓苔老，风暖暗勾蜂蝶来。  

陈宓　题高将仕墨梅  
露零难辨蕊，月满只寻香。  
不受丹青涴，仍当云水乡。  
诗清见和靖，笔妙得高郎。  
当暑开霜素，萧然六月凉。  

陈宓　题湖堂长春风堂  
柯翰由来元气同，要须壮岁似儿童。  
君家友爱谁能比，一榻长如二月中。  

陈宓　题剑滩  
山在溪中水在山，人生何处鬼门关。  
数声柔橹风雷外，一叶轻舟剑戟间。  
为问片时惊陷溺，何如竟日缓跻攀。  
信知行险非天命，垣道从来绝后艰。  

陈宓　题开先  
距城近只十五里，三度来游两载中。  
山骨潄来成白玉，水痕深处见苍龙。  
竹间待月为佳友，柱上留题忆长公。  
此去重来知几日，携家恋别莫匆匆。  

陈宓　题林氏读书堂  
四壁无尘坐绛帷，邻家清晓听唔咿。  
圣贤凛凛长相面，爵禄髒髒讵可辞。  
问字有人携酒款，诵经终岁不园窥。  
我来自恨相逢晚，嗣此敲门惬所思。  

陈宓　题妙寂僧无碍端砚  
紫润携来惬性情，蓝田空负价连城。  
挥残老兔犹能健，研尽轻螺未觉声。  
渊底取归龙想睡，岩心凿破地须惊。  
我无才思长怀抱，元气何年结得成。  

陈宓　题妙寂僧无碍明碧轩  
何处便宜养性情，禅床更着玉纵横。  
应是高人幽隐地，开轩远月迥双明。  

陈宓　题妙寂寺  
老鹊呼檐人起早，华鲸催午日西迟。  
不因地迥稀尘事，那得冬阴似夏时。  

陈宓　题妙寂寺  
四绕青峦峻，西东碧浪扬。  
孤忠招宝翰，正色著祠堂。  
孰继功言盛，空嗟草木长。  
蓼莪时一诵，洒泣泪千行。  

陈宓　题妙寂寺  
百代公师墓，千年妙应林。  
香随清昼永，山泣晚秋深。  
列桂团风露，高松耐古今。  
过墙深夜月，触目倍伤心。  

陈宓　题妙寂寺  
寺古静还僻，小窗幽更深。  
观时知句眼，读易见天心。  
霜露宵增感，烟云晓见侵。  
独坐思往昔，愁绝泪盈襟。  

陈宓　题南康归宗寺  
山阴逸气追千古，不但挥毫一段奇。  
到此风流故无恙，游人休问旧来池。  

陈宓　题南康戏彩堂  
织女支机石，云根几许深。  
月明偏得照，烟暝杳难寻。  
戏彩留奇迹，重题愧夙心。  
长年过半百，摹刻愧知音。  

陈宓　题蒲岩次陈侍郎韵  
纖巧难夸刻楮工，四时不敢绿茸茸。  
只应松桧堪为友，阅尽人间桃李风。  

陈宓　题蒲岩次陈侍郎韵  
我亦年来养气工，黄茅丹鼎欲生茸。  
蓬莱咫尺真堪玩，底恨三年弱水风。  

陈宓　题清隐祠  
高标千载有谁攀，风雨祠堂尚一间。  
寄语当年詹令尹，吾今亦欲早归山。  

陈宓　题王孙口致爽亭赓陈左史韵  
溪山一路送还迎，管领溪山有此亭。  
我为举杯相劳勉，他年端不负山灵。  

陈宓　题王孙口致爽亭赓陈左史韵  
谁结危亭碧玉堆，西山爽气唤仍回。  
岚光只恐不堪着，更遣新诗勾引来。  

陈宓　题王忠文公新祠  
仰瞻新像凛清秋，犹带当时体国忧。  
听断直教心悦服，抚縻端自意诚求。  
遂令百世思嚬笑，不但三年绝叹愁。  
甲子一周遗爱在，后来多少踵前修。  

陈宓　题西淙  
当年巨刃劈崖开，便拥双虬海上来。  
旧迹几年甘隐雾，新名一日怕惊雷。  
池边有地惟生茝，石上无泥更植梅。  
酷似庐山难忘处，卧龙白鹿勘书台。  

陈宓　题先公正献诗集  
飞车去逐赤松仙，残藁空留四十年。  
致主耻居三代后，乞身期在二疏前。  
清朝厚眷真难报，白发孤遗只自怜。  
珍重我翁忠孝句，子孙百世更须传。  

陈宓　题先陇  
去去音容远，冥冥岁月深。  
浑将溪作泪，莫尽一生心。  

陈宓　题新创南楼榜曰宽闲  
楼高二丈只三间，四面平畴绕海山。  
白水青秧开净练，碧峦苍巘拥妆鬟。  
静中始觉乾坤大，老去唯思岁月悭。  
但愿心田如此阔，一生到了得清闲。  

陈宓　题延平剑归阁  
晋代难为用，翻藏此水涯。  
在天犹有赫，镇地永无邪。  
雨过疑留迹，风飞去莫遮。  
谁云寒濑底，折戟伴沈沙。  

陈宓　题延平李氏宅  
延平李氏庐，仙翁扁盘谷。  
虚堂纳水石，兰萱和修竹。  
距城才咫尺，作吏愧真俗。  
年馀始一到，赖有客如玉。  

陈宓　题延平张相公庙  
想像孤忠尚凛然，古祠何止更千年。  
清标自是人难泯，不为区区一剑传。  

陈宓　题延平张相公庙  
匪躬尽瘁握机权，虽值时危亦晏然。  
况有式乾遗奏在，若教勇退更身全。  

陈宓　题延平张相公庙  
地下宝光犹解见，眼前天象却茫然。  
君恩自古难贪恋，乃父反输少子贤。  

陈宓　题延平招演堂  
好山四绕作银屏，秀水忝流玉样青。  
雨后龙精穿皦日，夜初渔火混疏星。  
踌躇直拟长来宅，取次都堪小结亭。  
谩酌三杯求一醉，终然心事独醒醒。  

陈宓　题野亭  
向晚风光分外新，野亭高处最撩人。  
绸缪翠袖分还合，委曲寒波去转亲。  
小艇时过明镜里，危栏独倚画图身。  
公馀对此长怀愧，检点胸中未洗尘。  

陈宓　题隐居  
磐石疑溪月，茅檐潘竹风。  
琴尊随分有，夜夜主人公。  

陈宓　题永石屏  
琅玕三尺重南金，风韵仍同绿绮琴。  
胸次便如斯壁立，千年不受一尘侵。  

陈宓　题永石屏  
谁将一段楚天碧，磨向崖心万仞馀。  
桥柱不题司马字，兰亭留待右军书。  

陈宓　题玉井  
自昔高夸十丈莲，我今平步华峰巅。  
年来妄想驱除尽，不信人间是有仙。  

陈宓　题喻景山大飞书房  
仙豩七十里，半世只闻名。  
一日见山色，千年怀友情。  
古匏浮美醲，清水照尘缨。  
霜月亭亭白，连床语到明。  

陈宓　题云石深趣堂  
广文官舍先无尘，谁着岚光几上陈。  
个里尽消三伏暑，胸中长作四时春。  
不因泉石耽成癖，那褒箪瓢味更真。  
顾我年来羁吏鞅，清闲羞见读书人。  

陈宓　题致爽亭  
山水围中宅一区，小亭花柳足康娱。  
勾牵诗思千篇有，斗擞征尘一点无。  
秉烛风檐费遮逻，闭窗云雾巧阯{外閠内俞}。  
凭谁起唤王摩诘，写作渊明归去图。  

陈宓　添筑横玉再赋  
台成草草怕花残，趁得香浓一凭栏。  
忽见四围澄碧绕，懒将双眼向花看。  

陈宓　添筑横玉再赋  
一花烂熳一花残，先后无时不傍栏。  
春到园林元不老，请君细把化工看。  

陈宓　亭上茅寄生  
生长天垂力，孤悬有作奇。  
最先承晓露，终不堕春泥。  

陈宓　通刺师道弟  
昔我先君子，受爵每惧盈。  
国恩恨未报，遣训昭誓盟。  
两兄既即世，与子相须生。  
学问若过时，书剑两无成。  
年各过五十，以恩厕簪缨。  
出虽稍迟滞，亦忝半刺荣。  
幸有旧田庐，勤俭可无营。  
宦游要及物，闲居亦舒情。  
乖隔逾一年，便风劳寄声。  
愿言速加鞭，晨兴课归程。  
有亲头已白，中夜梦纡萦。  
日日迟尔至，一尊欢笑并。  
五马固足恋，二毛还可惊。  
幸有故园竹，霜葩娱弟兄。  
岂务耳目玩，庶令心体平。  
一瓢晏共饮，讨书托馀龄。  

陈宓　同柯东海出湖  
欲访西湖久未晴，故应穿屐踏泥行。  
不因世事无时尽，那识波光有底清。  
翠竹碧莲迷上下，雕栏画阁压峥嵘。  
扁舟正好频来买，烟景何人与子争。  

陈宓　同柯兄游东湖  
荷张万盖迎仙舰，葵卷千旗拥将坛。  
顾我从来嗤羽化，饱看仍不负空餐。  

陈宓　同林潘二先生登舟  
暇日衣襟嬾自船，扁舟不击任风缘。  
人间避暑疑无地，湖上乘凉别有天。  
鱼静不惊香饵下，花红偏称夕阳边。  
从今日日须来看，才隔秋风便数年。  

陈宓　同林潘二先生登舟  
何日长桥一酒船，簑衣摆尽世间缘。  
乘风弄笛多莲夏，吹火烹鲈欲雪天。  
山际烟云来有底，湖中风月浩无边。  
细看造化浑无老，只有朱颜易得年。  

陈宓　同潘丈游东平瀑  
天公特地放初晴，许我联镳琬琰行。  
新著茅亭凭到晚，难将一字扁佳名。  

陈宓　同潘丈游东平瀑  
喧天动地作惊霆，生定中扃转更宁。  
三叠飞泉凝似雾，却疑石转解过灵。  

陈宓　同潘丈游东平瀑  
水深厉涉只肩舆，未信当年子产疏。  
到得中流心不竞，等闲一叶去凌虚。  

陈宓　同师道弟奉亲游延平凤山  
我来一载强，再觌凤山面。  
时当秋末垂，群木尚葱倩。  
卓彼鸾停姿，清流洁于练。  
照影眩其仪，世治乃一见。  
伊予独何人，娄获遇奇盼。  
去年旱少收，田里多流转。  
今年虽得稔，旧恙复枝蔓。  
圣主肩有虞，斯瑞遂可援。  
却笑闽越氏，虽美谁与传。  
山势较奇崛，泉源费洿羡。  
坚松峻壁挂，暗溜阴崖溅。  
莎寒晚不雕，果异红堪恋。  
四围巧逻遮，千级窘攀缘。  
弟兄承板舆，向晚不知倦。  
诗成寄山中，聊用纪缱绻。  

陈宓　同喻景山游月湖  
兼旬不到月湖来，无数荷花雨里开。  
燕是旧知频绕栋，蝉如有意共衔杯。  
公庭兀坐虽无暇，佳友同携得几回。  
冒雨作闲成胜赏，儿童迎道任相咍。  

陈宓　同郑寺丞登西瀑  
绍年一联镳，作意到西瀑。  
是时新喜晴，峻壁潄清玉。  
雷霆骇神睹，冰莹雪胸腹。  
临深足恐堕，坐石膝频促。  
晷长不知永，玩久愈未足。  
下山历斗潭，喧貀尚相逐。  
忽逾十五里，风雨送归躅。  
抵家如梦觉，始觉当暑溽。  
但愿身更强，后游多秉烛。  

陈宓　挽蔡汀州  
文价琼琚重，心期玉雪清。  
如何后忠惠，不使累公卿。  
宰县多遗爱，题舆有最声。  
朱幡惊断裂，怅望上杭城。  

陈宓　挽陈通直  
一门盛事更谁同，四代班衣八十翁。  
有子可传医国术，在家还著活人功。  
平阳遗爱千年远，有道新碑百丈丰。  
愧我无因陪执绋，只将双泪寄西风。  

陈宓　挽陈外府丞  
孝友根天性，生平礼法循。  
躬行皆古道，胸次镇阳春。  
南国犹歌裦，中朝谩曳绅。  
最伤清苦节，海内几何人。  

陈宓　挽方漕  
使轺三度破胡尘，只为忠谋不为身。  
后辈金缯能不吝，却嗤木强是前人。  

陈宓　挽方漕  
半生与士共饥寒，百万浑将一掷看。  
四十世官持{上竹下汽}节，活人无数奉亲欢。  

陈宓　挽方漕  
淮南草木旧知名，胡骑应愁水偃成。  
自是人豪长不死，如何肠断些歌声。  

陈宓　挽方处士  
早岁功名摘颔毛，盛年丘腹壮心豪。  
宁知天上台躔贵，不换山中处士高。  
满架诗书供夜话，一园花柳送春醪。  
年开八帙诚何憾，无奈亲姻自惨骚。  

陈宓　挽方佥判  
草堂种玉在长身，黉舍蜚声四十春。  
佐府经纶堪活国，凌云词赋旧惊人。  
官联仅与冯唐伍，寿考还臻绛老邻。  
弱冠相知今白发，西门祖送泪沾巾。  

陈宓　挽方琼州恭人  
绍兴宣谕一忠臣，为慕名门遂作嫔。  
慈训由来承乃父，清规每解助良人。  
山中急办瞻茔舍，囊里曾无过□珍。  
丹旐翻飞人叹息，诸孙祖送尽簪绅。  

陈宓　挽方寺丞  
璧水声名冠上游，蚤年绛帐向荆州。  
平生梦寐无尘土，壮岁雍容拜冕旒。  
共拟一麟为国瑞，俄惊五马作仙游。  
贞元曾是同朝士，忍见丹旌葬垄丘。  

陈宓　挽傅仲斐生母李氏  
版舆当日到莆阳，盛事于今语未央。  
教子延师如学校，挥金提路作康庄。  

陈宓　挽傅仲斐生母李氏  
已登椿柏七旬算，终锡花钗九树妆。  
懿行在人今已矣，西风笳鼓助凄凉。  

陈宓　挽高兵部  
蚤得师儒赏识深，明时硕辅尽知音。  
惠周南海交麾节，疏上中台襩被扆。  
七帙正宜游桂圃，五言何遽些梅林。  
邻乡父老同垂泪，两县甘棠蔽芾阴。  

陈宓　挽龚知县  
华族三台烨，名门八桂芳。  
才虽凌贾谊，官不至冯唐。  
晚岁逢奇蹇，平生只直方。  
青春陪笑语，一恸鬓成霜。  

陈宓　挽黄总干  
作邑古循吏，于今鲜与俦。  
有生持正直，不变是宽柔。  
食淡亲常喜，官贫俸莫酬。  
尝寮吾有愧，执綍泪交流。  

陈宓　挽建宁林知丞  
阙下家声世所宗，九侯珪组叠仍重。  
清风直节千寻耸，洪度澄陂万顷容。  
教子辛勤方折桂，为官清退谩哦松。  
活人未遂平生志，挥涕俄惊四尺封。  

陈宓　挽肯斋储居士  
长乐与家邻，安舆来往频。  
诗方贻五字，讣只隔三晨。  
事业传贤嗣，乡闾失善人。  
薰风丹荔熟，追感一沾巾。  

陈宓　挽李县丞  
文脉绍云龛，儒酸味转甘。  
一官人谓晚，三邑政无惭。  
身健归何早，孤贤道饱参。  
渊明生自祭，挥泪听佳谈。  

陈宓　挽使相傅忠简  
中原文献旧，四世炜相传。  
节操生来异，勋名晚更全。  
方哦卫武什，遽止太丘年。  
竟郁经纶志，苍黔敢扣天。  

陈宓　挽使相傅忠简  
先世论交旧，于今六十年。  
误蒙摛荐牍，深叹伏蒲篇。  
迅召辞何数，遗忠秘莫传。  
空馀华发像，雨泣拜貂蝉。  

陈宓　挽宋大卿  
蚤岁收科耀里闾，家传祖训是诗书。  
棠阴尚使民思惠，典计能令国有储。  
九列簉班嗟已晚，十连奏最召方初。  
輀车想过桐乡道，几许鳏嫠泪洒裾。  

陈宓　挽外舅  
孝友生来闾里推，外家双阙蚤知师。  
历官惠爱今龚遂，律己廉隅古伯夷。  
四郡声称如昨日，十年闲退未衰时。  
老成德望嗟难继，笳鼓原头泪满颐。  

陈宓　挽王侍郎  
天台雄秀萃方岩，仙骨童时已不凡。  
才杰少魁金榜第，年高犹带侍臣衔。  
蚤因名节成闲退，晚等薰莸谢谤谗。  
衰老滥称门下客，有怀无复寄书函。  

陈宓　挽吴太夫人  
蚤出勋名裔，中年历险巇。  
事姑追孝妇，教子作儒师。  
狱为平反喜，金缘赈贷施。  
鱼轩归去后，两郡几人悲。  

陈宓　挽吴太夫人  
昔在三山日，曾升孟母堂。  
官寮同令子，箴训出幽房。  
盛拟双封国，俄惊一奠觞。  
新阡缘孝感，挥涕望高冈。  

陈宓　挽吴县尉孺人黄氏  
远出无双裔，来嫔第一家。  
儿时忧患集，妇道敬恭加。  
伉俪终身义，凄凉十岁华。  
夫贤仍子幼，闾里可胜嗟。  

陈宓　挽乡守楼宗簿  
汉代推循吏，周邦重鲁儒。  
庭中无滞讼，身后有遗书。  
生为忘家窘，形因治郡癯。  
天人同一理，好恶不应殊。  

陈宓　挽乡守楼宗簿  
公来当赤立，节用以为馀。  
垂橐无金帛，穷阎有裦襦。  
杜门蒙枉顾，易箦阻前趋。  
忍见归双旐，伤心岂独莆。  

陈宓　挽许郎中  
前辈凋零尽，如何到月湖。  
壮图终未展，正论老尤孤。  
两忝官联旧，常蒙朋友呼。  
忽闻郎宿靊，衰泪倍沾鬓。  

陈宓　挽杨夫人  
笄年逾十便孀居，苦教孤儿共瘁劬。  
咸叹邹公如令子，不知冀缺是贤夫。  
贫能守志人难及，养不酬心世所吁。  
我咏国风长大息，共姜谁谓在今无。  

陈宓　挽杨尚书  
子云新著述，伯起旧家声。  
孝友全天赋，文章与性成。  
平津期究业，疏傅已传名。  
独恨门阑士，无因泣绛旍。  

陈宓　挽张夫人  
籍甚金张世，归欤王谢贤。  
丝萝能几日，松柏早千年。  
谊重不再辱，身轻得自怜。  
平生不朽事，看付杀青传。  

陈宓　挽郑大监  
策足胶庠上，收科弱冠中。  
清文弥盖壤，劲气折王公。  
政术硎锋颖，文章武事雄。  
轻财缘嗜义，已矣古人风。  

陈宓　挽郑大监  
鸮鸷天生异，鹏抟世拟遥。  
轺麾三锡命，省监两登朝。  
报国丹心皦，浮生两鬓凋。  
受恩知几士，雨泣楚魂招。  

陈宓　挽郑通判  
厚重公清誉蔼然，人言端似楚公贤。  
为官不取横科势，佐郡何妨二十年。  
徐貌价通常不变，阳城抚字已先传。  
双旌原上行人泣，况是交亲泪迸泉。  

陈宓　挽知府陈大著  
艾轩今有几门人，盛德如公复丧沦。  
蚤岁文名喧米廪，莫年禄秩竟朱轮。  
闾阎方颂循良政，台阁犹传剀切陈。  
拟俟垂车随贺客，如何永别泪沾巾。  

陈宓　王主簿右州某日思其归因见黄华动渊明之兴方欲寄诗忽承佳句次韵见  
梦魂何日不家山，底事淹留数月问。  
忽见黄华羞泛酒，渊明心事若相关。  

陈宓　王主簿右州某日思其归因见黄华动渊明之兴方欲寄诗忽承佳句次韵见  
静坐思君秋日长，清波白鹭两茫茫。  
定应嚼遍湘累菊，寄我新诗字字香。  

陈宓　往濑溪西重山观瀑分韵得还字  
来自崑崙派，全胜庐岳山。  
椿云何日息，注海几时还。  
翠碧倚锋锷，青冥振佩环。  
主人专一壑，那得鬓毛斑。  

陈宓　往桐城会傅侍郎葬次苏教思恭韵  
一别清凉十二秋，仙翁已作九霄游。  
急披龙具壶山麓，来会牛眠苏岭头。  
事业直须关宇宙，身名莫使负山丘。  
临分相勉无它语，道学难收岁不留。  

陈宓　往溪源祈雨赓李司法韵  
欲见高田翻{禾罢}稏，不辞廿里陟崎岖。  
早禾已失三之一，便雨还能救得无。  

陈宓　往溪源祈雨赓李司法韵  
一春雨脉发清泉，何以平畴旱欲然。  
太守自惭无善政，铃斋朝夕谩祈天。  

陈宓　往行都至严州乌驻馆阻水留二日  
村馆通宵冷，江乡五月秋。  
野梅酸味足，陇麦饵香浮。  
水满迷行径，澜扬遏去舟。  
亨衢如可待，莫厌小淹留。  

陈宓　望夕  
一点射窗明已足，三更当户意慵看。  
竹篱茅舍心安处，不羡乘风到广寒。  

陈宓　闻海阳侄讣  
近来不得海阳书，但见诸公论荐渠。  
四十二年成夭阏，慈兄岂是泽无馀。  

陈宓　闻新池拟就僧僦地未遂  
一盆堪作沼，寻丈讵非塘。  
底用荷花盛，方能心境凉。  
忍将禾黍地，凿出水云乡。  
极目平畴阔，时看白鹭翔。  

陈宓　闻延平水沴  
延平山水东南冠，连岁何辜致许灾。  
积雨堤防宜有素，后时悔懊谩兴哀。  

陈宓　闻延平水沴  
鹳鸣早合迁崖际，渔唱先教集岸隈。  
见说高楼如小舫，呼号声杂怒涛貀。  

陈宓　闻延平水沴  
我是延平旧史君，忍闻水沴欲销魂。  
人言辛酉溪流涨，更减今年丈二痕。  

陈宓　问梅  
孤芳皎皎怕人知，欲近清香远却宜。  
认得清香端的处，等闲着眼莫相疑。  
眼前禁得一枝横，不用千林缀玉英。  
花谢花开浑不问，只将佳处付诗情。  

陈宓　问月  
百万苍生罹热恼，三年素女苦高寒。  
清光若解知民瘼，留与人间夜夜看。  

陈宓　吴江西赵仓及真帅  
雨雪成泥没膝深，暑风如灼转难禁。  
愿开周道平夷砥，更植甘棠蔽芾阴。  
少借缁黄多暇力，只捐燕飨有馀金。  
当年闽帅留遗迹，来往行人感至今。  

陈宓　五月六日雨  
山云乍展青油幕，檐雨齐白玉簪。  
多谢天公办丰岁，野人先拟粟盈畑。  

陈宓　五月水益小园  
岿然俯溪亭，偃若与舟接。  
日涉有初心，风雨或阔蹑。  

陈宓　五月下旬雨后喜晴  
晓来初日满林光，犹见枝头梅子黄。  
一对蝉声相上下，柳丝摇曳与俱长。  

陈宓　西窗芭蕉  
青罗千丈拶窗排，玉树移从海底栽。  
夜半偏能延月住，暑深长是挹凉来。  
竹君似欠封侯骨，松老难当翰□□。  
□□仁皇群玉宴，诸贤一叶拜金杯。  

陈宓　西窗酴醾  
剪刻千条重，天上柰尔何。  
房多攒绿玉，香远酿春醪。  
堆架防攀折，逄人费护呵。  
不知秋桂晚，庭际长柔柯。  

陈宓　西湖歌  
夫君之游兮，嫣荷为之笑迎。  
夫君之归兮，白鹭为之致情。  
嗟此湖几千百年兮，曷尝遇夫夫君之清。  
人如玉兮水如镜，雨如珠兮山如屏，  
我为此歌兮不知谁为之声。抑天籁之自鸣，  
抑性情之自生。风卷其纸，  
陶然忘形。  

陈宓　西桥玩月  
西桥小小似垂虹，十里薰风胯下通。  
万盖红妆都不看，壶公立在月明中。  

陈宓　西桥玩月  
一月那知几日明，望舒端正对佳晴。  
池台跬步城无禁，纵病何能不动情。  

陈宓　檄中原  
大哉我宋得天下，仁比三代泽过之。  
太祖太宗贻典则，真宗仁考父母慈。  
熙丰足国振百度，要使宇内无蛮夷。  
哲宗元佑建皇极，敬用贤哲如蓍龟。  
百年上下享安泰，万里一域惟熙熙。  
春阳浩荡不肃物，遂使异类窥京师。  
当时臣子不知义，视虏豺豹身狐狸。  
曲生苟活竟亦死，甘堕狡计宁非痴。  
三光晦昧五岳坠，二圣北狩无还期。  
忠臣至今痛入髓，下逮童騣犹歔欷。  
嗟尔中原旧豪杰，久效左衽心何为。  
譬如屈伏猛兽下，荷戈伺便当乘机。  
如何颜厚不愧耻，反助貙虎为熊罴。  
数穷六十又且半，天意悔祸人知思。  
王师六月降时雨，洒尔万国苏鳏嫠。  
汝犹不念汝祖父，靖康锹祸几无遗。  
子孙壮大不能报，臣妾仇虏称男儿。  
天戈所麾速响应，拯汝涂炭革汝非。  
吾皇仁圣又薛俭，视民如子伤如饥。  
汝今效顺谨勿迟，同我四海长欢嬉。  

陈宓　喜雨  
连日昫乌不敢骄，放教清雨出层霄。  
谁言六言无冰雪，丈三馀深压画桥。  

陈宓　县圃栀子花三重生简潘君  
疏花早不奈香何，三叠琼葩底用多。  
最是动人情意处，黄梅已老未逢荷。  

陈宓　县治登梁和寄居余叔济韵  
古县公庭二百春，聊因风雨一番新。  
恨无尺寸堪酬主，敢有丝毫更扰民。  
方叹闾阎惊脱水，却惭梁栋欲超尘。  
年丰俗美多馀暇，雁鹜行中看雀驯。  

陈宓　县治登梁和寄居余叔济韵  
宾僚满座昔难知，尽是才当汉石渠。  
讼牒已资贤共次，茶瓯聊复话公馀。  
千村早见刀为犊，比屋仍看经荷锄。  
疏拙却便明月夜，小窗松竹谩观书。  

陈宓　小园  
小园何事得佳名，环似莆溪一水清。  
帖帖飞鸢迷上下，翩翩游艇探空明。  
杯盘白处松生影，衣袂凉时竹有声。  
更约乘轩卫君子，安舆往来要将迎。  

陈宓　小园送春  
一春强半尚无晴，有负渊明日涉名。  
莺粟已妆红叶艳，青梅尚觉荔枝生。  
可怜蜂蝶攀辕意，尚欲羲和反旆行。  
桃李不言流水畔，游人到此自多情。  

陈宓　晓抵埔头就陈氏食  
幸有安闲日，那无自在身。  
人如年易老，诗与事长新。  
雨霁还佳境，途穷得主人。  
驰驱四十里，盘礴县成闉。  

陈宓　谢蔡和县白莲栽  
忠惠当年种，濂溪此日分。  
开筵胜玉碗，围坐当冰盆。  
性地元无染，心源自有根。  
江湖情渐懒，乐在闭柴门。  

陈宓　谢长溪张兄惠其先世所得吴氏研屏  
蜀产有奇石，仙人对松鹤。  
文理自天成，玉质谢雕凿。  
化工岂眩巧，赋予无适莫。  
孰谓人意殊，自作喜与愕。  
但当此坚正，俯仰无愧作。  

陈宓　谢东庵方处士惠荔枝并诗  
肺热仍当六月间，文园多病正求安。  
何人乞与黄金掌，玉屑清秋露作团。  

陈宓　谢东园主人惠蔡公草书  
开轩但觉快心眸，百载云烟霭未收。  
谁谓昔人成迈往，每于遗墨见风流。  
看中猛势骧龙虎，藏处寒光射斗牛。  
白璧一双犹莫报，受君此惠等山丘。  

陈宓　谢东园主人惠荔枝陈紫栽  
君怜我已是衰翁，乞与长身小圃中。  
不待儿童须远井，眼前双紫烂薰风。  

陈宓　谢东园主人惠荔枝陈紫栽  
千年老干对壶峰，不数槐庭两翠龙。  
六月薰风腾彩笔，赤瑛苍璧画图供。  

陈宓　谢东园主人惠竹石以紫石盆贮之  
幽人巧琢紫璠玙，中贮琅玕一尺馀。  
怪石嵌岩苔藓古，坐移衡霍入吾庐。  

陈宓　谢傅监仓  
昔年常侍紫枢仙，风骨森然在眼前。  
一览十行俱默诵，三更残卷尚朱笺。  
诗书自古称难继，衣钵于今信有传。  
每拜名章唯自愧，思悭莫和短篇长。  

陈宓　谢何茂才惠诗  
雅思追期正始音，若将掷地定成金。  
年来尘土双侵鬓，赖有清诗时一吟。  

陈宓　谢何茂才惠诗  
红尘垂老得何郎，笔力髒髒到马杨。  
更拟他年求妙语，青山深趣为君藏。  

陈宓　谢黄斋长送双莲和其韵  
双莲价重百隋侯，闻道飞觞日夜浮。  
那得此花开凤沼，依前盛事占鳌头。  
直如晁董同时对，清似夷齐并臂游。  
快诵君诗惊倦眼，和篇虽拙敢迟留。  

陈宓　谢建阳宰刘潜夫寄酒  
建阳则有王，桐城则有孟。  
王酝清而淳，孟盎和而劲。  
一酌适我情，再酌养我性。  
充腹皆阳和，阴慝不得并。  
或隔千里遥，或馀百里径。  
水陆有远近，非好遂无胫。  
苟不遇益友，吾瓶讵能罄。  

陈宓　谢刘学录惠诗  
清时自昔有闲人，不独巢由作外臣。  
圣宋每容求退士，名公多得自由身。  
年将六十仍衰病，才乏锱铢过忝尘。  
若待挂冠年事至，伊谁尽得七旬春。  

陈宓　谢潘瓜山游东湖惠诗  
东湖觌面本情亲，到得东湖动隔旬。  
若道四并成浪语，如何寸步不由人。  

陈宓　谢人遗酥  
广寒春雪不能融，留得仙娥素手巾。  
白玉加香差可比，冰清乏润远难同。  
休将姹女涂丹脸，宜为儒生沃寸衷。  
多谢王公情不薄，筠篮特赤故人东。  

陈宓　谢王丞饷临漳火山绿笋  
晚来细雨送轻愁，小院梅黄恰似秋。  
忽得满盘堆鹤顶，更惊触眼出猫头。  
只知渴吻三危饮，却愧枯肠万卷搜。  
多谢美人情郑重，明珠见饷恐空投。  

陈宓　谢王丞饷临漳火山绿笋  
抚民无术知何补，空负家山几度秋。  
岂有甘凉来可口，但知朱墨苦埋头。  
近城好景频须到，适意新诗底用搜。  
从此若逢休暇日，定应闭户辖深投。  

陈宓　谢无碍菖蒲  
荣枯无异态，幽寂得长生。  
只待天河水，犹嫌玉井冰。  
松筠差少事，兰郁已多情。  
独爱禅窗寒，客时几独凭。  

陈宓　谢雨清水岩  
楼阁重重俯见山，炎风吹雪到窗间。  
联镳来此班荆坐，分得高僧半日闲。  

陈宓　谢雨清水岩  
我来谢雨到名山，记得重来半岁间。  
却笑乖龙太多事，不如科斗得长闲。  

陈宓　谢赵昌父寄诗  
先生心事本韬藏，无奈诗名宇宙香。  
古柏干隆宜壑卧，野梅心苦不羹尝。  
百年忽遇中兴主，九帙犹烦告老章。  
岁晚雪深难出户，谢篇遥拜德公床。  

陈宓　谢郑夹漷子惠诗索草堂扁榜  
五十种书今几见，数千年史尚堪传。  
草堂底用标遗迹，自是乡人苦爱贫。  

陈宓　谢郑夹漷子惠诗索草堂扁榜  
子长健笔许谁雘，特起先生继获麟。  
摹写遗书礼严像，岂无当代好贤人。  

陈宓　谢郑夹漷子惠诗索草堂扁榜  
八龄幼子今头白，袖有清诗忽到门。  
前代谩夸棠与笏，何如诗礼典刑存。  

陈宓　谢朱宰赋南园二十韵  
先君昔归老，手自植六梅。  
结亭在人境，尺地阳春回。  
岂无林塘胜，可以榭与台。  
自云饱世味，一室足欢咍。  
朝诗坐亭上，暮月行徘徊。  
旁观笑不足，独酌兴攸哉。  
清风去倏远，湫隘成鹿埃。  
经营五亩地，得此城南隈。  
凿池寿水绕，开堂壶山来。  
修竹翠成幄，低花锦繁堆。  
虽无亭馆巧，颇适疏散怀。  
尽日避车马，一迳荒莓苔。  
有惭邑大夫，政成此衔杯。  
落叶风扫溉，山禽喜毰毸。  
哦诗动深谷，草木声喧貀。  
此邦渐惠泽，耆艾到提孩。  
独此°　园植，秋芳迟君开。  
唯梅最辱爱，有句高崔嵬。  
青玉不足报，愿公坐中台。  
桃李满天下，绿野追唐裴。  

陈宓　新池答问  
即宅见湖，移园就宅。  
以果易谷，以宽补窄。  
以娱亲姻，以燕宾客。  
曰田曰园，孰失孰得。  

陈宓　行在端午  
百万人家夜雨鸣，市声唤出晓来晴。  
谁知天与吾皇意，要不妨农不害民。  

陈宓　丫头岩  
看尽行人两鬓秋，双鬓犹自结丫头。  
梳风栉雨常如沐，送往迎来不解愁。  
造物胹膠何日始，人间岁月谩川流。  
我行自役真堪笑，有此登临恨莫留。  

陈宓　延平呈潘王二丈  
小楼中峙万峰环，正值青螺取巧间。  
坐待清风送明月，等闲高枕对溪山。  

陈宓　延平呈潘王二丈  
一水萦纡玉带环，杂花妆点四时间。  
欲知招演堂中境，便是水栀盆里山。  

陈宓　延平次赵纠曹韵十四首　第一溪山  
溪山号清绝，自古产奇人。  
可惜吾夫子，南来不到闽。  

陈宓　延平次赵纠曹韵十四首　古香  
秋根托岩隈，静对意味长。  
春来长柔柯，无风自生香。  

陈宓　延平次赵纠曹韵十四首　剑归  
神龙泽一世，岂但三尺用。  
清潭知几许，吞八九云梦。  

陈宓　延平次赵纠曹韵十四首　经史阁  
小阁瞰清池，荷花镇长见。  
吏休苟得暇，只携书一卷。  

陈宓　延平次赵纠曹韵十四首　橘轩  
当年初种时，四老戏其中。  
何如与我辈，坐对霜天红。  

陈宓　延平次赵纠曹韵十四首　流杯石  
清波映文石，置此亦奇事。  
年年上巳时，聊将姓名记。  

陈宓　延平次赵纠曹韵十四首　绿净  
清池绿如梁，到此颜为破。  
幸有诗仙来，珠玑剩教唾。  

陈宓　延平次赵纠曹韵十四首　棋亭  
我少不努力，常愧夜讽子。  
亦有才高人，雍容即登此。  

陈宓　延平次赵纠曹韵十四首　群仙观  
北山尽环合，柔岗轻杂云。  
一峰自能好，况此玉成群。  

陈宓　延平次赵纠曹韵十四首　熙春台  
我乘凋瘵后，未省见花开。  
安得一千里，同携登此台。  

陈宓　延平次赵纠曹韵十四首　野亭  
春来一登眺，快见耕与桑。  
初冬拟丰乐，为酒升此堂。  

陈宓　延平次赵纠曹韵十四首　玉井  
登高摘水花，永怀唐儒宗。  
若识真古意，何须最高峰。  

陈宓　延平次赵纠曹韵十四首　紫气  
三尺有正气，外邪何可干。  
功用虽未见，韬藏谁将看。  

陈宓　延平次赵纠曹韵十四首　尊贤堂  
山川秀而明，所居必名贤。  
主人虽凡骨，不慕衍客仙。  

陈宓　延平次郑粹答田父词韵  
儿饥谁与哺，衣破谁与补。  
田家安乐时，尚有饥寒苦。  
况值久旱馀，十须逾缺五。  
加以疟鬼威，空庐倍贫窭。  
我适丁此时，期以报君父。  
人言灾害深，未知嗟近古。  
里闾十家聚，往往半理土。  
伊予忝刍牧，上恐负仁主。  
或妇失其夫，或子失其母。  
累累日就尽，公私窘捐瘠。  
此是政令乖，伊谁所自取。  
尝乞减十算，苍穹未蒙许。  
遂使强惭颜，缪称事摩抚。  
日冀天色寒，旧恙或可瘉。  
如何腊已至，未有雪花舞。  
明当自投劾，待罪听官府。  
赖有贤二车，殚心能活汝。  
万一得归田，终焉与樵侣。  
躬耕可足食，为酒祀考祖。  
庶几樗栎材，没齿远斤斧。  

陈宓　延平粹厅十咏　尘表  
南山正相值，虚阁出林杪。  
不待清风生，修然游八表。  

陈宓　延平粹厅十咏　承志堂  
何人筑斯堂，刻意在承志。  
永怀霅川翁，清标作时瑞。  

陈宓　延平粹厅十咏　飞霞  
小阁本非宽，宇宙在其内。  
心与太初邻，不假飞霞佩。  

陈宓　延平粹厅十咏　风月堂  
奇哉山水郡，风月以为乡。  
何人据其会，胸襟有馀凉。  

陈宓　延平粹厅十咏　环美  
昔人夸四美，胜事最难并。  
台榭花相映，青春月正明。  

陈宓　延平粹厅十咏　浣尘  
修篁蘸方沼，常与此心通。  
永昼一卷书，闭抛听泉筒。  

陈宓　延平粹厅十咏　天开图画  
通衢亘其南，危楼冠其北。  
如何境日新，烟云为笔墨。  

陈宓　延平粹厅十咏　逍遥阁  
山水有馀静，都忘城市嚣。  
朱黝本自省，时焉此逍遥。  

陈宓　延平粹厅十咏　延绿  
红紫漫纷纷，爱此耐久绿。  
密幄有深处，清风起馀馥。  

陈宓　延平粹厅十咏　拥云  
寂寂万山底，晴岚晏犹氛。  
驰心惟魏阙，玉帝捧黄云。  

陈宓　延平得雪  
连年疾疠缘何事，只为天时太暖生。  
今日六花初献瑞，定知田里顿身轻。  

陈宓　延平得雪  
丰穰已喜新年瑞，冻馁还思卒岁难。  
安得长缣并广庾，为渠千里作衾箪。  

陈宓　延平得雪  
凌晨讼牒如山积，呵手移时为破除。  
幸有清溪明似镜，忍休偷眼雪晴馀。  

陈宓　延平得雪  
衍山先自无尘土，更着飞琼细糁看。  
可笑一生缘好事，却将衰鬓敌隆寒。  

陈宓　延平范子登同侄祖年见访惠诗次韵  
森森九桂植岩幽，所谓伊人在一洲。  
别后道尊君可慕，病馀学废我堪羞。  
雪惊新白传佳咏，云□残黄会晚秋。  
多谢联镳垂访意，疏慵犹可诲还不。  

陈宓　延平凤山  
洞中流水云门乐，崖上寒莎伏帝裳。  
觌面突高三百尺，拟将金薤托琳琅。  

陈宓　延平郡学有小阁予名之曰穹林云壑和叶教韵  
炎空长学两冥冥，况是清风足底生。  
赖有诗人解模写，丹静端的貌难成。  

陈宓　延平郡学有小阁予名之曰穹林云壑和叶教韵  
山水胡为仁智好，正缘真味少人知。  
曲肱饮水忘言处，更着胸中此段奇。  

陈宓　延平郡学有小阁予名之曰穹林云壑和叶教韵  
雨过岚光偏澒洞，月来林影更清深。  
幽禽忽坠铿然韵，便是天然绿绮琴。  

陈宓　延平郡斋分韵  
百年琢就流杯石，来泛清波未半时。  
幸有九贤俱毕集，却嫌当坐欠羲之。  

陈宓　延平六月祈雨感应赓林堂长韵  
唤起神龙百里来，中肠一夜九萦回。  
天心自为民心动，多谢诸贤举贺杯。  

陈宓　延平书院落成柬诸友  
当日二程门下士，独分此道过来南。  
百年世事相传处，书院天生着剑镡。  

陈宓　延平书院落成柬诸友  
群峰九叠势来雄，直作吾儒五亩宫。  
隔断市计才一水，读书如坐万山中。  

陈宓　严州道中见月以祷雨不饮  
赤城三千里，离家四十程。  
岂无瓶可倒，忍对月仍明。  
在处嗟吁气，穷村鼓铎声。  
有神司下土，能不恻垂情。  

陈宓　邀同社十七人游灵岩天台次前韵呈潘刘  
凌晨避暑作清游，烈日方中　　玉楼。  
石刻俨如元佑日，榜题犹带有唐秋。  
二三弟侄皆同志，十一宾朋尽胜流。  
共侍潘刘两夫子，夕阳归路语难休。  

陈宓　叶吉阳赴任中道而返作居思堂以自娱以诗赠之  
海山深处拥旌旗，六十红颜未是迟。  
千里行程中道返，百年心事几人知。  
近家园小堪娱目，插架书多足课儿。  
闲看好山忙作吏，主人得计只缘思。  

陈宓　移花  
移根烈日倍常炎，渴作油云欲雨占。  
抱畒自惭衰矣久，翻盆喜得沛然沾。  

陈宓　乙丑春旱至四月十六夜雨  
说梅津潄不濡唇，秧稻堪惊陌上人。  
昨夜天公一翻手，苍生百万面生春。  

陈宓　乙丑春旱至四月十六夜雨  
何处笙歌酒入唇，应惭忍渴望云人。  
朝来顿觉西山黑，农圃欢声总是春。  

陈宓　忆天台之游  
小酌一杯金凿落，共听终席玉潺湲。  
何时筑室屏山侧，静与秋蟾作伴眠。  

陈宓　忆饮井  
一泓渴济万夫焦，去作沧溟蚤暮潮。  
我欲结亭观远景，距城七里不为遥。  
疏泉凿石作洼池，乱石堆中竹最宜。  
风动琅玕和玉佩，个中律吕少人知。  

陈宓　易地成池  
南园无隙地，凿池向园东。  
中作平台迥，聊将小艇通。  
四围杨柳袅，十亩芸荷红。  
何必五湖去，门前足月风。  

陈宓　因读鲁论赓潘丈韵  
八十年前一笔门，须将旧事与重论。  
幸承显考箕裘后，全赖宣尼典籍存。  
道统精微传舜禹，性原善恶辨杨孙。  
学由践履工夫入，敬义当稽六二坤。  

陈宓　饮井  
饮井之清天下少，夷齐比德复如何。  
寒冰入口侵牙颊，甘露沾肠逐病疴。  
十里溉田成旱雨，一泓济渴胜天河。  
活人未遂平生志，酌此深知负愧多。  

陈宓　饮井多景亭  
山海前陈远景多，一泓冰雪醒沉疴。  
凭谁六月同来看，奈此清风爽气何。  

陈宓　咏荔子  
天垂甘露绛绡囊，凝作清冰更有香。  
偏与荷花妒颜色，不教卢橘见容光。  
蔡公笔妙曾分品，坡老名高合得尝。  
最喜不为妃子污，千年风月水云乡。  

陈宓　游壶山绝顶呈同游诸友  
壶山相对自童儿，五十分能蟹井窥。  
寄语诸君休惮险，更须脚力验它时。  

陈宓　游南康栖贤寺  
庐山东南五老峰，青天削出金芙蓉。  
谪仙此语谁解道，刻画造化鸿蒙中。  
我来正值小至后，暖日昭回迎朔风。  
却想冬深一奇观，万鹤飞舞漫苍穹。  
金相定变作玉质，华山千丈难为容。  
坐令胸次玉渊静，笔下三峡波持椿。  
人生此乐岂易得，向夕城鼓还冬冬。  

陈宓　游瑞泉  
久作灵岩想，重来一洒然。  
山排几上石，海挹研中泉。  
句出青云外，禽归夕照边。  
去城曾几远，能不日盘旋。  

陈宓　游武夷  
冰溪凛凛九回曲，玉壁岩岩两面开。  
舟逆急湍分寸上，奇峰细得看崔嵬。  

陈宓　游武夷  
几段飞桥着翠烟，云间有路想通天。  
古来何事非陈迹，道是神仙不见仙。  

陈宓　游武夷  
武夷山上生春茶，武夷溪水清见沙。  
含溪嚼茶坐盘石，怅惆欲趁西飞霞。  

陈宓　游云台寺观梅  
满树轻明玉雪香，不容累月驻清芳。  
似闻天上怜花好，急敕丁神下取将。  

陈宓　游云台寺观梅  
春风日夜晓清真，不惜天香染世尘。  
寄语山僧休书扫，石间留取作毡茵。  

陈宓　游云台寺观梅  
回首横枝千万条，可怜烘日欲冰消。  
谁知寂寞临溪壑，却解和羹荐庙朝。  

陈宓　有赠鹿忽生麛承刘学录惠诗以韵谢之  
{上鹿下仑}鹿方辞赠，秋来忽有麛。  
暂能娱市隐，终遣傍云栖。  
幽事渔樵诧，佳篇李杜齐。  
行看双挺角，未羡骇群鸡。  

陈宓　又次刘学录韵  
八月川原旱欲然，季秋连雨顿澄鲜。  
明朝领客成无暇，七日登高不厌前。  
菡萏扫除如暑净，芙蓉绰约作春妍。  
佳人得得同来看，萸菊年年却懒搴。  

陈宓　又赓刘学录双莲韵  
亭亭玉立谢栽培，却笑凡花杂草莱。  
水面不教蜂蝶见，天边偏引鹭鸥来。  
化工岂是夸呈瑞，人意何须岂妄猜。  
并秀六房如可信，里中他日又公台。  

陈宓　又和单丞咏梅  
树杪风来玉佩惊，仙香远胜市廛清。  
细看一段孤高趣，恰似幽人避世情。  

陈宓　又和刘学录  
千竿修碧净无尘，长伴先生自在身。  
万卷旧书中夜烛，满怀和气四时春。  
长年潄炼颜如玉，一字推敲句有神。  
请践往时渔艇约，夜深共话两三人。  

陈宓　又和喜晴  
年来日日候阴晴，浑是耕耘陇上人。  
但得鸡豚欢里社，敢将衜鼠累陶钧。  

陈宓　右  
诗跨唐人未数钱，定应妙思入风烟。  
才堪华国华宁老，句得惊人即是仙。  
世事但将酬一醉，侯封那可敌千篇。  
天葩况值春初到，蜂蝶纷纷看扑缘。  

陈宓　予守南康适当旱岁睹东坡玉涧留题喜雨书之遮几新年三白之符也  
雪堂居士醉方熟，玉涧仙人冷不眠。  
送与安州泼醅酒，一年三白是丰年。  

陈宓　予宰安溪日景山相访还山之兴浩不可留诗以送之  
经年不见意弥亲，来惬相思洗吏尘。  
陋邑苦难留上客，好山终是恋高人。  
同看腊底梅筠月，便想云间笋蕨春。  
此去书堂能几驿，诗筒莫惮往来频。  

陈宓　与高画生  
衰颜不似十年前，今日重模一惘然。  
拟向沧洲寄尘迹，凭君归报小蓬仙。  

陈宓　与刘学录  
年来幸得奉仙翁，开口良辰一笑同。  
节物催人双鬓水，人生何必慕登瀛。  
三方翠巘天同色，四面黄云掌样平。  
更著回还如蒂白，殷红时暂惬秋容。  

陈宓　与潘王二丈同游南康郡圃致爽亭  
瀑秩秩而可闻，山靡靡而旁绕。  
待皓月于台端，睇明河于木杪。  

陈宓　与杨信斋  
半春积雨逗浓寒，陇亩都翻宿藁残。  
要得三秋□成熟，直须千里绝高乾。  
瘵疲愁振惭无力，租赋频蠲觉更难。  
赖有诗人知中意，佳篇时遗鄙怀宽。  

陈宓　与友人中元作别九月十日复会中间节物不得共观追酬所愿有今夕在聊  
两逢佳节独登楼，一醉樽前拟并酬。  
昨日黄华今更好，此宵明月胜中秋。  

陈宓　与赵录参游东游  
天河凿就馀三亩，腊雨增成四尺波。  
我与同寮来共看，一时都喜镜初磨。  

陈宓　与赵录参游东游  
四山围绕池居内，百雉周遭人莫过。  
此是延平新胜概，月明拟办一渔簑。  

陈宓　雨  
滴滴鸣乾叶，萧萧过短篱。  
山房欹枕夜，听尽去来时。  

陈宓　雨晴见山  
经旬不见嶙峋面，雨施云行到九州。  
春政已成无一事，却扶红日翠峰头。  

陈宓　欲登蓬莱山谢雨恐泥泞不可行是早忽晴并纪其异  
喧枕浪浪直到明，驱车欲谢却成晴。  
天人契合岂无意，草木□途俱有情。  
賸作寰中三日施，依前岩畔一泓清。  
愿言嗣此长沾足，得暇还来听午鲸。  

陈宓　喻景山索诗用石间韵  
交游二十载，恐负壁间名。  
图籍有真味，林泉无俗情。  
我方穿短履，君始彯长缨。  
出处今殊致，同司山月明。  

陈宓　约刘学录同潘喻二丈集沧洲  
一年拟待中秋夕，连日频闻正午雷。  
天若有心开玉匣，月应无恨入金罍。  
素娥与我元无分，秀句凭君试为催。  
取出团圆盈天璧，不教留在白云堆。  

陈宓　约潘瓜山刘学录登高  
三年八日登高集，喜趁衰年尚健身。  
不为黄华浮白酒，世间难得是闲人。  

陈宓　约潘瓜山刘学录登高  
闻君欲作三山客，且约先衔九日杯。  
莫道隔年方再会，芙蓉恰恰绕湖开。  

陈宓　约潘丈及小喻登楼玉台观木香酴醾  
春前桃李谩纷纷，梅后冰标独有君。  
莫将今日推明日，要看三分到七分。  

陈宓　约潘丈及小喻登楼玉台观木香酴醾  
暮年无事挂胸怀，只为酴醾筑此台。  
恰似唐朝元会日，露翻珠翠六宫来。  

陈宓　约杨至之潘谦之登清水岩不果和潘韵  
春入溪山几许深，拟陪杖屦远追寻。  
千章古木都凝绿，百啭黄鹂尚好音。  
君有佳人同笑语，我怀拙患阻登临。  
移时伫立西塘上，有酒盈樽敢自斟。  

陈宓　月岩  
谁将玉斧凿岚烟，放出团团白昼天。  
自是天公恨盈缺，故开云月要长圆。  

陈宓　月岩  
人间元有广寒宫，谁道仙凡路不通。  
借问蓬莱相近否，不须七碗去乘风。  

陈宓　月岩  
常时百步马先疲，今日岩前故不迟。  
回首兔宫犹未远，会须千里巧相随。  

陈宓　阅邸报  
虚名空自喜，丛谤亦难逃。  
望重瑕来众，官高磬折劳。  
应酬书脱腕，思虑雪侵毛。  
何似山林士，琴床梦日高。  

陈宓　云津阁  
山色月中犹见碧，溪流枕上更宜声。  
身轻阁稳欣投宿，此是还家第一程。  

陈宓　云台梅盛开呈单丞立之  
两年骑马上云台，长是梅花烂漫开。  
未识明珠从海出，只逢飞雪下天来。  
月移清影侵衣带，风送浮香入酒杯。  
珍重主人邀客意，忙中唤我此追陪。  

陈宓　云台寺梅坡  
不是骚人亲手栽，如何一一作诗谋。  
世间那用香如许，应有仙真夜往来。  

陈宓　云台寺梅坡  
树杪风来玉佩轻，仙香飘作世间清。  
一枝不许来城市，只伴高人避世情。  

陈宓　宰邑垂满喜与王梅溪孙主簿合并承入秋闱当别两月其可无诗以志此恨  
贡士何年屋万间，手栽仙桂万人攀。  
闻孙雅有祖风烈，想见霜袍万眼环。  

陈宓　宰邑垂满喜与王梅溪孙主簿合并承入秋闱当别两月其可无诗以志此恨  
两家事契几人同，一见风流忆乃翁。  
何事别离当两月，空山兀坐晚秋风。  

陈宓　在旅不在家书  
无心览卷谩舒卷，有念盈怀日往来。  
十日离家劳梦远，一行无字强颜开。  

陈宓　赞梅溪王先生像  
先生之道，得天之全。  
气刚以和，如四时然。  
功在王室，惠留于泉。  
不怒而教，恶遏善迁。  
为政以德，信哉格言。  
先生之逝，四十三年。  
有庙有祠，民奉益虔。  
紫帽可砺，清名不骞。  

陈宓　赞勉斋黄先生像  
貌之癯有颜之乐，气之刚得轲之养。  
以身任道，老而益壮。  
仰止朱门，孰出其上。  

陈宓　赞文公朱先生像  
貌温而严，德刚而粹。  
春融秋肃，渊澄岳峙。  
道光二程，识高百氏。  
生遇明时，进难退易。  
天假之间，斯文大备。  
伟哉夫子，教垂万祀。  

陈宓　早起  
市廛无计避风埃，反闭柴门懒自开。  
春梦恰同檐雨断，俗氛已逐鸟声来。  

陈宓　早起  
三年饱识溪山面，未省烟云际晓生。  
阁迥楼长正相映，桃源图上有人行。  

陈宓　赠寒谷道人  
我昔过君门，心闲懒问君。  
君今来深谷，无心似孤云。  
淋浪身上衣，磊落袖中文。  
相违复相别，去宿白鸥群。  

陈宓　赠梁运属  
萱堂处处尽阳春，二月严霜凛独陈。  
六载侍旁勤奉养，五年居外备艰屯。  
嗟君不愧曾参孝，愧我殊无考叔纯。  
齐与楚咻虽众胜，会看至行感苍昮。  

陈宓　赠林教谕  
囊中惟有圣贤书，宅是箪瓢陋巷图。  
我一见君先自愧，题诗归拟揭庭隅。  

陈宓　赠林尹仲  
八年前会晤，犹忆刺桐乡。  
君眼虽非白，吾颜已过苍。  
有求皆妄想，无欲是良方。  
不学神仙术，他时共一觞。  

陈宓　赠丘汉叔  
自昔经明岱岳间，于今君独得渊源。  
力扶正学人知惧，拨去浮言道自存。  
讲贯一堂常夺席，异同诸子谩专门。  
怀奇莫叹无知己，会见经帏待讨论。  

陈宓　赠枢上人  
心期极乐三千界，世事怀安二十年。  
顾我未能从学道，只将寂寞当幽禅。  

陈宓　赠翁子西  
先生道古背今驰，羁乷诗书两鬓丝。  
进取不随馀子后，文章曾作几人师。  
未施天上经纶手，且放胸中玉佩词。  
三复荔台佳句法，千年风雅有谁追。  

陈宓　赠羽士  
独擅兹山四十年，凝之去后见君贤。  
羽衣时向云间去，为爱飞泉不肯仙。  

陈宓　赠喻景山  
去时恨轻分，归路喜忽值。  
如何七八月，两作别离味。  
方冲腊雪还，可待秋风至。  
读书我无诀，须君授奇秘。  

陈宓　招刘学录  
去年八月登高集，今岁依然共此筵。  
莫讶霜毛成种种，且欣露蕊已鲜鲜。  
小桥拟换香出版，曲岸新成范蠡船。  
少年青春还易度，不如来看晚秋天。  

陈宓　昭君  
永巷鏁芳菲，春归入燕泥。  
粉身能报国，妾不爱蛾眉。  

陈宓　赵户自任所抵乌驻用前韵见示和之  
自昔桐城别，于今两阅秋。  
暌违嗟地远，聚散似萍浮。  
独发皇都道，同登乌驻舟。  
人生非苟合，谁谓雨能留。  

陈宓　赵君惟谊清文介行坚苦笃实远来见访以救科举弊为说可无一语言谢  
菜根惯咬著芒鞋，便是津梁一世材。  
六月雨行缘底事，一身不惜惜人才。  

陈宓　赵君惟谊清文介行坚苦笃实远来见访以救科举弊为说可无一语言谢  
我把尊贤榜旧堂，怀人忽至喜如狂。  
缘何不肯留城府，虚著新成八尺床。  

陈宓　中春  
袭人天气暄还冷，欲雨窗绡暗复明。  
山鸟喜晴乘屋语，野农侵晓荷锄耕。  
不须杯勺勾春叻，幸有诗书惬此生。  
桃杏繁枝一回首，争如松竹伴秋清。  

陈宓　中秋前偶题  
百岁中秋几月明，长先十日候阴晴。  
清负不觉传三鼓，又恐冰轮碾女城。  

陈宓　中秋前偶题  
世事浮云频改换，月华千古只清新。  
炎风暑气常侵客，纵有凄风亦可人。  

陈宓　中秋前偶题  
雨过云衣已半除，深渊绚烂剖骊珠。  
阴晴明日犹难料，未必中秋此夜如。  

陈宓　中秋桐城观举子  
风前散袂能忘扇，月下题诗不用灯。  
万士清宵鏖棘庑，一年秋色满桐城。  

陈宓　中秋夕无月前两夕皆明  
四时丹桂年年好，万岁青娥个个妍。  
但看世人生与老，不愁玉兔缺仍圆。  
攻侵属国雪中节，巧趁鸱夷烟际船。  
我把清光贮胸次，从教飞辙碧宵缘。  

陈宓　中夜  
功名有念心常醒，更鼓无声夜更长。  
天运乾乾同转磨，鬓毛能不几时霜。  

陈宓　重九  
长年佳节近重阳，到骨深恩一味凉。  
凤尾有心堪悦目，鸡头当谷可充肠。  
凌云穿月开丹桂，映日排空数拒霜。  
莫与春光较先后，请君晚节玩秋芳。  

陈宓　重九前一日刘学录以诗招潘杨二丈登高二丈辞之刘以诗见寄仍和之  
一秋好处黄叶节，自昔名言不浪传。  
八日登高胜九日，今年不饮便明年。  

陈宓　重九日登道山亭柱间有陈休斋题词曰师相者先君也予既感时之用师而  
道山亭上看秋光，万里长安在夕阳。  
数点难收周顗泪，一冠莫效孟嘉狂。  
浮岚尽作襟期爽，嫩蕊能令肺腑香。  
三十年前童稚日，不堪回首一凄凉。  

陈宓　重九与刘学录  
休暇常难值，招邀愧已频。  
暂辞霜际菊，终作雨来人。  
适意能迂访，秋芳正错陈。  
桂兰供俯仰，况有拒霜新。  

陈宓　重九招许真诸友登高和许韵  
群公错落俱琼瑰，胸蟠万古高嵬崔。  
红尘绝点不涴眼，更上翠壁陈尊罍。  
天低举手挼斗俩，挹彼钜海倾蠡杯。  
酒酣咳唾作飞雪，下视不觉苏纮垓。  
须臾万象著，耿耿见中台。  
苍生堕崖下，仰首歌康哉。  
寒芒为一正，昌运行当开。  
回光更愿亲蒿莱，山林自古多奇才。  

陈宓　竹间榴花  
五月林梢未着禅，节根新换玉娟娟。  
露华团翠浓堪滴，浇得殷红不敢然。  

陈宓　竹径  
新笋未全抽，春阴亦类秋。  
世间惟竹迳，不扫更清幽。  

陈宓　酌建阳王氏酒  
不杯神观已陶然，三四蓬壶小有天。  
当日流霞唯一盏，却输玉妪是真仙。  

陈宓　自勉  
盖世声名都在少，君看前辈合何如。  
我年若此成何事，白日还同过隙驹。  

陈昮　春波亭  
翼然溪浒一亭新，潋滟波光巧样春。  
一舸月明鱼射宿，数帆风饱客知津。  
沙侵鹜碛犹含润，花点鱼叉不受尘。  
莫听阳关始拚醉，好将酩酊付芳辰。  

陈铭　春波渔市  
濒溪有居廛，两岸舟竞檨。  
风含水气腥，晓作渔人市。  
鱼羹何处无，无钱买金鲤。  

陈某　病中闻歌有感  
伏枕已三月，清明节已过。  
光阴流水去，风雨落花多。  
病久难禁酒，愁深懒听歌。  
门前舟楫动，无奈客怀何。  

陈某　访陈彦太不遇  
每忆可人陈太丘，不辞山路远追游。  
清霜拂鬓鸡声早，白鹤横江月影浮。  
岂为开樽无北海，虚闻悬榻待南州。  
题诗与尽空归去，回首梅花百尺楼。  

陈某　官舍有感  
腊近衣方授，山深寒愈严。  
病将书卷废，愁伏酒杯添。  
故里风尘隔，微官岁月淹。  
思归归未得，低首愧陶潛。  

陈某　回回僧  
秋风响耳环，古怪聚人看。  
赤脚行霜地，腥身礼月坛。  
儋斋犹买肉，挂帛不遮寒。  
亦有西来意，相逢欲语难。  

陈某　江心寺  
谁把袈裟筑半峰，倚云楼阁打天钟。  
东西塔上自分屿，风雨声中忽见龙。  
隔岸愁吹孤戌角，归鸦寒立夕阳松。  
旧时行殿成荒土，烟草萋萋暝色重。  

陈某　九日次王善夫韵  
道路多荆棘，尘埃满客衣。  
西风九日至，往事百年非。  
王粲思何切，冯髈叹未归。  
只因江汉远，却使雁鸿稀。  

陈某　留题九龙岩  
里俗相传有九龙，昔年栖隐此岩中。  
烟霄一去□□隔，石户双开旧径通。  
月影日光东北近，泉声山色古今同。  
何当便脱卑凡累，来伴僧闲论苦空。  

陈某　罗浮山  
乾坤未失鹿，沧海欲飞灰。  
人已逃时去，山犹择地来。  
寒流清有影，怪木老非梅。  
西有龙翔寺，禅门彻夜开。  

陈某　闽峤军中  
翠华齐拥霍嫖姚，却向青山说豹韬。  
兵马夜行残月下，弓旌寒响朔风高。  
壶浆故老愁啼血，野饭将军猛茹毛。  
自笑书生随玉帐，也腰刀剑束征袍。  

陈某　偶成  
滑滑春泥塞路途，漫漫新水涨江湖。  
出门世路皆行险，只好山林听鹧鸪。  

陈某　偶成  
南山作雨北山云，野哭村歌处处闻。  
淮岱十年多盗贼，谁知一半是官军。  

陈某　偶成  
城南春深草乱飞，门前流水没渔矶。  
百年此地踏青客，今岁从军犹未归。  

陈某　贫居  
秋风山木飞，秋日独行时。  
身共衣冠老，妻嫌富贵迟。  
自分浇菊水，閒写咏贫诗。  
此意不可说，夜窗明月知。  

陈某　秋兴  
禾黍离离雨满村，望中兵火几家存，  
荒城半是征人骨，秋月偏惊旅客魂。  
岂意战尘临老见，不知心事向谁论。  
抱茅盖得青山屋，多种桃花映酒樽。  

陈某　秋夜风雨次韵  
独卧苦不寐，灯残知夜深。  
青毡犹是客，白发最关心。  
绕屋鸟三匝，隔江龙一吟。  
谁家催寄远，孤泪滴清砧。  

陈某　泉南满归过省下呈友人  
二月泉南驿骑回，乱离怀抱为君开。  
双凫暂假王乔力，百里空淹蒋琬才。  
省幙薇阴遮案静，溪船山色入楼来。  
应知别后遥相忆，清夜吹箫月满台。  

陈某　山居  
白云护危屋，遥隔世人家。  
野迳不多竹，幽兰自作花。  
敝衣僧说法，枯叶树成槎。  
门外禽相狎，双双浴晚沙。  

陈某　宋奥寄友  
落日犹未落，青山还自青。  
鸟飞云外见，泉过竹边听。  
童子求新汲，先生守旧扃。  
相看不相见，应註太玄经。  

陈某　王生小景  
何处佳山水，依稀类辋川。  
春风摩诘画，夜月剡溪船。  
云树乡心外，莺花客泪边。  
不嫌茅屋小，应喜是归年。  

陈某　王宗起城南溪屋  
水上小亭清更新，绿阴纨扇白纶巾。  
岂无修竹娱佳客，却有清风来故人。  
老树秋声凉入骨，澄江波影玉生鳞。  
读书偏爱虚窗静，不管门前庾亮尘。  

陈某　湘灵鼓瑟  
苍梧云杳杳，湘浦月沈沈。  
谁将竹间泪，弹成丝上音。  
如怨复如诉，可听不可寻。  
乃知二帝子，尚怀千载心。  
君臣等天地，死生空古今。  

陈某　小景  
山迥云垂野，江空水接天。  
西风陶令宅，落日季鹰船。  
愁绪丹心外，归心白雁前。  
如何倦游客，犹是未归年。  

陈某　夜归  
青松行未尽，林外一钟闻。  
小雨不伤月，西风忽破云。  
棹归秋水远，邻语夜灯分。  
稚子能无寐，空斋读古文。  

陈某　赵仲瑜小景二首  
远水望不极，断云低复连。  
青山秋树屋，野渡夕阳船。  
幽思沧洲上，归心白雁前。  
异乡非隐地，聊欲寄林泉。  

陈某　赵仲瑜小景二首  
老树依岩壑，危桥隔远村。  
桃花春满岸，云气晓当门。  
白鸟来书屋，青山落酒樽。  
渔舟忽相过，疑是武陵源。  

陈某　中秋客邸感怀  
今夜天边月，谁期海上看。  
家山虽间隔，儿女暂团栾。  
露重银蟾湿，风清玉宇寒。  
年年长是客，强把一樽叹。  

陈彭年甥　题黄敕背诗  
彭年头脑太冬烘，眼似朱砂鬓似蓬。  
紕缪幸叨三字内，荒唐仍预四人中。  
放他权势欺明主，落却亲情卖至公。  
千百孤寒齐洒泪，斯言无路入尧聪。  

陈鹏飞　惠州作  
手撷春畦爪甲香，黄荑紫笋快先尝。  
我今骈邑无三百，只有园蔬一味长。  

陈鹏飞　赠邕管察推陈仲辅  
阑干一幅鹅溪绢，中有五箴排小篆。  
古字今文认未了，火剂针铓俱瞑眩。  
平生卷轴有膏盲，首尾年来逾错乱。  
剩储药物走医门，掉头呕冷不下咽。  
一落泥头千丈强，谢君欲拯非手援。  
银钩小变科斗文，挂我床头星斗烂。  
退之处士阳冰手，驱逐羽气车轮转。  
光芒照耀肝胆醒，两眼频看泪如霰。  
门前恶草锄又生，我病七年行复玩。  
会须着意课儿童，日日床头诵千遍。  

陈鹏飞　赠邕管察推陈仲辅  
幕下谁人识杲之，微闻赞画向莲池。  
登楼不恨乡关远，拄笏只言山色奇。  
直道自能消鬼魅，高人何处不轩羲。  
它年坐上话铜狄，可是蓬莱清浅时。  

陈鹏飞　卓锡泉  
披沙觅山泉，不知泉在师锡端。  
借师锡端卓白石，不见师泉见山锡。  
须弥芥子不无别，离一离二别胡越。  
我师胡越俱一家，一念遍满恒河沙。  
沙河现作天人相，一杯普供人天饷。  

陈丕　句  
春禽得意千般语，涧草无名百种香。  

陈丕　南池  
杂树疏阴覆小亭，池塘流水自泠泠。  
残荷犹结高秋绿，深柳遍含斜日清。  
宇内谁堪千古在，眼中吾已二毛侵。  
旧时游侣晨星似，墙角啼蛩不可听。  

陈普　爱日  
绝妙茅斋对竹林，少年日月直千金。  
殷勤好与此君约，不许空移不寸阴。  

陈普　爱日  
一寸光阴直万钱，况兼妙质与崇年。  
睡魔懒崇俱驱去，要与窗驹斗着鞭。  

陈普　伯循和石堂后二首复依韵  
晋士当年一岘山，高风千古邈难攀。  
浮岚煖翠依然在，不入人间大梦关。  

陈普　伯循和石堂后二首复依韵  
櫂歌一唱醒群迷，先有胸中九曲溪。  
仁智之真常莹彻，过门不入亦山栖。  

陈普　不解算四首  
孔桑祗是秽尘编，刘晏空夸马上鞭。  
六合分明长策裹，不知刘项入关年。  

陈普　不解算四首  
算来未必得卢枭，不算其如四壁萧。  
大道广居天与伍，肯将前著乱箪瓢。  

陈普　不解算四首  
管晏商斯几揣摩，尽夸掌上有山河。  
当身成就凭君问，孰与颜曾孔孟多。  

陈普　不解算四首  
汉衩帷幄有真儒，五百余人辙予卢。  
三十六宫来往处，子房终得邵尧夫。  

陈普　不饮酒歌  
人皆爱酒如金珠，我独畏酒如毒荼。  
人皆爱饮酒不醒，我独不饮常惺如。  
我若饮兮人不同，一饮三日斛，  
再饮三千锺。我若醉兮人莫比，  
上以天为冠，下以地为履。  
有时醉登楼，倚阑一笑江山愁。  
有时醉吟诗，烟云满壁龙蛇飞。  
有时醉起舞，莫邪出匣金莲吐，  
我欲气兮斗可撞，我欲力兮鼎可扛。  
我欲志兮吞云梦之八九，我欲历兮眇天地之四方。  
天地生我性不饮，我若饮时安得有酒如长江。  

陈普　蚕妇辞  
东邻采桑妇，西邻养蚕女，  
年年役役为蚕苦。桐花如雪麦如云，  
鸣鸠醉椹叫春雨。踏踏登竹梯，  
山烟锁春树。不管乌台湿红雾，  
妾家有夫事犁锄，妾家有子尚啼饥。  
春蚕满筐尚望叶，儿啼索食夫已归。  
前年养蚕不熟叶，私债未眉暗蹙。  
去年养蚕丝已空，打门又被官税促。  
今年蚕嫁嫁小姑，催妆要作红罗襦。  
妾身依旧只裾布，寒灯补破聊庇躯。  
蚕兮蚕兮汝知否，安得茧成大如斗。  
妾生恨不逢成周，治世春风桑五亩。  

陈普　长夏竹中二首  
四围碧玉绕盘河，六月此为安乐窝。  
且喜身心客清净，但愁岁月为消磨。  
洞门开辟元无锁，暑气羞惭自倒戈。  
只要人心明内外，红尘取此本无多。  

陈普　长夏竹中二首  
暑威赫赫甑寰区，绕屋琅玕足自娱。  
四面尘埃浑不受，一年炎热竟成无。  
绝稀人迹天同处，阅尽诗书日未晡。  
为惜分阴故来此，时人疑是七贤徒。  

陈普　呈江主簿及茗源诸公  
章甫公西愧点雩，断缨子路羡柴愚。  
天知人弃终从福，道屈身伸赖读书。  
有日官曹须忍耐，薰天声利尽欷嘘。  
行藏谩似琅琊客，采药深山日不虚。  

陈普　呈县尹  
生贤造物意何仁，一本从来只为民。  
择取易中五阳卦，要令到处四时春。  
黄扉紫闼终行志，碧水丹山且爱人。  
满县栽花祗悦目，桑麻雨露是公真。  

陈普　呈县尹  
富贵能无不俯眉，太玄久作覆瓿资。  
柴荆书刻声何驶，芹草春风流已披。  
似此深心宁为已，其如浅学谬蒙知。  
位无大小心惟一，已是当年吐哺时。  

陈普　程氏馆灯下白菊花  
灯前一阵玉胡蝶，火急教人网取看。  
乃是径中白甘菊，主人移入伴清寒。  

陈普　程朱之学四首  
高明若韩苏，方正如君实。  
太山当面前，瞠目不能识。  
谁能不由户，可怪亦可惜。  
得若在家庭，迷殆胡越隔。  
向微程朱子，出手为开辟。  
我辈白日中，夜行至今日。  

陈普　程朱之学四首  
化工溥万物，不过亦不遗。  
何以能不劳，一理以贯之。  
寂然莫可迹。桴至鼓必随。  
一朝十二牛，芒刃不少隳。  
制度自恰好，形样咸无疑。  
夭桃且灼灼，蘧竹各猗猗。  
有鳞尽渊跃，无翼不天飞。  
人心正尔妙，动静悉如斯。  
枢纽在方寸，运化斯为基。  
眼前日万变，尧舜一无为。  
此理无上下，大小随所如。  
因物为顺应，欢然呜埙篪。  
何故天下人，利器不自持。  
妄端忽一起，纷溃终难支。  
天开真儒出，幽探万化机。  

陈普　程朱之学四首  
杨氏枯不生，墨者散无纪。  
申韩明不仁，黄老信非礼。  
岂难定邪正，未足容臧否。  
世有颜孟徒，一鼓俘其垒。  
独惟一妖鸟，来自昆仑趾。  
其高出天地，其毒逾蛇豕。  
名公不能辨，韩愈亦窍喜。  
高士溺其深，愚夫乐其鄙。  
精散不知收，魂飘不能止。  
五典潜扫除，三纲悉沦委。  
遂令四海人，没溺怀襄水。  
绝非是似圣，大病在近理。  
仁哉天地心，特出程朱子。  

陈普　程朱之学四首  
大中岂难明，不偏立可得。  
偏似扶醉人，中如正柱石。  
亭亭即道体，截截皆天则。  
一毫不可裒，一发不可益。  
舜君与尧民，万世作程式。  
颜仁及曾孝，亦足立人极。  
倘或增减之，病痛自千百。  
立如偏重船，可坐见没溺。  
形象亦易知，体段非不的。  
奈何秦汉来，如瞽於五色。  

陈普　赤壁赋中四句　耳得之而为声  
司听坎体本来清，举世都将贮笛筝。  
饱听翛翛北窗吹，人间能有几长庚。  

陈普　赤壁赋中四句　目遇之而成色  
人间何处看真色，午夜天心月满时。  
无限凡夫空肉眼，凝眸决眦望西施。  

陈普　赤壁赋中四句　取之无禁  
竹声梅影芰荷香，满檐连车不是趀。  
无奈浮云并粪土，百年瞬息万人忙。  

陈普　赤壁赋中四句　用之不竭  
白璧黄金杀五侯，只堪挥斥不堪留。  
柳风梧月窗前草，此兴江河日夜流。  

陈普　出行  
半挑行李出蓝关，便学前程地步宽。  
鲸力冲开千里浪，龙光射破万层峦。  
逢人切莫谈边事，开口何须问故山。  
贫杀一身无足道，苍生百万要平安。  

陈普　纯父家池双头莲  
天地化育工，两致一为要。  
对待管流行，并起非横矫。  
亭亭南北枢，赫赫东西曜。  
仁义与诚明，彼此相契约。  
英皇既尧舜，丰姿巧相肖。  
孤竹秀双仁，洛水濯二妙。  
人生相遭处，亦有相感召。  
莘挚自犁锄，尚父由渔钓。  
共卧起烟波，鱼水兴蓬藋。  
是为圣人偶，心胆何相照。  
颜渊得仲尼，仲尼有荷簊。  
孝亭合朱祭，天津会程邵。  
是为德不孤，气味何同调。  
世间间草木，不足充野烧。  
惟莲出清水，植立独奇峭。  
不染淤泥缁，不逐波流漂。  
何骨中庸中，肌内离骚嚼。  
玩花渴顿苏，食实饥足疗。  
静中对君子，不语潜教诏。  
一朝出莲枝，此事非人料。  
将兴必有祥，事若玉阿鞘。  
兹化岂徒尔，可以观其徼。  
上侍鹤发慈，齿高德弥劭。  
下盼庭阶郎，一一凌风鹞。  
平生所树蓻，不但供栖燎。  
濯缨作君子，口不道羿浇。  
此去事偶心，如风历众窍。  
家居作曾闵，富贵当廊庙。  
商汤不待干，重华不劳叫。  
决无李广奇，起足即嫖姚。  
伶俜老书生，家在千里桥。  
有心多不符，蠹简徒窃剽。  
年来始逢君，恨不年再少。  
论心膝渐亲，讲理头不掉。  
相逢路不异，握手穷深穾。  
相磨道义出，不觉辞萤爝。  
人生何如此，无际可窥眺。  
共靡中孚爵，自发同人笑。  
此卉信如人，对酒为之酹。  
酌酒礼此花，敢醴不敢醮。  
陈普　次答熊去非七夕遇雨见候  
志土千载心，烂烂如斜河。  
道路坦且修，况复阴雨多。  
女骏不可说，牛痴无奈何。  

陈普　次答熊去非七夕遇雨见候  
连珠复合璧，叹息复何年。  
颠连多疾苦，道术极乖偏。  
嫠妇不恤纬，杞国常忧天。  

陈普　次答熊去非七夕遇雨见候  
五鬼不害道，含沙非杀身。  
大和一巨毒，西方无人伦。  
三圣不复作，谁亨万世屯。  

陈普　次答熊去非七夕遇雨见候  
太玄矿故在，原道涂犹迷。  
一朝无渣滓，仙派起帘溪。  
未能及鳏寡，不虚五纬奎。  

陈普　次答熊去非七夕遇雨见候  
空言未深切，聊可烛朦胧。  
好辩若无益，庶以雷群聋。  
群仙去已久，吾侪当嗣功。  

陈普　次答姚考成留别  
别后相逢各问年，依然缘发对华颠。  
间云独占半间住，伴客那无一榻眠。  
酒为愁多全欠力，诗因料少未成联。  
却怜壁上留题句，时有间情到月边。  

陈普　答友人  
云作交游山作宾，道心为主自安贫。  
柴门无钥见同物，竹帛有名终累人。  
绿水一潭澄静性，青山万叠裹闲身。  
纷纷望拜马蹄下，不见胸中万斛尘。  

陈普　大王峰  
统摄群峰占水湄，长如翼德断桥时。  
恶声联断仙灵耳，赤帻空汗百世师。  

陈普　大学　三关  
致知格物最为难，梦觉关中善恶关。  
若得二关俱过了，方成人在两仪间。  

陈普　代寿德兴尹  
尧冥五叶开元正，尧云五色辉紫清。  
渔歌樵唱乐宽政，今日公堂弥兕觥。  
江南春稚寒犹峭，东风先绿银峰草。  
银峰百草皆何私，邀得东风来独早。  
宽厚不复父母心，父母万寿儿愿深。  
老稚尽作斑衣舞，来听春风堂上琴。  
黄金台上凝虚竚，碧云为卷琴声去。  
要令四海皆阳春，不但银峰沐膏雨。  
区区祝公在此诗，寸草莫报春阳辉。  
秉钧暂借牛刀手，八荒开寿如尧时。  

陈普　旦气诗  
书气如大雾，蒙我大明镜。  
主人莫如乡，奴柰窃权柄。  
不能巍巍莅，惟听纷纷命。  
是非既昧瞀，操执岂中正。  
不惟裁截偏，尤苦怠惰病。  
一柱一柔弱，四维俱不竟。  
循兹不回首，安得逃禽行。  
为人自暴弃，造化德独盛。  
纳日息万物，停止吾视听。  
魂归魄不安，灵根复凝定。  
潜龙蟠深渊，不灭飞腾性。  
五更号群鸡，陡然得大庆。  
熹微一隙开，洞达八荒圣。  
天地顿轩豁，暂度亦饾饤。  
昨非咸昭晰，今日足审订。  
乃知天於人，父母未足并。  
晦以养其明，止以茁其莹。  
此而不接续，诚犯不恭令。  
工夫知如何，焚香且虔敬。  
咸淳甲戍杭州作  

陈普　德阳林梅麓太守挽章  
殷士皆周裸，南音独楚冠。  
寝车人更怒，负俎我何安。  
义合雍容就，名应久远看。  
梅花真铁石，耐得许多寒。  

陈普　东作  
经纶一札急农功，骏发公私四海同。  
妇馌尚存豳国俗，耦耕不间楚乡风。  
乌犍纷乱烟云裹，布谷焦劳风雨中。  
陇中辍耕相贺处，年来隳突绝西东。  

陈普　冬华一夜霜  
天地生万物，节度各有常。  
毫发不可乱，奉时以行藏。  
不惟寡悔吝，尤可免折伤。  
倘不如所受，一一皆自伐。  
今年初冬月，造物如不详。  
阴阳忽倒植，连朝状春光。  
无知桃李辈，定序忽迷忘。  

陈普　&nbsp;  
点缀老枝上，纷纷发出狂。  
一桂为倡首，弹冠起群芳。  
杏思作霞燥，梨亦拟雪香。  
西蜀亦不远，得无欺海棠。  
洛阳近咫尺，能不动花王。  
冻蜂与寒蝶，入秋皆死僵。  
向令当此日，鼓舞又一场。  
安知理自在，此事无久长。  
一夕天地正，严风动昏黄。  
吹起四泽水，结为万瓦霜。  
凌晨为着目，憔悴不可当。  
萎形与死状，贻笑於大方。  
古来此事多，青史长相望。  
惟有知道者，进退不狂扬。  
有莘必三聘，幡然始就汤。  
草庐亦三顾，然后起南阳。  
万牛挽不至，料饵岂足尝。  
贾生一召至，未期在帝旁。  
不知怒绛灌，一落千丈强。  
孝文且如此，何况景武皇。  
申辕见汉武，席不暖客床。  
昭昭万古监，赵绾与王臧。  
当时蒲轮至，老推皆腾骧。  
焉知青云路，转眼成灾殃。  
大抵天下事，进退贵审量。  
欲速则不达，骤进祗取亡。  
善人忽急合，善事有当防。  
轻浮非君子，躁急最不祥。  
骑虎作麒麟，驾鹗凤凰。  
九疑峰对面，盘谷且徜徉。  

陈普　读史八首  
王莽当年似姬旦，炀皇前日肖曾参。  
担囊揭箧何须逐，盗贼谁无仁义心。  

陈普　读史八首  
王敦自叹非盛德，国忠自言无令名。  
狐死不知正丘首，人伦都尽虎狼行。  

陈普　读史八首  
董卓犹知用荀爽，蔡京也解召杨时。  
善人寿命如松柏，自有神明好护持。  

陈普　读史八首  
马六尾五四代士，葱寸肉方千世心。  
浮云转眼百千熊，惟有性情无古今。  

陈普　读史八首  
天逾铁勒偏无夜，地到扶桑更有人。  
民首自黔心自白，诗书万古不忧秦。  

陈普　读史八首  
祝网三驱百圣同，仲尼无语孟牵弓。  
雷霆日月谁能避，肯向门前看大虫。  

陈普　读史八首  
不是二颜张许辈，故将躯命委沙尘。  
天生熊掌真滋味，自美自甘难告人。  

陈普　读史八首  
晏婴白日为谗贼，吾道何用尤臧仓。  
啜粥倚庐深墨面，天地不遣君齐梁。  

陈普　读书有感  
弄舌仪秦久厌看，无言混沌自安间。  
人心何日无尧舜，道学终天有孔颜。  
五鬼不磨吾道义，二秦长是此江山。  
窗前宿草根长在，万古春风去复还。  

陈普　范睢蔡泽  
战国诸公敝一言，磨喉砺舌乱乾坤。  
仪秦已作风霆过，范蔡方为河海翻。  
荣耀须臾空自喜，真淳毫发了无存。  
但怜三代遗孩稚，流血成河暗本原。  

陈普　夫差伍员  
载籍几千年，相踵兴亡迹。  
何国非自取，一一有来历。  
亡必以失道，与必以有德。  
有德无不兴，不在防寇贼。  
大纲一端正，上下合于一。  
左右无共鲧，小大皆益稷。  
执此治天下，天下无与敌。  
无道必自亡，不可容智力。  
中心一不正，祸乱起不测。  
计虑非不周，防闲非不密。  
龙蛇起平陆，刀剑出裧席。  
昔常恨吴王，不纳伍员策。  
父雠不共天，吴起不两立。  
败之于夫椒，足报槜李役。  
杀心如未谢，灭起如呼吸。  
五千栖会稽，甲盾尚流血。  
一举而尺之，后患永绝息。  
奈何仓卒中，鬼神夺其魄。  
不信忠臣言，坐使良机失。  
瞬息二十年，越兵破吴国。  
遂令泰伯祚，一日不血食。  
至今尘编中，见者皆叹息。  
抑尝思其故，此事未足蹙。  
吴亡自有端，灭越故无益。  
夫差诚已误，伍员未为得。  
万事理为准，万理心为宅。  
好恶一毫偏，成改千里隔。  
本正不忧末，主强不愁客。  
病四百有四，最患膏肓疾。  
外邪何足忧，内寇逾螟{蜷右下换虫}。  
家不在藩篱，国不在城壁。  
怨不在仇雠，忧不在夷狄。  
最毒是小人，必亡惟女色。  
百祸生骄矜，众怨丛苛刻。  
灭用无仁恩，死由肆胸臆。  
子兰为刘石。平虑讨击使，  
尚不逃三尺。华清羽衣曲，  
岂得无敌绩。勾践诚可除，  
宰嚭犹在侧。西施舞落日，  
吴宫已荆棘。子胥计诚忠，  
无乃学缓急。夫差爽已夺，  
句践自千百。杀一留其余，  
乱门岂可塞。寄语伍子胥，  
善恶当详择。乱亡所当念，  
心非最难格。  

陈普　福城无雪然人物与洛城一也  
入城一见便金兰，青眼论心视肺肝。  
日用共为时世笑，书眠常见鬼神看。  
狂歌雪裹忘年老，高卧城中傲岁寒。  
但愿康宁百二十，年年斫雪访袁安。  

陈普　感兴  
千载荷神物，四书与五经。  
勋华生万民，孔颜真仪刑。  
本原尽溟漠，日用垂日星。  
疾契虎豹变，力行凤凰庭。  
感通穷有气，润泽周流形。  
拟议辄破的，宰制动发硎。  
达即雨天下，穷足春林坰。  
自从孟子没，斯义久晦冥。  
歆雄暨马郑，熠熠暗飞萤。  
韩柳至欧苏。亦如醉不醒。  
白书瞠两目，不见太山青。  
蕙兰亘九畹，鼻寒不闻馨。  
浩浩大城府，无人为抽扃。  
宗庙失雄丽，楼阁迷岩亭。  
渊渊楚七泽，渺渺东沧溟。  
不识海若面，雄论夸扬舲。  
名为指南车，认癸作丙丁。  
名夸能作室，戹夹如堂厅。  
异端塞宇宙，不能别渭泾。  
夜光耿砂砾，掉臂不留停。  
文章王介甫，种棘满朝廷。  
匹夫持伪辩，六合为血腥。  
读书不精义，落落空摇精。  

陈普　感兴  
晦翁去后道无传，智水仁山尚宛然。  
一室落成方翠碧，四书未竟已黄泉。  
心留雨暗云深处，魂在月明猿哭边。  
山上仙灵还聚合，虹桥消息问何年。  

陈普　高宗帖  
寝苫枕干子，有暇绾秋蛇。  
仁人不忍见，俗子持相夸。  

陈普　古田女  
昔年过饶州，一事独希差。  
清川浴妇人，以书不以夜。  
上流濯垢腻，下流汲归舍。  
供佛与事尊，共用如啗蔗。  
朝昏卖鱼虾，晴雨亲耕稼。  
樵苏与负戴，咸与夫并驾。  
流污浴岂非，失礼事可讶。  
我时适逆旅，一见为汗下。  
欲言不可得，况言不可得，  
况敢加讥骂。静惟天下事，  
无边可悲咤。一从文王没，  
声教不逾华。巴夔与闽粤，  
至今愧华夏。男不耕穑，  
女不专桑柘。内外悉如男，  
遇合多自嫁。云山恣歌谣，  
汤池任腾藉。插花作牙侩，  
城市称雄霸。梳头半列肆，  
笑语皆机诈。新奇弄浓妆，  
会合持物价。愚夫与庸奴，  
低头受凌跨。吾闽自如此，  
他方我可暇。福州县十三，  
余幸穷厓下。十里近郭县，  
此俗独未化。一日来古田，  
拔秧适初夏。青裙半绞扎，  
水泥和拨迓。事事亦不恶，  
位分无假借。三王二帝年，  
人伦密无罅。冀方古当涂，  
丰水今漣灞。见恶如豺狼，  
嗜礼如脍炙。固无期桑中，  
亦无舞台榭。一国皆若狂，  
一年惟有蜡。盛年事耕织，  
斑白可休假。习见宜如常，  
骤异良以乍。劝君但勤馌，  
兹事宜永谢。傥能用吾言，  
鸡豚愿同社。北人见飓风，  
掀簸嗟真差。君子逢不若，  
白书成黑夜。日月同一天，  
宁复殊次舍。礼义无华夷，  
悦心悉如蔗。披沙欲出金，  
恶莠为害稼。朝歌与胜母，  
贤者同回驾。中为去偏倚，  
庸但无怪讶。安敢亢亢方，  
却无伈伈下。礼不虑咈违，  
义不恤怒骂。恭惟秦汉前，  
礼乐止河华。七闽义处所，  
目不睹韶夏。食才美马甲，  
及仅知压柘。应无雁弊聘，  
宁识枣修嫁。历汉晋至唐，  
谈口无可藉。令孜与思勖，  
畏作貂珰霸。每从常衮来，  
始识不逆诈。珠玉满面前，  
犹或迷光价。一二百年来，  
骅骝渐知跨。述古与介夫，  
各有诗书暇。晦翁黄勉斋，  
遂以教天下。昔时蛮柰国，  
今作齐鲁花。沂风蔼莫春，  
弦诵殷长夏。蹡蹡多规行，  
穆穆亲衔迓。方知地无偏，  
又喜才不借。独余男女俗，  
缺漏留微罅。未能秣驹汉，  
颇碍雪驴灞。有心即知礼，  
有口皆思炙。男女既冠笄，  
屋宇仍台榭。朝夕晓清温，  
春秋能社蜡。溱洧秉简游，  
此日何可假。礼自标枝来，  
心无倾盖乍。风流与衣冠，  
犹当轶王谢。再用前韵。  
田渔非女事，诗以告里社。  

陈普　鼓瑟  
满楼明月调云和，五十弦中急雨过。  
彩凤拂衣鸣翠竹，素鳞鼓鬣出寒波。  
凄凉楚客新愁断，清切湘灵旧怨多。  
一曲更沉人已静，江头云挂缘嵯峨。  

陈普　鼓瑟  
朱弦声奏彻云清，有客沉吟倚柱听。  
遗响一时存楚风，断魂千载写湘灵。  
珠随明月生沧海，船挟悲风过洞庭。  
弦索无言胶柱倒，遥遥江上数峰青。  

陈普　　　卷01】　鼓瑟  
五十朱弦不与琴，一弦一柱调清音。  
南华唤醒庄生梦，西蜀传留望帝心。  
鱼跃沧波风袅袅，凤飞丹穴月沉沉。  
此情不待铿而作，一揽新声见古今。  

陈普　归鸟  
紫山青嶂尽如家，负日冲烟复带霞。  
今古乾坤秋一幅，几番归鸟与栖鸦。  

陈普　归去来辞  
归去来兮，吾生复何之。  
故园三径在，桃李不成蹊。  
台榭荒凉已无忧，阶除寂寞人已希。  
胡飘飘而不返，将役役以奚为。  
丈夫不自量，处世宁堪悲。  
省一朝之若是，悟百年之已非。  
饭山曾是饿唐甫，首阳曾是饿夷齐。  
名重天下何足比，利重天下何足奇。  
觉利名之不昧，知贫贱而勿悲。  
归去来兮归去来，长安纵好休徘徊。  
足巾屏之行李，拂藜杖之尘埃。  
杜宇知我意，声声苦相催。  
故园行乐处，满地生苍苔。  
归去来兮，闽山之巅。  
山奇水秀，可以忘年。  
水渺茫而法白，山排闼以争前。  
昔年桃李，依旧成阡。  
石径萦纡而藤萝耸茂，茅茨幽迥而松菊争妍。  
盘餐三百口，食足二顷田。  
吟且咏，乐且禅。  
饱而嬉，困而眠。  
心坦坦，腹平平。  
正是故园行乐处，谁知此乐乐悠然。  
东风起兮百草芊，缘杨飞絮杏花鲜。  
蝶翅乱，鸟声喧。  
翠欲黛，红欲燃。  
归去故园行乐处，几阵南风入舜弦。  
西风至兮鸿雁来，万物萧条景物猜。  
虫声切，猿啸哀。  
梧桐败，菊花开。  
归去故园行乐处，清风明月好安排。  
霜风凛凛雪花飞，村落无人猿夜啼。  
泉酒冽，溪鱼肥。  
燃兽炭，拨蹲鸱。  
归去故园行乐处，竹外梅花三两枝。  
红日三竿渔父去，云迷四野牧童归。  
朝暮之情何已矣，四时之景已如斯。  
已矣乎曷之，予知归去兮。  
松菊候门而南山耸媚，花鸟欣迎而北岭喧呼。  
悔知非之既晚，乐成赋以归欤。  

陈普　和菜花二首  
天公大似慰颜贫，二月满园瓜子金。  
不问异根仍异味，尽令同色亦同心。  
轮蹄见弃各有路，蜂蝶争趋亦若林。  
魏紫姚黄来课此，如闻太古篑桴音。  

陈普　和菜花二首  
华实根莇若个般，深知始解识鹹酸。  
争春岂敢当红紫，贴地何能助碧丹。  
未说余膏尤济用，最令中色真堪餐。  
洛阳个个知扬拨，此物却无人会看。  

陈普　和答友人  
万事云何只有吁，闲调经世月牙吾。  
要知剥复无非数，不定乾坤未用儒。  
莫问遮非并舜是，但存房范与膺模。  
洗心□有义方易，间气须教半点无。  

陈普　和答友人  
无一能攀古圣贤，仅能澄净一腔天。  
新於梅畔见无极，久何心中阅逝川。  
文畅惠勤同锡饭，东园甪里共衾眠。  
仪秦肩谷难参错，莫怪香山去学禅。  

陈普　和黄云甫韵  
志欲鑽研探三原，圣言争奈远如天。  
爬沙愧我迟而钝，穿石输君敏且专。  
方识立身须广大，也知去道每轻儇。  
若将中正正正鹄，砥镞磨锋必入旃。  

陈普　和开元余兄儒术误身  
安得茅茨美化流，弦歌多著武城游。  
文章久矣经天地，孝悌非徒淑党州。  
惟有命焉轲不谓，贫非病也宪何羞。  
曼相能使人相类，莫信诗人浪诉愁。  
莫逐嗟卑嗟老流，谋身先向吕宫游。  
力耕不怕水和旱，笃信能行貊与州。  
寡悔到头终得禄，不恒自古或承羞。  
藜羹布被君休叹，五十无闻却是愁。  

陈普　和李太白把酒问明月歌  
人生能几月圆时，歌之舞之复蹈之。  
月为一人我成三，更遣青州从事相追随。  
四人好在都无阙，相劝相酬到明发。  
此夜山河有主张，锁碎繁星俱灭没。  
采石已来五百春，当时青天为宇四无邻。  
上下通秀皆冰玉，岂徒眉宇真天人。  
力士嗔人譬如刀割大江水，世间閒是閒非皆如此。  
君不见李白携月到夜郎，一洗瘅天尽入冰壶裹。  

陈普　和清叟奉御大都  
帝里春深草木苞，御河滚滚浪翻桃。  
万千红紫迹如扫，九十青皇寿已高。  
南国江山归梦远，东宫松桂书阴交。  
丘园喜有平安报，新竹初成集凤梢。  

陈普　和清叟自勉  
缉熙正学勿虚过，立志悠悠得几何。  
黄卷工夫当猛省，青春齿发莫蹉跎。  
笔头有焰由充养，镜面无尘在洗磨。  
六籍四书无释子，胸中治具看森罗。  

陈普　和叔父九日后楼集  
霞边鹜表见罗浮，左右东南数十州。  
天近先看洗光日，地高略数下滩沤。  
乾坤广大千峰玉，人物英雄百尺楼。  
衰暮来兹更重九，菊花须满雪霜头。  
万化区中总莫逃，范围不得是清高。  
天将萸菊温存晚，秋把山川贴助豪。  
祭祢五更荐仪礼，上楼万境攇离骚。  
化工似欲重重九，催促霜前办两螯。  

陈普　和荼蘼  
缘霜和雪揉为裁，消得玻瓈紫玉杯。  
扰扰开时违赏玩，匆匆落去谩迟回。  
颠迷蝶梦留蜗国，荏苒龙珠入蚌胎。  
急作招魂倾桂酒，尚余半面在苍苔。  

陈普　和友人惠诗  
万事无非理数成，吾徒但向此研精。  
介鳞有分当咸若，麟凤何缘许瘦生。  
愧我诗书空盗窃，喜群学易有功程。  
相逢亦似非人力，十载昏花一日明。  

陈普　和友人韵  
儿童恨芳草，不识春长在。  
箪瓢乐不断，焉知颜发改。  
黄鹤雅人听，鶗鴂亦可罪。  
混沌何曾死，拱璧莫轻碎。  
野马恣流行，游丝无畦碍。  
太极物物一，乐事频年再。  
缅怀良友心，不言默相对。  
愿为蛩駏交，共话蝼螘戴。  

陈普　贺叔父为犹子成室  
五典三纲宇宙，千金九鼎祖宗身。  
茶租急切同胞义，冰蘖规模一个仁。  
日月照临伦理得，山川回合栋梁新。  
教人以意非言语，此事由家更及民。  

陈普　贺岩上张商翁新居  
商岭高风动帝屋，商岩清梦到君王。  
故将琴剑诗书室，结向烟霞水石旁。  
紫气遥知穿户牖，青松应不隔垣墙。  
后堂且设彭宣席，未许莺莺燕燕忙。  

陈普　怀古  
世事悠悠一转头，断云荒草古今愁。  
青山北去黄河隔，白日西飞东水流。  
秦有金牛开剑阁，楚无熊虎害鸿沟。  
无情萧寺峰前月，几夜蛩声影半楼。  

陈普　积雨写怀  
识道知时乃圣贤，合人统物一之天。  
两间惟有心长在，万变咸归理自然。  
王屋大行从艮止，北溟南海谨坤先。  
行藏悉是乾龙体，要得无惭只有渊。  

陈普　积雨写怀  
一片真线要反观，纤毫外物不相干。  
乐天岂向青云乐，安土须从陋巷安。  
日出扶筇天地喜，云深拨火鬼神看。  
化机何啻亲兄弟，但与为徒有底难。  

陈普　禁酒  
五谷之中有淫液，尧舜未尝得涓滴。  
刚柔张驰理或容，两间缘此生仪狄。  
初如滥觞出眠山，中作江汉横人间。  
沃焦苏枯亦宜有，滔天襄陵苦不难。  
几人捐躯乞鲛鳄，几家荡析无城郭。  
古今鱼鳖剧永嘉，至今无人非毕卓。  
圣人哲士谋虑长，金城铁壁为堤防。  
尊崇流水尚泛溢，黜降登跻毋升堂。  
森严监史如霜雪，无算无量无逾节。  
僛僛傞傞未尝有，山立佳人冰玉洁。  
奈何世降波澜狂，周公不作卫武亡。  
汉家石杠耗海内，唐殿金龙跨远方。  
上下因循为日用，胜理肠胃成膏肓。  
病民害物拂后土，愁天怒地干阴阳。  
圣君宵衣急民瘼，一照万方同忭跃。  
救荒令典固当尔，此事更有加商略。  
东西晋武覆辙新，李白杜甫皆沈身。  
夏后以前皆圣世，岂无贵客与鬼神。  
四维不张既非美，人而无礼不如死。  
阮籍罪当投四裔，山简接罗尤乱纪。  
江东命脉王茂弘，荆州父母陶士行。  
更乞十年禁醫蜡，书生鼓腹老太平。  

陈普　荆公东坡  
王苏并世时，价重连城宝。  
读尽天下书，不闻性天道。  
祗缘操术谬，济以言辞藻。  
轻巧者便之，承风逐澜倒。  
本意尊鞅斯，施行愧黄老。  
妄谓世无双，奋臂肆挥扫。  
雅言类旃孟，给御坚羿妔。  
及其漏绽时，乃以穿窬盗。  
荆棘日夜生，芝兰遂枯槁。  
礼乐禹豫州，至今鞠烟草。  
重华不可呼，四罪无复讨。  
薄夫迷远谋，惟贪诗句好。  

陈普　久旱得雨  
同堂合席分汝尔，况乃貌然千万里。  
寸总不知从何来，一夜拥衾八九起。  
井田未复思扣阍，忍见秋夏田无水。  
甘霖才是渴者饮，何事骄阳骄不止。  
旄倪奔走缘木求，惟有气龙尚循理。  
焉知天心不广大，无愚无智皆如子。  
拜泥祷偶都不问，衔石移山良可喜。  
云飞风起作气势，野雾山昏醖甘美。  
三朝遂作渰渰萋，一点一粒不胜纪。  
吁嗟尔辈何惜命，欢呼噎呕舞欲死。  
有身安得不求生，天地之心固如此。  
草茅藜藿有一策，尧舜是亦人而已。  
端居廓庙同此身，及人及物唯推已。  
宫中圣人念民物，春不折柳漱辟蚁。  
论道燮理岂不知，一夫不获古所耻。  
三年耕有一年食，尧水汤旱无死徙。  
有民心也为民谋，此道如砥直知矢。  

陈普　困王孙  
养生丧死妇女手，受气成形酒色胎。  
牧马夜归眠马下，梦魂犹绕旧楼台。  

陈普　历代传授歌  
伏羲神农黄帝氏，名曰三皇居上世。  
少昊专顼及高辛，唐虞尧舜为五帝。  
夏商周兮曰三代，三王禹汤文武是。  
尧舜传官禹传家，天与人与非私畀。  
夏禹一传启以贤，少康兴夏灭猿豷。  
十有七世于桀王，万汤放桀夏绪坠。  
殷汤应天而顺人，兴王地方七十里。  
太甲太戊及武丁，三宗有商为专美。  
祖乙盘庚亦贤君，三十传纣覆商祀。  
周兴积累由后稷，公刘太王及王季。  
文王大勋武王集，伐纣牧野作牧誓。  
成王嗣位在幼冲，周公辅政天下治。  
成康措刑四十年，几移周鼎幽与厉。  
夷王下堂王室卑，平王东迁春秋始。  
至于威烈春秋终，二百四十二年尔。  
鲁卫晋郑蔡燕曹，姬氏同姓皆兄弟。  
异姓齐楚秦宋陈，春秋列国侯十二。  
其间五霸相继兴，齐桓小白晋重耳。  
宋襄秦穆及楚庄，名曰尊王假仁义。  
战国七雄莫如秦，韩赵魏燕齐楚起。  
秦灭六国吞二周，周祚至於赧王止。  
天王三十有七传，八百余年属周纪。  
秦帝始皇太暴虐，位传二世而已矣。  
汉室龙兴灭秦项，高祖刘邦赤帝子。  
末年国本几动摇，四皓一出回孝惠。  
吕后临朝诸吕反，赖有平勃植赤帜。  
文景之世比成康，武帝好大功伐喜。  
霍光拥昭而立宣，江充诬谮太子戾。  
厥后外戚多擅权，平帝新室莽篡位。  
光武诛莽复中兴，汉为东汉炎运炽。  
明章二帝世所称，至于灵献汉祚替。  
前汉高文武宣朝，后汉光明章七制。  
两汉相传二十四，禅魏曹丕窃神器。  
分为三国魏蜀吴，鹬蚌相持真鼎峙。  
魏则曹丕吴孙权，蜀则先主称刘备。  
魏曹承汉才四传，天下权归司马氏。  
晋室肇兴司马炎，三王追谥昭思懿。  
两三传间至怀悯，群胡云扰如鼎沸。  
五凉前后南北西，四燕前后南北异。  
秦前后西赵前后，后蜀大夏相吞噬。  
东晋元帝都建康，天下南北分形势。  
南则晋宋齐梁陈，北则元魏东西魏。  
北齐后周犹一隅，隋文混一朔南暨。  
平陈禅周隋杨坚，夫何三世隋嗣毙。  
李唐继之纂洪图，高祖太宗成功易。  
武后易唐而为周，仁杰一言回睿意。  
玄宗末战溺杨妃，禄山叛逆为子弑。  
肃宗东征复两京，宪宗见弑陈洪志。  
文宗有才诛克明，德宗猜忌任虑杞。  
太宗玄宗及宪宗，号称三宗商可拟。  
末后难制藩镇强，宦官奉立皆私议。  
唐后迭兴有五代，梁唐晋汉周相继。  
五代五十三年间，后有十国皆僭伪。  
齐楚吴燕汉晋唐，周蜀吴越如蜂蝟。  
宋受周禅握乾符，扫除僭伪皆风靡。  
太祖姓赵都汴京，雪夜常幸赵普第。  
太宗真仁英神哲，历代承平善继嗣。  
至于徽钦金虏来，误国奸臣京与桧。  
高宗南渡宋复兴，建都钱唐歌舞地。  
孝及光宁守偏方，托胄既诛由诸史。  
在位历年四十余，前有仁宗后有理。  
至于度宗宋祚微，皆由平章似道弃。  
建隆德佑十六传，大元一统兴燕蓟。  

陈普　连山一峰独秀  
云屏屏断乱山稠，中有青螺百尺修。  
拔萃出群高地步，导前拥后作班头。  
上连霄汉不盈尺，俯视冈陵总下流。  
吾道与君亦相似，功会一篑便相侔。  

陈普　烈女秋  
阳台春梦逐浮云，灯影西风独闭门。  
一点清心霜六月，半帘红叶雨黄昏。  
守符终古渐台水，坠血经今金谷园。  
何事文君无雅操，琴声一动便思奔。  

陈普　烈女秋  
不思粉黛学倾城，心对冰壶贮月明。  
魏国节操成令女，湘江竹泪泣娥英。  
床头明镜春容减，桑下黄金秋叶轻。  
守静不因时物感，西风荒草自蛩声。  

陈普　烈女秋  
一盏残灯对影居，凤飞西去彩鸾孤。  
毁身令女生全节，沉水齐姜死守符。  
月色半帘间翡翠，蛩声孤枕冷珊瑚。  
柏舟歌罢尘埋镜，淅沥秋声在竹梧。  

陈普　柳絮  
去迹来踪莫可寻，辱人头面与衣襟。  
若为虮虱虫蛆类，亦享轩窗庭户阴。  
六合中间不知数，两仪化育亦何心。  
手弹剑击皆迁怒，只待霜风响竹林。  

陈普　路中救小鱼  
道逢泗辙一穷鱼，气息如丝沫尚濡。  
未得相携沧海去，蛙池共活谅中孚。  

陈普　屡省乃成  
务本工夫在日新，悠悠莫自老青春。  
课功覈实惟时敏，德业何难辈古人。  

陈普　屡省乃成  
诗书总学本无难，年少心身莫暂间。  
尽寸之功当记取，将来百仞作高山。  

陈普　论语　道千乘之国章  
农田万顷载车千，五者相因敬在先。  
更把敬来充拓去，四方百里已尧天。  

陈普　论语　弟子入则孝章  
孝弟谨信泛爱众，亲仁犹未是全功。  
圣贤成法事物理，都在诗书六艺中。  

陈普　论语　攻乎异端章  
墨氏似仁杨似义，佛如美色与淫声。  
刀圭乌喙甜如蜜，何况专攻欲尽精。  

陈普　论语　君子不器  
大学真儒耻小成，一源体用要流行。  
当知万物备於我，真自修身至治平。  

陈普　论语　巧言令色章  
正色忠言始是人，一毫巧令兽为邻。  
本心面目无难见，识比非仁即是仁。  

陈普　论语　三省章  
专心於内最为难，又主其三得大端。  
曾识中庸并孟子，正如江水发岷山。  

陈普　论语　慎终追远  
三千三百皆天秩，第一无如事死难。  
丧祭两端无愧悔，民风行作舜时看。  

陈普　论语　时习章  
学专复性习为功，千五百年初发蒙。  
悦乐已深加不愠，此身与道始流通。  

陈普　论语　首序  
东鲁气势已崔嵬，彼妇无端汶上来。  
天地未开尧舜运，子西晏子亦桓{鬼隹}。  

陈普　论语　闻政章四首  
秉彝好德性弥天，一见圣人皆勃然。  
可惜欲心胶一世，无能期月况三年。  

陈普　论语　闻政章四首  
善言善行颜闵冉，子贡依然与有之。  
可是晚年深性道，三年丧毕转依依。  

陈普　论语　闻政章四首  
莫贪学圣在闻言，但看威仪已灿然。  
无隐无言二章旨，此章盖已具其全。  

陈普　论语　闻政章四首  
尽心尽性自仪刑，得有相知道可行。  
万世无穷干禄法，深劳子贡不推明。  

陈普　论语　孝弟章  
仁民爱物本亲亲，有子当年见亦真。  
第一注中明体用，洗空千载说经人。  

陈普　论语　子贡问君子章  
出话谁能敢不仁，未行未足信於人。  
欲求内外皆无间，兑口终须后艮身。  

陈普　毛诗　柏舟  
身似柏舟无倚着，心非席石可推移。  
威仪不被忧心乱，始信生民有秉彝。  

陈普　毛诗　甘棠  
一时决讼憩棠阴，底事南人惜到今。  
德化及人仍及树，止缘当日本根深。  

陈普　毛诗　谷风  
从一真心出自然，每於勤苦见贞坚。  
细看行道迟迟处，足验民彝得自天。  
几年游泳与方舟，一旦同心友作雠。  
苦是人心多阻隔，满前珠玉不知收。  

陈普　毛诗　桃夭  
一树夭夭灼灼华，满前万善意无涯。  
春风比屋宜家子，谁识枢机在一家。  

陈普　毛诗　小星  
名分存存不敢忘，衾裯来往岁星光。  
尊卑高下虽天秩，小纪终须属大纲。  

陈普　毛诗　缘衣  
正色吁为间色侵，凄风絺綌自悲吟。  
酌中循理聊区处，底事先贤共此心。  
人伦万变若轮云，一片天心久负人。  
但把缘衣篇细看，末章意思蔼如春。  

陈普　孟子　隘与人恭  
异端岂必皆邪说，执一之偏或过中。  
隘与恭如失正，到头流弊亦皆同。  

陈普　孟子　百里奚  
贫来刍牧竟何疑，只是要秦一事非。  
爵禄无心殊已久，谁能白首恋轻肥。  

陈普　孟子　博学反约  
事理纷纷未易穷。其间脉终要通融。  
能於博处知其约，渐次收功一贯中。  

陈普　孟子　不动心  
见道分明了不疑，气常无暴志常持。  
确乎理气为标准，变故艰危岂足移。  

陈普　孟子　不愧不作  
己私净尽复何为，触处逢原与理随。  
心广体胖无所累，浩然之气未尝亏。  

陈普　孟子　不遇鲁侯  
齐梁旧事惯常陈，道运湮微且莫伸。  
便使臧仓无阻间，鲁侯未是有为人。  

陈普　孟子　禅继  
处变安常两不同，圣心天地与为公。  
要知授受精微处，不问亲疏共一中。  

陈普　孟子　陈仲子  
民彝万古在乾坤，人道宁同鹿作奔。  
纵使披毛兼辟谷，何能一日立人间。  

陈普　孟子　赤子之心  
真淳未凿本诸天，饮食啼号所性然。  
情欲不生无外诱，圣人之质自浑全。  

陈普　孟子　存心养性  
心体能存无走作，油然义理自中生。  
更无物欲相攻伐，萌蘖欣欣竞向荣。  

陈普　孟子　大成  
任与清和犹是器，偏於所执不相通。  
大成之德该全体，万理同归一贯中。  

陈普　孟子　大勇  
大勇非由血气充，性情义命本来公。  
至刚至直纯天道，逆理其间何所容。  

陈普　孟子　大丈夫  
玉食珍羞不谓荣，箪瓢陋巷岂为贫。  
亭亭当当无偏倚，宇宙纲常任自身。  

陈普　孟子　当务为急  
道之所贵通全体，何暇区区旋较量。  
惟是纲维无所作，千条万目自分张。  

陈普　孟子　放太甲  
未道鸣条作网罗，近来毫邑转偏颇。  
嗣君可到先王墓，为问南巢事若何。  

陈普　孟子　格非  
纠缪绳愆皆末务，徒劳事事与之争。  
非心格尽常於道，本正源澄万派清。  

陈普　孟子　公孙衍张仪  
虎狼纵暴互奔驰，狐魅纷纭擅肆欺。  
三二百年天地裹，十棚木偶弄婴儿。  

陈普　孟子　诡遇获禽  
诡遇背驰先自失，丘陵之获亦何为。  
彼哉舍已徇於物，所得安能直所遗。  

陈普　孟子　贵贵尊贤  
贵贵如天礼极隆，无人更识下贤风。  
岂知坤位居乾上，天地之交泰道通。  

陈普　孟子　过化存神  
德既能明效自充，黎民皞皞变时雍。  
神功妙用浑无迹。只有纯而不已中。  

陈普　孟子　浩然  
至刚至大莫能言，宇宙天人总一般。  
须是意诚心正日，本来体段始堪观。  

陈普　孟子　觳{觳右换束}牛  
堂上言何自发，分明太极本真存。  
因知忍性元皆善，利欲遮迷只自昏。  

陈普　孟子　践形  
理苟非形何以具，有形有象即其郛。  
非能尽性充乎体，空守人间血肉躯。  

陈普　孟子　今乐古乐  
韶瀋无声郑衔淫，纪纲条理杳难寻。  
虽然古乐非今乐，又与民同无古今。  

陈普　孟子　尽心知性  
心具良知所性根，若非穷理亦能昏。  
心须物格无余蕴，藩蔽开除本体存。  

陈普　孟子　井未及泉  
井深九仞已劳功。未及於泉等是空。  
学问垂成还自弃，有为何异不为同。  

陈普　孟子　巨室  
豮豕之牙须有道，执牛之尾岂良图。  
乱臣贼子乾坤裹，天地人心未必无。  

陈普　孟子　具体而微  
道体本来无限量，其间细大竞差殊。  
只争思勉些微累，意必之心未绝无。  

陈普　孟子　理义悦心  
刍豢膏梁嗜不休，悦尽之乐孰能求。  
倘知礼义真滋味，陋巷箪瓢岂足忧。  

陈普　孟子　良知良能  
孩提亲长根天性，尧舜由来共一初。  
情欲既趋天者灭，反疑性恶复何如。  

陈普　孟子　猎较  
道体从宜无害义，不容外物独违时。  
未能槁食并泉饮，咽李哇鹅岂可为。  

陈普　孟子　孟子好辩  
禽兽纵横鬼魅多，人间岐路总差讹。  
当时缄口终无语，天理民彝竟若何。  

陈普　孟子　孟子见梁惠王  
道气凄凉七百年，招贤一举独非天。  
当场礼义难分别，回首空山重惘然。  

陈普　孟子　孟子去齐  
女乐之行恨未忘，时人又为去齐伤。  
圣贤出处常如此，道运终天孰主张。  

陈普　孟子　牛山  
气化流行出一元，生生之理自天根。  
倘无斤斧牛羊累，触处均沾雨露恩。  

陈普　孟子　齐人妻妾  
箪瓢门柝不堪贫，奴婢甘心自屈身。  
驷马高车光郡国，看来等是乞墦人。  

陈普　孟子　杞柳  
梓漆椅桐质本奇，用而为器始皆宜。  
倘令杞柳非柔顺，未必杯卷可得为。  

陈普　孟子　亲亲仁民爱物  
仁体虽然无不爱，当知贵贱与亲疏。  
诚心应物宁容伪。天性由来一本真。  

陈普　孟子　求放心  
放豚无迹竟西奔，着意追求孰用功。  
惟必操存能主敬，依然不离这腔中。  

陈普　孟子　人不可以无耻  
耻字在人为甚大，根心羞恶不容无。  
所存所失分岐路，为跖为尧遂两途。  

陈普　孟子　仁不可为众  
天下最强惟理义，英雄颠倒莫能为。  
依依一楼人心在，天命於斯自不违。  

陈普　孟子　仁熟  
虽然仁道系心根，熟处工夫在所存。  
惟是日新常不息，取之左右自逢原。  

陈普　孟子　仁者人也  
真精二者合而凝，形气中涵太极真。  
道即是身身即道，从来道外本无身。  

陈普　孟子　仁者无敌  
仁人所在人心萃，鱼爵丛渊固自归。  
天命到头还不外，东征西怨岂容违。  

陈普　孟子　山径  
山径之行才不用，依然茅{上蔰下木}是荆榛。  
人心顷刻无容放，稍或遗忘欲遂生。  

陈普　孟子　善信美大  
善得於心皆实有，本根植立已无亏。  
美而且大并神圣，熟后工夫出不期。  

陈普　孟子　善与人同  
善出於人元即性，在人在我本无殊。  
常人未免为私累，上圣之心道与惧。  

陈普　孟子　尚友  
贤圣虽亡心不死，诗书所在即其人。  
大人取友无今古，天地中间一性真。  

陈普　孟子　舍生取义  
义在甘心自杀身，人情天理此为真。  
谁能出段乾坤裹，长作偷生负罪人。  

陈普　孟子　生忧患死安乐  
路同平夷多折轴，或因危阻遂安全。  
吉凶岂必皆由命，畏玩之中各有天。  

陈普　孟子　生之谓性  
理气虽然不可无，形而上下有精粗。  
概将动作名为性，天地同为牛马区。  

陈普　孟子　圣人人伦之至  
圆头方腹一皆人，尧舜元非凤与麟。  
道德文章光万世，看来只是尽人伦。  

陈普　孟子　诗亡春秋作  
郑卫声中听雅歌，父仇莫奈母恩多。  
无人出任纲常主，空有乾坤着羽毛。  

陈普　孟子　时雨之教  
善教惟迎欲发机，神方启沃妙乎时。  
沛然化境无留滞，弄月吟风自不知。  

陈普　孟子　食色性也  
食色虽然人固有，原於形气所由根。  
苟徒即此名为性，太极之真已弗存。  

陈普　孟子　事天立命  
穷理知天所性全，存而顺事没而安。  
保全是理无容失，所受於天或可还。  

陈普　孟子　舜大孝  
暮雨梧山泪满襟，皇天珍重意尤深。  
一时瞽瞍蒸蒸刈，万古人间慈孝心。  

陈普　孟子　私淑  
百有余年泽未穷，寒潭秋月寸心同。  
尼山想像人如玉，夜半相逢梦寐中。  

陈普　孟子　思诚  
气形与理一齐生，诚妄相须两并行。  
须是本心无走失，所存熟后自能诚。  

陈普　孟子　天爵  
利名物外奚必用，至贵无亏备自身。  
舍已从人徒取贱，到头还自丧其真。  

陈普　孟子　天爵  
天爵在人非我有，重轻取予系於人。  
要知良贵人难夺，德义尊荣本自身。  

陈普　孟子　天吏  
生杀存亡我敢专，德刑予夺出诸天。  
曰天所命惟其理，夫岂谆谆告语然。  

陈普　孟子　天民  
皇天赋予各成形，万理兼该备自身。  
所谓天民非有别，能全所赋以为人。  

陈普　孟子　天位  
天位待贤良有以，理天之物治天民。  
近来职掌归西邸，不是朋亲即富人。  

陈普　孟子　湍水  
湍水萦回随所决，亦须顺道乃从流。  
若非所性元趋下，料可东西决得不。  

陈普　孟子　万物皆备  
一性之中兼万善，人人无欠亦无余。  
倍蓰什伯相为远，性分之原岂有殊。  

陈普　孟子　王霸  
德诚已有奚容力，假伪非由力莫为。  
若使桓文居万里，不知功效竟何施。  

陈普　孟子　王道劝齐王  
列国分争几百年，人心天命不其然。  
欲儒概执春秋义，何忍斯民久倒悬。  

陈普　孟子　王政  
分地因天各有宜，财成辅相只当为。  
相忘禄产沾濡重，{白卑}{白卑}浑浑自不知。  

陈普　孟子　枉尺直寻  
计利无非患得心，谁能枉己直於人。  
既甘隐忍无羞恶，气馁如何更复伸。  

陈普　孟子　为贫而仕  
为子入官须事道，仕而非道似非常。  
抱关击柝虽卑贱，职分终然不可忘。  

陈普　孟子　文公三年之丧  
性善之言一动心，至诚恻怛出天真。  
纷纷狗彘乾坤裹，独有居庐啜粥人。  

陈普　孟子　闻知  
神知不在见知闻，气化流行一本存。  
轲后谁言无复有，遗歌依旧起龙门。  

陈普　孟子　心官则思  
心严内主役群形，百体钦承顺令行。  
若失所思随欲动，反为形役自纷争。  

陈普　孟子　行所无事  
天理须殊本自然，自然天道合无天。  
一毫小智生穿凿，所性之真已弗全。  

陈普　孟子　性善  
异论纵横害已深，一言性善发天心。  
民彝物则依然定，多少纲常起兽禽。  

陈普　孟子　许行  
治国兼耕岂理欤，阴谋乱政肆崎岖。  
仲尼若使为司寇，许子难逃两观诛。  

陈普　孟子　养气  
养气元本甚可为，只须身与理相随。  
待今自反俱无歉，直是工夫效验时。  

陈普　孟子　养小失小  
为尧为舜配三才，功用都从此处来。  
颠倒反为饥渴想，迷轻失重亦堪哀。  

陈普　孟子　养心寡欲  
心体自然安用养，多因迷欲易成昏。  
但能寡欲无私累，本体清明理自存。  

陈普　孟子　养志  
世俗养亲惟口体，谁能养志若曾参。  
至诚顺迁无违咈，为是心其父母心。  

陈普　孟子　尧舜之道陈王  
自贼其君固不恭，责难陈善乃为忠。  
要知尧舜夫何道，只在常言仁义中。  

陈普　孟子　尧舜之道孝悌  
尧舜巍巍道极隆，岂徒行止疾徐中。  
事亲敬开根天性，愚智由来一本同。  

陈普　孟子　要汤  
畎亩一身尧舜乐，幡然尧舜在君民。  
别无鼎俎要汤具，为有华勋道在身。  

陈普　孟子　夜气  
气无所帅任崩奔，东鹜西驰利欲昏。  
人事才停机械息，天心无间本真存。  

陈普　孟子　一暴十寒  
一粒微阳稍兆和，严凝莫奈雪霜多。  
天人胜负为消长，造物其如所息何。  

陈普　孟子　夷之  
厚葬非徒识所先，分明至爱自心根。  
怃然一悟奚从发，为有良知尚未昏。  

陈普　孟子　义利  
利出私情害万端，义循天理乐而安。  
是非得失分霄壤，相去其初一发间。  

陈普　孟子　义外  
所长之人虽在外，敬之之道自中推。  
可怜告子灰心久，礼物昏迷不自如。  

陈普　孟子　易地皆然  
今古无过只一中，随时适变一相通。  
圣贤心术无偏倚，事业虽殊道则同。  

陈普　孟子　忧忧喜喜  
骨肉真情出不期，捐阶盖井我何知。  
风埃满目间来往，天性曾无一点疵。  

陈普　孟子　由仁义行  
圣心仁义相为一，行动无非个裹来。  
已自不思并不勉，曷尝着意为安排。  

陈普　孟子　有庳  
弟兄小忍与堪怜，公义私情获两全。  
管叔若教封有庳，如凶凶罪岂无偏。  

陈普　孟子　有物有则  
大而天地无边际，细入无伦极眇锦。  
一器之中涵一理，随其所在莫非天。  

陈普　孟子　禹汤文武周公  
千圣相承惟道一，忧勤惕厉意尤深。  
至诚之理元无息，有息良非天地心。  

陈普　孟子　乍见入井  
乍见无从那处生，非思非勉出天真。  
苟无物欲相攻夺，人性如何有不仁。  

陈普　孟子　正命  
修身尽道素无愆，变故之来出自天。  
比死则刳申子死，亦皆义理所当然。  

陈普　孟子　知言  
识见超然地位高，人言情伪察秋毫。  
一些疾病生心腹，明鉴当台不可逃。  

陈普　孟子　执一  
事理纷纷千万亿，岂容执一以为中，  
圣贤心术无偏倚，只在能权识变通。  

陈普　孟子　终身慕父母  
外物安能乱本真，终天眷慕受恩深。  
大人所在元无坏，不失初来赤子心。  

陈普　孟子　终身之忧  
冠屦昂昂数尺躯，圣贤无我意何殊。  
伊人德业兴天地，在我宁甘食粟夫。  

陈普　孟子　周公之过  
过血乖离惨极刑，人情天理岂其真。  
天心处置非无意，故把瑕疵累圣人。  

陈普　孟子　子路喜闻过  
讳疾之人每忌医，夫谁有过喜人规。  
仲由勇义能如此，令闻无穷百世师。  

陈普　孟子　自暴自弃  
所性自来非不善，居参豚犬岂人情。  
昭昭日月明如镜，瞑目甘心冒昧行。  

陈普　孟子　自得  
勿助勿忘随所事，潜心积虑孰加功。  
待须默识心融后，左右逢原触处通。  

陈普　暮春始闻雷  
仓庚杜宇已喧卑，出地奔空独尔迟。  
六合中间皆起处，一更前后恰来时。  
吝蜗封闭俄惊破，迷蝶沈酣恐未知。  
菌蠢蛰龙安静退，不妨奋豫小愆期。  

陈普　拟古八首  
秋声金气流，天空露瀼瀼。  
素波合流月，淫淫满庭霜。  
遥夜一美人，寒闺自徘徊。  
暗法规订凌波，轻飚感鸣珰。  
天性赋贞清，动止中矩方。  
世无夔夔子，窈窕空英皇。  
抱璞如临渊，日入不下堂。  
时操弄玉箫，空中来凤凰。  
岁月如流星，发变面欲黄。  
服玉固雪肤，绝意百两将。  

陈普　拟古八首  
瑶池出甘泉，玉台荫梧桐。  
凤巢梧桐上，下浴甘泉中。  
美人室其左，荷衣裳芙蓉。  
素手把青枝，嘻嘻笑春风。  
性情如赤子，声气似黄锺。  
明珠媚深渊，鱼鳖游冲融。  
世事多参商，忧乐苦不同。  
荣枯与丑好，相待相駏蛩。  
深怀惕霜露，夙心常省躬。  

陈普　拟古八首  
秋夜永如年，四壁号寒蛩。  
明月照树叶，白露啼青桐。  
寒窗紫玉琴，时变羽凌宫。  
三弹不成调，百忧郁攻中。  

陈普　拟古八首  
人生不满百，常怀千岁忧。  
往事云雨散，积意如山丘。  
圣人已为土，土复成海流。  
曷为梦寐中，常见孔与周。  

陈普　拟古八首  
先我二百年，世道犹小康。  
鸣銮下紫霄，群仙集柏梁。  
仙仙青霞衣，济济白霓裳。  
兢兢奉玄道，拳拳荐天浆。  
鸡犬亦可仙，岂徒寿天生。  
茂陵无仙骨，上帝下巫阳。  
群仙返玉京，万事争苍黄。  

陈普　拟古八首  
共工昔暴怒，触折不周山。  
此枢太室上，飘落三江间。  
枢纽一飞播，满空悉颠翻。  
北斗堕其柄，文昌失厥官。  
彗星化为跖，搏人以为餐。  
天狗行地上，头戴方山冠。  
武夷有巨人，方持钓鱼竿。  
中宵投袂起，容貌何桓桓。  
欲扶紫薇坦，坐使天下安。  
复逢髈兜来，被发据其关。  
拂衣返空翠，弹琴弄潺湲。  
烟霞别一天，回首谢髦蛮。  

陈普　拟古八首  
东方有乐国，开辟先柏皇。  
鸾凤为鸡鹜，麒麟为犬羊。  
晨霞作朝食，太和为酒浆。  
土无干戈祸，人各千年长。  
下视禹九州，有土皆战场。  
白日虎狼行，青天蛟龙翔。  
我欲为东游，沧海渺无梁。  
何年夸蛾氏，移置天中央。  

陈普　拟古八首  
同根一味草，时命嗟异遇。  
风月芳香合，两地隔周楚。  
尔生麟趾家，朝夕沐玉露。  
我在云梦林，百草相蒙妒。  
白璧终不缁，恂恂亦良苦。  

陈普　偶成呈纯父  
朋友之伦在天地，何啻玄璜耦赤璋。  
不聆玉人春风话，禁得铁衾秋雨床。  
几人超距作貔虎，三尺弱孺思蛮强。  
几回合眼在丹碧，讲谈帝伯铺皇王。  

陈普　偶占  
水边侧耳翠萄叶，陂下锁魂金步摇。  
何以浔阳北窗下，白云伴宿听翛翛。  

陈普　凭阑  
南浦路东西，佳人不可期。  
断云荒草渡，归鸟夕阳枝。  
心事十二曲，头颅大半丝。  
低回问流水，去去复何之。  

陈普　凭阑  
高豁乾坤眼，山晴缘雨收。  
夕阳流水绕，荒草白云浮。  
柳荫小溪侧，樵歌古渡头。  
凭虚发清啸，安得仲宣楼。  

陈普　七夕  
玉果金盘开九州，人间无处匿蛛蟊。  
天孙今夜鹊桥畔，百亿化身难得周。  

陈普　七夕  
但把凡身小品论，不须榻頾问星辰。  
女郎恋别泪如雨，遑托金针度与人。  

陈普　七夕  
欲理银河一叶舟，不知满架架蒙鸠。  
汉阴抱瓮苍颜叟，孤负今朝乞巧楼。  

陈普　七夕  
木牛流马无人会，元是自家心孔开。  
却恐如簧谗佞口，曾问天孙乞巧来。  

陈普　七夕  
织女牵牛不隔河，俨然天娣与相摩。  
道心万载如寒水，肯为河东起浪波。  

陈普　七夕后一日  
世间万事但随身，不费将迎是圣人。  
雨暗云昏殷作夜，天青水碧在今晨。  

陈普　七夕后一日  
明朝来岁总过去，密意深情几度春。  
此是吾徒尘垢事，敢将上下位星辰。  

陈普　七月六日夜雨  
苍生一一共胞胎，日夜无端心上来。  
半月骄阳四更雨，豳风夏校梦初回。  

陈普　青蛙辞  
古祠一区环槐榆，飞鼪在瓦狐树居。  
铁炉缺裂死灰冷，箕坐一寸青蟾蜍。  
平心定气详其来，颓垣古厕浊水渠。  
蛇惊鼠骇得败壁，一跃乃是神王庐。  
丹青神鬼非其乡，顾盼欲去聊踌蹰。  
悾悾鄙夫见之走，争持衮冕加猿狙。  
鸣钲考鼓动井邑，毳衣褴褴驱大车。  
浮萍狎狎叱不开，遥瞻窃礼三欷嘘。  
吾闻臧氏之子不智，山节藻棁居蔡祠鶢鶋。  
无端尊礼青虾蟆，圣门讥诮岂只且。  
吾闻崇伯妖羽野，化为黄龙游羽潴。  
厥子代启九道，变作玄熊形猠{犭居}。  
鬼神赫赫号威圣，当为龙虎为鲸鱼。  
作云注雨兴万化，翻江倒海洗九区。  
咬啮妖狐咀封豕，眼光百步双骊珠。  
当为不为为虾蟆，爬沙脚手何陋欤。  
吾闻锹公焚烧江南一千七百所，只留夏禹泰伯季札伍子胥。  
宋祖砀山负耒夫，吴楚淫祠为之墟。  
轮囷大蟒郁屈死，寸蟆何足污其鈇。  
人心不正至斯极，无药可以医遽除。  
只须正直如梁公，一日秉畀群疑被祛。  
鬼车豕涂满天下，收拾打并归太虚。  

陈普　秋日即事五首  
夜床辗转恨明迟，晓发梳寒倚竹扉。  
树景纸窗风作色，蛩声壁罅月流辉。  
三杯白酒穷年客，满箧红尘隔岁衣。  
遥想白鸥江上路，蓼花枫叶雨霏霏。  

陈普　秋日即事五首  
玉露金茎晓发寒，秋风仍作去年看。  
蛩声疏雨长为客，雁影残蝉独倚栏。  
钱砚窗棂云影淡，丹枫溪曲水痕乾。  
西风曾与黄花约，拟掇繁英贳酒餐。  

陈普　秋日即事五首  
二尺书檠对影居，西风吹雪上吟须。  
云边月色人千里，竹裹秋声酒一壶。  
客思迩来红叶乱，雁声南去白云孤。  
季鹰自是知机者，一念莼鲈便到吴。  

陈普　秋日即事五首  
书余饮水枕么肱，四壁啼蛩诉不平。  
月色满窗诗骨冷，露华半枕梦魂清。  
西风岁岁长堤柳，流水朝朝沧海情。  
红叶山深无雁过，残砧几处捣愁声。  

陈普　秋日即事五首  
游丝闪闪挂虚檐，翔隼号寒华岳尖。  
白发束来闲点易，乌衣归去寂钩帘。  
三千客路飞机枫叶，四五人家卖酒帘。  
鱼笛水寒江上晚，半丛豆叶雨纤纤。  

陈普　劝考亭收文公书兼聚书  
孟氏继孔徂，凤鸟竟寂寞。  
千年性命传，造化欲废阁。  
生人无所之，死者之不可作。  
人心万山隔，治统千大落。  
天生周与程，得手始撑拓。  
百年复考亭，体用遂磅礴。  
精密洗粗疏，深厚驱浅薄。  
款鄐靡不周，混沌元无凿。  
谁家不藏书，心目迷博约。  
身为行秘书，所迁常迷错。  
考亭三十匣，独为百川壑。  
万善始有条，列圣元非昨。  
千派得一原，灵龟不劳灼。  
卷帙浩无边，要处自如跃。  
岁月荒苔生，风雨惟丹艧。  
翁死六十年，辄起人哀乐。  
同心咫尺，闵此无声铎。  
为推去后心，如受生前托。  
倬彼得不磨，坏乎赖爰度。  
人心已开辟，万象森冲漠。  
重构理期文，同盟敢无诺。  

陈普　劝学  
七闽四海东南曲，自有天地惟篁竹。  
无诸曾拥汉入秦，归来依旧蛮夷俗。  
未央长乐不诗书，何怪天涯构板屋。  
人民稀少禽兽多，云盘雾结成烜燠。  
楼船横海未入境，淮南早为愁蛇蝮。  
自从居股徙江淮，鸟飞千里惟溪谷。  
经历两世至孙氏，始闻种杏匝庐麓。  
依然未识孔圣书，徒能使虎为收谷。  
异端神怪非正学，但可出野惊麋鹿。  
三分南北又几年，匹士单夫无或录。  
开元天宝唐欲中，阑干始见盘中蓿。  
日南韶石出名公，新罗二士非碌碌。  
七闽转海即洙泗，仅有令孜与思勗。  
令人不忍读唐书，不胜林壑溪山辱。  
天心地气信有时，二三百年渐堪目。  
述古大年创发迹，义理文章相接续。  
蔡襄风任獬廳司，陈烈气压龙虎伏。  
介夫当仁意不让，了翁守义穷弥笃。  
天开道统游杨胡，一气北来若兰馥。  
了翁责沈先识程，子容闻风亦知肃。  
剑龙化作李延平，道理益明仁益熟。  
遂生考亭子朱子，撑拓三才开{左亻右上亡下一}育。  
植立纲常鳌戴地，开发蒙昧龙衔烛。  
三胡三蔡与五刘，新安建安知一族。  
直卿幸作东床客，照耀乾坤两冰玉。  
四书才老多有见，楚辞全甫尤能读。  
正叔安卿亲闻道，稍后景元亦私淑。  
礼书身后得直卿，遗经未了留杨复。  
奎宿分野忽在兹，神光秀气相追随。  
灯窗眉宇辙不同，金玉满堂珠万斛。  
遂令四书满天下，西被东渐出九服。  
方将相与作齐鲁，迩微觉忘南梳沐。  
贤良文学偶未设，墙角短檠充何速。  
相看一一皆凤麟，相薰渐渐随鸡鹜。  
古今最重是习气，圣贤为此多颦蹙。  
一落千丈不可回，坚冰都在坤初六。  
诗书自古不误人，明经不但为干禄。  
聪明才智万景春，家国子孙千百福。  

陈普　劝学歌  
太极肇判两仪生，其中人为万物灵。  
人亦天地一物耳，独以道义超众形。  
立为三才中宇宙，发挥天地经人伦。  
兹事初非外烁伐，毫发皆奋七尺身。  
后生可畏如日出，千金之躯岂可轻。  
寸阴可惜莫虚掷，百年安得长青春。  
有力如虎当猛省，何况责望深父兄。  
不通六籍不是学，未了三才未是人。  
希圣必须志尧舜，希贤必有为颜曾。  
义理彝伦精讲究，礼乐制度须详明。  
体用源流务透彻，血脉文理仍流行。  
会通两尽始无碍，范围未始离曲成。  
无尘胸次贮万卷，拔出笔力找千钧。  
不用高枕卧丘壑，用之家齐国治天下平。  
不但匹无匹妇皆获所，草木鱼鳖咸清宁。  
此皆后进本分事，不为干利与求名。  
更须扫除谑浪傲惰熊，打并嗜欲声色情。  
一物一则同一敬，牢守孔孟张朱程。  
吃紧工夫决有效，令闻广誉垂千龄。  
英雄气概为则是，一变至道非难能。  
君不见四十五十无闻不足观，总是惰而不学昏昏贸贸枉生天地间。  

陈普　壬辰日蚀  
忆昔度宗皇帝时，十年十三日食之。  
似道屃趐湖海曲，天子宫庭耽乐嬉。  
满朝翕翕皆妇人，祸来照镜方画眉。  
北军顺流日食既，两国正尔争雄雌。  
兴亡岂必皆有数，百年以来士气索。  
文臣髀肉不识马，武士惊魄怕见旗。  

陈普　儒家秋  
讲堂寂寂夜鸣蛩，苦为儿曹课日功。  
道体浑沦参太极，皋比冷落坐西风。  
研硃点易露华白，剪烛谈经帐影红。  
礼乐斯民开治教，闽中常衮蜀文翁。  

陈普　儒家秋  
离离秋色上梧枝，向晓烟云冷砚池。  
绛帐谈经千古道，青山对酒几联诗。  
西风红叶林边树，夜雨青灯鬓上丝。  
竹瘦荷枯篱菊净，暂韬笔砚彻皋比。  

陈普　儒家秋  
芦苇西风雁影孤，凄凄凉气入郊墟。  
铁檠灼烁三更雨，道脉精微几卷书。  
潘鬓星霜愁发短，韩堂风露故交疏。  
朝迁有道奎星显，何苦蓬窗守蠹鱼。  

陈普　山中  
便是人间一洞天，堕樵煮茗书腾烟。  
深春笋蕨千锺禄，落日渔樵三岛仙。  
一脉甘泉生白石，数竿修竹对青毡。  
天关九府高无路，莫助椒芹献小鲜。  

陈普　邵武泰宁途间一路海棠  
万骑连接出襄国，诸忍撩乱上骊山。  
道人不识红妆面，何事扶筇过此山。  

陈普　石堂  
仙佛人言是一家，好分半席共烟霞。  
廓清摧陷儒家事，不谓青山识正邪。  

陈普　石堂  
天威如许敢争雄，重遣山灵费一峰。  
不共那边如水火，未应抵死不相容。  

陈普　石堂  
萧萧五曲片茆茨，环合群峰共护持。  
天下七情谁中节，武夷山石百王师。  

陈普　石堂  
闻言惊喜是家山，曷蹙来兹遂一攀。  
何但名称偶相似，宛然天壁锁云关。  

陈普　石堂  
新丰鸡犬路终迷，庐下帘溪非故溪。  
造物留人殊过当，终当结屋此云栖。  

陈普　寿柏峰  
爱道爱宝同缩蜗，福善一点如朝霞。  
稽天利欲渺无路，不妨甪里留巅崖。  
清虚淡素天所觑，百神万物争拥遮。  
七十移桃自玄圃，八十意思犹未花。  
含如抱粹不肯露，时对知已抽萌芽。  
工亦一人年在第，弱质自愧霜蒹葭。  
逢人说项有何见，岂非气味同一家。  
啖柏茹芝分一叶，朝夕供兄粥与茶。  
一任张良算出去，人生何惜老年华。  

陈普　寿龙津余此溪  
昔在辛酉年，余裁十有八。  
翁时多十岁，无地贮英发。  
世运欲转移，正气久郁阏。  
科场弊已极，无复分椒樧。  
千里足难羁，须作奔泉竭。  
闭目骇奔腾，掩耳羞嘈赞。  
归来分躬耕，复不禁芽卉。  
蒯缑走杭越，触藩不能脱。  
纷纷梦中人，妄与谈空阔。  
翁兮独家居，自得真机栝。  
一日山河新，妙契静中斡。  
尚堪作子长，亦久抱恻桓。  
遂生肥遁心，确乎不可拔。  
人间闹蜂蝶，过目惟蹙頾。  
惟有燕归来，卷帘无阻遏。  
室呜孺悲瑟，门断陈遵辖。  
惟我拜床下，见侍隆中葛。  
躯为天地惜，日用诗书豁。  
但见居深深，谁知活泼泼。  
松柏晚丛立，姜桂老逾辣。  
新年俄八十，道气方兰茁。  
平生善养气，不作穴人揠。  
年来滋长茂，略不惊齿发。  
人生各有志，万物不能夺。  
善身背生色，济世腓无{拔左换月}。  
一与时偕行，造物自见察。  
人寿百二十，尧夫岂虚喝。  
分数天所裁，与行自能达。  
老彭祗谀言，但论道本末。  
更阅五十番，飞蜂与斯蚻。  

陈普　寿容山  
天下东南有玄圃，左瞰闽浙右俯楚。  
蕴环露秀周峰峦，异气时出为云雨。  
何年营丘文献孙，相攸驰檐来胥宇。  
绵绵瓜瓞日蕃滋，福德两兼一为主。  
山川欢喜神灵依，五者日用如水土。  
我来昔在旃蒙年，乃翁八十健如虎。  
再来当公六十六，春风习习生谈尘。  
即温听厉心自凉，不觉人间有炎暑。  
年年今日庆生申，已得河图天数五。  
今年三合尤奇妙，人生与猿共歌舞。  
樽前万事皆如意，酒酣屈指为君数。  
彩衣堂下森芝兰，四宗人人皆玉树。  
诗书礼义照人间，谦恭孝弟麒麟武。  
高年壮健幼稚仁，此事天下莫之御。  
福地何但贮退藏，请以閟宫代梁甫。  

陈普　叔文九日  
葱梅韭芥本同家，自入主骚竟入邪。  
一日露牙救桓景，千秋添得伴黄花。  

陈普　叔文九日  
江左夷吾本胜流，晚因造膝却生愁。  
紫囊肯上斯人腕，敢怨离骚佩不收。  

陈普　水车  
人为万物灵，无处不可见。  
天地生物心，得人始周遍。  
有心郑国渠，关中为富衍。  
三十六陂流，江南谷为贱。  
况如禹沟洫，流注周丘甸。  
是皆人所能，区画固为善。  
有力皆必为，有知悉能辨。  
亦可展经纶，未足穷圣彦。  
有如一隅地，同出天地奠。  
未尝阻耒耜，亦堪致芬荐。  
陂塘不能及，桔槔亦非便。  
凿井设辘轳，祗益增疲倦。  
何人静眼，潜窥出灵变。  
种种田器中，众美独车擅。  
鸠集群朴樕，构以天丝线。  
纵交合散杂，骨节不凌僭。  
相续同相生，如纽亦如辫。  
三十幅一毂，体用无迷眩。  
轧轧远有声，在田光恍龙战。  
吸吐皆自能，先后迭相禅。  
形如先天图，运若坤灵扇。  
东西隔参辰，出没递隐见。  
升腾为银河，不足惟小欠。  
长流尽碧涧，腑臓悉充羡。  
金龙吐琼液，急速如过电。  
合凑作波涛，飘洒余雨霰。  
远观骤倾泻，近看避沼溅。  
陂渠虽隔绝，流水足怜羡。  
云雨尽虚无，千亩自葱倩。  
岂徒美粳稻，且复肥鰌鳝。  
火轮亭午时，田头捩飞练。  
老农茅屋中，华胥梦方晏。  
逸逾他百倍，劳止岁一缮。  
明代造化劳，幽无鬼神谴。  
上帝安高居，赤子逾增眷。  
冯夷被人使，独得无靦面。  
人心一一妙，智巧弥宇县。  
秦蜀想皆然，不但吾福建。  
此物亦易知，何堪太夸衔。  
间居百无为，聊用娱笔砚。  

陈普　送江西曾雪笠歌  
几人夸咏雪，不如柳一绝。  
几家说渔父，不如柳两句，  
天阴岁晚寒江空，玉花四合为鸿蒙。  
一片清虚画不得，孤舟一笠何精工。  
凌空厉阔不觉寒，兀坐不动身与竿。  
矶头把竿冻犹立，老妻在中作袁安。  
此时意壮何分明，大无垠涯小无形。  
的如曾子见一贯，又似叶公初点晴。  
十年抛却吴松江，闽山六月念蔗浆。  

陈普　笋  
书窗媚幽独，万竹真我仪。  
冰霜茂摧挫，生意自有时。  
斐亹弄月阴，挺拔出风姿。  
凤吟逐神郁，春笋效珍奇。  
山林足膏雨，土脉润以肥。  
震雷摇蛰虺，千根同发机。  
迸芽带珠露，裂地拆伏龟。  
开窗见罗列，茧粟出扶藜。  
艰给或避石，奋逸或攒篱。  
森森麞鹿角，重重虎豹皮。  
地力既莫御，天工亦不迟。  
志气凌青云，风节比伯夷。  
讵容荐清酒，但可供清诗。  
呼童窃取小，不敢言馋饥。  
含壳全其真，活火汤瀹之。  
知心三两天。一樽留晚曦。  
锦绷去什袭，玉版参吾师。  
似为伤恻隐，直是慰肝脾。  
几为造化盗，何必邻童窥。  
作桥周曲意，煮箦又何痴。  
惟应厚墙壁，高插数丈篱。  
护成碧琅玕，长似冰玉儿。  
吾闻北人说，洛下价不低。  
千金买一束，掉头更还疑。  
南方信多此，吾党苦不知。  
入山三尺童，俄顷满檐归。  
作羹厚於菜，入市贱如泥。  
敢为比暴殄，只为不思惟。  
昔在燧人前，真风犹未漓。  
人间珠抵鹊，天下凤为鸡。  
南方即此宝，南人独尔迷。  
朝吟渊明菊，夜诵首阳薇。  
悠悠今古人，无复知德希。  
造化运可见，浑天何用仪。  
日月转两毂，阴阳分西时。  
化育出万形，加之成气姿。  
倚筇看生意，莫测其神奇。  
和风随土至，膏雨着物肥。  
千红咸竞晨，万玉亦乘机。  
深深起蛰龙，一一破伏龟。  
险不畏舮卼，难不辟石藜。  
启荆披瓦砾，撑屋触藩篱。  
头头出兕角，身身水犀皮。  
大方欺小弱，尖先后止迟。  
不知水先颊，游客戴鸱夷。  
六经无此物，昿见韩奕诗。  
韩侯富贵人，何况贫儒饥。  
咏形兼咀味，东坡韩退之。  
长閗君莫讶，容我踏朝曦。  
内戒捣虀妇，外徵老圃师。  
留先凤凰止，忽积蜜蜂脾。  
味既不可极，斑亦勿再窥。  
待尔林下友，一洗胸中痴。  
清风翠阴动，羽扇日接篱。  
此时林下客，何以并其儿。  
作未争长日，滕高陵薛低。  
一旦并夷齐，兄弟无相疑。  
庭前耸矛戟，栖鸦犹不如。  
斜阳绕三匝，疑事不能归。  
岂徒固吾圉，且不染尘泥。  
此儿真世宝，何必他谋惟。  
古来贵高上，盛德恶浇漓。  
宁令烹不呜，勿杀全德鸡。  
莫言一林竹，此路终不迷。  
何必趋青琐，亦胜对紫薇。  
携琴对此君，三叹锺期希。  

陈普　太极诗上范天碧侍郎  
涵涵六合八肱裹，类聚化生何可纪。  
固然两人阴与阳，大要一个不得已。  
所从无声亦无臭，所出如彼复如此。  
成象效法森目前，大自三才小一虮。  
形样度数各有极，体段一一无偏倚。  
纇疵痕迹毫发空，可惊可怪复可喜。  
参如交错天然文，不断去来川上水。  
尧舜得之御黄屋，不动脚手万物理。  
孔颜得之洗其心。四时收夜同行止。  
盖缘道理元如斯，无非礼义当然耳。  
就中发出太极来，万化一丸而已矣。  
眼看手搏漠无有，一日无之天地毁。  
片时俄顷不可离，万古千秋长不死。  
静为体而动为用，来为神兮去为鬼。  
不离於物仍犹尊，并行不僭光同体。  
但从化　　识中庸，立见源流彻精骴　。  
自从夫子系周易，千古百年没荆杞。  
一朝道在九疑下，红轮扶出咸池洗。  
不私其有以示人，意与朋类同甘美。  
隋珠夜光翻不幸，操刀按剑如衖起。  
唇焦口燥朱晦翁，至今无柰龙无耳。  
终然性在天地间，臭味不患无兰芷。  
文正有孙已佳绝，混沌相识尤奇伟。  
震泽天台合清秀，洞见无终与无始。  
一笑相逢武夷足，菊花未老梅含蕊。  
共在在生不息中，思入遥天碧万里。  
金城铁壁私家学，一言半句俘其垒。  
断槎枯卉晚未生，睡魔辟易面沃水。  
世间无限扫复生，无事生事杂且猥。  
一天一地珠为丸，注疏陋儒足加箠。  
愿公多与说无外，庶使苍生安六礼。  

陈普　太极中事事皆有即无佛  
三春蝴蝶谁言梦，六月苍蝇讵可憎。  
未怪康衢中有虎，每疑太极裹无僧。  

陈普　天上碧桃  
春阶荡漾春日长，羽林飒飒勾陈苍。  
钧天寥寥帝不康，一月震悚奔勾芒。  
夜鸠众功和阴阳，粉白黛缘各一方。  
铸作娟丽盈盈妆，金乌飞去东藩傍。  
左右前后千毛嫱，青云衣兮白霓裳。  
重重华盖十六行，琼林玉殿积缟霜。  
气焰薰薄摇篮光，白云乡是碧云乡。  
骑龙韩愈如渔郎，缑山仙子闻仙方。  
坐鹤之背吹凤凰，穆子简子方来王。  
气迷色眩成肆狂，执法叩阊夕抗章。  
有一於此无不亡，言从谏听如禹汤。  
斥罢脂泽去芬芳，各服毼衣事蚕娘。  

陈普　天柱峰  
撑天拄地气何雄，绝似多愁杞国翁。  
五曲年来添个伴，从今不复患共工。  

陈普　挽苍崖  
自君綦迹绝兹邦，共讶君为采药庞。  
疾景更先伯淳一，佳儿独欠郭公双。  
一经有托死何恨，兼善未酬心肯降。  
泪满平生师友事，山中几度酒盈缸。  

陈普　挽平山菊涧  
自是斯民手，全民此世身。  
片言含展席，一室见经纶。  
德业空成已，诗书上事亲。  
但赢千载内，一样不无人。  

陈普　挽平山菊涧  
卑卑梯接俗，望重若蒿蓬。  
作俑系何代，弥天以送终。  
闹居常愤切，易簧愈昭融。  
一二人家化，髒髒似洛中。  

陈普　挽平山菊涧  
小试庖丁刃，天王信不虚。  
林森惊若凤，戢戢免其鱼。  
一日乾坤定，终身岩谷居。  
人皆疑不仕，莫晓我心初。  

陈普　挽平山菊涧  
细细香鼻孔，寥希古已然。  
相逢言尚古，话久许知天。  
太极有形外，几宵灯火前。  
示人犹不敢，何见遽刊传。  

陈普　挽平山菊涧  
获接阿戎裾，殷勤便手卢。  
开缄伯淳坐，入梦孔明庐。  
敬事期身役，抠趋刻岁余。  
天翁如错误，流涕看苫苴。  

陈普　挽平山菊涧  
诗礼期文嫡，箪瓢此世人。  
心惟忧道屈，眼不见家贫。  
清瘦生来骨，孤高没后身。  
几多黄壤客，难配得如君。  

陈普　挽诗  
蝇头蜗角总虚名，公擅儒林一老成。  
四德兼全空翠袖，一丘何暇问苍生。  
书窗掩月鸡同梦，琴室临溪鱼识声。  
可惜哲人今山矣，尚存畏敬尽堪刑。  

陈普　挽熊去非  
畴昔鳌峰乍盍簪，为予一动伯牙琴。  
文明济济英雄集，祭礼洋洋上圣临。  
古道违时成握手，狂言骇俗赖知心。  
群居离索非今日，宿草萋萋得讣音。  

陈普　望云  
几爱山中云，杳霭起无迹。  
晴风吹缘树，天节日已尺。  
悠扬几片飞，出岫度绝壁。  
敛作苍狗形，舒为鲲鹏翼。  
朝抹峨嵋青，暮蘸沧海碧。  
江南与江北，荡荡恣所适。  
何如云中仙，避嚣隐幽寂。  
采药云下林，砺剑云上石。  
乘云骑茅龙，倚云吹铁笛。  
我欲往从之，飘然不可测。  

陈普　文公书厨　百家其承  
仁以生为道，岂不在子孙。  
贤愚固难必，厥初同一原。  
无根不能生，有作斯可述。  
冈极垂统心，非禽岂无识。  

陈普　文公书厨　出此谟训  
仁心忧万世，出语岂能无。  
拟之而后言，一字一明珠。  
万化必有成，大中在方策。  
渊泉端有自，聪明达天德。  

陈普　文公书厨　匪金满嬴  
人皆爱子孙，贻遗无不至。  
苟无深远心，率以害为利。  
韦贤未知道，不贵满嬴金。  
欲永金张业，但传周孔心。  

陈普　文公书厨　含英咀华  
圣心天地蕴，言语其精华。  
本末惟一贯，根香非两家。  
薄言采撷之，入品如含咀。  
始知真滋味，熊掌不足语。  

陈普　文公书厨　惠我光明  
释我矜传灯，老庄抱生白。  
自言摩尼珠，谁知黑如漆。  
荀杨不识性，依旧如夜行。  
万世真日月，四书与五经。  

陈普　文公书厨　继天测灵  
天生真聪明，欲子述父作。  
法象虽昭陈，参赞良有托。  
述事在继志，知化先穷神。  
不得天地心，作用皆非真。  

陈普　文公书厨　永言宝之  
世人多可笑，蜣丸富收拾。  
复有一般人，燕居加什袭。  
六经与玉府，惠我一何多。  
区区缘实见，没世抱荆和。  

陈普　文公书厨　於穆元圣  
骊龙抱明珠，高卧万丈下。  
岂无善水人，谁是得珠者。  
至人有神手，上智无浅心。  
直须入无伦，始克开重阴。  

陈普　武夷一曲  
虹桥一断几午龄，亲手文公再造成。  
何事游人尚迷路，乱寻无楫渡船撑。  

陈普　喜晴  
炎天积雨气如秋，今日新晴快倚楼。  
神女收云清客梦，羲和鞭日慰民愁。  
昨朝苔砌行蝼蝈，破晓松梢乱栗留。  
暑气犹轻如四月，欲从溪上问轻舟。  

陈普　戏呈友人  
年来学道未知方，羞逐莺花燕蝶忙。  
三五年加心死尽，有如鱼鸟见毛嫱。  

陈普　戏题赵畔道寓居壁间  
疏髯荆楚青油客，踏着天根息此堂。  
惹得深山狂简子，年年来此道先生。  

陈普　仙掌  
丹崖翠壁尽仙梯，不用囊中大药资。  
成道无过是无欲，仙灵分晓示诸斯。  

陈普　谢天爵惠诗和韵  
男子须为颜孟徒，文章义理视公沽。  
不穷六籍不为学，未了三才未是儒。  
当作大鹏辞斥鷃，又如快鹘入群鸟。  
泰山到顶无多路，不肯攀登直是愚。  

陈普　谢岩上张伯春伯齐兄弟子侄惠生日诗  
苟食媮衣岂足论，诸公何见为开尊。  
诗书虽读道何有，爵德咸无齿敢言。  
泉下年年孤祖孝，眼前事事负乾坤。  
幸随草木酣秋色，晚节黄花别立根。  

陈普　行藏  
四时书夜有成姿，用舍行藏亦易如。  
祭器无周应独抱，儒冠有越莫空资。  
乱由径窦人皆笑，不出门庭鬼亦疑。  
千古常经川上水，莫将闲气动诗脾。  

陈普　悬壶  
悬壶大如斗，紫芋高五尺。  
物能充其量，满彻无不极。  
人禀天地正，性分亦有则。  
充之足为尧，不充乃为跖。  

陈普　学诗  
先知老嫩辨精粗，又识寒酸与富腴。  
要落前人旧窠臼，也须作我大规模。  
英豪好是不缘酒，妥帖岂须由捻须。  
最好尧夫击坏集，胸中间气一毫无。  

陈普　学诗  
摇膝支颐未冠年，已将采撷胜雕镌。  
未能动地惊天句，且诵吟风弄月篇。  
击坏莫抛康节集，煎胶可续上林弦。  
东山七月无人解，只是周公学有源。  

陈普　姚国秀十咏　东塾  
濂溪义安取，新郑与新丰。  
所以东塾子，拳拳东塾翁。  

陈普　姚国秀十咏　勒马山  
六合横驰鹜，道人门不开。  
回头顾明命，鞭辟入身来。  

陈普　姚国秀十咏　菱塘  
廉隅集谣咏，举世尚和光。  
平生憎老子，蓄雨肥菱塘。  

陈普　姚国秀十咏　梅窗  
年年佩温故，先入一枝来。  
岁寒吾与女，欲别重徘徊。  

陈普　姚国秀十咏　溪庄  
畴昔何来此，青山与白鸥。  
絮飞春不去，潮返月频留。  

陈普　姚国秀十咏　小山  
平生一丘愿，不忘岳连姿。  
若求静寿意，一篑有余师。  

陈普　姚国秀十咏　信芳亭  
德馨何酷烈，同心皆与知。  
灵根在何许，暗室毋自欺。  

陈普　姚国秀十咏　玉女峰  
道心苦难足，造物冷看人。  
铁汉未成就，遗渠妍笑颦。  

陈普　姚国秀十咏　圆山  
道不见此山，指作太极图。  
中宵挂明月，请看头上无。  

陈普　姚国秀十咏　竹坞  
竹静尘不染，坞深人不到。  
欲海不可航，聊须从吾好。  

陈普　姚氏生男歌  
开乾枢，转地轴，  
喜气郁葱充阎闾。一点文星隐天阙，  
女郎捧得掌中珠。破晓儿童忙报道，  
以璋作麞大笔书。才过五日便呱泣，  
古称英物竟不虚。山灵锺秀产英杰，  
冰肌玉骨色清癯。孔释果然亲抱送，  
天上麒麟汗血驹。于公积德加厚地，  
衮衮公侯尽有余。从今生一必生二，  
续作杜陵歌二雏。五桂争秀椿未老，  
兰孙竟出根株，矧彼开元衣钵在，  
有例有样非敢谀。当年秀发名登於桂籍，  
作个公卿岂肯卑微欤。  

陈普　野步十首  
南雁数声嘹唳，西风双鬓{上髟下监}鬺。  
病叶夕阳满树，断云残雨归岩。  

陈普　野步十首  
潇洒枯藤老屦，行行只复行行。  
泥路野人屐迹，石桥流水琴声。  

陈普　野步十首  
黄犊眼中荒草，鹭莺立处枯荷。  
宦海风涛舟楫，故山烟雨松萝。  

陈普　野步十首  
愁思冥鸿杳杳，吟情改叶纷纷。  
归去满身溪雨，醉眠半枕山云。  

陈普　野步十首  
白日长绳给系，青帘浊酒堪赊。  
归鹤苍山云际，故人锦字天涯。  

陈普　野步十首  
红叶林风飒飒，苍苔径雨斑斑。  
人迹石边流水，樵歌鸟外青山。  

陈普　野步十首  
流水数株残柳，西风两岩芦花。  
荒草客愁远道，夕阳牛带归鸦。  

陈普　野步十首  
按步缓寻幽草，扬眉一望平林。  
鸟景渔矶日暮，豆花村屋秋深。  

陈普　野步十首  
几处渔樵石路，数家鸡犬柴门。  
灶屋残烟杳霭，溪流淡月黄昏。  

陈普　野步十首  
木叶西风古道，稻花北垅新田。  
流水美人何处，夕阳荒草连天。  

陈普　野景  
衮风柳絮乱溪桥，一抹轻烟野外遥。  
独钓渔翁占江上，耦耕农父伴山腰。  
黄鹂百转趁红日，白鹭一行登碧霄。  
只怕时光如水迅，前村忍听一声蜩。  

陈普　野烧  
杂沓平原起电红，凭陵势欲逼青峰。  
草芽不问新开甲，蛰户尤怜乍启封。  
何暇彻侯分玉石，略如伯益逐蛇龙。  
际天逸德无人问，独倚高楼到晚锺。  

陈普　夜台  
角陵初为五斗盗，崔浩继作千寻宫。  
重黎不生大禹死，鬼魅杂出交蛇龙。  
妄夸夺尽离娄明，虚喝弱却楼烦弓。  
礼乐沉沦入九地，阴邪叫啸充虚空。  
人寰黯淡如夜台，百物凄怆生芒峰。  
虎狼四出食人肉，四溟不受黄流东。  
岂无健士能拓遏，末俗骨醉难为功。  
我欲南游叫虞舜，一怒为我诛兜共。  
阴阳草昧风气闭，苍梧日落天鸿蒙。  
代天去恶如拔薤，后剪枝叶先其宗。  
洗心学易见太极，百怪冰释春流通。  
道在不系后与前，日月东出开群蒙。  

陈普　夜坐  
竹云乱相逐，明月羞如女。  
青山锁幽人，饥民卧茅宇。  

陈普　夜坐  
书债如山未有涯，幽怀耿耿夜眠迟。  
官无蝈氏蛙何横，天静狼星狗不如。  
淡易入神山鬼笑，端襟持镜玉蟾窥。  
悠悠窗下新功小，羞见凌空万玉姿。  

陈普　一路海棠正开  
入樵万里海棠林，花作云霞树作阴。  
莫笑道人行此路，却怀程邵看花心。  

陈普　一线天  
天真道妙本无多，只费挨摊与洗磨。  
不见昭昭端的处，分明全体是如何。  

陈普　乙巳邵武建宁夜坐书呈诸公  
欲图麟阁终形役，不过虎溪还事烦。  
但向暑来寒往处，十分磨鑢要无痕。  

陈普　乙巳邵武建宁夜坐书呈诸公  
匝地弥天日用常，寂然不动已洋洋。  
但令正气无参杂，立见岐山叫凤凰。  

陈普　乙巳邵武建宁夜坐书呈诸公  
东家丘蓄缘何息，百里奚牛为底肥。  
自得三人虽损一，此心到处物无违。  

陈普　乙巳邵武建宁夜坐书呈诸公  
鹡鴒翡翠各毛衣，未有丝麻亦衣皮。  
白书不冠对妻子，要令天地撤方维。  

陈普　乙巳邵武建宁夜坐书呈诸公  
敬身天不宽曾子，白眼人当杀嗣宗。  
林下脱巾仍露脚，青云白石肯相容。  

陈普　乙巳邵武建宁夜坐书呈诸公  
一合乾坤贮鬼神，入虚何敢谓无人。  
暗中射鲋谁知见，绕市青衣说与人。  

陈普　乙巳邵武建宁夜坐书呈诸公  
南面弹琴陈蔡饥，不停书夜迭相催。  
鸤鸠欲一无容伪。兄弟一家分受之。  

陈普　乙巳邵武建宁夜坐书呈诸公  
高宗诚实梦傅说，傅说何尝梦高宗。  
鲐背图形满天下，柴门不启睡方浓。  

陈普　乙巳邵武建宁夜坐书呈诸公  
长沙太傅便叹息，华州司功辄发狂。  
持此身心上天去，更无可答万夫望。  

陈普　乙巳邵武建宁夜坐书呈诸公  
寄牋遥问两司翕命，曾遣千金慰执鞭。  
抛却一川风月去，高车驷马定何年。  

陈普　乙巳邵武建宁夜坐书呈诸公  
求鱼指鹿共诬天，驷马嘶声更可怜。  
不下但嗔机上叟，中庭犹有泪如泉。  

陈普　乙巳邵武建宁夜坐书呈诸公  
父母何曾使我瘉，自将身去猣尘埃。  
孔颜思孟老庄释，万语千言唤不回。  

陈普　乙巳邵武建宁夜坐书呈诸公  
投灯飞烛未为愚，接迹纷纷是可诛。  
缘木得鱼还有样，便教焚却孔明庐。  

陈普　乙巳邵武建宁夜坐书呈诸公  
气云汗雨揉黄埃，不是天驱地使来。  
莫恃慈亲无杀子，害仁已甚必为灾。  

陈普　乙巳邵武建宁夜坐书呈诸公  
盱豫悔成缘悔迟，往蹇来反又何疑。  
鸡鸣一念清如水，正是籧簒可俯时。  

陈普　乙巳邵武建宁夜坐书呈诸公  
山龙火藻舜所置，六合可无纲与维。  
有室有家万心愿，圣门大标在鑽窥。  

陈普　乙巳邵武建宁夜坐书呈诸公  
金明池上缘衣儿，燮理阴阳焉用之。  
建国立家真可怪，不栽梓漆与桐椅。  

陈普　乙巳邵武建宁夜坐书呈诸公  
棘围木栅试文章，先把公卿作冠攘。  
往事如斯能不咎，未容尽付与斜阳。  

陈普　乙巳邵武建宁夜坐书呈诸公  
深山夭矫老风霜，自是光明好栋梁。  
不待万牛托挽去，不如僵柳与枯杨。  

陈普　乙巳邵武建宁夜坐书呈诸公  
如山似岳起烟云，争柰根资故未纯。  
整顿乾坤成万类，要还林下洗心人。  

陈普　乙未冬久雨  
陇上初黄雾四垂，禾头尽墨正淋漓。  
衡山自有开云手，只有人间人不知。  

陈普　以诗就叶洞春求画蒲萄  
洞春豪杰士，妙笔出怪奇。  
写就大宛根，可怪不可{扌棄}。  
此手岂易得，此手难再携。  
敢将有声画，博君无声诗。  

陈普　忆昔  
壮岁声名动洛阳，重重皎日出抚桑。  
笔锋刚劲万人敌，文阵纵横百胜场。  
天下文明仰龙见，胸中韬略困鹰杨。  
唤回三十年前梦，抚案挑灯感慨长。  

陈普　隐屏  
排云觝雨立虚空，端正方严万壑中。  
好去明堂充宁倚，不应留此伴仙翁。  

陈普　永丰疫疠事佛人多死  
斗邑军余种未芽，敛形还葬复千车。  
天行底事无差择，偏入长斋礼佛家。  

陈普　咏史上　班超  
三十六人抚西域，六头火炬走匈奴。  
古今参合坡头骨，尽是离披见鹘乌。  

陈普　咏史上　丙吉  
污茵驭吏习边方，阿保宫人畏霍光。  
丞相马前人蹀血，病牛何足累阴阳。  

陈普　咏史上　邴原  
无数潜龙不肯藏，炎精展转遂无光。  
间关鲸海缘何事，更问辽东作范滂。  

陈普　咏史上　蔡邕  
不际明时论石渠，空将薄命仕鸿都。  
天公似把词人戏，父子然脐子坠胡。  

陈普　咏史上　蔡邕  
万岁黄金欲散时，柯亭风笛尚堪吹。  
一时谋卓人无数，不遣中郎一个知。  

陈普　咏史上　曹参  
人彘风腥起两宫，艾豭歌唱满秦中。  
酒壶不但容齐狱，时事方宜用盖公。  

陈普　咏史上　晁错  
谁人能夺伯氏邑，何德敢隳三子都。  
内史自侵汉家庙，未须削楚更衰吴。  

陈普　咏史上　成帝  
元帝斋宫纳弁儿，阿娇金屋篡歌姬。  
披香博士多才学，刘氏家传有未知。  

陈普　咏史上　楚元王交  
荒芜新语不堪听，猛士凄凄北鄙声。  
楚醴不延风雅客，诗书犹未脱秦坑。  

陈普　咏史上　东方朔  
宣室不令容董偃，却容皋朔与相如。  
当时有意清君侧，鸡鞠诙谐总合诛。  

陈普　咏史上　董仲舒三首  
好古刘安岂逆俦，左吴枚赫满诸侯。  
仲舒到处皆狼虎，妥帖驯良独到头。  

陈普　咏史上　董仲舒三首  
鹤发东宫体孝文，明堂服色谩云云。  
力行到底终何似，不逮躬行万石君。  

陈普　咏史上　董仲舒三首  
孟轲死后惟董子，道义两言扩古今。  
性善七篇何落落，千秋不遇一知音。  

陈普　咏史上　伏生  
撑肠拄肚总聱牙，汉室龙兴发乍华。  
掌故不来光影暮，尚书再火伏生家。  

陈普　咏史上　伏生  
嬴蹶刘兴齿舌存，百篇大义尽堪闻。  
孝文无意修王制，古典重遭伏胜焚。  

陈普　咏史上　伏生  
二儿并辔入公门，博局纷纷启祸原。  
不及贾生何处是，弗将礼法教儿孙。  

陈普　咏史上　伏生  
性习由来系正邪，古今谁不道蓬麻。  
无人说与吹箫相，窦薄淮刘本一家。  

陈普　咏史上　伏生  
邓氏铜钱张武金，至公终浅爱终深。  
东西两子皆称跸，未餍怜儿老妪心。  

陈普　咏史上　伏生  
睢阳东苑三百里，中山后宫三百人。  
汉家制度无穷极，仅有宽仁不是秦。  

陈普　咏史上　伏生  
文杏沙棠代代殃，露台不作作阿房。  
古来尧禹卑宫室，不为丹朱与太康。  

陈普　咏史上　贡禹  
杀傅囚师不敢言，奸人致意遂昏昏。  
明经洁行人如梦，莫把优游议孝元。  

陈普　咏史上　管宁  
中州白日虎狼嗥，越海鲸鲵更浪高。  
化日尺书归故里，依然逃董不逃曹。  

陈普　咏史上　光武  
腹上能容严子陵，面前何不着韩歆。  
迭兴知与人何事，陇蜀才平便易心。  

陈普　咏史上　光武  
赤符交锡帝心移，不似初来岸帻时。  
浪泊壶头终落落，羊裘男子殆先知。  

陈普　咏史上　光武  
丙夜沈沈讲未亭，故人重话旧时灯。  
半篇说命良依约，舜典周官总未曾。  

陈普　咏史上　光武  
经邦论道职何卑，又是前朝卖饼儿。  
十乱五臣无煖席，三王四代是何时。  

陈普　咏史上　光武  
金匮哀草正共哀，又将符命议灵台。  
太山千古黄泉路，底事銮舆爱上来。  

陈普　咏史上　光武祭遵  
东山纪律久无闻，钲鼓才鸣玉匣尘。  
牧野再逢诸葛亮，两阶重见祭将军。  

陈普　咏史上　光武祭遵  
琤琤壶矢柳营春，十万貔貅不动尘。  
世祖功臣三十六，谁为韦裤布衣人。  

陈普　咏史上　光武明帝  
后宫任姒古今希，前殿弦歌凤已知。  
孔子孟轲真薄命，不生建武永平时。  

陈普　咏史上　光武明帝  
盘木白狼纷贡毛，龟兹侍子荐蒲萄。  
满朝虎拜南山寿，无一人能作旅獒。  

陈普　咏史上　郭林宗  
饯郭林宗数千两，哭陈太丘三万人。  
河上纷纷皆折角，不如一一是黄巾。  

陈普　咏史上　韩信三首  
良日登坛计策行，酸醎甘苦共杯羹。  
不须握手师陈豨，修武高眠已合烹。  

陈普　咏史上　韩信三首  
群龙共帝牧羊儿，缟素能开四百基。  
蒯彻亦生天地裹，欲将口舌夺民彝。  

陈普　咏史上　韩信三首  
蹀血中原不用骄，论功何似禹乘橇。  
始终两汉无留葛，谁与尘编慰寂寥。  

陈普　咏史上　汉高帝八首  
气力才胜野外仪，情怀颇乐汉中儿。  
两生礼乐留侯箸，此事而翁却自知。  

陈普　咏史上　汉高帝八首  
诗书礼乐敢忘钦，自是而翁力不任。  
莫把溺冠轻议论，要观过鲁太牢心。  

陈普　咏史上　汉高帝八首  
煨烬三王不复收，子孙大辱辟阳侯。  
无边智力皆骑虎，高绝还能四百秋。  

陈普　咏史上　汉高帝八首  
金创可愈不容医，应念丁公相戹时。  
不赖西风吹楚卒，千龙万虎亦何为。  

陈普　咏史上　汉高帝八首  
扶创裹血过家乡，四顾何人守四方。  
梁楚淮南残一国，山河争属将狼羊。  

陈普　咏史上　汉高帝八首  
羽未禽时胆屡寒，羽禽不得一朝闲。  
卯金四百年天下，却在双娥一笑间。  

陈普　咏史上　汉高帝八首  
一带阴山浪引弓，运移婚媾一朝通。  
英雄白首消磨尽，甘与枭雏作妇翁。  

陈普　咏史上　汉高帝八首  
欲来不解自操持，白日明庭抱爱姬。  
世降的从何处起，醉眠王母二家时。  

陈普　咏史上　何进  
龙骧虎步反狐疑，解事陈琳却似痴。  
灭火不关千里草，汉家社稷付屠儿。  

陈普　咏史上　河间献王  
礼乐将兴汉德凉，活麟天把付锄商。  
周官千载埋黄壤，两汉如今几献王。  

陈普　咏史上　华歆  
拈起黄金日岂疑，斩关发壁复何为。  
辽东不洗巢由耳，痛切初年割席迟。  

陈普　咏史上　桓荣  
明帝天姿可禹汤，周公不梦梦空王。  
当年紫绶金章客，何德何功坐太常。  

陈普　咏史上　皇甫嵩  
几多孟德总欺孤，底事山头独望夫。  
不听阎忠听梁衍，未应魏阙便当涂。  

陈普　咏史上　黄霸  
凤凰不一至尼山，独为皇不少悭。  
图画纷纷上麟阁，五年宰相独何颜。  

陈普　咏史上　霍光  
井田学校竟终天，盐铁舟车讫万年。  
隔绝古今萧与霍，空劳孔壁出尘编。  

陈普　咏史上　霍光  
几度咸阳累积尸，尽缘丘冢似焉支。  
覆车愁杀张车骑，印绶临身必十辞。  

陈普　咏史上　汲黯  
东北民思虀主父，西南人欲粉唐蒙。  
汉家社稷何依倚，黯直粗疏一病翁。  

陈普　咏史上　即墨大夫  
清浅蓬莱几度桑，纷纷斫石底心肠。  
项梁刘季相逢日，即墨大夫头未霜。  

陈普　咏史上　季札  
鸾鷟无声皇极差，消磨人物百千家。  
姑苏无限骚人楚，不罪延陵罪浣沙。  

陈普　咏史上　贾董  
贾董声名甲汉儒，到头事业有差殊。  
五年大傅何飘忽，不告梁王肆夏趋。  

陈普　咏史上　贾逵  
经术何曾得暂行，汉家空有表章名。  
石渠但把雷霆压，焉用低帷凿壁生。  

陈普　咏史上　贾生  
衣绨英主首祠汾，他日燕齐尽羡门。  
玉漏声中闻底事，反将前席待新垣。  

陈普　咏史上　贾生  
落日长沙被鹏惊，愁来强把死生轻。  
洛阳才子何多涕，太息沾襟过一生。  

陈普　咏史上　金日磾  
騫皇千万无归，博得麒麟作{外广内殷乛换二}厮。  
一片兽心犹自在，建章殿下食其儿。  

陈普　咏史上　金日磾  
牵马胡儿共拥昭，同功同德不同骄。  
麒麟阁上尘埃面，羞见芬芳七叶貂。  

陈普　咏史上　景帝  
宗庙谁开内使门，临江依样又穿垣。  
爱妻娇子如泥土，晁错何知独恃恩。  

陈普　咏史上　景帝  
赐帛宽租泽未休，四方缓急有余侯。  
余威不赖刳蛇剑，仓卒谁枭老濞头。  

陈普　咏史上　孔融  
一身撑拄汉乾坤，无那危时喜放言。  
不受祢衡轻薄误，未容曹操驾金根。  

陈普　咏史上　孔子  
绝粮之愠鲜知德，浮海之喜无取材。  
子思孟轲缘底事，列之舜禹与颜回。  

陈普　咏史上　匡衡  
铺陈治道本群经，无愧更生与董不生。  
不赖王尊作鸣凤，欺天一点未分明。  

陈普　咏史上　夔垂  
狠云华月丽衣裳。搏拊初登下凤凰。  
竹矢区区天亦爱，河图相伴到成康。  

陈普　咏史上　老子  
瓜葛非徒李世民，牵藤引蔓百千身。  
周时柱下霜眉客，今作书符呪水人。  

陈普　咏史上　李广李陵  
茂陵无奈太仓陈，槐里家传本助秦。  
万落千村荆杞满，陇西桃李亦成薪。  

陈普　咏史上　李广李陵  
祈连天幸时难再，槐里侯封命已寄。  
文景余波涓滴尽，延居数出欲何资。  

陈普　咏史上　李斯三首  
太华终南只磨青，渭流一日肯为泾。  
豺狼不食茅焦肉，水火安能熄六经。  

陈普　咏史上　李斯三首  
抛却韩卢把虎骑，诸生莫讶正忙时。  
鱼龙不隔蓬莱路，方有东门逐兔期。  

陈普　咏史上　李斯三首  
李斯何敢妄坑儒，但作逢君固位图。  
造物欲为儒报德，故教草草杀扶苏。  

陈普　咏史上　李膺范滂  
凤麟自古待明时，矶虱何堪论是非。  
可是首阳可埋骨，争知人怨首阳希。  

陈普　咏史上　廉颇蔺相如  
长年霜骨白皑皑，廉蔺羞颜似湿灰。  
白起杀心如未谢，二家随璧献章台。  

陈普　咏史上　两生  
少年贾谊空多口，老大申公缪一行。  
曾识当年二君子，闭门不受叔孙生。  

陈普　咏史上　刘向  
白虎明光奏五侯，帝乡寥隔在温柔。  
甘泉太乙重招起，聊答青藜照白苹。  

陈普　咏史上　刘歆  
秀国师公雄大夫，梓枝何用叹扶疏。  
刘歆父子无瓜葛，何怪昌言毁仲舒。  

陈普　咏史上　刘虞  
曲盖华旗起益荆，幽州臣节独分明。  
汉家福分无周旦，天遣忠贤不习兵。  

陈普　咏史上　刘虞  
疽溃中平甲子年，蒲蠃桑椹亦萧然。  
幽州别是神仙土，谷石人间三十钱。  

陈普　咏史上　卢植  
泓泓眸子渊亭，不见蛾眉只见经。  
未似马家亲子婿，终身不踏绛纱庭。  

陈普　咏史上　吕后  
酌醙樽前气似虹，朱虚酒令却相容。  
王陵平勃浑无策，安汉当年一触龙。  

陈普　咏史上　蒙恬  
劈碎崤潼坼太行，才通腥鲍到咸阳。  
地后山灵思报德，故教蒙毅去輼輬。  

陈普　咏史上　祢衡  
铜雀罗纨宛汗青，芳洲鼓史骨如生。  
羯奴礌落若日月，大雅那堪祢正平。  

陈普　咏史上　赧王  
世历锦延四百秋，死蚿枯竹附诸侯。  
末年隆准生丰沛，谁道嬴秦是继周。  

陈普　咏史上　倪宽  
亲媚张汤似谒居，阿谀天子过相如。  
汉儒个个公孙子，不坠遗经一仲舒。  

陈普　咏史上　彭宣  
法度名儒奉束修，帝师礼数亦宜优。  
公卿股栗朱云剑，白首门生忍不羞。  

陈普　咏史上　齐桓公二首  
关睢泽竭自师陉，直到瓜丘炉六经。  
户外流虫争掩鼻，当年已作鲍鱼腥。  

陈普　咏史上　齐桓公二首  
葵丘霸气若虹霓，东略何缘遽不知。  
宰孔晋侯相遇处，齐桓已作在床尸。  

陈普　咏史上　秦皇  
闵道飞翚指若枝，东门看日浴咸池。  
生前有力移天地，死后无人予席帷。  

陈普　咏史上　秦皇  
江神返璧事何新，海若湘君亦伐秦。  
一炬东来烧不了，更劳墓上牧羊人。  

陈普　咏史上　屈原  
仲尼死后百年期，定把离骚继四诗。  
占断江南烟雨绿，历山穷子与湘累。  

陈普　咏史上　商鞅  
此天此地此经文，学者何尝溺所闻。  
尽道李斯焚典籍，不知吹火是商君。  

陈普　咏史上　尚父伯夷  
春来秋叶在枯枝，底用端蓍更指龟。  
二老东来元并辔，马前何害不相知。  

陈普　咏史上　申公  
片言不合去何迟，又似当年在楚时。  
束帛蒲轮无报效，至今天子不迎师。  

陈普　咏史上　申屠嘉  
汉四十年几丞相，蹶张丞相冷如冰。  
两京礼乐何堪自，薄有申屠与宋弘。  

陈普　咏史上　审配  
谋袁大似为曹谋，却道辛毗破冀州。  
五夜邺沟深二丈，袁公神武一时休。  

陈普　咏史上　审配  
独拥残兵守邺城，伫儒袁尚去擒兄。  
一时天地方翻覆，安把人伦罪审荣。  

陈普　咏史上　审配陈宫  
何物曾奴董太师，原陵青草正萋萋。  
一时翔集多知处，独恨公台不择栖。  

陈普　咏史上　审配陈珪  
元龙父子二人耳，贤於曹公十万师。  
吕布就擒公路死，都在劝回新妇时。  

陈普　咏史上　审配金祎  
董承种辑骚为迂，耿纪金祎计逾疏。  
精卫有心安问海，螳螂方怒岂知车。  

陈普　咏史上　审配沮授  
袁曹相与隔王路，四世三公恩海深。  
当时惟有管宁是，谩对黄河叹此心。  

陈普　咏史上　叔孙通  
刘项权将作狗偷，谁能撩虎又靡头。  
汉王不是坑儒主，颈备依依是可羞。  

陈普　咏史上　四皓  
长乐卮前露雪眉，岩花乱笑出山时。  
有人拍手瓜田裹，来往青门总不知。  

陈普　咏史上　宋共姬齐孝公夫人  
火来秉节正如山，茀丧何心在世间。  
身似泥沙心似玉，水中火裹即浑间。  

陈普　咏史上　苏武  
伏匿穷庐煖意回，子卿一夜梦阳台。  
归来不与曾孙议，未必麒麟生面开。  

陈普　咏史上　太公  
山河如许但凄凉，恰似新丰太上皇。  
千古汉高真磊落，片言脱口幸咸阳。  

陈普　咏史上　太只敫  
战国纷纷似乱麻，钓丝谁记旧稼华。  
召南礼乐栖何许，故莒城中太史家。  

陈普　咏史上　泰伯  
断发雕肌费一躯，岐阳万国布黄朱。  
仲雍不解兄深意，季历携昌亦天吴。  

陈普　咏史上　田畴  
徐元宛似历山中，义气从间窄不容。  
不为犬羊残士类，肯教曹操识卢龙。  

陈普　咏史上　田横  
宗族几为孔子焚，为秦未几又为尘。  
田横更欲横河岳，不把英雄让与人。  

陈普　咏史上　王褒  
彭祖呼嘘不可为，碧鸡使节岂堪持。  
区区含糗羹藜厚，聊似相如衣锦时。  

陈普　咏史上　王允  
事成一让一矜功，一吉分明对一凶。  
青琐门前招不去，相期犹不负林宗。  

陈普　咏史上　王昭君  
昭阳柘馆贮歌儿，恨杀陈汤斩郅支。  
胡草似人空好色，春光不到二阏氏。  

陈普　咏史上　王昭君  
宁胡名号正当时，且有安栖得哺儿。  
胡草似人空好色，青青合为故阏氏。  

陈普　咏史上　王昭君  
出嫁毡裘得几时，昭阳柘馆贮歌儿。  
蛾眉莫怨毛延寿，好怨陈汤斩郅支。  

陈普　咏史上　王昭君  
呼韩骨冷复雕陶，夜夜穹庐朔月高。  
为问琵琶弦底话，得无一语诉腥臊。  

陈普　咏史上　王昭君  
甫出车延玉座倾，黄金无复赎娉婷。  
骚人更望胡人返，不识松楸拱渭陵。  

陈普　咏史上　卫青  
丞相含沙作短狐，直言长揖黯何孤。  
相容幸有两人在，帝与侯家老骑奴。  

陈普　咏史上　魏相  
贾生晁错总佻轻，博陆营平亦好兵。  
地节三年谁作相，胡天汉地各春生。  

陈普　咏史上　魏相  
人伦大变岁二百，萧曹以来谁在心。  
相业更生王吉疏，文学春秋犹未深。  

陈普　咏史上　魏相  
赵禹张汤网未收，久人董偃化方流。  
丞相但看汉故事，何但宣皇不用周。  

陈普　咏史上　武帝  
二十嫖姚风火飞，銮舆夜夜过焉支。  
茂陵不费凌云气，解见蟠桃着子时。  

陈普　咏史上　武帝  
鼎食诸公尽鼎烹，闾阎豪杰剑纵横。  
帝王自击南山豕，惭愧端非听董生。  

陈普　咏史上　武帝  
生子曾知置齐鲁，自身却爱受何罗。  
六鳌不戴林光瑟，覆辙相寻似火蛾。  

陈普　咏史上　武帝  
商车不足算缗来，桑孔咸阳悉茂材。  
一撮茂陵无觅处，建章门户至今开。  

陈普　咏史上　武帝  
先帝斋宫内弄儿，阿娇金屋篡歌姬。  
披香博士真才子，刘氏家传却未知。  

陈普　咏史上　武帝  
几多爱子出萧关，山积胡沙骨未还。  
正好望思台上泪，随风北去洒阴山。  

陈普　咏史上　武帝  
文帝端能杀少翁，景皇不解斩常融。  
正心数语深加意，位在三皇五帝中。  

陈普　咏史上　武帝  
起上林苑赏方朔，发会稽兵惜虎符。  
君侧此时三四辈，盍移东海换江都。  

陈普　咏史上　武帝  
狄山不能居一障，公孙请专事朔方。  
尊荣卫霍家山岳，冷淡申辕头雪霜。  

陈普　咏史上　武帝  
五十余年四海波，建元三载尽征和。  
中央寸土才无血，沃日浇天瓠子河。  

陈普　&nbsp;  

咏史上　夏侯胜  
夏葛冬裘事已殊，茂陵礼乐议何迂。  
去周未远真淳在，莫把公孙例汉儒。  

陈普　咏史上　夏后氏  
执法庭坚亦太坚，两朝窃负总无缘。  
何人有子如崇伯，祓涤犁牛陟配天。  

陈普　咏史上　项羽  
齐王元在籍军中，万马朱幩搇掩袂，  
甘与枭雏作妇翁，更何面目见江东。  

陈普　咏史上　项羽  
试手襄城意未怡，赤城稍觉味如饴。  
必亡定死终无救，断自朱殷海岱时。  

陈普　咏史上　项羽  
牧羊义帝实妨贤，犹有三纲共畏天。  
树楚击秦宜奋发，恶名何事苦争先。  

陈普　咏史上　项羽  
倚强恃力却诬天，一样人心万万年。  
广武十条逃得过，乌江政自不须船。  

陈普　咏史上　项羽  
枭性狼心亦有常，青齐仍复似咸阳。  
遗黎到处无余类，欲为何人作霸王。  

陈普　咏史上　萧何  
三人断尽楚关梁，一诎雄吞十七王。  
高帝功臣总功狗，汉家无爵赏萧张。  

陈普　咏史上　萧望之  
石显深持两世枢，尚书何苦恋中书。  
九原若遇韩延寿，祗共咨嗟叹两疏。  

陈普　咏史上　萧张二首  
汉高礼义入陵夷，械到萧何更有谁。  
惟有子房云外客，不称名字冠当时。  

陈普　咏史上　萧张二首  
晦迹功曹不受徵，兴亡事已若丹青。  
世间尽有文章各，谁信龙蛇尺蠖形。  

陈普　咏史上　辛庆忌  
虎豹深宫风自寒，未央前殿拜呼韩。  
二边无事将军老，犹得余间救比干。  

陈普　咏史上　宣帝  
不将法律作春秋，安得河南数国囚。  
莫道汉家杂王霸，十分商鞅半分周。  

陈普　咏史上　宣帝  
斗鸡走狗登皇极，览德毛从何许来。  
汉室欲开新室业，王阳分合守蒿莱。  

陈普　咏史上　宣帝  
渭桥夹道上瑶卮，甲馆画堂开祸基。  
甘露三年造新室，不斗飞燕入宫时。  

陈普　咏史上　宣帝  
孝宣不召山阳守，痛在糟糠不下堂。  
家国莫先笞已子，汉人空识抱成王。  

陈普　咏史上　宣帝  
使民澒澒哭韩杨，郡国纷纷上凤凰。  
太子好儒几坐废，王阳何用苦谈王。  

陈普　咏史上　荀息  
三怨盈朝积不舒，奚齐卓子釜中鱼。  
区区荀叔若乳妪，智略无称信有余。  

陈普　咏史上　扬雄二首  
展禽未必非龚胜，孤竹犹将笑薛方。  
可怪扬雄非桀犬，一生终倚桀门墙。  

陈普　咏史上　扬雄二首  
德宅神庭孰与游，董贤舜禹莽伊周。  
余腥用尽桐江水，重费寒潭九曲流。  

陈普　咏史上　伊尹  
万物权衡在莘，孰称社稷与君民。  
君王亦有桐宫去，寄语南巢莫怨人。  

陈普　咏史上　有虞氏  
天生瞽瞍非无意，帝隆娥皇更有心。  
万点历山烟雨泪，后花化作几曾参。  

陈普　咏史上　豫让四首  
义士忠臣不二君，漆身吞炭欲成仁。  
若谋委质求亲幸，又抱奸心贼大伦。  

陈普　咏史上　豫让四首  
几多砺节与轻生，犹有丝毫在利名。  
青史千年惟豫子，诚心大义最分明。  

陈普　咏史上　豫让四首  
荀息无裨晋献公，豫生如许智宗空。  
古人才德难求德，大节初心要始终。  

陈普　咏史上　豫让四首  
三晋峥嵘虎战墟，中涓学语正坑儒。  
石家礼法从何出，甲乙诸郎尽鲤趋。  

陈普　咏史上　元帝  
事在两疏心眼裹，身居石显掌握中。  
师傅不能为作主，更生空自抱孤忠。  

陈普　咏史上　袁绍  
弟北兄南竞效尤，邺中半邺半青州。  
身分家裂无全理，终使辽东送二头。  

陈普　咏史上　袁绍  
田丰袭许计非良，沮授安民策最长。  
己克百安牢按甲，足韟曹操到分香。  

陈普　咏史上　袁绍  
许中四面尽仇雠，曹弱袁强正是愁。  
一日四州都奉予，安闲犹遣定徐州。  

陈普　咏史上　臧洪  
帝家安邑棘篱中，贼靡奸渠四面雄。  
汉士当时惟北海，一朝青史见臧洪。  

陈普　咏史上　战国  
千秋万古定于一，岂有乾坤属虎狼。  
六印苏秦寿如石，山东终作一阿房。  

陈普　咏史上　张敞二首  
西汉长安周镐京，终南天秀八流清。  
赵张无异曹参醉，总不能平二国争。  

陈普　咏史上　张敞二首  
章台陌上试金鞍，文君镜中描远山。  
黄霸功隳王吉老，五日京兆得偷闲。  

陈普　咏史上　张良四首  
乳口摇牙向白蛇，一朝电拂青浪沙。  
下邳不得编书读，帷幄何妨佐汉家。  

陈普　咏史上　张良四首  
撩乱龙蛇掌上争，罢来间掉四先生。  
一棚儿女皆烟散，留得松风万古清。  

陈普　咏史上　张良四首  
本是山东忠孝门，卯金社稷暂相烦。  
君王良全青云意，长乐锺中无一言。  

陈普　咏史上　张良四首  
太公行辈赤松流，伍叔孙通了不羞。  
好谢君王深体识，不将身后累刘侯。  

陈普　咏史上　张骞  
风沙霜雪十三年，城郭山川万二千。  
汉马死亡宛马到，万人怨怒一人怜。  

陈普　咏史上　张释之三首  
瓦器山陵刑措时，释之而后固无之。  
公车不作他年计，聊使君王识教儿。  

陈普　咏史上　张释之三首  
帝舜登天四海臣，可怜生杀不由身。  
持平第一张廷尉，更听君王误杀人。  

陈普　咏史上　张释之三首  
尘编今古几咿嚘，多少君王共御囚。  
自古君难臣不易，释之片语误千秋。  

陈普　咏史上　张汤公孙弘  
张汤绝似公孙子，一样奴颜裹祸心。  
不赖汲生如日月，汉廷谁与破幽阴。  

陈普　咏史上　张汤公孙弘  
汉武秦皇代有俦，奸人常缓钓鱼钩。  
公孙不但能牵纵，巧计犹工毒上流。  

陈普　咏史上　张汤公孙弘  
茂材异等竟无闻，教耨明耕却有人。  
能旱能风须记取，汉家元气太宗仁。  

陈普　咏史上　张汤公孙弘  
汉朝独有舒与黯，何物枭心欲食之。  
六经千载无生气，断自齐人作相时。  

陈普　咏史上　赵充国  
五万消磨作四千，羌人镣尽汉人全。  
并生虽愧征苗旅，比似嫖姚却大贤。  

陈普　咏史上　中山靖王胜  
樛木螽斯耳未闻，中山无屋贮儿孙。  
临分自洒黄泉泪，不在区区骨肉恩。  

陈普　咏史上　周公  
仲尼齿发正强时，夜夜神交似故知。  
话到子孙郊秂处，几回对榻共攒眉。  

陈普　咏史上　周亚夫  
西来三十六将军。业业孤城势欲焚。  
细柳不逢豪杰主，当时已验口从文。  

陈普　咏史上　主父偃  
当年齐赵倚黄昏，曾叹蒙恬灭子孙。  
一日上天沾五鼎，依角蜚粟度龙门。  

陈普　咏史上　子思  
俎豆迂疏仁义迟。上传下授统如丝。  
荐才莫讶非家法，救世宁无烂额时。  

陈普　咏史上　邹衍  
六月咸阳霜亦飞，五行正是水昌时。  
族秦自是谈天衍，不用陶朱与仲尼。  

陈普　咏史上　左承祖  
汉室犹余北海城，左生何惧便怔营。  
至今鲁国奇男子，反得当年杀士名。  

陈普　咏史下　北地王谌  
何物谯周口似簧，几年汉帝手牵羊。  
纷纷蜀土祠诸葛，香火曾分北地王。  

陈普　咏史下　曹操七首  
横槊南来气吐霓，北归裁得景升儿。  
谁言孟德乌林日，全似本初官渡时。  

陈普　咏史下　曹操七首  
扬旌北向顾南州，牧马东行向北愁。  
乱世奸雄还自叹，景升直与本初谋。  

陈普　咏史下　曹操七首  
无限英雄睨许都，到头倖免岂天乎。  
平生邂逅都经念，曾识篁中许贡怒。  

陈普　咏史下　曹操七首  
濮阳火裹又潼关，几度鲸牙虎口间。  
铜雀台前闲极目，惊魂犹绕白狼山。  

陈普　咏史下　曹操七首  
刘备孙宇岂可忘，南来举趾遽扬扬。  
刘琮脱用王威计，送死何须到武昌。  

陈普　咏史下　曹操七首  
迁都避宇岂男儿，子翼私行更可悲。  
四顾次且天狱裹，蚤如仲达卤城时。  

陈普　咏史下　曹操七首  
英姿萧飒发硎刀，除却无君事事高。  
孟德文王能几许，只争谦退与矜豪。  

陈普　咏史下　曹丕  
吴质车中载甲兵，辛毗颈上毛轻。  
孔明才略何堪算，十倍曹丕是宪英。  

陈普　咏史下　曹丕  
侏儒一节足亡身，衰絰三年笑杀人。  
不逐獀亭天子便，龙舟何用到江滨。  

陈普　咏史下　曹丕  
鹊构觚棱偶似诗，鸡栖庭树已当时。  
公车坐使诸侯急，却是奸人篡夺资。  

陈普　咏史下　曹丕  
春华建安曹子建，秋实西京张释之。  
父事刑飆奴七子，黄初便作万年期。  

陈普　咏史下　曹爽  
眼中鸾凤悉豺枭，一日翩翩忽满朝。  
死近天教为吕禄，罪深地不着良宵。  

陈普　咏史下　曹爽  
四聪八达免官时，仲达含香拜玉墀。  
二鬼不来同壑谷，未愁寡妇与孤儿。  

陈普　咏史下　邓艾  
刘葛元非百世雠，缘崖攀木作猿猴。  
瞻崇艾会谁芳臭，死国沉身各二头。  

陈普　咏史下　邓艾  
灭吴不解诛宰嚭，拜假何须便不咨。  
受任两无曹与马，槛车破了欲何之。  

陈普　咏史下　窦氏二女  
冰霜不肯受尘埃，携手同糜百丈崖。  
熊掌嚼来似鸡肋，问君可事苦关怀。  

陈普　咏史下　杜预  
晋武良心独未亡，娼家渎礼自多妨。  
洛中冠盖无多日，元凯春秋亦短长。  

陈普　咏史下　杜预  
旄头两度茀钩陈，黄色频年斗孟春。  
长历春秋两高阁，东南填淤正肥民。  

陈普　咏史下　法正  
崎岖放虎事方新，喜怒平生便见真。  
谁是孔明西道主，敢将东客罪西人。  

陈普　咏史下　范粲  
半生脚不踏晋土，有翼还须飞上天。  
好遣竹林诸放达，谈庄说老寝车前。  

陈普　咏史下　房玄龄  
周公制礼凤凰呜，渠肯抽戈指建成。  
李勣牛山犹雨露，玄龄夜气失澄清。  

陈普　咏史下　费祎  
渭南营裹夜眠迟，汉寿屯中醉裹棋。  
亡蜀似缘才太给，不关越次用陈氏。  

陈普　咏史下　费祎  
木牛流汗上青天，汉火明知不可然。  
谁识连峰攒剑戟，正虞天啬孔明年。  

陈普　咏史下　苻登  
南安怒气塞长安，羌运如氐泪暗潸。  
舍却存亡论理义，江东不似马毛山。  

陈普　咏史下　苻坚  
甲申乙酉是明朝，趣死骄氐气欲飘。  
一寸菰蒲长一丈，无人知是宋人苗。  

陈普　咏史下　高欢  
段韶谷刹千金铸，彭乐丁公七宝装。  
虎子得来成底事，何如抱犊卧云岗。  

陈普　咏史下　高堂隆  
负土衣冠乱满园，不知曹德是轩辕。  
土山白尽忠臣发，何似初来莫妄言。  

陈普　咏史下　顾和  
唤起鲸鲵满北州，过江仍复漏吞舟。  
一时共爱恢恢网，不悟三纲乱不收。  

陈普　咏史下　顾荣  
石勒王弥尚未昌，东南先有顾丹阳。  
顾荣持易淳于首，未必江东只许长。  

陈普　咏史下　关羽四首  
巴山汉水本兴刘，诸葛才华备赞留。  
但得关髯师广武，北州韩信在南州。  

陈普　咏史下　关羽四首  
寝席羹杯几载同，不知玄德访隆中。  
吕蒙陆逊诚奸贼，消为孙登作妇翁。  

陈普　咏史下　关羽四首  
北人更欲生关羽，犹倚糜芳信士仁。  
曹操雄心怀白马，董昭空自弄精神。  

陈普　咏史下　关羽四首  
羽血未乾蒙陨命，蒙妻正哭妾分香。  
天地有心诛汉贼，但迟数月取襄阳。  

陈普　咏史下　韩愈  
杨墨蛇龙本一区，大颠便是恶溪鱼。  
退之也是无操守，一贬便陈封禅书。  

陈普　咏史下　何无忌  
怀恩马柳志何卑，挟恨东堂德愈衰。  
犹有豫章苏武节，不惭京口协谋时。  

陈普　咏史下　何晏  
罗襦子本官同生，故把玄谈乱浊清。  
粉面青蝇麾不去，到头白黑自分明。  

陈普　咏史下　何曾  
君亲忠孝岂殊途，甲有方能罪乙无。  
座上研研称阮籍，不知联席是公闾。  

陈普　咏史下　何曾  
家国儿曹付五胡，奉身恨不及齐奴。  
君王但说平生事，政为诸公昧远图。  

陈普　咏史下　侯景  
曹操桓温不自持，跛侯面上雨淋漓。  
奸人何事乾坤裹，一日雷霆十二时。  

陈普　咏史下　桓范  
和备淆骸赤洛阳，骑疏应共枕红妆。  
乾坤无地容何邓，何必舁尸赴许昌。  

陈普　咏史下　嵇康  
铜驼荆棘夜深深，尚想清谈撼竹林。  
南渡百年无雅乐，当年犹惜广陵音。  
全嬀　诗　陈普　咏史下　嵇绍  
佞舌如簧乱孝思，竹林人物固猖披。  
御衣炯炯嵇生血，不似王生泪着枝。  

陈普　咏史下　贾诩  
崩奔尧后一孤儿，跖狗成群共肆欺。  
贾诩未设曹操日，自为汉贼已多时。  

陈普　咏史下　江统  
卞庄已睨斗於菟，荛论方规逐五胡。  
莫把乱华罪夷狄，鲜卑臣节过猗卢。  

陈普　咏史下　姜维  
国小民劳事已非，城狐不斩愈危机。  
却屯已可擒锺会，邓艾无翎独解飞。  

陈普　咏史下　姜维  
无德那堪力不任，重关如掌寇戎深。  
幽冥不系枭锺会，犹有区区一片心。  

陈普　咏史下　晋武帝  
杳杳羊车转掖庭，夕阳亭上北风腥。  
纷纷羔膻趋河洛，为见深宫竹叶青。  

陈普　咏史下　晋武帝  
斥出维垣令太师，尽留群小凤凰池。  
争知暗裹牵裾子，元是屠家揣肉儿。  

陈普　咏史下　晋武帝  
宫中掷戟又飞刀，谢玖兢兢命若毛。  
岂是君王轻社稷，天教炽业谢芳髦。  

陈普　咏史下　梁武帝  
浮山未破水先腥，浩浩蝇蚁书夜声。  
东海不知蒲塞味，谁人十万作牺牲。  

陈普　咏史下　梁武帝  
戒舍工夫老未员，百双鸡子送残年。  
一生般若成何事，赢得江头载荻船。  

陈普　咏史下　刘道规  
荆州一席不肯取，晋鼎百年宁忍移。  
不死卢循函首日，忍看张伟授罂时。  

陈普　咏史下　刘弘  
三纲政自诛辛冉，二盗清由识士行。  
江左百年半天下，曾知开辟是新城。  

陈普　咏史下　刘琨  
竹林遗类入荆杨，贾郭余尘在晋阳。  
听得平阳消息否，忍听徐润调笙簧。  

陈普　咏史下　刘琨  
刘琨忠孝君亲念，急切不似令狐泥。  
亡身自是缘声色，须把初心看匹磾。  

陈普　咏史下　刘裕  
云雨蛟龙无世无，睡中往往失明珠。  
比干七窍天何惜，不付曹瞒与寄奴。  

陈普　咏史下　刘裕  
何事佛貍能度淮，中原千尺髑髅台。  
无巢燕子宁依树，不入乌衣巷裹来。  

陈普　咏史下　刘裕  
长安何但遗黎舞，翁仲铜驼亦笑开。  
他日佛貍南下路，青泥千尺髑髅台。  

陈普　咏史下　刘裕  
杀人广固哭如雷，肯任长安住不回。  
想是齐秦人共语，不知胡羯自南来。  

陈普　咏史下　柳家婢  
过了秦灰汉又唐，衣冠谁不是牙郎。  
河东柳氏何师法，奴婢犹知蹈大方。  

陈普　咏史下　卢怀慎  
菜耳杯盘冷似水，开元天下缓如春。  
唐人不识调羹手，把作姚崇伴食人。  

陈普　咏史下　卢奕  
清门死节照当时，面血犹能赤义旗。  
常山睢阳信奇伟，英风生自洛留司。  

陈普　咏史下　鲁肃  
龙虎鵷雏总可人，当阳倾盖便关金。  
荆州尺寸都相付，始是当年子敬心。  

陈普　咏史下　陆机  
千里莼羹七里户，两般滋味岂难知。  
建春不幸成繻葛，割尽流苏定此时。  

陈普　咏史下　陆机  
须信雕虫不用工，至今天地不相容。  
君看奕叶东吴陆，转作词章便覆宗。  

陈普　咏史下　吕蒙  
刘葛无成痛古今，白衣摇橹阱何深。  
吕蒙公瑾俱无禄，汉室犹关造化心。  

陈普　咏史下　明帝四首  
柳谷川西示讨曹，摩波井底见芳髦。  
藩垣屏翰无方尺，何用凌霄百丈高。  

陈普　咏史下　明帝四首  
大和空国逐浮虚，曾为苍生一扫除。  
历数未容奸宄得，收曹卷马二中书。  

陈普　咏史下　明帝四首  
咸通昏主如桀纣，青龙英君翻不如。  
关雎螽斯浑未识，鹊巢那得不鸠居。  

陈普　咏史下　明帝四首  
高堂光禄心刘向，未托孤前亦已知。  
争奈九龙规太大，不堪浅薄武皇基。  

陈普　咏史下　慕容垂  
国亡家破此心全，氐与鲜卑两付天。  
王猛开心似诸葛，风云无望白头年。  

陈普　咏史下　慕容恪  
霜雹风沙杂乱飞，段龛地下见春归。  
时来但处周公位，历举华人百世希。  

陈普　咏史下　慕容恪  
五族交飞日月昏，就中造休尚堪论。  
景云峰起龙城裹，犹为遗黎忆太原。  

陈普　咏史下　慕容恪  
一听芭蕉叶上寒，鼻头倍益旧时酸。  
河清未遇三千岁，水手犹轻十八滩。  

陈普　咏史下　慕容恪  
傅说济川空道在，彦方贩鬻叹时难。  
年来惟有樽空虑，一任滔滔溉倒澜。  

陈普　咏史下　庞士元  
放虎山林计已非，蛟龙云雨意犹迟。  
士元骥足思腾踏，盍有刘琮不告时。  

陈普　咏史下　裴顀  
惠帝君臣一样愚，九龙翁仲泪如珠。  
眼前丧乱浑如冈，崇有何当却破无。  

陈普　咏史下　阮籍  
中道难行古已然，东边扶起又西边。  
一般等是墟人国，莫道三君与七贤。  

陈普　咏史下　阮籍  
截发哀号孽妇前，晋家无地亦无天。  
当时阮籍丘中骨，掷向黄河尚带膻。  

陈普　咏史下　山涛  
君王祖述竹林风，竹叶纷纷插满宫。  
祸乱古今惟晋酷，是非忧乐一山公。  

陈普　咏史下　山中王衮  
老卒无多尽守藩，更无毫发罪堪言。  
东堂断手平生足，玉井蟾蜍任吐吞。  

陈普　咏史下　蜀先主  
两得徐州不自由，中原应不变炎刘。  
孙曹袁吕非蟊贼，五采龙文在益州。  

陈普　咏史下　蜀先主  
白头上峓历群蛮，展转亡张又失关。  
取得益州竟何益，不如卖履看人间。  

陈普　咏史下　蜀先主  
北投南走若穷猿，极目苍梧欲断魂。  
如许英雄不成事，止缘的是靖王孙。  

陈普　咏史下　蜀先主  
徐元直去马超来，顾惜三纲又爱才。  
道御英雄无不可，豫州翻向益州来。  

陈普　咏史下　蜀先主  
袁涣当年死亦甘，云长平昔竟何贪。  
刘巴项领刚如铁，也用随群拜武担。  

陈普　咏史下　蜀先主  
荆楚留连似失时，涪城欢饮类狐疑。  
军中刘哗夸言语，岂识英雄为义迟。  

陈普　咏史下　蜀先主  
养虎荆州岁欲阑，一家豚犬不胜安。  
振振公族麟之角，妄作山林猛兽看。  

陈普　咏史下　蜀先主  
如流岁月几沾襟，侍立霜严剧苦心。  
说与刘璋无怨怒，有人驱虎入山林。  

陈普　咏史下　蜀先主  
少年白帝死如生，但为云长也自荣。  
龙虎已分南北路，英雄无计与年争。  

陈普　咏史下　蜀先主  
平生信义满乾坤，曾吊诸侯未返魂。  
吕布来时枭送洛，不应投许又投袁。  

陈普　咏史下　蜀先主  
西行不与本心符，西负刘璋东负吴。  
汉业此时如累卵，天公先与杀周瑜。  

陈普　咏史下　司马孚  
心地终输范粲安，鱼熊兼得古今难。  
永嘉陵墓温明器，得似安平素木棺。  

陈普　咏史下　司马温公  
矩步规行范古今，山樵野牧共讴吟。  
荷衣兰佩通身是，却看离骚不入心。  

陈普　咏史下　司马温公  
千载争刳汉贼肠，及观通鉴似文王。  
两间正气都输予，犹惜坤中一点黄。  

陈普　咏史下　司马温公  
步趋坐立若山河，盛德华夷共咏歌。  
议论偏颇真可怪，阿瞒高帝彧萧何。  

陈普　咏史下　司马宣王  
诸葛诞谋非是诞，令狐愚计未为愚。  
豺狼颈项何堪抱，千载犹悲误托孤。  

陈普　咏史下　司马宣王  
燕鹊寒巢不暂宁，百年盗贼不曾停。  
豺狼首领皆回顾，曾见青衣立汉庭。  

陈普　咏史下　司马宣王  
蒋琬费祎亦如虎，孙权天险据江湖。  
曹年石马来何暮，也畏平沙八阵图。  

陈普　咏史下　司马宣王  
偷杀淮南炎杀攸，天将造化马为牛。  
古来逆种并奸息，不问贤愚统是愁。  

陈普　咏史下　司马宣王  
家门营立事方新，已畜倾巢覆穴人。  
出尔到头终反尔，寡孤何用必随身。  

陈普　咏史下　司马攸  
咫尺含章路不通，桃符浑不记临终。  
青州政似恒三代，何用依依紞勗。  

陈普　咏史下　苏东坡  
方朔优旃岂舜徒，南来谩喜落苍梧。  
天津醉裹乾坤眼，只见双程不见苏。  

陈普　咏史下　孙权  
不信张昭未是奇，贼来送死又何疑。  
一生谄事欺孤操，操死犹臣不士丕。  

陈普　咏史下　唐太宗  
文皇仁义播敷天，李氏无伦三百年。  
末路荒唐如炀帝，蜀江更起度辽船。  

陈普　咏史下　陶侃  
苏峻鲸奔正可忧，翻令王室备荆州。  
五陵松柏无遗种，谩为桓温拾竹头。  

陈普　咏史下　陶潜  
谢瞻屋裹立篱墙，似水弘微粪也尝。  
康乐始兴门户尽，聿修祖德独柴桑。  

陈普　咏史下　王导  
不听君王到寿春，肯容黮允起咸秦。  
茂弘周顗浑无晋，何但琅琊不是亲。  

陈普　咏史下　王导  
醉中送首悲刘胤，食裹迷唇吊马流。  
江左当年何所恃，邺中白雁合封侯。  

陈普　咏史下　王导  
万里凉州道李雄，几重辽海到江东。  
天台更充金陵去，端有何颜见北风。  

陈普　咏史下　王导  
漠漠胡尘扑面飞，对人举扇障元规。  
九京羞见青衣帝，犹及刘翔未到时。  

陈普　咏史下　王荆公  
鸳鸿阵阵落南溟，长乐锺中黑眚行。  
逐客不愁人鮳瓮，荷花落日第含情。  

陈普　咏史下　王荆公  
两鸟相酬声沸天，治平重新一啼鹃。  
鸳鸾鸥鹭无栖处，缄口于今三百年。  

陈普　咏史下　王猛  
鱼水欢浓更月氐，便呵氐族使耕炊。  
浮云蔽日何难见，独有操琴赵整知。  

陈普　咏史下　王猛  
一奋冲天跨六州，生前天已怒旄头。  
开何有意容王猛，肯使鱼羊食不留。  

陈普　咏史下　王裒  
正始颓波万丈深，卧冰泣竹尽漂沉。  
尚余泪染无枝树，撑拄乾坤直到今。  

陈普　咏史下　王羲之  
不缘廓庙尽谈空，安得狐狸啸晋宫。  
王氏可人惟逸少，更容谢万作三公。  

陈普　咏史下　王祥  
君王宫裹望安舒，何啻慈亲念鲤鱼。  
体认卧冰真意思，忍看成济犯銮舆。  

陈普　咏史下　王祥  
倒载山公即巨源，清谈安石幼舆孙。  
晋家祸乱深如海，半出咸熙太尉门。  

陈普　咏史下　卫瓘  
此座倾危不信人，此身便合去朝廷。  
凌云莫道非真醉，直到身亡更未醒。  

陈普　咏史下　卫瓘  
拓拔枝柯幸少疏，洛阳宫殿已为墟。  
休论荣晦师田续，忍读金墉稽颡书。  

陈普　咏史下　魏徵  
东宫无德倚仪刑，又似当年傅建成。  
可笑郑公如百舌，春前夏后两般声。  

陈普　咏史下　毋丘俭  
十万强兵无一人，义师翻得叛臣名。  
奇功一夜归人物，空使文鸯待到明。  

陈普　咏史下　五王  
宫中双陆可长吁，取日忠臣若釜鱼。  
莫道断蛇无决裂，天戈失却老蟾蜍。  

陈普　咏史下　五王  
太宗社稷是谁亡，独向迎仙斩二张。  
景运门前方议事，杀身不必咎扶阳。  

陈普　咏史下　五王  
唐室存亡有化机，毫州刺史独依依。  
阳鸟本是蟾蜍魄，空唤群龙为夹飞。  

陈普　咏史下　夏侯令女  
诸公竞起灭彝伦，特立当年一女身。  
尽付轻尘栖弱草，便从正始断无人。  

陈普　咏史下　夏侯玄  
一日天诛正始余，百年曹马两丘墟。  
景王似见铜驼祸，究极根源杀太初。  

陈普　咏史下　夏侯玄  
十家血染市朝红，更涨余波及李丰。  
老子庄生真毒手，子元子上即而翁。  

陈普　咏史下　宪宗  
韩愈南投瘅海波，元和天子老中讹。  
檀檐金墄犹堪笑，愿作重来赴火蛾。  

陈普　咏史下　谢安  
地陷天倾不废棋，谢安阮籍好同时。  
江东残局危亡势，似太元初尚可为。  

陈普　咏史下　谢安  
军中如意挥诸将，依约东山啸咏兄。  
不遣君王湛酒色，市朝犹足肆王甥。  

陈普　咏史下　谢安  
临安猿鹤共清吟，犹作投机叩齿音。  
商鞅禹文无辨别，冶城数语是何心。  

陈普　咏史下　谢安  
苻氏无良妄自尊，鲜卑羌竖正鲸吞。  
到头棋酒消磨晋，莫道桓冲果失言。  

陈普　咏史下　谢安  
安石深源不共朝，共嫌俎豆不消遥。  
无边赤子皆延颈，掩口胡卢独李辽。  

陈普　咏史下　谢安  
封胡羯末皎琳琅，岁久浑无忆洛阳。  
江左家居照江水，谢安元为宋齐梁。  

陈普　咏史下　谢安  
何国严刑禁老庄，有人拔剑斩韦郎。  
氐羌本自无天运，为有人心得暂狂。  

陈普　咏史下　谢安  
宣元社稷等沉沦，不了昌明道子身。  
夺得桓苻二贼手，付与赵牙张贵人。  

陈普　咏史下　谢安  
诸贤一一是琅球，一人清谈即鬼幽。  
何但简文如惠帝，冶城安石亦斯流。  

陈普　咏史下　谢安  
夷甫登朝日月昏，争知安石亦深源。  
当时赤子何无禄，直自高曾误到孙。  

陈普　咏史下　徐邈  
东第山成乱亦成，长星映酒甚分明。  
分劳太保惟徐邈，谁道能言独许营。  

陈普　咏史下　荀彧  
乱离拣得一枝栖，得路争知却是迷。  
曹操若逢诸葛亮，暮年当作汉征西。  

陈普　咏史下　荀彧  
河济太山犹是汉，匆匆把作贼关中。  
久知天下无刘氏，不料人间有孔融。  

陈普　咏史下　荀彧  
谁作留侯帷幄中，杀贤可独罪曹公。  
拂衣慷慨无文举，添得杨彪伴孔融。  

陈普　咏史下　荀彧  
河岱诸人无一贤，鄄城战格与云连。  
云长翼德如文若，玄德翱翔早十年。  

陈普　咏史下　颜杲卿  
骊宫歌笑入青云，曾识常山有战尘。  
忠骨已澌余发在，因人得见梦中身。  

陈普　咏史下　羊祜  
群心争欲专公闾，愁杀凌云醉老奴。  
缓带轻裘信潇洒，曾知晋事已知吴。  

陈普　咏史下　羊祜  
尺鲤何曾到贾充，太阿曾拟血王戎。  
泪痕不到沉碑上，似为苞苴走路中。  

陈普　咏史下　羊祜  
吕蒙江上橹犹羞，曹操徐州血尚留。  
千古渭滨并岘首，泪痕不逐谷陵收。  

陈普　咏史下　杨太后  
丑短妍长熟用心，国家持换郭槐金。  
一门姊妹同倾晋，饿死犹轻罪更深。  

陈普　咏史下　杨修  
簏中是绢不能知，妄把聪明察色丝。  
五等人偷皆扫地，多文好学欲何为。  

陈普　咏史下　杨珧  
涂山千载又关睢，几世天家共玉舆。  
不友凤凰池上客，全宗安用石函书。  

陈普　咏史下　殷浩  
王蒙谢尚不堪论，庾翼桓温亦浪言。  
两晋士风真可笑，尽将管葛许深源。  

陈普　咏史下　元紫芝  
天窦膏肓在羽衣，寂寥于蒵讵能医。  
当时宇宙皆声色，不梦阳台一紫芝。  

陈普　咏史下　枣祗  
千里无烟已十年，一朝许洛翠秧田。  
乾坤渠肯容曹操，聊为苍生解倒悬。  

陈普　咏史下　张翰  
晋家事势若崩河，忘却吴松好月波。  
莫把李膺夸二陆，思鲈羡鹤不曾多。  

陈普　咏史下　张华  
孙皓泥头入洛阳，后庭夺目万红妆。  
铜驼北去还西徙，不怨荀冯怨杜张。  

陈普　咏史下　张华  
应是诸公爱阮咸，所天亦把付清谈。  
张林若责金墉后，当日张华死更甘。  

陈普　咏史下　张华  
孟观孙秀尚同寅，足了优游卒岁身。  
牛斗豫章才尺五，中台何事不关人。  

陈普　咏史下　张华  
满耳羊车若不知，聋人何怪履危机。  
中台星拆浑间事，哭杀旄头彗紫微。  

陈普　咏史下　赵云  
子龙一身都是胆，更有仁心并义肝。  
士劝渠能和益土，百惊不动是人安。  

陈普　咏史下　锺会  
身在成都已孟津，霎时飞首过函秦。  
子房智勇裁如此，不悟诛秦灭项人。  

陈普　咏史下　锺会  
诸葛风流尚未休，山川为斩邓锺头。  
至今青史忧吴蜀，莫把知人责夏侯。  

陈普　咏史下　周处  
白额长蛇已就戡，不知贾郭更难堪。  
东吴陆喜乡先罪，五等还应有第三。  

陈普　咏史下　周瑜  
乌林侥倖数帆风，便傍吴船向蜀中。  
刘葛关张无寸土，肯容公瑾擅江东。  

陈普　咏史下　朱文公  
九里寒威闭六阴，一川风月伴瑶琴。  
鼓楼岩下人如玉，说与渔郎仔细寻。  

陈普　咏史下　诸葛诞  
义旗照日映淮流，不为曹孤为夏侯。  
麾下诸君底心性，海中五百又扬州。  

陈普　咏史下　诸葛孔明八首  
不凭潼华驱曹马，试出褒斜馘郺双。  
深念永安枕前语，横行河洛又临江。  

陈普　咏史下　诸葛孔明八首  
褒斜邸阁可一饭，河渭安流漕九州。  
天首马谡又霖雨，倍费心思作木牛。  

陈普　咏史下　诸葛孔明八首  
苍苍石穴五百里，炎热寒凉一汉家。  
绛灌萧韩同故道，关张不共出褒斜。  

陈普　咏史下　诸葛孔明八首  
关羽不能当一面，魏延何敢比淮阴。  
流星只缓身徂落，一木终能作邓林。  

陈普　咏史下　诸葛孔明八首  
郭淮岂得为许历，曹献敢言如亚夫。  
祁山再见伐崇旅，凤鸟不来嗟已夫。  

陈普　咏史下　诸葛孔明八首  
飞羽凋零又秭归，卯金余息孔明知。  
春秋两字诛千古，不用当年磔操丕。  

陈普　咏史下　诸葛孔明八首  
轲死无传直至今，孔明曾一正人心。  
拔刀斫石今犹愤，何况当年感激深。  

陈普　咏史下　诸葛孔明八首  
面黑头黄味似饴，孔明伐贼妾蚕机。  
生前桑拓八百树，死后甘棠四十围。  

陈普　咏史下　诸葛瞻  
父自耕田母自桑，受天命与汉同亡。  
百年魏晋烟云散，千古隆口日月光。  

陈普　咏史下　祖逖  
马牛风自不相谋，异体安知蝮螫头。  
北伐不令持寸铁，楫声空震大江流。  

陈普　有感  
后人百事不如古，创立造为难悉数。  
一百苟且万千年，一夫阿猣弥九土。  
神仙不死岂有之。起自秦皇并汉武。  
蜀陵冀角民鼓乱，楼殿至今连海宇。  
从明未载心神飞，无根金人忽如睹。  
膏肓遂成不可治，五教壅寒生民苦。  
帝城元夜移三山，天河七夕桥织女。  
倡优侏儒为戏乐，淫词浮文作贡举。  
卖盐沽酒充科赋，吹箫执籥送丧死。  
一般更有乱生我，背弃劬劳事歌舞。  
造端良是魏隋间，以至开元遂为瘉。  
四海之人皆若狂，谀舌纷纷蔽明主。  
五凤楼前舞千秋，渔阳动地来鼙鼓。  
六飞仓卒冒烟尘，两京流血欲漂杵。  
此祸端从逸欲生，国无良臣致惑蛊。  
事君事亲不在是，福寿自有千门路。  
曲礼三千无一条，六经百氏无一语。  
空随流俗作愚蒙，并将四海苍生误。  
先儒未尝论及此，共庆重闱或可许。  
不知沿习祗可伤，明知故作非相与。  
忠告善道不是从，已所不欲当絜矩。  
岂知谬致一瓣香，面把党人作聋瞽。  

陈普　有感  
益州桑柘雨，莘野稻梁秋。  
功业髯秋兔，行藏汗万牛。  

陈普　渔父辞  
神冢作耒耜，伏羲为网罟。  
耒耜之利以教耕，网罟是乃取鱼具。  
天启生涯资生灵，八政以食首为民。  
采山钓水利其利，国家租税自此征。  
悠悠江海老渔父，孤舟没齿居水浒，  
翠篷黄帽寄烟波。青簅缘蓑触风雨，  
风雨舟中历寒暑。月明夜宿荻花洲，  
潮落暮归芦叶渡。芦叶渡头有酒沽，  
卖鱼买酒浮江湖。醉中身似孤舟样，  
鞭脱不管桑大夫。江茫茫，  
月皓皓，江月江人容易老。  
月光长照江长流，中有白鸥间似我。  

陈普　雨霁山皆秋色  
一朝积雨豁然收，待我凝眸百尺楼。  
远远修眉明碧落，棱棱瘦骨出清秋。  
同姿远岸遥生霭，一意寒江亦露洲。  
此即化工无信息，天机衮衮不曾留。  

陈普　玉女蜂  
暮暮朝朝此水头，却无雨怨与云愁。  
我仪何事堂堂去，极目天涯双鬓秋。  

陈普　玉山东岳  
岱宗夫如何，齐鲁青已了。  
云胡遍天下，璺婢得祭祷。  
五岳视三公，称帝何所考。  
益以天齐名，僭窃良不小。  
置司七十二，妄诞出意表。  
冤哉张睢阳，夜夜蝙蝠绕。  
渎神既已多，逆理尤不少。  
泰山即林放，末俗空扰扰。  
生辰用莫春，兹事可绝倒。  

陈普　远望  
浮云尽扫暖微霄，去鹭归鸿入望遥。  
积雨才收平野阔，夕阳未卷大江豪。  
近看飘絮如千叶，远见修眉若一毫。  
不有危楼高百尺，也应无处可呼号。  

陈普　愿月得雨兼旬秋昫人望已切再和前韵  
逾浃秋昫已望云，芭蕉一夜慰愁人。  
阴阳各有时中处，不可相无似两轮。  

陈普　愿月得雨兼旬秋昫人望已切再和前韵  
雨我公田及我私，几多风月入肝脾。  
天心亦似尧心细，一日之中有雝夷。  

陈普　愿月得雨兼旬秋昫人望已切再和前韵  
时雨光风总是吟，忧欢元不系晴阴。  
醍醐未用逾玄酒，中节何须论浅深。  

陈普　愿月得雨兼旬秋昫人望已切再和前韵  
须识光风霁月心，爱君忧国虑民深。  
江南一夜千仓廪，再拜双眸重照临。  

陈普　愿月得雨兼旬秋昫人望已切再和前韵  
播谷栽桑复执麻，全凭雨露作人家。  
世间惟有心须霁，一片浮云不可遮。  

陈普　愿月得雨兼旬秋昫人望已切再和前韵  
得意如心即胜游，不妨对雨作遨头。  
穷櫩岂暇贤明月，举室寒衾喜有秋。  

陈普　云庄劝学  
百川皆望东，三才同面离。  
半圭崇幼德，六矢志男儿。  
孟子道非高，周公言非欺。  
要须辨方位，乃识穷陬维。  
自从学校废，俗敝柏梁诗。  
英才陆沈尽，卓荦非无资。  
下车众皆悦，苟且遂成痴。  
混澒声一概，沈痼星千期。  
天生紫阳子，缨冠而救之。  
万类始根理，六经初有师。  
立心辨邪正，成德在勤嬉。  
曾参作门户，夫子为根涯。  
有位民物康，在家兄弟宜。  
敬义贯心筠，德业畅根枝。  
行远必自迩，登高必自卑。  
不从洒扫起，何以为类推。  
群居不及义，游宴日相追。  
失学莫此甚，一成而百隳。  
时文筑衰末，不直埋马帷。  
六经不勤读，学荒身亦危。  
二刘与三蔡，相牖如埙篪。  
师门赖有嗣，流泽今未衰。  
子孙欲不坠，祖训勤奉持。  
不失伯牙心，不患无子期。  

陈普　赠南丰姚敬仲  
孔门缧绁可妻，董生孝慈有翁。  
天与仲怪不恕，人间处处流通。  

陈普　赠清叟行  
共君一夜话三生，语正投机君又行。  
溪柳效颦添别恨，岸花和意送离程。  
惊时莫问归巢燕，赠别愁闻求友莺。  
今夜梦中重聚首，鸡声茅店已三更。  

陈普　赠叶洞春画葡萄  
引蔓牵藤寸管头，扶骊剔蚌出风流。  
三千龙女抛珠佩，一个儒生拥碧油。  
莫是前生封即墨，便堪作酒博青州。  
齐奴倘会清妍意，免得红裙逐翠楼。  

陈普　中秋近愿晴  
秋天连夕卷烟云，似为蓬蒿有滞人。  
驷马高车无梦想，中秋但借一冰轮。  

陈普　中秋近愿晴  
借得冰轮不敢私，几多人要露肝脾。  
浮云不用欺天下，须信人间有伯夷。  

陈普　中秋近愿晴  
浩荡无边及物心，孔颜尧舜共弘深。  
柴荆一壑苍苔合，惟幸寒蟾夜夜临。  

陈普　中秋近愿晴  
生如蝼蚁事如麻，有菜无盐是几家。  
无限容光通照处，良晨莫遣片云遮。  

陈普　中秋近愿晴  
春风秋月久交游，少壮论心今白头。  
二子倘无相弃绝，从今但乞十中秋。  

陈普　中庸　道不远人五首  
毛发肌肤总道充，面前无处不相逢。  
为何南北多岐士，动隔江山千万重。  

陈普　中庸　道不远人五首  
一人各有一安居，方寸归藏尽有余。  
颜子一春常不出，他人日日去其庐。  

陈普　中庸　道不远人五首  
三纲五典不用学，旦气清时在枕边。  
未出母胎无不具，何须万里役楼船。  

陈普　中庸　道不远人五首  
巨鳌山更在头上，骊龙珠犹寄颔边。  
何似一身千万善，流行弃满地中泉。  

陈普　中庸　道不远人五首  
穆王八骏鱼千里，汉武末年狐首丘。  
驰鹜崩奔何日了，灵台咫尺不回头。  

陈普　朱文公  
尝思紫阳翁，功德不下禹。  
平生五人伦。叔世一天柱。  
海岳久亭毓，二仪厚付与。  
高明挂秋月，精细破毫缕。  
举目无荀杨，浑身是伊吕。  
百年嗣程邵，千载承邹鲁。  
直上接勋华，益远益不御。  
本原无不见，支派自循序。  
遂令天叙秩，有目得再睹。  
建绍乾淳间，三网散无主。  
仇雠操太阿，利欲浸九土。  
鞠躬上文石，谆谆正心语。  
欲起君以雷，滂沱洗寰宇。  
圣心不见答，浩浩翠烟去。  
当时听其言，何但报千古。  
廓清草莱辟，栉沐疮痍愈。  
奕奕万世规，百年遽如许。  
天意竟莫回，地气不可迕。  
但留四部书，万世开尧禹。  
深翠隔荒台，寥落招魂具。  
夜半读中庸，横空挟风雨。  

陈普　自杭来有四圣观佛所言  
浮杭江海备间关，金甲煌煌亦厚颜。  
一夕苍黄生病眼，百年丹碧照青湾。  
但闻兀术声翻海，不谓罗延力拔山。  
琐琐废兴何足道，伤身空在暗香间。  

陈普　自哂  
曾骑白鹤上扬州，头上花枝秉烛游。  
樽酒迩来谁是伴，白云收尽数峰秋。  

陈普　自哂  
草泽行吟赋楚骚，青麻衣上俗尘多。  
五陵年少休相笑，戏马台前载酒过。  

陈普　自哂  
斗鸡走马醉高阳，今日归来两鬓霜。  
无限少年心上事，半帘豆雨语寒螀。  

陈普　自哂  
古树间云独抱琴，琴声寂静树云深。  
相如渴死文君老，辜负题桥万里心。  

陈普　自哂  
世事悠悠酒几杯，晴苍把镜独徘徊。  
西风吹老梧桐树，仍送新霜两鬓来。  

陈普　自哂  
宽博麻衣折角巾，疏慵不似少年身。  
白云半枕山中午，犹梦乘槎去问津。  

陈栖筠　和潘良贵题明州三江亭韵  
红尘一点不相侵，下瞰澄江几万寻。  
地接海潮分鼎足，檐飞凤翼峙天心。  
三山有路云收幕，午夜无风月涌金。  
欲识龚黄报新政，满城争唱使君吟。  

陈栖筠　赠泊宅翁方勺  
学道悠悠未见功，敢云凡质有仙风。  
他年一钵江湖去，先向苕溪访葛洪。  

陈耆卿　春日书怀  
閒来情思浩无涯，徙倚东窗日未斜。  
乍雨乍晴莺唤柳，不寒不暖蝶穿花。  
读书有味慵拖杖，觅句新成自煮茶。  
未必贵游知此趣，乘除合付野人家。  

陈耆卿　代和陈郎中丹桂三首  
千古陵阳芳桂丛，凌风擎出蕊珠宫。  
渥丹自是天然质，不学桃花点注红。  

陈耆卿　代和陈郎中丹桂三首  
春兰愧死菊羞黄，世上龙涎不敢香。  
独有含香人晚步，搘筇一笑倚斜阳。  

陈耆卿　代和陈郎中丹桂三首  
露沐烟梳冉冉时，朗然新月似蛾眉。  
傍人尽向天边觅，不信蟾宫在树枝。  

陈耆卿　代挽何知县二首  
一第声名动冕旒，渊源家学自梁丘。  
谁知雨化青衿日，最解风驰紫塞秋。  
幕府石洪嗟不作，河阳潘岳竟成要。  
雁行无复云边讯，愁绝萱堂正白头。  

陈耆卿　代挽何知县二首  
才非似舅辱心知，露豁襟期喜溢眉。  
县组秦淮久依托，宾筵建邺又追随。  
闻君驯雉未多日，洎我分鱼己后时。  
徒对弦歌诵遗爱，西风涕泪强裁诗。  

陈耆卿　东郊  
要拓郊原眼，短筇扶我东。  
秧寒针怯水，麦熟浪酣风。  
古寺荒烟外，孤禽落照中。  
得醪嫌独醉，犹及灌园翁。  

陈耆卿　读经口占  
盘诰通凡民，风雅出贱隶。  
后世诸老生，怀疑以没世。  
喧呶挟训诂，洋溢满天地。  
多闻岂无取，大义恐憔悴。  
譬彼医之工，用药不相比。  
未足以愈病，或者反致崇。  
我欲刊众讹，引之於平易。  
当世无圣人，谁其哀此志。  

陈耆卿　读商君传二首  
大信之信本不约，至诚之诚乃如神。  
欲识唐虞感通处，泊然无物自相亲。  

陈耆卿　读商君传二首  
计事应须远作程，快心多酿后灾成。  
遁来关下无人舍，正为商君法太行。  

陈耆卿　访赵公戴  
西原仙境即西山，流水桃花隔世间。  
自笑重来湖海客，红尘惹到白云关。  

陈耆卿　过龙潭澳  
久阔松楸信，因为龙澳来。  
四山黄恋叶，一水绿澄苔。  
地旷樵声出，天寒雁影回。  
无人且无酒，清坐兴悠哉。  

陈耆卿　和黄临海咏雪  
剪水纷纷扑面来，须臾洒满旧琼台。  
今年不用笺丹极，闻说金穰百室开。  

陈耆卿　和芥庵韵  
孟轲谈一本，孔子号无我。  
圣贤超警趣，不作流俗堕。  
故能贯堪舆，中立而不颇。  
黄冠宗无为，衲子只打坐。  
言若高峭甚，又与圣贤左。  
须於真实处，大海稳扶柁。  
须於疑似间，曲户牢着锁。  
世道震遂泥，人心履俱跛。  
竞作夔怜蟀，徒劳螟祝舏。  
芥庵之心镜，渊珠光彻颗。  
常时足欢娱，此日类坎轲。  
乃能贞其颐，不为名利杂。  
敲棋声落枰，哦诗气摧垛。  
此外澹一视，泰山如草蓏。  
未妨师孔孟，匪涉佛老情。  
汩余抱孤戆，匪惟絷庸琐。  
涉世虽云阔，诣理犹未妥。  
正性水下月，邪焰风中火。  
因子当自强，朝闻夕死可。  

陈耆卿　和清臣病后韵  
契阔芝眉两月中，往寻一笑思春融。  
知君近日能寻乐，款我昨宵多发蒙。  
快得联诗到侯喜，何当载酒过扬雄。  
交情须作霜松老，莫学翻翻桃李风。  

陈耆卿　閒杂兴六首  
万化逐流水，一往不复回。  
昨日栏中花，今晨安在哉。  
焚香心如冰，未受寒暑催。  
赠花以片言，自落还自开。  

陈耆卿　閒居杂兴六首  
稷契不明经，伊傅不决科。  
方册镌勋名，千古光不磨。  
百年等一死，自立须嵯峨。  
啾啾候虫鸣，辛苦如之何。  

陈耆卿　閒居杂兴六首  
墙西几筼箉，我昔手所种。  
年来饱风露，锦绷纷错综。  
种善如种竹，此语全擎诵。  
眇然方寸间，仁不可胜用。  

陈耆卿　閒居杂兴六首  
我不学楚人，滋兰以自馥。  
亦未羡东陵，种瓜以混俗。  
富贵自有时，贫贱宁可欲。  
达则济四涨，穷则独善足。  

陈耆卿　閒居杂兴六首  
狂飙卷春去，永日送夏来。  
天地一剧戏，役人如婴孩。  
借使长青春，人生能几回。  
仰羡松心坚，雪里常崔嵬。  

陈耆卿　閒居杂兴六首  
炉烟上痚棂，闭户白日静。  
尧舜亦人耳，万善吾所性。  
纸上空支离，言外独辉映。  
一笑千载宽，此乐无终竟。  

陈耆卿　九日阻雨晚晴二首  
秋气重阳故故深，临栏极目一披襟。  
紫萸黄菊常年事，冷雨凄风此日心。  
节物将迎人易老，尘埃追逐我难任。  
笑驱万虑归何有，独自低头课楚吟。  

陈耆卿　九日阻雨晚晴二首  
年年此日竞跻攀，今日柴门雨遣关。  
不见白衣人送酒，难偕鸟帽客登山。  
鸦声不断遥天暮，鸟影争乃落照间。  
未识明年谁健在，逢时只合暂开颜。  

陈耆卿　梦林雪巢  
感旧空黄叶，经时又绿苔。  
未应天上去，犹解梦中来。  
雪亦本幻尔，巢今安在哉。  
淋浪诗万轴，花鸟自惊猜。  

陈耆卿　磨镜  
蠹蚀宁堪久，挂揩长恨迟。  
浮云手底尽，明月眼中移。  
鉴垢浑能治，心尘不解医。  
休云磨者贱，此百主人师。  

陈耆卿　寿章参政  
声名早已压人寰，手握枢机鬓未斑。  
嘉会宛如鱼在水，远猷直放马归山。  
风生帷幄深沉处，春在边陲广莫间。  
闻说吴儿眠正熟，月明夜户不曾关。  

陈耆卿　似村  
缚茅本不傍孤村，尽日焚香深闭门。  
陌上红尘高没马，谁知巢父个中存。  

陈耆卿　送叶子春赴官司慈溪  
眼边英气郁嵯峨，甫及同堂奈别何。  
正心簿书观道力，且於言动卜天和。  
圣门克己勤登岸，后学褆身感逝波。  
三载归来话新益，梅花仍向腊前多。  

陈耆卿　题汤正仲墨梅  
閒庵笔底回三春，平生爱为梅写真。  
只今龙钟已八十，双瞳挟电摇青昮。  
芒鞋辙迹半天下，学语儿曹读君画。  
孤根踞铁几经年，转作平梢月倒挂。  
我家破屋同蜗牛，素壁悬来春复秋。  
试携纤练觅天巧，门外观者何其稠。  
真花著雪苔枝愧，君为描摸应添瘦。  
朝开暮落春不留，岂若墨本堪不朽，  
临风静玩意趣长，何当烂熳挥满床。  
孤山老人醉中见，便欲信手赋暗香。  

陈耆卿　挽陈知县  
为讯华亭鹤唳无，琴声断处客悲渠。  
日边消息花争闹，露下光阴柳变痚。  
未叹子云新第宅，最怜定国旧门闾。  
风檐读罢閒居赋，向后何人奉板舆。  

陈耆卿　挽王吉父知县  
冰把升沉挂舌端，排空剑气逼人寒。  
竟锄卉服功良易，及试花封事转难。  
病骨欲从閒里过，长身仍作梦中看。  
醒庵文献知多少，一子雍容尚耐官。  

陈耆卿　闻湖寇  
淮上兵戈血染川，浙河饿莩骨盈船。  
又闻寇盗湖南起，不觉迟回夜半眠。  
食肉贵人无恙否，剥肤巧吏尚依然。  
吾皇圣德如天大，谁采吾言作奏篇。  

陈耆卿　夜坐  
空庭杳已夜，孤坐悄无言。  
雨后山疑活，云中月欲吞。  
清愁难独遣，古意与谁论。  
听罢琴中操，呼童早闭门。  

陈耆卿　夷齐咏  
商道昔波荡，周王纲九围。  
二子如冥鸿，翩然独高飞。  
周粟固可耻，薇亦周之薇。  
云胡挟孤愤，了不悟众诽。  
天地有正气，日月无斜晖。  
惜哉权一字，谬误无已时。  
武德纣之虐，贤者诚知之。  
为欲扶此教，之死不原违。  
吁嗟臣道薄，千载常凄其。  
欲上西山望，草际露未晞。  

陈耆卿　以新凉入郊墟为韵简叶孟我丈  
日月不相贷，四序如昏晨。  
话秋即秋随，化工一何神。  
今年既悲秋，明年复怀春。  
人心有去来，天道无故新。  

陈耆卿　以新凉入郊墟为韵简叶孟我丈  
警夜听鸣蛩，聒午闻啼醬。  
不知谁使令，万态俱悠扬。  
宋玉辩已非，欧阳赋何忙。  
正念有冰壶，日日如此凉。  

陈耆卿　以新凉入郊墟为韵简叶孟我丈  
世事如车轮，可旋不可执。  
得者未须歌，失者何劳泣。  
我观人心躁，甚如西风急。  
役役几时休，山林可深入。  

陈耆卿　以新凉入郊墟为韵简叶孟我丈  
平生一饱足，大宴非珍肴。  
秋月拓绮罗，秋风奏笙匏。  
问此有何乐，无乐乐乃高。  
琴书足匡坐，干旌谢在郊。  

陈耆卿　以新凉入郊墟为韵简叶孟我丈  
萧散不耐事，常甘宾客痚。  
不见叶夫子，我心却踌躇。  
原勿寒前盟，相从带经锄。  
羲黄未埃尘，周孔不丘墟。  

陈耆卿　咏史  
沛公家业本无能，休责渠曹不治生。  
看取帝王他日事，方知俗眼未分明。  

陈耆卿　咏史  
赤族诚非汉道洪，违时贾祸亦缘公。  
最怜老却从陈豨，不道先曾辟蒯通。  

陈耆卿　与二三友游天庆观  
适兴相携步晚凉，琳宫因得纵徜徉。  
月翻杨柳尽头影，风擢芙蓉闹处香。  
纵论从来难得友，清游似此喜逢场。  
石栏坐久笑分袂，无酒浑疑在醉乡。  

陈耆卿　种菊  
手种黄金花，摩挱待其成。  
朝来风雨过，万汇报秋{痒令}竮。  
起问花知不，独立常亭亭。  
尝於清霜下，退然得此生。  
南山与东篱，我亦学渊明。  
久落尘纲中，问花花不应。  

陈耆卿　种麦  
新谷未升陈谷罄，宵人托麦以为命。  
今年种麦如去年，去年满怀今空田。  
吁嗟皇天毋乃戾，去年浙右当死岁。  
湘中死寇淮死兵，留得东州仅旒缀。  
只今艰食遽如斯，岂是造化有乘除。  
我无一语活四海，对之泣下徒沾裾。  
催租官吏如束湿，里正打门急复急。  
眼中安得豳风图，绘山麦田蓑与笠。  

陈起　安晚先生送自赞太上感应篇帙首御题诸恶莫作众善奉行八字辅以佑圣  
公衮殊相念，奇书寄布衣。  
此心才动处，万善要同归。  
本旨详敷衍，奎题重发挥。  
应怜蘧伯玉，投老始知非。  

陈起　安晚先生送自赞太上感应篇帙首御题诸恶莫作众善奉行八字辅以佑圣  
稽首玄真像，当年助我军。  
龟蛇裨圣武，龙凤焕奎文。  
剑耸烧空焰，旗翻渡海云。  
上公传琬琰，分惠感慇勤。  

陈起　罢酒  
罢酒寻花涉断矶，颠跻犹复强褰衣。  
可怜醉眼无分别，却把旁边柳折归。  

陈起　病中偶成  
平生谨樽酒，投老更齐圣。  
优游接嘉宾，能使百忧屏。  
可怜陶士行，饮少亦致病。  
丰下改旧容，浮采满青镜。  
升降气失常，医经云上盛。  
亟试黄昏汤，要期勿药庆。  
朝来觉清爽，临窗发幽咏。  

陈起　薄命  
薄命畏庚金，那逢阉茂临。  
一尊花下饮，半载药边吟。  
食味同玄酒，形骸类槁林。  
但存元气在，会见绿成阴。  

陈起　薄暮  
寂寥谁作侣，耿耿一寒鈍。  
薄暮西风急，呼童掩却窗。  

陈起　朝宗馈食且复招饮  
相亲逾骨肉，何以结情深。  
下箸觉可口，同盘还上心。  
拨灰君句就，曝背我寒侵。  
屡有梅窗约，行将共晚斟。  

陈起　呈朱丛瑞  
囊中五色丝，拟将舜裳补。  
玉阶远于天，莫睹干戚舞。  
治朝足文物，一室自规矩。  
少贱人或欺，黔娄况贫窭。  
毋作饭牛歌，春滋夜来雨。  

陈起　酬成贤良  
献璞无成喜弄璋，世间得失事相参。  
刘蕡不得言时事，半为当时记朴庵。  

陈起　次黄伯厚惠纸衾韵  
冷浸溪藤松下月，密缄远寄袁安雪。  
忍蹴茸茸一径毡，依约江行晓时节。  

陈起　答熟庵  
昨宵约有临西池，冰蟾不至鹑火飞。  
归来一室白于昼，乃是新诗光陆离。  
当年应剖琼蚌腹，不然何以明于烛。  
细窥字字欲走盘，三复庵名悟圆熟。  
一片情田万古耕，有年能得几书经。  
小疵终是未全稔，孰若先生耨获精。  
南窗寄傲遂初欲，移石畦兰更纫菊。  
茶烟细杂玉炉沉，研影净涵金井渌。  
林下今才见一人，却疑图任思旧臣。  
自昔东山岂终隐，似闻鸾诏下苍昮。  

陈起　答赵章泉  
新诗将远意，千里附文鳞。  
清响蝉嘘露，高闲鹤卧云。  
但知耕野水，不暇问朝绅。  
賸欲陪颜笑，凄凉吴楚分。  

陈起　灯花戏简西邻  
西邻逸韵偕秋清，瑶琴曾许月下听。  
神驰吟境日复日，金飚转矣寒此盟。  
昨夕相逢再有约，六花飞时湖上行。  
短檠不密泄此意，煇煌粟粟攒金英。  
哄堂一笑前未睹，信手闲阅灯花经。  
一主饮席设林麓，一主盍簪获衣朋。  
便欲笺天檄滕六，银杯逐马快此情。  
晓来喜见万瓦白，乃是天宇清霜明。  
得非分薄误灯花，还复灯花戏老兄。  

陈起　第三桥诗  
梅花雪岸去舟单，茅屋水田白鹭寒。  
好景几回吟不得，重来无语立阑干。  

陈起　东郊瞻四望亭有感  
在杯莫向前山举，楚水吴云此地分。  
竹外谁家霜鹤唳，吟逋梅下昔曾闻。  

陈起　对菊有怀东园  
青女凌波楚江冷，庭前一叶鸣金井。  
砧杵谁家试夹衣，西风搅碎芦花影。  
呼童折取篱下金，旋汲山泉注古瓶。  
细哦七字延秋色，寒香似欠东园清。  
江上子牟怀魏阙，离情一动肠千结。  
急呼斗酒破霜螯，楚月不碍西湖月。  

陈起　泛湖纪所遇  
六桥莺花春色浓，十年情绪药裹中。  
笔床茶灶尘土积，为君拂拭临东风。  
可笑衰翁不自忖，少年场中分险韵。  
画舸轻移柳线迎，侈此清游逢道韫。  
铢衣飘飘凌绿波，翡翠压领描新荷。  
雍容肯就文字饮，乌丝细染还轻哦。  
一杯绝类阳关酒，流水高山意何厚。  
曲未终兮袂已扬，一目归鸦噪栖柳。  

陈起　方晚先生贶以丹剂四种古调谢之  
陈子一亩宫，居来七十年。  
当其春盛时，庭花发幽妍。  
转瞩长养天，青子垂檐前。  
秋收备百礼，冬享意则虔。  
年来风雨凌，垣倒壁四穿。  
上漏下卑湿，败隙遥瞻天。  
三生结施仁，睹此殊兴怜。  
舍以呷条柱，俾之撑危颠。  
工师得大木，裁制精且专。  
尚欠栌与楣，况复栋与椽。  
再干大檀越，结此欢喜缘。  

陈起　分得春禽效香奁体  
数声应寄春消息，才转花梢浓绿隔。  
早知襟韵倦逢迎，莫遣临风情脉脉。  

陈起　分得无题  
露杯云馆昔相留，解佩人归暗绿洲。  
八斗才高空赋洛，九层台迥易悲秋。  
定知玉凤人吹怨，还念金龟婿远游。  
屏曲鸳鸯三十六，夜凉谁与结绸缪。  

陈起　风雨作  
无成老见过，望望太平歌。  
惊雨愁扃户，闻风虑偃禾。  
杯中醇止久，瓶底粟无多。  
畎亩忧时切，天乎少警何。  

陈起　凤凰曲  
丹穴来凤皇，彩羽辉朝阳。  
绿竹清溪边，激扬鸣宫商。  
嗈嗈凤皇曲，清风轻度竹。  
明时自歌舞，款步踏寒玉。  
啾啁雀声喧，去觅梧桐宿。  

陈起　奉酬竹溪陈史君新诗墨梅之贶  
千里双鱼贲草堂，中藏环异夜腾光。  
兴因东阁增怀想，影落前荣不寄香。  
四韵休夸毛颖伎，几回曾误寿阳妆。  
感公意过兼金餽，惭乏琼琚展报襄。  

陈起　庚戌秋作  
甲辰迤逦至今年，药灶殊劳日夕煎。  
血气任他销与铄，向来诗骨已成仙。  

陈起　观羊吟  
拂石坐秋绿，寓目山之阳。  
有白类积雪，谁放前村羊。  
冗蹄求一饱，寒草嚼峁藏。  
日晚山下路，西风吹稻香。  

陈起　观张也愚作草圣  
髯张学书双鬓白，馀子百驾终莫及。  
晓兔经霜湘竹寒，秋蛇引露剡藤湿。  
拙时每向巧中生，圣处更从颠里入。  
素鹅春昼厌栏时，绿水波重竹风急。  

陈起　圭示急须制作亭当喜成一绝  
博古图中无此样，繄谁匠意巧胚胎。  
槐堂新送黄封酒，便可冲寒暖一杯。  

陈起　郭圣与黄希声问候  
山有灵芽可点金，名医未遇若为寻。  
药房掩昼情多感，竹榻逢秋老不禁。  
座上遍将唐帖揭，架中闲取晋诗吟。  
病怀得此相料理，更接兰交问讯音。  

陈起　过三桥怀山台  
卖花声里凭阑处，沽酒楼前对雨时。  
景物如初人自老，夕阳波上燕差池。  

陈起　寒吹  
寒吹西轩入，罘羜设座隅。  
腰围同沈约，指爪类麻姑。  
静卧毡三叠，清斋饭一盂。  
晓来香满室，岩桂侈瓶炉。  

陈起　贺友人丝桐复归  
春到牡丹花事阑，惜春约客游湖山。  
烟光万态属吟思，白石清泉流指间。  
双成解后兰舟驻，索纸大书春草句。  
成此风流一段奇，乐事百年能几遇。  
薄暮归来雨湿衣，买舟庇此十三徽。  
小梢愚恞阻人意，客散河梁灯火微。  
方将清事夸儿妇，桐君羽化无何有。  
一壶千金何处寻，愁绝瓠巴无措手。  
要知烦恼所根株，以爱布种当芟除。  
赵璧既返懽如初，哦诗称贺敢后欤。  

陈起　洪扇赠别芮通父  
春冰幕千丝，我箑美无度。  
习习南浦秋，受藏忆袭护。  
之子思吴鳞，触热遥问津。  
举箑寄薄劣，却暑兼障尘。  
荆榛道崎岖，轻车宜徐徐。  
戴星秣骊驹，未午投林庐。  
酌月重来期，名言毋重违。  
自嗟君是客，忍赋别离诗。  

陈起　胡季怀有诗约群从为秋泉之集辄以山果助筵戏作二叠  
近诗通谱江西社，新酿搀先天下秋。  
已许眼中窥一豹，可容杯里散千忧。  

陈起　胡季怀有诗约群从为秋泉之集辄以山果助筵戏作二叠  
君家香醪蜜不如，试投桃李望瑶琚。  
敢夸所无易所有，潘郎一出果盈车。  

陈起　湖上即事  
波光山色两盈盈，短策青鞋信意行。  
葑草烟开遥认鹭，柳条春早未藏莺。  
谁家艳饮歌初歇，有客孤舟笛再横。  
风景无穷吟莫尽，且将酩酊乐浮生。  

陈起　湖上曲  
秋千索外阑干侧，一曲凝云花影直。  
玉瓶风暖醉忘归，春水不分杨柳色。  

陈起　怀三山友人  
春前深惜别，病后政无诗。  
青又生菱角，红应熟荔枝。  
鱼甘宾席暖，风逆客帆迟。  
徒结连宵梦，邮音负所期。  

陈起　还刘雪坡词藁  
谁与分天巧，裁成云锦裳。  
春花笼淡月，秋水照斜阳。  
得句皆奇伟，知音尽老苍。  
尚期京国路，相与较宫商。  

陈起　唤渡  
一帆又是过西陵，天正寒时雨欲冰。  
心地自平潮自险，回瞻绛阙认觚棱。  

陈起　黄路钤诗来告别  
玉泉驰一纸，八韵有情诗。  
不肯面相别，恐成离索悲。  
江声喷岸坼，潮势激帆危。  
旧制边州守，方令典辖司。  

陈起　婚嫁  
婚嫁债羁縻，何时是了期。  
每嗟身外累，无出女和儿。  
听漏寒无梦，添香夜有诗。  
沈沈澄万境，梅影月初移。  

陈起　寄东斋  
又复逢初度，尪羸异昔时。  
预愁临丙戌，所愿值天医。  
翦彩装茶果，裁笺荐寿卮。  
今年都告免，汤饼却相宜。  

陈起　寄刘茂实  
送君登广陌，杨柳正依依。  
别后人应老，庭前叶又飞。  
闯檐迎过雁，无语立斜晖。  
还忆西楼月，云寒白雪微。  

陈起　寄彭勿庵  
一片巴江月，移辉到庾梅。  
孤山春事早，疏影望东回。  

陈起　寄题当湖隐渌亭  
曲迳一亭幽，三十六水聚。  
檐影接波光，蝉声入秋思。  
开薸静看云，爱月懒种树。  
濠上意如何，疏种烟外寺。  

陈起　寄汪起潜签判  
飞云起伏龙，大鹏运以风。  
风云一朝会，前塞今乃通。  
敛翼贤景略，时哉使其逢。  
腰钱与骑鹤，事或有适同。  
青门瓜吹香，绿水莲泛红。  
人物王谢家，风雅眼底空。  
参画耸台府，宜护碧纱笼。  
鄱江万折东，独鹗摩苍穹。  
浮图快一掷，归骑先宾鸿。  

陈起　嘉平旦雪  
天欲做奇事，清寒发化机。  
一云无不覆，万物尽同辉。  
水合渔烟暝，山空猎火微。  
夜窗歌七月，三叹及无衣。  

陈起　嘉平旦雪  
天一孕真精，裁成六出霙。  
大声闻竹折，空色助梅清。  
节壮毡甘啮，兵奇鹜自惊。  
男儿须事业，谩说剡舟明。  

陈起　借居值雪  
已叹长安索米难，可禁风雪满长安。  
无家又是于人借，有命从来只有宽。  
春入园林根觉暖，色连天地眼生寒。  
西湖寂寞梅无伴，合向孤山忍冻看。  

陈起　井亭桥  
桐花夹岸柳遮山，水面谁家燕子还。  
摩利阁边唐相井，濯衣人散暮潺潺。  

陈起　静江商宰书来且索鄙语要道其冰雪相看之意古调代书  
连墙不通问，千里乃寄音。  
平生于缔交，淡泊味最深。  
吴山青插天，应同碧玉簪。  
尚怜风马牛，暌若商与参。  
一声南来雁，西风又相寻。  
君其念衰朽，余亦怀瑶林。  
一廉了官事，吟外时鸣琴。  
识量万顷陂，文华宝南金。  
向来唐相瓃，疑事问崔琳。  
诸台贵得贤，而肯舍此琛。  
会晤喜有期，宽此离索襟。  

陈起　旧居有怀  
粲粲高阳裔，浩气凌华星。  
当春拟判花，投老身如萍。  
抱瑟东乘桴，寂寥扉昼扃。  
海雾尚沾袂，北窗从雨零。  

陈起　旧题隐者壁一绝  
妻嗔山犬践园蔬，儿钓溪鱼餧鹤雏。  
总道村居无外事，有人庭下索诗逋。  

陈起　旧挽汪隐君  
栖志浮云小万钟，带经高垄度春风。  
义方莫问当年事，十五男儿识阿戎。  

陈起　旧挽汪隐君  
遗碣鑽辞掩夜台，修文空叹逞馀才。  
鹿坡明月成惆怅，不见高人自往来。  

陈起　举苇航适安饮  
献酬无算是杯行，午酌从容至四更。  
陶母侈于真率约，退思无倦若为情。  

陈起　举苇航适安饮  
觥筹交错舞傞傞，延得嫦娥泛醲波。  
客谓平生无此乐，二章聊继饮中歌。  

陈起　句  
秋雨梧桐皇子府，春风杨柳相公桥。  

陈起　楷书歌赠人  
大哉易画包牺生，鸟迹科斗相继永。  
六体中间亦湮昧，次仲楷到钟王精。  
献捷之表最近古，庄正如持干戚舞。  
黄庭字字能通神，强弓千挽筋力均。  
宝书遥遥名不朽，正法欧虞远能守。  
后生不作诸老亡，睹君笔法得仙手。  
况君变格睨逸少，秋霁凭高森晚照。  
须知伯英到极工，中存楷则方入妙。  
我初不识君，见君石上文。  
从今便着青眼视，王谢庭前佳子弟。  
才能素所喜，喜极为君歌。  
君今弱冠不可那，更后十年当君何。  

陈起　哭丹池王隐君  
忆昔相逢初，一见即刮目。  
出处虽不齐，椒兰则同馥。  
论心到极处，情爱逾骨肉。  
十年传成癖，搰搰闭门读。  
高志尊所传，而肯曲从俗。  
抱此奇特操，平步可金玉。  
况复同窗友，槐庭秉钧轴。  
事有反所料，轩冕笑羁束。  
缙云邈千里，访道求辟谷。  
食枣怀安期，窃桃小方朔。  
平生精进心，自可登仙录。  
一著偶失算，九书无复续。  
洞霄有猿号，丹池无鹤浴。  
昨病失会葬，生刍东望哭。  

陈起　葵窗送酒  
久藏斗酒谋诸妇，婢子仓皇错授醯。  
解后芸居初止酒，小厨海错旋开泥。  

陈起　兰亭归途  
山水佳如此，都忘客路难。  
鸥明寒渚净，雁入野田宽。  
事久人多厌，心清梦却安。  
独怜鸾翼远，谁念箧衣单。  

陈起　冷泉解后友人留饮  
倦叟寻芳藉短筇，故人解后一尊同。  
明霞浸水疑铺锦，彩阁横溪俨卧虹。  
猿去复归啼晓嶂，僧来相伴立春风。  
雪涛湍激开寒闸，涤尽尘襟万虑空。  

陈起　冷泉凭栏  
此山泉石胜，还思日日登。  
那知三生前，不是住山僧。  

陈起　留题天乐寓张氏湖亭  
沉水香销一局棋，客来浅酌旋分题。  
画栏占得春多少，帘卷东风日未西。  

陈起　六言  
破窗有子书鸦，杜门无客尝茶。  
春事应怜幽独，隔墙飞过杨花。  

陈起　六言简耘业  
露湿萤光愈炽，月斜蛩韵尤清。  
微物得时若此，人生可不求名。  

陈起　履斋先生下颁参附往体以谢  
有客号奚毒，西来自赤水。  
外负炎炎气，内存温粹美。  
当年杨天惠，夸大不绝齿。  
解后段氏子，即之殊可喜。  
却邪乃素心，调中古无比。  
世仰大医王，民瘼咨朝市。  
二子愿托身，赴汤任驱使。  
兴怜维摩老，遣前护衰毁。  
病魔亟退舍，怡然得安垒。  
缅想蓄牛溲，陋哉子韩子。  
既非瞑眩剂，厥疾无瘳理。  
一念卫生恩，百拜额加子。  

陈起　买花  
今早神清觉步轻，杖藜聊复到前庭。  
市声亦有关情处，买得秋花插小瓶。  

陈起　梅谷毛应麟画梅  
生平只为爱梅看，故喜春风上笔端。  
短轴携来新茧密，横枝化作老龙蟠。  
瘦于影落蟾波夜，清似香飘雪岭寒。  
拟贴曲屏圆好梦，苦吟依旧错凭栏。  

陈起　梅花怨为汪耘业赋  
峥嵘岁事春将至，寂寞梅花雪失期。  
独有垂杨伴幽怨，岂堪临水折长枝。  

陈起　明远阁  
风卷疏烟远岫分，天开一镜皎无云。  
衰荷摇落汀洲晚，犹舞馀香坠茜裙。  

陈起　曝背  
曝背向梅边，清闲且信缘。  
篱疏编荻补，帘断索麻联。  
道在贫何虑，天高听不偏。  
案头诗几卷，肠断鹡鸰篇。  

陈起　秋步吴济川别业  
闻逐秋云去，东西任所如。  
偶过扬子宅，尽见邺侯书。  
疏竹难藏鹤，清流可数鱼。  
隔墙秋更迥，残柳夕阳初。  

陈起　秋怀  
又见街头卖紫茱，老怀扰扰类催租。  
客来喜得吴江纸，欲写新吟一字无。  

陈起　秋夜怀康节  
无眠辗转听更残，心绪如丝起万端。  
煎药炉边童梦晓，读书檠下妇纫寒。  
狻猊断火香犹婉，促织催秋袂怯单。  
愿子大贤康节语，此情于我一般般。  

陈起　三江斗门  
短艇漾秋霞，江村数百家。  
水声鸣轳辘，山骨瘦槎枒。  
自笑如浮梗，何期又泛楂。  
人传前岸石，曾化作虾蟆。  

陈起　三游钱园并题四时画图  
只因闲未得，又慕得闲名。  
一幅无尽态，四时有馀情。  
吟清招鹤伴，机熟付鸥盟。  
坐久不知晚，前汀烟水横。  

陈起　史记送后村刘秘监兼致欲见之悰  
昏聩嗟耳目，管弦堂上调。  
世事每相背，秋月虚良宵。  
涓吉拟登龙，疾雨惊风飘。  
祢刺不得前，东睇心旌遥。  
近履传康强，变体笔更饶。  
风响虽时接，未若亲闻韶。  
忆昔西湖滨，别语请教条。  
嘱以马迁史，文贵细字雕。  
名言犹在耳，堤柳凡几凋。  
兹焉得蜀刻，持赠践久要。  
会晤知何时，霁色审来朝。  

陈起　适安惠糟蟹新酒  
伟哉无肠公，横行占江湖。  
几欲肆其雄，上山攫于菟。  
无端四五辈，怀椒寻酒垆。  
枕藉糟丘下，醉魂呼不甦。  
尚想横戈勇，胸次与世殊。  
开怀风味佳，大丹液膏腴。  
此宝君所储，何为贻老夫。  
曲生挟之前，烂然陈座隅。  
当其左持螯，不知竭此壶。  
酩酊无何乡，轩冕不关渠。  
东望歌老饕，前溪梅影疏。  

陈起　适安夜访读静佳诗卷  
情同义合亦前缘，得此兰交慰晚年。  
旋爇古香延夜月，试他新茗瀹秋泉。  
君停逸驾谈何爽，客寄吟编句极圆。  
可惜病翁初止酒，不能共醉桂花前。  

陈起　适安有湖山之招病不果赴  
兰契简以诗，金铿而玉戛。  
招邀访逋仙，剧饮拟投辖。  
事有违人意，十常居七八。  
文园病政浓，况复泥泞滑。  
老怀欲舒散，天心若是恝。  

陈起　适安招游汤镇不果赴  
汤镇古祠宫，招邀及倦翁。  
轻裘乘晓月，骏马逐东风。  
野色观无分，春光病见攻。  
行将迎诞日，一瓣拟遥通。  

陈起　寿大丞相安晚先生  
嵯峨补陀山，下视海水流。  
风波定以梢，稳稳济川舟。  
皇穹佑炎祚，黍稌庆有秋。  
繄谁致此祥，上相今伊周。  
赫赫命世贤，师道辅前旒。  
暨汤同格天，康济仰庙谋。  
向来三边尘，化作和气游。  
横戈枕月戌，击壤歌西畴。  
小春明日是，泰阶射斗牛。  
见说老人星，交曜光九州。  
宣劝下紫宸，雕盘罗珍羞。  
北禁诏墨香，昌炽颂鲁侯。  
鲰生戴厚恩，一诗何能酬。  
拟办八千首，从今岁岁投。  

陈起　寿礼部乔文昌  
璇杓西揭将指乾，商飙万里清无边。  
亭亭东岘耸苍玉，双溪露净银河鲜。  
天应敛此山川气，九秋蕴作人间瑞。  
当年宝婺所宝何，今日我公廊庙器。  
秘殿吾伊坟典光，粲然礼乐隆周王。  
满怀献纳琅玕露，笔底璠璵金匮香。  
晚节黄花清上苑，雝雝宗祀仪将蒇。  
星辰直上复声隆，看踵台司调玉铉。  
抱琴江皋客影单，四年指下不成弹。  
瓠巴一曲西风递，请听双溪之水声潺潺。  
舂崖漱石鸣湍玉，带月泠泠下溪曲。  
须臾岘首片云生，雨杂寒泉座飞瀑。  
山清波明公与溪山一样清，康宁千龄遥祝寿山福海之高深。  

陈起　寿楼监丞  
十洲三岛日月长，殷红软紫秋更香。  
银河倒浸珊瑚冷，十二楼高玉露瀼。  
九老仙都在何许，缥缈五云鸾对舞。  
璇台宝榭居者谁，乃是仙翁宣献府。  
芙蓉为城桂为房，商盘周鼎东西厢。  
牙签漆玉纷宝墨，未数人间集古堂。  
中有一仙炯双目，清于秋月温如玉。  
尽得仙翁肘后传，千古韦经播馀馥。  
环佩锵锵侍玉墀，补天妙手帝所知。  
三十六宫焕王度，涉笔五工劳设施。  
八极遨游思汗漫，山川先向峨眉玩。  
江风千里月一轮，亟上崚嶒快分半。  
风烟入兴知几诗，凤鸣鹍化今其时。  
是谁纪德道旁石，重见邦人歌海沂。  
登龙元是当年客，再遇江城头尽白。  
怀思每与阿戎谈，清赏敢忘今阮籍。  
双星佳会又兼旬，崧高此日曾生申。  
东楼瑞彩接南极，长生录镂黄金文。  
和仲吹商酌璇斗，白苎西风小垂手。  
幅巾醉倚漆园椿，人比灵椿更长久。  
我公自是天上人，商之霖雨虞卿云。  
姑溪父老不余听，谓是圣宋之景星。  

陈起　寿乔枢密  
明明我周王，四国文德抚。  
昭假天所监，时生仲山甫。  
训仪系力式，刚柔不茹吐。  
一片翼翼心，冰霜映西府。  
凉秋九月朔，玉箫紫鸾舞。  
惟昴昔孕萧，眉寿今颂鲁。  
千载庆风云，色丝期衮补。  

陈起　束起  
束起仙翁肘后经，且参思邈枕中吟。  
夜来独卧寒无寐，忆杀黄紬旧破衾。  

陈起　送别曾幼广赴漕试归  
疋马来东吴，策勋在一战。  
文场老燕代，馀子自北面。  
西风敲镫归，山应过处恋。  
英气凛横槊，河海能几见。  
自识韩将军，论交今惓惓。  

陈起　送郭圣与就监试归兼简其弟  
楚尾吴头月光冷，山鸟不鸣桂浮影。  
破霜采得蟾边香，兰菊无言秋耿耿。  
万年枝外浅红墙，胥山小阁憩晚凉。  
湖波江浪座中接，寒篝凝梦歌云觞。  
明朝忙踏槐花市，万丈光芒生璧水。  
瓜金茧纸市相高，兀兀钩提笑韩子。  
小雁汀沙振寒羽，亦复搴衣告归去。  
近别难甚况远离，一日仙舟隔轻雾。  

陈起　送贺某赴兴化任  
贺公梦三刀，恩荣被诏函。  
家山繄比雘，风俗应夙谙。  
承流复宣化，使民思棠甘。  
向来恺悌心，今足副时谈。  

陈起　送贺某赴兴化任  
壶山邈千里，旌旗拂摇空。  
是邦足文物，教宜先泮宫。  
嗟余病十载，置身药裹中。  
追送不能远，望望昼锦红。  

陈起　送杨明叔上舍归蜀  
东书西向泝波行，霜冷风凄定几程。  
客枕夜长熊入梦，故园春到燕来迎。  
丈人山上芝堪友，西子湖边柳结情。  
回首尧天乡月皎，对床那不忆难兄。  

陈起　送印寒邓簿得阙西归  
才藻世于家，勾朱新职华。  
学能如艺木，春到可生花。  
野店寒吟月，轻装晓度沙。  
君行余止酒，一念一兴嗟。  

陈起　所适  
钓鳌东海头，经春醉一舟。  
西溪拗罾人，小鲜终日求。  

陈起　题建溪刘希和吟趣园  
佳气满吴洲，琅琅谪仙句。  
当其傲云月，风流良可慕。  
寂寥数百载，何人踵逸步。  
建溪有刘侯，于吟契其趣。  
是和建与吴，妙处同一悟。  
水石巧萦纡，烟云互吞吐。  
花光时变眩，山色无旦暮。  
物物可供吟，先为梅花赋。  

陈起　题适安清湖寓居  
薰风轩槛晓晴开，郁郁桐阴手自栽。  
二水合流当户过，一山分影入楼来。  
琴逢良夜时挥刑，诗欲名家巧翦裁。  
可羡一廛安所适，纷纷车马汩黄埃。  

陈起　题西窗食芹稿  
曾味西窗稿，经年齿颊清。  
细评何物似，碧涧一杯羹。  

陈起　题玉泉画像次来轴韵  
鹿随寒策穿云，解后灵峰时节。  
含毫谁貌闲情，莫尽胸中风月。  

陈起　天台桐柏观李高士惠诗兼寄其游山纪咏一编且复见招予不能赴约敬次  
景物写成编，清新人竞传。  
风轻花自若，雨骤鸟恓然。  
老我尘中累，多君物外仙。  
未能抛世虑，山馆借床眠。  

陈起　同毛谊夫喻可中夜泛西湖  
又复移舟践旧盟，喜随师友挹湖光。  
一番雨势生秋意，几处蝉声送夕阳。  
亭榭家家增藻饰，星河岁岁曜文章。  
断桥向午蟾方出，载月乘风更举觞。  

陈起　同清兄看猿  
藜杖同僧扣，应门野叟闲。  
放他猿摘果，莫把白云关。  

陈起　同友人泛舟过断桥登寿星江湖伟观归舟听客讴清真词意甚适分得江字  
辛亥仲春将徂兮，有客踵门曰风日流丽，  
邀余共泛西湖之舽。舽南去而忽西兮，  
昨之折槛今复饰以成杠。背苏堤万丝之绿阴兮，  
望一簇孤山之青檋。层峰叠嶂巉绝露天巧，  
珠英琪树发越地之灵，一声何处兮钟撞。  
篙师告余曰，此寿星古刹，  
上有奇观，开宇宙于八窗。  
舍舟策杖，步步巍峨，  
谢屐殊劳双。回廊曲转忽轩豁，  
檐飞栋複，青绿交辉。  
心开目骇，而揖西子之湖，  
子胥之江。观者杂遝，  
倏来，余独凭栏，  
境与心会，便欲驭风跨蜿虹。  
烟云万态，客拟状而运思，  
羿今老退，且逊锐逄。  
庄严世界，合爪赞叹，  
要使天下名山夸咏者，睹此奇伟而心降。  
风寒下山吹欲倒，连呼春酒亟开缸。  
箫鼓画船徒自纷耳目，何如美成清绝按新腔。  
诗成肯对俗子哦，驰介城南寄老庞。  

陈起　挽林夫人  
懿德遐龄世所尊，浓薰班马到诸孙。  
疏荣花诰加宏邑，赐第兰阶侈异恩。  
了了三乘言外趣，如如一性定中存。  
鱼轩应向西方去，知在莲花第几根。  

陈起　挽梅屋  
桐阴吟社忆当年，别后攀梅结数椽。  
湖海有声推逸韵，弓旌不至叹遗贤。  
儿收残稿能传业，自志平生不愧天。  
航便双鱼无复得，夹山西望泪潺湲。  

陈起　挽宣教郎新差通判废元府王琮  
前月相过了无恙，小窗画卷手亲开。  
不知翁作仙游去，忽见儿封圹记来。  
寂寂芸居香不断，恓恓公坞韵堪哀。  
客中为洒秋风泪，尚想吟魂绕夜台。  

陈起　汪夫人筵上口号  
今朝王母晏西池，葱蒨祥烟霭绣帷。  
坐摘蟠桃华寿席，行看丹桂发孙枝。  
鱼轩锦毂花千叠，鸾诰金铃络四垂。  
好是殷勤千岁祝，老莱先酌后门楣。  

陈起　汪起潜谢送唐诗用韵再送刘沧小集  
二年不觌盂山贤，戌客打门惊幽禅。  
手持姑溪之双鲤，中藏片玉龙鸾镌。  
弘璧天球匠意古，未数大历郎与钱。  
自非仙蜕得灵骨，何以坐拍洪崖肩。  
秋高约我西湖边，是时抱衾借枕眠。  
未赓疏影暗香句，且继寒泉秋菊篇。  
箧中尚有诗一编，持赠虽微意则虔。  
锦段料应重下剪，向来清思涌如泉。  

陈起　望晓  
要知筋力衰多少，一觉才回常了了。  
邻钟无奈五更何，望断窗纱不能晓。  

陈起　闻邻寺粥  
寒鈍旋擿动冥搜，泓玉摩研万象愁。  
铁版响廊催早粥，铜壶添水易新筹。  
一声鸡唱惊残梦，再听鸦群过小楼。  
可惜秋光帷帟隔，料应河治五更收。  

陈起　呜呜  
呜呜画角悲，又复掩柴扉。  
夜月云千里，春城水四围。  
连宵灯报喜，几日鸟啼归。  
飞尽东郊絮，谁怜尚夹衣。  

陈起　武兄惠药  
昔人馈药不敢尝，未达寒温良毒旨。  
朝来剥啄客问病，宝剂盈奁意何侈。  
便当三咽答殷勤，儿欲先尝还且止。  
平生结交结以心，岂有鸩人羊叔子。  
多君相济义薄云，友道线绝今振起。  
绿阴庭院趁清和，拌擞精神迎药喜。  

陈起　西兴道间  
此心只欲与民安，不要人知道有官。  
顾得簥来虽是小，买他船去却须宽。  

陈起　消遣  
夜雨生寒换夹衣，形舑貌悴叹衰迟。  
病中何物能消遣，一榻揩摩十载诗。  

陈起　晓寒即事  
芳意迢迢客梦闲，乱红飞尽晓泥乾。  
薄罗尚怯馀寒在，一阵东风剪牡丹。  

陈起　信步  
信步过高岗，随僧到上方。  
泉浸松迳润，风出稻畦芗。  
地险人谁问，山深屋亦藏。  
惜无碑可考，创立自南唐。  

陈起　修父知县万里寄诗久未能答午枕梦见之觉而有答  
梦觉疏蝉韵更凄，阑干曲曲柳阴移。  
吴蚕蜀茧缲千尺，一种愁机两处丝。  

陈起　雪后  
青山当户牖，雪后非吾有。  
为问谢家池，绿波还在否。  

陈起　雪中简赵德行  
滕六庭前三致意，应翻奚锦报琼瑶。  
剡梅莫讶山阴棹，寒色欺人是灞桥。  

陈起　雪中三绝  
一天和气到柴门，槛内兰芽也玉温。  
静炷衙香谁与伴，慈悲大士共黄昏。  

陈起　雪中三绝  
探梅又复负前盟，曾念霜风病不禁。  
清晓担头和雪买，数枝亲插供观音。  

陈起　雪中三绝  
可怜切切度众生，千百年来魄尚灵。  
自幼归依今老矣，濯云晓汲荐清泠。  

陈起　雪中送黄希声西归  
可是归心急，行装冒雪夫。  
向来期重任，未可羡先鞭。  
人事亏盈月，烟波远近船。  
明时困英特，此别又三年。  

陈起　羊羔酒呈朱丛瑞  
前坡风雨夕，髯奴恶颠怪。  
衔林幻金波，滟滟玉船载。  
雪边春意回，风味几鹅儿。  
若与曹瞒说，翻樽左慈慈。  

陈起　夜过西湖  
鹊巢犹挂三更月，渔板惊回一片鸥。  
吟得诗成无笔写，蘸他春水画船头。  

陈起　夜诵  
父子跏趺绝似僧，青灯一盏夜三更。  
读残戴记儿将倦，山栗旋煨仍擘橙。  

陈起　夜听诵太极西铭  
六经宇宙色无际，消得斯文一贯穿。  
万水混茫潮约海，三辰焕烂斗分天。  
鸢鱼察理河洛后，金玉追章秦汉前。  
遥夜并听仍暗味，奎明谁敢第三篇。  

陈起　谒阳明洞天  
羁游何事复来东，岂是三生太史公。  
舞鹤台空丹蜕井，见龙坛古瑞名宫。  
石帆酒畒遗秦迹，玉简金书閟禹功。  
万壑松风秋愈壮，直将幽意问穹隆。  

陈起　一念  
一念无尘杂，三更有梦回。  
同他石桥老，过水探寒梅。  

陈起　一榻  
一榻世缘轻，毋将事物萦。  
昔人言岂误，慧自静中生。  

陈起　以仁者寿为韵寿侍读节使郑少师  
一气妙磅礴，万汇屈者伸。  
方寸函太极，宇宙皆吾仁。  
端平改化弦，真儒手洪钧。  
厥今扶公道，皆昔夹袋人。  

陈起　以仁者寿为韵寿侍读节使郑少师  
岧峣阊阖云，蹀躞绣鞍马。  
细毡侍珠旒，治道谈帝者。  
归来西湖滨，岸帻松盖下。  
秋渌晚涵山，挹以荐残斝。  

陈起　以仁者寿为韵寿侍读节使郑少师  
赋诗投金濑，俸入犹半有。  
煇煌奉国节，一粟乃不受。  
赢副初何心，国计要丰阜。  
一丸济世德，阳报期千寿。  

陈起　以毅斋曾先生诗法曰能以无情作有情子熊举以见教兼示学诗如学禅之  
西禅欲南阐，胡僧越海来。  
一蹴嵩山云，支分五岐开。  
逢人问灵源，要识老牛胎。  
半生苦迷此，所见只瞢哉。  
有时面壁求，眼底仍飞埃。  
谁知机凑到，却自诗中回。  
无中写出有，金枝生蒿莱。  
再拜先生语，段段空中裁。  
当此意会处，高唱还自咍。  
如得合浦珠，如获荆山瑰。  
方信春力到，无地匝苍苔。  
可怜思花人，区区羯鼓催。  
我今得密旨，敢熄炉中灰。  
瓣香为南丰，用酬开灵台。  

陈起　迎月  
尊酒贪迎月，人生醉后佳。  
夜来窗不掩，吹落一瓶花。  

陈起　迎月  
尊酒贪迎月，人生醉后嘉。  
夜来窗不掩，吹落一瓶花。  

陈起　咏琴上曹先生  
清如雅操直如弦，此意于今久不传。  
月冷风高清禁地，只将古调奏钧天。  

陈起　悠然  
向来莲社本遗荣，勾引渊明造道场。  
梵叶翻残空佛印，念珠持久现圆光。  
秋花依约生凉意，暑雨微茫送夕阳。  
客退饭馀无个事，悠然一枕到羲皇。  

陈起　游禹庙  
何期来此地，重谒告成祠。  
菲饮泉堪酌，桐棺事莫知。  
蟾分丹桂影，龙矫老松枝。  
拂石寻遗字，苔荒大业碑。  

陈起　友人新息满月  
兰砌懽传书种子，宝刀剃发月初弥。  
绝怜雅致高于俗，点易残朱抹囟儿。  

陈起　与适安夜饮忆葵窗  
人在江干月上卮，不妨想像一篇诗。  
月来即是葵窗至，对景成三忆曩时。  

陈起　元夕雨中偶成四绝奉寄东斋  
片云才起月无辉，一缕沉烟对雨时。  
病后情怀慵把酒，看他儿辈探官嬉。  

陈起　元夕雨中偶成四绝奉寄东斋  
歌吹萧条灯火稀，况逢连夕雨垂垂。  
黄堂景色非街市，应对山棚赋好诗。  

陈起　元夕雨中偶成四绝奉寄东斋  
车驾行将享孟春，月收梅影可愁人。  
雨师不管闲舞舞，预向天街洒暗尘。  

陈起　元夕雨中偶成四绝奉寄东斋  
浪儿归去抱愁眠，孤负霜蛾与孟蝉。  
润泽翻为田父喜，红灯带雨卜丰年。  

陈起　月下闻桂花  
一庭人静月当空，桂不多花细细风。  
香露滴衣凉似水，恍然移下广寒宫。  

陈起　芸隐提管诗来依韵奉答  
君诗如梅花，将尽春意函。  
一枝漏泄处，踏雪寒曾谙。  
肯践桃李场，溪山还自甘。  
破玉暗香度，似亲夷甫谈。  

陈起　芸隐提管诗来依韵奉答  
我诗如折桐，经霜为一空。  
尚可亲时髦，托根日华宫。  
莫谓背于时，会在春风中。  
小雨洒清明，又是一番红。  

陈起　芸隐再和复用以酬  
大藏五千卷，斋沐启宝函。  
强名禅教律，心了一一谙。  
向来曾乞食，此味醍醐甘。  
拈花饮先笑，意会不待谈。  
芸隐抱奇伟，未可论苦空。  
吾皇乐询道，日御赋政宫。  
会看召严徐，敷奏陛殿中。  
鸣靴踏龙尾，岂久莲依红。  

陈起　耘业许印章四韵叩之  
近因稚子传来意，知许衰翁两印章。  
字画莫教凡手刻，形模当取古人长。  
六书今独行秦峄，三体空闻设汉庠。  
后世阳冰能复古，未知何日寄文房。  

陈起　杂言送歙研广香与友人有怀杨校书幼度  
我有龙尾双槽之研，肌润而若沐空蒙。  
旧藏古香氤氲，来自广之东。  
多君博雅，举以为赠，  
三嗅而抹月批风。要若鎔金加万佛经上，  
更须滴露点四圣书中。往昔浓薰怀太史，  
而今一瓣为南丰。藜光下照人何在，  
合下闲花馥旧丛。  

陈起　赵济民生日  
今岁呈祥殊胜昔，六花端为寿筵开。  
小诗聊寓千秋意，不得相陪法喜来。  

陈起　赵监簿寄建宁诸诗  
推敲久不见新裁，函轴光芒寄草莱。  
音调似于清庙听，风骚知自建安来。  
每嗟衰晚同篱菊，岂意先春得岭梅。  
拂拭尘轩对清绝，愧无锦段报琼瑰。  

陈起　赵紫芝运干  
陋室与高门，东西互接畛。  
相聚虽不稠，相别殊难忍。  
风帆去程遥，到时秋未尽。  
少试裨画材，计台作标准。  
恨无双羽翔，汩汩成蠹隐。  
便结南浦梦，独立江风紧。  

陈起　真静馈新茶菰乾黄独乳酪约葵窗适安共享适安不赴葵窗诗来道谢次韵  
千载靖节翁，秫向公田种。  
万钟于我何，肯恋五斗俸。  
长歌归去来，田园聊自奉。  
高蹈世莫俦，器局小管仲。  
嗟余昧于时，退思心每痛。  
世人不我知，小畦亲抱畒。  
唯有竹宫仙，时复致一供。  
四清山中珍，凡目为之动。  
黄独前未识，勿诮仲宣惷。  
春茗摘新芽，秋菰怀旧葑。  
江南贵乳酪，此意兼金重。  
得君同下箸，诗来再三讽。  
韵意两相高，文史叹足用。  
续貂愧狗尾，敢与贤者共。  
语奚较工拙，年来此心纵。  
软饱黑甜馀，无复春草梦。  
可人招不来，属篇亟持送。  

陈起　枕上  
病与仇谋酒作成，药炉又复伴深更。  
邻钟自是常时听，才到霜天分外清。  

陈起　止酒示圭  
一病杯中物致危，翰林何事酷耽之。  
酒经若果通仙道，不向青山立断碑。  

陈起　纸帐送梅屋小诗戏之  
十幅溪藤皱縠纹，梅花梦里閟氤氲。  
裴航莫作瑶台想，约取希夷共白云。  

陈棨　挽故知容州朝请陶公章  
靖节高风去千载，至今遗响在平塘。  
洗耳洗心甘绿野，濯缨濯足付沧浪。  
松间月色诗千首，竹里棋声酒几觞。  
正受全归无一欠，未为公憾为时伤。  

陈葺芷　梧桐  
梦回历历雨声中，窗影分明晓色红。  
出户方知是黄叶，更无一片在梧桐。  

陈谦　鄂州南楼  
折羽沉弦思杳茫，南楼依旧倚斜阳。  
江湖草树不相识，吴蜀舟车秪自忙。  
万里秋声惊客枕，一天凉月浸胡床。  
古今多少英雄恨，认取江南旧武昌。  

陈谦　华盖山  
廛隐筑东山，林高撼翠寒。  
云藏安石馆，竹扫葛仙坛。  
径绕泉鸣壑，天低月近栏。  
秋风扶杖屨，漉酒助君欢。  

陈谦　句  
万卷编抄高似屋，一门师友重如山。  

陈谦　句  
青衫夜半何曾著，引兴参差杂椒糈。  

陈谦　瞿唐峡  
庸蜀诸羌水，荆吴万里浑。  
不将崖约束，焉句壑崩奔。  
线引温汤浦，觞浮雪水源。  
槎程疑欲尽，西望气魂魂。  

陈谦　凌丹亭  
夜半脚心生热云，真人得法此其真。  
只缘露泄天机子，将身却近帝王尊。  

陈谦　凌丹亭  
虚静前知固常理，弄丸先生昔如此，  
不曾惊动世间人，须信是中元没事。  

陈谦　凌丹亭  
松钗满地竹无声，已将蜕羽锁丹陵。  
漱津觅字俱陈迹，又有入山来乞灵。  

陈谦　曲台  
宗伯旧为丞，曲台今作长。  
钦闻孔圣言，德理政刑上。  

陈谦　送程傅叟赴官临海  
金华仙伯歌襦久，休父仍孙敛版迟。  
堂下言高鬷蔑恶，官中事了傅咸痴。  
苦心才睹千年余，垂翅新翻六月池。  
接淅中山听余令，徵黄敕使立多时。  

陈谦　送王孟同馆黄岩见王简卿侍郎  
吾子勇出乡，卖文供啜菽。  
谁指石头路，路滑去能速。  
大溪拍天流，返壑仅盈掬。  
神化阙功能，善世眩兼独。  
宝瑟迹已陈，阀阅在林麓。  
饱尺天下眼，观我亦具足。  
尚论宇宙广，落处即为福。  
请子房魏偕，点入丹青录。  

陈谦　温州刘教授石塔  
长刘提正律，折冲陈堂堂。  
少刘峙其躬，凛凛百鍊刚。  
独立百世后，共分渊孟香。  
近市人不知，公论在八荒。  

陈清　慧日寺  
秋入西山爽气生，烦襟涤尽渐神清。  
尘埃不到窗扉静，坐听幽林一鸟鸣。  

陈仁玉　步虚歌  
仙之来兮驾五龙，霓旌绛节冷然风。  
谁欤擘脯金盘供，垂要绿发颜如童。  
五百余载一瞬中，蓬莱水浅来何从。  
蔡翁得鞭与道通，云间遗臼堕半空。  
九井丹液藏甘潼，赤明浩劫传无穷。  
坐阅成坏此故宫，宫前山色知仙踪。  
月明笙鹤归长松，修身洁行傥可逢。  
屑然为我达帝聪，流杯□□袪盲聋。  
卿云甘露常岁丰，神仙岂必私此躬，  
八荒寿域仙之功。  

陈仁玉　南峰寺蓝光轩怀吴直翁  
怀佳人兮山扃，蹑烟霏兮步轻。  
蹇独立兮山上，空山无人兮寒松乍声。  
怀佳人兮何许，白云封关兮猿鹤看户。  
羌有怀兮曷愬，风虚徐兮檐铎语。  
迟佳人兮未来，聊逍遥兮容与。  

陈仁玉　题苏端明书乳泉赋后  
坡翁谪海上，人传已仙去。  
道逢章子厚，遄复返尘路。  
至言想世惊，独閟乳泉赋。  
遥怜嵩山丘，千古不可驻。  

陈仁玉　仙都山独峰大雪歌  
仙居仙人游仙都，帝遣滕六为先驱。  
天花撩乱缤纷舞，秉圭植璧仙灵趋。  
削瓜青玉一万仞，拔地挺挺撑元虚。  
人言黄帝此轻举，上有莲花开碧湖。  
我疑此是广成子，守道特立万万古。  
我来有问辄不应，窈窈冥冥谁与语。  
赃邱赤城我所栖，任意逍遥了无伍。  
老君牧友种虚实田，草莽向人萦网罟。  
人间逼窗知标何，桑田沧海无回波。  
吞腥啄腐竞晷刻，角牙触齧伤天和。  
从旁掀髯每大笑，仙都峰头更观妙。  
甚欲点铁成黄金，却恐黄金误后人。  

陈仁玉　游洞霄  
天柱峰头叠紫烟，遥看万玉耸相连。  
云深九锁疑无路，翠豁一区俄有天。  
爽气袭人森石树，嗔雷飞雨响山泉。  
倏然不类人间世，今日自惊平地仙。  

陈容　题灵丰庙壁  
紫马仙人跨白犀，繙经台映钓鱼矶。  
千年老树风雷坼，独有红泉洗断碑。  

陈容　题浯溪中兴颂二首  
银旗金甲渡巴西，灵武城楼已万几。  
一札祗闻元帅命，五笺合待使臣归。  
未闻请表更追表，且看黄衣换紫衣。  
天性非由人伪灭，何缘尚父结张妃。  

陈容　题浯溪中兴颂二首  
六等胜如诛独柳，二张纵活亦何颜。  
太师死后犹书法，水部刑章托颂间。  
最忆海青投乐器，绝怜甄济隐青山。  
中兴碑下奸臣惧，天道何尝不好还。  

陈容　题云龙图  
骑元气，游太空。  
普厥施，收成功。  
抉河汉，触华嵩。  

陈容　为人赋横舟二首  
古悲歌，泪如血，  
渡河无船气欲绝。古非歌，  
泪如泉，河激汤汤声彻天。  
峨舸大艑载琛贝，锦缆迷楼催管弦。  
人生苦乐不相等，风波血刃蛟流涎。  
神虺九首能三足，巨鳌独怒群帝迁。  
纵有扁舟竟何往，乘桴意在沧洲上。  
只缘辙朽无人知，入海居夷每惆怅。  
三间破屋名横舟，三呼不答江水流。  
一帆径渡溯天去，不系斜阳古渡头。  

陈容　为人赋横舟二首  
黄头子，捩柁听吾语。  
三老驾三翼，叠鼓峭帆看风色。  
一千水，归黄河，  
世无客星泛灵槎。恒河水，  
波斯匿王母将去，六十年间成坏故。  
性无生灭河水似，黄面瞿昙以筏谕。  
长淮水，一箭许，  
边城白骨多於土。年年调舟已成泥，  
寿蔡孤城付朝暮。岷江汉源天上来，  
一夕不保如风埃。重庆今为天下首，  
汉中不复言规恢。朽木为舟土为楫，  
白波如山水皆立。当时商家畚筑子，  
梦里撑船济川去。只今无梦岂无舟，  
水浅都非泊舟处。  

陈润道　吴民女  
吴民嗜钱如嗜饴，天属之爱亦可移。  
养女日夜望成长，长成未必为民妻。  
百金求师教歌舞，便望将身赡门户。  
一家饱暖不自怜，傍人视之方垂涎。  
朱门列屋争妍丽，百计逢迎主人意。  
常时疏弃自悲啼，一旦承恩多妒忌。  
古人怕为荡子妇，夜夜孤眠泪如雨。  
今人甘为贵人妾，得意失意花上月，  
荡子不归宁空房。主人喜怒多不常。  

陈若拙　题仙都山  
发地便擎天，根盘数亩烟。  
化工成突兀，辙迹似雕镌。  
峭拔殊无倚，孤高众莫肩。  
轩辕从此去，知复几千年。  

陈山泉　谒麻衣祠  
雨晴泥路滑，杖履岂徒劳。  
双桧塔前老，一峰天外高。  
锡泉通殿砌。岩瀑起波涛。  
欲问麻衣意，风林作怒号。  

陈善　姑苏灵岩寺  
山僧不好古，改作任所欲。  
洞荒径已迷，廊空响谁续。  

陈善　和人  
鲛绡巧织在深泉，不与人间机杼联。  
要知妙在笔墨外，第一莫为醒者传。  

陈善　句  
闻说平生辅汉卿，武夷山下啜残羹。  

陈善　句  
春风一日归深院，巫峡千山锁暮云。  

陈善　句  
不知筋力衰多少，但觉新来懒上楼。  

陈善　句  
不到沧浪亭上望，那知此句是天成。  

陈尚文　题江国录先生石室  
海甯邑屋千山环，幽人更爱山中山。  
山城已远人烟寒，江君石室深巑屼。  
闻君十载栖长安，焉能敛翼萦岩峦。  
卧龙要自南阳蟠，东山不为携红颜。  
迩侧身天地间，不如一室中宽閒。  
探书禹穴万卷完，养成雾豹非一斑。  
素琴无弦心自弹，泰高高水潺潺。  
山中閴兮谁往还，云无心兮抱幽关。  
青山白云足为侣，无心胡为恋君宇，  
冷君衣裳润君碍。人间岁月易今古，  
傅说一去不可伫。苍梧何如出飞雨，  
不崇朝兮苏九土。  

陈少章　诗一首  
十里荷开菡萏初，我公初至有西湖。  
却将公事湖中了，见说官闲事也无。  

陈绍年　归田  
咫尺天关隔，丹心空上书。  
便随迁客返，还就野人居。  
竹里烟喧雀，溪头沙泛鱼。  
飞泉观物性，俯仰自舒徐。  

陈诜　和祖择之学士袁州庆丰堂十咏  
时丰公事少，笔砚任横斜。  
环郭江山秀，人情等物华。  

陈诜　和祖择之学士袁州庆丰堂十咏  
有象阶前景，无声膝上琴。  
何劳今郑卫，视听不关心。  

陈诜　和祖择之学士袁州庆丰堂十咏  
穷谷寓形久，惭无问俗方。  
文章古刺史，今昔窃馀光。  

陈诜　和祖择之学士袁州庆丰堂十咏  
秽草诛还密，浮萍去又生。  
辄污如鉴净，有客若为情。  

陈诜　和祖择之学士袁州庆丰堂十咏  
秀泉开旧甽，初试仰山茶。  
寂寂有馀意，池莲三五花。  

陈诜　和祖择之学士袁州庆丰堂十咏  
园涉日成趣，穷诗嬾缀装。  
梁间冰雪句，屈指几华长。  

陈诜　和祖择之学士袁州庆丰堂十咏  
洗竹遥出日，流泉到曲池。  
可怜波万顷，黾勉对沦漪。  

陈诜　和祖择之学士袁州庆丰堂十咏  
道院今犹古，间中事可书。  
鹭鸥驯不去，谁可得亲疏。  

陈诜　和祖择之学士袁州庆丰堂十咏  
登堂方再月，已许庆丰年。  
偶继前贤迹，承流颇裕然。  

陈诜　和祖择之学士袁州庆丰堂十咏  
鸿鹄远砫弋，鱼鸟脱池笼。  
始觉一无物，方知万事空。  

陈诜　和祖择之咏震山岩彭徵君钓台  
东有徵君真逸居，有台可钓傍渔矶。  
志高不在鱼吞饵，回笑荥阳血染衣。  

陈深　别卫山斋  
何处桃花源，超然欲高举。  
永怀尘外游，遐契烟中侣。  
时从清夜闌，默探元化祖。  
寻幽得佳胜，将期结茅宇。  
任花五十犗，朼来向江渚。  
投竿鱼不食，归与浩莫御。  
遥岑下落日，薄云阁清雨。  
扬舲吴淞演，褰裳采芳杜。  
长歌去英淑，未卜重晤语。  
相期会有时，散发卧云屿。  

陈深　曹叔时见过索饯篇  
泄云蒙朝日，微雨沾庭除。  
幽人掩财卧，门外无来车。  
曹子别经岁，枉道过我庐。  
谓余抱文艺，胡为守乡闾。  
余日匪高尚，褊性涉世疏。  
上奉白发亲，馀暇读我书。  
岂知叔时甫，妙年美名誉。  
词华烂絺绣，间学滋新畲。  
奉子一卮酒，聊为谭斯须。  
威凤翔高阁，逸骥腾云衢。  
及时树远业，临事毋踟蹰。  

陈深　澄虚观玉皇阁次韵  
岿然高阁镇吴州，妙手应烦玉斧修。  
万叠红云凝实座，一轮白日抱瑈楼。  
濛濛灏气疑浮蜃，炯炯神光远射牛。  
终待留侯辞富贵，还来相伴赤松游。  

陈深　出城道上有感  
岸上征人水舟，古今行役梦悠悠。  
恰如河畔青青草，死尽还生那得休。  

陈深　春日即事  
忽忽春将晚，幽窗趣亦佳。  
山峰时入座，野鼠画缘阶。  
俗事何能已，浮生信有涯。  
庄书读一尺，聊复散幽怀。  

陈深　次韵高龙洲入道  
轩车绝华念，野服遂幽情。  
白鹭临溪逈，玄蝉馀露清。  
弃家师季伟，莳药友通明。  
且结烟念客，谁论世上名。  

陈深　次韵陆承之寒夜有怀  
客心惊岁春，不奈送愁频。  
茅屋夜来雪，梅花江上春。  
驱车断行旅，闭户有高人。  
奚待扁舟与，风期暗与新。  

陈深　次韵陆承之寒夜有怀  
壮志寥寥在，流年冉冉催。  
寒灯和梦照，暗雨挟愁来。  
白雪词难和，青山首重回。  
夜兰浑不寐，慨想陆机才。  

陈深　次韵陆承之岁暮述怀  
鵾鸡晨先鸣，络缜夜虚织。  
物情固有珠，亦各竞时急。  
遥遥丘中士，荆扉尽常闭。  
赋诗悲租年，开卷怀往昔。  
廓然一言得，不顾千金易。  
大江流汤汤，白日如过翼。  
虚堂拂朱弦，再鼓三叹息。  
西山遗清风，颖水有奇迹。  
勖哉望前修，猛志庶可及。  
自当葆天和，政东慕人益。  

陈深　次韵沈仲叟见访之什  
卧疾萧斋冷，门深一迳苔。  
空庭小雨过，瘦马故人来。  
把酒悲新事，论诗畏逸才。  
未能亲往谢，病眼怕风埃。  

陈深　次韵沈仲叟闲居即事  
晨起盥栉罢，焚香默坐馀。  
朝阳上窗户，寒雀下庭除。  
隐几商清句，开椷阅素书。  
吁嗟望尘客，徒解赋闲居。  

陈深　次韵叔时述怀  
文学渊源百行馀，浮夸深陋汉相如。  
性灵偏爱居山水，才大难堪奉简书。  
毛义仕来身暂屈，扬雄老矣计全疏。  
强颜微禄营甘旨，已约烟霞共结庐。  

陈深　次韵王松陵  
江上青山拥县城，江头结屋放歌行。  
散人昔有陆钱望，处士今无补正平。  
万顷云涛聊自赏，百年肝胆定谁倾。  
休时适有扁舟与，趁得垂虹夜雪晴。  

陈深　次韵赠钱德钧  
嗜书仍好古，为痓一生心。  
搜抉无遗隐，幽龙不废吟。  
云鸿渺何许，烟海浩滩寻。  
怅望高深意，秋空起暮阴。  

陈深　次韵赠友  
柴门饶野兴，不逐世浮沉。  
父子诗尽乐，山林木石心。  
玩云聊晚句，卧雪拥寒衾。  
又欲移家去，幽栖恐去深。  

陈深　次韵子封承之游桃花坞二首  
二仲相从共此遨，濛濛花气袭征袍。  
几家绿暗藏深坞，一径红芳落野桃。  
春色暗随流水去，客怀空逐暮云高。  
临溪忽动秦源兴，应叹浮生何太劳。  

陈深　次韵子封承之游桃花坞二首  
闾门行乐送诏华，闲访城阴野老家。  
黄蝶得晴飞菜叶，翠禽隔浦啄桃花。  
衡门倒屐临官路，古渡横舟阁浅沙。  
亦有诗人时一到，醉吟行尽夕阳斜。  

陈深　从政和韵来谢复就答之  
并州沈厚士，气质得天灵。  
吴下留三祀，军中讲六经。  
微云点霄汉，清月出要坰。  
载鼓汾亭曲，令人识典型。  

陈深　从政和韵来谢复就答之  
墙东甘静近，诗思妙通灵。  
堂有慈亲替，门无冗客经。  
佳儿诵书史，深巷类郊坰。  
应解庄周学，全生不近刑。  

陈深　悼亡  
短日一何急，寒宵不肯明。  
霜寒那有梦，月落重伤情。  
壁冻琴丝断，风惊烛泪盈。  
微言忆王衍，达理悟庄生。  

陈深　登阳山妙净院  
野寺虽牢落，山僧亦自如。  
幽栖娄虎空，灵迹近龙居。  
地胜轩楹古，天寒草木疏。  
凭高望城郭，把酒一唏嘘  

陈深　丁酉元日  
夜中不成寐，卧觉风剡剡。  
残寒卖馀勇，飞雪独万惨。  
黎明卷新霁，旭日光晻晱。  
穷阴得阳和，春气已先感。  
负暝南轩下，余生亦云忝。  
高门谁能走，蓬户镇常掩。  
驰车听奔溱，庆语绝媚谄。  
自甘守疏慵，岂复叹坎壈。  
濡毫寄桑翰，隐几坐文毯。  
台倾酒不竭，炉拥火始炎。  
吐咏探清新，研书味真澹。  
流光信难驻，华发那可染。  
拊已欣有得，感是能无憾。  
贞吉宜嘉遯，心享由习坎。  
浮云易盈歇，神鉴常渊湛。  
龟勉奉吾亲，力学深自贬。  

陈深　范公农圃堂  
振屐重来事已非，却灶清景不相逢。  
明湖尽属盟鸥乐，夜月还惊化鹤归。  
万里吴船空野水，百年庚宅尚斜晖。  
醉哦昔日三高些，千载何人复见几。  

陈深　赋桂山  
小山桂树碧云西，三叠琴心月未低。  
曲罢便乘花凤去，广寒琼牖要新题。  

陈深　赋月中佳  
天上何年种，婆娑碧树幽。  
根盘蟾窟古，花落惊峰秋。  
只恐冰轮碍，时烦玉斧修。  
素娥久延儜，攀折使人愁。  

陈深　皋桥岩中道院与梁中砥商严翁会饮  
夙有岩中约，今晨得得来。  
幽窗六人坐，清思一时开。  
雪下宜看竹，天寒未见梅。  
人生良会少，莫惜共持杯。  

陈深　姑苏台晚眺分韵得高字  
残阳古城曲，岌岌荒台高。  
不知何年创，尚尔结构年。  
青山拥危榡，白水环空壕。  
美哉此山路，惨澹悲雄豪。  
当时一战霸，意气何矜骄。  
蛾眉坐倾国，忠魄承怒潮。  
空馀故宫苑，寒誉飞野蒿。  
佳辰晤良友，清眺舒烦劳。  
夕风振来薄，鸿雁中天号。  
永怀五湖客，一舸凌云涛。  
浩歌沧浪词，顾言从游。  

陈深　孤凤篇上静轩阎学士  
南山有孤凤，丹羽何葳莆。  
朝餐琼树实，夕饮天津池。  
岐阳曾一鸣，千载今无朝。  
将从和风翔，俯视尘壤换。  
粱藻匪君食，枳棘匪君楼。  
遐举昆丘阳，肯为云罗羁。  
坐迟箫韶成，振翮来位。  

陈深　和龚翠岩雨中述怀韵  
风流翰墨傅千古，议论文章自一家。  
静爱云林披白苧，懒赵闺阖草黄麻。  
江山故国闲停櫂，风雨僧窗自沦茶。  
甚欲从翁俱隐去，云深何处间桃花。  

陈深　和南湖史君烟景墨梅图  
依约罗浮翠岭前，美人玉立破苍烟。  
尽图未许分明见，一枝春风入梦先。  

陈深　贺胡西轩入道  
世外尘霞净骑纨，天风吹梦绕笙莺。  
清名久上丹台籾，散秩新除紫府官。  
九醖霞觞分帝所，千秋银牖表仙坛。  
蔡经一见心相契，应许亲傅蜕骨丹。  

陈深　怀钱德钧  
城南寒徒侣，钱子数来过。  
翰墨相娱玩，文章互切磨。  
交游常不厌，间阔竟如何。  
风雨怀君夜，空斋秋思多。  

陈深　会霜晴诗  
旭日照萧晨，凄清不受尘。  
冷光明似雪，科暖胜如春。  
红弃辉相照，黄花色愈新。  
南窗差可爱，曝背豁天真。  

陈深　会霜晴诗  
朝暾上高树，雾卷第天遥。  
劲气乘寒凝，严威见日锁。  
钟清出远寺，马滑恐危桥。  
稍逼南枝暖，疏花破寂寥。  

陈深　济南赵君成南使羁留三纪得还其独子录其遗事求诗为赋一绝  
三十六回秋月明，年年望断雁南征。  
苏郎皓首还乡去，媿杀当年李少卿。  

陈深　寄东皋叟  
移家东去寄田庐，始见高情与世流。  
爱酒定伙焦革饮，卜灵应近仲长居。  
天寒扫雪催煎茗，秋雨临溪命罩鱼。  
静裹独全山野乐，人间荣利不嵌渠。  

陈深　寄题天与清香台  
芳园矗憎台，宛在江之曲。  
何年植琼树，粲粲纷在目。  
美人芙蓉裳，超遥处空谷。  
时登月中观，玩此枝上玉。  
幽信忽吹来，妙契心且足。  
维皇岂虚界，真意盖有属。  
夜兰耿无眠，霜霰天地肃。  
寥寥翠禽语，葱曨晓光旭。  

陈深　寄友  
山中太王子，比日复何如。  
自恨数年别，无因一寄收。  
江湖惊老大，日月暗锁除。  
会晤无期在，凭诗间起居。  

陈深　寄友  
海内皆兄弟，情深莫若君。  
那知经乱后，翻作久离群。  
皎皎云中月，悠悠岩上云。  
相思不可见，清梦绕江濆。  

陈深　简秦章甫  
楚楚洛阳生，清介常寒兴。  
宦游江上南，移家寄吴渚。  
辛勤奉旨甘，言动无过举。  
阳春万物新，霈泽均施普。  
乘风方高翔，摧翅随网罟。  
飞文中善类，横逆夫孰御。  
白日照丹心，皦皦中自许。  
有新示治长，终然脱石文。  
操存谅深固，夷阴咸善处。  
涉难知弥明，屐粉德益聚。  
静探元化心，忧患真玉汝。  

陈深　饯杨世章  
阿章年少构才酞，柏府当年与赞筹。  
高卧久无求仕想，闲曹聊作读书谋。  
风烟坐度吴江晚，山水重控禹穴幽。  
正喜相延又相别，飞花不分渍离愁。  

陈深　江上  
放迹清江上，悲歌惜岁穷。  
孰能回白日，我欲间苍穷。  
天地遗民老，山河霸业空。  
清愁无者处，卷入酒杯中。  

陈深　邻圃求桂花并收坠英  
万里西风桂树秋，蟾宫云箔夜香浮。  
何当净洗红尘梦，乞取一枝遮醉眸。  

陈深　邻圃求桂花并收坠英  
收拾残英捣作汤，小山风味不能忘。  
敢烦即遗苍头去，扫取黄金一斛强。  

陈深　陇西太夫人八十寿  
恒山镇朔野，积翠凌太虚。  
中有仙子宅，霞光抱云居。  
怡怡伯阳姥，八十颜独朱。  
神交亿玉女，秘字傅金书。  
逍遥人间世，静寿仙者从。  
令子返鸟哺，专城绾菟符。  
金章映彩服，锦障承雕与。  
前有命妇掖，后有玄孙扶。  
春风溢慈幄，晓日晖庆图。  
海桃摘霞实，灵芝掇云腴。  
南山为尔寿，北斗为尔{奭斗}。  
人生天壤内，菽水欢有馀。  
矧兹寿且贵，身与五福俱。  
厚德狼隆报，彼苍默相孚。  
诗人颂燕喜，此乐不可渝。  

陈深　内人臂白鹦鹉图  
华清宫中歌既醉，南海奇禽无争致。  
玉环最爱雪衣孃，当时曾得龙颜媚。  
璿房雕槛春日长，绣绷娇儿在傍戏。  
君王耿汝解语言，怀恩不说宫中秘。  
临风鸷鸟何轩轩，叹惜纯良遭猛万。  
苕翁写出当时事，侧立红衫内人臂。  
江花满地不忍着，空拂画图怜俊慧。  

陈深　南湖史君制暗香汤奇甚赋二绝求之  
飞和梅花重惜芳，仙房想像制新汤。  
独疑清浅溪头汲，石鼎煎来水亦香。  

陈深　南湖史君制暗香汤奇甚赋二绝求之  
雾阁云窗深闭春，微闻玉杵捣清声。  
玄霜只许云英见，地上诗人渴梦生。  

陈深　南游  
驱车登远道，白日忽西流。  
宇宙惊新梦，山河感旧游。  
云迷江令宅，月澹庾公楼。  
已已如何奈，长歌去国愁。  

陈深　深居  
闭半屏人事，褊性光深居。  
琴罢更无事，尽长宜读书。  
粉墙苔色古，柽案竹行疏。  
渐喜相知少，门无冗客车。  

陈深　寿金仁叟  
娇黄著柳回东风，玉霙协瑞飞璇穹。  
金猊嘘暖香雾濛，铜槃蜜炬光如虹。  
尊前笑挹南极翁，海桃压袖朝霞红。  
苍苍五桂云巃峪，南山翠色摩青空。  
仁者静寿如山崇，世间凡语难形容。  

陈深　寿元俞治中  
凯风荡清淑，秦溪钟妙英。  
世德裕后远，盛年振清声。  
余昔客君家，君甫十二龄。  
期君世济美，事业知甘卿。  
微言副深望，荣涂践修程。  
东吴大藩地，政繁任匪轻。  
剸裁得终卖，游刃新发硎。  
勉奉竞竞武，毋著赫赫称。  
临下必以庄，事上必以诚。  
勤劳慎细事，惠爱甦疲氓。  
制动由静一，养心贵和平。  
尝闻公转量，允矣王休徵。  

陈深　书骏马图  
王良伯乐骨已朽，曹霸丹青亦希有。  
开图歨见神骏姿，对酒高歌雄剑吼。  
只今骐骥困监车，落日长鸣漫昂首。  
嗤嗤俗眼迷天机，相士嫌贫马嫌瘦。  

陈深　送曹叔时归淮东  
闰农去我远，醇风日以浇。  
遗经秘幽旨，千载空寥寥。  
溓洛导其源，百川始东朝。  
我生性顬蒙，望道弥坚高。  
鎝砭无良友，穷居困烦嚣。  
东平曹叔子，妙年振英翅。  
古心默相契，一语神情超。  
高堂奏绿绮，长空激商飚。  
谭玄控要妙，力学砂虚骄。  
方期拾瑶草，归袂何飘飘。  
淮水白浩浩，楚山青遥遥。  
相思意无尽，赠子一长谣。  

陈深　送邓觉非赴全陵学职  
城南不得遂相羊，又著纶巾出草堂。  
李白杯中停月影，米学船上贯虹光。  
西来江水知乡近，北望淮山引与长。  
应傍荆公祠下过，向来松竹尚苍苍。  

陈深　送范竹所赴吴江学职  
多士乘时出，享涂志来优。  
名家傅旧学，文治佐新州。  
六月江湖冷，三山风雨秋。  
应怀霸越祖，落日望扁舟。  

陈深　送冯茂叔分教岂城  
晋朝雷焕地，君去是清游。  
神物今何处，沧江空处流。  
客程二千里，吾道一扁舟。  
徐孺祠前过，汀蘯为芳羞。  

陈深　送耕存大参使日本  
东隅久不庭，搞疏出忠诚。  
不惮殊方便，期休四海兵。  
长虹贯日白，巨鷁压波清。  
笑下扶桑国，归来致泰平。  

陈深　送耕存大参使日本  
陆卖初驰诏，终军已请缨。  
上方顬委任，南国诵威名。  
挂席鹏风顺，敲舷蝝月明。  
阳侯应拱记，不遗海涛惊。  

陈深　送刘梅溪游句曲  
华发萧萧两发秋，醉眠花竹旧风流。  
天心桥畔行将老，地肺山中隐去休。  
半岭白云容可玩，一庵明月尚空留。  
西风趣赴方台约，岩下遥看二老游。  

陈深　送潘舑斋赴会稽讲席  
四十舑仙发未班，谭经海上看青山。  
曹江鞠白漫难读，禹庙梅梁去自还。  
叠嶂晓晴诗笔说，平湖风定酒船闲。  
曾闻百奥多奇士，暇日清游盍叩半。  

陈深　送人远宦思亲还乡  
堂有期颐母，天涯事远游。  
人生归养乐，薄宦一萍浮。  

陈深　送沈彦楚  
清才不数见，世固未易识。  
如玉在荆山，落落混于石。  
沈君义与彦，恨我未良观。  
陆子不妄交，称许斯为得。  
况有半里孙，延之致经席。  
比聆道吴闻，捧檄建德国。  
高歌诵唐虞，诸子有矜式。  
岩滩浩烟霞，山水澄鲜碧。  
暇日一登临，清赏慰愁寂。  

陈深　送释存游苕川兼怀子昂学士  
吴与山水邦，杳蔼云气萃。  
罔痤抱萦迦，溪流演清驶。  
逍遥烟中客，缥渺云际寺。  
振锡赴幽寻，揽袂接遐契。  
是时秋正中，旷朝天宇齐。  
明日射神珠，光彩难自独。  
渔歌和遗音，茶经毫幽事。  
欲从烟屐游，苦为尘鞅紫。  
缅怀金坡英，归来云壑媚。  
采采白蘯花，因风为遥奇。  

陈深　送王从政赴番易慈湖讲席  
杨子清而粹，遥遥江汉灵。  
地人继绝学，有客抱遗经。  
霜冷鸿飞碛，秋晴马在坰。  
东逢山似象，回首静们刑。  

陈深　送信甫之江东  
僦屋吴城不厌贫，江东初奉蘧书新。  
壮年地略须名世，异国光阴肯滞人。  
官舍草生三月晚，遗宫花落六朝暮。  
到时公事期程暇，应有新诗寄工频。  

陈深　送许希元尉德清  
士生天壤内，所抱者奇气。  
当观oo品高，岂尚名爵贵。  
子真第一流，瀹迹南昌尉。  
至今疑仙去，风节照百世。  
希元人中豪，未识我深愧。  
赏闻畜爱马，童子剌而汪。  
略不动声色，度量有馀地。  
岂易语浅深，是固余所畏。  
陆子少许可，欣然纪其事。  
迩聆尉山邑，芒刃聊小试。  
苕水清且迅，苕民号难治。  
顾言化以德，勿但施法制。  
令闻起在今，微言毋我弃。  

陈深　送悦心北上  
便乘天骥上通逵，笑拂吴钧气益奇。  
徐庶交游尽名士，王维才艺重当时。  
西风星斗寒芒动，落日川原秋兴悲。  
莫向黄金台上望，霸图消歇草离离。  

陈深　送张德美北上  
廓落江海客，素怀经济才。  
年高劳治邑，道直恨无媒。  
白发丝千缕，清风水一杯。  
功名须老大，行矣莫迟回。  

陈深　送赵仲明还山东  
东吴隐散曹，解印脱烦劳。  
案上留丹诀，樽中有白醪。  
北风淮水疾，落日太行高。  
遥睇云飞处，归心正梦陶。  

陈深　送周必明北上  
天寒霜霜繁，岁晏日月驶。  
周子何仓星，孤征诣燕蓟。  
寥寥抱遗经，皦皦蓄幽志。  
青云既交芳，白首期一试。  
苍松多劲枝，老鹤负奇气。  
扶摇信可捕，高冥不难致。  
泮林日影疏，子衿气沦香。  
侧儜典型人，复理俎豆事。  
明年候薰风，矫首江南洚。  
顾偕鲁诸生，敬揽叔孙袂。  

陈深　宿真元观  
汎汎春风湖上舟，幽寻不觉到瀛洲。  
碧桃花落门前地，翠柳阴垂水际楼。  
半夜鹤鸣松院静，一天星照石池幽。  
瑶林疑有神仙隐，顾得相从物外游。  

陈深　汤梅山为道士归吴还山赋一诗以饶  
三年独向孤山住，应为梅花滞水演。  
沧海鹤归空有语，荒城草长又逢春。  
芝田火暖凡砂熟，松峰花香白醣新。  
安得与君俱隐去，烟萝深处著闲身。  

陈深　题尽扇骑驴踏雪  
雪没驴腰白，行行诗与催。  
不枯太清绝，那肯犯寒来。  

陈深　题梁中砥诗书图  
山昏归云敛，叶落夕飚骤。  
疏松漏微月，清光照严实。  
烟中二仙师，一笑欣邂逅。  
行行扑空翠，杖屡相先后。  
清景适与朝，得句若天授。  
收成诗逾绝，开卷消鄙陋。  
如饮口冷泉，可嚥不可嗽。  
我怀陶贞白，日夕梦三秀。  
何年卓茆庵，饵术衍遐寿。  

陈深　题梅图  
玉妃还绛嵌，委佩烟江演。  
瑶华振英采，照曜山水春。  
海若不敢受，谓是天上珍。  
掌管倩姮氏，封妨烦滕神。  
风標二公子，素服靓且新。  
邂逅蓬莱使，翩然与相亲。  
尽师何从见，泚笔开清真。  
数幅县高堂，一洗凡格尘。  
我欲商妙语，唤起逋仙人。  

陈深　题潘舑斋客安书院  
屋上即青山，柴扉镇日嵌。  
烟霞三径足，天地一身闲。  
归去词堪和，间居赋右删。  
箪瓢差自乐，高视眇尘环。  

陈深　题钱舜举写生五首　菊花  
百卉尽摇落，独傲清霜裹。  
披榛见黄花，渊明元不死。  

陈深　题钱舜举写生五首　青瓜  
苍然蓝田姿，幽怀莹冰雪。  
邂逅青门翁，曾救人间蝎。  

陈深　题钱舜举写生五首　石榴  
万里乘槎来，锦衣惊画炫。  
相逢秋风中，忽发一笑粲。  

陈深　题钱舜举写生五首　水仙兰  
翩翩凌波仙，静挹君子德。  
平生出处同，相知不易得。  

陈深　题钱舜举写生五首　戏婴图  
秘矣宫中戏，人间那得窥。  
开图付一笑，能不类儿嬉。  

陈深　题秋塘图二首  
寒塘净如镜，云冷水葓秋。  
溪鸟无情物，悠悠不解愁。  

陈深　题秋塘图二首  
水落秋菰老，夕寒烟树微。  
绝为双白鹭，飞去似知几。  

陈深　题秋墉小景  
寒溪上下碧，水鸟去来轻。  
衰柳伤秋色，应知尽不成。  

陈深　题山水扇  
青山绿树蔽憎楼，应有高人隐一丘。  
客子门前过何急，古今行役未曾行。  

陈深　题山水扇  
江上屡峰拥翠螺，人烟隐隐见严阿。  
泊舟二子登平陆，遮莫风波奈尔何。  

陈深　题扇上画  
蹇驴欲往何处，落日空山暮钟。  
行到水边幽寺，白云低覆青松。  

陈深　题扇上画  
老树千年古，精灵变化奇。  
纯阳有道士，独且被渠知。  

陈深　题扇上画  
古木排山立，幽窗傍水开。  
直疑林处士，独棹小舟回。  

陈深　题沈华溪诗集  
暑夕坐无寐，把君诗独谣。  
才堪敌冰柱，韵不减江{虫兆}。  
瘴海三年隔，风沙万里遥。  
相逢欣有得，倾箧尽瑶琼。  

陈深　题唐圉人调马图  
飞龙天廄隘云稠，一匹骄驰掣电流。  
枥下髯奴真厮养，眼中元不识骅骝。  

陈深　题王立章云山卷  
岌岌两峰峙，岚光照寺门。  
青山无今古，白云自朝昏。  

陈深　题习齐先生扇上尽  
石垆修笪萧爽，水边老树槎牙。  
气味与翁相似，岁寒长对苍华。  

陈深　题郑柏窗所藏莲社图  
白莲生清地，至洁尘不行。  
当时取我社，亦以清净故。  
乐国初地有，莽莽果何处。  
陶公寄醉乡，盖深得其趣。  
公何挽不入，谢何推不去。  
远师信高识，心杂固不取。  
盗循彼何人，一见乃深许。  
干固未易知，身名期岁暮。  
遗风惊千祀，流落见缃素。  
永怀名山游，乐与善人遇。  
匡庐青拂天，江水日东骛。  
我将解世缠，已放登山具。  
载酒酹渊明，间津桃源路。  

陈深　挽褚雪巘高士  
矫矫环中叟，清强八十馀。  
平生山水趣，尽力老庄书。  
黄鹄人间世，白云天上居。  
蕉花吹又落，回首一唏嘘。  

陈深　挽沈氏母夫子  
允矣夫人德，傅家庆有馀。  
生存黄鹄操，死葬白龙居。  
落日沉沧海，浮云散太虚。  
曾为陶侃客，酹酒重唏嘘。  

陈深　挽汤桂桥  
三楚名家有异孙，昔年射策对君门。  
青衫佐幕声名重，白首谭经道义尊。  
天壤忽惊遗老尽，衣冠今复几人存。  
小山桂树伤愁绝，赖有清香为返魂。  

陈深　挽王伯英  
之子尤谦抑，亲曾奉酒卮。  
怀才嗟未用，抱疾竟难知。  
岁暮风霜惨，天寒草木萎。  
壮年今已矣，慷慨有馀悲。  

陈深　晚步  
偶偕二三子，处屐古城阴。  
远慕求羊迹，永怀江海心。  
残阳隐深巷，积雨歇高林。  
自笑黄莄曲，那追白雪吟。  

陈深　晚望  
莽莽荒城下，悠悠古道傍。  
秋风吹草木，落日下牛羊。  
感慨悲新事，登临叹异方。  
长吟意无极，回首一沾裳。  

陈深　王太古偕游灵岩余以事中止先还  
峭峭孤峰起，苍寒倚太虚。  
尚嫌凡子到，那被美人汙。  
霸业消磨尽，浮屠突兀居。  
凭高怕凄怆，兴尽即回舻。  

陈深　慰陆子顺偶  
岁晏登禹陵，山水清游从。  
迦用舣西湖，壎篪谐伯仲。  
旅窗灯焰青，炊白感幽梦。  
绝统闻遗声，据藜发衰恸。  
重怜游子情，惧乏尊意奉。  
凄风动虚幌，斜月照飞陈。  
芳胶解钿朵，流尘昏翠凤。  
荀香怅未歇，潘诗应屡讽。  
孤灶骇衰鸣，离禽感幽唘。  
蒙庄亦何人，傲倪自惊众。  
遗情信良难，至理堪折衷。  

陈深　我思古人  
翳古人之寥寥兮，夫何思之弗谖，  
蹇余生之独后兮，曾不得与之周旋。  
旷斯世而勿见兮，故增唏而永叹。  
抚遗籍而玄览兮，幸所闻之可尊。  
彼丹心之耿著兮，谅虽亡而实存。  
苟逆风而遐契兮，尚何有于古今。  
览元化兮无穷，感徂景兮如驶。  
余发兮种种，余怀兮亩亩。  
驷黄虬兮遐征，仰超然之高轨。  
猗圣言兮如天，至道兮如海。  
超鸿濛兮何极，窥浩茫兮无涘。  
孰导余以正适兮，遵坦涂而容才。  
惟谅友之昭昭，庶订余之懒愦。  
鸣呼噫噫，古人之兮，  
惠我无疆。忽不见兮心之伤，  
余之思兮心之伤，余之思兮曷云其忘。  
往者不可及，来者犹可望。  
非天人君之相和兮，谁逍遥以徜徉。  

陈深　吴市售药  
山夫卿作市廛居，漫学台公计已疏。  
收卷向来经济策，古今行役未曾休。  

陈深　夏日南轩  
羔水轩窗宜夏居，夜凉如水似和初。  
科头枕石卧明月，仰面迎风看太虚。  

陈深　小园即事  
淡黄杨柳著烟轻，细草茸茸亲屐行。  
行到水边心会处，夕阳一树否花明。  

陈深　晓望吴城有感  
鸣鸣寒角动城头，吹起千年故国愁。  
才见专诸操匕首，旋闻西子载扁舟。  
霜寒古寺钟声早，月落南园树影秋。  
一笑浮华易盈歇，白云长在水东流。  

陈深　雪后游石湖  
众峰戴雪玉催鬼，风定湖光镜面开。  
山色可堪西子笑，溪声曾送越兵来。  
天寒野水摇孤艇，日落浮图封古台。  
回首风斋翳城嵌，愁来谁伴倒清罍。  

陈深　又代赋  
狼藉风烟知几秋，巍巍杰阁焕然修。  
移来世外神仙宅，幻出云中天帝楼。  
眺远但知以万象，养生应悟解金牛。  
帝角他日分馀历，咫尺钧天得梦游。  

陈深　又代挽  
壮岁名登进士科，青云直上趁鸣珂。  
子真遐举神仙隐，玄晏闲居制作多。  
空掩高斋藏漫藁，竟无良药起沉疴。  
诸郎毁瘠术衰切，为报门人废蓼莪。  

陈深　赠道眼相士  
岳生年少精悍姿，双眸照人炯秋水。  
气直云天亦自奇，口谭风鉴政可喜。  
一鹗盘空势轻矫，夕风吹波云欲起。  
海岸相逢话不休，一笑人间五百祀。  
方瞳只合相山中，燕领自堪侯万里。  
人生出处难豫期，浮云变化无穷已。  
巫咸一去不可追，归来心服台丘子。  

陈深　赠恒斋葛太翳  
吴下谦谦抱朴孙，妙年应遇长桑君。  
素心皦皦恒如月，一寸灵苗手自耘。  

陈深　赠恒斋葛太翳  
人间无地下巇嶔，剌眼翳门剑戟森。  
操术不为流俗变，始知夫子有恒心。  

陈深　赠恒斋葛太翳  
少小烟霞痼疾深，已将钟鼎等山林。  
年来更有躭玄癖，烦向膏肓为一鎝。  

陈深　赠陆稼村  
风雨鸡鸣江上村，只今遗叟几人存。  
煎茶陆羽忘尘世，学稼攀迟老圣门。  
百尺苍松心不朽，千年古井水无浑。  
丹崖翠壁何从见，一笑相逢醉竹根。  

陈深　赠吴江学掾  
万丈垂虹阿那边，君来山水愈清妍。  
洞庭云气浮樽俎，震泽涛声答诵统。  
汀柳垂遮灵运笠，江花飞落广文氈。  
此行适有稽山与，漫声春风载酒船。  

陈深　赠孝廉  
海内知名士，乘时各树动。  
辞华咸彙进，节行乃今闻。  
清明升林长，白华开水濆。  
缅怀纯茂德，遥睇楚山云。  

陈深　赠张受益检校  
山水经行遍，萧闲吏隐情。  
剑寒光不泯，鹤老骨逾清。  
倾盖逢知已，论诗盍镶卿。  
从来说张祐，不是浪传名。  

陈深　赠张受益检校  
德刑相济用，自古意犹深。  
萧杀冬神令，慈祥使者心。  
月明清驿路，风色定寒林。  
善政民应化，毋忘鲁叟箴。  

陈深　赠周山人  
壮头曾不置黄金，野褐纶巾善陆沉。  
七十康强颖有道，一豪荣辱不惊心。  
草根露冷沾芒屡，柏子烟清暖布衾。  
时训青囊看山水，行歌行入白云深。  

陈深　赠周山人  
郭范寥寥数百年，地仙还复出人间。  
豁开天外一双目，看尽江南千万山。  
玉指暗攒鸟兔定，金盘活捉虎龙环。  
我今欲卜神仙宅，雾豹何妨露一班。  

陈深　重玄寺旎檀林桂花  
有桂生只园，团团拥旌盖。  
灵要挺盘错，翠色深晻蔼。  
疑从惊峰移，迦与峨石对。  
商飚动阊阖，夜气凝沆瀣。  
清苍弥六合，芳意函织芥。  
华飘广寒府，金布如来界。  
天空氛翳减，閤閤凉月挂。  
幽人夜禅起，净想须脱解。  
清游时独行，真赏聊自学。  
妍华易销落，徒抱自心在。  
苍莺宁复来，临风发深慨。  

陈深　舟行邂逅周西园也示迦文诗就文韵  
游遨适与随幽境，笑语自逢忽羔船。  
流急溅袍飞带雨，岸回迷草暗浮烟。  
楼高近水涵飞鸟，树密藏云烟恨鹃。  
愁破已空尊酒绿，醉吟同眺晚晴天。  

陈升之　送程给事知越州  
早年交契最绸缪，垂老江城为少留。  
濒海新霜篵金壘，琐闱初远邃廷旒。  
过家燕坐多宾乐，到郡公余放吏休。  
满目湖山何处胜，蓬莱高阁正清秋。  

陈省华　上方  
四望平川独一峰，峰前潇洒是莲宫。  
松声竹韵千年冷，水色山光万古同。  
客到每怜楼阁异，僧言因得鬼神功。  
县民遥喜行春至，鼓腹闲歌夕照中。  

陈师道　八月十日二首  
一梦人间四十年，只应炊灶固依然。  
两官不办一丘费，五字虚随万里船。  

陈师道　八月十日二首  
人生七十今强半，老去光阴已後身。  
更欲置身须世外，世间元自不关人。  

陈师道　八月十日宿百丈山庆善院明日游松风庵谒震禅师  
衾裘夜宿方丈屋，风灯微茫照溪谷。  
杖屦朝行百丈山，林风清泠摇佩环。  
道人八十更聪明，耳边犹爱松风声。  
风前饱食松下卧，梦里光阴等闲过。  
世间贵人多白头，未容白首送林丘。  
左足拘挛右臂缓，荣华只得傍人看。  
信知佛法有天乐，扫除疾痼何须药。  
山林於我鄐有因，愿言筑室为比邻。  
不辞弃世伴幽独，犹恐山僧嫌近俗。  

陈师道　柏  
用直宁论世，名成不待官。  
低枝缘我有，偃盖到谁看。  
秀色有新故，英姿无暑寒。  
要为千岁计，岂虑万牛难。  

陈师道　北渚  
南荡不可度，北渚风浪生。  
向来狐兔迹，已复蛟鼍鸣。  

陈师道　别宝讲主  
此地相逢晚，他方有胜缘。  
呪功先服猛，戒力得扶颠。  
暂息三支论，重参二老禅。  
夜床鞋脚别，何日著行缠。  

陈师道　别负山居士  
田园相与老，此别意如何。  
更病可无酒，犹寒已自和。  
高名胡未广，诗兴尚能多。  
沙草东山路，犹须一再过。  

陈师道　别观音山主  
离合应生理，过逢岂近缘。  
情亲见今日，语妙记当年。  
闭户安禅主，冲风逆水船。  
不应清夜月，故作别时圆。  

陈师道　别黄徐州  
姓名曾落荐书中，刻画无盐自不工。  
一日虚声满天下，十年从事得途穷。  
白头未觉功名晚，青眼常蒙今昔同。  
衰疾又为今日别，数行老泪洒西风。  

陈师道　别刘郎  
一别已六载，相逢有余哀。  
公私两多事，灾病百相催。  
无酒与君别，有怀向谁开。  
深知百里远，肯为老夫来。  

陈师道　别三子  
夫妇死同穴，父子贫贱离。  
天下宁有此，昔闻今见之。  
母前三子後，熟视不得追。  
嗟乎胡不仁，使我至於斯。  
有女初束发，已知生离悲。  
枕我不肯起，畏我从此辞。  
大儿学语言，拜揖未胜衣。  
唤耶我欲去，此语那可思。  
小儿襁褓间，抱负有母慈。  
汝哭犹在耳，我怀人得知。  

陈师道　别叔父昆山丞  
父子兼知己，扶携共白头。  
又为千里别，未使寸心休。  
鸟雀空庭晓，风霜落木秋。  
近亲零落尽，更觉别离愁。  

陈师道　别叔父録曹  
为吏专文法，成家托弟昆。  
三年如昨日，一笑更何言。  
扶老须微禄，移官实至恩。  
两疏元父子，何日复东辕。  

陈师道　别威德寺  
三宿城隈寺，轻齰类老禅。  
暂来真偶尔，适去更翛然。  
笑别留春坞，行寻下濑船。  
此身犹断梗，飘泊且随缘。  

陈师道　别乡旧  
数有中年别，宽为满岁期。  
得无鱼口厄，聊复雁门踦。  
齿脱心犹壮，秋清意自悲。  
平时郡文学，邓禹得三为。  

陈师道　别圆澄禅师  
法施老人卧不出，呼我取别行问疾。  
摩盘拭箸劝一饱，少待须臾莫苍猝。  
早年著眼觑文字，万卷初无一言契。  
多生绮语未经忏，半世虚名足为累。  
此去它来尚有缘，头童齿豁恐无年。  
殷懃三请久住世，弊恶可念未可捐。  
平生准拟西行计，老著人间此何意。  
他生佛会见头陀，知是当年老居士。  

陈师道　别月华严  
寓世生同里，随方去有情。  
来为百年别，不惜片时程。  
斋鉢须勤供，经钟莫倦鸣。  
当来第三会，此界鄐逢迎。  

陈师道　病起  
今日秋风里，何乡一病翁。  
力微须杖起，心在与谁同。  
灾疾资千悟，冤亲并一空。  
百年先得老，三败未为穷。  

陈师道　病中六首  
旧岁连新岁，凉床又暖床。  
山川屏里画，时刻篆中香。  
畏垒安吾土，支离饱太仓。  
若教身再健，鹤背入维扬。  

陈师道　病中六首  
日暖衣犹袭，宵长被有棱。  
朝晡三榞饭，昏晓一缸灯。  
伴坐踚如几，扶行瘦比藤。  
生缘堪入画，寂寞憩松僧。  

陈师道　病中六首  
软熟羞盘馔，芳辛实枕帏。  
候晴先晒席，占湿预烘衣。  
易粟鸡皮皱，难培鹤骨肥。  
头颅虽若此，虚白日生辉。  

陈师道　病中六首  
叹息憎晨凊，伸眉惬晚晴。  
隙虚浮日影，窗穴啸风声。  
扪虱天机动，驱蚊我相生。  
偶然成一笑，栩栩暂身腰。  

陈师道　病中六首  
日眚浮珠佩，声尘籁玉箫。  
晚秋潘鬓秃，午梦楚魂消。  
注水瓶花醒，吹薪药鼎潮。  
南柯何处是，斜日上廊腰。  

陈师道　病中六首  
静里秋光到，闲中昼自长。  
闭门宜泄柳，尸祝谩庚桑。  
腹已枵经笥，身犹试药方。  
强名今日愈，勃窣负东墙。  

陈师道　捕狼  
一狼将四子，二岭走千羊。  
意得无前敌，时乖阙後防。  
宁知射生手，已发弩机张。  
会使乌鸢饱，空令豺虎伤。  

陈师道　残句：  
早晚望夫能化石，尽分人世作支机。  

陈师道　残句：白鸟过林分外明  
白鸟过林分外明。  

陈师道　残句：江清风偃木  
江清风偃木，霜落雁横空。  

陈师道　残句：磊落金盘荐糟蟹  
磊落金盘荐糟蟹，纤柔玉指破霜柑。  

陈师道　残句：墙头霜下草  
墙头霜下草，又作一番新。  

陈师道　残句：日来霜露後  
日来霜露後，更觉天宇净。  

陈师道　残句：势不可使尽  
势不可使尽，福不可享尽。  
事不可做尽，话不可说尽。  
人生如此耳，文字已其闰。  

陈师道　残句：闻道新文能入样  
闻道新文能入样，相州红缬鄂州花。  

陈师道　残句：熊儿投□骥子扶  
熊儿投□骥子扶。  

陈师道　晁无咎画山水扇  
前身阮始平，今代王摩诘。  
偃屈盖代气，万里入方尺。  
朽老诗作妙，险绝天与力。  
君不见杜陵老翁语，湘娥增悲真宰泣。  

陈师道　晁无咎张文潜见过  
白社双林去，高轩二妙来。  
排门冲鸟雀，挥壁带尘埃。  
不惮除堂费，深愁载酒回。  
功名付公等，归路在蓬莱。  

陈师道　嘲秦觏  
长铗归来夜帐空，衡阳回雁耳偏聪。  
若为借与春风看，无限珠玑咳唾中。  

陈师道　嘲无咎文潜  
诗人要瘦君则肥，便然伟观诗不宜。  
诗亦於人不相累，黄金九鑗腰十围。  
一饥缘我不缘渠，身作贾孟行诗图。  
穷人乃工君未可，早据要路肩安舆。  

陈师道　陈留市隐者  
陈留人物後，疑有隐屠耕。  
斯人岂其徒，满腹一杯羹。  
婷婷小家子，与翁同醉醒。  
薄暮行且歌，问之讳姓名。  
子岂达者与，槁竹聊一鸣。  
老生何所因，稍稍声过情。  
闭门十日雨，吟作饥鸢声。  
诗书工发冢，刀籬得养生。  
飞走不同穴，孔突不暇黔。  

陈师道　陈询秀才归徐  
千里相从愧子心，未堪归路马駸駸。  
更能作意怜衰病，肯後重来道古今。  
三岁有期看一举，百年聊待到千寻。  
行逢净社论余习，为说登临久废吟。  

陈师道　丞相温公挽词三首  
恭默思良弼，诗书正百工。  
事多违谢傅，天遽夺杨公。  
一代风流尽，三师礼数崇。  
若无天下议，美恶并成空。  

陈师道　丞相温公挽词三首  
百姓归周老，三年待鲁儒。  
世方随日化，身已要人扶。  
玉几虽来晚，明堂讫授图。  
心知死诸葛，终不羡曹蜍。  

陈师道　丞相温公挽词三首  
少学真成己，中年托著书。  
辍耕扶日月，起废极吹嘘。  
得志宁论晚，成功不愿余。  
一为天下恸，不敢爱吾庐。  

陈师道　城南  
白下官杨小弄黄，骑台南路绿无央。  
含红破白连连好，度水吹香故故长。  
蹲滑踏青穿马耳，转危缘险出羊肠。  
孰知南杜风流在，预怯排门有断章。  

陈师道　城南夜归寄赵大夫  
书生作意一斑足，杜陵据鞍两眼寒。  
风雨唤人归去好，免教街吏报平安。  

陈师道　城南寓居  
游子暮何归，韦杜城南村。  
秋水深可测，挽衣踏行云。  
道暗失归处，栖鸟故不喧。  
牛羊闭篱落，稚子犹在门。  

陈师道　酬吕明父学士  
当日功名指顾收，一言悟主过千秋。  
去登霄汉如平地，归到云山尚黑头。  
解组行参莲社客，挥金坐揖醉乡侯。  
谢公不为苍生起，拥鼻重来可自由。  

陈师道　酬王立之二首  
顿有亭前玉色梅，情知不肯破寒开。  
似怜憔悴两公客，独倚东风遣信来。  

陈师道　酬王立之二首  
重梅双杏巧相将，不为游人只自芳。  
应怪诗翁非老手，相逢不作旧时香。  

陈师道　酬颜生惠茶库纸  
破卵剥膜肌理滑，削玉作版光气熏。  
老子尚堪哦七字，阿买颇能书八分。  

陈师道　酬应物见戏  
扣门赏竹任推排，兴尽归舟挽不回。  
平世山林成偃蹇，新年词句得参陪。  
醒心正赖挥毫疾，误笔仍须送喜来。  
书省不应烦乳媪，一时除目尽英才。  

陈师道　酬智叔见戏二首  
百念皆空习尚存，稍修香火踏空门。  
槌腰摩腹非春事，割爱投闲覆玉樽。  
白发情多犹可染，骖鸾兴尽鄐乘鲲。  
上界纷纷足官府，也容河鼓过天孙。  

陈师道　酬智叔见戏二首  
雨花风叶未宜春，私柳官渠白下门。  
每度清溪嘲短发，时容使席近芳樽。  
雄蜂雌蝶元非偶，野马游尘不佐鲲。  
若许成功当封赏，请看子子与孙孙。  

陈师道　酬智叔见赠  
老去斯文不更论，鄐因夫子话师门。  
清谈不待倾三语，胜日何知共一樽。  
逐北我方填坎井，图南谁得料鹏鲲。  
过逢为说侯芭在，卧楫生方犊有孙。  

陈师道　出清口  
家世山东饱耕稼，晚托一舟顺流下。  
渔沟寒饼不下箸，推柂转头更五夜。  
平明放溜出清口，霜落潮回雾连野。  
平淮一梦三十里，有日无风神所借。  
似怜忧患满人间，百孔千疮容一罅。  
文章末技将自效，语不惊人神可嚇。  
子女玉帛君所余，寄声白鸟烦多谢。  

陈师道　初到锦城  
溪遶层峦路遶溪，飞梁相接挂晴霓。  
山川王气今何有，岩谷灵踪昔未跻。  
十里松篁参羽仗，半天楼阁倚云梯。  
胜游欲尽无穷目，未到桃源客已迷。  

陈师道　除官  
扶老趋严召，徐行及圣时。  
端能几字正，敢恨十年迟。  
肯著金根谬，宁辞乳媪讥。  
向来忧畏断，不尽鹿门期。  

陈师道　除夜  
七十已强半，所余能几何。  
悬知暮景促，更觉後生多。  
遁世名为累，留年睡作魔。  
西归端著便，老子不婆娑。  

陈师道　除夜对酒赠少章  
岁晚身何托，灯前客未空。  
半生忧患里，一梦有无中。  
发短愁催白，颜衰酒借红。  
我歌君起舞，潦倒略相同。  

陈师道　触目  
果下翩翩跨紫骝，踏花溅水见风流。  
可无双璧千金聚，付与狂儿取次游。  

陈师道　触目  
溪响饥鱼食，川明柱影斜。  
惊禽穿密竹，噪鹊立浮查。  
谷暗山藏雨，林喧雀啅蛇。  
乡闾等行路，何向更为家。  

陈师道　春怀示邻里  
断墙著雨蜗成字，老屋无僧燕作家。  
剩欲出门追语笑，鄐嫌归鬓著尘沙。  
风翻珠网开三面，雷动蜂窠趁两衙。  
屡失南邻春事约，只今容有未开花。  

陈师道　春晚游宝云寺  
繁杏青犹小，幽花落更香。  
目随云雨断，恨与水风长。  
蚁子何缘斗，蜂儿有底忙。  
山人能弃世，游子不思乡。  

陈师道　春兴  
东风作恶不成寒，野水穿沙自作滩。  
细草无端留客卧，繁枝有意待人看。  

陈师道　春夜  
宿鸟一枝足，争林终夜鸣。  
庭花当户发，江月向人明。  
鸟度清溪影，风回晚市声。  
梦中无好语，池草为谁生。  

陈师道　次韵别张芸叟  
中年为别更堪频，四海无家托一身。  
此别时须问生死，孰知诗力解穷人。  

陈师道　次韵晁无斁除日述怀  
世学违从众，名家最近天。  
感时犹壮志，得句起衰年。  
袁酒无何饮，陶琴不具弦。  
平生挥翰手，几见绝韦编。  

陈师道　次韵晁无斁春怀  
城郭朝阳散积阴，郊原注目日青深。  
年衰鸥鹭如今是，梦断邯郸何处寻。  
语鹊飞乌春稍稍，重帘深院晚沉沉。  
不辞杖屦冲泥雪，未有琼琚报好音。  

陈师道　次韵晁无斁冬夜见寄  
寒窗冷砚欲生尘，短枕长衾鄐自亲。  
老子形骸从薄暮，先生意气尚青春。  
覆杯不待回丹颊，危坐犹能作直身。  
城郭山林两无得，暮年当复几沾巾。  

陈师道　次韵晁无斁夏雨  
咫尺隔山海，作书问如何。  
蚁垤既畜粮，蛙窟如鸣鼍。  
积暑复一雨，斧斫仍手摩。  
钩窗欲悬麻，出门已横河。  
人言月离毕，未必致滂沱。  
东皋繁草木，兰文不同科。  
惊鱼畏密罟，独鸟鸣南柯。  
稍无虫飞喧，复觉蝉语多。  
因声作好恶，与物殊未和。  
卧闻夜来雨，归种故山禾。  
百年须下泽，万里付长罗。  
先生断百好，尚以诗作魔。  
缩子万言手，听渠七字哦。  
室迩人则远，燕默劳者歌。  
思君得老瘦，触热生积痾。  

陈师道　次韵春怀  
老形已具臂膝痛，春事无多樱笋来。  
败絮不温生虮虱，大杯覆酒著尘埃。  
衰年此日仍为客，旧国当时只废台。  
河岭尚堪供极目，少年为句未须哀。  

陈师道　次韵春怀  
欲作归田计，无如二顷何。  
折腰方赖禄，拭面未伤和。  
日下乌声乐，尘生鸟迹多。  
渡头留小楫，乘兴得相过。  

陈师道　次韵答晁无斁  
女生愿有家，名妾以不聘。  
田里亦慕君，又恶不由正。  
欲行不问涂，已破宁顾甑。  
耕蚕无一廛，庖井要三径。  
还家忧患余，挽须儿女竞。  
十年宁有此，一寒可无命。  
平生晁夫子，得士公室庆。  
稍无车马音，复作宾客请。  
论文到韩李，念旧说苏郑。  
长年断消息，独语谁和应。  
此生恩未报，他日目不瞑。  
归卧无好怀，扣门有佳听。  
诗来雪霜後，更觉天宇净。  
少好老未工，持刃授子柄。  

陈师道　次韵答秦少章  
学诗如学仙，时至骨自换。  
缥缈鸿鹄上，众目焉能玩。  
子从淮海来，一喙当百难。  
师儒有韩孟，拭目互惊惋。  
老生时在傍，缩手愧颜汗。  
黄公金华伯，莞尔回一眄。  
彼方试子难，疾前不应懦。  
要当攻石坚，切作抟沙散。  
桓璧虽具美，礲错加璀璨。  
我老不足畏，後生何可慢。  

陈师道　次韵答少章  
秦郎淮海士，才大难为弟。  
蔚然霜雪後，不受江汉洗。  
春畦不满眼，采掇到芹荠。  
多病促余年，秋光欲辞抵。  
儒林文人行，掘起三界底。  
出入银台门，为米不为醴。  
白头容北面，斯文分一体。  
愧我无异闻，口阚不得启。  

陈师道　次韵答邢居实二首  
汉庭用少公何在，不使群飞接羽翰。  
今代贵人须白发，挂冠高处未宜弹。  

陈师道　次韵答邢居实二首  
秋来为客意何如，千里山河信不疏。  
昔日老人今则少，不妨红叶闭门书。  

陈师道　次韵答学者四首  
津津爽气贯眉目，十五男儿万里身。  
笔下倒倾三峡水，胸中别作一家春。  

陈师道　次韵答学者四首  
黄尘投老得何郎，准拟明年共我长。  
熏沐不为杯酒污，飞扬未许老夫量。  

陈师道　次韵答学者四首  
暗中摸索不难佑，眼里轮囷鄐见稀。  
行地径须先八骏，刺天终不羡群飞。  

陈师道　次韵答学者四首  
太阿无前锋不缺，铅刀不堪供一切。  
至柔绕指刚则折，善而藏之光夺月。  

陈师道　次韵答子实秦少章二首  
英英黄金花，论时不论美。  
靖节骨已朽，弃捐乃其理。  
两公意有余，采采今未已。  
尚念白头生，临风嗅霜蕊。  

陈师道　次韵答子实秦少章二首  
文新情已故，室远人则迩。  
杯酒不相忘，一朝得二子。  
初花美无度，後时终可鄙。  
与汝卧秋风，看君控双鲤。  

陈师道　次韵德麟督叔弼季默诗及破余酒戒  
岁月不相贷，夜床衾簟秋。  
朝来明镜中，作意多少留。  
惟酒可为娱，顾我非其流。  
丈夫意气合，佩玦不循钩。  
意行无人非，骏发不中休。  
相逢问何如，颇复中之不。  
清坐岂不好，致真岂糟丘。  
两欧以诗鸣，与俗同沉浮。  
百鸟畏嘲弄，往和长鸣鸥。  
胡宁忍快便，风飘万斛舟。  

陈师道　次韵德麟吴越山水  
吴山那可说，已觉心耳静。  
忍事如忍欲，可遏不可骋。  
人生如此耳，黄白满朝镜。  
宁怀斗升粟，不理东南艇。  
君从湖上归，颇说寒事竟。  
沙草柔动色，溪喧鱼不定。  
烦君冰玉句，缓作江湖兴。  
君诗如静女，妙绝人所敬。  
不更风雨秋，下有桃李径。  
试写孤竹君，名成三绝郑。  

陈师道　次韵德麟植桧  
种木待成材，聊为十年事。  
日中趋百里，宁问万牛费。  
植桧三尺强，已有凌云气。  
生世能几何，拟作千岁计。  
众人笑拍手，君子用其意。  
萧萧孤竹君，忘言理相契。  
名以金石交，椿杨岂奴婢。  
缅怀万仞颠，千丈蔚苍翠。  
蟠根泉石底，用意霜雪外。  
宁须大厦才，坐待斧斤至。  
散为风雨声，密作牛马蔽。  

陈师道　次韵关子容湖上晚饮  
风树吹花落四邻，暮云将雨作催人。  
旋倾美酒留连客，急作新诗报答春。  
试傍清湖看鬓发，莫辞行乐费金银。  
如今归去还高卧，更问风光有几旬。  

陈师道　次韵观月  
风云随落日，河汉欲回天。  
隔巷如千里，还家已再圆。  
帘疏分细细，江净共娟娟。  
他日吾何适，听诗说去年。  

陈师道　次韵何子温祈晴二首  
夜半风回雨脚收，万家和气与云浮。  
萧条寒巷荒三径，突兀晴空耸二楼。  
胜日登临轻一醉，下乡昏垫肯同忧。  
江空峡响鱼龙落，尽放青青极目秋。  

陈师道　次韵何子温祈晴二首  
九虎当关信不传，烧烟才上已回天。  
驱除雾雨还朝日，畜缩涛波复二川。  
夺目光华开秀句，堆场藁秸验丰年。  
从今更上中和颂，少费将军九万牋。  

陈师道　次韵黄生  
入竹投窗夜有声，似违残腊作初正。  
三更爽气侵危坐，万里回风逼发生。  
呵笔小吟撩我老，闭门高卧见君情。  
只今剩作惊人句，颇觉吟边意未平。  

陈师道　次韵黄无悔惜梅  
雪拥寒门鹊不来，江南春信小迟回。  
遥知诗力生春早，一抹江梅趁眼开。  

陈师道　次韵回山人赠沈东老二首  
一杯领意不须沽，六字持身已有余。  
痴子未知天上乐，先生今解世间书。  

陈师道　次韵回山人赠沈东老二首  
随世功名非所望，称家丰俭不求余。  
青衫出指论奇字，白发挑灯写细书。  

陈师道　次韵寄答晁无咎  
西湖欲雨厨烟满，风叶倒囊云覆碗。  
望湖楼上白头人，独倚栏干谁肯伴。  
独有诗人记病身，清风千里寄行尘。  
豪华信有回天力，惊开桃李闲新春。  
往事不回如过雨，醉梦恍然忘恶语。  
人生如幻此何尤，未信黄金贵於土。  
爱子千篇顷刻成，借将胸腹诧吴人。  
吟哦怪有芳鲜气，鄐被湖山识姓名。  
文章废退知难强，身外虚华本无望。  
何曾临水惜芒鞋，鄐解逢人拈拄杖。  
眼根清净尘不留，登伽过尽不回头。  
家在中原归未得，江淮断道无行舟。  
两山相逢翻手疾，欲谋一笑宁无日。  
鄐惭怀朴似周人，只可闻名不须识。  

陈师道　次韵敬酬元弼三兄  
冥冥雨力及时来，冉冉春光作意回。  
白发尚堪供语笑，青衫不惜著风埃。  
林庐要自家家到，尊酒宁辞日日开。  
只恐未便文字饮，人间无梦到阳台。  

陈师道　次韵寇司户春怀  
讳穷怀禄得辞劳，腰折头低不复高。  
梦幻更堪追鸟迹，去来何有校牛毛。  
依违玩世从君好，叱咤生风盖代豪。  
闻说妙年心尚在，忍看花絮受风飘。  

陈师道　次韵寇秀才寄下邳家兄  
少共千忧老一官，中间毁誉两茫然。  
去留有命真如此，俯仰从人鄐未然。  
故著江山供极目，正将强健人新年。  
惊逢小杜风流胜，信有衣冠不乏贤。  

陈师道　次韵李节惟九日登南山  
平林广野骑台荒，山寺鸣钟报夕阳。  
人事自生今日意，寒花只作去年香。  
巾欹更觉霜侵鬓，语妙何妨石作肠。  
落木无边江不尽，此身此日更须忙。  

陈师道　次韵秦觏听雁闻鸡二首  
行断哀多影不留，有人中夜揽衣裘。  
笔头细字真堪怨，眼里长檠不解愁。  

陈师道　次韵秦觏听雁闻鸡二首  
立马阶除待一鸣，何如春梦不闻声。  
固知鸡口羞牛後，不待鸣群已可惊。  

陈师道　次韵少游春江秋野图二首  
翰墨功名里，江山富贵人。  
倏看双鸟下，已负百年身。  

陈师道　次韵少游春江秋野图二首  
江清风偃木，霜落雁横空。  
若个丹青里，犹须著此翁。  

陈师道　次韵顺法师十三间楼避暑  
窗暗时时雨，门开处处山。  
心苏解衣後，愁破立谈间。  
枕簟长相待，功名久不关。  
论文非小陆，愧色满颜间。  

陈师道　次韵苏公督两欧阳诗  
吟声正可候虫鸣，酒面犹须作老兵。  
岂有文章妨要务，孰知诗律自前生。  
向来怀璧真成罪，未必含光不屡惊。  
血指汗频终缩手，此怀端复向谁倾。  

陈师道　次韵苏公独酌  
云月酒下明，风露衣上落。  
是中有何好，草草成独酌。  
使君顾谓客，老子兴不薄。  
饮以全吾真，醉则忘所乐。  
未解饮中趣，中之如狂药。  
起舞屡跳踉，骂坐失酬酢。  
终然厌多事，超繁趋淡薄。  
功名无前期，山林有成约。  
身将岁华晚，意与天宇廓。  
醒醉各有适，短长听凫鹤。  

陈师道　次韵苏公独酌试药玉滑盏  
僲人弃余粮，玉色已可欺。  
小试换骨方，价重十冰磁。  
灌以长白虹，渺若江海弥。  
浮之端不恶，举者亦何辞。  
但愧闻道晚，早从雁门师。  
律部无明文，可复时中之。  
汝阳佳少年，三斗出六奇。  
家有持杯手，两好当一施。  
风吹酒面仄，月度杯心迟。  
百年容有命，一笑更须时。  

陈师道　次韵苏公蜡梅  
化人巧作襄样花，何年落子空王家。  
羽衣霓袖涴香蜡，从此人间识尤物。  
青琐诸郎鄐未知，天公下取仙翁诗。  
乌丸鸡距写玉叶，鄐怪寒花未清绝。  
北风驱雪度关山，把烛看花夜不眠。  
明朝诗成公亦去，长使梅仙诵佳句。  
湖山信美更须人，已觉西湖属此君。  
坐想明年吴与越，行酒赋诗听击鉢。  

陈师道　次韵苏公劝酒与诗  
五士三不同，烦公以诗诉。  
强酒古所辞，妙语神其吐。  
自念每累人，举扇毋我污。  
复使两欧阳，缩手不分付。  
平生西方社，努力须自度。  
不忧龟九头，肯畏语一误。  
顿悟而渐修，从此辞世故。  
公看万金产，宁能一朝具。  
两生文章家，夙记鸣蝉赋。  
请公坚城垒，兵来後无数。  

陈师道　次韵苏公涉颍  
冲风不成寒，脱木还自奇。  
坐看白日晚，起行清颍湄。  
三穴未为得，一舟不作痴。  
路暗鸟遗音，江清鱼弄姿。  
宇定怪物变，意行觉舟迟。  
公与两公子，妙语含风漪。  
但怪笑谈剧，莫知宾主谁。  
得句未肯吐，郁郁见睫眉。  
相从能几何，行乐当及兹。  
生忍自作难，百忧间一嬉。  
时寻赤眼老，不探黄口儿。  
解公头上巾，一洗七年缁。  
至洁而纳污，此水真吾师。  
须公晓二子，人自穷非诗。  

陈师道　次韵苏公西湖观月听琴  
清湖纳明月，远览无留云。  
人生亦何须，有酒与桐君。  
自醉宁问客，一樽复一樽。  
平生今不饮，意得同酣醺。  
清言冰玉质，坏衲山水纹。  
殚精有後悟，畜耳无前闻。  
潜鱼避流光，归鸟投重昏。  
信有千丈清，不如一尺浑。  

陈师道　次韵苏公西湖观月听琴  
公诗端正道，亭亭如紫云。  
落世不敢学，谓是诗中君。  
独有黄太史，抱杓挹其尊。  
韵出百家上，诵之心已醺。  
黄锺毁少合，大裘摈不文。  
世事如病耳，蚁斗作牛闻。  
苦怀太史惠，养豹烟雨昏。  
後世无高学，举俗爱许浑。  

陈师道　次韵苏公西湖徙鱼三首  
穷秋积雨不破块，霜落西湖露沙背。  
大鱼泥蟠小鱼乐，高丘覆杯水如带。  
鱼穷不作摇尾怜，公宁忍口不忍鱠。  
修鳞失水玉参差，晚日摇光金破碎。  
咫尺波涛有生死，安知平陆无滩濑。  
此身宁供刀几用，著意更须风雨外。  
是间相忘不为小，濠上之意谁得会。  
枯鱼虽泣悔可及，莫待西江与东海。  

陈师道　次韵苏公西湖徙鱼三首  
赤手取鱼如拾块，布网鸣舷攻腹背。  
岂知激浊与清流，恐惧骈头牵翠带。  
居士仁心到鱼鸟，会有微生化余鱠。  
宁容网目漏吞舟，谁能烹鲜作苛碎。  
我亦江湖钓竿手，误逐轻车从下濑。  
生当得意落鸥边，何用封侯堕鸢外。  
不如此鱼今得所，置身暗与神明会。  
径须作记戒鲸鲵，防有任公钓东海。  

陈师道　次韵苏公西湖徙鱼三首  
诗成笔落骥历块，不用安西题纸背。  
小家厚歛四壁立，拆东补西裳作带。  
堂下觳觫牛何罪，太山之阳人作鱠。  
同生异趣有如此，缾悬甮间终一碎。  
流水长者今公是，雨花散乱投金濑。  
人言充庖须此辈，慈观更须容度外。  
赐墙及肩人得视，公才盘盘一都会。  
有怜其穷与不朽，我亦牵联书玉海。  

陈师道　次韵苏公谒告三绝  
静中有业官成集，醉里无何老是乡。  
丈室向来无一物，鄐须天女与拈香。  

陈师道　次韵苏公谒告三绝  
竭泽回波不作难，未应平地起风澜。  
是身非有从何病，试下先生一著看。  

陈师道　次韵苏公谒告三绝  
纸帐薰炉作小春，青奴白牯对忘言。  
更无人问维摩诘，始是东坡不二门。  

陈师道　次韵苏公竹间亭绝句  
竹里高亭灯烛光，今年复得杜襄阳。  
倏看老盖千年後，更想霜林百尺强。  

陈师道　次韵苏公竹间亭小饮  
自昔有遗韵，小饮不尽觞。  
坐待竹间月，奈此云影长。  
起行林下路，散策踰平岗。  
破眼一枝春，著意千叶黄。  
暄寒会有分，蜂蝶来无央。  
鸟语带余寒，竹风回妙香。  
缅想两公子，作恶变清凉。  
谁怜尘沙底，疲马踏朝阳。  
斯人班马後，如圭复如璋。  
相逢了无得，佳处每难忘。  

陈师道　次韵无斁偶作二首  
肩耸三峰峻，眉厖八字横。  
玄谈人绝倒，家法句新清。  
八俊先张子，诸公少贾生。  
已传乌鹊喜，欲听鷚鴒声。  

陈师道　次韵无斁偶作二首  
此老三年别，何时万里回。  
更无南去雁，犹见北枝梅。  
会有哀笼鸟，宁须溺死灰。  
圣朝无弃物，与子赋归哉。  

陈师道　次韵无斁雪後二首  
闭合春云薄，开门夜雪深。  
江梅犹故意，湖雁起归心。  
草润留余泽，窗明度积阴。  
殷懃报春信，屋角有来禽。  

陈师道　次韵无斁雪後二首  
取性无通介，随时有异同。  
雪余盖地白，春浅著梢红。  
寄食虚长算，论诗阙近功。  
相看不相弃，赖有古人风。  

陈师道　次韵夏日  
江上双峰一草堂，门闲心静自清凉。  
诗书发冢功名薄，麋鹿同群岁月长。  
句里江山随指顾，舌端幽眇致张皇。  
莫欺九尺须眉白，解醉佳人锦瑟傍。  

陈师道　次韵夏日江村  
漏屋檐生菌，临江树作门。  
卷帘通燕子，织竹护鸡孙。  
向夕微凉进，相逢故意存。  
何当加我岁，从子问乾坤。  

陈师道　次韵性都正北山逐凉  
海风吹雨过梅黄，丛竹留阴借晚凉。  
更欲从君谈妙理，凫鷖能短鹤能长。  

陈师道　次韵杨内翰赠诸进士  
一官归老岂嘉宾，喜见群材入选抡。  
学变古今人得意，化行梁楚俗还醇。  
士蒙余勇天同力，诗度清秋物再新。  
勉作功名求善颂，径从平地据通津。  

陈师道　次韵夜雨  
暗雨来何急，寒房客自醒。  
骤看灯闪闪，拟对竹青青。  
声到江干尽，风回叶上听。  
更长那得晓，欹侧想仪形。  

陈师道　次韵应物有叹黄楼  
一代苏长公，四海名未已。  
投荒忘岁月，积毁高城垒。  
斯楼亦何与，与人压复起。  
纷纷徒尔为，长剑须天倚。  
循分即可久。吾行谁与止。  
迩来贤达人，五十笑百里。  
赖有寇公子，众毁闻独美。  
直气摄狂童，牵联皆可纪。  
少公作长句，班扬安得拟。  
颇有喜事人，睥睨欲搥毁。  
一朝陵谷变，天语含深旨。  
惊倒楼前人，今朝有行履。  

陈师道　次韵萤火  
年侵观物化，共被岁时催。  
熠熠孤光动，翩翩度水来。  
稍能穿幔入，已复受风回。  
投卷吾衰矣，微吟子壮哉。  

陈师道　次韵游花洞  
远洞容徐步，繁英故压枝。  
锦衾堆襞积，春事向离披。  
作意真成误，寻芳似较迟。  
预为来岁约，及早共瑶卮。  

陈师道　次韵韵苏公题欧阳叔弼息斋  
行者悲故里，居者爱吾庐。  
生须著锥地，何赖汗牛书。  
丈室八尺床，称子闭门居。  
百为会有还，一足不待余。  
纷纷幼老间，失得了悬虚。  
客在醉则眠，听我勿问渠。  
论胜已绝倒，句妙方愁予。  
竹几无留尘，霜畦有余蔬。  
相从十五年，不为食有鱼。  
时须一俛仰，君可贷蘧簒。  

陈师道　次韵郑彦能题端禅师丈室  
重门杰观屹相忘，表里山河自一方。  
小市张灯归意动，轻衫当户晚风长。  
孤臣白首逢新政，游子青春见故乡。  
富贵本非吾辈事，江湖安得便相忘。  

陈师道　从寇生求茶库纸  
南朝官纸女儿肤，玉版云英比不如。  
乞与此翁元不称，他年留待大苏书。  

陈师道　从苏公登後楼  
倏作三年别，才堪一解颜。  
楼孤带清洛，林缺见巴山。  
五月池无水，千年鹤自还。  
白鸥没浩荡，爱惜鬓毛斑。  

陈师道　答晁以道  
转走东南复帝城，故人相见眼偏明。  
十年作吏仍糊口，两地为邻阙寄声。  
冷眼尚堪看细字，白头宁复要时名。  
孰知范叔寒如此，未觉严公有故情。  

陈师道　答黄充  
我无置锥君立壁，舂黍作麋甘胜蜜。  
绨袍不受故人意，药饵肯为儿辈屈。  
割白鹭股何足难，食卢鹚肉未为失。  
暮年五斗得千里，有愧寒檐背朝日。  

陈师道　答黄生  
冰泥断道雪塞门，远坊累日无行人。  
卧闻喧呼谁叩阍，稚子往问鹿骇奔。  
黄生学诗用力新，急手疾口如翻盆。  
冲风踏冻送七言，要令寒屋回春温。  
是时积阴又黄昏，叫闹索火惊四邻。  
迩来结字稳且匀，岂不见我参寥君。  
嗟吾老矣心尚存，後来得子空马群。  
径须赤手缚麒麟，四大海水一口吞。  
丈夫意气抗浮云，道逢其人两手分，  
妒妇拊膺王右军。  

陈师道　答寄魏衍  
往昔敦朋好，犹能成报书。  
老衰浑得懒，疏密略相如。  
名堕网中蝶，身随冰下鱼。  
填门车马客，左席为君虚。  

陈师道　答寇十一惠朱樱  
故人怜一老，辍食寄三山。  
厚味非贫具，先尝愧客闲。  
甘酸俱可口，衰白不宜颜。  
句妙那能继，情深未觉悭。  

陈师道　答李簿  
老去才先尽，春来酒屡空。  
甘为耕钓手，畏作嗫嚅翁。  
与罪宁无说，言诗新有功。  
不堪须野鹜，似欲吐长虹。  

陈师道　答田生  
酒亦有何好，人今不肯忘。  
苟无愁可解，何必醉为乡。  
剩欲论奇字，终能讳秘方。  
直饶肌骨秀，正要画眉长。  

陈师道　答王立之  
每逢无可语，暂阻即相求。  
解卷初增气，开怀得写忧。  
昏烟宜带雨，风树更添秋。  
绝唱犹多和，先衰怯後酬。  

陈师道　答魏衍黄预勉余作诗  
我诗浅短子贡墙，众目俯视无留藏。  
句中有眼黄别驾，洗涤烦热生清凉。  
人言我语胜黄语，扶竖夜燎齐朝光。  
三年不见万里外，安得奋身置汝傍。  
迩来诸子复秀发，曾未几见加端章。  
剩欲摧藏让头角，岂是有意群儿伤。  
於人无怨我何憾，爱者尚众犹吾乡。  
平生不自解嘲诮，祸来亦复非周防。  
我衰气索不自振，正赖好语能恢张。  
诗家小魏新有声，旧传秀句西里黄。  
後生学行阙师友，临路不进空回遑。  
看君事业青云上，听渠螟蟘生膏肓。  

陈师道　答魏衍惠朱樱  
开门先得故人书，稍喜提携起覆盂。  
得句有谁知我在，尝新此日赖吾徒。  
倾篮的皪沾朝露，出袖荧煌得宝珠。  
会荐瑛盘惊一坐，苋肠藜口未良图。  

陈师道　答颜生  
烦君临问我何堪，剩欲从君十日谈。  
老退不应称敏捷，颜苍宁复借红酣。  
世间公器毋多取，句里宗风鄐饱参。  
陋巷远孙还好学，未容光禄擅东南。  

陈师道　答颜生见寄  
阙然车马不闻音，行路艰危已备更。  
求舍问田真得计，临流据石有余清。  
江山满目开新卷，韦杜诸人得细评。  
闲处著身容我老，忙中见记识君情。  

陈师道　答张文潜  
我贫无一锥，所向皆四壁。  
瀛洲足风露，胡不减饥色。  
昔闻杜氏子，剪髻事尊客。  
君妇定不贤，三梳奉巾栉。  

陈师道　大风  
飞沙破面风裂石，平林隐隐倾霹雳。  
野火燎原尘涨天，道闻马嘶不相得。  
老翁强欲件少年，立马阶除起无力。  
城南桃李春意动，少待明朝莫相失。  

陈师道　大行皇太后挽词二首  
德名三后并，母道两朝尊。  
勇决高千古，危疑定一言。  
先期还政事，隆礼改山园。  
哀挽西郊道，云愁昼亦昏。  

陈师道　大行皇太后挽词二首  
扶日行黄道，乘云上紫微。  
忧劳形末命，恭俭见陈衣。  
布德刑开网，和戎戢武威。  
要知怀惠处，行路涕交挥。  

陈师道　登城楼  
城郭春容晚，因行可当游。  
飞来双蛱蝶，目尽一浮鸥。  
峡巑山将合，江平水鄐流。  
同来端兴尽，且为小迟留。  

陈师道　登凤凰山怀子瞻  
蜿蜒曲龙腰，山间隐楼观。  
孤高伏龙角，浮图刺云汉。  
修林霜雪余，落叶青红乱。  
想见洞中人，不知时节换。  
咳唾落江东，江东两眼中。  
举头触浮云，失脚惊飞鸿。  
逢人自笑谋身拙，坐使红尘生白发。  
入山便欲弃人间，出山又与松筠别。  

陈师道　登凤凰山怀子瞻  
数篇曾见使君诗，前後登临各一时。  
妙舞新声难得继，清风明月鄐相宜。  
朱阑行遍花间路，看尽当年题壁处。  
更有何人问使君，青春欲尽花飞去。  

陈师道　登快哉亭  
城与清江曲，泉流乱石间。  
夕阳初隐地，暮霭已依山。  
度鸟欲何向，奔云亦自闲。  
登临兴不尽，稚子故须还。  

陈师道　登冥山  
东山如覆盆，石塔仍数层。  
昔人行乐处，时过名不称。  
秋风变草木，樵径余薪蒸。  
四顾一水间，不复知淄渑。  
菰蒲万世利，烟火千人罾。  
平生登山脚，岁晚如不胜。  
求田君勿问，抚髀吾何能。  
飞鸿将目远，秋水留心澄。  
兹游岂不朽，作歌记吾曾。  

陈师道　登彭祖楼  
城上危楼江上城，风流千载擅佳名。  
水兼汴泗浮天阔，山入青齐焕眼明。  
乔木下泉余故国，黄鹂白鸟解人情。  
须知壮士多秋思，不露文章世已惊。  

陈师道　登鹊山  
小试登山脚，今年不用扶。  
微微交济泺，历历数青徐。  
朴俗犹虞力，安流尚禹谟。  
终年聊一快，吾病失医卢。  

陈师道　登寺山  
晴山堪著眼，别意不胜秋。  
小作三年别，聊为五斗谋。  
要须乘下泽，不待到壶头。  
预恐登临处，长思马少游。  

陈师道　登燕子楼  
绿暗连村柳，红明委地花。  
画梁初著燕，废沼已鸣蛙。  
鸥没轻春水，舟横著浅沙。  
相逢千岁语，犹说一枝花。  

陈师道　东阿  
恸哭东阿县，伤心莫与论。  
鄐思当痛日，敢望此身存。  
举目人将母，回头影吊魂。  
更堪悲手足，孤稚满船门。  

陈师道　东禅  
东阡急雨未成泥，度密穿青取径微。  
邂逅无人成独往，殷懃有月与同归。  

陈师道　东山谒外大父墓  
土山宛转屈苍龙，下有盘盘盖世翁。  
万木刺天元自直，丛篁侵道更须东。  
百年富贵今谁见，一代功名托至公。  
少日拊头期类我，暮年垂泪向裀　风。  

陈师道　读白乐天临水坐诗  
西方社里收身早，白发人中得计长。  
不作北门东掖客，更无闲事可思量。  

陈师道　独坐  
文章平日事，风竹莫年须。  
衰疾悬知此，霜毛不更除。  
一丘吾欲往，百亩有如无。  
魑魅须游子，乾坤著腐儒。  
扣门闻啄木，唤酒有提壼。  
门径无行迹，秋来不遣锄。  

陈师道　杜侍郎挽词三首  
美政真吾母，名家更杜陵。  
于张从昔少，鲁卫至今称。  
丝竹中年好，词华夙世能。  
周南棠棣传，平世几人登。  

陈师道　杜侍郎挽词三首  
骥騤方怀远，松筠忽有秋。  
雍容名士数，终始法家流。  
凛凛惊千载，堂堂閟一丘。  
能令羊季子，不肯过西州。  

陈师道　杜侍郎挽词三首  
身去风流在，人难玉石分。  
平生才一见，治行已多闻。  
更觉知音少，还修地下文。  
他年九原泪，仍是两冯君。  

陈师道　对厅口号  
黄堂窈窕庆佳辰，密坐雍容合搢紳。  
广乐充庭如在梦，欢声著物似逢春。  
瞻天已祝无穷寿，尽醉为期莫计巡。  
平世难逢身易老，岭梅初破酒方醇。  

陈师道　碓磨寨  
以人为食杀为戏，自昔无闻尔所先。  
信有亡身一言尽，独能遗臭万人传。  

陈师道　泛淮  
冬暖仍初日，潮回更下风。  
鸟飞云水里，人语橹声中。  
平野容回顾，无山会有终。  
倚樯聊自逸，吟啸不须工。  

陈师道　放歌行  
春风永巷闲娉婷，长使青楼误得名。  
不惜卷帘通一顾，怕君著眼未分明。  
当年不嫁惜娉婷，拔白施朱作後生。  
说与旁人须早计，随宜梳洗莫倾城。  

陈师道　放怀  
施食乌鸢喜，持经鸟鼠听。  
杖藜矜矍铄，顾影怪伶俜。  
门静行随月，窗虚卧见星。  
拥衾眠未稳，艰阻饱曾经。  

陈师道　奉酬应物  
论世阙真是，憎好成愚贤。  
众手挽跛牂，拟度骅骝前。  
与子早相好，於今不知年。  
似从欲著帽，忧喜同华颠。  
生世如风花，高下亦偶然。  
填沟偶不死，挥刃忽自全。  
病马试春草，游鱼纵奔川。  
稍思升斗禄，筦库未阙员。  
一饥尚可忍，百岁当复延。  
相予乘下泽，得句要子宣。  
此生期乐死，它日须诗传。  
缩手著袖间，弹棋一争先。  

陈师道　奉贺陈圣予  
合谱儿童岁，为僚一再秋。  
初闻消息报，已作别离忧。  
急雪将无路，寒江欲断流。  
相逢宁易得，端为小迟留。  

陈师道　奉陪内翰二丈醴泉避暑  
疾雷倒海不成雨，黑云衔日蚕不吐。  
深院回廊昼日长，青帘朱幕风铃语。  
神仙中人龙作马，翠旌绛节从天下。  
竹冠芒屦紫绮裘，曳杖林间观物化。  
清池照眼自生凉，修竹回阴欲过廊。  
樽酒未空高兴动，含毫欲下云飞扬。  
俗闻道士业符医，未语已作庸人样。  
但知一扇博百金，岂识双松到千丈。  
蝇头小字密著行，四座欢叫醒而狂。  
忽惊天姥到庭户，风篁露草鸣寒蟩。  
回天鄐日有余力，小试席间留翰墨。  
请公慎用补天手，人佐后皇和玉石。  

陈师道　奉陪赵大夫游桓山  
後水喧江落浑黄，晚云障日作微凉。  
笙歌声里旌旗动，罗绮丛中语笑香。  
劝相秋郊开稔熟，摩娑苔壁吊荒亡。  
风流一代今山简，有底樽前著葛强。  

陈师道　奉送阎醇老推官  
古今犹异俗，邹鲁尚多儒。  
簿领三年责，云霄一武趋。  
数过忘潦倒，惜别更斯须。  
说与晁夫子，今年锥也无。  

陈师道　庚辰三月上旬登白门闲望  
昔别子未仕，人言诗有神。  
预知河岭阻，不作往来频。  
剩喜今犹学，须知禄为亲。  
五陵花满眼，作意莫禁春。  

陈师道　拱翠亭  
千年茅竹蔽幽奇，一日堂成四海知。  
便有文公来作记，尚须吾辈与题诗。  
至人但有经行处，宝盖仍存朽老枝。  
能事向来非促迫，经年安得便嫌迟。  

陈师道　古墨行  
秦郎百好俱第一，乌丸如漆姿如石。  
巧作松身与镜面，借美於外非良质。  
潘翁拜跪摩老眼，一生再见三叹息。  
了知至鉴无遁形，王家旧物秦家得。  
君今所有亦其亚，伯仲小低犹子侄。  
黄金白璧孰不有，古锦句囊聊可敌。  
睿思殿里春夜半，灯火阑残歌舞散。  
自书细字答边臣，万里风尘入长算。  
初闻桥山送弓剑，宁知玉碗人间见。  
夜光炎炎冲斗牛，会有太史占星变。  
人生尤物不必有，时一过目惊老丑。  
念子何忍遽磨研，少待须臾图不朽。  
明窗净几风日暖，有愁万斛才八斗。  
径须脱帽管城公，小试玉堂挥翰手。  

陈师道　古怨赠关彦长  
世态轻浮君莫道，相逢何必论才调。  
铅刀快利莫耶迟，果下翩翩望云老。  
人前安得无穷好，应须富贵长年少。  
莫教白发更栖迟，不遭毁骂逢人笑。  

陈师道　观兖文忠公家六一堂图书  
生世何用早，我已後此翁。  
颇识门下士，略已闻其风。  
中年见二子，已复岁一终。  
呼我过其庐，所得非所蒙。  
先朝群玉殿，冠佩环群公。  
神文焕王度，喜色见天容。  
御榻谁复登，帝书元自工。  
黄绢两大字，一览涕无从。  
似欲托其子，天意人与同。  
历数况有归，敢有贪天功。  
集古一千卷，明明并群雄。  
谁为第一手，未有百世公。  
庙器刻科斗，宝樽蟠华虫。  
缅怀弁服士，酬献鸣璪瑢。  
插架一万轴，遗子以固穷。  
素琴久绝弦，棋酒颇阙供。  
向来一瓣香，敬为曾南丰。  
世虽嫡孙行，名在恶子中。  
斯人日已远，千岁幸一逢。  
吾老不可待，草露湿寒蛩。  

陈师道　归雁二首  
弧矢千夫志，潇湘万里秋。  
宁为宝筝柱，肯作置书邮。  
远道勤相唤，羁怀误作愁。  
聊宽稻粱意，宁复网罗忧。  

陈师道　归雁二首  
作计胸怀早，为生去住频。  
固违阴岭雪，不尽洞庭春。  
巧作斜行字，催归去国人。  
知时如有信，决起亦相亲。  

陈师道　规禅停云斋  
净居众天人，宫殿随所适。  
少仕老不归，重门闭榛棘。  
道人秀丛林，妙语出禅寂。  
是身如浮云，随处同建立。  
平生与二子，嗜好用一律。  
我此复助缘，语绮已多责。  
何年一把茅，据坐孤崒嵂。  
呵佛骂祖师，涂糊千五百。  

陈师道　过杭留别曹无逸朝奉  
陈蕃解榻为留连，俯仰徒惊岁月迁。  
故意斯人奈风雨，多情於我独山川。  
可怜颜貌非前日，依旧穷愁似去年。  
後夜相思隔烟水，梦魂空寄过江船。  

陈师道　寒夜  
闭户风将雨，通宵浪打头。  
若为中夕听，复作别时愁。  
宿雁鸣渔火，村舂急暗投。  
不应田二顷，能使寸心休。  

陈师道　寒夜  
一夜风澎浪，中宵月脱云。  
到窗资少睡，远响倦多闻。  
星火远相乱，江山气不分。  
早鸡先得便，断雁屡鸣群。  

陈师道　寒夜  
留滞常思动，艰虞鄐悔来。  
寒灯挑不焰，残火拨成灰。  
冻水滴还歇，风帘掩复开。  
孰知文有忌，情至自生哀。  

陈师道　寒夜有怀晁无斁  
同好共城郭，十日不一顾。  
人事虽好乖，吾生亦多忤。  
阖门对妻子，岁月不可度。  
闭目宁用遮，停杯仍下箸。  
独无区中缘，永怀岩下趣。  
平生三径资，安得一朝具。  
万里初历块，前驱告曛暮。  
怀归属有思，弃世不待怒。  
老境厌逶迟，人情费将护。  
向来张长公，吾亦从兹去。  
灯花频作喜，月色正可步。  
预恐何水曹，明朝有新句。  

陈师道　何复教授以事待理  
负俗宁能累哲人，昔贤由此致功名。  
骥收盐坂车前足，琴得焦桐爨下声。  
三献荆山时未识，一鸣齐鸟众方惊。  
传闻下诏搜遗逸，劝讲方思用老成。  

陈师道　何郎中出黄公草书四首  
龙蛇起伏笔无前，江汉渊回语更妍。  
好事元须一赏足，藏家不必万人传。  

陈师道　何郎中出黄公草书四首  
此诗此字有谁知，画省郎官自倔奇。  
罪大从来身万里，政成今有麦三岐。  

陈师道　何郎中出黄公草书四首  
四海声名何水曹，新诗旧德自相高。  
一官早要称三字，二鬓何须著两毛。  

陈师道　何郎中出黄公草书四首  
当年阙里与论诗，晚岁河山断梦思。  
妙手不为平世用，高怀犹有故人知。  

陈师道　何太中挽词二首  
课最三川守，名成万石君。  
平生欠一识，声烈即多闻。  
兜率真归处，琴台只断云。  
伤心今夜月，忍便到初坟。  

陈师道　何太中挽词二首  
哀挽诸儒竞，丰碑故吏繁。  
素车纷雨泣，丹旐与风翻。  
几地留遗爱，他年作九原。  
涕流耆旧尽，不独为乡园。  

陈师道　和参寥明发见邻家花二首  
短墙春色过邻家，行不逢人只见花。  
新绿葱葱红蔌蔌，鄐成妆面映青纱。  

陈师道　和参寥明发见邻家花二首  
满城桃李一番新，深院繁枝别得春。  
从此诗翁有新语，不须红湿少城闉。  

陈师道　和酬施和叟宣德  
山阴倾盖两绸缪，十载重来鬓已秋。  
往事侵寻如昨日，故人牢落半沧洲。  
流离道路生涯拙，芜没田园岁计休。  
久要尚怜君子在，为言鸡黍亦迟留。  

陈师道　和酬魏衍  
阙然声问略相同，百里之间一水通。  
春兴多多高纸价，愁怀一一逐归鸿。  
不忧寒饿成吾老，稍喜朝廷记此公。  
梦每见君心已了，不因新句觉情东。  

陈师道　和董判官寺居作  
共作东州客，同栖古寺深。  
论交非有旧，不见解相寻。  
冷过清明节，悲生故国心。  
此身随所寄，未足问升沉。  

陈师道　和范教授同游桓山  
送客寻山已自仙，行谈坐笑复忘年。  
平郊走马斜阳里，破屋传杯积水边。  
洗壁题名留岁月，登高著句记川山。  
风流幕下诸公子，缩手吟边更觉贤。  

陈师道　和富中容朝散雨中感怀  
节物惊心懒复嗟，罇中酒尽复谁赊。  
风撩雨脚俄成阵，雪阁云头欲结花。  
万里可堪长作客，一年将尽未还家。  
自怜落落终难合，白首诗书谩五车。  

陈师道　和过田承君  
寺古专宜僻，居深自作幽。  
兴来宁惮远，句苦不缘愁。  
逸气无前足，虚怀不系舟。  
逢人难晤语，冒雨亦相求。  

陈师道　和和叟第课还自都下  
青云直上马如龙，来往泠然若御风。  
高步只应天咫尺，旧游宁寄浙西东。  
升沉道路从今异，邂逅比邻此日同。  
相见可堪怀抱冷，需君健语破樊笼。  

陈师道　和和叟梅花  
百卉前头第一芳，低临粉水浸寒光。  
卷帘初认云犹冻，逆鼻浑疑雪亦香。  
鼎实自应终有待，天真不假更匀妆。  
江南望断无来使，且伴诗翁入醉乡。  

陈师道　和黄充出游三首  
右坊左里远相求，东度南登称意游。  
已著连峰妨目极，不应疾雨使心休。  

陈师道　和黄充出游三首  
诸郎联璧万人看，新有诗声伯仲间。  
作意登临还得句，此生宁复要长闲。  

陈师道　和黄充出游三首  
剩欲登临强作欢，衣冠未动意先阑。  
从今泉石非吾事，只借君诗细细看。  

陈师道　和黄充实春尽游南山  
逐胜阙勇功，饯春无少色。  
出门欲何向，坂丸随所击。  
百年余几何，十步复一息。  
同来二三子，楚楚颇修饰。  
行前强老夫，径捷疲峻陟。  
山门开烟霏，禅房闭岑寂。  
口燥沾茗椀，久厄此为德。  
逐日下西山，草路荒不识。  
回溪转钩曲，门径入绳直。  
故人喜领客，内愧积腹臆。  
所来为亲旧，扫除称寥閴。  
疾风无末势，过雨有余沥。  
高花初欲然，平荷已如拭。  
因君感衰盛，丑好移顷刻。  
交新厌区区，话旧听历历。  
谈间十一二，四座已倾侧。  
茅屋漏风霜，山田带沙砾。  
尚能哀此老，举手触四塞。  
君如涧底松，超拔出天壁。  
学诗有新功，黄魏共推激。  

陈师道　和黄充实榴花  
春去花随尽，红榴暖欲然。  
後时何所恨，处独不祈怜。  
叶叶自相偶，重重久更鲜。  
流珠沾暑雨，改色淡朝烟。  
著子专寒酒，移根擅化权。  
愧非无价手，刻画竟难传。  

陈师道　和黄充小雪  
度腊侵春亦未迟，纷纷款款意犹微。  
沾衣带润元无见，著物还消不待曦。  
剩欲打窗连夜听，未须迷雁断行飞。  
老年才尽无新语，只欲烦君急手挥。  

陈师道　和黄预病起  
似闻药病已投机，牛斗蛇妖顿觉非。  
李贺固知当得疾，沈侯可更不胜衣。  
惊逢白璧山千仞，会见黄金带十围。  
扣信诗书端作祟，孰知糠籺亦能肥。  

陈师道　和黄预感怀  
壁立无堪佐子贫，漫修简牒效殷懃。  
起临明镜看生意，卧向晴檐共白云。  
逸气不应供潦倒，刻谈脱或致纷纭。  
但令苏晋禅妨醉，不患何山病故荤。  

陈师道　和黄预感秋  
宿云护朝霜，秋阳佐残暑。  
蝇痴驱复来，汗下拭莫御。  
庭梧自黄陨，风过成夜语。  
幸是可怜生，胡然遽如许。  
黄生多新诗，如盆茧抽绪。  
唱高难歡乃，隽永得{口父}咀。  
意合无古今，投闇有迎拒。  
名成弟子韩，价重先生楮。  
向来得斯人，孰谓余龃龉。  
晚炊邻僧米，昼拾狙公芧。  
甘酸皆适口，霜黄未登俎。  
门有曲逆车，谤甚北山女。  
宁为沟中断，不作太仓鼠。  
老退无好怀，续明然两炬。  
搔首不成眠，寒蛩促机杼。  

陈师道　和黄预久雨  
甲子仍逢夏，连朝雨脚垂。  
黑云玄甲驻，铁骑冷官驰。  
映日还蒙雾，悬麻鄐散丝。  
颓墙通太豕，破柱出蛟螭。  
野润风光秀，凉生枕席宜。  
拨云开日月，噀水出虹蝩。  
贫可留须睫，恩当记扊扅。  
苍头行冒雨，赤脚出冲泥。  
诗好声生吻，书工手著胝。  
衰年得佳句，怀抱顿能移。  

陈师道　和黄预七夕  
盈盈一水不斯须，经岁相过自作疏。  
坐待翔禽报佳会，径须飞雨洗香车。  
超腾水部陈篇上，收拾愚溪作赋余。  
信有神仙足官府，我宁辛苦守残书。  

陈师道　和寄朱文中  
仰高当日诵成规，想见风流盛一时。  
鲁国故知臧有後，孔庭早见鲤能诗。  
侵寻末路同倾盖，邂逅清谈为解颐。  
愿借湖山容膝地，为令松菊寄吾衰。  

陈师道　和贾明叔秋晚见怀  
陋巷少行迹，故人车马稀。  
世情方汨没，吾道肯依违。  
万叶迎风脱，孤云带月归。  
独怜高义在，犹肯问柴扉。  

陈师道　和贾耘老春晚  
萦萦袅袅几丝飞，榴叶千灯照晚晖。  
紫翠园林莺欲懒，黄昏帘幕燕初归。  
花明西苑将迎幸，草绿平原正打围。  
一卧海城春又晚，不妨闲处得真机。  

陈师道　和江秀才献花三首  
风雨东篱冷落看，清溪水落玉峰寒。  
酒家不办当垆费，乞与先生种杏坛。  

陈师道　和江秀才献花三首  
疏花得雨数枝黄，白发缘愁百尺长。  
要与老生同一醉，故留秋意作重阳。  

陈师道　和江秀才献花三首  
江公孤愤不宜秋，吟作秋虫到白头。  
过我可为千日醉，从公难作百钱游。  

陈师道　和郊户部宝集丈室二首  
贵有空王章，贫无置锥地。  
冲风窗自语，涴壁虫成字。  
向隅有知音，阖门接强对。  
只道庭前柏，西来本无意。  

陈师道　和舅氏公退言怀  
追陪强韵愧难过，应接前闻觉未多。  
盛礼每虚摩诘席，旧词犹可雪儿歌。  
手开新径延徐步，眼趁高梧上碧萝。  
风雨入怀泥满眼，时须好语涤烦痾。  

陈师道　和寇十一同登寺山  
度暑无好怀，凭危略幽致。  
衣冠蔚如林，从我才一二。  
兹山昔深登，岁月谁得记。  
尚有名胜流，不与金石悴。  
孰知千载後，我与子复至。  
烟昏倏见灯，洪发恐无地。  
领略章句手，割据英雄志。  
兴坏容一瞬，今昔当几喟。  
围山缺西北，放目不可制。  
归怀纳清境，夜榻成良寐。  
零落壁间诗，岂特彼所愧。  
会逢南过适，不问西来意。  

陈师道　和寇十一同游城南阻雨还登寺山  
雨阻游南步，泥留逐北情。  
稍看飞雾断，复作远山横。  
野润膏新泽，楼明纳晚晴。  
归宜有佳思，纱帽压香英。  

陈师道　和寇十一晚登白门  
重门杰观屹相望，表里河山自一方。  
小市张灯归意动，轻衫当户晚风长。  
孤臣白首逢新政，游子青春见故乡。  
富贵本非吾辈事，江湖安得便相忘。  

陈师道　和寇十一雨後登楼  
秀岭归云里，华谯夕照中。  
登临终不数，吟笑近多同。  
麦秀知春力，人和验岁丰。  
预为逃暑约，一快楚台风。  

陈师道　和李使君九日登戏马台  
登高能赋属吾侪，不用传杯击鉢催。  
九日风光堪落帽，中年怀抱更登台。  
江山信美因人胜，萸菊逢辰满意开。  
二谢风流今复见，千年留句待公来。  

陈师道　和李文叔退朝  
朝流骇汗蒸双猊，风卷屯云散万蹄。  
任使轻衫污娇色，可令纤手洗春泥。  

陈师道　和刘元乐月夜寄贾耘老  
胡床欲上庾公楼，那复周南叹滞留。  
皓魄光连鲛室午，疏星冷浸洞庭秋。  
锦袍有兴思姑熟，桃楫无心问莫愁。  
唤取长江来入社，不劳牛渚问行舟。  

陈师道　和南丰先生出山之作  
侧径篮舁两眼明，出山犹带骨毛清。  
白云笑我还多事，流水随人合有情。  
不及鸟飞浑自在，羡他僧住便平生。  
未能与世全无意，起为苍生试一鸣。  

陈师道　和南丰先生西游之作  
孤云秀壁共崔嵬，倚壁看云足懒回。  
睡眼剩潮寒绿洗，醉头强为好峰抬。  
山僧煮茗留宽坐，寺板题名卜再来。  
有愧野人能自在，尘樊束缚久低徊。  

陈师道　和蒲左丞有美座上观雪二首  
高牙大纛晓登山，卷帐飞觞不避寒。  
十二玉楼横合道，三千银甲壮师干。  
寺条已验遗蝗化，平陇宁虞宿麦乾。  
预喜丰年惟太守，旋追宾从促杯盘。  

陈师道　和蒲左丞有美座上观雪二首  
破晓初惊失旧山，瑶台化出坐中寒。  
江心冻合愁蛟蜃，匣里冰生吼镆千。  
门闭洛阳人迹绝，指穿东郭履痕乾。  
凤池不比梁园客，咳唾珠玑落玉盘。  

陈师道　和秦太虚湖上野步  
晓风疏日乍相亲，黯黯轻寒拂拂春。  
触目渐随红蕊乱，经年不见绿条新。  
宁论白黑人间世，懒复雌黄纸上尘。  
十里松阴穷野步，暂时留得自由身。  

陈师道　和三日  
苦遭年少强追陪，病眼看花更覆杯。  
夹岸万人倾国出，清江一注两山开。  
游人欲尽惊鸥下，晚日犹须恶雨催。  
更恐明年有离别，折花临水共裴徊。  

陈师道　和沈世卿推官见寄  
倦看世态久低徊，且置穷通近酒杯。  
未忍一身闲处著，暂容双眼醉时开。  
为呼阿武扶头起，拟与山翁倒载回。  
好在东篱旧时菊，无心准拟白衣来。  

陈师道　和苏公洞庭春色  
洞庭千木奴，寸丝不挂手。  
来输步兵厨，酿作青田酒。  
王家玉东西，未觉岁华走。  
方从罗浮山，已作南阳寿。  
还将瓮头春，慰子雪入牖。  
我方缚禅律，一举烦屡嗅。  
东坡酒中仙，醉墨粲星斗。  
诗成以属我，千金须弊帚。  
何曾樽俎间，著客面黧黝。  
定须笑美人，蘸甲不濡口。  

陈师道　和王明之见寄  
末路相逢首重回，紫芝眉宇向人开。  
老来惟有风情在，事去空怜岁月催。  
憔悴不堪临楚泽，栖迟无路上燕台。  
少陵肺病疏杯斝，想负花前载酒来。  

陈师道　和王子安至日三首  
近节翻多事，为家不亦难。  
老成须药力，愁绝向谁宽。  
冻雨能妨梦，朝霜故作寒。  
衰颜心自了，不待镜中看。  

陈师道　和王子安至日三首  
物理有终极，人情从往还。  
阴阳消长际，老疾去留间。  
申白徒怀惠，巢由不买山。  
更歌吾和汝，风日稍侵颜。  

陈师道　和王子安至日三首  
晨起公私迫，昏归鸟雀催。  
百年忙里尽，万事醉间来。  
竹雨深宜晚，江梅半欲开。  
风灯挑不焰，寒火拨成灰。  

陈师道　和魏衍三日二首  
林花女颊红，春水瓜头绿。  
步蹇我三休，来同君一足。  
苦嗟所历小，不尽千里目。  
暮景向昏鸦，归涂取修竹。  

陈师道　和魏衍三日二首  
堤沙泥尽未及尘，江波不动风生纹。  
虎头鱼尾不知数，朱旗一点来奔云。  
春容已老有余态，祓禊虽古无前闻。  
踏青摸石修秘祝，落日带雨催行人。  
听诗对月两不厌，颇觉过目徒纷纷。  
君不见天宝杜陵翁，屈宋才堪作近邻。  

陈师道　和魏衍同登快哉亭  
经时不出此同临，小径新摧草旧侵。  
欲傍江山看日落，不堪花鸟已春深。  
来牛去马中年眼，朗月清风万里心。  
故著连峰当极目，回看幽径遶双林。  

陈师道　和魏衍同游阻风  
旧说春风亦世情，不应作意断人行。  
绝须一怒催新句，更可多忧促短生。  
胜日著忙端取怪，妙年得此未须惊。  
悬知出处非吾事，已复星河烂漫晴。  

陈师道　和魏衍闻莺  
春力著人朝睡重，叶底黄鹂鸣自送。  
绿幕朱栏日观明，回廊侧户风帘动。  
昨夜春回到寒谷，好鸟飞来把修竹。  
整翰厉觜初一鸣，已落君诗专妙独。  
退红著绿春事残，後时独立知何言。  
侧听不尽已飞去，怀抱此时谁与论。  

陈师道　和魏衍元夜同登黄楼  
车马竞清夜，人物秀三楚。  
登临得免俗，兹楼岂时睹。  
同来两稚子，冠者亦四五。  
落落俱可人，颇亦厌歌鼓。  
山月出未高，潜鳞动寒浦。  
樯灯接疏星，夺目粲不数。  
魏侯转物手，百好趋就叙。  
得句未肯吐，秀气出眉宇。  
水净纳行影，山空答修语。  
夜气稍侵肌，鸟骇去其侣。  
清游岂有极，喜事戒多取。  
投静未免喧，于今岂非古。  
永怀寂寞人，南北忘在所。  
横岭限鱼鸟，作书欲谁与。  
情生文自哀，意动足复伫。  
凭槛共一默，望舒已侵午。  

陈师道　和吴子副知海斋  
法筵应供赖三车，堆案抽身辍算沙。  
破暑好风开乐国，脱尘新句散余霞。  
僧奁手汗空留迹，佛几堆红拂委花。  
客舍黄粱未应熟，且容秋蝶梦南华。  

陈师道　和鲜于大受崇先观饯别曾元中  
此别未为远，两都东西州。  
情亲有乖隔，江湖成阻修。  
脱尘度翠密，徐行当寻幽。  
各有惜别怀，共此一日留。  
意合岂待约，酒尽不更求。  
阙词固未可，忍手亦何犹。  
坐有黄冠师，未解逍遥游。  
兴来我与共，醉罢君当休。  
僧房火可亲，此乐行且谋。  
万事自纠纷，高怀元一丘。  

陈师道　和谢公定观秘阁文与可枯木  
斯人不复有，累世或可期。  
每於丹青里，一见如平时。  
坏障尘得入，惨澹令人悲。  
墨色落欲尽，严颜终不移。  
朽老莫使年，石心乌铜皮。  
念此犹少作，未尽冰霰姿。  
北枝把异鹊，意定了不疑。  
惜哉不得语，胸次几兴衰。  
一为要贵役，可复辞画师。  
隐奥虽可惜，涂抹复见遗。  
谢侯名家子，感慨形苦词。  
岂惟语画工，劲特颇似之。  
何当补谏列，一吐胸中奇。  

陈师道　和谢公定雨行逢卖花  
逢花驻马尚多情，天不违人旋作晴。  
不使近诗增纸价，得知春入凤凰城。  

陈师道　和休文至自新安  
无成底事到天涯，重见春工换柳枝。  
历尽江山苦行役，归来风雨过花时。  
驱驰共厌人间世，险阻时闻别後诗。  
独有穷愁销未尽，一番相见一伸眉。  

陈师道　和颜生同游南山  
竹杖芒鞋取次行，琳琅触目路人惊。  
常年此日仍为客，病目今来喜再明。  
筋力尚堪供是事，登临那得总无情。  
已知名世徒为尔，可复缘渠太瘦生。  

陈师道　和彦詹题远轩  
开窗得远意，兴出杳冥间。  
芳草日边路，片云天外山。  
好花和露斸，修竹夹藤删。  
每许南邻伴，时来一寄闲。  

陈师道　和豫章公黄梅二首  
寒里一枝春，白间千点黄。  
道人不好色，行处若为香。  

陈师道　和豫章公黄梅二首  
色轻花更艳，体弱香自永。  
玉质金作裳，山明风弄影。  

陈师道　和元乐销暑楼晓望  
遶郭溪山接四邻，身轻步蹑一梯云。  
图南羽翮抟空见，倚北光芒入夜分。  
芜没池台余故事，风流人物想前闻。  
翛然便欲移招隐，猿鹤还应怨旧群。  

陈师道　和元夜  
笳鼓喧灯市，车舆避火城。  
彭黄争地胜，汴泗迫人清。  
梅柳春犹浅，关山月自明。  
赋诗随落笔，端复可怜生。  

陈师道　和张次道再游翠岩之作  
去岁寻山有旧题，重来似与故人期。  
回峦俯仰如迎客，流水喧鸣拟索诗。  
岭路依危通鸟过，吾身趁健白云随。  
自怜久快屠门嚼，欲往安能久茹芝。  

陈师道　和张奉议赠舅氏庞大夫  
朝下公门不曳裾，身宽心远等林居。  
传家声烈三公後，贮腹平生万卷余。  
藤架倚春听语鸟，石池迎日数游鱼。  
人言酷似牢之舅，未有新诗锦不如。  

陈师道　和赵大夫鹿鸣宴集  
赵侯诗律近风骚，雅意推贤答圣朝。  
鸿雁著行过渭水，凤凰览德下虞韶。  
三千著籍今为盛，九万论程不作遥。  
不读世书谈世事，卧看君自致青霄。  

陈师道　和郑户部宝集丈室二首  
远游游则远，安心心已安。  
茅茨更何事，一坐五年宽。  
客来问法要，示以无所还。  
勿云空生默，听者不胜言。  

陈师道　和朱智叔鹿鸣席上  
三楚风流秀士林，英词从昔动修门。  
充庭初识苍龙础，赐醴行沾白兽樽。  
已上荐书轻一鹗，更凭诗力化群鲲。  
千年辽鹤空城郭，谁见朱公有异孙。  

陈师道　河上  
背水连渔屋，横河架石梁。  
窥巢乌鹊竞，过雨艾蒿光。  
鸟语催春事，窗明报夕阳。  
还家慰儿女，归路不应长。  

陈师道　贺关彦长生日  
吉梦熊罴後，名家韦杜旁。  
风霜随气节，河汉借文章。  
汉相功名晚，周南德化长。  
欲伸千岁祝，愿奉故人觞。  

陈师道　贺关彦长生日  
经术宜传世，清明正得秋。  
德优高士传，名重赋家流。  
短袖妨妍舞，青衫负白头。  
待看灵寿杖，扶出富民侯。  

陈师道　贺文潜  
飞腾无那高詹事，犇轶难甘杜拾遗。  
释梵不为宁顾计，公侯有命鄐随宜。  
且留陈迹来韩愈，不用逢人说项斯。  
富贵风声真两得，穷人从此不因诗。  

陈师道　猴马  
沐猴自戏马自惊，圉人未解猴马情。  
猴其天资马何罪，意欲防患犹伤生。  
异类相宜亦相失，同类相伤非所及。  
志行万里困一误，吐豆齕莇甘伏枥。  

陈师道　後湖晚坐  
水净偏明眼，城荒可当山。  
青林无限意，白鸟有余闲。  
身致江湖上，名成伯季间。  
目随归雁尽，坐待暮鸦还。  

陈师道　胡士彦挽词二首  
晚进违前辈，平生阙异闻。  
吾犹识此老，天岂丧斯文。  
善学家传业，英词世不群。  
固应讥尚白，官序见扬云。  

陈师道　胡士彦挽词二首  
此地来何晚，经年见未频。  
荐贤仍赌命，有道可辞贫。  
徒弟三千子，声名四十春。  
襄阳耆旧内，无复姓庞人。  

陈师道　湖陵与刘生别  
触寒历险来特特，愧无以当欣有得。  
向来忧患不相舍，知子用心坚铁石。  
人畏有心事无难，此语虽鄙理则然。  
君今意在翰墨间，他日人争让一先。  

陈师道　湖上  
湖上难为别，梅梢已著春。  
林喧乌啄啄，风过水鳞鳞。  
缘有三年尽，情无一日亲。  
白头厌奔走，何地与为邻。  

陈师道　湖上晚归寄诗友  
髭发难藏老，湖山稳寄身。  
鄐寻方外士，招作社中人。  
霜叶深於染，秋花晚自春。  
无人还有碍，诗卷莫辞频。  

陈师道　湖上晚归寄诗友  
蓑笠宜多病，衣冠错致身。  
清愁偏待客，白发解禁人。  
江月深留雪，山梅探借春。  
兴从湖上发，诗为道人频。  

陈师道　湖上晚归寄诗友  
功名违壮志，戒律负前身。  
刘德长欺客，王融鄐笑人。  
残年增受岁，病眼怯逢春。  
杖屦知何向，知公未厌频。  

陈师道　湖上晚归寄诗友  
红绿羞明眼，欹斜久病身。  
年龄不待命，湖海鄐留人。  
点滴花间露，新鲜柳上春。  
情怀将底用，诗外不须频。  

陈师道　怀远  
海外三年谪，天南万里行。  
生前只为累，身後更须名。  
未得平安报，空怀故旧情。  
斯人有如此，无复涕纵横。  

陈师道　还江上  
夜夜沧洲梦，归心剧旆悬。  
呼童买轻舸，拂榻下平川。  
遡浪潮如斗，凌风岸若牵。  
江乡厌回首，行及练花天。  

陈师道　还里  
旷士爱吾庐，游子悲故乡。  
慷慨四方志，老衰但悲伤。  
虚名自成误，失得略相当。  
暮年还家乐，未觉道路长。  
闾里喜我来，车马塞康庄。  
争前借言色，草木亦晶光。  
向来千人聚，一老独倘佯。  
手开南阳阡，松柏郁苍苍。  
永愿守一丘，脱身万里航。  
平生功名念，倒海浣我肠。  
款段引下泽，断弦更空觞。  
尚恐北山南，有文移路傍。  

陈师道　桓山  
平江如抱贯秦洪，双岭驰来欲并雄。  
是物皆为万世计，阖棺犹有一朝穷。  
林峦特起终为污，美恶千年竟不空。  
尚有风流羊叔子，稍经湔洗与清风。  

陈师道　黄楼  
楼以风流胜，情缘贵贱移。  
屏亡老毕篆，市发大苏碑。  
更觉江山好，难忘父老思。  
只应千载後，览古胜当时。  

陈师道　黄楼  
楼上当当彻夜声，与人何事有枯荣。  
已传纸贵咸阳市，更恐书留後世名。  

陈师道　黄梅五首  
异色深宜晚，生香故触人。  
不施千点白，别作一家春。  

陈师道　黄梅五首  
旧鬓千丝白，新梅百叶黄。  
留花如有待，迷国更须香。  

陈师道　黄梅五首  
冉冉梢头绿，婷婷花下人。  
欲传千里信，暗折一枝春。  

陈师道　黄梅五首  
黄里含真意，春容带薄寒。  
欲知谁称面，遍插一枝看。  

陈师道　黄梅五首  
花里重重叶，钗头点点黄。  
只应报春信，故作著人香。  

陈师道　黄无悔挽词四首  
敏慧仍江夏，风流更妙年。  
贫焚酒家券，病得里胥钱。  
精爽来鹰隼，清明泻涧瀍。  
无儿传素业，有泪彻黄泉。  

陈师道　黄无悔挽词四首  
骨秀神仙数，诗清雅颂才。  
识高悬日月，韵胜脱尘埃。  
去就堪同事，摧残尽一哀。  
了知天上去，不似世间来。  

陈师道　黄无悔挽词四首  
志大期千里，身宜置一丘。  
英词真盖世，爽气已横秋。  
地要黄金骨，天成白玉楼。  
平生斲泥手，斤斧恐长休。  

陈师道　黄无悔挽词四首  
玉箸凝潮後，丝桐艺业余。  
远涂憎早悟，旷度得中疏。  
子逝今何遽，吾生孰与居。  
岂无文士传，未有茂陵书。  

陈师道　回风行  
悬流汹汹从天来，南风五日斗不开。  
御风起柂虎著翼，冲风系缆颜死灰。  
昨日逆风今日回，万人莫挽才浮杯。  
篙牵相贺天意得，秋声满帆风倒桅。  
去留异态须一怒，造物可得无嫌猜。  

陈师道　晦日  
人老时情薄，春深花意微。  
暄寒南北异，风俗古今违。  
即事无同异，旁观有是非。  
食蔬如许瘦，饱肉未须肥。  

陈师道　鸡笼镇  
河市新经集，鸡笼旧得名。  
初闻北人语，意作故乡声。  
客久艰难极，情忘去就轻。  
空虚仍废忘，何以慰诸生。  

陈师道　即事  
老觉山林可避人，正须麋鹿与同群。  
鄐嫌鸟语犹多事，强管阴晴报客闻。  

陈师道　寄北山顺法师二首  
十年闻问不逢人，一面相逢过所闻。  
高士不应轻俗士，欲将污脚上垂云。  

陈师道　寄北山顺法师二首  
山下游尘不污人，耳边溪水去犹闻。  
羡君身世浑无事，坐看青山过白云。  

陈师道　寄亳州何郎中二首  
西南日下共浮云，人事难群喜劝分。  
已度城阴先得句，不应从俗未忘荤。  
松篁有节元宜晚，桃李无蹊只自薰。  
欲入帝城须帝力，且寻诗社著诗勋。  

陈师道　寄亳州何郎中二首  
西原追送未成旬，赫赫传声已迫人。  
剩欲抄诗寄来使，尚能拂席致佳宾。  
孰知简易归刘向，谁使循良作寇恂。  
他日入东专一壑，少留余地许为邻。  

陈师道　寄亳州林待制  
湖海相望阙寄声，云林过雨未全晴。  
青衫作吏非前日，白首论文笑後生。  
似听儿童迎五马，稍修书札问专城。  
一闻苦李蒙庄句，不复人间世後名。  

陈师道　寄参寥  
平生西方愿，摆落区中缘。  
惟於世外人，相从可忘年。  
道人赞公徒，相识几生前。  
早作步兵语，晚参云门禅。  
舍策孤山下，一室颇萧然。  
林昏出幽磬，竹杪横疏烟。  
昨日寄书至，坐想参寥泉。  
此泉如此公，遇物作清妍。  
一别今几时，绿首成白颠。  
子亦怜我老，我岂要子怜。  
会逢万里风，一系五湖船。  
酌我岩下水，咽子山中篇。  

陈师道　寄曹州晁大夫  
东方千骑贵当年，白发居头也自贤。  
肯费精神修客主，稍回功誉入章篇。  
虚名石救空肠厄，晚岁仍遭末疾缠。  
死去不为天下惜，镜中当有故人怜。  

陈师道　寄曹州晁大夫  
堕絮随风花作尘，黄楼桃李不成春。  
只今容有名驹子，困倚栏干一欠伸。  

陈师道　寄晁说之  
阅世真难记，如君自不忘。  
尚於书太简，正以懒相妨。  
与有还家乐，终无鄐老方。  
莫须忧潦倒，未许细商量。  

陈师道　寄晁无斁  
稍听春鸟语丁宁，又见官池出断冰。  
雪後踏青谁与共，花边著语老犹能。  
笑谈莫倦寻常听，山院终同一再登。  
今日已知他日恨，抢榆况得及飞腾。  

陈师道　寄晁以道  
两官俱为邻，常若千里远。  
经年不通书，子孰知我懒。  
相期宇宙外，肯复校繁简。  
我愚亦知此，子意岂不满。  
子教东方生，自视何益损。  
人言不当价，一钱万金产。  
须子五千卷，丹笔校黄本。  
子家太史氏，名成南北阮。  
道山鸿雁行，岂惟私门衎。  
功名须老大，四十未为晚。  
快意会有违，急行宁小缓。  
忽有河山阻，遂恐消息断。  
我独不念此，人穷令智短。  
子勿效我慵，书来慰愁眼。  

陈师道　寄晁载之兄弟  
人言婚宦情欲本，我始求脱君已半。  
孰知一世如一梦，在梦而觉宁待旦。  
寒檐冻雨作秋声，冷屋风灯挑不明。  
樽前已作十年语，後会未期吾屡惊。  
一闻七字心已识，钩章棘句天与力。  
念子方壮我已衰，不见参天二千尺。  
季也亦有诗百篇，叔子拟度骅骝前。  
端能过我三冬学，可复参侬一味禅。  

陈师道　寄酬咸平朱宣德  
冥冥超世网，蔚蔚秀儒林。  
他日熟看面，今诗初得心。  
白头无故意，异代有同音。  
绠短徒施巧，终然莫汲深。  

陈师道　寄答李方叔  
平生经世策，寄食不资身。  
孰使文章著，能辞辙迹频。  
帝城分不入，书札詗何人。  
子未知吾懒，吾宁觉子贫。  

陈师道　寄答泰州曾侍郎  
千里驰诗慰别离，诗来吟咏转悲思。  
静中取适庸非计，林下相从会有时。  
生理只今那得说，交情从昔见於斯。  
含毫欲下还休去，怀抱何由得细知。  

陈师道　寄答王直方  
人情校往复，屡勉终不近。  
一诗已经年，知子不我怨。  
生世余几何，尺箠日取寸。  
怀禄有遐心，从俗无远韵。  
时从府中归，数过林下饭。  
平生功名意，回作香火愿。  
三年不举觞，吻颊烟火焮。  
岂无两苍龙，沾我一雨润。  
官粗诗未工，猛乞毋小靳。  
人生如此尔，文字已其闰。  
是身虽臭腐，宁作青紫楦。  
永怀忘年友，死矣余令问。  
念子颇似之，老我何所恨。  

陈师道　寄答颜长道  
薄命犹多难，浮生未定居。  
故人忧已矣，千里问何如。  
白发羞明镜，青灯怯细书。  
不曾知史馆，何用索枯鱼。  

陈师道　寄答颜长道  
贫病忧居士，雕虫累壮夫。  
不能羞齿颊，幸免葬江湖。  
疲马甘垂首，游鹰不应呼。  
为谁归未得，山水故乡居。  

陈师道　寄单州吕侍讲  
往时三吕共修途，拟上青云近玉除。  
中道勒回奔电足，今年还直迩英庐。  
纵谈尚记华严夜，枉道难随刺史车。  
遣兴宽为七字语，寻人聊代一行书。  

陈师道　寄单州张朝请  
平生天上张公子，尚记门间半面人。  
声烈与风来不尽，音书无使去难频。  
一言悟主心犹壮，百巧成穷发自新。  
闻说监河收贷粟，定倾东海活穷鳞。  

陈师道　寄邓州杜侍郎  
南阳老幼如云屯，连日城东候使君。  
後者排前旁捷出，争先见面作殷懃。  
六年重来已白发，一日再见回青春。  
道傍过者怪相问，共言杜母真吾亲。  
使君虽老心尚壮，文采风流诸谢上。  
名家从昔杜陵人，盛德于今丈人行。  
我昔卧病老彭城，画船鸣鼓千里行。  
致书馈奠初未识，丁宁劳苦如平生。  
人言此事今未有，古人中求还得否。  
忘年屈势不虚辱，公自为德吾何取。  
菊潭之水甘且洁，潭上秋花照山白。  
请公酌此寿百年，奕奕长为此邦伯。  
孰先一州後四方，重金叠盖登庙堂。  
请从今日至云来，月三十斛输洛阳。  

陈师道　寄都下故人示王予安  
湖海相忘日自疏，经年不作一行书。  
世间惟有韩康伯，肯为渊源住岁余。  

陈师道　寄杜择之  
诗家两杜昔无邻，文采传家世有人。  
疾置送诗惊老丑，坐曹得句自清新。  
兴来不假江山助，目过浑如草木春。  
农马智专吾不让，衡阳纸贵子能频。  

陈师道　寄黄充  
俗子推不去，可人费招呼。  
世事每如此，我生亦何娱。  
黄生後来秀，纯茂静者徒。  
不见动经月，来亦不须臾。  
人事已好乖，可复自作疏。  
子虽向人懒，胜处不可孤。  
迨此田事休，仍当寒雨余。  
深知阻泥泞，步屐意何如。  

陈师道　寄君玉  
不见紫霄翁，侵寻鬓已蓬。  
倦游乡域异，归梦夙宵同。  
爱酒贫应甚，吟诗老更工。  
清时公道在，未足叹途穷。  

陈师道　寄寇荆山  
旷士三年别，荆山一顾中。  
百千人欲死，四六老能工。  
脱帽头应白，求田意欲东。  
口须论世事，目已失飞鸿。  

陈师道　寄寇十一  
邻里相望信不通，时因得句寄匆匆。  
画楼著燕薰风里，杨柳藏鸦白下东。  
度日守窗令节换，经旬无使觉门空。  
锦囊佳丽邻徐庾，剩欲同君赋恼公。  

陈师道　寄寇元弼  
朱樱青子已尝新，白帢黄衫见未频。  
载酒对棋无俗士，闭门高枕有闲人。  
有底百年须薄禄，相看一笑鄐关身。  
肯留恶客开家酿，惊坐何人更姓陈。  

陈师道　寄李学士  
眼看游旧半东都，五岁曾无一纸书。  
平日齐名多早达，暮年同国未情疏。  
稍寻东刹论兹事，赖有西方托後车。  
说与杜郎须著便，不应濠上始知鱼。  

陈师道　寄怜  
借子翩翩困下驹，春原随处小踟蹰。  
可能炙背春风里，卧把青铜摘颔须。  

陈师道　寄沛县姜承议  
平生鲁国老先生，晚见诸郎识老成。  
怪有武功蒙宠锡，果缘阴德贯神明。  
金池已作归田计，玉版方书济物情。  
百里饥寒独颜阖，忍令一物不敷荣。  

陈师道　寄侍读苏尚书  
六月西湖早得秋，二年归思与迟留。  
一时宾客余枚叟，在处儿童说细侯。  
经国向来须老手，有怀何必到壼头。  
遥知丹地开黄卷，解记清波没白鸥。  

陈师道　寄送定州苏尚书  
初闻简策侍前旒，又见衣冠送作州。  
北府时清惟可饮，西山气爽更宜秋。  
功名不朽聊通袖，海道无违具一舟。  
枉读平生三万卷，貂蝉当复自兜牟。  

陈师道　寄泰州曾侍郎  
八年门第故违离，千里河山费梦思。  
淮海风涛真有道，麒麟图画岂无时。  
今朝有客传河尹，是处逢人说项斯。  
三径未成心已具，世间惟有白鸥知。  

陈师道　寄潭州张芸叟二首  
湖岭一都会，西南更上游。  
秋盘堆鸭脚，春味荐猫头。  
宣室来何暮，蒸池得借留。  
孰知为郡乐，莫作越乡忧。  

陈师道　寄潭州张芸叟二首  
去国如前日，为邦得旧游。  
霜甘先落手，春雁几回头。  
只道风沙恶，宁知贾宋留。  
赋诗真有助，吊古不同忧。  

陈师道　寄滕县李奉议  
滕大夫伯阳父孙，烹小鲜治大国原。  
一得何用五千言，弛灾决狱人不冤。  
盛气走讼畏讨论，终岁敛吏不到门。  
子弟无赖皆西奔，外吏畏惧过乃尊。  
踵门父老如云屯，拊髀跳踉走儿孙。  
绛幡翠节歌呗喧，画盆戴顶烟如焚。  
绣襢彩轴箱帕繁，曲躬叉手前致言。  
畜眼未见耳不闻，暮年何以答此恩，  
请诵华严寿我君。  

陈师道　寄提刑李学士  
石渠金马青云上，东里西门济水边。  
上冢过家真乐事，平时持节贵当年。  
成家旧学诸儒问，脱手新诗众口传。  
范叔一寒今若此，相逢犹得故人怜。  

陈师道　寄题披云楼  
使君高会答清秋，增饰披云作胜游。  
九日再逢堪一笑，终朝百过更深忧。  
落霞孤鹜知才尽，疏雨微云怯语遒。  
宾主纵贤终少在，只今未可压黄楼。  

陈师道　寄外舅郭大夫二首  
巴蜀通归使，妻孥且旧居。  
深知报消息，不忍问何如。  
身健何妨远，情亲未肯疏。  
功名欺老病，泪尽数行书。  

陈师道　寄外舅郭大夫二首  
丈人鲁诸生，明刑如皋陶。  
幸宽右顾忧，未惜一身遥。  
西南万里行，可以断绳桥。  
慎勿用惠文，神母仁如尧。  

陈师道　寄文潜无咎少游三学士  
北来消息不真传，南度相忘更记年。  
湖海一舟须此老，蓬瀛方丈自飞仙。  
数临黄卷聊遮眼，稳上青云小著鞭。  
李杜齐名吾岂敢，晚风无树不鸣蝉。  

陈师道　寄无斁  
敬问晁夫子，官池几许深。  
已应飞鸟下，复作卧龙吟。  
待我中痾愈，同君把臂临。  
泥涂无去马，夏木有来禽。  

陈师道　寄襄州程大夫  
中年为吏晚专城，不独身荣府亦荣。  
江汉风流见羊杜，相门经术有韦平。  
十年一别音书绝，万里相看骨肉情。  
今代庞公入城府，定将悬榻与逢迎。  

陈师道　寄邢和叔  
昔作梁宋游，幽忧废朝昏。  
闭门无往还，不厌儿女喧。  
隔墙闻剥啄，暮夜谁扣门。  
知是邢夫子，低回过高轩。  
愿为布衣交，不顾年德尊。  
匆匆立谈罢，又见东南奔。  
江湖多病後，仅免饷鱼鼋。  
久废数行书，因人问寒暄。  
但爱孤山西，松筠数家村。  
便欲筑居室，插秧仍灌园。  
生前不自爱，身後何足论。  
草玄笑扬雄，赞易悲虞翻。  
文章徒自苦，纸笔莫更存。  
鄐寻南郭老，隐几学忘言。  
他日宦游客，误入桃花源。  
苇间见渔父，谁识王公孙。  

陈师道　寄徐吉父学士  
卧龙山上摘黄花，曾共西风醉帽斜。  
当日已应天下乐，无人传入画图夸。  
低头强笑今何似，多病难堪懒自嗟。  
闻道承明方厌直，几时来伴访山家。  

陈师道　寄兖州张龙图文潜二首  
去国遭前政，还家未白头。  
百年当晚遇，一辱独先收。  
齿脱空余舌，颜衰早著秋。  
三为郡文学，大胜邓元侯。  

陈师道　寄兖州张龙图文潜二首  
剩喜开三面，旋闻乞一州。  
力难随鸟翼，行复立螭头。  
今日骐驎阁，当年鹦鹉洲。  
寄书愁不达，书达得无愁。  

陈师道　寄豫章公三首  
密云不雨卧乌龙，已是人间第一功。  
得诺向来轻季子，打门何日赴周公。  

陈师道　寄豫章公三首  
愧无一缕破双团，惯下姜盐枉肺肝。  
誓酒不应忘此老，论诗宁肯乞麤官。  

陈师道　寄豫章公三首  
生须百斛买双鬟，水截龙章试虎斑。  
老觉才粗浑不称，自携云月泻湲潺。  

陈师道　寄曾公权  
超世功名子有凭，过人才艺我何曾。  
诗书废忘难支敌，门馆光华怯再登。  
捐弃妻儿逃世累，扫除须发伴禅僧。  
待君持节东南日，试问当年杜伯升。  

陈师道　寄张大夫  
只应青眼老，尚记白头翁。  
一别今何向，三年信不通。  
不应书字倦，未有北来鸿。  
肯作彭城守，何时马首东。  

陈师道　寄张文潜舍人  
今代张平子，雄深次子长。  
名高三俊上，官立右螭旁。  
车笠吾何恨，飞腾子莫量。  
时平身早达，未用梦凝香。  

陈师道　寄张宣州  
与世情将尽，怀仁老未忘。  
故人今五马，高处谩三长。  
诗岂江山助，名成沈鲍行。  
肯为文俗事，打鸭起鸳鸯。  

陈师道　寄张学士  
湖海三年别，谯徐一日间。  
经时犹未见，凡事信多艰。  
理极那须说，情生不自还。  
从来阙声问，相见若为颜。  

陈师道　寄子开  
致君意气日方中，许国精诚月贯虹。  
一代英豪出门第，当时毁誉岂穷通。  
风流身致羲黄上，日夜心随汴洛东。  
从使少年轻我辈，只留颜面对吾公。  

陈师道　寄子开  
道山清绝况真仙，杜曲风流最近天。  
曹濮於今真乐国，股肱从昔著时贤。  
今回不辨终朝语，此去无端久疾痊。  
可念卧时遭末劫，新陈埋没不知年。  

陈师道　寄子闵  
烟昏晚寒风发屋，行者抽篷离者哭。  
青衫白发两相鲜，积雪朝阳眩双目。  
猛虎食子有分羹，洁鹭割股谋补肉。  
妻孥不用哭穷途，前府故人风义笃。  

陈师道　甲亭  
峻壁亭临水，横陂树彻山。  
两河惟甲氏，数柏共苍颜。  
随意游成适，回舟月与还。  
早知乘下泽，不再结青纶。  

陈师道　简李伯益  
虀盐度岁每无余，垂橐东归口未糊。  
贫里交游新断绝，老来光景半消除。  
时情视我门前雀，人好看君屋上乌。  
尚喜弊庐连蒋径，愿求佳句递髯奴。  

陈师道　简令由司理  
居连里巷室连甍，多谢能空凿壁生。  
幸有余光子何损，岂无邻好我先倾。  
已知涉世蘧蘧梦，但欲求田倄倄耕。  
贫病久甘从弃置，宁堪更类汝南评。  

陈师道　简杨安国  
侯门谁预识冯谖，岁晚宁知范叔寒。  
倾盖尚怜吾道在，立谈相信古人难。  
开怀磊落无城府，握手侵寻出肺肝。  
共许异时终此去，满冠尘土待君弹。  

陈师道　江湖堂  
莫爱西湖好，涓涓去不回。  
无情是江水，犹解及时来。  

陈师道　嗟哉行  
张生服石为石奴，下潦上乾如渴乌。  
一朝偾蹶须人扶，伏毒未动风出虚。  
此生所得与昔殊，韩子作志还自屠。  
自笑未竟人复吁，以身济欲未必愚。  
欲久而速反所图，嗟哉伟然二大夫。  

陈师道　敬酬智叔三赐之辱兼戏杨理曹二首  
龙争虎据竟成尘，只有青楼与白门。  
令宰才高先得句，使君情重数开樽。  
江山故国难留鹤，科斗荒池可著鲲。  
直使颌须浑作白，未应投镊愧诸孙。  

陈师道　敬酬智叔三赐之辱兼戏杨理曹二首  
险韵廲词费讨论，真持布鼓过雷门。  
更看九日台头句，未用三人月下樽。  
镜里黄花明白发，海边赤脚踏长鲲。  
从来相戒莫打鸭，可打鸳鸯最後孙。  

陈师道　九日不出魏衍见过  
九日登临迫闭藏，老怀无恨自凄凉。  
山头落帽风流绝，壁面称诗语笑香。  
冲雨肯来寻此老，拂床聊待熟黄粱。  
独无樽酒为君寿，正使秋花未肯黄。  

陈师道　九日寄秦觏  
疾风回雨水明霞，沙步丛祠欲莫鸦。  
九日清樽欺白发，十年为客负黄花。  
登高怀远心如在，向老逢辰意有加。  
淮海少年天下士，独能无地落乌纱。  

陈师道　九日无酒书呈漕使韩伯修大夫  
老大悲伤节物催，酒肠枯涸壮心灰。  
惭无白水真人分，难置青州从事来。  
倦笔懒从都市出，醉眸刚为麴车回。  
黄花也似相欺得，坐对空樽不肯开。  

陈师道　九日与智叔鵰堂宴集夜归  
鵰堂从昔有恶客，酒尽不去仍复索。  
欲留歌舞尽客意，风雨和更作三厄。  
佳辰难得客更难，我穷无酒为君欢。  
只欲泥行过白下，万一帘疏见一斑。  

陈师道　九月八日夜雨留智叔  
骑台九日登临处，只有归人醉扶路。  
千年二谢孰可代，我每苦留君只去。  
花粗且为前人惜，曲误不解丞卿怒。  
只消著帽受西风，不待风流到新句。  

陈师道　九月九日魏衍见过  
节里能相过，谈间可解忧。  
致疏君未肯，得此我何由。  
语到君房妙，诗同客子游。  
一经从白首，万里有封侯。  

陈师道　九月十三日出善利门  
十载都城客，孤身冒百艰。  
一饥非死所，万里有生还。  
去国吾何意，从人病不间。  
共看双白鬓，似得半生闲。  

陈师道　酒户献花以奉先圣戏作  
萧萧竹雨乱鸣鸦，嫋嫋风窗暗碧纱。  
玉座尘埃香火冷，酒家来献一枝花。  

陈师道　舅氏新斋  
堂因竹柏有，花与岁时阑。  
欲作终年计，长留别眼看。  
色侵杯酒重，子孰落声乾。  
只有林园主，相期耐岁寒。  

陈师道　巨野  
余力唐虞後，沉人海岱西。  
不应容桀黠，宁复有青齐。  
灯火鱼成市，帆樯藕带泥。  
十年尘雾底，瞥眼怪凫鷖。  

陈师道　巨野二首  
红落芙蕖旀　，青深蒲稗秋。  
平湖无　　鸟，鸣鼓有行舟。  

陈师道　巨野二首  
蒲港侵衣绿，莲塘乱眼红。  
将身供世事，结缆待回风。  

陈师道　钜野泊触事  
蒲巷牵丝直，平湖坠镜清。  
顺流风借便，捷路雪初晴。  
鸟度欲何向，鸥来只自惊。  
有行须快意，安得易为情。  

陈师道　绝句  
斫水水可断，续弦弦可完。  
如何郑公客，不作百年看。  

陈师道　绝句  
此生精力尽於诗，末岁心存力已疲。  
不共卢王争出手，鄐思陶谢与同时。  

陈师道　绝句  
木摇电绕雷取龙，伏蛙号蚓沟渎空。  
黑云黄槐度白鸟，映日急雨回斜风。  

陈师道　绝句  
云海冥冥日向西，春风欲动意犹微。  
无端一棹归舟疾，惊起鸳鸯相背飞。  

陈师道　绝句  
老著江湖才一得，病占风雨漫多知。  
身将白鸟同归日，梦到黄粱未熟时。  

陈师道　绝句二首  
里中馈杏得尝新，马上逢花始见春。  
勤苦著书如作吏，世间枉是最闲人。  

陈师道　绝句二首  
密密丹房叠叠花，一枝临路为人斜。  
丁宁语鸟传春意，白下门东第几家。  

陈师道　绝句四首  
秋床归卧不缘愁，病与衰谋作老仇。  
数树直青能尔瘦，一轩残照为谁留。  

陈师道　绝句四首  
芒鞋竹杖最关身，散发披衣不待人。  
三两作邻堪共活，五千插架未为贫。  

陈师道　绝句四首  
昏昏嗜睡元非病，续续题诗不耐闲。  
作意买山还得笑，多方拔白鄐成斑。  

陈师道　绝句四首  
书当快意读易尽，客有可人期不来。  
世事相违每如此，好怀百岁几回开。  

陈师道　览胜亭  
断岸通横水，吹花满系船。  
中年擅幽独，辍食买林泉。  
草木真宜主，江山故作妍。  
升沉有流转，且复赋归田。  

陈师道　烂石村  
乱石何年烂，千林昨夜黄。  
晓耕来鸟雀，麦垅纵牛羊。  
投老须微禄，持身阙寸长。  
洗心闻吉语，时事信难量。  

陈师道　老柏三首  
庭柏无生意，摧残二十秋。  
稍沾杯水润，已与岁寒谋。  
黄里青青出，愁边稍稍瘳。  
会看笙鹤下，暮雀莫深投。  

陈师道　老柏三首  
英姿带枯槁，劲节阙和柔。  
物理有兴坏，人情成去留。  
稍看栖鸟集，聊待晚风秋。  
解道庭前柏，何曾识赵州。  

陈师道　老柏三首  
岁月那能记，风霜亦饱经。  
槁乾仍故节，润泽出新青。  
色与江波共，声留静夜听。  
辉辉垂重露，点点缀流萤。  

陈师道　离颍  
河市千人聚，寒江百丈牵。  
吾生能几日，此地费三年。  
丛竹防供爨，池鱼已割鲜。  
拙勤终不补，他日愧无传。  

陈师道　礼武台坐化僧  
至人本无心，起灭因众缘。  
化尽悲愿在，留形此台颠。  
闻名与致敬，获福皆无前。  
千年一钵水，宿疾几人痊。  
骁雄兖州军，马步余数千。  
一呼可摧山，四合如垂天。  
老幼十八村，顷刻理无全。  
哀鸣寄香火，毁塔投其塼。  
盛怒忽惊奔，如有所见然。  
等观同一子，岂特此所怜。  
我来已再见，童稚亦虔虔。  
发火触暗室，青灯已娟妍。  
始读壁间碑，妙力隐不传。  
颇恨语未工，安得笔如椽。  
归路云月黑，涛波隔长川。  
溪翁停舟待，相唤声相连。  
解缆风泊岸，中流水入船。  
欹侧脚不停，竟脱蛟鱼涎。  
兴坏如有待，适当使君贤。  
定能选妙士，拂尘起熏烟。  
昔承灵山嘱，早契少林禅。  
丐我一片石，并刻维摩篇。  

陈师道　立春  
马蹄残雪未成尘，梅子梢头已著春。  
巧胜向人真奈老，衰颜从俗不宜新。  
高门肯送青丝菜，下里谁思白发人。  
共学少年天下士，独能濡湿辙中鳞。  

陈师道　立春致语口号  
霏微腊雪不沾尘，收拾阳和作早春。  
一坐尽倾归盛德，四时难得是佳辰。  
鬓边彩胜年年好，樽下歌声日日新。  
一笑难逢时易失，杯行到手莫辞频。  

陈师道　连日大雪以疾作不出闻苏公与德麟同登女郎台  
掠地冲风敌万人，蔽天密雪几微尘。  
漫山塞壑疑无地，投隙穿帷巧致身。  
晚积读书今已老，闭门高卧不缘贫。  
遥知更上湖边寺，一笑潜回万室春。  

陈师道　楝花  
密叶已成荫，高花初著枝。  
幽香不自好，寒艳未多知。  
会见垂金弹，聊容折紫緌。  
粉身非所恨，犹复得闻思。  

陈师道　梁山泊  
积阴风易作，隆寒声益急。  
百为定有数，一动必三日。  
奔雙水势壮，犦胅波头立。  
前行後浪促，突起旁抶射。  
奔腾万骑来，倏忽一箭疾。  
摧残蒲苇尽，簸荡鱼龙泣。  
私忧地轴脱，已分梁山没。  
向来万斛重，不作一叶直。  
舟行两水间，触夺声蟋蟀。  
路转帆举落，舟排冰叠积。  
经事长一智，中人所知识。  
千金不垂堂，岂复待一失。  
穷途得伟观，老气犹少色。  
事定未得忘，嗟来庶可及。  

陈师道　龙潭  
清渊下无际，落日回风澜。  
凛然毛发直，敢以笑语干。  
坡陀百尺台，葱翠万木蟠。  
惊飙振积叶，清霜作朝寒。  
水旱或有差，精祷神其难。  
鱼龙同一波，信有水府宽。  
向来三日雨，赖子一据鞍。  
何以报嘉惠，寒瓜荐金盘。  
万口待一饱，归卧神其安。  
犹须雪三赤，盛意莫得阑。  

陈师道　吕吉父使君生日  
司漏凌晨报晓签，曈曈赫日上重檐。  
良辰也应纯乾策，吉梦先符太卜占。  
棣萼同时升紫禁，棠阴由此驻彤襜。  
一杯欲助邦人祷，愿借黄堂寿斝添。  

陈师道　马上口占呈立之  
廉纤小雨湿黄昏，十里尘泥不受辛。  
转就邻家借油盖，始知公是最闲人。  

陈师道　梅花七绝  
幽恨清愁几万端，故将巧笑破霜寒。  
落英收拾供骚客，秋菊从来不足餐。  

陈师道　梅花七绝  
姑射仙姿不畏寒，谢家风格鄙铅丹。  
谁知檀萼香须里，已有调羹一点酸。  

陈师道　梅花七绝  
林外啼禽自往还，风前诗客倚栏干。  
小园门锁黄昏月，耿耿幽姿半夜寒。  

陈师道　梅花七绝  
清寒池馆静无尘，岁岁相逢似故人。  
任遣墙头疑似雪，欲教园主早知春。  

陈师道　梅花七绝  
任教雪压色终胜，鄐要风严香更闻。  
江雨细时青子熟，闻名犹救渴将军。  

陈师道　梅花七绝  
数点深藏碧玉枝，翠峰十二拥瑶姬。  
凭君说与凡桃李，彻骨清寒不解肥。  

陈师道　梅花七绝  
月落霜严自靓妆，北风工为发清香。  
晚英数点辞林去，幽独无人为断肠。  

陈师道　眠云斋  
已是登临晚，长须爱惜春。  
终当捐世事，来往卧云人。  

陈师道　南丰先生挽词二首  
早弃人间事，真从地下游。  
丘原无起日，江汉有东流。  
身世从违里，功名取次休。  
不应须礼乐，始作後程仇。  

陈师道　南丰先生挽词二首  
精爽回长夜，衣冠出广庭。  
勋庸留琬琰，形像付丹青。  
道丧余篇翰，人亡更典刑。  
侯芭才一足，白首太玄经。  

陈师道　南台  
城郭收灯兴未休，鄐回春信到台头。  
东风未借登临便，柳色遥看特地愁。  

陈师道　南轩  
少日书林颇著勋，暮年贪佛替论文。  
铜炉瓦枕芒鞋里，此外惟须对此君。  

陈师道　拟古  
盎中有声囊不瘿，咽息不如带加紧。  
人生七十今已半，一饱无时何可忍。  
公侯早岁有如此，奴婢蓐食支夜永。  
向来糠籺之子孙，居邻无僧家有井。  

陈师道　拟汉宫词三首  
叶叶霜林著意红，翩翩行骑语墙东。  
黄金拟买长门赋，未信君恩属画工。  

陈师道　拟汉宫词三首  
月与秋期特地圆，花随人意作春妍。  
鄐因姊弟争珠凤，更欲君王意外怜。  

陈师道　拟汉宫词三首  
帐底吹烟香自薰，镜前含笑意生春。  
经年不道君恩薄，鄐是恩深更误人。  

陈师道　拟李义山柳枝词五首  
江青沙日暖，雄鸭雌鸳鸯。  
相看不相识，花晚褪红香。  

陈师道　拟李义山柳枝词五首  
嫋嫋东门柳，重重小苑花。  
为谁须落子，著意莫藏鸦。  

陈师道　拟李义山柳枝词五首  
雨叶不自持，风花故入衣。  
飞花已无定，忍著恶风吹。  

陈师道　拟李义山柳枝词五首  
伏雌将阿鹜，水陆不相直。  
鸭鸭横波去，嗝嗝呼不得。  

陈师道　拟李义山柳枝词五首  
莫解丁香结，从教长苦辛。  
鄐因千种恨，别作一家春。  

陈师道　盘马山  
耕桑战伐饱曾经，庙毁村荒不乞灵。  
尚有君王盘马迹，至今草木不能青。  

陈师道　平翠阁  
我家山水间，耳目厌华丽。  
闻道浙西山，经年通梦寐。  
从为远游客，忘鄐归来计。  
欲买湖上田，谢绝人间世。  
湖山多变态，横斜光景异。  
随山转朱阁，临顾穷幽邃。  
惟有宣公楼，浮空堆乱翠。  
疑是水仙人，临墙露高髻。  
道人迹爱山，朝昏阅终岁。  
最爱烟雨中，半掩青罗袂。  
我来悲岁晚，风霜扫昏翳。  
不见岭头云，未尽登临意。  

陈师道　骑驴二首  
复作骑驴不跨驴，此生断酒未须扶。  
独无锦里惊人句，也得梁园画作图。  

陈师道　骑驴二首  
冲篱突市不逡巡，掠面惊风扑眼尘。  
出手推敲宁避尹，题门吟咏不逢人。  

陈师道　钱塘寓居  
山水如相识，豪华异昔闻。  
声言随地改，吴越到江分。  
门闭萧萧雨，风催缓缓云。  
会随麋鹿去，长谢犬羊群。  

陈师道　妾薄命二首  
主家十二楼，一身当三千。  
古来妾薄命，事主不尽年。  
起舞为主寿，相送南阳阡。  
忍著主衣裳，为人作春妍。  
有声当彻天，有泪当彻泉。  
死者恐无知，妾身长自怜。  

陈师道　妾薄命二首  
叶落风不起，山空花自红。  
捐世不待老，惠妾无其终。  
一死尚可忍，百岁何当穷。  
天地岂不宽，妾身自不容。  
死者如有知，杀身以相从。  
向来歌舞处，夜雨鸣寒蛩。  

陈师道　钦慈皇后挽词二首  
二祧从孝祀，五典载虞嫔。  
显号追先志，阴功见後人。  
承颜亲不待，罔极痛如新。  
未有如椽笔，光容可得陈。  

陈师道　钦慈皇后挽词二首  
灵岳占佳气，琳宫閟宝衣。  
应祈符圣历，锡号焕皇扉。  
日月尧同数，讴歌启与归。  
伤心五云去，不见六龙飞。  

陈师道　钦圣宪肃皇后挽词二首  
二妃端协帝，三后共兴周。  
决策天同力，收功语不流。  
权宜从杀礼，末命尚深忧。  
郁郁佳城闭，终天配寿丘。  

陈师道　钦圣宪肃皇后挽词二首  
复辟先元约，长年损积忧。  
春移柏城仗，仙去帝乡游。  
德并涂莘敏，功临马邓优。  
千秋修故事，车马戒如流。  

陈师道　秦少章见过  
淮南小山秦氏子，旧雨不来今雨来。  
风席起尘晨突冷，坐看鸟迹破苍苔。  

陈师道　秋後五日应物无诗岂年志俱壮未解伤秋耶以诗挑之  
伏尽暑犹壮，秋生凉故迟。  
蝉吟接远响，萤烛度深枝。  
岁半身仍健，年侵意自悲。  
情知寇公子，不作感秋词。  

陈师道　秋怀  
稍稍昏烟集，冬冬一再更。  
短檠昏细字，高枕忘平生。  
来雁妨身健，新杨唤眼明。  
己须甘酒力，不用占时名。  

陈师道　秋怀十首  
昨日山中云，今朝山下雨。  
牛羊没禾黍，蟋蟀促机杼。  
磨刀洗盆瓮，社腊不胜数。  
岂无聚歛吏，触手丞相怒。  

陈师道　秋怀十首  
有家汴泗间，岁久榛棘荒。  
稍知田家乐，感此归意忙。  
老马甘伏枥，游魂还故乡。  
四十尚无君，天下未敢忘。  

陈师道　秋怀十首  
采薪墟墓间，行歌当归耕。  
向来轻薄子，怀谖以为荣。  
喘喘辕下犊，力尽官泥深。  
壮哉八百里，一割探其心。  

陈师道　秋怀十首  
翩翩王公孙，馆我翠微院。  
粥饭随锺鱼，朝昏度黄卷。  
中年妻子累，往世西方愿。  
独无诗书力，尼父安得怨。  

陈师道　秋怀十首  
黄公轻千乘，尚爱五斗禄。  
风雨听朝鸡，岁月老松菊。  
平生白莲社，不受一尘触。  
识字即投阁，贵者须食肉。  

陈师道　秋怀十首  
昔作九日期，一览知四方。  
夜雨秋水深，烈风畏褰裳。  
尊空囊亦空，花豆为我黄。  
官奴覆青绫，破屋任飞霜。  

陈师道　秋怀十首  
翼翼陈州门，万里迁人道。  
雨泪落成血，著木木立槁。  
今年苏礼部，马迹犹未扫。  
昔人死别处，一笑欲绝倒。  

陈师道　秋怀十首  
籫籫孤竹君，长我一身半。  
凛然霜雪间，时至亦阴换。  
共与王子猷，永结忘言伴。  
可使溪壑姿，充我眼中玩。  

陈师道　秋怀十首  
北阙书不上，南山田不归。  
朝暮陈州门，悠悠此何为。  
我老何所为，暖日聊差池。  
君听城上乌，哑哑端为谁。  

陈师道　秋怀十首  
潭潭明光殿，稽首西方僲。  
平生修何行，步有黄金莲。  
我岂昔好径，报以履下穿。  
洗足坐道场，卒卒此何缘。  

陈师道　秋怀示黄预  
窗鸣风历耳，道坏草侵衣。  
月到千家静，林昏一鸟归。  
冥冥尘外趣，稍稍眼中稀。  
送老须公等，秋棋未解围。  

陈师道　秋怀四首  
积雨不受暑，既晴还得秋。  
未免困河鱼，宁如喘吴牛。  
风梧有先声，巢燕无後留。  
人生行乐尔，一经今白头。  

陈师道　秋怀四首  
小雨断复续，回斜落晚风。  
寒心生蟋蟀，秋色傍梧桐。  
草与遥山碧，花欺晚照红。  
口须谈世事，目已失飞鸿。  

陈师道　秋怀四首  
山断开平野，河回杀急流。  
登临须向夕，风雨更宜秋。  
急急後飞雁，翩翩不下鸥。  
晚舟犹小待，暮雀已深投。  

陈师道　秋怀四首  
梨埒当千户，渔防拥万头。  
宁须一网尽，不为百人留。  
密雨点急水，惊风擘系舟。  
百年供转徙，因病得夷犹。  

陈师道　三月二十二日榴花盛开戏作绝句  
五月榴花忽见春，白头喜遇一番新。  
可能略不解春意，只有寻枝摘叶人。  

陈师道　僧慧僧利同往南山  
骥騤同群鸿雁行，登临端为作重阳。  
南台二谢风流绝，准拟归来古锦囊。  

陈师道　山口  
重雾真成雨，疏帘不隔风。  
青林拥红树，家鹜杂宾鸿。  
渔屋浑环水，晴湖半落东。  
往来成一老，犹在半涂中。  

陈师道　山口  
湖阔疑无地，河回忽见山。  
登临聊自试，衰疾致身闲。  
四壁宁虞盗，多方莫驻颜。  
无风回远笛，有月待人还。  

陈师道　山口阻风  
夕风朝未回，来云去为雨。  
系舟直山口，天意遽如许。  
涛风两方斗，丘原莫当怒。  
两山为俯仰，一鸟不得度。  
临深负高枕，偷生宁得所。  
历历数过帆，当涂气如虎。  
快意亦适然，淹泊岂吾取。  
泝洄更去留，未易相尔汝。  
行登东山颠，壮观前未睹。  
九泽不满眼，五丈才一缕。  
兹山昔谁游，巨野传自古。  
菰鱼无凶年，末利犹不御。  
荷雝活万人，梨埒视千户。  
东方富丝麻，小市藏百贾。  
连樯自南北，行谈杂秦楚。  
向晚风力微，湖清鱼可数。  
空仓鸟乌乐，外舍窗扉语。  
身非天下惜，家无十金聚。  
欲留盗贼迫，欲去波涛怒。  
两者尔何从，一死吾未与。  

陈师道　上晁主客  
两疏父子共含香，不独家荣国有光。  
剩欲展怀因问疾，孰知相对只衔觞。  
年侵身要兼人健，节近花须满意黄。  
从此竹林须小阮，只今未可弃山王。  

陈师道　上元致语口号  
欢声喜气塞康庄，妙舞清歌乐未央。  
此节定知随意好，今宵端复为人长。  
妆成粉白生春色，酒泻鹅黄射烛光。  
报答风光须一醉，从来千骑贵东方。  

陈师道　上赵使君  
老气峥嵘盖九州，治声腾涌逐双流。  
向来置醴蒙殊遇，此日弹冠愧少留。  
千里山连环故国，中秋月好傍黄楼。  
不应为米轻乡里，定复还从马少游。  

陈师道　沈道院有水墨壁画奇笔也惜其穷年无赏之者贾明叔请余同赋  
壁间水墨画，为尔拂尘埃。  
草树精神出，溪山气势回。  
路从沙觜断，人自渡头来。  
莫怪知音少，牙弦匣不开。  

陈师道　诗一首  
南朝官纸儿女肤，玉版云英比不如。  
乞与此公原不称，他年留与大苏书。  

陈师道　诗一首  
松树倒影半溪寒，数个沙鸥似水安。  
曾买江南千本画，归来一笔不中看。  

陈师道　十八日潮  
一年壮观尽今朝，水伯何知故晚潮。  
海浪肯随山俯仰，风帆长共客飘摇。  

陈师道　十八日潮  
眼看白浪覆青山，谁信黄昏去复还。  
纵使百年终有尽，何须豪横诧吴蛮。  

陈师道　十八日潮  
千槌击鼓万人呼，一抹涛头百尺余。  
明日潮来人不见，江边只有候潮鱼。  

陈师道　十八日潮  
江平石出涨沙浮，船阁平洲水断流。  
朝暮去来何日了，一杯谁与吊阳侯。  

陈师道　十七日观潮三首  
潮头初出海门山，千里平沙转面间。  
犹有江神怜北客，欲将奇观破衰颜。  

陈师道　十七日观潮三首  
江水悠悠自在流，向人无恨不应愁。  
相逢不觉浑相似，谁使清波早白头。  

陈师道　十七日观潮三首  
漫漫平沙走白虹，瑶台夫手玉杯空。  
晴天摇动清江底，晚日浮沉急浪中。  

陈师道　十五夜月  
向老逢清节，归怀托素晖。  
飞萤元失照，重露已沾衣。  
稍稍孤光动，沉沉众籁微。  
不应明白发，似欲劝人归。  

陈师道　石氏画苑  
卒行无好步，事忙不草书。  
能事不促迫，快手多麤疏。  
加看荷苇槲叶扇，崔家仲叔三人俱。  
扫除事物费岁月，收定神气忘形躯。  
恍然有得夺天巧，衰颜生态能相如。  
市师信手无赢余，一日画出东封图。  
眼前百口怪神速，背後千指争邪{外厂内歲}。  
君家画苑倾东都，锦囊玉轴行盈车。  
补完破碎收亡逋，欲得不计有与无。  
问君此病何当祛，君言无事聊自娱。  
世间何事非迷途，挟策未必贤樗蒲。  
苑中最爱文与苏，情亲不独生同闾。  
自谓知子谁如余，叔也不痴回不愚。  
怜君用意常勤劬，挥毫洒墨填空虚。  
风梢雨叶出新意，老树僵立何年枯。  
我生百事不留意，外物不足烦敺除。  
翰墨才能记名字，模临写貌无工夫。  
见溺不救危不扶，独无一物充庖厨。  
看君发漆颜丹朱，意气健如生马驹。  
逢人不信六十余，郁然一茎无白须。  
吕翁落寞起钓屠，南山四老东宫须。  
人生晚达有如此，应笑虞翻早著书。  

陈师道　示三子  
去远即相忘，归近不可忍。  
儿女已在眼，眉目略不省。  
喜极不得语，泪尽方一唒。  
了佑不是梦，忽忽心未稳。  

陈师道　寿安县君挽词  
两大推平日，三从播後声。  
忧劝登上寿，箫鼓闭佳城。  
缌布千人从，松楸十里行。  
哀荣动邻里，点笔竞诸生。  

陈师道　叔父惠鉢三首  
当家父子亲分付，不比黄梅万里来。  
不解当年明上座，岭头言下鄐空回。  

陈师道　叔父惠鉢三首  
蒲团未有祖师意，洗鉢何曾识赵州。  
万里空归君解否，老胡端为我能留。  

陈师道　叔父惠鉢三首  
声中得句已忘言，断酒持斋鄐自然。  
大有西来真的意，饥时著饭饱时悬。  

陈师道　舒御史太夫人挽辞  
回合江山秀，佳城去域中。  
佩环无晓日，苹藻自春风。  
断发人何在，捐金事已空。  
遂移男子孝，更作直臣忠。  

陈师道　暑雨  
密雨吹不断，贫居常闭门。  
东溟容有限，西极更能存。  
束湿炊悬釜，翻床补坏垣。  
倒身无著处，呵手不成温。  

陈师道　双樱  
并蕂随宜好，连心著意红。  
只堪惊老眼，持此与谁同。  

陈师道　送伯兄赴吏改官  
先子初增秩，年侵鬓已皤。  
念兄今善继，此别喜如何。  
亲老家仍困，门衰仕未多。  
犹须教儿子，早要中文科。  

陈师道　送曹秀才  
甲第衣冠後，东迁岁月侵。  
情亲期一诺，急病阙千金。  
孰并还家乐，毋忘在莒心。  
时能记衰疾，声迹到云林。  

陈师道　送晁奉议高邮判官  
公族仍前辈，都城早与游。  
士穷须禄食，才大岂身谋。  
雪岭无归鸟，冰河有去舟。  
平生湖海意，不为有鱼留。  

陈师道　送晁无咎出守蒲中  
一麾出守自多奇，四十专城古亦稀。  
解榻坐谈无我辈，铺筵踏舞欠崔徽。  
的桃作剧聊同俗，遇事当前莫後几。  
圣世急才常患少，栈羊酾酒待公归。  

陈师道　送晁尧民守徐  
中年为别不堪忧，束发登门到白头。  
南省望郎仍国士，东方千骑更吾州。  
彭翁老寿终遗骨，燕子飞来只故楼。  
知己难逢身易老，烦公置醴我归休。  

陈师道　送大兄兼寄赵团练  
贫有分离苦，官无早晚宜。  
又为千里别，未觉十年迟。  
日与江山远，风连草木悲。  
平生刘子政，见可只论诗。  

陈师道　送杜侍御纯陕西转运  
馈粮千里古无策，木牛流马功不极。  
边头数米换黄金，将军汗马未伏枥。  
黠羌人面作胡语，鸟雀贪生尔如许。  
熊虎可避蝱可驱，覆巢熏穴意何如。  
汉虏相当庸可尽，聊城正用一封书。  
巧手莫为无面饼，谁能留渴须远井。  
国家有急君得辞，徐人不劳扣关请。  
陇上壮士莫扪舌，河西狂王防系颈。  
向来此地几送迎，草间翁仲口不瘖。  
十年两熟饱可待，一岁四守人何心。  
老稚持车车不留，归人不行行转头。  
关中正须萧丞相，省内早要富民侯。  
可同一夫在所悯，岁晚得无沟壑忧。  

陈师道　送法宝禅师  
平生夫铁脚，道价喧宇宙。  
望礼东南云，吾今独何後。  
晚始识其子，瑶林一枝秀。  
初闻饮光笑，复作空生瘦。  
今年退後禅，袖手不肯叉。  
真成菩萨魔，未免化城咎。  
白月悬清光，大锺得辞扣。  
知止一何勇，随缘岂无复。  
丰台两禅子，三请期一觏。  
翩然挈瓶盂，百里往相就。  
古寺风雨余，触目初邂逅。  
夙昔有静缘，欢然宛如旧。  
教我早自异，业成谁得救。  
世故已备尝，踌躇复何候。  
钻火勿停手，时来自渠透。  
殷懃礼白足，吾为太山溜。  

陈师道　送冯翊宋令  
三楚风流信有人，先声今已彻咸秦。  
宁为鸡口官无小，欲试牛刀久要新。  
细肋卧沙勤下箸，长芒刺眼莫沾唇。  
山西豪杰知吾老，为说犹堪举万钧。  

陈师道　送鄜州关司法  
早岁相知晚相识，抵掌回头已陈迹。  
万里从军壮此行，一箸鲈鱼留不得。  
夜静关山秋月明，莫听岭头流水声。  
平世功名须少壮，看君一箭下辽城。  

陈师道　送傅子正宣义  
渐渐乌竿五两轻，一帆秋色下江滨。  
请缨北阙非无意，捧檄南州且为亲。  
神骥解缰天上足，风鹏摇翮日边身。  
归途眯眼尘沙恶，想梦西湖十里春。  

陈师道　送高推官  
先生锺旧德，大府冠群能。  
过手无难事，逢人有异称。  
荐贤余一鹗，夙记契千灯。  
看挽秦梁缆，头头数不胜。  

陈师道　送何子温移亳州三首  
治出龙城守，名高水部郎。  
清明人共识，风味独难忘。  
骨立秦书瘦，须粘桧密香。  
烹鲜师老耳，曳尾肯蒙庄。  

陈师道　送何子温移亳州三首  
青衿曾诵赋，皓首始登门。  
意得宁论晚，心交不待言。  
向来期北上，可复改南辕。  
画地数佳政，丛谈何处村。  

陈师道　送何子温移亳州三首  
复作中年别，仍怀後日忧。  
关山遮极目，汴泗只东流。  
政好遭频借，诗清得暗投。  
会看灵寿杖，扶出富民侯。  

陈师道　送河间吕令  
今日中牟令，当年太守孙。  
独能怜此老，肯避席为门。  
寒日风涛壮，边城簿领繁。  
平生子曾子，白首得重论。  

陈师道　送黄生兼寄二谢二首  
南第诸兄早相见，别时托子以无倦。  
百岁论交见子心，一朝取别宁吾愿。  
妙岁远游真所难，肯为得官近长安。  
圣作诗书端有意，犹须用心科举外。  

陈师道　送黄生兼寄二谢二首  
城西两谢俱能文，穰丞精悍吾所闻。  
每读吾诗得人意，使不能文已可人。  
我昔谢公门下士，早年妄作功名意。  
如今老寄颍河东，九泉虽深愧此公。  

陈师道　送检法赵奉议  
三岁公门不屡过，作牋时得问如何。  
及兹去去翻为恨，向使常常肯谓多。  
勇锐闭房犹著酒，切深疾恶反伤和。  
赠言窃取仁人号，善听君居长者科。  

陈师道　送建州郑户部  
清江画舸照新晴，铙鼓喧喧聒市鸣。  
昔日布衣今著绣，他年鹤化只空城。  
还朝不待三年最，得郡何妨万里行。  
岁禄二千亲八十，世间谁有此时荣。  

陈师道　送江楚州  
濠梁初得意，阙里旧论诗。  
晚岁何多难，经年始一辞。  
淮人饥馑後，良吏拊循时。  
欲托山阳簿，翁归不受私。  

陈师道　送江季恭  
正学元非世，能诗新有声。  
诸公交郑季，多士闭何生。  
泛爱经过数，移书底里倾。  
又为淮海别，病眼向谁明。  

陈师道　送李奉议亳州判官四首  
谢公中年後，畏与亲友别。  
数日怀抱恶，每笑冠缨绝。  
生有四方事，死当一语决。  
前笑今则悲，吾衰拟何说。  
著鞭何必先，倒笔不容掣。  
鞭尔辕下驹，万里一改辙。  

陈师道　送李奉议亳州判官四首  
祁氏号外府，藏室多异书。  
自公有余力，一览意何如。  
为学虽日益，受益不受诬。  
正须高著眼，濠梁有游鱼。  

陈师道　送李奉议亳州判官四首  
吾友孙子实，爱学吾所畏。  
持身如处子，得句有余味。  
交欢艰难际，凛然见名谊。  
吾病卧里中，车马日一至。  
遣医馈梁肉，忧憙见颜际。  
殷懃劝加餐，代我破戒罪。  
一别已三秋，君室乃其季。  
轮囷见眼中，不作千里外。  
因声问何如，胡不枉一字。  

陈师道　送李奉议亳州判官四首  
吾友张文潜，君行乃其里。  
当年钓游处，壮者或可指。  
闻风起遐想，意作千古士。  
不知尘土中，奴椎婢不齿。  
胸中无一尘，笔下有百纸。  
勿问见自知，未语君已憙。  
与游今已後，行矣勿停轨。  

陈师道　送林朝奉  
两父论诗伯仲间，去思今识谢家安。  
旷怀亦苦中年别，归翼仍愁行路难。  
四壁未堪风雨夕，百围已试雪霜寒。  
欲逃富贵疑无地，千丈竿头试手看。  

陈师道　送刘主簿  
平生师友豫章公，砽砽谈君口不空。  
半面相看吾已了，连城增价子何穷。  
三千奏牍诸儒上，四百庵寮一岁中。  
二父风流皆可继，谤禅排道不须同。  

陈师道　送路纠归老丹阳  
身退不待年，意足不待余。  
宁闻有余论，但问我何如。  
才名四十年，盛气盖诸儒。  
独无金水力，竟与蛙黾俱。  
晚为府中掾，直前不趑趄。  
曾何愧俯仰，颇亦因嗫嚅。  
有粟尚可糊，有酒尚可娱。  
一朝脱章绶，用意不踌躇。  
富贵亦何有，惜君宁挽裾。  
人生一世间，谁得还其躯。  
谢公江海人，此计竟亦疏。  
千金一大钱，两子双明珠。  
妙语发幽光，东坡为欷歔。  
不知两疏去，能亦有此无。  
聊为三径资，从子并门居。  

陈师道　送伦化主  
赤髭白足可怜生，蹑躥担囊壮此行。  
要致雪峰千五百，不妨兼识谢宣城。  

陈师道　送内  
麀麌顾其子，燕雀各有随。  
与子为夫妇，五年三别离。  
儿女岂不怀，母老妹已笄。  
父子各从母，可喜亦可悲。  
关河万里道，子去何当归。  
三岁不可道，白首以为期。  
百亩未为多，数口可无饥。  
吞声不敢尽，欲怨当归谁。  

陈师道　送欧阳叔弼知蔡州  
颍阴为别悔匆匆，十载相望信不通。  
晚遇圣朝收放逸，旋遭官禁限西东。  
又为太守专淮石，剩喜郎君类若翁。  
梅柳作新诗兴动，可令千里不同风。  

陈师道　送秦觏二首  
士有从师乐，诸儿鄐未知。  
欲行天下独，信有俗间疑。  
秋入川原秀，风连鼓角悲。  
目前貁犬类，未必慰亲思。  

陈师道　送秦觏二首  
师法时难得，亲年富有余。  
端为李君御，尽读邺侯书。  
结友真莫逆，论才有不如。  
折腰终不补，可但曳长裾。  

陈师道　送仁山主兼寄西堂园澄禅师  
未仕宁论马少游，虚名非复韩潮州。  
祖师若问西来信，为说苍头与白头。  

陈师道　送叔弼寄秦张  
庐陵四公子，吾及识其半。  
叔也英达人，平易亦精悍。  
於时吾始壮，败壁不涂墁。  
孤身客东都，转食诸公馆。  
时来扣君门，百过不留难。  
倾心倒囊笈，燕语彻昏旦。  
磬折晚为亲，少得而多患。  
相过汝颍上，岁月不胜难。  
君才得公余，十日而千万。  
舌端悬日月，笔下来江汉。  
此行不寻常，谈者方一贯。  
逸足宁小试，宝刀当立断。  
用意不崎岖，欲得忘挟弹。  
卧念平生亲，稍作春冰泮。  
因声督张秦，书来不应缓。  

陈师道　送苏迨  
胸中历历著千年，笔下源源赴百川。  
真字飘扬今有种，清谈绝倒古无传。  
出尘悟解多为路，随世功名小著鞭。  
白首相逢恐无日，几时笔札到林泉。  

陈师道　送苏公知杭州  
平生羊荆州，追送不作远。  
岂不畏简书，放麑诚不忍。  
一代不数人，百年能几见。  
昔如马口衔，今为禁门键。  
一雨五月凉，中宵大江满。  
风帆目力短，江空岁年晚。  

陈师道　送提刑李学士移使东路  
襟袖从前相向开，倡酬于此未多陪。  
身更宠辱谈弥胜，路别东西意自哀。  
隐几忘言终不近，白头青简两相催。  
孰知衰老难为别，声问应须续续来。  

陈师道　送外舅郭大夫夔路提点刑狱  
天险连三峡，官曹据上游。  
百年双鬓白，万里一身浮。  
可使人无讼，宁须意外忧。  
平生晏平仲，能费几狐裘。  

陈师道　送外舅郭大夫西川提点刑狱  
丈人东南来，复作西南去。  
连年万里别，更觉贫贱苦。  
王事有期程，亲年当喜惧。  
畏与妻子别，已复迫曛暮。  
何者最可怜，儿生未知父。  
盗贼非人情，蛮夷正狼顾。  
功名何用多，莫作分外虑。  
万里早归来，九折慎驰骛。  
嫁女不离家，生男已当户。  
曲逆老不侯，知人公岂误。  

陈师道　送王定国通判河南  
孤身十载客都城，白社双林讳姓名。  
授馆不为他日计，解衣真出故人情。  
翘材必定延枚叟，宣室终须记贾生。  
万里归来发如漆，了知句画更新清。  

陈师道　送王君玉赴试  
汝颖诸王後，风流独此人。  
谈锋坚百战，笔力举千钧。  
得士吾无愧，多闻子未贫。  
平生三学士，相见定相亲。  

陈师道　送王元均贬衡州兼寄元龙二首  
先生英气盖区中，命与仇谋得老穷。  
又见长身有家法，可辞短簿怒吾公。  
石头路滑行能速，宣室归来语未终。  
宛洛风尘莫回顾，直须留眼送归鸿。  

陈师道　送王元均贬衡州兼寄元龙二首  
先生秀句满天东，二子缘渠再得穷。  
诗礼向来堪发冢，孙刘能使不为公。  
炎方瘴疠避轩豁，故国山河开始终。  
传语元龙要相识，江湖春动有来鸿。  

陈师道　送魏衍移沛  
积雨断行路，重江未安流。  
胡为冒艰险，迫此米帛谋。  
岁晏风作横，未宽为子忧。  
卒然托异县，所得如所求。  
主人如古人，待士礼亦优。  
人情乐新知，岂不怀旧丘。  
我贫无四壁，爱尔胡能留。  
子也尚不容，吾代诸公羞。  
勿云百田远，已作千山愁。  
念子舍我去，谁复从我游。  
诸石吾未识，因子卜可不。  
能此已可尚，终焉致绸缪。  

陈师道　送吴先生谒惠州苏副使  
闻名欣识面，异好有同功。  
我亦惭吾子，人谁恕此公。  
百年双白鬓，万里一秋风。  
为说任安在，依然一秃翁。  

陈师道　送孝忠二首  
老眼元多泪，春风见此行。  
又为贫贱别，更觉急难情。  
斗食吾堪老，词场尔向荣。  
未须怜野鹜，家法付宣城。  

陈师道　送孝忠二首  
经史三年学，聪明一旦开。  
把文甘潦倒，数日待归来。  
士患声名早，官今岁月催。  
有亲须薄禄，临路尚徘徊。  

陈师道　送孝忠落解南归  
妙年失手未须恨，白璧深藏可自妍。  
短发我能今种种，晓妆他日看娟娟。  
千金市帚宁论价，万户分封信有年。  
清白传家有如此，归涂囊尽不留钱。  

陈师道　送杨侍禁寄频黄二公二首  
相逢今已晚，同府尚经年。  
众口不成虎，诸公更荐贤。  
两亲须薄禄，一障欲乘边。  
往问频夫子，何妨试著鞭。  

陈师道　送杨侍禁寄频黄二公二首  
多问黄居士，终年欠一书。  
因人候消息，有使报何如。  
向晚逢杨子，真堪托後车。  
亲年方赖禄，不惜借吹嘘。  

陈师道　送姚先生归宜山三首  
郑公龙变不容亲，犹有先生不绝尘。  
定力不为生死动，始知天地有闲人。  

陈师道　送姚先生归宜山三首  
老逢熙运乞前官，病遇先生得内丹。  
一饱有期吾事了，千年不死後人看。  

陈师道　送姚先生归宜山三首  
宇定心清面发丹，下床投杖觉轻安。  
此身已许壶丘子，他日争寻靖长官。  

陈师道　送泽之过维扬  
梦里扬州十载间，青楼陈迹故依然。  
袍争烂锦催诗笔，雨溅明珠落酒船。  
顾我老无骑鹤兴，羡君行及看花天。  
囊中绣句归应满，不负韦郎五色牋。  

陈师道　送詹司业  
学舍论交二十年，白头相对固依然。  
才难孰为吾君惜，果满宁容我辈先。  
熟路长驱聊缓步，百全一发不虚弦。  
故怀未尽还成别，饱惯人间不更怜。  

陈师道　送澶州录曹宋参军  
宦游男子事，访别故人情。  
能吏于今少，春风及此行。  
英雄余战伐，犴狱寄廉平。  
未肯轻衰疾，人来阙寄声。  

陈师道　送张衡山  
昔别青衿子，今为白发翁。  
此行何日见，多难向来同。  
官事酣歌里，湖山秀句中。  
风尘莫回首，留眼送归鸿。  

陈师道　送张蕲县  
接禄才余岁，为邦近故园。  
案图三万户，镇静五千言。  
雪尽春泥滑，风生沙水昏。  
犹须放琴客，坐席稍能温。  

陈师道　送张秀才  
学又三年积，功收一日长。  
擅场推老手，附尾续诸郎。  
度鸟界晴碧，过云回夕黄。  
熟知诗有验，莫愠路无粮。  

陈师道　送张秀才兼简德麟  
长安千门憎热客，我独怜君来解热。  
呼儿具饭懒出口，藜羹不糁甘一啜。  
北州别驾玉刻麟，索书往见良可人。  
驿使别来无一字，知有此情谁与亲。  

陈师道　送张支使  
旷度逢知晚，高才处下难。  
清秋一鹗上，拭目万人看。  
白酒初同醉，黄花已戒寒。  
凭将衰老事，一一报长安。  

陈师道　送张芝卿  
相逢已偶尔，告别更苍然。  
离合惊时换，行藏乃世缘。  
君无学干禄，我亦赋归田。  
泗水秋山外，长安夕照边。  

陈师道　送章氏兄弟兼寄金山宁禅师  
末涂一过马群空，老眼双瞻碣石鸿。  
固有江东兼渭北，其如明月与清风。  
一官羁绊吾堪老，万里嫖姚子未穷。  
寄语此时怀马祖，叩门何日许庞公。  

陈师道　送章推官  
从事有多誉，还家能少留。  
持杯犹颍尾，解缆即沙头。  
好事今犹壮，论文老自休。  
风埃留我老，说与五湖秋。  

陈师道　送赵朝请赴苏幕  
好合同黄卷，情新更白头。  
胡然落丹墨，不坐致公侯。  
沙软留徐步，潮回趁急流。  
平生湖海兴，日夜逐行舟。  

陈师道　送赵承议  
先生隐德世难名，晚见诸孙也自成。  
颍水向来须好句，道山今日有宗英。  
林湖更觉追随尽，巾帽犹堪语笑倾。  
勤苦读书终不补，未须墙角弃长檠。  

陈师道　送赵教授  
束发相看到白头，了知公鬓不胜忧。  
可堪亲老须三釜，又著儒冠忍一羞。  
平世功名须晚节，向来旬月取封侯。  
北州豪杰知谁健，乞我黄淤十里秋。  

陈师道　送郑祠部  
持节还家未白头，有亲八十更何求。  
又须急诏登天去，不为寒乡尽岁留。  
四著儒冠甘送老，数经奇运得销忧。  
拟登碣石临朝日，浩荡沧溟没白鸥。  

陈师道　送智叔令咸平  
二谢将能事，重阳只故台。  
固须冲节去，便恐带秋回。  
敏捷才无尽，铺张意有开。  
犹须记衰疾，书与雁同来。  

陈师道　宿泊口  
弱柳经寒色，悬流尽夜声。  
更长疑睡少，霜落怯寒生。  
急急占星度，摇摇苦舫倾。  
风涛兼盗贼，恩重觉身轻。  

陈师道　宿柴城  
卧埋尘叶走风烟，齿豁头童不记年。  
起倒不供聊应俗，高低莫可只随缘。  
冬冬鼓远三行夜，隐隐平湖四接天。  
枕底涛波蓬上雨，故将羁老到愁边。  

陈师道　宿合清口  
风叶初疑雨，晴窗误作明。  
穿林出去鸟，举棹有来声。  
深渚鱼犹得，寒沙雁自惊。  
卧家还就道，自计岂苍生。  

陈师道　宿齐河  
烛暗人初寂，寒生夜向深。  
潜鱼聚沙窟，坠鸟滑霜林。  
稍作他方计，初回万里心。  
还家只有梦，更著晓寒侵。  

陈师道　宿钱塘尉廨  
平湖遶舍山无盗，官事长闲俸有金。  
安得终身为御寇，不辞儿女作吴音。  

陈师道　宿深明阁二首  
窈窕深明阁，晴寒是去年。  
老将灾疾至，人与岁时迁。  
默坐元如在，孤灯共不眠。  
暮年身万里，赖有故人怜。  

陈师道　宿深明阁二首  
缥缈金华伯，人间第一人。  
剧谈连昼夜，应俗费精神。  
时要平安报，反愁消息真。  
墙根霜下草，又作一番新。  

陈师道　陶朱公庙  
千篇奏牍漫多知，百战收功未出奇。  
名下难居身可辱，鄐将湖海换西施。  

陈师道　题画李白真  
君不见浣花老翁醉骑驴，熊儿捉辔骥子扶。  
金华仙伯哦七字，好事不复千金模。  
青莲居士亦其亚，斗酒百篇天所借。  
英姿秀骨尚可似，逸气高怀那得画。  
周郎韵胜笔有神，解衣磅祌未必真。  
一朝写此英妙质，似悔只识如花人。  
醉色欲尽玉色起，分明尚带金井水。  
乌纱白紵真天人，不用更著山岩里。  
平生潦倒饱丘园，禁省不识将军尊。  
袖手犹怀脱靴气，岂是从来骨相屯。  
仰视云空鸿鹄举，眼前纷纷那得顾。  
是非荣辱不到处，只恐朝来有新句。  
勿吾身後不要名，尚得吴侯费百金。  
江西胜士与长吟，後来不忧身陆沉。  

陈师道　题明发高轩过图  
滕王蛱蝶江都马，一纸千金不当价。  
异才天纵非力能，画工不是甘为下。  
今代风流数大年，含毫落笔开山川。  
忽忘朽老压尘底，鄐怪凫鸿堕目前。  
尔来八二复秀出，万里河山才咫尺。  
眼边安得有突兀，复似天地初开辟。  
明窗写出高轩过，便逐愈湜闻吟哦。  
晚知书画真有益，鄐悔岁月来无多。  
官禁修严断过访，时於僻寺逢税鞅。  
秀润如行琮璧间，清明似引星辰上。  
忧悲愉恖百不平，河擘太华东南倾。  
平生秀句寰区满，拾掇余弃成丹青。  
平湖远岭开精神，斗觉文字生清新。  
未许二豪今角立，要知旁有卫夫人。  

陈师道　题王平甫帖  
早闻英气擅家声，晚得诸郎识老成。  
可恨治朝无此老，鄐嫌晚进不同生。  
足知落笔千言疾，尚想挥毫一坐倾，  
未信哲人穷五字，二难还复以诗鸣。  

陈师道　题柱二首  
桃李摧残风雨春，天孙河鼓隔天津。  
主恩不与妍华尽，何限人间失意人。  

陈师道　题柱二首  
从昔婵娟多命薄，如今歌舞更能诗。  
孰知文雅河阳令，不削琼奴柱下题。  

陈师道　田家  
鸡鸣人当行，犬鸣人当归。  
秋来公事急，出处不待时。  
昨夜三尺雨，灶下已生泥。  
人言田家乐，尔苦人得知。  

陈师道　同道士钱泠然寻涧水源  
晓领黄冠子，步寻东涧源。  
拖筇探清浅，垂手弄潺湲。  
岸阁残花片，槎留旧涨痕。  
凤潜丹穴邃，龙卧古潭浑。  
修竹青垂荫，长萝翠可扪。  
忽惊穿药圃，不觉到云根。  
嶝外看飞鸟，崖边见饮猿。  
援琴写山水，布席坐兰荪。  
白石支棋局，青沙藉酒尊。  
醉歌归路稳，洞口月黄昏。  

陈师道　同苏不疑避暑法惠寺  
酷暑不可处，相将寻昼凉。  
清谈廽广厦，甘寝就匡床。  
莲剥明珠滑，瓜浮绀玉香。  
因知北窗卧，自信出羲皇。  

陈师道　晚泊  
清切临风笛，深明隔水灯。  
堆场穿鸟雀，暗溜入沟塍。  
年使扶行老，船催趁渡僧。  
兹游恐未已，著句续先曾。  

陈师道　晚出  
应俗敢辞疾，冲风宁小驱。  
聊为一日役，不惮百金躯。  
雪路无行迹，冰枝有落乌。  
寒门闭萧瑟，穷里听唏吁。  

陈师道　晚立  
遶舍苔衣积，倚墙梨颊红。  
地平宜落日，野旷自多风。  
禹迹千年後，家山一顾中。  
未休嗤土偶，已复逐飘蓬。  

陈师道　晚望  
黑云映黄槐，更著白鸟度。  
蝉鸣不余力，蛙腹能许怒。  
称目有佳思，侧迳无好步。  
兴来成独往，意得谁与赋。  

陈师道　晚兴  
去国犹能别，逢人始欲愁。  
不干遮极目，自是怯回头。  
布网收渔槮，连筒下钓钩。  
谁初教鲜食，泽竭未能休。  

陈师道　晚游九曲院  
冷落丛祠晚，回斜狭路赊。  
平荷留夜雨，惊鸟过邻家。  
云暗重重树，风开旋旋花。  
病身无俗事，待得後归鸦。  

陈师道　晚坐  
柳弱留春色，梅寒让雪花。  
溪明数积石，月过恋平沙。  
病减还憎药，年侵鄐累家。  
後归栖未定，不但只昏鸦。  

陈师道　王察院挽词二首  
施报终何在，穷通共一空。  
两言成益友，百代仰高风。  
终始无遗恨，恩荣托至公。  
不应埋直气，会见吐长虹。  

陈师道　王察院挽词二首  
良贵官何与，长年死不亡。  
身须御魑魅，气已慑豺狼。  
不尽胸中蕴，犹堪地下郎。  
岂惟吾道庆，编简亦辉光。  

陈师道　望夫石  
碛戍人何在，秋霜志不移。  
无言息妫怨，有泪舜娥悲。  
山静云盘髻，江空月印眉。  
谁将望远意，歌作送征诗。  

陈师道　魏衍见过  
暑雨不作凉，爽风只自高。  
我老亦衰疾，奈此正郁陶。  
魏侯有新语，高处近风骚。  
隐几聆五字，未觉历日劳。  
酒然堕冰井，起粟竖寒毛。  
三山已在目，万象谁能逃。  
历险见绝足，过口味豚膏。  
愿为夏雷鸣，莫作饥鸢号。  

陈师道　卧疾绝句  
老里何堪病再来，愁边不复酒相开。  
一生也作千年调，两脚犹须万里回。  

陈师道　五言贺雨出  
六月鄞江旱，焦劳刺史忧。  
戴星趋洞府，踏月叩龙湫。  
引咎青章设，为坛古法修。  
山川将尔遍，牲币岂吾留。  
帝意兹回眷，神聪俯应求。  
油云潜感召，灵雨忽滂流。  
急势朝翻幕，寒声暮咽沟。  
余波平浦屿，翠色蔽田畴。  
池阁消残暑，闾阎庆有秋。  
邦民无以谢，惟起载途讴。  

陈师道　五子相送至湖陵  
中年患别多作别，早日讳穷常得穷。  
勿云一水四十里，衣冠塞郭何人同。  
周生子病辍身出，刘子远来今几日。  
石家仲叔好少年，颇能厌俗从吾律。  
魏君不独相从早，自君之来吾鄐扫。  
岁月磨人孰能久，反覆看渠难得好。  
湖陵古城风日寒，情义乃知生别难。  
高怀已为故人尽，交道应留後代看。  

陈师道　西湖  
小径才容足，寒花只自香。  
官池下凫雁，荒冢上牛羊。  
有子吾甘老，无家去未量。  
三年哦五字，草木借辉光。  

陈师道　西郊二首  
红绿相催春事阑，可能无意待人看。  
不因送客那能出，衰病经年一据鞍。  

陈师道　西郊二首  
攒眉敛目抵风沙，暗度城西十里花。  
历肆侧听长短句，缘溪斜著两三家。  

陈师道　席上劝客酒  
稍开襟抱使心宽，大放酒肠须盏乾。  
珠帘十里城南道，肯作当年小杜看。  

陈师道　戏寇君二首  
杜老秋来眼更寒，蹇驴无复逐金鞍。  
南邻鄐有新歌舞，借与诗人一面看。  

陈师道　戏寇君二首  
南邻歌舞隔墙听，想对朝窗晕倒青。  
莫望唤人看娜嫋，只凭幽梦寄丁宁。  

陈师道　戏元弼  
浊泾清渭不同源，世好因循到子孙。  
只待白头能潦倒，不虞青眼已澜翻。  

陈师道　戏元弼  
山头落日著窗明，花里来禽起笑声。  
岂有诗成须白傅，独於酒可置公荣。  

陈师道　戏元弼  
翩翩别去七经年，特特归来两浩然。  
东道有时推谢令，後堂无地著彭宣。  

陈师道　戏元弼  
车驰卒奔风雨过，白发故人余一个。  
幸是元无左阿君，何须不著陈惊坐。  

陈师道　夏杪  
一室青芜长，终朝静不哗。  
圣贤开美酒，子母破新瓜。  
绿筱初翻箨，红蕖稍荐花。  
咄嗟功业晚，览照鬓初华。  

陈师道　夏日书事  
花絮随风尽，欢娱过眼空。  
穷多诗有债，愁极酒无功。  
家在斜阳下，人归满月中。  
肝肠浑欲破，魂梦更无穷。  

陈师道　夏夜有怀  
卧念张居士，逃名老石根。  
学诗真得瘦，识字即空樽。  
鸣笛夜宜远，灯花晓更繁。  
未须哀老子，也复守丘园。  

陈师道　咸平读书堂  
昔人三百篇，善世已有余。  
後生守章句，不足供嗫嚅。  
一登吏部选，笔砚随扫除。  
闭合画眉妩，隔屋闻歌呼。  
奉公用汉律，宁复要诗书。  
俛首出跨下，枉此七尺躯。  
今代陶朱公，不作大梁屠。  
计然特未用，意得轻全吴。  
为邦得畿县，政密自计疏。  
宁书下下考，不奉急急符。  
用意簿领外，筑室课典谟。  
平生五千卷，还舍不问涂。  
近事更汉唐，稍以诗自娱。  
复作无事饮，醉卧拥青奴。  
桃李春事繁，轩窗画景舒。  
鸣屋鸠渴雨，窥帘燕哺鷕。  
休吏散篇帙，风篁献笙竽。  
听然一启齿，斯民免为鱼。  

陈师道　项城道中寄刘令使修溪桥  
老怯危桥泥没膝，喜闻吾党政如春。  
须君不惜千金费，此後宁无我辈人。  

陈师道　谢端砚  
王家旧物群偷後，石出蛮溪百丈深。  
挥翰吾非玉堂手，断金君有古人心。  

陈师道　谢傅监  
好士如好色，昔闻今则无。  
平生席为门，未识长者车。  
旷士慕林谷，羁人辱泥涂。  
愿为执鞭役，莫顺下风趋。  
去年辱公先，怀刺留寓居。  
我往拜其门，鹡鷟鸣高梧。  
论交不计年，取材忘其愚。  
一寒我如此，百镒公无余。  
今年贺公归，乃复过我庐。  
当使有近行，应门有长须。  
小家不耐事，鸡飞犬升闾。  
莫归自有恨，亲颜一何娱。  
汝家吾无忧，能致贤大夫。  
吴公汉庭右，贾生世用疏。  
平分太仓粟，尽读邺侯书。  
士为知己留，不为食有鱼。  
三言移曾母，投杼公何如。  

陈师道　谢寇十一惠端砚  
百工营材先利器，市道居货如作赘。  
书生活计亦酸寒，断塼半瓦宁求备。  
端溪四山下龙渊，郁积中州清淑气。  
金声玉骨石为容，河江屈流云作使。  
滑如女肤色马肝，夜半神光际天地。  
诸天散花百神喜，知有圣人当出世。  
没人投深索千丈，探颌适遭龙伯睡。  
辘轳挽出万人贺，千岁之藏一朝致。  
琢为时样供翰墨，十袭包藏百金贵。  
北行万里更众目，寇卿好事不计费。  
南邻居士卿之孙，丰悴相从不为异。  
似怜陶瓦磨灶煤，辍赠不减前人志。  
人言寒士莫作事，鬼夺客偷天破碎。  
龟玉韫厁与无同，锦衾还客弃佳惠。  
众所欲得当有缘，天独於余可无意。  
敢书细字注鱼虫，要传华严八千偈。  

陈师道　谢人寄酒  
旧香余味记黄封，厌见春泥满眼红。  
千乘莫从公子後，百壶能为故人东。  

陈师道　谢孙奉职惠胡德墨  
奚李风流尽，法传外诸孙。  
常山陈赡子，怀抱自高攑。  
孰云胜潘翁，惟眉山公言。  
四海未尽试，一变归九原。  
胡郎少年子，外家典刑存。  
一点落髹漆，重价压璵璠。  
孙侯磊落人，情义久益惇。  
解囊赠玄圭，孰知师白猿。  
我资不解书，下笔辄自喛。  
良宝不受辱，默默面称冤。  

陈师道　谢田氏  
登门执别有不答，惭愧公家父子孙。  
顾我何堪能至此，正缘同德又同门。  

陈师道　谢王立之送花  
过雨生泥风作尘，马蹄声里度芳辰。  
城南居士风流在，时送名花与报春。  

陈师道　谢宪台赵史惠米  
平生忍欲今忍贫，闭口逢人不少陈。  
俸薄身清赵都史，也能作意向诗人。  

陈师道　谢贇阛梨见访  
好在谈经老上人，冲风踏雪到江滨。  
百篇出箧自新得，一鉢随身依旧贫。  
终岁杜门逃俗士，为师设榻对修筠。  
蒲团藜杖焚香坐，此意此时无点尘。  

陈师道　谢赵生惠芍药三首  
郁郁芬芬十里薰，红妅白白数枝春。  
要将结习恼鶖子，送与毗耶彼上人。  

陈师道　谢赵生惠芍药三首  
从微至老走风尘，喜见乡园第四春。  
独舞东风醉西子，政缘无语鄐宜人。  

陈师道　谢赵生惠芍药三首  
九十风光次第分，天怜独得殿残春。  
一枝剩欲簪双髻，未有人间第一人。  

陈师道　谢赵使君  
欲落未落雪迫人，将尽不尽冬压春。  
风枝冰瓦有去鸟，远坊穷巷无来人。  
忽闻叩门声遽速，惊鸡透篱犬升屋。  
使君传教赐薪炭，妓围那解思寒谷。  
老身曲直不足云，冷窗冻壁作春温。  
定知和气家家到，不独先生席作门。  

陈师道　兴龙节致语口号  
剑佩声来合玉除，骐驎烟上暗金铺。  
近臣先识天颜喜，九奏初知昼景舒。  
东海为田将几见，南山称寿已三呼。  
欲知帝力今多少，醉舞行歌塞道涂。  

陈师道　行次旧县寄立之  
岁晚方奔命，春期作过宾。  
逢君为地主，顾我拙谋身。  
官是三年客，情缘一日亲。  
将身随斗食，应作未归人。  

陈师道　徐氏闲轩  
倦游梁楚爱吾庐，老寄山林孰与娱。  
想见杖藜临过鸟，更能赤手缚於菟。  
君宁平世轻三釜，我亦东原有一区。  
拟买婵娟作归计，可无堆玉斗量珠。  

陈师道　徐僲书三首  
蓬壶仙子补天手，笔妙诗清万世功。  
肯学黄家元佑脚，信知人厄匪天穷。  

陈师道　徐僲书三首  
诗成已作客儿语，笔下还为鲁直书。  
岂是神仙未贤圣，不随时事向人疏。  

陈师道　徐僲书三首  
金华牧羊小家子，西真攘桃何代儿。  
诗著海山书落爪，向来那免世人疑。  

陈师道　萱草  
唤作忘忧草，相看万事休。  
若教花有语，鄐解使人愁。  

陈师道　雪  
初雪已覆地，晚风仍积威。  
木鸣端自语，鸟起不成飞。  
寒巷闻惊犬，邻家有夜归。  
不无惭败絮，未易泣牛衣。  

陈师道　雪後  
送往开新雪又晴，故留腊白待春青。  
稍回杉色伸梅怨，并得朝看与夜听。  
已觉庭泥生鸟迹，遽修田事带朝星。  
暮年功力归持律，不是骚人故独醒。  

陈师道　雪後黄楼寄负山居士  
林庐烟不起，城郭岁将穷。  
云日明松雪，溪山进冕风。  
人行图画里，鸟度醉吟中。  
不尽山阴兴，天留忆戴公。  

陈师道　雪中寄魏衍  
薄薄初经眼，辉辉已映空。  
融泥还结冻，落木复沾丛。  
意在千山表，情生一念中。  
遥知吟榻上，不道絮因风。  

陈师道　颜市阻风二首  
水到西流阔，风从北极来。  
声驱峡口坼，力拔岭根摧。  
突兀重重浪，轰貀处处雷。  
顺流看过舫，更著快帆催。  

陈师道　颜市阻风二首  
万古梁山泊，今年未掾船。  
阻风兼著雪，费日亦忘年。  
世事元相忤，衰怀忍自煎。  
晚来声更恶，始觉畏途边。  

陈师道　宴黄提刑致语口号  
当年天下无双誉，此日朝中第一人。  
坐使黄流随指顾，即看丹阁画精神。  
天威行复朝三接，和气今如物再春。  
肯驻行轩慰离索，听歌举白莫辞频。  

陈师道　雁二首  
来往违寒暑，飞鸣在稻粱。  
未知溟海大，不肯过衡阳。  

陈师道　雁二首  
截水无留影，哀空有断群。  
翅开先作字，行断不成文。  

陈师道　杨夫人挽词  
初说南奔道路长，湖边丹旐已飞扬。  
百年积庆锺连璧，十念收功到净方。  
绛幔未经亲宋母，绿衣犹记识黄裳。  
欲图不朽须诠载，今代谁堪著石章。  

陈师道　野望  
山开两岸柳，水遶数家村。  
地势倾崖口，风涛啮石根。  
平林霜著色，沙岸水留痕。  
剩寄还乡泣，难招去国魂。  

陈师道　野望  
霜叶红於染，吹花落更馨。  
平江行诘曲，小径夹葱青。  
度鸟开愁眼，遥山入画屏。  
畏人惟可饮，从俗鄐须醒。  

陈师道　夜句三首  
过雨作秋清，归云放月明。  
入帘摇竹影，塞耳落洪声。  

陈师道　夜句三首  
老树仍孤秀，秋蟾只独明。  
何须夜来雨，鄐听枕前声。  

陈师道　夜句三首  
短短长长柳，三三五五星。  
断云当极目，不尽远峰青。  

陈师道　夜雨  
十月天犹雨，三更月失明。  
溟蒙才洒润，点滴不成声。  
辟户风烟入，投林鸟雀轻。  
旅怀终易感，倏起别离情。  

陈师道　以拄杖供仁山主二首  
错节孤根劲有余，坐床须按起须扶。  
一生用底今相赠，更问林间有此无。  

陈师道　以拄杖供仁山主二首  
洗足投筇只坐禅，厌寻歧路费行缠。  
老来不复人间事，不用山公更削圆。  

陈师道　忆少子  
端也早丰下，岁晚未可量。  
我老不自食，安得如我长。  
呱呱弃不子，退省未可忘。  
吾母亦念我，与尔宁相望。  

陈师道　隐者郊居  
高斋缭绕度双沟，老气轩昂盖九州。  
不谓江山开悒怏，正缘风味得淹留。  
招携好客供谈笑，拆补新诗拟献酬。  
小摘自锄稀菜甲，旁观虚作不堪忧。  

陈师道　迎新将至漕城暮归遇雨  
早投林野违风雨，晚旁尘泥饱送迎。  
鄐愧两街屠贩子，卧听车马过桥声。  

陈师道　蝇虎  
物微趣下世不数，随力捕生得称虎。  
匿形注目摇雨股，卒然一击势莫御。  
十中失一八九取，吻间流血腹如鼓。  
鄐行奋臂吾甚武，明日淮南作端午。  

陈师道　游鹊山院  
积石横成岭，行杨密映门。  
人声隐林杪，僧舍遶云根。  
顿摄尘缘尽，方知象教尊。  
只应羊叔子，名字与山存。  

陈师道　幼岭  
外家英俊场，季氏不好弄。  
用意丘壑间，颇以石自奉。  
谁言拳握间，意作万牛重。  
岱宗小天下，不办一席用。  

陈师道　虞美人草  
幽草默通神，旧题虞美人。  
长言方度曲，应节若翻身。  
律吕声相召，云龙气自亲。  
无情犹感会，不独在君臣。  

陈师道　与寇赵约丁塘看花寇以疾不赴有诗次其韵  
早年学苦断过从，晚岁逢春意未穷。  
欲共元刘争著语，不堪姚魏已随风。  
坐无上客席虚左，赠有英词囊不空。  
障日长须钓竿手，归来无计驻青骢。  

陈师道　与魏衍寇国宝田从先二侄分韵得坐字  
将老蒙误恩，受吊不受贺。  
欲起尚迟回，积闲习成惰。  
向来二三子，相与守寒饿。  
一日不可无，三岁安得过。  
是时秋益高，夜永月初破。  
漏鼓已再更，坐者余几个。  
酒薄多可强，谈胜坚莫破。  
檐昏读字细，林缺瞻星大。  
吴吟未至慢，楚语不假些。  
怀远已屡叹，论昔先急唾。  
身世喜相违，真成螘旋磨。  
平生陈孟公，岁晚不惊坐。  

陈师道　寓目  
曲曲河回复，青青草接连。  
去帆风力满，来雁一声先。  
野旷低归鸟，江平进晚牵。  
望乡从此始，留眼未须穿。  

陈师道　元旦  
老境难为节，寒梢未得春。  
一官兼利害，百虑孰疏亲。  
积雪无归路，扶行有醉人。  
望乡仍受岁，回首向松筠。  

陈师道　元符三年七月蒙恩复除棣学喜而成诗  
老作诸侯客，贫为一饱谋。  
折腰真耐辱，捧檄敢轻投。  
早作千年调，中怀万斛愁。  
暮年随手尽，心事许溟鸥。  

陈师道　元日雪二首  
半夜风如许，平明雪皓然。  
帘疏穿琐细，竹压更婵娟。  
窘兔走留迹，饥乌鸣乞怜。  
遥忻炎海上，还复得新年。  

陈师道　元日雪二首  
度腊阙三白，开正还积阴。  
炊烟茅舍湿，噪雀暮枝深。  
短发千方误，中年万里心。  
成书著岩穴，或有後人寻。  

陈师道　月下观潮二首  
隔江灯火见西兴，江水清平雾雨轻。  
风送潮来云四散，水光月色斗分明。  

陈师道　月下观潮二首  
素练横斜雪满头，银潮吹浪玉山浮。  
犹疑海若夸河伯，豪悍须教水倒流。  

陈师道　杂题  
春水涨湖田，先寻沪渎船。  
隔一争问主，入市不论钱。  
味得蓴尤滑，香因豉更便。  
它年楝花落，追忆漫流涎。  

陈师道　杂题  
乱水交如线，群山翠作屏。  
寒轻春稍稍，雪尽麦青青。  
霜草犹疑滑，风林渐喜听。  
生涯鞍马上，岁月短长亭。  

陈师道　杂题  
泥雪才通脚，烟云复结阴。  
迟留随处处，帘幕静沉沉。  
去雁怀归意，来禽欲好音。  
稍宽沟壑辱，不惮二毛侵。  

陈师道　再酬  
乡里衣冠不绝人，近天尺五只清门。  
论文正可簪双笔，浇舌行看赐上樽。  
琼玖每蒙先木李，蜩鸠方共笑飞鲲。  
固知贤杰当传世，下里朱陈亦有孙。  

陈师道　再次韵苏公示两欧阳  
公诗周鲁後，曳曳垂天云。  
府中顾长康，风味如麴君。  
非公无此客，请寿两山樽。  
叔季大儒後，偏醒亦同醺。  
心与柏石坚，章成绮绣纹。  
多难独不补，少戆今无闻。  
时无古今异，智有功名昏。  
可使百尺底，不作数斗浑。  

陈师道　再到钱塘呈会宗伯益  
负笈重来感旧游，流年衰鬓两经秋。  
湖山依旧浑相识，风月愁人不自由。  
尚有故交重冷榻，可堪归梦到沧洲。  
谁怜壮志空凋落，百链金为绕指柔。  

陈师道　再和寇十一二首  
南山楼观插穹苍，林杪青灯出上方。  
形胜自如诸老逝，功名随尽二流长。  
马游从昔哀吾老，王粲当年赋异乡。  
少日幻心今净尽，多生绮语未全忘。  

陈师道　再和寇十一二首  
与世相违孰自量，资身无策漫多方。  
逢场作戏真呈拙，误笔成蝇岂所长。  
名字不归青史笔，形容终老白云乡。  
可须五斗轻千里，赖有斯人未肯忘。  

陈师道　再赠寇司户  
仕屈诸儒底，名成一战中。  
酒为千日计，诗费几生功。  
戏马章台下，呼鹰上蔡东。  
少年豪侠窟，杵臼得梁鸿。  

陈师道　早春  
度腊不成雪，迎年遽得春。  
冰开还旧渌，鱼喜跃修鳞。  
柳及年年发，愁随日日新。  
老怀吾自异，不是故违人。  

陈师道　早起  
邻鸡接响作三鸣，残点连声杀五更。  
寒气挟霜侵败絮，宾鸿将子度微明。  
有家无食违高枕，百巧千穷只短檠。  
翰墨日疏身日远，世间安得尚虚名。  

陈师道　赠白阛梨  
瓶锡倦西东，归来一榻空。  
宗乘能自判，文学更兼通。  
讲彻夜堂月，定回枯树风。  
无从参净社，回首倦飞蓬。  

陈师道　赠二苏公  
岷峨之山中巴江，桂椒柟栌枫柞樟。  
青金黄玉丹砂良，兽皮鸟羽不足当。  
异人间出骇四方，严王陈李司马扬。  
一翁二季对相望，奇宝横道骥伏箱。  
谁其识者有欧阳，大科异等固其常。  
小鄐盛之白玉堂，典谟颂雅用所长。  
度越周汉登虞唐，千载之下有素王。  
平陈郑毛视荒荒，後生不作诸老亡。  
文体变化未可量，万口一律如吃羌。  
妖狐幻人犬陆梁，虎豹鄐走逢牛羊。  
上帝惠顾祓不祥，天门夜下龙虎章。  
前驱吴回後炎皇，绛旗丹毂朱冠裳。  
从以甲胄万鬼行，乘风纵燎无留藏。  
天高地下日月光，授公以柄扶病伤。  
士如稻苗待公秧，临流不渡公为航。  
如大医王治膏肓，外证已解中尚强。  
探囊一试黄昏汤，一洗十年新学肠。  
老生塞口不敢尝，向来狂杀今尚狂，  
请公别试囊中方。  

陈师道　赠关彦长  
少年初识字，已诵子虚赋。  
尝疑天上人，已离人间去。  
蹉跎二十年，久自叹迟暮。  
倦游梁宋间，鄐踏江湖路。  
此地始逢君，秋阳破朝雾。  
白首鬓毛新，青衫颜色故。  
问君胡为然，竟坐文字误。  
人事久难知，高才常不遇。  
论人较贤智，富贵宁在数。  
不见竹林诗，山王俱不与。  
湖塘发高兴，山林有佳处。  
迨此闲暇时，观游莫辞屡。  
功名如附赘，得失何用顾。  
但当勤秉烛，长愿随杖屦。  

陈师道　赠黄氏子小德  
黄童三尺世无双，笔头滚滚悬秋江。  
不忧老子难为父，平生崛强今心降。  
我来喜共阿戎语，应敌纵横如急雨。  
生子还如孙仲谋，豚犬漫多何足数。  
黄家小儿名小德，眉如长林目如漆。  
只今数岁已动人，老人留眼看他日。  
笑君老蚌生明珠，自笑此物吾家无。  
君当置酒吾当贺，有儿传业更何须。  

陈师道　赠寇国宝三首  
承家从昔如君少，得士於今孰我先。  
口拟说诗心已解，世间快马不须鞭。  

陈师道　赠寇国宝三首  
往岁黄童今寇君，高文要学亦多闻。  
留年看举天南翼，过目先空冀北群。  

陈师道　赠寇国宝三首  
虎子堕地气食牛，雀儿浴处鱼何求。  
可奈我衰才亦尽，正须二子与同游。  

陈师道　赠鲁直  
相逢不用蚤，论交宜晚岁。  
平生易诸公，斯人真可畏。  
见之三伏中，凛凛有寒意。  
名下今有人，胸中本无事。  
神物护诗书，星斗见光气。  
惜无千人力，负此万乘器。  
生前一樽酒，拨弃独何易。  
我亦奉斋戒，妻子以为累。  
子如双井茶，众口愿其尝。  
顾我如麦饭，犹足填饥肠，  
陈诗传笔意，愿立弟子行。  
何以报嘉惠，江湖永相忘。  

陈师道　赠欧阳叔弼学士  
早知汝颍多能事，晚以诗书托下寮。  
大府礼容宽懒慢，故家文物尚嫖姚。  
只将忧患供谈笑，敢望功名答圣朝。  
岁历四三仍此地，家余五一见今朝。  

陈师道　赠秦觏兼简苏迨二首  
两秦并立难为下，万里长驱在此初。  
别後未忘三日语，人来肯作数行书。  

陈师道　赠秦觏兼简苏迨二首  
文章从古不同时，诗语惊人笔益奇。  
过与阿平应绝倒，世间能有几人知。  

陈师道　赠石先生  
多方作计老如期，百疾交攻遽得衰。  
晚有胜缘逢异士，生须快意阙前知。  
迫人鬓颔纷纷白，临事回迂种种迟。  
分我刀圭容不死，他年鹤驭得追随。  

陈师道　赠太素庵轲律师  
林间细路暗通门，火合深藏雪里春。  
自笑世间千计错，羡他湖上十年人。  

陈师道　赠太素庵轲律师  
枕帐清寒夜色空，琉璃明净晚灯红。  
定知城市无穷事，尽在山人冷眼中。  

陈师道　赠田从先  
衣冠鲁国动成群，忧患相从只有君。  
落笔如流宁蹈袭，行前应敌鄐纷纭。  
愧非伏老成和伯，喜有侯芭守子云。  
意气有余功用少，相望千里定能勤。  

陈师道　赠王聿修商子常  
欲作新诗挑两公，含毫不下思先穷。  
贪逢大敌能无惧，强画修眉每未工。  
畏病忍狂妨痛饮，晚云朝雨滞晴空。  
正须好句留春住，可使风飘万点红。  

陈师道　赠魏衍三首  
妙年文墨秀儒林，老眼今晨得再明。  
历块过都聊可待，未须回首一长鸣。  

陈师道　赠魏衍三首  
崔蔡论文不足过，新诗平处到阴何。  
宁须万户权轻重，不待千篇一已多。  

陈师道　赠魏衍三首  
敏捷为文笔不休，何妨缩手小迟留。  
名驹已自思千里，老子终当让一头。  

陈师道　赠吴氏兄弟三首  
一长未可众人师，万里元随八马蹄。  
不解征西说子弟，鄐怜野鹜厌家鸡。  

陈师道　赠吴氏兄弟三首  
才随年尽不重奇，每愧诸郎索近诗。  
旋作七言供一笑，自痴那得使人痴。  

陈师道　赠吴氏兄弟三首  
得失媸妍只自知，略容千载有心期。  
恨君不识金华伯，何处如今更有诗。  

陈师道　赠写真禧道人  
久病多愁易老身，尘容衰鬓不长新。  
早须置我山岩里，不是麒麟合上人。  

陈师道　赠张文潜  
张侯便然腹如鼓，饥雷收声酒如雨。  
读书不计有余处，尚著我辈千百许。  
翻湖倒海不作难，将军百战富善贾。  
弟子不必不如师，欲知其人视其主。  
秋来待试丞相府，榖马砺兵吾甚武。  
商周不敌闻其语，一战而霸在此举。  
百年富贵要自取，人将公卿还尔汝，  
德如墨君谁敢侮。  

陈师道　赠赵奉议  
为惠不必广，但问与者谁。  
受施何用多，名义以为资。  
平生师友间，四海参寥师。  
一穷无四壁，百代有千诗。  
再逐越淮江，三年鲁中归。  
初无赞公色，不异净名衣。  
才如得风鷁，已复触藩羝。  
路贫谁肯怜，语妙君所知。  
我往立谈间，歨若白受缁。  
乃知仁者听，不待辛苦词。  
赵侯名教士，劲气喷长蝩。  
论吐天下公，而合吾所知。  
明窗弄文墨，妍语含英姿，  
要与识者论，且避群儿痴。  
旧好无新功，终年此交绥。  
未须坚百战，当即建降旗。  

陈师道　赠郑户部  
千载归来辽海东，江山如旧里闾空。  
时平未觉身难遇，学赡依然说不穷。  
着绣昼行真细事，一车磬折得深衷。  
圣朝未有徐州相，剩作功名跨数公。  

陈师道　赠知命  
黑头居士元方弟，不肯作公称法嗣。  
外人怪笑那得知，他日灵山亲授记。  
学诗初学杜少陵，学书不学王右军。  
黄尘扶杖笑邻女，白衫骑驴惊市人。  
静中作业此何因，醉里逃禅鄐甚真。  
顾我无钱呼毕曜，有人载酒寻子云。  
君家鲁直不解事，爱作文章可人意。  
一人可以穷一家，怪君又以才为累。  
请将饮酒换吟诗，酒不穷人能引睡。  
不须无事与多愁，老不欲醒惟欲醉。  

陈师道　赠周秀才二首  
与君世好自比邻，丰悴相从久更亲。  
急棹小舟来取别，固知风味似前人。  

陈师道　赠周秀才二首  
早逢异人得异术，究考咎休出顷刻。  
相逢拍手问由来，怪我今年有阴德。  

陈师道　斋居  
青奴白牯静相宜，老罢形骸不自持。  
一枕西窗深闭合，卧听丛竹雨来时。  

陈师道　张谋父乞花  
二顷田园汴泗东，春来心事几人同。  
固知短绠无深汲，又见新花发旧丛。  
花气著人浑欲醉，妍华过眼旋成空。  
冷官门外无消息，与报江南春信通。  

陈师道　招黄魏二生  
出门不雨即偶风，闭门值睡极力攻。  
似闻汤鼎作吟声，已贺胜敌收全功。  
鄐思二子共一笑，拨弃旧语无新工。  
卒行好步不两得，能致公等吾何穷。  
魏诗黄笔今未有，顾我独得神所锺。  
径须相就踏泥潦，已办煮饼浇油葱。  

陈师道　赵岩  
一市万人聚，四冲千里遥。  
胡然不作邑，兼自可成桥。  
群盗去无迹，诸家压不骄。  
由来天下事，浮议易倾摇。  

陈师道　鸷鹊诗  
若奚不鹍，吾知避而迁。  
汝胡不狸，吾知远而驰。  
宵迩吾巢，晨并吾枝。  
怀毒妊凶，初不汝期。  
莽莽拳拳，甫笑嬉嬉。  
情貌深厚，孰从而追。  

陈师道　智宝院後楼怀胡元茂  
晚渡呼舟疾，寒城著雾深。  
昏鸥明鸟道，风叶乱霜林。  
久客登临目，中年怀旧心。  
犹须一长笛，领览自沾襟。  

陈师道　中秋夜东刹赠仁公  
盈盈秋月不余分，叶露悬光可数尘。  
此地正须烦一笑，要令排户问东邻。  

陈师道　舟中二首  
恶风横江江卷浪，黄流湍猛风用壮。  
疾如万骑千里来，气压三江五湖上。  
岸上空荒火夜明，舟中起坐待残更。  
少年行路今头白，不尽还家去国情。  

陈师道　舟中二首  
野火烧原雉昏雊，黄尘涨天牛乱斗。  
江间无日不风波，老去何时脱奔走。  
诗书满腹不及口，遮日宁须钓竿手。  
愧尔茅檐炙背人，仰目青天搔白首。  

陈师道　住雁  
断岸通横水，枯荷著早霜。  
一陂堪度岁，数雁不成行。  
市远无缯缴，年丰足稻粱。  
中原有佳气，不必到衡阳。  

陈师道　追呼行  
去年米贱家赐粟，百万官仓不余掬。  
青钱随赐费追呼，昔日剜疮今补肉。  
今年夏旱秋水生，江淮转粟千里行。  
不应远水救近渴，空仓四壁雀不鸣。  
似闻为政不为费，两不相伤两相济。  
十年敛积用一朝，惊涛破山风动地。  

陈师道　追尊皇太后挽词二首  
彤管书阴教，黄图载德容。  
汉宫元梦日，代邸近乘龙。  
乔岳已遗服，青门启故封。  
从今祠百世，清庙配商宗。  
