---
title: 第49部分
index: true
icon: editor
order: 49
category:
  - 诗藏
  - 诗集
  - 全宋诗
tag:
  - 佚名
---

王安石　臧仓  
位在万乘师，孟轲犹不遇。  
岂云贫与贱，世道非吾趣。  
意行天下福，事忤由然去。  
命也固有在，臧仓汝何与。  

王安石　赠安大师  
独龙冈北第三峰，逋客归来老更慵。  
败屋数椽青缭绕，冷云深处不闻锺。  

王安石　赠宝觉  
大师京国旧，兴趣江湖迥。  
往与惠询辈，一宿金山顶。  
怀哉苦留恋，王事有朝请。  
别来能几时，浮念剧含梗。  
今朝忽相见，眸子清炯炯。  
夜阑接软语，令人发深省，  
化城出天半，远色有诸岭。  
白首对汀洲，犹思理烟艇。  

王安石　赠长宁僧首  
秀骨厖冒倦往还，自然清誉落人间。  
闲中用意归诗笔，静外安身比太山。  
欲倩野云朝送客，更邀江月夜临关。  
嗟予踪迹飘尘土，一对孤峰几厚颜。  

王安石　赠陈君景初  
吾尝奇华佗，肠胃真割剖。  
神膏既傅之，顷刻活残朽。  
昔闻今则信，绝伎世尝有。  
堂堂颍川士，察脉极渊薮。  
珍丸起病瘠，鱠虫随泄呕。  
挛足四五年，下针使之走。  
一言傥不合，万金莫可诱。  
又复能赋诗，往往吹琼玖。  
卷纸夸速成，语怪若神授。  
名声动京洛，踪迹晦莨莠。  
相逢但长啸，遇饮辄掩口。  
独醒竟何如，无乃寡俗偶。  
顾非避世翁，疑是壁中叟。  
安得斯人术，付之经国手。  

王安石　赠工部侍郎郑公挽辞  
地蟠江汉久知灵，通德门中见老成。  
南去伏波推将略，北来光禄擅诗名。  
密章赠襚连三组，画翣丧车载一旌。  
阴德故应多後福，可能生子但升卿。  

王安石　赠李士宁道人  
季主逡巡居卜肆，弥明邂逅作诗翁。  
曾令宋贾叹车上，更使刘侯惊坐中。  
杳杳人传多异事，冥冥谁识此高风。  
行歌过我非无谓，唯恨贫家酒盏空。  

王安石　赠李士云  
李子山水人，而常寓城郭。  
毫端出窈窕，心手初不著。  
我闻大梵天，擎跨鸡孔雀。  
执铃扬赤幡，浩劫净无作。  
仕哉子能图，可以慰寂寞。  
相与验其真，他年在寥廓。  

王安石　赠彭器资  
鄱水滔天竟东注，气泽所锺贤可慕。  
文章浩渺足波澜，行义迢迢有归处。  
中江秋浸两崖间，逆洄与我相往还。  
我挹其清久未竭，复得纵观於波澜。  
放言深入妙云海，示我仙圣本所寰。  
楞伽我亦见彷佛，岁晚所悲行路难。  

王安石　赠僧  
纷纷扰扰十年间，世事何尝不强颜。  
亦欲心如秋水静，应须身似岭云闲。  

王安石　赠上元宰梁之仪承议  
白下有贤宰，能歌如紫芝。  
民欺自不忍，县治本无为。  
风月谁同赏，江山我亦思。  
粉墙侵醉墨，怊怅绿苔滋。  

王安石　赠殊胜院简道人  
早悟耆山善，今为洛社豪。  
有生常寂寞，所得是风骚。  
露夕吟逾苦，云收思共高。  
此怀差自适，千社一牛毛。  

王安石　赠外孙  
南山新长凤凰雏，眉目分明画不如。  
年小从他爱梨栗，长成须读五车书。  

王安石　赠王居士  
武林王居士，与子俱学佛。  
以财供佛事，不自费一物。  

王安石　赠约之  
君胸寒而痞，我齿热以摇。  
无方可捄药，相值久无憀。  
欲寻秦越人，魂逝莫能招。  
但当观此身，不实如芭蕉。  

王安石　赠曾子固  
曾子文章众无有，水之江汉星之斗。  
挟才乘气不媚柔，群儿谤伤均一口。  
吾语群儿勿谤伤，岂有曾子终皇皇。  
借令不幸贱且死，後日犹为班与扬。  

王安石　赠张康  
昔在历阳时，得子初江津。  
手中紫团参，一饮宽吾亲。  
舍舟城南居，杖屦日相因。  
百口代起伏，呻呼聒比邻。  
叩门或夜半，屡费药物珍。  
欲报恨不得，肠胃盘车轮。  
今逢又坎坷，令子驰风尘。  
颠倒车马间，起先冰雪晨。  
嗟我十五年，得禄尚辞贫。  
所读漫累车，岂能苏一人。  
无求愧子义，有施惭子仁。  
逝将收桑榆，邀子寂寞滨。  

王安石　赠张轩民赞善  
潮打空城寂寞回，百年多病独登台。  
谁人得似张公子，有底忙时不肯来。  

王安石　澶州  
津津河北流，巐巐两城峙。  
春秋诸侯会，澶渊乃其地。  
书留後世法，岂独讥当世。  
野老岂知此，为予谈近事。  
边关一失守，北望皆胡骑。  
黄屋亲乘城，穹庐矢如蝟。  
纷纭擅将相，谁为开长利，  
焦头收末功，尚足夸一是。  
欢盟从此数，日月行人至。  
驰迎传马单，走送牛车疲。  
征求事供给，厮养犹珍丽。  
戈甲久已销，澶人益憔悴。  
能将大事小，自合文王意。  
语翁无叹嗟，小雅今不废。  

王安石　澶州  
去都二百四十里，河流中间两城峙。  
南城草草不受兵，北城楼橹如边城。  
城中老人为予语，契丹此地经钞虏。  
黄屋亲乘矢石间，胡马欲踏河冰渡。  
天发一矢胡无酋，河冰亦破沙水流。  
欢盟从此至今日，丞相莱公功第一。  

王安石　张工部庙  
使节纷纷下禁中，几人曾到此城东。  
独君遗像今如在，庙食真须德与功。  

王安石　张剑州至剑一日以亲忧罢  
客舍飞尘尚满鞯，却寻东路想茫然。  
白头反哺秦乌侧，流血思归蜀鸟前。  
今日相逢知怅望，几时能到与留连。  
行看万里云西去，倚马春风不忍鞭。  

王安石　张良  
留侯美好如妇人，五世相韩韩入秦。  
倾家为主合壮士，博浪沙中击秦帝。  
脱身下邳世不知，举国大索何能为。  
素书一卷天与之，谷城黄石非吾师。  
固陵解鞍聊出口，捕取项羽如婴儿。  
从来四皓招不得，为我立弃商山芝。  
洛阳贾谊才能薄，扰扰空令绛灌疑。  

王安石　张良  
汉业存亡俯仰中，留侯当此每从容。  
固陵始议韩彭地，复道方图雍齿封。  

王安石　张氏静居院  
动者利进为，静者乐止居。  
物性有偏得，惟贤时卷舒。  
张侯始出仕，所至多名誉。  
老矣归偃休，买地斸荒芜。  
屋成为令名，名实与时俱。  
南堂栖幽真，晨起瞻像图。  
北堂画五禽，游戏养形躯。  
燕有诸宾庭，学有诸子庐。  
问侯年几何，矫矫八十余。  
问侯何能尔，心不藏忧愉。  
问侯客何为，弦歌饮投壶。  
问侯儿何读，夏商及唐虞。  
嵩山填门户，洛水绕阶除。  
侯於山水间，结驷有通衢。  
我念老退者，古多贤大夫。  
留侯亦养生，乃欲凌空虚。  
闭门不饮酒，岂异山中舑，  
疏傅稍喜客，挥金能自娱。  
不闻喜教子，满屋青紫朱。  
张侯能兼取，胜事古所无。  
褒称有乐石，丞相为之书。  
而我不自量，闻风亦歌呼。  

王安石　张侍郎示东府新居诗因而和酬二首  
得贤方慕北山莱，赤白中天二府开。  
功谢萧规惭汉第，恩从隗始诧燕台。  
曾留上主经过迹，更费高人赋咏才。  
自古落成须善颂，扫除东阁望公来。  

王安石　张侍郎示东府新居诗因而和酬二首  
荣观流传动草莱，中官赐设上尊开。  
鼓歌{穴下加叫}竔听疑梦，肴果联翩馈有台。  
斧藻故应宜旧德，栋梁非复复凡材。  
虚堂欲踵曹参事，试问齐人或肯来。  

王安石　杖藜  
杖藜随水转东冈，兴罢还来赴一床。  
尧桀是非时入梦，固知余习未全忘。  

王安石　招丁元珍  
默默不自得，纷纷何所为。  
画墁聊取食，猎较且随时。  
秋入江湖暗，风生草树悲。  
黄花一杯酒，思与故人持。  

王安石　招吕望之使君  
潮沟东路两牛鸣，十亩漪涟一草亭。  
委质山林如许国，寄怀鱼鸟欲忘形。  
纷纷易变浮云白，落落谁锺老柏青。  
尚有使君同好恶，想随秋水肯扬舲。  

王安石　招同官游东园  
青青石上蘖，霜至亦已凋。  
冉冉水中蒲，尔生信无聊。  
感此岁云晚，欲欢念谁邀。  
嘉我二三子，为回东城镳。  
幽菊尚可泛，取鱼系榆条。  
毋为百年忧，一日以逍遥。  

王安石　招杨德逢  
山林投老倦纷纷，独卧看云却忆君。  
云尚无心能出岫，不应君更懒於云。  

王安石　招叶致远  
山桃野杏两三栽，嫩叶商量细细开。  
最是一年春好处，明朝有意抱琴来。  

王安石　招叶致远  
白下长干一水间，竹云新笋已斑斑。  
明朝若有扁舟兴，落日潮生尚可还。  

王安石　招元度  
早知皆是自拘囚，年少因何有旅愁。  
自是不归归便得，陆乘肩舆水乘舟。  

王安石　招约之职方并示正甫书记  
往时江总宅，近在青溪曲。  
井灭非故桐，台倾尚余竹。  
池塘三四月，菱蔓芙蕖馥。  
蒲柳亦竞时，冥冥一川绿。  
方坻最所爱，意谓可穿筑。  
欲往无舟梁，长年寄心目。  
故人晚得此，心事付草木。  
消摇檐宇新，揽结蹊隧熟。  
更能适我愿，中水开茆屋。  
鬼营诛荒梗，人境扫喧黩。  
濠鱼净留连，海鸟暖追逐。  
岂无方外客，於此停高躅。  
忆初桑落时，要我岂非夙。  
蚕眠忽欲老，一个未言速。  
当缘东门水，尚涩南浦舳。  
吾庐虽隐翳，赏眺还自足。  
横陂受後涧，直堑输前渎。  
跳鳞出重锦，舞羽堕软玉。  
碧筩递舒卷，紫角联出缩。  
千枝孙峄阳，万本毋淇澳。  
满门陶令株，弥岸韩侯蔌。  
尚复有野物，与公新听瞩。  
金钿拥芜菁，翠被敷苜蓿。  
虾蟆能作技，科斗似可读。  
棂轩俯北渚，花气时度谷。  
耘耡聊效颦，缔构行可续。  
荒乘傥不倦，一昼敢辞卜。  
虽无北海酒，乃有平津肉。  
翛翛仙李枝，城市久烦促。  
寄声与俱来，荫我台上谷。  

王安石　昭文斋  
我自山中客，何缘有此名。  
当缘琴不鼓，人不见亏成。  

王安石　柘冈  
万事纷纷只偶然，老来容易得新年。  
柘冈西路花如雪，回首春风最可怜。  

王安石　真人  
予常值真人，能藏毒而宁。  
能纳秽若净，能易膻使馨。  
能解身赫赫，能逆如冥冥。  
日唯汝心撄，而汝耳目荧。  
廓然而无营，其孰扰汝灵。  
神奇实主汝，厥通莫之令。  
嘻予岂不知，黄帝与焦螟。  
死心而废形，乃可少闻霆。  
顾今亲遘之，於吾独剽聆。  
刳心事斯语，自儆以书铭。  

王安石　真州东园作  
十年历遍人间事，却绕新花认故丛。  
南北此身知几日，山川长在泪痕中。  

王安石　真州马上作  
身随饥马日中行，眼入风沙困欲盲。  
心气已劳形亦弊，自怜於世欲何营。  

王安石　镇南邸报癸未四月作  
赐诏宽言路，登贤壮陛廉。  
相期正在治，素定不烦占。  
众喜夔龙盛，予虞终灌憸。  
太平谈可致，天意慎猜嫌。  

王安石　焌然来思  
念我独兮，亦莫我顾。  
焌然来思，程伯休父。  
我有旨酒，尔殽伊脯。  
酌言酬之，式歌且舞。  
不留不处，适彼乐土。  
言秣其马，率西水浒。  
有客宿宿，于时语语。  
山有桥松江有渚，式遄其归不我与。  
作此好歌，倡予和女。  

王安石　正肃吴公挽辞三首  
从容边塞议，慷慨庙堂争。  
曲突非无验，方穿有不行。  
搢绅终倚赖，赠襚极哀荣。  
岂慕公孙贵，平生学董生。  

王安石　正肃吴公挽辞三首  
应世文章手，宜民政事才。  
朝多侧目忌，士有拊心哀。  
书蠹平生简，香寒後夜灰。  
悠悠国西路，空得葬车回。  

王安石　正肃吴公挽辞三首  
昔继吴公治，今从子产游。  
里门无旧客，乡国有新丘。  
谋让裨谌远，文归贾谊优。  
此时辜怨宠，西望涕空流。  

王安石　正宪吴公挽辞  
丙魏虽曹汉道昌，岂如公出值虞唐。  
秀锺旧国山川气，荣附中天日月光。  
更化事功参虎变，赞元时序得金穰。  
伤心鼓吹城南陌，回首新阡柏一行。  

王安石　证圣寺杏接梅花未开  
红蕊曾游此地来，青青今见数枝梅。  
只应尚有娇春意，不肯凌寒取次开。  

王安石　郑子宪西斋  
漫构轩窗意亦深，滔滔浮俗倦登临。  
诗书千载经纶志，松竹四时萧洒心。  
晓枕一容春梦到，夜灯唯许月废台。  
邑子从今夸胜事，岂论王谢世称才。  

王安石　纸暖合  
联屏盖障一寻方，南设钓帘北置床。  
侧座对敷红絮暖，仰窗分启碧纱凉。  
毡庐易以梅焌坏，锦幄终於草野妨。  
楚谷越藤真自称，每糊因得减书囊。  

王安石　至开元僧舍上方次韵舍弟二月一日之作  
溪谷溅溅嫩水通，野田高下绿蒙茸。  
和风满树笙簧杂，霁雪兼山粉黛重。  
万里有家归尚隔，一廛无地去何从。  
伤春故欲西南望，回首荒城已暮锺。  

王安石　致仕邵少卿挽辞二首  
谢杋城中守，梁鸿墓下归。  
素车驰吉路，丹旐卷寒辉。  
抚几虚容在，瞻图实貌非。  
无因置一酹，空此叹长违。  

王安石　致仕邵少卿挽辞二首  
杯酒邗沟上，纷纷已十年。  
音容常想见，风迹每流传。  
老去元卿位，新开太守阡。  
庆门当更大，子弟固多贤。  

王安石　致仕虞部曲江谭君挽辞  
同时献赋久无人，握手悲欢迹已陈。  
它日白衣霄汉志，暮年朱绂水云身。  
虚容剑几今长夜，小隐山林只旧春。  
岂惜埋辞追往事，齿衰才尽独伤神。  

王安石　中茅峰石上徐锴篆字题名  
百年风雨草苔昏，尚有当年墨法存。  
只恐终随峄碑尽，西风吹烧满秋原。  

王安石　中牟  
颓城百雉拥高秋，驱马临风想圣丘。  
此道门人多未悟，尔来千载判悠悠。  

王安石　中年  
中年许国邯郸梦，晚岁还家圹埌游。  
南望青山知不远，五湖春草入扁舟。  

王安石　中秋夕寄平甫诸弟  
浮云吹尽数秋毫，爚爚金波满满醪。  
千里得君诗挑战，夜坛谁敢将风骚。  

王安石　中书即事  
投老翻为世网婴，低徊终恐负平生。  
何时白土冈头路，渡水穿云取次行。  

王安石　中书偶成  
忽忽余年往，茫茫不自知。  
殷懃照清浅，邂逅见衰迟。  
辅世无贤业，容身有圣时。  
归欤今可矣，何以长人为。  

王安石　忠献韩公挽辞二首  
心期自与众人殊，骨相知非浅丈夫。  
独斡斗杓环帝座，亲扶日毂上天衢。  
锄耰万里山无盗，衮绣三朝国有儒。  
爽气忽随秋露尽，但留陈迹在龟趺。  

王安石　忠献韩公挽辞二首  
两朝身与国安危，曲策哀荣此一时。  
木稼尝闻达官怕，山颓果见哲人萎。  
英姿爽气归图画，茂德元勋在鼎彝。  
幕府少年今白发，伤心无路送露輀。  

王安石　锺山即事  
涧水无声绕竹流，竹西花草弄春柔。  
茅檐相对坐终日，一鸟不鸣山更幽。  

王安石　锺山晚步  
小雨轻风落楝花，细红如雪点平沙。  
槿篱竹屋江村路，时见宜城卖酒家。  

王安石　锺山西庵白莲亭  
山亭新破一方苔，白帝留花满四隈。  
野艳轻明非傅粉，秋光清浅不凭材。  
乡穷自作幽人伴，岁晚谁为静女媒。  
可笑远公池上客，却因松菊赋归来。  

王安石　仲明父不至  
月出映沟坻，烟升隐墟落。  
寒鱼占窟聚，暝鸟投枝泊。  
亭皋闭晚市，陇首归新获。  
伫子终不来，青灯耿林壑。  

王安石　仲明父至宿明日遂行  
初登张公门，公子始冠帻。  
於今见公子，与我偕鬓白。  
山林坐语笑，宛我在公侧。  
岂惟貌如之，侃侃有公德。  
忆公营濑乡，许我归作客。  
我归公既逝，惆怅难再得。  
得子如得公，交怀我忻戚。  
漂摇将安往，税驾止一昔。  
寤言且勿寐，庶以永今夕。  
何时复能还，裹饭冶城宅。  

王安石　仲元女孙  
双鬟嬉戏我庭除，争挽新花比绣襦。  
亲结香缨知不久，汝翁那更镊髭须。  

王安石　众人  
众人纷纷何足竞，是非吾喜非吾病。  
颂声交作莽岂贤，四国流言旦犹圣。  
唯圣人能轻重人，不能铢两为千钧。  
乃知轻重不在彼，要之美恶由吾身。  

王安石　重登宝公塔复用前韵二首  
空见方坟涌半霄，难将生死问参寥。  
应身东返知何国，瑞像西归自本朝。  
遗寺有门非辇路，故池无钵但僧瓢。  
独龙下视皆陈迹，追数齐梁亦未遥。  

王安石　重登宝公塔复用前韵二首  
碧玉旋螺恍隔霄，冠山仙冢亦寥寥。  
空余华构延风月，无复灵踪落市朝。  
帐座追严多献宝，供盘随施有操瓢。  
他方出没还如此，与物何心作迩遥。  

王安石　重过余婆冈市  
忆我东游未有须，扶衰重此驻肩舆。  
市中年少今谁在，鲁叟当街六十余。  

王安石　重将  
重将白发旁墙阴，陈迹茫然不可寻。  
花鸟总知春烂熳，人间独自有伤心。  

王安石　重游草堂次韵三首  
垣屋荒葛藟，野殿冷檀沈。  
鹤有思顒意，鹰无恋遁心。  
禅房闭深竹，斋钵度遥岑。  
寂寞黄尘里，金身倚一寻。  

王安石　重游草堂次韵三首  
僧残尚食少，佛古但泥多。  
寒守三衣法，饥传一钵歌。  
宽闲每迸竹，危朽漫牵萝。  
怊怅庭前柏，西来意若何。  

王安石　重游草堂次韵三首  
野寺真兰若，山僧老病多。  
疏锺挟谷响，悲梵入樵歌。  
水映茅篁竹，云埋茑女萝。  
拂尘书所见，因得拟阴何。  

王安石　州桥  
州桥蹋月想山椒，回首哀湍未觉遥。  
今夜重闻旧呜咽，却看山月话州桥。  

王安石　舟过长芦  
木落草摇洲渚昏，泊船深闭雨中门。  
回灯只欲寻归梦，儿女纷纷强笑言。  

王安石　舟还江南阻风有怀伯兄  
几时重接汝南评，两浆留连不计程。  
白浪黏天无限断，玄云垂野少晴明。  
平皋望望欲何向，薄宦嗟嗟空此行。  
会有开樽相劝日，鷚鴒随处共飞鸣。  

王安石　舟夜即事  
火炬临遥岸，余光照客船。  
水明鱼中饵，氀　暖鹭忘眠。  
感概无穷事，迟回欲晓天。  
山泉如有意，枕上送潺湲。  

王安石　舟中读书  
冉冉木叶下，萧萧山水秋。  
浮云带田野，落日抱汀洲。  
归卧无与语，出门何所求。  
未能忘感慨，聊以古人谋。  

王安石　昼寝  
井迳从芜漫，青藜亦　|扶。  
百年唯有且，万事总无如。  
弃置蕉中鹿，驱除屋上乌。  
独眠窗日午，往往梦华胥。  

王安石　朱朝议移法云兰  
幽兰有佳气，千载閟山阿。  
不出阿兰若，岂遭乾闼婆。  

王安石　诸葛武侯  
恸哭杨顒为一言，余风今日更谁传。  
区区庸蜀支吴魏，不是虚心岂得贤。  

王安石　诸葛武侯  
汉日落西南，中原一星黄。  
群盗伺昏黑，联翩各飞扬。  
武侯当此时，龙卧独摧藏。  
掉头梁甫吟，羞与众争光。  
邂逅得所从，幅巾起南阳。  
崎岖巴汉间，屡以弱攻强。  
晖晖若长庚，孤出照一方。  
势欲起六龙，东回出扶桑。  
惜哉沦中路，怨者为悲伤。  
竖子祖余策，犹能走强梁。  

王安石　竹窗  
竹窗红苋两三根，山色遥供水际门。  
只我近知墙下路，能将屐齿记苔痕。  

王安石　竹里  
竹里编茅倚石根，竹茎疏处见前村。  
闲眠尽日无人到，自有春风为扫门。  

王安石　涿州  
涿州沙上望桑乾，鞍马春风特地寒。  
万里如今持汉节，却寻此路使呼韩。  

王安石　子贡  
一来齐境助奸臣，去误骄王亦苦辛。  
鲁国存亡宜有命，区区翻覆亦何人。  

王安石　字谜诗二首  
兄弟四人两人大，一人立地三人坐。  
家中更有一两口，任是凶年也得过。  

王安石　字谜诗二首  
将军身是五行精，日日燕山望石城。  
待得功成身又退，空将心腹为苍生。  

王安石　自白门归望定林有寄  
蹇驴愁石路，余亦倦跻攀。  
不见道人久，忽然芳岁残。  
朝随云暂出，暮与鸟争还。  
杳杳青松壑，知公在两间。  

王安石　自白土村入北寺二首  
木杪田家出，城阴野迳分。  
溜渠行碧玉，畦稼卧黄云。  
薄槿烟脂染，深荷水麝焚。  
夕阳人不见，鸡鹜自成群。  

王安石　自白土村入北寺二首  
雨过百泉出，秋声连众山。  
独寻飞鸟外，时渡乱流间。  
坐石偶成歇，看云相与还。  
会须营一亩，长此听潺湲。  

王安石　自定林过西庵  
午鸡声不到禅林，柏子烟中静拥衾。  
忽忆西岩道人语，杖藜乘兴得幽寻。  

王安石　自府中归寄西庵行详  
意衰难自力，扶路便思还。  
强逐萧骚水，遥看惨淡山。  
行寻香草遍，归漾晚云间。  
西崦分明见，幽人不可攀。  

王安石　自金陵如丹阳道中有感  
数百年来王气消，难将前事问渔樵。  
苑方秦地皆芜没，山借扬州更寂寥。  
荒埭暗鸡催月晓，空场老雉挟春骄。  
豪华只有诸陵在，往往黄金出市朝。  

王安石　自遣  
闭户欲推愁，愁终不肯去。  
底事春风来，留愁愁不住。  

王安之　寄友  
忆昔青灯夜对床，冷猿声里早梅香。  
一从去櫂冲寒雪，几度凭阑到夕阳。  
秋思渐于蝉外觉，别愁空入雁边长。  
梧桐解得离人意，不遣西风叶尽黄。  

王庵僧　荼醾  
雨后荼醾将结局，风前芍药正催妆。  
道人不管春深浅，赢得山中岁月长。  

王敖道　题龙居寺  
灵刹倚山光，无尘染洞房。  
云笼金地暖，龙喷玉泉香。  
松竹分幽迳，楼台耸上方。  
蓬壶人到此，僧伴绕回廊。  

王柏　哀倪孟容父词  
忆昔见公兮，季原之堂。  
兄弟怡怡兮，清约是将。  
蔼子姓之弦歌兮，头角昂昂。  
来者起敬兮，知德义之日昌。  
造化无情兮，慨有季之先亡。  
气象少异兮，灯火凄凉。  
幸二子之自奋兮，视前有光。  
何禄养之不久兮，遽惊风木之伤。  
痛日月之未改兮，已变故常。  
以公之刚介兮，岂北面於缁黄。  
我知公之心兮，萦不足以挽其恨之长。  
东风作恶兮雪絮正狂，黄垆晓启兮松楸苍苍。  
劳生兮永佚，世事兮茫茫。  
交之道兮日落，老有泪兮滂滂。  

王柏　八咏新楼  
翚飞高插女星光，可是溪山属沈郎。  
眼力拓开千里远，楼身抬起一寻强。  
争观王谢新题壮，不数齐梁旧事荒。  
谁识倚阑真乐处，清风明月浪篇章。  

王柏　跋潘默成诗  
不动心斋有素规，稜稜风骨太清奇。  
残书断帖人争宝，谁识先生媿禄诗。  

王柏　白荷花  
玉娥独自到书屏，不管人间暑气深。  
待得诗成花已谢，应无好句惬花心。  

王柏　拜明招二先生墓有感  
忆昔龙门续断弦，荥阳一脉浚家传。  
谁知丽泽收声蚤，梦奠于今八十年。  

王柏　拜明招二先生墓有感  
神舦王气点腥羶，爵命今年下日边。  
俎豆孔堂新剑佩，风烟晋国旧山川。  

王柏　拜明招二先生墓有感  
一原英魄一山藏，回首怀忠道路长。  
天意未开南北限，要教北学王南方。  

王柏　拜明招二先生墓有感  
林麓幽幽气象闲，三年肄留萃衣冠。  
自从引翼无求地。  

王柏　拜明招二先生墓有感  
炯炯长空一片心，东南鼎立统斯文。  
卷藏万古春归去，只有余光在此君。  

王柏　拜明招二先生墓有感  
研席尝栖一柏堂，至今鱼鼓诉凄凉。  
溪山不掩中和气，发见随时草木香。  

王柏　拜明招二先生墓有感  
竹舆侵晓出山阿，宿露清圆忆旧哦。  
当日解衣盘礴意，明明分付一池荷。  

王柏　拜明招二先生墓有感  
多少门人迹已空，后生久矣失遗风。  
圣贤立教无今古，时有污隆道不穷。  

王柏　拜明招二先生墓有感  
束发家庭识所宗，平生心在瓣香中。  
白头始下券台拜，的的精诚自感通。  

王柏　拜明招二先生墓有感  
仲氏孤忠彻九天，青原淡月惨遗篇。  
摩挲朱子呜呼字，寂寂庭前重怆然。  

王柏　伯兄新楼十首  
敛墙缩地保邻欢，巧作规模不见悭。  
初转层梯心似隘，一开窗了便宽闲。  

王柏　伯兄新楼十首  
不嫌陋巷据坡头，旋斸烟莱著小楼。  
面面有山殊不恶，倚阑销尽半生愁。  

王柏　伯兄新楼十首  
东山护晓日葱曨，一簇楼台紫翠中。  
鸳瓦露漙鳞甲动，参差翚影挂斜红。  

王柏　伯兄新楼十首  
野色晴晖展画屏，绿槐古樾两娉婷。  
却嫌一带无情竹，只放金华半段青。  

王柏　伯兄新楼十首  
投西眼力拓天宽，收得烟林透入关。  
双鹜断霞飞不尽，九峰斜抹有无间。  

王柏　伯兄新楼十首  
林间塔影郁苍苍，向晚风传供佛香。  
灯焰万龛时炯炯，恍然文笔吐光芒。  

王柏　伯兄新楼十首  
未说楼居即是仙，自然高处隔尘寰。  
谁家双鹤鸣清晓，声在东边竹树间。  

王柏　伯兄新楼十首  
月满阑干风满衿，浪因景物动清吟。  
钟惊老鹤翻金刹，角引栖鸦投暮林。  

王柏　伯兄新楼十首  
楼头小圃径斜通，种竹休教势倚空。  
好是故庐犹在眼，未应修筱障西风。  

王柏　伯兄新楼十首  
七弦之外数联诗，袅袅炉烟酒半卮。  
岂独对床堪听雨，不如话到月斜时。  

王柏　陈卿内邵氏挽词  
群山峨峨兮屏下环，钟为人英兮司贤关。  
风雅解颐兮簪佩珊珊，有女颖悟兮拱听帷间。  
识性情之正兮妇德闲，鸡鸣警戒兮夜漫漫。  
冰清玉润兮卿月相传，夫君骑鲸兮今几年。  
纲纪绳绳兮闺门肃然，乐山堂兮花木正妍。  
蕙槁兰萎兮弃钗钿，凄凄东坞兮藏风烟。  
画翣流云兮去翩翩，飞絮寂寞兮随珠輟。  
忍看双璧兮沈黄泉，龟趺螭首兮何时镌。  
山灵呵护兮祚绵绵。  

王柏　赤松即景  
平生百虑懒，尚有丘壑心。  
佳哉二三友，歃盟同幽寻。  
壮怀豁虚旷，玄宫穷邃深。  
时方酿薄暑，万绿张云岑。  
新篁凝粉翠，日影筛碎金。  
瘦筇扶野步，羽扇摇清吟。  
潄齿掬清泚，雪瀑开风襟。  
脱巾挂琪树，露顶涵重阴。  
山禽自在语，山醪随意斟。  
物外转栖碧，石险苍苔侵。  
路穷不可去，半山闻语音。  
山路未为险，世路万{上山下欹}嵚。  
阿时侣麋鹿，结茅入深林。  

王柏　赤松夜宿  
香火悠长仙力重，山川布瀋妙难控。  
诗魂飞绕翠屏中，冷雨痚风时入梦。  

王柏　畴依  
元会开物，风气浑庞。  
聿生神圣，惟包羲皇。  
始画八卦，人文炳煌。  
大道之书，谁云已亡。  

王柏　畴依  
巍乎大哉，尧之为君。  
其仁如天，其知如神。  
凿井耕田，出作入息。  
击壤而歌，不知帝力。  

王柏　畴依  
虞舜则微，重华协帝。  
父顽母嚚，焌焌以乿。  
天理之极，人伦之至。  
恭已当天，云行雨施。  

王柏　畴依  
禹乃嗣兴，载平水土。  
天锡九畴，彝伦攸叙。  
克俭克勤，不伐不矜。  
有典有则，贻厥子孙。  

王柏　畴依  
昔在帝尧，咨舜一语。  
允执厥中，舜亦命禹。  
危微粗一，义复兼举。  
三圣授受，独盛前古。  

王柏　畴依  
汤聘莘尹，五进就桀。  
天命人归，鸣条自葛。  
以义制事，以礼制心。  
日新厥德，鉴此盘铭。  

王柏　畴依  
於穆文王，顺帝之则。  
身蒙大难，小心翼翼。  
三分有二，以服事殷。  
可谓至德，万邦仪刑。  

王柏　畴依  
武王达孝，善继善述。  
盟津既誓，干戈载戢。  
访于箕子，洪范以陈。  
惟皇建极，反覆丁宁。  

王柏　畴依  
於皇周公，勤劳王家。  
掬舄几几，德音不瑕。  
思兼三王，以施四事。  
坐以待日，制作大备。  

王柏　畴依  
生民以来，未有孔子。  
金声玉振，始终条理。  
五经之道，天地同流。  
立此人极，万世东周。  

王柏　畴依  
贤哉颜子，好学独称。  
既竭吾才，欲罢不能。  
不贰不迁，庶乎亚圣。  
一箪一瓢，不幸短命。  

王柏　畴依  
曾子虽鲁，纤悉不遗。  
吾道一贯，以鲁得之。  
易箦得正，手足斯启。  
仁为己任，死而后已。  

王柏　畴依  
至哉子思，忧道失传。  
推本遗训，中庸一编。  
提挈网维，开示蕴奥。  
无声无臭，熟窥其妙。  

王柏　畴依  
惟孟轲氏，雄土绝识。  
伯仲禹功，力距扬墨。  
性善养气，前所未闻。  
历选诸子，实醇乎醇。  

王柏　畴依  
圣道不行，自周公殁。  
圣学不传，由孟子卒。  
上无善治，下无真儒。  
章句训诂，煨烬之余。  

王柏　畴依  
皇宋文明，周子天畀。  
不由师传，道体默契。  
建图属书，以觉后觉。  
上接洙泗，下开河洛。  

王柏　畴依  
历纪明道，祥应两程。  
吟风弄月，有的其承。  
体用一原，显微无间。  
惠我光明，如夜复旦。  

王柏　畴依  
于时张子，崛起关中。  
虎皮端坐，多士景从。  
瞻彼洛矣，道淳所宗。  
订顽揭牖，表表正蒙。  

王柏　畴依  
恭惟道统，一绝千载。  
何绝之久，何续之易。  
师友之盛，东南洋洋。  
曰尹曰谢，曰游曰杨。  

王柏　畴依  
迪予朱子，理一分殊。  
汛扫淫诐，煌煌四书。  
有析其精，一字万钧。  
有会于极，万古作程。  

王柏　畴依  
流泽未远，口耳复迷。  
纂组断碎，倚托媚时。  
大本斲丧，扰扰胡为。  
渊源微矣，予将畴衣。  

王柏　除夜防杨此斋  
除夕家家整世氛，老来天赐一閒身。  
正当风雪翻空急，面拂冰花访故人。  

王柏　除夜防杨此斋  
一别癯仙已八年，伶俜鹤骨尚弹冠。  
相逢逆旅欢然处，各著精神子细看。  

王柏　春归  
春来春去果何心，静坐焚香细细评。  
太极流行千古事，一元发育四时情。  
黄堆稼穑谁勋业，绿到桑麻已老成。  
舒惨荣枯人自异，此中生意本分明。  

王柏　春雪两绝  
开岁晴天亦太悭，六花日日舞檐端。  
浑然一色无分别，也把梅花作雪看。  

王柏　春雪两绝  
无端雨雪恣痴顽，弱甚东君太失权。  
一白但为群丑幸，雪消群丑只依然。  

王柏　次前人韵  
弹冠事业耳边新，我梦何因到紫宸。  
自古为仁知不富，如今学道岂忧贫。  
与其鞭扑杒民髓，熟若箪瓢乐此身。  
志士不忘在沟壑，不应后世便无人。  

王柏　次前韵寄郑悦斋  
单骑冲寒发路东，只缘归计太痚空。  
三年事外多闲日，一别花间几信风。  
出处莫期当世合，功名要与古人同。  
凭君试问真消息，应已西兴唤短篷。  

王柏　催雨  
人世如居甑，骄阳不可鉯。  
未闻刍作狗，安得梦维鱼。  
赋敛民生槁，干戈国计虚。  
安危关一饱，雨意莫踌躇。  

王柏　答子宣雪中惠吴中珍味  
谁枉袁安雪里车，忽然台馈入吾庐。  
平生安识吴中味，搅碎衰翁满腹蔬。  

王柏　呆官人三绝  
直道难行久，前程岂易裁。  
逊斋姜辣口，奄有世间獃。  

王柏　呆官人三绝  
冷面无惭色，真心不脱空。  
虽然獃在我，终是与人忠。  

王柏　呆官人三绝  
獃本非嘉德，如何乐此名。  
能於獃外看，方见业之精。  

王柏　代寿忠王  
天眷中兴业，丁年拱庆基。  
皇图开一子，宝历出三奇。  
象奏前星瑞，光依太极仪。  
一卮眉寿祝，敬和益公诗。  

王柏　代挽王潜斋  
自立西山雪，声名四十年。  
清思奎画重，忠重物情怜。  
廊庙风云断，园林岁月迁。  
潜斋元不死，有子续遗编。  

王柏　代挽王潜斋  
先世论交早，名公不忍忘。  
共期霖雨施，忽掩斗枢光。  
北墅风烟惨，南山草木香。  
片云开白日，卹典耀龙{左巾右荒}。  

王柏　悼蔡修斋  
羌世运之纬纄兮，何故老之不憖遗。  
持寸胶而救千丈浑兮，谁与同而共治。  
身一约而蹈遗烈兮，不沽直而不徇时。  
西极八桂东连吴会兮，贯南纪以周驰。  
以节用爱人兮，以静重为威。  
谓直方大之德才学识之长兮，亲结上知。  
方增重乎本朝兮，而疾痬以乘之。  
犹癯癯乎笔削之志兮，浩浩乎汗青之未期。  
遗稿山积兮，孰续而孰维。  
擅一代之钜典兮，疑造物之好亏。  
吁嗟乎，修斋之典刑兮，  
蹇长歌乎已而。余幼好此奇服兮，  
今冉冉而华颠。悼窘步之数奇兮，  
安陋巷之瓢箪。公独闵其寂落兮，  
攇微芳而遐搴。时舒爱而申情兮，  
曾不间夫邮传。弭婺节而西来兮，  
拱茂行之渊渊。吸松斋之沆瀣兮，  
饱坐啸之兰荃。凤高飞而莫絷兮，  
徒延佇而路曼曼。何音问之不淑兮，  
骇骑箕而遂仙。睇长江而太息兮，  
涕淫淫而惘然。抚巨编之遗则兮，  
神驰乎洋奥之佳阡。念岁律之云莫兮，  
奈狂风之鼓天。  

王柏　冬至和适庄即事韵  
跛躭废人事，来投大士家。  
清谈半窗月，澹坐一杯茶。  
燕豆来霜果，鸲瓶浸腊花。  
葭浮才一日，芳思已无涯。  

王柏　独坐看海棠二绝  
万翠千红各赋形，源源生意到春深。  
谁开锦帐藏妖艳，应是东皇有荡心。  

王柏　独坐看海棠二绝  
沈香亭下太真妃，一笑嫣然国已危。  
当日杜陵深有恨，何心更作海棠诗。  

王柏　端平乙未新元  
台历更新德未新，读书未济腹中贫。  
屡因快意行来错，却向閒中认得真。  
性性不忘千圣旨，惺惺毋欠满腔仁。  
荣枯冷暖自消长，但见流行总是春。  

王柏　赋双松堂  
和平堂前列四皓，双松为主双桧宾。  
深山大泽不肯住，鞭霆驾雨来重闉。  
苍髯梳风音瑟瑟，霜皮凝雪冰粼粼。  
静有精神观世变，悄无颜色阿緌绅。  
朱幡皂盖几来去，丹楹藻棁方更新。  
魏武子孙敦宿好，十八公子忻相亲。  
世间灵物妙难测，一气长存天地仁。  
巍巍堂下万休戚，左右冷眼时笑颦。  
或然一念私欲胜，垂垂二老能相嗔。  
起居出入知所敬，愿言共保千千春。  

王柏　感旧三首  
年时清话几黄昏，双桂亭前竹外门。  
离合盛衰方感旧，忽逢新句动诗魂。  

王柏　感旧三首  
交契绸缪事未磨，月窗再得共婆娑。  
君今有子全无恨，顾我伶俜奈老何。  

王柏　感旧三首  
却为清贫识世情，人於淡处味方珍。  
未终旧话君还去，赖有梅花似故人。  

王柏　高风行怀本斋  
人皆喜君出，我独喜君归。  
君出岂不媺，事业生光辉。  
君归亦不恶，风味高一时。  
人才有消长，世运有盛衰。  
公论不可泯，隐显观妍媸。  
隐者未必是，显者岂皆非。  
遁世媿无闷，贫贱不可移。  
得时必行志，斯世相网维。  
无闷是在我，行志未可期。  
一处特易易，一出真难持。  
利欲政滔天，四海皆疮痍。  
世俗所荣者，君子方鄙之。  
君开青云步，要津夫何疑。  
手挥体国略，口讷阿世词。  
长揖群玉府，拔足逃阱机。  
黄鹄已高举，翁盎喧醯鸡。  
苕霅有清泚，一洗京尘缁。  
故旧述间阔，松楸慰时思。  
兰茁濯庭下，菊蕊黄东篱。  
酒熟蟹螯健，橙香鲈脍肥。  
至哉天下乐，何须卿相为。  
解我橐中书，极深更研几。  
圣门八字开，广大涵精微。  
或参华山席，先天探包羲。  
或巾高阳车，同载膝上儿。  
苟足今世具，小需时运宜。  
天意欲平治，当今非吾谁。  

王柏　古梅行  
苍龙蛰大泽，浩莫知岁华。  
不肯作霖雨，偃蹇眠烟霞。  
玉皇欲强起，六丁下豦豣。  
紫蛇掣金电，霹雳转香车。  
振鬣欲腾奋，夭矫势攫拿。  
神通学蝉蜕，僵作老树丫。  
大枝露鳞爪，雨蚀成眢汙。  
小枝半朽折，苔藓封楂牙。  
生意未甘寂，时着三五花。  
花少香气壮，积雪应难遮。  
牧竖恶皴皵，梓匠嗔虬斜。  
日月自含古，独免斤斧加。  
可谓遁世巧，全真傲幽遐。  
岂知好事者，僻性寻枯髽。  
丛薄一见面，倚杖生惊嗟。  
携鉯劚明月，移入莲宇夸。  
诗翁争着句，诗价方喧哗。  
老我有深意，默默不汝嘉。  
戒汝更藏拙，慎勿抽新芽。  
寒崖枯木上，何用开冰葩。  
古樵当厌汝，乞与山人家。  
我即乘之上河汉，千载不数张骞槎。  

王柏　广曾敬仲  
功名须少年，老大意终懒。  
学产顺无穷。青春嗟有限。  
用处不需多，云霄路坦坦。  
贾生正英锐，郎潜自羞赧。  
文字浩如山，奏功五寸管。  
达者耒必长，穷者未所短。  
人生穷达各有时，修为在我当自反。  
萤桉尚研摩，况有五花馆。  
当年骄惰气，犹赖世情划。  
只有学道心，歉然不自满。  
庭外槐花任尔黄，达人高视供一莞。  

王柏　归舟三绝  
江边踏月入孤舟，水月流光一片浮。  
夜静海门雷怒吼，潮头冻杀未甘休。  

王柏　归舟三绝  
波声拍枕不成眠，拥被推篷月尚圆。  
霜下夜深人正悄，数声飞雁度林颠。  

王柏　归舟三绝  
幸脱尘氛入帝城，又携幽恨满归程。  
雁行不整关心事，深媿汉人千虑轻。  

王柏　过白鹤寺  
小泊古兰若，双槠发旧柯。  
山光浮夜气，柳色媚春波。  
僧类胡孙瘦，农师盗伯多。  
野人时间我，新守政如何。  

王柏　过故家有感  
衣冠零落久，今日事堪伤。  
厨起青烟薄，门关白日长。  
残梅欹古道，枯柳臣颓墙。  
山色依然好，兴衰未可量。  

王柏　过赵清献故居  
隐隐数间清献宅，只在城东竹树中。  
龟鹤不知何去处，谁将白鹿继高风。  

王柏　寒夫人挽章  
勋烈高忠简，夫人衍庆源。  
春风南涧藻，秋雨北堂萱。  
鸾鉴伤孤影，芝庭茂两孙。  
清霜凝素仗，璀璨满西原。  

王柏　何无适同宿山中次韵  
虎踞龙蟠释子宫，药香时出小桥东。  
人眠依约三更后，月在清明一气中。  
千古心期应共远，半生怀抱此时融。  
清泉白日分明记，出处他年未必同。  

王柏　和伯兄适庄访立斋  
园林襟带两三家，翁季怡怡意度嘉。  
时把酒杯倾月影，或烧石鼎煮天花。  
青编有味毋吾隐，白发无情任汝加。  
翠竹数午新映石，岁寒只此是生涯。  

王柏　和伯兄新竹韵  
丛竹太踠踚，一鞭忽伸脚。  
穿石作斜势，朝宗意穆若。  
片绿吐新梢，员粉露残箨。  
今年造化深，稚子六七作。  
群居不嫌密，独步岂痚略。  
是为石笋瑞，不负岁寒约。  
清标凛三世，有倡不予酢。  
谁与共栽培，莫至风声落。  
怀古不成寐，伤今政作恶。  
纵有题诗人，人面定非昨。  

王柏　和曹盘斋积雨韵  
无端淫雨挟愁来，极目丹乌安在哉。  
云雨未阑痴不去，天容何事苦难开。  
依红宿蝶霑新粉，点绿行蜗篆无苔。  
惊喜盘斋横槊句，此心暂作复然灰。  

王柏　和曹西溆明月楼韵  
宣和栋宇镇东城，平野苍然一眺明。  
叠嶂有情宜晚对，两溪无奈向西倾。  
招邀风月标严句，麾斥云烟醒鲁楹。  
谁倚阑干来点检，渡头终日有舟横。  

王柏　和乘雪游山韵  
千丈层崖玉作堆，瑶林璀璨路萦回。  
寒光彻骨清无敌，第一轩中第一杯。  

王柏　和乘雪游山韵  
肃然穷巷冻堆堆，高卧袁生梦正回。  
拥鼻微吟烧榾柮，茅柴也荐两三杯。  

王柏　和得全喜雪韵  
天道流行自有经，一冬常燠大无伦。  
临期飞雪粗成冷，只隔明朝便是春。  
窗外晓山高积玉，梦回夜月更铺银。  
玄冥恰似轮台悔，改过虽新已悮人。  

王柏　和得全喜雪韵  
瞻彼西山紫翠间，百年遗族备艰难。  
一区济济虽孤立，万物原原得静观。  
举世莫知黄发贵，何人肯伴白云寒。  
相将共折长亭柳，况是残梅已著酸。  

王柏　和德夫弟韵  
偶寻沮溺问年丰，负笈肩琴恨不同。  
春草池塘君有梦，秋风灯火我何工。  
年时犹愿文加进，老大方忧道未洪。  
妙手自堪修五凤，绳枢草舍愧吾窗。  

王柏　和遁泽初夏韵二首  
万古南薰与舜同，何时吹入五弦中。  
百年乔木支秋哨，一旦新萌长露丛。  
世事渐如宣子日，诗情犹有大王风。  
来牟丝枲新勋业，更有何人咏大东。  

王柏　和遁泽初夏韵二首  
深深陋巷更深藏，袜线曾无一寸长。  
学问不宜随苟且，传闻何敢喜张皇。  
一池科斗书千古，满径风骚竹万章。  
此意寂寥谁与共，美人只在水之阳。  

王柏　和遁泽惠豆粟韵  
民曰同胞岂异根，万殊皆自一本分。  
烧萁舂粟不忍听，诗翁感慨何忧勤。  
我有儿拳莲实中，共房{左角右戢}{左角右戢}笑秋风。  
平铺春色殷勤种，终鲜它年又怨公。  

王柏　和遁泽惠豆粟韵  
秋深万物尽归根，五谷从来不解分。  
以长而食了无事，南山有种何曾勤。  
遁泽真情在句中，薄俗三叹曹刘风。  
识得异形同一气，应无管蔡怨周公。  

王柏　和遁泽武夷石乳吟  
遁翁声价为时重，几年勤学方繇统。  
丽泽门人已寂寥，衣冠奕奕皆遗种。  
当日诗编谁尚存，逊斋今幸传闻孙。  
平生工作风刺体，近来琢句如春温。  
灵芽来自幔亭里，賏以纱囊红与紫。  
一掬枪旗分雅供，七碗卢仝为惊起。  
趂屭古鼎亲烹尝，清风习习生诗肠。  
云根不受尘土污，舌本岂带台阁芗。  
学海茫茫了无际，一觉回头有余地。  
世味醲鲜多螫毒，无味之中要精哜。  
燕閒消息已潜通，满阁遗书须细穷。  
淡而不厌真隽永，不在松风蟹眼中。  

王柏　和遁泽喜雨韵二首  
久欲飞山试笋车，避炎情绪未能嘉。  
读书求道调心马，制药无方遣睡蛇。  
天地秋来催祭鸟，池塘雨过闹私蛙。  
病夫推枕幡然起，骨健神清眼不华。  

王柏　和遁泽喜雨韵二首  
叶下亭舦半月秋，风飞雷厉起云头。  
一奁返照收林樾，万派飞泉响浍沟。  
放郑贤侯初下令，乞灵拙士未能瘳。  
吾侪且说维鱼梦，那问驱车相国愁。  

王柏　和遁泽雨中韵  
梅霖博得遁翁怜，磊磊诗邮忽到前。  
噀雾扫清尘外马，瀑泉呼起耳中蝉。  
妨它种事并芒事，知是丰年或歉年。  
陋巷一瓢应易足，更无思虑且安眠。  

王柏　和遁泽雨中韵  
一雨逾旬势未休，微寒犹欲衣轻裘。  
水精颗颗留蛛网，土脉层层起蚁楼。  
正免客车频倒屣，莫将诗句苦埋头。  
书生事业浩如海，鞭辟尤思友谊稠。  

王柏　和遯泽韵取临江叔父墨梅  
我翁久驾白云归，谁宝冰绡一旧枝。  
痚影暗香浮戯墨，光风霁月惠仙姿。  
只疑和靖旧争长，纵是逃禅甘伏雌。  
寄语古樵毋睥睨，青毡归我不应迟。  

王柏　和胡子升大欠韵  
能践其形亦甚难，天高地下我中间。  
读书未造精微阃，处世应迷到欲关。  
勉勉工夫何假字。区区绘事岂真颜。  
须知天赋元无欠，还尔当时勿恃还。  

王柏　和敬岩韵迓其归  
生涯鱼上竿，世事鼠入角。  
民膏既煎熬，民髓复椎剥。  
上下急交征，绝口政与学。  
孔明痛桓灵，厥德修罔觉。  
自古辱与痚，其机在一数。  
归来有嘉士，尚可理商榷。  
嘉言一寸胶，救彼千丈濁。  
精义有入神，端可鼻端斲。  
赵孟自贵贱，玉女皆天渥。  
如彼角斯磋，如彼玉斯琢。  
不患公不浅，所患志不恪。  
秋阳日以暴，江汉日以濯。  
真积而力久，自见所立卓。  
庭前梅粲粲，梅下石确确。  
云飞川咏间，俯仰自不恶。  
独立万物表，谁能伍龊龊。  
雨露懋萧艾，霜风妒荃药。  
天意孰云远，鉴此归意确。  
寄言顺应人，大公一以廓。  

王柏　和宽居见怀韵  
北望戏马台，荆榛满中路。  
英气一何多，怀古渺难泝。  
山河腥日月，虎豹沐雨露。  
累累楚猴冠，异哉天所赋。  
岂无济川才，淹留秋又莫。  
清风从何来，洒洒定吾故。  
赠我金琅玕，凿落双鱼素。  
佳菊何青青，寂寞篱之东。  
濁醪二三友，一醉涵鸿濛。  
缅怀陶靖节，迈迈无遗踪。  
谁知千载下，谱入处士宗。  
我生亦已晚，百拙劳化工。  
上无学古心，下无适俗容。  
聊自乐其乐，君子固有穷。  

王柏　和立斋抱膝吟三章  
帝腹加顽足，上干天象速。  
造膝论当世，从容金殿旭。  
人生莫不有行藏，谁把行藏较短长。  
要识行藏无所为，时哉出处总辉光。  
谁卧草庐中，能聑一壑风。  
当时天地闭，豪杰不相容。  
中原河岳应如旧，虎豹出没非人有。  
只今不是龙卧时，自是君才掣君肘。  
山泽两癯叟，交情几昏晓。  
拥衾风雪夜，奇论互倾倒。  
妙处不尽千张纸，直到无言忘寤寐。  
如何漏泄此高吟，一洒龙蛇骇尘世。  

王柏　和立斋对菊二歌  
秋至百芳歇，篱边佳色图。  
遥思古节士，爱此黄华蕃。  
我生千载下，恨不相同看。  
丛丛夜气厚，晓叶千珠漙。  
中表自芳润，对花发长叹。  
真固非素积，动色形豆箪。  
悠然露真意，犹云欲忘言。  
渊明一寸心，细嚼供晨餐。  

王柏　和立斋对菊二歌  
之子歌远游，征车事奔逸。  
归来东篱下，一洗四方色。  
静观草木蕃，若不与人力。  
苟无浸灌功，造化庸有忒。  
今年秋苦旱，五谷废嘉殖。  
梅仆竹亦焦，枯芝槁兰茁。  
一朝去酷吏，甘雨解众惑。  
天人本无间，喜气满城集。  
奈何仓廪虚，一饱竟难得。  
不如菊花乾，医方賸称述。  

王柏　和立斋番君吟  
日月星辰天之精，山川草木地之文。  
本乎天者既圆象，下者何不皆方形。  
此疑千古不能决，读尽六经无异说。  
依稀子夏微有言，譬诸草木区以别。  
草木之中操孰坚，佥曰此君耐岁寒。  
虚心直节表真劲，穷冬大雪青琅玕。  
平生正坐一圆累，未堪全德君子比。  
内圆犹是智之余，外圆无乃德之耻。  
我闻楚东有云仍，生来气骨清稜稜。  
觚哉觚哉出乎类，长大益觉廉隅分。  
自从大学悟絜矩，四面正直各得所。  
独秉重坤六二爻，斯可以为民父母。  
厥初受命莫不然，世衰俗弊失其传。  
商周之际斯为盛，孤竹二子何曾圆。  

王柏　和立斋芙蓉观三十韵  
我观神仙传，诡幻何纷纭。  
或生歆慕意，方土争愚君。  
政彻既多欲，仙材隔几尘。  
澄神黜粗秽，有时繙黄庭。  
年少不我待，日月斯迈征。  
含霞饮沆瀣，聊助神气清。  
何须超大壑，濯发晞崑崙。  
天道有常运，过化续者新。  
长生非受命，莫使邪念兴。  
澹然养至德，自可康颓龄。  
古今共一理，万法同一心。  
世事互起灭，反覆如碁枰。  
赤松事黄帝，至今何不泯。  
安期干楚羽，对奕非邪真。  
徐公何为者，得得扪萝寻。  
惝恥纪一梦，浩不知涯津。  
驰神上无极，竭思下无垠。  
长吟追去古，抗论贻来今。  
於我政无益，默计空辛勤。  
不如素心友，相与尊旧闻。  
圣道无隐显，人心有晦明。  
正论叹剥蚀，危如丝一纶。  
举世闯月窟，何人开天根。  
浮华正焰焰，元气方堙沦。  
毋起远游念，而起凡子评。  
为学有精要，莫作隔壁听。  
渊源祛滞吝，德义开胸襟。  
毁誉何足问，死生何足论。  
饥食渴而饮，愿为尧舜民。  

王柏　和立斋橘花韵  
梅花已仙去，草木同蕕薰。  
万物竞妖冶，二气劳氤氲。  
南服有橘隐，春风罔知闻。  
浓露浥清晓，落月笼夜分。  
玉圆太极判，蚌合开天真。  
芬芳满宇宙，那肯媒东君。  

王柏　和立斋蜡梅韵  
蜡花檀晕香如梅，撺号入谱名京垓。  
立斋形容消息大，浓芳不受霜雪埋。  
痚影横枝虽未足，淡淡中色搀先开。  
薰然不待诗料理，诗人无奈清香催。  
诗清香韵两奇绝，诗香相感从何来。  
只缘人与花相似，心香洒洒俱无埃。  
坡公衣钵何敢睨，简斋香酒非吾裁。  
有时静听群儿读，绕树日走数百回。  
仰头生意已如此，俯视百草方枯莇。  

王柏　和立斋荔子楼韵  
我久抱离索，加子忧患薰。  
血气日以耗，话别难为情。  
之子行迈迈，征车从仁兄。  
闽岭在何处，目断遮行云。  
素□播芳郁，丹荔尝鲜新。  
重楼一以眺，千古乘桴心。  
海风驾空来，徘徊振书襟。  
遥知意轩豁，尘袂何由亲。  
惟有清夜梦，栩栩逾南岑。  
曜灵倏西迈，剥啄来嘉音。  
见书如见面，瑰词袭鱼鳞。  
朋友正欢慰，喜气腾家林。  
呼童烹露芽，蟹眼时一斟。  
是中有隽永，透入肝肠深。  

王柏　和立斋书怀二首  
病暑已成痼，尘埃凝简竹。  
萧萧北窗下，闭门惠茕独。  
曜灵欲西迈，风露涕心目。  
仰观牛女星，相望明河曲。  
谁能却凤皇，共此鹜鸡逐。  
美人天一方，邮音空往复。  
寥寥明月怀，翳翳谈间玉。  
欢喜闻归期，絷彼白驹谷。  
幸自有长林，尚可停鸾鹄。  

王柏　和立斋书怀二首  
平生景风操，慷慨怀赋竹。  
恨无百亩地，相与种黄独。  
只有满架书，可寄千古目。  
何敢偭规矩，周容竞追曲。  
彼不见泰山，政以鹿斯逐。  
子酌芝山泉，天连两回复。  
应感鹤鸣章，聊以石攻玉。  
迁乔岂不佳，岁寒须入谷。  
天地何方圆，吾将叩归鹄。  

王柏　和立斋宿友韵  
吾侪有何乐，同志味自长。  
天高与地下，参我人中央。  
痛扫物欲蔽，放出元明光。  
力学日不足，游宦那可常。  
山人暌间久，岁晚归南荒。  
会友鱼贯卧，屐转几巽床。  
老我失此快，独卧风雨窗。  
回思少壮时，此味曾亲尝。  
白发真可媿，触事方面墙。  
唤醒旧时梦，吐哺歌新章。  

王柏　和立斋岁寒歌五章  
羌人生之秉贞兮孰无阳秋，惟澹而无欲兮斯能无求。  
宜此心之冰坚兮凛北风之正遒，岁寒之常兮足以自修。  

王柏　和立斋岁寒歌五章  
忆昔坚保兮铭著心腑，故迹堙芜兮茫坠绪。  
瞻翠碧之万竿兮犹有遗矩，岁寒之句俨然如觛。  

王柏　和立斋岁寒歌五章  
圣人体物兮万世之训，究厥后凋兮基於不竞。  
使与春争妍兮曷保常真，岁寒之知兮宁不谓性。  

王柏　和立斋岁寒歌五章  
有勗我人兮先君之思，有陟尔岵兮我心伤悲。  
望松柏之苍苍兮我无令姿，岁寒之操兮炯炯心期。  

王柏　和立斋岁寒歌五章  
车马南归兮惠我五阕，一唱三叹兮亦孔之惙。  
盍置诸左右兮观省昭揭，岁寒之歌兮声声激烈。  

王柏　和立斋蹋月韵  
我观天壤间，何处无此月。  
对月两心同，正自欠此客。  
月清人更清，心景两相迎。  
平生负此约，鬓影今星星。  
我有一句话，愿与月同盟。  
清光无晦蚀，与德时时新。  

王柏　和立斋喜雪韵  
生意原原如襞积，阴阖阳开有绳尺。  
风霜冰雪岂少思，到此自宜天地塞。  
凛然帝则亘古今，此外不知还不识。  
连年冬令太伤迟，君子忧时长皱眉。  
万物骄矜不自持，落尽窗前年后梅。  
深山芽茁无空枝，更疑麦陇青离离。  
一夜风号阳气服，玄冥奋威正当局。  
翦水裁花两日飞，更撒珠玑三万斛。  
揽柄收权应恨晚，明朝已迫东方木。  
却恐春风未肯和，颠倒天时难善俗。  

王柏　和立斋元日韵  
之子善游远，西征酹欧阳。  
亹亹岁月换，作诗思故乡。  
老我绝世念，孤灯耿寒光。  
坐对三古书，绎绎搴纯英。  
天地时一泰，吾道何时昌。  
莫以一日腴，博此千载香。  
苟不新厥德，正亦王春常。  
只今自煮一斗酒，待子醉我琴书旁。  

王柏　和庐山高韵  
北山之北几千古兮，崷岚层嶂数百叠，  
岿然横枕乎浙江。历潜岳石磴绵延而上，  
是为山桥之绝景兮，惊霆喷雪终岁声击撞。  
风柔日暖花气发，綦屦杖策而一游兮，  
跻攀分寸猎荦确，如蹑太虚之浑庞。  
峭壁立之万仞兮，著亭对峙窥豦豧。  
云中泉石更磊磊，玉虹步步鸣淙淙。  
清风满峡振衣袂，清湍修竹飞斜砿。  
目极千里倚层槛，烟光晻暧兮，  
楼台城叠隐隐呈纷{左口右庞}。上有阳精阳魄走飞毂，  
下有蜷松偃柏骖旌{旗其换童}。安期棋局在何处，  
时有平空特起云车双。洞阳有馆足高卧，  
神融气一澄世庞。参横斗转万籁寂，  
夜夜山鬼窥灯缸。羡君胸中隘宇宙，  
通明疏畅开八窗。手陃书堂揽奇秀，  
芳声闻帝所锡奎画昭回五色琱贞珁。涵蓄平生霖雨志，  
不应怀宝迷其邦。羞芝餱菊我辈事，  
春猿秋鹤心空降。诚欲遂公赤松黄石约，  
更书旗常功业垂朱杠。  

王柏　和前人小桃源韵  
二初何如人，夫岂古隐士。  
道成遡泬寥，羊卧不再起。  
鸾鹤舞松声，萧骚快心耳。  
金灶清尘生，余丹不轻委。  
我来桃源游，直穷路所止。  
飞萝摇春烟，素雪喷清泚。  
了无一根桃，此名安可纪。  
岂是牧羊儿，即刘阮二子。  
不然命名者，亦别有深旨。  
何时架草堂，深入此山里。  
翛然逃世虑，炼魄继遐轨。  

王柏　和前人韵  
屡作家书欲寄人，姓名愁堕软红尘。  
眼边忽见伤春句，屈指别来犹是春。  

王柏　和前人韵  
名山终是欠徘徊，小队轻车决意来。  
他日相思无觅处，殷勤先赠岭头梅。  

王柏　和前人韵  
庭前日日见兰芽，谁把青山特地遮。  
雁影寂寥君又远，归期夜夜卜灯花。  

王柏　和前人韵  
山灵岂是少恩哉，两载从容自不来。  
羊石岂能留得住，和羹消息到寒梅。  

王柏　和秋涧惠兰韵  
竹兰臭味古来同，同处元非造化工。  
墨竹方生秋涧上，紫兰已到鲁斋中。  
筑台移玉尊清惠，运笔挥金尚古风。  
却似高人来找我，幽芬日日透帘栊。  

王柏　和叔崇  
人心乘气机，投闲肆驰逐。  
飞天忽沦渊，忘生以徇欲。  
大而名节丧，甚者邦家覆。  
一狂方寸乱，一安万事足。  
箪瓢乐陋巷，粱肉怕书腹。  
天时工用深，举动自绝谷。  
伥伥无所守，有为皆碌碌。  
一堕荆榛中，终身困踯躅。  
世事岂有常，乌可执卷赎。  
学问在我毋自弃，富贵在天毋自辱。  

王柏　和叔崇春寒韵  
知和而和当有节，节贵得中忌超越。  
造化神机岂易窥，天上不知谁理燮。  
东皇面目似非真，我闻四时皆有春。  
春来天地已交泰，肃肃群阴岂可伸。  
金谷笙歌未尝冷，莫张威势嚇诗人。  

王柏　和叔崇橘花韵二首  
清和景气已非春，午阴浓处延诗人。  
一杯佳茗沃嘉话，粲然三礼羞蘩苹。  
洞庭手植清香发，金粟银须照肤雪。  
薰风十里漾芳思，万斛明珠剖胎月。  
素华绿叶骚颂中，光生南国德横空。  
朗吟受命不迁句，对花不饮无惭红。  

王柏　和叔崇橘花韵二首  
厥包锡贡三千春，为花著句曾无人。  
颗颗珠玑香万斛，薰蒸天地句风苹。  
充实先生诗兴发，韵严不数阳春雪。  
龙蛇一纸开天荒，琅然吟破夜光月。  
炯炯后皇嘉树中，精白任道言非空。  
秉心高洁寄清赏，世人只解歌春红。  

王柏　和叔崇两绝  
道心常要摄人心，有德之人必有邻。  
愧我空虚无一善，安能交义契兰金。  

王柏　和叔崇两绝  
春来风雪无虚日，老去光阴如箭急。  
窗外梅花犹未残，高标却被寒留得。  

王柏　和叔崇禽声放言  
天以鸟鸣春，鸟声不敢止。  
天以人鸣道，斯人其可已。  
尔鸟固无知，喧啾亦何利。  
鼓弄枝头晴，澜翻林外起。  
不学九舦鸣，声闻可止此。  
不学千仞翔，一鸣来瑞世。  
古以鸟名官，列职有理致。  
只有归去兮，陶公不尔愧。  
人岂不如鸟，鸣则震天地。  
不鸣千圣传，则鸣千古事。  
诗翁莫浪鸣，文武道未坠。  

王柏　和叔崇清明后四绝  
把酒留春尚肯留，几多生意聚诗眸。  
可怜桃李无涵养，只有桑麻自进修。  

王柏　和叔崇清明后四绝  
安期老子肯过从，每恨清尊不肯空。  
好句忽来今日雨，高情终是古人风。  

王柏　和叔崇清明后四绝  
昌黎空作送春诗，只道门前柳絮飞。  
岂识一犂江上雨，春风於此大知非。  

王柏　和叔崇清明后四绝  
缓步微吟竹一枝，情怀不比少年时。  
少年春思无归宿，却是如今老会嬉。  

王柏　和硕夫兄五松韵  
重开甲子旧年华，莫问行程差不差。  
幸有数杯浇舌本，不须一笔镂心花。  
岁无腊雪非人福，时到春风不我赊。  
两手托天缘有气，箪瓢陋巷也为家。  

王柏　和通斋密窝韵二首  
密密窝中养妙倪，恐因题扁被人知。  
了无声臭谁能测，纵有神明岂足窥。  
此外不忧还不惧，於中何虑更何思。  
浩然一气充天地，谁道吾侪老未衰。  

王柏　和通斋密窝韵二首  
密密窝中克己私，人心才动最惟危。  
诚身有道须明善，暗室之中莫自欺。  
凛凛知风知显处，兢兢不睹不闻时。  
圣师欲到无言地，子贡当年也未知。  

王柏　和汪元思喜雨韵  
龙蛰金瓶小，神驱雨阵斜。  
建瓴飞素练，走涧舞生蛇。  
风使开云磨，雷香隐砲车。  
农人有骄色，一饱不须赊。  

王柏　和无适四时赋雪梅  
蕙歇兰消菊已乾，横枝痚影到癯仙。  
向来买种恨无地，我辈钟情亦有年。  
最是爱他风骨峻，如何只喜玉姿妍。  
小园应怪无佳句，未放幽香到酒边。  

王柏　和无适四时赋雪梅  
九人清赏尚堪夸，记得归时月未斜。  
诗卷寂寥今岁客，虬枝依旧去年花。  
仙宗屡欲编为谱，句法深惭不著家。  
多藉孤芳相点缀，採归笔下便光华。  

王柏　和无适四时赋雪梅  
滕六驱车夜叩关，起来四面失烟寰。  
映书冷艳便穷巷，琢句高情动北山。  
侍立政思伊水上，风流不到灞桥间。  
须臾月上梅花冷，人与梅花相对闲。  

王柏　和无适四时赋雪梅  
寄言青女莫来宾，闻道长安冻杀人。  
应瑞丰年占尚远，忧时君子虑方新。  
幸闻北境无他警，更喜东皇已问津。  
有客方携诗到手，天才端的是祥麟。  

王柏　和希夷木犀韵  
秋来望月如水犀，忽有香风鼻观吹。  
遍寻不得见花面，若得见花敢轻贱。  
徐徐步转墙角来，草色芊芊一径开。  
俨然嘉树奠南服，环佩锵锵万圭绿。  
阳艳多情不敢媒，平生偶与西风熟。  
皇天清则土方真，耿耿谁如受命独。  
三闾愁兮洞庭波，辛荪兰芷方并蓄。  
只有淮南扫隐句，攀缘千古资膏馥。  
希夷雅好异於是，万斛清香金一粟。  
曜灵西征易侵寻，绿鬓朱颜不待人。  
秋花不比春花早，开到秋花也是春。  
吟花弄叶何时足，年少须臾成老宿。  
一根生意贵栽培，力到自然文郁郁。  
君不见岩花独步秋叶中，穿天出月莫敢相过从。  

王柏　和喜雨韵  
体天生物以为心，喜读箕畴好雨星。  
我已不疑丰见斗，君今何虑井羸瓶。  
只缘报国推心赤，自是忧民感帝青。  
若旱作霖人喜久，雄风那数快哉亭。  

王柏　和杨石溪瓀花诗韵  
点检春光绿打围，未应造化委鞠蘼。  
虽无红紫呈新面，尚有琼瑶恋旧枝。  
后土归根辞帝宠，番易名圃少人知。  
长篇寡和凭花报，岂料因花又得诗。  

王柏　和暘谷春郊韵  
一春风雨多，连日幸开霁。  
清尊酹芳菲，嘉约起予意。  
迈迈溪南国，乐只群英萃。  
徘徊曲迳迂，老踲尚堪企。  
竹修君子容，花向少年媚。  
俯挹百草香，尚友万山翠。  
往事动深感，高谭出中秘。  
暮色排空来，一笑散襟袂。  
不有短长吟，寂寞此风致。  

王柏　和仰萩池上梅韵  
窗外梅兄不可无，山人一见两眉舒。  
江头千树应难得，池上数根宜有余。  
蟾魄浮香无定相，虬枝压水可常居。  
只愁痚影翻多事，一片清光不得虚。  

王柏　和叶圣予山中韵  
赤脚忙晨炊，掉臂会清招。  
相如僮御盛，浩然韁辔调。  
遥指白云边，乘兴寻夷巢。  
古殿金碧悄，玄冠彩翠销。  
怪石壮熊卧，老树蟠龙腰。  
清阴团野色，习习生凉飙。  
悬崖斜断处，槎木成飞桥。  
刺肤起霞晕，小小飞蚊骄。  
日长诗思渴，香冽供山瓢。  
清狂惊四座，浩气摩丹霄。  
书岩苔碍笔，题叶攀柔条。  
语默任人意，无庸发轻嘲。  

王柏　和易岩春雪韵  
腊前雪，春半雪。  
颠倒失其时，相去逾一月。  
一月不争多，燠寒异厥罚。  
垤户当坚凝，阳气乃舒发。  
草木既萌动，龙蛇起窟穴。  
万物欣向荣，狞风夜狂悖。  
晓鸡噤不鸣，但见窗间白。  
战栗起推户，琼瑶已几尺。  
陋巷书生釜不烟，关河甲士冰到骨。  
俯仰天地间，茅甲尽摧折。  
万境寂无声，群动亦僵裂。  
当其怀煦煦，蠢蠢竞懽悦。  

王柏　和易岩兰菊韵  
小春天气未和平，冷暖於人孰重轻。  
幽菊瘦兰皆有味，凄风楚雨自无情。  
披来破衲便身稳，写到新诗彻骨清。  
个里不知谁得失，薰蕕境界要分明。  

王柏　和易岩梅下韵  
梅送清香到酒边，东君伎俩已先传。  
稜稜梢外殊无冷，点点花中各有天。  
霜洁冰清时未正，风和日暖老相便。  
一杯适意毋空度，添一年时减一年。  

王柏　和易岩木犀韵  
秋光未为老，老桂开墙隈。  
虽与春风背，依吐心未灰。  
香浮玉宇远，体破金粟微。  
诗翁被花恼，深夜灯重吹。  
今朝恰重九，更泻茱萸卮。  
霜螯未堪把，菊蕊青满畦。  
景物自冉冉，气候犹迟迟。  
对花莫冷淡，行药姑随时。  
清欢既易遇，不饮复何为。  
兄弟琴瑟合，子侄鸿雁随。  
月明人影散，泚笔赓新诗。  
诗力籬天马，不可衔勒羁。  
诗坛峻极谢推毂，莫学檀公三十六。  

王柏　和易岩木犀韵  
昨夜西风作意凉，吹开粟粟绕枝黄。  
有时月窟閒来往，天上人间一样香。  

王柏　和易岩木犀韵  
对花只是月宫游，浥彼黄流注玉舟。  
莫被清光虚度了，此生更有几中秋。  

王柏　和易岩首夏韵  
垂老东君恋旧寒，惜春情绪正孤单。  
笑它功业传千古，还我诗书博一安。  
芍药阶前风味浅，酴醾架上典刑残。  
勒回春色凭诗句，生意津津上笔端。  

王柏　和易岩喜雨韵  
转移剧暑若艰难，谁谓炎凉反掌间。  
狐鼠就擒元愤郁，旄倪相庆便清閒。  
雨声恰似政声好，天意翻嗤诗意悭。  
一饱所关诚大矣，吾侪安得不开颜。  

王柏　和易岩喜雨韵  
歳烦一转亦何难，只在邦君念虑间。  
社鼠城狐才就絷，土龙刍狗便投闲。  
平时真见天人密，顺处不疑霖雨悭。  
梦里忽闻风力猛，定知千里破愁颜。  

王柏　和易岩兄芙蓉吟  
大专肫肫分四气，曜灵西征驾新霁。  
人间万宝告成时，白帝畴功有良贵。  
后皇嘉惠放一头，霓旌鸾毂恣晨游。  
蜀锦步帐数千里，烂然一抹眼波流。  
玉容沐露月梳晓，翠袖蹁跹舞微笑。  
云舒霞卷竞芳穠，照水迎风为谁好。  
水中木末眩骚人，拒霜宜霜名字新。  
平生不识春宵暖，甘随青女嫁花神。  
易岩胸中五千卷，景物驱归句中炼。  
赏花不是少年心，见花依旧少年面。  
石丁作主事难凭，子高那是梦仙瀛。  
何如醉乡自广大，幕天席地山为屏。  
诗魂醒处风光转，梅花已筑受降城。  

王柏　和易岩雪  
丰年嘉瑞有根原，碎翦银河倒底悬。  
古有诸侯延辨孟，今无令尹访饥袁。  
狺狺吠犬思骚楚，茂茂贞松记漆园。  
险韵忽拈真寡和，茶烟起处屈高轩。  

王柏　和易岩韵  
一身之外总虚名，未必虚名果有情。  
诩诩交游何足恃，区区世味本来轻。  
三春已过犹无雨，四海将枯只是晴。  
利害所关天样大，一豪得失岂难平。  

王柏　和咏飞春蔬  
东轩清节乐春蔬，传到孙支百载余。  
一朝拂袖竟归去，应嗤介甫未忘鱼。  
社日何曾梦蹴蔬，遯翁波及实君余。  
菜根牢咬真吾事，明义从知合舍鱼。  

王柏　和玉成书秋台诗卷韵  
龙蛇笔底盘枯藤，两卷风骚泣鬼神。  
此是玉成衣钵处，他年出语定惊人。  

王柏　和赵师日韵二首  
佳士温其玉，相亲意豁如。  
窗前千个竹，灯下一编书。  
交道无穷达，人情自密痚。  
清风明月夜，或可访吾庐。  

王柏　和赵师日韵二首  
我生无燕颔，四壁笑相如。  
门巷堪罗雀，灯窗且读书。  
老来心事懒，贫后故人痚。  
尚有多情月，时时到子庐。  

王柏　和诸庵花光十梅颂  
一笔划断寒崖，痚蘥数枝低亚。  
不待雪压霜摧，已自全体放下。  

王柏　和诸庵花光十梅颂  
孤山树槁神枯，一段底死工夫。  
脉脉不知机转，忽然嘴眼皆苏。  

王柏　和诸庵花光十梅颂  
空里翻身透出，风前玉立精神。  
百草头边未觉，还他独占先春。  

王柏　和诸庵花光十梅颂  
不问东风来未，冷冰冰中得意。  
谁於笔下外知，更有无味之味。  

王柏　和诸庵花光十梅颂  
接得少林枝叶，满腰风雪馨香。  
一自飘零庾岭，花光也解流芳。  

王柏　和诸庵花光十梅颂  
江头千树纷纷，纸上不堪狼藉。  
翻思洞口风流，忽见半梢横出。  

王柏　和诸庵花光十梅颂  
孤标向背从地，枝头各自精彩。  
堂堂妙用纵横，谁识笔根所在。  

王柏　和诸庵花光十梅颂  
大化元无揀择，墨光随手高低。  
但得岁寒风度，自然处处皆宜。  

王柏　和诸庵花光十梅颂  
几度落花流水，何待空枝方省。  
要须投笔虚空，幻习与之俱尽。  

王柏　和诸庵花光十梅颂  
推出突栾本相，雨肥叶底清黄。  
熟后何曾酸涩，舌根自不寻常。  

王柏　湖上  
木落孤山分外孤，尖风索索响枯芦。  
暗香全未传消息，和靖还曾著意无。  
笙歌只解闹花天，谁肯敲冰掉小船。  
要识湖山真面目，偷他冷月访三贤。  

王柏　怀古呈通守郑定斋  
东方有猗桐，菀彼云之岑。  
良工一斤斧，斲为膝上琴。  
朱弦轻拂抹，盎然太古音。  
不弹箕子操，不调离骚声。  

王柏　怀古呈通守郑定斋  
南方有良药，神妙难具写。  
沉疴一刀圭，无不立愈者。  
性烈必瞑眩，色恶如土苴。  
仓公一见之，宝爱不忍舍。  

王柏　怀古呈通守郑定斋  
西方有精铁，淬以百炼坚。  
范为三尺剑，焝焝双花寒。  
勿以埋厚地，勿以投深渊。  
未染蛟龙腥，未睨奸雄元。  

王柏　怀古呈通守郑定斋  
北方有大井，深潜几万寻。  
煎为东阿胶，莹彻如球琳。  
持此一寸微，可救千丈浑。  
世道一以濁，贪风方襄陵。  

王柏　黄华歌  
太极动兮两仪分，四序纲领秋兴春。  
机缄密运乎三百六十五度之外，浩浩万物资生成。  
清明纯淑不易遇，间禀英气俱异人。  
堂堂忠定公，独得东方仁。  
维持帝出震，嵩岱钟精神。  
定策庆元初，皇宋扶珪缀真相种，  
来与十有四叶天子苏寰瀛。春生秋杀造化功始备，  
前辉后映行见旗常新。炯炯御屏上，  
高揭刺史名。仁风霭四郡，  
溪山草木俱被循良声。须女晓浮南极瑞，  
山光水气腾祥云。百姓欣欣有喜色，  
一步拜手祈松¤　。日君焕赫停宝驭，  
月妃婐{左女右卮}留文茵。金风玉露澄象纬，  
洞洞下鉴民之情。一祝吾侯早晚绛阙佐明主，  
坐使天下风俗还真浮。再祝吾侯多男子，  
森森兰玉盈阶庭。三祝吾侯春秋八千岁，  
琼浆玉斝长对黄华斟。  

王柏　汲斋吟  
我有一泓水，清明如鉴开。  
妍丑自来往，曾不留纤　　。  
静而涵万古，动时濡九垓。  
人与我同得，是名为灵台。  
胡乃忍芜秽，漂沦良可哀。  
当知克己如汲井，汲去汙濁清自回。  
洙泗渊源初不息，河洛流派空争猜。  
为学工夫孰大此，莫翻波浪惊儿孩。  
昌黎修绠志徒苦，瘦岛辘轳用未该。  
请观朱子方塘喻，要识源头活水来。  

王柏　寄东湖诸友  
东湖又是一年期，雅好绸缪岂不思。  
耳聩臂疼衰甚矣，山高水阔欲何之。  
工夫只在潜心处，端的何须对面时。  
堠子分明书八到，康庄稳步复奚疑。  

王柏　寄敬岩  
泳飞堂前橘柚香，田田荷叶浮波光。  
主人揽辔度闽峤，驱驰端为苍生忙。  
天生人才不虚出，必使事与才相当。  
尔才绰绰有余力，岂容袖手窥其旁。  
平生正坐严冷相，不解妩媚相颉颃。  
前时固亦与国论，莫肯默默安周行。  
老子九百何自苦，艰难险阻须甘尝。  
玉溪饥民昔啸聚，至烦禁旅来张皇。  
绣衣弹压甫三日，猩鬼屏迹消丛篁。  
露布一语不自伐，犹有忘者羞回韁。  
今年玉节莲峰下，约束海若无惊艎。  
剽闻属郡微有警，往往盐子多陆梁。  
此辈未易以柔服，必至腥血膏锋铓。  
由来受病非一证，莫将已效夸良方。  
规模贵阔谋贵密，当以虚心来众长。  
局面布置要合节，自有勇士争激昂。  
堂堂元老熟戎事，幸甚赤舄归故乡。  
岂无惕然桑梓念，囊底余智应恢张。  
同心相济一堂上，谁兵谁将谁千粮。  
不然笺天启坛钺，老熊当道驱群狼。  
甲兵钱谷亦分内，事机捷出真难量。  
岂予所至辄多事，老天驱入功名场。  
橘柚黄时听好语，绿绨四辈催归装。  

王柏　寄立斋  
团栾未久又分襟，踽踽{缳纟换女}{缳纟换女}老不禁。  
陋巷更无佳客语，残编幸得古人心。  
熙熙农夫含生意，济济官僚喜德音。  
欲共功名须好汉，微阳何以胜重阴。  

王柏　寄题胡子升读易亭韵  
梅花亭外倚霜晴，读易亭中一老成。  
亭在道旁还有意，几多行客想风声。  

王柏　寄题江山叶氏翠香亭  
此君来与小山盟，共挹周扬一世英。  
何用偷它当日意，男儿自要立芳名。  

王柏　寄题江山叶氏翠香亭  
遥想琅玕百顷强，旋栽应笑子猷忙。  
绝怜羽葆摇新绿，更有风来细细香。  

王柏　寄题江山叶氏翠香亭  
谁窃清香下广寒，霜风染就粟肤丹。  
须知叶叶苍圭色，花未开时自可观。  

王柏　寄题江山叶氏翠香亭  
小诗越境论交情，不见新亭句未精。  
寄语主人犹缺典，梅花应恨不同清。  

王柏　蒋叔行挽辞  
万山蟠兮有宅一区，吁嗟吉士兮心古而色愉。  
平生激烈兮谈忠义之事，求师教子兮必有道之儒。  
流德谊兮鼎鼎，浸策足兮功名之途。  
引壶觞兮自适，玩日月之双车。  
有淑兮尔配，丝枲兮劬劬。  
指期颐兮二竖立病，既偕老兮亦相继而长徂。  
望双旌兮有恸，酹一束兮生刍。  

王柏　蒋叔行挽辞  
万山蟠兮新此一丘，吁嗟乎，  
吉士兮灵辰不留。佳城郁郁兮马踨不进，  
前冈隐隐兮牛眠是求。竪蜿蜒兮有隧，  
枕舦隰兮沃流。东望兮庐舍，  
西望兮松楸。白云兮生死同壑，  
黄垆兮杖屦昔游。孤哀哀兮罔极，  
悼愁愁兮千秋。怅素绋兮莫执，  
相尔些兮商谣。  

王柏　举业有感  
后世求才术太痚，三年三日判荣枯。  
消磨岁月莫知老，奔走英雄不觉愚。  
与死为邻犹未已，虽生在世却如无。  
圣门反在揶揄内，何敢忠言请改图。  

王柏　科举  
纷纷衿佩止时文，竞巧趋新做日程。  
一试奔驰天下士，三年冷暖世间情。  
清朝不许人心坏，举子安知天爵荣。  
所用是人行是学，不知何日可升平。  

王柏　哭钱学老  
鲁国黔娄死，升堂吊者谁。  
不邪能至此，千载有妻知。  
凛凛默成德，清风百世师。  
舅甥贫到底，终老外家祠。  

王柏　兰  
早受樵人贡，春兰访旧盟。  
谢庭夸瑞物，楚泽撷芳名。  
苍玉圭影，紫檀含露英。  
奚奴培护巧，苔藓绿菁菁。  

王柏　兰亭记  
风流盛集数兰亭，刻石纷纷岂有真。  
嗟老感时何足慕，千年谁记浴沂人。  

王柏　李三朝奉哀词  
羌与公别兮几二十年，思渺渺兮路曼曼。  
棹剡溪兮乘兴，访故迹兮怆然。  
下晋齐之拜兮如梦，挑灯道旧兮犹平生欢。  
我少公兮六岁，悼彼此兮华颠。  
解予佩兮授予馆，言未终兮岁已阑。  
会公疾兮孔炽，怛翳穷兮技殚。  
闻易箦兮数语，意穆穆兮词严。  
湛神爽兮不变，验学力兮深坚。  
自磐川与玉局兮，交一世之名贤。  
宜公之好修兮，羞芳蕙而糗荃兰。  
退静处而莫我知兮，老冉冉其流连。  
厌尘世之辀辮兮，倏昭明而遂仙。  
幸与公兮永诀，抚往事兮自怜。  
言告言归兮迈迈，有怀渭水兮渊渊。  
栖迟故隐兮，全纯愚而孤处。  
当岁莫之急景兮，闻公窀穸之有端。  
皎皎兮懿行，卓卓兮瑶镌。  
函泳以适意兮，凤冈樵隐之遗稿。  
纂记以广业兮，春秋言辞系之巨编。  
岂待是而不朽，掩既往之孤搴。  
兰风之舦兮望不极，歌薤露兮有泪悬泉。  

王柏　立斋游山不能偕次遁泽韵二首  
色动山行约，令人忆旧游。  
地形虽险易，坤道自刚柔。  
路绕岩头石，烟横洞口舟。  
十年尘土梦，此志几时醻。  

王柏　立斋游山不能偕次遁泽韵二首  
山人真漫浪，随处得清游。  
雪瀑方争势，风雷不肯柔。  
诗光浮玉板，酒滟泻琼舟。  
一枕斜阳里，清欢各自醻。  

王柏　冽井  
冽彼井泉，莲华斯名。  
有美一人，於焉载沈。  
会也不二，昊天曰明。  
父之我爱，曷慰我心。  

王柏　冽井  
冽彼井泉，莲华其号。  
有美一人，於焉是蹈。  
琴瑟既合，载言载笑。  
父母不允，中心悼悼。  

王柏　冽井  
有冽彼泉，弦歌之东。  
所谓伊人，宛在其中。  
我心既得，皇恤我躬。  
匪一死之，义之从容。  

王柏　冽井  
有冽彼泉，在弦歌内。  
所谓伊人，之死靡悔。  
人孰不死，我无昧昧。  
是心之存，炯千万载。  

王柏　林省吾挽辞  
羌若人兮大带而深衣，张拱徐趋兮俨乎其若思。  
动有则兮神定，澹无欲兮心夷。  
便儇嵚{上山下戏}之纷吾前兮，醢鸡起灭。  
忠信传习之省吾躬兮，圣贤我师。  
伊春阳之冉冉兮，生意方懋。  
何雪霜之不仁兮，荃兰遽萎。  
搴三后之纯英兮，时不而荣瘁。  
抱太极而永归兮，哀与我之其谁。  
云沈沈兮凄巘，风稜稜兮断澌。  
长田长田兮，寂寂永夜。  
畅旨独立兮，千古名垂。  

王柏　马华父母叶氏挽词  
苕溪猩鬼兮呼啸幽篁，绣衣一出兮血膏斧铓。  
笳鼓归来兮拜舞北堂，潢池夷靖兮母训是将。  
慈颜开喜兮家国之祥，薰风自南兮草木正长。  
胡不百年兮俾寿而康，庭萱夜殒兮奁玉昼藏。  
使者菲屦兮桐杖皇皇，一道生灵兮悲如我伤。  

王柏　马华父母叶氏挽词  
瑶岩嵯峨兮龙翔凤飞，玄庐肃启兮松楸露晞。  
东望宰陇兮券台依依，灵辰不留兮夷床晓移。  
紫萸黄菊兮奠祖一卮，熏炉轻卷兮俨如生时。  
灵幄香销兮犹有嫔衣，童容寂寂兮万古永归。  
龙{左巾右荒}黼翣兮骖神{魁斗换其}，一声万里兮风号谷悲。  

王柏　马华父母叶氏挽章  
力疾呼儿语，民方弄潢池。  
儿职不可缓，母疾尚可为。  
绣衣才出境，萧斧旋芟夷。  
百姓得奠枕，归来拜慈帷。  
母训不敢坠，母喜开双眉。  
阴功覃雨露，庆报当期颐。  
孟夏草木长，庭萱何遽萎。  
平生事俭约，犹有嫔时衣。  
熏炉经卷静，不复朝莫披。  
西风秋又晚，萸菊思年时。  
瞿瞿临祖奠，清血应涟洏。  
明朝鹤岩道，旧冢连新悲。  

王柏　梅影  
梅花已清绝，明月忽横窗。  
孤影知难并，群花已竖降。  
淡痕开画帐，皓色掩书缸。  
寂寞素娥冷，须臾拥去幢。  

王柏　孟冬朔旦修翁诞辰韦轩府判寺簿同宴与三侄孙忝陪於僸介之间以纪其  
招徕二老冠耆英，宝鼎氤氲俎豆珍。  
南极玉绳浮利宿，西屏彩袖祝千春。  
亲亲同醉杯中渌，老老深推膝下仁。  
看取来年宣劝处，松椿桃李转鸿钧。  

王柏　迷道有感次韵  
未识大安道，行行多路岐。  
人言讹近远，山路倍嵚巘。  
自有康庄处，多因便捷移。  
我今知堠子，万里不须疑。  

王柏　牧歌寄谦牧翁  
山前群羊儿，群羊化为石。  
山后谦牧翁，双牛挂虚壁。  
仙佛道不同，妙处各自得。  
我来牧坡上，牧翁已牧出。  
风行麦浪高，日暖柳阴直。  
沙平草正软，隔林数声笛。  
试问翁牧意，著鞭还用力。  
牵起鼻撩天，蹋地四蹄实。  
汤饮菩提泉，饥来噍刍苾。  
步行颠倒骑，神光背上射。  
因悟角前后，通身白的皪。  
勿使蹊人田，毋乃失其职。  
舍策脱蓑归，人牛两无迹。  

王柏　南省有感  
魁文不过欲趋新，从此相痚有几人。  
个里未知全是命，平时无用苦劳神。  
后先难必三年事，得失同归万古尘。  
堪笑近来狂士计，求荣就辱坟迷津。  

王柏　拍手行  
五云缥缈护天关，{誉言换车}金辇宝来如山。  
上有封题三道印，多是中朝清要官。  
一膏一缕尽民命，荆箠新痕蚀旧瘢。  
东麾西节步霄汉，公私赤立生意悭。  
年谷丰时无盖藏，那禁水旱相摧残。  
黄馘槁项卧沟壑，獾奴狼子生狂贪。  
辍耕太息鸿鹄志，乘牛读史需时艰。  
忽如妖禽啸清晓，泥丸初不劳惊弹。  
何人把玩张声势，直令聚蚋奔醯酸。  
竹兵乌合本儿戏，伍籍久蠹心先寒。  
吁嗟身世狭於掌，北望神京双泪潸。  
国家有纪谁敢犯，济彼德惠防民奸。  
何曾假借污暴手，病入心膂何时安。  
堂堂正气不久熄，自古东南多造端。  
谁出华山拍手笑，袖中三民就山河宽。  

王柏　遣兴  
初向坡头下，风霜入鬓毛。  
味长濡竹简，焰短沃兰膏。  
家与人俱瘦，年随气转高。  
朱颜无药驻，窗下勿徒劳。  

王柏　秋热  
西风不力征，老火未甘退。  
蝉声乱耳繁，痴蚊健姑嘬。  
一雨洗天来，不复有故态。  
天序自分明，人心其少耐。  

王柏　秋兴  
年少荒唐德颇惭，了无佳客伴清谈。  
相亲幸有坡诗在，秋晚堂深灯一龛。  

王柏　秋兴  
巷底萧萧绝市尘，供愁痚雨打黄昏。  
悠然一曲泉鸣调，烧了夜香深闭门。  

王柏　瑞香  
呈外来香国，琼敷四出葩。  
娇姿不受暑，睡思却便茶。  
心里藏金粟，枝头簇紫芽。  
长安厌歌舞，还肯到侬家。  

王柏　三闾大夫赞  
爱国忧民感慨深，沅湘浩浩魄沈沈。  
怀沙哀郢成何事，日月争光只此心。  

王柏　三衢纪所闻  
青幙红裾忠懿孙，如今流落不堪听。  
丹书织券山河誓，却与春闺赎滥刑。  

王柏　盛化州挽些  
悼世习之纬纄兮，争骛乎险阨。  
蕴异乎而儃佪兮，已喧貀而吠怪。  
孰视衣冠之故宇兮，腥羶菅蒯。  
酣一盎之醯蚋兮，较得失乎晻暧。  
公胡为乎高搴兮，提一剑以北指。  
恐修名之不立兮，气轩轩而有伟。  
扪虱以谈当世之务兮，江东莫比。  
烬世雠於蔡焰兮，同雪国耻。  
驱驰乎蚕丛鱼凫兮，上功万里。  
中原咫尺兮，莫归寸疆。  
素志剥落兮，怊惝恍而凄凉。  
霾轮絷马兮，猛思故乡。  
晚得一障兮，遥遥乎南荒。  
时缤纷而易变兮，又何可以久留。  
谪星堕境内兮，吾将奚求。  
魂营营而上征兮，叩太仪之幽幽。  
敛智囊而不售兮，遗恨千秋。  
夙闻公名兮，意卓荦而不羁。  
解后公之挥麈兮，心朗气夷。  
尝吼公之所历兮，动中事机。  
将款密乎山扉兮，杳璜佩而莫追。  
悲风起兮江村，白日下兮大墅。  
表独立兮雄碑，间一丘兮今古。  

王柏　时充之访盘溪有诗次韵  
圣贤不出此心公，有为为之未必充。  
绝学当归三洞左，正源欲障百川东。  
坐春立雪谁能继，弄月吟风岂浪从。  
方己乌头力应鲜，因循又过一年终。  

王柏　侍伯兄宿履庵即事呈本老  
朔风萧骚霜正浓，追随雁影来城东。  
楼阁宝门八字启，一超径入青莲宫。  
老师槌拂活泼泼，临机一喝开盲聋。  
舌根拖地无死句，何曾一字粘虚空。  
管带忘怀闻妙义，豁然暗与吾道通。  
诸方善人忽聚散，黄昏方打斋时钟。  
明极堂前吞个枣，画灰炉畔捉条龙。  
须臾八万四千偈，尽在蒲团默坐中。  

王柏　适庄兄游山  
谁阁重阴一日晴，清游应是惬高情。  
遥知雨后山光好，但想云边屐齿清。  
素壁虽曾题旧字，沈疴不许插新盟。  
因知关吏留鱼钥，谩遣奚奴候晚程。  

王柏　寿立斋  
思泉种德懋，后皇命浮美。  
髧髦传正学，一念不妄起。  
真固满腔仁，兢兢日增累。  
甲子正一周，庞眉追甪绮。  
年年三月初，南极倚炜炜。  
预酌长生尊，家庆合庭鲤。  
今岁南极光，一照千余里。  
我有百灵丹，远寄螺江边。  
殷勤为子寿，角亢光芒寒。  
一丸当一岁月，送以华池泉。  
初进双目清，再进华颠玄。  
三进毛骨换，四进还童颜。  
五进志气神，六七八进生羽翰。  
进进诚不已，俯拍洪崖肩。  
不须驾黄鹄，炯炯天地之方圆。  
只恐独立无与侣，不如归来岁寒之下相周旋。  

王柏　寿潘介岩  
宝佑重颁历，祥开甲子三。  
一分春色满，喜溢寿卮宽。  
去岁沾余庆，连宵饫豆笾。  
今年东望处，紫气护天关。  
正阻松椿祝，难忘契谊覃。  
只将生硬语，便作瓣香看。  
天不生贤数，人培厚德难。  
几年涵养力，方到介而安。  
出处随时义，从容最可观。  
青云平进步，中立了无偏。  
一解星屏绂，扁舟归故山。  
修门无一字，已决此身閒。  
卜筑迁新宇，除书动笋班。  
勤渠株邸讲，公论蔼朝端。  
善类频回首，争先傒奏篇。  
忠嘉当有力，圣德本天涵。  

王柏　寿秋壑  
皇天分四序，春生而秋成。  
春风焕九野，秋气呈清明。  
万物一以实，物物含生生。  
我公秉元化，全体涵金晶。  
义概抱宇宙，智略吞群英。  
五行互相制，自昔谁去兵。  
狂酋干帝纪，赤舄司专征。  
神谋运玉帐，灵旗绕毡营。  
韅靷鞅靽备，广距甄角精。  
残丑肝胆破，束手祈受盟。  
肃肃荆楚净，汤汤江汉清。  
东西亘万里，齐民竞春耕。  
归来辅皇极，一稔舒群情。  
翼翼周鼎重，亹亹宸虑轻。  
前星燿垣象，德星萃神京。  
旗常伟实纪，前史辞虚声。  
当此秋正中，角亢迎长庚。  
於赫衮绣瑞，绵绵彩绶荣。  
玉露滴鴗鹊，珥貂宣宝觥。  
陛下千万岁，与公同太平。  

王柏　寿藤杖行  
君不见奇章嗟削方竹，老杜作诗夸紫玉。  
又不见东坡惊喜铁铿然，灵寿曾为汉臣辱。  
我有怪藤几千岁，老髯乳节雷斧斸。  
古苔苍藓封护秘，风删雨剥枝干秃。  
头角轩昂曲虬势，皮毛冷滑鸟蛇腹。  
鹤膝铜环不敢班，武夷湘水皆退缩。  
不借山翁荷蓧去，未逢太乙然藜读。  
祥光闪闪意有在，殷勤来寿徐平叔。  
平叔乐道玄又玄，奼女婴儿丹久熟。  
两脚踏在真实地，一善满载长生籾。  
採芝觅药扶峻巑，敲云挑月相追逐。  
有时化作葛陂龙，先生骑上蓬莱宿。  

王柏　书补之梅  
玉质敷腴宫样妆，风流终媿水云乡。  
一邨飞落人间世，添却逃禅百倍香。  

王柏　书隐和韵谢再答之  
我已百念灰，只有敬贤念。  
事之云乎哉，敢分席半片。  
不思笙鹤随，犹望衣钵禅。  
举杯邀杖履，同问春深浅。  
徘徊梅月下，不嗔苹藻荐。  
公诗太过情，置我冰而炭。  
年来从心游，琴瑟幸非远。  
一谦生万和，一默屈在辨。  
今日知公心，它日识公面。  
朝夕愿趋隅，稽首侍香案。  

王柏　蜀葵韵  
亭亭弱干袅新凉，露浥精神导太阳。  
紫粟绿房医士宝，黄裳紫袂道家妆。  
宗华衣锦趋炎昼，蜀本鎔金耐素伤。  
千古无人歌实德，骚人只解逐余香。  

王柏　水仙  
翦叶葱偷巧，冰蕤独耐寒。  
梅兄虽有伴，礬弟不同看。  
山谷诗犹在，逋仙影不单。  
玉纤捧金{左角右戈}，谁遣慰儒酸。  

王柏　宋史馆检阅所性先生时天彝父挽些  
大专槃物兮刚柔眜摩，五行杂糅兮颛蒙孔多。  
陶一气之奇佹兮奄宇宙之几何，握异采之陆离兮蹇儃佪而逶迤。  
袭正轨之茂而兮耻践迹而循科，御长辕而猎太空兮摧九折之峨峨。  
孑不群而介立兮众嚣嚣而肆呵，玄虬蹶泥兮浸雄虹於颓波。  
陇廉孟娵之莫辨兮世掩掩其层睋。神藐藐而上征兮诉纬纄於太和。  
忽修灵之聿皇兮任侏儒之傞傞，咎将谁执兮岂天赋之未藀。  
落日下大墅兮慨高风之吟哦，羌若人之莫见兮感生意於庭柯。  
卓丰词兮九里，亘千秋兮不磨。  

王柏　送金华赵宰二首  
弦歌声时三瓢安，士友催诗送长官。  
律己十分无可议，爱民一念未尝寒。  
更知耐事知公少，留取清名作样看。  
百姓越疆归令问，恩流职外此尤难。  

王柏　送金华赵宰二首  
六龙潜处起宗英，来作金华有脚春。  
人被抚摩称是佛，事归听断果如神。  
忍看凫舄双飞去，趁得葭灰一点新。  
近世柏台冠豸者，多求作邑有声人。  

王柏　送立斋入闽哭久轩  
双溪秋气深，送子临古道。  
古道如掌平，四顾行人少。  
行行复行行，何日度南峤。  
故人今已矣，未必死非好。  
世事浩无涯，愁云黯江表。  

王柏　送马秋山寄友人  
赤城千古一东湖，谁肯重开太极图。  
要得斯文传气脉，定须吾党立规模。  
圣贤不尽七分易，天地长存三字符。  
念念服行方是学，莫将枝叶费工夫。  

王柏　送蒙斋侄宰余姚  
凫舄搀先伯仲间，迎阳带雨渡天关。  
向来邑为贪风坏，此去民思善政安。  
三百里同开鲁国，二千石即继壶山。  
蒲封正次东溟侧，要拓胸襟个样宽。  

王柏　送耐翁住天柱延恩  
换却钳鎚过赤城，先声知已沸腾腾。  
当机棒喝须端的，护法神通莫尽凭。  
脚底涌泉同莹洁，脊梁天柱共崚嶒。  
果符鼓棹沧溟句，海角元来欠一灯。  

王柏　送硕夫兄之武昌  
年年征袖拂孤篷，饱历风霜似有功。  
行李又谋千里外，别情多在数联中。  
骚骚荻岸飘新白，索索枫江落冷红。  
若遇雁音频寄字，寒窗时欲对清风。  

王柏　送希夷之江西  
小雨敛轻尘，秋声壮亭驿。  
驱车过南浦，别怀徒襞积。  
世道一以坏，为善不自力。  
一朝鲁两生，为人作行色。  
后山薄命篇，竟不待它日。  
送子行复行，一步一叹息。  
谁知离索悲，有甚万种失。  
此事已忘言，此情未能释。  
有时诵吾句，或为千里益。  

王柏　送赵书记二首  
相逢虽晚意无加，满腹经纶肯浪夸。  
雅兴屡陪郊外乐，清谭不尚酒边哗。  
忍於柳驿攀金缕，记取梅坡嚼玉花。  
木落山空平野阔，浩然别思满天涯。  

王柏　送赵书记二首  
只将精识作生涯，评古论今吐粲花。  
玉洁冰清官自大，云飞川咏吏无哗。  
伟人落落难重见，余子纷纷未足夸。  
老我不能歌颂语，杯中须减饭须加。  

王柏　送赵素轩去婺守为本道仓使  
人物乾淳旧典型，满腔全是远萩仁。  
来时懒作三刀梦，去日留为一道春。  
千里桑麻深雨露，双溪风月更精神。  
出门父老欢迎处，犹有文公旧郡民。  

王柏　宿宝峰呈玉涧  
默成已仙去，北山久寂寞。  
岂无爱山人，时时访林薄。  
心境不相当，丘壑自丘壑。  
谁知百年后，秀气才有托。  
的的盘溪孙，精光发河洛。  
神龙跃天津，鞭霆驾飞雹。  
相逢玉涧翁，笔底银潢落。  
江湖四十年，万象恣抽摸。  
后游八九子，天才绵卓荦。  
涨起十八滩，曹溪源一勺。  
媿我局陋巷，瓢箪粗知乐。  
遥望诗坛高，势与芙蓉角。  
掩旗仆金鼓，不敢事攻略。  
吊古得名胜，盟府定虚爵。  
派长竟先归，白云冒南岳。  

王柏　宿倍儡店感旧  
诸老皆仙去，遗踪岁月深。  
主人今易姓，客子亦伤心。  
来燕传新话，群蛙试闹音。  
欲将兴废事，历历问云岑。  

王柏　宿宁庵闻溪声  
清溪泻出瀑泉鸣，记得昌黎语不平。  
要识中流多峙柱，故能千古振英声。  

王柏　宿仙山浸碧轩二首  
冒黑投精刹，呼灯读旧诗。  
平分禅榻稳，共听雨声驰。  
鱼鼓催行色，溪山挽故知。  
人生萍聚散，后会复何时。  

王柏　宿仙山浸碧轩二首  
浸碧去崖谷，琅然话夙缘。  
水云藏定力，霜雪护华巅。  
渐喜虚形槁，祗求实行全。  
曾随痴钝失，当已得心传。  

王柏　台山周咏道别五年因诗寄借韵以谢二首  
解后松斋日，曾知学共程。  
心期千古远，世味一毛轻。  
孰谓睽离久，犹垂故旧情。  
何时风月夜，得共插文盟。  

王柏　台山周咏道别五年因诗寄借韵以谢二首  
中处乾坤大，同时总弟兄。  
行藏虽有间，道谊岂无情。  
欲向忙中定，先须静处精。  
光阴如电走，慎勿骛虚名。  

王柏　陶渊明  
义熙鼎向寄奴轻，归去来兮绝宦情。  
特笔谁书晋处士，千年心事一朝明。  

王柏　滕勿斋内杨氏挽词  
东风捲地兮摧千红，松柏青葱兮启幽宫。  
龙{左巾右荒}广柳兮辞帘栊，埋香掩玉兮甘长终。  
芳草萋萋兮春又空，东君寂寞兮谁与同。  

王柏　滕勿斋内杨氏挽词  
吴门山少兮烟水宽，一锸千金兮尚云悭。  
夫人勤俭兮同艰难，子荆苟美兮营玄关。  
平生首丘兮志应寒，双溪渺渺兮何时还。  

王柏　滕勿斋内杨氏挽词  
忆昔登堂兮拜淑仪，小子乷角兮勤将携。  
夫君念我兮力不遗，岁月滔迈兮鬓成丝。  
西望紫翣兮清魂飞，椷哀千里兮空涟洏。  

王柏　题抱膝庵  
一室方方丈，名标抱膝新。  
有书宜勘古，无学可留宾。  
静坐神明固，清谈滋味真。  
传家名刻在，长对草庐人。  

王柏　题伯兄新楼  
步转层楼四望宽，了无一面欠云山。  
龙分玉脊隆隆起，溪露银波隐隐寒。  
诗思细摩僧塔峭，壮心不下女墙闲。  
仲宣百尺登高卧，未必当时得恁安。  

王柏　题长江图三绝  
一目长江万里长，几多兴废要商量。  
时人莫作画图看，说著源头正可伤。  

王柏　题长江图三绝  
鱼腹江边八阵图，嶙峋於此岂良谟。  
后来浪道长蛇势，用势还须烈丈夫。  

王柏　题长江图三绝  
瓜步洲前水最深，几人恃此纵荒淫。  
谁云天意分南北，自是人无混一心。  

王柏　题承庵二首  
十年足不到承庵，抚事兴思重怆然。  
风急雁行斜漠漠，夜深蟾影弄娟娟。  
炉亭暖彻通宵火，鱼板惊残向晓眠。  
欲识本来真面目，杖藜未免再留连。  

王柏　题承庵二首  
神封王爵号优游，众水奔归祠下流。  
沃若郊原真可隐，悠然心景自相投。  
绵绵野径蟠山腹，瑟瑟枯溪泻石头。  
直到法华高处望，天珍未许有心求。  

王柏　题砥斋  
古剑蟠双蛟，瑞景腾丰城。  
耿耿涵义气，凛凛无俗情。  
尘世三十载，世事嗟冥冥。  
当道舞狐鼠，白昼嘷山精。  
秋风清夜发，匣内铿然鸣。  
故人耿介士，有砥静且平。  
寄语善持保，功用真难轻。  
莫授刀锥銛，耗蚀徒欹倾。  
许我砺英芒，一抹霜花月。  
北扫京洛暗，南击猩鼯腥。  
弹铗倚霄汉，掌上风云惊。  
物莫不有用，时兮非人能。  

王柏　题定武兰亭副本  
玉华末命昭陵士，兰亭神迹埋千古。  
率更搨本入时珉，盐帝归装投定武。  
薛家翻刻愚贵游，旧石宣和龛御府。  
胡尘横空飞渡河，中原荆棘穴豺虎。  
维扬苍茫驾南辕，百年文物不堪补。  
纷纷好事竞新模，倾欹丑俗亡遗矩。  
如今薛本亦罕见，仿佛典刑犹媚妩。  
清欢盛会何足传，右军它帖以千数。  
托言此笔不可再，慨然陈迹兴怀语。  
今昔相视无已时，手掩尘编对秋雨。  

王柏　题东邨所藏宫锦图  
后德相成帝业昌，不耽歌舞夸新妆。  
六宫妇式颁蚕事，职雅心聑清昼长。  
忽见双娥理丝把，宽急对牵身势强。  
辐轮飞转一缕细，文茵独坐迎微凉。  
高捲翠帘三四侣，织就五采成龙章。  
献功不须出宫壶，手授缝人裁帝衮。  
端拱明堂万国朝，文物声明光四境。  
何人遇此一段奇，追记丹青描不尽。  
器用铺张规制精，默寓经纶合绳准。  
世间画手无此图，疑是当年阎立本。  

王柏　题果斋集后  
童髽及侍果斋贤，白璧沈埋二十年。  
师道倦为莲幕客，诗魂蜚伴雪堂仙。  
同游诸老无人在，所幸斯文有子传。  
读到徐卿珠玉句，抚膺三叹愧遗编。  

王柏　题涵古  
梅花之外竹扶痚，矮屋明窗著此癯。  
生意多从閒处见，天机却向语中枯。  
通身总是先天易，开眼无非太极图。  
点点若知河洛意，庖犧岂有古今殊。  

王柏　题涵古  
平生意广奈才痚，学未成时家已癯。  
蚤慕沧洲穷广大，晚依丽泽沃焦柘。  
先儒凛凛今如在，圣道洋洋熟与图。  
两字高题时仰止，千江一月几曾殊。  

王柏　题花光梅十首　淡中有味  
一丘一壑似夷齐，劲雪繁霜特立时。  
瘦影横斜清峭峭，世间几个赴心期。  

王柏　题花光梅十首　高下随宜  
亚水凌空任短长，枝枝风度要平章。  
一樽月下吞花影，剔在须头点点香。  

王柏　题花光梅十首　幻花减尽  
孤标不肯结春缘，细雨黄昏腊正残。  
望断落花流水远，枝枝点点是微酸。  

王柏　题花光梅十首　绝后再苏  
深山大泽老龙僵，不染樵人斧上霜。  
月魄存存枯槁里，忽然枝上弄精光。  

王柏　题花光梅十首　偏正自在  
枝南枝北出天然，雪艳烟痕若可怜。  
冰面峥嵘无向背，何尝有意向人妍。  

王柏　题花光梅十首　平地回春  
见说前村破雪开，我来雪影浸苍苔。  
平生不识春风面，却道春从花底来。  

王柏　题花光梅十首　实相圆常  
青青叶底未堪尝，已作商家鼎鼐香。  
四月江南烟雨阔，安心且待那时黄。  

王柏　题花光梅十首　五叶联芳  
裁冰镂雪几多工，次第开时个个同。  
夜半传香来庾岭，至今拈起作家风。  

王柏　题花光梅十首　悬崖放下  
着脚孤高太出奇，冯空斜阳两三枝。  
大风动地吹崖裂，正是冰姿蕴藉时。  

王柏　题花光梅十首　一枝横出  
踏雪寻香几度吟，吟诗那得似花人。  
水村云壑抽身出，月挂痚篱别有春。  

王柏　题画梅  
枝头寂寞若为情，唤起毛锥为写神。  
月下风前长玉立，娟娟一纸四时春。  

王柏　题康湖伟观  
苍翠雄盘一古村，新楼面面纳乾坤。  
阴晴朝暮天容变，开阖荣枯春意存。  
万壑精神融宝鉴，千峰气势拱端门。  
松楸冉冉白云下，一盏寒泉罔极恩。  

王柏　题魁星  
天枢之宿为贪狼，引领三台朝帝旁。  
典司多士擅文场，名在第一声播扬。  
因此冰炭痴儿肠，仿佛肖象祈流光。  

王柏　题立斋天台图  
留题已是十年前，展卷重看思惘然。  
汝以不言传至道，岂如吾道以言传。  

王柏　题立斋天台图  
出处於人不偶然，当时已报赤城缘。  
丹青有笔谁能画，圣则堂前月满川。  

王柏　题流觞图  
东晋群贤事已荒，却於纸上见清狂。  
茂林修竹今何在，一段风流付夕阳。  

王柏　题梅  
万物正摇落，梅花独可人。  
空中三五点，天地便精神。  

王柏　题墨梅  
岁寒我与偶，独抱幽贞长。  
笔下孤梢瘦，冰花纸上香。  

王柏　题墨梅  
笔头开造化，花外越精神。  
偃蹇蟳龙表，新梢最可人。  

王柏　题墨梅  
冰蕤开雪颖，墨妙发孤香。  
不袭逃禅印，枝头有异光。  

王柏　题墨梅  
穷冬天地闭，万物正雕残。  
玉立清梢表，天然独耐寒。  

王柏　题墨梅  
胸中含静操，笔下走寒梢。  
一见孤山客，清香尽拆苞。  

王柏　题墨梅  
素质天然静，清芬绕鼻根。  
更於翘楚上，一笔起冰魂。  

王柏　题墨梅  
一枝横出晓，霜外数花开。  
谁识生绡上，清香静处来。  

王柏　题宁庵  
寂寂钟鱼冷，松楸蔽杳冥。  
云侵晴路湿，衣染晚岚青。  
天未生人物，山应销地灵。  
何祠香一瓣，遗恨满空庭。  

王柏　题潘氏高远台  
数曲梯阶稍欠宽，略移武步到仙寰。  
诗怀纳尽双溪景，眼力推开千里山。  
方槛小欹烟雨外，飞蓬斜插斗牛间。  
冯虚似驾临舦鹤，栖鹘危巢不足攀。  

王柏　题潘氏山水壁  
叠巘云烟表，茅檐竹树中。  
起予深隐趣，笔底有高风。  

王柏　题平心堂  
洛龟圆文锡神禹，箕子陈范畀周武。  
九畴自天伦既叙，向用一以寿为主。  
人生富贵何足数，最要康甯安厥处。  
尔其好德全付予，惟皇之极必福汝。  
君侯有德存此心，居官居家堂两铭。  
强弱人已无留情，湛然方寸如砥平。  
蔼蔼庭鲤双趋庭，指此良方垂后昆。  
信受奉行不敢轻，宜尔子孙皆千龄。  

王柏　题屏岩诗卷  
有伟屏岩稿，温淳撷众芳。  
波澜虽未阔，骨骼已先张。  
尽扫江湖气，且无蔬笋香。  
若参诗本旨，却恐费商量。  

王柏　题秋台诗卷  
骚雅驰声历几霜，驾言拙嬾擅词场。  
登台甚矣秋容澹，得句依然风骨香。  
卷尽辞穷余古韵，笔精墨妙发潜光。  
此中境界真堪乐，枕上休贪南面王。  

王柏　题山桥十首  
轧轧飞车入翠微，人於妙处未深知。  
自从标榜新拈掇，碎却山桥一段奇。  

王柏　题山桥十首  
北山之北两山驰，一迳蜿蜒石作梯。  
脚力倦时山始好，芙蓉东畔赤松西。  

王柏　题山桥十首  
石磴斜蹊下水隈，玉虹喷雪挂崔嵬。  
虽然只是泉三叠，滂湃声摇万壑雷。  

王柏　题山桥十首  
危岚铁面太岩岩，少憩茅栏石下龛。  
壁立晴空几万仞，承天一柱在东南。  

王柏　题山桥十首  
世事难凭转眼空，可人泉石在云中。  
此心多少闲丘壑，且发微机与众同。  

王柏　题山桥十首  
修竹清湍记永和，山阴陈迹已消磨。  
四时佳兴随人寓，曲水流觞未足多。  

王柏　题山桥十首  
步随流水觅清阴，乱石穿林窈窕深。  
涧谷未能忘磊磊，何如清风播后来。  

王柏　题山桥十首  
吹尽尘襟亦快哉，心期千古一时开。  
清风满峡谁收拾，即此清风播后来。  

王柏　题山桥十首  
滔滔利俗著人深，洒洒衿怀可出尘。  
指日洞阳斤斧息，开山一著要当人。  

王柏　题山桥十首  
风云下走若冯虚，目极长空千里余。  
每日城中望山色，却来倚槛认吾庐。  

王柏　题时遁泽画卷十首  
断岸临江渚，风声瑟瑟寒。  
苍髯五君子，莫作大夫看。  

王柏　题时遁泽画卷十首  
浩浩云横坞，霏霏雨不收。  
野桥人少度，寂寞卧清秋。  

王柏　题时遁泽画卷十首  
虎啸风生壑，龙藏气吐云。  
草庐勿高卧，天地正絪縜。  

王柏　题时遁泽画卷十首  
礉礉石林立，滃滃云壑閟。  
万杉最深中，莫有前朝寺。  

王柏　题时遁泽画卷十首  
江村依密树，目远送征鸿。  
不尽暮天碧，谁续芦花风。  

王柏　题时遁泽画卷十首  
巨石耸鳌脊，飞泉潄雪涛。  
一声何处笛，呼雨到江舦。  

王柏　题时遁泽画卷十首  
一壑云屏展，江横万里长。  
渔舟下滩去，寂寞舞斜阳。  

王柏　题时遁泽画卷十首  
一云山万重，天地混不分。  
须臾风浪恶，舟楫泊江濆。  

王柏　题时遁泽画卷十首  
精蓝夹江干，钟鼓时相应。  
两山遮不断，楼阁若争胜。  

王柏　题时遁泽画卷十首  
浩浩乾坤阔，微微见断山。  
颇兴浮海意，吾道正多艰。  

王柏　题适庄茅亭  
屋角园虽小，幽深隔市尘。  
杖藜时自适，杯酒乐天真。  
松磴规模古，茅檐日月新。  
闲花三十种，相对四时春。  

王柏　题书目  
博而寡要岂通儒，三万牙签亦太虚。  
一编论语用不尽，世间何必许多书。  

王柏　题思泉庵  
一时人物久飞仙，诗竹和庵尽变迁。  
尚有禅师风味在，野人门外汲寒泉。  

王柏　题王伯忠雪月图  
片纸裁成数雨悭，王孙风致寄毫端。  
只於天地交光里，认得前程万里宽。  

王柏　题西楼有感  
往事伤心不可论，高情还许小通门。  
旋锄荒草追风景，因种残花划雪痕。  
败壁古苔权作主，破窗夜雨暗消魂。  
青山不管兴亡事，依旧楼头挹暮樽。  

王柏　题效奇  
未识效奇处，得於诗卷间。  
屋边环翠竹，窗外即青山。  
月向女墙过，烟凝老树闲。  
不缘心匠巧，何以发天悭。  

王柏　题徐观之字说  
堂空一鉴悬，万古光潋滟。  
彼自有盈虚，我要无亏欠。  
阴祲不能蚀，尘埃不能掩。  
只於事上观，足为操舍验。  

王柏　题易道传心图  
图书表里用功深，此道相传直到今。  
书里有图图有句，图中即是圣人心。  

王柏　题愚斋梅轴  
悄然笔下有心期，写出寒梢玉立时。  
何事巧藏烟雨里，孤标深不愿人知。  

王柏　题玉涧八景八首  
画出女墙月，老子兴不浅。  
谁识春光中，解使平湖敛。  

王柏　题玉涧八景八首  
断屿数行树，孤舟一叶横。  
前山风雨暗，此岸已天明。  

王柏　题玉涧八景八首  
山外江村晚，纵横八九家。  
过桥无路处，人思渺天涯。  

王柏　题玉涧八景八首  
点点飞来雁，空中若有音。  
诗翁正牢落，识汝别离心。  

王柏　题玉涧八景八首  
梵宇出林杪，暝色敛烟树。  
钟声有针中，听於无听处。  

王柏　题玉涧八景八首  
落日下大野，江边渔事收。  
小舟横断岸，长笛一声秋。  

王柏　题玉涧八景八首  
居淡经营中，落笔景已换。  
不见片帆归，危樯还泊岸。  

王柏　题玉涧八景八首  
独跨蓝关马，茫茫道且长。  
谁知寒彻骨，一雪到潇湘。  

王柏　题浴沂图  
一时言志圣师前，鼓瑟声中三月天。  
谁识咏归真乐意，如何却向画图传。  

王柏　题泽翁小巷  
寂寞小桥前，山人住何处。  
村童酤酒随，策杖同归去。  

王柏　题泽翁小巷  
绿阴最深处，楼阁出林杪。  
江阔野桥间，目断行人少。  

王柏　题泽翁小巷  
断岸江波阔，迢迢十里宽。  
人烟藏处密，霁色媚寒滩。  

王柏　题泽翁小巷  
石护山溪口，溪溪自有原。  
若非江海量，曷受百川奔。  

王柏　题泽翁小巷  
两水汇长江，绝壁上苍翠。  
前头风浪恶，危樯且深避。  

王柏　题泽翁小巷  
缥缈云烟外，迢迢江水明。  
数家藏密树，一塔峭孤城。  

王柏　题泽翁小巷  
野渡人归处，纵横八九家。  
晚来寒力健，风飍酒帘斜。  

王柏　题泽翁小巷  
晚得知心友，芳樽日日开。  
不辞江路远，依旧抱琴来。  

王柏　题泽翁小巷  
名利驱驰急，江山自古今。  
舟行水上意，人立渡头心。  

王柏　题泽翁小巷  
到岸未为了，行行万里涂。  
举头岐路惑，岩畔过樵夫。  

王柏　题蛰庵  
一蛰了千悮，心安境自宽。  
轩昂就收敛，自在觅艰难。  
龙怕乌台勘，人疑蕙帐寒。  
欲知舒卷意，编简静中看。  

王柏　题诸葛武侯画像  
隆中高卧匪无情，鼎峙规模岂素心。  
自是将军三顾晚，坐看世变转移深。  

王柏　天基节雨有感  
岁岁天基节，晴和万国欢。  
今年侯国宴，痚雨忽潸潸。  
允矣天人际，机缄妙已宣。  
圣心方感慕，云意惨天颜。  
谁识天伦重，端为万化原。  
一时名未正，事事尽拘挛。  
父母惟生继，昭昭大义存。  
节文斯二者，此外岂容干。  
在昔权臣缪，区区欲怙恩。  
私心崇义断，强抑所当尊。  
近日劬劳报，犹形厚薄嫌。  
一言谁误主，孝道未纯全。  
此事书青史，千年不可刊。  
勿云今既往，熟视所难言。  
父母人皆有，何称考叔贤。  
只将诚意感，各尽此心天。  

王柏　桐花散翁挽诗  
瀫水之西，巍然一峰。  
是白道坚，翔舞而东。  
林峦蓊蔚，丘壑浑融。  
雍雍聚落，惟金之宗。  
五世积累，钟此散翁。  
散翁颀颀，生有异质。  
学敏而博，心广而实。  
迺大其识。教子一经，  
维宽而栗。教人尽已，  
维久无斁。选举法坏，  
取士以文。决於一夫，  
升沈遂分。良才美德，  
所甘隐沦。负我求我，  
负人非人。两语垂训，  
风俗反淳。我之识翁，  
因翁二子。典刑是亲，  
翼翼亹亹。曾不几见，  
翁遽不起。我来哭翁，  
亦已晚矣。匍匐之义，  
真可愧死。我既哭翁，  
亦相佳城。千嶂矗矗，  
万壑泇泇。一丘永閟，  
昭明上征。万壑泇泇，  
千嶂矗矗。  

王柏　涂中即景  
溪边柳色露新芽，春透微波漠漠斜。  
一阵随风香颇异，定知前面有梅花。  

王柏　挽蔡文叔  
南风之薰兮五弦绝，可以解愠兮忧心益惙。  
念寓形於溟涬兮，藐一沤之起灭。  
前乎数千年之名世兮，后方来而未歇。  
往者不我留兮，来者不我接。  
何彼顽之弗夭兮，而独萎乎此哲。  
非夫人之立极兮，凛世路之迫阨。  
惟圣斯恻兮，建学校以寿吾道之脉。  
士不可辱兮又焉可杀，孰悟我圣明兮几袭秦之乱辙。  
我公之忠愤贯日兮，所以疾驱而朼朼。  
一去国兮一阴方猾，再去国兮重阴栗烈。  
鄙夫熟视兮，壮群邪之蟠结。  
目断留田兮，歌南风之阕。  

王柏　挽蔡文叔  
南风之时兮吹彼棘薪，乔木斯坏兮栋梁曷任。  
欂栌椳阤与扂楔兮，匠眯眯而弗寻。  
况承天之八柱兮，穷岁月而莫登。  
天岂不生材兮，郁牛山之嶙峋。  
雨露之所润兮，存日夜之肫肫。  
及大厦之将颠兮，无一木之可乘。  
羌小民之怨咨兮，谓天不仁。  
非道通乎三极兮，孰识天心。  
天既仁爱我民兮笃生伟人，一去就兮治乱攸分。  
天亦仁爱我公兮，不使见犬羊之骇奔，  
危机发兮众寐昏昏。秉离明以为烛兮，  
魂营营而上征。目断留田兮，  
歌南风之再吟。  

王柏　挽蔡文叔  
南风南风兮，莫苏槁质。  
坎离互宅兮，已翩翩乎月窟。  
驾朱鸟以启路兮，潜玄宫而永息。  
终长夜之漫漫兮，委人间之正则。  
道所以经世兮，名不可以虚得。  
方一去而即悟兮，可以淑艾乎士习。  
倘再去而能悟兮，庶奸谀之屏迹。  
使长孺居中司马遂相兮，狂酋当为之怵惕。  
又何至於闯江逾岭兮，喋血上国。  
思魏徵而奠九龄兮，吁其何及。  
公虽九原兮，疑遗忠之尚尽。  
我被公之知兮，始终如一。  
不得哭公于堂兮，不得执公之绋。  
我何负於神明兮，两足如絷。  
歌南风之三叠兮，恨无极。  

王柏　挽曹叔献  
野草何青青，野花亦莙莙。  
王园翳烟树，东风开泉扃。  
灵辰倏祥练，祖载何因循。  
半生安陋巷，箪瓢澹无营。  
天命有穷达，书生多苦辛。  
北邙同一路，玄庐等枯荣。  
我本里中子，升堂托微媋。  
每怀梘渡语，惟士有常心。  
几仗虽疏阔，眷眷敬爱深。  
故家乔木瘁，不复典刑存。  
流水桃花窅，飘零薤露音。  
幽宫一以閟，清泪洒芳春。  

王柏　挽邓夫人  
霜冷留宾发，心融篆贝经。  
疏金重锦诰，琢玉璨之庭。  
方禄参军养，俄丹寿母铭。  
可怜萱草露，也解泣仪形。  

王柏　挽丁知县  
蚤识北平贵，从游五十年。  
迟迟登虎榜，急急到凫仙。  
振起非无地，荣枯自有天。  
老成雕落尽，一壑锁苍烟。  

王柏　挽何南坡  
刻苦工夫真实心，一言体用已全陈。  
圣贤断续三千载，伯仲渐摩八十春。  
保护斯文勤且让，作成吾党敬而亲。  
我来不复瞻耆德，流水苍烟迹已尘。  

王柏　挽何南坡  
少公禀气后三年，易箦翻居三日先。  
学数弟兄犹间有，寿随父母独谁全。  
悲哉易感精神往，造化难凭祸福迁。  
应恨南山人远去，从今独卧北山阡。  

王柏　挽何南坡  
篱落纵横一迳分，平生杖屦几登临。  
某山某水机缄露，彼室彼庐精分深。  
检校旧规心欲折，摩挲新志泪难禁。  
素车白马人归后，鹤唳猿啼总些音。  

王柏　挽何无适  
二五之英，清通莹彻。  
有钟于躬，非贤则哲。  
乌乎无适，自幼卓绝。  
奴仆选骚，铨衡庄列。  
鞭霆走电，不可追籬。  
一操而存，肃整辔辙。  
著书未就，不幸短折。  
既赋以奇，未易泯灭。  
世外精神，笔头风月。  
有阅斯立，有斯妥魄。  
既妥尔魄，既筑尔阡。  
是曰反终，是曰归全。  
人生斯世，岂必百年。  
欲动情胜，万事出焉。  
孰好熟恶，孰媸孰妍。  
孰过而改，孰善而迁。  
一征物表，浩浩其天。  
风定水止，月印万川。  
阴阳不独，动静不偏。  
既静复动，太极焝然。  

王柏　挽郡博士待班刘公歌  
东风变九野，万物负生意。  
素韠何栾栾，清血洒幽隧。  
猗欤静寿翁，归全可无愧。  
人生托溟涬，消息同一气。  
过化来者续，自昔叹川逝。  
温温夙好修，甄陶瑚琏器。  
凝乎觚自度，澹乎靓且邃。  
诗书以为粮，忠信以为饎。  
人皆崇荣途，公独徐揽辔。  
三转坐舦比，五鹗争自致。  
上培德谊种，下开文字瑞。  
一子通金闺，一子需大对。  
衣冠绘庆图，岂料造物忌。  
学校失师模，乡闾思善类。  
梅花已流水，草木谁臭味。  
惟有笃厚心，叮咛期嗣世。  

王柏　挽潜斋王枢相  
忠简流余庆，文忠印此心。  
词章传世早，事业得君深。  
不尽风云会，宁知岁月侵。  
九重惊殄瘁，谗言舌方瘖。  

王柏　挽潜斋王枢相  
治命深衣敛，亲题石像镌。  
精神传巨扁，风月掩遗编。  
流落人间境，陶鎔物外天。  
建安名教在，它日配先贤。  

王柏　挽潜斋王枢相  
总角思先友，同宗丽泽传。  
典刑诸老尽，文献旧家全。  
交道从公晚，知音去我先。  
渊源谁与遡，愁绝伯牙弦。  

王柏　挽潜斋王枢相  
精舍北之北，幽宫南复南。  
两山生死寄，千古姓名谙。  
地势蟠空壮，溪声战晚酣。  
青乌发天秘，万壑拱遗龛。  

王柏　挽邵公容春  
北风猎猎兮申原之幽，玄扉启兮灵辰不留。  
苏黄之像兮俨其如在，容春之人兮杳不可求。  
一棺兮厚德，万古兮高丘。  

王柏　挽邵公容春  
申原幽幽兮北风正高，薤露一声兮山鬼夜号。  
吉人考终兮如蜕，遗编不朽兮风骚。  
一丘兮安固，万古兮滔滔。  

王柏　挽邵公容春  
北风北风兮丹旐飞飞，申原迈迈兮铎声孔悲。  
素韁栾栾兮二子皇皇，如有望兮魂其来归。  
地有灵兮人杰，表尔隧兮丰碑。  

王柏　挽施子华  
哭子天伦变，坚哉更可伤。  
毅翁悲祚断，学者悼师良。  
缺月窥元室，凄风锁奥冈。  
身虽随物幻，名笔起潜光。  

王柏　挽施子华  
二五交运兮，杂糅乎刚柔。  
美恶厚薄兮，何廪生之不侔。  
厚者未必薰兮，薄者未必莸。  
羌寓形於溟涬兮，藐起灭之一沤。  
惟父母之哭子兮，蹇彼苍之大尤。  
吾尝抱此至痛兮，知毅翁之恨难收。  
虽我不识子兮，知谨实而好修。  
抚新碑而感慨兮，相铎声之口讴。  
奥山兮泉浏，凄巘兮云幽。  
夫子有命矣夫之叹兮，可以释而翁之忧忧。  

王柏　挽时佥判  
灵辰不留兮，挽者何悲。  
羌茂行之皎皎兮，而今已而。  
惟孝友百行之首兮，何习俗之日醨。  
惟不亏其降衷兮，何足尚乎浮辞。  
灵辰不留兮，斯人永归。  
薤露一声兮，行人泪垂。  

王柏　挽时佥判  
灵辰不留兮，挽者徘徊。  
羌若人之秉德兮，佩先训之不回。  
以直道事人兮，任当路之疑猜。  
坎壈一官兮，穷达何有於我哉。  
灵辰不留兮，启社塘之夜台。  
薤露再歌兮，亦孔之哀。  

王柏　挽时佥判  
灵辰不留兮，挽者迈迈。  
羌前修之典刑兮，何后生之昧昧。  
平乡常人之号兮，岂直欲以之而自悔。  
静观世道这日诡兮，盖亦恶夫奇奇而怪怪。  
灵辰不留兮，路曼曼乎长夜。  
歌薤露之三章兮，识者为之永慨。  

王柏　挽司直兄  
老厌鸳行武，骑鲸不肯留。  
空存丹棘谳，未告紫宸猷。  
黄老辜初志，青山颺晚谋。  
夕阳无限好，心事竟悠悠。  

王柏　挽司直兄  
典重班诸老，声名始璧流。  
开尊口佳士，襩被闯前修。  
月冷金闺籍，尘生玉杖鸠。  
梅岩伤目处，雁影正宾秋。  

王柏　挽司直兄  
晚始亲荆玉，劬愉气谊稠。  
泰坛霜月下，暑枕夜江头。  
一困关公念，连书释我忧。  
平生知己泪，寂寞洒新楸。  

王柏　挽思泉居士  
平生不蓄买山钱，晚得佳城岂偶然。  
官职丛中韬素志，风波险处谒名贤。  
只将和气占心地，尚想清尊养性天。  
宗党典刑难倒指，忍看庭玉泪溅溅。  

王柏　挽思泉居士  
犹记年时访故山，细聆旧话侍清閒。  
汲泉倚仗临荒甽，寻塔呼僮斸野营。  
回首恍如前日事，伤心已隔夜泉关。  
手携菖歜歌清些，泪染含风细葛班。  

王柏　挽通守陈帑院  
羌西屴之屹然兮，钟此奇才。  
方世道之纬纄兮，弃骐骥而驾驽骀。  
以一尉而诛二凶兮，定异言之喧貀。  
炯此念而安民兮，皇恤乎身灾。  
公论虽屡蚀兮，犹有时而复开。  
开之何未久兮，而终不能遂公之壮怀。  
诗书兮自适，优游兮力斋。  
扶疾而告修善之训兮，俄怛焉而顺雙。  
彼西屴之无情兮，忍璜佩之沈薶。  
生於是死於是兮，湛一气之去来。  
惟心无媿而气不馁之言兮，万古莫得而尘埃。  
况有不朽之铭兮，表独立於崔嵬。  

王柏　挽汪帅参  
一世钦斋老，声名四十年。  
冰融南省日，春满洞庭天。  
笑语当时密，交情晚节坚。  
秀英今已矣，新阁独岿然。  

王柏　挽汪帅参  
世路艰危极，人情政可叹。  
未闻亲子在，而有外邪干。  
轩冕多为累，箪瓢未必寒。  
此皆身外事，且閟一丘空。  

王柏　挽汪约叟  
幸有灵光在，天乎作麽亡。  
生来最真实，病里亦康强。  
和气留丹鼎，清尘凝笔床。  
溪山呈秀处，风露悄凄凉。  

王柏　挽汪约叟  
忆昔先君子，金兰气味投。  
中间有生死，一别几春秋。  
晓漏传幽梦，英魂觅旧游。  
城东烟月冷，应是访新丘。  

王柏　挽王夫人  
秋山萧萧兮，连山之冈。  
有幽一宫兮，千古其藏。  
毓野堂之世则兮，绵瓜瓞以承芳。  
来宗牖而自度兮，如奉姑嫜。  
相君子之婉婉兮，发轫康庄。  
囿一世之天兮，遽瘗佩而沈璜。  
秋风萧萧兮，连山之冈。  

王柏　挽王夫人  
连山之冈兮，秋风肃肃。  
有永千古兮，幽宫迢迢。  
一编之女训兮，慨遗音之寂寥。  
蔼清芬其如在兮，韖帨彯彯。  
忍双亲之望望兮，迟女归而魂消。  
灵辰不留，谁其拟招。  
连山之冈，秋风萧萧。  

王柏　挽徐郎中  
郎潜不复坦衿期，留得清名举世知。  
老矣空还新虎节，归来只是旧鸿禧。  
危言宁免班行忌，已死犹闻海内推。  
病里仅能成大厦，当时燕雀不胜悲。  

王柏　挽颐轩张朝奉  
蔼然一气备天和，不尽人间岁月多。  
乡里同声称佛子，儿孙相继奋儒科。  
蠲租捐廪今无有，刲豕然灯可奈何。  
德在人心真不朽，几多麟碣汙山河。  

王柏　挽颐轩张朝奉  
挺挺长松施女萝，平生能得几相过。  
繐帷远辱双絧临，泪眼犹瞻两鬓皤。  
曾未经年成契阔，至今一恸竟蹉跎。  
吉人已矣难重见，山口悽悽薤露歌。  

王柏　挽张佛子  
嘉庆图传世所稀，夫何佛子遽西归。  
平生施予心无为，时事艰难众有依。  
德谊百年犹积累，诗书五世渐光辉。  
儿童父老倾山谷，洒泪追随丹旐飞。  

王柏　挽张佛子  
陟屺虽频莫慰心，见公犹幸母如存。  
东山何事遽陈迹，西路如今又断魂。  
柳翣忽临新冢道，林花空满旧时园。  
一衿和气归何处，化作功名遗子孙。  

王柏　挽赵龙泉  
满拟田庐乐莫年，谁知凫舄遽飞仙。  
鹗书连走文扬捷，麟趾多推正脉贤。  
晚锡蓝衫更鹖弁，径分蒲璧镇龙泉。  
春风满县闻桃李，回首松楸锁翠烟。  

王柏　挽朱侍郎  
蚤亚魁躔入谏坡，却因忠谠蹈风波。  
龙墀一去毀　湖远，鹤骨临来岁月多。  
紫橐将随时事转，丹旌无奈夜舟何。  
万松苍翠皆亲种，月露凄凄泣陇阿。  

王柏　挽朱侍郎  
国论多同异，身名有险夷。  
一从离紫橐，再不上丹墀。  
慷慨风云断，飘零岁月移。  
却因閒得早，冷眼看人痴。  

王柏　挽朱侍郎  
渺渺康湖水，峨峨蜀野山。  
是翁元不死，蜕骨此中间。  
草木券台绿，莓苔翁仲斑。  
白云伤北望，清泪更潸潸。  

王柏　挽朱宜人  
蜀峰飞来不记年，页峨崒嵂青绵联。  
康湖演漾吞万壑，风雷日夜喷飞泉。  
水西葱郁气方壮，水南重得黄牛眠。  
深山大泽绝异处，造物冥锢难轻捐。  
龙翔凤舞萃英淑，岂非天授夫人贤。  
彩云落月相珪璧，山花庭草摇香钿。  
虎羊甲士俨成列，万松磨飍生苍烟。  
夫君笔力扛九鼎，亲著幽德熏兰荃。  
应有山灵乘赤豹，千年呵护青瑶镌。  

王柏　晚兴  
散发风檐下，沈沈日渐曛。  
鹰拳擒野雀，蛛网猎飞蚊。  
群动能为计，吾生亦谩勤。  
尘缘难著眼，晚兴寄青云。  

王柏　汪功父聘石友  
一片寒姿苍玉质，久作歙江秋水骨。  
磨瑕砻垢饱风霜，袖手南游来楚国。  
我曾研破青烟痕，露华半勺拖玄云。  
文理细密温而淳，伯乐一顾空马君。  
癯癯好古子汪子，雅有半面如旧情。  
巧取豪夺俱不敢，聘以厚礼强委禽。  
吉日良辰新劝驾，绛帐交欢相慰藉。  
斟酌洙泗闯紫阳，大义发越添声价。  
紫阳是渠桑梓贤，久矣骖随辑坠编。  
会心不惜时磨研，至理神授珠莹圆。  
我今赠君明堂一柱金书墨，霜毫冠带来蟾窟。  
楮先生者白而腴，即日相邀来览德。  
弦歌声里春光半，净几明窗风日暖。  
四友参前无间断，俛首循循而勉勉。  
万里一鞭涂甚坦，太极门开初未远。  

王柏　韦轩游山遇雨  
踏碎羊山黄叶堆，天飞细雨相车回。  
二皇应讶来何晚，不忍听君话别杯。  

王柏　乌伤行  
惟皇降衷于下民，暴暴莫殄心之仁。  
孝哉颜氏一有感，毕逋衔土成丘茔。  
彼亦莫如其所以，自甘血觜含余辛。  
志壹动气气动志，凤仪麟出理亦均。  
环百里地画疆井，千有余载蒙嘉名。  
绣衣使者迂六辔，下马肃拜心凌兢。  
大书瑰辞镇松柏，便有山鬼呵崖阴。  
明刑弼教期无刑，何如先使教化明。  
流传墨本到此屋，有人心者俱作兴。  
但愿人人常此心，安得作乱干童程。  

王柏　西倅厅冰雪楼次韵  
我生山水窟，一静了万境。  
登临始识奇，已与凡目并。  
大哉飞跃间，一物具一性。  
冰雪有妙理，言言苦难听。  
开藏古制存，以抑扬气骋。  
稜稜六花严，中有生意莹。  
非贞曷为元，妙干舒惨正。  
燮调不可偏，相资不相病。  
阳和一以泄，品彙反不竞。  
新正冰雪清，洗濯炎蒸净。  
阴痼一阳微，震裂万蛰儆。  
酬酢极变态，不失本来静。  
一楼驾高明，俯仰动微省。  
深恐神鉴昏，万事如捕影。  
缲藉严冷名，赓歌岁寒咏。  
即此友求心，已见无不敬。  
行到百尺头，脚力须用劲。  

王柏　喜雨  
滃郁双云合，滂滂一雨通。  
新凉驱积暑，喜气薄高穹。  
点点含生意，声声起死功。  
田家虽少歉，尚可及年丰。  

王柏　小酌敬岩梅下和立斋韵  
化工忘惨舒，但起姑息念。  
一冬漏阳和，未识六花片。  
屈指不十日，冉冉岁华禅。  
我闻敬岩下，梅英照清浅。  
尊酒酌嘉友，薄批明月荐。  
披图论人物，行子戏然战。  
回首九君咏，清赏恨痚远。  
从今蓋新盟，谈笑恣雄辨。  
多藉冰雪章，细澡尘埃面。  
岁岁腊残时，检举旧公案。  

王柏　小酌敬岩梅下和立斋韵  
平生手种梅，不作和羹念。  
其所起予者，岁寒心一片。  
孤芳以气传，万物自形禅。  
暗香痚影句，知心亦已浅。  
虽以乾{上艹下橑}余，亦可清庙荐。  
今年花最蚤，思之心胆战。  
花蚤岂不佳，当开时尚远。  
阴阳贵顺序，难与俗人办。  
我岂事远观，急欲识春面。  
此意与谁论，珠玑谩堆案。  

王柏　效希夷和陈北溪韵  
北溪真有道，出语涵芳鲜。  
觉彼群迷句，真与梅争妍。  
一花一太极，极立形气先。  
逋仙名浪得，未必知其然。  

王柏　效希夷和陈北溪韵  
甚矣天地闭，独放一花鲜。  
未论色之洁，未论香之妍。  
只於冰雪中，谁占生意先。  
万物心自服，敢问何能然。  

王柏　谢叶圣予送笋  
谁念筼簹一饭贫，蛰龙头角正森森。  
殷勤惠我清贞节，减却君家几亩阴。  

王柏　新愁  
愁逐西风动，伶俜祗自怜。  
家贫缘累重，学陋欠师傅。  
白发还生矣，青毡尚杳然。  
高山流水调，何日奏朱弦。  

王柏　新堤行借山长韵呈韦轩  
几年丽泽道方亭，别驾重来路竟成。  
由是之焉知所止，安而行处坦然平。  
疾徐先后将观礼，作屏经营岂为名。  
万里修程今放步，胸中堠子自分明。  

王柏　新秋自警  
直谅之言久不闻，秋来因作读书吟。  
时时涵泳味无味，句句研穷深又深。  
老去已辜朋友望，闲中粗得圣贤心。  
无情岁月垂垂尽，夕秀朝华岂暇寻。  

王柏　新竹新韵  
瞻彼依依竹，来依夫子墙。  
密含千亩势，清閟一窗凉。  
直指生来瘦。贞标静里香。  
缅怀仪凤意，不记岁年长。  

王柏　徐制参挽歌  
北风高兮岁律将残，望东陇兮目断旌丹。  
有美君子兮攇众芳而自饰，直哉惟清兮不亢不激。  
郁十五年之朝望兮，仅彯缨於列院。  
参幙府以自诡兮，乃劬劬而忘倦。  
宜表世而厉俗兮，曷止於斯。  
灵辰不留兮，祖奠载期。  
薤歌之一章兮，孰不孔悲。  

王柏　徐制参挽歌  
岁律残兮北风正南，渡梅花之桥兮龙{左巾右荒}镳镳。  
有美君子兮苍梧翠竹，善继善述兮恢韦斋之芳躅。  
羌世道之纬纄兮，孰识夫异体而同气。  
惟不忘其所由生兮，合群从而一视。  
慨垂绝之叮咛兮，欲蜕而理融。  
灵人不留兮，将永閟于幽宫。  
再歌薤灵之章兮，号万壑之长松。  

王柏　徐制参挽歌  
北风北风兮岁律告终，岂惟岁律兮嗟世道之益穷。  
有美君子兮，非斯世之人物。  
有古人之风兮，有无我之德。  
我亦何知兮，托先世之余契。  
两书相劳苦兮，蔼然敬爱之意。  
迹虽疏兮此心不忘，死生契阔兮怅十二里之高冈。  
歌薤露之卒章兮，有泪滂滂。  

王柏　薰风歌代寿节斋  
玉麟堂上歌薰风，周公分陕方居东。  
霓旌龙节更号令，长江万里消狼烽。  
櫜韐帕首多名将，夙兴拜舞占乾象。  
紫气浮浮轸翼间，宗星炯炯银潢上。  
甫申飞下鼎湖山，汝阳天人未足言。  
八纮纳纳入经济，一柱岩岩久具瞻。  
岧巃陪京新命尹，虎踞龙蟠壮根本。  
关中镇抚必萧何，北门筦钥须寇准。  
运量恢恢妙转旋，一念体国心通天。  
玺书锡劳下阊阖，珥貂十辈来传宣。  
天子令闻洽四国，令仪令色山甫德。  
江汉汤汤告厥成，衮衣归兮式百辟。  
薰风薰风自南来，解民愠兮阜民财。  
不赓殿阁微凉句，拜手喜起明良哉。  
菁菁葑菲公犹采，世沐恩波深似海。  
春风一鹗又横空，敝帚萧骚价千倍。  
翘材油幙罗群英，寿觞潋滟难同斟。  
客星滩头频矫首，夜夜遥瞻南极明。  

王柏　羊叔子画像  
天下三分事未终，已施德惠过江东。  
谁知叔子深长计，但道中兴是茂弘。  

王柏　野兴  
文字饥难煮，为农策最良。  
兴来锄晓月，倦后卧斜阳。  
秋稼连千顷，春花醉几场。  
任他名利客，车马闹康庄。  

王柏　叶西庐惠冬菊三绝  
风紧东篱长旧莇，主人杖屦日徘徊。  
后时独立应无恨，少待梅花相伴开。  

王柏　叶西庐惠冬菊三绝  
霜天无物不凋残，忽见青蕤羽葆攒。  
欲制颓龄须耐冷，一阳定有落英餐。  

王柏　叶西庐惠冬菊三绝  
谁知造化用工深，处士隐潜得返魂。  
白发书生留晚节，从今岁岁典刑存。  

王柏　夜观野舟浩歌有感  
康衢久寂寞，击壤音微茫。  
南风启箫韶，拜手赓明良。  
周衰二雅废，凤兮歌楚狂。  
楚狂已再变，三闾竟哀伤。  
俯仰千载后，嗟嗟情性荒。  
梁选尚远思，渊明粹而庄。  
开元生李杜，我宋推苏黄。  
宗派亦沦坠，纷纷师晚唐。  
吟骨不淳古，记魄不自强。  
雕镂心肺苦，何曾徵宫商。  
濂翁著和澹，感兴开紫阳。  
紫阳尚六义，六义兴已亡。  
郑卫日盈耳，冰炭搅我肠。  
章贡有奇士，野舟刊名章。  
古城夜酌句，正义尤洋洋。  
游谈到巍荡，百世流遗芳。  

王柏　夜宿赤松梅师房  
梅师有松度，萧散意态真。  
皮冠簪白雪，布褐賏阳春。  
房计任简淡，了无一虑尘。  
茶一碗，酒一尊，  
熙熙天地一闲人。名山浮爽秀，  
朝暮瀹尔神。餐霞炼日气，  
井灶求遗珍。希夷仙境本不远，  
何用抱朴终其身。  

王柏　夜坐呈外舅  
伤春心事正无聊，短发萧萧任意搔。  
旋买茶芽清睡思，不须酒力助诗豪。  
生涯狭处饭多味，世路险时才忌高。  
我为独醒愁不奈，羡君万事赴陶陶。  

王柏　夜坐呈外舅  
略无家具可经营，有子顽冥秘锢深。  
岁月自催忙里客，功名不著静中心。  
诗非得意贫难遣，酒已忘情恨莫禁。  
坐对冰翁无可语，孤灯残火伴清吟。  

王柏　用前韵答车玉峰  
人物如君屹鼎湖，高山仰止我仪图。  
讲篇损益开新式，略纪删修有定模。  
目断交情殊恨阔，心涵古道岩相符。  
去年不客东湖上，几失人间大丈夫。  

王柏　用适庄赐韵回祝  
大椿蟠根双干矗，秀色各分元气足。  
共占百五十二年，八千春秋从此卜。  
西方无量不可思，南华寓言不须读。  
造化发育自无已，天根月窟互相逐。  
霜挟狞风夜推户，日碾晴空晓烘屋。  
冰轮载魄将再弦，宝律浮葭欲飞玉。  
天公作意表弧瑞，学子分题剡笺轴。  
揆予受教自髧髦，岁月十分今已六。  
我翁早出名利尘，我翁天纵清閒福。  
眼明犹足察秋豪，脚健不肯支筇竹。  
友善堂前高揭扁，懿德道心新万目。  
人言腕力健於虎，更需万兔供豪秃。  
不买驼峰换清供，不买蛾眉歌寿曲。  
岁寒兄弟岁寒心，敬和长篇侑醽醲。  

王柏　用希古韵送天台金吉父  
行李西来又欲东，无情云雨锁长空。  
窗前细嚼书中味，膝上虚传瑟外风。  
老去苦无佳客语，新来忽有赏心同。  
钱唐江上云霄路，相对无因话月篷。  

王柏　用易岩韵寿易岩  
天地之气秋惟清，清之极者为圣人。  
惟皇降衷本均平，贤愚美恶气质成。  
有伟易岩万人英，圣涯涵泳心即经。  
人心道心惟一精，怡然融液万理明。  
榘度迥出风尘表，视履元吉祥素考。  
义利两关路分晓，富贵功名何足道。  
一枝绿玉畅幽声，殷勤拜捧寿吾兄。  
明朝西现长庚星，芒寒色正占千龄。  
老而有子希世珍，一念种出无边春。  
它年头角昂俊声，安车迎养双朱轮。  

王柏　用玉成韵题秋台诗卷  
杳杳南风琴，洋洋大雅音。  
复古心未古，难以笔力任。  
秋台千古调，渊乎乐不淫。  
天然绝琱饰，无非情性吟。  
掩卷三叹息，式如玉与金。  

王柏　有感  
岁月飘零事转乖，未能凭酒放眉开。  
萧萧棠棣悲离黍，寂寞芝兰閟野莱。  
生计半随豪气坏，放心犹傍圣经回。  
秋来旱势滔滔远，谁念苍生可正哀。  

王柏　有人说用  
寄语纷纷利欲人，不知何者是经纶。  
行藏未可便轻议，学问先须辨得真。  
莫把空言来误世，要明明德去新民。  
大凡体立方言用，且着工夫检自身。  

王柏　元夕独坐  
颇闻灯火闹荧荧，何似书窗一点青。  
尚喜今年民意乐，一般箫鼓两般听。  

王柏　元夕后即事  
夜来风色作清寒，灯火残时人意阑。  
归路月华犹皎皎，今朝雪影乱漫漫。  
比他柳絮真无赖，捐尽梅花不忍看。  
独坐不知时节变，一襟和气有余欢。  

王柏　元正  
开正又展一年期，霞脸醺醺酒半卮。  
独坐晴窗无一事，呼童和墨写梅诗。  

王柏　元正  
吟诗犹是少年情，要复当初赤子心。  
心出入时何以御，手持一卷敬斋箴。  

王柏　再次前韵  
一簇楼台表郡城，月於此处最光明。  
山摇玉彩东南上，水决金波西北倾。  
老木修容宝画栋，女墙严陈护丹楹。  
西风屈指何时到，来庆黄云万亩横。  

王柏　再次前韵  
月指山间颇不平，何须江上有风清。  
用之不竭词虽侈，却道平分意未宏。  
严子五言终耐久，隐侯千载已寒盟。  
肯於明月相料理，定有清风不世情。  

王柏　再和适庄韵  
客从东方来，喜甚屐折齿。  
鼎烹石乳精，谈笑秋月里。  
中有八十翁，宴坐维摩椅。  
遁泽瑚琏器，玉瓒间罍洗。  
立斋持修绠，汲汲古井水。  
参也鲁依然，商声从曳屣。  
翘首诸俊游，霹雳烧蛇尾。  
双鸾辉九苞，翩翩夺栖枳。  
桐阳有卧龙，共蹋风云起。  
翁当沽美酒，炰鳌脍锦鲤。  

王柏　再咏番易方节士  
博物君子识览精，包罗错综能成文。  
夫何吴兴载庆豫，慨然谱竹拟诸形。  
非草非木言甚泀，品类繁夥难尽说。  
九江五岭多逸遗，维此方君更无别。  
隐彩韬名志行坚，万里临邛族最寒。  
文饶携来甘露寺，声价压倒万琅玕。  
眼节须牙如积累，四面楚歌对出莫与比。  
不有芝田纪录详，后世莫知深可耻。  
我闻此说亦相仍，未尝亲得见觚稜。  
江东使者返行部，招徠节士番中分。  
个个折旋皆中矩，什什来归敬岩所。  
有匪良朋保岁寒，凛然如对齐充父。  
后山居士知其然，心事曾将诗句传。  
老来不复人间事，寄语山翁莫削圆。  

王柏　早梅有感  
新阳来复未十日，窗外梅花已狼藉。  
晴光烘过冰雪融，微风不动暗香密。  
争呼清樽相尉藉，无数落英坠巾帙。  
儿童但喜花开早，太早翻令我心栗。  
今年寒色苦未老，户穴不固泄万蛰。  
造化不翕何以张，不然生道几於息。  
明言岁事未足言，深忧南气日驰北。  
谁道东君庾岭来，煮酒银瓶荐嘉实。  

王柏　赠吴晠  
襟佩青青白面郎，未成佔毕已飞扬。  
深嫌实学规模拙，只把时文日夜忙。  
志气峥嵘谋富贵，身心荒落败纲常。  
他年穷达皆无据，却笑儒冠误可伤。  

王柏　赠仙山刚公新创香林  
佛说菩提泉，其性本澄澈。  
人乃无芜秽，谁能还莹洁。  
我观浸碧泉，泓渟賏芳冽。  
恰如老师心，风止云迹灭。  
忆昔著诗句，无乃太痚拙。  
弹指二十年，相看头已雪。  
老师陃新轩，眼方颇虚彻。  
得得穴山窦，一脉引幽绝。  
清泚贯花径，冷暖资众啜。  
一动一以静，谁盈复谁竭。  
水性本不殊，地势差有别。  
即此两水间，尽是广长舌。  
学子来问话，当以无说说。  
但见香林香，薰蒸千万叶。  

王柏　赠寻贤赵相士  
赤脚佯聋术有神，贤才未必要贤寻。  
寻贤牌子非贤物，自是君王坐右箴。  

王柏　赠叶绿涧  
有客有客讷而腴，手携数册尧夫书。  
八八从而之八八，四千九十六无余。  
小游轨革何足算，大游九戹相乘除。  
太玄洞极亦无法，更有司马推潜虚。  
茫茫古今四海阔，动静祸福无能逾。  
玉芪金钥窃元命，自合抱道山林居。  
尧夫尧夫初不死，精神炯炯先天图。  
元会运世未为密，一画未画元非痚。  
自从漏泄加倍语，便觉造化无工夫。  
吾儒更欲穷造化，造化尤解穷吾儒。  
且将余法供剧戏，尹识此意廉其需。  
世人逐逐不知止，诵诗还肯安心无。  

王柏　赠曾敬仲归三衢  
切切蛩吟雨后繁，急催客子整归辕。  
临行慷慨有忠告，前此赓酬总戏言。  
先世声名期远绍，故家风范要长存。  
花朋月友终无益，膏火青编紧闭门。  

王柏　赠朱道人  
道人跨鹤遍天涯，伟观绝景收拾归。  
点头濡墨茅屋下，乘兴吐出胸中奇。  
百尺生绡冰样洁，落笔一埽风雨驰。  
远水拍天穷万折，怪石硗确蹲熊罴。  
槎石古木蛟龙走，断云寂寞无心飞。  
淡妆浓抹西子面，天梯石栈猿猱悲。  
野骑残僧小桥险，酒帘渔棹摇斜晖。  
生绡有限意难尽，兀坐静境窥天机。  
岂知造化无尽藏，奔会笔底无盈亏。  
射洪川幅非我有，且遣楮君百辈供指麾。  

王柏　张子房  
圯上相逢一老翁，诛秦蹙项笑谈中。  
报韩偶得刘郎用，更有商山听下风。  

王柏　郑寺正挽辞  
北山崚嶒兮配井络之勋名，子孙绳绳兮聿彰厥声。  
一麾不顾兮番禺君，甘领祠官兮挂长缨。  
操存益固兮涵养益深，临行一念兮尤清明。  

王柏　郑寺正挽辞  
坦溪渺渺兮配流庆之深长，园林带宅兮风月无疆。  
鸥鹭受盟兮举清觞，胡不百年兮长徜徉。  
澡身更服兮愙气安详，遗颂洒然兮墨耿光。  

王柏　郑寺正挽辞  
北山寂寞兮号东风，坦溪呜咽兮绕玄宫。  
晓露滴滴兮泣苍松，芳草萋萋兮券台窿窿。  
体魄永藏兮魂徂太空，一声蒿里兮春无容。  

王柏　中秋  
中秋天气似重阳，幸有庭前桂子香。  
书册根边无一事，任他风雨送凄凉。  

王柏　仲夏游赤松有感  
堆堆书册畧抽头，决意兹行不暇筹。  
雨观风台凌绝景，云峦雪瀑壮清游。  
二皇群石应难觅，南涧双羊已莫求。  
访我旧题无复有，姓名方媿倚人留。  

王柏　重聘古梅行  
千金卜得繇非熊，木德将兴猎太公。  
槐安与国已陈迹，盛衰直与阴阳通。  
知羹自昔亲受记，钦冰齧雪工磨礲。  
此中洞洞无所有，彻上彻下俱玲珑。  
苔肤蜕骨半荣悴，连峰峭厉飞铜騣。  
生意虽偏未尝断，犹有王气居南东。  
南柯突出已奇甚，连蜷夭矫翔虬龙。  
东边新梢更绝特，转要作势将腾空。  
风号竹坞月黯淡，露洒松壑泉琤琮。  
一花玉立苍鬣表，万花辟易难为容。  
辙环四海无处觅，只今岁晚才相逢。  
酹酒高歌盟万古，天意决不寒孤风。  

王柏　重题八咏  
楼压重城万井低，星从天阙下分辉。  
伤心风月诗应瘦，满眼桑麻春又肥。  
山到东南皆屹立，水流西北竟同归。  
倚阑莫问齐梁事，断石凄凉卧落晖。  

王柏　舟中和陈子东  
几年不蹋玉京埃，今日因何走一回。  
怪石怒吞寒濑急，短篷冲破暮烟闲。  
赖他清笑千余度，否则浩歌三四杯。  
寄语逋仙诗侣至，搀先开著数枝梅。  

王柏　舟中和陈子东  
低垂纸帐绝纤埃，冷透孤衾梦易回。  
宿雾未收沙濑黑，大江才近水程开。  
细搜景物归诗句，尽逐羁愁入酒杯。  
最是推篷频问讯，岸傍未见一枝梅。  

王柏　舟中和叶圣予三首  
云欲回风势，先埋逼晓山。  
催程推路险，破冷觉杯悭。  
帆腹欣初饱，篙师相对闲。  
卧闻严子濑，只在片时间。  

王柏　舟中和叶圣予三首  
桐江波渐滑，霁色午方开。  
香火严兰若，烟霞老钓台。  
崖高微径险，水转万山回。  
欲访先生裔，相从买一杯。  

王柏　舟中和叶圣予三首  
江阔风帆急，潮回沙露痕。  
寒林无剩叶，茅舍各成村。  
雁落烟波渺，雅归野色昏。  
未知孤客棹，今夜泊谁门。  

王柏　朱昭父挽些  
春风初开兮别君南浦，诔君輁轴兮冬又暮。  
曾岁律之未改兮生死异路，吁嗟乎实斋兮有前修之风度。  
瑟瑟僩僩兮凝然寒素，不忮不求兮未尝偭绳墨而改错。  
视万马之奔逸兮敛组辔而独驻，安於一实兮岂斯世之足语。  
天何赋之厚兮而夺之遽，何旅翣之未返兮合豺虎而哮呼。  
凛世道之{鳄鱼换目}兮良士瞿瞿，想君一笑於冥兮豁然大悟。  
山靡靡兮旁园，水潺潺兮在下。  
付万事兮云空，颛一壑兮千古。  

王柏　竹石屏歌谢遁泽  
好古博雅时遁泽，往岁赠我墨图柏。  
今年揆予初度临，又复持赠竹石屏。  
柏以祝我老，竹以坚我心。  
长歌短歌先后发，书室夜夜生光荧。  
君才固磊落，爱我何独深。  
此石不知出何地，来自紫阳夫子门。  
紫阳缘督两授受，谓宜永作传家珍。  
所宝又有大於此，余光委照非其人。  
以我所愿紫阳学，以我生作石笋孙。  
石笋固宜有石竹，笋竹生成同一根。  
当时竹上岁寒句，先达难赏流传今。  
去年忽得紫阳岁寒字，如约屏石来同盟。  
朝夕敛身对二妙，俨然拱侍沧洲之竹林，  
寓物敬慕度义全幽贞。不有畏友相勉励，  
安得准绳磨琢箴。句中雅意已佩服，  
石中有竹谁能评。欧梅苏范六君子，  
绝识雄辨万口称。珠犀砂玉亦得矣，  
髣髴未得此理真。顾我生既晚，  
欲说口已瘖。造化发育固难测，  
尝闻古有刚柔分。柔土既发万物之生气，  
刚土故涵万物之阴精。人之所见自有限，  
熟识万象俱妙凝。此非物之影，  
真是竹之形。遗梢坠叶积於土，  
土化为石竹自存。生物不随凝结变，  
请观琥珀与水晶。我疑此石生渭滨，  
土石变化岁一层。岁岁层层应万状，  
直欲尽磨翠壁铺作千亩帐。  

王柏　自述  
身坐众香国，蒲团诗思新。  
一贫虽累我，此兴未输人。  
陋巷谁为侣，寒窗不染尘。  
五言盟四友，笔下屯生春。  

王备　谒张文献公祠  
停舟曲江浒，吊古谒遗祠。  
岩岩始兴公，遗泽芬在斯。  
堂倾风雨萃，碑断苔藓滋。  
芳春□行旅，落日归文狸。  
唐宫替无事，衡鉴方独持。  
弼谐展嘉猷，谠论非□□。  
雝雝朝阳凤，粲粲补衮丝。  
侧闻卧病后，九戾烟尘□。  
渔阳突骑来，中华混群彝。  
信哉砥柱力，用舍同安危。  
昭陵铁马空，仟李祚九疑。  
维余兰菊存，千秋恒若兹。  
我来荐微诚，再拜当前墀。  
顾瞻庙貌间，风度犹可希。  
武溪何茫茫，笔峰亦巍巍。  
只今相业隆，熟与前修期。  
临风一长叹，山雨来霏霏。  

王备　余襄公祠  
寂寞孤城野水滨，乱余犹见几家存。  
女墙落日埋秋草，官树啼乌集暮云。  
百战徒闻存国步，孤忠谁复吊英魂。  
夜来遗庙荒庭月，长逐悲笳不忍闻。  

王毖　垂虹亭  
长桥千步截江洄，虹影随波彩翠开。  
谁与上皇传信息，定从此路入蓬莱。  

王駜　横秋阁  
地僻无车马，新凉入醉乡。  
柳烟颦夕渚，莲露泣秋塘。  
懒听能啼雁，閒披古锦囊。  
物华随处好，何必在潇湘。  

王宾　净圣庵  
乐道岩前沙路平，淡烟和月照人行。  
林端仙馆千山合，石罅灵泉一派清。  
蕴藻竞严朝斗意，琳琅惟听步虚声。  
青书奏罢黄冠睡，独有滩雷彻夜鸣。  

王伯大　丹青阁  
杰阁岧峣估碧苍，菊花时节此持觞。  
市声一段隔秋水，桥影半空横夕阳。  
挺挺霜筠排壑立，涓涓石溜引山长。  
人言绝顶多奇观，安得闲身宿上方。  

王伯大　和戴石屏  
赤地我居苦，寸心天我知。  
元元争救死，凛凛强夫危。  
备具先三日，忧端彼一时。  
倏然返生意，人力岂能为。  

王伯大　和戴石屏  
叫得神胆力，挽回天地心。  
连朝被甘泽，既雨积重有。  
水满田高下，凉生秋浅深。  
老癃幸无死，一饱庆从今。  

王伯大　赠戴石屏  
诗老相过鬓已星，吟牟未减昔年清。  
挥毫不著笑埃语，尽把梅花巧琢成。  

王伯范　题梅坛  
朝暗杖马夕笺天，汉事于今已几年。  
一片孤忠应尚在，定须耿耿斗牛边。  

王伯广　宝严寺  
平湖镜净中，背贴青峰峦。  
去郭二十里，金碧辉波澜。  
是曰宝华境，万象郁以盘。  
壮哉窣堵坡，一瞰天地宽。  
谁怀堕尘鞅，几欲招飞鸾。  
我生眇何能，山水情所安。  
扁舟几来斯，不为开愁端。  
意到自行乐，樽酒那追欢。  
何时结青莲。超适心外观。  
尘迹身两忘，浩然天地间。  

王伯广　顶山栗  
黄篱抱中实，紫苞发外彩。  
寄踪蜂窠垂，藏头蝟皮隘。  
讵堪鼯鼠窃，更复猿猱采。  
心怜使民畏，时须徇儿爱。  
荆山破金璞，骊珠掩微飇。  
缜密文自保，滋味身乃碎。  
筠笼贡厥珍，不在柤梨外。  
罗笾加其仪，顾与菱芡对。  
易饱屏膏肉，余功益肝肺。  
悬风当令坚，致湿忍使败。  
晋地枣非偶，宣城蜜佳配。  
谁知麝香囊，可居天下最。  

王伯淮　呈德厚宫主先生  
九锁松门夜不关，蓬莱分境到尘寰。  
仙风鹤驾来天表，白昼云旗下世间。  
古洞得泉消俗病，名山有芭驻童颜。  
何当常对先生面，愿借飞凫日往还。  

王伯庠　和潘良贵题三江亭韵  
使君不受二毛侵，杖屦逍遥得胜寻。  
拨遣簿书聊永日，登临山水亦何心。  
残梅堕雪垂垂白，弱柳摇春淡淡金。  
倚瞩大江供一笑，几多襦裦在讴吟。  

王操　并州道中  
从军无住计，近腊塞门行。  
风劈面疑裂，冻粘髭有声。  
太阳过午暗，暮雪照人明。  
马上闻吹角，依依认汉城。  

王操　村家  
野景村家好，柴篱夹树身。  
牧童眠向日，山犬吠随人。  
地僻乡音别，年丰酒味醇。  
风光吟有兴，桑麦暖逢春。  

王操　黄葵  
昔年南国看黄葵，云鬓金钗向后垂。  
今日林容篱落下，秋风寂寞两三枝。  

王操　句  
堂亲垂白日，稚子欲行时。  

王操　句  
马摇金勒嘶村墅，人抢花毬落野田。  

王操　句  
彩笺分卷碧云薄，蜡烛对烧红泪乾。  

王操　洛阳春  
帝里山河景莫裁，就中春色似先来。  
暖融残雪当时尽，花得东风一夜开。  
艳日绮罗香上苑，沸天箫鼓动瑶台。  
芳心只恐烟花暮，閒立高楼望几回。  

王操　塞上  
无定河边路，风高雪洒春。  
沙平宽似海，鵰远立如人。  
绝域居中土，多年息战尘。  
边城吹暮角，久客自悲辛。  

王操　上李昿相公  
弱冠登龙入粉闱，少年清贵古来稀。  
袖中诏草朝天去，头上宫花侍宴归。  
卓笔玉堂寒漏迥，捲帘池馆水禽飞。  
三台位近犹多逊，閒听秋霖忆翠微。  

王操　上李昿相公  
朝苑优游数十春，文章敌手更无人。  
对敭旒冕如僚友，下直门阑似隐沦。  
倚槛白雪供醉望，搘筇黄叶落吟身。  
年来得意知难绝，大半门生作侍臣。  

王操　送人南归  
相送当摇落，孤舟泛涉瀰。  
去帆看已远，临水立多时。  
别浦寒鸿下，空山夜鹤移。  
他年重会面，冷鬓共成丝。  

王操　题水心寺壁  
分飞南渡春风晚，却返家林旧业空。  
无限离情似杨柳，万条垂向楚江东。  

王操　喜故人至  
地僻无宾侣，柴门昼始开。  
鸡山寒叶落，江国故人来。  
话旧惊霜鬓，论诗滞酒杯。  
相留喜同宿，不寐曙光回。  

王操　游边上  
佩剑游边地，悲风捲败莎。  
鵰饥窥坏冢，马渴嗅冰河。  
塞阔人烟绝，春深霰雪多。  
蕃戎如画看，散骑立高坡。  

王操　赠刘将军  
三十悬钩事圣朝，功名常爱霍嫖姚。  
锦衣香重花垂足，玉带光寒雪绕腰。  
秣马暖思秦地草，弦弓秋忆雁门鵰。  
清时閒却英雄兴，醉听笙歌掷酒瓢。  

王昌符　题应天寺  
何事诗家称翦裁，跨虚相继有楼台。  
水涵春碧雨初霁，山露晓青云半开。  
宝塔礼终僧室静，粉墙题罢使车回。  
此时欲结香莲社，只为陶潜醉不来。  

王朝佐　敬轩  
作圣阶梯义甚明，岂容惰慢倒仪形。  
气将六马收衔辔，心不多歧守性灵。  
上帝鉴兹恒翼翼，主翁唤醒更惺惺。  
揭楣倘有希贤志，合把斋箴究考亭。  

王朝佐　清辉堂  
古汴寒灰不可温，荧荧孤屿火犹存。  
一抔未问长陵土，两字先劳万乘尊。  
卓笔有锋兵自弱，投戈无志艺何论。  
清辉堂外重回首，谩说旋乾与转坤。  

王朝佐　送林道会归平阳  
研硃点易已多年，洞底烟霞别有天。  
千里漫来骑只鹤，一官归去领群仙。  
药炉暖养烧丹火，茶灶晴分瀹茗泉。  
安得尘襟都扫却，相从细读悟真篇。  

王朝佐　题英薮山房  
筑室傍丹梯，新颜手自题。  
空涵龙洞雨，壁污燕巢泥。  
树色围春昼，书声杂暮溪。  
南园花正发，携酒听莺啼。  

王朝佐　贞义女祠  
濑水何泱泱，携篚向水旁。  
低头事漂洗，不惜湿罗裳。  
晨出未暮归，老母在高堂。  
三十不愿适，焉知绣鸳鸯。  
道逢困丈夫，行乞良可伤。  
一饭妇女仁，况有残壶浆。  
终焉感礼义，出词何慨慷。  
贞洁恐无知，清流见肝肠。  
悲哉伍子胥，百金何足偿。  
惟有鸱夷心，可与增辉光。  

王谌　北林  
经行到北林，此地转惊心。  
小市鱼暇贵，荒村竹树深。  
帆樯侵柳影，罾屋占溪阴。  
诗罢还飞去，沙鸥识苦吟。  

王谌　病起  
连日新晴惬病怀，踚藏一室绝纤埃。  
出来未得寒犹在，穷不奈何春又回。  
酒盏惭痚朋旧少，纸帘不为俗人开。  
日长自有閒工课，汲水铜瓶浸古梅。  

王谌　酬赵懒翁求墨  
会面苦无因，缄书意亦勤。  
相望七十里，隔天一重云。  
有句来求墨，得诗如见君。  
从知相忆梦，花下拟论文。  

王谌　次亚愚韵  
万里春光眼界明，半处斜日醉魂醒。  
有时梦入庐山去，瀑布声中拄杖行。  

王谌　次亚愚韵  
丝丝杨柳拂轻烟，那惜床头买酒钱。  
此段风流如不赏，一般佳致又明年。  

王谌　次亚愚韵  
梅脸斓斑褪粉妆，桃心依约晕轻黄。  
春风花草经行遍，次第安排到海棠。  

王谌　次亚愚韵  
寒梅一树照清池，花底嫣香尚觅诗。  
稚子不知吟思苦，却来池上数鱼儿。  

王谌　次岳尚书韵  
细字书横双眼明，破窗阅尽几阴晴。  
年来干禄浑梦行，老去吟诗尚有情。  
谩向纸田耕石砚，断无金缕侑银觥。  
和篇聊博先生笑，应笑寒儒太瘦生。  

王谌　次韵谢惠山村送水仙  
自是神仙客，梅花亦让青。  
绿垂云叶重，黄映雪花轻。  
袜小凌波稳，杯斜带露倾。  
一枝来赠我，吟几觉春生。  

王谌　答章伯和问疾  
伏枕屡经旬，医庸药不灵。  
自从春意动，才觉病魂醒。  
露洗桃心赤，风揩柳眼青。  
劳君相忆梦，每夜到岩扃。  

王谌　到此  
到此添离恨，垂杨已拂肩。  
担轻缘少镪，衣暖欲抽绵。  
春事遽如许，客怀殊未然。  
竹篱沽酒市，雨湿杏花烟。  

王谌　到李山寺  
策杖扣禅坊，空山草木长。  
殿荒人晒席，僧去佛无香。  
榆树苔衣绿，松花粉穗黄。  
兹行无伴侣，独自绕修廓。  

王谌　道傍庙  
荒祠存玉像，画壁剥苍苔。  
额古名难问，村空祭不来。  
乱鸦号古木，斗雀羒浮埃。  
犹有人求球，西风动纸灰。  

王谌　泛苕溪  
六幅蒲帆去似飞，浪翻新涨绿沿堤。  
一川水墨王摩诘，十里莺花杜牧之。  
云绕楚宫春雨后，烟笼秦树晚晴时。  
人生来往情何极，江北江南酒卮。  

王谌　饭罢  
饭罢扣松关，襟怀分外宽。  
冻云探拥寺，寒濑浅鸣滩。  
苔剥碑文字，香萦古篆盘。  
寻春难著句，为怕起愁端。  

王谌　饭罢  
雪意犹商略，溪云半有无。  
短莎眠野犊，枯树点寒乌。  
牢落诗仍在，萧条岁已徂。  
过门人挽住，相倩写桃符。  

王谌　归山  
特地扪萝入翠微，杨花故故点征衣。  
游人尽逐暮光去，野老独携山色归。  
拟泛银涛浮浩渺，难寻玉貌问芳菲。  
吴亡越伯浑休问，且买清樽送落晖。  

王谌　过山受奖  
此地知谁隐，当门列翠屏。  
栽花多是药，题壁半书经。  
栗鼠咀红果，山禽堕翠翎。  
峰头宜眺望，只欠小茅亭。  

王谌　虎丘  
五百年前吾祖宅，云孙从昔未曾经。  
山藏古寺窗连碧，水绕平田稻正青。  
台染夜云微带润，剑涵秋水尚余腥。  
僧堂借得羊毛笔，自蘸寒泉写石屏。  

王谌　黄雀  
毕逋秦氏乌，差池吴宫燕。  
秦人挟弹巢若危，吴宫遗火巢空散。  
不知野田雀，终日茅檐角。  
卑栖挽吸蓬艾间，不畏鹰鹯与缯{左矢右敫}。  

王谌　寄王仲衡尚书  
世态翻云覆雨间，令人合眼梦还山。  
生平名义入肝膈，岁晚师门要面颜。  
鸥鹭波宽虽有约，凤凰城近可容閒。  
留年看试调元手，朱拟安全赋拙艰。  

王谌　嘉熙戊戌季春一日画溪吟客王子信为亚愚诗禅上人作渔父词七首  
兰芷流来水亦香，满汀鸥鹭动斜阳。  
声歡乃，间鸣榔，  
侬家只住岸西旁。  

王谌　嘉熙戊戌季春一日画溪吟客王子信为亚愚诗禅上人作渔父词七首  
翁妪齐眉妇亦贤，小姑颜貌正笄年。  
头发乱，髻鬟偏，  
爱把花枝立柂前。  

王谌　嘉熙戊戌季春一日画溪吟客王子信为亚愚诗禅上人作渔父词七首  
湘妃泪染竹根斑，风雨连朝下钓难。  
春浪急，石矶寒，买得茅柴味亦酸。  

王谌　嘉熙戊戌季春一日画溪吟客王子信为亚愚诗禅上人作渔父词七首  
满湖飞雪搅长空，急起呼儿上短篷。  
蓑笠具，画图同，铁笛声长曲未终。  

王谌　嘉熙戊戌季春一日画溪吟客王子信为亚愚诗禅上人作渔父词七首  
离骚读罢怨声声，曾向江边问屈平。  
醒还醉，醉还醒，笑指沧浪可濯缨。  

王谌　嘉熙戊戌季春一日画溪吟客王子信为亚愚诗禅上人作渔父词七首  
白发髼松不记年，扁舟泊在荻花边。  
天上月，水中天，夜夜烟波得意眠。  

王谌　嘉熙戊戌季春一日画溪吟客王子信为亚愚诗禅上人作渔父词七首  
只在青山可卜邻，妻儿语笑意全真。  
休识字，莫嫌贫，方是安闲第一人。  

王谌　简刘吉父  
长安为客者，皆是利名人。  
只有君同我，惟添病与贫。  
秋风篱下菊，夜雨水边莼。  
拟共租船去，归家趁小春。  

王谌　简吴若清  
丝桐挂壁户常扃，雅弄深防俗耳听。  
滴露研朱重点易，焚香炷火细翻经。  
山含晚色千峰紫，松傲新霜一派青。  
独向岩扉抱高隐，有谁能识少微星。  

王谌　简章伯和  
论交三十载，彼此坐诗穷。  
只恨性各别，其他心尽同。  
茶苗封谷雨，书叶寄苹风。  
无限怀君意，莺声绿树中。  

王谌　借楼  
借得小楼聊寄迹，夜深犹自未扃扉。  
鼠摇暗壁惊人梦，萤度破窗粘客衣。  
旧隐图书从水汎，后园松菊与心违。  
思量应被沙鸥笑，烟雨满船胡不归。  

王谌　绝句  
紫燕黄鹂兴已阑，薰风庭院绿阴寒。  
儿童竞说新篁长，只隔前窗懒去看。  

王谌　绝句  
午风吹梦过桥西，梦里诗成未有题。  
睡起不知天早晚，柳风忽送子规啼。  

王谌　绝句  
过了荼醾与素馨，一春风雨欠追寻。  
却从立夏晴多日，策杖闲来看绿阴。  

王谌　留山庵  
遥山一望青如染，到得山边却不青。  
松径有风常自扫，岩扉入夜不曾扃。  
烧残柏子重添火，沽得村醪旋倒瓶。  
却羡山僧无一事，日长帘下自翻经。  

王谌　柳絮  
解作漫天雪，终成满地灰。  
行空无羐碍，入幕任徘徊。  
巧趁蜂须去，轻随燕翼来。  
颠狂浑不定，飞舞过楼台。  

王谌　旅中述怀  
未晚僮先卧，无聊自展衾。  
一灯愁里梦，数首客中吟。  
邻舍谁歌曲，谯更远送音。  
秋风催素发，憔悴满华簪。  

王谌　秋风  
去年相遇钓鱼矶，今岁飘飘又入扉。  
渡月薄侵蟾兔冷，拂云轻助燕鸿飞。  
逗遛余响惊残梦，催促新寒上褀衣。  
欲把丝桐传此曲，破琴弦断损金徽。  

王谌　入山  
入却山来事事宜，眼边何处不关诗。  
风飘花片上书册，水浸山峰入砚池。  
酒欲饮时斟易尽，棋当胜处著嫌迟。  
个中自有无穷趣，莫遣儿曹取次知。  

王谌　入邑  
马踏新松影，衣沾秀麦寒。  
藤花缀缨珞，竹笋透琅玕。  
诗向闲中得，心因静处宽。  
一声幽鸟啭，深在翠林端。  

王谌　入邑  
野蔓侵沙径，山泉渡石梁。  
树头蚕葚熟，篱下雀梅香。  
人与春光老，閒随日影长。  
捻须吟不就，穷杀孟襄阳。  

王谌　山庵即影  
一炷清香一局棋，坐看山雨到来时。  
晚晴独步出门去，云挂碧青松树枝。  

王谌　上之回  
蠲吉辰，荐明廷。  
只中坛，宾万灵。  
醮祠寿宫礼太一，东祀天孙西太室。  
灵芝宝鼎胙元封，亲郊雍畴回中峰。  
中峰绝险天所划，百神驱道平如席。  
云髾秀划高拂空，翠辇玉鸾鸣霹雳。  
试凭萧关望朔方，月支稽首楼兰降。  
复朝独鹿狩鸣泽，芬树羽林归建章。  
建章壁门春昼永，井干泰液多游幸。  
千秋万岁奈乐何，几度鸾旗出安定。  

王谌　苕溪舟次  
扁舟烟重冷渔蓑，两岸人家浸小河。  
芳草自生春自老，落花随雨晚风多。  

王谌　生日  
又是逢初度，红稀绿暗时。  
自斟生日酒，闲理去年诗。  
活计惟书在，衰容只镜知。  
人情与天道，翻覆似枯棋。  

王谌　十月晦日睡起  
睡起西窗午正蹉，小春天气尚融和。  
颠狂绝笑檐前蝶，不道残阳已不多。  

王谌　送墨与则上人  
遣送书斋小净瓶，麝煤藏久带芳馨。  
难书八万四千偈，只写多心一卷经。  

王谌　送薛端夫赴武学赴举  
温然如美玉，文以武兼之。  
发镞妙穿的，挥毫不待思。  
行途多早气，参学已秋期。  
捷报重阳近，黄花汎一卮。  

王谌　宿北山  
兀坐苦无营，乘闲偶访僧。  
山深云作伴，庵迥石为朋。  
古木含苍藓，幽花落翠藤。  
昏钟三扣罢，童子上香灯。  

王谌　宿北山  
四壁静无人，悠然夜不惊。  
龛灯光焰薄，纸帐梦魂清。  
有月山犹暗，无风松自鸣。  
结茅终隐此，高枕待升平。  

王谌　题褚道士雪巘诗卷  
五言与七字，句句总清新。  
但得诗囊富，何忧客路贫。  
梅花一巘雪，瑶草半岩春。  
著我司盟去，吟边养病身。  

王谌　题刘玉潭诗  
万古玉潭水，君何独擅名。  
多应吟思苦，一似此泉清。  
山泽供高隐，江湖已著声。  
小诗拈未出，更欲与君评。  

王谌　题诗僧亚愚眉白集  
向来已观集，今见自吟诗。  
天下有清论，僧中真白眉。  
淡如秋水净，浓比夏云奇。  
慎勿轻拈出，常人罕见知。  

王谌　题云海亭  
二十年前曾到此，重来又是晚春时。  
芦因水长全然短，山被云遮分外奇。  
渔艇添成古图画，雁行点破碧瑠璃。  
布衣憔悴江湖客，闲倚栏干自觅诗。  

王谌　为简上人赋古色轩  
简师得道不参禅，燕坐常居古色轩。  
夏禹告功遗迹在，任公垂钓有车存。  
海通泉洞深千尺，寺映重岩月一痕。  
何日短筇尘外去，瓣香来此叩玄门。  

王谌　为简上人赋古色轩  
小舟吚哑渡横塘，十里秋畦粳稻香。  
莫怪雨声惊客梦，要催诗句入行囊。  
重过苹水波浮绿，遥见菊篱花正黄。  
佳节莫论重九后，舣篷独酌汎茱觞。  

王谌　无题  
草绿花红展绣衾，菜畦一色漾黄金。  
行行山路情何限，春事三分一半深。  

王谌　无题  
小院风来荷叶香，莓苔绕砌绿阴凉。  
燕飞低拂琴弦响，惊破一客幽梦长。  

王谌　吴江桥  
松江期一到，二十二三年。  
今日身临此，凭虚骨欲仙。  
塔连吴苑树，帆带洞庭烟。  
见说鲈鱼美，囊无斫鱠钱。  

王谌　姚村夜泊  
荒村日已黄，小泊近横塘。  
昨夜一番雨，今宵满意凉。  
湿沙藏蚓唱，风柳卸萤光。  
隔浦谁家住，吹来荷叶香。  

王谌　游善区寺  
闲来古寺欲忘归，无奈征尘染素衣。  
绿叶云稠荒涧水，白云青湿旧禅扉。  
窗涵远色明丹篆，钟冒岚烟入翠微。  
盛世登封今已矣，断碑无语对斜晖。  

王谌　友人招饮  
故人邀我共清樽，蹑屐归来已半醺。  
无限雨声供醉笔，一窗灯影共谁分。  
铜瓶火暖鸣天籁，宝鼎香残拂岫云。  
今夜梦魂清更甚，扁舟冷伴白鸥群。  

王谌　远出乍归  
五旬行李经吴越，四月风光正惠夷。  
绿水悠悠晴脉脉，青条总总实离离。  
飞来何处双黄蝶，叫彻他山一子规。  
却把闲身成倦客，关心书几昼长时。  

王谌　早行  
晓入荆溪路，西风快似刀。  
雪深埋树脚，水浅见溪毛。  
岁序相将换，人心只自劳。  
牧童牛背卧，令我愧儿曹。  

王谌　赠笔工  
试子玉簪笔，他工总不如。  
毫长宜贮墨，管净可抄书。  
汝自夸淮兔，吾犹註鲁鱼。  
鬓毛斑白尽，心折正缘渠。  

王谌　赠括苍季此翁  
君来古括州，吴楚一节游。  
衣染匡庐碧，诗清雁荡秋。  
山行寻隐逸，野坐傲公侯。  
不欲携书献，文章生古愁。  

王谌　赠茅也休  
逢人说也休，举世任沉浮。  
清磬野云晓，素琴山月秋。  
诗材频料理，世事不经求。  
每向沧波上，时时戏鸭鸥。  

王谌　赠茅也休  
觌面只谈道，知音不和诗。  
盈樽清竹叶，围坐古梅枝。  
煮茗云生鼎，抄糜雪满匙。  
张山山木落，何日又追随。  

王谌　乍归  
去日犹残雪，归来夏气清。  
闲随白云出，看到绿阴成。  
野色供诗料，山光快客情。  
路逢乡父老，驻足问行程。  

王谌　张守送酒次敬字韵作诗谢之游北山  
有客可与游，阙酒得无病。  
岂意四从事，过我不待请。  
洗杓挹风度，免惭林花盛。  
公学此味如，浑厚兼醇正。  
公量虚谷如，有来良善应。  
肯分兵厨沥，少佐笔力劲。  
罢营杖头钱，徐取松间径。  
登临旧能赋，七发踵枚乘。  
此兴老未衰，西日尚余映。  
风怒雷鼓吼，云破天一镜。  
山花下野鸟，诗题一堪命。  
府公文章伯，声称耸群听。  
明朝倒锦囊，非是庶所订。  
岂伊彩凤鸣，而聆露鹤警。  
定知谢东山，凡百易子敬。  

王谌　招玉渊  
欲言非一事，晓夕待君来。  
吟屋新装办，闲门未敢开。  
春光归巷陌，山色入楼台。  
犹有梅花在，相期把酒杯。  

王谌　舟行  
前面人家是画图，数间茅屋映菰蒲。  
蒙笼云里群峰出，歡乃滩边一棹孤。  
岁熟农人还自乐，天晴水鸟竞相呼。  
绝怜两岸垂丝柳，比却来时一半枯。  

王谌　舟行即事  
钓艇横溪水，渔罾搭权篱。  
年丰翁自乐，酒熟客先知。  
凉吹生苹叶，斜阳恋竹枝。  
苦吟浑未就，倚柂立移进。  

王谌　煮笋  
案有磨人墨，囊无使鬼钱。  
难教典班史，只可折花钿。  
破屋日金雨，颓檐夜见天。  
山童因煮笋，庖下始生烟。  

王成　大涤洞  
得得篮舆蹑紫烟，青山买断不劳钱。  
孤峰峭耸云间柱，大涤深藏洞里天。  
一派飞泉成舞翠，千寻秀石屡来贤。  
上方犹有奇观在，更欲扪萝到绝巅。  

王呈瑞　君山浮远堂  
万室东南里，炊烟落照黄。  
山腰围野阔，沙尾刺江长。  
好景终然远，浮云转已亡。  
几多如湛辈，今昔一凄凉。  

王承衎　赠英公大师  
文章篆籀久传芳，灰志禅门道愈光。  
丰镐有心营宝刹，潇湘元意卧云房。  
陶情早著诗千首，混俗何妨酒百觞。  
若许宗雷重结社，愿持香火学空王。  

王冲　次韵范公游云门  
高蹑五云堆，平看万象开。  
樵风溪路远，华雨梵天来。  
刹倚三峰直，钟传万壑回。  
叨陪上方燕，依约近中台。  

王冲　续寄一章  
骀汤青郊祓禊辰，东池冠盖集嘉宾。  
逍遥共入华胥国，绰约谁逢洛浦神。  
展障露花长乐际，袍攲烟草曲江滨。  
遥知台旆行春暇，起作元钧辅弼人。  

王崇　送王才元入京  
渭城杨柳已青青，强驻行人听渭城。  
不问使车归路远，且从樽酒满杯倾。  
相逢洮塞休兵后，此去秦川照眼明。  
若立螭头前借箸，且教充国事春耕。  

王崈　{翳羽换石}山道中  
溅石韵寒泉，依稀言语处。  
回处觉无人，又上前溪去。  

王崈　山樵  
山樵竹里居，略彴才堪渡。  
落日澹平畴，牛羊点寒暮。  

王俦　谢自然  
颇怪韩夫子，犹疑谢自然。  
至今成福地，自古有神仙。  

王初　春日咏梅花  
靓妆才罢粉痕新，迢递风回散玉尘。  
若遣有情应怅望，已兼残雪又兼春。  

王初　春日咏梅花  
青帝来时值远芳，残花残雪尚交光。  
隔年拟待春消息，得见春风已断肠。  

王初　即夕  
风幌凉生白袷衣，星榆才乱绛河低。  
月明休近相思树，恐有韩凭一处栖。  

王初　立春后作  
东君珂佩响珊珊，青驭多时下九关。  
方信玉霄千万里，春风犹未到人间。  

王初　七夕  
榆叶飘零碧汉流，玉蟾珠露两清秋。  
仙家若有单栖恨，莫向银台半夜游。  

王初　青帝  
青帝邀春隔岁还，月娥孀独夜漫漫。  
韩凭舞羽身犹在，素女商弦调未残。  
终古兰岩栖偶鹤，從来玉谷有离鸾。  
几时幽恨飘然断，共待天池一水干。  

王初　书秋  
千时南云度塞鸿，秋云无迹淡平空。  
人间玉岭清霄月，天上银河白昼风。  
潘赋登山魂易断，楚歌遗佩怨何穷。  
往来未得如张翰，欲脍霜鲸碧海东。  

王初　送陈校勘入宿  
日落风回卷碧霓，方蓬一夜拆龙泥。  
银台级级连清汉，桂子香浓月忤低。  

王初　雪霁  
星榆叶叶昼离披，云粉千里凝不飞。  
崑玉楼台珠树密，夜来谁向月中归。  

王初　延平天庆观  
剑化江边彩构新，层台不染玉梯尘。  
千章隐篆标龙简，一曲空歌降凤钧。  
岚气湿衣云叶晚，天香飘户月枝春。  
盟金早晚闻仙语，学种三芝伴羽人。  

王初　舟次汴堤  
曲岸兰丛雁飞起，野客维舟碧烟里。  
竿头五两转天风，白日杨花满流水。  

王初　自和书秋  
陇首斜飞避弋鸿，颓云萧索见层空。  
汉宫夜结双茎露，阊阖凉生六幕风。  
湘女怨弦愁不禁，鄂君香被梦难穷。  
江边两桨连歌渡，惊散游鱼莲叶东。  

王处厚　游古陌吟  
谁言今古事难穷，大抵荣枯总是空。  
算得生前随梦蝶，争如云外指冥鸿。  
暗添雪色眉根白，旋落花光脸上红。  
惆怅荒原懒回首，暮林萧索起悲风。  

王纯臣　启至大寨闻擒鬼章捷书上奏喜而为诗  
黄城匹马捷音来，且喜洮东破虏回。  
纵使淮西功第一，未闻生缚七渠魁。  

王从　次韵张晋彦秋日  
地迥高楼目，天寒故国心。  
江鸥无万里，云木目千寻。  
门掩斜阳下，人归落叶深。  
风前怅何许，入耳越乡吟。  

王从　句  
一番风雨催寒食，千里莺花想故园。  

王从　句  
身闲更得凭陵酒，花早殊非爱惜春。  

王从　句  
秋生列岫云尤薄，泉漱悬崖路更悭。  

王从　句  
落木森犹力，寒力淡欲无。  

王从　句  
临春惨不舍，盖国空自香。  

王从　句  
凉风回远笛，暝色带归舟。  

王从　句  
堕蕊尽教输燕子，嫩寒犹及占梨花。  

王从　句  
尘心依水净，归鬓与山青。  

王从道　夔州歌简晁子西  
白帝夔州万古城，全蜀东门下祖控。  
瞿唐滟澦势崭绝，赤甲白盐光澒洞。  
峡雨关云朝莫征，烟叶水花洲渚共。  
少陵冥寞减光辉，山川草木今谁讽。  
明知风物待组织，可笑可笑浪潮弄。  
逸亭野老泛舟来，迥立苍茫游览纵。  
旋提燕拂呵物象，试吐清音激鸾凤。  
江头一见晁广文，客裹倡酬无乃奉。  
天生之子映昭代，与我突出万众。  
古来道合事襟期，有作正须行雅颂。  
下瞰一隅会万景，岂无江灵为供送。  
请君作诗如画图，收拾形容未宜空。  

王从之　忆李之纯三首  
幼岁求真契，中年得伟人。  
倾怀当一面，投分许终身。  
灯火谈玄夜，莺花逐胜春。  
何时重一笑，胸次欲生尘。  

王从之　忆李之纯三首  
面目三年隔，音传万里遥。  
宦途俱蹭蹬，日事各萧条。  
志大谋常拙，身孤道亦消。  
本无当世用，隐处会相招。  

王从之　忆李之纯三首  
隽气倾天下，高情到古今。  
衔杯曼卿放，下笔老坡神。  
时论谁优劣，人材自屈伸。  
穷愁须理遣，不必泪沾巾。  

王枞　灯花联句  
青灯知有喜，花发满堂红。  
宝饼攒金蚁，琼钗缀玉虫。  
根非滋夜雨，蘥绽春顶风。  
照破乾坤事，能攘日月功。  
燄凝中夜露，烬落五更钟。  
蟾桂光无比，冰花巧不同。  
无香开瑞瓣，有燄似珍丛。  
鹊噪欢娱定，蛛丝信息通。  
今宵真有感，好事喜相逢。  
不假金乌照，应非玉斧工。  
草虫空乱树，野燐谩枮蓬。  
蛾至浑疑蝶，蛟飞不是蜂。  
酒亲思杜老，诗咏忆韩公。  
不昧本来者，孤光曜太空。  

王枞　冬日同白玉蟾联句  
凿冰添砚水，燃干发梅花。  
踏破霜苔迳，烧红雪树槎。  
闭门风愈怒，送客日将斜。  
寒甚酒无力，闲多道有芽。  
楮衾眠不暖，苇壁破难遮。  
他日瑶台上，流传仙子家。  

王枞　冬日同王茂翁联句二首  
风箭射壁缝，寒稜入被单。  
幽栖悄无梦，神思静常安。  
纸帐悬冰帘，霜华结玉盘。  
窗外竹敲竹，坛前旛动旛。  
青灯寒燄短，红炭冷灰残。  
暗香何处梅，彻夜相檀栾。  

王枞　雪窗联句  
霜风寒袭人，梅香清透骨。  
莫色冥九峰，月华澹双阙。  
青猿啸苍虬，红萤粘绿发。  
滕六欲飞花，巽二急催雪。  
炉烹兽炭红，帘捲鸳罗缬。  
更烧古龙涎，满斟清凤血。  
堆盘老榛栗，托契旧瓜葛。  
笑挥白玉麈，共说丹砂诀。  
飘飘志欲仙，酣酣耳正热。  
松鹤警清露，烟麋卧苍樾。  
一雁过天外，孤鹊绕木末。  
隐约银汉星，微芒翠杉月。  
烛花冻不泪，瀴　柿拨欲灭。  
回首顾壁影，开怀吐谈屑。  
结习三生路，慷慨万人杰。  
聚散如浮萍，死生犹幻沫。  
万事一置之，四皓不渠劣。  
夜深尸泣鬼，岁晚霜摩鹘。  
泉涸水涯涘，云渺天空阔。  
饿鼠齧枯藤，冻蝇栖琐闼。  
觞咏兴未阑，烘堂各粲发。  

王從益　送张无梦归天台  
凤驭去难留，将期汗漫游。  
入辞丹陛晓，重卧赤城秋。  
枕畔红霞合，门前瀑布流。  
龙车款太帝，鹤信寄浮丘。  
醉引青鸾曲，间披白鹿裘。  
夜来胡蝶梦，先已到瀛洲。  

王琮　北山访僧晚归  
吟僧山北住，又买过湖船。  
半日得闲话，一生无此缘。  
波光□酒兴，竹色带茶烟。  
归路斜阳裹，徐行听乱蝉。  

王琮　城西即事  
清晓离家去路遥，绝怜寒景太萧条。  
松深渐觉风声紧，云坳还知雪意销。  
沙嘴客担鱼种卖，山头人拾树枝烧。  
梅华多处谁家酒，斜舞青帘隔小桥。  

王琮　次韵项君玉  
惠然乘兴访幽栖，细雨冥冥湿杖藜。  
七尺身强於鹤瘦，一生心不向人低。  
日寻灵药行寒麓，时有新诗付小奚。  
欲解貂金同一醉，酒垆闻只在前溪。  

王琮　次韵徐献可兼别重巽  
谁怜范叔恋袍寒，犹有徐卿二子看。  
大率率中多物忤，相知知到此心给。  
最怜风雪分吟笔，安得江山共倚栏。  
后夜小窗怀素帖，挑灯应忆我同观。  

王琮　答友人  
秋山曾是共登临，感慨兰亭后视今。  
炎热不过能炙手，笑谈未必到知心。  
前言衮衮风波去，后钓寥寥岁月深。  
室迩岂应人自远，酒盟诗社要重寻。  

王琮　代辟客送总卿归吴  
邺中官况莫来休，羞见傍人说宦游。  
九十日秋蛩共语，两三夜雨雁供愁。  
腐红只有虚名在，坚白难将实意酬。  
驿路梅花归正好，苦无官况莫来休。  

王琮　读书楼作  
近来闲过日，幽事颇相关。  
远树开晴书，归云当晚山。  
宦情随处薄，诗稿逐时删。  
骨若无仙分，何因住此间。  

王琮　独醒午坐  
小槽停溜务厅闲，幕府文书省却难。  
竟日裴回无俗意，祗因竹外有秋山。  

王琮　观潮  
旗彩斜飞一命轻，舟人却立万舟迎。  
不应当日将军事，犹到如今气未平。  

王琮　汉荆王墓  
落落庙碑摹瘗鹤，阴阴宰木宿神鸦。  
可怜宝剑凌云气，散作金灯满地花。  

王琮　京华病中  
自移药鼎在床头，桂玉令人分外愁。  
因病始知归计好，虽贫不向俗不谋。  
僧曾带雨来看脉，仆为伤风懒上楼。  
赖有壁间新买画，寒灯相对两山秋。  

王琮　客裹有怀徐太古  
近来真倦客，怕蹋软尘红。  
独向一楼空，静观诸境空。  
官河添夜雨，宫树带秋风。  
还忆能吟者，襟期何日同。  

王琮　客南徐一首  
秋来客裹几蹉跎，醉铗唯堪浩浩歌。  
盛世未应知已少，诸公自是阅人多。  
潮生瓜步风犹急，苔满浯溪石欠磨。  
忆昔祖生忠愤后，更无一楫是如何。  

王琮　客中从厚禄故人乞米  
范甑欲尘贫亦甚，陶腰未折计何如。  
小窗独对萧萧雨，临得唐人乞米书。  

王琮　哭潘令  
河阳桃李树，惆怅不逢春。  
官为吟诗折，家因好客贫。  
故山归去远，遗像挂来真。  
谁向江头哭，共乡三数人。  

王琮　立春有怀  
十千呼酒醉长安，犹记年时客裹欢。  
有约南山南畔去，只挑野菜当春盘。  

王琮　旅兴  
经年客食向京华，懒对春风祗忆家。  
觉道揎为全俗了，略无一语及梅花。  

王琮　秘省金鱼一首  
落叶阑干小立时，诸公慨想到腰围。  
但知官饼堪为饵，不识人间有钓矶。  

王琮　蓬莱  
一棹三万里，何修入窈深。  
水痕涵雨意，岩影带秋阴。  
虽愧无仙骨，终能长道心。  
古人殊错计，空向海中寻。  

王琮　秋夜有怀醉书十韵  
秋风从何来，飒飒入窗牖。  
残镫耿不寐，照我客颜厚。  
故园岂不佳，亦颇兴怀否。  
黄金桂百树，碧玉池十亩。  
猿鹤响空山，亭台映疏柳。  
觥筹杂野蔌，笔砚得佳友。  
愁无弹鹊句，隽有持螯手。  
人生行乐耳，功名有时有。  
点检屐几两，土苴米五斗。  
浩然归去来，成事不如酒。  

王琮　三岩  
闲携一壶酒，来对雪岩斟。  
秋老瀑飞瘦，石寒云宿深。  
坐无僧共话，行有鹤随琴。  
北处尽不俗，令人生隐心。  

王琮　题独醒小亭  
退食多留此，翛然一散襟。  
凉从晓来觉，秋向雨中深。  
墙竹侵山色，檐茅杂柳阴。  
有谁能载酒，过我共幽寻。  

王琮　题多影楼  
秋满阑干晚共凭，残烟衰草最关情。  
西风吹起江心浪，犹作当时击楫声。  

王琮　挽何耐轩  
调度如儒素，相门中近难。  
一心唯好佛，半世懒求官。  
星近缇屏落，坟依宰木寒。  
遗恩满溪麓，鱼岛亦辛酸。  

王琮　喜赵居父赴班  
西台自是旧相知，来了为山一篑亏。  
入幕虽无多日在，改官已是十年迟。  
金闺接武人争羡，玉牒能文世所奇。  
此去锦乡才两宿，仙茅绿景正堪诗。  

王琮　献可约游北山阻雨  
共约湖边唤短蓬，晓来何事雨兼风。  
山林只合闲人到，不入时官眼界中。  

王琮　与刘天游伯仲夜话霅中戏赠  
水亭新得月，坐对白苹洲。  
共说一夜话，惜无多日留。  
手抄诗许借，口诵呪如流。  
最羡同吟处，对床风雨秋。  

王琮　舟过孤山  
寂寞梅花处士坟，竹围岩脚一泉深。  
隃瞻翠辇曾游处，水钥年年护绿阴。  

王大宝　灵岩禅寺  
雁荡闻名久，灵岩舍道边。  
诸峰皆列岫，一柱独擎天。  
卓笔岂容有，展旗非偶然。  
眼前无障碍，自是洞中仙。  

王大烈　贺人生女  
祥光子夜都明彻，婷婷仙子来仙阙。  
精神玉雪比不如，犹带蓬莱秋夜月。  
郎罢今晨莫世情，那知便不显门庭。  
我来只诵香山句，不重生男重生女。  

王大烈　贺人生子  
蚌胎未老出明珠，或表高门庆有余。  
我病阻为汤饼客，人言的是凤凰雏。  
硗硗头角奇男子，衮衮公侯大丈夫。  
寄语王浑防跨灶，阿戎清赏只须臾。  

王大烈　贺人生子  
尽道生来骨相奇，若非凤种秘麟儿。  
几年仙李蟠根固，一颗蟠桃结子迟。  
岐嶷两全真鲜克，之无二字已先知。  
徐卿衣钵今传取，衮衮公侯看异时。  

王大烈　贺人双生  
白石山川贵可知，公侯衮衮应斯时。  
蓝田美玉双呈瑞，沧海明珠两朵奇。  
从此一门成薛凤，如今三子胜徐麟。  
东君更有灵椿寿，看取他年折桂枝。  

王大烈　贺生次子  
昔也惟珍一角麟，如今双璧更惊人。  
今朝苏子晋朝陆，许事从初又一新。  

王大烈　贺生子索杯  
小童门外走双壶，知是君家毓掌珠。  
前语果然符老蚌，这番不可学乾乌。  
且将诗句为君问，还有婆杯惠我无。  
莫怪明朝东阁地，要教泥醉索人扶。  

王大烈　绝句  
弧矢重悬旧礼仪，郎君又产玉麟儿。  
便烦着眼从头看，的似徐卿二子奇。  

王大烈　律诗  
才入新秋节，君家又得珠。  
石麟天上种，丹凤穴中雏。  
喜羡徐卿有，休夸伯道无。  
他年双折桂，携手上云衢。  

王大烈　王氏螟罗氏子  
庚星一点光无涯，日来飞入江东家。  
江东江左旧声气，叔氏得之真差事。  
归来瑞光凌九虚，叔氏喜亦盈眉须。  
家人惊起偏物色，袖中却得真英物。  
螟蛉须信逢蜾蠃，莫惜丁甯长类我。  
他年解有速肖时，会振风流旧江左。  

王大烈　自庆生次子  
屈指春归三月余，葱葱佳气应充闾。  
人言再入长庚梦，我喜新添万卷书。  
众爱从渠自年少，兰芬看尔长庭除。  
吾家积善由来久，当继公侯衮衮余。  

王大受　寄甘孝先二首  
黄金百炼玉无瑕，水竹清风度岁华。  
重到西湖非昨梦，唯馀清兴对梅花。  

王大受　寄甘孝先二首  
古戌相从已许年，中间转徒废书传。  
似闻南栅溪边柳，准拟君来击酒船。  

王大受　焦山  
自读高阳赞隐君，便知名与此山存。  
凭栏须及三更月，吊古空招千载魂。  
殿上风幡飞海燕，寺前石峤过江豚。  
何人瘗鹤无踪迹，犹有残碑没浪痕。  

王大受　句  
有分长为客。  

王大受　句  
山行千岸翠作堆。  

王大受　句  
君不见牛奇章与，二人平生不相容。  
门前冠盖互咿轧，惟有爱石心则同。  

王大受　句  
江平不见滩。  

王大受　句  
波软夕阳红。  

王大受　句  
白云深处小桥横。  

王大受　句  
岸拖秋草绿。  

王大受　句  
远笛招幽响。  

王大受　客枕  
山居猿狖最多情，啸月旋风伴醉醒。  
昨夜灵敏声霜外，元来不比在家听。  

王大受　客枕  
山居猿狖最多情，啸月吟风伴醉醒。  
昨夜数声霜雪外，元来不比在家听。  

王大受　曝书  
岁月如流书似出，岂堪检点鬓毛斑。  
贫忧消耗记持少，场屋羁縻展拓难。  
事物无穷徒着眼，身心未了只长叹。  
直须种种从头扫，扫到和书也不看。  

王大受　曝书  
岁月如流书似山，岂堪检点鬓毛班。  
贫忧消耗记持少，场屋羁縻展拓难。  
事物无穷徒着眼，身心未了只长欢。  
直须种种从头扫，扫到和书也不看。  

王大受　题道中观梅  
等雪不成花自开，是花飞雪不须猜。  
一枝冷艳冲寒出，万里春风破冻回。  
最爱横斜无别树，莫愁零落有苍苔。  
几年许却西湖醉，犹恋千岩未肯来。  

王大受　题亦足堂  
旧闻有欲常难足，今日纵饱旋复饥。  
蚁穴梦浓方大妄，渭城歌断正全痴。  
栽梅岂必万株好，种竹何须千亩为。  
想见午窗无欠剩，数杯家酿一枰棋。  

王大受　以疾止酒  
分薄如云可奈何，入秋荣气欠平和。  
已于万事都无念，只向三杯亦有魔。  
顿失花前多度醉，轻辜月下岁番歌。  
不留一物娱吾老，赢得东窗冷淡过。  

王大受　游鹿苑寺  
鹫峰游屐少，我独住多时。  
僧护翻经石，猿攀碍月枝。  
地寒春到晚，山远梦归迟。  
尚被浮名误，吾心激信处。  

王大受　游水乐洞  
历聘空寒六六天，更来洗耳听春泉。  
迅湍激石浮清磬，悬溜行沙写素弦。  
洞口林亭三四曲，洞中日月几千年。  
何人独得开收律，谱入宫商与世传。  

王大受　玉山道中  
夜夜还家梦，行行扑面风。  
征尘添老色，酒病重诗穷。  
世路方行险，吾生且转蓬。  
天涯重回首，愁满夕阳中。  

王大受　玉山道中  
夜夜还家梦，行行扑面风。  
征尘添老色，酒病重诗穷。  
世路方行险，吾生且转蓬。  
天涯重回首，愁满夕阳中。  

王大受　赠画僧鉴老  
累年投迹未知名，胜日相逢画更精。  
有思只愁人迫促，为予拈出似平生。  

王大受　赠画僧鉴老  
高击芒鞋听学归，一丘一壑自心知。  
小窗闲忆经行处，貌得疏烟晚照时。  

王旦　禁林讌会之什  
喜缀真仙讌禁林，玉堂新事好供吟。  
天章刻石兴风雅，宸翰书牌耀古今。  
势逸夺回龙凤迹，调高流入管弦音。  
光凝玉斝琼浆润，冷布花砖药树阴。  
地贵每朝金殿近，景清如到玉壶深。  
得陪嘉会荣观大，虔效赓歌乐圣心。  

王旦　诗一首  
逈与群芳异，含芳向暮春。  
不如松柏木，常保岁寒新。  

王旦　十洲阁  
山川如幻阁长秋，一岛飞来伴九洲。  
不祂渔樵双桨过，何妨罗绮四时游。  
云疑泰华分张去，永忆蓬瀛散漫浮。  
禁苑未知湖海乐，生绡写取献九州。  

王旦　赠淳于公归养  
年少复家贫，悬车去养亲。  
铜扉沾美命，彩服称閒身。  
纯孝敦时俗，高风似古人。  
禁林荣华者，羞见二毛新。  

王当　表兄丁行之俾予作山水一轴  
秃发管城书不中。麝煤满砚随轻浓。  
烟云变怪本无定，丹青故匪能形容。  
解衣盘礴无人久，妙迹於今复何有。  
挥毫要使真宰泣，叹息初非痴绝手。  
辽东有人丁令威，去家得仙今暂归。  
上界繁华异丘壑，安得长林大麓长追随。  
联翩大轴要予写，敲冰不在鹅溪下。  
吾既不能为乔松直干摩苍天，又不能为小童一线飞纸茑。  
万里江山败平远，唤取画师阎立本。  

王当　德清宰俞居安自画渊明图  
门无车马喧，迳有松菊阴。  
前窗面清泚，后户依嵚岑。  
就使世俗工，犹足写幽深。  
况今令尹贤，洞照先哲心。  
出处异轨辙，丘壑同胸襟。  
予知淡笔墨，良似无弦琴。  
先生如明月，莹洁照古今。  
形模或能写，光彩讵可临。  
寥寥千古意，当向笔下寻。  
人心去典午，朝柄归卯金。  
岂无康济心，且赋归来吟。  
天生卓荦姿，岂是甘山林。  
当今急英贤，四海待商霖。  
勉哉就功名，枯槁不足钦。  

王当　何源秀才为予画山水图觅诗  
孤峰特立何巉巉，势与霄汉高相参。  
左蟠右列分岭岫，俨若至尊朝子男。  
怪予蜗室不盈丈，欲有异境超尘凡。  
素缣挂壁故妥帖，平地作此千嵌岩。  
云蒸雾结深莫测，长林大麓乱不芟。  
想当变怪蛰龙虎，中有窟穴谁能探。  
将崩未崩江动石，欲去不去风满帆。  
山坳林阙见天际，隐约万里横烟岚。  
嗟予质性素山野，视此丘壑心益耽。  
斗升之粟真秣莝，野马垂耳就辔衔。  
西山爽气日在望，吏卒侍侧严若监。  
青鞋布袜弃不著，谁令自苦披青衫。  
颇羞渔父驻短櫂，似笑大夫新被谗。  
寄言鸟兽倘可侣，吾将从汝栖林峦。  

王当　江侯邀予作山水书以赠之  
江侯乐山水，誓卜山水居。  
游戏天目道，箬帽跨蹇驴。  
村童习识之，拍手知且呼。  
行行不知顾，心与山水俱。  
于兹且几年，所得应有余。  
云胡不知厌，要予写诸图。  
昔者少壮日，戏墨谩妻奴。  
今衰眼目暗，笔砚久已疏。  
书来不得谢，督迫畴敢徐。  
图成不自识，浓淡恣所如。  
云深雾莫测，中恐藏於菟。  
人生孰非幻，作观随有无。  
江侯乐山水，何考其真欤。  
作诗调江侯，江侯其晓诸。  
观毕勿遽弃，酱瓿尚可糊。  

王当　戏画古松真清斋前  
轮囷复离奇，不柏亦不栗。  
吾庐非夏社，嘉树伊谁植。  
刳心谢吹嘘，强骨余霹雳。  
峥嵘历风霜，偃蹇岂朝夕。  
客从何方来，一睹心眼惑。  
怪此苍蛟龙，落莫依屋壁。  
不知造物工，输写入笔刀。  
轻明绝织埃，冥晦滴浓墨。  
皮坚皵鳞甲，叶老攒矛战。  
古工予不师，挥扫恣淋沥。  
盘礴醉且狂，讵识韦与毕。  
虽云不造极，要自出胸臆。  
当知后凋操，不在翰墨迹。  
地瘠山骨出，天低云气逼。  
俯仰辄有碍，巨干那能直。  
翻令栋梁姿，郁屈自踨蹐。  
安得少陵绢，一扫二千尽。  
会看十八公，高压三品右。  

王当　戏画松柏壁  
穷山数家聚，官况羁若旅。  
冰厅昼日永，眇眇谁与语。  
眷彼苍髯生，结友得新甫。  
奋笔写瑰姿，双虬见墙堵。  
饱霜柯叶老，积日皮骨枯。  
上有云垂天，惨淡阁寒雨。  
下有溪潄石，荦确绝埃土。  
材奇生长艰，根瘦卓立苦。  
交柯寒相依，雷陈共然许。  
分干或相避，廉蔺驯两虎。  
信非同根生，要是岁寒侣。  
众木猥连林，哙等何足伍。  
君看桃与李，稼丽相媚妩。  
情态能几时，纷纷可堪数。  

王道父　夜卧舟中闻有唱山歌者倚其声作二首  
生来不识大门边，一片丹心石样坚。  
闻道阿郎难得妇，无媒争得到郎前。  

王道父　夜卧舟中闻有唱山歌者倚其声作二首  
种田不收一年事，取妇不着一生贫。  
风吹白日漫山去，老却郎时懊杀人。  

王道士　美阎承旨  
海底珊瑚明月璫，出为国瑞固难量。  
文章能事间重译，雨露深仁及远方。  
六合八荒春浩荡，百家诸子海苍茫。  
淮王门下孙登客，还许升堂近耿光。  

王道士　太湖  
三万六千顷，浩荡三州界。  
烟雾四无边，往往出奇怪。  
洞庭柑已霜，震泽鱼极介。  
岂无范蠡舟，我欲从公迈。  

王道士　于介翁别去一载偶会高湖谩成唐律以写相思之意  
高湖回首恰周期，别后青山几度思。  
丹灶烟霞空入梦，夜窗风雨忆论诗。  
百年相会宁无约，九日来游竟失期。  
去去但坚金石操，岁寒松柏有深知。  

王衟　登巾子山有怀旧游  
路转峠巃瞰古城，阑干曲处眼偏明。  
岚光不与江流断，凉意还从竹外生。  
好事樽罍初不减，旧题岁月已堪惊。  
会须更待天边月，醉看浮图波面横。  

王衟　题天台明岩  
自古悬崖深蔽日，此心圆镜本无尘。  
会知明暗非关石，便是岩中得道人。  

王得益　送张无梦归天台  
独上仙槎汴水湄，吟归旧隐赤城西。  
少微昨夜离丹阙，双鸟何时到会稽。  
策杖再寻麋鹿迳，采芝重蹑薜萝梯。  
云横皓鹤翘松唳，月白孤猿倚树啼。  
象帝真源通阃域，玄元幽趣达筌蹄。  
玉皇歌赐恩殊厚，好把贞珉刻圣题。  

王涤　怀潮士吴子野  
旅悰牢落怆离群，叠翠楼前日渐曛。  
金饼光茫升海月，玉龙鳞甲护霜云。  
星星淡火随堤见，历历樵歌隔水闻。  
马足车音在何处，嶂南歧路锁烟氛。  

王涤　南涧寺阁  
上阁便见海，入门方是山。  
塔高端似笔，城转曲如环。  

王涤　赠子野归潮时会大名府  
河朔频河地早寒，城烟牢落水回环。  
几番夜雨涨新岸，一片秋云归旧山。  
君驷渐腾梅岭外，我车犹枕菊篱间。  
潮人若问何如守，病骨支撑两鬓斑。  

王洞　干越亭  
越国启封后，余地连吴楚。  
事著因一时，留名遂千古。  

王渎　句  
东湖富泉石。  

王度　句  
云生坐来石，风掩读残书。  

王度　句  
雅分供余食，鸽乱著残棋。  

王度　句  
危红赊晚景，涨绿上平沙。  

王度　句  
樵斧和云斫，渔蓑带雪披。  

王度　句  
风摧秀林木，色变附蓝丝。  

王度　游石门  
石门深锁气何雄，那得群仙採药踪。  
列嶂时时看过鸟，悬崖历历长游龙。  
一书未学嵇中散，十日聊陪邴曼容。  
拟向锦屏题姓字，箫台端的是元功。  

王端朝　金濑吊贞女  
嗟彼战国秋，风俗日以漓。  
卓哉史氏女，粲粲兰蕙姿。  
宋贞奉慈母，克尽乌鸟私。  
业贫不辞苦，击漂临清漪。  
适尔遇丈夫，失路良可悲。  
恻然为发筥，振彼穷途饥。  
振穷乃所愿，越礼非所宜。  
灭口葬鱼腹，此心天地知。  
丈夫既得志，雪耻鞭平尸。  
念此一日恩，伏节远来兹。  
百金报无地，立马空嗟咨。  
挽仰易陈迹，屈指万古期。  
谁招地下魂，惟遗道旁碑。  
雄辞吐激烈，粲若星贝垂。  
吾生后谪仙，况乃驽钝资。  
捧心学西子，取笑将奚为。  
留题表贞义，庶几薄俗移。  

王铎　蝴蝶洞  
庄周已与蝶俱飞，说着遗衣事可疑。  
只怪山中蝴蝶洞，仙家四季总春时。  

王繁　句  
万山飞不出，守令最相亲。  

王舫　春日郊行次平野韵  
楚泽凄凉笑屈原，行吟如在浣花川。  
风回别墅闻桐角，烟冷荒郊挂纸钱。  
黣麦正香田舍乐，茅柴初熟酒家连。  
锦囊收拾归来晚，踏月闲敲款段鞭。  

王舫　次黄日岩韵  
孤舟闲野渡，竹外小桥通。  
不涉终南迳，独高彭泽风。  
云闲钟梵里，月静笑谈中。  
千载留清节，谁云吾道穷。  

王舫　次愚谷雪韵  
榾柮炉头夜未阑，冰壶全觉漏声乾。  
前山草木疑长白，下界楼台尽广寒。  
骚客忽惊梅片落，老农先作稻花看。  
何当一奏平淮颂，坐使皇图九鼎安。  

王舫　次韵答陈石泉  
淡气涨空碧，散作藕花秋。  
幽趣兰为佩，浮生芥作舟。  
可人从远别，何日许重游。  
奁玉清无底，楼居第几州。  

王舫　晚憩石门洞  
舣棹石门外，天风吹夕阴。  
疏钟醒客梦，危瀑洗尘襟。  
龙去洞云薄，鹤归松露深。  
旧碑看米字，犹带藓痕侵。  

王鈇　蝶  
粉翼琼须似剪裁，飞飞自远逐香来。  
花间得意民情多恨，应笑王孙殢酒杯。  

王鈇　句  
谁言淹泊意，无酒为浇胸。  

王鈇　墨梅  
前身姑射冰相似，今代潘妃玉不如。  
坐对真成在江国，淡烟微雨暗扶疏。  

王鈇　墨梅  
可是伤春故癯瘦，未应无意作娉婷。  
不须更向岭头觅，只此松煤画典型。  

王辅　句  
陟彼南山采。  

王辅　句  
山光水色两依依。  

王辅　句  
入堂无复见双亲，建此来宁似在神。  

王辅　句  
茎抽银线细，根结水晶寒。  

王阜寿　占胜亭  
云横龙角千秋岸，水发含香十里堤。  
每向痴儿了公事，倚栏立到日沉西。  
湖气昏昏雾气漫，泊舟亭下水生寒。  
幽从卧篷窗冲月，喝起痴龙倒挂看。  

王傅　明福观  
泉源山下延平旷，路入松关起清爽。  
飞云西峙积翠台，突兀三千六百丈。  
杏花片片铺金坛，天风吹桂香漫山。  
游人尽去萝月上，觉人身世非人间。  

王该　昭惠庙黄柏歌  
四明之山东南雄，中有古柏高巃嵷。  
霜凌雪犯势不屈，斡直不与凡柯同。  
几十围，几千尺，  
踞隆岩兮盘巨石。有时狂风盲雨嗥长巅，  
上彻天心下地脊。樵奴与牧子，  
惯见却辟易。不知何洞出神翁，  
采芝去踏崭岩峰。蒸岚焙翠入灵药，  
意欲服饵颜如童。仙翁仙翁爱无独，  
天产此材同众欲。小将条剖治民盲，  
大可柱分支帝屋。神翁神翁莫轻藐，  
植物虽微功不小。些须片叶价千金，  
能使尘寰人不老。  

王溉　句  
只应唤作小西湖。  

王溉　句  
仙人有宫号储福，藏在千山万山曲。  

王溉　句  
西边更拥上皇山，大面六顶不可攀。  

王溉　老人村  
山前老泽经行路，百岁翁翁犹健步。  
非仙非佛非鬼神，不识人间盐与醋。  
嗜欲既浅亦机深，窟宅宜与仙家邻。  

王溉　游大涤  
山合群峰路屈盘，溪行九折势蜿蜒。  
云根长伴仙人迹，元盖潜通大涤天。  
玉殿香消人寂寂，石坛花落草芊芊。  
黄冠解识寻幽兴，为洗寒铛煮碧泉。  

王刚中　陈彦臣连静女案判词  
佳人才子两相宜，置福端由祸所基。  
永作夫妻谐汝愿，不劳鑽穴隙相窥。  

王刚中　弥牟镇孔明八阵图  
我稽八阵图，规模载方册。  
曷来镇西蜀，夔门观叠石。  
赋诗有数字，字字究来历。  
进涉汉州西，弥矣镇之北。  
平原列堆阜，滩石同一式。  
细思作者意，孔明有深策。  
高岸或为谷，滩石存遗迹。  
江海变桑田，平源犹可觅。  
故今两处存，千载必一得。  
再歌遂成篇，当有智者识。  

王刚中　滩石八阵图行  
我生孔明后，相望九百载。  
我想孔明贤，巍然伊吕配。  
奇谋勇略夸雄师，大节英风盖当代。  
木牛流马何足言，八阵遗踪千古在。  
我行已度瞿唐门，长滩石垒差参分。  
洪纤高下尺寸等，犹有当年节制存。  
四头八尾触处首，敌冲中央两皆救。  
握奇如枢运无穷。七纵七擒仍敢攻。  
规模黄帝已垂文，后来得者惟将军。  
唐宗李靖拾遗意，乐舞旛表徒缤纷。  
长江之上石蟠结，江波汹涌石不灭。  
使君何事遽划除，一夜风雷吼天阙。  
明朝仍旧石纵横，神物护持人已惊。  
向来守蜀用此法，谁知石垒真金城。  
嗟乎孔明遇不遇，遇则刘公恢大度。  
国险地狭民力微，法出万全势未具。  
嗟乎孔明以此用於吴，长江内固魏可图。  
嗟乎孔明以此用於魏，扫平三分归一篲。  
祗应应所遇势不同，势既不同功亦异。  
嗟乎孔明之心如石坚，欲扶汉室还中原。  
事之不就则天耳，安肯俯首从曹袁。  
嗟乎孔明如生石不老，后世用兵无草草。  
忽然变作六花看，便失本真难按考。  
请观叠石韬机筹，江流东去自悠悠。  
英豪得此石外指，长与君王靖边垒。  

王纲　诗赠富乐山海公长老  
心地如今不动尘，大千境界百年身。  
掩关明月上峰顶，满座清风生玉津。  
雪岭松筠为节操，石楼钟磬度昏晨。  
已同七老图岩壁，便是龙华会里人。  

王镐　简州  
山水三池郡，平湖坞可园。  
要成真史隐，故作小桃源。  

王镐　句  
只言弱水蓬莱远，无奈仙风道骨山。  

王镐　句  
云学催诗墨，风仍作颂清。  

王镐　句  
未知真是岳，祗见半为云。  

王镐　句  
山色两间供步障，松阴半亩当邮亭。  

王镐　句  
仁心广大麟难比，寿骨清奇鹤不知。  

王镐　句  
蓬山兰若入胜概，西寺岩壁饶幽奇。  

王镐　句  
籍通上界神仙府，身现甘泉侍从臣。  

王镐　句  
发爽带风流，齿疏和月漱。  

王镐　句  
冻雪寒梅双蜡屐，澄江明月一竿丝。  

王镐　句  
催租更扰潘邠老，付麦谁怜石蔓卿。  

王镐　句  
避喧那厌雨，宜睡不思茶。  

王镐　小桃源  
二水清浑合，三山锦绣张。  
迹沉簿书沉，身在水云乡。  

王镐　移竹后雨  
洗红窣窣鸟苣雨，落紫飕飕皂角风。  
挂起北窗聊问讯，新移来竹定惺忪。  

王亘　次胡澹庵题挹翠轩韵  
西山排送来，周遭自环翠。  
俗眼少见之，一览忘世味。  
平生三径心，盍早赋归计。  
纵落尘土居，不与章木敌。  
公余事幽寻，清风拂衣袂。  
最喜轩中人，所挹多爽气。  
蓬蒿天地宽，万境发诗思。  
白云未能閒，时出过窗几。  
檐雨听夜语，池草生春媚。  
山灵若相知，好风为裂眦。  
余光虽力挽，回次那得致。  

王亘　题翠岩亭  
一壑盘苍玉，峰峦尺五天。  
人间怪泉石，岭外好山川。  
寺近鲸宵吼，林深犊昼眠。  
谪仙三百载，此乐有谁传。  

王亘　西楼  
西江横玉虹，西山罗画屏。  
荒城大如斗，此楼何峥嵘。  
炎岭状陇蜀，三州通蓬瀛。  
人烟几村落，数点如晨星。  

王公亮　句  
足谷医还验，占桑梦已灵。  

王公炜　梅花  
枯霜剪尽千林叶，才放江头第一春。  
瘦影看来天爱画，孤根生处地无尘。  
夜郎岁晚逢羁客，谷口寒云见似人。  
绝是精神吟不尽，好枝和月插纱巾。  
雪后梅花独步天，半开犹自未全然。  
倚岩大瘦魂销梦，照水无尘骨蜕仙。  
贮向金瓶生怕俗，绝饶翠袖敢争妍。  
夜深霜角吹残月，错梦梨花耿独眠。  

王巩　题管圣浩蒲川归隐  
卜筑蒲川上，翛然远市廛。  
潮声书屋外，月影钓舟前。  
地僻红尘净，沙平白鸟眠。  
此中幽适趣，不必问斜川。  

王拱辰　和尧夫先生安乐窝中好打乖吟  
安乐窝中名隐君，腹藏经笥富多闻。  
一廛水竹为生计，三径琴觞混世纷。  
婉画旧尝辞幕府，少微今已应星文。  
了心便是棲真地，何必烟霞卧白云。  

王拱辰　句  
棋墅风烟清早夏，禊亭兰茝暗残春。  

王拱辰　老苏先生挽词  
气得岷峨秀，才推贾马优。  
未承宣室问，空有茂陵求。  
玩易穷三圣，论书正九畴。  
欲知歆向学，二子继弓裘。  

王拱辰　耆英会诗  
西都山水天下奇，神嵩景室环清伊。  
甫申间气秀不绝，生贤会坚昌明时。  
衣冠占数盛文雅，台符卿月光离离。  
魏京雄奥压幽朔，游宫御府严天威。  
膏田千里翳桑柘，犀甲万旅驯熊罴。  
公当缓带名三镇，悬赤继轸承保釐。  
追推契遇最深旧，加复雍孟交旌麾。  
仁皇一庄龙虎榜，桂堂先后攀高枝。  
宦游出处五十载，鸾台骥路俱腾夷。  
三公极位固辽隔，五年以长犹肩随。  
公今复主凤门钥，仆亦再抚铜台圻。  
二京相望阻河广，三径不克陪游嬉。  
忽闻幹步踵门至，投我十二耆英诗。  
整冠肃貌讽章句，若坐宝肆罗珠玑。  
为言白傅有高躅，九君结社真可师。  
欲令千载著风迹，亟就僧馆图神姿。  
词宗端殿序篇目，滂洒大笔何淋漓。  
眷言履道靡充诎，菟裘近邑将营归。  
敢云绘素得精笔，愿列霜壁如唐规。  
退居旧相国元老，十年还政瀍之涯。  
康宁富贵备五福，灵宝盛气如虹霓。  
昔年大对继晁董，登科赐第同一期。  
紫垣步武既通接，金沙里闬还邻比。  
探禅论道剧训对，摩轧太古穷天机。  
二贤勋业冠朝省，爵齿官学谁依稀。  
今将图画表来世，讵可下客联缨緌。  
既蒙月品定人物，不敢循避违风期。  
况承开阁厚宾客，富有景物佳园池。  
铜驼坊西福善宅，修竹万个笼清漪。  
天光台高未百尺，下眺林岭如屏帷。  
花王千品尽殊胜，风光绣画三春晖。  
六相街中潞公第，碧瓦万木烟参差。  
左隅庙室本经礼，右阁宸翰尊星奎。  
婆娑青凤舞松柏，焕烂素锦薰酴醾。  
石渠飞溜漱寒玉，昼夜竽瑟鸣堦墀。  
伊予陋宇治穷僻，姑喜地广为环溪。  
楼名多景可旷望，台号风月延清晖。  
四时花蘤不外假，孥舟傲帻联嬉怡。  
怀归抚事若饥渴，恨无羽翼西南飞。  
人生交旧贵伦辈，情亲意接心相知。  
岂无晚秀负才蕴，高谈大笑拘礼仪。  
洛中故事名义燕，二毛第一年相推。  
洒冠登仕荷天宠，尊君报国当百为。  
既嗟大{上老下至}盍知止，纳禄谢事皆所宜。  
顾方北道倚烦剧，未许解绂披荷衣。  
长篇不令负花约，为指风什歌式微。  
如羹甘露爽心骨，似柄玉尘亲颜眉。  
兰丛虽未长罗宅，菊英似亦思陶篱。  
子山已著小园赋，彦伦犹媿锺山移。  
聊摅短引谢招隐，肯使猿鹤常惊啼。  

王拱辰　诗一首  
圣神深意念遐方，前后皆驰谕蜀郎。  
从此邮亭为盛事，乘轺相继有三王。  

王拱辰　史院席上奉和吴相公原韵  
累圣千春统，编年四纪余。  
官归柱史笔，经约鲁麟书。  
班马才长矣，仁英道伟歟。  
恩招宴东观，酾酒荷盈车。  

王拱辰　送会稽何从事  
行行岐路出尘閒，从事犹胜执戟间。  
景象遍经江左地，封疆全得浙中山。  
侯藩暂列谈宾位，纶阁看随墨客班。  
到郡莫为经岁计，诏书非久急徵还。  

王鞏　过池阳  
不见当年两翰林，江天为我结层阴。  
九华门外柳三丈，萧相楼前松十寻。  

王鞏　寄桂州张谏议和永叔  
桂林太守几时行，泛汴桃花浪已腾。  
目极云阴低远树，夜寒风急乱春灯。  
巢鸣翡翠愁无限，水宿鸳鸯冷不胜。  
阳朔山前好峰岭，为公怜爱万千层。  

王鞏　寄山谷  
北海未常樽有酒，冯髈何止食无鱼。  
黔州椀脱无蒸饼，自合官称削校书。  

王鞏　句  
春渍苔纹沿石塔，月含松韵杂琴声。  

王鞏　齐山僧舍  
竹密通幽境，横桥逐涧斜。  
阴崖耸珪壁，古蔓引龙蛇。  
寺僻虚僧磬，亭荒足兔羋。  
紫微今不见，著意采黄花。  

王鞏　全州捲烟阁  
长江萦村若练带，晴岫插天如画屏。  
山青水秀两奇绝，道人对此开禅扃。  
红尘一点飞不到，举手高可摩天星。  

王鞏　輓苏黄门子由  
忆昔持风宪，防微意独深。  
一时经国虑，千载爱君心。  
坤道存终始，乾纲正古今。  
当时人物尽，惆怅独知音。  

王鞏　輓苏黄门子由  
已矣东门路，空悲未尽情。  
交亲逾四纪，忧患共平生。  
此去音容隔，徒多涕泪横。  
蜀山千万叠，何处是佳城。  

王鞏　輓苏黄门子由  
静者宜膺寿，胡为忽梦楹。  
伤嗟见行路，优典识皇情。  
徒泣巴山路，终悲蜀道程。  
弟兄仁达意，千古各垂名。  

王鞏　湘山  
半岭风吹草木香，落阶花雨送春忙。  
从师远借云庵卧，还我平生午枕凉。  
莲社缁黄常得伴，鹿门妻子亦相将。  
化身欲似河东柳，更向山头望故乡。  

王鞏　萧相楼  
卢杞奸邪四海忧，相君邦国自同休。  
分符朝去云中阙，开府现来江上洲。  
百尺楼高瞻故国，九华山色倚晴眸。  
定知直道传千古，杜牧文章在上头。  

王鞏　欣欣亭  
清湘北郭崇岗路，松竹年来定几围。  
我亦临淮筑新宅，与君万里对柴扉。  

王古　妙峰寺  
修径转岩阿，危亭临木杪。  
清明江练直，紫翠山屏绕。  
林蛮献厅秀，图画极天巧。  
松杉韵轻风，笙箫奏云表。  
心知游鱼乐，目送飞鸿杳。  
浮生黄粱梦，幻事何时了。  
惟应观胜妙，坐可清纷扰。  
岂须登泰山，閒看诸峰小。  

王观国　句  
雨昏兰芷湘君浦，烟锁沧浪渔父家。  

王观国　题北岩院  
云岩乱石漱寒泉，通夕泉声到枕边。  
宛似昔年严濑口，五更风雨宿溪船。  

王珪　白鹭亭  
白鹭敞西轩，栋宇穷爽垲。  
千峰若聊环，翠色不可解。  
是时天宇旷，六幕无织霭。  
金斗熨秋江，素练横衣带。  
乾坤清且敛，气象朝昏改。  
芦花作雪风，飞舞来沧海。  
九霄汀鹤起，万里樯乌快。  
月上三山头，鸟没横塘外。  
苍茫洲渚寒，银错星斗大。  
开樽屏丝竹，披襟向箫籁。  
余生本江湖，偃蹇欣作会。  
清与虽自发，苦嗜亦吾累。  
鱼龙凭夜涛，四面忽滂湃。  
安得犀灯然，煌煌发水怪。  

王珪　被诏考制科呈胡武平内翰三首  
奉诏金门草圣题，平明趋过殿西墀。  
宫床赐笔宣名早，赭案焚香上策时。  
朝论只应收俊杰，皇心非不监安危。  
玉堂词客承恩久，几度曾来醉御卮。  

王珪　被诏考制科呈胡武平内翰三首  
忝班清禁接严徐，诏侍延英访对初。  
沧海烟霞连太液，丹宵日月近雕浴。  
明廷已奏河汾策，紫府谁将姓字书。  
从此青云知有路，致君材业不应疏。  

王珪　被诏考制科呈胡武平内翰三首  
清晓华芝度景阳，凝严又许对西厢。  
通宵客梦闻钧吹，几日朝衣带御香。  
东观图书经屡读，旧蹊桃李见新芳。  
三千文字皆奇册，饱死侏儒讵足量。  

王珪　采藻为旒  
端扆垂君治，飆昂十二旒。  
藻文兼组烂，玉气若虹浮。  
体重宸居邃，仁深帝视收。  
珠光延外烛，星采会中稠。  
法服虽同盛，岩廊自舜游。  
无为格天下，涵德永孚休。  

王珪　草  
袅如垂线软如茵，古流蒙茸映晓痕。  
解憾有情迷雾雨，恣生间地杂兰荪。  
绿铺春色围茺寺，远榇斜阳接钓村。  
波翻别浦情无尽，日下重楼望欲迷。  
独鸟自飞烟漠漠，行人不驻雨凄凄。  
王孙何事征鞍晚，兰泽空闻杜宇啼。  

王珪　长兴馆绝句  
风霜守冢不知年，犬类那思母爱偏。  
却谢汉恩颁五饵，载讼梳洗向山前。  

王珪　呈景仁偶书  
昔对芳樽常感慨，今同华发半萧疏。  
唐家一代成青史，汉殿多年诵子虚。  
丹凤春裁西掖诏，白麻夜草北门书。  
几时却奉承明谒，玉蕊花边并直庐。  

王珪　呈景彝偶书  
一从奉诏银台路，下马成诗夺凤毫。  
东观已陪窥秘箓，南宫又接较群髦。  
芝封紫掖文章贵，星近端门气象高。  
今是汉庭三独坐，夜吟犹许醉春醪。  

王珪　呈永叔书事  
诏书初捧下西厢，重棘连催暮钥忙。  
绿绣珥貂留帝诏，紫衣铺案拜宸香。  
卷如骤雨收声急，笔似飞泉落势长。  
十五年前出门下，最荣今日预东堂。  

王珪　池亭月下独坐  
游云销尽月当空，危坐西轩快水风。  
往恨忽从中夜起，赏心难与故人同。  
鼠惊琴匣闻余响，萤度莲塘见乱红。  
星薄漏稀犹不寐，寒声通夕战疏桐。  

王珪　春日郊外  
十里烟郊书景和，春间流水绿生波。  
楼前人意望无尽，柳上风光来最多。  
雨歇陇云犹漭瀥，草薰村燕自经过。  
匆匆归路迎残照，犹得桑间驻玉珂。  

王珪　次胡则大赋雪韵  
冻雀无声风叶乾，坐来飞霰洒窗寒。  
梅花岁岁如相待，琼树朝朝不厌看。  
邑犬他皇惊越俗，崖松偃亚老秦官，  
衰颜不作安仁栗，一任斜吹上鬓端。  

王珪　从驾至开宝寺庆寿崇因阁依韵和吴相公  
崇因开宝构，金碧画相辉。  
禁跸随曦驭，层城转斗机。  
梵音狮子吼，妙相鸽王归。  
洛水浮神篆，天花满御衣。  
塔疑从地涌，栋拟入云飞。  
上行乘今果，群超悟昨非。  
慧珠常自照，法雨遍成霏。  
但起真如念，梯梁即可几。  

王珪　大飨明堂庆成诗  
皇祐更秋律，明堂奉帝禋。  
粢盛虽芦德，霜露本怀亲。  
於赫朝三后，无文秩百神。  
九筵交玉幣，重屋近星辰。  
邃幄留飚御，清坛堕月津。  
衣冠汉仪旧，金石舜韶新。  
受胙开宣室外，鸣钟降紫宸。  
群阴先复旦，协气斗回春。  
灵贶丛千祝，丰恩渗四垠。  
惭非老辞笔，徒学颂尧人。  

王珪　登海州楼  
城外沧溟日夜流，城南山直对城楼。  
溪田雨足禾先熟，海树风高叶易秋。  
疏傅里闾寻故老，秦皇车甲想东游。  
客心不待伤千里，槛外风烟尽是愁。  

王珪　登悬瓠城感吴季子  
将军戈甲从天下，丞相旌旗匝地来。  
堪笑怒螳犹强臂，不知蛰户欲惊雷。  
咄嗟武相深冤洗，指顾山东治境开。  
吏部声名千古在，断碑何处卧苍苔。  

王珪　东楼  
汉家宫省青槐下，信断鳌峰日易斜。  
应为能言锁鹦鹉，翻愁无思学杨花。  
风波滚滚惊人事，文字孳孳老岁华。  
偶向东楼望春色，归心不觉到天涯。  

王珪　端午内中帖子词　夫人阁  
金缕黄龙扇，兰芽翠釜汤。  
君王回浴殿，步辇正生香。  

王珪　端午内中帖子词　夫人阁  
绕臂双绦脱，红纱昼梦惊。  
连吹紫云曲，不及晚妆成。  

王珪　端午内中帖子词　夫人阁  
绿艾初垂户，青菰已剑觞。  
人归宫殿午，偏觉昼阴长。  

王珪　端午内中帖子词　夫人阁  
画栱无尘乳燕飞，薰风时复度罗衣。  
君王避暑蓬莱殿，向晚笙歌簇辇归。  

王珪　端午内中帖子词　夫人阁  
日长珠箔漏声稀，团扇新财越女机，  
进罢采丝三殿晚，万年枝上乱莺飞。  

王珪　端午内中帖子词　夫人阁  
后苑寻青趁午前，归来竞斗玉兰边。  
袖中独有香芸草，留与君王辟蠹编。  

王珪　端午内中帖子词　夫人阁  
火云时节促金刀，旋卷珠帘剪绛绡。  
天上莫将尘世比，房栊都未觉炎歳。  

王珪　端午内中帖子词　夫人阁  
偶从选人侍仙都，歌舞常承玉殿呼。  
欲谢君恩却无语，心前笑指赤灵符。  

王珪　端午内中帖子词　夫人阁  
一样红裙试舞斜，阶前妒尽石榴花。  
明朝知是天中节，旋刻菖蒲好辟邪。  

王珪　端午内中帖子词　皇帝阁  
万里关山静，清阴满塞榆。  
如何金殿里，犹献辟兵符。  

王珪　端午内中帖子词　皇帝阁  
瑞日浮丹阙，仙云满玉与。  
更传长命缕，宝历万年馀。  

王珪　端午内中帖子词　皇帝阁  
泰一扶皇运，真人感赤精。  
更逢端午节，君德万方明。  

王珪　端午内中帖子词　皇帝阁  
御醑璩杯白，仙风羽扇清。  
灵符不须进，汉垒已销兵。  

王珪　端午内中帖子词　皇帝阁  
万里来珍贡，风澜静四溟。  
鱼龙惊咒水，神雾忽生庭。  

王珪　端午内中帖子词　皇帝阁  
波生碧海露晨曦，争剽菖蒲集御卮。  
见说太平无沴气，山中业艾独生迟。  

王珪　端午内中帖子词　皇帝阁  
沈沈三殿燕华绅，云覆端门瑞气新。  
昼漏未移天正午，此时兼有日重轮。  

王珪　端午内中帖子词　皇帝阁  
采丝缠粽动嘉辰，浴殿风生画扇轮。  
拂晓千门放金钥，玉阶还有谢衣人。  

王珪　端午内中帖子词　皇帝阁  
御柳重重午影圆，薰风时泛舜琴弦。  
六宫竞进长生缕，天子垂衣一万年。  

王珪　端午内中帖子词　皇帝阁  
禁幕无风日正亭，侍臣初赐玉盘冰。  
不知翠辇游何处，应在瑶台第一层。  

王珪　端午内中帖子词　皇帝阁  
翠华初到玉池游，笑指宫人按櫂讴。  
湘水英魂在何处，犹教终日竞龙舟。  

王珪　端午内中帖子词　皇帝阁  
御池风暖水如鳞，争看兰舟竞渡人。  
应是君王好忠直，至今犹为吊孤臣。  

王珪　端午内中帖子词　皇后阁  
玉作仙家殿，都无暑气侵。  
犹裁葵叶扇，常有爱君心。  

王珪　端午内中帖子词　皇后阁  
茧馆桑阴合，新丝已上机。  
忧勤不知暑，亲织衮龙衣。  

王珪　端午内中帖子词　皇后阁  
金屋风光别，仍逢令节新。  
争传九子粽，皇祚续千春。  

王珪　端午内中帖子词　皇后阁  
五月炎风炽，忧勤紫掖中。  
摧裁恤刑诏，晓下未央宫。  

王珪　端午内中帖子词　皇后阁  
侍儿清晓进仙裳，玉管齐调奉帝觞。  
应有瑶箱旧时燕，直随歌舞到昭阳。  

王珪　端午内中帖子词　皇后阁  
君王初幸集灵台，碧藕催花海上开。  
见说一房皆百子，凤衔双蒂几时来。  

王珪　端午内中帖子词　皇后阁  
君王未带赤灵符，亲结双龙献宝珠。  
更与宫娥花下看，工夫还似外边无。  

王珪　端午内中帖子词　皇后阁  
水晶宫殿晓风微，天女乘云献玉衣。  
谁把轻绡裁画扇，直疑双凤向人飞。  

王珪　端午内中帖子词　皇后阁  
夕然辟恶仙香度，朝结延年帝缕成。  
愿上玉宸千万寿，薰风常泛舜弦声。  

王珪　端午内中帖子词　皇后阁  
紫阁曈曨隐晓霞，瑶墀九御荐菖华。  
何人又进江心镜，试与君王却众邪。  

王珪　端午内中帖子词　太上皇后阁  
两仪坤载厚，四海母仪深。  
愿上菖花酒，年年圣子心。  

王珪　端午内中帖子词　太上皇后阁  
汉殿炎风少，轻凉已动衣。  
每来观织室，不许夜停机。  

王珪　端午内中帖子词　太上皇后阁  
仙艾垂门绿，录丝绕户长。  
何人握彤管，金殿纪多样。  

王珪　端午内中帖子词　太上皇后阁  
有德名终大，无为福自延。  
更闻天子孝，荐术助长年。  

王珪　端午内中帖子词　太上皇后阁  
宝缕千祥集，灵符百疫奔。  
天人无限福，未老见曾孙。  

王珪　端午内中帖子词　太上皇后阁  
複道青槐合，琱盘碧李新。  
百灵扶绣户，不假艾为人。  

王珪　端午内中帖子词　太上皇后阁  
池边草色迎人绿，庭下榴花照地红。  
晓献瑶觞千万寿，鸣梢声入宝慈宫。  

王珪　端午内中帖子词　太上皇后阁  
水风吹殿送微凉，竹叶金盘粽子香。  
试向濯龙门上望，不教车马胜南阳。  

王珪　端午内中帖子词　太上皇后阁  
钗头艾虎辟群邪，晓驾鲜云七宝车。  
宴罢瑶池红日晚，归来零乱满宫花。  

王珪　端午内中帖子词　太上皇后阁  
浮云仙殿切昭回，甘露通宵滴玉杯。  
金锁才开团扇入，圣神天子问安来。  

王珪　端午内中帖子词　太上皇后阁  
平明三殿进觞初，玉女傍边捧道书。  
探得长生太清箓，同扶皇历万年馀。  

王珪　端午内中帖子词　太上皇后阁  
几年退乐紫房居，天下犹传还政书。  
玉案焚香读黄老，人间宫殿午阴初。  

王珪　发会同馆  
一持天子节，兹喜去龙庭。  
大漠夜犹白，寒山春不青。  
峰多常蔽日，地绝欲回星。  
同类惟所适，鸣镳毋暂停。  

王珪　访别成献甫经历时新拜四台御史之命二首  
寒露迎风一段冰，高标孤映宛之滨。  
人言飚击须鹰隼，我喜时清睹凤麟。  
儜看仙班朝北极，暂移星节照西秦。  
皇华礼乐君恩重，好访巅崖慰远民。  

王珪　访别成献甫经历时新拜西台御史之命二首  
江上秋风吹绣衣，客槎西上渺天涯。  
得为李御平生愿，一识荆州是别时。  
柏署行分秦地月，棠阴好在召南诗。  
日边消息长安近，儜听朝趋上玉墀。  

王珪　奉诏赴琼林苑燕饯太尉潞国文公出镇西都  
都门秋色满旌旗，祖帐容陪醉御卮。  
功业特高嘉祐末，精神如破贝州时。  
匣中宝剑胜霜锷，海上仙桃压露枝。  
昨日更闻褒诏下，别刊名姓入焌彝。  

王珪　富谷馆  
万雀噪山馆，重来一扣扉。  
去年寒梦在，今日远书违。  
残雪留春橐，疏星挂晓衣。  
帝乡不可望，心与白云飞。  

王珪　工部尚书致仕王懿敏公挽词  
慷慨当年论太平，谏书虽在已尘生。  
三秋胜气横金甲，半夜离歌掩玉笙。  
许下绿槐空自老，匣中长剑为谁鸣。  
壮图示就冠先挂，从此无由听履声。  

王珪　宫词  
花里宫莺晓未啼，千牛仗下报班齐。  
银袍五百趋龙尾，天子临轩赐御题。  

王珪　宫词  
洛阳新进牡丹业，种在蓬莱第几宫。  
压晓看花传驾入，露苞初坼御袍红。  

王珪　宫词  
一片桃花一片春，夜来风雨落纷纷。  
多情更逐东流水，还作高唐梦里人。  

王珪　宫词  
碧桃花下试枰棋，误算筹先一著低。  
轮却钿钗双翡翠，可胜重劝玉东西。  

王珪　宫词  
燕去燕来间白昼，花开花落送黄昏。  
年年好景春风妒，梦里铅华湿泪痕。  

王珪　宫词  
侍辇归来步玉阶，试穿金缕凤头鞋。  
阶前摘得宜男草，笑插黄金十二钗。  

王珪　宫词  
瑶台夜滴金茎露，水殿凉生玉枕风。  
卧看星河归阁晚，月斜疏影转梧桐。  

王珪　宫词  
帘旌风卷绿波流，绣扇红鸾五彩楼。  
撮角茶床金钉校，暗花香印锦纹头。  

王珪　宫词  
临明一阵梨花雨，梦隔珊瑚斗帐明。  
后苑乐声催引驾，春衫初试觉身轻。  

王珪　宫词  
燕子初来语更新，一声声报内家春。  
遥闻春苑樱桃熟，先进金盘奉紫宸。  

王珪　宫词  
盆山高叠小蓬莱，桧柏屏风凤尾开。  
绿绕金阶春水阔，新分一派御沟来。  

王珪　宫词  
内苑宫人学打球，青丝飞控紫骅骝。  
朝朝结束防宣唤，一样珍珠络辔头。  

王珪　宫词  
夜深独倚栏干角，玉笛横吹弄月明。  
馀响度云无处觅，人间闻得两三声。  

王珪　宫词  
新学琵琶曲破成，仙韶第一已知名。  
朱弦未落黄金拨，玉腕先闻动钏声。  

王珪　宫词  
太尉岷洮破敌回，腰垂金带入关来。  
殿前献寿天颜喜，花覆千官拱御杯。  

王珪　宫词  
元夕星灯照露台，六宫歌吹出云来。  
夜深翠辇归金殿，十里回廊锦帐开。  

王珪　宫词  
后苑归来月上初，天歌吹引下鸾与。  
春风料峭馀寒重，犹索金函览奏书。  

王珪　宫词  
金鸡竿下龙旂动，万国华夷拜冕旒。  
十二门开传诏急，祥云捧日在楼头。  

王珪　宫词  
数骑红妆晓猎还，销金罗袜镂金环。  
佯佯走马穿花过，拂拭雕弓对御弯。  

王珪　宫词  
晚来东殿放笙歌，外院池亭得暂过。  
深炷炉香登月榭，栏干西角拜姮娥。  

王珪　宫词  
中宫赐雪玉成峰，滴露堆寒冷照空。  
三十六窗明月夜，姮娥浑在水晶宫。  

王珪　宫词  
两班齐贺玉关清，新奏　　州曲破成。  
画鼓连声催攧遍，内人多半未知名。  

王珪　宫词  
内库新函进御茶，龙团春足建溪芽。  
黄封各各题名姓，赐入东西两府家。  

王珪　宫词  
博士当年教玉筝，六宫谁敢门新声。  
如今旧曲无心理，宝柱一行秋雁横。  

王珪　宫词  
宫人捧砚临香案，一幅春绡展素霞。  
玉箸弯环题御篆，风云金殿起龙蛇。  

王珪　宫词  
银盆著水洒球场，马嚼衔声立两行。  
齐上玉鞍随仗列，粟金腰带小牌方。  

王珪　宫词  
三殿飞云禁钥开，风从天上送春来。  
诸藩玉帛朝元日，齐献南山万寿杯。  

王珪　宫词  
黄昏锁院听宣除，翰长平明趁起居。  
撰就白麻先进草，金泥降出内中书。  

王珪　宫词  
鱼藻宫中淑景长，鸭头新水御池塘。  
奇花深院门门闭，总被春风漏泄香。  

王珪　宫词  
石刻蛟螭扶绣柱，金盘龙凤走雕楹。  
万年枝上流莺啭，屏掩春山梦不成。  

王珪　宫词  
红湿春罗染御袍，透帘三丈日华高。  
金针玉尺裁缝处，一对盘龙落剪刀。  

王珪　宫词  
内家宣赐生辰宴，隔夜诸宫进御花。  
后殿未闻公主入，东门先报下金车。  

王珪　宫词  
端午生衣进御床，赭黄罗帕覆金箱。  
美人捧入南薰殿，玉腕斜封彩缕长。  

王珪　宫词  
选进仙韶第一人，才胜罗绮不胜春。  
重教按舞桃花下，只踏残红作地裵。  

王珪　宫词  
侍女争挥玉弹弓，金丸飞入乱花中。  
一时惊起流莺散，踏落残英满地红。  

王珪　宫词  
七宝栏干白玉除，新开凉殿幸金与。  
一沟泛碧流春水，四面琼鉤搭绮疏。  

王珪　宫词  
山楼彩凤栖寒月，宴殿金麟吐御香。  
蜀锦地衣呈队舞，教头先出拜君王。  

王珪　宫词  
天外明河翻玉浪，楼西凉月涌金盆。  
香销甲乙床前帐，宫锁玲珑闭殿门。  

王珪　宫词  
西风欹叶撼宫梧，早怯秋寒著绣襦。  
玉宇无人双燕去，一弯新月上金枢。  

王珪　宫词  
夜寒金屋篆烟飞，灯烛分明在紫微。  
漏永禁宫三十六，燕回争踏月轮归。  

王珪　宫词  
晓吹翩翩动翠旂，炉烟千叠瑞云飞。  
何人奏对偏移刻，御史天香隔绣衣。  

王珪　宫词  
金井秋啼络纬声，出花宫漏报严更。  
不知谁是金銮直，玉宇沉沉夜气清。  

王珪　宫词  
内庭秋燕玉池东，香散荷花水殿风。  
阿监采菱牵锦缆，月明犹在画船中。  

王珪　宫词  
东宫花烛彩楼新，天上仙桥不锁春。  
遍出六宫歌舞奏，姮娥初到月虚轮。  

王珪　宫词  
纱幔薄垂金麦穗，帘鉤纖挂玉葱条。  
楼西别起长春殿，香壁红泥透蜀椒。  

王珪　宫词  
翠华香重玉炉添，双凤楼头晓日暹。  
扇掩红鸾金殿悄，一声清跸卷珠帘。  

王珪　宫词  
金作盘龙绣作鳞，壶冰楼阁禁中春。  
君王避暑来游幸，风月横秋气象新。  

王珪　宫词  
清晓自倾花上露，冷侵宫殿玉蟾蜍。  
擘开五色销金纸，碧琐窗前学草书。  

王珪　宫词  
翠钿帖靨轻如笑，玉凤雕钗袅欲飞。  
拂晓贺春皇帝阁，彩衣金胜近龙衣。  

王珪　宫词  
琐声金制阅门环，帘卷真珠十二间。  
别殿春风呼万岁，中丞新押散朝班。  

王珪　宫词  
鸡人报晓传三唱，玉井金床转辘轳。  
烟引御炉香绕殿，漏签初刻上铜壶。  

王珪　宫词  
御案横金殿幄红，扇开云表露天容。  
太常奏备三千曲，乐府新调十二钟。  

王珪　宫词  
宫女薰香进御衣，殿门开锁请金匙。  
朝阳初上黄金屋，禁掖春深昼漏迟。  

王珪　宫词  
三月金明柳絮飞，岸花堤草弄春时。  
楼船百戏催宣赐，御辇今年不上池。  

王珪　宫词  
内人稀见水秋千，争擘珠帘帐殿前。  
第一锦标谁夺得，右军轮却小龙船。  

王珪　宫词  
夜色楼台月数层，金猊烟穗绕觚棱。  
重廊曲折连三殿，密上真珠百宝灯。  

王珪　宫词  
天门晏闭九重关，楼倚银河气象间。  
一点星球垂绛阙，五云仙仗下蓬山。  

王珪　宫词  
禁里春浓蝶自飞，御蚕眠处弄新丝。  
碧窗尽日教鹦鹉，念得君王数首诗。  

王珪　宫词  
门草深宫玉槛前，青蒲如箭荇如钱。  
不知红药栏干曲，日暮何人落翠钿。  

王珪　宫词  
太液波清水殿凉，画船惊起宿鸳鸯。  
翠眉不及池边柳，取次飞花入建章。  

王珪　宫词  
御座垂帘绣额单，冰山重叠賏金盘。  
玉清迢递无尘到，殿角东西五月寒。  

王珪　宫词  
春心滴破花边漏，晓梦敲回禁里钟。  
十二楚山何处是，御楼曾见两三峰。  

王珪　宫词  
博山夜宿沈香火，帐外时闻暖凤笙。  
理遍从头新上曲，殿前宠直未交更。  

王珪　宫词  
春殿千官宴喜归，上林莺舌报花时。  
宣徽旋进新裁曲，学士争吟应诏诗。  

王珪　宫词  
钓线沈波漾彩舟，鱼争芳饵上龙钩。  
内人急捧金盘接，拨刺红鳞跃未休。  

王珪　宫词  
蕙炷香销烛影残，御衣薰尽彻更阑。  
归来困顿眠红帐，一枕西风梦里寒。  

王珪　宫词  
东宫降诞挺佳辰，少海星边拥瑞云。  
中尉传开三日宴，翰林当撰洗儿文。  

王珪　宫词  
金钲画角惊场开，天子南郊玉辂来。  
十里青城遥北望，彩云宫殿月楼台。  

王珪　宫词  
鼓角三更夜奏严，夕斋清庙宿重檐。  
殿前太尉横银仗，指点金盆御水添。  

王珪　宫词  
銮与昨夜宿郊坛，月淡风低彩内寒。  
密写销金红榜字，宫中日日报天平。  

王珪　宫词  
禁篽春来报踏青，御池波漾碧涟轻。  
内人争送秋千急，风隔桃花闻笑声。  

王珪　宫词  
露井银床冻不收，深宫花暗晓莺愁。  
残红满地无人扫，一半随风落御沟。  

王珪　宫词  
昨日龙舆半宝文，宸毫金轴展凤云。  
前朝御印从头拆，重整牙签甲乙分。  

王珪　宫词  
盘龙新织翠云裘，检点黄封玉匣收。  
防备秋来供御著，金箱捧人曝衣楼。  

王珪　宫词  
十三垂髻螺鬆，学舞经年后苑中。  
近日昭仪抄姓字，一时宣拨人东宫。  

王珪　宫词  
内库从头刚舞衣，一番时样一番宜。  
才人物地新装束，生色春衫画折枝。  

王珪　宫词  
黄金掌上露华稀，朝退君王索辇迟。  
到得经筵春讲罢，海棠花影数砖移。  

王珪　宫词  
禁庭漏促斜沈月，殿烛光寒未卷帘。  
御仗催班元会集，牙牌先人奏中严。  

王珪　宫词  
焚香重熨赭黄衣，恐怕朝阳进御迟。  
禁鼓五更交早直，归来还是立班时。  

王珪　宫词  
素英飘洒作宵寒，一寸金花烛泪残。  
连夜对香宣两府，平明谢雪到斋坛。  

王珪　宫词  
尽日间窗财选仙，小娃争觉倒盆钱。  
上筹得占蓬莱岛，一掷乘鸾出洞天。  

王珪　宫词  
丽日祥烟锁禁林，樱桃初熟可成阴。  
年年翠辇来游幸，花落春宫一寸深。  

王珪　宫词  
夕宴中秋醉广寒，阆风银阙锁三山。  
美人半夜歌明月，声在玉壶天地间。  

王珪　宫词  
新供御马可曾骑，青鬣连钱碧玉蹄。  
每到殿前祗候驾，金鞍卸下不闻嘶。  

王珪　宫词  
六龙观稼奉宸游，齐贺丰年芦麦秋。  
后苑宴回卿相出，内官金合送来黣。  

王珪　宫词  
大家装著门时宜，独自寻拂晓淡眉。  
为梁浅黄衫子色，金盆添水看鹅儿。  

王珪　宫词  
帘摇翡翠金风晚，瓦湿鸳鸯玉露天。  
秋殿晓开重九宴，内人争贴菊花钿。  

王珪　宫词  
崇文院里胜蓬莱，绣柱扶天秘阁开。  
典籍校雠三殿外，图书多出禁中来。  

王珪　宫词  
六宫春色醉仙葩，绮户沈烟望翠华。  
琥珀盘生山芍药，绛纱囊佩木香花。  

王珪　宫词  
花外栏杆压翠檐，水边金阁半垂帘。  
内砧敲月台票黄昏后，坐觉寒风一倍添。  

王珪　宫词  
十年一住广寒宫，云恋歌声惯绕空。  
长受惜花花下唱，袖和金缕怕春风。  

王珪　宫词  
雪晴鴗鹊楼边月，风落昭阳殿后梅。  
炉炭灺消香兽暖，独拈香箸拨红灰。  

王珪　宫词  
花香著蕊藏蜂翅，柳影拖金入琐窗。  
舞鉴晓莺无奈双，认归梁燕却成双。  

王珪　宫词  
玉兔何年上月宫，夜间捣药特无踪。  
神丹不老姮娥鬓，乞取刀圭驻玉容。  

王珪　宫词  
萱草成窠杏子青，夜间禁漏晓闻莺。  
吹回一觉照阳梦，账外春风太薄情。  

王珪　宫词  
翡翠盘龙装绣额，真珠双凤蹙花毬。  
时闻玉女牵帘笑，箭跃铜壶不算筹。  

王珪　宫词  
迢递金壶漏水长，轮更传点报君王。  
诸宫各进进新果，尽著龙床驻夜香。  

王珪　宫词  
殿下排场击土牛，君王玉仗久迟留。  
内人争卜宜春喜，夺得金泥各自收。  

王珪　宫词  
千年一偶圣人生，岂特河清海亦清。  
瑞应固宜流乐府，行看丝竹有新声。  

王珪　宫词  
沈烟摇碧透金铺，密下珠帘镇玉壶。  
近赐赵昌花雀障，却嫌崔白支荷图。  

王珪　宫词  
小雨霏微润绿苔，石栏红杏傍池开。  
一枝插向银瓶里，捧进君王玉愉来。  

王珪　恭和御制上元观灯  
云消华月满仙台，万烛当楼宝扇开。  
双凤云中扶辇下，六鳌海上驾山来。  
镐京春酒沾周燕，汾水秋风陋汉才。  
一曲升平人共乐，君王又进紫霞杯。  

王珪　和公仪上马  
太微星畔锁中台，五岁重叨第众材。  
桃李更饶当日盛，咏觞尤喜一春陪。  
赋成英俊无过漯，诗似神仙并姓梅。  
拂晓便随新牓出，九门风景马前来。  

王珪　和公仪送白鷼于永叔  
清风楼古琴三尺，玉蕊花飞酒几缸。  
月窟怜君霜兔独，金茎夸我露禽双。  
白鷼浴雪来春槛，古丽涵星关晓窗。  
怅望紫微池上凤，主人才品自经邦。  

王珪　和公仪小桃绝句  
粉闱飘雪对清晨，二月桃花始见春。  
莫向东风恨开晚，凤城犹有未归人。  

王珪　和公仪饮茶  
北焙和香饮最真，绿芽未雨带旗新。  
煎须卧石无尘客，摘是临溪欲晓人。  
云叠乱花争一水，凤团双影负先春。  
清风未到蓬莱路，且把吟瓯伴醉巾。  

王珪　和景彝对花  
林梢拂晓禽初唘，门外经春柳自摇。  
可叹流年催白发，便将幽意属芳条。  
玉杯放酒成萧索，锦帐留灯照寂寥。  
任是名园更风雨，残枝须插醉明朝。  

王珪　和景彝诮扶出者  
天子重论秀，待之以公卿。  
志士抱奇节，犹或场屋轻。  
学能苦自琢，诗书腹纵横。  
胡为怀袖间，挟册角群生。  
诃卒阯其旁，执衣来叩楹。  
狂狙就新缚，跳突哀且鸣。  
岂不念寒孤，顾有素令明。  
利禄非可苟，辱甚舍拂烹。  

王珪　和景彝正月十八日偶书  
树含春色明兼暗，云带朝寒去复还。  
未有燕回罗幕上，不知人在玉楼间。  
吟魂几绕青山曲，醉梦多游紫府关。  
待得归时花示老，莫因寥落起愁颜。  

王珪　和敬步叔弟七月十二夜胡伯恭园池对月即事之作  
小庭追凉月生衣，红蕖静对丹桂枝。  
凌波亭亭仙佩冷，弄香嫋嫋香风吹。  
百忧身世得一笑，二妙风流此一时。  
阑干独夜发深省，凭诗寄与心相知。  

王珪　和林乔年学士普净院避暑  
汩汩红尘倦往还，偶来偷得似僧间。  
一心自别清凉处，万事如经梦寐间。  
尽日禅房挥玉尘，几时仙岭对冰颜。  
知君有术消烦暑，旋琢琼瑶出道山。  

王珪　和刘原甫舍人雪霁早朝  
琪树无声粉蕊圆，岧峣双阙射云鲜。  
寒交玉佩趋三殿，晓拜珠旒下九天。  
仙仗影翻初照日，高门尘绝欲生烟。  
燕余宝陌腾归驭，更为都人赋有年。  

王珪　和梅公仪琴高鱼同圣俞  
三月江南花乱开，青溪曲曲水如苔。  
琴高一去无踪迹，枉是渔人尚见猜。  

王珪　和梅圣俞感李花  
朝摘桃花红破萼，暮摘李花繁满枝。  
客心浩荡东风急，把酒看春能几时。  
舞衣未放哀弦阕，鷤{左圭右鸟}欲鸣花影绝。  
将军白首不功名，霸陵千古流青血。  

王珪　和人闻雁二首  
岑寂夜将半，一声来枕前。  
无风起群籁，有月在中天。  
行子梦初断，故乡书未传。  
不须闻别鹤，危涕已潸然。  

王珪　和人闻雁二首  
塞长霜草白，天阔夜云愁。  
影过空江月，声来别枕秋。  
乡音何处吒，客恨几时休。  
况有冥飞志，无为弋者求。  

王珪　和三司蔡君谟内翰麞猿芦雁屏二首  
麞猿未省京华见，画笔新传思入神。  
绿野春深将戏子，空山朋午挂吟身。  
只应有梦须怀土，却为无机不避人。  
我爱林泉旧时景，常来此处暂相亲。  

王珪　和三司蔡君谟内翰麞猿芦雁屏二首  
江芦初老度新鸿，谁所高情吒画工。  
索索西风刷寒羽，萧萧残日伴疏丛。  
渔膛欲下滩声急，谈尘重挥暑气空。  
身在计庭归未得，每将秋思入图中。  

王珪　和圣俞春雪  
二月犹逢雪，春寒一倍加。  
云重应阻雁，风横祗愁花。  
碧水离思断，琼楼醉倚斜。  
谁知下帷苦，未晓已闻鸦。  

王珪　和圣俞春雨  
云飞寒影欲千层，暝雨兼风断复增。  
羃羃池台空锁树，萧萧帘幕更飘灯。  
归将春晚花应笑，老入年来酒易凌。  
沟水东西入账望，抽书虽襞为谁凭。  

王珪　和圣俞莫登楼  
莫登楼，楼外华灯人竞游。  
翠枝威威六素虬，鸣梢一声从天头。  
金炉烟开雉尾收，正见月射双琼鉤。  
半峰飞泉落惊沤，嘘呵紫雾鱼龙浮。  
弦清管高脆欲流，霜寒雏凤丹山愁。  
台上美人春风柔，舞腰回急宝钗投。  
禁街特敕香车留，簾疏的皪排星眸。  
画省宵间空翠帱束如穷兔离新罘。况惊白发心悠悠，  
安复繁华事轻裘。寄言侠少谁为俦，  
烂醉玉楼歌始休。  

王珪　和石昌言舍入酬王景彝学士雪霁有怀  
寒霙飞断九门深，日上扶桑海气沈。  
初见云端浮紫阙，忽惊尘外列瑶林。  
芝封诏墨春生润，绮结官钱夕带阴。  
官职声名君自有，何妨更绝郢中吟。  

王珪　和王景彝中丞衰病  
东风吹画省，衰病若为情。  
自惜春将过，相逢老已惊。  
夜愁聊把酒，早梦忽闻莺。  
犹喜年来事，门前桃李生。  

王珪　和永频出省有日书事  
青葱嘉树锁连甍，间忆东楼望远情。  
禁壘晓烟浮旧色，御沟春水漱新声。  
杯盘冷落留芳草，帘幕阴沈听乱莺。  
汉殿未传红蜡烛，到家犹得趁沮明。  

王珪　和永叔思白兔戏答公仪忆鹤杂言  
兔自明月窟中出，鹤从群玉峰头下。  
人间俗眼未尝窥，已为两家藏以诧。  
玉堂词人本仙材，光芒偶落银河罅。  
谪向埃尘五十春，所趣无一不潇洒。  
为爱霜蹄特蛟洁，賏以雕笼绿棂亚。  
有时惊踯歨若奔，丹眸眩转双珠射。  
灵昌太守新归来，惜将清唳寄京舍。  
玉绳低阙春露寒，常恐阴林恶声哧。  
传宣忽出右银台，诏急忙驰天廹马。  
却辞丹陛锁南宫，兔鹤欲携俱不暇。  
是时雪后帘幕明，灯火冷落入清夜。  
两翁相顾悦有思，便索粉笺挥笔写。  
有客月底吟影动，猝继新章亦奇雅。  
大都吟苦不无牵，遂约东家看娅姹。  
醉翁良愤诋高怀，却挥醉墨几欲骂。  
我闻此语初未平，随手欲和思殊寡。  
玉山沧海莫放翻然归，织腰绿鬓何妨为君倒金斝。  

王珪　和元参政喜雪  
千里同云向夕繁，风迎嘉雪腊前翻。  
紫坛转仗回驰道，玉律惊灰人奉元。  
半夜桂花飘碧海，先春柳絮扑朱门。  
万方已有丰年号，不惜当筵醉御樽。  

王珪　和元厚之平羌  
诏收新土凤林东，四百年来一战功。  
蔥岭自横秦塞上，金城还落汉图中。  
轻裘坐款无遗策，折箭来庭有旧风。  
零雨未濛音已捷，不功归旅咏周公。  

王珪　和致政太师潞国文公赐燕玉津园感恩述怀  
玉符初解自逍遥，暂驾安车近九霄。  
无限高名齐少室，不言休绩在三朝。  
好披云氅呼辽鹤，忽把仙巾换汉貂。  
御苑清明开特燕，莫辞仙醴劝金蕉。  

王珪　荷叶  
柄密藏溪路，香清汤客襟。  
碧筒聊助饮，紫橐自供饮。  
鱼戏凉波动，龟巢夕雾深。  
横塘双桨急，菱唱有余音。  

王珪　胡则大学正满秩趋京赋诗为赠  
一室萧然数卷书，三年冷掾出无驴。  
每因芳草忧鹈鴃，苦咏场苗羡白驹。  
俗吏何尝知大体，清朝方急用真儒。  
燕台此去流声实，见说诸公诵子虚。  

王珪　虎北口  
来无方马去无轮，天险分明限一津。  
愿得玉龙横十万，榆关重识故封人。  

王珪　淮上阻雪寄梅公仪龙图  
淮上惊波欲去难，更逢春雪下云端。  
思君一夜如千里，手把琼枝不奈寒。  

王珪　皇帝冬至御大庆殿举第二盏酒奏嘉禾之曲  
太平之符，昭发众瑞。  
爰有嘉禾，异龙合穗。  
大田如云，既获既刈。  
野人愉愉，不亦有岁。  

王珪　皇帝冬至御大庆殿举第一盏酒三庆云之曲  
乾坤顺夷，皇有嘉德。  
爰施庆云，承日五色。  
轮囷下垂，万物皆饰，  
维天祚休，长被无极。  

王珪　会仙石  
奉使群材笑拍肩，玉浆春酒已酡然。  
当时曾舐淮南鼎，亦恐兹山自有仙。  

王珪　即事  
云日散朝阴，清江更一临。  
北堂无划积，南浦有波深。  
春意饶芳树，晴光动翠岑。  
自惭机亦浅，劳起海鸥心。  

王珪　集英殿皇子降生大燕教坊乐语口统  
忽觉祥烟绕禁门，宝兹宫里见后孙。  
便令三洞张钧乐，直许千官醉御樽。  
未晓清风生殿阁，经旬赤气身乾坤。  
须知此会百常有，遥看天颜一倍瘟。  

王珪　集英殿乾节大燕教坊乐语口号  
清跸传音紫集来，逡巡万玉拥钧台。  
南山镇地符长算，北斗倾霞入宴杯。  
镐饮篇中鱼汪漾，虞韶声里凤徘徊。  
年年赤帝乘离月，长见云龙帐殿开。  

王珪　集英殿秋燕教坊乐语口号  
秋光紫翠动南山，天上传呼御燕颁。  
一部梨园吹凤曲，九重丹阙对龙颜。  
日华初驻金舆仗，霞彩犹浮玉笋班。  
欲识君臣同乐处，万箱登岁五兵间。  

王珪　寄公辟  
念昔都门手一携，春禽争向苧萝啼。  
梦回金殿风光别，吟到银河月影低。  
舞急锦腰迎十八，酒酣玉盏照东西。  
何时得遂遍舟去，雪棹同君访剡溪。  

王珪　冀馆春夕见月  
甚宠无如使北行，曾同万里听边声。  
黄金台下嘶宛马，木叶山前度汉旌。  
缠到关南逢雁尽，重来海上见波平。  
故人临月应相望，一夕寒光特为明。  

王珪　郊礼庆成诗  
国重天之报，神歆德所存。  
孝须三后配，礼莫一郊尊。  
翠羽来千仗，鸣铙下九阍。  
服维周冕盛，乐自舜韶温。  
未酌群灵降，先祠万王奔。  
黄流凝夕裸，紫焰亘霄燔。  
星拱低宸幄，云回护帝辕。  
祥辉新日月，佳气浃乾坤。  
绍古归鸿铄，含生濯至恩。  
钦惟斋格至，仰福在元元。  

王珪　郊礼庆成诗  
有宋乘炎运，于今迈百年。  
祖功虽不易，子圣自能传。  
宝历迎长至，神丘放大圜。  
录宫千福降，清庙一诚专。  
翠仗鉤陈下，青城斗极边。  
侧班回众弁，虚次待高烟。  
晦雾初宵断，晴云未晓鲜。  
天形何磊落，帝步变周旋。  
丽泽沾鱼鸟，休歌被管弦。  
欢声兼岳动，和气与春运。  
在昔开鸿业，斯民入化甄。  
监危常栗栗，受祉更乾乾。  
此日膺神策，孤臣老禁筵。  
愿将成命颂，独奏迩英前。  

王珪　郊外  
策马陟平原，天空荡楚氛。  
秋声无限叶，暮色几重云。  
草远烟痕阔，山回鸟道分。  
行行吟未已，归路日西曛。  

王珪　较艺将毕呈诸公  
文昌宫晨柳依依，谁折长条赠我归。  
雨润紫泥昏诏墨，风吹红蕊上朝衣。  
玉堂燕子应先入，朱阁杨花已半飞。  
寒食未过春景熟，好同天陌去騱騱。  

王珪　较艺书事  
日薄寒云下结鳞，忽驰诏骑绝飞尘。  
麻衣半犯秦关雪，鱼钥横催汉署春。  
黄纸帖名书案密，棠梨雕字赋题新。  
高才顷刻闻天下，谁是墙东冠榜人。  

王珪　较艺书事再呈永叔并同院诸公  
小雨班班拂晓除，新禽格砾静相呼。  
眼窥夜卷千花碧，肺渴春盘几露珠。  
只见楼头飘落絮，不知门外长青芜。  
玉阶未放金书榜，谁识秦关旧弃繻  

王珪　金陵  
赏心亭下路，平昔舣归艎。  
游子去何许，缘芜春自芳。  
城根侵海断，日脚射云长。  
往事不堪问，东风故壘荒。  

王珪　金陵怀古二首  
怀乡访古事悠悠，独上江城满目秋。  
一鸟带烟来别渚，数帆和雨下归舟。  
萧萧暮吹惊红叶，惨惨寒云压旧楼。  
故国凄凉谁与问，人心无复更风流。  

王珪　金陵怀古二首  
控带洪流古帝城，欲寻旧事半榛荆。  
六朝山色青终在，千古江声恨未平。  
设险丘陵荒蔓草，压村桑柘接新耕。  
十年重到无人问，独立风一怆情。  

王珪　金陵会月  
疏飒水风起，此宵何太清。  
危楼人未下，独树鸟频惊。  
寒漏三更急，秋江万里横。  
凄然六朝恨，依旧照空城。  

王珪　京口遇大风  
虹蝩赫奕射中天，怒竅风号势塺然。  
云翼扶抟弥九万，海帆飞迅越三千。  
鲵嘘骇浪时开阖，鳌负灵山或泝沿。  
安得琴高控双鲤，一驱霾曀静洪渊。  

王珪　就日馆  
高原春霁荡妖氛，使馹重来路始分。  
虽远长安初见日，渐亲冀北已瞻云。  
东风未破胡天冻，芳草应连紫陌薰。  
早晚旅魂还旧斡，晨钟一到玉关闻。  

王珪　句  
摇摇墙头花，脉脉含幽姿。  

王珪　句  
年年三祝侯尧蓂，清晓焚香启梵扃。  

王珪　句  
柯同庭橘劲，色近御衣深。  

王珪　句  
未晓清风生殿阁，经旬赤气照乾坤。  

王珪　句  
曾向艰危不爱身。  

王珪　句  
禁御平明帐殿开，华芝初下未央来。  

王珪　句  
十字水中分岛屿，数理花外见楼台。  

王珪　句  
泽国旅艎冲动黑，都门祖庙照堤红。  

王珪　句  
朱门深锁不知春，苒苒年光暗中换。  

王珪　客感  
行子下骖去易迷，故乡回首在天涯。  
春心南陌风光远，晓梦西楼月影迟。  
沈客带宽无奈瘦，阮生车断不胜悲。  
花狂蝶乱家园晚，何事东归竟未期。  

王珪　来燕堂聊句  
贤侯谢郡归，从游乐吾党。  
林泉富余地，卜筑疏陈莽。  
是时春正中，来燕音下上。  
若贺大厦成，喜留众宾赏。  
得名因笑谈，挥墨粲题牓。  
所夸贤豪盛，岂止池榭广。  
人心乐且间，鸟意颉而颃。  
吟樽敞花轩，醉枕酣风幌。  
轻云薄藻栋，初日丽珠纲。  
红袂生暗香，清弦泛余响。  
林深隐飞盖，岸曲迟去桨。  
波光栏槛明，竹气衣巾爽。  
虚容凉樾人，影与文涟荡。  
晨飚转绿惠，夕雨滋膏壤。  
嘉辰喜台朋，命驾期屡往。  
觞咏陶涉真，世俗岂吾倣。  
得以为胜游，萧然散烦想。  
公子固好士，世德复可像。  
今此大基构，不图专奉养。  
美哉风流存，来叶足师仰。  

王珪　雷塘晚归  
塘梢黯黯夕云低，苍莽荒原望四迷。  
海日光寒衔岛树，江潮声暴压城鼙。  
乔林风劲横鵰眼，浅草霜乾快马蹄。  
战血未收边戍苦，玉龙谁为一提携。  

王珪　立春内中帖子词　夫人阁  
翠缕争垂柳，红酥旋点花。  
林中都未有，疑是旧年华。  

王珪　立春内中帖子词　夫人阁  
玉殿闻春到，罗衣照地红。  
君恩深汉帝，不惜舞东风。  

王珪　立春内中帖子词　夫人阁  
彩燕迎春入鬓飞，轻寒未放缕金衣。  
苑中忽报花开早，得从銮与向晚归。  

王珪　立春内中帖子词　夫人阁  
金缕新幡翠凤翘，侧商催酒转宫腰。  
玉栏风急花零乱，始觉春寒第一朝。  

王珪　立春内中帖子词　夫人阁  
月残鴗鹊雪离离，禁里春风自有期。  
晓忆梅花谁为折，从来不许下瑶墀。  

王珪　立春内中帖子词　皇帝阁  
北地凝阴尽，千门涉气新。  
年年金殿里，宝字贴宜春。  

王珪　立春内中帖子词　皇帝阁  
丽日凝丹阙，光风拂紫闱。  
欲知春色早，先上赭黄衣。  

王珪　立春内中帖子词　皇帝阁  
云捧楼台切绛霄，太平天子未央朝。  
螃家春色年年好，万寿觞前奏九韶。  

王珪　立春内中帖子词　皇帝阁  
禁沼冰开跳锦鲤，御林风暖啭黄鹂。  
金舆未下迎春阁，折遍名花第一枝。  

王珪　立春内中帖子词　皇帝阁  
丹门瑞雾紫濛濛，日到蓬莱正殿东。  
只看御炉香欲起，佩环齐响半天中。  

王珪　立春内中帖子词　皇帝阁  
春入东郊晓望明，霏霏新雨点初成。  
野农岂解知尧力，惟喜年来垅易耕。  

王珪　立春内中帖子词　皇后阁  
正道仪中阃，柔风表六宫。  
一倾春日酒，万寿与君同。  

王珪　立春内中帖子词　皇后阁  
未染仙人杏，先柔帝女桑。  
应知蚕事早，不独门年芳。  

王珪　立春内中帖子词　皇后阁  
平桥御水破冰痕，忽觉东风遍九门。  
谁道帝家春不早，椒房昨夜已先温。  

王珪　立春内中帖子词　皇后阁  
迎得韶光入寿杯，披香华殿倚云开。  
只应王母瑶池宴，又送新春宝胜来。  

王珪　立春内中帖子词　皇后阁  
雪残宫瓦欲生烟，已觉风光变旧年。  
应自东皇报春后，又扶君德进忠贤。  

王珪　立春内中帖子词　温成皇后阁  
御柳依然绿，宫苔取次生。  
黄鹂深处语，不似旧时声。  

王珪　立春内中帖子词　温成皇后阁  
平昔歌舞断，凝尘满画梁。  
昭阳新奏曲，谁得奉君觞。  

王珪　立春内中帖子词　温成皇后阁  
遥闻碧海有三山，云锁琼楼日月间。  
花下玉颜常不老，也应春色胜人间。  

王珪　立春内中帖子词　温成皇后阁  
宫树沈沈锁玉扉，东风犹是度罗帏。  
此身不及春来燕，又向披香殿里飞。  

王珪　林亭  
地回林泉好，乘间会胜游。  
深沈烟色聚，潇洒雨声收。  
贫过扬雄宅，狂思范蠡舟。  
寄言赏心友，巾褐此经秋。  

王珪　刘损斋主簿见示游广教和刘朔斋诗次韵  
红叶村边白版扉，林间剥啄愧新知。  
离居自信难同俗，载酒何时许问奇。  
黄蘖人亡空有寺，锦袍仙去更无诗。  
知君此日登临意，不比儿曹饱腹嬉。  

王珪　留题吴促庶省副北轩画壁兼呈杨乐道陈院龙图三首  
文书满眼纷纷里，忽觉沧波起荻洲。  
红日不知华省暮，扁舟如下洞庭秋。  
林泉傲物非无约，轩冕拘人此未休。  
与拂素尘寻绝景，羡君潇洒特迟留。  

王珪　留题吴促庶省副北轩画壁兼呈杨乐道陈院龙图三首  
谁将画手分平远，几度曾窥雁鹜洲。  
六月炎风方病暑，五湖烟景已迎秋。  
班趋规地来常晚，诗入笼纱思未休。  
为惜主人林下意，暮钟沈阁尚应留。  

王珪　留题吴促庶省副北轩画壁兼呈杨乐道陈院龙图三首  
闻道北窗开绘境，偶来归思满沧洲。  
郑帘宿鸟惊初旭，隔浦疏林似旧秋。  
梦忆清溪知几曲，醉寻危磴欲三休。  
何时又赐通中枕，与对云山尽日留。  

王珪　柳河馆  
柳河山外日晖晖，柳色犹枯草正腓。  
阴壑水声多北注，晴峰云影尽南飞。  
黄牛拥毳争春耦，白马弯弧落暮围。  
路入陇尘谁与问，桑间胡女避人归。  

王珪　楼上会友述怀  
烟城疏雨隔斜阳，一上危楼睇大荒。  
原宪自贫非苦病，次公未饮已多狂。  
江帆来往年光度，驿堠东西客意长。  
最爱南朝风物好，醉魂常梦水云乡。  

王珪　楼上述怀  
空楼百尺江之浒，醉上凭轩怀故土。  
数鸿秋入衡阳云，一帆暮过潇湘雨。  
庾客伤心欲断弦，文通别泪空横柱。  
旧山几亩林泉乡，安得归兮事农圃。  

王珪　梅花  
冷香疑到骨，琼艳几堪餐。  
半醉临风折，清吟拂晓观。  
赠春无限意，和雪不胜寒。  
桃李有惭色，枯枝试并栏。  

王珪　摸斗岭  
戴斗疆陲笼曙华，更凭重阜切天涯。  
安知玉殿开阊阖，日月星辰在帝家。  

王珪　莫京甫知事有台掾这辟赋诗识别二首  
兰生空谷混荆榛，不碍幽香到处闻。  
幕府才流推谢掾，宣州宾客忆崔群。  
清怀叠阵三秋月，行橐双溪一片云。  
白发书生何以报，惭君出力卫斯文。  

王珪　莫京甫知事有台掾之辟赋诗识别二首  
烈士思酬国士知，云霄羽翼政相期。  
人言雅望台中妙，我识壮怀天下奇。  
自是英才为世用，由来了事笑儿皏。  
回头说向虞罗辈，鹄举鸾鷑可得羁。  

王珪　南海馆中  
岭外经年逐断蓬，孤吟废馆几宵中。  
灯回秋壁耿乡梦，雨送夜潮飘海风。  
靖节久抛三径乐，子云坐汉十金空。  
何时征棹一归去，江有鲈苇岩有风。  

王珪　拟试置章御座二首  
睿听来嘉论，忧劝政事昌。  
飆飆瞻帝座，谔谔置臣章。  
语切青规上，文留黼扆旁。  
受言初拜禹，罪已忽兴汤。  
进牖须盈几，垂衣岂下堂。  
只应千载治，危谏属忠良。  

王珪　拟试置章御座二首  
君心图治切，座置直臣章。  
密奏留中扆，虚怀拱峻廊。  
聪明开二帝，道德劝三王。  
温室焚初藁，丹帷缉旧囊。  
程书劳夜览，造膝被天光。  
欲识忧民意，忠规偿可忘。  

王珪　濮安懿王夫人挽词二首  
王族亲无儗，皇图庆有归。  
神枢曾感电，仙寝忽藏衣。  
正阼尊仁统，新阡袝濮园。  
朝廷恩称义，孝奏岂天违。  

王珪　濮安懿王夫人挽词二首  
晓望青嵩道，仙云满画轮。  
黄龙盘吉仗，翠凤绕哀珉。  
千古徽音在，三川王气新。  
寂寥余故垅，瑶草又逢春。  

王珪　普净院避暑呈陆子履学士  
九衢车马嚣嚣地，偶过禅房得暂间。  
畏景未移天正午，凉风已到殿中间。  
瓜余玉箸鹢烦肺，冰满银壶照病颜。  
向晚斗城趋禁直，恥疑身不在尘寰。  

王珪　琼林苑御筵奉送致政太师潞国文公归西洛  
祖燕催移玉殿班，都人齐向苑傍看，  
古来少有三师退，天下曾将大器安。  
绿野春深花更好，石楼夜午月应寒。  
尘埃抖擞无余事，却忆磻溪旧钓竿。  

王珪　秋风  
猎桂来钟岭，翍椒度汉宫。  
云飞汾水阔，叶下洞庭空。  
海国樯帆壮，边城鼓角雄。  
谁知洛阳客，归意在江东。  

王珪　秋雨  
秋容浩荡夕云高，昮宇萧然绝一毫。  
汉塞草平嘶牧马，越溪风急送归舠。  
天衢夜失清蟾魄，海国寒飞白鹭涛。  
谁共危楼凌爽气，左持樽酒右持螯。  

王珪　仁字卷子  
文昌清晓漏声疏，曾看飞泉落笔初。  
诗人池塘似灵运，赋传宫殿学相如。  
春官不下真朱点，阴注将成淡墨书。  
见说丹台名第一，蕊章须诏侍严徐。  

王珪　仁宗皇帝挽词五首  
忽觉宫车晚，乘云御帝乡。  
空余群玉殿，不奏万年觞。  
白发孤臣泪，黄尘九陌荒。  
返虞歌未断，陵柏已苍苍。  

王珪　仁宗皇帝挽词五首  
西葬青嵩道，千秋岂复晨。  
皇图先与子，庙号独称仁。  
二帝衣裳旧，三王礼乐新。  
茂陵书奏晚，不及议东巡。  

王珪　仁宗皇帝挽词五首  
七月欑宫晓，愁看动素旂。  
乾坤清泪满，车驾昔游非。  
落月低黄繖，流尘上玉衣。  
苍梧何日返，耘鸟傍陵飞。  

王珪　仁宗皇帝挽词五首  
平昔传清跸，金舆下紫宸。  
忽从沧海宴，遂隔属车尘。  
剑落桥山夜，衣留汉庙春。  
东厢朝圣子，绝恸见群臣。  

王珪　仁宗皇帝挽词五首  
忆昨颁遗诏，犹闻玉几香。  
鼎湖龙已去，汾水雁空翔。  
北极星辰暗，三山日月长。  
宸游在何处，尚想赭袍光。  

王珪　三乡怀古  
清洛东流去不还，汉唐遗事有无间。  
庙荒古木连空谷，宫废春芜入乱山。  
南阳絮飞人寂寂，孤城花落鸟关关。  
登临几度游人老，又对东风鬓欲斑。  

王珪　上元  
昔年今日从宸游，彩仗纷纷已御楼。  
半夜众星来紫极，一春万火纵丹丘。  
玉栏曾侍看山久，翠斝仍酣赐醴优。  
锦帐宵寒薰易歇，梦魂直欲到天头。  

王珪　失题  
华省当时绿鬓郎，金樽美酒醉红芳。  
今日对花不成饮，春愁已与草俱长。  

王珪　失题  
初见迎春识春新，欲插迎春惊春半。  
朱门深锁不知春，苒苒年光暗中换。  

王珪　诗一首  
种竹五七个，结茅三两间。  
稍通溪上路，不碍屋头山。  
黄叶水去住，白云风往还。  
生涯只此是，道者少机关。  

王珪　诗一首  
落日映山岊，万峰苍翠深。  
风生九秋意，人动五湖心。  
溪曲半帆出，天遥孤鹬沉。  
白云空满自，无处问归音。  

王珪　市骏坊  
平昔君王事胜游，日斜沧海尚停辀。  
千金骏骨今谁顾，死驾监车亦未休。  

王珪　书四望亭  
轩然独到碧峰头，万里青霄入寸眸。  
日夜松声如雨急，古今山色与云浮。  
废朝风物依依在，客路江波滚滚流。  
汉辇已沈江树老，天涯寂寞下归舟。  

王珪　书隐者壁  
客路林如棘，岩棲静掩关。  
陶巾春渍酒，谢屐晚回山。  
醉梦雷霆息，棋声日月间。  
我惭撄世纲，暂此一怡颜。  

王珪　思乡岭  
晓人燕山雪满旌，归心常与雁南征。  
如何万里沙尘外，更在思乡岭上行。  

王珪　四并亭  
蹛林初跃玉羁旋，已觉芳菲近日边。  
塞上舉脂侵酒面，江南寒食落歌前。  
魂迷一水花临浦，醉入东风絮满天。  
金谷更饶春色好，四难犹恐负华年。  

王珪　送程公辟给事出守会稽  
越州太守何潇洒，应为能吟住集仙。  
雪急紫濛催玉勒，日长青琐听薰弦。  
一时冠苔倾离席，半醉珠玑落彩笺。  
自恨君恩浑未报，五湖终负钓鱼船。  

王珪　送程公辟刑部出守南昌  
钟陵从昔号名州，绿发仙郎作郡侯。  
波送蛟龙归海上，云随旌旆落天头。  

王珪　送范景仁正议致政归颍昌  
十年汉殿辞荣去，颍水今归作故乡。  
曾赋洞箫真蜀客，能吟夜雨胜何郎。  
放怀云外追黄鹄，别梦春深过玉堂。  
可惜当年挂冠早，华星不及到文昌。  

王珪　送富郎中守苏州  
绿绨传诏天下畿，驿驭髒髒拥使騱。  
境上人瞻司马节，里中书耀买臣衣。  
宾帷华履侵宵会，农野朱辬带雨归。  
方有壮图深许国，庾园无许恋芳菲。  

王珪　送公辟给事自青州致归吴中  
青琐仙人解玉符，秋风一夜满江湖。  
曾歌郢水非凡曲，示扫旄头负壮图。  
终日望群天欲尽，平生知我世应无。  
扁舟应约元宫保，潇洒莲泾二大夫。  

王珪　送何圣从龙图将漕河东  
平明捧诏未央宫，全晋山河九曲东。  
官著绣衣惊曼倩，文传锦里压扬雄。  
红旌照日邻天上，玉剑横秋入塞中。  
每下银台南畔路，风尘那复旧时同  

王珪　送陆子履悠撰出守澶渊  
金门学士富才华，又拥双旌照水涯。  
海日三竿随放仗，春风五马去如花。  
帐兵夜握龙泉湿，舞女朝垂锦带斜。  
君看有唐贤太守，风流常是属诗家。  

王珪　送人东归  
会稽新绶振恩辉，故里人瞻书锦归。  
骊马在门歌祖席，彩丝当膝戏亲闱。  
霜天夕霁丹枫老，水国秋深紫蟹肥。  
绕阁云山吟有助，高谈终日讼筩稀。  

王珪　送入南归  
自得归休请，劳生事已平。  
几年怀故隐，此日悟浮荣。  
车骑少尘迹，溪山多去情。  
所安清白望，真可激时英。  

王珪　送僧归吴中  
间心轻出世，远念起游方。  
漱月抛茶井，眠云梦草堂。  
归程指山色，去影背湖光。  
欲问重来日，孤云未可量。  

王珪　送僧惠思归钱塘  
城邑喧喧非所依，忽生秋思满岩扉。  
晨趺未雨千花落，晚渡临风一锡飞。  
定有鱼龙窥供钵，应无尘土上禅衣。  
宝文圣偈谁为争，只恐林泉亦暂归。  

王珪　送山人程惟象东归  
君来客京洛，奇术世所闻。  
人事固倚伏，物情徒纠纷。  
衣沾九门雨，梦绕故山云。  
饮罢忽东去，浩歌秋日曛。  

王珪　送史寺丞赴真州六合县  
南国江山好，仍闻聚六峰。  
归心急春浪，别梦怅晨钟。  
手泽存遗爱，民歌接旧封。  
涼秋鼓予楫，文酒待相从。  

王珪　送腾舜敷  
七闽虽远地，王事有程期。  
已试文无害，定知才不羁。  
仙山观日处，云海落潮时。  
会府多休暇，新诗倘见贻。  

王珪　送汪叔志赴平江州同知  
鹄袍缠御便牙绯，笑我山中芰制衣。  
姓字两回香桂籍，声华一日动天扉。  
政有霜螯须别驾，待呼巴菊寿兹闱。  
千古岳阳登览地，好诗相记莫相违。  

王珪　送吴促庶待制出守长沙  
画船催鼓送将行，一醉离觞下玉京。  
延阁漏间空紫橐，洞庭波起猎红旌。  
曾冠獬廳奸回讋，却佩龙泉种落惊。  
莫向江城叹卑湿，贾生不信使群荣。  

王珪　送向防御出守淮阳  
汉符新寄近天畿，便别星班下曙扉。  
金印旋成龟左顾，瑶箱尝认燕双归。  
春风满野红旌驻，夜雨浸筵翠斝飞。  
况是韦平有家学，须将名誉敌恩辉。  

王珪　送元厚之待制出守福唐  
南拥旌旗照海傍，甘泉新第从臣章。  
三休华阁窥天象，几日朝衣带御香。  
溪水以流随画楫，荔枝初绿映雕觞。  
颁春莫向常思岭，归梦先应到帝乡。  

王珪　滕学士移河朔  
五鼓声深晓色回，北驰马首望燕台。  
旧趋武帐清光近，新会仙山秘典开。  
人惜憩棠余爱远，帝忻借箸密谋来。  
边城消尽还兵喜，谁敌阳关决胜才。  

王珪　题道录陈景元中太乙宫种玉轩  
一住仙祠绝世尘，庭前种玉已嶙峋。  
朝昏龙虎常听法，左右琼瑶自逼人。  
翠凤有时翻瑞形，银蟾通夕堕清津。  
黄金络马何年醉，得去同游几洞春。  

王珪　题李右丞王维画雪景  
微生江第一间身，偶上青云四十春。  
何日扁舟载风雪，却将蓑笠伴渔人。  

王珪　题齐宫  
邻鸡未动晓骖催，又向录台饮福杯。  
自笑治聋知不足，明年强健更重来。  

王珪　题瑞芝图  
乐国芝呈瑞，贤侯贰郡时。  
甘棠方蔽芾，仙草亦葳蕤。  
异种传三秀，灵华粲九枝。  
幽阴吐光怪，配腐化神奇。  
美政邦人颂，嘉祥圣主知。  
特书辉史策，宠锡下天墀。  
治行能如此，公台到匪迟。  
谁为燕许手，洒笔播声诗。  

王珪　题招提院静照堂  
身虽居城邑，趣不落人间。  
门外尘埃满，庭中日月间。  
潮随朝梵响，雨入定衣斑。  
几欲携筇去，松阴一叩关。  

王珪　挽霸州文安县主簿苏明允  
岷峨地僻少人行，一日西来誉满京。  
白首只知闻道胜，青衫不及至家荣。  
玄猿放哭铭旌过，紫燕朝飞挽铎迎。  
天禄校书多分薄，子云那得葬乡城。  

王珪　挽董澜溪二首  
六馆知名久，双溪避地来。  
交新如旧识，世短惜长才。  
怅望中年别，飞腾暮景催。  
蟆陵他日泪，不独故人哀。  

王珪　挽董澜溪二首  
嗜学尝忘味，说诗堪解颐。  
竹林虽晚会，濠上独深知。  
兰畹无留馥，凤巢空旧枝。  
停云正愁望，横笛未休吹。  

王珪　挽董儒促二首  
战艺升环水，论诗得异闻。  
窥园仍旧隐，下马忽新坟。  
白社真投分，青灯忆离群。  
有书无子读，此事最怜君。  

王珪　挽董儒促二首  
复忆同游处，经春在武林。  
湖光浮鹢净，山木坐猿深。  
事往惟诗在，悲来吒梦寻。  
朋知零落尽，投老若为心。  

王珪　挽贡南漪三首  
燕居宣圣像，侑坐祖黎公。  
衿佩一朝集，弦歌九族同。  
夜窗书案雪，春服舞雩风。  
长使南湖学，千秋纪此翁。  

王珪　挽贡南漪三首  
齿德人皆仰，诗书老更耽。  
福兼鸿范五，瑞集凤雏三。  
岁月供陶写，江湖人笑谈。  
流芳钟四叶，兰玉俨相参。  

王珪　挽贡南漪三首  
秀野春如绮，平湖水拍天。  
商诗凉月夜，把酒狎鸥边。  
秋柏已成实，寒花谁为妍。  
伤心耆旧尽，何用慰华颠。  

王珪　挽胡信芳上舍二首  
濠上初相行，竹林曾共游。  
清文三峡水，爽气九华秋。  
世已从新学，人谁与此流。  
遗芳端不朽，未信台棺休。  

王珪　挽胡信芳上舍二首  
清弋江村外，工山右县边。  
追游曾结社，许与更忘年。  
郢斩无为质，牙琴有绝弦。  
巾箱遗墨在，披阅一潸然。  

王珪　挽潘昌朝  
道德诸儒表，文章大雅人。  
杏园三月暮，花县一回春。  
脱屣官情薄，转头时事新。  
猗兰芳未沫，世业不沈沦。  

王珪　挽钱公起  
家学三余足，词场一眼空。  
商髭连芦鹗，点客不成龙。  
酒上新坟土，香销旧桂丛。  
绝怜杨执戟，临老悔雕虫。  

王珪　挽吴大社  
文献家声远，簪缨世德昌。  
几篇青玉案，三佩白银章。  
北苑新阡好，平原旧业荒。  
百年乔木在，留得耐风霜。  

王珪　挽吴止水  
人生五马贵，不负壮心期。  
竟作青门隐，空吟画戟诗。  
家声江表重，心事岁寒知。  
未恨风流绝，双珠似可儿。  

王珪　王公和学士挽词  
念昔携君手，同游金马门。  
流年一鸟过，白首几人存。  
星挂朝衣湿，尘埋相印昏。  
西风原上泪，不得洒清樽。  

王珪　望京馆  
一从绝漠返朱轮，便有东风逐去尘。  
和气旋成燕谷暖，使华重照苏门新。  
山川如避中原执，天地应酣上国春。  
二月塞亭行欲尺，初花犹未识归人。  

王珪　闻琵琶  
夜拍水云非故乡，未闻终曲已凄凉。  
舟中月白寒江阔，马上酸风紫塞长。  
思妇有怀停别杵，征人无语对清觞。  
平时不见秦城役，余韵空传战壘荒。  

王珪　闻邵兴宗拜命  
访政鸣尧鼓，旌贤走汉轮。  
帝方惊主父，人已芦平津。  
笔落三千健，恩颁尺一新。  
归来前席问，荣路迩严宸。  

王珪　闻喜燕上赠状元叶祖洽  
黼座亲临唱第初，宴嬉犹及苑花余。  
青厢特访安危策，紫府应将姓字书。  
御酒连倾金鉴落，宫床曾赐玉蟾蜍。  
从来晁董多奇论，三日英豪亦未疏。  

王珪　闻种谔米脂川大捷  
神兵十万忽乘秋，西碛妖氛一夕收。  
匹马不嘶榆塞外，长城乍起玉关头。  
君王别绘凌烟阁，将帅今轻定远侯。  
莫道无人能报国，红旗行去取凉州。  

王珪　喜定号  
忆昨怀君诏，章台听暮钟。  
人从太微下，书自道山共。  
彩凤看飞笔，长虹见吐胸。  
冤家成行对，侧理入腰封。  
海阔珠难采，山辉玉易攻。  
别吟平乐赋，高第唱西廱。  

王珪　喜雪  
大野重阴合，危楼远望迷。  
风兼万籁响，天与四溟低。  
病树先春发，惊乌未晓啼。  
好同伊水客，香阜访灵棲。  

王珪　戏呈唐卿  
行到鹿儿山更恶，八千归路可胜劳。  
长安日远思亲发，紫汉星回促使轺。  
晓磴云浓藏去驿，阴崖冰折断前桥。  
羁怀一夕犹难遣，況是辞家九十朝。  

王珪　夏日登望海亭  
藻栋临流启，凉飚荡暑回。  
清如游玉宇，快若在兰台。  
海叶吟中下，番航望次来。  
披襟殊未已，云外月弦开。  

王珪　夏夜宿江亭有怀  
夜冲江浦始停舟，天际萧骚急雨收。  
枕上月华清到晓，簟间风意冷如秋。  
一溪碧水怀归意，九陌红尘倦旅游。  
待得星稀城角断，旧酲消尽起新愁。  

王珪　小桃  
小桃常忆破正红，今日相逢二月中。  
自是粉闱人未识，莫因花晚笑春风。  

王珪　新城寄瓦桥郭太傅  
冰天行绝驾归轺，十里清烟望界桥。  
此夕离音留使节，一心上苑看晴霄。  
燕云逐马逢春断，朔雪沾衣入塞销。  
寄语当时四并客，东风应已遍柔条。  

王珪　新馆  
偏箱岭恶莫摧轮，游子思亲泪满巾。  
万里有尘遮白日，一行无树识新春。  
幽禽缠啭已催客，狂石欲奔如避人。  
虏酒相邀绝峰饮，却因高处望天津。  

王珪　新亭  
独上新亭怨不胜，荒城摇落暮烟凝。  
翠筠无限悲湘水，玉碗空闻泣茂陵。  
秋馆树赛风战叶，夜楼人散雨飘灯。  
紫台路远关山隔，回首阴云几万层。  

王珪　信字卷子  
春闱只恐有遗材，据案重将信字开。  
白石谩应歌甯角，黄金枉是起燕台。  
侵更竞看仓惶笑，薄晚谁衔毷氉杯。  
文字须勤苦得，莫沾双泪向尘埃。  

王珪　刑部侍郎仕王熙仲挽词  
解组归来岁月侵，应无尘土上华簪。  
犹闻别鹤山中怨，忽送冥鸿日外沉。  
洧水于今寒露起，汉台依旧白云深。  
与君曾论平生事，不觉临觞泪满襟。  

王珪　杏坛坊  
几年文字齿将刓，驷马今游一驻鞍。  
自笑不如虎贲士，翻令捉臂笑儒冠。  

王珪　靴淀除夕之会呈王原叔给事燕唐聊谏议  
岁华相逐走燕尘，此夕羁怀暂一申。  
把手岂辞三处酒，别家看作二年人。  
因逢塞雁惊来信，却忆江梅赠去春。  
莫向天涯忧白发，东风犹与到关新。  

王珪　雪晴  
溟渤荡无垠，东嵎挂日输。  
风云始回驭，天地不飞尘。  
气动千峰翠，光浮万瓦鳞。  
南亭一驻马，十里望青春。  

王珪　夜意  
泬寥爽澈游氛收，淡河如扫凝不流。  
影过远水雁侵月，目断故乡人倚楼。  
黄叶半林霜送晓，悲笳一曲风横秋。  
江南几载未归客，灯寂帐寒心正愁。  

王珪　一题白马馆  
白马芒原非路岐，征夫示起雪侵肌。  
雁思水国犹南翥，人在冰天更北驰。  
狂吹欲号沙四作，冻云无赖日西垂。  
平生可是嗟行役，一对胡觞亦自嗤。  

王珪　依韵恭和圣制俯同太师文彦博玉津园赐宴席上述怀  
上苑张瑶席，春风万象新。  
谁知卦冠客，曾是钓璜人。  
感遇归真主，勋劳念老臣。  
曲成双凤舞，酒入百花醇。  
日月恩华满，朝廷喜气均。  
天章照黄发，异数极君仁。  

王珪　依韵恭和圣制龙图天章阁观三圣御书  
半夜传君召，西清阅帝文。  
笔回丹穴凤，歌起沛中云。  
御幄金虬转，仙墀羽仗分。  
君王自天纵，况复睿心勤。  

王珪　依韵和蔡参政导洛  
浩浩洪河一派收，亘山回洛骇阴虬。  
锦张客幔从隋去，龟负神书入宋流。  
波急满川跳万鲤，气温销冻运千舟。  
谁言伯禹能行水，不见当时为帝谋。  

王珪　依韵和蔡枢密岷洮恢复部迎降  
河湟　￠胜厌西陲，忽觉连营列汉旗。  
天子坐筹星两两，将军归旆印累累。  
称觞别殿传新曲，衔璧名王按旧仪。  
江汉一篇犹未美，周宣方事伐淮夷。  

王珪　依韵和蔡枢密山药  
凤池春晚绿生烟，曾见高枝蔓正延。  
常伴兔丝留我箧，几随竹叶泛君筵。  
谁言御水传名久，须信睢园得地偏。  
缠　¤灵根便亲植，一番新叶已森然。  

王珪　依韵和蔡相公侍燕集英蓼  
春风又侍瑶池宴，帝子初临黼座傍。  
花覆衣冠多喜气，云扶宫殿满荣光。  
仙人来献重轮曲，丞相仍裁湛露章。  
身老太平殊未报，年年更得奉君觞。  

王珪　依韵和蔡相公宣赐  
翠芳亭畔晓霜寒，朱实离离覆御栏。  
况是园林都未有，初无法土略相干。  
黄欺晚菊垂金砌，圆并明珠落钿盘。  
珍重九霄新赐得，好同仙露芦朝餐。  

王珪　依韵和犯景仁翰留题子履草堂二首  
门前车马走尘埃，偶到东园眼暂开。  
鳌岭凤池人去后，不知载酒又谁来。  

王珪　依韵和犯景仁翰留题子履草堂二首  
闻君筑圃我奇植，红蕊黄花落又开。  
惟有庭前岁寒竹，时时双凤下飞来。  

王珪　依韵和贾直孺舍人初春祠左太乙二首  
严祠初缀汉墀班，爚爚珠熉照幄宽。  
玉殿威神来帝福，紫垣风骨敌春寒。  
芝华拥盖阴犹合，桂醑流觞饮欲残。  
拂晓东风迎马首，鸣珂归背月珊珊。  

王珪　依韵和贾直孺舍人初春祠左太乙二首  
太乙灵宫近帝都，夕迎丹节下层虚。  
方从宣室承釐后，更约浮丘把袂初。  
文藻自高鹓掖诏，姓名应冠蕊台书。  
我惭昔预祠春客，曾梦钧天侍燕胥。  

王珪　依韵和景仁寄河中公仪龙图  
锦江回日应迢递，闻道秋来已到城。  
南省深沈春又锁，东楼怅望雨中情。  
河声欲转吞鼙鼓，山色初明照旆旌。  
别后新诗有多少，钟嵘那得为君评。  

王珪　依韵和景仁闻喜席上作兼呈司马君实内翰  
奉诏华林事最荣，门前几度放门生。  
三朝遇主惟文翰，十榜传家有姓名。  
碧海蟠桃和露重，丹山雏凤入云清。  
诗书教子终须立，箧里黄金一顾轻。  

王珪　依韵和景彝观刑部厅燕侍郎画山水二首  
昔人曾此怜幽壁，醇墨今留隐约间。  
犹带惊波下沧海，常迎爽气入朝山。  
苔文半染风霜古，鸟影时过岁月间。  
谁更潇湘移雨竹，满轩疏洒翠成斑。  

王珪　依韵和景彝观刑部厅燕侍郎画山水二首  
秋曹壁上奇山水，官冷尤将野趣宜。  
翠竹忽逢行尽处，白云相伴看多时。  
于今绝笔谁还识，当日清吟亦欠诗。  
犹喜一来重拂拭，惭无佳句续君辞。  

王珪　依韵和梅圣俞从登东楼三首  
万灯初烧宝龙山，御路先迎彩仗还。  
紫极躔星来帝所，仙风递管落人间。  
芳醪欲泥追嘉节，红烛翻惊照病颜。  
曾从宸游燕双阙，梦魂通夕绕严关。  

王珪　依韵和梅圣俞从登东楼三首  
五云扶阙对南山，风猎丹丘烧影还。  
凤苔斗回天北畔，瑶台直到海中间。  
漏寒锦账迟归梦，波暖金钟艳醉颜。  
谁在玉楼歌未足，林梢春鸟已关关。  

王珪　依韵和梅圣俞从登东楼三首  
云日晖晖下碧山，谁从沧海宴初还。  
香车轳辘红尘里，紫阙岧峣瑞气间。  
午夜笙歌移法曲，满城桃李门朱颜。  
金吾不禁天街鼓，独有文闱已上关。  

王珪　依韵和宋次道龙图阁曝书  
五云迎晓禁庐开，不及华衣曳老莱。  
宝藏发函金作界，仙醪传羽玉为台。  
已逢天上非常景，更约人间第一材。  
白首庙堂终乞去，明年此会定应来。  

王珪　依韵和王宣徽春雨  
春入东郊雨，油然协气通。  
晓澌犹未破，岁事已知丰。  
辇凤翔仙雾，台乌转瑞风。  
野农徒鼓舞，何以谢天功。  

王珪　依韵和王宣徽冬燕  
丞相华堂燕斝飞，群恩自与众心期。  
鲁台況值书云后，汉殿仍经喜雪时。  
便有东风来翠幕，别翻新曲度瑶池。  
可伤衰病无材思，欲续高吟鬼色丝。  

王珪　依韵和王宣徽奉安中太乙神像  
太乙真庭结宝坛，中涵元象本无言。  
三山波涌楼台近，北极星环剑佩尊。  
岁人飞宫初在丑，神移列驭直从坤。  
妖氛自逐灵旂卷，瑞谷常登御廪蕃。  
晓日破红浮门栱，夕云凝紫护周垣。  
龙随圣笔栖碑首，鹤带仙书语洞门。  
天马应歌来伏卫，岳祗聊职听朝昏。  
传闻词客新吟苦，玉案缠承上帝恩。  

王珪　依韵和王原叔内翰禁直有怀  
暮钥严温省，宵铃静浴堂。  
银花无奈冷，瑶草又还芳。  
梦入闻仙吹，班清犯晓霜。  
帝阍何所叩，一炷祝尧香。  

王珪　依韵和吴枢密上王码电脑公司软件中心相公同召赴资政殿听读诗义感  
清晓陈经秘殿中，关睢首化属周公。  
人穿豹尾班初上，日转螭头讲未终。  
述作虽寻前圣远，讨论犹待后贤通。  
汉庭无更矜他说，自有匡衡发帝聪。  

王珪　依韵和吴相公南效春晴题斋宫壁  
玉津驰马柳风斜，雨急金鳞走御沙。  
南亩农民望新霁，不劳云意苦相遮。  

王珪　依韵和吴相公史院开局  
晓下金门路，君筵听召余。  
簪缨三寿客，笔削两朝书。  
身老谁逢此，恩深尽醉欢。  
传闻访遗事，应走史臣车。  

王珪　依韵和吴相公闻南宫放喜即事  
紫掖清晨捧号来，门前桃李占先开。  
满城风雨逢寒食，更听春岩第一雷。  

王珪　依韵和永叔戏书  
良辰并与赏心难，偶对青樽且共欢。  
梦忆江湖无奈远，吟牵月露不胜寒。  
曲逢郢雪须歌尽，漏绕宫花几听残。  
朝锁汉台空怅望，欲将春恨吒飞翰。  

王珪　依韵和元参政喜雨四首  
页旱连春与俗忧，忽兴嘉雨遍群州。  
郊禾薿薿青如积，宫瓦差差翟欲流。  
良弼为霖辜宿望，神僧作雾应精求。  
西成喜有登年修，況此新晴见黍秋。  

王珪　依韵和元参政喜雨四首  
瑶津祷雨见皇忧，谁约金仙下帝州。  
楼阁绕云千地涌，鱼龙嘘水五天流。  
于精自与三灵契，殊例终缘万宇求。  
柄国老臣无异术，但将嘉应续阳秋。  

王珪　依韵和元参政喜雨四首  
紫殿宵祈感圣忧，玉毫曾降梵王州。  
慈深三界云常聚，法遍诸天雨自流。  
裝襫趁耕皆帝力，污邪满载为民求。  
年年睿泽沾群物，愧未酬恩鬓已秋。  

王珪　依韵和元参政喜雨四首  
君心常与下民忧，嘉应为霖讵一州。  
梦绕金人云气满，笑回玉女电光流。  
已成沃野千箱望，岂事灵坛屡舞求。  
边粟定储三百万，皋兰何必豫防秋。  

王珪　依韵和元参政正月十九日候聚厅移刻未至石占绝句  
日下龙楼禁漏疏，朝衣犹自覆熏炉。  
五房人退文书静，闲看河州瑞麦图。  

王珪　依韵和曾侍中谢二府相顾  
年年常过平津馆，解组归来苦未羸。  
晓日初临金阙动，春风正与玉杯期。  
三公就第谁同寿，丞相传经自有儿。  
感旧不辞今日醉，江湖思去已多时。  

王珪　依韵和张文裕龙图加执政入东西府诗  
微生巾褐本蒿莱，叨遇优贤府第开。  
云绕连甍依象阙，玉调清管下钧台。  
几年忆共鹓鸿侣，今日惭非住石材，  
莫讶门庭光采盛，金舆亲屈至尊来。  

王珪　依韵和章枢密景灵宫奉安列圣神御  
清都铙吹犯宵寒，宝帐云龙度帝关。  
禁跸忽传天直北，仙山元在海中间。  
九门日月蒙嘉气，六殿衣冠绘瞓颜。  
翠辇归来朝献罢，千官齐拜未央班。  

王珪　依韵吴枢密正月二日留题曾侍中斋阁  
昨日春风变旧年，连珂来访紫芝仙。  
三朝元仗鸿钧手，万里今同不击船。  
寿酒一倾人共醉，赐书千轴子多贤。  
从前身奶如公少，莫把长竿忆渭川。  

王珪　英宗皇帝挽词五首  
上主提皇器，真人献赤符。  
夜书劳玉几，夕驾促金凫。  
洛自三陵咽，嵩犹万岁呼。  
谁言虞帝寿，终不返苍梧。  

王珪　英宗皇帝挽词五首  
一夜催仙杖，悲声到九宸。  
玉阶犹报晓，金殿不知春。  
碧海无来使，青宫有旧臣。  
华封曾未幸，应误祝尧人。  

王珪　英宗皇帝挽词五首  
欲问俞跗术，秦亡世少传。  
玉书缠命子，金鼎已成仙。  
华渚星犹烂，昭陵柏未圆，  
空余罪已诏，不似禹汤年。  

王珪　英宗皇帝挽词五首  
五载临朝浅，群生受福多。  
徽名方镂玉，顾命忽陈戈。  
风露翻金铎，尘埃满画鼍。  
从兹天庆节，万寿复谁歌。  

王珪　英宗皇帝挽词五首  
忆昔承君召，春风候禁门。  
曾陪蕊珠殿，独赐紫花墩。  
辽水千年隔，钧天一梦存。  
龙髯攀不得，无路可酬恩。  

王珪　游山寺  
寒日征骖懒复回，经宵仍喜驻岩隈。  
径盘幽迹遥知鹿，林逗清香定有梅。  
晓影瘦猿窥涧溜，夜声肥羜灹炉灰。  
我心非动我非静，白足禅僧无妄猜。  

王珪　游赏心亭  
六朝遗迹此空存，城压沧波到海门。  
万里江山来醉眼，九秋天地入吟魂。  
于今玉树悲歌起，当日黄旗王气昏。  
人事不同风物在，怅然犹得对方樽。  

王珪　友生失意  
梦到天阍寤翼伤，拂衣归去乐江乡。  
丈夫岂识原非病，丞相应嗤盖有狂。  
失马未须嗟北塞，过关重约使南阳。  
君知鞲上雄飞日，秋劲霜严始一翔。  

王珪　有感  
闻笛更怀旧，望鸿难寄音。  
西风行客泪，明月故人心。  
离恨江波阔，归期岁景深。  
何时紫溪隐，尊酒起狂吟。  

王珪　又次韵  
吟边莫放酒杯乾，玉树琼楼不奈寒。  
授简谁当梁苑赋，泛舟聊作剡溪看。  
但知盈尺占丰岁，岂为无氊笑冷官。  
想得题诗呵冻砚，固应清兴人毫端。  

王珪　又寄公仪四首  
紫掖新书换使符，春晴红旆照行舻。  
曾持白简风何厉，更伏青蒲论益孤。  
月露清吟应到骨，江山别梦欲成图。  
闻教双鹤先归去，还到辽城似旧无。  

王珪　又寄公仪四首  
又拥双旌去守蒲，波从天上泛归舻。  
青云慷慨逢辰早，白发逶迤事主孤。  
薄宦多端非我素，清吟终日是君图。  
锦江春色年年好，忆把游人醉袖无。  

王珪　又寄公仪四首  
千里行行近帝都，拍堤新浪喜衔舻。  
天涯芳草春过尽，楼北浮云客望孤。  
醉倚东风轻万事，梦留沧海阻归图。  
为怜何逊多才思，还信休文带灭无。  

王珪　又寄公仪四首  
花扑行人柳荫渠，每逢嘉趣为停舻。  
留连一水风光暮，怅望今宵月影孤。  
汉橐暂持来法从，皋禽还引上仙图。  
中条候骑知非远，肯尽都门别酒无。  

王珪　又上监察御史  
一札兴贤圣化新，观光上国已彬彬。  
右文幸际休明世，奉昭犹须牧守臣。  
鹈鴃不为芳草计，鹪鹩似畏羨罗人。  
轺车到处天恩遍，祗有儒林欠得春。  

王珪　又依韵和吴枢密上史馆王相公西府偶成  
潭潭相对府中居，见说论交二纪余。  
喜赐御花新燕后，忆乘天马并游初。  
公期异日还伊水，我合穷年老石渠，  
早晚相从挂双绂，午桥春雨看园蔬。  

王珪　渔父  
急景易如流水去，浮名终与白云空。  
何如几曲秋溪上，醉泛一舟雨中。  

王珪　元日呈原叔给事唐聊谏议  
欲晓东风拂面来，征骖初喜共春回。  
九天应下阶庭拜，万蛰先惊汉地雷。  
冷彻貂裘须护节，和侵氊屋莫穷杯。  
出疆慷慨男儿事，未信霜颜便一摧。  

王珪　月夜有寄  
莎阶切切思寒螀，爽籁泠然露气凉。  
半夜云高蟾喷晕，一秋风紧桂飘香。  
鸟惊危树棲无定，人倚空楼望更长。  
遥忆洞庭南去客，叶翻波急驻归艎。  

王珪　越王楼  
跨险盘危压古州，至今传号越王楼。  
山分冷翠侵檐滴，水擘寒声绕槛流。  

王珪　再召至龙图阁观书  
君王又诏蓬莱宴，三阁崔嵬压海鳌。  
翠玉装舆容扈跸，黄金涂纸看挥毫。  
尧文自与星辰烂，汉殿常依日月高。  
四十年来无此会，恩深不觉醉仙醪。  

王珪　赠礼部尚书唐质肃公挽词二首  
偶歇延英对，如何遽不来。  
卹恩天子厚，遗直世人哀。  
路转侵龙耳，星沈近斗魁。  
送车知几乘，莫赋泰山颓。  

王珪　赠礼部邵安简公挽词  
独骑箕尾去凌虚，枉驾追锋作召车。  
衣褐谁陈定羌册，汗青犹载立储书。  
春风泽国吟笺冷，夜雨溪堂燕豆疏。  
曾向江湖握君手，相从朝路一华胥。  

王珪　赠礼部宋次道挽词  
平日朝廷重老儒，何人奕叶在清途。  
吟笺夜月惊皴兔，谈尘春风落宝珠。  
金石谁新三代乐，丹于空目两京图。  
可怜东观书垂就，不得君前万岁呼。  

王珪　赠礼悦尚书唐质肃公挽词二首  
昔在仁朝日，孤忠独犯颜。  
一身宁自顾，万里偶生还。  
却度黄梅岭，重趋玉笋班。  
不知君槛折，千古更谁攀。  

王珪　赠侍中李良定公挽词  
悲箫忽犯晓楼钟，樽酒应非昔饯同。  
家贵曾还金钺宠，时清不见玉关功。  
佳城蔓草千年闭，后院繁絣一夕空。  
惟有平阳旧池馆，依然芳树倚春风。  

王珪　赠司空侍中晏元献公挽词二首  
震邸陪经席，辰阶拥化钧。  
高谟帷幄旧，嘉织鼎彝新。  
露湿铭旌晓，尘凝燕榭春。  
许郊民爱厚，犹忆相车茵。  

王珪　赠司空侍中晏元献公挽词二首  
富贵谁为并，文章世所稀。  
勋名丹史在，体貌九天违。  
嵩极朝摧峻，台躔夜掩辉。  
空余旧游客，泪向寝门挥。  

王珪　赠太师中书令鲁国曾宣靖公挽词二首  
熠熠台符切太微，满朝文物尽光辉。  
曾扶圣日攀云上，便向春风解组归。  
一代衣冠矜阀阅，同时父子管枢机。  
人生富贵谁难致，八十如公自古稀。  

王珪　赠太师中书令鲁国曾宣靖公挽词二首  
璧宫人去水潺潺，帝辇空临泪一潸。  
白玉芦樽陪庙食，黄金洒翰落碑颜。  
星辰掩霭移天上，桃李芬芳满世间。  
门外沙堤何日尽，只应阴施在银山。  

王珪　赠太尉郑文肃公挽词二首  
一擐黄金甲，征西战马骄。  
十年边算尽，今日旅魂招。  
落月孤营掩，酸风去路遥。  
平生忠烈在，史笔冠清朝。  

王珪　赠太尉郑文肃公挽词二首  
星坠将军府，边山万木腓。  
谁言夜舟固，那复玉关归。  
旌旆低寒色，箫笳惨夕霏。  
所嗟恩馆泪，不到九原挥。  

王珪　赠太慰吕惠穆公挽词  
秦川归骑照山红，不觉悲箫起暮风。  
天上紫枢深北斗，人间金印独三公。  
汉庭樽俎奇谋在，陇首旌旂杀气空。  
见说韦平有家学，莫将文字葬坟中。  

王珪　赠太子少师元章简公拘词  
天子思贤共政涂，中台前日得真儒。  
正看浴凤来虽晚，不觉冥鸿去已孤。  
晓月犹临千里梓，春风又卷五云图。  
谁过南荡青山下，只恐高名自古无。  

王珪　赠太子太傅李康靖公挽词二首  
议政西清贵，辞荣北第开。  
鲁冈天与寿，荀里世多才。  
象告中台坼，峰惊半岳摧。  
秋风嵩少路，箫鼓有余哀。  

王珪　赠太子太傅李康靖公挽词二首  
陪幄方图政，安车遂告年。  
帝求惇史善，人叹大夫贤。  
故馆西州路，佳城京兆阡。  
惟应旧游客，堕泪向碑前。  

王珪　正月五日与馆伴耶律防夜讌永寿给束赴留别  
万里来持聘玉通，今宵宾燕为谁同。  
羌歌自醉天山北，汉节先随斗柄东。  
半夜腾装吹朔雪，平明跃马向春风。  
使车少别无多恋，只隔燕南一信中。  

王珪　舟行述怀寄公仪  
昔陪画省对春菲，今日逢春未得归。  
灼灼海棠谁复折，差差燕子又还飞。  
清尊须惜良辰共，白发俄惊万事非。  
昨夜淮出好风月，为君中夕促瑶徽。  

王珪　竹  
天地得正气，四时无易心。  
生来本孤节，高处独千寻。  
月影龙蛇动，风枝萧籁吟。  
如何枫与柳，亦拟傍清阴。  

王珪　涿州  
涿州亭下柳依依，谁折长条送客归。  
晓月未消燕戍酒，春云初拂汉台衣。  
玉堂社燕宜先入，沙碛晴鸿已半飞。  
回首青山欲千里，行人犹自马騱騱。  

王珪　资善常御筵送太子少保致仕李柬之归西京  
紫阁飞章谢宠名，离筵特地敞宫楹。  
杯深御酒先成醉，衣拂京尘顿觉清。  
少室旧游窥玉靋，甘盘余训薄金粂。  
谁言疏傅东归盛，不得君王一饨行。  

王珪　资善御筵送刑部侍郎致仕李受归庐山山  
都门车马动行尘，诏集华堂宠退臣。  
延阁带经为旧老，商山携杖作归人。  
燕回天上还侵晚，梦入江南已见春。  
曾抱遗弓泣陵土，此一无复犯龙鳞。  

王珪　自述  
少从客路千波转，老入流年万事疏。  
野鹤定知乘宠误，春冰多愧践名虚。  
几思汉殿金盘露，恣阅蓬山绿字书。  
未报君恩成白发，翻然江海羡吾庐。  

王珪　寄程公辟  
念昔都门手一携，春禽几向苎萝啼。  
梦回金殿风光别，吟到银河月影低。  
舞急锦腰迎十八，酒酣金盏照东西。  
何时得遂扁舟去，雪棹同君泛剡溪。  

王衮　句  
探水卓破金龟头，拨云敲断老虎脚。  

王衮　句  
高空有月千门闭，大道无人独自行。  

王过　句  
心存北阙驰魂梦，身渐东归出鬼关。  

王过　句  
危亭北据水南流，槛外频来海上舟。  

王过　句  
寄语往来荆广客，鬼门前在郁林西。  

王过　诗一首  
荔子雨晴红点点，葡萄江涨绿流流。  
梦魂不啻三千里，倦翮难胜九万风。  

王汉　诗一首  
金山独秀峰，千古压嶙峋。  
□□□□口，标奇世绝伦。  
形從天赋授，名自我推论。  
象岳犹前席，群峰合望尘。  
不知居海郡，知己是何人。  

王汉　题湖山立石  
如碑卓水滨，磊落未名闻。  
藓駮琼姿出，蜗行篆字分。  
器浑犹抱璞，势迥已凌云。  
幸免随金锻，宁忧与玉焚。  
螭形徒岌岌，鸟迹欠云云。  
若使昌黎见，应擒逐鳄文。  

王汉之　刘阮洞  
洞府门閒白日赊，碧潭清影照云霞。  
弄珠人捧江皋佩，刻玉岩开阆苑花。  
风月有情回俗驾，尘埃无处问仙家。  
归来怅望金桥处，露滴桃源一径斜。  

王汉之　刘阮洞  
二女春游阆苑花，醉邀刘阮饭胡麻。  
仙衣忽逐笙箫去，空倚山头恨落霞。  

王翰　司空侍郎故居  
西风策马问王官，松径萦纡上百盘。  
泉响夜潭穿石窦，峰高天柱矗云端。  
一鸣共许才华旧，三诏方知节操寒。  
花落鸟啼人不见，休休亭上倚阑干。  

王和中　刘公亭  
槛外长江江外山，江光山色远相连。  
人耕桑柘无穷地，鸟渡烟云不尽天。  
寒日竹笼沽酒市，晚风笛起钓鱼船。  

王珩　梦中作  
舂罢鸡□□，□行犬吠难。  
溪深水马健，霜重橘奴肥。  

王宏　句  
青女横霜夜，神炉盛冻天。  

王宏　句  
春来赏遍牡丹春，江上侯家迥出群。  

王宏　再游园亭  
一夜春膏涨碧溪，水滨沙际润无泥。  
幽人绿野临江曲，太守红旗转竹西。  

王厚之　香山刻石  
山琢青瑶水染蓝，莺声促我醉双柑。  
十年准备抽身去，记取镌诗在石龛。  

王壶　游浯溪  
□□□□□□□，□值凄凉八百秋。  
入院伽蓝先稽首，题诗神鬼暗添愁。  
几章镌石珠玑灿，一带临江泉石幽。  
读罢中兴碑去后，逢人便举伴茶瓯。  

王祜　句  
诗狂直欲吞云雾，酒渴何妨吸洞庭。  

王祜　句  
花片已随山下水，云层虚锁河中春。  

王祜　南阳酂诗  
置酒向南宫，分明将将雄。  
指踪为第一，大国赏元戎。  
似续惟人杰，危忘尽狗功。  
贤哉垂俭德，千古仰清风。  

王祜　赠率子连三首  
下瞰虚空临绝涧，上排烟雾倚山颠。  
四边险绝无猿鸟，独卧深云三十年。  

王祜　赠率子连三首  
古星当崖映日间，年年常伴白云闲。  
糇粮丹火何从出，四面无人见下山。  

王祜　赠率子连三首  
心意逍遥物莫知，山中山下识人稀。  
想君绝虑离尘土，不是王乔即令威。  

王化基　句  
文章换桂一枝秀，清白传家两弟贫。  

王化基　句  
美璞未成终是宝，精钢宁折不为钩。  

王化基　送僧归护国寺  
振锡诣华京，频频答龙灵。  
玉阶前见佛，金口内开经。  
论道穷幽赜，深玄极杳冥。  
褒崇恩烂熳，教化语丁宁。  
传和心中印，镌为坐右铭。  
云飞来北阙，鹤梦去东冥。  
鼓棹辞梁苑，扬帆过洞庭。  
到山开御札，鸾凤满岩扃。  

王化基　送僧归护国寺  
岿然傍势浙江东，不羡金庭第一峰。  
法境常清五十里，妙莲今现几千重。  
清凉解洗枝头露，变更能飞钵底龙。  
平日旧游今复到，苍崖邃谷抱长松。  

王淮　高宗皇帝挽词  
炎祚开中叶，龙翔自有真。  
挥戈回日照，洗甲挽天津。  
立极乾坤正，循环雨露新。  
嗣皇能继志，诗为武功陈。  

王淮　高宗皇帝挽词  
历数尧咨舜，羹墙舜见尧。  
三加徽号册，五日未央朝。  
庙祀瞻龙衮，韶音遏凤箫。  
伏蒲思往事，泪湔浙江潮。  

王淮　题福佑王庙  
关中失鹿人争逐，一去鸿门不可寻。  
千古英雄死遗恨，封侯庙食更何心。  

王涣　睢阳五老会诗  
分曹归政养耆年，李下何由更正冠。  
贤相赋诗同啸傲，圣君优诏去盘桓。  
庞眉老叟俱称寿，凌雪乔松岂畏寒。  
屈指五人齐五福，乡人须作二疏看。  

王涣　昭庆寺看芍药  
一半春光过牡丹，又开芍药遍禅关。  
久辜佳约违莲社，今续清欢到宝蓝。  
垂露几团花面湿，东风一阵燕泥寒。  
酒边何味呈奇供，绿笋朱樱正满盘。  

王璜　句  
村近莫愁连竹坞，人歌楚些下苹洲。  

王晖　龙游道中闻雁  
避寒来热稻梁肥，水远山长结伴稀。  
已是江湖远行客，双双犹是同南飞。  

王晖　三河道中  
龙且风土类中原，雨势山开百里川。  
白鹭水田摩诘画，桃花溪洞武陵船。  

王晖　三河道中  
路入龙游不见山，纵横阡陌瀔江边。  
穿篱残笋如攒槊，夹道寒花似火热。  

王辉　览翠亭  
亭倚古台边，环亭翠蔚然。  
芝兰深雨露，梧竹老风烟。  
窗户香霏湿，阑干爽气连。  
登临忘世虑，逸兴发林泉。  

王撝　句  
兰台旧家学，胡不绍箕裘。  

王撝　游佑七年丁未十一月朔蔡久轩自江东提刑归抵家时三馆诸公以风霜随  
嵯峨武夷山，中有梁栋姿。  
凤凰鸣高岗，隐见视其时。  
孰若阿房宫，下容五丈旗。  
孰奏箫韶乐，和声召来仪。  
才大古人用，论高人先知。  
晦翁千载人，源流有余师。  
衣传正大学，时吐蹇谔辞。  
国步方险艰，忧端终南齐。  
袖有济时策，真言琅玕披。  
忠嘉计稷契，不事激与随。  
辩论黼座侧，听纳天颜怡。  
林林陛榡郎，相顾胥叹咨。  
中有张万福，拜贺太平基。  
正赖中流柱，障澜使东之。  
胡为勇於去，神龙不容羁。  
平生廉靖操，为国张四维。  
西风送汉节，凛凛和霜威。  
皇华驰周显，书锦辉绣衣。  
沮台占二星，今夕躔已移。  
江右九州地，俗弊民已疲。  
高褰赤帷裳，下照及隐微。  
刑清民乃服，莠除昔始滋。  
烹鲜戒政扰，漏鱼宁纲稀。  
要令珥笔俗，洗心学书诗。  
更令佩犊子，竭力事耘耔。  
鄱江歇澜波，贯索韬光辉。  
丕变东楚俗，若咏洙泗涯。  
小试大儒效，泰山一毫釐。  
宁如立本朝，措世复雍熙。  
无容孔席暖，伫兴宣室思。  
归来纳绛节，平登黄扉叶。  
富贵推不去，乘留复须疑。  

王回　双凫  
时时行地罗裙掩，双手更擎春潋滟。  
傍人都道不须辞，儘做十分能几点。  
春柔浅蘸蒲萄暖，和笑劝人教引满。  
洛尘忽浥不胜娇，剗蹈金莲行款款。  

王回　浙江有感  
候潮门外浙江西，曾忆浮舟自此归。  
万古波涛今日是，一身踪迹昔人非。  
愁侵壮齿头先白，泪入秋风眼易眵。  
日暮彷徨不能去，连堤疏柳更依依。  

王吉　游琅琊山呈锐意公长老  
踏石披云一迳通，翠微环合见禅宫。  
峰峦郁密泉声上，楼殿参差树色中。  
午夜千溪分水月，清秋十里韵松风。  
平生久得名山约，吟赏今才信宿同。  

王济源　和叠山先生韵  
希武何意出山中，心事当年汉卧龙。  
行止但凭天作主，别离初不泪沾胸。  
定知晚菊能存节，未必寒松肯受封。  
大义昭明千载事，前程尽更好从容。  

王济之　赠阳子  
阳子穷居在颜巷，有田一廛宅一区。  
师门立雪得心传，归来兀兀哦古书。  

王寂　歌  
人间冉冉混尘埃，身后身前事莫猜。  
早悟劳生皆是梦，当时悔向梦中来。  

王寂　歌  
当年壮气谩如虹，回首都归含笑中。  
群玉峰前好归路，可怜三十二秋风。  

王暨　题寺壁  
奔驰尘土何时了，自叹一官如蚁小。  
半夜觅宿僧家园，梦里闻鸦霜月晓。  

王霁　和吴公仲庶游海云寺  
大师新谣十五州，残春摸石是遨头。  
氲氲喜气随民遍，冉冉风光尽日流。  
野俗只知观燕赏，主人非独为嬉游。  
晚回都骑箫鼙引，观稼郊原亦暂留。  

王稷　大涤洞天留题  
山深九锁路逶迤，坡仙骨朽名不磨。  
秦皇塞海堕渺茫，汉殿拂云今鹾峨。  
洞府有真扃地户，玉泉飞瀑来天河。  
此山神造寿国脉，庇民洪福方滋多。  

王驾　永和县上已  
记得兰亭祓禊辰，今朝兼是永和春。  
一觞一咏无诗侣，病倚山窗忆故人。  

王戬　题紫箨寺  
竹山绝顶古招提，境异相将竺国齐。  
灵鹫雄吞台岳小，瑞峰高压斗牛低。  
云深石怪宜猿隐，水静林幽乐鸟啼。  
是说当年封紫箨，只因丹凤此中栖。  

王介　洞霄宫  
飘飘辽鹤去难寻，野客重来叹复吟。  
许迈林中丹灶冷，郭文山上白云深。  
南陵事蹟都非昔，北岭归期直到今。  
珍重玉京无限意，待将功节养高岑。  

王介　郑氏馆中书事  
今年移砚席，又上白云边。  
夜气清於水，春愁薄似烟。  
庭前松已脑，门外柳应绵。  
尤喜安床处，更深无杜鹃。  

王谨礼　琴歌  
低露下，深幕垂，  
月照孤琴空弦咽，宵泪谁怜此夜心。  

王谨言　耆英会诗  
相印貂冠粲六符，华颠高会侍臣俱。  
不将官职夸乡里，唯尚年龄入画图。  
履道清欢追故事，竚瞻阴德见訏谟。  
叨陪几杖真荣观。珪壁丛中问珷玞。  

王进之　春日田园杂兴  
桑田沧海岁兴亡，几几东风自扇扬。  
细麦新秧随意长，闲花幽草为谁芳。  
午桥萧散名千古，金谷繁华梦一场。  
满眼春愁禁不得，数声啼鸟在斜阳。  

王进之　春日田园杂兴  
东君私我此闲身，脱欲青衫野服更。  
桑可以丝麻可贵，麦宜续食韭宜羹。  
分甘垄上耕云隐，梦不湖边拾翠行。  
物意岂知沧海变，晓风依旧语流莺。  

王经　灵岩纪胜  
灵岩奇绝俯林埛，梯上层峦步一停。  
朔意难欺芳树色，佛头浓抹远山青。  
半泓药水瘳民疾，两硖云峰展翠屏。  
壮我客怀瞻剑阁，寒乌飞处见苍冥。  

王景华　怡怡亭  
怡怡亭畔路，兄到弟随肩。  
花径同调瑟，兰窗共擘笺。  
看山携老杖，分果忆儿筵。  
底事常相忍，张家未是贤。  

王景月　采石渡  
兴亡怀此渡，贯酒易为醺。  
数树松青处，千年李白坟。  
晓山看夜雪，淮甸没江云。  
牛渚矶边过，惊涛不可闻。  

王景月　桃源行  
秦皇有地包沙漠，秦民无地堪托足。  
民心咫尺不戴秦，秦令安能到空谷。  
商山紫芝青门瓜，武陵洞底栽桃花。  
草木不共人逃去，虞妃山赭良堪嗟。  
秦皇一世二世歇，秦民万世桃花月。  
渔子相逢五百年，已闻几度乾坤裂。  
靖节先生曾作记，只云贤者兹避世。  
时人浪作神仙传，空自渺茫涉奇异。  
所种柴桑五株柳，胜是武陵千树桃。  

王景云　怡怡亭  
老年常聚首，兄弟共怡怡。  
并坐间挥尘，交斟醒设巵。  
双声频检韵，让道更敲棋。  
自是天伦乐，嬉游似少时。  

王浻　题义门胡氏华林书院  
桃李清明旧著地行，门旌高映诜堂。  
乌衣里巷钦风化，曲水杯盘乐羽觞。  
客馆早邻徐孺宅，仙居今似武夷乡。  
家声传得缃缣事，后裔扬名道更光。  

王九龄　祠庞颍公  
贤哉庞颍公，天相佑仁宗。  
清规映当代。劲节摩秋空。  
皇佑维四年，蛮寇南海邕。  
委身任虎将，献馘鲁侯宫。  
又能识君实，荐鹗如孔融。  
人言主与宾，霜降鸣丰钟。  
至今勋业在，隐然齐岱嵩。  
少时居荫下，读书此堂中。  
三年足不市，纷华尘垢同。  
平生经给予志，于此涵养丰。  
梁间产灵芝，秀异郁青葱。  
殿角存琬琰，挥毫气吐虹。  
常时有识者，固知非卧龙。  
一朝十载遇，谈笑集勋庸。  
后人勤仰止，图像君子容。  
萧然堂庑间，香火一时共。  
地远尘不到，山高气自雄。  
松竹交荫郁，桃李间繁穠。  
堂经百年久，隳圮几一空。  
断砌行春蚓，败壁号秋蛩。  
僧有惟{左面右力}者，鼎施葺施工。  
兴仆广湫隘，疏林撤翳蒙。  
至今山下路，冠盖仍憧憧。  
我来为此邑，坐阅三年穷。  
催科本自拙，抚字亦何功。  
惟有心如水，庶几踵前踪。  
适当岁初吉，敛板揖清风。  
来携一壶酒，谨致三酬恭。  
昔尝怀此念，今乃遂我衷。  
作诗留壁间，聊以写鄙悰。  

王九龄　题吉昌桥  
一水长流出涧溪，从山绵密与云齐。  
武陵桥上观春色，自笑刘郎去路迷。  

王九龄　听鼓琴  
至音不传徒按谱，不传之妙心自许。  
手挥五弦目飞鸿，千载流风如接武。  
鹑衣百年甘蓝缕，鬓雪浸浸用心苦。  
我知若人之用心，指下堪为儿女语。  
神怡志定一齐鼓，和气冲融塞天宇。  
忽然作间变轩昂，亦不哀吟动凄楚。  
醉翁已作黄鹤举，君独何为在尘土。  
琅然清图请更弹，使我三叹首屡俯。  
人生识意天所予，性情之适适其所。  
高山流水有知音，莫道吾人不如古。  

王居安　句  
只为人前呈颜色，天工罚取不教香。  

王居安　句  
祗教人种菜，莫误客看花。  

王居安　句  
高下水痕元自定，后先花信不须催。  

王居安　考试当涂次池阳崎岖山行石多可爱因用袁席之韵  
平生爱奇石，如见古君子。  
一卷窗牖间，时复为隐几。  
兹行池阳路，终日乱山里。  
道傍石丛生，牛羊乱虎兕。  
中有篆籀文，鼎彝间罍洗。  
纵横更簨虡，埋没见追蠡。  
嗟予心好之，愧恨无能徙。  
着手为摩挲，却立复睥睨。  
有似南阳公，可就不可致。  
是宜米元章，一见辄下拜。  
徜可从予招，安车更加礼。  

王居安　潘德久有龙眠三马百失其一俾予赋诗  
三马往往皆龙驹，神骏肯与凡马俱。  
忽不见者其前驱，定应悄上天之衢。  
君得其二已有馀，我欲与君分此图。  
驽才患多不患无，四十万疋交何如。  
龙眠已往不可呼，愈少愈贵宜宝储。  

王居安　送刘改这二首  
刘子堂堂七尺躯，高谈世事奋髯须。  
观渠论到前贤处，据我看来近世无。  
出语令人惊辟易，处穷无鬼敢揶揄。  
徜徉闹市浑无畏，要是人间烈丈夫。  

王居安　送刘改这二首  
不识刘郎莫便语，酒酣耳热未全疏。  
士当穷困能无慊，我自斟量愧不如。  
横槊赋诗俱有分，轻裘缓带特其馀。  
当今四野无尘土，宜有奇才在草庐。  

王居安　送刘改之  
名满江湖刘改之，半生穷因只吟诗。  
人言季布恐难近，我谓郑老真吾师。  
试令满饮至酩酊，愈觉高论生神奇。  
豪家有财不识宝，贫者识这空嗟咨。  

王居安　同林逢吉过小溪寺二首  
方岩胜处是仙家，时有轻云薄雾遮。  
我欲去时君共去，逆流而上看山花。  

王居安　同林逢吉过小溪寺二首  
浓阴阁雨未全心，屈指相将禊事修。  
不必山阴地故地，小溪曲水更清幽。  

王居安　游委羽山  
几日同不到，到山心自清。  
棱棱有方石，拾得通仙灵。  

王举元　同游柏谷山  
晓出东郊回，路穿桑拓林。  
人耕新雨地，寺隐半岩阴。  
远目穷天宇，和风爽醉襟。  
停骖顾遗老，同是劝农心。  

王举正　春集东园赋得叶字  
芳辰聊命驾，郊野赏心惬。  
亭幽路郁纡，树密花重叠。  
暂纾朝绂劳，喜与朋簪接。  
谈尘逗松枝，宴赏澄竹叶。  
含和寄箫散，选胜穷登蹑。  
行乐且踌躇，此游非日涉。  

王秬　登历卜古城员外新亭二首  
新亭结构罢，隐见清湖阴。  
迹籍台观旧，乞溟海岳深。  
圆荷想自昔，遗堞感至今。  
芳冥此时具，哀丝千古心。  
主称寿尊客，筵秩宴北林。  
不阻蓬荜兴，得兼梁甫吟。  

王秬　登历卜古城员外新亭二首  
吾宗固神秀，体物写谋长。  
形制开古迹，曾冰延乐方。  
太山雄地理，巨壑眇云庄。  
高兴泊烦促，永怀清典常。  
含弘知四大，出入见三光。  
负郭喜粳稻，安时歌吉祥。  

王秬　登绮霞亭  
危亭临霁景，金碧迥纷纷。  
天映中原气，山横万古云。  
夕阳寒未敛，孤鹜远犹闻。  
俯仰怀前哲，清樽为苾芬。  

王秬　句  
羊角洞开风浩荡。  

王秬　句  
柳色知春浅，钟声觉寺深。  

王秬　句  
何时五亩成归计，来作邻翁伴艺林。  

王秬　句  
避虎连村静，分鱼一市腥。  

王秬　题不欺室张魏公为王龟龄书也何子应赋诗  
君不见开元名相张九龄，岁寒松柏森苍鳞。  
胡尘澒洞言始末验，世间回首思忠臣。  
堂堂魏公忠贯日，志欲平戎奖王室。  
归来无地展经纶，余事文章挥健笔。  
玉节朱辬两君子，不以交情变生死。  
共将新句纪遗编，留与山林续诗史。  

王秬　题王龟龄詹事祠堂  
当时孤论偶相同，终始知心每愧公。  
才见安车延绮季，遽嗟石室祀文翁。  
百年公议分明在，一饷纷华究竟空。  
白发旧交衰甚矣，尚能留面对高风。  

王珏　空明洞  
瑶草琪花半已空，洞门寂寂自春风。  
千秋只鹤无时返，安得蓬莱有路通。  

王珏　题希夷堂赠周道正  
仙骨清泠道气浓，饵芝深隐括苍东。  
醉游鳌顶三山绿，吟对神炉九转红。  
千古遗音生指下，一天星斗在壶中。  
萧然不许尘埃到，顾我频来兴未穷。  

王君谟　江行  
暮云含雨意，江路转凄清。  
夜泊扁舟处，时闻孤雁声。  
莫愁秋欲老，只是客关情。  
不信他乡恨，吟边分外生。  

王君谟　赠相士  
江南桥上相逢处，笑我而今似俗人。  
要识本来真面目，秋风天地一吟身。  

王俊彦　句  
不杂人间种，恐遭天上殃。  

王俊刈　圆坛午龛行事  
平日郊邱事口谈，今朝相祀列星参。  
大裘衮冕升南陛，小次龙床近午龛。  
韦社去天真尺五，嵩神祀圣似呼三。  
清都佩玉人归后，尚听笙镛万谷酣。  

王郡守　怀古  
有唐曾拥万家兵，节度西南十二城。  
此地得人无盗贼，昔之为守便公卿。  

王开平　石门洞  
层崖立水湄，绝壁万丝垂。  
长是烟云护，不分晴雨时。  
岚多琳宇湿，苔滑石桥危。  
得句停舟写，春衫润不知。  

王侃　鹰爪花  
宿蔓盘根悉剪夷，只留庭下雪霜枝。  
史君第一憎贪攫，岂是苍鹰露爪时。  

王偘　查林对月  
一天风月近中秋，凝望家山不阻修。  
漫浪疏林人已倦，心期犹与素光谋。  

王偘　冬日杂兴  
庭际幽兰手自种，托根不与春花共。  
冉冉同风数茎竹，襟期元作幽人供。  
如何江湖浪征逐，芳信却因冯翼送。  
多惭独处岁将晚，尚想清标形晓梦。  

王偘　冬日杂兴  
泽国风饕霜力紧，黄落凋残碧成锦。  
最怜柿叶与枫林，平园物色正潇凛。  
造化不翕何所张，独怪廷朝漏融景。  
天理真机默玩心，悟取灵根发深省。  

王偘　过分水岭即事次韵  
积阴颇愁寂，一笑晚风生。  
豪爽传诗韵，清真破欲醒。  
层峦思就隐，大壑戒趋程。  
芳草无人种，连天只麽青。  

王偘　过冯岭感旧  
危陟山椒下碧湾，篮舆竟日剧千盘。  
伤心四起经行旧，那复当年彩袖班。  

王偘　寄玉涧  
山中之乐属高人，风月无边取次吟。  
但使胸中饱丘壑，莫将片点着埃尘。  

王偘　题画扁  
野桥人迹少，林静谷风闲。  
谁识孤峰顶，悠然宇宙宽。  

王偘　题画扁  
深林拥苍翠，绝巘顷陂陀。  
便欲褰裳去，乘风逸兴多。  

王偘　夜对梅花示彦恭侄  
羁旅不自怡，坐阅芳岁晚。  
江湖有莫逆，梅花还到眼。  
平生相慰藉，风期无近远。  
今夕共短檠，与子兴不浅。  

王偘　夜对梅花示彦恭侄  
羁旅阅世纷，坐念百忧集。  
共子时剧谈，满怀冰雪洁。  
仪型谁有常，梅花静玉立。  
何用对忘忧，岁寒端有益。  

王亢　句  
地接荆门形势远，气连吴会物华秋。  

王克功　剑浦思归  
韶华客里一番老，自叹此生行路多。  
独上危楼望乡国，阑干倚遍奈愁何。  
古柳枝头啼暮鸦，清明时候又天涯。  
故园桃李凭君问，老却春风几度花。  

王克功　梅仙山  
芒屩支藤上翠微，长松影里叩柴扉。  
石坛丹灶苍苔冷，天阔风高鹤不归。  

王克功　思友  
孤坐忽太息，拂衣临长风。  
天高夕月冷，木脱秋山空。  
良晤匪易得，好怀难再同。  
思君不可见，心逐孤飞鸿。  

王克功　咏柳  
春到枝枝是绿丝，秋来叶叶是愁眉。  
灞桥何限经行者，不记寻花击马时。  

王克逊　金泉寺  
冲虚蝉屣世绵绵，胜地人来尚凛然。  
不见彩云迎皓鹤，空留怪石漱清泉。  

王逵　鳌顶峰  
眼看沧海近，身与白云高。  
回影连三岛，盘根压六鳌。  

王逵　嘲苗振  
伯起雄豪世莫偕，官高禄重富于财。  
田從汶上天出生，堂自明州地架来。  
十双画船风破浪，两行红粉夜传杯。  
自怜憔悴东邻叟，草舍茅檐真可咍。  

王逵　冲虚宫  
修炼曾君些，传闻固异常。  
坛留皂荚树，人去白云张。  
龟得胎中息，神藏肘后方。  
辽东鹤未返，华表夜苍苍。  

王逵　钓台  
一句能通万世情，若非高位即嘉声。  
如何自古留题者，不梧严光解钓名。  

王逵　句  
下鹽广陌三条阔，斜倚危楼百尺高。  

王逵　上巳游东禅诗  
紫陌破清晨，雕鞍映画轮。  
因修洛阳禊，重忆永和春。  
锦乡荀香度，楼台梵宇新。  
忙中得间暇，来见解空人。  

王逵　万山寺  
众状皆穷险，兹形独擅方。  
坦夷中砥砺，端正外青苍。  
上帝围棋局，炎君避暑床。  
回嗟太行路，更近利名场。  

王逵　中元燕百丈小楼诗  
薛老峰南更近西，小楼高阁与云齐。  
中山酒熟中元节，归去從他醉似泥。  

王揆　游黄山留题  
地灵山秀景清虚，健羡游人兴有余。  
黄叶尽时分叠嶂，白云深处见精庐。  
去同灵运低前屐，同与浮丘揽右裾。  
自叹尘劳羁鞅甚，林泉高趣苦相疏。  

王莱　陶隐居上馆  
最上华阳馆，凄凉岂旧基。  
山中为相日，楼上待仙时。  
精力凋文字，群居厌杧芝。  
却输元处士，薪爨得天知。  

王老者　豆腐诗  
朝朝只与磨为亲，推转我边无大法。  
碾出一团真白玉，将归回向未来人。  

王祕　赠日本僧  
沧波泛瓶锡，几月到天朝。  
乡信日边断，归程海面遥。  
秋泉吟里落，霜叶定中飘。  
为爱华风好，扶桑梦自消。  

王廉清　送桑泽还天台  
桃花风起竹舆寒，寒食天晴石路乾。  
正是东君好春色，不妨词客驻归鞍。  
金声赋就方腾踏，铁砚才高尚考槃。  
如到琼台与华顶，为侬试拂旧题看。  

王廉清　题玉霄亭  
忆昔新亭敞玉霄，使君髯舅意飘飘。  
春风潋滟黄金瑆，明月参差紫玉箫。  
歌吹旧踪空草木，风流闲许属渔樵。  
凭栏无限凄怆意，寂寞寒江落暮潮。  

王邻臣　句  
仲舒窥圃三年废，东野看花一日多。  

王蔺　和杨廷秀至后睡觉  
池塘春梦草初生，江左诗来得我惊。  
开秩快观醒倦眼，挑灯细读度寒更。  
追参李杜今无敌，挥斥侯刘独有声。  
一首敬酬三百首，深惭坡老和渊明。  

王蔺　中塔悟空禅院  
重到招提恰两年，北窗风雪接衾眠。  
客来休说邯郸梦，世事端知不偶然。  

王蔺　中塔悟空禅院  
富贵危机岂独今，且从麋鹿逐山林。  
只惭莫报君恩重，敢废惓惓畎亩心。  

王蔺　中塔悟空禅院  
皋亭回首软红尘，晴日僧房暖似春。  
禅老眈眈如卧虎，相逢一笑问前因。  

王令　八桧图  
客有要我八桧吟，手携八桧图来悬。  
挂张满壁惕可骇，盼顾左右同嗟叹。  
旁摹石刻署名状，各有凭附相黄缘。  
或高相扶互倚碍，或断欲蹶犹支颠。  
强枝拗回信有力，高干复俯蛟蚢拳。  
寻根及枝逮条蘖，例不拔直皆旁偏。  
雷疲风休云雨去，蛇龙斗死犹钓缠。  
安分爪角与尾鬣，徒见上下相蜿蜒。  
不知生时竟何谓，略不参类常木然。  
宜乎今古惑昧者，摇摆舌吻归之仙。  
一龙盘拳老高大，传云聃者由飞跹。  
当时驾鹿蹋以上，迹有町疃遗相连。  
多应蝎残鸟喙啄，不尔诞者强鑱镌。  
聃能惑人已自幸，岂此上去能欺天。  
借如聃功可升跃，鹿亦何幸飞相连。  
於中一木特甚异，肤华逆理纽左旋。  
传云聃人所自栽，我知此语定凿穿。  
苟令实为聃者植，推以天意犹可言。  
当年曷不纽向右，若曰世为左道牵。  
如何众辄不省究，反重神怪令聃专。  
乾坤中含万品汇，此独自异谁令旃。  
穷思意虑莫可索，欲世不惑能能搴。  
仙书虚荒喜诞妄，推说事理尤绵延。  
世人一读即化变，日望飞奋相迷癫。  
岂非此木久树此，浸渍亦为异说迁。  
故其形植与生死，时以异怪招惊怜。  
先时世不早斤斧，放大其老讹夸传。  
当年同生好材干，半以直伐成烧燃。  
凭妖附诞相树立，卒自死活终完全。  
叶枝凋疏不有荫，材直弗柱曲莫辕。  
不佑留存护养者，竟以何理惜不捐。  
我有尺铁大刚利，久以铸斧磨山巅。  
卒无柯柄尚弃置，懒乞月桂求婵娟。  

王令　白鸡冠花  
如飞如舞对瑶台，一顶春云若剪裁。  
谁为移根蓂荚畔，玉鸡应为太平来。  

王令　悲秋  
岁事荒凉冕易悲，西风日夜弄寒威。  
秋来寡妇尤勤织，谁是行人未有衣。  
常恐衰颜随节换，空看落叶倚风飞。  
从来最是悲秋者，况是悲秋客未归。  

王令　别表弟司秀才  
吾学老无长，吾日亦自爱。  
念当相舍去，反覆互嗟慨。  
谋道苟能同，千里如坐会，  
又何重子行，吾意自有在。  

王令　别陈药院  
客居平日有谁亲，一别三年百病身。  
为道难言轻感慨，羡君无病更医人。  

王令　别黄端微  
沧江无纤鳞，太岳无低岑。  
凤凰遗其卵，意欲留清音。  
昂昂卧虎儿，已有吞牛心。  
吴山山虽高，满路红棘林。  
不如早西来，草堂松竹深。  

王令　别老者王元之  
二夷之来始何自，乘我中国方迷昏。  
各投阴诬张诞妄，寻附罅隙为株根。  
例夸难能压甚畏，钓博天下要推尊。  
其流汗漫已不制，尚自冲荡洪其源。  
一戎中侵欲内每，犹遣万甲疆埸屯。  
何哉二戎日内坏，不思刷去仍资存。  
尝闻古人第气类，皆以夷敌禽兽论。  
惜乎无伦弗礼义，几希不得人相扪。  
吾观世之陷此者，不啻火立足向燔。  
岂期之子既自悟，不思跳出乃欲{左足右存}。  
余方往就西北食，闻子亦整东南辕。  
虽然去就固在子，安忍惜手不试援。  

王令　别张粤南夫温子坚元白满执中子权黄冀端微  
始吾得三满，自谓得过人。  
一日不见之，已恐愚贱滨。  
忧思丛中来，腹肠生毛鳞。  
轻舟刺而南，久结愿解伸。  
入门顾我笑，喜气沃以新。  
徐徐相抽寻，轧轧听引陈。  
先生固大贤，拟议何可邻。  
诸君又相得，热炙香相熏。  
而我拱其间，贪喜乃失神。  
凤凰朝百鸟，鸱鸦亦来群。  
然其气类同，终独凤鹤亲。  
发为鸣声和，上下相铿纯。  
苟非治平世，不得此类驯。  
故其闻之者，舞蹈相摇振。  
轻风促回舠，後会无涯根。  
作诗谢幸甚，颠倒迷欢欣。  
如将铭自贺，又欲书诸绅。  

王令　病起闻说贪山颇有泉石远不能游  
一病百志堕，起逢秋物阑。  
力弱未胜行，厌闻客言山。  
言山多在远，虽近尚莫攀。  
拏深吾无舟，逐陆谁借鞍。  
不如无所闻，收心就恬安。  
南轩颇扶疏，古木高四观。  
不知秋叶疏，但怪朝影斑。  
羸躯便偃侧，藉有藁与莞。  
仰攀孤云高，卧见飞鸟褱。  
苟此且自适，何能谋所艰。  

王令　病中  
十日身无一日宁，病源知向百忧生。  
寒侵骐骥应方瘦，蠹满榝楠岂易荣。  
小合昼闲书帙乱，画堂风静药罗声。  
北山扶杖终归去，寄语岩猿莫晓惊。  

王令　卜居  
吾求一屋逮两月，贫不谋贵何以图。  
朼栈自放就穷巷，幸得之喜何敢吁。  
颓檐断柱不相缔，瓦堕散地梁架虚。  
门无藩阤户不闭，时时犬彘入自居。  
主人怜我莫自致，为我补葺加垍涂。  
翻翻匠氏乃谁子，颉颃作气厉叫呼。  
群庸汹汹助声势，睥睨凌我要我酤。  
归来叹息无自得，两日财致酒一壼。  
徵多偿少意不惬，弃我忽去如逃逋。  
重来閴寂不可问，依旧四壁编空芦。  
嗟余虽贫日犹爨，可不善为盎釜谟。  
外户不闭古则尔，今也盗贼过街衢。  
乞钱买篱作藩固，更学关楗防朝晡。  
邻翁问我乃何者，得毋亦以名自儒。  
王朝潭潭聚冠盖，几人不载卿相车。  
子何布被不盖肉，浪自名士实则奴。  
假为无能守编户，犹可自择安阎闾。  
胡为惨戚卒困此，去矣何屋不可徂。  
此居卑洼不待说，四高中下流无渠。  
夏霖连延久积注，往往灶下秋生鱼。  
始来图此不自择，终见坐与蚯蚓俱。  
何况梁榱日蛀腐，一仆非尔力可扶。  
苟求暂安急旦夕，反以身就殒压虞。  
乃知穷则失自爱，死得正命有几且。  
翁乎尔言诚得矣，我方困甚非真愚。  

王令　不雨  
去岁秋霖若决川，今春不雨旱良田。  
道边老幼饥将死，云外蛟龙懒自眠。  
赤日有威空射地，清江无际漫连天。  
谁将民瘼牋双阙，四海皇恩不漏泉。  

王令　不愿渔  
终焉可百为，不愿为渔子。  
当时渭阳人，自是直钓耳。  
今非结网身，岂有得鱼喜。  
试身风波间，等用豢妻子。  
古今同为渔，意义不相似。  
采薇南山阿，归耕南山下。  
食苦心无虞，守约自闲暇。  
出处皆有义，在理无用讶。  
今人举一隅，何足语学稼。  

王令　采选示王圣美葛子明  
酒盏厌连行，众客喧已醉。  
忽得簿上籍，共出名外仕。  
孤昂忽雄轩，泯默亦驯致。  
追争相後先，得失自愚智。  
随时有能称，逐衅得呵訾。  
有非人力为，竟亦天幸值。  
或果以祸覆，亦有终自遂。  
卒无及物效，徒自高人气。  
回樽变新局，忽若已异世。  
嗟人久已迷，高爵乐自嗜。  
谁为衎衎饱，竟是孜孜利。  
矜骄决雄奢，摧折叹淹滞。  
昏昏忘所大，扰扰争其细。  
安知茫昧间，身非天所戏。  
是非未暇辨，欢戚先已至。  
退之昔裁诗，颇以豪横恃。  
暮年志气得，金玉多自慰。  
买居纪堂荣，顾影乐簪佩。  
喜将闾巷好，持与妻子议。  
彼哉何足道，进退於焉系。  
安知九列荣，顾是德所累。  
宁论圣人为，适莫固以义。  
有时曲肱乐，不以易富贵。  
吾曹颇勉修，兹道久自诣。  
何必问浮云，斯理固可视。  

王令　长风  
长风吹百草，劫力亦随靡。  
地长风易休，草力复随起。  
长风随令归，风去何时来。  
百草安正繁，兰生尔何哉。  

王令　长江万顷明如镜  
长江万顷明如镜，江面无风江水静。  
白日当空照江底，蛟穴龙居难隐映。  
乱山影落碧波寒，渔翁醉卧愁不醒。  
迟暮东南见海门，海门目断烟云暝。  
几度狂涛日月低，舟师鼓枻歌相庆。  
长江虽长缯网多，纤鳞何处逃生命。  

王令　朝云  
朝云飞飞来无穷，暮云漠漠昏相蒙。  
闲来既自不成雨，拂去安用遮长空。  
拟鞭屏翳镀　白日，更谪星伯诛长风。  
尽令万物被光景，夜看北斗朝天中。  

王令　尘土呈介甫  
尘土纷纷起处微，只随风力乱嘘吹。  
高张白雾横宫阙，低引轻云暗路岐。  
客坐昏蒙归耳目，人行斑白上须眉。  
谁知滂霈天飞雨，洗涤轻浮会有时。  

王令　酬束丈贶诗兼弱叙所怀  
白日立中路，犬去不形相。  
夜以盗自来，何敢怨犬伤。  
主人忽加念，谢恕犬无良。  
盗子愧伏前，有言愿加详。  
见赐固已多，恕犬诚未臧。  

王令　出门  
出门万事非，聊复闭关坐。  
亲识久相远，与世绝吊贺。  
适时既非谋，接俗益加惰。  
外物等不来，何必问客过。  

王令　出门  
出门将何从，中道忽自思。  
彼怀与尔殊，亦合念子归。  
乐有诗与书，游有山与陂。  
谁言竟无从，犹有影自随。  

王令　初闻思归鸟忆昨寄崔伯易朱元弼  
去年春日花盛开，尝有鸟啼归去来。  
余诗告尔东海志，子笑属我南山杯。  
将睎遐综蹈高轶，就拔去迹离俗埋。  
同时游者最谁上，朱子峭握凌春材。  
门关午景卧正懒，过我呼号如春雷。  
邻惊偷窥妇女怪，婢骇奔走儿童咍。  
门开纳坐听论列，笑口侈哆倾胞怀。  
寒葅半菽要同饭，齑将叫乞喧邻隈。  
僧从南浮云异角，尉解西去遗亭台。  
心争夸漫诘蜒蜿，日乐虚豁留崔嵬。  
柳梢黪黪坌晴絮，杏萼烁烁翻遗埃。  
春湖平信照空碧，淮帆晓上搀天桅。  
西归颇厄穷饿久，南泛未免丐乞哀。  
朼来随人事卑折，忽自顾影惭低摧。  
平时客坐不敢语，苟以唯诺偿嫌猜。  
胸中纠结浩千万，到口不吐如横枚。  
比来颇自拨俗碍，日傍竹树良徘徊。  
昏昏万事置不省，知已疏懒心难裁。  
一闻春风动啼鸟，猛若重睡忽唤回。  
咨嗟岁月急若矢，叹息无地安蒿莱。  
比于见人日加懒，行恐合俗老益乖。  
不佑飘浮寄兹世，竟亦何计收形骸。  
春林沾沾风日好，飞止自便宜尔谐。  
何为犹尚归不得，世间万事真悠哉。  

王令　樗高操  
崇崇北丘，其上有樗。  
原校：远者以为梁，或者争以柱。  
就而睨之，曾无事於欂栌。  
呜呼木乎，其我於远者欤。  

王令　春城望湖  
春城绿野郁相望，闲客闲来兴自长。  
不见暮云成宿雨，空看芳草到斜阳。  
花生恶土终成笑，兰不逢人自信香。  
虽有尘缨无处濯，坐观渔者满沧浪。  

王令　春愁  
只闻来客说春游，不逐花前笑自留。  
浪说春期计春尽，留春无术只春愁。  

王令　春风  
春风东来暖如嘘，过拂我面撩我裾。  
不知我心老有异，亦欲调我儿女如。  
庭前花枝笑自爱，风里草力更相扶。  
旁林曲树足飞鸟，不问燕雀鸱鸢乌。  
求雌要截各有意，岂但斗竞争春呼。  
春巢成多夏卵众，明年计此更有余。  
非唯喧呼乱人耳，渐恐巢穴妨人居。  
收残射中岂无道，我亦力可弯长弧。  
林深枝曲矢不入，况弓待借家所无。  
行吁坐盼不可奈，安得静默投身俱。  

王令　春梦  
湘水茫茫春意关，岑郎一睡片时间。  
谁知行尽江南路，枕上离家枕上还。  

王令　春梦  
春风儿女喜，不合丈夫爱，  
日午困魔来，四体倦欲解。  
春禽只随花中飞，幸此无声聒我睡。  
一梦梦周公，笑与伊尹语。  
问今天下贤者谁，何为见弃不见取。  
纸传周官十卷书，安用久留不烧去。  
二梦梦孔父，戟手怒目瞠。  
天下皆曰自孔氏，猎取利禄安荣身。  
高官志遂不思道，牵以嗜利露己真。  
如何贫贱用我者皆是，富贵用我无一人。  
三梦梦我身，化为鸣凤雏。  
飞飞两足高，迅迅六翮舒。  
直上高高天，天门闭锁阻我回。  
我留不肯去，以翼搏天天门开。  
天公遣玉女，问我何事来。  
再拜谢天公，贱臣无所知。  
幸至天公前，敢问无所尸。  
臣闻伊尹于汤旦于周，安致天下如山丘。  
愚孙騣子相承继，卜世以过天位留。  
自从中代来，世世亦有相。  
如何反覆无定时，犹以乱割医疮痍。  
天公何忍是不救，恰如旁坐观奕棋。  
又闻人间人，一一天与命。  
孔饥孟退荀杨贱，天公岂不知其贤与圣。  
颜子号庶几，早死不久生。  
子夏既丧子，左丘亦失明。  
伯牛疾牖间，原宪贫病成。  
晁错死非命，贾谊夭不卿。  
赐死萧雍之，罪免刘更生。  
羊祜许国斸墓破，反得坠折无完肱。  
又如草木及禽兽，苟推以理亦莫知。  
春气不加松柏好，秋风先败兰蕙枝。  
蝮虺中人皆已死，鸱枭食母然後飞。  
愿天明告臣，以祛臣心疑。  
天公未及言，起遂东风吹。  
觉来何所喻，壹郁双泪垂。  

王令　春人  
春人轻飘喜聚散，春筵笑长白日短。  
柳芽嚼雪喷尽寒，桃花烧风作春暖。  
春衣少年当酒歌，起舞四顾以笑和。  
红夭绿烂狂未足，春更不去将奈何。  

王令　春日  
提壼聒聒惟呼酒，杜宇喧喧只说归。  
坐怪鸟声皆有取，静于人事益知非。  
已嫌世浊胡为混，能待河清固已稀。  
为语夷齐既甘饿，可能分我首阳薇。  

王令　春晚二首  
三月残花落更开，小檐日日燕飞来。  
子规夜半犹啼血，不信东风唤不回。  

王令　春晚二首其一题原缺，据明本补  
春来还自有游人，常是春归独念春。  
落後见花尤更惜，不知谁忍扫和尘。  

王令　春晚雨後  
东风柔弱事春权，剧雨无端转怆然。  
不惜好花都委地，却令远草直平天。  
龙蛇久蛰应思奋，蛙蝈乘时已自先。  
缘柳由来却堪笑，叶眉愁剧遂长眠。  

王令　春兴  
眼前红绿日君增，欲遣春愁兴未能。  
安得好花浑自实，使无闲地得生荆。  
欲图长醉贫无计，起逐东风懒不胜。  
芳草斜阳正柔媚，益知高处不堪登。  

王令　春雪有感呈王正叔束徽之  
彼雪晚何淫，乘时横此临。  
必将滋及物，自合大为霖。  
也道春来好，何余臈後阴。  
冬冥诚不道，苍帝亦何心。  
俗口夸同粉，愚观谓似琳。  
独于平处薄，火似险中深。  
逆吹争为力，凌寒苦助侵。  
落疑天未悟，压恐地难任。  
蛰户开重墐，冰鱼上复沉。  
欲开花谩妒，垂死草奚禁。  
短韵徒堪叹，凭君附入琴。  

王令　春意  
春空漠漠多愁容，春意冉冉随归鸿。  
寒云飞高不肯雨，白日翳暗何时风。  
闲花野草各意态，浓烟弱柳相昏蒙。  
北窗厌睡不知夜，起见海月如秋空。  

王令　春游  
春城儿女纵春游，醉倚层台笑上楼。  
满眼落花多少意，若何无个解春愁。  

王令　春游  
春风谁相呼，鸟语到庭户。  
罢书起何游，系马城西树。  
宁须客众随，聊与春相遇。  
高林美风竹，疏影有清覆。  
可以便行坐，解脱快巾屦。  
日长天地宽，飘戾飞云度。  
风枝绿未柔，日萼红先露。  
芳辰信可尚，嘉兴惜无寓。  
旧闻黄公垆，颇枉壮士顾。  
予虽轻数子，自适偶同趣。  
起解身上衣，就贳青旗酤。  
独酌不待劝，兴至还自注。  
对物无所语，似若喧哗恶。  
虽无歌舞欢，幸可篇章赋。  
乾坤本闲暇，人物自纷遽。  
劳苦曷不乐，岁月失已屡。  
酒阑起四望，落日不可驻。  
饥马自知家，何须问归路。  

王令　春怨  
扫地待花落，惜花轻眷尘。  
游人空眷恋，踏去却寻春。  

王令　慈竹  
不求丹凤食，不学景龙吟。  
自有慈仁意，相依岁月深。  
潜符君子道，可媿世人心。  
徒尔秋郊外，青青数亩阴。  

王令　辞粟操  
食子之粟，饱复何为。  
当人之赐，罪亦何辞。  
有以我为是兮，岂无以我为非。  
已兮已兮，吾何以胜人之言兮。  

王令　次韵和人古松  
直枝难立鸟徘徊，地瘦根孤碍石回。  
山野不逢终更老，闾阎无用始为材。  
更无匠伯身尝过，只有幽人眼暂开。  
谁与东风记霜雪，争令平地肯栽培。  

王令　次韵介甫冬日  
客梦愁生枕，鸡号喜向晨。  
朔风能动地，短日更随人。  
官柳看埋冻，江海想漏春。  
淹留归未得，尘土暗乌巾。  

王令　次韵介甫怀舒州山水见示之什  
皖上相逢昔少留，登楼隐几听鸣鸠。  
山峰行处今何在，溪水流乘此有不。  
就食四方甘不系，为生一世信长浮。  
共知局促京沙里，回首当时始觉羞。  

王令　次韵介甫集禧池上咏鹅  
池上溶溶浮暖日，野鹅无数自相於。  
谋生迹与风波密，择地心将网弋疏。  
毛羽鲜明疑振鹭，声鸣和好似关雎。  
应怜豢养轻身者，只直义之数纸书。  

王令　次韵立之红叶  
雨露三春少，风霜一夜多。  
从来有根本，不怕下枝柯。  
楚岸枫相属，吴山橘与和。  
秋居好相慰，醉色伴吾酡。  

王令　次韵朱昌叔见赠  
虽无才学可人群，偶有诚心与古亲。  
兹世几人能永富，此身何恤不终贫。  
生无簪绶身宁屈，死有诗书志尚伸。  
自匪与君尝素计，斯言何敢易谋人。  

王令　次韵子权见寄  
当世雄图不可怀，退居蒿艾自沉埋。  
门无来足荆生道，病不能锄草上阶。  
自是直方违世易，况将疏懒合人乖。  
无由与子同樵种，回首平林浪可柴。  

王令　次韵子权京口夜宿见寄  
寒江漠漠客帆稀，独泊扁舟望翠微。  
已泻绿醽聊自适，更邀白鸟共忘机。  
水闲海月寒初上，树尽秋城碧自围。  
嗟我相思邈千里，不来同此两忘归。  

王令　从光师求花  
我有归心不可宽，忆君花好旧常欢。  
若令醉眼异乡见，定作故人相笑看。  
知有灵根分客易，却忧平地得春难。  
只应胡蝶还相识，飞过东风又可叹。  

王令　答耿奎  
浮生飘泊委蓬蒿，沢澼无封敢叹劳。  
心学古人方有媿，身从衰俗忽为高。  
苟惭枉道干箪食，肯谓非时爱一毛。  
末学从兹益知守，善人不鄙与华褒。  

王令　答黄薮富道  
角角适时足，力走犹或迟。  
从而不逮人，不若坐视之。  
而予始用此，已无先人思。  
间自念斯世，固亦未易为。  
以其得而惭，曷若退自宜。  
老身可孔颜，饿死犹夷齐。  
予心最乐此，尤喜用自持。  
岂将六尺躯，贱易五羖皮。  
但无百亩田，得抱刚气归。  
年来事穷蹙，露暴无自依。  
姊寡不能嫁，儿孤牵我啼。  
平生事文字，无路活寒饥。  
勉从进士科，束若缚襁儿。  
时时忽自笑，往往穷加悲。  
有如高飞鸟，中路饥自低。  
锐知从食来，不意身投黐。  
神龙拏白日，挟雨万里飞。  
使其口有衔，安得无驯随。  
虽然平生志，固未忍相遗。  
闲时自散开，纵吟助嘘唏。  
财将舒己私，岂敢偷人知。  
黄君道德者，术业何颀颀。  
手提九黄钟，旁取折龠吹。  
悬知失气类，误以唱和期。  
不知里社歌，不可郊庙施。  
况余衰病余，有气亦已卑。  
加之困俗学，羝角方牵羸。  
诗陈尽自道，幸子怜无疵。  

王令　答李公安  
自古名士纷如毛，多见博带裳衣褒。  
如其可学不可逮，三满夫子皆儒豪。  
其文渊源尤可爱，江海驾荡相吞滔。  
方吾少时未识愧，引领日望声齐高。  
穷吭折吻气力绝，始尽退伏非所曹。  
近来笔砚思置去，新诗苟有亦自韬。  
闲时屡索不肯出，若欲献贵贱厥操。  
李君南来久有日，我始得见试捾搯。  
忽逢诗挑欲我接，快句锐利磨矛刀。  
要令口献近章句，若急献迫不可逃，  
颜赫舌涩不可吐，滞若乱绪强抽搔。  
惟其自陈尚讷怍，况又听者宁不聱。  
退归自与败者比，誓欲弃甲弓矢橐。  
新诗见投又须和，咄哉自守何不牢。  

王令　答刘成父四愁诗  
倦客维扬每自悲，有时双泪等闲垂。  
眼前所识皆庸我，天下为忧可语谁。  
把臂便嫌逢子晚，开縢乃见起予诗。  
卷舒万彻吟千遍，此後多应手有胝。  

王令　答刘仲美  
多谢刘夫子，殷懃寄我编。  
何时共杯酒，一笑似当年。  
岁月回霜雪，生涯废简编。  
终期收晚学，茅屋送归田。  

王令　答刘仲美  
莽莽晴川水，寥寥病客舟。  
来随风浩荡，去逐雨淹留。  
生计梁边燕，归心海上鸥。  
多惭故人句，欹卧一长讴。  

王令　答满子权兼简衡父  
君唱奈高何，君休我试歌。  
古今愚智府，天地是非罗。  
何日功名就，青云日月磨。  
俗儿吾不较，计此竟谁多。  

王令　答束徽之索诗  
世味久已谙，多恶竟少好。  
惟诗素所嗜，决切欲深造。  
人安己不休，众耻我独冒。  
有如獭行迹，欲改复自蹈。  
肝肠困寻搜，吻舌倦抟造。  
心灵无余多，为此日有耗。  
已勤尚无成，既苦每自劳。  
自笑如秋蝉，饥极不止噪。  
努力排韩门，屈拜媚孟灶。  
惟此二公才，百牛饱怀抱。  
我如饿旁者，盼盼不得犒。  
不知去几多，穷行究未到。  
无门隔籵篱，发罅窥堂奥。  
爱之不可入，抵触发狂噪。  
借使苟有成，不知竟何要。  
孤名非所求，弊俗讵足傲。  
况乃非所及，穷海未为浩。  
不知何时休，定讫死与耄。  
因疑今世人，恐有我同操。  
徽之才超高，竿幢出标纛。  
为学尚淹蕴，富橐不肯暴。  
文章内朱豹，外袭一以皂。  
大论尤坚强，推舟出行妔。  
珉硄不施功，径欲制珪瑁。  
幸此不我陋，教诲日陈告。  
昨因语及诗，请我使自道。  
屡谢不得命，迫窄遂颠倒。  
披坚诱羸兵，伏瓴待穿盗。  
取媵虽然必，窘穷亦堪悼。  
勉为瓦砖投，幸有金珠报。  

王令　答束孝先  
纯金出熔炉，烜赫掩炽火。  
锦成洗春江，众目炫莫奈。  
鱼盐物诚微，误用幸不涴。  
君家兄弟贤，我见始惊夥。  
文章露光芒，藏蕴包丛脞，  
关门当自足，何暇更待我。  
固知仁人心，姑欲恤穷饿。  
苟论才不才，自合弃如唾。  
忆昨西来初，戚惕侍客坐。  
交持驾说口，张阖不可鏁。  
间发辨经义，铁舌莫摩挫。  
高文忽下投，白日骇天堕。  
眩怖欲前掩，布帛不可裹。  
初视固宜惊，独获亦堪贺。  
又如遇贵人，绣锦饰婀娜。  
回眸忽自监，恶面复寠祼。  
屈降心已甘，叹慎志亦颇。  
雄高岂复争，爱恤亦加荷。  
大诗又来及，推与太浮过。  
自无贤可称，以是恶甚播。  
譬如享尪人，豆食止则可。  
苟强担石负，蹉跌适足祸。  
何以论报心，结草效鬼颗。  

王令　答孙莘老见寄  
高门鞍马日光荣，势力纷纷起共争。  
偶以不能聊自便，敢于兹世独求清。  
生无人愧宁非乐，死有天知岂待名。  
客食官居同是苟，何须称别异平生。  

王令　答王簿正叔  
当年论友笑常情，谁使风波忽沸腾。  
自有赤心包白日，竟无绮语敌青蝇。  
重来赭面还如火，自许清诚卒似冰。  
反覆来篇却堪叹，待将遗恨寄朱绳。  

王令　答问诗十二篇寄呈满子权其八龙答水车  
神龙谢子车，子能未足多。  
上润虽已然，下竭将奈何。  

王令　答问诗十二篇寄呈满子权其二耒答鎛三首  
我用常在金，任金适由木。  
苟得金为用，何惜木微曲。  
幸得主人随，不恤汗行犊。  
必求随主人，我用謕不足。  

王令　答问诗十二篇寄呈满子权其二耒答鎛三首  
我用於主人，良田无虚种。  
主人不我以，我适为无用。  
不知主人饥，岁卒安自奉。  
由来我求人，孰与求我重。  

王令　答问诗十二篇寄呈满子权其二耒答鎛三首  
我必为人用，不必用於人。  
若也责不耕，君其问诸田。  

王令　答问诗十二篇寄呈满子权其九水车谢龙  
水车谢神龙，下竭固无奈。  
旱则我为用，尔龙尚何谓。  

王令　答问诗十二篇寄呈满子权其六斧问耒  
大樗吾犹伐，小樗何畏孽。  
吾缺犹俟磨，尔折将奈何。  

王令　答问诗十二篇寄呈满子权其七水车问龙  
来何必召云，去何必飞天。  
我名不为龙，何能雨尔田。  

王令　答问诗十二篇寄呈满子权其三耒问鎛  
一畦失之荒，尔力亦可耨。  
天下方漫芜，尔功亦何有。  

王令　答问诗十二篇寄呈满子权其十谢龙水车  
神龙谢水车，吾语尔来前。  
尔虽用於人，我亦用於天。  
在物固不同，於用岂殊然。  
水下高田乾，尔能俯水取。  
假人不尔用，尔受田责否。  
吾身虽为龙，动亦天所主。  
天犹不有命，我安事为雨。  

王令　答问诗十二篇寄呈满子权其四鎛问耒  
天下方漫芜，顾我适有庸。  
使其已除涤，我将何以功。  
我岂大无效，自是用我慵。  

王令　答问诗十二篇寄呈满子权其五耒问斧  
子斧谁尔为，黑白大分别。  
朝伐一樗死，暮伐千樗孽。  
尔终不自谋，几日不缺折。  

王令　答问诗十二篇寄呈满子权其一鎛问耒  
金坚虽不磨，木曲亦已揉。  
幸蒙主人用，反要主随後。  
适从慵耕儿，虽功不见取。  
良田常无收，何塞不耕咎。  

王令　答许勤之  
不作明堂柱石臣，要当归去老江滨。  
不知何处田堪买，抛却浮生一片尘。  

王令　答友  
客尝疑西伯，何至羑里辱。  
瞽鳏虽父子，尚脱井廪酷。  
昏主虽圣臣，飞祸安可卜。  
致命遂其志，虽穷不为戮。  

王令　答友人  
幽兰生深林，不佩亦自臭。  
天马苟伏皂。驽足日加骤。  
兰生喻人学，不为仕乃究。  
马伏侔自怠，一失遂永後。  
以今曷为言，念子不可逗。  
前我初识子，爱其肌骨秀。  
又观所为诗，往往擅高右。  
迨熟相与言，低俯如有就。  
我乐成美者，遽以古诗叩。  
上言高雄张，中杂富贵斗。  
且将起其贫，固欲激其懋。  
尚谓非重游，犹恐信不厚。  
挥汗谢为书，戴雨去自奏。  
予始喜此诗，若获弦逐壳。  
如何答我诗，遽此与前谬。  
我始得则谢，实若答雉嗅。  
大凡欲有为，当决如蝠狖。  
苟进又安退，何自鼠穴首。  
吾见人自荒，未有耕不收。  
设或坚决为，加以勤自副。  
石将为溜穿，曲亦因累揉。  
大可入圣域，中能践贤囿。  
借使不及然，犹足闻见富。  
中吾不可止，在我固无疚。  
己迷不自复，惧子遂著陋。  
听之无予违，斯言将不又。  

王令　大松  
十寻瘦干三冬绿，一亩浓阴六月清。  
莫谓世材难见用，须知天意不徒生。  
长蛟老蜃空中影，骤雨惊雷半夜声。  
却笑五株乔岳下，肯将直节事秦嬴。  

王令　大舟  
大舟无风帆不举，小舟榜入青冥去。  
渔子舟中呼且歌，夜半闻鱼谁得多。  

王令　代人送常州张卿挂冠  
清优四皓官，潇洒二疏颜。  
直道空华发，明时独买山。  
如闻元老议，尚恐輭轮还。  
谁是尘埃者，清风合自攀。  

王令　代人送常州致仕张待制  
心贪进退适全宜，上印飞书剧去耬。  
荐口不加张柬老，明朝竟放孔戣归。  
黄堂合有遗思在，青史还留後世稀。  
此去江湖见鸥鸟，为言今合信无机。  

王令　到润望竹林寺忆朱昌叔  
常与幽人过竹林，重来无地豁烦襟。  
青山欲去谁堪语，薄俗相期不到心。  
何计江湖终隐钓，去随鱼鸟共飞沉。  
尘埃闻说难为客，早晚归来忆旧吟。  

王令　道士王元之以诗为赠多见哀勉因以古诗为答  
利剑不刺鼠，大钓不联鲕。  
天昏白日沉，剑决浮云披。  
地荡海水摇，钓引九鲸縻。  
固其用不常，安得易用为。  
当其未效间，是亦铅与铍。  
吾非小丈夫，胸中少翘奇。  
少年嗜勇黠，跨压百雄低。  
两眼皆豚羊，一腹千麃罴。  
使气睨群辈，问今当我谁。  
四海有守兵，谓予皆耻之。  
左手将醢戎，右手期锄夷。  
书足记姓名，剑亦弃不治。  
不愿当世是，不羞群曹嗤。  
曰富贵在我，又何有年时。  
块视勒山功，芥拾封侯龟。  
一日忽自悟，吾岂虔强儿。  
旧闻有六经，条理两可师。  
无不至圣人，有学中自隳。  
勿遂谓不及，吾由未尝追。  
好勇不好道，吾将自诛非，  
浩乎如有年，茫乎其若思。  
望禾如未获，专乎如有期。  
夜或不记寝，昼或忘其饥。  
不以儒自劫，不以庸自卑。  
树而不可拔，山而不可移。  
拒之不使杂，磨之不容疵。  
孰为古之圣，孰为今之推。  
孰远不可到，孰高不可訾。  
置易功其难，力险肆自夷。  
上自太古先，跂轩而望羲。  
下至三代来，尧舜禹汤姬。  
周公汲汲劳，仲尼皇皇疲。  
轲况比踵游，雄俞磨肩驰。  
或示我使向，或导我使随。  
或凿我未开，或完我已亏。  
或退而我引，或坠而我提。  
或辅而我夹，或颠而我支。  
或砭我赘疣，或膏我疮痍。  
浴我挍我垢，酝我酿我醨。  
计昔以较今，悮是而恨迷。  
固知於圣贤，实辱再造私。  
道远致力多，功大收效迟。  
今而所存者，财一毛於皮。  
苟曰成不成，我有罪未知。  
如夫用不用，敢系天为辞。  
若寒馁贫贱，此於我何居。  
若夸毁誉訾，此其如予奚。  
王君异学者，见我加嗟咨。  
叙其念惜心，投以引勉诗。  
语爱则然尔，独理似或遗。  
辄自讼由来，强答非所宜。  

王令　登城  
病来万事懒自宜，高城有楼闲登跻。  
来期清风脱日热，坐厌远日看天低。  
闲郊草树漫蒙昧，落日燕雀争依栖。  
临风一叹人不会，直气飞去添虹霓。  

王令　登甘露寺阁  
忽忽劳生岁月催，时偷高迹出浮埃。  
风沾草树红朝动，春入川源绿夜回。  
欲出壮怀临八极，可无樽酒到高台。  
江山不与人相语，似待忘言野客来。  

王令　登瓜州迎波亭  
海面清风万里宽，偶来知已脱尘关。  
自嗟客世无虚日，却被斜阳占尽山。  
海鸟不来青蟑静，渔师归去暮江闲。  
从来云水有期约，直待功成是厚颜。  

王令　登郡楼  
江城朝雨湿晴烟，楼上风帆送去船。  
苟得息肩闲几月，时来开口笑山川。  
田园啼鸟三春月，江海扁舟万里天。  
何计脱身来此老，青山白发两忘年。  

王令　诋燕  
金屋人娇奈燕何，暮帘好卷放来过。  
今年已见燕无数，何况明年燕更多。  

王令　东城  
昔予出东城，初见垄上耕。  
忽忽自北至，岁月令人惊。  
虽云一草死，万物尚华荣。  
谁能当此时，叹息微阴生。  

王令　东风  
东风来几日，穷巷不见春。  
不知得花由，只见插花人。  
东风能几时，听尔多欢欣。  
徒恐春风归，汝我同悲辛。  

王令　东园赠周翊  
尝闻东园游观嘉，晚趁时节亦自到。  
东风不知来者多，一日芳蹊踏无草。  
山樱著子寒尚迟，江梅殒蘤香可吊。  
扶疏枝叶未成荫，偶来正值斜阳照。  
千株红杏暖自酣，风引高炬烧晴燥。  
夭桃未老已抽青，略略朱旗冠翠纛。  
虽然素李不争华，似洗朱丹夸莹皓。  
其他百种不可名，如列锦绣快晴曝。  
何低何高何後先，一一尽解承春笑。  
杨花轻佻最得力，飞过青天去何冒。  
弱柳低垂弗辞贱，以力凭风为春扫。  
黄鹂嘲啁声语和，似对游人见情抱。  
蝴蝶填委不知数，飞乱人眼漫颠倒。  
黄蜂虽忙不为身，以甘遗人竟何道。  
子规终日劝客归，吾无间然念何报。  
嗟余多病所趋乖，又懒讙呼逐年少。  
经年一春为嘉时，行过不恤每自谯。  
然虽无酒不解歌，素游尚少贫交召。  
何时期子早再游，风雨不可旦夕料。  

王令　冬阴寄满子权  
玄云载雨惜不下，北风吹急水相黏。  
周遮覆盖不通透，锢结已厚难披燖。  
微阳未复老阴壮，计去暖律时犹淹。  
青天何可一日失，渐恐此去无由瞻。  
日驭自惧不得脱，略出急入地下潜。  
凭阴托寒恣凌烁，风伯得意欣沾沾。  
但幸天公不省悟，谁顾地下人嗟谗。  
隔绝霜露旷不下，帝有润泽何由沾。  
非惟勾芽冻夭折，亦恐万类由兹歼。  
九龙衔火互相暖，称有日职借不甘。  
群儿锐奋不量度，欲仰吐气吁以炎。  
惟有壮士抱剑卧，思得美酒聊自酣。  

王令　读白乐天集  
北邙山下一孤坟，流落三千绮丽文。  
後世声名高白日，当年荣利等浮云。  
屏除忧愤归禅寂，消遣光阴在酒醺。  
若使篇章深李杜，竹符还不到君分。  

王令　读东汉  
汉鼎重焱逆血熬，当时天子亦勤劳。  
不能乘作唐虞计，未会严陵所谓高。  

王令　读老杜诗集  
气吞风雅妙无伦，碌碌当年不见珍。  
自是古贤因发愤，非关诗道可穷人。  
镌鑱物象三千首，照耀乾坤四百春。  
寂寞有名身後事，惟余孤冢来江滨。  

王令　读孟子  
去梁无故又辞齐，弟子纷纷益不知。  
天下未平虽我事，己身已枉更何为。  
後来谁是闻风者，当世何尝不召师。  
士要自高无顾世，遗编今亦有人疑。  

王令　读商君传  
利害从来识所存，固难轻重与人论。  
赵良不自身为客，刚欲都君使灌园。  

王令　读西汉  
汉得孤秦万弊时，当年丞相要无为。  
洛阳年少空流涕，谁谓书生果有知。  

王令　短谣  
窗中灯冷晖重绿，窗前西风叶相逐。  
晓霜披瓦月上轩，枕梦不成雁声续。  
拂衣起步行绕壁，万虑无成泪沾臆。  
铁房老剑涩不青，闪系入柱不可索。  
白昼出门归路迷，冬日易夜还空归。  
人将豪杰视如草，天困英雄未与时。  
长鲸滞斩海波摇，塞甲不卷边尘嚣。  
吾徒憔悴乃如此，安得长喙呼重霄。  

王令　对花  
忧悉卒卒人无乐，花草纷纷物又春。  
安得无忧与无虑，对花还作笑歌人。  

王令　对月  
柳梢地面绝微风，一片寒光万里同。  
冰骨直疑潜里换，尘心都觉坐来空。  
蚌胎有露珠成颗，蟾窟无云玉作宫。  
莫怪幽人吟到晓，不知清兴自无穷。  

王令　对月忆满子权  
长风掠海来，吹月散百链。  
青天豁四碧，云霭不容缘。  
窗轩飒先秋，露气入簟扇。  
宽庭生夜凉，蚊口不得擅。  
人静暮客去，坐偃适自便。  
清牵睡思醒，明发醉胆健。  
披风睨白月，瞪视不为眩。  
未甘景独胜，思出大句衒。  
狂搜得无奇，猛吐复自吮。  
篇成若奴婢，气骨终凡贱。  
弃置不复收，叹感退自旋。  
起探君寄诗，兀坐讽百遍。  
駮哉刻雄劲，百札洞一箭。  
间逢骋新奇，春云弄晴霰。  
古镜终重厚，九鼎挂一铉。  
吾尝笑夫人，语富则自愿。  
及婴爱君念，始自信惓惓。  
阅女当求嫱，慕士在获彦。  
鄙哉寻常者，何用目识遍。  
得逢诚幸多，既别遂堪喭。  
乖离时况久，会合卜未先。  
思之不可见，飞魂不身恋。  
秋城崔嵬高，围我屹若圈。  
安得擘风翅，飞出不自殿。  
巧为相见谋，反覆竟未善。  
惟当远相要，共借月为面。  
相离苟同天，举目亦两见。  
又况相去间，财止百里县。  
不知道可否，寄诗代请劝。  

王令　对竹  
竹风何撩萧，昼静发寒籁。  
修纤谔天官，提揖纵玉佩。  
岂无俗子遇，自会幽人爱。  
心虚中养恬，节密外御介。  
春萌喜含养，夏箨竟分解。  
无花与物争，有荫亦人赖。  
威威南山凤，尔飞何时届。  
道远宁不饥，寒枝久虚待。  
岂非缯缴虞，安有羽翮态。  
当奈叶间虫，蠹尔所食坏。  

王令　多阴  
寒云惨四垂，万景浩成悲。  
白日不可见，青天自取欺。  
晚烟先夜色，宿雨借寒威。  
泥潦莫相涴，西风会有时。  

王令　饿虎不食子  
饿虎不食子，饥鹰不雌求。  
虎饿不择肉，盛怒遇子收。  
鹰饥爪喙狞，尚与雌同韝。  
人岂二者然，恩义宜绸缪。  
亲戚不宜怒，割恩以为仇。  
此割非常割，此伤无血流。  
肉割愈有日，恩割伤不收。  
一割大义死，再割面相仇。  
亲戚尚皆然，况又他人俦，  
是己与世绝，子世何足尤。  

王令　饿者行  
雨雪不止泥路迂，马倒伏地人下无。  
居者不出行者止，午市不合入空衢。  
道中独行乃谁子，饿者负席缘门呼。  
高堂食饮岂无弃，愿从犬彘求其余。  
耳闻门开身就拜，拜伏不起呼群奴。  
喉乾无声哭无泪，引杖去此他何如。  
路旁少年无所语，归视纸上还长吁。  

王令　奉寄伯兄泰伯  
心迹牵羁逐势分，一生襟抱向谁论。  
十年漂泊迷南北，千里忧思厌梦魂。  
书托远怀期日月，眼和衰泪望乾坤。  
何时得就归来赋，老守桑麻聚一门。  

王令　奉寄崔伯易  
功业尝闻亦有时，可能天命出依违。  
终看世态真何道，不得吾心自合归。  
廊庙得逢应有义，草茅虽老尚知非。  
秋来客况无他异，时向西风诵式微。  

王令　奉寄黄任道  
蒿莱日日没幽居，时得新诗亦自娱。  
为有远怀希稷高，或时飞梦见唐虞。  
久谙末俗难谋道，益厌庸儿妄问儒。  
绝笔断弦无意寄，笑将远目睨清虚。  

王令　奉寄朱昌叔  
劳劳忽忽欲谁从，要有田园去自终，  
衰俗未佑谁得失，古风期与子穷通。  
三年客兴看秋叶，万里归心寄断蓬。  
知有世嘲无意解，自惭疏懒甚扬雄。  

王令　甫里  
甫里先生得古风，放身全入隐沦中。  
足磨汉榻星辰动，笔挫吴天物象空。  
往事欲寻人寂寂，旧田安在雨蒙蒙。  
当时引重高才者，谁是曾来一亩宫。  

王令　赋黄任道韩干马  
天宝天子监天厩，吐蕃入马上天寿。  
紫衣驭吏偏坐前，骑入都门不容骤。  
西极苜蓿得气肥，六闲飞黄卧嗟瘦。  
千秋殿下谁把笔，当时人无出干右。  
传闻三马同日死，死魄到纸气方就。  
铁勒夹口重两衔，墨丝乷尾合双纽。  
天门未上人就观，老胡惊嗟失开口。  
生搜朔野空毛群，死断世工无後手。  
当时天子惜不传，送人御府置官守。  
胡尘勃郁燕蓟来，宫阙萧骚既焚後。  
谁弃千金出手收，足踏万里避奔走。  
几经蹂碟道边尘，今日宁无纸上垢。  
樽前病客不识画，但惊马气世未有。  
冀北骏骨无时无，生不逢干死空朽。  
世工无手不肯休，任使气骨陋如狗。  

王令　感愤  
二十男儿面似冰，出门嘘气玉蝩横。  
未甘身世成虚老，大见天心却太平。  
狂去诗浑夸俗句，醉余歌有过人声。  
燕然未勒胡雏在，不信吾无万古名。  

王令　孤云  
一片孤云逐吃飞，东西终日竟何依。  
旁人莫道能为雨，惟恨青山未得归。  

王令　古风  
古风何寥疏，世方盛夸慕。  
利涂剧先趋，直轨迷曲注。  
浑浑九河翻，仡仡百川注。  
分争或多岐，敛枕才一趣。  
睢盱承至欢，讋叠谢绝怒。  
才得升斗多，勉售形骸顾。  
不知万锺得，孰与一日裕。  
况承丘山羞，愿易顷刻遇。  
谁能脱近役，自放就遐骛。  
航湖足茭鱼，拔野厌芼茹。  
行招千古游，坐与来世语。  
延风敞虚襟，揖月坐嘉树。  
此意固有然，童儿未堪预。  

王令　古监  
一片灵光合有神，不知熔铸更何人。  
春耕破冢衣冠尽，鬼手摩天日月新。  
鉴面只知西子姣，照心难见比干真。  
主人深有收藏意，当待清明不受尘。  

王令　古庙  
古庙隆隆敞庭扉，风雨剥壁黦柱榱。  
我来安知神所依，穹堂竜窣风旛旗。  
神君庞躯突须眉，视我睨睚坐倨箕。  
惕烁观者骇不怡，群鬼後先张福威。  
直东之厢步逶迤，且益所见怪可嘘。  
马牛羊犬杂豕鸡，或戴以首旁四支。  
间有人面身亦非，老祝趋前为众词。  
口吻嗫嚅言嗢吚，称别状类顾东西。  
唱号名字分何谁，空虚冥寞非所期。  
岂亦以此为人尸，视其肤革已彪狸。  
宁有中反恬肝脾，又有机器身挈持。  
传言疠疫此乃资，古之日行历虚危。  
犹恐盛阴鬼所随，磔傩於门驱使驰。  
今安取此庙以祠，不念延虐殆尪羸。  
农凶年多苦饿饥，苟幸得饱不择祈。  
来则拜叩尽敬只，幸天之泽偷自归。  
民德且恐报之时，餸肴丰鲜牲鱼肥。  
欲奠以献更濯卮，进谢千语拜百低。  
工鼓於庭巫舞衣，祝传神醉下福禧。  
农谢神去祝彻之，庭前匕割弃余遗。  
鹄乌下争趁不飞，回顾神面如故时。  
意者不为祭谢移，鸣呼神固非吾知。  

王令　古兴  
出门将何从，与物随纷纷。  
不得所欲为，还与俗人群。  
外迹久已非，独嗟心所存。  
自信有可羞，彼人何足论。  

王令　古兴  
飍飍树头叶，翻翻水中浮。  
暮潮通长河，载入江海流。  
颠倒湿就溺，纷沦来不休。  
行人坐成叹，风恶久藏舟。  

王令　观水  
细如虾蚓足留连，大可蛟鲸出自然。  
当使川流应到海，只今坎止亦成渊。  
民忧不见尧咨日，地碍何由禹凿穿。  
何惜卧龙无意思，不随云去雨春田。  

王令　观饮  
不饮虽然合众难，何妨众客自盘桓。  
已看手足互颠倒，更听人人自谓欢。  

王令　观鱼  
江渚日夜归，江痕下汀矶。  
渔者不自劳，推舟就寒漪。  
得鱼乐几多，忽忘身在泥。  
未闻任氏风，岂信丝缗非。  

王令　鹳  
毛羽人将鹤品流，斜阳高处自迟留。  
人言杀尔三年旱，应是巢成更不忧。  

王令　广王醇正叔二思诗  
木落不去根，水流常背源。  
木落方病寒，尚覆本根温。  
水流忘由来，散乱卑湿牵。  
读子二思诗，起予二者言。  
木实类君子，老有孝感存。  
水亦人迹然，动由名利牵。  
使我父母感，一夕身百翻。  
人世但可悲，小官何足言。  
情义有相夺，心迹固此分。  
勉之多自宽，行见西归辕。  

王令　过伍子胥庙  
西风骚客倦游吴，吊古心怀此暂舒。  
鬼籾久应除佞嚭，民思今果庙神胥。  
虽然邪正皆归死，奈有忠谗各异书。  
回首旧江江水在，怒涛犹是不平初。  

王令　过扬子江  
长江来何从，远自西极詹。  
中破蜀山流，始与巴水兼。  
川原日混合，泪射势益严。  
奔浑万里流，不自顷刻淹。  
骇如泻天来，急若赴海添。  
潮汐日往复，旦暮难安恬。  
攻冲气何雄，吞囓势未厌。  
因思禹功成，自匪尧谋佥。  
久已口效噞，岂复头今黔。  
余来方冬时，怒风何沾沾。  
掀轰驾高浪，山阜相联粘。  
有如合万鼎，就沸烹群检。  
天阳盛焚烁，鬼力争炰燖。  
声势欲状说，有口嗟如箝。  
须臾稍收敛，晴风荡氛{上雨下殲}。  
涵澄动自息，拂拭良无纤。  
宛然帝女镜，仰照青天奁。  
遐观清神心，俯视分眉髯。  
有如尧舜时，惠泽四海沾。  
登贤默与虑，流恶声无沾。  
洗除岩穴空，荡涤昏奸歼。  
思波浩滂沛，浸润咸滋渐。  
群山西南来，垂天下帷幨。  
霜风月凌厉，紫翠生觚廉。  
无波互澄照，黯惨画一缣。  
扁舟出中流。俯仰迷顾瞻。  
人生贵自便，苟信何用占。  
方期谢黄尘，窃身放苍蒹。  
闲从鱼鸟游，默相蛟龙潜。  
筑室近钓岸，巉崖插居檐。  
行春掇芑薇，坐晚登鱨鮵。  
仰思峻极高，俯爱善下谦。  
更与虚旷间，日放诗锋銛。  
行求避世交，望醉江城帘。  
出处要皆道，终穷亦何嫌。  

王令　寒林石  
尝闻千岁松为石，岂意今逢林出屏。  
苟非木根久自化，岂此石理能有灵。  
世间万怪浩莫问，枉哉山海徒有经。  
舒山虢水固险异，疑有神手藏幽冥。  

王令　寒林石屏  
虢山之远数千里，虢石之重难将持。  
舟车虢来每苦重，釜盎尚弃不肯携。  
苟非世尚且奇怪，孰肯甚远载以来。  
何况虢人自珍秘，得一不换千琼瑰。  
流传中州盛称赏，主以诧客客见祈。  
世人贱真珍贵假，见者喜色留肤皮。  
强材美干立修荫，罗列满野谁复窥。  
我尝客坐例一见，实亦可爱小且奇。  
初疑秋波莹明净，鱼子变怪成蛟螭。  
鳞须爪角尚小碎，但见蜿蜓相参差。  
又如开张一尺素，醉笔倒画胡髯髭。  
如何石上非自然，犹是软弱从风枝。  
高楼晓凭秋色老，烟容雨气相蒙垂。  
乔林隐约出天际，醉目远暝分茫微。  
不然谁家老图书，破碎偶此一片遗。  
借令人手弄点画，尚恐巧拙成瑕疵。  
如何石理自生长，安得当世无猜疑。  
高堆黄金募辩说，万口利锐如磨锥。  
或云南山产巨怪，意欲手把乾坤移。  
先偷日月送岩底，次取草木阴栽培。  
天公怒恐寖成就，六丁桃斧摩云挥。  
世人乘此得分裂，锻琢片段贸财赀。  
至今风雨虢山夜，树石号作鬼神悲。  
又云春气入山骨，欲自石里生蒿藜。  
根株芽枿未及出，卒遇匠手相鑱隳。  
多称老松已变石，此固剪截根须离。  
又云鬼手亦能画，多向石室成屏帷。  
固知物怪浩难尽，谁能向此明是非。  
城狐老能男女变，海蜃口或楼台吹。  
世间自是有此类，何必诘曲穷所归。  
细思此屏竟无用，石不中祔木莫支。  
徒将文理有小异，招聚瞽说成笼欺。  
咄哉闭口不复论，为语爱者无我讥。  

王令　韩吏部  
宣尼来谷叱强齐，吏部深州破贼围。  
始信真儒能见用，可为邦国大皇威。  

王令　何处难忘酒十首  
何处难忘酒，君臣草昧初。  
谋臣偷贼胆，力士斡凶锄。  
日月明将霁，乾坤害欲除。  
此时无一盏，何以壮雄图。  

王令　何处难忘酒十首  
何处难忘酒，天心渴太平。  
焚山急贤出，拔草恶奸生。  
议尽刍荛口，歌回雅颂音。  
此时无一盏，何以快舆情。  

王令　何处难忘酒十首  
何处难忘酒，登贤入用初。  
一身兼禹稷，四海再唐虞。  
去圣千年恨，明时一日舒。  
此时无一盏，何以酹享衢。  

王令　何处难忘酒十首  
何处难忘酒，王朝四海中。  
鱼鸢上下乐，羌狄朔南通。  
万玉丛丹陛，千簪合辟雍。  
此时无一盏，何以乐成功。  

王令　何处难忘酒十首  
何处难忘酒，君王宴豫年。  
群谋安一统，无口议将然。  
闲暇开元後，优游大业前。  
此时无一盏，何以慰遗贤。  

王令　何处难忘酒十首  
何处难忘酒，王臣立荩方。  
群邪终自直，万死不摧刚。  
社鼠旁难塞，龙鳞逆易伤。  
此时无一盏，何以洗忧肠。  

王令　何处难忘酒十首  
何处难忘酒，穷边壮士歌。  
寒弓弯未试，秋剑拔新磨。  
月落阴山暗，沙昏伏甲多。  
此时无一盏，何以陷前戈。  

王令　何处难忘酒十首  
何处难忘酒，欃枪世不平。  
孤儿未胜甲，孀母送为兵。  
气绝心肝裂，号穷血泪横。  
此时无一盏，何以活余生。  

王令　何处难忘酒十首  
何处难忘酒，穷才世不知。  
出门无直道，开口碍当时。  
白发无端速，青山不忍期。  
此时无一盏，何以慰忧思。  

王令　何处难忘酒十首  
何处难忘酒，亡君复旧游。  
黍离经故国，麦秀悼前羞。  
远目何胜尽，行车逆自留。  
此时无一盏，何以谢悠悠。  

王令　和洪与权  
沟中老弱转流尸，夫不容妻母弃儿。  
常得民愚犹是幸，不然死等更何为。  
布衣空有蒿莱泪，肉食方多妾马思。  
君也天心省民数，未加死所又何辞。  

王令　和人春雪  
莫叹年来雪句迟，雪迟诗句更依微。  
风来海国盐波涸，春人仙田玉气肥。  
雏鹤暖娇摇羽脱，老龙枯痒退鳞飞。  
天工人代如端的，安得吾能及九畿。  

王令　和人促织  
秋虫何尔亦匆匆，何处人心与尔同。  
梦枕几年悬客泪，晓窗残月破西风。  
人思绝漠冰霜早，妇叹穷阎杼柚空。  
更有孤砧共岑寂，平明华发满青铜。  

王令　和人放鱼  
春溪水暖绿蒲沉，两两游鳞跃紫金。  
必以直钓应不得，果知非命亦何心。  
舟吞远海鲸鲵老，饵满平湖网罟深。  
纵尔岂知吾有意，渭川人去事难寻。  

王令　和人孤雁  
朔碛云深忆旧行，心惊汉月忽骞翔。  
江南水阔无天地，漠北沙寒有雪霜。  
远目送飞沉暮霭，西风吹影过斜阳。  
衡南未到归何日，须信张罗近稻粱。  

王令　和人古剑  
安知岁月几经今，传记汗漫不可寻。  
得自废墟埋万古，失曾飞将购千金。  
客思秋水龙泉冷，士叹中原虎穴深。  
好与壮夫同隐约，铁房寒涩壁尘侵。  

王令　和人久雨  
拂拂春郊起绿烟，群农日日望岂年。  
龙移海去遗天漏，蚓得泥深乐地穿。  
忆酒有心吞俗价，伤春无语寄哀弦。  
无田却作无忧者，嬴得岂凶一听天。  

王令　和人双柏  
一时封植由谁力，万古樵莱偶自全。  
不惜以材同失地，好留更老共支天。  
人疑久有神灵守，客爱生无雨露偏。  
为语长松号孤劲，得秦封爵果何缘。  

王令　和束蒙初九日不见菊登高  
从来秋菊不曾栽，敢向西风怨不开。  
我自伤秋有高兴，非关特为菊花来。  

王令　和束熙之论旧  
当年龆龀偶同门，餬口重来已十春。  
仰叹早成浑属子，始知老拙尽输人。  
火烟论友劳薰灼，桂蘖为生合苦辛。  
待看圣贤堂奥去，愿持箕帚扫遗尘。  

王令　和束熙之雨後  
猎猎风吹雨气腥，谁翻碧海踏天倾。  
如何农畯三时望，只得官蛙一处鸣。  
何处断虹残冷落，有时斜照暂分明。  
当车收辙云藏迹，依旧晴空万里平。  

王令　和孙莘老将赴太平二首  
先生素志已形诗，弟子何妨鼓瑟希。  
时若伊周方有任，命如孔孟可无归。  
要终四海乘槎去，高谢西山食粟非。  
此道难言身未果，且当从世共依违。  

王令　和孙莘老将赴太平二首  
纷纷世俗竞朱金，仕道人人说直寻。  
但以一官求养志，岂於千古有遗心。  
嗜偏羊枣情何甚，戏及牛刀意自深。  
何日山林遂归计，南风进讲五弦琴。  

王令　和朱元弼春游  
闭门无著只疏慵，谩出留连与众同。  
柳却有情愁落日，花惟能笑谢东风。  
恨无日到三春外，尽看人狂六极中。  
泛泛相逢且相笑，久将吾道付穷通。  

王令　呼鸡  
鸡呼鸡来前，犬嗾犬至止。  
夫岂必可召，役以食乃尔。  
令吾曷为悲，人而鸡犬为。  
自计无自存，西山谢夷齐。  

王令　还东野诗  
吾於古人少所同，惟识韩家十八翁。  
其辞浩大无崖岸，有似碧海吞浸秋晴空。  
此老颇自负，把人常常看。  
于时未尝有夸诧，只说东野口不乾。  
我生最迟暮，不识东野身。  
能得韩老低头拜，料得亦是无量文章人。  
前日杜子长，借我孟子诗。  
三日三夜读不倦，坐得脊折臀生胑。  
旁人笑我苦若是，何为竟此故字纸。  
童子请我愿去烧，此诗苦涩读不喜。  
吾闻旁人笑，叹之殊不已。  
又畏童子言，藏之不敢示。  
奈何天下俱若然，吾与东野安得不泯焉。  

王令　还萧几道诗卷  
武夷山骨插青冥，秀气中蟠产俊英。  
高似君平于市隐，穷如东野以诗鸣。  
骅骝老骋青云足，绿绮纯含太古声。  
顾我自忧衰病久，为君双眼暂时明。  

王令　羁旅呈介甫  
羁旅迫岁晚，班毛混满簪。  
游无輠下马，坐乏囊中金。  
尘涨风声浊，天昏雪气深。  
幸闻清论数，竟日解悲吟。  

王令　寄聱隅先生黄曦  
王朝簪笏拥天扉，肯以经纶假布衣。  
老信苍生终有命，穷忧当世益思归。  
一身谁作千年雍，两眼空看万事非。  
闻说韦编日开阅，可应三复叹知几。  

王令　寄崔伯易  
扰扰闾巷士，过我何所为。  
屡来徒我烦，不来我弗思。  
少年乐知闻，喜与客子随。  
晚岁事恬默，与世益参差。  
骑马出寻人，中路辄自归。  
归来亦何乐，书史自相期。  
已与往者亲，可无兹世违。  
欲语无所得，起视北雁飞。  
念子远千里，昔别今已期。  
寄声虽云多，所得竟亦稀。  
近者忽报书，期我往就之。  
不知予苦穷，系此不可离。  
尚迫朝暮忧，宁有道路资。  
人生少所同，老去财几时。  
予势既若此，子复不肯来。  
但恐百年间，龃龉终莫齐。  
诗以寄子招，亦以写我悲。  

王令　寄都下二三子失举二首  
翘翘数子拔群伦，落笔文章妙有神。  
清世暂时藏琬琰，红尘终不卧麒麟。  
淹留京国三年客，牢落江河一病身。  
得丧穷通虽付命，双眸忍泪已沾巾。  

王令　寄都下二三子失举二首  
太学虀盐共苦辛，寒窗笔砚日相亲。  
梁王台畔一分袂，扬子江头三换春。  
箧里黄金须买酒，鬓边白发解欺人。  
穷通得丧谁能定，况是男儿有此身。  

王令　寄衡父满翁  
只卓来篇不许双，社坛高处立旌幢。  
自知孤敌难为胜，欲竖长幡一面降。  
须学依墙勤哭楚，莫同伏弩助收庞。  
何时玉手归重搦，笑倒秋醪潋灩缸。  

王令　寄洪与权  
剑气寒高倚暮空，男儿日月鏁心胸。  
莫藏牙爪同痴虎，好召风雷起卧龙。  
旧说王侯无世种，古尝富贵及耕佣。  
须将大道为奇遇，莫踏人间龌龊纵。  

王令　寄洪与权  
与权江南来，适自满门会。  
初无合我志，财以客面待。  
时时相钓探，稍稍互酬对。  
根源豁披张，扃鐍失分解。  
君然颔还嗟，我恐敬若戴。  
相逢时既多，相待两交快。  
予初请子交，子曰何可外。  
中又谢不德，卒曰吾而爱。  
既而第以年，子合我兄拜。  
扬虽士云多，往往事冠带。  
中间满夫子，崛出百万最。  
更以子从之，而吾米则稗。  
朋从偶许攀，会合日与在。  
春晨巧夸招，月夕因论话。  
书狂逸飞蛇，棋毒甚含虿。  
相谋务奇胜，聚口笑拙败。  
贪髈不知岁，冬律忽移再。  
余饥奔先西，饿色面留菜。  
子待去亦恨，书以问我奈。  
别来君何如，思子我心痗。  
朋分无旧欢，世险有新态。  
高言足瑕疵，俗学牵细碎。  
贫知身贵重，病觉学力怠。  
壮心已无多，况去日有退。  
豫期後相见，顽陋徒老大。  
好勤寄余书，思子百忧萃。  

王令　寄黄任道  
劳生滚滚欲何如，去发纷纷日满梳。  
万古圣贤同梦寐，百年天地只蘧蓏。  
诗书计出田园後，岁月期收道路余。  
安得优游似濠上，共将谈笑戏观鱼。  

王令　寄介甫  
已推事业皆归命，空有文章自满家。  
借使牛羊虽有责，岂于凤鸟独无嗟。  
人留孟子皆非道，客议扬雄正自哗。  
贤哲相望每千古，得逢犹说与时差。  

王令　寄介甫  
天门廉陛郁巍巍，势利宁无淡泊讥。  
谁与跖徒争有道，好思吾党共言归。  
古人踽踽今何取，天下滔滔昔已非。  
终见乘桴去沧海，好留余地许相依。  

王令　寄李常伯满粹翁  
我思古人不可见，独以两眼纸上求。  
苦读才疲即伏枕，亦冀梦寐从之游。  
每疑贤圣世间有，岂独古出今则不。  
心之所藏弗面见，常恨世腹不可搜。  
虽然其中充美者，间或外发文章彪。  
扬淮而南谁名声，盛说李满乾万喉。  
青天白日所同见，众亦不敢加瑕疵。  
而余零丁始就学，独矫众弃先拈收。  
要其所学与必至，不止颜孟须孔周。  
决将健走独取到，顾我不肯少待留。  
新诗惠见荐自讋，若遇重压并见投。  
星机织成副地锦，神冶铸出舂天矛。  
辉光交华目反眩，噍咀过美涎井流。  
退归畏爱复愿学，恍若见富潜谋偷。  
顾其才力非当对，犹以一发紖十牛。  
使我苦勉不少得，搦笔欲下先惭羞。  
有如姣恶各具体，肉骨不可强雕锼。  
或云才华乃天与，何寡不益多仍裒。  
几时高车得会合，预期蹈拚呼旁陬。  
临风呻哦欲有寄，自恨拙茧无长抽。  

王令　寄李君厚  

一笑东风去十年，重来稚子已差肩。  
脱衣呼客家声旧，把酒论心士气全。  
病骥远思牵直道，老鹰秋梦入青天。  
自言出处身无累，一把穷通寄自然。  

王令　寄吕惠卿吉甫兼简林伯通  
踷踷门外马，客至知谓谁。  
昔面尚未逢。那论心相知。  
揖客拜上堂，谢客辱弗遗。  
寒暑相问酬，唯诺坐无为。  
静默近尤远，多言足瑕玼。  
勉从客所论，还顾所雪非。  
念此废无益，对书坐长嘻。  
独思同怀子，念远莫见之。  
岂无寄我书，岁晚若苦迟。  
闻颇困王事，岂无闲暇时。  
况有同僚贤，相期在书诗。  
人生天地间，常恐食所縻。  
去就两莫谋，会合宁有期。  
余病不自乐，旧学益以隳。  
近者非所同，远者劳梦思。  
江水日夕东，道途宛而夷。  
寄书当在勤。无谓往还稀。  

王令　寄满粹翁  
心爱满夫子，论师不敢交。  
诚明大中性，二五老阳爻。  
後学谁思进，吾蒙久辱包。  
思之无见日，梦把客门敲。  

王令　寄满粹翁  
满子吾逢久，皇皇未见闲。  
老成终到孔，穷死亦为颜。  
学术思无际，诚明去一间。  
吾虽有心者，力苦未能攀。  

王令　寄满衡父  
寒业落傞傞，荆榛刺出柯。  
四邻松竹少，晚岁雪霜多。  
兹世居无可，劳生计奈何。  
此心须见子，不敢向人歌。  

王令　寄满居中衡父  
前会去莫追，後见来无期。  
别叹後见难，悔恨前会稀。  
惟吾衡父兄，金纯玉光辉。  
裁磨杀圭角，不与瓦砾齐。  
大匠陶百竓，不问履下泥。  
一衡举十钧，何弃毫与厘。  
余独何为人，乃不忍使遗。  
有如横道刍，万足踏不疑。  
子何哻好殊，独俯掇以归。  
整束使不茨，欲令杂兰芝。  
兰芝有天香，刍贱杂则非。  
然其厕置间，适与薰染资。  
文章每借观，罅隙窥晴曦。  
议论使坐听，穴瞶闻英池。  
春园或承招，游骑亦许随。  
剧云爱风枝，爇火围夜棋。  
纵谈心开张，倒笑冠欹披。  
匹马载以来，东首颈脰疲。  
夜梦不厌劳，百里夕一驰。  
想见目与眉，百障千藩篱。  
不虞自投置，遂若鸟遭黐。  
何时获因缘，连箠促马蹄。  
誓当尽晨昏，不复起退辞。  

王令　寄满子权  
西北风吹数纸诗，神门枢钥鬼关机。  
九原黄土英灵活，万古青天霹雳飞。  
我是懦夫无壮志，近思近日窃余辉。  
高楼暮插晴空肋，东望君心著翅归。  

王令　寄满子权  
昔心何悠悠，今学益漫漫。  
莽如浮江可，浩不际崖岸。  
生虽乐文子，勤不偿几案。  
重编空堆尘，折简久枯汗。  
徒知陈市肆，表列环四畔。  
已无探讨勤，胡可贤否按。  
零丁晚观玄，泯灭旧习彖。  
得指来岁期，失忘去日筭。  
尝闻勤惰间，已是愚智判。  
蒙羞欲何颜，避耻愧无翰。  
不能绳己怠，何力禁人叛。  
文章触世嫌，议语限客窜。  
时牵好恶卑，俗挠是非乱。  
早衰夺旧刚，多病袭新懦。  
心经衣食艰，事废米盐半。  
何谋脱身去，割迹与俗断。  
耕荒食新收，凿窒复旧贯。  
念生如冬冰，至死仅春泮。  
其间能几时，何恃苦自缓。  
翩翩淮南英，显显士林冠。  
方予未为游，辱子昔同閈。  
篇章觌新华，论说听横捍。  
包奇晚自走，去实王府玩。  
近书何相撩，颇以名见谩。  
不知老者拙，弃此久已断。  
子方勇自树，解辔纵新騛。  
行期拾舂青，采缀绾归腕。  
乖离思旧欢，迁徙就新绊。  
无琴虽自歌，有酒欲谁伴。  
闲暇当寄诗，持此资贸换。  

王令　寄满子权  
吾爱子权诗，苦嚼味不尽。  
穷思欲名状，百比无一近。  
初如贪追兵，屡请忽许进。  
旗旄左右幢，戟剑後先刃。  
方争奋拏先，忽睹斩乱猣。  
徐驱得平郊，万甲合一阵。  
偏裨走起颇，中间坐吴膑。  
喊呀斗志酣，彷佛穷敌訒。  
前军奔交兵，後马走断紖。  
须臾声金收，万噪快一儁。  
群降挑戈矛，叩拜乞用衅。  
苍黄请命间，窃视不敢瞬。  
玄云压空虚，半夜暴霆震。  
睡耳起欲掩，惊仆失肝肾。  
壮者固已然，况余乃龆龀。  
及其久详味，欲吐复自恡。  
有如罗百珍，次第嘬嚼顺。  
贪丰不辞多，爱美忘余餶。  
故其留人口，虽久咽喉润。  
何时匹马来，畏爱气两振。  
唯其未合间，如不获谢蔺。  
望风为此诗，颠倒犹合烬。  

王令　寄满子权  
子权今谓何，又不治简书。  
子素赐我多，岂以此遂疏。  
予亦如常时，病与贫　　俱。  
冉冉草没阶，客脚不踏庐。  
贵者事名位，崖岸夸异殊。  
贤者纵肯来，顾我欲取无。  
惟余龊龊徒，吾亦羞与居。  
潭潭一室空，编帙环三隅。  
暴阳不忧偿，偷饱幸未诛，  
且可延朝昏，忧思老顽愚。  
独有思子怀，涕下时喑鸣。  

王令　寄满子权二首  
窗前午枕梦忘还，门外清风旴　掩关。  
天下谁当千古後，床头自笑六经闲。  
能将道系穷通里，安用身居进退间。  
自愧公心犹有蔽，清时无日不思山。  

王令　寄满子权二首  
终年谋食亦何得，浪取穷愁只自侵。  
饿死有时非正命，劳生几不愧常心。  
百年此去尘埃在，万古从来意思深。  
莫说山林是轻往，穷来无计得山林。  

王令　寄束伯仁  
身逐南舟去不回，匡庐留滞得徘徊。  
峰头夜宿平看斗，岩下朝阴府听雷。  
西顾波涛浮日月，东归天地入尘埃。  
何时得遂幽栖志，常把韦编静处开。  

王令　寄宿倅陆经子履  
勋业悠悠未可贪，直须随处酌醺酣。  
君知仕路三无愠，我与人情七不堪。  
闻借朱衣为别乘，想回青眼忆高谈。  
东风尚有西行约，甬水桥边定解骖。  

王令　寄孙莘老  
默默曹自得，劳劳非吾任。  
不与君子逢，谁复明此心。  
偶客来自南，口有千里音。  
知无木索勤，颇复山水吟。  
对之为一笑，欣如获千金。  
宣城风物佳，古语昔已忱。  
太平又其有，道途邈幽深。  
溪流渺弯环，山劫屹抱临。  
况复寂寞人，黄绶事陆沉。  
公田秫既收，客席酒屡斟。  
悔予昔南浮，不往一就寻。  
波涛忘日月，疾病废古今。  
归来就羁衔，外虑日已侵。  
适时愧非才，对客辄自瘖。  
譬如火灸肤，暂忍久莫禁。  
惟思百亩田，为可足釜鬵。  
投身脱世箝，敛足蹈古箴。  
寄言所同怀，相期在中林。  

王令　寄题韩丞相定州阅古堂  
始闻定作阅古堂，又闻定有阅古诗。  
扬之远定五千里，思得两翅擘以飞。  
偶闻人来说堂事，初敞两壁无尘疵。  
闲时公来命绘匠，亲以玉指交画挥。  
教令某载若某状，匠拜奉命唯不辞。  
左图守相父母吏，右状将帅熊罴姿。  
长冠峨峨伟笏佩，斗以玄白为裳衣。  
屹如丁宁立以议，逊若避让行而随。  
图成俨毅色可讋，过吏不敢窃目窥。  
仍令大笔署行事，写出黑胆朱肝脾。  
死者有灵如不泯，合有英气来附兹。  
故公之谋不知出，宜有神鬼阴助其。  
茫茫九泉谓已朽，岂意一旦存形仪。  
请留中壁素莫绘，待千岁後公以归。  
当搜国匠第一手，状写公像存依稀。  
要知文完武绳备，遗与万世瞻思资。  
我知观者定堕泪，不复岘首羊公碑。  
又闻当世大手笔，磊砢诗句相撑支。  
手搏蛟龙拔解角，爪擘虎豹金脱皮。  
郓州溪堂遂寂寞，韩诗尘蔽人不吹。  
想应从此传万世，粹玉贯串珠萦累。  
小戎何为尚缩伏，久滞公斧血不滋。  
何时功成事业就，两手一扫清三垂。  
归来天子喜以颔，泰阶辉焕平无欺。  
次招当世草茅士，各仗呈露心腹披。  
缔裾联缨上廊庙，留与後世图为师。  
然後回谢阅古堂，彼合异代今一时。  

王令　寄题宣州太平县众乐亭为孙莘老作  
令君架亭乐荒幽，得地适与万景投。  
亭成虽名为众乐，地偮无客谁与游。  
讼休民去吏随散，独有文字与令留。  
把书开阖坐自笑，回视令职忘卑陬。  
昔闻酒贱喜易醉，今说鱼美予何忧。  
弹琴有声尚近俗，要解弦绝以意求。  
况持高怀屈下邑，志气略与彭泽侔。  
身婴民忧手持版，心爱山水宁非俞。  
景好不见但闻说，使我耳目私相仇。  
亭前行迹不破草，亭下野鸟常喧啾。  
山云朝嘘翠巘出，海月夜下清溪浮。  
春花夏荫已有爱，况使风雪回冬秋。  
借予不得与快意，共上岑崒望九州。  
黄山闻好眼未识，梦想欲到迷无由。  
图传粉墨固未好，愿假壮笔一揽收。  
果逢来篇骋雄胜，若执造化穷雕锼。  
一时文工岂不伟，千里寄我何以酬。  
耳昏俗语久欲洗，为我一谢山前流。  

王令　寄王正叔  
微生不过人，气力两眇麽。  
力学失自谋，径古与今左。  
病世相陷贼，树性期刚果。  
岂不中是时，然亦未尝过。  
奈何众好殊，未语咻已夥。  
伥伥独何之，云云锐亦挫。  
忠言不售耳，直面屡得唾。  
怒目瞠以环，谤口焰而女。  
出门先自羞，有衣恍疑裸。  
过市不成步，伛偻侔鳖跛。  
周旋不出扉，迷若蚁循磨。  
人恶固为甚，自厌近亦颇。  
媚世定有术，欲学从谁可。  
必也泥自售，恐由此始祸。  
贤子远相问，幸有以教我。  
得报速是宜，翘企不容坐。  

王令　寄王正叔  
形骸饫餍城市劳，思得远去与俗逃。  
借来马病行欲到，著鞭迫急翻奔跳。  
连绵半日走十堠，急雨随湿衣与袍。  
到家觅火烘衣湿，亟书名纸挥墨毫。  
由来道同志易合，顾人谓我此可交。  
形秽向逢珠在侧，联坐愧用狗续貂。  
喜爱常令对面目，招延不许他有庖。  
玄谈直抵世不到，大论许致君为尧。  
喧呼脱落笑绝倒，中乐不肯旁诮嘲。  
久孤得聚气遂振，张目视人皆麽幺。  
促席捉手坐接膝，不肯放去逾分宵。  
平明懒睡未及起，稠叠仆足烦见招。  
披囊示我文数纸，晚霞烂漫新晴霄。  
魂迷心醉不敢议，畏伏缩若鼠见猫。  
同骑疲马远眺望，独止不进须连镳。  
江东山水雅岂富，熟视若在图书杪。  
嶙峋高疑地作限，浪渺远若天不包。  
是时高秋鲈可鱠，爱欲弃绶同鱼舠。  
直道有知私自贺，生平郁结数日消。  
笑颜快意面改色，食饮惬足肠生膋。  
今之腐儒不可洽，欲近俗气先腥臊。  
寻常语我我不听，视如秋月鸣蜩蟧。  
数日忽得正叔语，温玉摐击金相敲。  
胸怀坦傥气焰大，天马断辔鲸横涛。  
惜乎偶会复促别，归鞭行袖相交飘。  
还家日益无聊赖，口久不语如著胶。  
畏人常先走木猭，得食每後残桃螬。  
飘风西来岁月晚，寒压天面低不凹。  
一夕浓霜死群翠，病若火逼毛发焦。  
鸣鸿南飞地得暖，鸦乌暮去林有巢。  
使人对之亦自感，平时乃此穷途号。  
百忧丛侵方寸乱，顶发不痒手自搔。  
时时强酒期自醉，不忍把笔私成骚。  
近嫌文字不足学，欲出简札临渊抛。  
惟思边堠愿得到，耳静意若闻金刀。  
安得铁马十数万，少负弩矢加矛腰。  
力在快战不愿守，直令痺斗而血鏖。  
东西南北四问罪，使人不敢诬天骄。  
增尸为城骨筑垒，滴血衅地尘不嚣。  
归来再拜贺太平，亟出敌首都城枭。  
如何壮志不可遂，穷愁压挫朱颜雕。  
因君佑我故道此，以代面语相喧呶。  

王令　寄朱元弼  
春城春雨绿春潭，冉冉归舟上去帆。  
爱子有诗留我别，悔予无酒僯君衔。  
东风随卷行人袖，落日犹明去客衫。  
好有新诗寄幽寂，我心无泊似摇{左方右参}。  

王令　寄姊夫焦韫叔兼简三姊  
风舟挽晴江，载客日夜行。  
身远心在家，腹肠何由平。  
未知所到期，先计还归程。  
时寻别时语，涕泪下纵横。  
仰观风中云，下视水上萍。  
共在天地间，可无同飘零。  
泻此樽中酒，美鱼其饮羹。  
虽饱不厌饥，强醉终自醒。  
笑言虽在远，音问犹有形。  
愿因东南风，时寄西北声。  

王令　暨阳居四首  
出无王事牵，入不治居舍。  
蒿藜入墙屋，尘垢变几架。  
糟糠苟无忧，智力取自暇。  
逢诗即废日，得客辄忘夜。  
积懒遂成性，习勤反如诈。  
几不类怠傲，愧耻将何谢。  

王令　暨阳居四首  
身非爵与官，车马久不谋。  
家无田仓储，雀鼠非我仇。  
朝出从入居，诗书讲前修。  
暮从儿子嬉，欢笑何所忧。  
闲将筋力疲，懒使志虑收。  
斗糈尚烦送，谁谓能无求。  

王令　暨阳居四首  
自吾暨阳居，已见月四周。  
流年不我谋，寒暑忽已遒。  
老来何足叹，苟死固可羞。  
子今用力薄，暮齿将何收。  

王令　暨阳居四首  
斯道久泯泯，斯人固悠悠。  
归豚非吾心，在礼恶不酬。  
从人效屈伸，俯仰不自由。  
於命有当然，信矣何足羞。  

王令　甲午雪  
平居汩汩喜自堕，万事过目不省窥。  
一年南北两见雪，未始把笔成一诗。  
朝看气象浩茫昧，夜归瞑想通幽疑。  
梦乘虚空谒帝所，硄祔象柱承琼榱。  
坦涂壁垩相照射，鹤扇亏蔽狐腋帷。  
帝旁鲜鲜舞万女，宝绡雅冶吹裳衣。  
累蠙贯瑀错组佩，斥弃朱黛素两眉。  
撩搔王母戏华发，袒脱姑射争肤肌。  
提璫掷珥互投报，顾我尘垢加笑讥。  
其傍临临立万鬼，帝所宠与借色辞。  
密叮细紵赐裘舄，笑齿发露寒差差。  
诸神敛避不敢望，弃唾堕落成珠玑。  
朝懽唏怡弃烟霞，暮慨吁吸成云霏。  
互偷天帑购党与，散布万珏分千珪。  
纨罗练縠不计数，逆取倒曳交横披。  
鞭驱巨灵劫夸父，挥斧解系关星机。  
东观貀颓堕壁角，南顾秃魋亡斗箕。  
其他杂冗莫分辨，徒见漫乱如箩筛。  
雷公争前泣诉帝，至此岂可无省知。  
愿分羽卫勑天讨，助以积雹千山齐。  
金神拥遏按行道，後乘驾以万玉蝩。  
实分联翻夹铁盾，玉戟钩孑横珠旗。  
天风萧萧吹缟素，贝甲合阵穷天围。  
磨砮插羽注万矢，强弩竞发相联飞。  
奸穷诈极不保守，引组自缚相连归。  
累俘奏凯闯天陛，越雉拔羽按舞仪。  
帝呼祝融付焚弃，散灰下地无留遗。  
徵朋索党计轻重，斩戮屏翳囚风师。  
扶桑曈曈露轩豁，日御复反天衢驰。  
觉来四顾骇皓白，心与恍惚争是非。  
冬雷无声电不照，疑亦众鬼乘其私。  
天高地下非所职，且可把酒无嗟咨。  

王令　江城  
江城酒熟贱卖醉，江人提鱼不到市。  
半道得钱相和歌，翁倒子扶相枕睡。  
江南山高不见天，江北水远无复地。  
马惊堕崖舟覆波，可惜行人死声利。  

王令　江上  
浩渺烟波不可名，我来闲自渥尘缨。  
久思沧海收身去，安得长舟破浪行。  
天阔水云连黯淡，日闲鸥鹭自飞鸣。  
屈平死後渔人尽，後世凭谁论浊清。  

王令　江上  
羃羃江城没远烟，暮云归族忽相连。  
春江流水出天外，晚渡归舟下日边。  
杏萼春深翻浅缬，柳花风远曳晴绵。  
无钱买得江头树，输与渔人系钓船。  

王令　江上词  
江之水兮东流，泝湍流兮寄人舟。  
舟无裮兮载函重，风乘波兮棹人用。  
济不济兮奈何，横中流兮涕滂沱。  
来何为兮不待，今虽嗟兮安悔。  
舟方乘兮人不吾以，覆且溺兮我则同人死。  
江之水兮东流，济欲济兮何由。  
水浸浸兮滩露，暮涛下兮夜潦收。  
舟不行兮推之於陆，力不足兮汗颜，  
行无由兮涂足。时不逝兮奈何，  
归日暮兮涂远，去风高兮水波。  
行踌躇兮伫望，聊逍遥兮永歌。  
江之水兮东流，沿湍流兮望归舟。  
舟来归兮何时，步芳洲兮濯足，  
陟南山兮采薇。江风波兮日暮，  
望夫人兮未来。江之水兮东流，  
沿湍流兮望归舟。风滔滔兮浪波苦，  
嗟往者兮未还，惜行人兮将去。  
去何适兮归何时，执子手兮牵子衣。  
行何如兮来复，济岂无兮他时。  

王令　江上四首  
风吹平江起长澜，野客坐啸酒在颜。  
兴来就上南山观。固应散发游更好，  
何用美质加弊冠。  

王令　江上四首  
梦载十舟胜一钩，曳缗万里悬十牛。  
饱食身至东海投。还踞秦山待鱼食，  
所得果可餵九州。  

王令　江上四首  
山头斫竹下作竿，系钩沉水坐岸观。  
饵微水浊鱼不干。栖迟终日或有得，  
归去犹可妻子欢。  

王令　江上四首  
江头风平可照水，衣冠面目略相似。  
与我同笑固相喜。何用妄携客子来，  
不可与语祗相视。  

王令　交难赠杜渐  
两鼠共谋渴，相饮期入水。  
一鼠下缒缶。一鼠上衔尾。  
前鼠以之跌，後鼠以之死。  
鼠死何足噫，夫人才可悲。  
平地把手笑，乘崖拨足挤。  
贼防易为力，壮楗完墙篱。  
交防难为人，笑面恶肝脾。  
前日信其是，今日悟其非。  
安得先知明，有如灼火龟。  
然则奈之何，期子同吁戏。  

王令　金山  
马蹄行尽九州闲，无处欢娱得破颜。  
只有此中宜旷望，谁令天作海门山。  

王令　金山  
长江从天来，意欲以地分。  
西山避之逃，东山开为门。  
木石所不捍，土沙固随奔。  
东西两随海，势已无完坤。  
如何中流居，独遏万里浑。  
坤维赖系得，地灵烦窥扪。  
不然已飘泊，两分不相存。  
禹力所不除，天意固可论。  
余欲沉九渊，下视万古根。  
畏强激常情，中立爱此墩。  
诗成欲谁和，感慨心徒烦。  

王令　金山寺  
万顷清江浸碧山，乾坤都向此中宽。  
楼台影落鱼龙骇，钟磬声来水石寒。  
日暮海门飞白鸟，潮回瓜步见黄滩。  
当时户外风波恶，只得高僧静处看。  

王令　金绳挂空虚自勉兼示束孝先  
金绳挂空虚，日月系两垂。  
天童坐戏弄，纵掣成东西。  
百年未死间，昼夜无穷期。  
短短固可惜，舒舒定非宜。  
有闻未之行，有学未及知。  
白发已班疏，朱颜亦童黎。  
智虑昏晚年，聪明退前时。  
纵欲加自修，去日何胜追。  
奈何少自废，老则成空悲。  

王令　九曲池悼古  
刳地决凿波，深流隐木鹅。  
樯高帆系锦，堤暖柳藏河。  
泰甚心方兆，颠危念则那。  
去都如脱屣，东下若廖疴。  
殿脚千论女，宫眉斛计螺。  
迷楼插空远，水调揭声和。  
忠切闻无路，愚谀面自阿。  
君颜未回笑，贼首已称戈。  
运去天移鼎，人迁地见禾。  
当年遗废沼，及此尚名歌。  
古往悲奚寄，今传迹未讹。  
水寒波刺甲，土老岸髯莎。  
落照留归鸟，西风困旧荷。  
暮林迷远屿，夕霭暝前波。  
亡国谁堪问，羁人恨自多。  
凭栏不成去，归意为蹉跎。  

王令　九日寄满子权  
懒将衰病照清流，为有归心欲白头。  
幸自好花开便笑，不甘为客见成愁。  
长歌欲强秋风醉，高处先输俗子游。  
我在无聊元亮死，当年今日共悠悠。  

王令　酒船  
刳木以为舟，盖取诸涣象。  
有能为其模，黄金役良匠。  
虚中无樯楫，所载惟佳酿。  
绣段围华堂，妖姬发清唱。  
坐乘欢来时，落日翻红浪。  
试问醉乡游，何如江海上。  

王令　举举媚学子  
举举媚学子，居曰不吾知。  
知而有不能，无乃失於欺。  
不知未为患，不欺浩难期。  
咄哉天下怀，何以天下为。  

王令　客次寄王正叔  
夜长梦反覆，百瞑百到家。  
岁计晚未成，客愁与日加。  
长途千万门，何地容我过。  
而子壮亦贫，与余同一歌。  

王令　客杭思李常伯满粹翁及衡父子权因寄此  
始予既迂疏，城郭非所乐。  
闻吴富山水，思往颇计校。  
脱身东南来，见实与闻效。  
吴之山棱棱，吴水清不挠。  
岂无适之径，以可泳以棹。  
而独何为然，反门自闲罩。  
念我西北州，数子吴莫较。  
正心醇无醨，粹行莹不疱。  
递言张圣贤。赓口唱弟孝。  
大非友宜当，实可师而效。  
我愚不敢望，时以管觇豹。  
进如暗赴明，退必丑厌貌。  
自耻以别白，疾匝天地趠。  
坐思朝成痴，梦遇夜不觉。  
山水虽素喜，实不如诲教。  
鸣呼何时归，作诗以自闹。  

王令　口占示姊  
盎竭囊空且笑歌，更从吾命听如何。  
不须直有牛羊乐，只以无求富自多。  

王令　哭辞  
一哭摧心肝，屡哭雕朱颜。  
心肝摧日痛，朱颜雕日乾。  
二十人未肚，我衰已毛斑。  
古人不得见，今人诚可叹。  

王令　哭诗六章  
死者徒已死，思之恨无涯。  
生者非素心，还作死者嗟。  
今古悲略同，斯道竟奈何。  
哀弦直易绝，哭词曲难歌。  

王令　哭诗六章  
朝哭声吁吁，暮哭声转无。  
声无血随尽，安得目不枯。  
目枯不足叹，无目心自安。  
目存多所见，不若无目完。  

王令　哭诗六章  
切切复切切，泪尽琴弦绝。  
愤气吐不出，内作心肝热。  
朝浆渴不胜，暮潦浊不清。  
何以慰我怀，安得沧海冰。  

王令　哭诗六章  
器莫傍沧海，泪落长海流。  
流深风涛多，驾荡覆我舟。  
不若洒春草，荆榛芜蔓茎。  
怨气触草死，犹得香兰生。  

王令　哭诗六章  
朝歌忧思多，暮歌无奈何。  
偶叹气亦绝，未恸血先沱。  
泪落入口少，不如出眼多。  
安得常病躯，不为瘠且瘥。  

王令　哭诗六章  
目虽泪所出，由来心乃源。  
白日照我面，意欲乾丸澜。  
而不照我心，我泪何由乾。  
况在重云遮，使我何自安。  

王令　苦热  
土燥木根焦，禽穷自拔毛。  
龙遗赤日走，天避火云高。  
虎惧千山炽，鲸忧四海熬。  
风微不饱腹，蝉亦为身号。  

王令　快哉行呈诸友兼简仲美  
脱巾草坐踏地歌，花影落酒生红波。  
拔剑横膝仰面笑，醒眼不识天为何。  
平时尘土埋英雄，却学弄笔为雕虫。  
太阿补履不足用，老骥捕鼠终无功。  
安得雄心大胆子，与之把臂论心事。  
不使生前眼见仇，何用死时尸磔市。  
人生病老多壮时，百岁只如梭过机。  
安能局促努筋力，眼穿仰望丹桂枝。  

王令　离高邮答谢朱元弼兼简崔伯易  
昔来何悠悠，今去亦泛泛。  
岂自果进退，姑且便饮啖。  
三代今去辽，士食久已滥。  
徒死不为义，可无苟石担。  
平生堕百为，且就投铅椠。  
束身入世程，开口就人叹。  
怒喜有失得，眉睫烦窥瞰。  
野鸟或在笼，山猿有终槛。  
能安此为命，虽失亦何憾。  
予尝勇自明，磨古得前监。  
抱关贤所容，较猎圣或暂。  
庶未负初学，尚为神所监。  
予行人之嗟，我笑不为颔。  
子独辱所厚，以诗系归缆。  
命和始自书，狂言庶非儳。  

王令　李南夫罢举归隐  
梦寐风仪近十年，尘埃无路睹云天。  
清朝未得荣簪绂，黄卷何妨乐圣贤。  
物外高情谁与共，人间佳句已争传。  
欲知富贵终难动，一片丹心本寂然。  

王令　帘  
高明庭宇好崇基，枉把疏帘窣地垂。  
必欲满堂阴有乐，谁能暗室自无欺。  
卷舒未必风无意，间隙须防燕解窥。  
莫道人终可遮障，可终遮障亦何为。  

王令　良农  
良农手足胝，老贾不亲犁。  
歉岁糠糟绝，高门犬马肥。  
天心不宜咎，人理自谁尸。  
安得悠悠者，来同予一悲。  

王令　临别瓜州  
十年来往常依依，此日复去来何时。  
青山有意退弗忍，白发不逢归未迟。  
乾坤不尽万里望，草木无限西风悲。  
尘缨欲濯恶独洁，沧浪流去清无涯。  

王令　令既有高邸之行而束孝先兄弟索余诗云  
扰扰利学者，久不可与谋。  
读书乃何为，老不知轲丘。  
弗恤义所在，务期高爵收。  
尝闻失则嗟，不闻得之羞。  
知谁洪其源，使世乘其流。  
於今已汗漫，更久将遡游。  
尝闻古人言，饕餮为共兜。  
谓恶岂必多，偷饱德弗修。  
不知自思者，舍此何所由。  
故余早知惧，誓将异人求。  
宁为寒饿嗟，不同富贵讴。  
此行况有获，师德高前修。  
因尝请子行，勉子无逗遛。  
於吾乃何有，同病不独瘳。  
虽爱谓予然，尚疑子终不。  
惜子有高材，竿幢揭华旒。  
苟能自摆去，不为世学囚。  
行将见远到，强弩射弱菆。  
何必请予诗，自合治子輈。  

王令　龙池二绝  
满目尘埃白日阴，皇天无命且深沉。  
终当力卷沧溟水，来作人间十日霖。  

王令　龙池二绝  
尽道神龙此有灵，一池澄静暮痕清。  
如何蟠屈无飞志，却放鸣蛙有怒声。  

王令　龙角砍和崔公度伯易  
尝闻蟨出轩辕丘，其长百寻围十牛。  
民惊臣愕争论酬，帝亦谓应土德修。  
赐蟨傍海连十洲，卑朝食壤暮饮流。  
仍命九龙狎其游，视龙有角急起羞。  
亟去诉帝龙有忧，帝怜不呵许为谋。  
召一龙食系其喉，挥万力士乘其头。  
披肉断角塞蟨求，蟨取而冠万鬼{左扌右歲}。  
雷号电泣竟莫捄，鼋擗鼍踊吊蛟虬。  
奋穴出哭劳鳝鰌，八龙怒走乞天仇。  
天赐六丁皆剑矛，取蟨拔角磔大幽。  
下龙载帝问何由，臣攀堕髯不可留。  
竟去不知天所尤，龙冤虽复骨不收。  
传流下古说易浮，我闻其语疑有由。  
以龙易蟨理若不，爱不知蔽似有繇。  
人皆伤龙为叹呼，我独鄙其与祸投。  
尝闻龙德神自周，出飞于天入海休，  
弃此不处与蟨俦。以养就人理固偷，  
果恐以此嗟何仇。我来佰爱遗角觩，  
是非欲竟理莫搜。君学穷物功搳掊，  
其说独挽万茧抽。当有实论破众廲，  
勉矣投以钓海钩。  

王令　龙兴双树  
春城花草穷朱殷，俗儿趁走脚欲穿。  
闲来无悰喜自适，时到双树为奇观。  
庄如天官植幢盖，毅若壮士苍衣冠。  
老枝叉芽忽并出，似欲并力擎青天。  
灵根深盘不可究，疑与地轴相拘挛。  
不知培栽竟谁手，而又始植为何年。  
行扪步遶不可问，但见茂色连云烟。  
东风牵人少游此，佛屋日日重门关。  
虽有大荫人不及，於此尤得志士怜。  
束蒿为楹樗为柱，居者略不忧其颠。  
乃令遗材抱美植，不得总载桷与椽。  
高堂倾欹未支柱，匠者日亦经其边。  
不思大干有强用，反以斧钝难其坚。  
吁今谁是爱材者，定知惜此双树篇。  

王令　楼上曲  
逆口不唱当时歌，当时笑声与曲和。  
忍目不视当时字，当时字写当时意。  
当时意断字空存，纵有前歌不忍闻。  
楼凭西北栏干暖，病眼看天泪瘴昏。  
望望行云迷笑电，晓梦依稀有时见。  
只眉聚绿眼揉红，犹似临归别时面。  
秋夜迟迟夜灯短，翠被孤眠不成暖。  
旧时笑月不长圆，如今愁看月空满。  
武陵几欲寻归路，桃花迷人不知步。  
霜余芳草不成青，暮鸿飞入斜阳去。  

王令　楼上望湖  
楼上人肠渴欲枯，楼前终日望平湖。  
无舟得往沧浪去，为问渔人得意无。  

王令　露筋贞女庙  
待夫以死如知命，信己轻生可谓贞。  
指尔为愚今尚众，莫言吾志不难行。  

王令　鲁仲连辞赵歌  
秋风起兮天寒，壮士醉酒兮歌解颜。  
螳螂何怒兮辙下，蚁何斗兮穴间，  
纷扰扰兮谁者则贤。井方崩兮治隧，  
屋且压兮雕椽。生则役兮弗系念此，  
祸至而知悔兮，身忽焉其已死。  
陶唐虞夏兮，今则古矣。  
彼秦且帝兮，连有蹈东海而死耳。  

王令　吕氏假山  
鲸牙鲲鬣相摩捽，巨灵戏撮天凹突。  
旧山风老狂云根，重湖冻脱秋波骨。  
我来谓怪非得真，醉揭碧海瞰蛟窟。  
不然禹鼎魑魅形，神颠鬼胁相撑挟。  

王令　旅次寄宝觉讷师  
小雨破宿暑，晓风忽焉遒。  
山深树翳阴，蜩蚻应已秋。  
清坐想高绝，语言谁应酬。  
岂不念一往，抱病终自留。  
羁旅少往还，有来或非俦。  
命仆一谢之，纵我冠屦休。  
移床上高堂，解书散床头。  
於此有嘉兴，念世谁与谋。  
独思山林入，兹意可绸缪。  
何当买田庐，共遂丘壑游。  

王令　落叶  
暮秋木落剥霜红，俄觉平林一夜空。  
茂遂本凭枝干力，却辞枝干逐西风。  

王令　梅花  
晓枝开早未多稠，屡嗅清香不忍收。  
万木已知春尽到，百花常负後来羞。  
东风也合相和暖，腊雪无端欲滞留。  
满眼萧疏正堪惜，莫将棋笛起人愁。  

王令　梅花  
风吹冬暖变春暖，江梅艳艳横新枝。  
经年不逢间何久，忽此相遇如有期。  
初开珊珊尚寂寞，仙人缀佩悬瑶玑。  
从日重来不可辨，漫漫月树留寒辉。  
清香芬敷去何远，可惜不使蝶得知。  
游人争至无弱夜，对之但笑果喜谁。  
不知春工用何术，抟造万物皆可为。  
得非各使出所巧，约与斗竞合一时。  
不然裁剪未易给，鞭役众鬼宁不噫。  
终年成功财几日，旋亦堕坏良可悲。  
传闻昔时大烹享，九牛合鼎羊豕随。  
一取所实荐滋味，神啜不吐人食宜。  
安知後世无所用，儿嚼不美还弃之。  
古今万事皆若此，为尔绕树成嗟咨。  

王令　猛虎  
猛虎出白日，其欲未易量。  
人人有怒心，常惧不敢戕。  
壮士独何者，忿气裂怒肠。  
脱身拔剑去，奋跃如惊翔。  
虽挟必胜术，岂无邂逅伤。  
虎不食壮士，壮士自虎当。  
意贪众人完，岂暇为躯防。  
虎死众人惠，虎存忧一乡。  
果哉彼丈夫，赖有一剑将。  
使其无所操，未免伏道旁。  
有剑不刺虎，为谋信非臧。  
无剑徒虎争，虽勇适为狂。  
利剑亦可嗟，人有我独亡。  
日暮南山阿，直道何可望。  
一虎固已尔，况复千豺狼。  

王令　孟子  
孟子不肯比伊尹，仲尼方可期文王。  
圣贤自得固厚重，庸俗始以己较量。  
微生喜以佞面诋，臧氏恶非礼所当。  
惜哉二子不自重，以人可否何不详。  

王令　梦蝗  
至和改元之一年，有蝗不知自何来。  
朝飞蔽天不见日，若以万布筛尘灰。  
暮行啮地赤千顷，积叠数尺交相埋。  
树皮竹颠尽剥枯，况又草谷之根莇。  
一蝗百儿月两孕，渐死高厚塞九垓。  
嘉禾美草不敢惜，却恐压地陷入海。  
万生未死饥饿间，支骸遂转蛟龙醢。  
群农聚哭天，血滴地烂皮。  
苍苍冥冥远复远，天闻不闻不可知。  
我时心知悲，堕泪两目。  
发为疾蝗诗，愤扫百笔秃。  
一吟青天白日昏，两诵九原万鬼哭。  
私心直冀天耳闻，半夜起立三千读。  
上天未闻间，忽作遇蝗梦。  
梦蝗千万来我前，口似嚅嗫色似冤。  
初时吻角犹唧嗾，终遂大论如人间。  
问我子何愚，乃有疾我诗。  
我尔各生不相预，子何诗我盍陈之。  
我时愤且惊，噪舌生条枝。  
谓此腐秽余，敢来为人讥。  
尔虽族党多，我谋久已就。  
方将诉天公，借我巨灵手。  
尽拔东南竹柏松，屈铁缠缚都为箒。  
扫尔纳海压以山，使尔万噍同一朽。  
尚敢托人言，议我诗可否。  
群蝗顾我嗟，不谓相望多。  
我欲为子言，幸子未易呶。  
我虽身为蝗，心颇通尔人。  
尔人相召呼，饮啜为主宾。  
宾饮啜釂百豆爵，主不加诟翻欢欣。  
此竟果有否，子盍来我陈。  
予应之曰然，此固人间礼。  
傧价迎召来，饮食固可喜。  
蝗曰子言然，予食何愧哉。  
我岂能自生，人自召我来啜食。  
借使我过甚，从而加诟尔亦乖。  
尝闻尔人中，贵贱等第殊。  
雍雍材能官，雅雅仁义儒。  
脱剥虎约皮，借假尧舜趋。  
齿牙隐针锥，腹肠包虫蛆。  
开口有福威，颐指专赏诛。  
四海应呼吸，千里随卷舒。  
割剥赤子身，饮血肥皮肤。  
噬啖善人党，嚼口不肯吐。  
连床列竽笙，别屋连嫔姝。  
一身万椽家，一口千仓储。  
儿童袭公卿，奴婢联簪裾。  
犬豢羡膏粱，马厩余绣涂。  
其次尔人间，兵皂倡优徒。  
子不父而父，妻不夫而夫。  
臣不君尔事，民不家尔居。  
目不识牛桑，手不亲犁锄。  
平时不把兵，皮革包矛殳。  
开口坐待食，万廪倾所须。  
家世不藏机，绘绣锦衣襦。  
高堂倾美酒，脔肉脍百鱼。  
良材琢梓楠，重屋擎空虚。  
贫者无室庐，父子各席居。  
贱者饿无食，妻子相对吁。  
贵贱虽云异，其类同一初。  
此固人食人，尔责反舍诸。  
我类蝗名目，所食况有余。  
吴饥可食越，齐饿食鲁邾。  
吾害尚可逃，尔害死不除。  
而作疾我诗，子语得无迂。  

王令　靡靡  
源源世俗尚依违，靡靡风流日正微。  
吾病未能终是是，人言何似喜非非。  
况当天下难能地，欲拨憸人未发机。  
要格君心是知术，不然应合买山归。  

王令　木瓜花  
簇簇红葩间绿莇，阳和闲暇不须催。  
天教尔艳呈奇绝，不与夭桃次第开。  

王令　暮归马上口占  
林密村村暗，寒鸦处处啼。  
水光连野白，雪意逐云低。  
风劲童呵指，泥深马失蹄。  
客心兼暮色，归去两凄凄。  

王令　暮行  
晴烟去人高，暮色上天半。  
山衔日入深，云伫星出缓。  
涂昏归鞍长，林近去翎短。  
悠悠宵偃慵，衍衍暮行款。  
南城岌高跻，近野匝四坦。  
来期遐思舒，暮云所见罕。  
星星飍风灯，历历吹月琯。  
静乐遗世喧，清思破尘懒。  
心通江海浮，气寒天地满。  
兹兴将谁同，儿辈未宜筭。  

王令　南山雪  
世於利禄不择义，苟可走夺足恐蹉。  
家储千金吝铢两，不敢尽费乌用多。  
百年到死财几日，恃若固有理则那。  
庄生尝以富为病，爱其放达与俗过。  
南山衣雪变群玉，举以卖世售几何。  
山翁固亦富自喜，稚子无诮贫犹歌。  

王令　南山之田赠王介甫  
南山之田兮，谁为而芜。  
南山之人兮，谁教堕且。  
来者何为，而往者谁趾。  
草漫靡兮，不种何自。  
始吾往兮无耜，吾将归兮客吾止。  
要以田兮寄我治，我耕浅兮谷不遂。  
耕之深兮石挠吾耒，吾耒挠兮耕嗟难。  
雨专水兮日专旱，借不然兮颖以秀。  
螟悬心兮螣开口，我虽力兮功何有。  
然不可以已兮，时宁我违而我无时负。  

王令　南徐怀古  
昔人战血化为土，今人常怀昔人苦。  
大江冥冥截海流，铁瓮城高排万虎。  
乾坤未定龙蛇争，日月须归仁义主。  
江山本不为英雄，英雄自负江山死。  

王令　偶成  
十日九自病，偶平还苦吟。  
万金无枉志，千古有遗心。  
静隐支凭几，寒搔发解簪。  
南风久寂寞，谁继五弦琴。  

王令　偶成  
种花红不实，俗客醉仍喧。  
拔去树嘉谷，日无人过门。  

王令　偶感  
壮志老来退，穷愁无易功。  
风云诗气焰，天地醉心胸。  
午枕著不觉，昼门关更慵。  
由来自疏拙，底处不相容。  

王令　偶闻有感  
鲸貀海翻飞陆尘，铁房孤剑枯紫鳞。  
挤排壮士仆不起，天公始自夸为神。  
谁令夷路牙枿横，不拔不锄安得平。  
长星作彗倘可假，出手为扫中原清。  

王令　偶占  
卒卒往来舟，翻翻逐利谋。  
中流谁自溺，方去不回头。  

王令　偶作  
女丑忌明镜，不知自羞人。  
士丑忌公言，不知自修身。  
羞人不出前，丑声日可湮。  
修身无不至，令问日益振。  
镜与言何尤，见忌不见亲。  

王令　翩翩弓之张兮诗三章寄王介甫  
翩翩弓之张兮，其亦弛则藏兮。  
惟此乘马，不秣而驾。  
惟彼乘驹，不驾以刍。  

王令　翩翩弓之张兮诗三章寄王介甫  
翩翩弓之觩兮，其亦弛则橐兮。  
厩我乘马，不适以驾。  
同彼乘驹，亦食以刍。  

王令　翩翩弓之张兮诗三章寄王介甫  
瞻彼车兮，既徵其辐。  
有驹斯服，有马斯牧。  
心之忧矣，聊以反覆。  

王令　翩翩水中舟  
翩翩水中舟，既满何用载。  
主舟者谁子，无乃忽於败。  
兼济虽期仁，过任适为害。  
自是人致然，已溺何足怪。  

王令　平山堂  
豁豁虚堂巧架成，地平相与远山平。  
横岩积翠檐边出，度陇浮苍瓦上生。  
春入壼觞分蜀井，风回谈笑落芜城。  
谢公已去人怀想，向此还留召伯名。  

王令　平山堂寄欧阳公  
废苑繁华未可寻，孤城西北路嶔崟。  
檐边月过峰峦顶，柱下云回草树阴。  
宾客日随千骑乐，管弦风入万家深。  
知公白玉堂中梦，未负当时壮观心。  

王令　蕲口道中三首  
舟行邈栖迟，江流潏排荡。  
鱼惊跃或出，鹭下飞何扬。  
交游偶相舍，偃息聊自放。  
回首失匡庐，云霏暮方上。  

王令　蕲口道中三首  
稍稍江上雨，声入窗壁寒。  
悄悄舟中人，曲肘自枕眠。  
安卧不成寐，起坐浩长叹。  
离家日逾百，行路忽已千。  
昔与燕俱来，今见北雁还。  
道里苦不通，寄书如弃捐。  
风水相喷薄，归期渺无端。  
空令秋夜梦，反覆如循环。  

王令　蕲口道中三首  
维舟泝江流，人力与水争。  
回视东下人，恍如御风行。  
谁能倒长江，奔泻暂西倾。  
聊用快客意，何惮鱼龙惊。  

王令　蜣蜋  
扰扰蜣蜋不足评，区区只逐粪丸行。  
若乘饮露嘶风便，又作人间第一清。  

王令　强颜寄任道子权  
强颜求世亦何从，畑石时时得复空。  
何日能无寒饿役，此身得与圣贤终。  
人生汲汲须高致，世态浑浑未易穷。  
安得相逢共相语，荒城回首又春风。  

王令　琴二首  
古风寥落欲何寻，常记南风素意深。  
闻说五弦弦不断，欲于何处借人琴。  

王令　琴二首  
不独区区操缦间，要期追逐古风还。  
吾民有愠何当解，学得南风不敢弹。  

王令　琼花  
无双亭下枝，密密复稀稀。  
蚌碎珠骈出，须牵蝶合围。  
会须珍作宝，常恐散成飞。  
况是东风後，游人莫易归。  

王令　秋怀  
槭槭庭前树，朝零非昔稠。  
呦呦草虫鸣，暮急晓未休。  
聏虽无不平，岂亦有哀忧。  
胡为劳吟呻，与士伤感投。  
壮士亦何者，哀哦与虫酬。  
所抱不列陈，调苦难谣讴。  
高目有远见，直怀羞曲求。  
蒿藜袭久安，功名忘前休。  
日月忽未几，天地今复秋。  
少壮负所怀，老大将安谋。  
生无及人功，死骨埋泉羞。  
胡为不奋飞，徒与寒饿仇。  

王令　秋怀寄呈子权先示徽之兼简孝先熙之  
树哭寒蜩草哭虫，何堪羁客愤时穷。  
卒无可乐群书外，百不堪言一叹中。  
云黯暮天沉白日，土尘平地断清风。  
夫君若问秋来况，泪满遗编发乱蓬。  

王令　秋居  
秋居寒萧疏，秋意愁交井。  
饱犬无吠志，饥乌有凶声。  
庭空鸟交下，墙穴鼠更争。  
浩叹欲出门，日暮不可行。  

王令　秋日  
秋日不照天，秋云自明晦。  
脱叶下衰草，蜩蝉事今退。  
天地功方成，草木犹怨顇。  
志士感所怀，长吁下清泪。  

王令　秋日感愤二首  
击剑高砍四顾遐，男儿何事系如瓜。  
蛟龙不是池中物，燕雀乌知陇上嗟。  
命有傥来犹末耳，天徒生我使穷耶。  
谢安未是才难者，底事苍生却盛夸。  

王令　秋日感愤二首  
坐睨归鸿起自嗟，西风吹落泪痕斜。  
聚书老懒堆尘楮，利剑寒酸蛰铁蛇。  
自是卧龙犹戢角，浪嗟穴虎向生牙。  
从来思掷班佣笔，况是西山旧有家。  

王令　秋日寄满子权  
楼前暮霭暗平林，楼上人愁意思深。  
未必薄云能作雨，从来秋日自多阴。  
三年客梦迷归路，一夜西风老壮心。  
欲作新声寄遗恨，直弦先断泪盈琴。  

王令　秋日偶成呈杜子长显之兼简仲美刘丈  
丈夫不合自穷愁，藜藋先须天下忧。  
君不唐虞皆我罪，民推沟壑更谁尤。  
须将兼济为吾事，若只诚身亦我羞。  
满纸古人皆有道，如其所学愿轲丘。  

王令　秋兴  
秋风吹人有高兴，醉怀感物伤盛衰。  
秋来纵得蒿艾死，岁晚已非兰蕙时。  
哀歌不入俗耳听，大笑自与万古期。  
长鸿冥冥尔飞好，虽有缯缴安所施。  

王令　秋夜  
秋夕不自晓，百虫齐一鸣。  
时节适使然，鼓胁亦有声。  
争喧鼠公盗，竜窣蛇阴行。  
独有东家鸡，若心为昏明。  

王令　去草  
毵毵出土初如直，嫋嫋随风竞自斜。  
漫借人锄劳剆拔，只消夜雨又萌芽。  
良田力尽农夫叹，直道春荒志士嗟。  
满目青青尽芜蔓，更於何处问蓬麻。  

王令　壬辰三月二十一日读李翰林墓铭云以任侠为事因激志示杜子长  
嗟吾为颛蒙，木朴无所思。  
成童始就学，数岁通书诗。  
十五尚意气，自待固不卑。  
尝为富贵易，有如涂上泥。  
苟意欲自进，足至则履之。  
二十忽自笑，学乃谋寒饥。  
倘富贵是致，其亦垄断为。  
虽曰为学难，我易易则宜。  
墙篱号障塞，犹可钻隙窥。  
岂此圣人道，苦勉不及期。  
反覆私自念，已急犹惧迟。  
思而或有得，行之固不疑。  
跛以见圣贤，不及犹可随。  
道远志所毕，矣驱亦忘疲。  
逮兹五十年，财若穿铜鎚。  
柄执似可役，持用宁无施。  
何意甚困踬，不及庸常儿。  
多病骨出露，薄食筋力羸。  
鼠饱昼睡穴，鸡飞暮乘埘。  
世既鸡鼠俦，宜吾安穷奇。  

王令　日蚀  
钱塘山人大署壁，曰十月朔日且蚀。  
坐者跳起行者留，愚闻之惊智为惑。  
我时过市偶自停，眩两目视闹耳听。  
自嗟身贱不有位，安得置此诛四刑。  
惟此丙申日在未，天面黯郁昏不济。  
举头仰日已半亏，群阴得志云不披。  
尘函欲开镜尚掩，谁把白壁涂之泥。  
大哉玄象浩难测，安有庸人似术得。  
天乎反成竖子名，不念吾皇禳以德。  
吾闻日名为大明，光一自出灭月星。  
今乃为之成薄蚀，安得君子不为小人乘。  

王令　日益无聊赖偶成呈子长  
一夕西风叶下柯，羁人憔悴发沉疴。  
穷来无子知难得，命薄于人可奈何。  
困卧牛衣空有泪，剧弹铁剑不成歌。  
陶家壁冷尘埃满，何日云雷起铁梭。  

王令　弱弱谁氏子  
弱弱谁氏子，鲜鲜一何姝。  
来奔富人家，妻与富人俱。  
严妆问夫子，我岂彼室如。  
夫子笑遣之，彼宁与汝都。  
升堂由阼阶，德色溢以舒。  
亲宾不敢笑，退语相唏吁。  
高堂聚群婢，唯诺相咨睢。  
家事忽不图，顾指取自如。  
朝令拆柱薪，暮遣藩篱除。  
风雨半夜来，百黉生不虞。  
屋压盗随至，夫死别嫁夫。  
东邻有淑子，惟不事铅朱。  
端居待人求，正色不敷腴。  
清镜见白发，行媒不顾闾。  
不知爱妻人，取舍何异欤。  

王令　山阳思归书寄女兄  
淮风情舒舒，楚水日夜流。  
风能驾吾帆，水可载我舟。  
余归知几时，子望悬百忧。  
念我兄弟寡，商参各殊州。  
十年不一逢，会合何所由。  
幸逢子来归，与我相慰投。  
甥儿入吾牵，甥女出吾留。  
子吾笑其间，贫不知可愁。  
心如熙春阳，乐若醉酒酬。  
忆我别子日，将行更逗遛。  
泣恐伤子心，泪出仰目收。  
别日才几时，别思日九秋。  
心随西北风，目望东南楼。  
主人仁且贤，怜我羁旅游。  
晨粳玉炊香，暮酒金注瓯。  
盘蔬罗春青，豆脯兼夕鱰。  
为食岂不美，义咽不下喉。  
要当归子同，半菽饱亦优。  
始予志所学，义当望轲丘。  
朼来与世评，众口忽起咻。  
尝观世金朱，此道久已偷。  
胡为不奋去，附世如赘旒。  
而子亦待人，特以贫不谋。  
参差两如此，偃蹇势略侔。  
要当去引去，逸世出网罘。  
遐追避世徒，子与侍巾裘。  
吾将亦娶妇，力以石臼求。  
贸田结归庐，种树屋四周。  
子居课桑蚕，我出鞭耕牛。  
教妻绩以筐，使儿饷东畴。  
坐笑忘岁时，聚首成白头。  
归乎当何时，诗以侑子讴。  

王令　山中  
山中亦有出山路，山人自不与世通。  
拂衣起行饮流水，枕书就卧听松风。  
地宽江河竞摇荡，天阔日月争西东。  
乾坤自为四时役，万事不到幽人胸。  

王令　山中  
山头树青青，山水日泠泠。  
攀树挂冠裳，饮水青肺肠。  
嶞然古心高，忽与世态忘。  
有道不足名，无责身始康。  

王令　山中词  
山中兮何游，登彼山兮乐天高。  
弃吾马以取步，降吾车兮足两履。  
石当道兮行旁，木碍上兮下俯。  
曾蹈险之非艰，聊凭高兮下顾。  
何所视之乃牛，而独见之如鼠。  
彼促促者出其下兮，曾其身之非伛。  
吁嗟徂兮，离娄之死则已，  
古之不较其为短长兮，何独计其高下。  
山高兮崔嵬，山之路兮百折而千回。  
趋前行而就挽，笑顾後使推之。  
彼游者谁兮，何以子之车来。  

王令　上聱隅先生  
夫子儒门杰，心诚行亦醇。  
玉金精粹美，椒桂性芬辛。  
一入随邦计，咸期利国宾。  
生民待儒效，天意属人伦。  
蜀犬争惊日，邹人不识麟。  
穷途千古泪，白发四方尘。  
弊世谁思救，仁贤自合振。  
爱狙徒食费，好鹤浪轩驯。  
不结临川网，偷安厝火薪。  
忠言惊苦逆，恬议贵因循。  
漆轨书三上，清时死九滨。  
不思防蚁坏，徒欲卫龙鳞。  
当道豺狼愎，升堂犬马嚣。  
旱余云不雨，命塞器藏身。  
独抱遗经老，来为後进陈。  
手提三圣出，口压九师堙。  
众耳雷霆震，群观日月新。  
韦编重断绝，文席互酬询。  
鲁变全归道，陈粮绝更贫。  
贱生无自幸，俗系弗容亲。  
盆覆徒经日，黾埋不伏人。  
短诗徒自讼，已伏下斯民。  

王令　上杭帅吕舍人  
玉海澄中粹，金山拔外佳。  
无前谁与敌，独进不容偕。  
列象明星璧，遗思结馆娃。  
一麾迎日下，四海望霖乖。  
今见诣佥允，从来注意谐。  
推满常己任，济域定民皆。  
富裕吴中俗，优游治外怀。  
樽环常满客，醉拥坐添钗。  
贱子儒名业，平生客旁淮。  
尘埃方困顿，时命两沉埋。  
居拙思营窟，炊穷欲析骸。  
毛生祢衡刺，麻系吕匡鞋。  
海远狂图酌，天高妄欲阶。  
请虽非义得，来实为贫嗟。  
况是常瞻目，将希未施崖。  
虽然愚者虑，庶享恶人斋。  
肉骨非难力，铭心谢莫涯。  
定须为进互，庶或未愚柴。  

王令　上黄任道  
家世无双旧，材资第一良。  
山川储地秀，日月合天光。  
远色抵千古，洪声压四方。  
道如天未丧，子让世谁当。  
文斧摩空运，儒工缩手藏。  
熔金斥淄石，截玉出端刚。  
追复轩羲旧，裨终典诰亡。  
夸传争噍噍，问望蔚堂堂。  
章甫通期冠，缁裘讵合裳。  
计量遗丈引，收取竟寻常。  
有渐虽宜贺，论才固在伤。  
偶来官簿版，何异任牛羊。  
客有装垂橐，时穷道括囊。  
贫才完竖褐，义不及妻糠。  
剑折终羞屈，兰移不改香。  
幸偷容足地，耻学及羹墙。  
同日如无善，当年尚取狂。  
互乡前事在，北面有先望。  

王令　上邵宝文  
出处身之道，穷通命所关。  
孔犹闻宋逐，轲亦退梁还。  
兹道方中否，流风有後艰。  
客来方病宪，人戚不堪颜。  
士有高山仰，身尝逸驾攀。  
径心思古到，独手欲今扳。  
憔悴穷年学，乖疏五两纶。  
鱼盐闻古隐，畎亩识今闲。  
蹈海时何谓，无田力亦孱。  
清醒甘泽畔，富贵奈墦间。  
进壮羝羊触，行屯乘马班。  
食贫欣道在，愠见笑儿顽。  
时已输雌雉，心犹耻瘠环。  
偶逢邦有道，喜瞔涕无潸。  
观水求窥海，知天愿适山。  
虽归滕国圣，尚贱许行蛮。  
进效无横草，希仁等弃官。  
圣门犹进惑，惠政况先鳏。  
自道非能赋，几希不敢删。  
误知何以报，忠信赤心殷。  

王令　少年答春愁  
花枝袅袅笑当觞，且作春风几日狂。  
纵使春归犹有酒，酒酣春去亦何伤。  

王令　慎交  
昏镜无好面，恶土无善禾。  
镜不但自昏，损人颜色多。  
地恶根不长，禾死其奈何。  
必欲识己真，擦镜除埃尘。  
必欲得善禾，易地勤耕耘。  
安得浪与儿，诵口而思身。  

王令　士患常不学  
士患常不学，不学常罔然。  
学成安所施，用舍系诸天。  
孔孟去已久，寥寥泣遗编。  
斯道未易为，今古如同年。  

王令　世言  
纷纷世俗言，病客久厌听。  
圣贤没已远，是非久无定。  
六经纸上言，黑白欲谁证。  
独有自信人，中得不外竞。  

王令　书怀寄黄任道满子权  
西风吹云空，晴日露高晒。  
驽马无速骋，归客思远届。  
长林剥霜红，远水漾寒派。  
露虫悲自咽，风菊老犹介。  
昔予来方春，焰焰树生态。  
今归亦未几，马踏落叶坏。  
时物固有然，盛衰信难概。  
吁嗟为生劳，黾勉计无奈。  
伊余有遐致，久此困俗械。  
尝思摆绝去，自放出世外。  
高怀乐天宽，远目斥人碍。  
有田足晨昏，有圃具葅菜。  
父母不待养，妻子固易赖。  
世孰得丘山，亦孰失蒂芥。  
人自能轻重，吾将守所爱。  
六经老诚明，万古熟成败。  
得时为醢盐，滋味和鼎鼐。  
失犹有万世，令名自沽卖。  
自视久已明，决不事谋蔡。  
寄诗侑子觞，期子和而再。  

王令　书孔融传  
戏拨虎须求不啮，何如缩手神中归。  
虚云坐上客常满，许下惟闻哭习脂。  

王令　叔孙通  
弟子从来学未纯，异时得失亦频频。  
一官所买知多少，便议先生作圣人。  

王令　蔬兰  
晓折寒蔬野圃间，荒林深处有芳兰。  
世无贤士纫为佩，犹有幽人日取餐。  

王令　暑旱苦热  
清风无力屠得热，落日著翅飞上山。  
人固已惧江海竭，天岂不惜河汉乾。  
昆仑之高有积雪，蓬莱之远常遗寒。  
不能手提天下往，何忍身去游其间。  

王令　暑热思风  
坐将赤热忧天下，安得清风借我曹。  
力卷雨来无岁旱，尽吹云去放天高。  
岂随虎口令轻啸，愿助源毛绝远劳。  
江海可怜无际岸，等闲假借作波涛。  

王令　暑中懒出  
暑云无雨易飞扬，旱日当天不可望。  
浪走俗尘无远到，不如嘉树坐余凉。  
已嫌风少难平暑，更被蝉饥取实肠。  
梦到周公才我事，如何陶令说羲皇。  

王令　霜风  
霜风裂寒窗，余响到我床。  
闻鼠有啮声，不省何物伤。  
儿呼须我起，顾无灯烛光。  
伏枕置所念，去梦通扶桑。  

王令　思归  
平生孤愤自潸然，不作春蚕但食眠。  
干禄有心羞枉道，无田虚日望丰年。  
每将浩叹期黄卷，已许多忧竞白颠。  
旧笑古人轻独往，近来还自忆林泉。  

王令　思京口戏周器之  
江南别日醉方醺，贪爱青天带水痕。  
忘却碧山归路直，误投浮世俗尘昏。  
终期散发江边钓，当有渔舟日系门。  
但恨故人犹喜仕，他时胸腹未堪论。  

王令　松  
直道峷峷日蚢拳，雷拔僵龙出霭烟。  
但假深根常得地，何忧直干不扶天。  
虽然世匠遗抡度，肯与凡材较後先。  
可惜春风爱桃李，独令霜雪漫年年。  

王令　松江曲  
松江深处八九尺，去眼百里长风波。  
吾山井泉废不汲，一泓不知深几何。  
君家自无千尺绠，那知江深不如井。  

王令　松休操  
蔚彼南山，有松其猗。  
孰堂而基，孰坏不支。  
远莫与识，其斩以狙猿之杙。  
是近是度，谓家之无桷。  
呜呼松乎，余归此休乎。  

王令　送聱隅黄先生  
黄风吹土截天横，瘦马眷鞭驱不行。  
尚说苦心酬直道，谁知白发为苍生。  
平时夷虏恬忠荩，常日公卿足仰成。  
虽有英雄无用处，却令老去买牛耕。  

王令　送曹杜赴试礼部  
霜风琅琅鸣鼓鼙，鸟寒夜噪树折枝。  
居者不出行者归，厩马解衔车弃脂。  
长河夜冰船就维，百贾晏起朝闭扉。  
为问当今行者谁，出门千里到何处。  
母送拊背父叹嘻，儿惜欲去哭挽衣。  
上马反顾纷涕洟，非所愿欲去何为。  
家虽有田丰岁稀，所得偿公不及私。  
况望膻芗事庭闱，结发从学今十期。  
始自有志痻孔姬，岂愿从世成依违。  
高堂华发纡素丝，暮年待子为光辉。  
望我日人莫报之，苟得一笑辱弗辞。  
况望三釜家无饥，吾於二子久所知。  
怪其才高所就卑，今乃语此诚可思。  
近闻天子变典彝，欲拨旧况收新奇。  
子行出仕适其期，骅骝得路无衔羁。  
罗酒行矣无自迟，去取天宠酬亲慈。  

王令　送崔伯易归高邮  
山头乔木长山高，山下泉深没榜篙。  
春牛毕耕已闲瑕，春马还有人游遨。  
田中青旗署沽酒，道上双孙扶白毛。  
子有归资好来比，我方飘泊可嗟劳。  

王令　送和秘校  
野客从谁忽解颜，乐闻高论厌樊间。  
致身富贵时宁少，仕道功名古亦艰。  
好说青山从我老，当分白日与君闲。  
扁舟闻说明朝别，何日音书可到山。  

王令　送黄任道歌  
吾门之达兮，尔可款以入兮。  
进之不时兮，吾岂不尔待兮。  
何後未至兮，前已过之。  
来犹有望兮，去何胜追。  
俯吾著而即兮况堂若室兮。又歌曰：敖耶学耶，  
为来往耶。衣之荼荼，  
冠膝膝耶。何进趋之舒，  
不若退走之速耶。虽终不吾听兮，  
犹无贻我嗟。  

王令　送黄莘任道赴扬州主学  
子之来兮东之舟，暮不至兮谁牵以留。  
子之去兮西之马，朝何亟兮不秣而驾。  
驾胡适兮徂扬，扬之郊兮泮之央。  
泮之冰兮春之水，泮之莪兮芽茁於涘。  
泮之鹭兮洁白以止，泮之土兮除扫不滓。  
泮之人兮立以望子，久不可待兮足并以跂。  
子未至兮谓奚，子之至兮何以慰之。  
招其来而挽其去，纳以宽而不严以恕。  
增其长而救厥玷失，培其根而使华以实。  
泮之人兮子喜，子先何适兮不夙吾治。  

王令　送介甫行畿县  
厩牧三年厌苦频，况令持斧似行春。  
民氓堕窳怀宽政，吏士因循倚近亲。  
被水田畴思货种，经冬鳏寡待周贫。  
想今愈有江湖兴，亦欲同君一钓纶。  

王令　送李公安赴举  
行子冠上尘，梁宋道傍土。  
尘逐冠敝损，人来还复去。  
马蹄日月长，踏尽西北路。  
近者何纷纷，姿状颇秀举。  
传言天子诏，士得四方赴。  
来如鹊翅翻，去若蝇头聚。  
市儿屈指计，过百日未暮。  
昔周方盛时，得士才十数。  
唐虞此为盛，中复容女妇。  
昔何称才难，今也宁异趣。  
但恐所取异，今古殊尺度。  
失君乃高才，久有及物虑。  
今又奋绝去，挺拔欲自树。  
余穷非所知，久有山林素。  
但无百亩粟，乃就群才赋。  
仕道得亦嗟，困穷失为惧。  
二者各有命，予亦何所与。  

王令　送李廷尉濠梁  
直道无适可，小官真漫论。  
夫君自行义，而我更何言。  
独柱难为刀，横流不奈浑。  
此心持送子，饮泪档前樽。  

王令　送钱公辅赴举  
广庭簪绂立差肩，黼坐雍容第众贤。  
士得采衣如昼锦，人瞻归马若天仙。  
况提巨笔乘时出，应有高文与世传。  
我久疏慵无壮思，聊倾病耳待江边。  

王令　送僧自总  
吾病不喜语，客来佰寒暄。  
颊舌且不能，况事交字间。  
彼总乃吾旧，不见今三年。  
一日踏我门，告我将南迁。  
问之行所止，其去何由缘。  
言方学从师，惜以日月闲。  
将求佛所宗，就乞世未传。  
浮舟江海波，蹀屣山岳颠。  
行方极所到，未可岁月还。  
谓余昔同游，当得送以言。  
噫佛与吾学，两分不相全。  
今余与子遇，无异东西辕。  
共憩中道间，邂逅相留连。  
我驾志在远，子驱良亦遄。  
吾终不尔从，尔终不回旋。  
两各剧所勤，相远日益悬。  
又出所为文，要我加量铨。  
荧荧掇其英，晔晔粲满编。  
惜哉不经师，如珠莫钻穿。  
虽有可宝资，终以无用捐。  
吾观古人书，盖亦不但然。  
道德蔼於中，口实助使宣。  
岂有拔其根，而望华可搴。  
不知源所来，何用其流沿。  
人材苟不长，得一且可专。  
六经众子文，其治自足观。  
身当圣人时，来学浩万千。  
独颜才庶蔑，他固未可肩。  
人有老於行，不闻可逃天。  
子何不从此，去就异说挛。  
弗思自解纵，又欲引世缠。  
常观己论徒，耻出妻子前。  
彼髠以为羞，尔以为忻懽。  
生弃父母养，士得执以鞭。  
彼为则遇刑，尔还自称贤。  
羞恶所不存，尔说尚何先。  
予欲收子身，解去子所牵。  
浴以青冷波，佩以兰与荃。  
相从中道驱，障塞异道偏。  
爱之幸其听，不听诚可怜。  

王令　送束徽之入京  
出处身之道，穷通命有时。  
九门无直谒，千里去何为。  
南亩春耕近，西风去马羸。  
白云况多很，归计莫令迟。  

王令　送庭老罢尉金坛  
心无畦畛见天真，落落男儿七尺身。  
莫叹一官淹圣代，聊将三釜慰慈亲。  
月明空照居民侣，风急随飘去马尘。  
寂寞西轩人别後，海棠花好为谁春。  

王令　送雁  
来时群雁去相随，病眼看天远不知。  
为有客愁归未得，独凭斜日望多时。  
迟迟南国无春雪，细细东风满柳枝。  
蝴蝶黄莺有期约，好加归翥莫令迟。  

王令　送赠王平甫  
士学何漫漫，近习忘远绍。  
文章多自名，谁出得高调。  
子才希世珍，拔俗起孤峭。  
如解万里骏，不以羁縻要。  
篇章缀清新，霞电绚天廀ˉ。  
夜归借之读，掩纸疑有耀。  
洗手脱世尘，飞身就遐眺。  
舌骨谁谓朽，死魄如可召。  
缩手不愿学，神巧谢人妙。  
余材生何偏，日月费吟啸。  
收奇欲身名，揽古愿独吊。  
平生勇前争，未始却自料。  
一日接大敌，说舌忽忘挑。  
如秋九磨镜，迫我以丑照。  
贪观朝日明，退失两目了。  
愿假斧斤惠，刻形近天肖。  
寄声诚甚勤，献璞定逢笑。  

王令　送仲宝叔赴秦幕  
秦关千古有雄名，秦地宁时息战争。  
草野英雄无敌国，朝廷勋德倚长城。  
锦缠红帕将军府，紫电清霜武库兵。  
绝幕烽烟沉远候，太平金鼓杂讙声。  
淮西司马新恩重，鲁国儒生旧望清。  
黑胆赤心男子事，大弨长剑丈夫行。  
待垂买谊言余饵，就试终军请去缨。  
纵不首传函报死，亦须颈系背笞生。  
当年功业鲸鲵尽，振古勋名日月明。  
莫叹暂从红幕去，待于归望碧幢迎。  
愚时若忝书功笔，未信燕然有旧铭。  

王令　送周器之归润再索  
何须别子始沾衣，久有江南去梦飞。  
为语青山幸相望，壮夫终不白头归。  

王令　送朱明之昌叔赴尉山阳  
朱使拜书天上回，去以身试百里障。  
青衫飘若风外荷，借马载出尘土上。  
准眉崭如见天秀，独立系马万里望。  
身躯虽小胸腹宽，沛如绝海横秋涨。  
久宜脱绝事高致，岂愿卑冗劳俗状。  
高堂华发亲老矣，四海无家寄几杖。  
世外言高信独奇，人前腰折嗟已强。  
尉官虽小俸虽薄，犹有余钱买甘养。  
想当家帷奉颜面，彩衣躬淬妇子饷。  
诜诜儿女戏满前，累累诸兄坐相向。  
人间此乐不可幸，一笑自足百辱当。  
时消固应稀盗贼，俗弊宁不烦笞掠。  
好偷闲暇事简编，思予宁无尺字况。  

王令　岁暮呈王介甫平甫  
岁暮远为客，一身归计深。  
尘沙日翳翳，雨雪夜阴阴。  
喜色开南信，悲怀动北琴。  
感时须寂寞，何独少陵心。  

王令　岁暮言怀呈诸友  
万事无成只一吁，穷年况复叹穷途。  
功名未立头先白，贫病相仍气尚粗。  
富贵早知皆有命，穷通料是不由吾。  
会须开口随时笑，一曲长歌醉倒壼。  

王令　太湖  
西南无尽望，吞恐罄吴郊。  
海近私凭蓄，天低不敢包。  
蛟龙宜自宅，蟨蛭莫令巢。  
远浦才分点，归樯略认梢。  
水乘潮更阔，地过底宜坳。  
鸟绝烟维断，风凌浪脊交。  
大穚横作画，别岸缺成爻。  
吟恐诗无气，图忧笔费抄。  
归输范蠡得，官许季鹰抛。  
去忆心应系，归夸口定劳。  
穷何须蹈海，来好卜编茅。  
著户生同隐，居民钓自庖。  
沧浪未容濯，鱼枻夜停敲。  

王令　泰伯庙  
古庙郁崔嵬，朱门傃道开。  
今人不为让，间或乞灵来。  

王令　唐介  
以谏得罪者为谁，四海多作唐介诗。  
俗儿口狭文字碎，欲状介事语反卑。  
嗟嗟我亦介之徒，此恨不助掀目眉。  
三更灯死百虑息，四睫不交双目眵。  
推枕起坐壮介节，以手扪臆为介思。  
信乎介亦壮男子，直能金铁其肝脾。  
雷霆之怒万钧重，人主之威犹过之。  
一语所犯百死在，要领可断族可夷。  
堂堂介也人之难，不畏所畏将所持。  
奉书入奏伏文陛，身视赴死如食饴。  
面折庭诤语论险，直舌铁硬坚不移。  
天子怒叱大臣语，众笏交抵侔戈挥。  
如何面笑目不瞬，气不略讋颜怡怡。  
即日议下得远斥，中使临遣监妻儿。  
奈何左右口吻毒，只有死请无还辞。  
然今天子甚明圣，虽暂盛怒终复归。  
呜呼能对治乱监，介也能擦其瑕疵。  
语曰五谏吾从讽，仲尼逮有激而为。  
後世巽懦禄位徒，缘此粉饰尸素非。  
必也事有不得已，宜乎讫死争不回。  
伟哉介也已不朽，日月为字天为碑。  
寄语琐琐媒孽子，介纵蹈死吾何悲。  

王令　桃源行送张颉仲举归武陵  
山环环兮相围，溪乱乱兮涟漪。  
花漫漫兮不极，路缭缭兮安之。  
弃舟步岸兮欲进复疑，山平阜断兮忽得平原巨泽，  
莽不知其东西。桑麻言言兮田野孔治，  
风回地近兮将亦闻乎犬鸡。信有居者兮，  
盍亦往而从之。语何为乎独秦，  
服何为乎异时。见何惊兮遌错，  
貌何野而栖迟。问何迂兮古昔，  
听何感而喑噫。秦崩晋代兮河覆山移，  
天颠地陷兮何有不知。上无君兮孰主，  
下无令兮孰随。身群居而孰法，  
子娶嫁而孰媒。既弃此而不用，  
何久保而弗离。岂畏伏於乱世兮，  
犹鱼潜而鸟栖。宁知君之为扰兮，  
不知上之可依。岂惩薄而过厚兮，  
遂笃信而忘欺。将久习以成俗兮，  
亦耳目之无知。眷叙言之绸缪，  
与欢意之依稀。及情终而礼阕，  
忽回肠而念归。更酸频而惨頾，  
叹异世之从容。惜暂遇之偶然，  
嗟之离而莫同。舟招招而去岸，  
帆冉冉以行风。豁山霭之披袪，  
赫晓日之曈曨。惊回舟而返盼，  
忽迳断而溪穷。目恍惚兮图画，  
心輈张兮梦中。何一人之独悟，  
遂万世之迷踪。惟天地之茫茫兮，  
故神怪之或容。惟昔王之制治兮，  
恶魑魅之人逢。逮後世之陵夷兮，  
固人鬼之争雄。抑武陵之丽秀兮，  
故水复而山重。及岸悬而磴绝，  
人迹之不到兮，反疑与夫仙通。  
君生其地兮，宜神气之所锺。  
观颜面之峭峭兮，其秀犹有山水之余风。  
悯斯民之无知兮，久鬼覆而仙蒙。  
愿穷探兮远览，究非是之所从。  
因高言而大唱，一洗世之昏聋。  

王令　题步君叙园亭  
我爱练湖春柳好，四十里围青玉城。  
平流中澄绿镜匣，远山旁卧翠虎横。  
黄林主人乐此地，瞰压湖面开以亭。  
常将醉目望野色，数曲老画谁家屏。  
山禽水鸟尽相识，飞入栏壁驯不惊。  
有时落照到波上，一眼万叠金鳞明。  
伊余与世既龃龉，奈此有地来归耕。  
回头把眼看市道，愁向尘埃著脚行。  

王令　题假山  
扰扰人心巧谓何，我肠愚只爱无它。  
目前好且留平地，浪爱山高险自多。  

王令　题满氏申申亭  
申申亭者名自谁，河东丈人身铭之。  
方其作亭自休息，固欲申畅名其题。  
虽然自奉颇幽乐，岂敢兼忽当世为。  
若日所忧非所及，因以遯世无闷辞。  
丈人疏高喜自适，去不限灼来无时。  
门无宾僚车马绝，室有几杖衣冠欹。  
夜径行招海月伴，昼榻坐与天云期。  
春林喧和鸟声好，胜听俗论相哑咿。  
尘埃纵尔得风力，卒不到此徒自飞。  
亭前朱朱有冶态，亭下白白无俗姿。  
好木留存竟见实，恶草锄拔无容茨。  
尝闻景胜未易敌，须有大句相参差。  
故吾经年不敢往，日望诗老力可支。  
偶来为游适已晚，花梢尚有春余遗。  
高哦遶树惜时节，拾嚼红片行逶迟。  
回看北林竹万颗，寒气欲起凌人威。  
清风时来助气势，寒甲夜聚言语私。  
方将投闲日来此，脚踏树下成交蹊。  
无端尘土又为隔，明日跨马西北驰。  
心思梦好定频到，不必直俟归风吹。  

王令　题天长县苏太尉庙  
唐室无臣覆手移，坐看悍媪制庸儿。  
思量可惜当年死，却是西来问鼎师。  

王令　庭草  
庭草绿毰毸，庭花闲自开。  
长源抱寒去，轻燕逐春来。  
时节看风柳，生涯寄酒杯。  
伤春欲谁语，游子正徘徊。  

王令　庭草  
平时已多病，春至更蹉跎。  
恶土种花少，东风生草多。  
客愁浑寄泪，野思不堪歌。  
独有诗心在，时时一自哦。  

王令　同顾保之游灵隐  
闭门不知春色到，出城始见江梅开。  
行探幽泉至高绝，共坐巨石聊徘徊。  
时逢天风吹客过，还有野鸟惊人来。  
林间躬借所未历，归马空载斜阳回。  

王令　同孙祖仁王平甫游蒋山作  
山形郁盘陀，石路随直纡。  
荫松坐兴长，饮泉百烦除。  
忆望江上楼，采翠横晴虚。  
爱之不能去，取席卧与俱。  
若逢佳宾客，不暇外礼拘。  
意爱交自然，笑语略可无。  
常思一往游，杖履穷昏晡。  
忽从贤豪招，气类喜不殊。  
更以肴酒随，倾泻谈笑余。  
仰跻苍崖巅，下视白日徂。  
夜半身在高，若骑箕尾居。  
懽余悲感集，论说追古初。  
在昔天下衰，群奸起相屠。  
相地视八极，怀险归此者。  
全吴既臣魏，余晋仍避胡。  
此山古所瞻，形势高四隅。  
游者昔为谁，名字不见书。  
想当出尘樊，盘祌望八区。  
固宜有高兴，何亦妄滞濡。  
忆在初元年，虎狼出当涂。  
众豪泣相盟，万甲聚一呼。  
楼船下三江，千里悬旌旗。  
忠谋屈巨猾，弱力张远图。  
氙灵诉明神，至此尝踟蹰。  
想当得请初，胜势先群诛。  
虽时幸成功，偪仄已可吁。  
岂无当时人，缩伏岩下庐。  
约身甘贱贫，卑势无忧虞。  
坐视扰扰中，同为祸福驱。  
我当明时人，木石聊自娱。  
遗祠今莫问，故邑已成墟。  
归谢山下民，相期在犁锄。  

王令　晚泊  
月形如张弓，下影射秋水。  
寒江风静时，逮目失洲沚。  
渔歌去时唱，归和讙未已。  
岂无人间乐，自快适为喜。  
客子有倦怀，归心动秋苇。  
更假沧浪清，聊用洗尘耳。  

王令　晚虹  
晚虹随雨过山巅，谁插青云倒挂悬。  
可惜两垂空到海，不令一直径冲天。  
不堪暮霭难相蔽，常到斜阳亦可怜。  
好使渴来能剧饮，且教浮壑减清渊。  

王令　晚晴寄满子权  
常恐朝阴至夕曛，好风吹去信多勤。  
得逢白日忽开眼，可惜青天尚有云。  
安得植梯悬碧落，共操长帚扫妖氛。  
恨无玉纩充天耳，垤鹳鸣鸠愿不闻。  

王令　晚岁  
晚岁意不适，新诗老无情。  
万古共一叹，百年行半生。  
贫忧世累重，贱喜身责轻。  
义有不可嗟，非吾不能平。  

王令　望花有感  
春来几时余不知，但怪日日柳梢好。  
我嗟无地自种花，常恐东风只生草。  
谁家有园不可入，时时纵欲信自到。  
寒梅最香落已阑，桃杏虽迟亦颠倒。  
高枝飞鸟夜踏空，低树狂儿日摧拗。  
惟余零落满地红，主人更听奴频扫。  
悲来四顾慷慨歌，要且倾酒浇颜酡。  
春归欲挽谁有力，河浊虽泣行奈何。  

王令　望招隐山花回游江山思崔伯易因寄朱元弼  
春山晒日开百花，红紫乱眼生交加。  
青一晴高褰翠幄，绣被堆叠帝所家。  
平江千里铺一席，扁舟脱若弃履舄。  
安得一醉眠千年，世间万事都弃捐。  

王令　闻促织  
衰草风来响不知，破窗灯灭月藏辉。  
白头老妇无机织，卧听邻儿懒捣衣。  

王令　闻富并州入相  
元首赓歌乐股肱，四方强远喜声盈。  
忠贤不死天心在，辅弼终归圣虑精。  
中国自今应更重，本朝前日可嗟轻。  
要须待见成尧舜，未敢轻浮作颂声。  

王令　闻哭  
冬温春疫早，死者晨满街。  
但闻哭子悲，不闻哭母哀。  
老慈爱益深，壮刚气则乖。  
嗜欲夺天性，情恩占妻孩。  
诗三百具存，声已亡南陔。  
人情古不美，况复嗟今哉。  

王令　闻太学议  
白日流上天，牛虱无遁形。  
万目尽为用，而不骇日明。  
穴鼠夜值萤，嗾嗾相聚惊。  
鼠穴不日通，鼠足不日行。  
已矣不自识，乃此萤爝矜。  
鲕虾陷井坎，莫与江海争。  
笼禽不失飞，讵识云汉冥。  
咄哉浮薄儿，勉为高大营。  

王令　闻雁  
可怜饮啄镇随阳，何处闻时最断肠。  
万里波涛九秋後，五更风雨一灯旁。  
乾坤莽莽连舟楫，缯缴纷纷羃稻粱。  
安得入同羁旅意，悠悠南北不相伤。  

王令　闻邕盗  
病中双泪语前流，藜藿无端肉食忧。  
常叹平时轻死士，未知谁手付天矛。  
好将弓剑随军去，况是英雄得志秋。  
若使班超终把笔，由来何路取封侯。  

王令　我策我马寄王介甫  
我策我马将安从，  
人之冲冲谁适逢，  
言归於东。  

王令　我策我马寄王介甫  
我策我马将安求，  
人之悠悠谁适谋，  
言东之游。  

王令　我策我马寄王介甫  
井则有泉，渴者俯之。  
燎之阳阳，寒者附之。  
君子则高，吾则仰之。  

王令　我思古人答焦千之伯强  
我思古人兮，不古今之异时。  
生兹世之谁期，欲勿思而奈何。  
独斯人之不见，聊永怀而自歌。  
乐吾行之舒舒，忘兹世之汲汲。  
睇万里以自惊兮，岂宁俯以效拾。  
载重道远兮，予欲行而谁与。  
累九鼎以自重兮，顾尪羸之弗举。  
矫身以为衡兮，权世之重轻。  
广道以为路兮，听人之来去。  

王令　乌鸱  
雄乌无空冲，雌乌无定飞。  
一巢不易成，两口千柴枝。  
已高惧风颠，已下忧人窥。  
欲集更自翔，既安复重移。  
乌巢又生乌，复哺犹可期。  
鸱枭亦有巢，母死子後飞。  
呜呼造物者，於此竟谁尸。  

王令　无衣一首招黄任道归  
岂曰无衣，不能素裳。  
缝齐有锵，直韍以方。  
岂曰无衣，不能素履。  
絧以为戒，夙夜以无怠。  
素裳戋戋，谁涉不褰。  
素履几几，谁涉不止。  
始也何所为，我推我宗。  
恶余之无从，睢盱以为恭。  
今也既宣我力，群心慝慝。  
毁予以自德，曾莫肯己直。  
尔我目矣，何为而眊。  
聪亦云听，曾莫有告。  
谋及於道，佛且乩以笑。  
谓白盖黑，或者亦以赤。  
行何必有足，巧言以成迹。  
以我有常，从尔罔极。  
翩翩者舟，在河之涘。  
人待不至，亦以自济。  
嗟尔君子，归欤予迟。  

王令　吴江长桥  
老匠铁手风运斤，一挟刃入千山髠。  
明堂有在不见用，此为失地犹济人。  
西巨泽江海通，狞风撼地波撑空。  
当道独能支地险，更东安得与天穷。  
莫比垂天绅，莫比跨地带。  
渴龙枯死乾无鳞，绝海失舟踏鲸背。  
秦帝东游逐仙迹，累重肉多飞未得。  
三洲水隔不到山，借得紫虹千万尺。  
平时尘土埋英雄，吾亦弃剑来游东。  
欲观水尽朝宗海，安得身乘破浪风。  
为约他年可归处，频倚栏干不思去。  
季鹰范蠡不足奇，待我为名千古归。  

王令　吴学士席上作  
尘沙欺客日冥冥，喜对贤豪耳目清。  
烂漫共夸文字饮，欢娱谁忆管弦声。  
风牵翠幕灯相照，月挂朱帘酒屡倾。  
後夜想当繁剧处，梦魂还绕北池行。  

王令　武侯  
三顾虽然志意深，出非由道此何心。  
平时胸腹能多少，且与群儿梁父吟。  

王令　夕日操  
煜煜夕日，逝何忽兮。  
有辉而星，尔留曷其。  
我视而冥，我适不行。  

王令　夕日操  
我尽日乃倾，独何求於尔星。  
煜煜夕日，不尚有朝。  
皦皦君子，去谁繇招。  
死如可从，生百不聊。  

王令　夕日操  
绎绎道周，伊谁之园。  
夙不筑自垣，今安以樊。  
人各有心，亦不思旃。  

王令　西园月夜醉作短歌二阕  
我有壹郁气，从来未经吐。  
欲作大叹吁向天，穿天作孔恐天怒。  
琥珀春拨醅，泛艳红出杯。  
无客尚有月，把对心尚开。  
踏地长歌仰天笑，突兀坐见朱颜颓。  
从他日月人老，一醉万事皆悠哉。  
丈夫身在不忧困，未必天心竟不回。  

王令　西园月夜醉作短歌二阕  
醉眼不识天，疑是高帐幙。  
忿月喝不住，起欲取绳缚。  
谁令吾不饮，饮剧始知乐。  
若令东海解醉人，吾亦去取北斗酌。  

王令　惜交诗赠束孝先  
千金得宝刀，不若得锸归。  
宝刀虽云利，邂逅伤疮痍。  
伤疮有复日，伤皮无完时。  
不若远所伤，取锸安自持。  
一凿以成井，再凿以深资。  
清泉冽其中，定德发不移。  
饮可沃吾心，浴能清吾肌。  
此道如必尚，庶几有常为。  
既庸铭我前，又书荐余知。  

王令　溪上  
溪上清涟树老苍，行穿溪树踏青阳。  
溪深树密无人处，只有幽花度水香。  

王令　鼷鼠操  
鼷鼠鼷鼠，实食其牛，  
牛则不知。彼牛彼牛，  
既卜以郊，伤则免之。  

王令　袭袭  
袭袭前修与後生，要言高爵是身荣。  
却将猎较诬师圣，不见三年学有成。  

王令　洗竹  
去年春笋密相扶，洗去心图翠色疏。  
高节欲令人尽见，枉枝何惜手亲除。  
临川常可持为钓，待凤犹能饱有余。  
须看月明风劲夜，寒声薄影满茅居。  

王令　戏食雀  
秋风云气寒，秋雨昼夜兼。  
饥禽湿不飞，左右烦顾瞻。  
有雀独飞下，施徐入吾檐。  
毛羽刷参差，嘴距交钓銛。  
跳乘新舂箕，取饱公不嫌。  
而吾本有意，听之取微纤。  
忽惊自飞去，鴥聿不少淹。  
反就高高枝，啁{左口右哲}气不恬。  
嗟乎此微类，岂不无以厌。  
来既冒弹射，固难责其廉。  
然余乃无罪，见怒何过严。  

王令　夏日平居奉寄崔伯易兼简朱元弼  
天风变春和，昼日差夏永。  
门阑闭无事，燕雀去益静。  
纷翻诗书帙，弃散懒收整。  
时来就枕卧，复可取窥省。  
心恬逐物闲，亦阔与世屏。  
鲜鲜南山暖，秀色在修岭。  
苟嫌安坐慵，还可远游骋。  
自缘智能薄，反得闲暇幸。  
交朋久相远，疏懒欲谁警。  

王令　夏日平居奉寄崔伯易兼简朱元弼  
惟怃庭下树，阴影日已敷。  
癯癯闭门人，簟席自卷舒。  
高枝就远冠，曲枝挂裳裾。  
还来从此息，卧视诗与书。  
桓桓门外客，从徒驾骊驹。  
不知来何闻，乃肯顾我闾。  
呼儿往应门，谓言出在涂。  
非我敢厌客，非客与我疏。  
以予拙语言，无以得客娱。  
一不当客意，恐与世患俱。  
不如两相忘，何能效纷如。  

王令　闲居奉寄几道  
门前一径长寒莎，耳冷不闻车马过。  
疏竹有风堪待月，空庭无雀可张罗。  
道心自觉闲中得，懒性还从病後多。  
回首西城望诗老，此心此性复如何。  

王令　小雨  
一夜风声惊屋破，四邻叩壁呼我贺。  
久知旱势非所期，果见雨逐浮云过。  
庭塘流注已有余，田亩不沾亦何奈。  
雷嗔电笑竟何为，幽人空废南轩卧。  

王令　小酌  
平生从事漫徒劳，时以休闲近酒醪。  
东海可从谁自重，南山如与客争高。  
老将日月来双鬓，生委乾坤寄一毛。  
更展韦编探万绝，懒从人世问滔滔。  

王令　效古  
流沙不胜车，弱水不载舟。  
谓言行子归，无苦事远游。  
寄子素丝裳，闻子衣苦单。  
失今不来还，岁冕将奈寒。  

王令　效退之青青水中薄五首  
双只水中凫，足短翼有余。  
飞高既能远，行陆安事俱。  

王令　效退之青青水中薄五首  
双只水中凫，来疾去闲暇。  
江湖风晚波，泛泛自高下。  

王令　效退之青青水中薄五首  
双只水中凫，已往又回顾。  
弋者窥未知，舟来避还去。  

王令　效退之青青水中薄五首  
双只水中凫，常在水中居。  
还有笼中鹜，腾轩仰不如。  

王令　效退之青青水中薄五首  
双只水中凫，食饱不出水。  
灵凤来何时，源鹄志万里。  

王令　效醉翁吟  
山岩岩兮谷幽幽，水无人兮自流。  
始与谁兮乐此，昔之游者兮今非是。  
清吾樽兮洁吾斝，欲御以酒兮谁宜寿者。  
山蘼春兮野鹿游，亭无人兮飞鸟下。  
喜公有遗兮乐相道语，从人以游兮告以其处。  
高公所望兮卑公所游，公为庐兮燕笑以休。  
摭山果以侑酒，登溪鱼而供羞。  
仰春木以搴华，俯秋泉而漱流。  
公朝来兮暮去，肩乘舆兮马两御。  
来与我民兮不间以处，谁不此留兮公则去遽。  
花垂实兮树生枝，我公之去兮今忽几时。  
知来之不可望，悔去而莫追。  
人皆可来兮公何不归，青山宛宛兮谁为公思。  

王令　谢成父  
旧说诗无三百年，于今拭目读君篇。  
已嗟吾道微如线，不意斯文未丧一。  
金玉有声情不俗，蕙兰之臭美尤全。  
尘埃满眼逢何晚，气类相期久合坚。  
以义求人今遂得，于心无媿果为贤。  
不须剌口论憔悴，吾辈恓惶自古然。  

王令　谢几道见示佳什因次元韵二首  
曾酬唱和向家溪，嫫母终惭敌艳妻。  
岂意误将三献玉，翻来轻博一丸泥。  
利能绝地同庄剑，巧可凌云上鲁梯。  
巾衍珍藏虽已固，祗愁飞去化为霓。  

王令　谢几道见示佳什因次元韵二首  
篇篇光绝夺春华，中有纯音正灴邪。  
跛鳖久惭追骏足，降旗今已怯崇牙。  
清新格调空吟讽，猥冗言辞自咄嗟。  
为我指迷终有得，曲蓬从此长丛麻。  

王令　谢客二首  
扰援车马各，各以势利奔。  
自问闾巷人，何为亦纷纷。  
与客成往还，勉就俗所敦。  
礼不经圣人，颇厌後世烦。  
欲问无所得，归视纸上文。  
非以孔子心，尚拜阳货豚。  
乃知偪仄间，心迹久已分。  
去矣可奈何，更问来者门。  

王令　谢客二首  
跹跹出何为，奄奄归就卧。  
不知身所谋，徒与俗相和。  
本无声利求，久厌车马过。  
诗书虽满前，走奔不暇坐。  
收身衣食余，抱病岁月破。  
得不胜所忘，进亦何可课。  
前躅杳难跻，下愚旋易堕。  
得劫有然尔，命矣何可奈。  

王令　谢李常伯  
人从东南来，忽得连纸诗。  
行义不赫晔，名声无萎蕤。  
虽尝误见辱，旋则拜席归。  
别久谓已忘，不图犹记之。  
长封大书字，顾我已忸怩。  
开縢把之读，推与果失宜。  
剥虎蒙羊猪，借使出类奇。  
见豺先自奔，遇豢还群随。  
是故古之人，为己贱若斯。  
有闻未之行，季路终不嬉。  
名浮过所实，孟氏耻以非。  
今而承所赐，乃此亦可噫。  
贤者宁过哉，当是我有欺。  
忍愧读终篇，喜惊改肝脾。  
咛咛教诲言，举举仁义辞。  
初令探本根，喻以海与池。  
乾坤老六经，遗编烂孔姬。  
尚恐惑异说，教之无迁移。  
强闻终日乾，仁不三月违。  
卒以二者终，要我勉不疑。  
百诵百再拜，下泪如挂糜。  
交朋百愚谀，此语闻之谁。  
忆初从粹翁，睡耳忽得提。  
震惊破百昏，寐觉悼前迷。  
今而去之久，茅塞心丛茨。  
骤承夫子言，快斧加芟荑。  
旧秽忽划削，新除坦平夷。  
念当不舍去，戴服同冠衣。  
犹恐免袒间，复作须臾离。  
且将鑱之心，不止涅之皮。  
二者苟一能，终死庶不遗。  
平生苦嗜诗，此篇况骤驰。  
喁哦夜不休，齮嚼午忘饥。  
仰嗟天骨雄，俯叹人莫为。  
星明有常高，日圆无食亏。  
读久口益嚵，舌软涎流垂。  
想当措意初，嚼云吐虹蝩。  
唇牙哆华鲜，肺肠涌光辉。  
故其纸上言，飘有霄汉姿。  
何可对酬谢，约海量珠玑。  

王令　谢束丈  
喜赴西招足屡蹉，自惭愚鄙取无他。  
能终末学生何幸，得活诸孤赐最多。  
愧面未甘徒已矣，报心全寄命如何。  
须知下客终思用，不必时时强铗歌。  

王令　谢束丈  
卓郑簪裾密作林，相如贫病强来临。  
藜羹才饱无他志，肉食饿充有媿心。  
死马偶能逢市骨，滥竽常恐负知音。  
古来一饭皆论报，何日王孙遂有金。  

王令　谢束丈见赠  
贱生不自辰，亲没身孤零。  
家无一棱田，不得农以耕。  
巧智不迨人，工贾难自名。  
妄来觑文字，朱墨纷纵横。  
合穷心狂高，不肯束世程。  
揭欲望孔孟，今昔相招迎。  
去古远莫到，复今难回行。  
穷步匍匐归，失虎犬不成。  
颠倒尘土中，甚若鱼噞羹。  
祖死不反骨，姊寡归携甥。  
苍黄无为谋，叹慨私失声。  
叩头屋厦借，解衣锅盖赓。  
畑石固莫致，升掬犹时营。  
学左世共笑，身贱人交轻。  
父戒子勿效，妻引夫无朋。  
妄承西来招，喜色转以騢。  
非惟迹脱死，始有心期生。  
儿童相回环，朋友推弟兄。  
有问多无对，新闻多惭惊。  
自羞陋浅人，偷窃幸未黥。  
风窗敞清虚，饱腹摩膨脝。  
睡足起有书，案几交堆盈。  
自喜主人仁，不我贤而惸。  
新诗重来贶，褒扬借光荣。  
何以示相谢，心铭踰血盟。  

王令　谢张和仲老宝云茶  
故人有意真怜我，灵莊封题寄荜门。  
与疗文园消渴病，还招楚客独醒魂。  
烹来似带吴云脚，摘处尘无谷雨痕。  
果肯同尝竹林下，寒泉应有惠山存。  

王令　信笔  
纷纷世趣竟多途，失在从人得在吾。  
苟获一时儿女笑，定罹千古圣贤诛。  
微生何事疑人佞，孟子当年亦自迂。  
满眼悠悠懒商较，尽留来者议贤愚。  

王令　学子  
琐琐来学子，从我问古风。  
谓言古之人，学不求世功。  
以其明智余，施与天下同。  
能知学为身，自不恤穷通。  
童子顾我笑，是言得无蒙。  
斯道使可遵，曾不闻父翁。  
谓言童子归，益自谋厥躬。  
吾不能尔言，亦不必尔从。  

王令　雪中闻鸠  
孰谓拙者鸠，已厌不可弹。  
吾寒方病雪，尔何雪自唤。  
寒城千万家，什伍赤两骭。  
通衢结沮冰，走指堕或半。  
门闭市无人，灶冷烟不爨。  
俗以雪为贺，我独雪之叹。  
富贵宜为忧，不忧亦何患。  

王令　驯鹿  
日日野心新，笼栏外强驯。  
祗消指马相，便有逐原人。  
昔起歌宾兴，今无伏囿仁。  
豺狼好牙爪，应笑角如麟。  

王令　鸦鸣  
庭前佳树绿阴成，树杪飞鸦去就轻。  
自顾主人无败德，岂嫌尔口有凶声。  
平生直道常多祸，两耳清风一听鸣。  
辄莫为人轻自动，须知弹射易忘生。  

王令　渰渰  
渰渰轻云弄茖晖，坏檐巢满燕来归。  
小园桃李东风後，却看杨花自在飞。  

王令　雁  
万里长为客，飞飞岂自由。  
情知稻粱急，莫近网罗求。  
关塞风高夜，江湖水落秋。  
哀鸣徒自切，谁谓尔悲愁。  

王令　燕答  
春日楼台暖气低，东风无主自东西。  
寻常帘幙有多少，何处画梁无燕泥。  

王令　扬子江阻风  
扬子江风十月初，四驾巨浪渺无隅。  
常忧倾摇地为动，意欲起塞天无虚。  
大舟不行就系岸，小舟分去争得鱼。  
舟中壮士起坐笑，有酒更为斜阳酤。  

王令　养贤  
万锺岂不多，财得孟子辞。  
千乘友子思，犹曰须我师。  
古贤不易养，养贤则已而。  
今贤养自易，无於古加疑。  

王令　姚坚老见约偶成  
初正布新和，余腊争近候。  
升腾阳力微，恇怯老阴斗。  
江云荡空碧，疏雨沐清昼。  
林梢释冬枯，土蘖壮春簇。  
委蕤风日舒，刻画山野秀。  
关关先春鸟，格磔弄晴味。  
无人与调和，终日自嘲诟。  
唯君卜近适，通我许来就。  
迁延日屡蹉，叹惜月复彀。  
人生诚多故，世事那可究。  
惟当自推置，障绝俗虑寇。  
休闲倘能俞，疏懒当自宥。  
徒行苟惮劳，借马欲谁厩。  
清酤如定携，佳客可先购。  
勉之无使迟，梅萼已堪齧。  

王令　野步  
久撄末俗喧，脱就绿野静。  
方随巾屦便，那暇宾客命。  
林红落春衰，草绿争夏盛。  
时从老农语，久伫行子听。  
谓言劳苦後，各以闲暇庆。  
时逢瓶盎酒，亦有肴核称。  
喧嘲忽无次，歌唱仍相咏。  
酒阑纷起坐，白发忽两凭。  
儿乘旁树嬉，牛卧前篱瞑。  
予方困俗累，爱此近天性。  
何当从之归，买舍与相并。  

王令　野外  
绿野爱平宽，偶来或永叹。  
村儿骇车马，野犬吠衣冠。  
乱草无闲地，斜阳有去鞍。  
良田半蹊径，始信直行难。  

王令　夜归  
冲冲行路自多岐，已踏归途尚虑非。  
迄犬只知人是盗，不知人亦夜来归。  

王令　夜深吟  
叩几悲砍涕满襟，圣贤千古我如今。  
冻琴弦断灯青晕，谁会男儿半夜心。  

王令　夜月  
可嗟落日志悠然，便有群星出见天。  
夜月自明人自爱，不妨人亦闭门眠。  

王令　夜坐  
破窗多穿风，冷烛无定焰。  
滴沥随衣泪，反覆到心念。  
趋生迷夷涂，失城陷深堑。  
病拙未为疗，膏肓不容砭。  
无家可容归，有灶亦断掭。  
凫短鹤脤长，饮啄两自赡。  
天有不可问，何独於我欠。  
吾观序卦辞，否乃适泰渐。  
而余何为者，独此不见验。  
譬如白为缁，一造遂永染。  
久生人所羡，我独处之厌。  
安得盖棺去，手足同一敛。  

王令　噫田操四章章六句寄呈王介甫  
谁能采芹，不适有获。  
果蓏树之，则食其实。  
岂弟君子，孔敬且力。  

王令　噫田操四章章六句寄呈王介甫  
田彼黍矣，则食於秋。  
我人之耕，载芟载薅。  
岂不惮劳，将食无攸。  

王令　噫田操四章章六句寄呈王介甫  
田彼黍矣，几不螽蝝。  
我人之耕，而不谋年。  
唯其不谋年，是用卒食于田。  

王令　噫田操四章章六句寄呈王介甫  
伐木伐木，无废於勤。  
不足柱榱，犹用以薪。  
岂弟君子，无易於人。  

王令　倚楹操  
马则食葵，而余则饥。  
盗则得羊，二余无兄。  
谁知为此兮余不聊生，谁余哀兮余思身。  
中忽忽兮外不知其啸吟，  
野哉邻妻兮曾谓余淫。以己逆人兮，  
余不知其何心。亡羊奔奔，  
岂不有邻，子可闭门。  
亡羊不复，去何自逐，  
身则非牧。雾蒙蒙兮水漰漰，  
谓兄无行兮兄行。不忍一失於邻而忍失厥身，  
虽然殒子之身兮，其亦如亡羊之邻。  

王令　忆江阴呈介甫  
江上城隍古镜中，城边山色翠屏风。  
鱼虾接海随时足，稻米连湖逐岁丰。  
泰伯人民堪教育，春申沟港可疏通。  
朱轮天使从君欲，异日能忘笑语同。  

王令　忆润州葛使君  
六朝游观委蒿蓬，想像当时事已空。  
半夜楼台横海日，万家萧鼓过江风。  
金山寺近尘埃绝，铁瓮城深气象雄。  
欲放船随明月去，应留闲暇待诗翁。  

王令　因忆灊楼读书之乐呈介甫  
忆昨灊楼幸久留，乾坤谈罢论睢鸠。  
它时已恨相从少，此日能忘共学不。  
南去溪山随梦断，北来身世若云浮。  
行藏愿与君同道，只恐蹉跎我独羞。  

王令　饮客  
青山何岩岩，江流自浑浑。  
欲由白石道，先自长松门。  
其间有万景，轩豁忘乾坤。  
适可得以心，不可为客论。  
安得山水交，共无世俗言。  
携琴写古声，酌泉求清源。  
适时固虽疏，谋道岂不敦。  
谁能歌此诗，侑我饮客樽。  

王令　慵  
衣冠慵整鬓慵梳，万事从来静有余。  
却笑嵇康慵未得，区区犹作绝交书。  

王令　幽居感怀寄满子权  
卜得幽居四绝邻，寻常庭巷断蹄输。  
门前犬豕卧横道，城上牛羊下视人。  
满眼夕阳闲草树，回头归路正埃尘。  
思君未有东来计，何日双眉对面伸。  

王令　游江阴寿宁寺  
寥萧枝上风，蜩蛰以秋告。  
黯靉道旁树，荫绿凉可冒。  
况承积阴余，急雨荡晴昊。  
初凉逞新威，宿暑惩旧躁。  
漫漫出门路，蝺蝺可谁造。  
江声汹西奔，海远刻东到。  
中间可行望，洗涤去尘抱。  
况於林阜间，古屋架晴燥。  
蚊虻稍敛收，轩户可淹傲。  
惜乎余独游，不可携所好。  
踟蹰竚归步，风作冷相劳。  

王令　余杭倦游  
醉倚秋风笑自攻，偶来还去竟何踪。  
已夫凤鸟今不至，行矣鱣鲸非所容。  
且把心胸同伏虎，谁知头角是真龙。  
归乎伊亩殊难得，死尔西山尚有从。  

王令　於忽操  
於忽乎，不可以为，  
其又奚为。离娄之精，  
夜何有於明。瞽旷之耳，  
聋者亦有尔。束王良之手兮，  
後车载之。前险以既覆兮，  
後逐逐其犹来。虽目盼而心骇兮，  
顾其能之安施。委墨绳以听人兮，  
虽班输亦奚以为。  

王令　於忽操  
於忽乎，不可以为，其又奚为。  
椽栌桷榱之累重，顾柱小之柰何。  
方风雨之晦阴，行者艰而莫休，  
居者坐以笑歌。不知压之忽然兮，  
其谓安何。  

王令　於忽操  
於忽乎，不可以为，其又奚为。  
谓鸡斯飞，谁得而羁。  
谓豕斯突，何取於缚。  
是皆以食而得之，吾方饥而噫。  
鸡兮豕兮，死以是兮。  

王令　雨後  
毵毵柳色绿垂齐，草引青天去自迷。  
人说春园有寻路，我嗟荒径正行泥。  
蝶多平日浑如梦，花好谁家又有蹊。  
儿女狂娇随马逐，高眠可惜日垂西。  

王令　原蝗  
蝗生於野谁所为，秋一母死遗百儿。  
埋藏地下不腐烂，疑有鬼党相收持。  
寒禽冬饥啄地食，拾掇谷种无余遗。  
吻惟掠卵不加破，意似留与人为饥。  
去年冬温腊雪少，土脉不冻无冰凘。  
春气蒸炊出地面，戢戢密若在釜糜。  
老农顽愚不识事，小不扑灭大莫追。  
遂令相聚成气势，来若大水无垠涯。  
蓬蒿满眼幸无用，尔纵嚼尽谁尔讥。  
而何存留不咀嚼，反向禾黍加伤夷。  
鸱鸦啄衔各取饱，充实肠腹如撑支。  
儿童跳跃仰面笑，却爱甚密嫌疏稀。  
吾思万物造作始，一一尽可天理推。  
四其行蹄翼不假，上既载角齿乃亏。  
夫何此独出群类，既使跃跳仍令飞。  
麒麟千载或一见，仁足不忍踏草萎。  
凤凰偶出即为瑞，亦曰竹食梧桐栖。  
彼何甚少此何众，况又口腹害不訾。  
遂令思虑不可及，万目仰面号天私。  
天公被诬莫自辨，惨惨白日阴无辉。  
而余昏狂不自度，欲尽物理穷毫丝。  
要袪众惑运独见，中夜力为穷研思。  
始知在人不在天，譬之蚤虱生裳衣。  
扪搜剔拨要归尽，是岂人者尚好之。  
然而身尚不绝种，岂复垢旧招致斯。  
鱼朽生虫肉腐蠹，理有常尔无何疑。  
谁为忧国太息者，应喜我有原蝗诗。  

王令　约僧宿北山庵先寄平甫  
上人合动山间兴，吾恨衰迟学谢安。  
纳屐操筇那有限，吹云落雨漫无端。  
先戚报信春枝破，预想分题雪屋寒。  
林下不谙人世苦，笑将霜鬓与君看。  

王令　月蚀  
卢仝不作昌黎死，天目虽盲未见嗟。  
坐叹清光无惜处，一将吞吐听虾蟆。  

王令　杂诗  
古人重非道，饥不苟豆羹。  
有为非其心，或不脱冕行。  
如何後世人，以官业其生。  
鄙哉乐欺人，犹以圣自名。  

王令　杂诗  
方春不种兰，终岁无自佩。  
良田弗加芟，徒穉亦无岁。  
空令雨露恩，日夕被蒿艾。  
安坐饥怨天，此理果谁在。  

王令　杂诗  
关雎后之淑，棫朴君之明。  
兔羋尚好德，况及公与卿。  
所以彼行苇，敦然遂其生。  
谁能弦此歌，为我发古声。  

王令　杂诗  
一日不为田，百草已有根。  
况复闲三时，其秽何待论。  
岂不有钱鎛，徒羞慵借勤。  
岁晚忧不耕，何独议锄耘。  

王令　杂诗  
召公方伯尊，材亦圣人亚。  
农时惮烦民，听讼小棠下。  
嗟今千里长，已耻问耕稼。  
弹琴高堂上，欲以无为化。  

王令　杂诗  
毵毵晚春树，上下聚百虫。  
不有口似趸，则生尾如蜂。  
设不二者然，亦徒生无庸。  
清阴不可居，岁晚还秋风。  

王令　杂诗效孙莘莕  
鱼虾无所能，动辄困人得。  
蛟鲸能则乖，覆舟取人食。  
龟鳖能谓殊，刳剥同一剧。  
龙不入网罗，亦不为人识。  
犬羊养於人，壮则人食之。  
猛虎嗜人肉，终昧猎者机。  
豺狼与狗同，为害岂必威。  
封狐能为人，还作行子妻。  

王令　再次元韵答几道  
尘嚣摆落到鸿冥，始见当时遁世英。  
丛棘敢思丹凤至，寸筳惭叩巨钟鸣。  
须知奔竞浮荣路，未若喧传不朽声。  
此道固为流俗笑，苟非夫子欲谁明。  

王令　再寄满子权二首  
秋尽啼衰虫，君思云奈何。  
我愚得君思合少，居贤劳我心则多。  
非独辞源长，泻海为江河。  
平生未始有点缺，玉日拂拭金烧磨。  
寻常貙与狸，见一足已嗟。  
又况一地卧三虎，狗彘虽勇何敢过。  
扬州我何思，青山无一螺。  
什市不畜宝，米盐财如他。  
而吾三夫子，一身各丘轲。  
琼林自生寒，结露成冰柯。  
文章日组纬，玉机飞金梭。  
谁有真珠绳，结作张麟罗。  
拔为当世祥，声为太庙歌。  
我愿参众民，手足摇婆娑。  

王令　再寄满子权二首  
有钱莫买金，多买江东纸。  
江东纸白如春云，独君诗华宜相亲。  
缀连卷大十牛腹，要尽寄我无寄人。  
我将携之东，脚踏海水洗齿唇。  
转来清澈饮百斛，转来清饮百斛，  
荡涤肠肺无纤尘。尝闻泰山高，  
高处天为邻。借如无梯不得上，  
亦欲大叫呼天神。铺陈君所诗，  
噪口雷鼓震。世多俗耳固莫告，  
当冀上帝依稀闻。正声定不感凡类，  
舞跃百凤千龙麟。安能学俗儿，  
一卷不复呻。天公闻否尚未快，  
安得纤翼穿秋昮。  

王令　再赠束孝先  
玉缺见不挠，剑折佑真刚。  
张目不见心，人固未易量。  
念我未知子，徒知外观望。  
安识子所怀，赤日包白光。  
去去终我身，两两无想忘。  
纵予道路忧，骨尚付子藏。  

王令　赠别晏成绩懋父太祝  
懋甫相门儿，家世踏缨紞。  
早年缀官簿，青衫蔚於萯。  
本宜多骄矜，不谓锐意敢。  
意贪英雄交，一手欲四揽。  
偶来滥予会，臂搦首已颔。  
酒狞夸胸襟，顶踵都一胆。  
壮心羞摧藏，义内喜葅歜。  
要言相死从，顾岂苟难斩。  
听其自陈论，峭拔不平渐。  
要之当一切，固令不黤黯。  
忆予少年时，亦自喜黠{左氵右闯}。  
於今老而悔，壮意日凋减。  
惜夫相遇迟，君於我已检。  
骤闻强大语，若虎饿得啖。  
已无相高心，徒有志气感。  
春风吹天昏，醉目睨愁黪。  
念当相别去，两怀不无惨。  
何时重来过，慰我涸辙噞。  
唯其去後怀，犹一饱复歉。  
幸有西南风，时作寄我椠。  

王令　赠别晏樊父太祝  
缩伏蒿莱听命沉，旧房孤剑铁尘侵。  
方思力举沧溟水，泼杀生平气焰心。  
不谓偶君夸意气，无端起我旧胸襟。  
男儿合是公侯器，未忍风前堕泪吟。  

王令　赠崔伯易  
巉岩恶面插苍须，中道时时自笑呼。  
但怪佯狂轻去俗，果闻高论足开余。  
恶看富贵庸男子，喜见徜徉隐丈夫。  
我是自高无许可，今朝为子一长吁。  

王令　赠杜渐子长  
吾鄙少与合，杜子爱所多。  
直木有正性，深源无乱波。  
齿少蔚未冠，心古先己皤。  
卓哉金石姿，勉矣勤锻磨。  

王令　赠黄任道  
长河之流几万里，骇若泻自天上来。  
奔湍冲山拔地走，直有到海无邪回。  
人之所观乃流沬，犹以泪射忧天摧。  
想其根源发声势，如纵烈火烧千雷。  
古来走死万万脚，竟莫识自何来哉。  
我疑鸿荒混沌日，冲破天地之元胎。  
夸娥摇头巨灵走，避不敢道曾疏开。  
锄耰之成乃畎浍，欲计议此诚可哈。  
长帆大舰不敢绝，尚恐飘去无垠涯。  
愚儿脚惯踏潢潦，安敢逆此加泝洄。  

王令　赠李定资深  
涉川固有道，造舟不如梁。  
曾闻水覆舟，不闻死乘杠。  
奈何揭厉子，先先勇褰裳。  
岂尽水害人，固亦谋非臧。  
凤虽谓灵畜，无竹或死饥。  
竹今无方无，凤云非其时。  
使之群鸱鸢，饥饱为止飞。  
非惟失所灵，亦与弹射期。  
坦坦谁之田，施施缴且弋。  
乌来玩其机，鹊至喜其食。  
长鸿飞冥冥，志与万里极。  
岂无啄饮心，宁饥不人得。  
湍激日蹙蹙，风棱势漫漫。  
奈何舟上人，试死才一间。  
苟不以利涉，安坐思诚艰。  
客虽惧谋梁，而木嗟在山。  

王令　赠刘成文  
予生谢早先，晚世相逅邂。  
礼俗不可徵，百孔千疮坏。  
平时以是念，食美不知囋。  
谁为医国者，已亟不图瘥。  
引脰望古人，去我远以太。  
斓斑纸上语，十才一二在。  
思人乐其言，把读不知懈。  
爱其善调理，未讫已期再。  
探窥古人心，愤懑世俗败。  
常思得英奇，肝肺相诱劢。  
以是求世人，未免许以溉。  
不特学忧孤，直恐性失介。  
呜呼圣贤人，既以舍我迈。  
如何有常者，亦不可得拜。  
虽然众嘲扬，未忍径伍哙。  
刘生江东儒，心臆宽不隘。  
遇我数日语，收若俯拾芥。  
久从固所望，骤得尤所快。  
立海观鲸鲲，乘霄饮沆瀣。  
和风吹滞酲，利爪搔痒疥。  
我质遂媿陋，香禾映秕粺。  
我言遂愧疏，长江掩涔派。  
辱索宜有献，百择无一爱。  
作诗期笑咍，幸无怒目睚。  

王令　赠庐山者居讷  
纳公匡庐老，诗句整以雅。  
标韵乐天淳，不肯外礼假。  
所居远城市，绝俗就闲暇。  
岗崖道路恶，亦为佳客下。  
余虽昔所闻，相见今乃乍。  
爱期语言好，超绝忽世跨。  
马舁就其居，灯火共清夜。  
惜不见其壮，已老吁呵讶。  
高才可施用，售世嗟无价。  
临别更何论，共是忘言者。  

王令　赠裴仲卿  
匣剑光芒射斗牛，持携天下洗人仇。  
英雄心胆老犹壮，道路风尘行未休。  
名重更须完小节，义高何必论闲愁。  
蒙蒙细雨陵阳市，折取重梅上酒楼。  

王令　赠慎东美伯筠  
世网挂士如蛛丝，大不及取小缀之。  
宜乎倜傥不低敛，醉脚倒踏青云归。  
前日才能始谁播，一口惊张万夸和。  
雷公诉帝喘似吹，盛恐声名塞天破。  
文章喜以怪自娱，不肯裁缩要有余。  
多为峭句不姿娓，天骨老硬无皮肤。  
人传书椠莫对当，破卵惊出鸾凤翔。  
间或老笔不肯屈，铁索缚急蛟龙僵。  
少年倚气狂不羁，虎胁插翼赤日飞。  
欲将独立跨万世，笑诮李白为痴儿。  
四天无壁财可家，醉胆愤庠遣酒拏。  
欲偷北斗酌竭海，力拔太华鏖鲸牙。  
世儒口软声如蝇，好於壮士为忌憎。  
我独久仰愿得见，浩歌不敢儿女声。  

王令　赠孙莘老  
至愚不学常如足，盛德之充久自彰。  
管小始疑天可尽，绠穷终信海非量。  
始惭自待从来薄，不及时中适取狂。  
安得此生天与幸，没身得不去门墙。  

王令　赠王介甫  
当世胸怀万古淳，平生才术老经纶。  
况逢尧舜登贤日，不复伊周望古人。  
得志定知移弊俗，闻风犹足警斯民。  
九门无谒天旒邃，何惜长令仕为贫。  

王令　赠王平甫  
当世所交识者稀，十年闻子幸见之。  
平生所负自信重，他日可期人莫知。  
谁肯草茅穷钓筑，世方简策诵皋夔。  
丈夫出处诚何较，却痛苍生为泪垂。  

王令　赠致政郭大丞  
冠盖冲冲语退居，几人年少秎银鱼。  
风波脱去都无累，日月闲来静有余。  
一斗独倾花下酒，五车时晒腹中书。  
论诗深媿非商也，敢向丘门望起予。  

王令　赠周伯玉下第  
京尘漠无聊，客书闻报罢。  
拔身众人後，载水千里下。  
微装困无余，归马剧连跨。  
邈无失时叹，抗举与俗谢。  
但言废文学，从今益休暇。  
诗书得穷搜，朋友可邀迓。  
如解万里骏，脱去衔轭驾。  
虽时念亲贫，叹息忽自诧。  
已如婴儿啼，心在声不嗄。  
悲乐于俗异，使我喜失诧。  
吾闻百年生，暂就天地舍。  
中间有逢遇，穷达何足讶。  
譬之适时运，寒暑变冬夏。  
炎凉忽焉殊，裘葛代相藉。  
於身亦何预，时与外物借。  
尝闻庄生言，中不怛外化。  
逢鸡就知时，遇弹因求炙。  
况持身售人，五羖岂真价。  
士材嫌易知，女好固择嫁。  
勉之时我过，酒贱衣可贳。  

王令　张巡  
禄儿射火烧九天，鬼手不扑神听旃。  
群庸仰口不肯唾，反出长喙嘘之燃。  
睢阳城穷缩死鳖，危系一发悬九渊。  
巡瞠睨远两眦拆，怒嚼齿碎须张肩。  
恨身不毛剑无翼，不能飞去残贼咽。  
翁躯腥刀子磔俎，日嚼血肉犹经年。  
霁云东攘两臂去，西来才有九指还。  
胸中慎气吐不散，去随箭入浮屠砖。  
忠穷智索其自效，更脔爱妾尝饥涎。  
我疑没日贼不食，恐其肉醙死不痊。  
又疑身骨不化土，定作金铁埋重泉。  
何时山移陵谷变，发出鼓铸戈或鋋。  
吾如得之顾有用，不诛已然诛未然。  

王令　招束伯仁杜子长夜话  
久阴忽晴已可赏，况复夜气驱蚊藏。  
清风逆回六月热，急雨借得三秋凉。  
非惟归云人目快，更有白月天心当。  
从来万古有未尽，待子一夕心胸张。  

王令　招夏和叔  
砽砽雕镌役俗儿，六经尘土有谁吹。  
我追往圣思前躅，子苟安行即後时。  
大遇定为当世福，不逢犹作後来师。  
思量最是男儿事，此外吾曹不足期。  

王令　纸鸢  
谁作轻鸢壮远观，似嫌飞鸟未多端。  
才乘一线凭风去，便有愚儿仰面看。  
未必碧霄因可到，偶能终日遂为安。  
扶摇不起沧溟远，笑杀鹏抟似尔难。  

王令　中秋望月  
月形何完完，秋静气弥放。  
玉轮困瑕纇，投掷去天仗。  
前无衡轭施，凭谁挽能上。  
回旋天地周，驰骋固已壮。  
古今磨不磷，刚耿固可谅。  
予欲假之游，自投上穷亢。  
东折扶桑枝，西塞昧谷旷。  
天机与回斡，日驭纵休畅。  
苟留扬辉中，无复颠恻怅。  
是谋敢吾专，行矣天帝访。  
传闻天路艰，蹉蹶就沦丧。  
帝居深九阍，有谒未易傍。  
鬼神喜阴暗，陈列忌忠亮。  
进知自致艰，退使斯谋妄。  
回头暮堂上，萤爝光相望。  

王令　中夜二首  
昼日苦卒卒，忽焉不加思。  
长夜漫不眼，起复日所为。  
所为浩多愧，不与初心期。  
虚云圣贤学，实从世俗归。  
虽耻犹奈何，长歌涕垂颐。  

王令　中夜二首  
扰援从俗为，日与所学戾。  
茫茫坐三复，心面自相愧。  
守道恶从人，取俗患高世。  
谁令二者异，不得一吾致。  

王令　终雌操  
林鸠之雌兮，不有巢而子兮，  
而有巢以止兮。吁嗟乎己兮，  
终雌之乐兮，吁嗟乎鹊兮。  

王令　终风操  
云之扬扬，油油其蒙。  
望我以雨，卒从以风。  
云之油油，扬扬其去。  
我挽不可，泣立以伫。  
终风不休，终云不留。  
不雨我田，不谷我收。  
岩岩南山，有川其下。  
徒我必云，不能必雨。  
蓁蓁者林，有越而樛。  
人伐以归，我徂安休。  
嗟今之人，顾己是求。  
有颀者木，曷为而材。  
大折以薪，小生何哉。  
嗟今之人，谁同我哀。  

王令　众鸟  
鸦鸦枝上鸣，欲下飞复屡。  
忽投群辈先，以我弃肉去。  
群鸟起争攫，既失反亲慕。  
饿鸱盘且下，欲夺进复惧。  
群鹊何轩轩，聚噪如骂怒。  
鸠鸽恨不逮，回旋自号呼。  
庭雀审细微，知非已能预。  
跳梁暮堂下，不舍稗粒顾。  

王令　舟次  
梢梢修竹夹溪斜，树系孤逢白浅沙。  
风力引云行玉马，水光流月动金蛇。  
村酤客聚还成市，晚钓舟横便当家。  
山野生涯本闲暇，谁令客子自劳嗟。  

王令　舟中作  
杳杳波涛去莫穷，要须流合海天东。  
长帆百尺嗟无用，醉绝重湖笑逆风。  

王令　昼睡  
太古一去浩万世，百智竞起纷修治。  
交将砭刀溃疮痏，纵得平好无完皮。  
倾山竭河论曲水，都投大海为酒池。  
中间秫稻不满掬，日益酝酿成浇漓。  
不知淳风竟何适，万手齐举招不回。  
北窗清疏鸟声好，昼榻自稳闲支龟。  
尘埃不到日影薄，沈簟拂拂生凉颸。  
四支舒安百虑废，彷佛认得太古遗。  
散魂怡愉不旁适，心肺正静无邪思。  
因能不有世俗梦，独与淳气相盘嬉。  
伏羲持刀刻爻画，古意荡尽无铢厘。  
睡无吉凶无得失，纵欲强卦安能为。  
故能独存至今日，人各己有反不知。  
须知睡义大亦盛，岂独床第夸昏迷。  
君子劳心事业暇，得时休息安天倪。  
小人一心包万险，迨退就枕皆平夷。  
使其睡心大充扩，去与君子何毫丝。  
当年尝闻曲肱乐，曾及至圣宜无非。  
何况於梦更有得，不见公旦因嗟衰。  
後来纷纷不知乐，舍去大路趋邪歧。  
竹林猖狂事饮锻，扪拨蚤虱无留衣。  
好恶纸上浩万端，竟不及此亦可嗤。  
蚊虻纷然始谁造，一一口吻如针锥。  
食人肌肤得腹饱，不解默去犹鸣飞。  
攘拳挥臂不可却，聒耳不异笙匏吹。  
虽然今尚尔无奈，当有猎猎秋风时。  
尔躯糜溃尔口坏，我床安稳我枕欹。  
平时多贤贵不及，会日偃瞑休恬怡。  

王令　自讼答束熙之  
洞洞之室或者穿，岩岩之墙或者缘。  
墙缘室穿来何哉，中有玉万黄金千。  
金玉固非盗所有，盗者或得之伺候。  
得金买衣出人前，意气遂若富者然。  
众人不知谓尔富，不知尔自何心颜。  
盗财固为小人戮，盗名自是君子奸。  
咄哉自讼毋自欺，几希不在穿缘间。  

王令　陬操  
行曷为兮天下，老吾身而不归。  
人固舍吾而弗从，吾安得徇人而从之。  
昔所闻其是兮，今也见之则非。  
嗟若人之弗类，尚何足以与为。  
彼天下之皆然，嗟予去此而从谁。  
信亦命已矣夫，固行兮而曷疑。  

王令　醉後  
醉里分明别是天，最宜沉溺过流年。  
平时政要全稽古，盛世朝廷不乏贤。  
但得有生皆自遂，不妨吾属亦陶然。  
沉湘死屈如何者，却把醒名欲自专。  

王龙学　游灵岩  
古寺山埛远，躥攀一迳斜。  
洞深留碧霭，溪急荡晴沙。  
殿接岩松影，堂邻野客家。  
谒僧询世事，无语指灯花。  

王銮　赠胡侍郎荣归  
南还昔别已匆匆，日断云飞思欲穷。  
江水波涵天上下，海门潮涌浙西东。  
沉烟白鸟晴沙际，飘带青山夕照中。  
治世安民遗泽在，万年史笔纪高风。  

王纶　秦邮晚泊  
水宿风餐第几程，落帆刚趁晚霞明。  
村醪小饮不成醉，明月推篷初欲生。  
自愧菲才膺閒命，谁能高卧闭柴荆。  
茫茫家国偏多感，静听渔榔断续声。  

王纶　题义门胡氏华林书院  
华林幽胜地，胡氏旧门闾。  
四远来名士，一家常义居。  
素风殊不坠，儒业未曾虚。  
何日谐寻访，琴棋万卷书。  

王迈　爱女  
爱女有家后，沉痾未下床。  
问巫羞左道，市药叹空囊。  
攻闷三杯酒，祈安一瓣香。  
祠山消息好，秋杪得还乡。  

王迈　跋大庾令赵宗华时棣藏诸公帖  
数帖凡经几世藏，字漫黑暗欠装潢。  
熟贤执否人千载，遗臭遗芳纸半张。  
愤世疾邪成怒骂，怀忠爱直转凄凉。  
吾曹留面要相见，莫使人能议短长。  

王迈　柏梁体简龚少益  
青山四面画图张，溪流月下鸣汤汤。  
山之下兮水之旁，有人结茅作书堂。  
诵声洒洒流琳琅，使我一听乐洋洋。  
应问谁为师匠良，风流相种如龚郎。  
天孙付以锦绣肠，一挥十纸烂成章。  
上与奎宿争光芒，器成未售此焉藏。  
吁嗟无地堪翱翔，尘缨自濯歌沧浪。  
床头金尽羞悭囊，山鬼吹灯夜恓惶。  
蚊雷聚噪肆颉颃，仗剑起舞涕泗滂。  
劝君停剑无庸伤，时平贤路如康庄。  
鸾凤引喙鸣高岗，时危此道隘且荒。  
横宝在道暗无光，运行如此休慨慷。  
男儿立身当自强，精金须经百炼刚。  
膜外荣枯等秕糠，惟忠惟孝不可忘。  
请君倾耳听柏梁，谓余不信来对床。  

王迈　臂鹰诗  
东邻年少养狞鹰，置之臂上拊阮频。  
呼来麾去性日驯，痴儿偶然见之嗔。  
鹰张利爪絮儿身，眇其只目视主人。  
主人初以鹰为戏，一日悔欲自断臂。  
非我类者其心异，吾赋鹰诗所以志。  

王迈　别戴仲实  
人生契好不在久，一日可当十年游。  
共君三两夜清话，洗我千万斛奇愁。  
欲晴未晴云阁雨，临别惜别车停辀。  
异时扁舟下濑渚，安道谨勿避子猷。  

王迈　别刘孟容岁提干二首  
孟容吾畏友，春日去朝京。  
蔗境诗多好，莲池官最清。  
坐诬缘举将，取忌为时名。  
诸老端平岁，同词为辨明。  

王迈　别刘孟容岁提干二首  
吾莆诸寿隽，习静鲁灵光。  
有子麒麟种，群孙鸳鹭行。  
此行青眼众，见谓白眉良。  
通籍何愁晚，庭椿乐未央。  

王迈　丙子诏后需捷四绝  
一面飞来打叠秋，农场已筑管无忧。  
吾侬种殖三年学，未省书田还有收。  
全宋ˉ　　王迈　丙子诏后需捷四绝  
促织墙阴唧唧吟，早催衣褐上寒砧。  
砧声似助蛩声切，勾引征夫万里心。  

王迈　丙子诏后需捷四绝  
战罢归来朋再盈，悬知得失击心旌。  
应门稚子占蛛信，刺绣佳人听鹊声。  

王迈　丙子诏后需捷四绝  
　　负相持日已多，看棋人已烂仙柯。  
淮淝非久捷书到，还折门前屐齿麽。  

王迈　蔡实甫能酒而道中无可口者见其吻噪成长篇戏之  
吾祖方平至君家，丝麟谈笑酌流霞。  
麻姑约时在是坐，痒处思得姑爪爬。  
我今与君岂其裔，弹指又经千百岁。  
文采风流今尚存，仙风道骨知谁继。  
今宵月明明更多，有客无酒月如何。  
唇乾吻噪甚背痒，安得玉壶泻金波。  
白玉楼台月如书，屋贮阿娇车载酒。  
元君再会偿可期，我当起舞为君寿。  

王迈　参部至三山简王宗教子文野二首仍寄观潮拙稿子文旧诗名为碧云楼集  
昔舣归舟傍浅沙，逢君跃马看梅花。  
匆匆相见还相别，三十六弯天一涯。  

王迈　参部至三山简王宗教子文野二首仍寄观潮拙稿子文旧诗名为碧云楼集  
别来双鬓忽惊秋，一笑哦诗宽百忧。  
草舍绳枢聊尔尔，如何比得碧云楼。  

王迈　嘲解十首  
方圣时平谏诤无，子胡不善效辕驹。  
庸庸随物例多福，皦皦出尘良易污。  
填海谁怜精卫苦，移山可笑此翁愚。  
鸣钟鼎食不知爱，却爱山中饭粝粗。  

王迈　嘲解十首  
杞天之下夜长吁，朝上封章肝胆刳。  
自是诸公忌生语，不应圣主怒狂夫。  
我将行礼敖嫌简，子欲正名由笑迂。  
宁作首阳人饿死，不为仗马恋生刍。  

王迈　嘲解十首  
一相当朝总百官，升沉只在笑谈间。  
及门炙手趋炎火，倾国将身靠泰山。  
子独何人蜉撼树，众皆重足虎当关。  
仙舟已到蓬莱境，却被波神勒取还。  

王迈　嘲解十首  
孤士每蒙丞相嗔，人心不泯是非真。  
瑾为苦语攻寻蔡，铨出危言忤老秦。  
此事古来曾有样，如今天下几无人。  
西山夫子深穷理，能以逢干作保身。  

王迈　嘲解十首  
边尘四同逐云飞，正是英卢得志时。  
西洛故疆将克复，北军新锐属羁縻。  
智名功勇渠何欠，跋扈飞扬子过疑。  
消得腾章来辨析，台臣虎患可无词。  

王迈　嘲解十首  
狄青心不负朝廷，跋扈人疑渐有萌。  
琦不押班婴众怒，浚私铸印被台评。  
钜公未免忧清议，之子如何讳此名。  
若使满朝无一语，晚唐蕃镇祸胎成。  

王迈　嘲解十首  
西山名节太峥嵘，洪魏同时俱有声。  
斥去不妨为宝庆，出来亦只做端平。  
事师如子何为谄，植党旁人笑好名。  
婺女谏官良解事，正邪辨析极分明。  

王迈　嘲解十首  
三贤千载共襟期，出处存亡同一时。  
吾道非耶夫讵测，斯人已矣我畴依。  
希文若在甘为党，邢恕无知却背师。  
坐此褫官吾不恨，恨他同传是韩非。  

王迈　嘲解十首  
君臣大义等乾坤，兄弟何曾系大伦。  
齐霸分明诛子纠，唐宗决裂用雠臣。  
向时诸老空饶舌，何物狂生又犯鳞。  
一自蒋坡新语出，斯知世有读书人。  

王迈　嘲解十首  
霸者成功如彼卑，孔门童子耻称之。  
尽伦大舜斯为至，有过周人公说宜。  
古者责难诚意切，今人逢恶大经隳。  
若教新语宜垂世，可废八章棠棣诗。  

王迈　陈方大弟宠父将省侍潮阳以诗约别  
逆旅频连风雨床，归来踪迹两参商。  
谁知缠隔路三舍，不似相从天一方。  
壶山白认梅将雪，潮水黄知菊已霜。  
便去也须留驿道，欲携斗酒话彷徨。  

王迈　陈侍郎见激字韵和以见寄复用韵谢  
先生德量万顷波，挠之不浊无湍激。  
文章亦如万斛泉，酌之不竭何悭惜。  
沧浪亭下把钓竿，双笔堂前看苍璧。  
时逢问字客及门，倒屣不要人扶出。  
饮酣戏索乌栏书，吟罢笑拈麟脯擘。  
一诗直万欢林金，衙官坡谷奴刘石。  
得者须熏玉蕤香，览而玩这痊百疾。  
堂堂元帅坐词坛，余子谁堪承羽檄。  
许侯端是忘年交，具眼郎然为赏识。  
云岫诗卷盈锦囊，自欣邂逅有胜特。  
先生筋力似裴公，侯比香山才更逸。  
凉台燠馆富唱酬，如见古人今之夕。  
斐然小子谩成章，所美信美安敢溢。  
有来珍翰费吹嘘，展阅再三感千百。  
当偕巨帙什袭藏，寒谷先期有春色。  
新年更拟打作碑，荐福莫教雷霹雳。  

王迈　呈竹轩张史君二首  
竹轩治郡政成时，却值王孙庆玉墀。  
无吏下乡民点塔，捐田入学士砻碑。  
平反阴德堪娱母，清白家风更课儿。  
见说元宵灯不放，为他百姓惜膏脂。  

王迈　呈竹轩张史君二首  
日晡斋合响铃条，鞅掌文书尚坐曹。  
吏困行移悉脱腕，侯勤剖决快挥毫。  
维摩正为众生病，太守胜如从事劳。  
愿养精神需大用，款陪齐客醉醇醪。  

王迈　痴儿  
痴儿缠五岁，器局稍精明。  
弄笔夸郎罢，窥鸾效女兄。  
顾瞻眸子俊，酬答舌头轻。  
但愿身长健，看渠骨骼成。  

王迈　池上归道间即事二首  
一雨恼春思，今朝得快晴。  
水波随日动，麦浪受风平。  
野意来无极，篮舆稳更轻。  
抵家何事好，稚子亦驭迎。  

王迈　池上归道间即事二首  
寒食清明近，知春不久归。  
眼惊红作阵，心爱绿成围。  
宿鹭立晴漱，栖鸦掀夕晖。  
狂游付年少，我已省前非。  

王迈　除夕  
忆昔都门值岁除，高楼张烛戏呼卢。  
久依净社参尊宿，难向新丰认酒徒。  
天子未知工划赋，邻人或倩写桃符。  
寒宵别有穷生活，点勘离骚拥地炉。  

王迈　除夜共蒋力父有秋宿南浦馆  
客里逢年酒半醺，篝灯课送穷文章。  
对休共听巴山雨，入梦休思巫峡云。  
好整衣冠朝北阙，新栽桃李属东居。  
平明各把菱花看，黄子上眉间已十分。  

王迈　除夜宿江下逆旅呈甥陈宗器  
在家随俗坐守岁，逆旅无聊卧向晨。  
旧隐荒凉棲鹤怨，端门邂逅画鸡新，  
知非早似蘧伯玉，将贵谁欺朱买臣。  
幸自樽中留得酒，与君随分庆长春。  

王迈　除夜洗砚  
多谢吾家即墨侯，朝濡暮当富春秋。  
为供文字逢青眼，要策功名真黑头。  
濯以清泉尘已蜕，衣之文锦翠如虬。  
呼童除放陈丰馔，少劳精神并汝酬。  

王迈　春晚山行问酒主媪以瓶罄告  
霜晓寒於腊，日中方有春。  
云头缠作暮，风力又欺人。  
老犊眠方稳，雏莺语未真。  
停骖谋一醉，不酌酒家贫。  

王迈　春月白鹤吟寄魏鹤山  
鹤去兮渠阳，发衣佤相羊。  
啄芳洲兮饮碧湘。如青城之棲兮流矢中伤。  
鹤来兮钱塘，朱顶兮昂藏。  
浴太液兮下建章，如九皋之唳兮声彻上苍。  
鹤归兮临邛之岗，嗥朔风兮立晓霜。  
扪参历井兮水云乡，如逊东之返兮华表飞扬。  
昔者去兮，狂枭毒獍相贺乎偃月堂。  
迨其来兮，文鸾相得乎汉未央。  
今其归兮，驯鸥狎鹭相待乎午桥庄。  
善类无依兮，若空乎振鹭之行。  
留行无语兮，谁扼乎群鸟之吭。  
归去来於鹤何加损兮，关世道之否藏。  
有雁兮南翔，翼短兮心长。  
避缯弋饱稻粱，望胎仙兮天一方，  
思蹇产兮结中肠，此仙之寿兮未易量。  
天若祚宋兮，当复来而为治世这祥。  

王迈　春月阅报成诗寄呈方漕信儒孚若  
边耗遽如许，庙谟先定无。  
书生良不武。夜半说长吁。  
关与表余几，山阳援正孤。  
黄尘号鬼魅，落日走猩鼯。  
甲士疲鏖战，丁夫困转输。  
临淮一带水，诸将万金驱。  
宛地谁收马，延秋忌有乌。  
毕魂空惨淡，曦鬼定揶揄。  
公外英雄少，生来忠孝俱。  
全将身作胆，曾以口降胡。  
方喜规模伟，翻为文法拘。  
正涂多植枳，公论冷如菰。  
啮雪全初节，凌烟勉后图。  
未应歌舞地，冷眼看侏儒。  

王迈　次韵调甘内掾  
韩掾才情妙，吟成苦夜长。  
歌残如意铁，梦断合欢床。  
鼓瑟湘云暖，吹笙岭月凉。  
旧时双燕子，飞入谢家堂。  

王迈　代贺崇清陈侍朗正种谠诞辰  
曾梦乖槎泛银潢，不遇张骞遇乐方。  
为言神仙事渺茫，仙府不在白云乡。  
丹台幻作儒珍阁，蓬岛飞来双笔堂。  
鹤车千乘集云轴，玉尘万斛纷雪香。  
是中仙翁永难老，尝侍香案近玉皇。  
归来手握山水印，傲睨义昊轻轩裳。  
新诗醉墨美无度，奄有元白兼钟王。  
身在岩壑心廊庙，丝鬓垂颔颜苍苍。  
与公同时一辈人，半随蒲荻零秋霜。  
元老崔嵬独山立，岁寒不改雪中篁。  
九月十五夜未艾，长庚伴月光煌煌。  
台星寿星合为一，今夕何夕见此样。  
翠娥满引九仙酝，菊基入盏宫样黄。  
珠明玉润陪知粲，起舞珰佩鸣丁当。  
李蹊森森密米缝，佳句往往溢诗囊。  
我於门阑最晚出，瓣香致辞祷意则长。  
如闻郡国事方殷，须起老手为平章。  
待教卫武了相业，方许潞公归洛阳。  

王迈　戴老堂为城西林兄作  
阙下唐时裔，城西戴老堂。  
熊丸甘子嗜，鸡馔饱亲尝。  
至行薰吾里，精心契彼苍。  
定知家庆远，兰桂胜流芳。  
环堵陈图史，高堂奉旨甘。  
桂枝和月种，萱草斗春酣。  
玉帝垣居北，老昨一周南。  
重哉忠教责，硬作脊梁檐。  

王迈　丹青阁  
盛年忧国鬓毛苍，谏疏端堪铭豆觞。  
行或使之苗膏雨，心乎爱矣藿倾阳。  
荣华不与群儿竞，名节须留千载长。  
试看丹青阁中句，吾宗有此好元方。  

王迈　丁丑同蒋力父东归至城诗以别之  
发轫神皋愁热甚，解骖乡井得凉多，  
半生相托左右手，一日同收甲乙科。  
老我已锄年少习，期君共守岁寒柯。  
荣华富贵邯郸枕，惟孝惟忠久不磨。  

王迈　冬孟驾出亲享太庙连日雨是朝大霁都人云凡四次如此矣  
玉宇瞳曨晓，琼京略绰寒。  
紫衣千骑从，黄繖万人看。  
日景新开霁，天颜賸有欢。  
贺回春满殿，圣母喜加餐。  

王迈　冬孟驾出亲享太庙连日雨是朝大霁都人云凡四次如此矣  
谷旦街尘净，满城春意我。  
威仪清警跸，卤簿扈鉴和。  
从骑黄金勒，回班白玉珂。  
恩荣谁不羡，报上合如何。  

王迈　读诚斋新酒歌仍效其体  
先生出奇作新酒，自作自歌自为寿。  
酒徒欲举吾盃，先挽天河濯渠手。  
谁知先生诗更奇，刊落陈言付刍狗。  
俗人欲诵先生诗，先吸天漱渠口。  
古来作酒称杜康，作诗只说杜草堂。  
举世无人传得方，奄有二杜惟一杨。  
先生此味谁能尝，却曾见此糟蟹黄。  
一片入口风韵长，余子祗慕大官羊。  
天公生我太迟后，不作先生牛马走。  
低头乞取酒百壶，晏下先生诗万首。  
先生骑鲸上天游，问著许侬知味否。  

王迈　读渡江诸将传  
读到诸贤传，令人泪洒衣。  
功高成怨府，权盛是危机。  
勇似韩彭有，心如廉蔺希。  
中原岂天下，尺土不能归。  

王迈　读坡诗  
先生诗笔觑天巧，国中往往无曹鲍。  
一读快如檄愈头，抓痒底用麻姑爪。  
千古词林有若人，谁复庸中夸佼佼。  
当年浪落见丹心，悬知世道终难拗。  
玉堂不愿公留军，群吠其如龙也狡。  
出入风波千万里，葛巾野服温柔蛮獠。  
饥来只字不堪煮，豆粥一盂粗可饱。  
跋前痜后竟何成，赢得清名占箕昴。  
与公同时富贵人，名字磨灭随虮蚤。  
丈夫当为不朽计，方寸莫被饥寒扰。  

王迈　读庆元党人家乘蜀  
群伪欺天日，宋臣去国时。  
朝扶皇帝玺，暮植党人碑。  
楚众齐难胜，刘安晁遂危。  
抵龟公赞决，几事并无知。  

王迈　读庆元党人家乘蜀  
方喜儒宗用，无何学禁严。  
甘心师管晏，绝口说伊濂。  
天岂斯文丧，人忧善类殓。  
一鸣公甚伟，直气戢群憸。  

王迈　读庆元党人家乘蜀  
石显权倾帝，穰侯势逼王。  
群狐争伺夜，丹凤独鸣阳。  
阊阖辞天仗，洋川佩郡章。  
谁尝舒亶唾，有舌巧如簧。  

王迈　读庆元党人家乘蜀  
侂怒如关曦，谋画比井蛙。  
公乎拚一死，国尔自忘家。  
庾亮尘难污，刘舆腻莫加。  
修名与姱节，皎皎玉无瑕。  

王迈　读庆元党人家乘蜀  
本朝诸大老，谥议两忠公。  
公去道乡远，名垂太史同。  
理无显猪位，千载播清风。  
韩品多孙子，毋须添乃翁。  

王迈　读庆元党人家乘蜀  
时流酣富贵，雅道冷如菰。  
甘附武韦势，相师张孔谀。  
识污随灶婢，气短事家奴。  
使读忠公传，不能泚颡无。  

王迈　读王伯大都承奏疏  
去非前日在端平，我以为兄不敢名，  
若使去非观此疏，须饶幼学作难兄。  

王迈　读王伯大都承奏疏  
屡下丝纶唤不来，来时已作去安排。  
吾宗有此好兄弟，欲往从之天一涯。  

王迈　读王伯大都承奏疏  
首疏明明点败棋，次篇字字比元龟。  
人中龙定子瞻是，殿上龙非安世谁。  

王迈　读王伯大都承奏疏  
曳紫腰金满阙庭，被渠唤作集瓜蝇。  
适从何处来居此，面目人嫌鬼亦憎。  

王迈　读王伯大都承奏疏  
金鏁难羁五色麟，行藏如减国精神。  
可怜张禹孔光辈，气息奄奄泉下人。  

王迈　读王伯大都承奏疏  
直道年来冷似菰，西山去后有人扶。  
王郎此段真奇特，又喜三山出介夫。  

王迈　读王伯大都承奏疏  
佞夫苟几粪甘尝，余子危言袭故常。  
若使秉彝犹未灭，也须泚颡细思量。  

王迈　读王伯大都承奏疏  
朝犯雷霆暮即行，灶间老婢莫猜惊。  
须知堂里饤头肉，不似山中野菜羹。  

王迈　读王伯大都承奏疏  
近得故人盈纸书，却将取辱笑吾徒。  
世间处胡可羞事，曾见欧阳责范无。  

王迈　读王伯大都承奏疏  
聒耳喧啾厌毕逋，朝阳忍听凤凰孤。  
朝廷若贬饶州老，我亦甘心拜尹洙。  

王迈　多病  
客问新来况，新来病更多。  
忧时添老色，愠小损天和。  
不是梦华境，祗寻安乐窝。  
年丰米犹贱，加饭笑廉颇。  

王迈　鹅坑先茔晚归  
诘曲穿荒径，高平见远山。  
溪乾呈石紫，林峭露枫丹。  
不道归来晚，惟愁句未安。  
片云真解事，放出月团团。  

王迈　二朋阅邸报  
闻道边头数万兵，倒戈归我我遗民。  
处降失策国非国，清野无粮人食人。  
关外数州城不猎，山阳孤戍草无春。  
书生忧愤空头白，自有经纶社稷臣。  

王迈　二十韵潮阳宰余君实日华  
昔日潮守有昌黎，恩波万顷横鳄溪。  
五百年后得余令，棠阴上与韩本齐。  
故家县谱熟展布，砉然牛刀优割鸡。  
期年已报三异政，节爱堂扁焕新题。  
手摩民瘼心隐痛，药石其具靳刀圭。  
老农终岁不识吏，废畴荒陇皆锄犁。  
邑有豪侠擅武断，缿筒告诉来髫齯。  
仁者之勇一发露，爱苗亟欲芟稗梯。  
谁为鼠辈巧道地，周道如砥生蒺藜。  
公车未采舆人诵，端士先为横议挤。  
朝中有语稍辨雪，言者愕立惜噬脐。  
侯朝闻香花随去，丁壮鹧拜婴孩啼。  
不知朝廷闻得否，天下贪吏浊如泥。  
毁誉失真例如此，猜澜既倒谁能堤。  
书生有舌不善佞，今拜东野头须低。  
诗成翻恨天门远，何人乞我青云梯。  

王迈　二月十六日到仙水未第前屡梦  
双毂相催羊胛熟，三年方遂鲤湖游。  
群仙笑问来何晚，世故相牵不自由。  
昨梦回思聊尔尔，他时稍足便休休。  
寄声岩下鹅冠子，丹灶何妨为我留。  

王迈　二月朔日得诗二十六韵  
二月方书朔，新晴景物饶。  
今春添一闰，是月始元朝。  
一枕初回梦，千官想正朝。  
横鱼金击带，鸣骑玉为镳。  
归第无余事，流风竞贵骄。  
歌翻羯羊鼓，舞衬凤凰箫。  
烂醉东西玉，争妍大小乔。  
湖山行处乐，日月暗中消。  
轩冕吾何羡，巾车隐者招。  
林泉供啸傲，杖屦足逍遥。  
砌笋和泥掘，盆花引水浇。  
酒炉衣可淮，茶灶火频烧。  
冷眼蛾投烛，灰心鹿覆蕉。  
惯分田父席，懒折督邮腰。  
繙阅书连架，赓酬诗满瓢。  
只知贫亦好，未觉兴无聊。  
所恨共巾炽，能为邻境袄。  
四郊群啸聚，十定九焚焦。  
旧腊月亏蚀，新年地震摇。  
台占频告异，涂说扆兴妖。  
带甲多沦没，抽丁困役徭。  
备防家买剑，巡逻境鸣刁。  
恶少锋尤烈，渠魁首未枭。  
豺狼行逐逐，鸿雁羽悠悠。  
欲诉闾阎苦，其如魏阙辽。  
太平何日见，读报恼孙樵。  

王迈　飞云楼  
亭前一望水东流，更有雄楼在上头。  
燕子飞来春漠漠，鸱夷仙去水悠悠。  
神交故国三千里，目断中原四百州。  
日暮片云楼古树，昔人留与后人愁。  

王迈　感欢时事  
十家生聚发无聊，鸡犬惊惶避使轺。  
昔日青苗犹出镪，如今表纸作青苗。  

王迈　感欢时事  
闻说永平全盛时，如云冠盖会京师。  
新来逐客令严甚，肉食满朝无李斯。  

王迈　感叹时事  
西风惨淡起愁云，走檄飞书正纠纷。  
剑器朝方驱冶匠，戈船夕又募新军。  
马肥已报高秋警，鹤唳那堪中夜闻。  
我辈忧边心俗折，棘六灞上漫论勋。  

王迈　观风堂观丛刻  
古碑真赝递相承，俗刻纷纷满笥滕。  
最是可怜越山石，不应只吊剡溪藤。  

王迈　观猎行  
落日飞山上，山下人呼猎。  
出门纵步观，无遑需屐屧。  
至则闻猎人，喧然肆牙颊。  
或言岐径多，御者因追蹑。  
或言御徒希，声势不相接。  
或言器械钝，驰逐无所挟。  
或言卢犬顽，兽走不能劫。  
余笑与之言，善猎气不慑。  
汝方未猎时，战气先萎薾。  
弱者力不支，勇者胆亦怯。  
微哉一雉不能擒，虎豹之血其可喋。  
汝不闻去岁淮甸间，熊罴百万临危堞。  
往往被甲汝曹，何怪师行无凯捷。  
鸣呼安得善猎与善兵，使我一见而心惬。  

王迈　过建阳范氏桂林馆见其向日娱宝亭馆已属他人诗以吊之  
桂林当日如春煖，花木清妍差可款。  
主人好事玉泉香，行客留题锦囊满。  
桂林今日如冰寒，颓垣坏壁他人管。  
穷冬莫赠范叔袍，过竿谁饷子桑饭。  
君不见李家偃月堂，金鱼玉佩鸣丁当。  
冰山一倒扶不起，月固无恙堂已荒。  
又不见董家藏坞，翠幕珠帏贮歌舞。  
谁知当时赏心事，不救后来燃脐苦。  
请君听我吟桂林，悲欢成败更相寻。  
人生富贵如邮传，古往今来几桂林。  

王迈　过新蓬二岭  
世路年来熟险巇，那堪炎火正宣威。  
足摩青壁顶头过，心逐白云天外飞。  
瀑布有愁客耳多，山禽无语怪儒衣。  
田翁怜我鞋根湿，为说林梢已夕晖。  

王迈　海棠  
梅太清舑桃太肥，不浓不淡此花宜。  
何人笔下有香字，为杜陵翁补逸诗。  

王迈　害惠安吴簿明辅子良权南安宰二首  
南安只是旧南安，敏手为之便好看。  
事辨要先心肯辨，才难须信县无难。  
锦遭伤后从新制，琴不调时改旧弹。  
风防病笑理繁剧，公余何惜筑诗坛。  

王迈　害惠安吴簿明辅子良权南安宰二首  
邑人见说渐相安，更把西山作样看。  
有人社民行志易，不宽不猛得中难。  
设施新法须明允，掩盖前愆莫纠弹。  
便作真王何用假，安排旗鼓即斋坛。  

王迈　寒食呈陈崇清  
一日五日山寒节，八十六翁行地仙。  
曲水飞觞酬胜景，汉宫传烛忆青烟。  
三春幸自添余，双笔今题几篇。  
挽仰兴怀儿辈事，先生有乐在壶天。  

王迈　和崇清侍郎招饮超燕堂韵  
超燕堂开一面春，却教寒畯亦充宾。  
西清班推名从前，南极躔中见老人。  
草圣已传碑不朽，花神觉与思俱新。  
乡邦桃李谁培植，直待魁然宰辅真。  

王迈　和后村刘甫纪梦  
梦怀谏纸立前厢，梦觉披衣起纲详。  
斗断章取义旧谣仍搞奏，籯金往训觉增光。  
穹官贤职一时事，令子直臣千载香。  
报答君亲良月日，未应垂钓老沧浪。  

王迈　和黄遇卿二白韵  
晚来云色半浓淡，云外青山知有无。  
缠出六花夸舞女，又飞一白慰农夫。  
久无人说平淮事，空有天生访戴图。  
忧国寸心同皎洁，诗肩如鹭更清舑。  

王迈　和京教李景平  
父了才名压二放，儒官咫尺近家山。  
官间人羡清华选，诗好天开笑粲颜。  
雌甲一生甘守拙，雄飞千里莫渠攀。  
骨凡自分仙难做，懒去从人学九还。  

王迈　和京教李景平  
美人清晓梦催班，老子心清只爱山。  
晚岁松筠留素节，艳春桃李付红颜。  
官鹿鹤料犹堪活，援寡龙门莫浪攀。  
满眼飞腾霄汉上，谁知倦翼已思还。  

王迈　和京教李景平  
天上仪邻懒趁班，愁云苦雨暗湖山，  
绝怜黑黍纷披穗，空有决明鲜好颜。  
忧国寸心曾感慨，趋时俗驾倦追攀。  
幕中寺自文书省，诗债无缘久不还。  

王迈　和林养正龟符惠诗  
殿陛程文被十行，要搜鲠论献朝堂。  
点头只欠饶三好，强项须教受一章。  
耿耿古心憎肮脏。茫茫俗眼笑荒唐。  
大官羊肉非吾羡，一筹藜羹劣可尝。  

王迈　和刘编修潜夫读近报蒋岘被逐二首  
读报欣然共赋诗，古来忠佞各殊岐。  
彼犹愧见蒋颖叔，君盍自期刘器之。  
恶草剪除虽一快，芳兰销歇已多时。  
怀哉康节先生语，作事莫教人绉眉。  

王迈　和刘编修潜夫读近报蒋岘被逐二首  
两载相依笑陆深，鹑衣不羡锦为衾。  
渠侬眩耀麒麟楦，我辈翻腾驽骥吟。  
朝去一节忧稍歇，边留五大祸万深。  
栋梁培植谁之责，莫遗斧斤终日寻。  

王迈　和龙溪陈宰琏景赐石马桥韵桥乃其父崇清作倡  
几年公案一朝成，我睹争先眼倍明，  
势明似呈新月样，滩腰不作怒涛声。  
鳌头地踞三千尺，鹏路天开九万程。  
荷橐瓣香元好在，阴功隐德慰平生。  

王迈　和马伯庸尚书四绝句  
晴澜金色漾琉璃，日落春风拍岸时。  
鸥鸟不惊人去远，掖垣南下树参差。  

王迈　和马伯庸尚书四绝句  
步障随车起暗尘，画罗难隔艳阳春。  
水边争羡春阳柳，一岁东风一岁新。  

王迈　和马伯庸尚书四绝句  
玉泉山下水潺潺，不比温泉洗玉环。  
濯罢九龙池内锦，缠教流出到人间。  

王迈　和马伯庸尚书四绝句  
丝丝垂柳拂金沟，学就宫娃舞态柔。  
莫遣落红飘一点，长门春色不禁愁。  

王迈　和毗陵傅知录送其侄得隽广童科  
渥洼骥子展足长，朝发燕都夕夜郎。  
一腹如椰贮夜光，挥毫落纸烂成章。  
诵筴无遗忘，风采耸动中书堂。  
伯父一见金玉相，声之以诗鸣凤凰。  
顾我外氏出义阳，忝与此郎为雁行。  
窃效序送童子张，期子更阅几星霜，  
姓名金榜相颉颃。  

王迈　和书楼叔题小蓬莱  
月砌云阶不染埃，疑从天上幻将来。  
一龛俨坐钟兼吕，二老相从聃与莱。  
丹剂好从金鼎炼，玄关须要玉匙开。  
他年勋业如粗了，待红群仙笑语陪。  

王迈　和赵倅二首  
一样风清共月明，平分那得外斯盟。  
合将长与贰同传，正恐君嫌誉过情。  
碑断文昌须改制，台高马援却逃名。  
色丝黄绢侬无分，悔不文园着力耕。  

王迈　和赵倅二首  
二车人物汉三明，来主壶山寿永盟。  
众口是碑均咏德，片言如秤不容情。  
斯文阴有扶持力，循吏何求烜赫名。  
早晚政成天上去，旧廛还忆老农耕。  

王迈　和致政林存斋稚圭  
东邻南极老人星，音吐洪亮眼晶荧。  
诸郎个个佳宁馨，长者早占千佛经。  
仲季锐如刃发硎，三珠粲烂照户庭。  
老人散策傲郊坰，健笔哦诗惊六丁，  
仰天高唱雨霖铃。餐和毓粹养灵扃，  
炼和无知如鹤形。文堂纵谈耳惊霆，  
硬语盍作盘盂铭。笑渠教谄儿懒听，  
只今人物混渭泾。贤者聚类醒萍，  
报复未已况调停。我狂畏暑卧风棂，  
日夕西望忧朝廷。何时乾坤得清宁，  
未信日月长昏冥。不必餵糟学独醒，  
不烦餐菊制颓龄。支驾皇舆待騫駉，  
问讯谁来坐东厅。老成自有典刑，  
尚父须符渭卜灵。  

王迈　和竹轩张史君来字韵二首  
金凤传呼紫马来，壶山真面气佳哉。  
朝天有路鹿呈瑞，应物无心鸥不猜。  
黍穋熟时农洗甑，芰荷香客衔杯。  
官穹职峻人俱羡，最羡斑衣舞老莱。  

王迈　和竹轩张史君来字韵二首  
一自都门拂袖来，意味岁月亦悠哉。  
填波精卫功良苦，享乐鶢鶋心自猜。  
老矣力衰难运甓，偶然兴到且传杯。  
君侯若使居王所，片善还能采草莱。  

王迈　和宗侄朝望公辅贺生朝韵  
投间久矣息心兵，台上饥乌又一声。  
湖海正须招隐士，朝廷终不赦狂生。  
剖开胸腹犹余赤，削尽头衔越样清。  
坐看吾宗后来俊，西风再举上鹏程。  

王迈　贺表兄傅仁仲常后院生男  
昔君与我夜对床，知君著意选专房。  
为言东邻有女宝，胡不贮之芸辉堂。  
君时为我一怂恿，以斗量金买娇宠。  
小君有德比孟光，不妒不嗔回盼重。  
悬在仙果结子迟，三年乃字玉麟儿。  
君家多产渥洼种，英物生来骨定奇。  
莫嫌外家不足数，有子端能遗其母。  
旧闻络秀有伯仁，今见英娘生阿武。  
萱堂一笑颜生春，从此含饴日弄孙。  
他日公侯当衮衮，凤将九子俱青云。  
犀钱利市人争觅，我独流涎不能得。  
假饶此事卿无功，不道荐贤功第一。  

王迈　贺陈讲书谋仲诹璋庆  
好是橙黄橘绿时，津津黄色上双眉。  
十为良月阳将长，一索民男喜可知。  
南外□房开宅相，西清荷橐长孙枝。  
青春拾芥收科第，须记麟庠客有诗。  

王迈　贺陈侍郎该宗祀告成加封清源郡侯二首告词有缅怀耆德养老乞言等语  
锦书飞下字如鸦，从橐词头似相麻。  
竣事明禋均雨露，缅怀耆德傲烟霞。  
鸡窠佚老精神健。燕颔宜侯爵邑加。  
愿体乞言珍重意，星驰驿骑奏忠嘉。  

王迈　贺陈侍郎该宗祀告成加封清源郡侯二首告词有缅怀耆德养老乞言等语  
辞封来伴赤松游，判作山中万户侯。  
一片葵心天北阙，十行芝检殿西头。  
渊洪端静恩言厚，拊藉温存眷礼优。  
国事多艰耆旧少，须公与作济川舟。  

王迈　贺弟纲得男  
韩相由来紫府仙，微之曾侍玉皇前。  
羡君久矣崇真教，生子居然契道比值。  
料得玉麟亲入梦，试看铜狄几经年。  
不须草草为汤饼，剩犀钱筵。  

王迈　贺工思表兄西上  
谁言场似樗似蒲，好手居然不解输。  
叠彩三巡皆得注，结场一掷定成卢。  
月评须应状元识，风义新添家庆图。  
科第假途余事耳，方来宇宙要人扶。  

王迈　贺洪景茂叶舍试平奏仍勉为南宫之行  
喜箧天庠正妙龄，同时行辈半先登。  
如今缠喜红心中。当日几成变脚升。  
冀北群空看走马，溟南路阔快抟鹏。  
归来新敞渠渠厦，笑我生涯冷似冰。  
万仞浮屠已合尖，出门一笑谢虀监。  
钓鳌沧海六连上，骑鹤扬州二得兼。  
识应何仙符旧兆，梦魁余榜合新占。  
破荒吾邑须君辈，更看花从锦上添。  

王迈　贺宋兄令子县尉之望擢荣还  
自从西笑便安排，果有佳音天上来。  
纵靶少年亲得隽，跨鞍老将几衔枚。  
欢驰帝里泥金帖，喜溢亲庭药玉杯。  
造物与君良不薄，好将阴德厚栽培。  

王迈　贺同年林簿同卿龟从新婚  
金华门外浥京尘，乌石山前结帨巾。  
翁婿相看冰映玉，庭闱一笑颊生春。  
昔言尔尔嫌随俗，今唤卿卿喜有人。  
来岁梦兰叶佳兆，犀钱玉果出娱宾。  

王迈　贺同年林簿同卿龟从新婚  
知君雅志厌奢豪，富贵相寻可得逃。  
云母屏间穿雀目，销金帐下醉羊羔。  
养生早悟眉为斧，侍立须惊手有刀。  
老我诗成还失笑，膏粱未必胜糠糟。  

王迈　贺谢景芳得第四男  
每爱君家玉满阶，仙宫今又见琨台。  
父兮定得铃旗梦，母也须怀磬石胎。  
羯末封胡和有种，复临泰壮看朋来。  
林家络秀如闻此，好好来求依样怀。  

王迈　贺许宰伯诩再考  
宰官才具万人豪，鸡小如何下得刀。  
奏课再经书上上，理繁祗见辦多多。  
抽囊有卷牛腰重，装橐无金马骨高。  
欲贺政成怜我懒，篇诗付与邑人歌。  

王迈　红蛛  
空里游丝十丈长，直垂一颗绛纱囊。  
侬无喜事何须尔，往报槐花举子忙。  

王迈　画工又作道装  
扬州节钺非吾爱，肯要腰缠十万钱。  
只愿天公多与寿，道巾野服伴胎仙。  

王迈　怀蒋力父鉴仓  
人生聚散类团沙，偶得聊骖饯岁华。  
竹杖徐忘了木桥，村醪小酌胜如茶。  
乡情喜似轻千里，诗味相投各一家。  
便好扶携玉京去，孤山深处看梅花。  

王迈　黄君会景伊西上  
杞梓非凡材，骐騤非凡马。  
朴樕不入公输门，赏骏岂无伯乐者。  
龙泉真宝剑，焦尾亦名琴。  
张华有眼识紫气，子期解听流水音。  
凡物时为之否泰，横宝在道众所爱。  
十年读书得一友，送之西征吾意快。  
梅花馨，雪花明，  
仙霞直上带云津。别君不作儿女语，  
万卷诗书早致身。柳绵飞，  
榆荚舞，软红尘中花如雨。  
逢君一笑上青楼，破费黄金买金缕。  
那时君已在瀛洲，而我正为京华游。  
便教后举入黄甲，早是输君此一筹。  

王迈　惠安赖惟允汝恭乞崇清老椿芳桂四大字为赋二首  
混元盘古为之母，汗漫安期为这友。  
枝条上挂蝩连蜷，劫火不坏其天全。  
雷雨不惊其生厚，春秋巧历莫能知，  
知我者有蒙垃叟，君持此物为亲寿。  
老陈作字光摩斗，人兮椿兮共长久。  

王迈　惠安赖惟允汝恭乞崇清老椿芳桂四大字为赋二首  
蕊宫仙子携黄云，挼之成屑来缤纷。  
百和天香兔为捣，蟾蜍窃之从月奔。  
色香假合成引树，天上香飘天下闻。  
花神乞种到后土，蒙天一笑移其根。  
知君腰有补月斤，斫取高权扬远芬，  
留其賸者遗子孙。  

王迈　寄陈起予宗夏二首  
道有穷通时屈伸，夫君气概岂长贫。  
帐前弟子知无几，膝上郎君证可人。  
苜蓿尽多聊一笑，栗梨见觅莫渠嗔。  
平生耿耿犹存否，五十端能贵买臣。  

王迈　寄陈起予宗夏二首  
昔共从师未裹头，如今双鬓各惊秋。  
我无突兀万间厦，君自昂藏百尺楼。  
风雨苦多时事恶，英难示遇老天愁。  
相思一夜不成寐，早起题诗寄便邮。  

王迈　寄呈漳守李侍郎元善四首  
棠木筠溪手自栽，竹湖又剖竹符来。  
祖孙相望风流盛，父老驭传春意回，  
拔薤莫须施辣手，泛莲似更欠清才。  
善人所至如甘雨，要洗漳民满岩层埃。  

王迈　寄呈漳守李侍郎元善四首  
侍郎佛地位中人，一饭何尝不念民。  
泾渭同流须有别，雪霜杀物乃为仁。  
扬清可使贪夫愧，去恶能令善者伸。  
自笑狂生太饶舌，见诗少喜定多嗔。  

王迈　寄呈漳守李侍郎元善四首  
向来大姓虐穷闾，千亩农田浚作渠。  
点吏鹰豪争攫肉，骄儿螂怒敢当车。  
老丞嫉恶无容忍，直禾诛欲剪锄。  
解印此曹称快甚，惟民与士最愁子。  

王迈　寄呈漳守李侍郎元善四首  
陛前苦语犯龙鳞，朝退还遭丞相嗔。  
连削六阶为下吏，只饶一死与间身。  
命天所付须安分，贫士之常莫语人。  
惟有梅花无冷暖，玉堂茅舍一般春。  

王迈　寄林少忠因为家叔再留之馆  
择师难似择良医，争得功指俗迷。  
每羡君才如扁鹊，能为后学发醯鸡。  
作文须有夺胎法，卞惑先须刮膜篦。  
子侄明年看骨换，所求不止在刀圭。  

王迈　寄林少忠因为家叔再留之馆  
年来师道孰尊到，温饱何缘得浼君。  
鸿雁暂为粱稻计，牛羊谁为牧刍勤。  
琴书到处聊娱目，羽翼生时要薄云。  
我偶书田收一熟，向来正亦病人芸。  

王迈　寄南剑守陈寺丞宿  
复斋出守剑津时，正直清廉真吏师。  
遣爱昔尝垂竹帛，徽音今又嗣埙篪。  
侯能培植基棠茇，我欲摩挲常萼碑。  
千载福公家传好，怀哉蜀士送行诗。  

王迈　寄题卢川容膝轩诗  
谁将容膝榜轩楣，未见高人心领之。  
绿绮牙签无长物，名芝芳茝是佳儿。  
卧看笔架成江梦，坐揖炉峰读楚词。  
诸谢风流应未远，卢川今又种清规。  

王迈　寄婺州赵尚书产夫二首  
大雅千年一嗣音，人如美玉更良金。  
清修山泽舑儒样，恻怛河沙古佛心。  
北阙方瞻台斗践，东嘉还借福星临。  
中兴宗衮留衣钵，大有苍生望作霖。  

王迈　寄婺州赵尚书产夫二首  
忆昔京畿人幕时，游从日浅辱深知。  
每夸得士如温造，几度逢人说项斯。  
亲见登瀛应击节，近闻去国为攒眉。  
江干饯别公先至，洪魏诸贤鼎鼎来。  

王迈　寄婺卒张同年渭叟并简其婿黄元辅自然二首  
江峰映带武夷青，几度携筇此地行，  
韵士魁人钟间气，冰翁玉婿并时名。  
世方争效十赞巧，渠自不贪三字荣。  
料得平章风月暇，家书一阅万金轻。  

王迈　寄婺卒张同年渭叟并简其婿黄元辅自然二首  
同登当日鬓犹青，宦路还如跛憋行。  
莳药山陈非贵相，叩头殿下得狂名。  
著书平屋千年记，堆笏盈床一饷荣。  
安东窝中无别法，只将世累放教轻。  

王迈　寄谢希贤先觉表兄  
昔君弱冠我犹儿，黄卷青灯茅屋西，  
父对人谈称卫玠，  
母因客过器王珪。别来阴寄尺书鲤，  
梦里时亲日角犀。风快偶然翔短翼，  
不应鸿鹄久卑栖。  

王迈　寄延平史君马德大天骥二首  
日诵江干饯别诗，端平局面改嘉熙。  
调元金鼎人黄发，宣化朱幡君白眉。  
否泰从来更代禅，乾坤此去愿平夷。  
狂生迂阔真无用，饱饭山中倒接离。  

王迈　寄延平史君马德大天骥二首  
君正青春我鬓丝，春闱旧梦是耶非。  
九方皋马分明瘦，百里奚牛自在肥。  
欲去寻盟谈缱绻，又愁钩党起几微。  
乘车载笠俱随分，怀美人兮心奋飞。  

王迈　寄郑龙川子汝瞻岩翁二首一叙别怀一谢惠端砚  
汝瞻当日预文盟，七十人中最妙龄。  
别久恨无书寄雁，夜深犹记案帷萤。  
我叨天寺登科甲，子盍心期绍品丁。  
后会阿蒙须刮目，流声不减国兰馨。  

王迈　寄郑龙川子汝瞻岩翁二首一叙别怀一谢惠端砚  
寄我端溪玉一弯，文房取友此其端。  
眼中厌持珊瑚树，掌上忻擎紫马肝。  
底用千金求国手，拟封九锡霸词坛。  
他时游宦南州路，免载囊中只石还。  

王迈　监试卫通判送桂花一枝得四绝句以谢  
花映眉间一点黄，笑将文字共平章。  
高枝定不轻分付，自有花为知见香。  

王迈　监试卫通判送桂花一枝得四绝句以谢  
天女吹香到酒边，不须更著水沉烟。  
明年正月披香殿，人在玉皇香案前。  

王迈　监试卫通判送桂花一枝得四绝句以谢  
郡家结得此花缘，盛事龙头四十年。  
书种至今香不断，馨儿俱作广寒仙。  

王迈　监试卫通判送桂花一枝得四绝句以谢  
风月堂中倾国姝，别来风骨清舑。  
良宵梦里殷勤说，玉兔还能捣药无。  

王迈　简南剑倅赵用甫以夫同年二首  
元戎择佐奏肤公，君以宗英在选中。  
紫气发硎光射斗，碧油草檄令飞风。  
莫嫌假手事权小，行拜真王位望穹。  
老我相期犹远大，朱虚要立万年功。  

王迈　简南剑倅赵用甫以夫同年二首  
岜亭邂逅又轻离，时事更翻几局棋。  
游宦明知同旦过。出山聊复救朝饥。  
屠龙笑我真可用，跃马追君已落迟。  

王迈　简仙游宰共瀛甫登二首  
为喜双岛舄，将临九鲤乡。  
民贫嗟辙涸，吏横正鸱张。  
谁与催贤令，速来仁一方。  
茅檐茨屋下，延颈望春阳。  

王迈　简仙游宰共瀛甫登二首  
诗要渊明赋，琴须宓子鸣。  
幸哉吾百里，行矣见双清。  
民瘼需绥抚，人才待作成。  
猪肝非我嗜，无事累高明。  

王迈　简宗弟无逸稼主簿  
朼来缠是早春时，过眼园林啭子规。  
看绝交书君介癖，读离骚赋我狂痴。  
断无清梦飞蓬岛，剩有冥搜到草池。  
闻说郎星遭孛彗，又添一恨上双眉。  

王迈　轿中五言  
卯酒工为醉，春衫怯晓寒。  
篮舆有何味，脚力且图间。  
得句点头笑，拈书信手翻。  
仆夫行且止，我爱眼前山。  

王迈　就许宰求云岫介和集  
昔者杜老夜听许十诗，为言风骚共推注。  
如何汗青失其传，览杜集者为许惜。  
我曾得介和之编，暗中惊喜拾拱璧。  
泰岳之后虚人归，宗派元自一家出。  
驰筒往返者谁欤，云岫先生诗巨擘。  
文鸾彩凤迭应酬，呼撼翠梧彻金石。  
血驹紫燕争追驰，容与蚁封中徐疾。  
留卷把玩不忍归，痛快差类愈头檄。  
应知至宝畴敢私，天下有目皆愿识。  
刊之坚梓广流行，作我县斋大奇特。  
诗名要与宇宙齐，岂比五台诗卷逸。  
自从秋孟授锓工，跂予望之朝连夕。  

王迈　菊花  
忙里何曾把酒卮，一秋心事付东篱。  
等间应被西风笑，寂寞黄花未有诗。  

王迈　句  
月香试看尤清绝，一在枝头一在窗。  

王迈　句  
未知死所先期死，自笑狂生老更狂。  

王迈　聚物  
臧谷亡羊等是痴，塞翁失马浪成悲。  
本非真鹿梦何淮，未必无钓且迟。  
蛟龙暂与蛍蛇肆，鸿鹄那教燕雀知。  
暮四朝三狙莫怒，会看挟乙走狐狸。  

王迈　看蒋玉父有珍炙膏肓  
炷匀剧炎火，端躬如泰山。  
医师工指授，竖子觉毛寒。  
铁脊梁须壮，银河水不乾。  
明知宁忍痛，绝欲信为难。  

王迈　腊肉  
霜蹄削玉慰馋涎，却退腥劳不敢前。  
水饮一盂成软饱，邻翁当午息庖烟。  

王迈　兰花  
见山堂里小春寒，觞政诗囊甚有欢。  
重客分明知小李，美人自在写猗兰。  
直须博都去纫佩，只欠香来劣可餐。  
菊磵一枝光洒落，不妨人作易芳看。  

王迈　兰亭故居  
弭节稽山乐事多，旧闻一一入搜罗。  
卧薪伯业今何在，乔木家声久不磨。  
可笑儿曹怜野鹜，却输道士辨笼鹅。  
不因禊帖风流远，千载人谁数永和。  

王迈　离家  
无端轻弃白云坳，似被梅花唤出郊。  
岁律堂堂蛇赴壑，宦途役役燕营巢。  
数更听雨情何极，忧国怀家睫不交。  
老了英雄天不管，那堪更被山嘲小。  

王迈　立夏前王日出郊送春  
前回马首络青春，春我相逢皆故人。  
今朝出门忽失笑，春如五日之京兆。  
莺痴蝶騣不知愁，惟有杜鹃啼到晓。  
春到园林邮传哉，藤阴次第庇莓苔。  
愿春长在人长健，何惜与春归去来。  

王迈　莲花  
莲花出自於泥中，过眼嫣然色即空。  
争似泥涂隐君子，褐衣怀玉古人风。  

王迈　良月朔郊行问讯梅菊  
夜半渐惊风作恶，朝来賸喜月为良。  
知梅有意商量雪，问菊何谋淮备霜。  
和靖未吟先得趣，渊明欲断己无肠。  
物情荣悴胡关我，独酌悠然寓醉乡。  

王迈　刘氏内政及二宠同孕  
中秋过后缠十日，广寒侍人遭谴谪。  
随在人间富贵家，依前不离姮娥侧。  
刘郎风流世所无，醉中饮啖无精粗。  
三胎闻已俱孕秀，次第门外连悬弧。  
老子释氏亲抱送，想应屡入维能梦。  
我今预作弄璋书，君须早辨汤饼供。  

王迈　梅花吟  
君不见山前后雪成堆，朔风撼地声发雷。  
孤根忍死受寒冻，须作百花头上魁。  
寻春游子不爱惜，马蹄践蹂花狼藉。  
芳姿不肯被消磨，饱尽炎凉方结实。  
实成始得主人知，进登玉陛调鼎腼。  
那时滋味甜如饴，无忘霜风吹折时。  

王迈　梦林清叔  
已分幽明隔，无端入梦来，  
交情今已矣，汝死亦冤哉。  
白骨今何在，沧波去不回。  

王迈　闽岭遥岑  
天晴遥见七闽关，万仞丹梯莫可攀。  
怀度不离青嶂里，客行多在白云间。  
玉门辽邈诚虚设，蜀道崎岖只等闲。  
扰成路傍名利子，轩车南去几人还。  

王迈　墨歌寄林明叔  
赠君古墨三寸许，君知此墨从来处。  
溧阳石化几千年，钢铁臼经三万杵。  
昔我得之於异人，使我拾袭藏为珍。  
我今以半为君遗，物以妙贵君勿嗔。  
来岁八月西风里，我曹慷慨辦行李。  
书囊无度半法骈，栓点笥中惟有此。  
用时须留一匕余，丹墀大对要烦渠。  
更有浯溪纪功石，待问君王乞墨书。  

王迈　暮春即事  
去头红上三竿日，烟际青来数点峰。  
桑识此行无可意，往来俱被打头风。  

王迈　南剑赵用甫权郡有小集以祈晴不用妓移晚筵於潘司户  
君侯风谊薄云高，轸念征夫跋涉劳。  
雅宴朝陪青玉案，余欢晚属念珠曹。  
向来惊下曾参杼，此去谁分范叔袍。  
斋合祈晴行有应，免教雪虐更我饕。  

王迈　偶书警俗  
大雅吾无望古人，有常犹愈翟公门。  
贪荣但可骄妻妾，死义方堪托子孙。  
董生鸡哺宁求报，元了雉媒莫少恩。  
俗物茫茫随野马，英雄千载赤心存。  

王迈　潘世表来访临别赠二十韵  
病眼缘春困，晨兴为子明。  
未应谈世故，政恐累吾清。  
书况近何若，襟期久不倾。  
春来已多日，课辦几何程。  
我懒觉成惯，人怜太瘦生。  
招穷诗作崇，攻闷酒为兵。  
昨关僧房宿，思寻友旧盟。  
时时整行李，往往叹浮萍。  
一动归欤兴，长歌去矣行。  
小轩频偃蹇，分物息经营。  
绿爱弥墙幄，红惊糁地英。  
感时愁杜宇，唤梦赏鹂鹒。  
秩马来超递，论文会合并。  
匆匆为草具，郁郁有兰馨。  
如许遽言别，深知不尽情。  
惜花二三月，送客短长亭。  
万事眼前幻，一杯身后名。  
相期在忠孝，冷笑付枯荣。  
问学无穷尽，文章合老成。  
倘来聊尔尔，所产要铮铮。  
此去逢同社，为侬好寄声。  
有需新句子，此稿不妨呈。  

王迈　蓬莱阁  
历晋更唐岁月多，玩珠龙尚枕山阿。  
绝怜蓬阁元包佑，敢拟兰亭记永和。  
秦望数尖衔夕照，镜湖一线暗烟莎。  
登临未心匆匆去，奈此千岩万壑何。  

王迈　七月望后二日西湖会饮酒酣分韵赋诗得荷字  
波平烟霁晚风和，船到湖心水没窝。  
凉绝不知三伏暑，醉酣齐唱八仙歌。  
赏梅洞口怜和靖，种柳堤边忆老坡。  
鱼钥他时知共直，好论旧事卷新荷。  

王迈　钱方言岩仲之泰尉尤溪二首  
莫作寻常一尉看，斯人能大所居官。  
才高不数麒麟楦，气盛曾排虎豹关。  
初筮事人须以直，有心及特莫辞难。  
此行有一为君贺，刺史贤如元次山。  

王迈　钱方言岩仲之泰尉尤溪二首  
一第归来正黑头，艾轩遗墨费旁搜。  
及瓜上日相催迫，锓枣通宵细校雠。  
充类所行皆好事，立身何患不前修。  
故家常宝文公帖，谨勿逢人便有求。  

王迈　乔松歌  
华阳有乔松，直干千太强。  
盘根据厚土，劲直凌秋霜。  
不知种者谁，拱把由羲皇。  
不受秦人封，铁立心慨慷。  
下有青牛蹲，中有琥珀藏。  
长恐蛟龙姿，夜逐雷雨翔。  
我愿为胎仙，高风下相羊。  
共此清与高，保此坚与刚。  
共闻尧舜君，至治垂衣裳。  
玉帛交万国，朝觐开明堂。  
我愿为榱桷，翼松为栋梁。  
斩此冰雪根，绘画旋青黄。  
万古永不朽，长久天日光。  

王迈　清明郊行  
年例清明是暮春，今年春事却平分。  
故添一闰知天巧，欲探群芳奈雨频。  
烟树对人愁脉脉，暮山似我老陈陈。  
感时莫洒花前泪，不道中原涨战尘。  

王迈　秋榜已揭不寐  
寒重难为坐，宵长可奈眠。  
老天不解事，特地闰今年。  
风助蛩声苦，霜和月色妍。  
抱衾成百感，嚼句忆坡仙。  

王迈　秋夜对客  
旋烧香鸭剔银缸，风卷银蟾上矮窗。  
诗癖苦无厅药疗，睡魔赖有建茶降。  
回环蛙部疑成两，接续蝉笙不计双。  
好友相看宁惜夜，满怀秋思浩如江。  

王迈　阙题  
拙成可抵万金璧。从古至今不偶合，  
如何二妙一时出。仆也若调乌鹊鸣，  
敛翅甘受黄鹤擘。自从手授大雅文，  
孺子低头拜黄石。数韵不未足写容，  
先生响报何捷疾。儿娇胜拾隋氏珠，  
母喜如捧毛生檄。自怜生长通德乡，  
每沐达尊垂异识。为题碑刻墨未乾，  
招入诗盟笔尤特。前无宋与班香是，  
奄有庾清兼鲍逸。岁晚家食谁与娱，  
持此可慰风雨夕。先生自取太劳谦，  
提奖孤寒美多溢。大匠旁观自汗颜，  
伯乐一顾价增百。琴堂闻亦有妙赓，  
迄遣奚奴为物色。当官多是废言诗，  
敏手何曾妨霹雳。  

王迈　阙题  
文正为州日，曾留此段寄。  
灵台贮清白，废井无涟漪。  
神护蛟龙宅，波通日月池。  
纷纷攫金者，不畏此泉知。  

王迈　阙题  
此亭形胜压东州，吴越山川日夜浮。  
万顷怒涛胥愤烈，一舠明月蠡风流。  
悲鸣华青千年鹤，缥渺沙洲数点鸥。  
倦客来游空吊古，那堪更桌子高楼。  

王迈　人日六言五首  
功名朝三暮四，学问人百已千。  
古今无限卿相，方册惟著圣贤。  

王迈　人日六言五首  
诵诗心醉六义，读易梦吞三爻。  
毛郑寸长我取，羲文千载神交。  

王迈　人日六言五首  
饮食鲜能知味，巫医各有单传。  
要得胸中活法，勿求纸上空言。  

王迈　人日六言五首  
六经桑麻谷粟，诸子绮縠奇珍。  
常常灌溉胸次，久久功用入神。  

王迈　人日六言五首  
岁月滔滔流水，友朋落落疏星。  
载酒谁诹奇字，焚香自读骚经。  

王迈　人日设安录醮有送菊花一盆四干直上开花数百颗不减重阳喜而成诗  
弱干簪头大，鲜葩蜡样横。  
携来烦稚子，喜甚见重阳。  
不与浮花并，看渠晚节香。  
今宵持供圣，一粲动天皇。  

王迈　山郭检踏途中闻杜鹃  
已成客里清明过，更听山深谢豹啼。  
衮衮春愁无处着，试拚一饮醉如泥。  

王迈　山居即事  
出处行藏不偶然，何曾由我总由天。  
收回紫陌红尘足，来结青山绿水缘。  
万籁鸣时仍瀑布，数鸦起处忽林烟。  
暮云正尔商量雪，却被催诗雨插先。  

王迈　山中读诚斋诗  
万首七言千绝句，九州四海一诚斋。  
肝肠定不餐烟火，翰墨何曾着点埃。  
锦瑟月中弹不彻，云涛天上演将来。  
巴西社里陈黄远，直下推渠作社魁。  

王迈　山中读诚斋诗  
四海诚斋老，千年百卷诗。  
不亲门下炙，却恨我生迟。  
嚼句有何味，班荆坐许时。  
大羹元淡泊，妙处少人知。  

王迈　邵武山人杨寿卿临别索诗  
楚峰之下有地仙，只手把握山水权。  
青乌白鹤去不返，此郎高举拍其肩。  
年来海内称绝介，眸子瞭然通意匠。  
巧寻地脉如良医，妙画山形如智将。  
高谈曾折王侯腰，湖海随身一酒瓢。  
仆痡马瘦醉不省，术工鬼妒穷之招，  
龙眼豹睛休分别，蝼蚁侯王等同穴。  
待侬回向心地初，林下班荆共君说。  

王迈　绍兴戒珠寺读右军祠碑  
先祠石刻摩挲久，华胄遥遥企慕劳。  
字古似观秦急就，词幽如读楚离骚。  
不夸绝艺临池学，只羡清风誓墓高。  
更有山居须问讯，拟携方士炼金膏。  

王迈　生朝止客  
白发苍颜五十三，北风不竞又来南。  
宦情於我蜡来淡，世味从渠密样甘。  
乌哺劬劳恩未报，雁行凄断痛何堪。  
记生纵有一樽酒，忍与妻孥共醉酣。  

王迈　师心主人作飞锡岩  
岩头古佛留心印，岩下高人新受持。  
佛变本来无隐现，人於悟处领希夷。  
莫嫌梦里还谈梦，且看奇中更有奇。  
他日证成罗汉果，相逢不必问伊谁。  

王迈　石巴山买舟  
年来机事付沙鸥，湖海萍蓬觉倦游。  
千里白云关我恨，一江流水替人愁。  
快闻飞桨健於马，底问前滩吼似牛。  
枕藉舟中君莫欢，人生何日不虚舟。  

王迈　试墨五首  
雪斋凡数种，此种出清漳。  
或作西斋号，南州许擅场。  

王迈　试墨五首  
长沙游玩地，多有墨工奇。  
旧说胡光烈，今夸郑子仪。  

王迈　试墨五首  
柯山叶茂实，胶法颇精坚。  
潘李今何处，斯人得正传。  

王迈　试墨五首  
齐峰何处是，似亦出柯山。  
此是西山物，研磨双泪潸。  

王迈　试墨五首  
墨上署臣字，必曾经进来。  
一年磨一寸，须作墨中魁。  

王迈　寿陈崇清侍郎  
笑把荷囊下紫霄，人传千载鹤归辽。  
精忠一片驰寅陛，乐事无穷继牛桥。  
垂钓沧浪听歡乃，挥毫云岫赋逍遥。  
今辰恰纪蓬壶瑞，南极横陈埒斗杓。  

王迈　寿陈贡元  
潘胸万卷富文章，天产英贤生玉皇。  
后日岳神逢诞节，今朝昂宿出呈祥。  
秋风鹗表声名远，春浪龙门姓字香。  
来岁寿觞何处饮，西湖三月正韶光。  

王迈　寿丞相  
翼戴三朝冕有蝉，归来今作地行仙。  
且看宫阙萧何第，未泛江湖范蠡船。  
老境已怜周尚父，庆门方似汉韦贤。  
一杯仰祝椿松寿，岁岁流觞八日前。  

王迈　寿南宗东岩四首  
公是昆台紫府仙，中间一念随尘缘。  
小猿驿口霜生甑，白鹤岩前月满船。  
诗太迫人清似水，琴真知我真如弦。  
年来族老晨昨副省长，独鲁灵光向岿然。  

王迈　寿南宗东岩四首  
杉风萝月读书楼，藜杖分光夜校雠。  
双璧连科天启齿，一珠照府客回头。  
金闺通籍传芳信，彩袖称觥衬雅讴。  
浪说锦屏家庆好，银潢元有此风流。  

王迈　寿南宗东岩四首  
新阳一信并黄钟，春到分枝若木丛。  
天为万人生李晟，朋来三寿颂僖公。  
松林古佛烧香报，粟洞群仙注福同。  
欲识东岩长寿相，只看台背更方瞳。  

王迈　寿南宗东岩四首  
万斛龙文笔可扛，诗坛坐受百城降。  
文章代长庚李，福气前朝戊子庞。  
见说明时延彦胜，可令属籍欠鸿庞。  
余干相业公须继，先借双旌泣是邦。  

王迈　寿彭簿  
武夷深处有台仙，岳降元肖六日前。  
早挟雄文偕汉史，晚将奇策对尧天。  
一官祭灶真游戏，万里搏风吏勉旃。  
早晚菑川再惟上，好将名姓压英躔。  

王迈　寿丘曹  
三分长月一分过，天产真仙积庆多。  
西国玉枝家世袭，霸陵铜狄手长摩。  
功名本自归谈笑，寿考何劳着咏歌。  
行直紫宸清夜宿，共惊莲炬认鸣珂。  

王迈　寿太守  
生申维岳咏松高，孕秀储精岁月多。  
盛旦上元开甲子，前朝令节纪中和。  
铜符暂冲雄藩印，宝鸭行鸣禁路歌。  
天佑名臣锡难老，好将铜狄屡摩挲。  

王迈　寿仙游许宰  
南极秋来光烛天，琴堂此夕寿诗仙。  
庞公戊子孰小小，寇相中元相后先。  
制锦从容才有刃，嚼丹赋咏笔如椽。  
交梨火枣特别大，众此蓬莱不计年。  

王迈　寿徐直院  
新春三六庆生申，曾立螭头作这臣。  
论谏独先闻药石，代言何上见丝纶，  
汉星今日仍和虏，蹇叔当时最虚秦。  
万古波涛看砥柱，祝君不必假灵椿。  

王迈　寿郑青山  
苍龙拂晓挂高寒，飞鞚翩然出旁关。  
九酿黄封中圣酒，一杯红入上台颜。  
阉雏生怕韩公召，宫妾万惊富相还。  
独有帝心怀旧弼，未应霖雨阁青山。  

王迈　叔寿侄  
缠经六日便颁人，还是长庚初度辰。  
兰砌声名千载旧，竹林风月几时新。  
诗书本是吾家事，灯火须勤汝辈亲。  
未金杯为寿祝远，且期及第为亲荣。  

王迈　送白糍与囊山老子  
东坡以春笋，名为玉版师。  
我独谓玉版，正可名白糍。  
吃笋令人瘦，吃糍充人饥。  
慧眼曰不然，不如饮水肥。  

王迈　送陈君保作吉赴广漕  
昔我与君俱妙龄，同时弃贡乡曲英。  
君携令逊伯湖氏，天性好义甚好名。  
薄俗斗粟有德色，君视名第鸿毛轻。  
此事今无古亦少，百鸟群中孤凤鸣。  
老天相知苦不早，囊书匣剑犹书生。  
累年文屋提铁骑，共我掎角参齐盟。  
我于再战偶得隽，君虽屡衵无弱兵。  
长须忽持双鲤至，短褐欲访五羊城。  
红粉蛛丝期已近，金滩鸂鶒眼偏明。  
知君图南非左计，九万扶摇第一程。  
畴昔韩苏行脚处，一草一木被光明。  
鳄鱼久出海若避，白鹤诗留泉石清。  
葛仙丹井湮眼没，伏波铜柱余峥嵘。  
君行窥奇摘海异，海沃磊声气愈盈。  
闽士南征可车载，间有铁中夸铮铮。  
韶山瑚夏琏只君是，此宝岂久道边横。  
吹送鹗书风借便殿前奏赋摩空声。当家魁相衣缽在，  
会趾前美大门闳。寿母一笑春生颊，  
绣与锦诰来将迎。牵衣儿女莫惜别，  
为君为亲在此行。计程何日到庾岭，  
梅花雪片飞琼瑛。魁占群芳差易耳，  
相期心事在和羹。  

王迈　送陈群何作吉西征  
非时何事欲西征，为有悲风动紫荆。  
斜断怜鸿雁惊影，急难方见鹡鴒情。  
北方寒地多冰雪，南国饥甿弄甲兵。  
扶旐东归良不易。护持孝友有神明。  

王迈　送陈汝功起宰永春二首  
通了金闺籍，须教吧债还。  
尚威民作敌，徙善吏容奸。  
世久无彭泽，人今识鲁山。  
平生经济学，随力救时艰。  

王迈　送陈汝功起宰永春二首  
一第垂三纪，卿评占得多。  
生涯似韦布，谈笑试弦歌。  
夏校士师道，春台民饮和。  
政成行奏最，好去立言坡。  

王迈　送陈宗谕进叔晋接赴庆元添卒及乃弟泰来四首  
向来寅陛对，冷语颇冰人。  
未犯总神怒，先遭老凤嗔。  
宗庠随却步，家食不忧贫。  
公语何当泯，题舆宠渥新。  

王迈　送陈宗谕进叔晋接赴庆元添卒及乃弟泰来四首  
谩说题舆乐，谁知忧国心。  
城狐方伺隙，边马已如林。  
去上缇屏最，行陈丹扆箴。  
脂韦何足算，百炼是精金。  

王迈　送陈宗谕进叔晋接赴庆元添卒及乃弟泰来四首  
若见青山老，烦言仆寄声。  
人新无好况，依旧是狂生。  
国事今如许，庸医见亦惊。  
不知灵寿杖，还解拄天倾。  

王迈　送陈宗谕进叔晋接赴庆元添卒及乃弟泰来四首  
玉季吾心友，经行话旧游。  
定知龙有种，又快鹗横秋。  
对策空丹臆，为兄赛一筹。  
功名相迫遂只许片时留。  

王迈　送传一新西上  
此去兰宫好策勋，子行真足张吾军。  
大鹏怒奋溟南翼，骏马鸣惊冀并群。  
直要安排医国策，不徒戏作送穷文。  
逢人有问狂生者，为说忧时已白纷。  

王迈　送方德和大镛赴漕  
好风昨夜作秋天，吹送雏鵷上紫烟。  
兹母整裘颜有喜，难兄提钵面相传。  
策勋胄榜特余事，努力巍科真壮年。  
真数重阳到端午，快聆三捷凯歌还。  

王迈　送方潜仲入太学  
英气轩轩贯斗牛，春风匹马辟雍游。  
家庭竞秀三株树，伯仲相交五凤楼。  
回首白云添旧感，细听夜雨入新愁。  
妙年唾掌收科第，会有欧公避一头。  

王迈　送方栻赴铨  
笑提虹管试春闱，大手何妨小出奇。  
龙种嘶鸣暗万马，鹿麑辟易避孤罴。  
京城纸贵争传赋，便驿书来賸寄诗。  
老友生平识英物，要看修竹拂云枝。  

王迈　送龚少贻北赴汀州司户  
庄敏与文献，诸孙总俊髦。  
此郎如玉树，初筮即珠曹。  
官小人能大，心清名自高。  
公余须力学，流俗易滔滔。  

王迈　送洪承信儒发西上  
诗是同不址杯水，明经谈笑博青紫。  
两石争如识一丁，长枪得胜毛锥子。  
夫君稽古岁月深，雕虫童习素所耻。  
奋身刀剑亦借径，未能免俗聊尔耳。  
朝来免胄翰墨场，妙发穿杨三昧矢。  
神人换鼻许正郎，朱衣点头相行季。  
仙霞绝顶雪漫天，快上扶折九万里。  
明春跃马白玉京，都人争看龙烧尾。  
应笑向来点额人，方上桥门趋剑履。  
便须破费千黄金，邀侬一醉长安市。  

王迈　送黄殿讲成父赴广东漕四首  
闽州长者旧家声，德厚流光产俊英。  
火玉精神充户牖，国兰誉諝播炉亭。  
临轩初度董晁策，搞对专寻濂洛盟，  
胪句一传暗万马，祥云五色捧魁星。  

王迈　送黄殿讲成父赴广东漕四首  
剡曲莲池彻底清，即驰隽轨上蓬瀛。  
抽黄媲白羞时常，渍墨磨丹勘旧经。  
彤陛奏言殚荩直，玉皇动色赏忠精。  
胸中列宿舒芒耀，藜火光分太乙星。  

王迈　送黄殿讲成父赴广东漕四首  
金华重席被恩荣，兰省还持多士衡。  
善类适然相抵牾，诸公可是费调停。  
自从阵脚一摇动，堪叹棋枰几变更。  
紫帽清源人刮目，朱辬炯炯星郎星。  

王迈　送黄殿讲成父赴广东漕四首  
尽一催归白玉京，浮云偏妒月华明。  
凤凰远举弋何慕，鶗鴃争鸣草不馨。  
馆列翘才难致仕，杖携灵寿莫扶倾。  
重瞳不见贾山久，犹驾轺车作德星。  

王迈　送黄东起西上  
我友君居德行科，见君觉我汗颜多。  
笔端有韵珠盈唾，胸次无尘玉不磨。  
好去腰斤高斫桂，向来传钵有持荷。  
广寒管领群仙到，为我殷勤谢月娥。  

王迈　送黄少遇非熊守德庆  
三纪间阙历宦途，萧然全似一舑儒。  
耻趋东合隳高节，甘向南州剖左符。  
悃愊不能为健吏，清修端可律贪夫。  
羊城定见菊坡老，能为苍生一出无。  

王迈　送黄同年京甫必昌赴广西提干二首  
黄甫才我二十年，蹉跎正会不能圆。  
四书锐欲潜心圣，八品基为从事贤。  
东道樽前需客久，南轩印子待人传。  
丈夫不必求知己，具眼分明有老天。  

王迈　送黄同年京甫必昌赴广西提干二首  
君过羊城见菊坡，先生不出意如何。  
蜀嘘淮佛人挺乱，京火郊雷天荐瘥。  
石介不亲逢庆历，龟山何策救宣和。  
狂生忧国头如雪，送客无悰好歌。  

王迈　送会之梦龙赴南安尉  
儒生十九谙吏事，君自胸中有八窗。  
好去褆知师长吏，谨毋泄迩薄邻邦。  
政声要重车渠百，祥兆须来鸂鶒双。  
自笑悭囊无可赆，篇诗独不美羊腔。  

王迈　送良沃州赋得石上松  
南山岩石上，郁郁长青松。  
樛枝全似铁，老干半成龙。  
法雨流根润，慈云护影重。  
吾师挂锡处，苔藓近来封。  

王迈　送林日升景高之毗陵传氏馆  
情好相投岁月深，那堪天外话离襟。  
京华浊暑邻三伏，荆水清风直万金。  
鸿雁稻粱聊老计，蛟龙云雨有初心。  
三年名遂荣归去，椿桂堂前候好音。  

王迈　送林师道似之赴宁都尉二首  
造谤端平岁，时髦一纲空。  
君为梨岭后，名在蕊宫中。  
躐等轻余子，知音迈钜公。  
莫嫌登第晚，试看艾轩翁。  

王迈　送林师道似之赴宁都尉二首  
及物官无小，平生志所存。  
一条冰出壑，五色棒悬门。  
皂盖邦魁彦，绣衣乡达尊。  
傥能念寒畯，梅市得春温。  

王迈　送林元质彬之西上  
二十年来共短檠，相亲不减友于情。  
风高鹗版曾双中，海阔鹏抟不计程。  
宣力棘围新扁额，题诗岭旧家声。  
瓣香旦旦为君祝，唾掌功名在此行。  

王迈　送刘无竞克逊司门赴召三首  
吾郡称多士，君家总俊游。  
仲方在间散，伯又袭编修。  
道与时升陈，宾随去可留。  
邮亭还祖饯，别意爽於秋。  

王迈　送刘无竞克逊司门赴召三首  
上了朱辬最，催还白玉京。  
兄怜子由别，母劝器之行。  
医国言须切，谋身策尚平。  
友朋空爱助，君自有权衡。  

王迈　送刘无竞克逊司门赴召三首  
更花仅如许，和戎觉又非。  
边陲风色恶，人物晓星稀。  
国事迷当局，时贤赴急机。  
周嫠空愤切，不虑岁无衣。  

王迈　送螃蟹  
昔人瞻蟹蝉监州，今献霜螯助拍浮。  
料得监州应笑领，无肠公子也风流。  

王迈　送莆守赵孟坚汝固可舶温陵  
郡不见有唐元结守舂陵，湘湖一道盗纵横。  
独元所治一无犯，镇抚孤壘如金城。  
又不见祁公曾作乾州牧，移镇凤翔何迅速。  
两州这民境上争，先把州麾后钧轴。  
使君来莆全似元，精明旗帜辕门。  
威风惠雨相劘拂，鼠辈不敢闯吾藩。  
使君去莆仍似杜，堆镫遮留喧道路。  
吾莆赤子方有依，泉何为者争吾父。  
我将软语劳莆人，此地半与泉为邻。  
刁斗相闻邹近鲁，瘠反不比越视秦。  
使君风采压人望，莆亦倚泉为保障。  
渠魁缚致藁街前，四野腥膻行涤荡。  
长淮以北多风埃，社稷正倚经纶才。  
出平西贼入衮绣，一韩一池何人哉。  
书生自顾老无力，涌从公取俘馘。  
愿将诗颂纪中兴，浓墨大字书浯石。  

王迈　送人纸笔  
阿连诗语已通神，玉版霜毫不厌珍，  
老我簿书安用此，自应回施与青春。  

王迈　送蜀名父之子程刚仲世德擢甲科二首  
一诵洋洋大对文，便知风骨是西人。  
笔头重有千钧力，字面清无半点尘。  
众羽群中鸣以喙，潜渊深处摘龙麟。  
丈夫出处关初节，归去携名寿大椿。  

王迈　送蜀名父之子程刚仲世德擢甲科二首  
乃翁勇退急流中，家法森严在教忠。  
有子清材如结绿，告君直气贯晴虹。  
甲科更合放头出，时论从来忌臆空。  
生长殊方同臭味，相期不朽是英雄。  

王迈　送笋菰与方德润大琮石史遥求霜毫  
玉版丰标清更舑，紫姑道味颇甘腴。  
遣渠问讯紫薇老，后省厨供有此无。  

王迈　送笋菰与方德润大琮石史遥求霜毫  
狂吟不觉兔毫枯，偶探囊中笑子虚。  
欲觅管城何处是，中书君自有中书。  

王迈　送吴魁君谋叔告赴召二首  
三载天庭出一魁，一魁岂是利名媒。  
熙宁如叶庸人耳，南渡惟张君子哉。  
胪唱若为调众论，囊封正要看人才。  
千年青史芬芳远，过眼浮荣付傥来。  

王迈　送吴魁君谋叔告赴召二首  
盛名之下最难居，一节清忠自有余。  
竖铁脊梁须我辈，横金腰带中伊渠。  
和戎自古迷当局，善类何时可得舆。  
搞认朝廷须正大，莫如乡党费分疏。  

王迈　送吴梦大监税赴潮州圃湾二首  
诗礼名家子，铮铮早有声。  
右班聊借径，在计更司征。  
霜日孤标净，湖山一共平。  
图南九万里，此去是头程。  

王迈　送吴梦大监税赴潮州圃湾二首  
一命官无小，心思及物同。  
高风超俗见，只手救人穷。  
宦路梅花白，亲庭萱草红。  
贤明尤易事，最喜遇南丰。  

王迈　送乡先生林{左虎几换鱼右文}磻黄石讲会  
岁暮何时更远游，刘蕡下第我色羞。  
阳春自古难为和，明月如今肯暗投。  
宿诺不轻连璧友，新盟借重抜城侯。  
九江傥拒鼋鳌饵，何处堪人钓钩。  

王迈　送徐茂功西上二首  
有司具眼柬时髦，此士今缠入约罗。  
好去南宫平步过，向来东阁阅才多。  
孤忠畎畎常忧国，大对轩墀莫主和。  
有问舑翁消息者，官非不爱柰狂何。  

王迈　送徐子学鲁赴梅教二首  
九州四海尽同年，德行公居一棕先。  
太学何蕃名籍甚，南州孺子道巍然。  
此行莫笑儒官冷，立事须还晚节坚。  
闻说青衿齐引领，灵砂转待丹铅穿。  

王迈　送徐子学鲁赴梅教二首  
底官得似教官清，吏不能尘以道鸣。  
三鳣堂前推老宿，百花洲上见诸生。  
斯文有脉烦珍护，何地无才要作成。  
朝列诸公半知己，匪朝吹上玉皇京。  

王迈　送张能父天定赴瑞州教二首  
孟子称三乐，广文兼有之。  
寿椿齐百岁，常棣秀连枝。  
初筮筠江都，尊为芹泮师。  
英才需教育，还业立閏基。  

王迈　送张能父天定赴瑞州教二首  
大学穿杨巧，青春斫桂荣。  
心灯传老宿，文印授诸生。  
德履华嵩重，襟期玉雪清。  
君王他日问，张姓複其名。  

王迈　送张柔翁必强西上  
说诗匡鼎笔如椽，此去云宵称着鞭。  
富贵恰当年五十，扶摇快上路三千。  
乃翁积种今归子，是理乘除信有天。  
梅友面传衣钵好，题名更向万人前。  

王迈　送赵伯泳涯侍郎守漫陵  
泉是梅溪遗爱乡，老倪复此种甘棠。  
后来荐报西山政，归去全无南物装。  
籍甚三贤皆法从，勉哉一赵继循良。  
万安桥上传佳话，七十年间四侍郎。  

王迈　送赵伯泳涯侍郎守漫陵  
西山无物与泉氏，底使民如父母亲。  
凡日用间无不名，满胸子里尽吾仁。  
我熏知见香犹旧，公涤中和印一新。  
愿广桐乡依恋意，寒泉秋菊祀千春。  

王迈　送真西山赴召  
一朝三命下金銮，独有先出山处难。  
学术颜曾千载上，行藏吕范二公间。  
莫言一木难支厦，须向中流力障澜。  
爱助盖为天下计，丈夫心事颇相关。  

王迈　送郑秉叔西征  
聊辔而西三十程，风餐雨宿费经营。  
间关阅旧途经熟，老大逢新历日惊。  
我正与时相枘鉴，君方随诏赴弓旌。  
独班赐第明年事，回首云深谷口耕。  

王迈　送郑邛叔珪之博罗尉四首  
奇士束科目，炯如金在沙。  
孤吟娱草带，几度见槐花。  
此举衣缠绿，相看鬓欲华。  
泥金墨犹湿，已报熟葵瓜。  

王迈　送郑邛叔珪之博罗尉四首  
三十年朋友，诗筒几往还。  
君缠游宦海，我正赋囚山。  
滩鶒何时下，沙鸥镇日间。  
升沉踪迹异，心事却相关。  

王迈　送郑邛叔珪之博罗尉四首  
初宦南游日，去年西啸时。  
岂无风竹兴，剩有雪梅诗。  
一尉聊且浼，诸公定见知。  
勉旃行好事，远业此其基。  

王迈　送郑邛叔珪之博罗尉四首  
是邑经兵火，今缠补少痕。  
要教民击坏，毋遣吏椎门。  
文惠残碑在，坡仙醉墨存。  
公余勤物色，幽兴入琴樽。  

王迈　送朱典卿履常参学  
文章久矣乏正气，作者付谁传位置。  
天庠晚乃得朱君，钟吕一鸣康瓠弃。  
君看今岁大廷魁，一种风骨何尪羸。  
吾曹此名未立耳，立则万口须衔枚。  
君今乘槎问星汉，名已籍仙政何患。  
蚕蚕工夫何足筹。龙墀勋业须早辦。  
作诗赠君当马鞭，梅花送春入冷边。  
与君同吉我无缘，天其或者须同年。  

王迈　送朱典卿履常上舍西上  
天庠教育总英游，文行惟君擅两优。  
玉润珠明盈咳唾，兰薰雪白见操修。  
老天不错须开眼，朱吏相逢定点头。  
月里一枝高斫处，向来我已为君留。  

王迈　送朱君锡珪尉德化二首  
鼓箧游环璧，如君最妙龄。  
阿{上弥下女}开绛幔，大陵共炉亭。  
力学案堆雪，收科蛰奋霆。  
莫嫌梅市小，有路透青冥。  

王迈　送朱君锡珪尉德化二首  
邻邑定初宦，轻轩最便家。  
亲颜悦萱草，诗料有梅花。  
佳兆双飞鶒，夷途万里骅。  
好培经世业，他日步清华。  

王迈　岁晚  
月映林塘澹，风含笑语语凉。  
俯窥怜绿净，小立伫幽香。  
携幼寻新菂，扶衰坐野航。  
延缘久未已，岁晚惜流光。  

王迈　岁晚偶题  
饮冰食蘖坐穷阎，旋觉星星上鬓髯。  
百尺楼中从偃卧，五侯门下任暄炎。  
寒花最爱香来晚，倒蔗须教末见甜。  
寿相谁知三甲异，新年愿得一丁添。  

王迈　桃蹊梅坞  
疏疏密自成行，共趁春妍斗晓妆。  
移得武陵溪上种，传来大庾岭头香。  
玄都道士风流别，东阁诗人兴味长。  
唤取园丁勤物色，合将何树比甘棠。  

王迈　题惠安赖汝恭溪山风月亭  
亭俯清漪揖翠岑，好风吹面月盈襟。  
濯缨孺子沧浪兴，抱膝高人梁父吟。  
流转韶光兰满砌，婆娑秋桂成树林。  
为君唤起棲梧凤，瑞旦来仪磬乐音。  

王迈　题九鲤湖  
仙人蝉蜕几经年，山水胜处今依然。  
长驱九龙叱雷电，高跨九鲤升云烟。  
武夷九曲就幻相，灵砂九转成丹铅。  
黄鸡白犬得字砥，翩翩高举红轮边。  
我家去此可三舍，欲识仙灶无因缘。  
朼来乞陬方匕剂，要使凡骨成飞仙，  
群仙并头顾我语，我指巨鳌在深渊。  

王迈　题名士蔡伟叔宣子文集  
书眼昏眵久，今日逢膜篦。  
诗编云岫序，文卷水心题。  
富艳濯江锦，清寒印月犀。  
行行遇知己，莫欢橐无齰。  

王迈　题听蛙轩  
白杜诗人大方家，诗两牛腰书五车。  
高谈世事坐扪虱，大扁丈在名听蛙。  
我见东野低头拜，三年未了听蛙偿。  
蛙有何好君赏音，从黾得蛙自尊大。  
君胡不听高冈丹凤鸣，又胡不听华亭鹤唳声。  
答云二物不间出，吾与此蛙别有情。  
年来凤去避砫弋，梧桐其棲竹其食。  
有时伸喙鸣朝阳，反被妖乌豪鹞击。  
鹤亦远引归辽东，无缘得近清宫。  
纵鸣九皋许嘹唳，流矢伤翼愁天翁。  
不如且听蛙声好，唤回梦觉春池早。  
纵饶翡翠上苕兰，差胜蛩螀啼露草。  
王子掉头曰不然，夫君标致如胎仙。  
富家有子比雏鵷，吾道岂得长迍邅。  
不妨少待两三年，一鸣惊人飞冲天。  
群蛙蜿蝡何足怜，弃置官池任啾喧。  

王迈　题致爽轩诗  
明珠积斗满金籯，时人逐臭如苍蝇。  
公子一过掩其鼻，长物何足污吾清。  
蕊珠午夜鸣玉珂。一侯门下肩相摩。公子有腰不可折，  
势利不屈惟高歌。试问公子保所欲，  
有山数笏青如玉。我将致之襟袖间，  
山若肯来吾愿足。渊明灵运不再生，  
青山白云谁主盟。佳哉公子有具眼，  
终日看山无俗情。我来假馆翁不靳，  
山下梅花动诗兴。一语刮破俗子肓，  
两字清高用不尽。  

王迈　听儿德胙读书呈邱景实知一教授  
我被儒官误，如今又教渠。  
但令识数字，不要读多书。  
帝惮汲生戆，人嫌贾谊疏。  
君看朱紫贵，不害腹空虚。  

王迈　听九座钝庵禅师端午日外堂说法诗  
人在尘中醉玉蒲，师於瓶里泻醍醐。  
传来双径清香远，唤起丛森病骨苏。  
炳炳毫光争日月，琅琅舌本有江湖。  
他年泉下相逢处，解得龙山旧事无。  

王迈　挽陈直学二首  
领袖乡庠四十年，被书误是到华颠。  
玉川大用不及试，东野古心常自鞭。  
抱痬二诗知命语，遗骸怀偈小乘禅。  
修文地下非公愿，生则当生兜率天。  

王迈　挽陈直学二首  
饱看布褐与轩裳，识破都如梦一场。  
失鹿蕉间空咄咄，骑鹏天上去堂堂。  
命真不遇才何负，人已无存德未忘。  
珍重骓甥歌挽些，他年有泪洒槟榔。  

王迈　挽崇清陈侍郎五首  
太学修名立，甘尔晚节香。  
岿然周天老，好在鲁灵光。  
余庆沧浪水，清规寿俊坊。  
典刑今可挹，通德合名乡。  

王迈　挽崇清陈侍郎五首  
峨豸居乌府，时方豹守关。  
吾惟操白简，渠谩倚冰山。  
六馆为增气，群憸觉汗颜。  
左迁无愠色，青史自斑斑。  

王迈　挽崇清陈侍郎五首  
当轴开边衅，朝绅半诡随。  
公方司献纳，言必及安危。  
愿饰湟中备，毋轻马邑师。  
当时虽枘鉴，今日若蓍龟。  

王迈　挽崇清陈侍郎五首  
勇退归云岫，投间十四年。  
莆中无此样，地上有行仙。  
健笔凌坡老，清诗辈乐天。  
何人缀遗稿，与作不刑传。  

王迈　挽崇清陈侍郎五首  
小试济川手，东西两玉虹。  
谁知千载计，更在十年中。  
砥柱老弥壮，恩波流不穷。  
向来香一瓣，心事与天通。  

王迈　挽宁宗皇帝章六首  
驿报行天下，君王弃万几，  
鹤翔云汉远，龙向鼎湖飞。  
杞国天初隐，咸池日尚微。  
临轩思往事，备泪不停挥。  

王迈　挽宁宗皇帝章六首  
帝业亲耆定，皇图日靖嘉。  
忧民比仁祖，在位迈重华。  
谟烈诒千载，车书混一家。  
最悲行跸地，哀些咽箫笳。  

王迈　挽宁宗皇帝章六首  
圣化调新瑟，仁师慰望霓。  
方还直全璧，旋复禹玄圭。  
声教恢邹鲁，威灵畅女韑。  
浯碑堪恨处，圣寿不天齐。  

王迈　挽宁宗皇帝章六首  
至道天同大，清心水不浑。  
六宫行幸少，尺宅炼真存。  
厌代金鉴殿，收魂玉帝垣。  
星辰罗上界，还奉太微尊。  

王迈　挽宁宗皇帝章六首  
忧治勤宵旰，生经爽铏。  
玉卮临瑞节，画翠怆昕廷。  
草木秋零落，乾坤书晦冥。  
扶持宗社计，列圣在天灵。  

王迈　挽宁宗皇帝章六首  
方启中兴运，旋开万世功。  
人心忧漆室，神断定青宫。  
识见几微表，安危指顾中。  
孤臣读遗诏，无语泣西风。  

王迈　挽平昌戴丞二首  
文录传三昧，词坛白雪吟。  
奇才困场屋，晚岁缀绅簪。  
所历官虽小，去思人到今。  
挂冠垂九秩，福善见天心。  

王迈　挽平昌戴丞二首  
倒蔗入佳境，寒花留晚香。  
福田三古刹，恩泽四舆梁。  
鹤化空华表，牛眠占吉藏。  
他年青与紫，恒塞桂枝堂。  

王迈　挽武刚录能  
世科赫奕登相续，官守端方石介如。  
无节能开河内禀，进身耻觅帝城书。  
秩终九品人称屈，善积千年庆有余。  
马耳家声无失坠，二雏努力大门闾。  

王迈　挽漳守郑都承子敬四首  
饕相当朝舞大权，故将旌节博金钱。  
公尝勇去三千石，天与闲居十六年。  
清苦膏粱余子笑，孤高云水一僧然。  
如何赤屿丹霞地，夜半骑鲸上紫烟。  

王迈　挽漳守郑都承子敬四首  
端平众彦起弹冠，公作枢庭第一官。  
君似仁皇众谏易，相非庄敏汰兵难。  
齐人一传楚人众，赵氏几危刘氏安。  
君面更新风色恶，回思往事为悽酸。  

王迈　挽漳守郑都承子敬四首  
壶山阀阅例多贤，雪玉风标忆眼前。  
正献风猷复斋为，蜀公素业肯亭传。  
人於故国悲诸老，我为吾州惜老仙。  
在昔靖康人物尽，却教老蔡雪垂肩。  

王迈　挽漳守郑都承子敬四首  
当日曾同鵷鹭群，清漳风月又平分。  
轮囷肝胆忧时事，袖绎诸书洗吏氛。  
悔不佩韦成造次，幸犹挂剑答殷勤。  
两只鸡斗酒行酹，三十六湾生暮春。  

王迈　挽赵东岩简叔彦侯四首  
已矣东岩不憗遗，年来雅道日陵夷。  
舑儒得似颜徒几，良吏能为结辈谁。  
此老清修如玉悄，当官恳恻念茅茨。  
可伶一夜长庚陨，空使人怀殄瘁悲。  

王迈　挽赵东岩简叔彦侯四首  
建炎戎马满神京，殿撰横身活一城。  
时宰忌功无表劝，老天福善自分明。  
人称簪绂一门盛，公是瑛瑶间世生。  
珍重西山遗事跋，他年收入史官评。  

王迈　挽赵东岩简叔彦侯四首  
夔州归后圣於诗，到墨池来字更奇。  
岳后前驱护丹灶，湘灵起舞听朱徽。  
经行一梦游仙枕，遗爱千年随泪碑。  
俗物茫茫留不住，化为辽鹤入云飞。  

王迈　挽赵东岩简叔彦侯四首  
召节飞来湘水滨，牋天乞取自由身。  
悬知寿杖宜扶孔，纵有蒲轮莫致申。  
老去最能坚晚节，复来应信有全人。  
朱虚不作更生死，谁为苍生问大钧。  

王迈　挽赵南塘尚书汝谈二首  
屈贾文章蚤善鸣，长杨制诰晚尤精。  
天仙一念堕尘世，属籍千年谁老成。  
贺表明明规宝庆，谏箴字字砭端平。  
不堪耆旧凋零尽，泪到南塘觉尽倾。  

王迈　挽赵南塘尚书汝谈二首  
一自黄台咏摘瓜，伤心吾道竟非耶。  
病来陶侃少献替，老去谢安微误差。  
万里长江饶一曲，连城白璧略织瑕。  
太玄草就无人识，付与知音弟子芭。  

王迈　挽郑昂叔珪母蔡夫人二首  
钟秀端明裔，来嫔通德家。  
早甘寒水玉，晚爱白莲花。  
乐施阴功厚，回班庆事赊。  
他年龙凤麓，曾典有光华。  

王迈　挽郑昂叔珪母蔡夫人二首  
绛幔谈经日，熊丸苦时。  
屡修堂上拜，亲炙母中师。  
每羡萱堂乐，今成薤露悲。  
一生同令共，共泣蓼莪诗。  

王迈　挽制干二首  
功名入手太匆匆，匹马沙场气贯虹。  
诗好可能却敌骑，檄工不自愈头风。  
死须厉贼言犹在，生不封侯命果穷。  
四十九年蘧伯玉，是非往事转头空。  

王迈　挽制干二首  
曾见端平进士评，邱君磊落榜中英。  
忘形尔汝同年集，驰志伊吾即日行。  
举子能谈真将略，元戎夸得好门生。  
可怜书剑浑无用，才力如何与命争。  

王迈　挽致政朱司户二首  
枕上功名泪不乾，镜中勋业老犹看。  
起家喜有千金子，入手缠沾九品官。  
衮衮天朝来晚贲，匆匆人事异悲欢。  
最怜当日称觞处，桂茂兰芳萱草残。  

王迈　挽致政朱司户二首  
一生铁砚费磨铣，老去耽书废食眠。  
不惜空门求利果，只将心事博长年。  
思贤已矣悲行路，福善昭然有老天。  
他日儿孙须鼎贵，燕山阴德胜流传。  

王迈　挽邹帅母叶夫人二首  
诗书教子昔邹母，燕喜宁亲今鲁侯。  
石窌疏封时陆续，鱼轩迎养岁优游。  
精专十念湘山佛，仿佛三生阆苑俦。  
方拟乡舆扶上殿，不堪丹旐楚江头。  

王迈　挽邹帅母叶夫人二首  
昨依绿水芙蓉幙，得傍华堂萱草阴。  
座识裳蒙眄异常，羹余分颍念恩深。  
巢庐正洒莱衣泪，传驿俄惊楚些音。  
二母生荣虽迥别，天寒陟屺一般心。  

王迈　晚过白沙  
浪踏麻鞋破晓行，林梢犹自带残星。  
气吞宇宙无气馁，心醉功名觉醒。  
红雨无端污行色，白云知我忆亲庭。  
平生惯作江湖客，得酒相看眼倍青。  

王迈　为余君肃日严母夫人寿  
曾向瑶池稳泛槎，眼看西母佩飞霞。  
定分天地冲和气，来匹化侯富贵家。  
熊胆课儿心苦淡，鱼轩锡命世荣华。  
樽前何物堪为寿，笑指蟠桃几度花。  

王迈　温陵万安桥谒忠惠蔡公祠堂留题  
欲知公这忠，须诵三谏诗。  
欲知公之惠，须读万安碑。  
朝廷得公重，天下失公悲。  
骑鲸今几年，悠悠人见思。  
今人愧前修，风流不可追。  
立朝无刚容，突梯仍脂韦。  
字民乏廉声，敲扑急蚕丝。  
不知富贵有磨灭，芳名姱节无穷时。  
游子晚出公之乡，儿时敛裧公清规。  
吁嗟九原不可作，每於清夜梦见之。  
所以今日拜公像，浩歌出门双泪垂。  

王迈　闻倪尚书赴诏  
老倪昔戆去国，时无一语为王留。  
自从医国失扁鹊，民之瘼矣矧可瘳。  
满朝争慕舌为柔，忍耻戴天事世分。  
间有一念及王事，祗能氏头效楚囚。  
汉家朝得一汲直，淮南即日干戈休。  
夷甫清谈介薄俗，坐视平陆觉神州。  
残寇六年污京汴，群鱼假息斧中游。  
陛下至仁一南北，天假机会忍不投。  
顾盼左右求所倚，张仲教友故侯。  
亟下一纸起高卧，明堂一柱清庙球。  
书生闻诏喜不寐，江在有人吾何忧。  
翻思死者不可生，谁为中兴壮共猷。  
未必军中有老范，且乞王所容居州。  

王迈　闻倪正甫尚书台评  
人从捷径博公侯，一老堂堂去不留。  
谁向帝前谗陆贽，不令王所着居州。  
修名已立公何欠，直道难行国可忧。  
安得上方三尺剑，为渠断取佞臣头。  

王迈　问邵武守刘无竞逊求邵武红硃三首  
见说归装只载书，书囊拍塞载红硃。  
不知滴露研磨剩，惠我刀圭点易无。  

王迈　问邵武守刘无竞逊求邵武红硃三首  
阅君吟稿日频哦，句法金熔字玉磋。  
自是集中多好处，从头点滴费朱多。  

王迈　问邵武守刘无竞逊求邵武红硃三首  
自怜凡骨本难仙，安得泥坛七返丹。  
欲使身轻生羽翼，乞丹须是问刘安。  

王迈　西轩春坐  
容膝都卢屋一间，图书左右任披翻。  
催诗急雨来迢递，吹面凉风过等间。  
生意无边庭下草，清香不断畹中兰。  
日长无事真仙隐，作甚辛辛苦苦官。  

王迈　西征延平道中偶成  
群羽斜飞俗刺空，谁能翦翼向笼中。  
客程跋涉二千里，年纪侵寻五十翁。  
酒有神通排磊块，书无灵圣困英雄。  
相逢且说穷愁话，缠入修门莫说穷。  

王迈　西征舣舟肖洲投宿野漏下数刻主媪为作粥与同行一饱成诗  
君不见淮阴彻侯未得志，胯下从人真短气。  
漂母以食拱而前，心许王孙当富贵。  
又不见文叔宏时，大树将军身从之。  
一夕相顾馁色红，芜蒌之粥甘如饴。  
丈夫自负不草草，刚肠似石那能拗。  
得进要拯万人饥，读书肯自谋漫饱。  
诸公兼我非穷人，穷途谩尔君勿嗔。  
他年五鼎享台馈，须记此夕清洲滨。  

王迈　夏雨  
弥旬不雨赖龙乖，乾我茅斋一亩苔。  
火繖这这当午立，雷车隐隐半天来。  
催诗笑我孤吟苦，忧国愁眉八字开。  
池水甫能添几许，儿童已报可浮杯。  

王迈　仙水归程  
九鲤湖边路，重来盟未寒。  
折花挼水献，策杖驭风还。  
宦海波涛恶，仙家日月间。  
前生丹在否，岁晚要重丸。  

王迈　贤牧堂  
贤牧存遗爱，邦人重此祠。  
典刑前辈几，德政后来谁。  
来日清泉濯，归时只鹤随。  
不须看石碣，人口是丰碑。  

王迈　香山闻杜鹃  
云肤似膜千山暝，雨脚如麻四面飞。  
游了何曾动归兴，杜鹃故故唤人归。  

王迈　谢陈尉宏父惠潮阳蕉丝碑刻因求宿诺韩文  
寒儒食面四壁直，更苦春寒寒到骨。  
故人天末有书来，不寄绨袍寄绨绤。  
感君高谊挟纩漫，况有石刻华吾轩。  
何时揩拭眵昏眼，待看昌黎玉洁文。  

王迈　谢何察推鲫鱠  
君家一筋万钱拚，分我钱丝侑客欢。  
芳饵得来珍丙穴，金刀落处照辛盘。  
腹腴差迫诗肩瘦，鳞沾能生酒面寒。  
玉手行厨如许巧，说教鱼婢学应难。  

王迈　谢阮儒隐为画墨梅床屏  
想当争衣盘礴下笔时，吸取清气入肝脾。  
先融雪岭作墨黑池，坐变秋阳成春晖。  
使我初见浑不疑，旋觉风骨全是颜容非。  
恍如晏支马上坐明妃，缁尘生汗白玉肌。  
又如鸱夷船底载西子，烟波惨淡双蛾眉。  
雪堂仙去渺莫追，补之位置传者谁。  
君今此宝世间希，茫端寒燠巧推移。  
花神上诉真宰悲，何为苦泄造化机。  
我有东绢滑如指，装潢为屏作枕帏。  
平章众画何品宜，笑我嗜好与君相背驰，  
不爱崇桃积李斗芳菲。请君快扫横斜竹外枝，  
岁寒心事正要渠相知。  

王迈　谢水福陈梦得见访  
枝筇来访白云坳，绝异红尘势利交。  
把酒为君浇磊磈，携诗就我定推敲，  
不曾出市曾庞老，安得为云农盂郊。  
古锦囊中多秀句，家元书史莫徒抄。  

王迈　谢仙游许宰伯诩立续题名记招饮二首记乃崇清侍郎作  
栽花次第满河阳，谁结寒根桃李场。  
鳌在三山惊趂屭，凫飞双舄费揄扬。  
春风折屐缘闻捷，腊雪开筵重借光。  
他日明需大木，桷榱或得入平章。  

王迈　谢仙游许宰伯诩立续题名记招饮二首记乃崇清侍郎作  
忆昔琴堂宴士时，至今人诵壮行诗。  
政缘勇气填然跃。遂窃科名副所期。  
乡橐摛词光吐凤，邦侯瑑美稳蟋螭。  
乞留片石棠阴下，要写春风德政碑。  

王迈　谢赵倅送双雉腊蹄  
文雉双双彩翼开，闯笼照水不惊猜。  
想君当日中牟化，带得桑田驯底来。  

王迈　谢政府馈金  
大廷昔日曾空臆，时论忌人太疏直。  
名公正色力主盟，寘之甲科免居乙。  
殿庐今日忝校文，甘言如饴心所嫉。  
或者欲植桃李恩，慨然为下雌黄笔。  
头方直是不能圆，入险固应阴下石。  
我公天下尽门生，仆荷知音心感激。  
幸无趀墨辱门墙，犹免语人颜发赤。  
感公具眼照人才，坠履遗簪犹爱惜。  
临归多谢馈兼金，何日能为还白璧。  

王迈　许宰和篇至再用韵谢  
陶令束带督邮读，归来高兴潜有激。  
昌黎县斋饱读书，自谓此日足可惜。  
二贤诗留天地间，千载宝之为双璧。  
当官不妨文字乐，似此人物不时出。  
宦海风涛县为甚，文书束笋纷莫擘。  
许侯敏手良不难，错节居然逢匠石。  
宽租农扈享丰登，讲学如流苏废疾。  
笔力重於丈二殳，诗筒敏似尺一檄。  
句中之眼独心知，贻夺陶韩少人识。  
乡有达尊性爱士，县榻於堂赏英特。  
冰车雪辗笑钝迟，不尔续题尤富溢。  
穷冬四壁坐无聊，渴思一字车渠百。  
走仆乞取稛载归，底用黄金壮颜色。  
祗恐天上六丁闻，一夜取将烦霹雳。  

王迈　夜读杜诗契心喜成  
夜永如年眠较迟，寒声趂屭薄书帏。  
静看香篆萦茶碗，细嚼槟榔当酒卮。  
诗卷一工明病眼，骚人千载契心期。  
偶逢会处点头笑，早被灯花圣得知。  

王迈　因发诸县催科行移口占呈东卒  
共乘驾犯炎云，入手文书费解纷。  
搜见底囊供北餫，作无麪饼饱南军。  
铜山欲乞从今赐，金浦何为异昔闻。  
分得尘劳无著处，不知风月几时分。  

王迈　永嘉何子善琴而有诗名一日携二妙见访求诗  
山川司马游曾惯，湖涨元龙气更豪。  
诗眼肯时穿月协，琴声妙处写云和。  
夫君只手兼双美，举世何人赏此高。  
科得送穷文已辨，雪霜应柰岁寒柯。  

王迈　用徐编修德夫韵其开藩昩江二首  
几年泉谷养灵根，一立朝班敢尽言。  
鏁制玉麟辞绀殿，符分金虎坐辕门。  
郡条上日新施设，民瘼微时预讨论。  
勿鄙向来工珥笔，只将清净镇嚣喧。  

王迈　用徐编修德夫韵其开藩昩江二首  
君侯心事即苍冥，谔谔曾同唯唯争。  
医国奇方留后用，字民好事及今行。  
悬知夔卨班难继，且入龚黄传亦荣。  
天诱圣衷差易耳，正人得路致隆平。  

王迈　用韵简黄元辅二首  
不爱螭头一点青，片言检鉴拂衣行。  
但忧负我平生学，岂愿争渠坚子名。  
天骏出闲驽饱秣，国兰却佩艾敷荣。  
想君记得西山语，佳士从来去就轻。  

王迈　用韵简黄元辅二首  
发今如此不重青，醉后长歌折槛行。  
老去一寒甘忍死，古来几士得全名。  
稻畦蔬圃间中乐，药禁薇阶膜外荣。  
所见略同君与我，不妨官小得人轻。  

王迈　游温陵得未得之士四人作四爱诗　赠来叔泰来  
清源吾爱陈来叔，紫帽家声蔼月评。  
苦学心能通造化，择交足不出门庭。  
人知长宋名先弟，谁识子由文胜兄。  
听取缙绅传好语，可轩后有两魁星。  

王迈　游温陵得未得之士四人作四爱诗　赠茂功茂叔  
吾爱清源徐茂功，声名捷出日方乐。  
高尻一首纷余子，屈指论心几钜公。  
我定斯文宜馆阁，人言科目滞英雄。  
直须一举魁天下，方快鹏程万里风。  

王迈　游温陵得未得之士四人作四爱诗　赠顺夫履信  
吾爱清源陈顺夫，妙龄足迹江湖上。  
三湘舟里诗成束，百尺楼前酒满壶。  
科目岂淹真后杰，世间谁饱满侏儒。  
长安贵宦门如市，还有樽前此客无。  

王迈　游温陵得未得之士四人作四爱诗　赠养仁若春  
吾爱清源颜养仁，笔端有力重千钧。  
奇才自合巍收第，他巧何妨且进身。  
我老无能惟喜士，君名若出定惊人。  
元宵相聚过寒食，不污东风一点尘。  

王迈　又九月朔同诸将观石马桥  
万年石马胜缘杨，千万金鳌跨水横。  
法从福田勤播种，小庵心匠自经营。  
不缘打破工夫到，那得中流砥柱平。  
我辈济川真事业，何时赤手活苍生。  

王迈　又送地栗螃蟹简赵倅诗  
镂玉雕琼饤中，盃行到手莫辞空。  
诗仙比作西湖藕，俎豆苹蘩入国风。  

王迈　又赠刘铁面五星  
刘君腹贮一天星，搜索真机泣六丁。  
少可舌端无软语，秘传肘后有全经。  
话盟在昔疑犹梦，诗识如今果叶灵。  
我亦正为贫作崇，双眸赢得一番青。  

王迈　寓书吉祥填充临去友三人来访  
共指梅花笑里看，诗肠清峭酒肠宽。  
一阳方长知春近，三友同来话岁寒。  
富贵迫人随世腻，身心何日似僧闲。  
策勋茗碗匆匆去，不道樽前欠小蛮。  

王迈　元旦次日立春  
年从爆火暗中移，椒柏迎欢上酒卮。  
今日天晴宜麦熟，明朝春到报花知。  
好奇漫说鸡千跖，行乐都来黍一炊。  
但得新年诗有料，不妨贫以去年时。  

王迈　元宵灯  
元宵灯火出游敖，斗巧争妍照彩鳌。  
官府只知行乐好，谁知点点是民膏。  

王迈　再呈赵倅  
委斋坐我以春风，不事拘挛边幅中。  
俗子语言藏攫罕，丈夫胸腹等崆峒。  
虚舟相触何心在，怒火虽炎一饿空。  
到底不如归去好，扶梨载笠作村翁。  

王迈　再和陈起予二首  
友蛰藏身来者伸，不妨抱道且安贫。  
书眠经笥夸群弟，夜拥绨袍忆故人。  
富贵未来招鬼笑，文章太好恐天嗔。  
安排礼乐三千字，寓目他年许得臣。  

王迈　再和陈起予二首  
诵君诗一点头，华摛春艳气凌秋。  
耳边厌听两蛙部，眼底新夸五凤楼。  
花信风残生酒兴，竹枝歌罢动闺愁。  
兰亭已近浮觞节，先把归期话置邮。  

王迈　再和陈侍郎子知丞寄桂香新到令孙司户出柑为劝  
栢叶椒花天报春，阳和先到四筵宾。  
传观秀句字堪佛，谛听清谈太迫人。  
子舍香醪浮瓮碧，孙枝名果荐盘薪。  
却将甘旨分寒陋，万见先生受士真。  

王迈　再和二首  
笔飞鸾凤墨翻鸦，白玉堂中懒草麻。  
得句批风仍抹月，怡神饮露更餐霞。  
公於轩冕浮名薄，帝念耆英宠礼加。  
丕衍修龄全晚节，洋洋一札圣言嘉。  

王迈　再和二首  
壮岁清源曾倦游，今朝大郡又封侯。  
身安不用扶鸠杖，骨贵从知应虎头。  
望阙承恩颜有喜，即家问政礼宜优，  
济时事业需元老，莫遣空横野渡舟。  

王迈　再和王君何定通判韵  
覆雨翻云市道交，公持正论息群嘲。  
风高莫送翎毛短，春暖难生土脉搏硗。  
攻过每蒙奇药赐，卫生更借好方抄。  
一阳来复侵侵泰，善类倾心望拔茅。  

王迈　再用韵和张仁仲史君  
五花入手眼境明，合主黉宫善类盟。  
善教牖民师帅责，婉辞玉女父兄情。  
马经定价增神骏，鸮亦怀音避恶名。  
从此心田去稂莠，沐侯化雨及时耕。  

王迈　赞彦广兄喜相  
数珠在手鹿随身，一笑陶陶满面春。  
天地知他心事好，百年饶与作间人。  

王迈　早赵倅  
别驾从来头沓高，非关期奏压宜敖。  
推敲今日韩饶买，引避他年蔺下颇。  
螂欲当车观者笑，驷难及舌罪焉逃。  
小诗赎过无佳句，唐突西施又奈何。  

王迈　贼平贺本路史禽良叔弥忠四首  
宽地人来着脚安，好修纕蕙更纫兰。  
贵游淡似孤寒士，达宦贫於初品官。  
医国名方留肘后，忧民心事集眉端。  
浮荣过眼归尽，独鲁灵光耐久看。  

王迈　贼平贺本路史禽良叔弥忠四首  
建俗轻生自古然，况逢军旅更饥年。  
两台顾长酸鼻，一饭无缘得下咽。  
发廪救荒宁计日，乞师请命屡牋天。  
贼平必欲论功报，镇抚须居占节能先。  

王迈　贼平贺本路史禽良叔弥忠四首  
六十青蚨米五升，儿童满口说常平。  
方愁饯火无聊赖，一沐恩波得并生。  
真佛现身来救度，老天著眼自分明。  
从今闽粤家生子，定把君侯姓作名。  

王迈　贼平贺本路史禽良叔弥忠四首  
诲盗须知有自来，贪官污吏祸之胎。  
杀人越货甘残忍，入市怒气金不忌猜。  
谁与清朝申典宪，合将若属寘渠魁。  
书生锐欲排阊阖，先诵民谣献外台。  

王迈　赠川官五星先生  
谈星这士如星密，得似川官万之一。  
雅筹到手疾如飞，口觜翻澜眼波碧。  
相逢笑问雌甲辰，掀髯怂惥曲江春。  
自怜蹭蹬负岁月，敢谓渠侬许可真。  
明时取士非唐比，忠臆不空人所耻。  
三筹交臂输少年，只较刘蕡差胜尔。  
川官重来话荣枯，声言温饱非所图。  
他时散漫游江湖，未省还能访我无。  

王迈　赠郭五星  
五陵豪家轻薄儿，骄傲成癖不可医。  
挥金买笑红尘市，老死不晓寒与饥。  
囊萤案雪单贫士，杯水生涯北窗里。  
途穷山鬼恣揶归，命压人头提不起，  
郭君昔从先人游，  
万丈壮气横高秋。天无老眼不见录，  
匆匆白了少年头。一日访余道艰窭，  
杯酒未阑泪如雨。揲蓍有术金不换，  
鹑衣百结无人补。我闻君语鼻亦酸，  
误身直是坐儒冠。英雄未遇隐於卜，  
时人莫作白眼看。  

王迈　赠郭五星若水叔清二首  
双阙云仍山泽儒，步占小技岂其徒。  
家传要眇先天学，腹有荧煌列宿营图。  
南海编书欷工宝，西山一序护身符。  
二贤出处关天运，曾把流年细算无。  

王迈　赠郭五星若水叔清二首  
淮蜀年来杀气深，中州兵革亦相寻。  
命悬逆贼狂夫手，愤激孤臣孽子心。  
人物眇然难倚仗，风涛如此恐胥沉。  
烦君夜起观星斗，福德何进吴分临。  

王迈　赠林薪  
丈夫惟穷不可讳，仆妾于人真短气。  
一技能精百不忧，有功翰墨尤足贵。  
林生家世本业儒，读书不利改佣书。  
计穷未肯与书绝，又学裁翦兼黏糊。  
就中颇得三昧诀，翻腾碑画更奇绝。  
持此可疗寒与饥，十指便当张仪舌。  
昔我于生义理明，以我这困知生贫。  
我今一字不堪煮，生犹有技可资身。  
邺侯书堂高不过，好事例少欲人多。  
把笔赠生以此歌，有剑无廪奈生何。  

王迈　赠术士陈谈天  
我生之辰日在亢，斗牛之宿晻无耀。  
独有首尾二{左武右虎}星，角立昴氐争击标。  
一生奇蹇良苦之，已分青云输年少。  
每逢星史说经躔，探手止之头屡掉。  
谈天一日叩斋扉，信口阳秋天下妙。  
数灵不用蓍草占，机秘时将道眼照。  
玄中巧夺君平胎，圣处深入浑沌竅。  
俗人筹星乱如麻，蠡测管窥工窃剽。  
听君谈唾如秦青，字字宫商合腔调。  
如何孤身无所赏，萍梗风波在任浮漂。  
正缘苦泄造化机，真宰忌之神所诮。  
方知多技故多穷，风事绵然君莫笑。  
虽然知己岂无人，试往京城谒权要。  
一丝莫久蹄还湾，沧海六鳌待君钓。  

王迈　赠无诤和尚四首  
佛祖曾经几骂诃，却称无诤意云何。  
寒山拾得哈哈笑，更有人痴似汝麽。  

王迈　赠无诤和尚四首  
稽首丛林无诤师，我因有诤落便宜。  
问师无诤中三昧，笑指岩前没字碑。  

王迈　赠无诤和尚四首  
学道参禅空自忙，郭郎鲍老各郎当。  
不如卸取戏衫子，甘与人呼作哑羊。  

王迈　赠无诤和尚四首  
达摩西来长子孙，不徒无诤且无言。  
后来鼻孔撩天汉，有眼何尝看世尊。  

王迈　赠萧棠仲致政  
昔年鼓箧游胶庠，集英同日瞻天光。  
金门初开兽环动，瞳瞳晓日升扶桑。  
宫帘高卷开御扇，祥风习习飘天香。  
殿庭神丽冠剑肃，巍巍玉几临中央。  
银袍七日趋龙尾，拜恩稽首心欢康。  
晚从银台出广陌，宝鞍快马争腾骧。  
团司涓日叙黄甲，义比天伦鸿雁行。  
琼苑宴开慈惠浃，宸章宠锡歌明良。  
后来相继随宫牒，东西南北遥相望。  
萍工风转有时合，邂逅一见难预量。  
非才叨窃愆咎积，自顾补报无毫芒。  
朝廷宽大不终充，领郡尚得来南漳。  
下车问政访耆旧，知公辞荣归故乡。  
神武衣冠已久挂，冥鸿羽翮方高翔。  
遗贤虽为明时惜，承颜独喜私愿偿。  
共惊岁朋何飘忽，相对鬓发俱沧浪。  
于言不吝挥玉尘，妙句屡蒙开锦囊。  
已欢高风激贪懦，更敦雅契超寻常。  
区区感慰岂有极，聊写一二成短章。  
芜音不足继真作，读过幸勿留巾箱。  

王迈　枕上复用道间级字韵呈同人  
爆竹声中度岁忙，椒花杯上换春阳。  
欠书元日神茶帖，又看新年傀儡场。  
客枕方酣千里梦，朝靴正踏五更霜。  
主翁须要惺惺在，富贵何如归故乡。  

王迈　啄木鸟  
吸木复啄木，汝啄抑何毒。  
千株万株端明松，五月六月来清风。  
木于汝何恶，朝朝暮暮啄。  
劝汝利觜宜少停。戕木之生吾忍听，  
已有弋者在后亭。微虫初何识，  
亦能对以臆。天子爱元元，  
宵衣念艰食。连年值禾饥，  
穷闾多菜色。县官急督租，  
吏饕饥需索。啄木比刻木，  
何煮可疾。木生与民生，  
何者为当恤。可弹者不弹。  
为我谢彼弋。  
自是先生标致高，诵诗恍见万人豪。清如金掌双茎露，壮似钱塘八月涛。胸次无尘春拍拍，道腴有味乐陶陶。輶轩刻枣传衡岳，留得芬芳伴楚骚。  
白首忧时意更长，明言六籍法皆良。  
先生不竟身前用，有子亲传肘后方。  
时论无人传药石，上医着眼识膏肓。  
归欤活国工夫辦，要续双岩百世香。  

王迈　自赞善相  
三分相士七分非，又似枯舑又似肥。  
好待功成名遂后，烦君只画着蓑衣。  

王迈　作郡庠修学增田记成诸职事招饮  
頶宫轮奂一鲜明，多谢贤侯主夏盟，  
鸡白碑成惭浅识，鹅黄酒满认深情。  
回头二十三年梦，接武千英万俊名。  
来事可为待卿等，狂生老去合归耕。  

王曼之　春日郊行  
出门逢柳色，忽过野桥西。  
坐石看潮长，隔花闻鸟啼。  
地随芳草尽，树与夕阳齐。  
不是桃源路，行人亦自迷。  

王曼之　西窗  
西窗枕寒池，池边老松树。  
渴猿下偷泉，见影忽惊去。  

王楙　临终诗  
平生不学口头禅，脚踏实地性虚天。  
临旭不用求缠裹，趁著帆风便上船。  

王梅窗　寄畊绿  
孤坐忽叹息，故优阔疏。  
别三来个月，不得一封书。  
晴雪添岩瀑，寒冰冱野蔬。  
何时分席地，与尔共耕锄。  

王梅窗　梅花  
月淡碧云笼野水，棱棱瘦声吟肩起。  
一天寒气霞衣裳，人在石桥春影里。  

王梅窗　秋日山中  
客疏吟友少，终日掩柴门。  
冒雨自分菊，带泥移上盆。  
泉添浑井脉，砧响动山根。  
片片西风叶，飞来有病添。  

王梦雷　勘灾  
散吏驰驱踏旱邱，沙尘泥土掩双眸。  
山中树木减颜色，涧畔泉源绝细流。  
处处桑麻增太息，家家老幼哭无收。  
下官虽有忧民泪，一担难肩万姓忧。  

王梦应　呈李书史四首  
林塘万绿压沈沈，云满吟窝足靓深。  
几朵青山成畏友，一窗白日照初心。  

王梦应　呈李书史四首  
山中昼永书一帙，兵后南州健更谁。  
君实中年陪社日，考亭无事注骚诗。  

王梦应　呈李书史四首  
火龙骑日雪飞空，劲草亭亭不见风。  
臣亮南阳今未老，一锄云碎日犹红。  

王梦应　呈李书史四首  
火叶雪花正可人，陌头客子剑生鳞。  
千年风致未尽歇，如此溪山有弃民。  

王梦应　东归  
一揖仍为别，他乡复避兵。  
客随风雨老，春著鼓鼙轻。  
宇宙关何事，艰危得此生。  
门前一溪水，几日到江城。  

王梦应　和清明上冢韵  
酒壶花担发双明，陌上携扶笑语声。  
桑叶影稠春欲暗，楝花寒退雨初晴。  
宫官记梦曾传烛，□客无诗定罚觥。  
老影年年霜露感，牛羊踯躅乱孤茔。  

王梦应　甲申元日  
上日仍漂寄，尊前又客非。  
乡心眠听雨，病骨晚添衣。  
街鼓春将动，帘灯寒未归。  
梅花经一雪，几片不曾飞。  

王梦应　绵  
绵绵瓜瓞，施于中林。  
顾于焌尝，匪今斯今。  

王梦应　绵  
既庶既繁，既多受祉。  
厥胤维何，宜兄宜弟。  
兄弟求矣，以燕翼子。  

王梦应　绵  
子兮子兮，　§序其皇之。  
螟蛉有子，式谷似之。  
建尔元子，勿替引之。  

王梦应　绵  
谷旦于差，惠于宗公。  
工祝致告，神罔时恫。  
是焌是飨，何天之宠。  

王梦应　绵  
酒醴维醹，肴核维旅。  
吹笙鼓篁，和乐且孺。  
式序在位，以速诸父。  

王梦应　绵  
天锡公纯嘏，洵美且仁。  
如南山之寿，展也大成。  
从以孙子，绳其祖武。  

王梦应　绵  
自今以始，日就月将。  
遹观厥成，为龙为光，  
长发其祥。兄及弟矣，  
乃生男子。维其有之，  
是以似之。  

王梦应　太瘴　仙人下岷峨谣  
太白仙人下岷峨，飞凌素烟紫琼珂。  
天风万里吹银河，手挼瑶草光逶迤。  
琅琅太清绿云歌，下弄倒影笑羲娥。  
锦袍淋漓金叵罗，醉围婵娟玉颜酡。  
金庭昔日乘鸾过，不肯上天着朝靴。  
下界弱水飞尘多，公为星精辟兵戈。  

王梦应　挽曾东轩二首  
健笔千夫畏，长才四海空。  
飞腾须掌制，危急逐乘骢。  
国事笺天疏，臣心救日弓。  
故人牛斗上，相见气如虹。  

王梦应　挽曾东轩二首  
壮图罹短世，野趣满余年。  
往事堪垂史，孤踪每畏天。  
广文俄病酒，摩诘厌闻弦。  
遥想南州士，生刍重泫然。  

王梦应　晚望  
望尽西南一隙明，荒荒野色弄微醺。  
青烟白骨行人老，苦竹黄芦细路分。  
寒雁不来秋似水，故园何处草如云。  
高怀久为凭阑尽，更遣西风化白纷。  

王珉　还靖师草屦  
跣足山行践绿芜，道人应念我崎岖。  
还将达磨西归履，暂作王乔羽化凫。  
为爱轻鬆宜踏石，更怜萧洒胜联珠。  
还君旧物君收取，认得拖泥带水无。  

王珉　舟行吴应求惜春次韵  
弄日娇云未肯收，暂凭堤柳击行舟。  
数声杜宇碧山远，几片落花春水流。  
强借酒兵销别恨，却因诗债起新愁。  
嗟予已竖降旗久，寄语将军好罢休。  

王名遂　答曾节推  
夫君真自淦川来，书种相承教有台。  
蓬阆得时宜直上，金焦无地却空回。  
荐书共喜从天下，诗句谁能带雨催。  
细数平生归计是，待耕明月种寒梅。  

王名遂　岁寒亭成题柱自警  
松荣梅竹秀，三径但含滋。  
不与乾坤老，难令霜雪欺。  
交情存淡薄，世治识艰危。  
前路留教远，终身以自期。  

王明清　绍兴乙卯张安国为右史明清与仲信兄梁举善郭世祯李大正李泳多馆於  
凄凉宝钿初分际，愁绝清光欲破时。  
留与人间作佳话，绿窗琼户老蛛丝。  

王默　春花叹  
春花复春花，红红间白白。  
相看待明发，已不如昨日。  
雨露费濡染，秉芳几何时。  
姚魏殿春事，浓绿已盈枝。  
长安池馆多，新故如转烛。  
所以山中人，但种松与竹。  

王默　梅花  
知己林和靖，论心何水曹。  
平生怀玉雪，独立占风骚。  
月落香方觉，天寒韵更高。  
冥搜吟未就，清梦满江皋。  

王某　游东禅院  
曲曲青溪叠叠山，石门深处有禅关。  
我心自得閒滋味，坐听风口尽日还。  

王南美　钓月楼  
居士作层楼，不爱风花雪。  
待得野云收，只钓溪边月。  

王南一　西湖  
翠巘嵯峨插斗牛，仙家风景自清幽。  
从来此县传佳谶，就筑西湖占上流。  
层塔可梯升后进，五峰有路达前修。  
邦人接踵登科去，我亦京华共宦游。  

王南运　与阳正父阳存子上风联句  
诗见阳枋一。  

王柟　登浮光四望亭  
长年忍泪说中原，望彻中原隔戍垣。  
谁遣江淮限南北，从来宇宙一乾坤。  
功名纸上徒虚语，岁月谁边恐断魂。  
老矣叫阍无处所，倚空长剑与谁论。  

王柟　观梅  
谁见梅花正发时，江天天雪意欲垂垂。  
疏枝冷蕊春无几，断水残云意自奇。  
疏影偶因明月见，暗香惟有好风知。  
何人更起调羹手，莫道功成结子迟。  

王柟　南康泊舟欲游庐山值雪  
春风浩荡江湖客，咫尺庐山风雨急。  
门前老树最关情，一夜相思头尽白。  

王念　题清芬阁  
籍甚诗名世所传，耳孙今始出遗编。  
发扬风教三纲正，包括乾坤一气全。  
峻拔孤峰当□□，□容幽涧落春泉。  
超然远思追前古，好续委蛇二雅篇。  

王宁　和楼守浮远堂留题  
久去乡关始一来，竹舆行乐亦佳哉。  
还寻童子钓游处，又趁史君旌骑回。  
风物于人随意好，江山如画得天开。  
向来纪胜归名笔，喜为重鑱置石崖。  

王宁　秋夜赏桂  
秋风吹天香，先著桂枝里。  
更挹月露清，芬馥唤睡起。  
揽衣夜未央，泉喧不入耳。  
有来蕊珠仙，黄袂翠盖底。  
岂无碧云腴，为君一启齿。  
醉卧金粟间，绝胜佩兰芷。  

王秠　凉轩  
异政丰馀暇，新轩雅构成。  
云成檐外落，魂自座中清。  
尽日松风响，通宵花月明。  
琴觞暂舒啸，才用即登瀛。  

王陃　将离蓝田同魏野饮于亭联成二韵  
白鹿原东漣水西，杨花漠漠草萋萋。  
那堪对此还醒别，况是醍醐鸟正啼。  
