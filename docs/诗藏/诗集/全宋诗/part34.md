---
title: 第35部分
index: true
icon: editor
order: 35
category:
  - 诗藏
  - 诗集
  - 全宋诗
tag:
  - 佚名
---

邵雍　上巳观花思友人  
上巳观花花意秾，今年正与昔年同。  
当时同赏知何处，把酒独能对远风。  

邵雍　上寺看南山  
叠叠是峰峦，西连梁雍宽。  
与其行里看，不若坐中观。  
包括经唐汉，并吞历晋韩。  
消沉事难问，唯尔尚巑屼。  

邵雍　上下吟  
自下观上，无限富贵。  
自上观下，无限贱贫。  
自心观物，何物能一。  
自物观心，何心不均。  

邵雍　芍药四首  
阿姨天上舞霓裳，姊妹庭前剪雪霜。  
要与牡丹为近侍，铅华不待学梅妆。  

邵雍　芍药四首  
含露仙姿近玉堂，翻堦美态醉红妆。  
对花未免须酣舞，到底昌黎是楚狂。  

邵雍　芍药四首  
一声啼鴂画楼东，魏紫姚黄扫地空。  
多谢化工怜寂寞，尚留芍药殿春风。  

邵雍　芍药四首  
花不能言意已知，今君慵饮更无疑。  
但知白酒留佳客，直待琼丹覆玉彝。  

邵雍　奢侈吟  
侈不可极，奢不可穷。  
极则有祸，穷则有凶。  

邵雍　摄生吟  
握固如婴儿，作气如壮士。  
二者非自然，皆出不容易。  
心为身之主，志者气之师。  
沉珠于深渊，养自己天地。  

邵雍　深秋吟  
终岁都无事，四时长有花。  
小车乘兴去，所到便如家。  

邵雍　生男吟  
我本行年四十五，生男方始为人父。  
鞠育教诲诚在我，寿天贤愚系於汝。  
我若寿命七十岁，眼前见汝二十五。  
我欲愿汝成大贤，未知天意肯从否。  

邵雍　生平与人交  
生平与人交，未始有甘坏。  
已亦无负人，人亦无我害。  

邵雍　生日吟  
三万五千日，伊予享此身。  
当时才作物，此际始为人。  
久负阴阳力，终亏父母恩。  
一杯为寿酒，床下列儿孙。  

邵雍　生日吟  
辛亥年，辛丑月，  
甲子日，甲戌辰。  
日辰同甲，年月同辛。  

邵雍　绳水吟  
有水善平难善直，唯绳能直不能平。  
如将绳水合为一，世上何忧事不明。  

邵雍　绳水吟  
水能平而不能直，绳能直而不能平。  
安得绳水为人情，而使天下都无争。  

邵雍　省事吟  
虑少梦自少，言稀过亦稀。  
帘垂知日永，柳静觉风微。  
但见花开谢，不闻人是非。  
何须寻洞府，度岁也应迟。  

邵雍　盛衰吟  
克肖子孙，振起家门。  
不肖子孙，破败家门。  
猗嗟子孙，盛衰之根。  

邵雍　盛衰吟  
势盛举头方偃蹇，气衰旋踵却嗟吁。  
厚诬天下称贤者，天下何尝可厚诬。  

邵雍　失诗吟  
胸中风雨吼，笔下龙蛇走。  
前后落人间，三千有余首。  

邵雍　师资吟  
未知道义，寻人为师。  
既知道义，人来为资。  
寻师未易，为资实难。  
指南向道，非去非还。  
师人则耻，人师则喜。  
喜耻皆非，我独无是。  
好为人师，与耻何异。  

邵雍　诗酒吟  
圣人难处口能宣，何止千年与万年。  
心静始能知白日，眼明方会看青天。  
鬼神情状将诗写，造化功夫用酒传。  
传写不干诗酒事，若无诗酒又难言。  

邵雍　诗史吟  
史笔善记事，长于炫其文。  
文胜则实丧，徒僧口云云。  
诗史善记事，长于造其真。  
真胜则华去，非如目纷纷。  
天下非一事，天下非一人。  
天下非一物，天正非一身。  
皇王帝伯时，其人长如存。  
百千万亿年，其事长如新。  
可以辩庶政，可以齐黎民。  
可以述祖考，可以训子孙。  
可以尊万乘，可以严三军。  
可以进讽谏，可以扬功勋。  
可以移风俗，可以厚人伦。  
可以美教化，可以和疏亲。  
可以正夫妇，可以明君臣。  
可以赞天地，可以感鬼神。  
规人何切切，诲人何谆谆。  
送人何恋恋，赠人何勤勤。  
无岁无嘉节，无月无嘉辰。  
无时无嘉景，无日无嘉宾。  
樽中有美禄，坐上无妖氛。  
胸中有美物，心上无埃尘。  
忍不用大笔，书安如车轮。  
三千有余首，布为天下春。  

邵雍　诗书吟  
画笔善状物，长于运丹青。  
丹青人巧思，万物无遁形。  
诗画善状物，长于运丹诚。  
丹诚入秀句，万物无遁情。  
诗者人之志，言者心之声。  
志因言以发，声因律而成。  
多识于鸟兽，岂止毛与翎。  
多识于草木，岂止枝与茎。  
不有风雅颂，何由知功名。  
不肯赋比兴，何由知废兴。  
观朝廷盛事，壮社稷威灵。  
有汤武缔构，无幽厉欹倾。  
知得之艰难，肯失之骄矜。  
去巨蠹奸邪，进不世贤能。  
择阴阳粹美，索天地精英。  
籍江山清润，揭日月光荣。  
收之为民极。著之为国经。  
播之于金石，奏之于大庭。  
感之以人心，告之以神明。  
人神之胥悦，此所谓和羹。  
既有虞舜歌，岂无舦陶赓。  
既有仲尼删，岂无季札听。  
必欲乐天下，舍诗安足凭。  
得吾之绪余，自可致升平。  

邵雍　十八日逾牵羊坂南达伊川坟上  
三尺荒坟百尺山，生身慈爱在其间。  
此情至死不能尽，日暮徘徊又且还。  

邵雍　十二日同福昌令王赞善游龙潭  
一潭冷浸崖根黑，数峰高入云衢碧。  
游人屏气不敢言，长恐雷霆奋於侧。  

邵雍　十二日同福昌令王赞善游龙潭  
水边静坐天将暮，犹自盘恒未成去。  
马上回头更一观，云烟已隔无重数。  

邵雍　十分吟  
所谓十分人，须有十分真。  
非为能写字，非谓能为文。  
非谓眉目秀，非谓衣服新。  
欲行人世上，直须先了身。  

邵雍　十分吟  
所谓十分人，须有十分事。  
事苟不十分，终是未完备。  
事父尽其心，事兄尽其意。  
事君尽其忠，事师尽其义。  

邵雍　十分吟  
人寿百来年，其过岂容易。  
虽然瞬息间，其间多少事。  
号为能了事，必先能了身。  
身苟未能了，何暇能了人。  

邵雍　十九日归洛城路游龙门  
伊川往复过龙山，每过龙山意且闲。  
莫道移人不由境，可堪深着利名閒。  

邵雍　十九日归洛城路游龙门  
无烦物象弄精神，世态何常不喜新。  
唯有前{左土右犀}好风月，清光依旧属闲人。  

邵雍　十六日依韵酬福昌令有寄  
道义相欢岂易亲，古称难处是知人。  
文章不结市朝士，荣辱非关云水身。  
话入精详皆物理，言无形迹尽天真。  
他时洛社过从辈，图牒中添又一邻。  

邵雍　十七日锦屏山下谢城中张孙二君惠茶  
山似挼蓝波似染，游心一向难拘捡。  
仍携二友所分茶，每到烟岚深处点。  

邵雍　十日西过永济桥  
十日西行过永济，时时细雨湿衫衣。  
多情会得山神意，犹恐行人欠翠微。  

邵雍　十三日游上寺及黄涧  
能休尘境为真境，未了僧家是俗家。  
不向此中寻洞府，更於何处觅城花。  

邵雍　十三日游上寺及黄涧  
堪嗟五伯争周烬，可笑三分拾汉馀。  
何似不才闲处坐，平时云水绕衣裾。  

邵雍　十四日留题福昌县宇之车轩  
洛川秋入景尤佳，微雨初过径路斜。  
水竹洞中藏县宇，烟岚坞里住人家。  
霜馀红间千重叶，天外晴排数缕霞。  
溪浅溪深清潋滟，峰高峰下碧查牙。  
鸟因择木飞远还，云为无心去更赊。  
盖世功名多龃龉，出群才业足咨嗟，  
浮生日月仍须惜，半老筋骸莫强夸。  
就此岩边宜筑室，乐吾真乐乐无涯。  
十五日别福昌因有所感。  
连昌宫废昌河在，事去时移语浪传。  
下有荒祠难问处，古槐枝秃竹参天。  

邵雍　十一日福昌县会雨  
云势移峰缓，泉声出竹迟。  
此时无限意，唯有翠禽知。  

邵雍　时事吟  
时之来兮其势可乘，时之去兮其势遂生。  
前日之事兮今日不行，今日之事兮后来必更。  

邵雍　时事吟  
时久则患生，事久则弊生。  
弊患相仍，人何以宁。  

邵雍　时吟  
骐骥壮时，千里莫追。  
及其衰也，驽马先之。  
时与事会，谈笑指挥。  
时移事去，虽死奚为。  

邵雍　食梨吟  

愿君莫爱金花梨，愿君须爱红消梨。  
金花红消两般味，一般颜色如烟脂。  
红消食之甘如饴，金花食之先颦眉。  
似此误人事不少，未食之前宜辩之。  

邵雍　史画吟  
史笔善记事，画笔善状物。  
状物与记事，二者各得一。  
诗史善记意，诗书善状情。  
状情与记意，二者皆能精。  
状情不状物，记意不记事。  
形容出造化，想像成天地。  
体用自此分，鬼神无敢异。  
诗者岂于此，史画而已矣。  

邵雍　始皇吟  
并吞天下九千日，一统寰中十五年。  
坑血未乾高祖至，骊山丘垅已萧然。  

邵雍　世上吟  
世上偷闲始得闲，我生长在不忙间。  
光阴有限同归老，风月无涯可慰颜。  
坐卧边身唯水竹，登临满目但云山。  
醉眠只就花阴下，转破花阴梦始还。  

邵雍　事体吟  
语言须中节，义理贵从宜。  
可革仍三就，当行必再思。  

邵雍　事争吟  
旱极望雨意，病危思药心。  
人人当此际，不待劝而深。  

邵雍　试笔  
心在人躯号太阳，能於事上发辉光。  
如何皎日照八表，得似灵台高一方。  
家用平康贫不害，身无疾病瘦何妨。  
高吟大笑洛城里，看尽人间手脚忙。  

邵雍　试砚  
富贵傲人人未信，还知富贵去如何。  
常观静处光阴好，亦恐闲时思虑多。  
日出自然天下暗，风来安得水无波。  
世间大有平田地，因甚须由捷径过。  

邵雍　室吟  
一室可容身，四时长有春。  
何尝无美酒，未始绝佳宾。  
洞里赏花者，天边泛月人。  
相逢应有语，笑我太因循。  

邵雍　是非吟  
是短非长，好丹非素。  
一生区区，未免爱恶。  
爱恶不去，何由是非。  
爱恶既去，是非何为。  

邵雍　是夕宿至锦屏山下  
寻常看月亦婵娟，不似今宵特地圆。  
疑是素娥纾宿憾，相逢为在锦屏前。  

邵雍　首尾吟  
尧夫非是爱吟诗，诗是尧夫赞易时。  
士昧固难分体用，人灵岂不异蓍龟。  
吉凶只向面前决，动静何烦心上疑。  
由此敢开天下口，尧夫非是爱吟诗。  

邵雍　首尾吟  
尧夫非是爱吟诗，为见圣贤兴有时。  
日月星辰尧则了，江河淮济禹平之。  
皇王旁伯经褒贬，雪月风花未品题。  
岂谓古人无阙典，尧夫非是爱吟诗。  

邵雍　首尾吟  
尧夫非是爱吟诗，安乐窝中坐看时。  
一气旋回无少息，两仪覆焘未尝私。  
四时更革互为主，百物新陈争效奇。  
享了许多家乐事，尧夫非是爱吟诗。  

邵雍　首尾吟  
尧夫非是爱吟诗，安乐窝中得意时。  
志快不须求事显，书成当自有人知。  
林泉且作酬心物，风月聊充藉手资。  
多少宽平好田地，尧夫非是爱吟诗。  

邵雍　首尾吟  
尧夫非是爱吟诗，安乐窝中半醉时。  
因月因花因兴咏，代书代简代行移。  
池中既有双鱼躶，天际宁无一雁飞。  
无限交亲在南北，尧夫非是爱吟诗。  

邵雍　首尾吟  
尧夫非是爱吟诗，诗是尧夫可爱时。  
实鉴造形难着发，鸾刀迎刃岂容丝。  
风埃若不来侵路，尘土何由得上衣。  
欲论诚明是难事，尧夫非是爱吟诗。  

邵雍　首尾吟  
尧夫非是爱吟诗，为见兴衰各有时。  
天地全功须发露，朝廷盛美在施为。  
便都默默奈何见，若不云云那得知。  
事在目前人不虑，尧夫非是爱吟诗。  

邵雍　首尾吟  
尧夫非是爱吟诗，诗是尧夫不寐时。  
咀茹兰薰宜有主，恢张风雅更为谁。  
三千来首收清月，二十余年撚白髭。  
了却许多闲职分，尧夫非是爱吟诗。  

邵雍　首尾吟  
尧夫非是爱吟诗，诗到忘言是尽时。  
虽则借言通要妙，又须从物见几微。  
羹因不知方知淡，乐为无声始识希。  
多少风花待除改，尧夫非是爱吟诗。  

邵雍　首尾吟  
尧夫非是爱吟诗，虽老精神未耗时。  
水竹清闲先据了，莺花富贵又兼之。  
梧桐月向怀中照，杨柳风来面上吹。  
被有许多闲捧拥，尧夫非是爱吟诗。  

邵雍　首尾吟  
尧夫非是爱吟诗，诗是天津竚立时。  
有意水声千古在，无情山色四边围。  
孤鸿远入晴烟去，双鹭斜穿禁柳飞。  
景物不妨闲自适，尧夫非是爱吟诗。  

邵雍　首尾吟  
尧夫非是爱吟诗，诗是天津再住时。  
积翠莺花供秀润，上阳春月助新奇。  
凤凰楼观云中看，道德园林枕上窥。  
不负太平吟笑事，尧夫非是爱吟诗。  

邵雍　首尾吟  
尧夫非是爱吟诗，诗是尧夫渐老时。  
每用风骚观物体，却因言语漏天机。  
林间车马逢稀到，尘处杯觞不浪飞。  
六十一年无事客，尧夫非是爱吟诗。  

邵雍　首尾吟  
尧夫非是爱吟诗，诗是尧夫忠恕时。  
无限物情闲处见，诸般药性病来知，  
暗於成事事必败，失在知人人必欺。  

邵雍　首尾吟  
尧夫非是爱吟诗，诗是尧夫默识时。  
初有意时如父子，到无情处类蛮夷。  
眼前成败尚不见，天下安危那得知。  
始信知人是难事，尧夫非是爱吟诗。  

邵雍　首尾吟  
尧夫非是爱吟诗，诗是尧夫知幸时。  
日未出前朝象帝，天才春处谒庖牺。  
三杯五盏自劝酒，一局两局无争棋。  
韶瀋不知何似乐，尧夫非是爱吟诗。  

邵雍　首尾吟  
尧夫非是爱吟诗，诗是尧夫自励时。  
适道全由就师学，出尘须是禀天资。  
好贤只恐知人晚，乐善惟忧见事迟。  
多谢友朋常见教，尧夫非是爱吟诗。  

邵雍　首尾吟  
尧夫非是爱吟诗，诗是尧夫得意时。  
正得意时常起舞，到麾毫处辄能飞。  
南溟万里鹏初举，辽海千年鹤乍归。  
岂止一诗而已矣，尧夫非是爱吟诗。  

邵雍　首尾吟  
尧夫非是爱吟诗，诗是尧夫可叹时。  
固有命焉刚不信，是无天也果能欺。  
才高正被聪明使，身贵方为利害移。  
无计奈何春又老，尧夫非是爱吟诗。  

邵雍　首尾吟  
尧夫非是爱吟诗，诗是尧夫笔逸时。  
苍海有神搜鲸鲵，陆沉无水藏蛟螭。  
岌{上山下榠}五千仞华岳，汪洋十万顷黄陂。  
都与收来入近题，尧夫非是爱吟诗。  

邵雍　首尾吟  
尧夫非是爱吟诗，诗是尧夫出入时。  
春初暖兮日迟迟，秋初凉兮云微微。  
轻风动垂柳依依，细雨过芳草萋萋。  
林下小车游未归，尧夫非是爱吟诗。  

邵雍　首尾吟  
尧夫非是爱吟诗，诗是尧夫试砚时。  
玉未琢前犹索辩，金轻煅后更何疑。  
当时掉臂人皆笑，今日摇头谁不知。  
天下凤凰飞处别，尧夫非是爱吟诗。  

邵雍　首尾吟  
尧夫非是爱吟诗，诗是尧夫试笔时。  
以至死生犹处了，自余荣辱可知之。  
适居堂上行堂上，或在水湄言水湄。  
不止省心兼省力，尧夫非是爱吟诗。  

邵雍　首尾吟  
尧夫非是爱吟诗，诗是尧夫试墨时。  
十室邑中须有信，三人行处岂无节。  
谋谟不讲远疏略，思虑伤多又忸怩。  
机会失时寻不得，尧夫非是爱吟诗。  

邵雍　首尾吟  
尧夫非是爱吟诗，诗是尧夫语道时。  
天听虽高只些子，人情相去没多儿。  
无声无臭尽休也，不忮不求还得之。  
虽有丹青亦难状，尧夫非是爱吟诗。  

邵雍　首尾吟  
尧夫非是爱吟诗，诗是尧夫语物时，  
物盛物衰随气候，人荣人瘁逐推移。  
天边新月有时待，水上落花何处追。  

邵雍　首尾吟  
尧夫非是爱吟诗，诗是尧夫语事时。  
天若可升非待劝，神如无验不须祈。  
人当堂上易施设，事过面前难改移。  
世盛世衰非一日，尧夫非是爱吟诗。  

邵雍　首尾吟  
尧夫非是爱吟诗，诗是尧夫登阁时。  
往事千年徒渺漭，斜阳一片漫光辉。  
伊川洛川水似線，太室少室峰如锥。  
争者从来有闲气，尧夫非是爱吟诗。  

邵雍　首尾吟  
尧夫非是爱吟诗，诗是尧夫隐几时。  
尺寸光阴须爱惜，分毫头角莫矜驰。  
酒因劝客小盏饮，句到惊人大笔麾。  
无日何尝不自得，尧夫非是爱吟诗。  

邵雍　首尾吟  
尧夫非是爱吟诗，诗是尧夫咏只时。  
旷古第成千觉梦，中原都入一枰棋。  
唐虞玉帛烟光紫，汤武干戈草色萋。  
观古事多今可见，尧夫非是爱吟诗。  

邵雍　首尾吟  
尧夫非是爱吟诗，诗是尧夫对酒时。  
处世虽无一分善，行身误有四方知。  
大凡观物须生意，既若成章必见辞。  
诗者志之所之也，尧夫非是爱吟诗。  

邵雍　首尾吟  
尧夫非是爱吟诗，诗是尧夫半老时。  
肥遯虽无润屋物，劳谦却有克家儿。  
筋骸幸且粗康健，谈笑不妨闲骨稽。  
六十二年无事客，尧夫非是爱吟诗。  

邵雍　首尾吟  
尧夫非是爱吟诗，诗是尧夫自笑时。  
闲散何尝远人事，语言时复洩天机。  
至微勋业有难立，尽大功名或易为。  
成败一归思虑外，尧夫非是爱吟诗。  

邵雍　首尾吟  
尧夫非是爱吟诗，诗是尧夫让仆时。  
止会摇头道又错，奈何转脚复为非。  
比图为家效功力，更却与物生瑕疵。  
失在知人不无过，尧夫非是爱吟诗。  

邵雍　首尾吟  
尧夫非是爱吟诗，诗是尧夫可叹时。  
大器晚成当自重，小人难养又何疑。  
既无一日九迁则，安有终朝三褫之。  
若向槿花求远到，尧夫非是爱吟诗。  

邵雍　首尾吟  
尧夫非是爱吟诗，诗是尧夫乐事时。  
慷慨丈夫无后悔，分明男子有前知。  
在寻常时观执守，当仓卒处看施为。  
善事没身而已矣，尧夫非是爱吟诗。  

邵雍　首尾吟  
尧夫非是爱吟诗，诗是尧夫自喜时。  
名在士人当盛世，生於中国作男儿。  
良辰美景忍虚废，骤雨飘风无定期。  
过此焉能事追悔，尧夫非是爱吟诗。  

邵雍　首尾吟  
尧夫非是爱吟诗，诗是尧夫喜老时。  
好话说时常愈疾，善人逢处每忘机。  
此心是物难为动，其志唯天然后知。  
诗是尧夫分付处，尧夫非是爱吟诗。  

邵雍　首尾吟  
尧夫非是爱吟诗，诗是尧夫赞仲尼。  
大事既去止可叹，皇纲已坠如何追。  
由兹春秋无义战，所以定哀多微辞。  
绝笔获麟之一句，尧夫非是爱吟诗。  

邵雍　首尾吟  
尧夫非是爱吟诗，诗是尧夫自在时。  
何处不行芳草地，谁家不望小车儿。  
花枝好处安详折，酒盏满时{左扌右闰}就持。  
闲气虚名都忘了，尧夫非是爱吟诗。  

邵雍　首尾吟  
尧夫非是爱吟诗，诗是尧夫自负时。  
暖日才从桃李过，凉风又向芰荷吹。  
月华正似金波溜，雪片还如柳絮飞。  
此乐太平然后见，尧夫非是爱吟诗。  

邵雍　首尾吟  
尧夫非是爱吟诗，诗是尧夫自得时。  
风露清时收翠润，山川秀处摘新奇。  
揄扬物性多存体，拂掠人情薄用辞。  
遗味正宜涵泳处，尧夫非是爱吟诗。  

邵雍　首尾吟  
尧夫非是爱吟诗，诗是尧夫默坐时。  
天意教闲须有谓，人心刚动似无知。  
烟轻柳叶眉闲皱，露重花枝泪静垂。  
应恨尧夫无一语，尧夫非是爱吟诗。  

邵雍　首尾吟  
尧夫非是爱吟诗，诗是尧夫晚望时。  
恰见花开便花谢，才闻春至又春归。  
流莺啼处春犹在，杜宇来时花已飞。  
春至花开春去谢，尧夫非是爱吟诗。  

邵雍　首尾吟  
尧夫非是爱吟诗，诗是尧夫春出时。  
一点两点小雨过，三声五声流莺啼。  
杯深似锦花间醉，车稳如茵草上归。  
更在太平无事日，尧夫非是爱吟诗。  

邵雍　首尾吟  
尧夫非是爱吟诗，诗是尧夫入夏时。  
醪酒竹间留客饮，清风水畔向人吹。  
蝉娟月色满轩槛，菡萏花香盈袖衣。  
乐莫乐于无事乐，尧夫非是爱吟诗。  

邵雍　首尾吟  
尧夫非是爱吟诗，诗是尧夫秋出时。  
楼上清风犹足喜，水边芳草未全衰。  
才凉便可停新酒，薄暮初能著夹衣。  
都没人间浪忧事，尧夫非是爱吟诗。  

邵雍　首尾吟  
尧夫非是爱吟诗，诗是尧夫自喜时。  
不用虚名矜智数，且无闲气挠心脾。  
酒佳蓦地泛一{上敝下瓦}，花好有时簪两枝。  
更纵无人讶狂怪，尧夫非是爱吟诗。  

邵雍　首尾吟  
尧夫非是爱吟诗，诗是尧夫确论时。  
若以后时为失计，必将先手作知几。  
三午宾客成何梦，百二山河付阿谁。  
弄巧既多翻作拙，尧夫非是爱吟诗。  

邵雍　首尾吟  
尧夫非是爱吟诗，诗是尧夫会计时。  
进退云山为主判，陶鎔水竹是兼司。  
莺花旧管三千首，风月初收二百题。  
岁暮又须行考课，尧夫非是爱吟诗。  

邵雍　首尾吟  
尧夫非是爱吟诗，诗是尧夫觉老时。  
不动已求如孟子，无言又欲学宣尼。  
能知同道道亦得，始信先天天弗违。  
六十三年无事客，尧夫非是爱吟诗。  

邵雍　首尾吟  
尧夫非是爱吟诗，诗是尧夫赞易时。  
火在内而刑寡妻，风行外而令庶黎。  
老成人为福之基，騣孺子为祸之梯。  
此理昭然多不知，尧夫非是爱吟诗。  

邵雍　首尾吟  
尧夫非是爱吟诗，诗是尧夫记所思。  
少日过从都似梦，老年光景只如飞。  
快心事固难强觅，到手物如何不为。  
欲俟河清人寿几，尧夫非是爱吟诗。  

邵雍　首尾吟  
尧夫非是爱吟诗，诗是尧夫重惜时。  
万里焦劳无所诉，九重深邃莫能知。  
二年斯得诚为晚，七日言诛未是迟。  
本固邦宁王道在，尧夫非是爱吟诗。  

邵雍　首尾吟  
尧夫非是爱吟诗，诗是尧夫仿佛时。  
写字吟诗为润色，通经达道是閏基。  
经纶亦可为余事，性命方能尽所为。  
可谓一生男子事，尧夫非是爱吟诗。  

邵雍　首尾吟  
尧夫非是爱吟诗，诗是尧夫拍手时。  
此路清闲都属我，这般欢喜更饶谁。  
将何势力为凭藉，著甚言辞与指挥。  
迁怒饰非何更有，尧夫非是爱吟诗。  

邵雍　首尾吟  
尧夫非是爱吟诗，诗是尧夫试手时。  
善死自明非不死，有知谁道胜无知。  
杨朱眼泪惟能泣，宋玉心胸只解悲。  
为报西风漫相侮，尧夫非是爱吟诗。  

邵雍　首尾吟  
尧夫非是爱吟诗，诗是尧夫忆昔时。  
天下只知才可处，人间不信事难为。  
眼观秋水斜阳远，泪洒西风黄叶飞。  
此意如今都去尽，尧夫非是爱吟诗。  

邵雍　首尾吟  
尧夫非是爱吟诗，诗是尧夫相度时。  
合放手时须放手，得开眉处且开眉。  
狂情多见好人喜，僻性少为他物移。  
只恨一般言不到，尧夫非是爱吟诗。  

邵雍　首尾吟  
尧夫非是爱吟诗，诗是尧夫乐物时。  
天地精英都已得，鬼神情状又能知。  
陶真意向辞中见，借论言从意外移。  
始信诗能通造化。尧夫非是爱吟诗。  

邵雍　首尾吟  
尧夫非是爱吟诗，诗是尧夫不乐时。  
明月恰圆还却缺，好花才盛又成衰。  
返魂丹向何人用，续命汤於甚处施。  
天听虽高只些子，尧夫非是爱吟诗。  

邵雍　首尾吟  
尧夫非是爱吟诗，诗是尧夫春尽时。  
有意落花犹去住，无情流水任东西。  
莺传信处音声切，燕诉冤时言语低。  
似此误人事多少，尧夫百是爱吟诗。  

邵雍　首尾吟  
尧夫非是爱吟诗，诗是天津秋尽时。  
见惯不惊新物盛，话长难说故人稀。  
云疏烟淡山仍远，露冷天高草已衰。  
赖有余樽自斟酌，尧夫非是爱吟诗。  

邵雍　首尾吟  
尧夫非是爱吟诗，诗是尧夫代记时。  
官职固难称太史，文章却欲学宣尼。  
能归岂谢陶元亮，善听何惭锺子期。  
德若不孤吾道在，尧夫非是爱吟诗。  

邵雍　首尾吟  
尧夫非是爱吟诗，诗是尧夫旷望时。  
一片园林拥京国，几层楼观犯云霓。  
朝昏天气屡变易，今古人情旋合离。  
欲问远山惟敛黛，尧夫非是爱吟诗。  

邵雍　首尾吟  
尧夫非是爱吟诗，诗是闲观蔬圃时。  
暖地春初才欎欎，宿根秋末却披披。  
韭葱蒜薤青遮陇，蓣芋姜蘻绿满畦。  
时到皆能弄精彩，尧夫非是爱吟诗。  

邵雍　首尾吟  
尧夫非是爱吟诗，诗是尧夫穷理时。  
语爱何尝过父子，讲和曾未若夫妻。  
恩多意思翻成恨，欢极情怀却似悲。  
何事人间不如此，尧夫非是爱吟诗。  

邵雍　首尾吟  
尧夫非是爱吟诗，诗是尧夫重惜时。  
西晋浮夸时可叹，南梁崇尚事堪悲。  
仲尼岂欲轻辞鲁，孟子何尝便去齐。  
仪凤不来人老去，尧夫非是爱吟诗。  

邵雍　首尾吟  
尧夫非是爱吟诗，诗是尧夫自足时。  
开口笑多无若我，同心言少更为谁。  
田园管勾凭诸子，樽俎安排仰老妻。  
不信人间有忧事，尧夫非是爱吟诗。  

邵雍　首尾吟  
尧夫非是爱吟诗，诗是尧夫独酌时。  
一盏两盏至三盏，五题七题或十题。  
只知人事是太古，不信我身非伏义。  
为幸居多自乐，尧夫非是爱吟诗。  

邵雍　首尾吟  
尧夫非是爱吟诗，诗是尧夫切虑时。  
千世万世所遭遇，圣人贤人曾施为。  
当初何故尽有说，在后可能都没辞。  
事既不同时又异，尧夫非是爱吟诗。  

邵雍　首尾吟  
尧夫非是爱吟诗，诗是尧夫强少时。  
筇杖藜杖到手拄，南园北园随意之。  
酒醺不怕暖生面，花好尽教香惹衣。  
六十四年无事客，尧夫非是爱吟诗。  

邵雍　首尾吟  
尧夫非是爱吟诗，诗是尧夫自顾时，  
若有意时非语话，都无情处是肝脾。  
方将忧已到未到，何暇责人知不知。  

邵雍　首尾吟  
尧夫非是爱吟诗，诗是尧夫自得时。  
已把乐为心事业，更将安作道枢机。  
未来身上休思念，既入手中须指挥。  
迎刃何烦多顾虑，尧夫非是爱吟诗。  

邵雍　首尾吟  
尧夫非是爱吟诗，诗是尧夫鉴诫时。  
意浅不知多则惑，心灵须识动之微。  
行凶既有人诛戮，心善岂无天保持。  
读易不惟明祸福，尧夫非是爱吟诗。  

邵雍　首尾吟  
尧夫非是爱吟诗，诗是尧夫赞易时。  
八卦小成皆有主，三才人备畧无遗。  
阴阳消长既未已，动静吉凶那不知。  
为见至神功效远，尧夫非是爱吟诗。  

邵雍　首尾吟  
尧夫非是爱吟诗，诗是尧夫赞易时。  
大道备人皆有谓，上天生物固无私。  
虽知同道道亦得，未若先天天弗违。  
过此圣人犹不语，尧夫非是爱吟诗。  

邵雍　首尾吟  
尧夫非是爱吟诗，诗是尧夫十月时。  
寒日无光天色远，阴云不动柳丝垂。  
园林叶尽鸟未散，道路风多人更稀。  
满目时光口难道，尧夫非是爱吟诗。  

邵雍　首尾吟  
尧夫非是爱吟诗，诗是尧夫可爱时。  
已首意时仍著意，未加辞处与加辞。  
物皆有理我何者，天且不言人代之。  
代了天工无限说，尧夫非是爱吟诗。  

邵雍　首尾吟  
尧夫非是爱吟诗，诗是尧夫不著棋。  
大智大谋难忘设，小机小数肯轻为。  
泥沙用处宁无惜，蝼蚁驱时忍更窥。  
天下也宜留一路，尧夫非是爱吟诗。  

邵雍　首尾吟  
尧夫非是爱吟诗，诗是尧夫欢喜时。  
欢喜焉能便休得，语言须且略形之。  
胸中所有事既说，天下固无人数殊。  
更不防闲寻罅漏，尧夫非是爱吟诗。  

邵雍　首尾吟  
尧夫非是爱吟诗，诗是尧夫先见时。  
直有胸中贫亦乐，屈於人下贵奚为。  
谁何药可医无病，多少金能买不疑。  
迟老更逢春不老，尧夫非是爱吟诗。  

邵雍　首尾吟  
尧夫非是爱吟诗，诗是尧夫不忍时。  
戾气中人为疾病，和气养物号清微。  
世情非利莫能动，士节待穷然后知。  
尚口乃穷非我事，尧夫非是爱吟诗。  

邵雍　首尾吟  
尧夫非是爱吟诗，诗是尧夫恨月时。  
见说天长在甚处，照教人老待奚为。  
婵娟东面才如鉴，屈曲西边却皱眉。  
由此遂多悲与喜，尧夫非是爱吟诗。  

邵雍　首尾吟  
尧夫非是爱吟诗，诗是尧夫爱月时。  
松上见时偏淡洁，怀中照处特光辉。  
何如亭午更休转，不奈才圆又却亏。  
青女素娥应有恨，尧夫非是爱吟诗。  

邵雍　首尾吟  
尧夫非是爱吟诗，诗是尧夫中夜时。  
拥被不眠还展转，披衣地坐忽寻思。  
死生有命尚能处，道德由人却不知。  
须是安之以无事，尧夫非是爱吟诗。  

邵雍　首尾吟  
尧夫非是爱吟诗，诗是尧夫访友时。  
青眼主人偶不在，白头老叟还空归。  
几家大第横斜照，一片残春啼子规。  
独往独来还独坐，尧夫非是爱吟诗。  

邵雍　首尾吟  
尧夫非是爱吟诗，诗是尧夫信脚时。  
高祖宅前花似锦，魏王堤畔柳如丝。  
因闲看水行来远，就便游园归去迟。  
每遇好风还眷眷，尧夫非是爱吟诗。  

邵雍　首尾吟  
尧夫非是爱吟诗，诗是尧夫忖度时。  
先见固能无后悔，至诚方始有前知。  
已之欲处人须欲，心可欺时天可欺。  
只被世人难易地，尧夫非是爱吟诗。  

邵雍　首尾吟  
尧夫非是爱吟诗，诗是尧夫挥尘时。  
每见宾朋须歟曲，更和言语不思惟。  
方将与物同休戚，何暇共人争是非。  
天地与人同一体，尧夫非是爱吟诗。  

邵雍　首尾吟  
尧夫非是爱吟诗，诗是尧夫恣纵时。  
在世上官虽不做，出人间事地能知。  
待天春暖秋凉日，是我东游西泛时。  
多少宽平好田地，尧夫非是爱吟诗。  

邵雍　首尾吟  
尧夫非是爱吟诗，诗是尧夫服老时。  
简尺每称林下士，过从或著道家衣。  
须将贤杰同星汉，直把身心比鹿麋。  
六十五年无事客，尧夫非是爱吟诗。  

邵雍　首尾吟  
尧夫非是爱吟诗，诗是尧夫睡觉时。  
梦后旧欢初仿佛，酒醒前事略依稀。  
任经生死心无异，虽隔江湖路不迷。  
因向此中观至理，尧夫非是爱吟诗。  

邵雍　首尾吟  
尧夫非是爱吟诗，诗是尧夫注思时。  
事少全由心意足，病多休道药难医。  
情当少日须思老，志在安时莫忘危。  
天道分明人自昧，尧夫非是爱吟诗。  

邵雍　首尾吟  
尧夫非是爱吟诗，诗是尧夫行已时。  
政在我时心必尽，事关人处力难为。  
人如负我我何预，我若辜人人有词。  
就责莫如躬自厚，尧夫非是爱吟诗。  

邵雍　首尾吟  
尧夫非是爱吟诗，诗是尧夫自省时。  
义若不为无勇也，幸如有过必知之。  
面前地恶犹能扫，心上田荒何所欺。  
从谏如流是难事，尧夫非是爱吟诗。  

邵雍　首尾吟  
尧夫非是爱吟诗，诗是尧夫尽性时。  
若圣与仁虽不敢，乐天和命又何疑。  
恢恢志意方闲暇，绰绰情怀正坦夷。  
心逸日休难状处，尧夫非是爱吟诗。  

邵雍　首尾吟  
尧夫非是爱吟诗，诗是尧夫用畜时。  
史籍始终明治乱，经书表里见安危。  
庖羲可作三才主，孔子当为万世师。  
不止前言与往行，尧夫非是爱吟诗。  

邵雍　首尾吟  
尧夫非是爱吟诗，诗是尧夫出入时。  
草软沙平月陂下，云轻日淡上阳西。  
花深柳暗铜驰陌，风暖莺娇金谷堤。  
尽是尧夫行乐处，尧夫非是爱吟诗。  

邵雍　首尾吟  
尧夫非是爱吟诗，诗看春秋后语时。  
七国纵横如破的，九州吞吐若枰棋。  
君臣自作逋逃主，将相无非市井儿。  
篆入草书犹不误，尧夫非是爱吟诗。  

邵雍　首尾吟  
尧夫非是爱吟诗，诗是尧夫晚步时。  
信意遂过高祖宅，因行更上魏王堤。  
设如终久全无托，何似当初都不知。  
料得鬼神知此意，尧夫非是爱吟诗。  

邵雍　首尾吟  
尧夫非是爱吟诗，诗是尧夫处困时。  
事体极时观道妙，人情尽处看天机。  
孝慈亲和未必见，松柏岁寒然后知。  
匪石未闻心可转，尧夫非是爱吟诗。  

邵雍　首尾吟  
尧夫非是爱吟诗，诗是尧夫处否时。  
信道而行安有悔，乐天之外更何疑。  
受疑始见周公旦，经阨方明孔仲尼。  
大圣大神犹不免，尧夫非是爱吟诗。  

邵雍　首尾吟  
尧夫非是爱吟诗，诗是尧夫无奈时。  
眼下见荣还见辱，心中疑是又疑非。  
上阳宫殿空遗堵，金谷园林但落晖。  
天若有言人可问，尧夫非是爱吟诗。  

邵雍　首尾吟  
尧夫非是爱吟诗，诗是尧夫掷笔时。  
事体须是为物理，人情安处是天机。  
坚如金石犹能动，灵若鬼神何可欺。  
此外更无言语道，尧夫非是爱吟诗。  

邵雍　首尾吟  
尧夫非是爱吟诗，诗是尧夫自诧时。  
许大天时犹可测，些儿人事岂难知。  
昆岗美玉人难识，沧海明珠世莫窥。  
由是尧夫聊自诧，尧夫非是爱吟诗。  

邵雍　首尾吟  
尧夫非是爱吟诗，诗是尧夫慎与时。  
初作事时分可否，始亲人处定安危。  
殊乡忠信同思善，异世奸邪共喜私。  
岂待较量然后见，尧夫非是爱吟诗。  

邵雍　首尾吟  
尧夫非是爱吟诗，诗是尧夫乐事时。  
天道亏盈如橐籥，圣人言语似著龟。  
光阴去后绳难系，筋力衰时药不医。  
莫把闲愁伴残照，尧夫非是爱吟诗。  

邵雍　首尾吟  
尧夫非是爱吟诗，诗是尧夫重惜时。  
争向伪时须便信，奈何真处却生疑。  
既称有客告曾子，岂为无人毁仲尼。  
父子君臣独未免，尧夫非是爱吟诗。  

邵雍　首尾吟  
尧夫非是爱吟诗，诗是尧夫掩卷时。  
时过犹能用归妹，物伤长惧入明夷。  
夏商盛日何由见，唐汉衰年争忍思。  
畎亩不忘天下处，尧夫非是爱吟诗。  

邵雍　首尾吟  
尧夫非是爱吟诗，诗是尧夫爱物时。  
晓事情怀须洒落，出尘言语必新奇。  
山川秀拔宁无孕，天地精英自有归。  
粹气始能生粹物，尧夫非是爱吟诗。  

邵雍　首尾吟  
尧夫非是爱吟诗，诗是尧夫默识时。  
日月既来还却在，园林才盛又成衰。  
登山高下虽然见，临水浅深那不知。  
世上高深事无限，尧夫非是爱吟诗。  

邵雍　首尾吟  
尧夫非是爱吟诗，诗是尧夫自试时。  
事体待谙然后信，人情非久莫能知。  
同沾雨露蒿莱质，独出雪霜松柏姿。  
见惯不如身历过，尧夫非是爱吟诗。  

邵雍　首尾吟  
尧夫非是爱吟诗，诗是尧夫可叹时。  
只被人间多用诈，遂令天下尽生疑。  
樽前揖让三杯酒，坐上交争一局棋。  
小大不同而已矣，尧夫非是爱吟诗。  

邵雍　首尾吟  
尧夫非是爱吟诗，诗是尧夫凭式时。  
乱法奈何非独古，措刑安得见於兹。  
当时既有少正卯，今日宁无孔仲尼。  
时世不同人一也，尧夫非是爱吟诗。  

邵雍　首尾吟  
尧夫非是爱吟诗，诗是尧夫自信时。  
必欲全然无后悔，直须晓了有前知。  
言忠能尽已所有，事善任他人致疑。  
外物从来自难必，尧夫非是爱吟诗。  

邵雍　首尾吟  
尧夫非是爱吟诗，诗是尧夫无必时。  
或让或争时既往，相因相革事难齐。  
羲轩尧舜前规矩，汤武桓文旧范围。  
一笔写成还抹了，尧夫非是爱吟诗。  

邵雍　首尾吟  
尧夫非是爱吟诗，诗是尧夫何所为。  
睡思动时亲瓮牖，幽情发处旁盆池。  
寻芳更用小车去，得句仍将大笔麾。  
余事不妨闲润色，尧夫非是爱吟诗。  

邵雍　首尾吟  
尧夫非是爱吟诗，诗是尧夫诧老时。  
金玉过从旧朋友，糟糠欢喜老夫妻。  
瓦烧酒盏连醅饮，纸画棋盘就地围。  
六十六年无事客，尧夫非是爱吟诗。  

邵雍　首尾吟  
尧夫非是爱吟诗，诗是尧夫乐静时。  
药里君臣慵点对，琴中文武倦更移。  
鼎间龙虎忘看守，棋上山河废指挥。  
亦恐因而害天性，尧夫非是爱吟诗。  

邵雍　首尾吟  
尧夫非是爱吟诗，诗是尧夫谈笑时。  
国士待人能尽意，山翁道我会开眉。  
盏随酒量徐徐饮，榻逐花阴旋旋移。  
此乐再寻非易得，尧夫非是爱吟诗。  

邵雍　首尾吟  
尧夫非是爱吟诗，诗是尧夫惊骇时。  
暮雨朝云才半日，春华秋叶未多时。  
即今世态已堪叹，过此人情更可知。  
一暑一寒何太急，尧夫非是爱吟诗。  

邵雍　首尾吟  
尧夫非是爱吟诗，诗是尧夫自诧时。  
事少事多都在已，人忧人喜更由谁。  
壶中日月明长在，洞里乾坤春不归。  
谁道光阴如过隙，尧夫非是爱吟诗。  

邵雍　首尾吟  
尧夫非是爱吟诗，诗是尧夫疏散时。  
早是小诗无检束，那堪大字更狂迷。  
既贪李杜精神好，又爱欧王格韵奇。  
余事不妨闲戏弄，尧夫非是爱吟诗。  

邵雍　首尾吟  
尧夫非是爱吟诗，诗是尧夫语事时。  
举动苟能循义理，辩明安用致言辞。  
艰难图处费心力，容易来时省指挥。  
欲盖而彰事多矣，尧夫非是爱吟诗。  

邵雍　首尾吟  
尧夫非是爱吟诗，诗是尧夫得意时。  
物向物中观要妙，人於人上看几微。  
物中要妙眼前见，人上几微心里知。  
且是有金无处买，尧夫非是爱吟诗。  

邵雍　首尾吟  
尧夫非是爱吟诗，诗是尧夫不强时。  
事到强为须涉迹，人能知止是先机。  
面前自有好田地，天下岂无平路坡。  
省力事多人不做，尧夫非是爱吟诗。  

邵雍　首尾吟  
尧夫非是爱吟诗，诗是尧夫得意时。  
这意著何言语道，此情惟用喜欢追。  
仙家气象闲中见，真宰功夫静处知。  
不必深山更深处，尧夫非是爱吟诗。  

邵雍　首尾吟  
尧夫非是爱吟诗，诗是尧夫喜老时。  
明著衣冠为士子，高谈仁义作男儿。  
敢於世上明开眼，肯向人间浪皱眉。  
六十七年无事客，尧夫非是爱吟诗。  

邵雍　首尾吟  
尧夫非是爱吟诗，诗是尧夫难老时。  
齿暮乍逢新岁月，眼明初见旧亲知。  
欢情此去未伏减，饮量近来差觉低。  
六十七年无事客，尧夫非是爱吟诗。  

邵雍　首尾吟  
尧夫非是爱吟诗，诗是尧夫慎动时。  
枉道干名名亦失，怫民从欲欲还隳。  
号为贤者能从善，名曰小人能饰非。  
大佞似忠非易辩，尧夫非是爱吟诗。  

邵雍　首尾吟  
尧夫非是爱吟诗，诗是尧夫有激时。  
留在胸中防作恨，发于词上恐成疵。  
芝兰见处须收采，金玉逢时莫弃遗。  
到此尧夫常自贺，尧夫非是爱吟诗。  

邵雍　首尾吟  
尧夫非是爱吟诗，诗是尧夫有愧时。  
空受半来天下拜，却无些子自家为。  
心能尽处我自慰，力不周时人亦知。  
只恨一般言未得，尧夫非是爱吟诗。  

邵雍　首尾吟  
尧夫非是爱吟诗，诗是尧夫诧剑时。  
当煅炼时分劲节，到磨砻处发光辉。  
长蛇封豕休撩乱，狡兔妖狐莫陆离。  
此器养来年岁久，尧夫非是爱吟诗。  

邵雍　首吟  
尧夫非是爱吟诗，诗是尧夫慎独时。  
人寿百年无以过，心游万仞待何为。  
为谋须求心无愧，作事莫幸人不知。  
诚书鬼神犹且惧，尧夫非是爱吟诗。  

邵雍　寿安县晚望  
休叹浮生荣与辱，且听终日水潺潺。  
遥穿暝霭孤鸿去，横截野烟双鹭还。  
佳树排青岩下圃，好峰环翠县前山。  
报言名利差轻者，少辍光阴到此间。  

邵雍　书皇极经世后  
朴散人道立，法始乎羲皇。  
岁月易迁革，书传难考详。  
二帝启禅让，三王正纪纲。  
五伯仗形胜，七国争强梁。  
两汉骧龙凤，三分走虎狼。  
西晋擅风流，群凶来北荒。  
东晋事清芬，传馨宋齐梁。  
逮陈不足算，江表成悲伤。  
后魏乘晋弊，扫除几小康。  
迁洛未甚久，旋闻东西将。  
北齐举爝火，后周驰星光。  
隋能一统之，驾福于巨唐。  
五代如传舍，天下徒扰攘。  
不有真主出，何由奠中央。  
一万时区字，四千年兴亡。  
五百主肇位，七十国开疆。  
或混同六合，或控制一方。  
或创业先后。或垂祚短长。  
或奋于将坠，或奋于已昌。  
或灾兴无妄，或福会不祥。  
或患生藩屏，或难起萧墙。  
或病由唇齿，或疾亟膏肓。  
谈笑萌事端，酒食开战场。  
情欲之一发，利害之相戕。  
剧力恣知噬，无涯罹祸殃。  
山川才表里，丘陇又荒凉。  
荆棘除难尽，芝兰种未芳。  
龙蛇走平地，玉石碎昆岗。  
善设称周孔，能齐是老庄，  
奈何言已病，安得意都忘。  

邵雍　书事吟  
他山有石能攻玉，玉未全成老已催。  
有限光阴随事去，无涯衰朽逐人来。  
陶鎔情性诗千首，燮理筋骸酒一杯。  
六十六年无事日，心源方始似昭回。  

邵雍　书事吟  
天地有常理，日月无循行。  
饱食高眠外，率是皆虚名。  
虽乏伊吕才，不失尧舜氓。  
何须身作相，然后为太平。  

邵雍　书亡弟殡所  
后乎吾来，先乎吾往。  
当往之初，殊不相让。  

邵雍　庶几吟  
以圣责人，固未完备。  
以人望人，自有余地。  
责人无难，受责非易。  
其殆庶几，犹望颜子。  

邵雍　双头莲  
汉室婵娟双姊妹，天台缥缈两神仙。  
当时尽有风流过，谪向人间作瑞莲。  

邵雍　霜露吟  
天地有润泽，其降也瀼瀼。  
暖则为湛露，寒则为繁霜。  
为露万物悦，为露万物伤。  
二物本一气，恩威何照彰。  

邵雍　爽口吟  
爽口之物少茹，爽心之行少虑，  
爽意之言少语，爽身之事少做。  

邵雍　水旱吟  
尧水九年，汤旱七载。  
调燮之功，此时安在。  

邵雍　水旱吟  
九年洪水，七年大旱。  
非尧与汤，民死过半。  

邵雍　水火吟  
水火得其御，交而成既济。  
水火失其御，焚溺可立至。  
不止水与火，万事尽如此。  
只知用水火，不知水火义。  

邵雍　思程氏父子兄弟因以寄之  
年年时节近中秋，佳水佳山熳烂游。  
此际归期为君促，伊川不得久迟留。  

邵雍　思程氏父子兄弟因以寄之  
气候如当日，山川似旧时，  
独来还独往，此意有谁知。  

邵雍　思故人  
芳酒一樽虽甚满，故人千里奈思何。  
柳挼池阁條偏细，花近檐楹香更多。  

邵雍　思患吟  
缘饰近虚襟，虚襟后患深。  
疗饥当用食，救旱必须霖。  

邵雍　思患吟  
仆奴凌主人，夷狄犯中国。  
自古知不平，无由能绝得。  

邵雍　思虑吟  
思虑未起，鬼神莫知。  
不由乎我，更由乎谁。  

邵雍　　　卷01】　思山吟  
看即青山与白云，寻思没量大功勋。  
未知乐处缘何事，岂止饥时会茹荤。  
千首拙诗难着怨，一樽芳醑别涵春。  
壶中日月长多少，能老红尘几辈人。  

邵雍　思山吟  
只恐身闲心未闲，　　闲何必住云山，  
果然得手情性上，更肯埋头利害间。  
动止未尝防忌讳，语言何复着机关。  
不图为乐至于此，天马无踪自往还。  

邵雍　思省吟  
仲尼再思，鲁子三省。  
予何人哉　　敢忘修整。  

邵雍　思圣吟  
不逢圣人时，不见圣人面。  
圣人言可闻，圣人心可见。  

邵雍　思义吟  
小人固无知，唯以利为视。  
君子固不欺，见得还思义。  
思义不愿死，见利或忘生。  
二者之所起，平之与不平。  

邵雍　思友吟  
欲见心无已，久违情奈何。  
云烟虽咫尺，不得屡相过。  

邵雍　思郑州陈知默因感其化去不得一识面  
美物须绝代，异人须不世。  
造化生得成，谅亦非容易。  
旷世耳可闻，同时目能视。  
陈子同时人，奈何闻诸耳。  

邵雍　死生吟  
学仙欲不死，学佛欲再生。  
再生与不死，二者不果能。  
设使人果能，方始入于情。  
赏哉林下人，不为人所惜。  
哀哉公与卿，重为人所惑。  

邵雍　四不可吟  
言不可妄，行不可隳。  
命不可忽，天不可违。  

邵雍　四道吟  
天道有消长，地道有险夷。  
人道有兴废，物道有盛衰。  
兴废不同世，盛衰不同时。  
奈何人当之，许多喜与悲。  

邵雍　四公子吟  
时去三王，事归五霸。  
七雄既争，四子乃诧。  
孟尝居先，信陵居亚。  
平原居中，春申居下。  

邵雍　四时吟  
可勉者行，可信者言。  
可委者命，可托者天。  

邵雍　四事吟  
会有四不赴，时有四不出。  
无贵亦无贱，无固亦无必。  
里闬闲过从，身安心自逸。  
如此三十年，幸逢太平日。  

邵雍　四喜  
一喜长年为寿域，二喜丰年为乐国。  
三喜清闲为福德，四喜安康为福力。  

邵雍　四贤吟  
彦国之言铺陈，晦叔之言简当。  
君实之言优游，伯淳之言调畅。  
四贤洛阳之名望，是以在人之上。  
有宋熙宁之间，大为一时之壮。  

邵雍　四小吟简陈季常  
八月小春天，小花开且殷。  
晚来经小雨，遂使小车闲。  

邵雍　四者吟  
财色名势，为世所亲。  
四者不动，然后见人。  

邵雍　四者吟  
目时然后视，耳时然后听。  
口时然后言，身时然后行。  
前不见厚禄，然不见重兵。  
惟其义所在，安知利与名。  

邵雍　送王伯初学士赴北京机宜  
丈夫志气盖棺定，自有雄图系重轻。  
去路不能无感旧，到官争忍便忘情。  
闲时语话贵精密，先事经营在太平。  
谁谓御戎无上策，伐人谋处不须兵。  

邵雍　送猗氏张主簿  
人间仕官几千里，堂上亲闱别两重。  
须念鹏飞从此始，方今路险善求容。  

邵雍　宿华清宫  
天宝初六载，作宫于温泉。  
明皇与妃子，自此岁幸焉。  
紫阁清风里，崇峦皓月前。  
柰何双石瓮，香溜尚涓涓。  

邵雍　宿寿安西寺  
好景信移情，直连毛骨诚。  
为怜多胜概，尤喜近都城。  
竹色交山色，松声乱水声。  
岂辞终日爱，解榻傍虚楹。  

邵雍　宿延秋庄  
驱车入洛川，下马弄飞泉。  
乍有云山乐，殊无朝市喧。  
非唯快心志，自可忘形言。  
借问尘中有，谁为得手先。  

邵雍　睢阳五老图  
政事浑如春梦闲，人情嚣薄恶儒冠。  
四朝遗列承平日，两世观风树大桓。  
经济安民心不晦，保全传嗣骨无寒。  
乾元恰似诸公意，符节还同一揆看。  

邵雍　随缘吟  
得路青霄正好冲，休贪粮稻恋深笼。  
要无为后须还朴，好自由时莫厌穷。  
百计用心终上错，一场大梦到头空。  
生涯澹澹随缘过，未肯将身入彀中。  

邵雍　岁除吟  
半百已华颠，如今更皓然。  
自知为士子，人讶学神仙。  
风月难忘酒，云山不著钱。  
行年六十六，明月又添年。  

邵雍　岁寒吟  
松百入冬看，方能见岁寒。  
声须风里听，色更雪中观。  

邵雍　岁俭吟  
岁俭心非俭，家贫道不贫。  
谁知天地内，别有好乾坤。  

邵雍　岁杪吟  
一日去一日，一年添一年。  
饶教成大器，其那已华颠。  
志意虽依旧，聪明不及前。  
若非心有得，亦恐学神仙。  

邵雍　岁暮吟  
世人纷华都不见，眼前惟见读书尊。  
百千难过尚惊惕，三十岁前尤苦辛。  
少日只知艰险事，老年方识太平身。  
家风幸有儿孙继，足以无心伴白云。  

邵雍　岁暮吟  
此情人不知，亦尝叹迟暮。  
虽则叹迟暮，奈何难分付。  

邵雍　岁暮吟  
此情人不知，亦尝叹迟久。  
虽则叹迟久，奈何人不受。  

邵雍　岁暮自贻  
当年志意欲横秋，今日思之重可羞。  
事到强图皆屑屑，道非真得尽悠悠。  
静中照物情难隐，老后看书味转优。  
谈尘从容对宾客，荐章重叠误公侯。  
已蒙贤杰开青眼，不顾妻孥怨白头。  
谷口郑真焉敢望，寿陵馀子若为谋。  
鼎间龙虎忘看守，棋上山河废讲求。  
一枕晴窗睡初觉，数声幽鸟语方休。  
林泉好处将诗买，风月佳时用酒酬。  
三百六旬如去箭，肯教襟抱落闲愁。  

邵雍　岁暮自贻吟  
天道无长春，地道无常珍。  
须禀中和气，方生粹美人。  
良田多黍稌，薄地足荆榛。  
樗栎蓬蒿类，止能充恶薪。  
既为万物灵，须有万物粹。  
既无万物灵，徒分万物类。  
欲出至珍言，须有至珍意。  
欲彰至美名，须作至美事。  
济事为美事，悟主为珍意。  
奈何此二者，我犹无一与。  

邵雍　孙庞二将  
孙膑伏兵称有法，庞涓{左金右賛}火一何愚。  
兵家诡诈尽如此，利害今人自不殊。  

邵雍　所感吟  
人生无定准，事体有多端。  
客宦危疑处，家书子细看。  
既曾忧险阻，方信喜平安。  
男子平生事，须于痛定观。  

邵雍　所失吟  
所失弥多所得微，中间赢得一嘘欷。  
人荣人悴乃常理，花谢花开何足追。  
偶尔相逢却相别，乍然同喜又同悲。  
只消照破都无事，何必区区更辩为。  

邵雍　所学吟  
人之所学，本学人事。  
人事不修，无学何异。  

邵雍　苔钱  
一雨一番新，非关鼓铸频。  
纵多难赠客，便失不猜人。  
遍地未为富，满阶那济贫。  
买愁须有为，酤酒断无因。  
散处如筹计，重时似索陈。  
不能賙已急，何暇更賙亲。  

邵雍　太和汤吟  
二味相知就瓮头，一般收口效偏优。  
同斟祗却因无事，独酌何尝为有愁。  
才沃便从真宰辟，半醺仍约伏义游。  
人间尽爱醉时好，未到醉时谁肯体。  

邵雍　太平吟  
天下太平日，人生安乐时。  
更逢花烂漫，争忍不开眉。  

邵雍　太平吟  
身老太平间，身闲心更闲。  
非贵亦非贱，不饥兼不寒。  
有宾须置酒，无日不开颜。  
第一条平路，何人伴往还。  

邵雍　太平吟  
太平时世园亭内，丰稔岁年村落间。  
情味一般难状处，风烟草木尽闲闲。  

邵雍　太平吟  
老者得其养，幼者得其仰。  
劳者得其饷，死者得其葬。  

邵雍　贪义吟  
贪人之恶，其过莫大。  
贪人之善，是亦为罪。  

邵雍　谈诗吟  
诗者人之志，非诗志莫传。  
人和心尽见，天与意相连。  
论物生新句，评文起雅言。  
兴来如宿构，未始用雕镌。  

邵雍　探春吟  
草色依稀绿，花稍隐约红。  
一般难道说，如醉在心中。  

邵雍　唐虞吟  
天下目为目，谓之明四目。  
天下耳为耳，谓之达四聪。  
前旒与黿纩，所贵无近情。  
无为无不为，知此非虚生。  

邵雍　桃李吟  
桃李因风花满枝，因风桃李却离披。  
惨舒相继不离手，忧喜两般都在眉。  
泰到盛时须人蛊，否当极处却成随。  
今人休爱古人好，只为今人生较迟。  

邵雍　题范忠献公真  
范邵居洛阳，希夷居华山。  
陈即为逸人，忠献为显官。  
邵在范之后，陈在范之前。  
三人貌相类，两人名相连。  

邵雍　题华山  
域中有五岳，国家谨时祀。  
华岳居其一，作镇雄西裔。  
唐号金天王，今封顺圣帝。  
吁咈哉若神，僭窃同天地。  

邵雍　题淮阴侯庙十首  
一身作乱宜从戳，三族全夷似少恩。  
汉道是时初杂霸，萧何王佐殆非尊。  

邵雍　题淮阴侯庙十首  
据立大功非不智，复贪王爵似专愚。  
造成四百年灾汉，才得安宁反受诛。  

邵雍　题淮阴侯庙十首  
生身既得逢真主，立事何须作假王。  
谁谓祸{左阝右皆}从此始，不宜回首怨高皇。  

邵雍　题淮阴侯庙十首  
一时韩信为良犬，千古萧何作霸臣。  
彼此并干名教罪，罪犹不逮谓斯人。  

邵雍　题淮阴侯庙十首  
韩信事刘元不叛，萧何惑汉竟生疑。  
当初若听蒯通语，高祖功名未可知。  

邵雍　题淮阴侯庙十首  
虽则有才兼有智，存亡进退处非真。  
五湖依旧烟波在，范蠡无人继后尘。  

邵雍　题淮阴侯庙十首  
若非韩信难除项，不得萧何莫制韩。  
天下须知无一手，苟非高祖用萧难。  

邵雍　题淮阴侯庙十首  
汉家基定议功勋，异姓封王有五人。  
不似淮阴最雄杰，敢教根固以生秦。  

邵雍　题淮阴侯庙十首  
韩信恃功前虑寡，汉皇负德尚权安。  
幽囚必欲擒来斩，固要加诸甚不难。  

邵雍　题淮阴侯庙十首  
若履暴荣须暴辱，既经多喜必多忧。  
功成能让封王印，世世长为列土侯。  

邵雍　题黄河  
谁言为利多于害，我谓长浑未始清。  
西至昆仑东至海，其间多少不平声。  

邵雍　题留侯庙  
灭项兴刘如覆手，绝秦昌汉若更棋。  
卷舒天下坐筹日，锻炼心源辟谷时。  
黄石公传皆是用，赤松子伴更何为。  
如君才业求其比，今古相望不记谁。  

邵雍　题四皓庙四首  
弹秦失御血横流，天下求君君不有。  
正是英雄较逐时，未知鹿入何人手。  

邵雍　题四皓庙四首  
灞上真人既已翔，四人相顾都无语。  
徐云天命自有归，不若追踪巢与许。  

邵雍　题四皓庙四首  
汉皇傲物终难屈，太子卑辞方肯出。  
难老犹能成大功，至今高义如星日。  

邵雍　题四皓庙四首  
田横入海犹能得，商至长安百里强。  
能使四人成美节，始知高祖是真王。  

邵雍　天道吟  
天道不虽知，人情未易窥。  
虽闻言语处，更看作为时。  
隐几功夫大，挥戈事业卑。  
春秋赖乘兴，出用小车儿。  

邵雍　天地吟  
天人之际岂容鎝，至理何烦远去寻。  
凶焰炽时焚更烈，恩波流处浸还深。  
长征戍卒思归意，久旱苍生望雨心。  
祸福转来如反掌，可能中夜不沉吟。  

邵雍　天宫小阁  
夏日到天宫，凭栏望莫穷。  
古人用心远，天子建都雄。  
楼观深云里，山川暮霭中，  
行人漫来往，此意有谁同。  

邵雍　天宫小阁纳凉  
小阁凭虚看洛城，满川云物拱神京。  
风从万岁山头至，多少烟岚并此清。  

邵雍　天宫小阁纳凉  
小阁於吾有大功，清凉冠绝洛城中。  
自惭虚薄诚多幸，襟袖长涵万里风。  

邵雍　天宫小阁纳凉  
小阁清风岂易当，一般情味若义皇。  
洛阳有客不知姓，二十年来享此凉。  

邵雍　天宫小阁倚栏  
六尺残躯病复羸，况堪日日更添衰。  
满怀可惜精明处，一语未能分付时。  
沙里有金在索拣，石中韫玉奈何疑。  
此情牢落西风莫，倚遍栏干人不知。  

邵雍　天宫幽居即事  
人若天津远，来须特特来。  
闲馀知道泰，静久觉神开。  
悟易观棋局，谈诗捻酒杯。  
世情千万状，都不与装怀。  

邵雍　天津弊居蒙诸公共为成买作诗以谢  
重谢诸公为买园，买园城里占林泉。  
七千来步平流水，二十馀家争出钱。  
嘉佑卜居终是僦，熙宁受券遂能专。  
凤凰楼下新闲客，道德坊中旧散仙。  
洛浦清风朝满袖，嵩岑皓月夜盈轩。  
接{上罒下离}倒戴芰荷畔，谈尘轻轻摇柳边。  
陌彻铜驼花烂漫，堤连金谷草芊绵。  
青春未老尚可出，红日已高犹自眠。  
洞号长生宜有主，窝名安乐岂无权。  
敢於世上明开眼，会向人间别看天。  
尽送光阴归酒盏，都移造化入诗篇。  
也知此片好田地，消得尧夫笔似椽。  

邵雍　天津感事二十六首  
云轻日淡天津暮，风急林疏洛水秋。  
独步独吟人莫会，时时鸥鹭下汀洲。  

邵雍　天津感事二十六首  
宠辱事多今不见，兴亡时去止堪哀。  
诸观今日长安道。抵暮行人犹往来。  

邵雍　天津感事二十六首  
凤楼深处鏁云烟，一鏁云烟又百年。  
痛惜汾阴西祀后，翠华辜负上阳天。  

邵雍　天津感事二十六首  
谁引长河贯洛城，銮舆东去此为轻。  
洪涛不服天津束，日夜奔腾作怒声。  

邵雍　天津感事二十六首  
阳乌西去水东流，今古推移几度秋。  
四面远山长敛黛，不知终日为谁愁。  

邵雍　天津感事二十六首  
忙忙负乘两何殊，往复由来出此途。  
争似不才闲处坐，平时云水绕衣裾。  

邵雍　天津感事二十六首  
人言垂钓辩浮沉，辩著浮沉用意深。  
吾耻不为知害性，等闲轻动望鱼心。  

邵雍　天津感事二十六首  
自古别都多隙地，参天乔木乱昏鸦。  
荒垣壤堵人耕处，半是前朝卿相家。  

邵雍　天津感事二十六首  
凤凰楼观冷横秋，桥下长波入海流。  
千百年来旧朝市，几番人向此经由。  

邵雍　天津感事二十六首  
轮蹄交错未尝停，去若相追来若争。  
料得中心无别事，苟非干利即干名。  

邵雍　天津感事二十六首  
烟树尽归秋色里，人家常在水声中。  
数行旅雁斜飞去，一簇楼台峭倚空。  

邵雍　天津感事二十六首  
渌水悠悠际碧天，平芜更与远山连。  
白发老叟心无事，闲凭栏干看洛川。  

邵雍　天津感事二十六首  
去年桥上凭栏人，今岁桥边骑马身。  
桥上桥边不知数，於今但记十三春。  

邵雍　天津感事二十六首  
堤边草色长芊芊，陌上行人自往还。  
渌水欲净不得净，春风未放柳条闲。  

邵雍　天津感事二十六首  
水流任急境常静，花落虽频意自闲。  
不似世人忙里老，生平未始得开颜。  

邵雍　天津感事二十六首  
溪边闲坐眼慵开，波射长堤势欲摧。  
多少水禽文彩好，几番飞去又飞来。  

邵雍　天津感事二十六首  
名利从来本任才，行人不用苦相猜。  
壶中日月长多少，闲步天津看往来。  

邵雍　天津感事二十六首  
地势东南一概倾，水流何日得安平。  
天津更在急流处，无限高深并此声。  

邵雍　天津感事二十六首  
三千里外名荒服，一百年来号太平。  
争似洛川无事客，佑须列土始为荣。  

邵雍　天津感事二十六首  
绕堤杨柳轻风里，隔水楼台细雨中。  
酒放半醺重九后，此时情味更无穷。  

邵雍　天津感事二十六首  
着身静处观人事，放意闲中炼物情。  
去尽风波存止水，世间何事不能平。  

邵雍　天津感事二十六首  
隋唐而下贵公卿，近世风波走利名。  
借问天津桥下水，当时湍急作何声。  

邵雍　天津感事二十六首  
前朝无限贵公卿，后世徒能记姓名。  
唯此天津桥下水，古今都作一般声。  

邵雍　天津感事二十六首  
云无一缕干明月，桥有千寻卧渌波。  
料得人间无此景，中秋对月兴如何。  

邵雍　天津感事二十六首  
郏鄏城中同德友，凤凰楼下会中秋。  
芳樽倒尽人归去，月色波光战未休。  

邵雍　天津感事二十六首  
了生始可言常事，知性方能议大猷。  
只此长川无昼夜，为谁驱逼向东流。  

邵雍　天津看雪代简谢蒋秀才还诗卷  
清洛接天去，寒云贴地飞。  
人於桥上立，诗向雪中归。  

邵雍　天津水声  
洛水近吾庐，潺湲到枕虚。  
湍惊九秋后，波急五更初。  
细为轻风背，豪因骤雨馀。  
幽人有兹乐，何必待笙竽。  

邵雍　天津晚步  
芝盖久稀疏，暮云空坱北。  
千年旧都城，一片闲宫阙。  
禁御尚连延，觚棱犹岌巐。  
桥势横雌霓，堤形偃初月。  
{左氵右上厂下墨}润岸已深，汉唐时既歇。  
危亭独坐人，浪把兴亡阅。  

邵雍　天津闻乐吟  
名园相倚洛阳春，巷陌无尘罗绮新。  
何处青楼隔桃李，乐声时复到天津。  

邵雍　天津闲步  
洛阳城里任西东，二十年来放尽慵。  
故旧人多时歟曲，京都国大体雍容。  
池平有类江湖上，林静或如山谷中。  
不必奇功盖天下，闲居之乐自无穷。  

邵雍　天津闲步  
天子旧神州，葱葱气象浮。  
园林闲近水，殿阁远横秋。  
浪雪暑犹在，桥虹晴不收。  
人间无事日，此地好淹留。  

邵雍　天津新居成谢府尹王君贶尚书  
嘉佑壬寅岁，新巢始孱功。  
仍分道德里，更近帝王宫。  
槛仰端门峻，轩迎两观雄。  
窗虚响廛涧，台逈璨伊嵩。  
好景尤难得，昌辰岂易逢。  
无才济天下，有分乐年丰。  
水竹腹心里，莺花渊薮中。  
老莱欢不已，靖节兴何穷。  
啸傲陪真侣，经营贺府公。  
丹诚徒自写，匪报是恩隆。  

邵雍　天津幽居  
予家洛城里，况复在天津。  
日近先知晓，天低易得春。  
时光优化国，景物厚幽人。  
自可辞轩冕，闲中老此身。  

邵雍　天命吟  
可委者命，可凭者天，  
人无率尔，事不偶然。  

邵雍　天人吟  
天生此身人力寄，人力尽兮天数至。  
天人相去不毫芒，若有毫芒却成二。  

邵雍　天人吟  
天学修心，人学修身。  
身安心乐，乃是天人。  
天之与人，相去不远。  
不知者多，知之者鲜。  
身主于人，心主于天。  
心既不乐，身何由安。  

邵雍　天人吟  
羲轩尧舜虽难复，汤武桓文尚可循。  
事既不同时又异，也由天道出由人。  

邵雍　天人吟  
知尽人情天岂异，未知何啻隔天地。  
少时气锐未更谙，不信人间有难事。  
知尽人情与天意，合而言之安有二。  
能推已心达人心，天下何忧不能治。  

邵雍　天听吟  
天听寂无音，苍苍何处寻。  
非高亦非还，都只在人心。  

邵雍　天意吟  
人能言语自能窥，天意无言人莫欺。  
莫道无言便无事，殆非流俗所能知。  

邵雍　天意吟  
天意无佗只自然，自然之外更无天。  
不欺谁怕居暗室，绝利须求在一源。  
未吃力时犹有说，到收功处更何言。  
圣人能事人难继，无价明珠正在渊。  

邵雍　铁如意吟  
此物铁为之，何尝肯妄持。  
长随大{上敝下瓦}子，永伴小车儿。  
击碎珊瑚处，敲残牙齿时。  
谁能学此辈，才始人鞭笞。  

邵雍　听杜鹃思亡弟  
尝忆去上初夏时，与尔同听杜鹃啼。  
杜鹃今年又复至，还是去年初夏时。  
禽鸟亦知人意切，一声未绝一声悲。  
肠随此声既已断，魂逐此禽何处飞。  

邵雍　听琴  
琴宜入夜听，别起一般清。  
才觉哀猿绝，还闻离凤鸣。  
青山无限好，白发不须惊。  
会取坐忘意，方知太古情。  

邵雍　听天吟  
上天生我，上天死我。  
一听於天，有何不可。  

邵雍　同程郎中父子月陂上闲步吟  
草软沙平风细溜，云轻日淡柳低挼。  
狂言不记道何事，剧饮未尝如此杯。  
景好只知闲信步，朋欢那觉太开怀。  
必期快作赏心事，却恐赏心难便来。  

邵雍　同府尹李给事游上清宫  
洛城二月春摇荡，桃李盛开如步障。  
高花下花红相连，垂阳更出高花上。  
闲陪大尹出都门，邙阜真宫共寻访。  
不见翠华西幸时，临风尽日独惆怅。  

邵雍　同王胜之学士转运赏西园芍药  
此物扬州素所闻，今于洛沬特称珍。  
雅知国色善移物，更着天香暗结人。  
欲殿群芳仍占夏，得专奇品不须春。  
日斜立马将归去，更倚朱栏看一巡。  

邵雍　同诸友城南张园赏梅十首  
东风一夜折梅枝，舞蝶游峰都不知。  
插了满头仍渍酒，任他人道拙於时。  

邵雍　同诸友城南张园赏梅十首  
折来嗅了依前嗅，重惜清香难久留。  
多谢主人情意切，未残仍许客重游。  

邵雍　同诸友城南张园赏梅十首  
清香冷艳偏多处，猛雨狂风未有前。  
赏意正浓红日坠，如何既去遂经年。  

邵雍　同诸友城南张园赏梅十首  
红日坠时情更切，玉山颓处兴还深。  
攀条时拣繁枝折，不插满头辜此心。  

邵雍　同诸友城南张园赏梅十首  
梅台赏罢意何如，归插梅花登小车。  
陌上行人应见笑，风情不簿是尧夫。  

邵雍　同诸友城南张园赏梅十首  
酒中渍后香犹烈，笛里吹来韵更清。  
此韵此香来处好，此时消得一凝情。  

邵雍　同诸友城南张园赏梅十首  
春早梅花正烂开，生平不饮亦衔杯。  
城南尽日高台上，恰似江南去一回。  

邵雍　同诸友城南张园赏梅十首  
梅花四种或红黄，颜色不同香颇同。  
更远也须重一到，看看随水又随风。  

邵雍　同诸友城南张园赏梅十首  
五岭虽多何足观，三川纵少须重去。  
台边况有数十株，仍在名园最深处。  

邵雍　同诸友城南张园赏梅十首  
人间好物尤宜惜，天下奇才非易得。  
他日相逢他处时，始知此会重难觅。  

邵雍　痛矣吟  
痛矣时难得，悲哉道未传。  
今年年已尽，明日是明年。  

邵雍　头白吟  
头白已多时，况能垂白髭。  
不如犹甚幸，窃比未全衰。  
润屋虽无镪，承家却有儿。  
敢言贫净洁，似我亦应稀。  

邵雍　头风吟  
近日头风不奈何，未妨谈笑兴高歌。  
人才相去不甚远，事体所争能许多。  
闭目面前都是暗，开怀天外更无佗。  
若由智数经营得，大有英雄善揣摩。  

邵雍　土木偶人  
土木偶人，慎无相笑。  
天将大雨，止可相吊。  

邵雍　团团吟  
如鉴又如钩，回旋莫记秋。  
难穷天上理，易白世间头。  
团处人人喜，亏时物物愁。  
有生无不喘，何必待吴牛。  

邵雍　推诚吟  
天虽不语人能语，心可欺时天可欺。  
天人相去不相远，只在人心人不知。  
人心先天天弗违，人身后天奉天时。  
身心相去不相远，只在人诚人不推。  

邵雍　晚步洛河滩  
晚步洛河滩，河滩石万般。  
青黄有长短，大小或方圆。  
考彼多无数，求其用实难。  
琅玕在何处，止可使人叹。  

邵雍　晚步吟  
晚步上阳堤，手携筇竹枝。  
静随芳草去，闲逐野云归。  
月出松梢处，风来苹末时。  
林间此光景，能有几人知。  

邵雍　晚晖亭  
高亭新建碍烟霞，暮景能留是可嘉。  
最近赏春来往路，游人应问是谁家。  

邵雍　晚凉閒步  
得处亦多矣，风前任鬓班。  
年过半百外，天与一生閒。  
莹净云间月，分明雨后山。  
中心无所愧，对此敢开颜。  

邵雍　万物吟  
成败须归命，兴衰各有时。  
小人纵多欲，真宰岂容私，  
只此浪喜欢，便成空惨悽。  
请观春去后，游者更为谁。  

邵雍　万物吟  
万物备于身，乾坤不负人。  
时光嗟荏苒，事体落因循。  
既感青春老，还惊白发新。  
胸中若无有，未免作矣尘。  

邵雍　王公吟  
王公大人，天下具瞻。  
轻流薄习，重损威严。  
此尚未了，彼安能兼。  
非唯失道，又复起贪。  
顶戴儒冠，心存象教。  
本图心宁，复使心闹。  
譬如生子，当求克肖。  
不教义方，教之窃盗。  

邵雍　王胜之谏议见惠文房四宝内有巨砚尤佳因以谢之  
铜雀或常闻，未尝闻金雀。  
始愧林下人，识物不甚博。  
金雀出何所，必出自灵岳。  
剪断白云根，分破苍岑角。  
既为之巨砚，遂登于纶阁。  
水贮见温润，墨发知瀺濯。  
窗下喜鉴开，案前惊月落。  
见赠何殷勤，欲报须和璞。  
胡为不且留，洪化用斟酌。  
胡为不且留，贤人用选擢。  
胡为不且留，奸人用诛削。  
胡为不且留，生灵用安泊。  
则予何人哉，拜贶徒惊矍。  
须是笔如椽，方能无厚怍。  

邵雍　王氏螟罗氏子  
庚星一点光无涯，日来飞入江东家。  
江东江左旧声气，叔氏得之真差事。  
归来瑞光凌九霄，叔氏喜亦迎眉鬓。  
家人惊起偏物色，袖中却得真英物。  
螟蛉须信逢蜾蠃，莫惜丁宁长类我。  
他年解有速肖时，会振风流旧江左。  

邵雍　望雨  
盛夏久不雨，满天下愁苦。  
安得一片云，救取人间否。  

邵雍　望雨  
久旱偶成雨，方喜慰愁苦。  
虽能敛尘土，不能救禾黍。  

邵雍　为客吟  
忽忆南秦为客日，洛阳东望隔秦川。  
云山去此二千里，岁月于今十九年。  
柳色得非新婀娜，江声应是旧潺湲。  
衰躯设使能重往，畴昔情怀奈杳然。  

邵雍　为客吟  
忽忆东朐为客日，壮心初见水云乡。  
岛夷居处邻荒服，潮水来时杂海商。  
卧看苍溟围大块，坐观红日出扶桑。  
虚生虚死人何限，男子之称不易当。  

邵雍　为客吟  
忽忆东吴为客日，当年意气乐从游。  
登山未始等闲辍，饮酒何尝容易休。  
万柄荷香经楚甸，一帆风软过扬州。  
追思何异邯郸梦，瞬息光阴三十秋。  

邵雍　为客吟  
忽忆太原为客日，经秋纵酒未成归。  
远山近水都成限，高阁斜阳尽是悲。  
年少不禁花到眼，情多唯只泪沾衣。  
如今老向洛城里，更没这般愁到眉。  

邵雍　为人吟  
为人须是与人群，不与人群不尽人。  
大舜与人焉有异，帝尧亲族亦推伦。  
人心龃龉一身病，事体和谐四海春。  
心在四支心是主，四支又复远于身。  

邵雍　为善吟  
人之为善事，善事义当为。  
金石犹能动，鬼神其可欺。  
事须安义命，言必道肝脾。  
莫问身之外，人知与不知。  

邵雍　唯天有二气  
唯天有二气，一阴而一阳。  
阴毒产蛇蝎，阳和生莺凰。  
安得蛇蝎死，不为人之殃。  
安得凤凰生，长为国之祥。  

邵雍　未有吟  
未有一分功，先立十分敌。  
所得无分毫，所丧无纪极。  

邵雍　未有吟  
未有一分让，先有十分争。  
所丧者实事，所得者虚名。  

邵雍　畏爱吟  
人有正性，事事皆齐。  
人无正性，事事皆隳。  
失于用恩，以非为是。  
失于用威，以是为非。  
恩威既失，畏爱何知。  
不知畏爱，何用恩威。  
喜怒不节，鲜不至斯。  
妇人男子，宜用戒之。  

邵雍　温良吟  
君子温良当责备，小人情伪又须知。  
因惊世上机关恶，遂觉壶中日月迟。  

邵雍　文武吟  
既为文士，必有武备。  
文武之道，皆吾家事。  

邵雍　闻少华崩  
变化无踪倐忽间，力回天地不为难。  
若教施展巨灵手，岂止轩腾少华山。  
六社居民皆覆没，九泉磐石尽飞翻。  
刍荛一句能收采，尧舜之时自可攀。  

邵雍　闻少华崩  
熙宁壬子岁，少华忽然崩。  
七社民俱死，九泉神不宁。  
昔天无骇，旷古未之聆。  
燮理阴阳者，如何略不惊。  

邵雍　问春  
三月春归留不住，春归春意难分付。  
凡言归者必归家，为问春家在何处。  

邵雍　问春  
春归必竟归何处，无限春冤都未诉。  
欲托流莺问所因，子规又叫不如去。  

邵雍　问春  
春来愁去只因花，春去愁来翻殢酒。  
长恨愁多酒力微，为春成病花知否。  

邵雍　问春吟  
自古言花须说莺，莺花本合一时行。  
因何花谢莺才至，浪得莺花相与名。  
辄欲问春春不应，私於蜂蝶有何情。  
流莺不伏春辜负，啼了千声又万声。  

邵雍　问调鼎  
请将调鼎问于君，调鼎功夫敢预闻。  
只有盐梅难尽善，岂无薻桂助为辛。  
和羹必欲须求美，众口如何便得均。  
慎勿轻言天下事，伊周殊不是庸人。  

邵雍　问人丐酒  
百病筋骸一老身，白头今日愧因循。  
虽无紫诏还朝速，却有青山入梦频。  
风月满天谁是主，林泉遍地岂无人。  
市沽酒味难醇美，长负襟怀一片春。  

邵雍　瓮牖吟  
有客无知，唯知自守。  
自守无他，唯求寡咎。  
有屋数间，有田数亩。  
用盆为池，以瓮为牖。  
墙高于肩，室大于斗。  
布被暖馀，藜羹饱后。  
气吐胸中，充塞宇宙。  
笔落人间，晖映琼玖。  
人能知止，以退为茂。  
我自不出，何退之有。  
心无妄思，足无妄走。  
人无妄交，物无妄受。  
炎炎论之。甘处其陋。  
绰绰言之，无出其右。  
羲轩之书，未尝去手。  
尧舜之谈，未尝虚口。  
当中知天，同乐易友。  
吟自在诗，饮欢喜酒。  
百年升平，不为不偶。  
七十康强，不为不寿。  

邵雍　瓮牖吟  
瓮破已甘弃，言收用有方。  
用时须藉口，照处便安床。  
不假轩窗力，能回日月光。  
清平卧其下，自可比羲皇。  

邵雍　污亭  
许由为计未为深，洗耳如何不动心。  
到此洒然如世外，何尝更有事来侵。  

邵雍　无疾吟  
无疾之安，无灾之福。  
举天下人，不为之足。  

邵雍　无酒吟  
自从新法行，尝苦樽无酒。  
每月宾月至，尽日闲相守。  
必欲丐于人，交亲自无有。  
必欲典衣买，焉能得长久。  

邵雍　无客回天意  
无客回于意，有人资盗粮。  
日中屡见斗，六月时降霜。  
有书不暇读，有食不暇尝。  
食况不盈缶，书空堆满床。  

邵雍　无客回天意  
恶死而好生，古今之常情。  
人心可生事，天下自无兵。  
草木尚咸若，山川岂不宁。  
胡为无击壤，饮酒乐升平。  

邵雍　无苦吟  
平生无苦吟，书翰不求深。  
行笔因调性，成诗为写心。  
诗扬心造化，笔发性园林。  
所乐乐吾乐，乐而安有淫。  

邵雍　无事吟  
人间万事若磨持，丛入枯荣利害机。  
祗有一般无对处，都如天地未分时。  

邵雍　无题吟  
昔日不鍊物，尝为物所误。  
今日不鍊人，又为人所怒。  
物误亦可辩，人怒难往诉。  
我对人称过，人亦为我恕。  

邵雍　无靦吟  
事曾经见，物曾持炼。  
天地之间，俯仰无靦。  

邵雍　无妄吟  
耳无妄听，目无妄顾，  
口无妄言，心无妄虑。  
四者不妄，圣贤之具。  
予何人哉，敢不希慕。  

邵雍　无行吟  
无行少年子，京都来往频。  
功名一生事，歌酒十年春。  
有数黄金尽，无情白发新。  
朋从消散尽，赢得病随身。  

邵雍　吴越吟二首  
乙未阖庐凌楚岁，戊辰勾践破吴时。  
正如当日乘虚事，三十四年人不知。  

邵雍　吴越吟二首  
夫差丁未曾囚越，勾践戊辰还灭吴。  
二十二年时返复，一如当日却乘虚。  

邵雍　吾庐吟  
吾庐虽小粗容身，且免轻为僦舍人。  
大有世人无屋住，向人檐下索温存。  

邵雍　吾庐吟  
吾亦爱吾庐，吾庐似野居。  
性随天共淡，身与世俱疏。  
遍地长芳草，满床堆乱书。  
自从无事后，更不著工夫。  

邵雍　五伯  
五伯之时正似冬，虽然三代莫同风。  
当初管晏权轻重，父子君臣尚且宗。  

邵雍　五帝  
五帝之时似日中，声明文物正融融。  
古今世盛无如此，过此其来便不同。  

邵雍　五相  
北巷通南陌，门连五相家。  
水分池对岸，墙隔树交花。  

邵雍　戊申自贻  
虽老仍思鼓缶歌，庶几都未丧天和。  
明夷用晦止于是，无妄生灾终柰何。  
似箭光阴头上去，如麻人事眼前过。  
中间若不自为计，所捐其来又更多。  

邵雍　悟人一言  
百虑谋犹拙，一言迷自开。  
世间无大事，天下有雄才。  
唯恐人难得，宁忧道未恢。  
忌心都去尽，何复病尘埃。  

邵雍　惜芳菲  
细筭人间千万事，皆输花底共开颜。  
芳菲大率一春内，烂漫都无十日间。  
亦恐忧愁为龃龉，更防风雨作艰难。  
莫教此后成遗恨，把火樽前尚可攀。  

邵雍　洗心吟  
人多求洗身，殊不求洗心。  
洗身去尘垢，洗心去邪淫。  
尘垢用水洗，邪淫非能淋。  
必欲去心垢，须弹无弦琴。  

邵雍　洗竹  
岁寒松柏共经秋，丛剉无端蔽翳稠。  
遍地冗枝都与去，倚天高幹一齐留。  
应龙吟后声能效，仪凤来时功可收。  
未说其佗为用处，此般风格最难俦。  

邵雍　喜春吟  
春至已将诗探伺，春归更用酒追寻。  
酒因春至春归饮，诗为花开花谢吟。  
花谢花开诗屡作，春归春至酒频斟。  
情多不是强年少，和气冲心何可任。  

邵雍　喜欢吟  
平生喜饮酒，饮酒喜轻醇。  
不喜大段醉，只便微带醺。  
融怡如再少，和煦似初春。  
亦恐难名状，两仪仍未分。  

邵雍　喜老吟  
几何能得鬓如丝，安用区区镊白髭。  
在世上官虽不做，出人间事却能知。  
待天春暖秋凉日，是我东游西泛时。  
多少宽平好田地，山翁方始会开眉。  

邵雍　喜乐吟  
生身有五乐，居洛有五喜。  
人多轻习常，殊不以为事。  
吾才无所长，吾识无所纪。  
其心之泰然，奈何人了此。  

邵雍　喜饮吟  
尧夫喜饮酒，饮酒喜全真。  
不喜成酩酊，只喜成微醺。  
微醺景何似，襟怀如初春。  
初春景何似，天地才絪纭。  
不知身是人，不知人是身。  
只知身与人，与天都未分。  

邵雍　戏呈王郎中  
近年好花人轻之，东君恶怒人不知。  
直与增价一百倍，满洛城春都买归。  
一株二十有四枝，枝枝皆有倾城姿。  
又恐冷地狂风吹，盛时都与籍入诗。  

邵雍　戏登友人吟  
邵尧夫者是何人，岁岁春秋来谒君。  
车小半年行一转，非如骏马走香尘。  

邵雍　戏谢富相公惠班笋三首  
名园不放过鸦飞，相国如今遂请时。  
鼎食从来称富贵，更和花笋一兼之。  

邵雍　戏谢富相公惠班笋三首  
承将大笋来相诧，小圃其如都不生。  
虽向性情曾着力，奈何今日未能平。  

邵雍　戏谢富相公惠班笋三首  
应物功夫出世间，岂容人可强跻攀。  
我侬自是不知量，增塿须求比泰山。  

邵雍　夏日南园  
夏木无重数，森阴翠樾低。  
相呼百禽语，太半是黄鹂。  

邵雍　先几吟  
先几能识是吾侪，慎勿轻为世俗咍。  
把似众中呈丑拙，争如静里且谈谐。  
奇花万状皆输眼，明月一轮长入怀。  
似此光阴岂虎过，也知快活作人来。  

邵雍　先天吟  
先天事业有谁为，为者如何告者谁。  
若谓先天言可告，君臣父子外何归。  
眼前伎俩人皆晓，心上功夫世莫知。  
天地与身皆易地，已身殊不异庖牺。  

邵雍　先天吟  
先天天弗违，后天举天时。  
弗违无时亏，奉时有时疲。  

邵雍　先天吟  
若问先天一字无，后天方要着功夫。  
拔山盖世称才力，以此分毫强得乎。  

邵雍　先天吟示邢和叔  
一片先天号太虚，当其无事见真腴。  
胸中美笺肯自衒，天下英才敢厚诬。  
理顺是言皆可放，义安何地不能居。  
直从宇泰收功后，始信人间有丈夫。  

邵雍　鲜欢吟  
生不争名与争利。夫君何故鲜欢意。  
以道自重固有之，非理相干是无谓。  
白日升天恐虚传，金貂换酒可曾醉。  
谁云忧找大於山，亦是人间常式事。  

邵雍　闲步吟  
何者谓知音，知音难漫寻。  
既无师旷耳，安有伯牙琴。  
难逼桑榆景，宁忘松桂心。  
独行月堤上，一步一高吟。  

邵雍　闲居述事  
一点天真都不耗，千锺人禄是难来。  
太平自庆无他事，有酒时时三五杯。  

邵雍　闲居述事  
竹雨侵人气自凉，南窗睡起望潇湘。  
茅簷滴沥无休歇，却忆当初宿夜航。  

邵雍　闲居述事  
初晴月向松间出，盛暑风从水面来。  
已比他人多数倍，况能时复举樽罍。  

邵雍　闲居述事  
堂上慈亲八十馀，阶前儿女戏相呼。  
旨甘取足随丰俭，此乐人间更有无。  

邵雍　闲居述事  
清欢少有虚三日，剧饮未尝过五分。  
相见心中无别事，不评兴废即论文。  

邵雍　闲居述事  
花木四时分景致，经书千卷好生涯。  
有人若问闲居处，道德坊中第一家。  

邵雍　闲居吟  
闲居须是洛中居，天下闲居皆莫如。  
文物四言贤俊地，山川千古帝王都。  
绝奇花畔持芳醑，最软草间移小车。  
只有尧夫负新旧，交亲殊不负尧夫。  

邵雍　闲适吟  
春看洛城花，秋玩天津月。  
夏披嵩岑风，冬赏龙山雪。  

邵雍　闲适吟  
为士幸而居盛世，住家况复在中都。  
虚名浮利非我有，绿水青山何处无。  
选胜直宜寻美景，命俦须是择吾徒。  
乐闲本属闲人事，又与偷闲事更殊。  

邵雍　闲适吟  
六尺眼前安乐身，四时争忍负佳辰。  
温凉气候二八月，道义宾朋三五人。  
量力杯盘随草具，开怀语笑任天真。  
劝君似此清闲事，虽老何须更厌频。  

邵雍　闲适吟  
莫将真气助忧伤，愤死英豪世更长。  
陌上虽多马跳躣，天边亦有凤翱翔。  
三千宾磨圭角，百二山河拥剑铓。  
等是一场春梦过，自馀恶足自悲凉。  

邵雍　闲适吟  
南窗睡起望春山，山在霏微烟霭间。  
千里难逃两眼净，百年未见一人闲。  
情如落絮无高下，心似游丝自往还。  
又恐幽禽知此意，故来枝上语绵蛮。  

邵雍　闲适吟  
谁将造化属东风，一属东风事莫穷。  
残腊也宜先作策，新正其那便要功。  
柳梢借暖浑摇软，梅萼偷春半露红。  
安得向时情意在，轻衫撩乱少年中。  

邵雍　闲行  
园圃正萧然，行吟远泽边。  
风惊初社后，叶坠未霜前。  
衰草衬斜日，暮云扶远天。  
何当见真象，止可入无言。  

邵雍　闲行吟  
长忆当年归弊庐，未尝三径草荒芜。  
欲为天下屠龙手，肯读人间非圣书。  
否泰悟来知进退，乾坤见了识亲疏。  
自从会得环中意，闲气胸中一点无。  

邵雍　闲行吟  
投吴走越觅青天，殊不知天在眼前。  
开眼见时犹有病，举头寻处更无缘。  
颜渊正在如愚日，孟子方当不动年。  
安得功夫游宝肆，爱人珠贝重忧钱。  

邵雍　闲行吟  
买卜稽疑是买疑，病深何药可能医。  
梦中说梦重重妄，床上安床叠叠非。  
列子御风徒有待，夸夫逐日岂无疲。  
劳多未有收功处，踏尽人间闲路岐。  

邵雍　闲吟  
忽忽闲拈笔，时时乐性灵。  
何尝无对景，未始便忘情。  
句会飘然得，诗因偶尔成。  
天机难状处，一点自分明。  

邵雍　闲吟四首  
平生如仕官，随分在风波。  
所损无纪极，所得能几何。  
既乖经世虑，尚可全天和。  
樽中有酒时，且饮复且歌。  

邵雍　闲吟四首  
予年四十七，已甫知命路。  
岂意天不绝，生男始为父。  
且免散琴书，敢望大门户。  
万中尽如此，何用过忧惧。  

邵雍　闲吟四首  
居洛八九载，投心唯二三。  
相逢各白首，共坐多清谈。  
人事已默定，世情曾久谙。  
酒行勿相逼，徐得奉醺酣。  

邵雍　闲吟四首  
欲有一瓢乐，曾无二顷田。  
丹诚未贯日，白发已华颠。  
云意寒尤淡，松心老益坚。  
年来疏懒甚，时忆旧林泉。  

邵雍　闲中吟  
闲中气味长，长处是仙乡。  
富有林泉乐，清无市井忙。  
烂游千圣奥，醉拥万花香。  
莫作伤心事，伤心易断肠。  

邵雍　闲中吟  
闲中气味真，真处是天民。  
富有林泉乐，清无市井尘。  
烂游千圣奥，醉拥万花春。  
莫作伤心事，伤心愁杀人。  

邵雍　闲中吟  
闲中气味全，全处是天仙。  
富有林泉乐，清无市井喧。  
烂观千圣奥，醉拥万花妍。  
莫作伤心事，伤心事好旋。  

邵雍　闲坐吟  
当年计过之，今日事难随。  
天命不我佑，云山聊自怡。  
无何缘淡薄，遂得造希夷。  
却欲嗤真宰，劳劳应不知。  

邵雍　县尉廨宇莲池  
县尉小斋前，水清池有莲。  
岂唯观菡萏，兼可听潺湲。  
宛类江湖上，殊非尘土边。  
古人用心处，料得不徒然。  

邵雍　相笑  
白云耕叟说方知，遥指西南旧殿基。  
更有笑人君不见，道傍桥是墓前碑。  

邵雍　逍遥吟  
吾道本来平，人多不肯行。  
得心无后味，失脚有深坑。  
若未通天地，焉能为死生。  
向其间一事，须是自诚明。  

邵雍　逍遥吟  
人生忧不足，足外更何求。  
吾生虽未足，亦也却无忧。  
天和将酒养，真乐用诗勾。  
不信年光会，催人早白头。  

邵雍　逍遥吟  
夜入安乐窝，晨兴饮太和。  
穷神知道泰，养素得天多。  
日月任推眜，山川徒琢磨。  
欲求为此者，到了是谁何。  

邵雍　逍遥吟  
何事感人深，求之无处寻。  
两仪长在手，万化不关心。  
石里时藏玉，砂中屡得金。  
分明难理会，须索入沉吟。  

邵雍　小车初出吟  
物外洞天三十六，都疑布在洛阳中。  
小车春暖秋凉日，一日止能移一宫。  

邵雍　小车六言吟  
昔人乘车是常，今见乘车仓皇。  
既有前车戒慎，岂无覆辙克庄。  
将出必用茶饮，欲登先须道装。  
轸边更挂诗帙，辕畔仍悬酒缸。  
轮缓为移芳草，盖低因碍垂杨。  
水际尤宜称审，花间更要安详。  
朝出频经履道，晚归屡过平康。  
春重纵观明媚，秋深饫看丰穰。  
五凤楼前月色，天津桥上风凉。  
金谷园中流水，魏王堤外修篁。  
静处光阴最好，闲中气味偏长。  
所经莫不意得，所见无非情忘。  
或见农人拥耒，或见蚕女求桑。  
或见蘼芜遍野，或见蒺藜满墙。  
或见荆棘茂密，或见芝兰芬芳。  
或见鸡豚狗彘，或见雕鹗鸾凰。  
恶者既不见害，善者固无相伤。  
华岳三峰岌巌，黄陂万顷汪洋。  
不为虚作男子，无负闲居洛阳。  
天地精英多得，尧夫老去何妨。  

邵雍　小车行  
喜醉岂无千日酒，惜春远有四时花。  
小车行处人欢喜，满洛城中都似家。  

邵雍　小车吟  
有客无知，唯知有家。  
有家能归，其归非遐。  
灵台莹静，天壤披葩。  
书用大笔，出乘小车。  
身为男子，生于中华。  
又居洛阳，为幸何多。  
天地中央，帝王贞宅。  
汉唐遗烈，气象自佳。  
圣贤区宇，士人渊薮。  
仁义场圃，闻见无涯。  
里巷相切，亲朋相过。  
人疑日驭，我谓星查。  
或游金谷，或泛月波。  
或经履道，或过铜驼。  
进退云水，舒卷烟霞。  
揄扬风月，抬帖莺花。  
性喜饮酒，饮喜微酡。  
饮未微酡，口先吟哦。  
吟哦不足，遂及浩歌。  
浩歌不足，无可奈何。  

邵雍　小车吟  
自从三度绝韦编，不读书来十二年。  
大{上敝下瓦}子中消白日，小车儿上看青天。  
闲为水竹云山主，静得风花雪月权。  
俯仰之间无所愧，任他人谤似神仙。  

邵雍　小车吟  
春暖未若热，秋凉未甚寒。  
小车随意出，所到即成欢。  

邵雍　小车吟  
春暖秋凉兼景好，年丰身健更时和。  
如茵草上轻轻碾。似锦花间慢慢拕。  

邵雍　小春天  
八月小春天，如人强少年。  
偷生诚有谓，却老固无缘。  
既有神仙术，能回草木妍。  
安知太平日，不得似尧夫。  

邵雍　小道吟  
艺虽小道，事亦系人。  
苟不造微，焉能入神。  

邵雍　小圃逢春  
随分亭栏亦弄妍，不妨闲停酒垆边。  
夜簷静透花间月，昼户晴生竹外烟。  
事到悟来全偶尔，天教闲去岂徒然。  
壶中日月长多少，烂占风光十二年。  

邵雍　小圃睡起  
门外似深山，天真信可还。  
轩裳奔走外，日月往来间。  
有水园亭活，无风草木闲。  
春禽破幽梦，枝上语绵蛮。  

邵雍　小人吟  
小人无节，弃本逐末。  
喜思其与，怒思其夺。  

邵雍　小人吟  
小人无耻，重利轻死。  
不畏人诛，岂顾物议。  

邵雍　小园逢春  
小隐园中百本花，各随红紫发新芽。  
东君见借阳和力，不减公侯富贵家。  

邵雍　晓事吟  
晓物情人为晓事，知时态者号知人。  
知人失后却成害，晓事过时还不淳。  

邵雍　晓物吟  
晓物情人为晓事，知时态者号知人。  
知人浅后却成害，晓事过归还不淳。  
铅锡点金终是假，丹青画马妄求真。  
奈何近世人多爱，恶紫之心殊未申。  

邵雍　蝎蛇吟  
蛇毒远于生，蝎毒近于死。  
蛇蝎虽不同，其毒固无异。  
蛇以首中人，蝎以尾用事。  
奈何天地间，畏首又畏尾。  

邵雍　邪正吟  
贤人好正，奸人好邪。  
好邪则竞，好正则和。  

邵雍　谢安之少卿用始知安是道梯阶  
窝名安乐直堪咳，臂痛头风接续来。  
恰见安之便安乐，始知安是道梯阶。  

邵雍　谢伯淳察院用先生不是打乖人  
经纶事业须才者，燮理功夫有巨臣。  
安乐窝中闲偃仰，为知不是打乖人。  

邵雍　谢城南张氏弟兄冒雪载肴酒见过  
久旱几逾冬，川守祈未得。  
雁行联镳来，佳雪遽盈尺。  
酒面生红光，客心喜何极。  
上夜离天津，天津陡岑寂。  

邵雍　谢傅钦之学士见访  
长莫长于天，大莫大於地。  
天地尚有极，自馀安足计。  
世态非一朝，人情止于是。  
以至立殊功。无非借巨势。  
适会在其间，慎勿强生事。  
虽严似雪霜，无改如松桂。  
方惜久离阔，却喜由道义。  
相别二十年，犹能记憔悴。  

邵雍　谢富丞相招出仕二首  
相招多谢不相遗，将谓胸中有所施。  
若进岂能禁吏责，既闲安用更名为。  
愿同巢许称臣日，甘老唐虞比屋时。  
满眼清贤在朝列，病夫无以系安危。  

邵雍　谢富丞相招出仕二首  
欲遂终焉老闲计，未知天意果如何。  
几重轩冕酬身贵，得似云山到眼多。  
好景未尝无兴咏，壮心都已入消磨。  
鵷鸿自有江湖乐，安用区区设网罗。  

邵雍　谢富相公见示新诗一轴  
通衢选地半松筠，元老辞荣向盛辰。  
多种好花观物体，每斟醇酒发天真。  
清朝将相当年事，碧洞神仙今日身。  
更出新诗二十首，其间字字敌阳春。  

邵雍　谢富相公见示新诗一轴  
文章天下称公器，诗在文章更不疏。  
到性始知真气味，入神方见妙功夫。  
闲将岁月观消长，静把乾坤照有无。  
辞比离骚更温润，离骚其奈少宽舒。  

邵雍　谢君贶宣徽用少微今已应星文  
一字诗中羲未分，少微今已应星文。  
闲人早是无凭据，更兴闲人开后门。  

邵雍　谢君实端明惠牡丹  
霜台何处得奇葩，分送天津小隐家。  
凴　讶山妻忽惊走，寻常只惯插葵花。  

邵雍　谢君实端明惠山蔬八品  
八品山蔬尽药萌，何山采得各标名。  
山翁惊受霜台贶，即命山妻亲自烹。  

邵雍　谢君实端明诗  
人说昆化多美玉，世传沧海有明珠。  
世传人说恐无剧，今我家藏乃不虚。  

邵雍　谢君实端明用只将花卉记冬春  
有时自问自家身，莫是羲皇已上人。  
日往月来都不记，只将花卉记冬春。  

邵雍　谢开叔司封用无事求得最多  
客问人间事若何，尧夫对曰不知佗。  
居林之下行林下，无事无求得最多。  

邵雍　谢寗寺丞惠希夷罇  
仙掌峰峦峭不收，希夷去后遂无俦。  
能斟时事高抬头，善酌人情略拨头。  
画虎不成心尚在，悲麟无应泪横流。  
悟来不必多言语，赢得清闲第一筹。  

邵雍　谢判府王宣徽惠酒  
自得花枝向远邻，只忧轻负一番春。  
无何宠贶酒双榼，少室山人遂不贫。  

邵雍　谢人惠笔  
爱重寄文房，殷勤谢远将。  
兔毫刚且健，筠管直而长。  
静录新诗藁，闲抄旧药方。  
自馀无所用，足以养锋铓。  

邵雍　谢人惠石笋  
谁将天柱峰，快刀割一半。  
泉漱痕微清，云抱色犹见。  
权门不能移，富室不能转。  
则予何人哉，当阎君之献。  

邵雍　谢商守宋郎中寄到天柱山户帖仍依元韵  
商於飞到一符新，遂已平生分外亲。  
尤喜紫芝先入手，西南天柱与天邻。  

邵雍　谢商守宋郎中寄到天柱山户帖仍依元韵  
初心本欲践臣邻，帝里司回斗柄春。  
今日得居天柱下，不忧先有夜行人。  

邵雍　谢商守宋郎中寄到天柱山户帖仍依元韵  
不将生杀奏严宸，却抱烟岚学隐沦。  
多谢史君虚右席，重延天柱一山人。  

邵雍　谢商守宋郎中寄到天柱山户帖仍依元韵  
一簇烟岚鏁乱云，孤高天柱好栖真。  
从今便作西归计，免向人间更问津。  

邵雍　谢商守宋郎中寄到天柱山户帖仍依元韵  
无成麋鹿久同群，占籍恩深荷史君。  
万古千今名与姓，得随天柱数峰存。  

邵雍　谢寿安簿寄锦屏山下所失剪刀  
江夏尚能悲坠履，少原唯解泣遗{上竹下替}。  
一刀所失安足系，不那久经人用心。  

邵雍　谢寿安县惠神林山牒  
西南有山高崔嵬，乱峰围绕如蓬莱。  
中间有地可容足，泉甘木茂无尘埃。  
诸君之意一何厚，协谋判给如风雷。  
天津八月水波定，便可乘查观一回。  

邵雍　谢宋推官惠白牛  
毛如霜雪眼如朱，耳角方齐三尺馀。  
状异不将耕旷土，性驯宜用驾安车。  
水边牧处龙能扰，月下牵时兔可驱。  
从此洛阳图{左巾右登}上，丹青人更著功夫。  

邵雍　谢王谏议见思吟  
西斋前后半松筠，万虑澄余始见真。  
不谓天光明净处，又能时忆旧交亲。  

邵雍　谢西台张元伯雪中送诗  
洛城雪片大如手，炉中无火樽无酒。  
凌晨有人来打门，言送西台诗一首。  

邵雍　谢彦国相公和诗用醉和风雨夜深归  
道堂闲话俠多时，尘外杯觞不浪飞。  
初上小车人已静，醉和风雨夜深归。  

邵雍　谢圆益上人惠诗一卷  
览公诗十首，起我意何多。  
似药驱疑疾，如茶滌睡魔。  
月当松皎洁，山隔水嵯峨。  
明日如无事，天津可再过。  

邵雍　谢郑守王密学惠酒  
堂堂大府来新酒，密密小园开好花。  
此日饮之红树下，还惊不称野人家。  

邵雍　心安吟  
心安身自安，身安室自宽。  
心与身俱安，何事能相干。  
谁谓一身小，其安若泰山。  
谁谓一室小，宽如天地间。  

邵雍　心耳吟  
意亦心所至，言须耳所闻。  
谁云天地外，别有好乾坤。  

邵雍　心迹吟  
圣人了心，贤人了迹。  
了心无穷，了迹无极。  

邵雍　辛酸吟  
辛酸既不为中味，商徵如何是正音。  
举世未能分曲直，使谁为主主心平。  

邵雍　新春吟  
多病筋骸五十二，新春犹得共衔杯。  
践形有说常希孟，乐内无功可比回。  
燕去燕来徒自苦，花开花谢漫相催。  
此心不为人休戚，二十年来已若灰。  

邵雍　新居成呈刘君玉殿院  
履道坊南竹径脩，绿杨阴里水分流。  
众贤买得澄心景，独我居为养志秋。  
若比陈门成已僣，苟陪颜巷亦堪忧。  
无端风雨虽狂暴，不信能凌沉隐侯。  

邵雍　新正吟  
蘧瑗知非日，宣尼读易年。  
人情止于是，天意岂徒然。  
立事情尤倦，思山兴益坚。  
谁能同此志，相伴老伊川。  

邵雍　兴亡吟  
孙陈李三人，亡国体相似。  
虽然少有文，何复语英气。  

邵雍　兴亡吟  
曹刘孙三人，兴国体相惟。  
虽然小有才，何复语命世。  

邵雍　刑名吟  
君子多近名，小人多近刑。  
善恶有异同，一归与任情。  

邵雍　行止吟  
时止则须止，时行则可行。  
时行与时止，人力莫经营。  

邵雍　杏香花  
客说河州事，经营杳未涯。  
讶予独无语，贪嗅杏香花。  

邵雍　性情吟  
践形治性，践迹治情。  
贤人践迹。圣人践形。  

邵雍　性情吟  
君子任性，小人任情。  
任性则近，任情则远。  

邵雍　旋风吟二首  
安有太平人不平，人心平处固无争。  
棋中机械不愿看，琴里语言时喜听。  
少日挂心唯帝典，老年留意只义经。  
自知别得收功处，松桂隆冬始见青。  

邵雍　旋风吟二首  
松桂隆冬始见青，蒿莱盛夏说能荣。  
光阴去后绳难系，利害在有人必争。  
万事莫於疑处动，一身常向吉中行。  
人心相去无多远，安有太平人不平。  

邵雍　选官图  
虚名虚利太无端，自方□□寸进难。  
大抵人生只如此，采来谁不做高官。  

邵雍　学佛吟  
饱食丰衣不易过，日长时节奈愁何。  
求名少日投宣圣，怕死老年亲释迦。  
妄欲断缘缘愈重，徼求去病病还多。  
长江一片常如練，幸自无风又起波。  

邵雍　薰蕕吟  
善恶之间，薰蕕可究。  
近薰必香，近蕕必臭。  

邵雍　训世孝弟诗十首  
子孝亲兮弟敬哥，休残骨肉起风波。  
劬劳恩重须当报，手足情深要取和。  
公艺同居今古罕，田真共处子孙多。  
如斯遐迩皆称美，子孝亲兮弟敬哥。  

邵雍　训世孝弟诗十首  
子孝亲兮弟敬哥，怡声下气与谦和。  
难兄难弟名偏重，孝子贤孙贵自多。  
负米尚难为薄养，读书宁不擢高科。  
仲由陈纪皆如此，子孝亲兮弟敬哥。  

邵雍　训世孝弟诗十首  
子孝亲兮弟敬哥，训贤妯娌事翁婆。  
好遵孟母三迁教，须读张公百忍歌。  
孝友睦{渊换女旁}兼任恤，智仁圣义与中和。  
当时曾子同杨博，子孝亲兮弟敬哥。  

邵雍　训世孝弟诗十首  
子孝亲兮弟敬哥，光阴掷过疾如梭，  
庭闱乐处儿孙乐，兄弟和时妯娌和。  
孝弟传家名不朽，金银满櫃富如何。  
要知美誉传今古，子孝亲兮弟敬哥。  

邵雍　训世孝弟诗十首  
子孝亲兮弟敬哥，天时地利与人和。  
莫言世事常如此，堪叹人生有几何。  
满眼繁华何足贵，一家安乐值钱多。  
奇哉让梨并怀橘，子孝亲兮弟敬哥。  

邵雍　训世孝弟诗十首  
子孝亲兮弟敬哥，晨昏定省莫蹉跎。  
一门孝友真难得，百岁光阴最易过。  
和乐且耽宜自翕，彝伦攸叙在谦和，  
班衣舞罢埙篪奏，子孝亲兮弟敬哥。  

邵雍　训世孝弟诗十首  
子孝亲兮弟敬哥，丈夫休听室人唉。  
眼前金帛毋嫌少，膝下儿孙不厌多。  
但得家和贫也好，若教不义富如何。  
王韩孝友垂青史，子孝亲兮弟敬哥。  

邵雍　训世孝弟诗十首  
子孝亲兮弟敬哥，休伤和气忿争多。  
偏生嫉妒偏艰窘，暗积私房暗折磨。  
不孝自然生忤逆，无仁实是出妖魔。  
但闻孝弟传千古，子孝亲兮弟敬哥。  

邵雍　训世孝弟诗十首  
子孝亲兮弟敬哥，莫因微利遽伤和。  
黄金柜内休嫌少，阴德冥中要积多。  
私曲岂知公直在，刚强无奈善柔何。  
古今简籍多名誉，子孝亲兮弟敬哥。  

邵雍　训世孝弟诗十首  
子孝亲兮弟敬哥，吁嗟分拆听搬唉。  
囊中财物他嫌少，祖上田园你要多。  
夫妇眼前虽快乐，儿孙日后恐消磨。  
何如孝弟亲乡党，子孝亲兮弟敬哥。  

邵雍　训世孝弟诗十一首  
每日清晨一炷香，谢天谢地谢三光。  
所求处处田禾热，惟愿人人寿命长。  
国有贤臣安社稷，家无逆子恼爹娘。  
四方平静干戈息，我若贫时也不妨。  

邵雍　延福坊李太博乞园池诗  
宣威十九次高牙，奕叶功臣旧将家。  
清世辞荣归里第，白头行乐过年华。  
杯盈香醑浮春水，曲度新声出靓花。  
如此园池如此寿，儿孙满眼庆无涯。  

邵雍　言默吟  
当默用言言是垢，当言任默默为尘。  
当言当默都无任，尘垢何由得到身。  

邵雍　言行吟  
能言未是难，行得始为艰。  
须是真男子，方能无厚颜。  

邵雍　言行吟  
言不失仁，行不失义。  
自天佑之，吉无不利。  
言与仁背，行与义乖。  
天且不佑，人能行哉。  
有商君者，贼义残仁。  
为法自弊，车分其身。  
始知行义修仁者，便是延年益寿人。  

邵雍　言语吟  
一语便喜处，千言益怒时。  
既因言语合，却为语方离。  

邵雍　演绎吟  
万事入沉吟，其来味更深。  
虽然曾过眼，须是更经心。  
过眼未尽见，经心肯尽寻。  
尽寻能得见，方始是真金。  

邵雍　演绎吟  
何者是真金，真金入骨沉。  
饱曾经煅炼，足得不沉吟。  
到手何须眼，行身敢放心。  
放心然后乐，天下有知音。  

邵雍　演绎吟  
何者谓知者，知音只在心。  
肝脾无效验，锺鼓漫搜寻。  
既若能开物，何须更鼓琴。  
来仪非为凤，只是感人深。  

邵雍　演绎吟  
何者谓来仪，来仪意不低。  
有身皆衎衎，无物不熙熙。  
一国若一物，四方犹四支。  
巍巍乎尧舜，何得而名之。  

邵雍　燕堂即事  
川上数峰青，林间一水明。  
闲云无定体，幽鸟不知名。  
游侣既非约，归期莫计程。  
锱铢人世事，休强作威狞。  

邵雍　燕堂暑饮  
燕堂通高明，簷依断崖嵚。  
凉风来松梢，清泉飞竹阴。  
佳果间红绿，旨酒随浅深。  
却思陎阾间，郁蒸不可任。  

邵雍　燕堂闲坐  
天网疏难漏，世网密莫通。  
我心久不动，一脱二网中。  
高竹漱清泉，长松迎清风。  
此时逢此景，正与此心同。  

尧夫何所有  
尧夫何所有，一色得天和。  
夏住长生洞，冬居安乐窝。  
莺花供放适，风月助吟哦。  
窃料人间乐，无如我最多。  

邵雍　尧夫吟  
尧夫吟，天下拙。  
来无时，去无节。  
如山川，行不彻。  
如江河，流不竭。  
如芝兰，香不歇。  
如箫韶，声不绝。  
也有花，也有雪，  
也有风，也有月。  
又温柔，又峻烈，  
又风流，又激切。  

邵雍　药轩  
山里药多人不识，夫君移植更标名。  
果能医得人间病，红紫何妨好近楹。  

邵雍　野轩  
一轩名野非尘境，嵩少烟岑送好风。  
日月岁时都属已，更於何处觅壶中。  

邵雍　一春吟  
一春九十日，几雨占几半。  
花好不成观，心狂未能按。  

邵雍　一等吟  
欲出第一等言，须有第一等意。  
欲为第一等人，须作第一等事。  

邵雍　一言感人  
为女不嫁，为士不官。  
齐人一言，田子辞焉。  

邵雍　伊川吟  
休嗟流年随逝水，但将清景逐闲情。  
山河天下从来广，日月林间长自明。  
幸有园林供笑傲，岂无诗酒乐升平。  
如何更得烟霞侣，好向伊川老此生。  

邵雍　依韵答友人  
百万貔貅动塞尘，朝廷委寄不轻人。  
胡儿生事虽然浅，国士尽忠须是纯。  
陇上悲歌应愤惋，林间酣饮但酸辛。  
欲陈一句好言语，只恐相知未甚真。  

邵雍　依韵答字之少卿  
叠巘如屏四面开，可堪虚使乱云堆。  
已曾同赏花无限，须约共游山几回。  
未老秋光诗拥笔，乍凉天气酒盈杯。  
轻风早是得人喜，更向芰荷深处来。  

邵雍　依韵和陈成伯著作长寿雪会  
琼苑群花一夜新，瑶台十二玉为尘。  
城中竹叶涌增价，坐上杨花盛学春。  
时会梁园皆墨客，谁思姑射有神人。  
馀粮岂止千仓望，盈尺仍宜莫厌频。  

邵雍　依韵和陈成伯著作史馆园会上作  
竹绕长松松绕亭，令人到此骨毛清。  
梅梢带雪微微拆，水脉连冰湱湱鸣。  
残腊岁华无柰感，半醺襟韵不盛情。  
谁怜相国名空在，吾道何如必可行。  

邵雍　依韵和淮南宪张司封  
庭梧叶半黄，篱菊初受霜。  
向晚意不快，把酒西南望。  
望君不见君，但见鸿南翔。  
正欲思寄书，自成书数行。  

邵雍　依韵和君实端明惠酒  
春风吹雪乱飘颻，林下如何更寂寥。  
霜宪威稜正难犯，小人当贶是难消。  

邵雍　依韵和君实端明洛滨独步  
冠盖纷纷塞九衢，声名相轧在前呼。  
独君都不将为事，始信人闻有丈夫。  

邵雍　依韵和君实端明洛滨独步  
风背河声近亦微，斜阳淡泊隔云依。  
一双白鹭来烟外，将下沙头又却飞。  

邵雍　依韵和刘职方见赠  
造物工夫意自深，从吾所乐是山林。  
少因多病不干禄，老为无才难动心。  
花月静时行水际，蕙风午上卧松阴。  
闲窗一觉从容睡，愿当封侯与赐金。  

邵雍　依韵和任司封见寄吟  
王侯贵盛不胜言，图画中山得一观。  
不似夫君行坐看，贪嵩又更爱天坛。  

邵雍　依韵和任司封见寄吟  
高楼百尺破危空，天淡云闲看帝功。  
更上一层情未快，思君不见见乔嵩。  

邵雍　依韵和任司封见寄吟  
辞麾来此住云霄，闻健登临肯惮劳。  
紫陌事多都不见，家山围绕是嵩高。  

邵雍　依韵和三王少卿同过弊庐  
洛中诗有社，马上句如神。  
白首交情重，黄花节物新。  
见过心可荷，知愧道非淳。  
寂寞西风里，身闲半古人。  

邵雍　依韵和寿安尹尉有寄  
不向红尘浪着鞭，殊无才业合时贤。  
本酬壮志都无效，欲住青山却有缘。  
翠竹阴中开缥帙，白云堆里揖飞泉。  
锦屏正与溪南对，他日从游子子传。  

邵雍　依韵和宋都官惠鬯棕拂子  
洛邑从来号别都，能容无状久安居。  
众蚊多少成雷处，一拂何由议扫除。  

邵雍　依韵和田大卿见赠  
日日步家园，清风不着钱。  
城中得野景，竹下弄飞泉。  
自愿无嗟若，何妨养浩然。  
却惭天下士，语道未忘筌。  

邵雍　依韵和王安之判监少卿  
人行一善已为忧，何况夫君百行修。  
曩日慈闱贪眷恋，多年官路不追求。  
官才少列辜清德，职异上庠尊白头。  
洛社逾时阻相见，许多欢意却还休。  

邵雍　依韵和王安之卿六老诗仍见率成七  
六老皤然鬓似霜，纵心年至又非狂。  
园池共避何妨胜，樽俎相欢未始忙。  
杖履烂游千载运，衣巾浓惹万花香。  
过从见率添成七，况复秋来亦渐凉。  

邵雍　依韵和王安之卿六老诗仍见率成七  
六老相陪卿与郎，闲曹饶却不清狂。  
过从无事易成乐，职局向人难道忙。  
烟柳{左女右歠}垂低更绿，露桃红裛暖仍香。  
乘春醉卧花阴下，恰到花阴别是凉。  

邵雍　依韵和王安之卿六老诗仍见率成七  
六翁谁让少年场，老不羞不任意狂。  
同向静中观物动，共於闲处看人忙。  
天心月满蟾蜍动，水面风微{上艹下函}萏香。  
肯信人间有忧事，新醅正熟初凉。  

邵雍　依韵和王安之卿六老诗仍见率成七  
六人相聚会时康，着甚来由不放狂。  
遍地园林同已有，满天风月助诗忙。  
文章高摘汉唐艳，骚雅浓薰李杜香。  
水际竹边闲适处，更无尘事只清凉。  

邵雍　依韵和王安之卿六老诗仍见率成七  
六客同游一醉乡，又非流俗所言狂。  
追游共喜清平久，唱和争寻惊策忙。  
荐酒月披林果熟，发茶金谷井泉香。  
千年松下麾谈尘，襟袖无风亦自凉。  

邵雍　依韵和王安之卿六老诗仍见率成七  
见率野人成七老，野人唯解野疏狂。  
编排每日清吟苦，趁辩递年闲适忙。  
夏末喜尝新酒味，春初爱嗅早梅香。  
问君何故须如此，不奈心头一点凉。  

邵雍　依韵和王安之卿六老诗仍见率成七  
林下狂歌不帖腔，帖腔安得谓之狂。  
小车行处莺花闹，大笔落时神鬼忙。  
门掩柴荆陎阾远，墙开瓮牖薜萝香。  
一般天下难寻物，洛浦清风拂面凉。  

邵雍　依韵和王安之少卿见戏安之非是弃尧夫吟  
安之殊不弃尧夫，亦恐傍人有厚诬。  
开叔当初言得罪，希淳在后说无辜。  
悄然情意都知旧，划地杯盘又见呼。  
始信岁寒心未替，安之殊不弃尧夫。  

邵雍　依韵和王安之少卿秋约吟  
升沉恶足论，事体到头均。  
一片蓬蒿地，千年云水身。  
收成时正好，寒暖气初匀。  
自此过从乐，诸公莫厌频。  

邵雍　依韵和王安之少卿谢富相公诗  
宠辱见多恶足惊，出尘远喜自诚明。  
闲中气象乾坤大，静处光阴宇宙清。  
素业经纶无少愧，全功夫地不虚生。  
野人何幸逢昌运，一百馀年天下平。  

邵雍　依韵和王不疑少卿见赠  
不把忧愁累物华，光阴过眼疾如车。  
以平为荣忝知分，待足求安恐未涯。  
食罢有时寻蕙圃，睡馀无事访僧家。  
天津风月胜他处，长是思君共煮茶。  

邵雍　依韵和王不疑少卿招饮  
经难忆浮丘，吾乡足胜游。  
风前惊白发，雨后喜新秋。  
仕官情虽薄，登临兴未休。  
人间浪忧事，都不到心头。  

邵雍　依韵和吴传正寺丞见寄  
五十年来读旧书，世间应笑我迂疏。  
因思偊女忘今古，遂悟轮人致疾徐。  
道业未醇诚可病，生涯虽薄敢言虚。  
时和受赐已多矣，安有胸中不晏知。  

邵雍　依韵和张静之少卿惠文房三物  
文房三物品皆精，报谢愁无秀句成。  
欲状升平在歌颂，奈何才不逮升平。  

邵雍　依韵和张元伯职方岁除  
及正四十六，老去耻无才。  
残腊方回律，新春又起灰。  
非唯忘利禄，况复外形骸。  
白发已过半，光阴任自催。  

邵雍　依韵和张子坚太博  
八载相逢恨未平，如何别酒又还倾。  
虽惭坦率珠多类，却识清和玉有声。  
处世当为天下士，赏花须是洛阳城。  
也知今古真男子，造化功夫不易生。  

邵雍　依韵和浙宪任度支  
官路寻真已得真，可堪轻负洛城春。  
江湖想望三千里，休使乡朋想望频。  

邵雍　依韵和镇戎倅龚章屯田  
十五年前初见君，见君情意便如亲。  
虽然林下无他事，不那心间思故人。  
万物比之论至底，丹诚到了总输真。  
过从洛社胜诸处，何日能来共卜邻。  

邵雍　依韵寄成都李希淳屯田  
思君君未还，君恋蜀中官。  
白首虽知倦，清衷宜自宽。  
花时难得会，蚕市易成欢。  
莫叹归休晚，生涯若未完。  

邵雍　依韵谢登封刘李裴三君见约游山  
诸公见约往嵩前，重走新诗各一篇。  
摆落尘埃非敢后，访寻云水柰输先。  
三阳宫近丛幽石，万岁峰高羃紫烟。  
多少胜游俱未到，愿陪仙躅共攀缘。  

邵雍　依韵谢任司封寄逍遥枕吟  
夫君惠我逍遥枕，恐我逍遥蹟未超。  
形体逍遥终未至，更和魂梦与逍遥。  

邵雍　疑信吟  
人无轻信，事无多疑。  
轻信招釁，多疑招离。  

邵雍　义利吟  
意不若义，义不若利。  
利之使人，能忘生死。  
利不若义，义不若意。  
意之使人，能动天地。  

邵雍　义利吟  
贲於丘园，束帛戈戈。  
义既在前，利在其间。  
舍尔灵龟，归我朵颐。  
义既失之，利何能为。  
尚义必让，君子道长。  
尚利必争，小人道行。  

邵雍　义利吟  
君子尚义，小人尚利。  
尚利则乱，尚义则治。  

邵雍　义利吟  
人作者事，天命者时。  
时来易失，事去难追。  

邵雍　忆梦吟  
心足而家贫，体疏而情亲。  
开襟知骨瘦，发语见天真。  

邵雍　忆昔吟  
忆昔初书大字时，学人饮酒与吟诗。  
苟非益友推金石，四十五年成一非。  

邵雍　议论吟  
事苟非，自有异。  
事苟是，安有二。  

邵雍　异同吟  
俊快伤灭裂，厚重伤滞泥。  
趋造随所尚，不免有同异。  
异同必为非，同已必为是。  
是非战异同，终身不知义。  

邵雍　逸书吟  
丹山谁道凤为巢，事下吾能见九苞。  
逸句得时如虎变，大篇成处若神交。  
千端蜀锦新番样，万树春华暖弄稍。  
天马无踪周八极，但临风月镫相敲。  

邵雍　意尽吟  
意尽于物，言尽于诚。  
矫情镇物，非我所能。  

邵雍　意外吟  
事出意外，人难智求。  
自非妄动，恶用多愁。  
既有误中，宁无暗投。  
能知此说，天下何忧。  

邵雍　意未萌于心  
意未萌于心，言未出诸口。  
神莫得而窥，人莫得而咎。  
君子贵慎独，上不愧屋漏。  
人神亦吾心，口自处其后。  

邵雍　因何吟  
梅因何而酸，盐因何而鹹。  
茶因何而苦，荠因何而甘。  

邵雍　阴阳吟  
阳行一，阴行二。  
一主天，二主地。  
天行六，地行四。  
四主形，六主气。  

邵雍　饮酒吟  
时时醇酒饮些些，颐养天和以代茶。  
无雨将成大凶岁，负城非有好生涯。  
身居畎亩须忧国，事委男儿尚恤家。  
人间老来何长进，鉴中添得鬓边华。  

邵雍　应龙吟  
龙者阳类，与时相须。  
首出庶物，同游六虚。  
能潜能见，能吸能呼。  
能大能小，能有能无。  

邵雍　影论吟  
性在体内，影在形外。  
必往体随，形行影会。  
体性不存，形影安在。  
影外之言，曾何足怪。  

邵雍　咏世  
福艺俱全不可逃，无能无福谩徒劳。  
福微艺广终须贵，靠福无能久不高。  

邵雍　忧梦吟  
至人无梦，圣人无忧。  
梦为多想，忧为多求。  
忧既不作，梦来何由。  
能知此说，此外何修。  

邵雍　忧喜吟  
大喜与大忧，二者莫能寐。  
二者若能寐，何忧事不治。  

邵雍　幽明吟  
明有日月，幽有鬼神。  
日月照物，鬼神依人。  
明由物显，幽由人陈。  
人物不作，幽明何分。  

邵雍　由听吟  
由听而失，以听为宾。  
而今而后，何复信人。  

邵雍　游海棠西山示赵彦成  
东风吹雨过溪门，白白朱朱乱远村，  
滩石已无回棹势，岸枫犹出系船痕。  
时危不厌江山僻，客好惟知笑语温。  
莫上南冈看春色，海棠花下却销魂。  

邵雍　游龙门  
江天无少异，幽鸟下清沙。  
路去山形断，川回渡口斜。  
龛岩千万穴，店舍两三家。  
清影四时好，都城况不赊。  

邵雍　游洛川初出厚载门  
初出都门外，西南指洛陬。  
山川开远意，天地挂双眸。  
村落桑榆晚，田家禾黍秋。  
民间有此乐，何必待封侯。  

邵雍　游山二首  
洛川多好山，伊川多美竹。  
游既各有时，虽频无倦目。  
贫清非伤廉，渎幽不为辱。  
麋鹿不害人，心无害麋鹿。  

邵雍　游山二首  
二室多好峰，三川多好云。  
看之不知倦，和气潜生神。  
一虑若动荡，万事从纷纭。  
人言无事贵，身为无事人。  

邵雍　游山三首  
城邑久居心自倦，闉阛才出眼先明。  
龙门看尽伊川景，女几听残洛水声。  
太室观余红日旭，天坛望罢白云生。  
此身已许陪真侣，不为锱铢起重轻。  

邵雍　游山三首  
春尽登临正得宜，人情天气两融怡。  
泛舟伊水风回夜，垂钓溪门月上时。  
逸与剧凭诗放肆，病躯唯仰酒扶持。  
浮生日月无多子，忍向其间更敛眉。  

邵雍　游山三首  
乐则行之忧则违，大都知命是男儿。  
至微功业人难必，儘好云山我自怡。  
休掸烟岚虽远处，且乘筋力未衰时。  
平生足外更何乐，富贵荣华过则悲。  

邵雍　有病吟  
一身如一国，有病当求医。  
病愈药便止，节宣良得宜。  

邵雍　有病吟  
身之有病，当求药医。  
药之非良，其身必亏。  
国之有病，当求人医。  
人之非良，其国必危。  
事之未急，当速改为。  
事之既急，虽悔难追。  

邵雍　有常吟  
天地有常理，日月有常明。  
四时有常序，鬼神有常灵。  
圣人有常德，小人无常情。  

邵雍　有客吟  
伊嵩有客欲无言，进退由来尽俟天。  
好静未能忘水石，乐闲非为学神仙。  
休嗟紫陌难为客，且喜清风不用钱。  
枉尺直寻何必较。此心都大不求全。  

邵雍　有时吟  
龙不冬躶，萤能夜飞。  
小人君子，而皆有时。  

邵雍　有妄吟  
作伪少阴德，饰非多隐情。  
人心虽曖昧，天道自分明。  
手足既皆露，语言安足凭。  

邵雍　又借出诗  
安乐窝中乐，娲皇笙万攒。  
自从闲借出，客到遂无欢。  

邵雍　又五首  
万物有精英，人为万物灵，  
必先详事体，然后论人情。  
气静形安乐，心闲身太平。  
伊耆治天下，不出此名生。  

邵雍　又五首  
用药似交兵，兵交岂有宁。  
求安安未得，去病病还生。  
汤剂未全补，甘肥又却争。  
何由能寿考，瑞应老人星。  

邵雍　又五首  
万物道为枢，其来类自殊。  
性虽无厚薄，理亦有精麄。  
未若人为盛，还知物有余。  
我生于此日，幸免作庸夫。  

邵雍　又五首  
曾闻不若见，曾见不如经。  
既用身经过，何烦口说行。  
改诗知化笔，醒酒识和羹。  
料得人间事，无由出此情。  

邵雍　又五首  
前有亿万年，后有亿万世。  
中间有寿人，未过百来岁。  
出口无善言，行身无善珞。  
徒有人之身，殊无人之贵。  

邵雍　又旋风吟二首  
近日衰躯有病侵，如何医药不求寻。  
轩前密叶自成幄，砌下黄花空散金。  
闲看蜜蜂由蜜意，静观巢燕垒巢心。  
非关天下知音少，自是尧夫不善琴。  

邵雍　又旋风吟二首  
自是尧夫不善琴，非关天下少知音。  
老年难做少年事，年少不知年老心。  
将养精神便静坐，调停意思喜清吟。  
如何医药不寻访，近日衰躯有病侵。  

邵雍　又一绝  
正当老辈过从日，况值高秋摇落天。  
一把黄花一樽酒，故人西去又经年。  

邵雍　又一绝  
手足恩情重，埙篪欢乐长。  
要知能忘处，坟草两荒凉。  

邵雍　又一首  
兄既名雍弟名睦，弟兄雍睦情何足。  
居常出入留一人，奉亲教子如其欲。  
慈父享年七十九，四人稚子常相逐。  
其间同戏彩衣时，堂上愉愉欢可掬。  
慈父前年忽倾逝，尔弟今年命还促。  
独予奉母引四子，日对几筵相向哭。  
不知肠有几千尺，不知泪有几千斛。  
断尽滴尽无柰何，向日恩光焉可赎。  

邵雍　与人话旧  
耳目所闻见，且言三十春。  
才更十次闰，已换一番人。  
圮族绮纨故，朱门车马新。  
从来皆偶尔，可者谓功勳。  

邵雍　宇宙吟  
宇宙在乎手，万物在乎身。  
绵绵而若存，用之岂有勤。  

邵雍　雨犯吟  
这般事业人难继，此个功夫世莫传。  
窥牖知天乃常事，不窥牖见是知天。  

邵雍　雨后天津独步  
洛阳宫殿锁晴烟，唐汉以来书可传。  
多少升沉都不见，空馀四面旧山川。  

邵雍　雨岁锦屏之游不克见郑令因以寄之  
岁岁群芳正烂开，锦屏山下赏春来。  
两年不得陪山躅，洞里仙人出未回。  

邵雍　缘饰吟  
缘饰了时称好手，作为成处是真家。  
须防冷眼入观觑，傀儡都无帐幕遮。  

邵雍　月陂闲步  
因随芳草行来远，为爱清波归去迟。  
独步独吟仍独坐，初凉天气未寒时。  

邵雍　月到梧桐上吟  
月到梧桐上，风来杨柳边。  
院深人复静，此景共谁言。  

邵雍　月窟吟  
月窟与天根，中间来往频。  
所居皆绰绰，何往不伸伸。  
投足自有定，满怀都是春。  
若无诗与酒，又似太亏人。  

邵雍　月新吟  
月新与月残，形状两相似。  
奈何人之情，初见自欢喜。  

邵雍　月夜  
雨霁风自好，秋深天未寒。  
移床就堦下，看月出林端。  
有酒欲共饮，无宾可同欢。  
他时遇良友，此景复求难。  

邵雍　灾来吟  
灾自外来，犹可消除。  
灾自内来，何由支梧。  
天人之间，内外察诸。  

邵雍　再答王宣徽  
自有吾儒乐，人多不肯循。  
以禅为乐事，又起一重尘。  

邵雍　再答王宣徽  
大达诚无碍，人人自有家。  
假花犹入念，何者谓真花。  

邵雍　再和王不疑少卿见赠  
乍凉天气好，何处不堪游。  
鸿雁来宾日，鹰{左亶右鸟}得志秋。  
忘形终夕乐，失脚一生休。  
多少江湖上，舟舡未到头。  

邵雍　再用晴窗气暖墨花春谢王胜之谏议惠金雀砚  
砚名金雀世难伦，用报惭无天下珍。  
国士有时偏雅处，晴窗气暖墨花春。  

邵雍　簪花吟  
簪花犹且强年少，诉酒固非佯小心。  
花好酒嘉情更好，奈何明日病还深。  

邵雍　责已吟  
不为十分人，不责十分事。  
既为十分人，须责十分是。  

邵雍　赠富公  
天下系休戚，世间谁攎伦。  
三朝为宰相，四海作闲人。  
照破万古事，收归一点真。  
不知缘底事，见我却殷勤。  

邵雍　诈者吟  
诈者固疑人，天下尽行诈。  
不信天下人，其间无真话。  

邵雍　瞻礼孔子吟  
执卷何人不读书，能知性者又何如。  
工居天下语言内，妙出世间绳墨馀。  
陶冶有无天事业，权衡治乱帝功夫。  
大哉赞易修经意，料得生民以后无。  

邵雍　战国吟  
七国之时尚战争，威强智诈一齐行。  
廉颇白起善用兵，苏秦张仪善纵横。  
朝为布衣暮衣卿，昨日鼎食今鼎烹。  
范雎谢相何心情，蔡泽入秦何依凭。  
始皇奋袂天下宁，二世乞为氓不能。  
三千宾客愤未平，百二山河汉已兴。  
所存旧物惟空名，残阳衰草山川形。  
都似一场春梦过，自余恶足语威狞。  

邵雍　招司马实游夏圃  
两霁景自好，秋深天未寒。  
可能乘兴否，夏圃上盘桓。  

邵雍　诏三下答乡下人起之意  
生平不作皱眉事，天下应无切齿人。  
断送落花安用雨，装添旧物岂须春。  
幸逢尧舜为真主，且放巢由作外臣。  
六十病夫宜揣分，监司无用苦开陈。  

邵雍　鹧鸪吟  
事体一番新，才新又却陈。  
新陈非利物，义理不由人。  
岁月体惊晚，莺花续报春。  
余樽幸无恙，宜唱鹧鸪频。  

邵雍　鹧鸪吟二首  
人间重者是黄金，谁道黄金无处寻。  
不着闲辞文雅意，更将何事悦良心。  
远山西面供清润，幽鸟千般送好音。  
无限春光都去尽，请君听唱鹧鸪吟。  

邵雍　鹧鸪吟二首  
翠竹丛深啼鹧鸪，鹧鸪声更胜提壶。  
江南江北常相逐，春后春前多自呼。  
迁客销魂惊梦寐，征人零泪湿衣裾。  
愁中间处肠先断，似此伤怀禁得无。  

邵雍　争让吟  
有让岂无争，无沿安有革。  
争让起于心，沿革生于迹。  
义轩让以道，尧舜让以德。  
汤武争以功，桓文争以力。  

邵雍　正性吟  
未生之前，不知其然。  
既生之后，乃知有天。  
有天而来，止物之性。  
君子践形，小人轻命。  

邵雍　知非吟  
今日已前事，知非心可凭。  
虚言安足道，实行又何矜。  
无药医衰老，有诗歌圣明。  
纵然时饮酒，未肯学刘伶。  

邵雍　知人吟  
事到急时观态度，人于危处露肝脾。  
深心厚貌平时可，慎勿便言容易知。  

邵雍　知人吟  
君了知人出于知，小人知人出于私。  
出于知，则同乎理者谓之是，  
异乎理者谓之非。出于私，  
则同乎已者谓之是，异乎已者谓之非。  

邵雍　知识吟  
目见之谓识，耳闻之谓知。  
奈何知与识，天下亦常稀。  

邵雍　知识吟  
曾见方言识，曾闻始谓知。  
奈何知与识，天下亦常稀。  

邵雍　知幸吟  
鸡职在司晨，犬职在守御。  
二者皆有功，一归于报主。  
我饥亦享食，我寒亦受衣。  
如何无纤毫，功德补于时。  

邵雍　知音吟  
仲尼始可言无意，孟子方能不动心。  
莫向山中寻白玉，但於身上覔黄金。  
山中白玉有时得，身上黄金无处寻。  
我辈何人敢称会，安知世上无知音。  

邵雍　至诚吟  
不多求故得，不杂学故明。  
欲得心常明，无过用至诚。  

邵雍　至福昌县作  
清景几人爱，爱之当远寻。  
及临韩岳近，始见洛川深。  
县在云山腹，民居水竹心。  
无机类闲物，愈觉少知音。  

邵雍　至灵吟  
至灵之谓人，至贵之谓君。  
明则有日月，幽则有鬼神。  

邵雍　至论吟  
民于万物已称珍，圣向民中更出群。  
介石不疑何尽日，知几何患未如神。  
若无刚果难成善，既有精明又贵纯。  
祸福兆时皆有渐，不由天地只由人。  

邵雍　治乱吟  
君子小人，亦常相半。  
时止时行，或治或乱。  

邵雍　治乱吟  
财利为先，群舌用事。  
饥馑相仍，盗贼蜂起。  
孝悌为先，日月长久。  
时和岁丰，延年益寿。  

邵雍　治乱吟五首  
乱多于治，害多于利。  
悲多于喜，恶多于美。  
一阴一阳，奈何如此。  

邵雍　治乱吟五首  
中原一片闲田地，曾示三皇与五帝。  
三皇五帝子孙多，或贱或贫或富贵。  

邵雍　治乱吟五首  
精义入神以致用，利用出入之谓神。  
神无方而易无体，藏诸用而显诸仁。  

邵雍　治乱吟五首  
火能胜水，火不胜水，  
其火遂灭。水能从火，  
水不从火，其水不熟。  
夫能制妻，夫不制妻，  
其妻遂绝。妻能从夫，  
妻不从夫，其妻必孽。  

邵雍　治乱吟五首  
天能生而不能养，地能养而不能生。  
火能烹而不能沃，水能沃而不能烹。  
天地尚犹无全功，水火何由有全能。  
得用二者交相养，反为二者交相凌。  

邵雍　治平丁未仲秋游伊洛二川六日晚出洛城西门宿奉亲僧舍听张道人弹琴  
向晚驱车出上阳，初程便宿水云乡。  
更闻数弄神仙曲，始信壶中日月长。  

邵雍　治心吟  
心亲于身，身亲于人。  
不能治心，焉能治身。  
不能治身，焉能治人。  

邵雍　中和吟  
性亦故无他，须是识中和。  
心上语言少，人间事体多。  
如霖回外旱，似药起沉痾。  
一物尚不了，其如万物何。  

邵雍　中秋吟  
中秋光景好，况复月团圆。  
大抵众所家，奈何兼独难。  
天晴仍客好，酒美更身安。  
四者若阙一，不能成此欢。  

邵雍　中秋月  
一年一度中秋夜，十度中秋九度阴。  
求满直须当夜半，要明仍候到天心。  
无去照处情非浅，不睡观时意更深。  
徒爱古人诗句好，何堪千里共如今。  

邵雍　中原吟  
中原之师，仁义为主。  
仁义既无，四夷来侮。  

邵雍　忠厚吟  
小人斯须，君子长久。  
斯须倾邪，长久忠厚。  

邵雍　忠信吟  
忠信于人最有情，平居非是鬼神轻。  
何须只在江湖上，患难切身然后行。  

邵雍　种谷吟  
农家种谷时，种禾不种莠。  
奈何禾未荣，而见莠先茂。  
莠若不诛锄，禾亦未成就。  
又况雨霈时，沾及恩一溜。  

邵雍　仲尼吟  
仲尼生鲁在吾先，去圣千馀五百年。  
今日谁能知此道，当时人自比于天。  
皇王旁伯中原主，父子君臣万世权。  
河不出图吾已矣，修经意思岂徒然。  

邵雍　重病吟  
安乐五十年，一旦感重疾。  
仍在盛夏中，伏枕几百日。  
砭灸与药饵，百疗效无一。  
以命听於天，於心何所失。  

邵雍　重九日登石阁三首  
人情见了多，世态谙来久。  
事过忧噬脐，物伤防掣肘。  
水浊更澄滤，衣尘须抖擞。  
必欲论主衡，何人为好手。  

邵雍　重九日登石阁三首  
事出一时间，时过事莫还。  
当时深可爱，过后不堪看。  
夏去休言暑，冬来始讲寒。  
人能知此理，忧患自难干。  

邵雍　重九日登石阁三首  
今岁重阳日，凭栏气候迟。  
云烟虽已淡，林木未全衰。  
天地开怀处，山川快眼时。  
栏干空倚遍，此意有谁知。  

邵雍　重阳前一日作  
近来多病不堪言，长欲醺醺带醉眠。  
新酒乍逢重九日，好花初接小春天。  
自知命薄临头上，不愿事多来眼前。  
唯有天津横落照，水声仍是旧潺湲。  

邵雍　重阳日再到共城百源故居  
故国逢佳节，登临但可悲。  
山川一梦外，风月十年期。  
白发飘新鬓，黄花绕旧篱。  
乡下应笑我，昼锦是男儿。  

邵雍　重游洛川  
买石尚饶云，买山当从水。  
云可致无心，水能为鉴止。  
性以无心明，情由鉴止已。  
二者不可失，出彼而入此。  

邵雍　昼梦  
梦里到乡关，乡关二十年。  
依稀新国土，隐约旧山川。  
身已烟霞外，人家道路边。  
觉来犹在目，一饷但萧然。  

邵雍　昼寝房  
昼寝房中好避乖，中堂有客寄书来。  
多因只是名和利，放向床头不拆开。  

邵雍　昼睡  
昼睡功夫未易偕，羲皇以上合安排。  
心间无事饱食后，园里有时闲步回。  
未午庭柯莺屡啭，已残花径客稀来。  
请观世上多愁者，枕簟虽凉无此怀。  

邵雍　竹庭睡起  
竹庭睡起闲隐几，悠悠夏日光景长。  
鹝方引雏教嫩舌，杳正垂实装轻黄。  
雨滴幽梦时断续，风翻远思还飞扬。  
小渠弄水绿阴密，回首又且数日强。  

邵雍　属事吟  
鹪鹩分寄一枝巢，不信甘言便易骄。  
当力尚难超北海，去威何足动鸿毛。  
愿将情意分明谢，肯把恩光取次烧。  
天宠居多为幸久，春花无奈正夭饶。  

邵雍　嘱花吟  
把酒属花枝，花枝亦要知。  
花无十日盛，人有百年期。  
据此销魂处，宁思中酒时。  
若非诗断割，难解一生迷。  

邵雍　追和王常侍登郡楼望山  
四贤当日此盘恒，千百年人尚寻颜。  
天下有名难避世，胸中无物漫居山。  
事观今古兴亡后，道在君臣进退间。  
若蕴奇才必奇用，不然须负一生闲。  

邵雍　自处吟  
尧夫自处道如何，满洛阳城都似家。  
不德於人焉敢异，至诚从物更无他。  
眼前只见罗天爵，头上谁知换岁华。  
何止春归与春在，胸中长有四时花。  

邵雍　自凤州还至秦川驿寄守倅薛姚二君  
欢聚九十日，回首都如梦。  
明月与清江，东轩又难共。  

邵雍　自古吟  
自古大圣人，犹以为难事。  
而况后世人，岂复便能至。  
求之不胜难，得之至容易。  
千人万人心，一人之心是。  

邵雍　自和打乖吟  
安乐窝中好打乖，自知元没出人才。  
老年多病不服药，少日壮心都已灰。  
庭草划除终未尽，槛花抬举尚难开。  
轻风吹动半醺酒，此乐直从天外来。  

邵雍　自况三首  
名利场中难着脚，林泉路上早回头。  
不然半百残躯体，正被风波汩未休。  

邵雍　自况三首  
满天风月为官守，遍地云山是事权。  
唯我敢开无意口，对人高道不妨言。  

邵雍　自况三首  
每恨性昏闻道晚，长惭智短适时难。  
人生三万六千日，二万日来身却闲。  

邵雍　自乐吟  
麟凤何尝不住郊，太平消得苦譫譫。  
才闻善事心先喜，每见奇书手自抄。  
一瓦清泉来竹下，两竿红日上松梢。  
窝中睡起窝前坐，安得闲辞解客嘲。  

邵雍　自悯  
天无私覆古今同，手足情多骤一空。  
五七年来并家难，六十岁许更头风。  
常情不免顺世俗。私计固难专仆童。  
安得仙人旧查在，伊川云水乐无穷。  

邵雍　自遣  
读书忘岁月，人竞笑蹉跎。  
但得甘旨足，宁辞辛苦多。  
龙泉去铓刃，蜗角亦风波。  
知我为亲老，不知将谓何。  

邵雍　自庆吟  
俗阜知君德，时和见帝功。  
况吾生长老，俱在太平中。  

邵雍　自适吟  
郏{左辰右阝}城中，凤凰楼下。  
风月庭除，莺花台榭。  
时和岁丰，闲行静坐。  
朋好身安，清吟雅话。  

邵雍　自述  
春暖秋凉人半醉，安车尘尾闲从事。  
虽无大德及生灵，且与太平装景致。  

邵雍　自述二首  
何者堪名席上珍，都缘当日得师真。  
是知佚我无如老，惟喜放怀长似春。  
得志当为天下事，退居聊作水云身。  
胸中一点分明处，不负高天不负人。  

邵雍　自述二首  
陆海卧龙收爪甲，辽天老鹤戢毛衣。  
难攀骐骥日千里，易足鹪鹩巢一枝。  
最好月侪同放适，博高台榭与登跻。  
云山胜处追寻遍，似我清闲更有谁。  

邵雍　自问二首  
因甚年来可作诗，奈何人老又春归。  
流莺不忍花离披，啼到黄昏犹自啼。  

邵雍　自问二首  
年来因甚可吟诗，桃李无言莺有辞。  
啼到黄昏犹自啼，奈何人老又春归。  

邵雍　自谢用此药直从天外来  
得自苦时终入苦，来从哀处卒归哀。  
既非哀苦中间得，此药直从天外来。  

邵雍　自贻吟  
六十有七岁，生为世上人。  
四方中正地，万物备全身。  
天外更无乐，胸中别有春。  

邵雍　自咏  
天下更无双，无知无所长。  
年颜李文爽，风度贺知章。  
静坐多茶饮，闲行可道装。  
傍人休用笑，安乐是吾乡。  

邵雍　自咏吟  
老去无成齿发衰，年将七十待何为。  
居常无病不服药，间或有怀犹全诗。  
引水更怜鱼并至，折花仍喜蝶相随。  
平生积学无他效，只得胸中恁坦夷。  

邵雍　自余吟  
身生天地后，心在天地前。  
天地自我出，自余何足言。  

邵雍　自在吟  
心不过一寸，两手何拘拘。  
身不过数尺，两足何区区。  
何人不饮酒。何人不读书。  
奈何天地间，自在独尧夫。  

邵雍　自作真赞  
松桂操行，莺花文才。  
江山气度，风月情怀。  
借尔面貌，假尔形骸。  
弄丸馀暇，闲往闲来。  

邵雍　邹田二忌  
邹田二忌不相能，买卜之言恶足明。  
利害伤真至于此，姓田人去恨难平。  

邵輶　鉴轩  
池光开净镜，山影展修眉。  
石冷映碧色，烟轻生翠漪。  
乞湖思贺监，观水咏宣尼。  
照坐心神莹，徜徉殊复奇。  

邵輶　宁国寺  
地胜千岩秀，名高万古存。  
丹崖纪灵躅，绀宇蔽只园。  
树老垂藤影，池幽浸藓痕。  
会心多兴趣，随意坐林樊。  

邵允祥　上王平章  
武陵春暖浩无涯，城下楼船陌上车。  
礼乐远传吴季札，衣冠旧是汉长沙。  
秋高剑气横千里，夜静书声启万家。  
非是避秦前日路，行人何必问桃花。  

邵允祥　上吴平章  
啮雪沙场倦牧羝，空山流涕冷凄凄。  
上林不见朝来雁，函谷空闻夜半鸡。  
沽酒每怀浇管鲍，买丝端拟绣夷齐。  
忠贞反被忠贞误，愿借元龙百丈梯。  

邵哲　大涤洞天留题  
抖擞京尘只素衣，脱衔困马喜逶迤。  
云根来拟启金室，天柱高攀得玉芝。  
龙跃清泉知客定，丹藏绀箬与谁期。  
晴霞阔引栖真洞，不管落花流水知。  

邵知柔　柬吕太学祯  
当时欲杀尚怜才，奏稿流传读转哀。  
一寸丹心朝士愕，十分头白道州回。  
汴京今日犹豺虎，陵寝多年没草莱。  
圣主不胜尝胆恨，先生无用鹤书催。  

邵拙　句  
万国未得雨，孤云犹在山。  

绍兴卜者　题观音石壁  
金紫玉青世所稀，牡丹花下探天机。  
仙游秀水真消息，身傍御炉香满衣。  

绍兴卜者　题朱赏门  
涧水涓涓绕洞崖，洞边时有小桃开。  
四边环合疑无路，为问东风何处来。  

绍兴朝士　句  
疾风劲草识忠臣。  

绍兴朝士　绍兴道者  
万里云归洞，千山水向东。  
玉炉香冷处，烟散碧霞中。  

绍兴道人　赠阳大明  
阳君真确士，孝行动穹壤。  
皇上怜其艰，七夕遣回往。  
逡巡芭顽石，遗子为馈享。  
子既不我受，吾亦不汝强。  
风埃难光留，愿子志勿爽。  
会当首鼠记，青云看反掌。  

绍兴某贵人　句  
绿树带云山罨画，斜阳入地竹销金。  

绍兴太学生　讽养鸽  
万鸽飞翔绕帝都，朝昏收放费功夫。  
何如养取云边雁，沙漠能传二圣书。  

绍兴选人　投秦丞相  
多少儒生新及第，高烧银烛照娥眉。  
格天阁上三更雨，犹诵车攻复古诗。  

申屠月岩　间居遣兴  
鸥鹭江湖性，清闲胜作宫。  
家贫随分过，母健觉心宽。  
酒熟旋簄饮，诗成逐板刊。  
七星在长铗，断不为鱼弹。  

申屠月岩　李山人所居  
竹满园林水满池，旋栽黄菊补疏篱。  
白云遮断红尘路，人是人非总不知。  

沈伯达　解印至大桥铺寄邵阳父老  
已过长亭一舍宽，送行犹自挽征鞍。  
我无惠政苏凋瘵，何事邦人泪不乾。  

沈伯达　六月十七日夜寄邢子友  
暑雨虽不足，凉风还有余。  
乐此城阴夜，何殊山崦居。  
月明苍桧立，露下芭蕉舒。  
试问澄虚阁，今夜复焉如。  

沈伯达　先寄邢子友  
作客今年乐有余，邵阳岐路不崎岖。  
山川好处欹纱帽，桃李香中度笋舆。  
欲见旧交惊岁月，剩排幽话说艰虞。  
人间书疏非吾事，一首新诗未可无。  

沈长卿　楚州  
楚州淮阴娑罗木，霜露荣倅今何如。  
能令草木死不枯，当时为有北海书。  
荒碑侵苔藓山湿，尚写墨本传东吴。  

沈长卿　句  
翠蛾环坐忆洲钱。  

沈长卿　书壁四韵  
约客探名胜，停辀得所欣。  
山寒多做雨，洞古不收云。  
夜宿听鸣麂，晨炊摘野芹。  
黄冠尤喜事，添炷石炉熏。  

沈长卿　题清芬阁  
元英以隐名，名德以仕显。  
人言不同调，是说一何浅。  
丈夫生世间，出处各有意。  
仕以行其道，隐以求其志。  
一以隐为高，伊吕当不起。  
一以仕为乐，夷齐不饿死。  
我观二子心，舒卷如春云。  
邂逅作霖雨，本是版筑君。  
乃祖想子陵，桐江饱风月。  
乃孙拥麾幢，遗爱浃闽粤。  
相望二百年，家学留青编。  
冥鸿与栖凤，进退两俱贤。  
秋冬享焌尝，瞻像不泚颡。  
独抱元成经，肯作世南匠。  
种田刈禾黍，种圃收兰芝。  
请诵裳华篇，有之以似之。  

沈诚　游都梁赋  
昔中原兮今过头，抱良图兮气干牛。  
窥泗城兮辨古汴，临清浦兮思白沟。  

沈宠甫　咏瑟师  
宇宙浩浩谁诗鸣，遗响闃寂如英茎。  
更无高谈细论者，唐末婀娜江西清。  

沈大椿　扃秀亭  
登临兴极未容还，拂试缁尘扃秀间。  
万事已甘轩鹤老，一身联拟碛鸥閒。  
滩声犹带湘江水，野色遥分建业山。  
雅志未容归骑促，有情斜日尚苍湾。  

沈大椿　扃秀亭  
倦飞山鸟未能迁，心在孤云叠嶂间。  
大水雄山须远适，好风佳月自幽閒。  
非关谢傅当年事，何似周郎旧日山。  
安得此心成独往，白鸥盟约在江湾。  

沈大椿　中和楼  
愁少怜诗酒，閒多忽簿书。  
登楼当白昼，冯槛看清滁。  
风急移凉榻，云归想故庐。  
往来桥上客，谁得见长鱼。  

沈大椿　自维扬回仪真  
一官安敢问青膻，形影相看祗自怜。  
黄鹄已登清汉去，白鸥空占浅沙眠。  
杏花开遍芜城雨，柳色浑铺瓜渚烟。  
老眼生疏堪自笑，浪惊风物向淮天。  

沈大椿　自维扬回真州  
青蒲短短柳斜斜，入眼新愁乱莫遮。  
雨润固应宜笋蕨，风饕端不贷莺花。  
春来止酒常因病，客裹逢人祗问家。  
安知扁舟下荆水，一归老我旧生涯。  

沈大廉　鼓山  
屴崱峰头万丈梯，上方高与白云齐。  
青山尽处海门阔，红日上来天宇低。  

沈大廉　岳阳  
夜共潇湘月，朝连巫峡云。  
烟愁贾太傅，雨泣屈平君。  

沈东　沧浪亭  
草蔓花枝与世新，登临空复想清尘。  
只今唯有亭前水，曾识春风载酒人。  

沈端节　吊于湖墓在秣陵  
晚出白门下，疲马踏秋色。  
钟山度苍翠，慰我远游客。  
暮投清泉寺，花草献幽寂。  
长廊静无人，落日照西壁。  
平生张于湖，万里去一息。  
翻然九州外，汗漫跨鲸脊。  
乾坤能几时，安用较颜跖。  
文章失津梁，所念斯道卮。  
夜阑耿不寐，搔首赋萧索。  
怀人感西风，翁仲守孤陌。  

沈端节　复挽  
气概凌云孰敢先，中兴事业冠英躔。  
朝廷议论一言定，翰墨风流四海传。  
恰跨鳌头各紫阁，忽骑箕尾上青天。  
竹林笑傲今陈迹，抚榇江皋涕泫然。  

沈端节　句  
读书浑不问家事，得酒但知看延友生。  

沈端节　挽于湖  
十年帅越倦驰驱，适意方谋一壑居。  
贾谊有才终太傅，薛收无寿处中书。  
伤心风月江山在，过隙光阴梦幻虚。  
红紫飘零春色尽，后凋松柏独萧疏。  

沈端节　挽于湖  
荒城难访十全医，半箧遗书世共悲。  
宁有故人怜阿骛，但余息女类文姬。  
忠筹屡画平戎策，宦迹常留堕泪碑。  
醉扣西州重回首，山阳邻笛夜凄其。  

沈躬行　仙岩即事  
孟月摄提指，春游初服成。  
招寻追旧迹，涉历憩孤情。  
暂尔谐心赏，相从念友声。  
丹房探不远，吾欲悟无生。  

沈规　过莹公房  
悟得楞伽理，尘函久不开。  
游丝莹定石，驯雀下生台。  
境寂从朝暮，心空了去来。  
行看旧庭柏，自说少时栽。  

沈规　九月一日  
门外行蹊落叶遮，西风寒入野人家。  
重阳日近秋光足，开遍闲庭帝女花。  

沈焕　句  
为学未能识肩背，读书万卷空亡羊。  

沈焕　留别杨慈湖之鹅湖  
任地从天景孰真，何须向北定三辰。  
天涯未遇蜃楼市，仙峤偏多采药人。  
分手传资每歧路，知心讲道更情亲。  
离亭信宿梅花驿，只恐霏霏雨雪频。  

沈继祖　爱民堂为涪陵卢使君题  
我来盛山郡，从公岁及杘。  
公之字鳏寡，乳保于婴儿。  
公去再改岁，所去尤见思。  
至今盛山民，敬奉卢公祠。  
借留既不遂，涪江移州麾。  
两地虽少异，所爱则均施。  
去秋少城役，与公同试闱。  
把臂道畴昔，耿耿青灯期。  
对床风雨夜，夜语惊闻鸡。  
日有文字乐，唱酬多新诗。  
讫事遍游览，扁舟更同归。  
涪陵五日留，民物何熙熙。  
道中行歌者，拍手童稚嬉。  
终岁闾里间，不闻吏卒追。  
皆曰贤太守，父母其忍欺。  
政成多休暇，百废举无遗。  
美哉轮奂新，有堂崇故基。  
名堂形至意，爱民真天资。  
同时王别驾，誉处出一辞。  
醉余书榜字，银钩照江湄。  
有客涪陵来，称颂世所稀。  
坐想觞咏乐，形留而神驰。  
愿同争湛辈，记名千载垂。  
惟公甚盛德，岂待于发挥。  
当闻卜式语，治民适其宜。  
辟如牧羊者，败群当去之。  
雪霜与雨露，天以成四时。  
威克与刚克，要不伤于慈。  
公蕴经纶妙，未易坐井窥。  
因诗赞一二，以诏来者知。  

沈继祖　次瞿塘寄呈杨帅  
转柁边楼隔夕阳，竹枝歌断送飞航。  
敢同计事追韩信，每辱扬鞭问葛强。  
雁影入江三峡冷，猿音呼月五更长。  
功名岁晚貂裘弊，归鬓应怜已点霜。  

沈继祖　次韵答李孟达通判索鄙诗  
删后无诗亦可忧，人言赋者古诗流。  
欲闻正始今安在，须向行秦以上求。  
玄酒大羹存至味，子虚亡是谩相酬。  
万人丛里谁人晓，独有夫君暗点头。  

沈继祖　和黄叔万游西湖韵  
城西去天才尺五，溯游从之不修阻。  
西湖春水涨旧痕，葡萄盎盎浮春醑。  
鱼成队阵影虚游，禽呼友朋声乐与。  
船行是处有佳趣，芳草和烟为断浦。  
小桥曲径能深幽，疑在阆风与玄圃。  
花飞犹有半妆在，柳长尚作画眉妩。  
酒中之仙仅八人，把杯谁是湖山主。  
楼台倒影俯清漪，密树摇风翠交舞。  
妙处政自落笔难，安得君房妙言语。  
只将剧饮饯残春，一醉忘形到尔汝。  
黄香可人招不来，云烟落纸英词吐。  
三年与君巴峡游，至今诗名播西土。  
金华不生有嫡孙，一时纸贵人争睹。  
维莫之春作兹游，绝忆苏仙赋东武。  
从今风月三千篇，要扫冰溪九万楮。  
芰荷立水更重游，当戒行厨治尊俎。  

沈继祖　和阎帅侍郎见寄  
继祖岁在丙午少城试闱，与宪车张大著、涪陵卢史君诸公酬唱，  
不谓误蒙安抚侍郎赏许。兹承宠赐汉中所和七诗，  
敛裧庄诵，舂容大篇，  
寂寥短章，皆一代之杰作，  
骊珠宝璐，知所守宝矣。  
唐人有言尝于诗集中曾相见，继祖晚出无闻，  
何以辱大君子见知于未尝参觌之初，是以益自奋励，  
不敢怠弃以负鉴裁。抑闻韩子苍谓作诗文必得印可，  
乃自不疑，是以前辈汲汲求知也。  
因尽用前韵赓赋。  

沈继祖　和阎帅侍郎见寄  
全荆百万兵屯云，甲光耀日争晶荧。  
中有诗书礼乐师，声色不动今孔明。  
幕府昼闲多啸咏，风流文采被诸生。  
嗟予入蜀四载久，根未得承謦欬声。  
今为属县方托迹，似闻号召将朝京。  
荆州一纸贤十部，字画飞动诗语清。  
居然二妙到蔀屋，再拜庄诵心已倾。  
忆昔锦城秋月里，张侯更迭赋歌行。  
人生聚散不可料，如月圆缺与阴晴。  
岂期斐章辱赐和，骊珠宝璐箧笥盈。  
傥因徐辟见孟子，有志未就公其成。  

沈继祖　寄题新昌簿厅绿阴亭  
洛上追收黄耳信，林间闻创绿阴亭。  
千章古树虚帘接，四月清风羽扇停。  
兄弟头颅时感叹，江湖岁月久飘零。  
对床夜话知他日，幽赏如何得细听。  

沈继祖　三月晦日即席和章师侍郎  
玉帐清无一点尘，浃旬休暇乐延宾。  
二天共醉千钟酒，三月惟余一日春。  
风急鸟雏犹唤友，雨晴燕子也留人。  
骊珠八七盈怀袖，归去行囊喜不贫。  

沈继祖　山斋诗  
置之一壑谢鲲像，画入三峰潘阆图。  
二子居山真得趣，山斋曾为写真无。  

沈继祖　上扬州钱帅  
名世半千推硕德，淮南第一是扬州。  
一尘不动边民乐，知有威声慑虏酋。  
人谓儒生将略疏，世人无未识真儒。  
天下武夫俱夺气，钱公赤手缚于菟。  
丰水有芑岂不仕，论者以为数世仁。  
寿皇所以遗嗣圣，如此真材有几人。  
夷虏久知唐李揆，近闻松漠搞毡车。  
虏在目中余事耳，不烦遥度扫穹庐。  
天津桥上骑驴客，儒者知兵似晋公。  
五大在边非所称，谋谟合在庙堂中。  
春风十里杨花路，天下花中独有琼。  
樽俎折冲多胜赏，一时纸贵有诗声。  
淮南好客词人盛，风雅而来大小山。  
旧客尚余枚叟在，秋风零落鬓毛班。  
联名雁塔终呈再，讨贼螺川又几年。  
范叔一寒今若此，绨袍或有故人怜。  
少陵去阆依严郑，彭泽还家太守贤。  
北道主人天下士，何须羞涩问囊钱。  
万事消磨独有诗，人言此派在江西。  
所期诵句百僚上，佳士由来经品题。  

沈继祖　上章帅侍郎  
太平之兆从西起，西方人兮独宏伟。  
中兴三相西蜀英，魏雍沂国封鼎峙。  
得君之专不约同，应龙翔云鱼有水。  
大勋将集自有时，时望今归章夫子。  
岷峨英气蟠千年，十年郁蟠一朝启。  
固应世命生大材，天下重轻之所系。  
六鳌不动海岳崇，八柱檠天穹窿倚。  
寿皇燕翼贻孙谋，寘公从橐良有以。  
龙蟠虎踞帝王都，居守重任不轻畀。  
神州陆沉五终星，有讎未复已三世。  
经营江表诚急先，移镇上流实隆委。  
议和但苟朝夕安，岁输金缯殊未已。  
无事坐养百万师，所虑民贫财益匮。  
胡雏何知蓄狂谋，天其启我或在此。  
荆州昔号用武国，曹瞒落笔惊刘备。  
况今吴蜀势连衡，乘时振槁悉披靡。  
料人当要知料己，上策由来当自治。  
实边至计耕与桑，祖逖未可成败议。  
祖宗德泽在遗黎，中原自有壶浆至。  
我公恩信结人深。岂独长城贤万里。  
尝闻机会不容发，尚父宵征奚暇寐。  
诸葛手握将相权，愿改吾短不逢恃。  
其心休休能有容，即是古人勋业地。  
往时韩富屡守藩，以养威望须历试。  
一旦大用无间言，列圣用人有深意。  
虽然五大不在边，端委面槐乃公位。  
玄龄如晦不言功，持效于君兼众美。  
大江之西有癯儒，半生混迹渔樵里。  
兵书一箧老无功，耿耿但余忧国泪。  
一官漫仕不疗饥，五斗折腰安敢耻。  
沮漳时倚仲宣楼，往事成尘谁复纪。  
此生幸识元紫芝，今为晏御尤自喜。  
冯欢欲歌归来乎，绕朝有策不用耳。  
函关请封一刃泥，赞普可招尺书纸。  
我思古人不可见，空对孤灯慕青史。  
公能挈之于沉渊，犹拟榡墨书檄字。  
举似孙郎帐下儿，或能道人意中事。  

沈继祖　送阁学袁尚书帅蜀分得云字韵  
秋郊时出祖，秋尽不余分。  
西湖贮秋色，护日浮轻云。  
煌煌元戎乘，行旃驻河濆。  
璧水官僚多，飞盖凝祥氛。  
坐间皆诗流，觞咏更纷纭。  
司成风骚将，诗坛推冠军。  
分韵召众作，号令听鼓鼖。  
古诗重送别，今当超前闻。  
伟哉益州牧，学奥穷曲坟。  
知略辏上前，一洗凡马群。  
久着侍臣冠，献纳趋朝昕。  
全蜀谋帅重，临遣上意勤。  
惟先抚摩术，可策恢复勋。  
大讎竟未复，以周事夷獯。  
蜀民贫已甚，苛取犹丝棼。  
公施活国手，如拯溺救焚。  
未省锦城乐，侈靡徒纷纷。  
行看清献归，以道佐吾君。  
百壶致饮饯，宁复惜醉醺。  
蜀都虽可赋，于公何足云。  
诸葛有盛心，独得之河汾。  
赠言吾岂敢，此意渺无垠。  
抑使后来者，有感于斯文。  

沈继祖　送合学袁尚书帅蜀  
平章西事久仪图，朝有佥言帝曰俞。  
竟识向来袁彦道，无忧今有管夷吾。  
汉中席卷三秦定，卞子功成两虎俱。  
根本所先能用蜀，况乘兴运即擒胡。  
蜀备三边北最多，西南未易便包戈。  
嗟哉作俑茶盐酒，久矣疲民战守和。  
筑室道谋须勇决，养鱼沸鼎益烦苛。  
归来便把中书笔，留与儿童日咏歌。  

沈继祖　送合学袁尚书帅蜀  
兵书一箧老空休，尚记当年寓益州。  
扪虱盖尝谈世事，脍鲈聊复寄扁舟。  
我方泥饮夸严尹，公喜逢时过武侯。  
作此短歌怀感遇，运斤班郢独包羞。  

沈继祖　送洪内翰知太平府  
文章有正派，此派公独传。  
中绝仅如线，鸾胶真续弦。  
自有乘法累，吾道几弃捐。  
相挻入茫昧，一律争谈玄。  
谁洗新学肠，少愈自圣颠。  
斯文日琢丧，未丧关诸天。  
上帝实惠顾，为时生此贤。  
高文破崖岸，天地登大全。  
论事似陆贽，实录如史迁。  
绪余寄吟咏，直追风雅篇。  
根本于丘轲，道德其渊源。  
如奏清庙瑟，三叹遗音存。  
如闻阳春曲，和者奚寡焉。  
公昔在西掖，丝纶代王言。  
胥吏俱腕脱，思涌惊飞泉。  
玉堂久挥翰，夜席屡为前。  
禁中得颇牧，可但词采专。  
草书招赞普，传檄定幽燕。  
欲清塞北尘，自许素志坚。  
经纶天下手，经纶天下手，  
绘像期凌烟。异论忽矛盾，  
去国可翩然。申伯宣辅相，  
有时于蕃宣。帆锦落天东，  
寒色与江连。雪意聚忽散，  
雁字整复偏。行行采石江，  
斗酒酹谪仙。古来文士贵，  
宠数极异恩。金井沃醉面，  
落笔动至尊。愿言投谮者，  
以雪千载冤。伟哉扶靴气，  
宁复事拘变质挛。异世傥周调，  
一系五湖船。  

沈继祖　送杨侍郎帅江陵  
王眷勤三接，儒流见一真。  
维申柔且直，于尹学焉臣。  
玉弦当调化，金城要得人。  
行看司马相，端委静边尘。  

沈继祖　送杨侍郎帅江陵  
蜀道登门日，于今十五秋。  
恩勤怀荐祢，飘泊久依刘。  
兹辍中台望，将宽北顾忧。  
望之多献纳，有欲为王留。  

沈继祖　送杨寺丞浑父帅安康  
杨子声名鹤在阴，诗书作帅有谋深。  
开关入洛平如掌，击楫中流酬此心。  
胡运只今那得久，齐疆指日自归侵。  
君当草奏摅忠愤，所领州名力去金。  

沈继祖　送直阁刘郎中知平江府  
星郎星使两俱优，三辅黄图帝选侯。  
万里登沪超弱水，一轮有月照苏州。  
刀飞雪缕夸鲈脍，云作奇峰簇虎丘。  
太守能书传宝帖，洞庭应寄杼千头。  

沈继祖　题归州黄教授鲁斋  
鲁斋居士自忘机，丈席凝尘日下帷。  
甫也犹为老宾客，参乎独得道精微。  
奏篇已草三千牍，大厦当求四十围。  
行矣道山邻日月，未容巴蜀久相依。  

沈继祖　杏花村  
杏破繁枝春意闹，牙盘堆实荐时新。  
仙家种此应知味，试问庐山姓董人。  

沈继祖　游西湖用中字韵呈直院高舍人  
制兼内外文章伯，远过当年高侍中。  
运笔不停池水黑，举觞未厌酒珠红。  
泛舟但仰膺门峻，登岘夫何湛辈同。  
傥以言诗许商赐，诗工宁复恨人穷。  

沈继祖　友善堂为张以道题  
上士与下士，多闻或寡闻。  
子诚能尚友，我亦叹离群。  
磨琢功当进，金兰志不分。  
孝标何所见，但广绝交文。  

沈继祖　又代上张帅太尉  
三杰人材有重轻，子房呼字不呼名。  
天授家传此韬略，固应堂上有奇兵。  
方虎成功张仲在，惟忠与孝一心纯。  
英姿鹦鹉洲前见，异日麒麟合上人。  
挟纩皆由一主温，吮疽效命亦前闻。  
听得武昌军士说，张家军比岳家军。  
元颜辛巳寇边日，十骑能收唐邓州。  
奈何养兵一百万，岁以金缯遗虏囚。  
春秋尚复九世讎，和议于今六十秋。  
诸将宁无持禄念，将军必不为身谋。  

沈继祖　俞舜俞作墨梅八轴皆取古人诗句请余赋之  
天生万物俱森罗，诗人于梅诗独多。  
不言成蹊桃与李，何敢当此不类歌。  
由来画中有新诗，俞君造次以笔追。  
浑然莫知诗画异，手与心犹不自知。  
红杏花开惊羯鼓，虞美草认歌声舞。  
笔能招此玉梅梦，花非解语如欲语。  
我生身世两茫茫，独与此花交分长。  
书窗有月半弄影，山驿无风远有香。  
溪流落英送我别，谁念孤芳增皎洁。  
此时我有万斛愁，吹断参差山石裂。  
吴霜忽点双鬓华，故人各在天一涯。  
南望一枝书断绝，临风不复三叹嗟。  
天花何曾着禅定，百忧炼心澄古井。  
世有铁心石肠人，举似我诗应首肯。  

沈继祖　昭君村  
黄沙漫空天一色，漠北阴山断行迹。  
明妃辞汉适单于，委骨胡沙无来日。  
心事欲向瑟琶传，天荒地老何人识。  
胡雁经年去会还，汉月几夜圆复缺。  
雁飞那解寄音尘，月明不管人愁绝。  
冢上千年不改青，怨入边风与羌笛。  
谁为君王设此谋，纵杀画工果何益。  
至今犹使昭君村，月发炙面殊不惜。  
汉已无策唐效之，公主沦弃豺狼域。  
何不设备御狂胡，人言仲舒计已疏。  
不以女色媚穹庐，圣宋之德千古无。  

沈瀎　临高台  
上台意悲伤，下台梦颠倒。  
不缘台高下，心肠自草草。  
台下东西水，水绕南北道。  
一水一重山，红颜望中老。  

沈揆　题石井泉  
灵源一閟几经年，石上重流岂偶然。  
渐喜行春有幽事，人间初见第三泉。  

沈揆　题石井泉  
上方高阁倚层峦，下有清泉一鉴寒。  
更作小亭供胜览，尽收吟思入毫端。  

沈揆　题石井泉  
圆通大士閟兹境，谁遣石湖诗老知。  
人生流止亦如此，时与一来题好诗。  

沈揆　夜宿国清寺题更好堂  
堆案文书在眼边，身闲俱是好林泉。  
乞渠解褐休双足，为结□中饱睡缘。  

沈邈　诗一首  
背郭千峰起，涵空一水泓。  
风帆人共远，潮屿岁重耕。  

沈某　舑庵  
清江绕槛白鸥飞，坐看潮痕上钓硕。  
松菊未荒元这径，芰荷先制屈平衣。  
窗前枫叶晓初落，亭下鲮鱼秋正肥。  
安得从君理蓑笠，櫂歌自趁入烟霏。  

沈平　翠蛟峰  
谁解青云勒，在蛟舞不休。  
飞来两潭月，惊起九峰秋。  
松影晴犹暗，山光暖欲浮。  
因参玉局句，千古爷前修。  

沈平　句  
还君此画不忍觑，怕忆当年分手处。  

沈平　题静斋稿  
斯道在人心，如蚌藏圆珠。  
散作明月光，敛则止水虚。  

沈琪　观潮阁  
疑是飞来白鹭洲，登高□□忆□流。  
云间春色连蓬岛，风里江声绕画楼。  
孤鹜落霞装晚景，淡烟微雨识归舟。  
醉乡便是华胥国，底用乘槎犯斗牛。  

沈清臣　浣花亭  
亭近城隈瞰古塘，数行官柳间群芳。  
沿堤草色连云色，隔岸山光映水光。  
竹影日筛华径邃，桂花风畅画桥香。  
他年木拱垂阴合，还有邦人戒剪棠。  

沈清臣　严滩怀古  
桐庐之山屹如址，桐江之水清见底。  
间关万里却归来，依旧此山如此水。  
子陵一节寿汉脉，名与高山俱不死。  
惜无陋巷为邦学，礼乐不闻古人耳。  

沈清臣　游道场山  
松篁十里绿成豨，短短篮舆入翠微。  
回首青山已忧迹，陇头犹见白云飞。  

沈清友　句  
起家红蓼岸，传世绿簑衣。  
自便牛背稳，却笑马蹄忙。  

沈清友　绝句  
昨天移棹泊垂虹，闲倚篷窗问钓翁。  
为底鲈鱼低价卖，年来朝市怕秋风。  

沈佺　病中赠张玉孃  
隔水度仙妃，清绝云争飞。  
娇花羞秀质，秋月见寒辉。  
高情春不染，心境尘难依。  
何当饮云液，共跨以莺归。  

沈少南　题储福宫玉真公主像  
割尽齐封奉鲁元，更开沁水占名园。  
何如帝子空山外，落日骑驴芳草原。  

沈枢　百福寺薰风堂  
筑室最高处，轩窗八面通。  
凿山流乳液，开户纳薰风。  
巾履随凉设，花瓜与客同。  
我来资解愠，不羡楚王雄。  

沈枢　句  
沽酒频留客，围棋不计功。  

沈说　安石岭  
茅屋鸡声勘夜分，杖藜挑月带余醺。  
不知身在孤峰顶，回首人家尽白云。  

沈说　别墅  
野舍清溪曲，连茅接树阴。  
呼童邻错应，贳酒妇同斟。  
落照收残雨，寒烟出寸岑。  
江湖成梦事，投老属山林。  

沈说　超化云山  
入门松作径，步步接秋阴。  
山带孤城起，云归古殿深。  
隔池闻鹤唳，倚树看僧吟。  
笑指煎茶处，青烟出竹林。  

沈说　春词  
水涨寒沟柳又阴，小窗风度一声禽。  
若将离绪萦春事，片片飞花是客心。  

沈说　次韵古愚立冬日观菊  
闲绕篱头看菊花，深黄浅紫自窠窠。  
清於檐卜香尤耐，韵比猗兰色更多。  
九节番疑今日是，一樽未觉晚秋过。  
从教白发须簪遍，且任当筵作笑歌。  

沈说　次韵立方何园  
春事觉垂垂，春行似后期。  
草根花片积，人语鸟声随。  
酒病因过量，棋输为好奇。  
欲归愁路远，月色若为私。  

沈说　次韵永堂  
莺声未改春，叶底一蝉新。  
幻境老无梦，醉乡诗有神。  
整巾因把镜，懒语怕逢人。  
似此衰迟者，劳君料理频。  

沈说　钓台  
山束江流直素湍，羊裘立尽暮云寒。  
早知钩饵成虚设，多却当时一钓竿。  

沈说　冯公岭  
晓上冯公岭，艰难见客情。  
雨和残叶落，身逐乱云行。  
野店山腰出，秋泉石罅生。  
若将世途比，此咱更为平。  

沈说　古树  
古树被青藓，蟠溪作卧龙。  
穷冬不蔽日，入夏却生风。  
枝少禽难托，根空蚁聚封。  
幸为斤斧弃，得老雪霜中。  

沈说　闺词  
密幄香烧锦瑟横，佳人半醉觉寒轻。  
忽思塞下新番曲，弹作黄芦孤雁声。  

沈说　闺词  
冬事侵寻浑未知，隔邻听得理寒衣。  
惊心步出庭西曲，日影斜斜木叶飞。  

沈说　鸡鸣  
鸡鸣霜叶下，月在纸窗寒。  
客路千家晓，山居一枕安。  
秫收催岁酿，韮种接春盘。  
纵有少年梦，其如主事阑。  

沈说　寄永堂  
落日照江东，思君讯便风。  
栖迟定何处，约莫过残冬。  
小隐时曾到，安书久未通。  
处怜心易老，盘屈似寒松。  

沈说　寄张永堂  
浙江风浪阔，梦不落吟边。  
书到知何日，君归起隔年。  
才高朝士重，命拙故人怜。  
早办山中计，吾今省俗缘。  

沈说　简柳瀎卿  
一别仅三年，相看事宛然。  
旋添新蒜发，犹耸旧吟肩。  
红日征途外，黄花喜气边。  
不须劳寄问，姓字有人传。  

沈说　缙云道中  
去作京华客，离家此月前。  
问程恰中道，数日近残年。  
山雨易成雪，村云疑是烟。  
仆行愁不进，添乞酒浆钱。  

沈说　立秋  
昨日午时秋，西风夜转头。  
吹来溪外雨，藏却树间楼，  
暝带栖鸦色，凉催客燕愁。  
一樽吟未了，衰鬓早飕飕。  

沈说　买舟  
租得舟如叶，低低半搭篷。  
仅堪容野客，还喜友渔翁。  
溯水斜盼浪，悬崖逆斗风。  
去程应不计，且泊槿花丛。  

沈说　茅檐  
茅檐夜雪晓开晴，自洗寒衣漉涧清。  
如此过冬何不可，梅花休笑鬓星星。  

沈说　明融盆池二首  
凉入湘帘影半开，小窗午枕梦初回。  
萧疏数叶秋菰上，也解声声报雨来。  

沈说　明融盆池二首  
老瓦盆深漾细萍，雨多流却半瓣青。  
夜凉偶出庭心看，缺处光涵三两星。  

沈说　暮春  
燕翼初乾渌满池，桑阴收尽麦黄时。  
一年春事又成梦，几日愁怀欲废诗。  
料理病身尝药遍，揩摩睡眼看书迟。  
悠然独倚阑干立，花下狸奴卧弄儿。  

沈说　南坡不以科目自累而以风雅处鸣请余为赋  
凤衔科诏出祥云，底事儒林有逸民。  
四海声名难著我，一坡风月正宜人。  
镜留白发非遮俗，家酿黄柑可接春。  
只许诗朋自来往，素袍青履华阳巾。  

沈说　偶成  
读罢黄庭一卷经，磬残烟冷夜坛清。  
月明何处人开户，惊起松梢睡鹤鸣。  

沈说　秋词  
雨放凉飚晚复晴，小窗人亦共秋清。  
月华纲在蛛丝上，错认疏帘挂水晶。  

沈说　秋溪  
迎月步秋溪，芦长与树齐。  
水光连汉近，夜气压山低。  
岸隔呼渔渡，林疏见鸟栖。  
酒微风力劲，归袖冷凄凄。  

沈说　渠流  
岸石湿黏萍，一渠流水清。  
每来疑雨过，少立见鱼行。  
树隔炎歳远，桥分午影平。  
主人契幽事，客到出相迎。  

沈说　仁福道中  
山径少曾平，人烟隔陇青。  
浅流分石渡，低树碍舆行。  
税籍全编户，村童半壮丁。  
我来官此邑，三度究民情。  

沈说　山中秋兴  
山户少曾扃，居贫易得清。  
秋衣和月卧，溪茗杂云烹。  
学字书红叶，看骚些落英。  
从他头早白，心事本和平。  

沈说　食梅  
儿时摘青格，叶底寻弹丸。  
所恨襟袖窄，不惮颊舌穿。  
我年不自觉，以我齿尚完。  
尝新试一荐，喉棘眉先攒。  
岂味不悦口，岂老难强餐。  
人生煎百忧，算梅未为酸。  

沈说　送观过免举赴省  
樽前逢腊近，行李独西征。  
事历风霜惯，春回雨露生。  
一经家自学，千佛世题名。  
昨夜瞻奎宿，寒芒万丈明。  

沈说　送何榷院之官金陵  
分司陪宰掾，赐勑带朝衔。  
见说成行李，无因别去帆。  
秋风石城路，夜月雨花岩。  
料有惊人句，鸿边寄短函。  

沈说　送何水竹需次入剡易斋赴浙漕  
弟兄联骑出，秋色赴行装。  
慈水瓜应熟，孤山桂又香。  
对床村店寂，起饭晓灯凉。  
到日分吴越，江流两岸长。  

沈说　送何仲远适越因之官霅水  
樽酒沙头绿涨波，事欢其柰别愁何。  
去程想憩兰亭竹，到日须看霅浦荷。  
年少莫嫌官职小，名高却怕荐书多。  
腊前拟作孤山梦，还许扁舟载雪过。  

沈说　送周堂长归慈溪寄何赞府  
慈溪隔楚云，问不接鸿鳞。  
因送还乡客，重怀佐邑人。  
海明看出日，山晚倦行春。  
料得双松下，吟成瘦鹤身。  

沈说　题黄止庵诗集  
灯前几寒夜，编得近诗成。  
对客时评看，归囊喜带行。  
风高霜鹘健，人落涧秋清。  
吟到无吟处，萧萧白发生。  

沈说　听雨  
耳根听不歇，滴滴冷於秋。  
疑是山翁醉，岩前枕瀑流。  

沈说　挽鲍监镇  
一纸辟书驰，华年发轫时。  
排云何不到，殒露遽如斯。  
幼子不知父，偏亲反哭儿。  
有书来谒些，忍泪看埋碑。  

沈说　晚春  
白头何计是生涯，日日樽前卧落花。  
绿满池塘无一梦，夜来风雨过谁家。  

沈说　晚行  
晚行疏松间，遥见青烟处。  
群牧下山迟，斜阳半芳树。  
孤云驾回飚，介水横不渡。  
倾意望幽人，待月同归步。  

沈说　西湖独步  
平湖开霁色，寒碧照空心。  
小立背桥影，缓行随柳阴。  
向年劳远梦，到日记曾吟。  
荷荡成茭地，萧萧秋意深。  

沈说　溪楼  
心远俗尘隔，楼高野兴多。  
稻花黄雀雨，山影白鸥波。  
滩涩推船上，桥危挽客过。  
日斜栏倚遍，无句奈愁何。  

沈说　芗溪途中  
天风吹落日，秋色上遥岑。  
倦客未投馆，栖鸦已满林。  
妻拿非远别，岁月易惊心。  
市酒不成醉，新蛩助我吟。  

沈说　雪  
冻项缩如龟，茅檐讽雪诗。  
冷於初下日，好是未消时。  
树重高枝折，窗明晚色迟。  
忽思溪上路，拟借蹇驴骑。  

沈说　烟浦  
烟浦残鸦舞夕阳，风枝病叶似初霜。  
眼中秋中十分净，沙外寒流一线长。  
溪女得鱼烹碎白，田家收谷曬新黄。  
偶寻野趣归来晚，草际萤飞点点光。  

沈说　野店  
幽人逢野客，相约过云庄。  
去路稻梁熟，入山松柏香。  
试霜寒尚薄，落叶夜初长。  
对坐煨茅栗，瓶中取酒尝。  

沈说　游真岩  
一径入松林，真岩峭莫寻。  
山空泉自落，日出地长阴。  
鹤去仙台净，丹成古井深。  
残碑看未了，屋角转幽禽。  

沈说　赠段琴  
我琴未弦进，浑然心与耳。  
自从识开指，反为琴所使。  

沈说　赠段琴  
清风千古曲，雪涧敲寒玉。  
谁能继此音，苍梧泣修竹。  

沈说　征途  
桂管三千里，征人一寸心。  
自从登驿路，几见换乡音。  
古树春阴薄，寒塘野水深。  
渴行呼得酒，瓦碗不辞斟。  

沈说　纸衾三首  
碎捣霜藤月下砧，清泉泻出簟纹匀。  
老翁采药归来晚，剪得山南半段云。  

沈说　纸衾三首  
纎面新乾带露揉，春回斗帐伴吟愁。  
残年已办蒙头过，风雪从教打戍楼。  

沈说　纸衾三首  
一幅新裁碧涧冰，野人留客宿云层。  
山房恰好松醪熟，夜半无眠话葛藤。  

沈说　竹色  
竹色留清睡，薰风昼一帘。  
懒因人事少，病觉老颜添。  
开槛临昏镜，齐书补坠签。  
晚蝉声欲断，新月到溪邻。  

沈希尹　高士峰  
淡淡梨花寂寂春，一声啼鸟隔花闻。  
高峰影转金鸡月，渤海晴横碧峤云。  

沈希尹　亦爱堂  
吾家小院千里驹，眉宇照人自秀整。  
平生尚友唐山陶，拔俗翩翩有高骋。  

沈瀛　石人  
检点行程岁岁同，石人头畔且从容。  
向来奉口溪边月，此夜乾元寺里钟。  

沈与求　次韵何子楚食樱桃  
轻衫骏马飞弹丸，上林花开纷绣团。  
御弉赐笋未解箨，山樱亦复登金盘。  
宗庙荐新勤玉路，凡果纷纷不论数。  
风清日美雨丝收，朱实烘春燃绿树。  
筠笼采撷价万钱，北人羊酪雅所便。  
自从燕罢曲江曲，五湖十载身回旋。  
已作孤蓬任流转，万颗徒劳野人献。  
故无清梦大明宫，醉倚酡颜浮玉碗。  

沈与求　次韵黄子虚同饮葛次颜家酿玉友  
先生早年忘扫白，懶饭青菁借颜色。  
独馀欢伯为友朋，熟不暇簄巾自沥。  
何须引泉连百井，饮莽长虹太豪猛。  
细斟玉筹滑无声，酌我应怜官独冷。  
奇篇更写陟厘黄，逼人心地生清凉。  
了知二事尽家法，眼馋径索银瓶尝。  
我老华池少滋液，年来爱酒如偷蜜。  
陶然一醉乐未央，此外要知俱长物。  
相期径造君勿违，坐得名胜从忘归。  
公侯似闻倦设醴，穆生正恐同分携。  

沈与求　次韵李元叔田邦镇唱酬之什  
李侯少年真自喜，收名拟擅东南美。  
大科异等不作难，堂堂奏赋明光里。  
眼看斗粟饱侏儒，空肠殷雷归著书。  
胸中未减食牛气，出手一掷当成卢。  
只念聊问复何如，要辨蟫蠹资轩渠。  
刺头文字亦琐碎，泽吻快意回樵枯。  

沈与求　次韵李元叔田邦镇唱酬之什  
大雅寂寥谁发喜，逆折波澜须子美。  
晚分一派大江西，约束曹刘归句里。  
武安耳孙有舑儒，载行无多一束书。  
蹇驴破帽踏城市，腰间蒯缑鸣湛卢。  
叫阍自荐久未偶，淮南丛桂犹关渠。  
雕镌戏出乡学馀，掩面笑余诗井枯。  

沈与求　次韵刘殿院赠钱圃翁  
少日从畦丁，颇悟园官理。  
菘韭记春秋，蔬食聊尔耳。  
十年困尘埃，幽事同脱屣。  
一饱不可谋，清瘦只如此。  
仰止长城翁，趣尚两奇伟。  
弱冠事笔耕，挽仰行六纪。  
晚以圃自娱，扶锄寄深喜。  
柔风蔬甲怒，细雨兰芽美。  
小摘定可供，馀事不挂齿。  
那复肯着屐，而一到城市。  
为计一何疏，行须传高士。  
木茹忌太洁，肉食忌太鄙。  
安得从公游，远傲於陵子。  

沈与求　次韵题沈传曜瘦节堂  
平生一字不疗饥，谁云糠覈能瓠肥。  
牙签玉筹五鼎食，是中有趣非钱痴。  
万事颠倒绝可嗤，此腹却受将军讥。  
吾宗酷似骑曹掾，俗物纷纭那复看。  
眼中但有潇洒侯，高节亭亭真老伴。  
山泽形容坐一癯，相要检校还丹书。  
食薇饮水笑多事，知君此计诚非疏。  

沈与求　次韵曾守怀玲珑山  
泉石有膏盲，料理费和缓。  
风埃客子游，梦想异相半。  
端如餍羊酪，投匕念乡馔。  
怀哉小玲珑，旧赏记酣宴。  
玉女下云窗，轻我年未冠。  
诛茅老三间，此意已悬断。  
少须草堂资，两足那可绊。  
谢公爱东山，自结寻幽伴。  
诗筒忽相先，纸价岂容贱。  
流传从使君，感此归思乱。  
撷兰蹑危根，漱石俯长涧。  
野性等麋鹿，百嗜宁食荐。  
揽衣中夜兴，测漏疾流眄。  
扃步愧驽筋，卑飞伤短翰。  
正使屐齿折，未救斧柯烂。  
时节脱复徂，迟莫空浩叹。  
何当脂下泽，去路郁交贯。  

沈与求　读成士瑴诗卷和其书事一章  
长年赋子虚，狗监绝同里。  
杯水聊自酬，博此一笑喜。  
副墨粲我前，顿使百废起。  
朱弦渺遗音，慎勿娱欲欲耳。  
论交傥自今，相从期暮齿。  

沈与求　泛舟村落阻风不能少进而菱梢芡觜缭舷上下篙人病之  
艇子掠岸行，水瘦不濡尾。  
狂飚振疏蓬，猎猎鸣两耳。  
十篙八九褪，逆势何乃尔。  
野芡伺吾间，回梢哆利觜。  
亦有芰浮角，一一肆轻鄙。  
初欲事幽寻，解缆出疏苇。  
乘流觅清浅，濯缨助深喜。  
事有大不然，移顷未离咫。  
安得望蓬莱，巨舰破潮起。  
征帆驾长风，一日三万里。  

沈与求　奉陪安守登膴原观  
江南多佳山，骈首闯城郭。  
缅怀在坦夷，要使一见廓。  
邦侯王事馀，幽致到丘壑。  
散策占城阴，含睇及民瘼。  
爱此郊原平，膴膴富耕穫。  
飞观鯈下临，丹碧荡霄堮。  
野色四座浮，胸次潜领略。  
千畦云弄黄，岁事初不恶。  
斗酒行劳农，欢谣入醫醵。  
胜地恶发挥，波神覆为虐。  
萧辰谁与娱，一笑寄华酌。  
落日耀旍旗，轻飚漾帘幕。  
卷白起寿公，歌声渺林薄。  
老农止勿狂，嗣岁有真约。  

沈与求　观网鱼  
暗雨垂垂梅欲黄，春山吐源春涨狂。  
雪鳞頳尾泝流上，吹涛喷浪能奔忙。  
鱼师布网名白大，万目井井连重纲。  
联艘绝流势甚武，遮罗初若无留藏。  
大鱼已得小鱼弃，要使遗育充陂塘。  
鳏鲕安用误回避，虾蟹亦复虚跳梁。  
宁知不比纶索手，欲以巧饵空沧浪。  

沈与求　何亨老筑堂里第榜曰安虚盖取司马子微不受外不逐外之说属某赋诗以  
幻境如群狙，喜怒眩名实。  
怜渠千劫迷，堕此一念失。  
世路波涛翻，时事风雨疾。  
胡为随物迁，坐此方寸窒。  
使君超世姿，轩裳起儒术。  
神交赤城仙，妙解穷隐密。  
向来心泰然，初不计升黜。  
危堂榜新颜，要以名自律。  
窗扉敞深明，空华乱初日。  
变灭惊须臾，蔽亏隔纖悉。  
了知内观融，天光发虚室。  
山林猿鹤俦，廊庙鵷鸾匹。  
静躁涂或殊，出处心本一。  
清都五城开，真仙罗辅弼。  
行矣朝紫皇，启沃造前膝。  
功名戏剧成，志愿谈笑毕。  
它年容买邻，傥不傲蓬荜。  

沈与求　何子楚为范明伦赋九疑石石吾不及见也读诗可以知其巑岏秀峙之状吾  
峨弁千峰倚天碧，上有修筠材可篴。  
月明三弄面巉岩，惊起哀猿啼峭壁。  
儿童斲石攒青瑶，寒林萧萧吹堕樵。  
坐令结习落幽梦，芒鞋竹杖归路遥。  
觉来只影徒相守，哦子清诗笔如口。  
眼中何必小玲珑，仿像九疑当户牖。  
神丹已失大江漘，谁与安期追后尘。  
分天隔日不可到，使我目断苍梧云。  

沈与求　寄题淄川王景发肯构堂  
深林艺松柏，不数栎与樗。  
坐待十亩阴，等为匠氏储。  
宁复知种德，责报不厌徐。  
名令后必大，善积庆有馀。  
於焉望丰屋，政可增修闾。  
王孙世东州，奕奕盈簪裾。  
金埒通里巷，珠树连阶除。  
贤哉景发甫，爽爽众莫如。  
直气薄霄汉，妙语锵琼琚。  
定知磊落人，一见怀抱摅。  
谓我架华堂，映发先人庐。  
揭名取肯构，盖念经营初。  
堂前植桃李，堂上罗诗书。  
桃李意取适，诗书计非疏。  
诸郎自兰玉，舌耕起菑畲。  
吾诗以为箴，会见联高车。  

沈与求　刘行简见借诗稿以长句归之  
文章偏忌声名早，富贵政须门第好。  
了知二物不相关，风月膏粱兼者少。  
刘郎天韵真不凡，飞腾宜在蓬莱岛。  
年来穷愁已到骨，只有珠玑落残稿。  
纷纷馀子何能追，定向诗坛分六纛。  
造物小儿亦薄相，浪付繁华给挥扫。  
却令径坐诗人穷，只与清冷消热恼。  
向来狗监非同邑，渴尽文园尚傭保。  
九原千古忽可作，如君自是不枯槁。  
茅斋夜诵谁得闻，咄咄空能诉穹昊。  
请君更作升天行，勿使贫胡强知宝。  

沈与求　拟古  
日月双高悬，朝昏自升沉。  
有如转辘轳，引絙环相寻。  
而我生其间，所阅几古今。  
尔来三十年，又作裘氏吟。  
眠饭寄编简，此身疑白蟫。  
皇皇走四方，谁是真知音。  
语欲离舌本，退缩翻如喑。  
涉世聊尔耳，依阿亦何心。  
托质既已迂，自谓百炼金。  
耻作渭水钗，宁为太阿镡。  
用舍安所之，齿发忽已侵。  
日月不我留，潸然涕盈襟。  

沈与求　钱塘赋水母  
疾风吹雨回江城，櫓牙呕哑潮欲平。  
客居喜无人事撄，相与环坐临前楹。  
眼中水怪状莫名，出没沙觜如浮罂。  
复如缁笠绝两缨，浑沌七窍俱未形。  
块然背负群虾行，嗟其巧以怪自呈。  
凝目戄视相将迎，老渔旁睨笑发声。  
曰此水母官何惊，江流如奔绝沧瀛。  
潮汐往来月为程，藏纳众污无满盈。  
浮埃沉滓溷九清，结成此物宜昏盲。  
使虾导迷作双睛，乃能接迹蚌与蛏。  
亦犹巨蛩二体并，离则无目为光精。  
江天八月霜叶鸣，罟师得虾供水征。  
水母弃掷罗纵横，试令收拾输庖丁。  
绛礬收涎体纡萦，飞刀镂切武火烹。  
花畁饤饾粲白英，不殊冰盘堆水晶。  
稻醯齑寒芼香橙，入齿已复能解酲。  
遣渔止矣勿复评，嗟哉此性愚不更。  
定矜故态招三彭，且摩枵腹甘藜羹。  

沈与求　山西行  
山西健儿好身手，气如车轮胆如斗。  
十五射猎少年场，戏格黄罴同拉朽。  
二十竮名尺籍中，铁马追风快驰走。  
臂弓腰箭了一生，只喜论攻不论守。  
兵符夜半出辕门，将军令肃谁敢后。  
自夸豪健天下无，誓为官家扫群丑。  
蛮夷共事古来危，监军巧落胡人机。  
黑山未靖黄河沸，胡尘倏忽连紫微。  
长驱中州斥候绝，已闻饮马金明池。  
种家猛将忠贯日，发上冲冠颐指挥。  
主辱偷生事不武，壮士裂眦争相随。  
东跨潼关达上国，城头夜插将军旗。  
诸胡下马拜吾父，请成退舍才有期。  
肉食谋国帝子质，勒兵不动护送之。  
壮士束手猛将死，胡来侮人犹小儿。  
明明二圣尧舜主，天翻地坼徒尔为。  
天翻地坼徒尔为，北望血泪滂两颐。  
真人中兴似光武，赤眉青犊折箠笞。  
一呼夺击肯效死，风鹤尚信惊王师。  
呜呼何为背征讨，红帕兜鍪半为盗。  
东家昨夜虏小姑，西妇朝篷握刀笑。  
锦衣玉食事奢侈，翠眉红颊资强暴。  
黄屋今怀旰食忧，忍与豺狼活蓬藋。  
时危宜尔悍且骄，侧耳试听哀痛诏。  
五陵佳气自葱葱，为雪大雠安九庙。  

沈与求　送章文虎秀才归荆南  
我生本吴侬，搦笔追楚些。  
佳人脱尘屣，幽韵耻独和。  
君家楚江湄，词语亦顿挫。  
学海富探讨，渠数百纸过。  
春风归凤城，櫑具恰解驮。  
此地初识君，细语辄三贺。  
冉冉岁已遒，云山忆高卧。  
翩然理归装，馀事等弃唾。  
文围久坚壁，定恐一战破。  
行矣傥复来，凭将楚词课。  

沈与求　夜坐感事  
沉沉夜气归，虚堂闭深寂。  
孤灯灺馀花，寒靋韵残滴。  
酝酿万觯愁，感慨一人敌。  
何当弃短檠，阴山叱鸣镝。  

沈与求　游玲珑山因访朱氏草堂  
平生丘壑心，馀事不挂目。  
藜杖南山来，要使富幽瞩。  
异哉小玲珑，蟠峙苍弁腹。  
修藤结悬崖，飞溜响空曲。  
伏石卧虎状，腾拏杂奔鹿。  
砑然互吞吐，侧路劣容足。  
拂拭古藓纹，字刻翳新绿。  
标傍玲珑名，奇怪殆天属。  
扪萝上绝顶，坦坦类平陆。  
俯首瞰来踪，穹然在幽谷。  
传闻昔逋客，诛茅此营屋。  
清魂不可招，千载想遗躅。  
我思造物巧，妙供幽人禄。  
挥斤役山只，斲此一拳玉。  
云窗与雾阁，一一相亘属。  
岂无部曲众，猿鹤即更仆。  
岂无节旄贵，松桧自张纛。  
此事久弃置，蛛丝网岩麓。  
翩翩佳公子，心古韵不俗。  
驾言脱华簪，兹焉卜幽筑。  
终日面巑岏，世故岂容触。  
指点空洞姿，喜气政堪掬。  
挟策校昔游，健步念须续。  
亦有招隐诗，薄暮不可读。  

沈与求　子修步屧相过属疾不能倒屣戏赠  
簿书日在手，佳思挽不留。  
而能痛拨置，时来访清幽。  
古木占城阴，一曲萦寒流。  
落影插清泚，绿荫亦已稠。  
结亭坐蟠石，傲兀忘拘囚。  
雄谈功名外，俊气横九州。  
事故未应尔，长恐坐阻修。  
造物小儿相，妒我得暂休。  
河鱼竟中溃，午枕犹扶头。  
双凫飞舄声，历历过墙陬。  
此兴岂复浅，何当起从游。  
试令开丈室，子能问疾不。  

沈云卿　美人  
十三学绣傍金窗，十六梳头压大拜。  
色比昭阳人第一，才同江夏士无双。  

沈昭远　无讼堂诗  
欲为袁人雪谤声。  

沈中行　游九锁  
青山倚天分九峰，或踞虎豹蟠蛟龙。  
奔霆白昼鞭玉虹，铁花冰激青蒙蒙。  
中有浩劫元皇宫，彷佛崑阆双衡嵩。  
洞门谁制烟霞封，玉鼠石燕巢嵌空。  
列炬仰见仙人踪，枰棋布子局未终。  
冥怀欲唤洪崖翁，共翳紫凤骖飞鸿。  
笑弱水三万里，他年相见方壶中。  

沈庄可　题分宜上松晚香堂  
魏公判相州，始作昼锦堂。  
老圃秋色淡，自爱晚节香。  
怡斋怀紫绶，得诰归故乡。  
葺圃承祖志，构堂先庐傍。  
命名仰前哲，阔步追遗芳。  
人生随分定，鹏鷃自殊翔。  
富贵任适志，余暇聊徜徉。  
譬彼兰与菊，托根花卉场。  
荣枯有迟速，代谢从暄凉。  
百年倏过半，须发各已苍。  
多情感会别，聚散安可常。  
非惟隔今古，况复阅兴亡。  
何以消我忧，一醉万虑忘。  
季子久颠沛，买臣早疏狂。  
累累暮年印，得失宁相傥。  
何如光霁时，呼客同举觞。  
静中猿鸟乐，闲处日月长。  
愿坚岁寒操，有如傲霜黄。  

沈庄可　秀野园  
西京五亩园，花木秀而野。  
坡仙作此诗，感事记司马。  
深夜独乐堂，气象极闲雅。  
晚芳相元佑，勋名动夷夏。  

沈作喆　哀扇工歌  
某州竹扇名字著，织扇供官困追捕。  
使君开府未浃旬，欲戴纶巾挥白羽。  
新模巧制旋剪裁，百中无一中程度。  
犀革镌柄出虫鱼，麝煤熏纸生烟雾。  
蕺山老姥羞翰墨，汉宫佳人掩纨素。  
衙内白取知何名，帐下雄拿不知数。  
供输不办箠楚频，一朝赴水将谁诉。  
使君崇重了不闻，呜呼何以慰黎庶。  
闻道园家卖菜翁，又说江头打鱼户。  
号令亟下须所无，官不与钱期限遽。  
归来痛哭辞妻儿，宿昔投缳挂枯树。  
一双婉婉良家子，吏兵夺取名为顾。  
弟兄号叫邻里惊，两家吞声丧其妪。  
死者已矣可奈何，冤魂成群空号呼。  
杀人纵欲势位尊，贪残无道天所怒。  
邦人蓄愤不敢言，君其拊马章台路。  

沈作喆　新安采樵行  
种粟上山椒，种禾水没腰。  
田家作苦不如樵，炊桂之地甚不遥。  
一艘千束莫复朝，顺风顺水不动桡。  
归来醉饱吹短箫，野花插鬓樵女娇。  
农夫忍饥自芸苗，粟米自熟腹自枵。  
明年卖田卖山去，谁能辛苦输王赋。  

盛度　句  
我来佩竹使，方且憩熊辬。  

盛度　句  
南国松楸旧，东湖水石凉。  

盛度　庶子泉  
深藏西竹寺，寒拥北谯城。  
石字赞皇古，泉铭庶子清。  

盛度　送何水部蒙出牧袁州  
文昌郎位改清资，乞领鱼符赋式微。  
雉省月寒慵夜直，隼旟风细喜秋归。  
宜春酒助新开宴，侍史香余旧赐衣。  
客向西山思井旧，莫教沤鸟见人飞。  

盛度　修竹台  
我来小小郡，爱此高高台。  
前对苍筤竹，万午球琳材。  

盛旷　独吟  
刊名紫简群魔宾，扶桑暘谷奏玉晨。  
控驾三素辅翊宸，敢忘南岳魏夫人。  

盛烈　白发  
白发非有种，如何忽自生。  
尽从方寸地，莳此两三茎。  
场屋债犹欠，山林计未成。  
头颅知渐丑，羞向镜中呈。  

盛烈　春兴  
泾云全放两峰青，湾柳丝金照眼明。  
短棹又随鸥鹭去，笙歌少处结春盟。  

盛烈　堤上归  
舟横别港赴鸥约，人立斜阳等燕归。  
心事一春拈不出，两堤杨柳又绵飞。  
片云筛雨过横塘，衬断苹风作晚凉。  
意快短檠推不照，柳边听月对啼螀。  

盛烈　观下湖渔者  
渔舠逗晓来相续，短笆乱割春塘渙。  
须留一半还诗翁，要看早晚鸳鸯浴。  

盛烈　湖天晚霞  
鲛人织出绡五色，冯夷不敢閟深泽。  
闯得烛龙归崦嵫，横舒几占半天碧。  
光绚列岑浮紫翠，琉璃倒蘸成琥珀。  
何当乘风掣下来，并州快剪随意划。  
制就诗囊百万个，分与江湖放吟客。  

盛烈　暮天即事  
东寺钟联西寺鸣，前村树末暝烟平。  
天涯倦翼归无限，只有雅飞自唤名。  

盛烈　朔风  
小窗帘箔护重重，榾柮炉心蜕骨红。  
昨夜朔风能凛冽，冰花亦结砚池中。  

盛烈　送黄吟隐游吴门  
寒江买櫂催遄征，何如缓泛六桥寻鸥盟。  
侯门怀刺谒掌傧，何如散策孤山探梅信。  
吟隐豫章之耳孙，调高琢句期颛门。  
西江不住来西湖，唤醒晚唐诸老魂。  
有时吐出惊人语，定须贵杀雒京楮。  
脍炙人口徒属餍，还来双字不堪煮。  
行吟荏苒岁欲暮，束装又问吴中路。  
节翁旧有珠履缘，何况荐书袖无数。  
此行一句直万钱，十句唾手腰可缠。  
归来卸却扬州鹤，推敲调度权架阁。  

盛烈　同黄吟隐湖上散步  
暖翻鸭顶一川晴，喜共长堤缓辔行。  
落尽繁红春结局，传来太白酒寻盟。  
人于冷淡交偏好，句向萧闲吟倍清。  
鹈鴃一声林外唤，短篷归带夕阳明。  

盛烈　晚步段桥  
垂红顶上快登临，拍拍秋光满袖襟。  
伎皐欲吟吟未稳，两山钟里莫云深。  

盛烈　午窗即事  
午困俄惊啭栗留，东风独立思悠悠。  
蜂搜花醴勤王事，燕拓芹巢为子谋。  
白发愁边添渐密，青春忙里去如流。  
无言猛拍栏干曲，恰喜长须荐茗瓯。  

盛烈　幽庭  
幽庭鸟蹴梅花片，蔌蔌因风抟复散。  
贪看立到昼阴移，满地苍苔遮一半。  

盛烈　渔父词  
晓岸披风驾短篷，平芜烟浪几重重。  
鸣榔莫近荷花浦，鸥鹭早凉眠正浓。  

盛烈　玉阆风书院偶题  
塔倚翠微椽笔劲，湖吞碧落砚池宽。  
天然调度谁消得，不是吟家出手难。  

盛烈　玉阆风书院偶题  
岁事从他沸似糜，小窗挂起只看诗。  
不知那树梅先谢，一片香飞入砚池。  

盛明远　书怀  
溪出行自得，松竹最相知。  
避世逢天宝，编年问义熙。  
鸟驯时傍户，婢小亦吟诗。  
薇蕨秋来少，香生芋熟时。  

盛某　题淡山岩  
黄公丘壑人，阅遍山水奇。  
晚观淡岩作，独许天下稀。  
我初颇未信，及到乃愧之。  
伟兹过奇特，骤睹心惊疑。  
神灵蕴幽秘，无乃弗许窥。  
扪苔渐深入，叹愕不自持。  
穹窿但一石，辀辮周四维。  
广容千人驺，高建五丈旂。  
巨势裂地轴，虚窗豁天扉。  
森然万幕张，郁若曾云垂。  
危磴过别洞，绝壁浮烟霖。  
幽房瞰窈窕，屏榻如砻治。  
云霞起坐隅，翠岚著人衣。  
顿觉从来山，榛莽翳土埠。  
化石事茫昧，驱蛇知是非。  
井臼俨遗处，芝田留旧畦。  
云昔隐仙宅，此理固亦宜。  
元柳迹不到，隐显当有时。  
忆我半纪前，已与兹山期。  
了然兰台梦，宛渡潇江湄。  
今来恍如昨，始悟非人为。  
宁嗟摈幽邈，持尔足自怡。  
无穷轩冕客，有几能游斯。  

盛奇　毘蓝岩  
别开洞壑翠微齐，萝薜云深路转迷。  
一榻繁阴炎扫午，六秋岩畔足幽栖。  

盛师仲　太湖  
霸越功成识虑深，扁舟因起五湖心。  
若贪富贵如文种，句践那能肯铸金。  

盛世忠　病起书院偶成  
蓄水滋兰畹，开窗近竹林。  
败糊黄虮閧，断简老虫侵。  
酒尚欺人病，诗能对客吟。  
晨昏一饮足，此外不关心。  

盛世忠　柴门  
石砌苔初合，柴门手自开。  
日催开影转，风递竹声来。  
蟹眼翻茶鼎，鹅儿滟酒杯。  
不须忧岁计，魁芋已新栽。  

盛世忠　观棋  
争先刘与项，得势楚侵秦。  
本是知心友，翻成敌国人。  
运筹争劫杀，败局在逡巡。  
袖手旁观者，机深亦损神。  

盛世忠　胡苇航寄古剑  
有人尺锦长安来，远寄宝匣手自开。  
红云紫气灿虚室，铗中青蛇鳞生苔。  
诚携掌握一挥动，瞬息天地兴风雷。  
少年志气老益壮，惟愿圣诏下九垓。  
厩中我有汗血马，与汝直北清氛埃。  
丈夫当为国雪耻，笑指经生真不才。  

盛世忠　寄藏叟僧善珍  
访友南山路，桥横古木阴。  
砌苔无俗迹，庭柏是禅心。  
旧衲连云补，新诗带月吟。  
同袍严戒行，别是一丛林。  

盛世忠　简贾户部  
十五年前别，相逢各老成。  
旧游如一梦，忽见似重生。  
剧饮无人敌，高谈坐客惊。  
诸郎尤可喜，事业短灯檠。  

盛世忠　今是行呈刘以道  
少年湖海误加鞭，久戍归欤暂息肩。  
时有故山来梦里，更无愁绪到吟边。  
晨餐全仰数畦菜，岁计尤逋二顷田。  
闲倚瘦筇长啸处，此身疑是结绳前。  

盛世忠　倦妆图  
睡觉春山懒更添，起来余恨锁眉尖。  
料应春事关心曲，怕见杨花不卷帘。  

盛世忠　懒读书  
不弄丝桐不作诗，槃池叠石学儿嬉。  
少年读易都忘却，身似羲皇未画时。  

盛世忠　刘常簿席上  
近授长生券，从天上绮筵。  
潞公专洛日，吕望佐姬年。  
坐语风生舌，梳头雪满肩。  
上思耆旧用，飞诏到林泉。  

盛世忠　秦竹溪校书清漳未回  
茅斋雅称竹方床，风过痚篱有暗香。  
剧饮一冬成酒病，得闲科日为诗忙。  
新移橘本便霜信，贫看梅花倚夕阳。  
相望故人三百里，十宵九梦到清漳。  

盛世忠　塞上闻角  
刁斗城头夜月寒，一声呜咽到江千。  
梅花吹落浑闲事，白首征人泪暗弹。  

盛世忠　生涯诗  
壮岁欲飞腾。生涯亦可矜。  
一千八日战，三十九年僧。  
砚枕秋风梦，书灯夜雨澄。  
儒生贵知命，饮水曲吾肱。  

盛世忠　　　卷01】　送吕东山之清漳  
君是纯阳派，神清性亦真。  
有诗聊遣兴，无术可医贫。  
富贵皆尤物，江湖易老人。  
置山钱足矣，客路莫因循。  

盛世忠　王昭君  
汉使南归绝信音，毡o-青草始知春。  
蛾眉却解安邦国，羞杀麒麟阁上人。  

盛松坡　乌石山僧舍  
小径通山寺，飞檐抹晓霞。  
松风惊蝶梦，梵磬杂蜂衙。  
僧腊菩提树，禅心菡萏花。  
诗成因抵掌，飞起欲栖雅。  

盛松坡　闲居  
地僻无人到，何缘有市声。  
醉中诗句健，闲里梦魂清。  
涧水浓煎茗，畦蔬淡煮羹。  
读书犹懒在，何暇见公卿。  

盛璲　朱元晦过访  
苍松翠竹映斜晖，野菊花开过客稀。  
叶底黄虫作寒茧，雨余蝴蝶满园飞。  

盛璲　朱元晦过访  
梅花树下三间屋，挂壁枯桐尽日闲。  
有客过门弹一曲，断云残雪满空山。  

盛文韶　梅花  
翠羽啁啾夜，空山偃蹇时。  
看人多冷眼，出手尽高枝。  
香细巡檐得，寒深踏雪知。  
纷纷后来者，红紫莫矜奇。  

盛辛　题涪江石鱼次何宪韵  
巨浸浮空无咱通，双鳞纪瑞杳难穷。  
昔人刻石留山趾，今日呈祥表岁丰。  
众喜有年歌善政，独惭无补助成功。  
须知显晦将千载，往哲标名岁大中。  

嵊县令　句  
一时分付雪儿歌。  

师颃　赠宣义大师英公  
禅得玄机笔得精，孤云光彩甚分明。  
毫端落纸堪为宝，海内无人不重名。  
山约终归双履在，髭因凉剃一刀轻。  
何妨换取群鹅了，却与迷徒指化城。  

师浑甫　清都观  
清观视诸方，事力良不齐。  
幽赏岂不胜，门当白云溪。  
剑峰誓罔象，丹井藏虹蝩。  

师浑甫　丈人观  
甯君始学道，敢据五岳尊。  
及为帝东在，便与天长存。  

师显行　见日庵旧址  
跨鹤骖鸾访穉川，松风吹散铁桥烟。  
联登百步眼万里，长啸一声身九天。  
倚大石楼敲竹杖，蹑飞云顶着吟鞭。  
而今饱挹罗浮秀，未服灵丹亦是仙。  

师严　大阅  
长江天设险，荆州国西门。  
幕前杖斧钺，赫赫齐晋尊。  
熊罴在掌握，百万不敢喧。  
固列崖峤立，动色虹蝩翻。  
虽云上将猷，亦是明主恩。  
高秋鼓角壮，惨澹伤精魂。  
山南正困戹齿落，万事已矣秋风生。  

师严　渡江  
鹿门山人沧浪客，洒泪忆枯眼见骨。  
风尘峥嵘万里空，不知何处营三窟。  
城中性命汤火近，路穷援断无消息。  
鼠窃狗偷何足忧，都将十指漫天日。  
大言阔步好公卿，三百年余涵养成。  
已闻郑五但搔首，复道庞涓竖子名。  
平时肉食夸果决，谁信临危跋痜行。  
白头面皱牙齿落，万事已矣秋风生。  

师严　庚午三月五日朱尚书席上醉歌  
天风浩荡何处来，荆南府中好春酒。  
我公此日盛宾佐，但饮无劳问升斗。  
座中十万无下筹，乌帽朱衣马牛走。  
好舞清歌如有神，翠烂金明各回首。  
人生行乐须壮年，小人再拜为主寿。  
满堂泪落起挽须，临馈三叹成郁纡。  
干戈未定郡国破，乱臣贼何代无。  
主忧臣辱坐感激，忍对花鸟调欢娱。  
近闻士卒愿一战，猛气正倚风尘粗。  
丈夫行事动千古，快意一饱非雄图。  

师严　公安早发  
去国秦公子，穷途阮步兵。  
别离如昨日，豪杰毕平生。  
江月为谁好，巴船何处行。  
高秋伴摇落，早发若为情。  

师严　蔺五见访  
汉阴美人青兕裘，独骑瘦马寻荒丘。  
花前下马迎一笑，珠玉在侧形骸羞。  
酒酣散发箕踞坐，锦带烂熳悬吴钩。  
断蛟刺虎好身手，碧瞳如水涵清秋。  
惜哉科目太脱略，壮士岂为章句囚。  
中原格斗困不已，江波木落寒悠悠。  

师严　武陵客居  
浩荡千年调，饥寒八尺身。  
不愁逢魍魉，可笑秒麒麟。  
残雪江村路，空山涧水春。  
时违终远去，道在岂全贫。  

师祯　题义门胡氏华林书院  
满架高峰隐史书，英儒冠盖会仙居。  
云霞满屋光难掩，松柏数庭景有余。  
累世子孙传孝义，一时旌表在门闾。  
要知感伏休徵处，次第鸾凰上碧虚。  

诗客　句  
悲翠列成千嶂碧，琉璃泻出两溪寒。  

施昌言　题会稽溪口躬师上人房  
溪口佳山水，高人住此中。  
生台下沙鸟，疏磐逐江风。  
倚槛千岩寂，焚香万法空。  
如何凭小笔，一为写衰翁。  

施德　抵袁阳  
声声啼鸣叫钩辀，山自巑岏水自流。  
西望长沙三百里，行人道是古袁州。  
曲磵萦纡树密蒙，放船正值楝花风。  
王程不及村南好，水礁无人昼自舂。  

施德操　句  
春风两岸客来往，红日一川莺去留。  

施德操　题东庵广福禅院  
何处登临眼最明，雪峰佳处一川平。  
潮随海月生时上，峰在云天静处横。  
幢盖神扶乔木影，风雷井闭古泉声。  
灵踪凿尽翻惆怅，何日游山报道成。  

施德操　谕子美渊明诗  
子美学古胸，万卷郁含蓄。  
遇事时一麾，百怪森动目。  
渊明淡无事，空洞抚便腹。  
物色入眼来，指点诗句足。  
彼直发其藏，义但随所瞩。  
二老诗中雄，同人不同曲。  

施晋卿　梅林分韵赋诗得下字  
郊原宿雨馀，雪重云垂野。  
春信初动摇，欲往岂无驾。  
使君早着鞭，问路逢耕者。  
深寻烟雨村，共作诗酒社。  
庭荒六老树，气象自俨雅。  
一笑呼酒来，大盆注老瓦。  
最后看枯株，何意当大厦。  
夭矫待风云，有年天宝假。  
须知羹鼎调，嘉宝系用舍。  
我欲寿使君，樽罍更倾泻。  
明朝得楚骚，健甚无屈贾。  
君今有锡环，诏落九天下。  
蜀江雪浪来，棹趁船人把。  
留滞以诸生，斯文要陶冶。  
惟应郢中歌，倡绝和自寡。  
更闻督熊儿，夜赋烛馀地。  
它年看无双，声誉出江夏。  
却笑昌黎公，阿买字能写。  

施清臣　绯桃  
衣裁缃缬态纤稼，犹在瑶池半醉中。  
嫌近清明时节冷，趁渠新火一番新。  

施清臣　湖景  
一曲新腔紫玉箫，护晴檐幙窣兰桡。  
柳迷远近花张锦，小泊危红第六桥。  

施清臣　牵牛花  
一泓天水染朱衣，生怕红埃透日飞。  
急整离离苍玉佩，晓云光里渡河归。  

施清臣　诗二首  
花里蝶，花里休。  
蓼中虫，蓼中死。  
人生甜苦皆是缘，法中可随顺应之。  

施清臣　诗二首  
一蓑一笠一孤舟，万里江山独自游。  
有人问我红尘事，笑入芦花不点头。  

施清臣　夜蛾儿  
碧服银须粉扑衣，又随雪柳趁灯辉。  
怕寒还恋南华梦，凝伫钗头未肯飞。  

施士衡　复挽  
十年帅铖倦驰驱，适意方谋一壑居。  
贾谊有才终太传，薛收无寿处中书。  
伤心风月江心古，过眼光阴梦幻虚。  
红紫飘零春色尽，后凋松柏独萧疏。  

施士衡　挽于湖  
诵泉词笔坐中惊，天付斯文以道鸣。  
独步蟾宫丹桂选，濡毫纷阁紫微清。  
绝弦恸哭人琴丧，埋玉凄凉柱石倾。  
一见那知成永别，重来天路问骑鲸。  

施枢　霸国祠  
瓶笙惊昼睡，此意有谁知。  
蛙井成何事，鸿图岂易窥。  

施枢　碧桃  
月浸虚庭夜未央，一枝静对白云乡。  
三生自结玄都约，来伴痚梅到玉堂。  

施枢　别高家店  
独抱朱弦识者稀，湖山与我独相知。  
烟迷柳岸经行少，月照梅窗做梦迟。  
酒价寒高谁与贳，衾绵夜薄自多思。  
归舟又值商量雪，好似清溪访戴时。  

施枢　别天目  
东尖森洞穴，西目浚渊庭。  
三日若为霁，群龙亦有灵。  
立依松作盖，坐倚石为屏。  
犹恨归鞍急，回头望远青。  

施枢　沧浪  
长史遗踪二百年，直教名字到今传。  
渚香细浥莲须雨，野色轻团竹尾烟。  
但得幽情关水石，何须隐迹痼林泉。  
客中正有尘缨在，来此清游亦是缘。  

施枢　漕闱揭晓后述怀  
画眉深浅与时殊，肯向堂前怨舅姑。  
自是吾侬多蹇薄，可堪尔汝肆揶揄。  
心知不是池中物，眼独羞看屋上乌。  
得丧总为身外事，不如委命乐樵苏。  

施枢　池萍  
一番雨过一番多，间挟晴风涨绿波。  
柳絮吹残游迹在，谢池点点是阳和。  

施枢　酬瓜畴赵炉夫投赠  
谋生百拙世无如，赢得心清剩读书。  
薄宦喜从京国路，闲身还似野人居。  
济川事业归商傅，献赋声名羡子虚。  
岁晚且留梅作伴，吟边月冷一枝疏。  

施枢　酬山月江与投赠  
帝里风光好，随缘适宦情。  
却居城郭外，不杂市廛声。  
水国霜天冷，梅庭夜月清。  
正惭无雅韵，敢说到诗名。  

施枢　出西门寄呈外舅姑  
自从依监宅，不似□时亲。  
义重难为别，情同久更真。  
一箫思去凤，双璧倚灵椿。  
只等中除报，相迎辇路尘。  

施枢　初泊世彩  
不问萧条传舍空，来欹客枕听西风。  
一庭明月无人筦，秋在梧桐落叶中。  

施枢　春多日  
春到溪山已近旬，寻春犹自负深情。  
爱闲长向梅边立，趁暖时从竹下行。  
苦乏诗材无可借，更嫌酒病有余酲。  
算来岂是因名利，才有关心便不清。  

施枢　春前一日雪  
历头只有今朝腊，犹雨霏霙满太虚。  
六出试妆梅欲妒，万花飘絮柳难如。  
云凝惨送玄冥旆，风舞欢迎青帝车。  
始信春工多富贵，便堆白玉满前除。  

施枢　春雪  
腊里霏微未许多，春来舞片却交叉。  
混成天地皆同色，点染园林尽着花。  
岸迹云凝迷去鹭，屋头烟暖见饥鸦。  
东风毕竟能融化，不放寒澌冰柳芽。  

施枢　春夜赋小字  
岸桐花开春欲老，目断斜阳芳信杳。  
东风不筦客情多，杜鹃啼月青山小。  

施枢　次蒙斋至日韵  
试检清台历，黄宫气已回。  
功名难强致，岁月任渠来。  
雨迳犹存菊，烟村可问梅。  
为贪吟有伴，到此又徘徊。  

施枢　大涤洞  
玄盖天中万象垂，洞门无钥许人窥。  
仙踪直与华阳接，能继玄同有阿谁。  

施枢　大能仁寺  
规模应甲刹，殿阁拥金仟。  
岁歉炊烟绝，城低野色连。  
客僧皆散去，主者独安眠。  
成毁难逃数，山门八百年。  

施枢　道间  
一溪新绿涨晴沙，傍岸疏篱八九家。  
桑叶又抽麻正长，绿阴深处响缲车。  

施枢　道间见桃李花  
东风到处竞繁华，不问穷檐与大家。  
垂柳丝中深院宇，隔{外广内啬}时有出来花。  

施枢　登应天塔  
云级涌青冥，金鳌载宝轮。  
地高心自逸，天近足无尘。  
图画千峰晚，楼台万井春。  
三生许元度，曾此证前身。  

施枢　东天目  
不辞巘险访龙潭，潭底无穷碧似蓝。  
乱石鸣滩溪过九，飞泉泻瀑堑分三。  
虽然道士能相引，不比樵人得尽谙。  
怊怅飞桥无路到，乘风应许御云骖。  

施枢　东天目  
不谓山行得此晴，有名胜处必须经。  
玉田草满春无极，石室人稀夜不扃。  
自料俗情应厌倦，谁知幽意在空冥。  
碧桃却似传消息，一曲琼歌月满庭。  

施枢　读真西山奏疏  
戎狄从来不可凭，谁令汉祖议和亲。  
连衡休易从游说，厝火当忧卧积薪。  
黯在淮南谋自寝，亮亡司马志方伸。  
本强始见遐冲折，信是经纶直要人。  

施枢　端平除夕  
宦游来此亦随缘，明朝柏酒让谁先。  
但令世道皆平地，此外身名任老天。  

施枢　对菊  
欲荒三迳负归期，魂梦何曾到短篱。  
九辩不歌陶令老，清香还许入谁诗。  

施枢　对雪  
谁使霓裳逞细腰，随风尽日袂飘飖。  
飞花却讶春将遍，舞片还惊易销。  
看熟似同鸥过渚，兴仙刚道鹤冲霄。  
吟成谁与相酬酢，赖有疏梅伴寂寥。  

施枢　对雪  
怪得连阴不放晴，直教飞雪试轻盈。  
风回冉冉霓裳舞，云暗纷纷鹤羽明。  
大似梅花饶一出，薄於柳絮更多情。  
披衣端为诗催起，吟得诗成分外清。  

施枢　泛月夜归  
短艇冲寒泛浅沙，满溪明月浸芦花。  
忽惊远岸灯光发，篱落肃疏一两家。  

施枢　飞玉亭  
素练飞来衮雪毬，满怀风露不胜秋。  
翠蛟已是天然景，今日还当避一头。  

施枢　分赋杨花  
纤腰睡起芳情足，谁道春风浪拘束。  
日暮天涯细草多，轻飞误入阑干曲。  

施枢　分韵春字  
柳外莺声错唤人，小楼吟苦不知春。  
落花飞过秋千去，一片闲情客里身。  

施枢　风雨  
入夏惟忧旱，秋来却浸霪。  
风声连海响，山气与云深。  
望岁丹心切，忧时白发侵。  
旅中无别事，隐几自长吟。  

施枢　奉和龟翁送别  
为说吟边事，曾陪宴笑频。  
自惭无韵者，敢对有名人。  
雨洗秦山晓，波明镜水春。  
匆匆还别去，芳草正如茵。  

施枢　感春  
等闲{上西下靶}旅欲归难，又见蔬盘簇彩幡。  
九十日春从此始，万千心事对谁言。  
梅边粉坠寒香骨，草际青归野烧痕。  
且把一杯酬好景，花风今日已翩翩。  

施枢　高园  
入门虽较小，中却是壶天。  
委曲松篁迳，清新锦绣篇。  
蟠胸有丘壑，随处是林泉。  
更读鳌峰句，风流似谪仙。  

施枢　高园  
扁名俱不俗，难得此规模。  
一镜荷香冷，四围花戏芜。  
沼宽鱼自乐，竹静鹤同孤。  
倣尽东州景，何须作画图。  

施枢　赓庚使和毛君玉送墨梅韵  
东风吹上岁寒枝，笔下工夫颇涉奇。  
此操直应同晚节，有香亦合伴冰姿。  
淡於浅水笼蟾夜，清似疏篱压雪时。  
春在小窗横幅里，调羹深意许谁知。  

施枢　龟溪市桥见月  
楼台叠翠绕清溪，浅澹云边月一眉。  
行到市声相接处，傍桥灯火未多时。  

施枢　闺思  
帘底临鸾惜岁华，鬓云慵掠宝钗斜。  
落梅香断无消息，一树春风属杏花。  

施枢　和东圃郑震见寄  
薄宦来京洛，相逢久更亲。  
丹心期为国，白发易催人。  
月冷乌惊夜，霜明鸡唤晨。  
呤边频自感，还染九衢尘。  

施枢　和菊潭玉泉韵  
不是灵源透碧虚，可容六六化龙鱼。  
讲经人去前湖暝，翻手为霖自有余。  

施枢　和菊潭韵题秋潭买山图后  
身世如萍漫浪休，机心谁遣误沙鸥。  
从来风月惊人句，即是湖山买屋谋。  
访友定寻云外寺，携壶须上竹边楼。  
知音自有渔樵侣，莫被人称第一流。  

施枢　和陆明叟  
了无闲事上眉纤，一炷清芗静昼帘。  
造化自从回暖律，芬华顿觉转穷檐。  
轻风度柳春情薄，细雨催化土脉黏。  
所愧微官相束缚，何因共访酒家帘。  

施枢　横渎岸边梅花方开  
雪染梅花倚道傍，亭亭野水弄幽芳。  
东风似赏孤高意，未许飘零一片香。  

施枢　横渎岸边梅花方开  
竹篱茅舍本相安，谁与移根入画栏。  
尽道重帘妨暖日，痚枝却得护春寒。  

施枢　横渎岸边梅花方开  
风标夐与万花殊，可有尘埃染得渠。  
把住琼枝相晤语，只疑身在玉堂居。  

施枢　后坞示壁天瑞  
几年不到已公斋，客里明知未定家。  
生灭无边方共语，满山春雨落松花。  

施枢　怀友人  
锦野重来已秀葽，雨肥梅杏粉痕销。  
晚山四面子规叫，晓树一声婆饼焦。  
耐久交当如水淡，惯游身亦似蓬飘。  
老莺不省春归久，犹自教雏学徙乔。  

施枢　唤渡旋幕  
半载蓬莱地，相携只是诗。  
心怀丹凤去，梦与白鸥随。  
俯仰俱无愧，勤劳必有知。  
归舟平似掌，天亦念孤危。  

施枢　即事  
暝色分烟上远峰，雨声断处又晴风。  
宝香羞冷闲情远，落尽蔷薇一架红。  

施枢　寄宝藏壁天瑞  
路转小桥东，群龙拥梵宫。  
荇花明晚水，莲叶向秋风。  
匠斧应休役，禅窗定费功。  
笑他尘俗者，客路每匆匆。  

施枢　寄陈藏一  
万人如海亦纷纭，还着江湖有限身。  
题叶恨深波影远，嚼花吟苦月痕新。  
羡君朝市情俱薄，笑我山林趣未真。  
名胜搜罗能尽否，细论何日许相亲。  

施枢　嘉熙元日  
先春一日纪正元，熙号初更气候暄。  
万象光随黄道毂，千官班凑紫宸门。  
梅迎霁色来窗底，柳挽和风到水根。  
但原时平年事好，升湛有命不须论。  

施枢　剑池  
雨壁烟崖翠藓长，经泓冷浸斗牛光。  
独怜有水清无底，不洗花池粉腻香。  

施枢　借张宪韵述怀呈东畎先生  
早起看秋意，山前深未深。  
水香飘远渚，晴色上平林。  
风雨一双鬓，江湖万里心。  
何期来此地，时作短长吟。  

施枢　镜湖一曲  
天与平湖老贺郎，春波依旧染晴光。  
可怜千载风流意，付与租符晓夕忙。  

施枢　菊潭赋小窗睡香次韵  
兀兀蒲团万虑除，定回寒月满康庐。  
幽香自有禅心会，春不相知亦任渠。  

施枢　句  
刺分下蛹堆盘脆，嚼破冰蚕绕齿凉。  

施枢　觉苑寺  
此是词人宅，名因后世传。  
驿中存废井，桥下驻归舡。  
一梦空尘迹，千年尚福田。  
笔灵应剩馥，试为酌清泉。  

施枢　开炉次夕以不禁离抱来访宏庵挑灯细语漏促忘归即事有赋时黄澹翁在  
客里情怀不自如，夜深来访子云居。  
挑灯细按新翻曲，拂案同看旧架书。  
梧叶敲风蛩砌冷，菊香销雨鹤庭虚。  
相逢且与开眉笑，莫遣吟边酒瑆疏。  

施枢　客中雨思  
细雨粘云结晚愁，黄金垂地菊钱流。  
风来不觉窗声战，分却覊怀一半秋。  

施枢　苦雨  
何期一雨成三日，约客行山竟未能。  
春到分时阴不解，夜当深处气犹凝。  
檐低卷箔看飘洒，礱润添香散郁蒸。  
想见故园梅落尽，和羹消息又堪凭。  

施枢　跨水道间  
店舍总迢遥，山深转寂寥。  
看鸥临远水，下马过危桥。  
晴雪林间少，春风野外饶。  
此行为王事，旅食任萧条。  

施枢　蜡梅送东畎先生并寓探梅之意  
泽国寒深未见梅，东风何日到南枝。  
玉堂应有新消息，恐是人间未得知。  

施枢　览镜  
心到无营本倦游，何期身又客王州。  
匣藏青镜闲情薄，衣染红尘满面羞。  
风月几曾於我少，波涛半是为人忧。  
故山幸自堪耕钓，不必生涯足是休。  

施枢　老僧念佛  
身世皆空境，知空自不悲。  
何须临暮日，逐急念阿弥。  
裴相安心际，维摩忏罪时。  
同归无有地，明月在秋池。  

施枢　雷崖屋  
不徒卓屋在岩阿，前后丹成亦已多。  
三十余年勤累行，几时跨鹤上空歌。  

施枢　立春  
雪花风细拂春旗，一色云边漏暖曦。  
群吏守文行故典，长官书祝致新祠。  
土牛底事遭身碎，彩胜随时把鬓欺。  
争似野人闲可睡，枕边搔发自吟诗。  

施枢　立春  
彩胜飘春上鬓蓬，倚栏一笑问东风。  
青青柳眼梅花面，才染阳和便不同。  

施枢　留别诗僧  
家山方缱绻，客路复西东。  
自念依明世，谁令策隽功。  
三杯桑落酒，一棹柳花风。  
别后诗应好，吟成寄短筒。  

施枢　留滞  
何期踪迹又迟留，行止於人自不由。  
梦境固知空似蚁，生涯却笑拙如鸠。  
碧涵一镜晴天阔，翠涌千峰宿雨收。  
从此公余须杖屦，未应草草度春休。  

施枢　龙瑞宫侧访仙姑不值  
轻红片片落桃花，刘阮空迎紫凤车。  
石洞有天元不闭，何须流水觅胡麻。  

施枢　绿字韵  
晓帐香销闲画烛，梦回山断屏风曲。  
轻烟细雨客情多，南浦草随新涨绿。  

施枢　轮差祝圣所拈香  
瓣芗来谒玉晨宫，月在觚棱绛阙东。  
转向御街西畔过，朝天万马正匆匆。  

施枢　轮差祝圣所拈香  
几度来游几赋诗，又因将命到灵芝。  
三呼祝了君王寿，偷眼湖光立片时。  

施枢　落梅  
粉香销尽骨犹清，望断瑶台转有情。  
便是百花无此分，看看事业到和羹。  

施枢　马上  
只为溪山有宿盟，两旬两度此经行。  
马嘶险迳霜蹄滑，鸥舞平沙雪羽轻。  
豪气不从尘外减，新诗偏向道间成。  
梅花似有相迎意，野水篱边数蕊明。  

施枢　鳗井  
人言此井有灵源，潮落生透海门。  
陵谷未须穷变易，朱{外广内啬}里是濮王园。  

施枢　梦回  
银漏迢迢箭缓传，梦回月在早梅边。  
小池冻合寒芦折，应是鸳鸯夜不眠。  

施枢　梦前室  
长夜几年别，伤哉千古心。  
自因缘较浅，不是老相侵。  
态梦如先兆，鸾胶岂续琴。  
晓窗秋叶响，不觉泪盈襟。  

施枢　梦游径山值雪拥炉赋诗  
雪天元自冷，何况是山中。  
双径冲寒雾，千林战晚风。  
室中人已定，炉内火常红。  
万事皆如梦，谁知梦亦空。  

施枢　庙宇傍河彷佛家居  
合是清溪近处居，在官却与在家如。  
柳风拂岸时鸣橹，梅月横窗夜读书。  
休问舟闲无唤渡，须知水到自成渠。  
俸钱已足供薪粒，比着简瓢尽有余。  

施枢　牡丹  
天然贵格镇群芳，细雨丛中试宝妆。  
肯与乱红争国色，甘同柔绿挽春光。  
玉阑倚困娇无力，金鸭沉烟不敢香。  
可惜承恩亭北赋，苦无妙语告君王。  

施枢　盆梅  
白玉堂前树，谁移此地栽。  
看教清意足，唤得艳阳回。  
舞片疑云堕，留香待月来。  
只应标格好，独为岁寒开。  

施枢　破榴  
峰壳盈盈万颗珠，润於玛瑙浸冰壶。  
吟心先自清如水，嚼了寒霜骨更舑。  

施枢　墙外竹  
森森新竹亚墙屏，箨解余斑粉泪零。  
幸入诗家穷相眼，可能不为此君青。  

施枢　清夜  
客身随取止，一室冷如冰。  
景远吟何托，情疏梦不曾。  
雨粘初藓壁，风谢欲花灯。  
岂是无家者，甘为有发僧。  

施枢　秋夜即事  
断雨寒云过暝窗，落桐叶叶是凄凉。  
楚山不入清宵梦，月影蛩声满桂芗。  

施枢　峮山舖  
未说路行难，山深分外寒。  
晚村林隐寺，春磵石鸣滩。  
薄宦曾无补，劳生敢自安。  
羽书虽较少，备御莫教宽。  

施枢　入京  
何期又泛玉京船，行止於人不偶然。  
寒力胜如前两夜，世情熟似近三年。  
只将兴味留诗里，苦乏工夫到酒边。  
万事看来忙不得，只须委顺乐吾天。  

施枢　三过垂虹  
秋来三度过垂虹，灏气横江水接空。  
帆影轻浮千幅月，渔竿冷浸一线风。  
枫初落叶前村近，荷有余香别浦通。  
笑拍阑干地阔，鱠鲈樽酒许谁同。  

施枢　上司谏曹先生  
声名满世重於山，果见延登左掖班。  
天子虚心求国是，先生着手济时艰。  
要看出处诸公上，只在精神一转间。  
前此极言虽引去，安危理乱正相关。  

施枢　芍药  
虽殊桃李竞年芳，色相惟应付梦乡。  
纶阁曾看金缕艳，蕊宫初试玉楼妆。  
露凝深浅烟中泪，日汎温柔雨后香。  
幸蜀归来花正好，可怜不忍看嫔嫱。  

施枢　芍药  
天女霜刀剪亦难，露红烟紫碧阑干。  
步摇衣袂飘霞佩，钿合钗梁间宝冠。  
枝上任他无力笑，灯前还作有情看。  
采根若可苏民病，始信无经载牡丹。  

施枢　绍兴城隍庙  
江头曾梦见，仿佛此山川。  
幻说从何证，来游即是缘。  
妪言前世事，我是太湖仙。  
神理俱冥漠，清香谩致虔。  

施枢　生朝报恩夜醮  
绛节翩翩七宝车，谣歌飞上玉皇家。  
鹤坛月冷天风静，开尽碧桃无限花。  

施枢　生公讲台  
千人凑座雨天花，片石虽顽识当家。  
万境俱空非有相，漫留尘迹与人夸。  

施枢　石桥接待  
当年立雪直齐腰，宗旨流传到石桥。  
风急窗寒灯影远，疏梅无语夜芗销。  

施枢　石桥接待  
手笔华严梵笈新，更开宝地接迷津。  
一声金磬人初静，月照空山草自春。  

施枢　实际窗前睡香  
瑞锦窠应对锦郎，谁将灵种到幽坊。  
山深月冷梅花老，压尽群英是此香。  

施枢　书事  
闲时但觉求人易，险处方知为己深。  
世事尽随流水去，白云自识古人心。  

施枢　双路  
王命驱驰不敢轻，文书要覈去来情。  
青山步步生幽意，碧涧悠悠趁远程。  
春浅禽声犹自小，泥酥马迹正宜晴。  
地名见说名双路，便舍崎岖就坦平。  

施枢　水次秋蚊可畏  
利觜似花鹰，针肤不暂停。  
有生何蠢蠢，藏毒在冥冥。  
乱舞迷昏水，喧声接晓汀。  
风威秋晚劲，看汝易飘零。  

施枢　四安梵惠藏  
劫火不能焚，空中转法轮。  
风霜鸱殿古，金碧贝函尘。  
物本由成数，人言不坏身。  
却怜无问者，遗迹竟成陈。  

施枢　送春  
相逢九十日，彼此惜芳期。  
折柳停闲骑，嚼花吟好诗。  
经年行远别，对景起深思。  
日落不知处，四山啼子规。  

施枢　送东浦张应发归永嘉  
客里偶相逢，襟怀亦偶同。  
对梅吟夜月，折柳问春风。  
子勿言浮梗，余方笑转蓬。  
归程经雁荡，得句附邮筒。  

施枢　送黄溱游金陵  
六朝多旧事，谁怀问江山。  
我亦身重到，材疏语竟悭。  
燕归秋巷静，鹭去晚洲闲。  
健笔无轻赋，前贤辙可攀。  

施枢　送妻步归括  
此身元是客，还作送行诗。  
笑语如今度，绸缪似旧时。  
买舡春载酒，剪烛夜枰棋。  
烟雨楼前景，图来慰所思。  

施枢　送同幕刘正父召试  
合是冰壶实露寒，果然笔札对金銮。  
虽云经世谈何易，谩道忧时事转难。  
正气必能回坏证，中流当与障狂澜。  
孰知议论平如砥，且把清规作样看。  

施枢　宿接待寺  
梵境忽巍峨，门前对市河。  
有心弘誓原，於此接经过。  
郭近人声杂，檐高雨气多。  
规摹逾百载，犹说喻弥陀。  

施枢　宿龙泉寺  
既济功成列左玄，余波犹作世间泉。  
苔荒碧甽龙宫寂，庭老梅花月在天。  

施枢　所见  
齐眉沉醉绮罗丛，心事谁知付去鸿。  
不惜千金留粉黛，更无一语怨东风。  

施枢　唐园  
幽居已似水中仙，更有亭台在屋边。  
似作小图难画处，一年两驻内家舡。  

施枢　桃花  
武陵人去水横陈，独向玄都管领春。  
日暖风轻尘扑面，刘郎空老苦吟身。  

施枢　题朝阳洞中  
一吸龙泉万虑清，更寻古洞入柴荆。  
桃花落尽春无路，独许骑鸾上玉京。  

施枢　题鹤林丈室用俞紫薇韵  
物我相忘付八还，偶来琼舘扣霞关。  
玉峰自有三生约，尘世真同一梦间。  
华表风清丹顶去，缑山月冷碧笙闲。  
当知象外机无息，肯羡黄金系九环。  

施枢　题龙首图  
变化成来体势高，坐令幽思起云涛。  
春雷一鼓惊头角，碧海风轻衮绛桃。  

施枢　题桃源图  
山中与世不相关，鸡犬桑麻尽日闲。  
傍水桃花春烂熳，误传消息到人间。  

施枢　题至道宫云巢轩  
碧霄路底作生涯，云亦何曾定有家。  
月印天池心宇净，水鸣环佩出松花。  

施枢　天基瑞应宫  
金碧耀玉庐，天开绕电区。  
乌流周室瑞，蛇断汉家符。  
只蟛腾曦驭，瑶坛布头枢。  
原将皇极福，敷锡遍康衢。  

施枢　天柱峰  
擎天一柱锁崖嵬，六洞烟云亦异哉。  
更有泉飞漱寒玉，不妨频为此山来。  

施枢　通真观  
不到凝安二十年，丹青一幅尚依然。  
青牛已去仙踪远，却有山禽下玉田。  

施枢　通真观  
桃源事已成荒幻，那更形容学避秦。  
欲访旧踪无处觅，满山花落不知春。  

施枢　晚思  
客思悠悠幸自安，亦因吟事可相宽。  
小窗过了廉纤雨，细与东风说晚寒。  

施枢　晚望  
芳草迢迢客路长，柳边吹絮燕泥香。  
桐花拆尽春归去，犹倚危阑问夕阳。  

施枢　闻鹤  
谁家嘹唳九皋声，客梦初回晓帐清。  
结表不知仙路远，刚随寒角转残更。  

施枢　闻寺中晓鼓  
灵鼍一鼓振潮音，征梦迢遥枕畔闻。  
语断频伽天正晓，松风吹散满山云。  

施枢　闻西山讣音  
夺到斯人处，天心亦杳冥。  
嘉年谋犹罄，直道信无灵。  
四海方思雨，中营忽陨星。  
群贤知孰附，客泪欲飘零。  

施枢　闻雁  
飞尽沙田到水乡，年年来往为谁忙。  
只贪月夜芦花宿，不是将身傍稻粱。  

施枢　无骨箬  
功成归去作飞仙，箬下遗丹不浪传。  
千载岂皆无遇者，要须种植验前缘。  

施枢　五到洞霄兼似冲妙  
多谢名山不厌人，五来此地着闲身。  
泉声带雨驱烦暑，空翠萦风绝点尘。  
金鼎火能知应候，玉壶花自占长春。  
何时许证三生约，乞借烟霞与卜邻。  

施枢　午寝  
旧诗零乱满藤床，绿映帘深一缕香。  
午梦惊回槐国远，浮生消得几斜阳。  

施枢　西河柳  
一把轻丝拂地垂，柔梢浅浅抹燕脂。  
絮花吹尽枝方长，却恨春风未得知。  

施枢　西天目  
苕水之源出此山，地如邾鲁始跻攀。  
三池浚泽高冈上，一勺为霖反掌间。  
着脚不知苍汉近，无心直共白云闲。  
何进结屋枕泉玉，涤尽尘根学大还。  

施枢　西兴寄呈东畎先生  
生平示始识东州，不谓招邀得漫游。  
南镇门前秦望晓，西兴浦口浙江秋。  
风搏怒气潮初落，山涌青冥雨乍收。  
岂为登临重回首，使星只在五云头。  

施枢　萧山望城中遗漏  
见说天文变，频占太史台。  
但云星犯月，不料火为灾。  
尽夜看烟灭，逢人问讯来。  
丹心勤恋阙，东秀极裴回。  

施枢　小楼独坐用菊潭壁间韵  
帘卷疏风入小楼，夕阳衔雁欲西流。  
无人细说吟边事，独有黄花共晚秋。  

施枢　小楼对月  
京国谁曾念旅游，闲还芳思两悠悠。  
却因今夜栏干月，引得春风上小楼。  

施枢　小琼花  
合是孤根在广庭，世间那得此云英。  
霓裳一曲天香散，惆怅瑶阶月自明。  

施枢　晓寒  
曲曲屏山忆梦中，峭寒成阵入帘栊。  
宿香销尽金猊冷，一树梅花怯晓风。  

施枢　新晴  
寒窗寂寞度残冬，接得春来雨又风。  
芳思悠悠空自远，清游款款与谁同。  
林梢淡抹烟初霁，菜甲新抽土旋融。  
多谢殷勤檐鹊舞，数声足喜夕阳中。  

施枢　新月照雪  
等是寻常月，因添雪更明。  
看他同样白，与我一般清。  
睡鹤应难认，栖乌亦屡惊。  
梅花仍有意，相伴听寒更。  

施枢　杏塘  
境接江东界，邮程是杏塘。  
雨喧茅屋小，泥滑草桥长。  
旷野人稀少，平田水渺茫。  
半生游历地，未若此荒凉。  

施枢　雪  
只消顷刻便漫漫，人亦求窥造化难。  
柳外情知非絮落，梅边误作有花看。  
朱门合席持杯暖，紫塞分屯坐甲寒。  
慨想英雄当此际，肯分事业与袁安。  

施枢　雪坡以雨阻山行有诗因亦次韵  
为欲看山助眼明，频占鹊喜报新晴。  
春光已过三之一，寺世难逢四者并。  
诗酒深情殊未适，肴蔬薄具亦频更。  
终来不似西湖好，晴雨皆堪傍柳行。  

施枢　雪晴  
送腊终宵舞，知春破晓晴。  
烧痕随草长，霁色映梅清。  
溜滴檐簪折，冰开沼镜明。  
夜窗如对月，还又忆轻盈。  

施枢　檐玉鸣  
晓窗风细响檐铃，一曲云環枕上闻。  
梦断不知仙路杳，鹤衔松露入青云。  

施枢　杨蟾川铁佛普度会  
重阴九垒几曾开，广布阴功亦异哉。  
八景定中朝十极，五云深处步三台。  
烟腾绿字鸾初下，月照黄坛鹤未来。  
去地一珠如黍米，天人竞凑郁罗台。  

施枢　杨蟾川铁佛普度会  
炜烨神光烛素屏，苦魂蒙度语堪听。  
但知实相皆非相，自证无形入有形。  
火炼赤炉超上景，水流华沼荡寒庭。  
功成试问谁能似，元子真人旧典刑。  

施枢　夜泊黄湾  
移近黄湾泊短篷，野云垂地一溪风。  
渚香吹散荷花雨，几点流萤出苇丛。  

施枢　夜窗听雨  
一炷夜香清，挑灯听雨声。  
虽然添客梦，却可助诗情。  
泽沁兰心重，泥酥笋角萌。  
山行频有约，日日候晴明。  

施枢　夜寒有作  
可怪轻寒薄短衾，起来搔首傍灯吟。  
百年易老风前鬓，万事难侵水样心。  
雁叫云天秋渺渺，虫鸣露砌夜沉沉。  
朱丝自写无人识，一曲寥寥太古音。  

施枢　夜凉听雨  
暑雨沉沉夜正深，凉欺客枕梦频醒。  
虽然未是秋时候，滴在梧桐亦厌听。  

施枢　夜闻城中箫鼓  
箫鼓喧天竞看灯，都民应喜见升平。  
芳心自不同年少，细嚼梅花坐月明。  

施枢　夜坐月感  
不为名所累，应是得安居。  
客梦方知幻，身谋反似疏。  
风高秋塞远，雨急夜窗虚。  
犹望收来效，频翻旧读书。  

施枢　一春屡有阳明之约雨辄尼之将旋幕侍外舅来游解后二羽衣一能参上道  
几有行山约，山灵圣得知。  
仙家宁易到，尘世亦何为。  
草润非烟石，花流止水池。  
不晴还不雨，正是卖饧时。  

施枢　一春屡有阳明之约雨辄尼之将旋幕侍外舅来游解后二羽衣一能参上道  
裂石未尝关，毋将俗眼观。  
虚中元有受，造蕴亦何难。  
羽客能谈道，云房识候丹。  
只应仙有分，风响步虚坛。  

施枢　忆孤山  
孤山不是远，只隔凤城门。  
争赏诗家句，谁招隐士魂。  
秋风林下冢，寒月水边村。  
拟待梅花发，长吟酹一尊。  

施枢　涌金门外  
柳丝舞困起炊烟，罗绮相催欲上船。  
贵冶亦知春有夜，暖沙还付白鸥眠。  

施枢　用梅溪镜湖韵  
畎亩镜中分，沧波杂断云。  
向来官里赐，今属野人耘。  
怀古天难问，贪吟日易曛。  
羽衣遗传本，起诵想余芬。  

施枢　用明叟韵并寓山行未成之意  
久客住兰亭，心同晋水清。  
忘机盟宿鹭，伐木听雏莺。  
物亦知人意，春宁有世情。  
幽寻空作计，一夜雨连明。  

施枢　用雪坡春色韵  
才出城门兴便浓，晴光野色两俱融。  
柳方染得三分绿，桃已熏成一半红。  
山涌林峦荒寺隐，湖分港汊小舟通。  
相携各自论年事，几度春风上鬓蓬。  

施枢　雨后道间见红梅  
玄都境界玉堂身，轻袅湘裙步晓阻。  
昨夜雨肥添酒晕，红情染得十分深。  

施枢　雨吟  
园林绿尽合清和，犹有余寒在薄罗。  
几缕情风春别柳，一庭苦雨夜鸣莎。  
人於生处穷通定，事到难时感悟多。  
水上浮沤频起灭，看来物理总由他。  

施枢　雨中用雪坡韵  
无计酬春独有诗，倚栏终日候晴晖。  
东风渐属新桃李，帘幕深深燕子飞。  

施枢　禹庙  
衮服严常祀，平万万世功。  
圭璋藏道室，弓剑莽幽宫。  
石定今犹在，梅梁事莫穷。  
幽寻须作计，多恨雨匆匆。  

施枢　禹庙  
且要尽清欢，须知一出难。  
人因晴后喜，春到水边宽。  
柳长官桥媚，梅飘客袖寒。  
荒祠存禹迹，得得又来看。  

施枢　玉蝴蝶花  
芳意深深掩绿苔，粉团香翅自裴回。  
多应又怨春归早，化作飞花满树开。  

施枢　玉泉  
水迹无增减，从知地有灵。  
群鱼潜异窟，一芥纳沧溟。  
济隐新留咏，超师旧讲经。  
圣时调玉烛，龙睡不须醒。  

施枢　玉蕈  
幸从腐木出，敢被齿牙和。  
真有山林味，难教世俗知。  
香痕浮玉叶，生意满琼枝。  
饕腹何多幸，相酬独有诗。  

施枢　月丹  
灵种飞来鹤顶红，谁云九转有仙功。  
广庭曾侍东风宴，留得霞杯照晚丛。  

施枢　月夜忆梅花  
夜深寒月照窗纱，忽忆林逋处士家。  
鸥鹭正眠烟树冷，不知谁可伴梅花。  

施枢　云根石  
溶溶聚散霎时间，岂有根株在世凡。  
料是从龙归洞穴，故应化作此巉岩。  

施枢　再赋酬吴鞠潭  
酌酒酬春醉晚红，谁知书剑两无功。  
渔竿冷浸半丝月，牛背闲消一笛风。  
仙梦不随狂蝶乱，家书只倩素鱼通。  
友声更拟迁乔去，底似人情较异同。  

施枢　再观钱庙  
荒碑五丈藓生花，飞鼠巢梁壁缀蜗。  
华胃遥遥天下满，不知誓券落谁家。  

施枢　再行湖上  
楼台万叠照斜晖，红褪园林绿渐肥。  
艳是杏桃开过了，春哕吹到野蔷薇。  

施枢　再雪  
投晓又翻飞，春风亦被欺。  
须知寒彻夜，胜似腊残时。  
艳粉同梅落，轻花替柳吹。  
浑然成片玉，冻合在前池。  

施枢　早起  
早起看花露，西风把鬓欺。  
心清多在道，梦好亦成诗。  
过但思求已，生无事皱眉。  
功名缘底事，到手却如迟。  

施枢　早起  
檐前鸣玉响丁东，清梦初回鹤帐中。  
早起井梧飘一叶，方知昨夜是秋风。  

施枢　赠湖边柳  
乱撒鹅黄拂晓晴，天涯多少故人情。  
游舡空逐轻阴转，半属春风半属莺。  

施枢　正月十四夜  
覊游偶值上元时，莲艳烧空照锦溪。  
堂上珠帘如水浸，庭前鳌架与山齐。  
风传鼓吹春声闹，雨遏笙歌夜语低。  
自笑蓬窗勤苦士，何当太乙为燃藜。  

施枢　只园寺许询旧宅有戚公水  
应天曾建塔，又此结精庐。  
释氏缘何熟，诗人今总疏。  
壁荒遗画水，僧老学医书。  
笑我重来者，经年不定居。  

施枢　至日谒庙吴山见日初出  
曦龙浴海上扶桑，云表辉芒烛万方。  
史观缤纷书瑞色，禁城奕烨锁祥光。  
从知绣线添红影，独喜丹心向太阳。  
节里官闲无一事，谛观易道静焚香。  

施枢　中秋日虎丘呈庚使东畎先生  
蹇步接輶轩，於山亦有缘。  
剑锋遗断石，阁影倒平田。  
紫日穿林暝，黄云共野连。  
清辉无着处，月伴使星圆。  

施枢　仲孚岁晚书怀因次其韵  
终有徵书访绮园，心期独向老天言。  
物情已逐东风转，未必全归野烧痕。  

施枢　昨夜  
昨夜阴风刮地鸣，乱敲窗纸梦魂惊。  
壁寒剥落泥成片，屋老漂摇瓦作声。  
野市霜明人迹险，官河水冷客舟横。  
翻思带甲眠戈者，何幸吟身傍帝城。  

施文焴　金陵作  
紫盖东南久寂寥，石城烟雾压岧峣。  
登台倦客怀千古，宿内闲人梦六朝。  
御苑云浮曾拾翠，旧楼月落尚吹箫。  
诸公不说新亭事，目断空江半日潮。  

施宜生　感春  
感事伤怀谁得知，故园閒日自晖晖。  
江南地暖先花发，塞北天寒迟雁归。  
梦里江河依旧是，眼前阡陌似疑非。  
无愁只有双蝴蝶，解趁残红作阵飞。  

施宜生　感钱王战台  
层层楼阁捧昭回，元是钱王旧战台。  
山色不随兴废去，水声长逐古今来。  
年光似月生还没，世事如花落又开。  
多少英雄无处问，夕阳行客自徘徊。  

施宜生　含笑花  
百步清香透玉肌，满堂和气自心和。  
褰帷跛客相迎处，射雉春风得意时。  

施宜生　句  
只因未有良媒在，直到如今万万秋。  

施宜生　句  
临池翕忽云雾集，舞剑浩荡波涛翻。  

施宜生　句  
朱门处处临官道，流水年年绕禁宫。  

施宜生　柳  
魏王堤暗雨垂垂，还似春残欲别时。  
传语西风且停待，黛残黄浅不禁吹。  

施宜生　盆池  
盆池潋滟荫芭蕉，点水圆荷未出条。  
分得江湖好风景，断云飞去晚萧萧。  

施宜生　平阳书事  
春寒窣窣透春衣，沿路看花缓辔归。  
穿过水云深密处，马前晨蝖作团飞。  

施宜生　山谷草书  
行所当行止当止，错乱中间有条理。  
意溢毫摇手不知，心自书空不书纸。  

施宜生　社日  
浊涧回湍激，青烟弄晚晖。  
缘随春酒熟，分与故山违。  
社鼓喧林莽，孤城隐翠微。  
山花羞未发，燕子喜先归。  

施宜生　社日  
割少诙谐语，分均宰制功。  
灵只依古树，醉叟泥村童。  
万里开耕稼，三时顺雨风。  
行春从此乐，著意酒杯中。  

施宜生　诗一首  
久坐乡关梦已迷，归来投宿旧沙溪。  
一天风雨龙移穴，半夜林峦鸟择栖。  
卖菜无人求好语，种瓜何地不成畦。  
男儿未老中原在，寄语鹍鸡莫浪啼。  

施宜生　题壁  
君子虽穷道不穷，人生自古有飘蓬。  
文章笔下千堆锦，志气胸中万丈虹。  
大抵养龙须是海，算来栖凤莫非桐。  
山东宰相关西将，俯仰怀贤倚暮疯。  

施宜生　题将台  
梅花摘索未全开，老倦无心上将台。  
人在江南望江北，征鸿时送客愁来。  

施宜生　题明道人  
休论道骨与仙风，自许平生义与忠。  
千古已尝规治乱，一身何足计穷通。  
仰天但觉心如铁，览镜犹欣发未蓬。  
尘世纷纷千百辈，只君双眼识英雄。  

施宜生　题平沙落雁屏景  
江南江北八九月，葭芦伐尽洲渚阔。  
欲下未下风悠扬，影落寒潭三两行。  
天涯是处有菰米，如何偏爱来潇湘。  

施宜生　无题  
唱得新翻稳贴腔，阿谁能得肯双双。  
天宁寺里尊前月，分擘清寒入小窗。  

施宜生　严子陵钓台  
悬崖断壑少人踪，只合先生卧此中。  
汉业已无一抔中，钓台今是几秋风。  
同学刘郎已冕旒，未应换与此羊裘。  
子云到老不晓事，不信人间有许由。  

施冘　君山  
苍虬横距沙心泊，蜿蜒跨山矗一角。  
松林忽撼洪涛风，雪浪排空奔电雹。  
长淮渺渺烟未收，英雄自老江自流。  
野人半醉不一语，豁见秋月升山头。  

施元长　句  
我观招提境，古桧何苍奇。  
白蚁巢其根，青虬啮其枝。  

施元长　句  
寖历岁年久，靡受霜雪欺。  
落落梁栋材，矫矫松柏姿。  
明当构廊庙，匠石良汝资。  

施梓人　葛稚川炼丹室  
暇日肩舆上翠微，烟光峦气湿人衣。  
桃花片片随流去，岩漏泠泠作雨飞。  
丹井稚川成药处，双峰滕子读书基。  
观音阁上清风爽，拟我诸公吟未归。  

石安民　句  
明朝江上一回首，二十四峰何处寻。  

石安期　白鹤台  
白鹤不来云亦孤，青山长在树荣枯。  
应随道士青霞客，得到仙人白玉壶。  
蜀岭秋风鸣寂历，缑山明月下虚无。  
稻粱不逐群鸡乐，眇眇高情未易呼。  

石安期　白云庵  
白云寂寂水潺潺，云出无心水自闲。  
云水不知人换世，至今依旧满溪山。  

石安期　邛州西湖  
先生宴坐西湖曲，水上青山削寒玉。  
日光浮动山影来，酿作一壶春酒绿。  

石才孺　青阳驿  
幸蜀奔波为禄儿，闻铃夜雨有馀悲。  
青阳一夕难高寝，黼幄千官减盛仪。  

石才孺　青阳驿  
锦纵只拟情方昵，绣袜那知祸已成。  
自古覆车循一辙，哲王宁不玷聪明。  

石待举　谢梵才惠茶  
郡园名莊制犹新，分惠眠云跂石人。  
色斗琼瑶因地胜，香殊兰茝得天真。  
开时好对棱棱月，碾处应飞瑟瑟尘。  
寄语高僧宜郑重，能诗方遣雨前春。  

石待问　句  
何常为柱石，同立太平基。  

石待问　诗一首  
平生无女只生儿，三子登科一子随。  
家在白云青嶂里，不求闲散待何时。  

石待问　游黄山  
轩皇曾把浮丘袂，驻跸兹山遂得名。  
迤逦乍登随步胜，巍峨一上觉身轻。  
煙云日变百千态，猿鹤时闻三两声。  
截断杳冥秋势隔，数州各自见阴晴。  

石道士　句  
石压笋斜出，崖县花倒生。  

石道士　句  
敲开败箨露新竹，拾上落花妆旧枝。  

石道士　句  
春来不是人慵扫，为惜苍苔亲落花。  

石东震　句  
门前碧蘸一溪斜，仿佛逃秦处士家。  

石斗文　答朱元晦  
病枕经年卧沃洲，满庭枫叶又吟秋。  
书来如见旧人面，读了还添尘世愁。  
忧国至今遗白发，穷经空自愧前修。  
武夷休作相思梦，我已甘心老此丘。  

石敦　水濂洞  
洞门千尺挂飞流，碎玉联珠冷喷湫。  
万古无人能手卷，紫萝为带月为钩。  

石敦　游北山  
春色著人如酒浓，我来却值雨蒙蒙。  
千岩磊落风尘表，万井参差罨画中。  
游子三三仍五五，落花白白更红红。  
须知满目皆真理，面壁何劳学苦空。  

石敦　章安祥符寺御坐  
章安古县治，湫隘仍嚣尘。  
何为金玉舆，下游江海滨。  
奸臣肆欺诞，明主怀忧勤。  
祸乱防未然，斯言可书绅。  

石逢龙　官满借居  
尽装家具已回京，便觉身如片叶轻。  
近市借居人语杂，闭门独处自心清。  
雨中蹑屣青苔滑，烛下梳头白发明。  
余亦傍人檐底住，新来巢燕不须惊。  

石逢龙　过齐山人居  
自说住居年，山灵夙有缘。  
看经医病鹤，祭土凿新泉。  
食相过饥岁，眠簑度雪天。  
所言非释老，难与世人传。  

石逢龙　天津桥  
下马过天津，听传禁漏频。  
惟怜一桥月，曾照六朝人。  
金制剥门字，红飞粉壁尘。  
中官来宿内，因问帝乡亲。  

石赓　任仟公台  
衰年脚手倦跻攀，今日凭高一解颜。  
驱得江山来目下，化将楼殿出云间。  
真人炼药仙都近，释子焚香拂界闲。  
尘事数来宁易得，后歌须尽夕阳还。  

石赓　岳阳楼观洞庭  
洞庭白波如雪山，九月颠风初作寒。  
乾坤荡活漫无际，岳阳楼中方好看。  
居人习惯占天色，短艇高樯绝行迹。  
一点君山乍有无，鱼龙作坏三闾宅。  
楼上观湖壮思生，巴陵酒熟香出瓶。  
倾壶快饮为君尽，醉杀谪仙诗始成。  
二年持节临荆部，扁舟此地常来去。  
今日凭高觉胆惊，归欢莫与风涛过。  

石圭　句  
上连牛斗横天阔，下带江淮据岸平。  

石亨之　南明山  
只因寻胜到林泉，四抱回峰万景连。  
僧过不知山隐寺，客来方见洞开天。  
浮屠照水光相映，古木临崖影倒悬。  
风露了非人世界，恍疑身似洞中仙。  

石建见　集峰名  
大王高住碧云间，玉女风鬓相对看。  
画鹤有年游瀚海，钓鱼何日起波澜。  
工添一线仙机就，酒尽三杯茶灶乾。  
醉听鼓楼声已远，幔亭环佩响珊珊。  

石建见　武夷  
拂散征尘曳素袍，小鞍乘兴过林皋。  
溪山九曲云烟合，宫阙万年星斗高。  
天柱插空留鹤驾，仙船横石待鲸涛。  
玉笙吹彻金鸡叫，落尽岩前几树桃。  

石郊　石梁寺  
行破白云山几重，僧休投宿幸相容。  
泉声到枕夜无寐，时听隔林方广钟。  

石介　哀邻家  
邻家不选翳，翳无救病术。  
朝一翳工人，暮一翳工出。  
有加而无瘳，遑遑不安室。  
吁嗟娄翁愚，予为病者恤。  
瞽翳一日更千人，盲药何能疗沈疾。  

石介　爱日勉诸生  
白日如奔骥，少年不足恃。  
汲汲身未立，忽焉老将至，  
子试念及此，则书何暇乎食，  
夜何暇乎寐。  

石介　安道登茂材异等科  
尝言春官氏，设官何鼀　龊。  
屑屑取于人，辞赋为程约。  
一字竞新奇，四声分清浊。  
矫矫迁雄才，动为对偶缚。  
恢恢晃董策，迹遭声病落。  
每岁棘篱上，所得多浮薄。  
嗟哉浮满流，不知主霸略。  
六经挂东壁，三史束高阁。  
琐琐事雕篆，区勴o衍述作。  
随行登一第，谓身翥寥廓。  
趋众得一官，谓身麻好爵。  
栖栖咫尺地，燕雀假安吒。  
汲汲五斗米，雁惊资饮啄。  
壮哉张安道，少怀夫子学。  
三就礼部试，不肯露头角。  
耻用众人遇，羞将一赋较。  
甘心揭异归，志怀本卓犖。  
三贤文章师，儒林推先觉。  
百鸣声喈喈，独能辨鹡鷟。  
玉石方混混，独能识至璞。  
荐之于天子，此材堪轮桷。  
遂得望清光，三接近帷幄。  
僚友视万乘，器宇诚岳岳。  
顾乞数刻景，古今可扬榷。  
纵横三千，得隽如夺矟，  
上下驰皇王，周旋骋礼乐。  
远推灾异源，上究醒闻错。  
直言补王阙，危论针民瘼。  
天子览其奏，嘉赏为嗟愕。  
既叹相见晚，且言同时乐。  
一命校秘书，恩泽优且渥。  
追惜汉武世，仲舒道磽确。  
再念文宗朝，刘蕡命蹇剥。  
有才无其时，徒抱此诚憉。  
吾君嗣丕基，百王惭景铄。  
万物蒙休嘉，四夷奉正朔。  
贤良得其时，才命才相虐。  
一谒乃大遇，君臣无隔膜。  
我贺吾君明，取士得英卓。  
我贺吾道行，逢时不踸踔。  
行顾人廓庙，钧轴在掌握。  
上使斯文淳，下使期民朴。  
五帝从何追，三王岂为邈。  

石介　安道再登制科  
雄辞磅礴压群英，再战戈矛税更精。  
裴度韬钤无失律，武侯节制是神兵。  
千人尽服徂丘议，九合谁干小白盟。  
帝宋开基八十载，连登科目独为荣。  

石介　彼县吏  
嗟乎嗟乎彼县吏，剥肤椎髄民将死。  
夏取麦兮秋取粟，笞匹红兮杖匹紫，  
酒臭瓮兮肉烂床，马馀梁兮犬馀气。  
雀腹鼠肠容几何，虎噬狼贪胡无已。  

石介　汴渠  
隋帝荒宴游，厚地刳为沟。  
万舸东南行，四海困横流。  
义旗举晋阳，锦帆入扬州。  
扬州竟不返，京邑为墟丘。  
吁哉汴渠水，至今病不瘳。  
世言汴水利，我为汴水尤。  
利害吾岂知，吾试言其由。  
汴水瀎且长，汴流渍且遒。  
千里泄地气，万世劳人谋。  
舳舻相属进，餽运曾无休。  
一人奉口复，百姓竭膏油。  
民力输公家，斗粟不敢收。  
州侯共王都，尺租不敢留。  
太仓粟峨峨，冗兵食无羞。  
上林钱朽贯，乐官求徘优。  
吾欲塞汴水，吾欲坏官舟。  
请君简赐予，请君节财求。  
王畿方千里，邦国用足周。  
尽省转运使，重封富民侯。  
天下无移粟，一州食一州。  

石介　病起吟残菊  
病起重阳过，东离菊尚黄。  
殷勤撷寒蕊，子细嗅清香。  
老梗防闲蝶，清油护晓霜，  
丛边强一酌，聊不负秋光。  

石介　伯升病君逢遵道送归  
朝来何事苦颦眉，一客越吟三子归。  
河渚徘徊感春草，山斋寂寞背斜晖。  
知心古道谁相得，酒泪东风自觉非。  
早到茅庐慰孤淡，易爻重待其参微。  

石介　初过大散关马上作  
柰何山色牵吟思，旋被江声破睡魔。  
吟思睡魔两相战，谁知马上有干戈。  

石介　初过潼疳值雨  
二十年来忆华山，扬鞭西笑入秦川。  
浮云何苦深遮闭，岂是三峰不好贤。  

石介　徂徕山斋熟寝家童报征西府从事田集贤张著作赵推官书至开缄读之因  
满径蓬蒿懒自锄，何人日午叩茅庐。  
徂徕山下一枕睡，经略府中三纸书。  
兵谋贵胜纵横出，海鸟忘机饮啄馀。  
唯有淮夷雅宜作，文章兼不镶黄初。  

石介　村居  
幽居一亩枕溪稜，阶下杉松缠古藤。  
常爱园林深似隐，不嫌门户冷如僧。  
麦宜过社犹催种，山近经秋却懒登。  
已把壮心闲顿置，少年莫要苦相憎。  

石介　待士臣道未至  
凤凰饥忆玉山禾，鼓翅飞下玉山阿。  
玉山之禾粒未熟，饥不得食心如何。  
麒麟渴忆昆山流，轩轩直出昆山幽。  
昆山之流流未长，渴不得饮予心愁。  

石介　读韩文  
眇焉五帝上，尝观二典辞。  
焕乎三王间，尝观二雅诗。  
道德既淳厚，声光何葳蕤。  
烈烈日精散，闳闳雷声施。  
施焉如飞龙，潜焉如蟠螭。  
祖述兼宪章，后世唯吾师。  
永言二典往，群言或隳离，  
亦既二雅末，六义多陵迟。  
寥寥千馀年，颠危谁扶持。  
揭揭韩先生，雄雄周孔姿。  
披榛启其涂，与古相追驰。  
沿波穷其源，与道相汪涯。  
三坟言其大，十翼畅其微。  
先生书之辞，包括无孑遗。  
春秋一王法，曲礼三千仪。  
先生载于笔，巨细咸羁縻。  
杨墨乃沦胥，旷然彰其媸。  
佛老亦颠難，茫然复于夷。  
婉婉平蔡画，淮西獲以依。  
凌凌逐鱷文，潮民蒙其禧，  
心将元化合，功与天地齐。  
洋洋治世音，磊磊王化基。  
悖之则幽历，顺之则轩义。  

石介　读鲁晋二公傅  
节似鲁公犹被陷，忠知裴度亦遭谗。  
上无明主奸邪胜，我读遗篇泪满衫。  

石介　读石安仁学士诗  
齐梁无骏骨，李杜得秋毫。  
后世益纂组，變风堪郁陶。  
奔遒少骥逸，秃冗如牛毛。  
试看安仁咏，秋负有怒涛。  

石介　读五王傅  
圣贤用策宁相远，千载毫釐竟不差。  
四皓当年安汉嗣，五王今日复唐家。  

石介　读诏书  
关中有山生虎狼，虎狼性{左虎右武}不可当。  
去岁食人十有一，无辜被此恶物伤。  
守臣具事奏圣帝，圣帝读之恻上意。  
乃诏天下捕虎狼，意欲斯民无枉死。  
吾君仁覆如天地，只知虎狼有牙齿。  
害人不独在虎狼，臣请勿捕捕贪吏。  

石介　访粟园有感  
游困归来访粟园，粟园树老再生孙。  
莫惊头上见白发，拾粟儿童长几番。  

石介　访田公不遇  
主人何处去，门外草萋萋。  
独犬睡不吠，幽禽闲自啼。  
老猿偷果实，稚子弄锄犁。  
日暮园林悄，春风吹药畦。  

石介　访竹溪呈孟节兼有怀熙道  
到头泉石是吾家，坐石听泉日已斜。  
一片青衫非富贵，千行绿竹好生涯。  
君曾览照头皆雪，我试看书眼亦花。  
便好结为山伴侣，教他夔益佐勋华。  

石介　赴任嘉州初登栈道寄题姜潜至之读易堂  
我不从官君下第，其间险易两何如。  
连云栈外四千里，读易堂中一帙书。  
慈母含饴垂秃发，先生怀道按茅庐。  
莫将清泪频频洒，蜀道之难欲上初。  

石介　赴任嘉州待阙左绵七十日通判吕国博日相从吟酌至嘉阳因成四韵寄之  
鼎来岂敢道能诗，一见何因便解颐。  
乡国三千里离别，杯盘七十日相知。  
送人江外马驮妓，垂钓寺中鱼竭池。  
别后中秋又重九，与谁赏月咏东离。  

石介　赴任嘉州嘉陵江泛舟  
中心横大江，两面叠青嶂。  
江山相夹间，何人事吟放。  
半樽岸帻坐，永日开舲望。  
孤棹已夷犹，数峰更清尚。  
危影倒波底，凝岚浮水上。  
鸣鹭答猿啼，樵歌应渔唱。  
并生泉石心，堪愧庸俗状。  

石介　赴任嘉州嘉陵江泛舟  
江心清照人，江面平如掌。  
有客去逍遥，扁舟浮荡漾。  
远与城市绝，深将泉石向。  
水鸟忽东西，溪云时下上。  
轩冕谁富贵，琴樽自闲放。  
酒色照渌波，吟声入秋浪。  
五湖何范蠡，磻磎无吕望。  
吾家徂徕下，汶水有清响。  
常时夜雨急，随雨来枕上。  
魂魄寒无寐，山居得真尚。  
一为尘缨缚，不得闲时饷。  
两耳聒欲聋，喧嚣千万状。  
雨夜自潺湲，宦途空悲怆。  
剑南四千里，地遐接蛮瘴。  

石介　感事  
吾赏观中夏，地平如砥石。  
幅员数万里，车马通辙迹。  
帝宅君土中，紫垣当辰极。  
长江断其南，绝塞经其北。  
东海西流沙，天为限夷狄。  
三代千馀年，天子虽务德。  
实以险为恃，四夷皆潜匿。  
汉唐德稍衰，地胜岂殊昔。  
暂来还亟去，不敢窥城壁。  
石晋一失谋，六州沦胡域。  
天地破扃鐍，山川无阻阨。  
贻尔子孙患，固知非远策。  
桓桓周世宗，三十纂尧历。  
一岁破河东，刘崇丧精魄。  
再岁复秦凤，不庭自柔格，  
三岁出南狩，王师拯焚溺。  
江北十四州，取之如卷席。  
四岁征关南，曾不发一镝。  
三州相继绺，德声畅蛮貊。  
李昪请臣妾，钱鏱修贡职。  
帝欲因兵锋，乘胜务深击。  
直取幽州城，拓土开疆场。  
重收虎北口，复关闭寇贼。  
是时战屡捷，六军气吞敌。  
平吴如破竹，成功在顷刻。  
惜哉志不就，暴疾生中夕。  
帝宋承大宝，声名发丕赫。  
全蜀献土地，举吴上图籍。  
荆潭与瓯闽，助祭来匍匐。  
开城纳江浮，御楼受晋馘。  
区内一正朔，六州独割剔。  
愤愤柳崇仪，才宏包旦奭。  
生长在河朔，耳目熟金革。  
旗鼓朝治兵。酒肴夜结客。  
握臂说心诚，倒囊推金帛。  
客以豪杰士，遇侯颇感激。  
往来达厥诚，生死顾效力。  
万德纳我说，洞然绝嫌隙。  
事成已有萌，侯去何云亟。  
豪杰夜空回，账中屡欢息。  
我鉴此二事，天意终难测。  
抚卷一感伤，两眼泪潸滴。  

石介　感兴  
村导何所适，种木树桑梓。  
田园绕家舍，远不逾十里。  
款段足乘骑，代步而已矣。  
但识畜驽骀，安知有骐骥。  
腊月北风冷。太行山色紫，  
君命急如火，城头见烽燧。  
雪深马僵倒，十夫扶不起。  
军法有明训，后期死者诛。  
倚鞍思骏骨，抚轡念绿駬。  
求之不可得，觳觫满眼泪。  
旁闻负薪叟，窃语相讥剌。  
居安常念危，在险如处易。  
临难始求济，狼狈徒劳尔。  
有备则无患，古人垂深旨，  
平居无事时，华厩深秘邃。  
善穣与丰草，秣饲十厩吏。  
驽骀饱相枕，素餐不知媿。  
伯乐能识马，每来加劝说。  
飞兔与騕褭，日牵在都市。  
为爱千金资，食悋不肯置。  
今日临艰难，努力自勉励。  

石介　观碁  
人皆称善弈，伊我独不能。  
试坐观胜败，白黑何分明。  
运智奇复诈，用心险且倾。  
嗟哉一枰上，奚足劳经营。  
安得百万骑，铁甲相磨鸣。  
西取元昊头，献之天子庭。  
北入匈奴域，缚戎王南行。  
东逾沧海东，射破高丽城。  
南趋交趾国，蛮子舆櫬迎。  
尽西四夷臣，归来告太平。  
谁能凭文楸，两人终日争。  

石介　过飞仙岭  
入蜀牵吟景象浓，云山万叠与千重。  
皏巖顽壑无奇观，不似飞仙数朵峰。  

石介　过飞仙岭  
御爱数峰非拔秀，当时驻跸欲忘还。  
飞仙急过无真赏，始信明皇不识山。  

石介　过潼关  
昔帝御中原，守国用三策。  
上策以仁义，天下无能敌。  
其次树屏翰，相维如盘石。  
最下恃险固，弃德任智力。  
驱马过潼关，览古泪潸滴。  
开元帝道明，百蛮奉周历。  
田野富农桑，边隅无寇赋。  
紫宸日视朝，潼关夜常辟。  
天宝君政荒，宫闱养虺蜴。  
恩爱成怨疾，心腹生毒螫。  
朝闻发渔阳，暮已卷河北。  
鸣鼓渡潼关，矢及乘舆侧。  
重门徒尔设。关吏安所职。  
始知资形势，不如修道德。  

石介　过魏东郊  
全魏地千里，雄大视区宇。  
黄河为血脉，太行为筋膂。  
地灵育圣贤，土厚含文武。  
堂堂柳先生，生下如猛虎。  
十三断贼指，闻者皆震怖。  
十七著野史，才俊凌迁固。  
二十补亡书，辞深续尧禹。  
六经皆自晓，不看注与疏。  
述作慕仲淹，文章肩韩愈。  
下唐二百年，先生固独步。  
投篇动范杲，落笔惊王祜。  
四方交豪杰，群公走声誉。  
一上中高第，数年编士伍。  
五命为御史，连出守方土。  
事业过皋夔，才能堪相辅。  
凤凰世不容，众鸟竞嘲诉。  
狱中饥不死，特地生爪距。  
貔貅十万师，盟津直北渡。  
塞上诸猛将，低头若首鼠。  
渴忆海为浆。饥思鳌为脯。  
两手拿人肝，大床横牛肚。  
一饮酒一石，贼来不怕惧。  
账下立孙吴，樽前坐伊吕。  
笑谈韬钤间，出入经纶务。  
匈奴恨未灭，献策言可肤。  
幽州恨未复，上书言可取。  
好文有太宗。好武有太祖。  
先生文武具，命兮竟不遇。  
死来三十载，荒草盖坟墓。  
四海无英雄，斯文失宗主。  
竖子敢颠狂，黠戎敢慢侮。  
我思柳先生，涕泪落如雨。  
试过魏东郊，寒鸦啼老树。  
丈夫肝胆丧，真儒魂魄去。  
瓦石固无情，为我亦惨沮。  

石介　过温汤  
骊山山下水洋洋，一勺之多解破唐。  
敢告后人商鉴近，温汤今日是唐汤。  

石介　汉成帝  
郁郁朱云志不神，上方宝剑欲生尘。  
空留折槛旌忠直，左右何赏去佞臣。  

石介　和奉符知县马寺丞永伯捕蝗回有作  
天道不可诘，吾当责尔螟。  
方今绝才惹，何故播膻腥。  
野草离离尽，秋禾穗穗零。  
知君恤民意，鬓减数茎青。  

石介　和马寺丞秋日寄明复先生  
秋阴闭秋色，何处动悲凉。  
有叟傅岩隐，明时潘鬓苍。  
残书几箧蠹，寒菊半离荒。  
惟学春秋者，时时到草堂。  

石介　河决  
昆仑山最大，峨峨横绝域。  
黄河地下来，汹汹不可测。  
河伯一发怒，擘开昆仑石。  
水出东北陬，浩渺无涯极。  
平地水行疾，九州如咫尺。  
汤汤势滔天，黎元多沈溺。  
上贻尧心尤，四岳举鲧塞。  
鲧用汩彝伦，九载无成绩。  
尧怒不能治，遂行羽山殛。  
有子其曰禹，命使嗣父职。  
洛中得龟书，九畴文甲坼。  
禹乃乘四载，周游视水迹。  
百川各复道，九河皆开辟。  
禹功既已成，水患方兹息。  
窃思大禹意，河九为远策。  
况云杀其溢，闻之孔安国。  
三代逾千年，所以无灾厄。  
战国争土疆，诸侯用诈力。  
迁徒无常岁，湮沦不可识。  
堤障遏水势，沟渠绝地脉，  
禹道不复究，河流有壅隔。  
频为中国患，不国不安席。  
从官徒负薪，河泊弗受壁。  
斫尽淇园竹，安救瓠子役。  
民力殚将竭，国材耗亦剧。  
四方竞上疏，群臣争筹书。  
田蚡方为相，书来多持扼。  
岂顾天下利，惟以私田惜。  
贾让不为用，延年亦见斥。  
如何圣人功，千载复不得。  
皇宋运熙泰，四圣崇道德。  
百蛮皆臣顺，万物遂生殖。  
七八十年间，人不闻金革。  
惟兹澶滑郡，河决亦云亟。  
常记天禧中，山东与河北。  
藁秸赋不充，遂及两京侧。  
骚然半海内，人心愁惨戚。  
河平未云几，堤防有穴隙。  
流入魏博间，高原为大泽。  
良田百万顷，尽充鱼鳖食。  
救之成劳费，不救悲隐恻。  
吾君为深虑，不食到日昃。  
我忝窃寸禄，素餐堪自责。  
不负一畚土，私辄逃丁籍。  
又无一言长，万分有裨益。  
与世同浮沈，随群甘默默。  
亦或中夜思，斯民苦瘦瘠。  
四年困蝗旱，五谷饵蝥蠈。  
年来风雨时。才得一秋梦。  
手足犹疮痍，饥肤未丰硕。  
若待四体肥，斯民无愁色。  
不然寻九河，故道皆历历。  
一劳而永逸，此成功无歝。  
或可勿复治，顺其性所适。  
徙民就宽肥，注水灌戎狄。  
试听刍蕘言，三者君自择。  

石介　狠  
骑士千人集，绥旌四面张。  
凝阴惨群物，杀气结飞霜。  
雉守一节死，兔缘三穴藏。  
石惭羊质见，狐欢虎威亡。  
兽困犹思斗，鸿惊不乱行。  
唯当从猛鸷，尽使食贪狼。  
意务除田害，谁言事外荒。  
非熊得吕望，祝纲遇成汤。  
近念魏知古，深思夏太康。  
吾君武驰骋，缵事合经常。  

石介　寄弟会等  
吾门何所喜，子衿青青多。  
豹常志古道，佩服卿与轲。  
平淑号能赋，其气典以和。  
枢从吾日久，道德能切磋。  
泽也齿最少，已有亭亭柯。  
彰颇通典籍，所立不幺麽。  
淳乎性源浊，今亦为清波。  
就初学诵诗，日记十板过。  
材虽有高下，异日俱甲科。  
会汝少俊异，美若玉山禾。  
看汝辞林中，枝条渐波娑。  
合亦稍纯茂，知不随身矬。  
其流虽涓涓，可道为江沱。  
视汝器磊磊，淳沆皆蚌螺。  
我有堇山锡，欲铸子太阿。  
诚能来就学，颖利加銛磨。  
耼耼数子间，可与肩相摩。  

石介　寄孔中丞  
谏署峥嵘有旧名，侯藩偃息政方成。  
张纲昨日弹梁冀，文帝今朝召贾生。  
古节未惭台栢直，仙风应对简霜清。  
人言贱子叨知已，试把尘冠一振缨。  

石介　寄雷泽张从道  
不知有冻死，一室心恬如。  
腊尽妻未褐，天寒了读书。  
浇风与世薄，古道于时疏。  
事事皆同我，忆君春草初。  

石介　寄李缦仲渊  
喑吁嘻！屈原放，贾谊投，晦之流，  
子望囚。古人今人皆不免，  
才能累身才反仇。吾友仲渊少学古，  
胸中疏落罗孔周。点毫磨墨作文字。  
壮哉笔力追群牛。三十青衫得一尉，  
尺泽寸波蛰长虬。清帘爱民复材武，  
一日得罪声滁州。噫吁嘻！  
屈原忠臣楚之望，贾谊少年才无俦。  
晦之子望俱命世，麒麟头角争崔崷。  
时不与兮将柰何，仲渊仲渊勿涕流。  

石介　寄明复道  
四五十年来，斯文何屯蹇。  
雅正遂彫缺，浮薄竞相扇。  
在上无宗上，淫哇千万变。  
后生益纂组，少年事彫篆。  
仁义仅消亡，圣经亦难散。  
其徒日已多，天下过大半。  
路塞不可辟，甚于杨墨患。  
辞之使廓如，才比孟子浅。  
患不恐不救，有时泪如霰。  
大贤为时生，去圣犹未远。  
昔日到汶上，熙道始相见。  
知道在熙道，一见不敢慢。  
尊之如韩孟，与道作藩翰。  
今春来南都，明复去京辇。  
未识心相通，所怀恨未展。  
明复无羁缚，我有守宫限。  
南走三百里，访我残不倦。  
剧谈露胸臆，胸臆无畔岸。  
高文见事业，事业盈编简。  
一一皇霸略，纵横小管晏。  
磊磊王相才，上下包周汉。  
二贤信命世，实为有道见。  
天使扶斯文，淳风应可逭。  
我缀二贤末，材驽媿款段。  

石介　寄沛县梁子高  
南海怒蛟三尺角，埋藏水底叹吟呻。  
明时直道难干禄，白首躬耕力养亲。  
醉读兵韬斗龙豹，闲抽宝剑舞星辰。  
茅斋东是留侯庙，顶有英灵还往频。  

石介　寄叔文  
几年持笔事征西，未省樽前略展眉。  
草檄朝慷腕劳脱，论兵夜苦舌疮痍。  
报君自说心如石，尤国人言鬓欲丝。  
若纪成功镂金板，能文韩愈自相随。  

石介　寄永叔  
九龙行雨岁在子，皇天之命实勤止。  
泓湫水暖嗜欲饱，七龙嬉戏两龙睡。  
卷藏密云空自膏，畜聚甘雨不肯施。  
旱魃妖狂作民虐，风伯暴怒兴日炽。  
诉号仰天天不闻，九州之禾皆乾瘁。  
嗟呼龙职职行雨，失职不雨民胡恃。  
驱虞义兽心实仁，不忍斯民不食死。  
向龙慢骂数龙罪，龙不能答满面耻。  
偷向上帝谗驺虞，驺虞得罪龙穷喜。  
欲知龙与驺虞分，仁与不仁而已矣。  

石介　寄元均  
君为儒者岂知兵，何事欣随壁马行。  
裴度樽前坐韩愈，赵成帐下立荀卿。  
御戎谁道全无策，对壘宁妨一下枰。  
须信乾坤养不肖，年三十七卧柴荆。  

石介　寄赵庶明推官  
四十年来赞太平，君王耳畔管箫声。  
定襄地域俄连震，莱牧男儿忽议兵。  
明日边烽高百尺，同时御府出三旌。  
将军请用多多算，能向当初见未萌。  

石介　嘉州读邸报见张叔文由御史台主簿改著作佐郎依旧在台  
惊闻除目到遐荒，病眼偏明喜倍常。  
古节旧如台柏直，青衫新惹阁芸香。  
中庐夜宿群经蠹。北户朝趍满简霜。  

石介　嘉州寄左绵王虞部  
江山如画望无穷，况属升平岁屡丰。  
万树芙蓉秋色裹，千家磚杵月明中。  
断霞半着燕支木，零露偏留筴竹丛。  
只欠流杯曲水宴，风流未与左绵同。  

石介　剑门读贾公疏诗石  
剑门驻马立踟蹰，读尽新篇味有馀。  
关令多情兼好事，诗名留得贾公疏。  

石介　久旱  
风伯且须戢头角，放出龙啄万丈长。  
啄垂一尺雨一尺，得雨万丈成丰穰。  

石介　离郓州至寿张南村舍中有姥八十馀拜  
老姥龙钟八十三，独能指点认青衫。  
自言老妇赏蒙惠，白首相将出户参。  

石介　李英公勣  
一言容易废忠谋，徇主从昏可自尤。  
今日始知辜付託，当时齿指血空流。  

石介　刘栖楚拾遗  
此节甯甘刚则折，平生不肯曲如鉤。  
革囊裹血将何用，一汙龙墀死即休。  

石介　刘生病归  
泰山山前有琼圃，其中不树蕨与薇。  
千头绿竹瑶实甘，百亩玉芝丹粒肥。  
麒麟于于凤凰饱，鼓烈奋臆扬清辉。  
徂徕山下少耕锄，蒿藜满圃无芳菲。  
驺虞不住鸾鸟去，日暮啁啾燕雀飞。  
嗟哉刘生失所投，不住泰山徂徕依。  
经年彩掇不得饱，正是新春癯瘠归。  

石介　留守待制视学  
艺祖与王地，诸侯布教宫。  
冠缨临晓集，文雅与时隆。  
泮水差差绿，春沂习习风。  
袍辉了衿动，旗映讲纱红。  
节钺来门外，声容播国中。  
分庭等威杀，更仆宴谈终。  
亹亹闻谆诲，拳拳激懦衷。  
武昌尊庾亮，蜀郡乐文翁。  
王化周南始，儒缝鲁俗通。  
四方观表则，后学发童蒙。  
木铎傅遗韵，缫衣纘旧功。  
愿公持此道，黄阁弼清躬。  

石介　留守待制视学  
演道开谈席，观文降使辬。  
水寒芹叶薄，春早杏阴繁。  
喜动青青佩，新闻亹亹言。  
孤生荷乐育，终始诧丘关。  

石介　留守待制视学  
盛府雍容外，轻裘博雅存。  
席间闲布帙，钤下书无喧。  
首善隆儒术，诸生接讨论。  
马融南郡学，龊龊岂堪言。  

石介　留守待制视学  
春早沂风暖，芹生泮水深。  
前旌拂讲树，垂佩耀童衿。  
郁郁弥文化，循循善诱心。  
恭王不坏宅，金石有遗音。  

石介　留守待制视学  
翼翼取则地，菁菁乐育篇。  
使辬临学舍，台席俯谈筵。  
韦相傅经书，文翁唱教先。  
诸生动观叹，门外卓卿旃。  

石介　留守待制视学  
泮水渌犹浅，春芹叶始敷。  
旌旗久停住，衿佩俨相趍。  
庾亮亲临学，哀公不诟儒。  
兹为表则地，风教自王都。  

石介　留题敏夫隐君  
三迥到此寻逋客，杯案萧疏滋味长。  
山饭半瓯橡子熟，春蔬一筋杧苗香。  
四时泉石应无夏，满谷云霞别是乡。  
终待共君结邻里，竹边相并两间房。  

石介　柳池驿中作  
二十二馀程鸟道，一千一百里江声。  
江声听尽行未尽，西去出山犹七程。  

石介　麦熟有感  
去年经春频肆赦，拜赦人忙走如马。  
五月不雨麦苗死，赦频不能活穷寡。  
今年经春无赦书，十月一雨及时下。  
五月麦熟人民饱，一麦胜如四度赦。  
吾愿吾君与吾相，调和阴阳活元化。  
阴阳无病元气和，风雨调顺苗多稼。  
使麦长熟人不饥，敢告吾君不须赦。  

石介　密直杜公作镇于魏天章李公领使于魏明复先生客于魏熙道宰于魏因作  
古魏信名地，曹刘遗英躅。  
李唐三百年，怅为干戈蹴。  
建安风不还，南皮草空绿。  
寥寥千馀祀，风流今始续。  
李杜二贤公，清猷镇雅俗。  
诗名占唐代，二公本名族。  
圣时还并生，声烈相薰馥。  
朝延倚金汤，天子恃心腹。  
盛德击物怀，威望憬夷服。  
千里无惊烽，三军安食粟。  
休然德化厚，苍生坐蒙福。  
先生服仁义，怀道轻爵禄。  
非其人不取，一簞亦自足。  
陈番知人明，文侯好士笃。  
解榻延徐孺，过门轼干木。  
今留二公馆，德修令间淑。  
熙道冨天爵，孝悌闻乡曲。  
孔孟信可蹈，圣贤良自勗。  
汉庭新射策，骤升校书局。  
魏县方百里，君命往养育。  
二公佐世杰，二贤不碌碌。  
相与施礼让，物归不待宿。  
相与讲道义，教行如流速。  
贤人时遘会，间不容薄糾。  
五百年一贤，今乃同时生。  
千里犹比肩，四贤今连甍。  
相聚诚可乐，相得良有情。  
我媿孤且陋，徒抱此寸诚。  
处乾叹无首，在泰非汇征。  
出门皆同人。坎坎于郊行。  
独鹤远无和，栖栖在阴鸣。  
安得双飞翼，一翥邺都城。  

石介　勉师愚等  
不行一千里，安得为良马。  
不连十五城，安得称善价。  
汝皆有血气，非如木偶者。  
撮发号男儿，肯甘在人下。  
汝不闻图王，不成犹可霸。  
舜与吾俱人，学之则舜也。  
汝等但勉旃，前贤皆可亚。  

石介　南齐云  
禄山炽乱，火梵昆岗。  
炎炎二京，鞠为战场。  
百官奔走，万乘苍黄。  
孰城能守，孰地不亡。  
瞻彼濉水，其流汤汤。  
有城有民，在濉之阳。  
远位巡上，巡智我强。  
以城授巡，巡亦无当。  
贼从西来，杀气堂堂。  
旌旗如林，对城而行。  
巡远登城，辞毅色康。  
城中之人，踴躶倍常。  
贼知城坚，坐甲裹粮。  
城中食尽，杀爱以尝。  
土无二志，持病扶疮。  
宁守城死，城不可降。  
霁云勇烈，跳城轶出。  
走泗投贺，求兵救乏。  
贺饮霁云，牢醴罗列。  
霁云避席，谓众云曰，  
濉阳之人，不食一月。  
羡不独饱，食下辄咽。  
以刀断指，左右流泣。  
彼何人兮，忌忠嫉节。  
心不感兮，贼功害伐。  
不出一兵，坐观斧钺。  
霁云心折，寸寸如铁。  
霁云据鞍，怒发冲冠。  
一矢以志，复来不完。  
路人傍观，涕流丸澜。  
远近闻者，为之辛酸。  
力尽且穷，城孤无援。  
至死不屈，万戈来攒。  
精诚内发，颜色自安。  
身轻鸿毛，名重泰山。  
吾执唐刑，罔容于奸。  
未诛禄山，先诛贺兰。  

石介　南山赠孙明复先生  
我来南山兴感悲，万物纭纭宰者谁。  
众材丛卑无奇姿，直辕曲轮皆所宜。  
大木磊磊节干奇，撑岩拄谷无处施。  
我愿天子修明堂，坐朝诸侯会四夷。  
柱要十围栋百尺，日责匠石搜访之。  
千人用斧万人拽，大根斫断山崩欹。  
五州追牛十县丁，载送上都天子怡。  
轮般骇汗工倕走，有目未省曾观窥。  
黄帝合宫尧衢室，周制九筵虞总期。  
听政朝夕有攸处，阖门左右咸以时。  
天子拱手四辅立，坐致四海为雍熙。  
不用直弃用即大，短辕曲轮尔胡为。  

石介　泥溪驿中作  
山驿萧条酒倦倾，嘉陵相背去无情。  
临流不忍轻相别，吟听潺湲坐到明。  

石介　偶作  
晋公平淮西，兵出速如神。  
崇韬伐西川，六十日请臣。  
太祖初受命，诸侯未尽宾。  
蜀广号敌国，荆潭为强邻。  
王师讨有罪，不闻逾十旬。  
元昊诚蝼蚁，有地长一畛。  
讵足污斧钺，寻当投荆榛。  
是何逾岁月，务行含贷仁。  
岂兹将师间，逈无晋公伦。  
张旗发一号，岂无李处耘。  
提戈出一战，岂无王全斌。  
容兹盈寸蟹，荡漾于流津。  
平生读诗书，胸中賏经纶。  
薄田四五亩，甘心耕耨勤。  
倚鉯西北望，涕泪空沾襟。  

石介　庆历圣德颂  
于维庆历，三年三月。  
皇帝龙兴，徐出闱陏。  
晨坐太极，书开阊阖。  
躬揽英贤，手锄奸枿。  
大声沨沨，震摇六合。  
如乾之动，如雷之发。  
昆虫蹢躅，妖怪藏灭。  
同明道初，天地嘉吉。  
初闻皇帝，戚然言曰：  
予父予祖，付予太业。  
予恐失坠，实赖辅弼。  
汝得象殊，重慎徽密。  
君相予久，予嘉君伐。  
君仍相予，笙镛斯协。  
昌朝儒者，学问刻洽。  
与予论政，傅以经术。  
汝贰二相，庶绩咸秩。  
惟汝仲淹，汝诚予察。  
太后乘势，汤沸火热。  
汝时小臣，危言巌巌。  
为予司谏，正予门闃。  
为予京兆，堲予谗说。  
赋叛于夏，为予式遏。  
六月酷日，大冬积雪，  
汝暑汝寒，同于士卒。  
予闻辛酸，汝不告乏。  
予晚得弼，予心弼悦。  
弼每见予，无有私谒。  
以道辅予，弼言深切。  
予不尧舜，弼自笞罚。  
谏官一年，奏疏满箧。  
侍从周岁，忠力尽竭。  
契丹亡义，檮杌饕餮。  
敢侮大国，其辞慢悖。  
弼将予命，不畏不慑。  
卒复旧好，民得食褐。  
沙碛万里，死生一节。  
视弼之肤，霜剥风裂。  
观弼之心，鍊金锻铁。  
宠名大官，以酬劳渴。  
弼辞不受，其志莫夺。  
惟仲淹弼，一{夔去艹}一契。  
天实赍予，予其敢忽。  
并来弼予，民无瘥札。  
曰衍汝来，汝予黄发。  
事予二纪，毛秃齿豁。  
心如一兮，率履弗越。  
遂长枢符，兵政毋蹶。  
予早识琦，琦有奇骨。  
其哭魁櫑，岂视扂楔。  
其人浑朴，不施剞劂。  
可属大事，敦厚如勃。  
琦汝副衍，知人予哲。  
惟修惟靖，立朝巘巘。  
言论磥砢，忠诚特达。  
禄微身贱，其志不怯。  
赏诋大臣，亟遭贬黜。  
万里归来，刚气不折。  
屡进直言，以补予阙。  
素相之后，含忠履洁。  
昔为御史，几叩予榻。  
至今谏疏，在予箱匣。  
襄虽小臣，名闻予彻。  
亦尝献言，箴予之失。  
刚守粹憉，与修俦匹。  
并为谏官，正色在列。  
予过汝言，无钳汝舌。  
皇帝明圣，忠邪辨别。  
举擢俊良，扫除妖魃。  
众贤之进，如茅斯拨。  
大奸之去，如距斯脱。  
上倚辅弼，司予调燮。  
下赖谏诤，维予纪法。  
左右正人，无有邪孽。  
予望太平，日不逾浃。  
皇帝嗣位，二十二年。  
神武不杀，其默如渊。  
圣人不测，其动如天。  
赏罚在予，不失其槿。  
恭已南面，退奸进贤。  
知贤不易，非明不得。  
去邪惟难，惟断乃克。  
明则不贰，断则不惑。  
既明且断，惟皇之惑。  
群下踧踖，重足屏息。  
交相告语，曰惟正直。  
毋作侧僻，皇帝汝殛。  
诸侯危栗，坠玉失舄。  
交相告语，皇帝神明。  
四时朝觐，谨修臣职。  
四夷走马，坠镫遗策。  
交相告语，皇帝神武。  
解兵修贡，永为属国。  
皇帝一举，群臣慑焉。  
诸候畏焉，四夷服焉。  

石介　入蜀于左绵路次水轩暂憇  
水轩聊得恣吟咏，拂拭衣裳尘土多。  
蜀道三千里巇险，宦途五十驿风波。  
暂休又作故山梦，闲唱还成劳者歌。  
几斗米牵归未得，空怜满眼是烟萝。  

石介　三豪诗送杜默师雄  
曼卿豪于诗，社壇高数层。  
永叔豪于辞，举世绝俦朋。  
师雄歌亦豪，三人宜同称。  
曼卿苦汩没，老死殿中丞。  
身虽埋黄泉，诗名长如冰。  
永叔亦连蹇，病鸾方蹇腾。  
四海让独步，三馆最后登。  
师雄二十二，笔距狞如鹰。  
才格自天来，辞华非学能。  
迥顾李贺辈，粗俗良可憎。  
玉川月蚀诗，犹欲相凭陵。  
曼卿苟不死，其才堪股肱。  
永叔器甚闳，用之王道兴。  
师雄子勉旃，勿便生骄矜。  

石介　三子以食贫困藜藿为诗以勉之  
吾世本寒贱，吾身守贫约。  
家徒立四壁，无田负城郭。  
终岁服一衣，无装贮囊橐。  
吾虽得一官，官微月俸薄。  
况属岁凶荒，饥民填沟壑。  
吾幸有寸禄，不至苦陨获。  
随分且饱煖，不然亦流落。  
尔等勤初学，旡耻衣食恶。  
仁义足饱饫，道德堪咀嚼。  
二者肥尔躯，不同乳与酪。  
尔无嫌粗粝，尔勿厌藜藿。  
富贵自努力，青云路非邈。  

石介　摄相  
惜无百里地封君，摄相区区道屡伸。  
少正将身膏斧刃，侏儒流血汙车轮。  
方令鲁国知王法，自此齐侯畏圣人。  
昔放四兇诛二叔，舜周功业殆同伦。  

石介　士廷评相会梓州  
道视荀杨虽未至，分于管鲍已知深。  
一千二百日离别，五十六驿外相寻。  
重欲同君注周易，且来共我听胡琴。  
月留屋角不下去，似与清风怜苦吟。  

石介　蜀道中念亲有作  
东望庭闱魂欲销，层层云栈上岧巃。  
江声山色情多少，相伴西来慰寂寥。  

石介　蜀道自勉  
潮阳章烟墨，去京路八千。  
吏部有大功，得罪斥守藩。  
朝冲江雾行，夜枕江涛眠。  
蛟蜃作怪变，时时攀船舷。  
鱼龙吐火焰，往往出波间。  
故为相恐怖，倏忽千万端。  
道在安可劫，处之自晏然。  
我乏尺寸効，月食二万钱，  
自清西南来，此行非竮迁。  
蜀山险可升，蜀道高可缘。  
上无岚气蒸，下无波涛翻。  
步觉阁道稳，身履剑门安。  
惟怀史部节，不知蜀道难。  

石介　蜀地多山而少平田因有云  
五谷无种处，蜀民土田窄。  
凝岩顽石长不休，诜诜赤子将何食。  

石介　宋颂九首　丑魂  
皇祖有德，乾覆坤容。  
予在吊民，不杀以封。  

石介　宋颂九首　皇祖  
皇帝神武，畴也戏豫。  
元年四月，筠叛于潞。  
皇祖躶马，至潞城下。  
筠窘赴火，焦头烂骻。  

石介　宋颂九首　皇祖  
皇祖龙骧，畴邓猖狂，  
元年九月，进叛于扬。  
皇祖长驱，至扬城隅。  

石介　宋颂九首　皇祖  
皇祖曰嘻，物情难筹。  
予代有周，天时人谋。  

石介　宋颂九首　皇祖  
予亦即祚，涵涛养抚。  
罔有失所，予德其裕。  

石介　宋颂九首　皇祖  
筠胡予违，进胡不随。  
予匪汝诛，汝自取之。  

石介　宋颂九首　皇祖  
既翦二盗，圣武烜耀。  
荆潭蜀吴，如拔腐草。  

石介　宋颂九首　皇祖  
既翦二盗，圣武烜耀。  
荆潭蜀吴，如拔腐草。  

石介　宋颂九首　金陵  
金陵峨峨，长江万里。  
谁为巢穴，养此蛇豸。  
天岂作限，而险而恃。  
不顺不臣，敢亢天子。  

石介　宋颂九首　金陵  
帝赫斯怒，王师徐驱。  
蕞尔蝼蚁，岂胜诛鉯。  
哀哀穷俘，爱叫以呼。  
归于京师，燀哉圣谟。  

石介　宋颂九首　六合雷声  
六合雷声，中国有君。  
涂其耳目，不使听闻。  
隔在荒外，嗟尔并人。  

石介　宋颂九首　六合雷声  
菲民之嚚，为贼俘虏。  
往吊其民，王泽时雨。  
往伐其罪，王师虎旅。  

石介　宋颂九首　六合雷声  
昔时钱俶，有国于吴。  
今俶归我，为吾前驱。  
并人望风，请为臣奴。  

石介　宋颂九首　六合雷声  
旧是匈奴，为并左臂。  
今附有德，不与贼子。  
并人失恃，求就戮死。  

石介　宋颂九首　六合雷声  
抚我则怀，并人肯来。  
降旗出城，并门夜开。  
并上既平，吾王休哉。  

石介　宋颂九首　六合雷声  
往在艺祖，未遑拓宇。  
遗我圣宗，启此北上。  
顾告太庙，惟皇孝武。  

石介　宋颂九首　明道  
明肃惟母，实勤养抚。  
有臣有虎，有离有附。  
请王禄产，请庙考祖。  
古人有作，规吕矩武。  

石介　宋颂九首　明道  
政在房帷，小人乘时。  
十年于兹，帷几帷微。  
圣人如天，不识不知，  
龙晦其威，神藏其为。  

石介　宋颂九首　明道  
明道四月，睿行明发。  
帝褰簾箔，出临轩榻。  
搃攇万机，指挥六合。  

石介　宋颂九首　明道  
圣人之兴，雷动乾行。  
进退大臣，颜色和平。  
诛逐群竖，左右不惊。  

石介　宋颂九首　明道  
不怒而威，不疾而速。  
百蛮偷息，百官重足。  
土无二主，惟辟作福。  

石介　宋颂九首　明道  
图任哲艾，拔崇贤能。  
旌贲忠臣，死生光荣。  
洗刷敝风，宫阙清明。  

石介　宋颂九首　明道  
惟帝之道，与时语默。  
静则坤阖，动则乾陃。  

石介　宋颂九首　明道  
十年深宫，不有其权。  
今日南面，退奸进贤。  

石介　宋颂九首　明道  
宋承大纪，八十年矣。  
明道之政，独为粹美。  

石介　宋颂九首　明道  
唐三百年，时惟开元。  
猗欤明道，开元同言。  

石介　宋颂九首　明道  
明道之政，可以歌舞。  
小臣作颂，实暂吉甫。  

石介　宋颂九首　莫丑  
莫魂匪虺，莫悍匪兕。  
有鋹在南，毒趗不已。  

石介　宋颂九首　莫丑  
皇祖曰嘻，天生蒸民。  
立之君长，以养以仁，  
乃予不恤，匪鋹之嚚。  

石介　宋颂九首　莫丑  
乃谋于渭，乃将于美。  
王师膺扬，涉江万里。  

石介　宋颂九首　圣神  
不疾而远，不怒而威。  
惟圣惟神，其几其微。  

石介　宋颂九首　圣神  
二国之君，各何尔土。  
虎凭于山，莫予敢取。  
蛟凭于渊，莫予敢侮。  
万其年兮，关鐍以固。  

石介　宋颂九首　圣神  
圣机神谋，天秘地藏，  
风行雷动。旦秣我马，  
夕取其疆。  

石介　宋颂九首　圣神  
具高与舟，同朝天子。  
一发五豝，二君皆至。  

石介　宋颂九首　圣文  
圣文安安，圣武桓桓。  
朝贡万里，正朔百蛮。  
无吴之险，无蜀之艰。  
无潭之嚚，无荆之顽。  

石介　宋颂九首　圣文  
彼俶在杭，有地千里。  
皮毁毛落。孤睽莫恃。  
慑服声教，慕为臣使。  
携彼人民，挈其土地。  
于橐于囊，归于天子。  

石介　宋颂九首　圣文  
天子神圣，罔不怀柔。  
既怀而封，恩涵泽流。  
逆予有刑，视彼扬州。  
顺予有封，视此钱侯。  
赫赫宋德，何有穷休。  

石介　宋颂九首　圣武  
圣武惟扬，鹰师虎旅。  
至于凛渊，执彼丑虏。  
丑虏之来，蜂虿敢怒。  
我师如林，不怒以惧。  
既俘其帅，请示死所。  

石介　宋颂九首　圣武  
圣仁如天，恶杀好生。  
于以耀德，匪来观兵。  
亟命止戈，无兹黩刑。  
不剿其类，戴我以兄。  
屈膝请和，畏我威灵。  

石介　宋颂九首　圣武  
弃甲以归，处彼北雝。  
千斯年兮，永以为好。  
边人其安，养幼送老。  
民有肥田，马有茂草。  
威德远兮，思我圣考。  

石介　宋颂九首　汤汤  
汤汤其江，区区尔孟。  
一夫当关，不知天命。  
曦固于穴，蛙负于井。  
咫尺之地，为可以骋。  

石介　宋颂九首　汤汤  
彼以险守，我以德怀。  
王师东来，函谷自开。  
蜀虜授首，呼号哀哀。  
蜀入鼓舞，兴我偕来。  

石介　宋颂九首　汤汤  
昔时蜀道，绝人来往。  
今蜀既平，王道荡荡。  
尉候一置，朝贡相望。  
巍巍皇祖，德声远畅。  

石介　送弟及之就彭门侍养  
城南车骑晓髒髒，欲去重留酒屡斟。  
惜尔浪浪辞我泪，感予切切恋我心。  
庭闱最乐无妨学，风月馀闲岂废吟。  
别后不尤书信少，但闻为善是嘉音。  

石介　送范曙赴天雄李太尉辟命  
吾家泰山徂徕间，浓岚泼翠粘衣冠。  
君来访我茅屋下，正值山色含春寒。  
终日把酒对山坐，几片山色落酒盘。  
峰头云好望无倦，簄裹酒多倾不乾。  
临行再拜殷勤别，请我一言披心肝，  
吾贫无钱以赠君，门前峨峨横两山。  
愿君节似两山高，眼看富贵如鸿毛。  

石介　送范曙赴天雄太尉辟命  
伯乐之厩无驽骀，豫章之林多瑰材，  
相君新坐碧油嶂，之子直上黄金台。  
秋风萧萧动笳鼓，落叶摵摵鸣向罍。  
将军手持十万骑，阵前号令如疾雷。  
从事借筹为决胜，运于掌上何恢恢。  
蠢兹元昊命蝼蚁，西师堂堂难当哉。  
况我贤相贤从事，北门无忧宜大開。  

石介　送奉符县监酒税孟执中借职  
东西两处各天涯，去国还乡喜又嗟。  
邹峄山藏孟子宅，海棠花落蜀王家。  
深知周道非彝酒。可罪唐臣乞税茶。  
三载此心无一事，闻经绛帐日常斜。  

石介　送进士高枢拱辰  
韩门有李汉，柳氏得晦之。  
其道卒无患，二子为藩离。  
吾才诚驽弱，十年空孜孜。  
韩阃与柳阈，岂敢辄潜窥。  
二氏方肆行，斯文日已衰。  
手持万丈斧，欲往断其枝。  
以次及根柢，使不复蕃滋。  
高生吾之壻，乃肯从吾为。  
示我文一编，言辞不葳藤。  
翅羽虽尚短，已去磨尾箕。  
气力虽未全，已能搏蛟螭。  
吾日觉老大。韩柳难企斯。  
吾子年始壮，勇若熊与羆。  
李汉不足慕，晦之当并驰。  

石介　送李生谒张侯  
李生长七尺，栖栖长自吊。  
一饮酒一石，常怀酒瓮小。  
一食午一腔，平生未曾饱。  
负剑出门去，满眼荒榛道。  
行行何所适，泪下沾襟袍。  
李生且收涕，不足苦悲悼。  
非无咸池音，夔旷世所少。  
不识伯乐氏，飞黄遍牛皁。  
我闻张侯者，其人非草草。  
六经探精微，九流得指要。  
荀况或言兵，杜牧曾深考。  
纵横文武术，难以寻常较。  
磊磊公侯器，可以镇浮躁。  
子将丈二矛，试向伊前掉。  
见子伊心喜，扶子出泥淖。  
王济牛心炙，李生应得咬。  

石介　送李堂病归  
春风汶水温，晓日徂徕寒。  
之子衔病归，请予闻一言。  
予知去病术，为子陈大端。  
予尝学圣人，试将道比论。  
道病非一日，善翳惟孔韩。  
常罚绝于周，孔笔诛其奸。  
春秋十二经。王道复全完。  
佛老炽于唐，韩刀断其根。  
原道千馀言，生民复眠餐。  
道病由有弊，邪伪容其间。  
身病由有隙，风邪来相干。  
子欲治斯道，绝敞道乃存。  
子欲治子身，杜隙身乃安。  
此理近古翳，吾言有本原。  

石介　送李堂伯升病归  
经年吾圃采珠玑，无限愁肠对落晖。  
绿竹实疏凤凰瘦，玉芝粒小麒麟饥。  
不因芳草伤春哭，正是东风感疾归。  
只有文章满君腹，身虽癯瘠道全肥。  

石介　送路遵谒孔宣公  
薄田五顷馀，才足共王租。  
慈母八十四，发白牙齿疏。  
服非帛不湲，半冬地裤褥。  
食非肉不饱，杯案惟一蔬。  
南陔孝子心，若何为安居。  
方冬万木折，北风裂人肤。  
冻死不敢言，长途走崎岖。  
二百里见我，寒莇求吹嘘。  
顾我正憔悴，念子空勤劬。  
阙里有圣孙，佩服诗与书。  
孜孜行仁义，阴德及焦枯。  
三县十万人，其命绝而苏。  
岂使八十老，旨甘不足欤。  

石介　送凭司理之任彭州  
李白诗中蜀道难，把诗试读泪涩润。  
江形诘曲千迥折，岭路{左山右赍}赠万屈盘。  
登陟去年腰借折，追思今日鼻忧酸。  
此行君不同屯蹇，五马相知旧长官。  

石介　送张殿院还台  
老柏森森节贯冬，头冠獬豸号清雄。  
侧阶簪笔书王法，当路埋轮有祖风。  
白简刚岩重入府，皁封切直旧留中。  
长安豪贵应相避，又识雷年御史驄。  

石介　送张革从道谒千乘县田秘丞京  
张生何人者，琅玕满怀抱。  
三十命未兴，家贫亲且老。  
出门无所适，独守西山操。  
饥寒屡侵凌，仁义自充饱。  
手裹璯琳枝，不换径寸草。  
足底麒麟文，不踏荒榛道。  
十月客路寒，霜风鸣浩浩。  
张生气愈壮。劲发上冲帽。  
松筠冻不折，枝叶转青好。  
雪深徒三尺，麟麒不受淖。  
东方有贤者，愿厩纳騕褭。  
临风试一鸣，应免编牛皁。  

石介　送赵泽  
子来入吾圃，才食一寸苗。  
未足充子复，饥肠犹枯焦。  
玉山禾粒大如枣，食之令人身肥饶。  
留以侍凤凰，不将食鸱枭。  
吾子何日回，遗子一粒换肝膋。  

石介　苏唐询秀才晚学于予告归以四韵勉之  
怜我山中卧，半年相伴吟。  
道傅诸子后，易得数爻深。  
爨或经旬绝，书犹尽日寻。  
惜哉未终业，亲老忽分襟。  

石介　宿村舍  
去去都城远，萧萧村落秋，  
饥鸱啄死鹿，鸣犊随孳牛。  
转徒多空屋，荒榛有乱丘。  
狐猩竞恐怖，雀鼠仍啁啾。  
鬼火时明灭，旋风乍卷收。  
吾心不吐茹，忠信待奸仇。  

石介　岁晏村居  
岁晏有馀粮，杯盘气味长。  
天寒酒脚落，春近舋头香。  
菜色青仍短，茶芽嫩复黄。  
此中得深趣，真不羡膏梁。  

石介　太寒早行  
万动皆休迹，五更独鸣鞭。  
星霜结凄色，风霰过长川。  
草暖犬犹睡，河冰马不前。  
城墙多有穴，村屋半无烟。  
饿虎寒犹吼，妖狐怪不眠。  
山空乱猿叫，树折一鸡颠。  
几处炉薰炭，何人坐有氊。  
崎岖转行路，凛冽逼穷年。  
脚指两个落，衫裳百孔穿。  
嘘唏鼻才润，僵直手难拳。  
身固冻不死，志当穷且坚。  
四方丈夫事，谁为泪潺湲。  

石介　泰山  
七百里鲁望，北瞻何岩岩。  
诸山知峻极，五岳独尊岩。  
宝宇登来小，龟蒙视觉凡。  
此为群物祖，草木莫锄芟。  

石介　温造御史  
一言胆落折藩臣，屈强何人对恃勋。  
阙下惟闻温御史，蔡州自是李将军。  

石介　文中子  
龙蛰河汾道不行，訏谟经济授诸生。  
由来房魏皆卿相，共辅文皇致太平。  

石介　文中子  
独将礼乐付程仇，房杜无才闻大猷。  
可惜唐家三百载，声明文物愧宗周。  

石介　闻子规  
月上半峰峰树碧，子规啼苦月无色。  
壮士耳边都不闻，儿女眼中泪自滴。  
古人出处非关身，处兮事亲出事君。  
服勤至死不敢倦，避劳择逸岂所闻。  
我看蜀道诚为难，嗟尔子规何云云。  
王尊九折竟叱驭，班超万里图立勋。  
乘危蹈险书臣节，二人至今扬清芬。  
我本鲁国一男子，少小气志凌浮云。  
精诚许国贯白日，有心致主为华勋。  
位卑身贱难自达，满复帝典与皇坟。  
有时愤懑吐一言，小人谤议已纷纷。  
宰相宽容天子慈，八年之中三从军。  
从军官清吾何苦，嘉州路远尔勿语。  
地不为我易其险，我岂守道不能固。  
子规子规谩啼绝，断无清泪洒向汝。  

石介　五月十日雨  
鞭下不见血，顽石云不蒸。  
鞭龙不至痛，六合雷不胜。  
吾君与吾相，威德震八弦。  
万物各修职，雨师独敢宁。  

石介　西北  
吾赏观天下，西北险固形。  
四夷皆臣顺，二鄙独不庭。  
吾君仁泰厚，旷岁稽天刑。  
孽芽遂滋大，蚮豕极璮腥。  
渐闻颇骄蹇，牧马附郊坰。  
吾恐患已深。为之居靡宁。  
堂上守章句，将军弄娉婷。  
不知思此否，使人堪涕零。  

石介　喜雨  
学作升平喜雨吟，东皋微破满犁深。  
已开万乘焦劳虑，应解三公燮理心。  
天捉乖龙鞭见血，雷驱和气泄为霖。  
农夫陇上闲论价，一寸甘膏一寸金。  

石介　虾蟱  
夏雨下数尺，流水满池泓。  
虾蟱为得时，昼夜鸣不停。  
几日饱欲死，复图如罌瓶。  
巨吻自开阖，短项或缩盈。  
时于土坎间，突出两眼睛。  
是何痴形骸，能吐恶音声。  
嗟哉尔肉膻，不中为牺牲。  
嗟哉尔声粗，不中和人情。  
殊不自量力，更欲睥睨横海之鱣鲸。  
自谓天地间，独驰善鸣名。  
万物聒皆龏，不知钟鼓钦钦，  
雷筵闳闳。应龙戢脑入海底，  
凤凰举翼摩青冥。此时各默默，  
以避虾蟱鸣。何时雨歇水泽涸，  
青臭泥中露丑形。失水无能为，  
两脚不解行。乾渴以至死，  
尽把枯壳填土坑。  

石介　峡中  
路狭才容飞鸟过，山将生合柰山何。  
不知天外山长短，何事窥来一管多。  

石介　闲兴  
大匠构厦屋，取直弃曲木。  
如何官择人。弃直独取曲。  
养苗除良莠，养民除贪垢。  
存莠苗不硕，去贪民自富。  

石介　颜鲁公太师二首  
唐家六世树威恩，外建藩翰御不宾。  
二十三州同陷贼，平原犹有一忠臣。  

石介　颜鲁公太师二首  
圣贤道在惟颜子，忠烈名存独杲卿。  
甘向贼庭守节死，不羞吾祖与吾兄。  

石介　燕支板浣花牋寄合州徐文职方  
合州太守鬓将丝，闻说欢情尚不衰。  
板与歌娘拍新调，牋供狎客为芳辞。  
木成文理差差动，花映溪光瑟瑟奇。  
名得只从嘉郡树，样傅仍自蘖涛时。  
奇章磊磊驰声价，江令翩翩落酒卮。  
几首诗成卷鱼子，谁人唱罢泣燕支。  
红牙管好同床置，紫竹笙宜一处施。  
愿助风流向樽度，杏花况是未离披。  

石介　阳城谏议  
众口喑喑血噤牙，独将忠謇敌奸邪。  
德宗若用延齿相，敢有阳城坏白麻。  

石介　乙亥冬富春先生以老儒醇师居我东齐济北张泂明远楚丘李縜仲渊皆服  
凤凰飞来众鸟随，神龙游处群鱼嬉。  
先生道德如韩孟，四方学者争奔驰，  
济北张泂壮且勇，楚丘李縜少而奇。  
二子磊落颇惊俗，泰山石介更过之。  
三人堂堂负英气，胸中拳挛蟠蛟螭。  
道可服兮身可屈，北面受业尊为师。  
先生晨起坐堂上，口讽大易春秋辞。  
洪音琅琅乡齿牙。鼓簧孔子与宓义。  
先生居前三子后，恂恂如在汾河湄。  
续作六经岂必让。焉无房杜廊庙资。  
吁嗟斯文敞已久，天生吾辈同扶持。  
二人勉旃吾不惰，先生大用终有时。  
当以斯文施天下，岂徒玩书心神疲。  

石介　永伯仲渊在狱作九十二言伤之  
吁嗟恶兽群，蹄踏麒麟如死麏。  
吁嗟恶鸟音，啅噪凤凰伏中林。  
我愿瓜牙如锋锷，牙可噬兮瓜可捕。  
直入深山驱虎狼，护取麒麟好头角。  
又愿身生两羽翼，一夕长就万丈长。  
直入林中护凤凰，不使毛羽肤寸伤。  
吾愿两未遂，中夜涕下沾衣裳。  

石介　游灵泉山寺  
寺远离朝市，同游并结輈。  
堦垠盘石磴，殿影落青冥。  
地胜松筠众，山名草药灵。  
洞门深数里，桧树寿千龄。  
疑有神仙聚，甯容魃魅停。  
年多养龙虎。早已蛰雷霆。  
石上生苔藓，岩阿长茯苓。  
晴云出幽窦。阴雾滑疏櫺。  
露滴茶芽润，烟蒸竹汗青。  
餐霞充道味，采杧验丹经。  
直拟陞高处，何妨陟绝径。  
遐观际寥廓，下视何羶腥。  
自被利名染，无因肮腑醒。  
晨兴看桉牍，夜坐守窗萤。  
龌龊遵前训，兢兢视此铭。  
沉冥若笼鸟，囚紧似拘囹。  
有愿栖云壑，相随步翠坰。  
平生山野性，暂喜据梧瞑。  

石介　又送从道  
常欲饱湲天下人，其道未得一寸施。  
子有二亲皆七十，糠覈不充常寒饥。  
昨日访我破屋下，具鸡一只酒一卮。  
子起却盘筋不举，吾亲未省曾食之。  
对我嘘唏涕泗下，孝子之心真可悲。  
子固与我同一体，相间岂复有毛皮。  
顾子之亲则吾亲。吾亲冻馁无柰何。  
饱煖天下心徒为，送子出门成此诗。  

石介　予与元均永叔君谟同年登科永叔寻人馆阁元均今制策第君谟复磨砺元  
网罗当日得英雄，文阵三人各立功。  
海裹赤鲸疑有角，云中骐骥欲追风。  
寻闻馆阁英声出，又见贤良大对通。  
亦说年来畜奇业，蟭螟何计逐飞鸿。  

石介　予自南京留守推官循资为掌书记由将仕郎超阶至朝奉郎得蜀嘉州友人  
一循资走五千里，四遇恩超十六阶。  
自顾非才已过分，谁言英俊尚沉埋。  

石介　雨晴复赋一绝  
过关何事懒摇鞭，酷爱三峰落马前。  
天气清明新雨后，山光日色满秦川。  

石介　御史台牒督光台钱牒云以凭石柱镌名因戏书呈通判丞景元  
幕中久次无他术，衔内兼官带事司。  
石柱锥我诚似是，豸冠加首竟何为。  
几曾执简挟弹去，空被光台督责隋。  
一起鸳鸯戛云汉，应员燕源守短离。  

石介　元均首登贤良科因寄  
宏辞等甲贤良贵，二美翩翩落手中。  
虎子得来山穴泣，骊珠探去海涛空。  
三千安独陈当宁，十七人甘坐下风。  
曾向当年竞头角，直从此日决雌雄。  

石介　袁高给事  
掷毫不肯草丝纶，宰相难巡命别人。  
明日执迥卢杞制，始知唐室有忠臣。  

石介　岳色  
春近满鲁分，雨馀堆汶河。  
浓云映不尽，残照射来多。  
高与在临县，闲临月上坡。  
特开西北户，爱此郁嵯峨。  

石介　赠李李堂  
颛顼宅帝丘，放勋葬成阳。  
有虞渔雷泽，三帝声汪洋。  
圣人遗风烈，生民多材良。  
吾宋八十年，贤杰近相望。  
黄州号辞伯，两朝志文　　。  
尚书实大臣，朝延畏雄刚。  
堂堂高夫子，立言肩荀扬。  
凛凛李丞相，功来业萧张。  
三人名未泯。相国方胜骧。  
又生不世才，李常与李堂。  
二子皆绝群，凤凰摩苍苍。  
一举一万里，志气不可量。  
新文各百首，寒金敲琳琅。  
古音抱淳澹，云和与空桑。  
豪气迈俦匹，骠褭与飞黄。  
千里希一贤，四公乃同乡。  
二子复颖耀，士风实深长。  
遥知濮水上，千载流声光。  

石介　赠刘中都  
吾登泰山上，下视何纷纷。  
彼角而走者　　孰为麟与麏。  
彼茁而生者，孰为萧与芸。  
伯乐不复出，驽骥终同群。  
卞和不再生，珉玉将谁分。  
吁哉刘中都，高標凌浮云。  
诸侯不荐生，外府不策动。  
冉冉趋黄绶，勤劳徒尔云。  
我婢势力小，不能叫吾君。  
勿改芳兰性，林深须自薰。  
勿隐冲鹤声，天高当自闻。  

石介　赠孙先生  
世无伯乐不识马，眼看骐骥如驽骀。  
先生今年四十四，才似皋夔胡为哉。  
泰山山下水照石，溪声濊濊白云堆。  
我居其间构茅屋，先生先生归去来。  

石介　赠张绩禹功  
李唐元和间，文人如蚕起。  
李翱与李观，言雄破奸宄。  
孟郊及张籍，诗苦动天地。  
持正不退让，子厚称绝伟。  
元白虽不道，急名愈弗已。  
卒能霸斯文，昌黎韩夫子。  
吾宋兴国来，文人如栉比。  
黄州才专胜，汉公气全粹。  
晦之号绝群，平地走虎兕。  
谓之虽駮杂，亦文中骐骥。  
白稹洎肤震，江佗自为水。  
朱岩兼孙仅，培楼对岳峙。  
卒能霸斯文，河东柳开氏。  
嗟吁河东没，斯文乃屯否。  
汩汩三十年，淫哇满人耳。  
粤从景祐后，大儒复倡始。  
文人如麻立，枞枞攒战骑。  
徂徕山磊砢，生民实顽鄙。  
容貌不动人，心胆无有比。  
不度蹄涔微，直欲触鲸鲤。  
有慕韩愈节，在肩柳开志。  
今读禹功文，予戟寒相倚。  
实光千里高，飞出破屋裹。  
龙音万丈长，拔出重渊底。  
雷霆皆藏身，日星或失次。  
我惭年老大，才力渐衰矣。  
禹功气奔壮，今方二十二。  
前去吾之年，犹有十四岁。  
今读禹功文，魂魄已惊悸。  
更加十四年，世应绝俦类。  
卒能霸斯文，吾恐不在已。  
禹功幸勉旃，当仁勿让尔。  

石介　招张洞明远  
君言下第我西飞，执手都门泪满衣。  
万里得归头半白，经年相别道应肥。  
火鑽欲遍龟难死，竹实犹多凤不饥。  
暂到东山慰愁抱，春秋之学说深微。  

石介　诏罢县令举  
一统独不调，谓琴皆可废。  
一目独不张，谓网皆可毁。  
易弦张其日，网在琴声遂。  
举令或非人，止当罪举吏。  
遂令天下不得举，废琴毁网复何异。  

石介　诏下勉诸生  
礼部文章渊，波浪百尺高。  
进士英俊窟，蛟龙千万條。  
吾子欲求济，整子棹与篙。  
吾子欲求胜，操子戈与予。  
勿谓水可狎，徒行思游遨。  
勿谓龙右驯，空手捋须毛。  
波神忽汹涌，怖死填蟹螯。  
龙角忽张怒，走同虾蟱曹。  
苟利篙楫往，跳海如沟濠。  
苟操戈矛行，拉蛟如猿猱。  
吾言有所勉，非徒声嘈嘈。  

石介　郑师易秀才诗奔腾遒壮殆有石曼卿学士风骨作四韵以勉之  
曼卿续得少陵弦，弦绝年来又一年。  
惊起听君讽新句，洒如开集味遗篇。  
一家气骨疑无偶，万丈光芒欲拂天。  
好向风骚尤着急，他时三箇地诗仙。  

石介　植萱  
一人横行，武王则羞。  
今西夷之鬼。抗中国而敌万乘。  
西夷之服，升黄堂而骄诸侯。  
尊于天子，满于九州。  
王法不禁，四民不收。  
植萱于出阶兮，庶忘吾尤。  

石介　至日早离张村  
北阙千官集，南山万寿长。  
何人距文石，独客踏寒霜。  
指冻只尤落，马赢时恐僵。  
丰凶卜来岁，犹喜矞云黄。  

石介　诸遂良仆射  
先皇执手未多时，受诏诚深誓不违。  
终向君前还此笏，一身视死喜如归。  

石介　竹书筒二首  
截竹功何取，为筒妙可谈。  
长犹不盈尺，青若出于蓝。  
浮薄瓤皆去，嵚崟节独堪。  
谁言但空洞，自是贵包含。  
虚受殊招损，多藏不类贪。  
巾箱经谩五，谤牍箧空三。  
泪有湘妃洒，书疑禹穴探。  
质曾冒霜雪，价本擅东南。  
陨箨遗轻粉，移根破冻风。  
龙音终不死，凤实尚馀甘。  
仆陋我为贵，彫锼彼合惭。  
居常置几桉，出或击騱骖。  
唱和友朋倦，提携童仆谙。  
纯姿斥丹漆，美干敌榝枏。  
其直如周道，虚心学老耼。  
吾徒正得用，诗笔战方酣。  

石介　竹书筒二首  
过者创奇制，霜圆断竹寻。  
苍筤破云色，萧瑟移风音。  
径寸不为短，探幽乃觉深。  
中间自空洞，枝干何嵚崟。  
投恐成龙去，吹还作凤吟。  
稜稜人有节，竅竅物无心。  
俭仆他难比，提携力易任。  
绝姿古皇道，虚受圣人襟。  
或贮谏官草，多收女史箴。  
简兮用可贵，吾不换南金。  

石介　左绵席上呈知郡王虞部  
何事相逢悲喜并，倏然相别二周星。  
主人鬓发无多白，幕客褴衫依旧青。  
目极同思故山断，涕危共在异乡零。  
阶前丝竹虽嘈杂，不似南湖湖小听。  

石景立　迎赵清献公游雁荡  
雁荡天台路险艰，多应特地隔尘寰。  
不辞登陟来千里，为是东南第一山。  
争望台星从海上，方知蓬岛在人间。  
武林二老图中见，重惜官师远莫攀。  

石姥寄客　句  
水暖眠秧珥，风香竖茗旗。  

石林　曹娥江  
一点冥通未兆前，乾坤虚鉴已昭然。  
烂银宫里擎尸出，万古传声浪拍天。  

石麟之　送程给事知越州  
鹿辬龙节上恩华，衣绣先归士论嘉。  
琐闼暂虚元老席，蓬莱还属侍臣家。  
旌旗天上浮文鹢，鼓角江头拥将牙。  
东越又新南越治，到时歌咏已喧哗。  

石牧之　送程给事知越州  
越绝江东第一州，邦人相庆得贤侯。  
已知和气先春到，伫听欢谣混海流。  
去醉湖山无贺老，坐吟风月揖浮丘。  
此行定奉丁宁诏，更老归来侍冕旒。  

石汝砺　竹浦渔归  
钓罢收纶日既残，扁舟一叶解登湾。  
长歌歡乃乘风去，鸣橹咿哑趁月还。  
翡翠跃飞红蓼内，鸳鸯惊起白苹间。  
奔驰马足车尘者，回首烟波羡尔閒。  

石声之　游南明山  
祇应寻胜到林泉，四抱危峰万朵莲。  
僧过不知山隐寺，客来方见洞开天。  
浮图照水光相映，古木依崖影倒悬。  
风露了非人世界，濯缨秋后玉壶仙。  

石世英　访陶山寺  
深谷不易到，烟霞真胜游。  
翻身渺云海，长啸落沧洲。  
曙色枫林晓，天香桂子秋。  
更期南涧石，重约泛浮丘。  

石屋　诗一首  
八峰春到了，双润雨睛初。  
小室钩帘坐，人间无画图。  

石羲叟　送僧归护国寺  
云房春锁赤城边，荣者兰芽谢胜缘。  
銮殿暂来趋玉陛，石桥重去埽金田。  
窗喷瀑布千岩雪，炉爇栴檀一炷烟。  
此处深居更谁见，腊高松偃旧峰前。  

石仙　句  
深邃门墙三楚外，清虚池馆五峰前。  

石仙　句  
可独衡山解识韩。  

石象之　东掖四绝句　白莲庵  
结社当年号白莲，师心应欲继前贤。  
有时中夜初回定，清磬一声秋月圆。  

石象之　东掖四绝句　不见如师  
洗除尘垢访名蓝，不得相逢益自惭。  
松桂阴森香火冷，乱云空锁白莲庵。  

石象之　东掖四绝句　隔塵亭  
山椒亭榭适徘徊，病膜烦襟斗顿开。  
若有尘埃何处隔，此中自是少尘埃。  

石象之　东掖四绝句　入天台  
溪岑萦绕红尘外，殿阁欹危翠霭间。  
我见老僧无一事，老僧更羡白云閒。  

石象之　咏愁  
来何容易去何迟，半在心头半在眉。  
门掩落花春去后，窗窥残月酒醒时。  
柔如万顷连天草，乱比千寻匝地丝。  
除却五侯歌舞地，人间何处不相随。  

石孝友　钓台  
桐江波上一羊裘，钓得声名隘九州。  
天子曷尝遗故旧，先生不肯事王侯。  

石延年　曹太尉西征  
仁者虽无敌，王师尚有征。  
独乘金厩马，都领铁林兵。  
肃气关河暮，屯烟部落晴。  
旗光秋烧合，甲色夜江横。  
士喜击中鼓，虏疑闻后钲。  
无私乃时雨，不杀是天声。  
濯濯前谁拒，堂堂彼自倾。  
寒逾博望塞，春宴隗嚣城。  
外使戎心伏，旁资帝道平。  
公还如画像，为赞学班生。  

石延年　筹笔驿  
汉室亏皇象，干坤未即宁。  
奸臣与逆子，摇岳复翻溟。  
权表分江域，曹袁斗夏垌。  
虎奔咸逐逐，龙卧独冥冥。  
從众非无术，欺孤乃不经。  
惟思恢正道，直起复炎灵。  
管乐韬方略，关徐骇观听。  
一言俄遻至，三顾已忘形。  
南既清蛮土，东期赤魏廷。  
出师功自著治国志谁铭。历劫兵如水，  
临秦策若瓴。举声将溃虏，  
横势欲逾泾。仲达耻巾帼，  
辛毗严壁扃。可烦亲细务，  
遽见堕长星。战地悲陵谷，  
来贤赏德刑。意中流水远，  
愁外旧山青。想像音徽在，  
侵寻毛骨醒。迟留慕英气，  
沉欢抚青萍。  

石延年　春日楼上  
水树春烟重，庭花午影圆。  
人边无限地，鸟外有馀天。  

石延年　春阴  
寒食少天色，春风多柳花。  
倚楼心目乱，不觉见栖鸦。  

石延年　丛菊  
风劲香逾远，天寒色更鲜。  
秋天买不断，无意学金钱。  

石延年　灯花  
回鳞抱双蒂，倒凤吐丹荣。  
冰宇寒生晕，风疏动有声。  
烬垂金藕细，影透玉荷清。  
斗帐依东壁，谁人梦不成。  

石延年　登第后被黜戏作  
无才且作三班借，请俸争如录事参。  
從此免称乡贡进，且须走马东西南。  

石延年　调二举子  
司空怜汝汝须知，月下敲门更有谁。  
叵耐一双穷相眼，得便宜是落便宜。  

石延年　古松  
直气森森耻屈盘，铁衣生涩紫鳞干。  
影摇千尺龙蛇动，声撼半天风雨寒。  
苍藓静缘离石上，绿萝高附入云端。  
报言帝座抡才者，便作明堂一柱看。  

石延年　过内官孙可久别丛赋赠  
南北沾河润，幽深在禁城。  
叠山知远意，辞俸买间名。  
闭户断蛛网，折花移鸟声。  
谁人识高趣，朝野石渠生。  

石延年　韩希祖隐君武威  
方瞳神已满，毋死变霜毛。  
道味山中澹，诗情事外高。  
醉狂玄鹤舞，闲卧白驴豪。  
吾素存微尚，他年亦尔曹。  

石延年　和枢密侍郎因看海棠忆禁苑此花最盛  
君看海棠格，群花品讵同。  
娇娆情自富，萧散艳非穷。  
茜縠班吴苑，新罗碎蜀宫。  
锦窠杯里影，绣段雓前烘。  
心乱香无数，茎柔动满丛。  
意分巫峡雨，腰系汉台风。  
盛若霞藏日，鲜于血洒空。  
高低千点赤，深浅半开红。  
妆指朱才布，膏唇檀更融。  
色娇无可压，体瘦不可丰。  
枝重轻浮外，苞疏密间中。  
难胜蜂不定，易入蝶能通。  
杜甫句何略，薛能诗未工。  

石延年　红梅  
梅好唯伤白，今红是绝奇。  
认桃无绿叶，辨杏有青枝。  
烘笑從人赠，酡颜任笛吹。  
未应娇意急，发赤怒春迟。  

石延年　寄题上虞苏簿凝虚馆  
越基擅岩壑，虚馆择其忧。  
丹甍煜孤飞，灵景邈四周。  
山高晴若阴，洞寒夏如秋。  
锦幄槛花发，玉环渠水流。  
闲卧真吏隐，乍登乃仙游。  
居之宜民思，毋为兹宇羞。  

石延年　寄尹师鲁  
十年一梦花空委，依旧河山损桃李。  
雁声北去燕南飞，高楼日日春风里。  
眉黛石州山对起，娇波泪落妆如洗。  
汾河不断天南流，天色无情淡如水。  

石延年　薦  
瘦碧两三茎，萧萧雨又晴。  
江湖未归客，不忍听秋声。  

石延年　金乡张氏园亭  
亭馆连城敌谢家，四时园色斗明霞。  
窗迎西渭封侯竹，地接东陵隐士瓜。  
乐意相关禽对语，生香不断树交花。  
纵游会约无留事，醉待参横月落斜。  

石延年　句  
后庭兰蕙寒无色，虚阁图书夕有尘。  

石延年　句  
中散向人疏懒甚，步兵因酒过差多。  

石延年　句  
春菜红牙口，春盘黄雀花。  

石延年　句  
蝶遗粉翼轻难拾，鹤坠霜毛散未抟。  

石延年　句  
多少楼台好风月，乐声香气更无空。  

石延年　句  
繁萼香琼乱，残英绛雪遗。  

石延年　句  
海云含雨重，江树带蝉疏。  

石延年　句  
台高地迥出天半，瞭见皇都十里春。  

石延年　句  
震出坤柔变，干成太极虚。  

石延年　句  
月如无恨月长圆。  

石延年　句  
月落松陵晓，风生笠泽秋。  

石延年　句  
弋下失溟鸿，网细遗巨鲲。  

石延年　句  
叶嫩藏修节，苞遗出绀肤。  

石延年　句  
檐重冰箸晴先滴，草屈金钩绿未回。  

石延年　句  
行人晚更急，归鸟夕无行。  

石延年　句  
小萼裁成绛腊匀。  

石延年　句  
天醉笙歌外，风香罗绮馀。  

石延年　句  
天寒河影淡，山冻瀑声微。  

石延年　句  
更被阴晴长睡魔。  

石延年　句  
苔矶清镜里。  

石延年　句  
几为物象添诗僻。  

石延年　句  
水尽天不尽，人在天尽头。  

石延年　句  
水活冰无日，枝柔树有春。  

石延年　句  
蛇露根穿岭，龙眠影在潭。  

石延年　句  
平芜远更绿，斜日寒无辉。  

石延年　句  
旁迷绿虫挂，近识翠禽呼。  

石延年　句  
孟郊天地窄，杨朱歧路多。  

石延年　句  
林泉是四邻。  

石延年　句  
孔雀罗衫窄窄裁，珠襦微露凤头鞋。  

石延年　句  
尽日携樽芳树下，何须佳酝得途林。  

石延年　莲花  
含情默默向层漪，语语幽怀定未知。  
洛浦微波长映步，汉宫香水不濡肌。  
心通几点韬光藕，肠结千古托乱丝。  

石延年　榴花  
王母庭前亲见栽，张骞偷得下天来。  
谁家巧妇残针线，一撮生红熨不开。  

石延年　墨竹  
昭阳雨过笼斜日，长信风来扫落花。  
无限春情与春恨，几条分在后妃家。  

石延年　牡丹  
春风晴昼起浮光，玉作肌肤罗作裳。  
独步世无吴苑艳，浑身天与汉宫香。  
一生多怨终羞语，未剪相思已断肠。  

石延年　牡丹  
缥叶湘丛照碧栏，几春都未见殷鲜。  
栽培不得华腴地，岂是东君用意偏。  

石延年　南朝  
南明人物尽清贤，不是风流即放言。  
三百年间却堪笑，绝无人可定中原  

石延年　拟赠郡守  
龙节分江国，仙关闭海蓬。  
酒船李翰苑，诗笔谢康公。  
去驿二千外，专城四十中。  

石延年　偶成  
力振前文觉道孤，耻同流辈论荣枯。  
动非仁义何如静，得见机关不似无。  
孔孟也宜轻管晏，舦夔未必失唐虞。  
侯王重问吾何有，且自低心混世儒。  

石延年　偶成  
年去年来来去忙，为他人作嫁衣裳。  
仰天大知出门去，独对春风舞一场。  

石延年　瀑布  
飞势挂岳顶，无时向此倾。  
玉虹垂地色，银汉落天声。  
万丈寒云湿，千岩暑气清。  
沧浪何足羡，就此濯尘缨。  

石延年　七夕  
云意不交天更阔，星光不动汉空流。  
素娥青女曾无匹，霜月亭亭各自愁。  

石延年　秋蝶  
飞近素霜时灭没，去衔红叶共悠扬。  
花心何处无休歇，秋蝶双翎花树荒。  

石延年　秋夕北楼  
秋霁露华清带水，月明天色白连河。  
夜兰澄影星微动，瑟瑟层飔上下波。  

石延年　润州狠石  
水光浮柱础，天影带楼台。  
触石云孤起，吹潮雨四来。  

石延年　首阳  
逊国同来访圣谟，适观争国誓师徒。  
耻生汤武干戈日，宁死唐虞揖让区。  
大义充身安是饿，清魂有所未应无。  
始终天地亡前后，名骨虽双此行孤。  

石延年　思归乐  
匹马驱驰事薄游，异乡触目动牵愁。  
春禽劝我归休去，争奈功名未放休。  

石延年　松二首  
菌生枝上雨，龙起穴中雷。  
怪影漫溪侧，寒根缠石回。  

石延年　松二首  
城郭人家岁寒木，桧柏森森映华屋。  
青松介僻不入城，野性特嫌尘土辱。  

石延年　送穷  
世人贪利意非均，交送穷愁与底人。  
穷鬼无归于我去，我心忧道不忧贫。  

石延年　送人游杭  
激激霜风吹墨貂，男儿醉别气飘飘。  
五湖载酒期吴客，六代成诗倍楚桥。  
水荇渐青含晚意，江云初白向春娇。  
前秋亦拟钱塘去，共看龙山八月潮。  

石延年　送则师归越  
归里悬心复苦形，生涯蓑笠伴铜瓶。  
鱼随洗缽冲遗粒，龙倚移舟识唪经。  
佛庙春游湖树暗，神涛晴渡越峰青。  
高才不独江山助，王谢风流旧有灵。  

石延年　送郑十学士戬通理越州  
宸命陪分竹，仙资贵珥彤。  
入辞中殿閟，出贰左廉雄。  
过楚前封近，还吴旧丛空。  
江山复清思，莼脍起高风。  
海阔悲秦望，陵荒欢禹功。  
楼澄鉴湖北，地险雪涛东。  
稽壑飞泉石，台基下桂丛。  
风流好吟醉，王谢有馀宫。  

石延年　题蓼花  
深浅霜前后，应同旧渚红。  
群芳坐衰歇，日日舞秋风。  

石延年　题萱花  
移萱树之背，丹霞间金色。  
我有忧民心，对君忘不得。  

石延年　题赵平叔豹隐堂  
熊非清渭逢何暮，龙卧南阳去不还。  
年少官游今郡守，蔚然惟在立谈间。  

石延年　文种墓  
至忠惜甘死，越塞一坟孤。  
句践非王者，陶朱亦丈夫。  
碑经山烧断，树带海潮枯。  
泉下伍员辈，相逢相吊无。  

石延年　下第集句  
一生不得文章力，欲上青云未有因。  
圣主不劳千里召，嫦娥何惜一枝春。  
凤凰语下虽沾命，豺虎丛中也立身。  
啼得血流无用处，朱衣骑马是何人。  

石延年　小桃  
生色深红绶带长，宫帘间在井阑香。  
母家升上瑶池品，先得春风半面妆。  

石延年　莺  
何处传新唘，间关出建章。  
至清无奈玉，更巧莫如簧。  
谷口凄寒甚，花阴淑景长。  
上林栖处稳，慎勿近雕梁。  

石延年　樱桃  
蔗浆寒上器，羊酷冰中厨。  
细碎榴非匹，寻常荔可奴。  
还当生林下，笋食废朝餵。  

石延年　咏春  
一气回元运，恩含万物深。  
阴阳造端数，天地发生心。  
有信来还逝，无私古到今。  
和风激遗畅，南转入薰琴。  

石延年　咏柳  
天下风流无绿杨，一春生意别离乡。  
柔根恐是离肠结，未折长条先断肠。  

石延年　咏梅  
柔梢繁白玉钿封，忍尽娇心恨几重。  
姑射真人冰作体，广寒仙女月为容。  
江南春信香犹在，楼上晨妆粉不供。  
可惜东风晴未暖，洛川流雪更无踪。  

石延年　咏小桃  
本分桃花寒食前，小桃长是上春天。  
二乔二赵俱倾国，女弟娇强意自先。  

石延年　咏雪  
台上魂消犹似蝶，楼中妆暖不成梅。  
乱随瑶水冰先释，试伴琼林萼并开。  

石延年　又赠刘潜归陶丘  
春老有时回，人老不再少。  
草白有时荣，发白不再好。  
人生不如春，发生不如草。  
可堪送别春草前，青春未老人先老。  

石延年　赠刘潜归陶丘  
丈夫未大用，身与仁义闲。  
可腚更聚散，风尘摧厥颜。  
君今归柯泽，路出梁宋间。  
芒砀有吾庐，亲老待我还。  
羡子先谐愿，思亲头鬓斑。  
韶光苦不再，沟水长潺湲。  

石延年　赠人  
六符摇斗极，八座冠文章。  
规宪存中府，动庸入太常。  

石延年　真定怀古  
光定经营业未兴，王郎兵革暂凭陵。  
须知后汉功臣力，不及滹沱一片冰。  

石延年　竹  
擢翠向人孤，潭潭省署虚。  
雨馀秋更晚，风月共萧疏。  

石延庆　留题桐柏石道师妙声堂次曾史君韵  
一派奔湍响迅雷，喷云翻雪绕琼台。  
应通天上银潢路，准拟乘槎八月来。  

石延庆　题鉴轩  
一轩曾揭鉴为名，轩下方池彻底清。  
坐客不须频拂拭，主人犹恐太分明。  
一尘不染原无物，万象俱涵岂有情。  
堪笑越湖三百里，等闲风浪不曾平。  

石扬休　海棠  
化工裁翦用功专，濯锦江头价最偏。  
酷爱几思凭画手，难题浑觉挫诗权。  
艳凝绛缬深深染，树认红绡密密连。  
因想当年武平一，枝枝眷赐侍臣先。  
开尽夭桃落尽梨，浅莄深萼照华池。  
都缘西蜀盘根远，岂是东君属意迟。  
烟惨别容曛宿酒，露凝啼脸失舉脂。  
须知贾相风流甚，曾许神仙品格奇。  

石扬休　句  
皇朝四十三龙首，身到黄扉止四人。  

石扬休　谢文莹师携琴见访  
郑卫湮俗耳，正声追不回。  
谁传广陵操，老尽峄阳材。  
古意为师复，清风寻我来。  
幽阴竹轩下，重约月明开。  

石应孙　石花洞  
我试问阳和，洞间谁是主。  
尽日立东风，百花无一语。  

石应孙　水帘洞  
珠帘巧费水日裁，万古垂垂浅碧苔。  
几度月钩钩不上，孤云能入此中来。  

石应孙　桃花洞  
桃花五色四进开，片片香随磵水来。  
况是轩辕曾手植，紫烟深处有楼台。  

石应孙　题南山  
孤鹜去边天浩渺，万家穷处水湾环。  
岭外此州为道院，风烟殊弗类南蛮。  

石应孙　游黄山  
山川形胜雄江东，九华辉映天都峰。  
传闻早已汤胸臆，恨不插翼长相从。  
朼来随牒官秋浦，城郭奔驰厌尘土。  
絜家捧檄过临城，偷闲两作烟霞主。  
黄山登鉴原无由。何期易地太平游。  
清池轩害日舒丽，突兀楼观撑深幽。  
凭高徙倚敞心目，绝壁半天横碧玉。  
回溪千里指顾间，螺髻分明三十六。  
壮怀高向紫霄悬，俯视培楼真一拳。  
古今秀色餐不尽，笔端收拾生去烟。  
萍踪倘未逐流水，古刹相望二三里。  
暇时风月得交游，鸥鹭同眠勿惊起。  

石泳坚　龙岩山  
茫茫天地老洪崖，太朴何年此凿开。  
一派灵源流不尽，教人疑是九天来。  

石余亨　题沃洲山字岩  
前辈高风不可追，自来陵谷互推移。  
却怜当日题名者，不及征南办两碑。  

石元规　祷雨应时喜而联句  
何心慰黎民，山川朝出云。  
精诚动天地，丹恳在词文。  
南亩苗初槁，西郊雨已纷。  
林峦添郁郁，草木共欣欣。  
休怪芝田茂，其如羽服勤。  
穹苍岂私曲，汉俗足妖氛。  
途路尘埃息，轩窗暑气分。  
丰年慰农叟，盛德谢吾君。  
枝润惊林鸟，厨清绝楚蚊。  
上真何以报，惟把宝香焚。  

石元规　浑沦庵成悠然子亲庆因以何字为韵共酌联句  
作室观灵境，功成事若何。  
琴书消日月，耕钓老烟萝。  
为羡云踪远，时将酒共过。  
东岩开玉洞，西涧泻银河。  
整佩思天柱，观棋悟烂柯。  
真情敦澹薄，世业信蹉跎。  
绝迹求无累，澄心到不波。  
浑沦某宴息，真率谢浇讹。  
尘秽千峰隔，风流万气和。  
乾坤堪比寿，乌兔任如梭。  
仙至不无谶，鹤来信有他。  
煮茶留客话，种药救民痾。  
竹露延清荫，兰风动妙歌。  
闲寻仙传读，静把玉经科。  
在道犹衣袂，嚣尘自纲罗。  
有生如石火，移世以灯蛾。  
欲入高仙调，母教下鬼唆。  
茅檐无一事，时复动吟哦。  

石元规　七言再咏  
醉倒尚夸云液美，吟看尤觉羽毛轻。  
松轩怅望情何限，竹槛留连兴愈清。  
水草远含青翠色，野花仍吐细微英。  
风来昼榻消残暑，雨过秋蝉送晚声。  
仙境每看天路近，风骚不许世纷萦。  
饶君先驾云间鹤，雇我还骑海上鲸。  
白帝气刚群动肃，道人心正百魔惊。  
共欣淡泊居林石，翻笑驱驰到市城。  
溪上且同三笑乐，饮中要与八仙争。  
莫言酒量全输我，会是诗名数石卿。  

石元规　同游栖真联句  
兴为栖真来，情因昔人动。  
昔人道非孤，今人心乃共。  
静有物外乐，甭无世间梦。  
至论超形神，谈歌彻岩洞。  
野色杂茶瓯，松声入琴弄。  
未可赋归欤，更揭流霞瓮。  

石元规　悠然元规夜坐酌余德儒所惠酒因成联句  
共饮名家酒，三杯亦未辞。  
据怀谈道妙，举笔赋新诗。  
虽病仍牵率，为欢信渺瀰。  
疏星联远汉，绿水湛前池。  
未及裴君句，惭教乐所知。  
悠然清且慧，泰定默如痴。  
有美新荷近，无尘皓月随。  
山风来细细，银烛耿离离。  
青眼便为览，朱帘莫下垂。  
睡魔浑散释，吟思愈清奇。  
万态付一笑，千春总片时。  
此情能共适，得志任人嗤。  
道重皆相契，心机独耻为。  
瞿昙作良友，老圣是真师。  
四海无余事，诸公足自怡。  
仙岩拿钓艇，云锦种丹芝。  
世俗为无谓，吾人还有宜。  
红尘聊应迹，紫府去非迟。  
终始怀观子，友持愧伯慈。  
功成当并驾，并合恣傲嬉。  

石元规　悠然元规夜坐酌余德儒所惠酒因成联句  
酒厌高阳价，人怀中古情。  
把杯聊共乐，对景发新声。  
十二分清气，三千外世荣。  
天真聊所适，俗礼莫相婴。  
蝉韵微微近，松声宛宛生。  
林风侵坐冷，山月照人明。  
籁静神尤爽，宵分气尚横。  
星文玉烛焕，虎力紫毫轻。  
得志非轩冕，游神必海瀛。  
中元聊醉此，寓意笑虚名。  

石中立　句  
寻常不召犹相造，况是今朝得指挥。  

石中立　送僧归護国寺  
振锡来京辇，薰兰近赐衣。  
种莲曾结社，指柏迥投机。  
旧寺千岩隔，归艎片席飞。  
禅心天海外，永夕望台辉。  

石仲元　句  
石压木斜出，岸悬花倒生。  

石仲元　句  
地连锦野东西去，水接朱川次第来。  

石仲元　寿阳山  
平原翠削万琼魂，顿辔尘沙眼暂开。  
文网牵人宁底急，未妨特特看山来。  

石祖文　朝宗门  
楼阁峥嵘古垒门，日随潮汐谨晨昏。  
奠川禹绩勤沟洫，学海雄词识本源。  
演迆众流唯北拱，委蛇万折肯西奔。  
时人有问朝宗义，落笔直诗成不待言。  

石祖文　季子庙  
夫子南游不到吴，殷勤题识寄嗟吁。  
干戈扰扰怜诸夏，季子流风过耳无。  

石祖文　君山  
远迩朝宗势拱辰，名高岂特为春申。  
孤峰堆阜无多地，一水仙凡隔几尘。  
簪履三千谁念楚，山河百二漫夸秦。  
云烟胜概无今古，俯仰休悲迹已陈。  

石祖文　朝宗门  
楼阁峥嵘古垒门，日随潮汐谨晨昏。  
奠川禹绩勤沟洫，学海雄词识本源。  
演迆众流唯北拱，委蛇万折肯西奔。  
时人有问朝宗义，落笔直诗成不待言。  

石祖文　季子庙  
夫子南游不到吴，殷勤题识寄嗟吁。  
干戈扰扰怜诸夏，季子流风过耳无。  

石祖文　君山  
远迩朝宗势拱辰，名高岂特为春申。  
孤峰堆阜无多地，一水仙凡隔几尘。  
簪履三千谁念楚，山河百二漫夸秦。  
云烟胜概无今古，俯仰休悲迹已陈。  

时定钦　句  
白云黄鹤自来去，绿水青山无古今。  

时澜　从先生明哲道中呈伯广炳道  
燕子杨花各自飞，雨乾溪路绿初肥。  
无人会得风雩意，可是千年瑟竟希。  

时少章　大节堂碑引  
天降痬疾殄我民，鸱鹠奋怒豺虎狞。  
掩道赤鸦蔽阳精，夜罗鬼火塞要津。  
当涂大吏腰缠金，挠膎稽颡泪满膺。  
嗢咿软语若稚婴，欺卖宗祏倾皇灵。  
有勇三子心稜稜，扳弧援甲凭孤城。  
城頺兵折气益振，目光如炬铄成群。  
或从辟雍曳长绅，欲拄八极遮帝{左车右屏}。  
有伟三子辞轰轰，危立高骂声吐霆。  
颈血溅天天为昏，断尸峙立不仆倾。  
神扶鬼挟赫可惊，坐朝不与燕不宾。  
寸武不踏黄金屏，性忠内发孰使令。  
英气挺挺旷古今，朼来柯山访厥孙。  
仿佛毅状冲杳冥，筑堂泮宇夐深明。  
悲风苦雨凄棘林，魂兮来归肃泠泠。  
寥哉旷宇畴非臣，登兹堂兮企风神。  
须毛磔立心胆森，勿俾三子专修名。  

时少章　鸣鸡行  
三里寥落秋夜长，老鸡望星初引吭。  
一声二声天沆漭，客梦初回犹惚恍。  
三声四声天渐明，道上行人马蹄响。  
嗟尔行人人有心，心长面短谁能寻。  
薛君脱走窘思虑，刘牧起舞豪精神。  
勿咿喔才满座，中有叹悲千万个。  
君知种种在此鸡，只合鸡声塞天破。  
吴中老翁百不忙，杀鸡酿酒酬年光。  
黄紬輭暖蒲荐稳，日出三竿犹在床。  

时少章　书事七首  
诸将纷然各自雄，面前全隔马牛风。  
尚衣已办通天带，何日临门送晋公。  

时少章　书事七首  
共说曾公有府城，殿前数日净边尘。  
白麻宣受人争看，宝马高秋报主身。  

时少章　书事七首  
特地今年荷主恩，储胥百万给诸屯。  
张彝自向河南死，怀朔惊翻贺六浑。  

时少章　书事七首  
莫为蒲骚举高趾，边情转眼又千回。  
吴房小败宁非计，防后飞军雪里来。  

时少章　书事七首  
高帝神灵未可诬，至今陵柏尚扶痚。  
小臣眼有一石泪，准拟北来都破除。  

时少章　书事七首  
北引黄河入宿河，下栽鹿角起层波。  
城中待哺一万户，咫尺南船那得过。  

时少章　书事七首  
玛瑙遗基尚未斜，两京风物使人嗟。  
先皇月出曾游历，空见春风发落花。  

时少章　题园门  
林花落处忆初妍，半折妖红似隔年。  
今日绿阴还涨眼，却思花落又茫然。  

时孝孙　游碧落洞  
昔经龙洞看飞泉，疋练穿岩落半天。  
今日挈家来碧落，萧然秋色满晴川。  

时泇　宿荚道驿  
笋舆倦长途，夜投村邸宿。  
市井倚峦冈，人烟半樵牧。  
茅檐俯清流，翠巘出前屋。  
山月照人寒，有意怜幽独。  

拾遗　蓼花  
分红间白汀州晚，拜雨揖风江汉秋。  
看谁耐得清霜去，却是芦花先白头。  

拾遗　琵琶  
夜深琵琶声似裂，一曲霓裳一庭月。  
曲终人影在西阶，困倚东风步摇折。  

史安叔　和惜梅  
雪飞浑不管梅嗔，都把寒来障却春。  
直恐雪欺浑冻损，那知雪后越精神。  

史安叔　静治堂书怀  
长揖薰风咏式微，譸张山鸟怪儒衣。  
竹君伴我寻诗瘦，梅子从谁学道肥。  
先自宦情如雾薄，可堪乡梦与云飞。  
支林堂下波光好，鹭笑鸥嗔胡不归。  

史安叔　谩成  
闲较新诗意未降，吟髭撚断数茎霜。  
忽然得句笑声发，惊起花间蝶也狂。  

史安叔　曲君  
冥搜浑不见诗踪，却在陶然一醉中。  
到得醒来诗又去，曲君那有许神通。  

史安叔　问梅  
瘦藤拄晓觅寒梅，着蕊南枝开未开。  
只我往来亭下路，芒鞋颠倒印苍苔。  

史安叔　晓亭  
知褐冲风立晓亭，无端物物搅诗情。  
梅边正被寒山恼，又听松梢衮雪声。  

史安之　高山堂和节度使梁公韵  
阁凭嵬构敞杆扃，一望尘凡目暂醒。  
岩嶂远供千叠翠，松篁还耸四时青。  
登临雅爱恣吟笔，图画尤宜作座屏。  
我欲从君游未得，壮心方欲翥南溟。  

史伯强　送歙砚与裴唐卿  
平生足迹遍九州，知子笔端回万牛。  
歙砚故持赠，夜光非暗投。  
兹实旧坑子坑尾，远胜洮州绿鸭头。  
清淑之德隐于石，珉中玉表非其俦。  
惨淡风漪生，葱茏云气浮。  
故人初赠我，千金未为酬。  
久磨土灰实砚耻，况拙辞章为砚羞。  
奇宝岂可穷士收，定为神夺鬼所偷，  
物得其托复何求。所以椟而致，  
贱子不敢留。摛藻可以丽春华，  
学书亦足森银钩。百氏之学资芟修，  
六经之文资校仇。虽然吾不愿子以之属文如曹刘，  
吾不愿子以之奏赋如枚邹。愿子提携与之登瀛洲，  
献可替否近冕旒。力陈治安活国谋，  
以宽吾君宵旰忧。  

史才　过蒋学正三径庵  
纷纷处世羡鸣珂，君隐考盘诗独哦。  
三径早知皆坦路，一庵聊复障颓波。  
田园无悔归家晚，松柏存看绕舍多。  
笑我身闲闲未得，不知何日再相过。  

史才　送别任龙图  
江上飞樯高数寻，西风客路思难禁。  
三千奏议曾经国，十万兵屯已属心。  
官驿疏梅春意足，楚天孤鹜晓烟沉。  
闽南君去才称最，慰我秋鸿达好音。  

史才　雪窦飞雪亭  
苍岷万仞起岩峦，潺瀑霏霏尽日寒。  
倒泻银河拖白练，人间应作六花看。  

史昌卿　凤鸣洞  
何年雷斧凿山裂，六月苍崖细飞雪。  
孤凤一去声不闻，海水桑田几兴灭。  
我知仙去仙尚存，时见真形生岩穴。  
青天半夜玉箫寒，唤起幽人舞明月。  

史常之　游山  
游山有约爽秋时，寂静僧房花压枝。  
最是停怀愁不语，满林啼鸟似催诗。  

史常之　赠同年楼世仁  
焝焝长庚映五霞，寒风不劲舞衣斜。  
紫袍早换登瀛客，黄鹤还归昼锦家。  
谩说文章能射斗，更饶韬略拟乘槎。  
论交似我难为赠，惭愧囊无句漏砂。  

史达祖　句  
遗像人犹思后主。  

史达祖　清明  
一百六朝花雨过，柳梢犹尔病春寒。  
晋官今日炊烟断，并著新晴看牡丹。  

史达祖　清明  
宫烛分烟眩晓霞，惊心知又度年华。  
榆羹杏粥谁能办，自采庭前荠菜花。  

史定之　句  
一堤杨柳月，十里芰荷风。  

史定之　同唐太傅重过西湖  
红尘憧扰不知年，一望西湖思豁然。  
上下层楼涵倒影，联翩飞鸟没寒烟。  
未须梅萼催诗兴，好藉岚光作画笺。  
安得扁舟去招隐，蓬窗相对听鸣泉。  

史公亮　雁湖  
梅艳凌霜带雪余，露华洗尽玉生肤。  
东方千骑催人去，聊折春风寄雁湖。  

史功举　题东老庵  
弁山凝翠碧横天，霅水开鉴流清泉。  
隐君东老志高洁，一庵结在青山边。  
平生倒屣爱佳客，买书不惜倾囊钱。  
秋负八月酒初熟，邂逅有客来翩跹。  
丰姿洒落眼秋碧，太白邀饮清风前。  
匆匆欠然二翁话相得，醉来促席相留连。  
不觉达旦欲辞去，笑语拍手范例崖肩。  
逡巡洒翰落珠玉，蔼蔼态度含云烟。  
更将祸福论天命，衣冠后世终荣传。  
嗟乎东老今已矣，长有声名伴山水。  
只应骖鸾跨鹤蓬莱去，犹使乡人指点庵前路。  

史浩　阿育王山有松万株乞亭名于真隐居士榜日松风陆务观作诗因次韵  
飕飕万峰顶，宇宙尽闻声。  
会得真消息，知予是强名。  

史浩　晨兴怀寺中用前韵  
薛公言慷慨，端可讽驯犀。  
器广蜃江小，名高雁岭低。  
宸居清琐闼，禁路紫骝蹄。  
揆德宜长处，何因梦白鸡。  

史浩　丞相魏大观文挽辞  
姚江得尉是公先，凤沼居惭我在前。  
退处对栽三径柳，追欢时共五湖船。  
尚嗟邻好无多日，何遽归程隔九泉。  
苒苒衰迟易伤感，送违陡觉泪潸然。  

史浩　酬释法平  
团团璧月印寒潭，时有清风扫碧岚。  
照见山人方隐几，洒然无物自沈酣。  

史浩　酬释法平  
白鹭栖烟一点明，皎然压倒语全清。  
莫言后代无人继，仗锡行将擅此名。  

史浩　次韵鲍以道天童育王道中吴体  
逆云佛塔金千寻，傍耸滴翠玲珑岑。  
春供万家富远目，响答两地纷啼禽。  
风摇野帻去复去，露浥乳窦深尤深。  
奇声俊逸鲍夫子，蓬社不挂渊明心。  

史浩　次韵贲长老  
露地当年说白牛，反令后学莫能由。  
足行香陌无穷辙，家在清江欲尽头。  
羐碍顿除犹是病，因缘未了且乘流。  
此山日夕浮桂气，见则何烦蜡屐游。  

史浩　次韵陈察平望有作  
白旄黄钺拟亲麾，胜气俄周天四围。  
犬豕闻风先兽骇，狼狐见月已星稀。  
郁葱非雾中原在，岌业神京大驾归。  
谠议更须频启沃，间无容发是投机。  

史浩　次韵陈春卿眇云轩  
修竹丛中屋半楹，坐来天际数峰青。  
定知俗物不挂眼，只许飞云过短棂。  

史浩　次韵陈春卿眇云轩  
油然肤寸起岩峦，萦抱山腰玉带宽。  
会作旱天三日雨，莫将空瀗等閒看。  

史浩　次韵程泰之尚书  
程王二夫子，听履上甘泉。  
咳唾妙一世，万斛明珠圆。  
官居季孟间，风义帝相先。  
每当持论许，闻者殆欲仙。  
蛟龙纵巨壑，鹰隼横寥天。  
坐令胆炙余，枵腹犹便便。  
程方秋欲半，金波照觥船。  
追想昔年日，高会有由缘。  
亲故持吉语，置酒家东偏。  
今年玉堂直，对此宜无眠。  
夜色凉如水，冰轮吐层颠。  
顾影还自慰，身冠六卿联。  
巍巍太平基，圣主乐得贤。  
作句纪兹夕，所喜期不愆。  
藏之在巾笥，未肯露其全。  
王于退食际，仿佛知云然。  
求之既愈力，璀璨出长编。  
荆潭伫唱酬，凡目一洗湔。  
我生亦可幸，披味如击鲜。  
明朝问纸价，都下已争伟。  

史浩　次韵慈奥寂照院僧石岩花  
豨山朔雪销篱落，始闻花信惊梅萼。  
韶华一瞬掉头去，满眼园林成翠幄。  
谁知幽谷犹藏春，万蕂千跗意态新。  
霞光分彩气欲热，露浥燕脂色未匀。  
墨工绘句谩称好，不见此花空到老。  
子美羞看黄四蹊，退之不数红云岛。  
天下健步吾能用，拟擘云头骑彩凤。  
叫阍乞与生香归，只许牡丹名并飞。  

史浩　次韵恩平郡王  
彤庭秋晚宴，和气与春同。  
寿酒千钟绿，宫化万叠红。  
金羁鸾仗底，赤舄玉阶中。  
归路闻人语，关雎诵国风。  

史浩　次韵恩平郡王丹桂  
银潢滚滚碧流长，洗出清秋百种芳。  
著蕊半殷生桂子，离群独立有天香。  
仙人肃啄遥相过，野老婆娑日在傍。  
正喜奇姿媚霜露，不随时世学新妆。  

史浩　次韵恩平郡王游山登寺中小阁  
天边倚萧寺，小阁翠微中。  
烟霭三峰秀，松杉一径通。  
潮音从耳悟，尘虑转头空。  
堪笑林间弋，犹思落塞鸿。  

史浩　次韵范干闻画眉鸟声  
春风著意舞长杨，中有珍禽口尚黄。  
曾闻章台看眉妩，故应学得汉家妆。  

史浩　次韵范经干昆季昌国杂咏  
年年向此眼偏明。春迟故欲牡丹伴，  
韵剩还驰雅客名。缥缈碧裳留夜月，  
娉婷玉面起朝酲。却嫌梅蕊无才思，  

史浩　次韵冯圆中郎中游甘露寺  
试凭古刹俯江城，追思孙权共孔明。  
三国有人成底事，六朝何代不交兵。  
中原天子今恹复，北塞胡儿始削平。  
附翼攀鳞真际会，小臣亦解说功名。  

史浩　次韵冯圆中木犀六言  
碧玉闹妆金粟，香随烟雾横斜。  
更欲移筇问讯，前山几度云遮。  

史化尧　句  
文仙亭与远峰齐，纵目凭栏似此稀。  

史吉卿　谢王仲仪元日书字  
好事东君不惮劳，点妆梅柳见才高。  
尽输好景资元日，故遣清斋入我曹。  
锦绣忽贻新笔墨，琼瑶无以报瓜桃。  
春风遍染西湖绿，且涤金杯共漱醪。  

史吉卿　严子陵钓台  
功名束缚几英豪，无怪先生抵死逃。  
坐钓桐江一派水，清风千古与台高。  

史季温　鼓山  
上到瑶峰第几间，御风骑气渺人寰。  
天高陡觉星辰近，地迥偏饶日月间。  
去海茫茫疑十里，望州隐隐见三山。  

史监　五台山和韵  
群峰历尽到巅峦，极目清凉境界宽。  
山入雁门真设险，地藏佛国即长安。  
雨来绝涧自成响，云渡远溪时作团。  
花落经台钟梵寂，袈裟香霭翠云蟠。  

史君实　赠尼还俗  
脱却霞裾着绣裾，仙凡从此路岐分。  
蛾眉再尽再当时月，蝉鬓重梳旧日云。  
玉貌缓将莺镜照，锦衣兼把麝香薰。  
屏直乍得萧郎爱，更没心情忆我君。  

史俊卿　祈雨有感  
亢旱田禾稿，心香祷列仙。  
沛来三寸雨，感动九重天。  
却扇清无暑，挥锄庆有年。  
神功归大造，志喜在吟篇。  

史浚　偶作  
疏树梢头露晓星，薄寒侵榻睡初醒。  
沙鸥何处惊飞起，点破遥山一抹青。  

史浚　竹村居  
霜筠万个绕龙孙，中有茅檐据小村。  
疏处只容猿鹤过，喜无俗客敢登门。  

史蒙卿　即事  
宫花攒晓日，仙鹤下云端。  
自是伤心极，那能著眼看。  
风沙两宫恨，烟草八陵寒。  
一掬孤臣泪，秋霖对不乾。  

史蒙卿　有感  
途穷那免哭，哭罢一高歌。  
白日催年急，青山阅世多。  
浮生从潦倒，遗恨不消磨。  
何许南来雁，殷勤掠暝过。  

史弥大　挽崔舍人  
在昔夸三喜，于今萃一门。  
周还陪帝学，终始代王言。  
晋擢倾人望，规陈悉治原。  
彼苍无处问，才大合调元。  

史弥大　挽崔舍人  
忆昨登瀛日，相亲意最深。  
耽书加我辟，体国见君心。  
遽就黄粱梦，空遗丹扆箴。  
堂堂那复有，衰涕泫沾襟。  

史弥大　谒越公墓  
满眼松楸护石茔，此来倍觉暗伤情。  
烟云深处眠翁仲，俎豆香时荐特牲。  
一寺近回溪水曲，万山青向墓门横。  
杨花无限萦春思，送我轻舟十里程。  

史弥巩　咏左伯桃羊角哀墓  
馀耳当年刎颈交，所争利害仅毫毛。  
一朝泜水相屠戮，岂识羊哀左伯桃。  
交情切戒勤终堕，以义存心心必果。  
死生可托永无睽，自古中山说羊左。  

史弥坚　宴黄状元大任  
月色花光正可人，笙歌会处喜津津。  
跨鳌海上文章客，揽辔天隅礼乐臣。  
丹碧屏间三月暮，玻璃杯裹一团春。  
暂听紫燕黄鹂语，更捧红云侍玉宸。  

史弥宁　庵居  
倒影晴溪蘸碧峰，庵居活计尽从容。  
懒能著眼看时事，相约梅花住过冬。  

史弥宁　按图志去城而南有岩日金紫昔萧千擅一世诗声乾道间尝寓家郡之西湖  
去城不隔五七里，云宝谁閗能怪奇。  
石屋尽头天罅坼，林柯缺处日光垂。  
山禽上下有余乐，仟鼠往来无倦时。  
惜许千岩旧游所，摩挱藓壁欠渠诗。  

史弥宁　参政宣献楼公挽歌辞  
欲知天意各英奇，端为斯文待发挥。  
挺挺魏暮祖风烈，堂堂伏湛国光辉。  
久参机政儒臣贵，未到公台物论违。  
丹旐东风马鞍袅，送车谁不泪襟衣。  

史弥宁　参政宣献楼公挽歌辞  
子公书问走与台，公独山林挽不回。  
人道旬瑜须径去，谁知李泌却重来。  
传芳谢砌芝兰粲，在处膺门桃李开。  
无愧可攻心事好，底教生死不荣哀。  

史弥宁　参政宣献楼公挽歌辞  
无边膏馥丐儒林，可但天台掷地金。  
文不琱镌翻婉切，诗如平淡实高深。  
春风和气生毫末，秋月华星烂古今。  
所发由来关所养，丹青难状晋公心。  

史弥宁　参政宣献楼公挽歌辞  
耆英续续必重泉，好在灵光独岿然。  
入侍已成鸿鹄羽，退休俄值白鸡年。  
伤心藏笈书无恙，盥手开缄墨尚鲜。  
刮目相期良不薄，可无斗酒奠桥玄。  

史弥宁　酬黄云夫用所寄诗卷中韵  
诗编旅吾前，火齐间木难。  
读书二十载，勖哉师阿瞒。  
相期箭正始，可但黄安间。  
相当醉吟时，意觉潇湘宽。  
吾庐切东溟，迟子同遐亲。  

史弥宁　楚望  
楼上诗声缭屋梁，楼前寒叶舞秋光。  
明霞点破江碧聊，断雁叫群惊夕阳。  

史弥宁　啜茗  
瞢腾午困懒吟哦，鼎沸枪旗不厌多。  
战退睡魔三十里，安知门外有诗魔。  

史弥宁　炊烟  
丝丝古柳纲罗鸦，拍拍平田鼓吹鼃。  
不是青烟出林杪，得知山崦有人家。  

史弥宁　春莫同社会饮张园小楼分韵得飞字  
残红委地水平池，杨柳阴阴莺乱飞。  
山色满楼新雨后，一帘风絮卷春归。  

史弥宁　春宵  
角声和月透窗纱，惊起啼晴半村鸦。  
搅乱先生眼不得，一庭春露湿梨花。  

史弥宁　次邬文伯城南夜归韵  
孤屿清江落木天，十分诗思满归船。  
岩犀稛载香浮鼻，一味书窗恼夜眠。  

史弥宁　次韵陈兹明五绝句  
几年枉挂右丞图，未辨家山瓜芋区。  
骑马红尘归计晚，逢人嗫嗫话江湖。  

史弥宁　次韵陈兹明五绝句  
小春梅玉点烟村，花信从今第一番。  
缘底吟窗印疏影，梢梢偃月破黄昏。  

史弥宁　次韵陈兹明五绝句  
南湖经雨绿弥漫，偏照诗人两眼寒。  
一笑鸥边时独速，吟魂飞不到愁端。  

史弥宁　次韵陈兹明五绝句  
买得湖阴数顷秋，斩新窗户府清流。  
了无俗子溷人意，况有清尊浇客愁。  

史弥宁　次韵陈兹明五绝句  
羡子寻诗盟未寒，鼎来健句压还还。  
不妨小缓丹霄步，雨笠烟蓑伴我闲。  

史弥宁　次韵观音寺访木犀已过  
金粟如来翠葆中，天香飘堕梵王宫。  
西风一帚无留迹，印证浮生色是空。  

史弥宁　次韵黄倅喜雨  
唤起神龙泽楚乡，午天转首失炎光。  
怪生未到秋深处，早有萧萧叶响廊。  

史弥宁　次韵黄贰车三绝句  
菩提坊里著诗豪，佳木繁阴暑易逃。  
不用移文勒回驾，个中境界尽清高。  

史弥宁　次韵黄贰车三绝句  
我本无心山上山，随风聊复过沧湾。  
等闲偿了为霖愿，却敛神功紫翠间。  

史弥宁　次韵黄贰车三绝句  
了却文书可是痴，幅巾行散任风吹。  
挥毫飒飒诗惊雨，洒面萧萧雨送诗。  

史弥宁　次韵王令君祷雨用杜草堂韵  
疲甿吾所矜，可忍浚膏血。  
每事既厥心，其敢惮烦屑。  
旱魃介挺灾。慨念肠欲热。  
笺天走群望，精神重澡雪。  
一雨斗清凉，炎歳随荡灭。  
多稼复如云，指日看秀结。  
感通翻覆手，田里洗愁绝。  
祷葃荷同寅，肝胆无楚越。  

史弥宁　琮上人以诗惠茶笋  
解道碧云句，三生汤惠休。  
试春辍鹰爪，斸雨饷猎头。  
梦境可容到，饞涎那复流。  
舌端吾荐取，倘不负珍投。  

史弥宁　催花  
梅怨霜欺春未知，商量着蕊尚迟疑。  
戏将诗句催花看，催得花开转费诗。  

史弥宁　大阅  
擐甲边城教即戎，三军锦绣晓光中。  
影摇资水旌旗动，声震文山鼓角雄。  
马惯挥戈翻寒雪，雁惊鸣镝响天风。  
十行忍负君王意，同向燕然勒隽功。  

史弥宁　灯夕  
东风劫劫趁芳辰，调柳唆梅著处新。  
翠筦声中千里月，银花影里万家春。  
楼台拚饮夜不夜，罗绮飘香人看人。  
抖搂吟怀歌乐岁，江山分外长精神。  

史弥宁　登陆雁峰  
□□□□□□□，□句挥毫手不停。  
□雁旁观偷笔法，仓忙书破楚天青。  

史弥宁　吊和晴  
风林辊雪冷惊鸦，来吊孤山处士家。  
只有寒泉欠秋菊，一杯聊复荐梅花。  

史弥宁　吊湘累  
莫讶灵均苦费词，骚章炳炳日星垂，  
身虽楚泽有遗恨，名与湘流无尽期。  
一笑底关渔父事，此心惟有洛阳知。  
是非付与群鸥判，不上先生吊古诗。  

史弥宁　丁丑岁中秋日劭农於城南得五绝句  
家家童穉笑迎门，接得翁归酒半醺。  
邻舍相呼来屋里，听翁解说劝农文。  

史弥宁　丁丑岁中秋日劭农於城南得五绝句  
楚俗秋来也劝耕，西风招我出郊坰。  
此行不负寻诗眼，队队云山拥画屏。  

史弥宁　丁丑岁中秋日劭农於城南得五绝句  
说似田家好著忙，胜培宿麦接青黄。  
定知不落薰风后，万垄晴催煮饼香。  

史弥宁　丁丑岁中秋日劭农於城南得五绝句  
人事当先莫靠天，蚤修陂堰贮清泉。  
来年未必晴明久，万一晴明溉得田。  

史弥宁　丁丑岁中秋日劭农於城南得五绝句  
箯舆幸自到山南，尚有清杯可共衔。  
何似更行三二里，大家相伴看云岩。  

史弥宁　东湖泛舟  
扁舟去稳似乘槎，瞥眼轻鸥掠浪花。  
绝爱陶公山尽处，淡烟斜日几渔家。  

史弥宁　东林云上人见过  
瘦藤十载别康庐，五老山中安称无。  
霜后诗禅来访我，为言面目带清舑。  

史弥宁　读楚骚  
一蕊青镫手自挑，霜风木叶下亭皋。  
篆香销尽寒灰塌，细嚼梅花味楚骚。  

史弥宁　读杜诗  
满地干戈老厌逢，酒杯诗卷吒孤忠。  
自人风雅离骚后，数到而今无此翁。  

史弥宁　读千岩续藁  
诗老毫端别有春，岩前草木也精神。  
锦囊留得灵牴　在，辟尽人间俗子尘。  

史弥宁　访孤山  
曾把梅诗细品题，逋仟去后可容追。  
君看疏影暗香句，二百年来无此诗。  

史弥宁　浮骖  
天净风平水不痕，浮骖带雪击篱根。  
欺寒酒兴峥嵘甚，又访梅花过别村。  

史弥宁　赋桂隐用王从周韵  
诗禅在在谈见月，未抵江西龙象窟。  
尔来结习莲社丛，谁欤超出行辈中。  
我知桂隐传衣处，玄机参透涪仙句。  
萧萧吟鬓天风吹，有酒唤客斟酌之。  
渠伊放浪真达者，诗成醉卧清阴下。  
只恐香名吹上天，学容花底长陶然。  

史弥宁　赋棲真观月季  
茶芗从臾访棲真，闯户蔫红绝可人。  
不逐群芳更代谢，一生享用四时春。  

史弥宁　赋雁  
云惨胡天倦客程，西风失喜到江城。  
自传属国书来后，猎猎声名动汉京。  

史弥宁　孤山  
孤山数幅古名画，著在暗香疏影边。  
不是逋仟有梅癖，梅花清韵似逋仟。  

史弥宁　观画  
江山梅竹好精神，渔父畦丁也带真。  
终是有些堪恨处，画中更欠著诗人。  

史弥宁　归航  
春岸移舟雪半消，长年忍冷转塘坳。  
数声雅轧催归橹，属玉惊飞上柳梢。  

史弥宁　过临江  
嘉定有八秚，三月哉生明。  
史子说吏鞅，超然若登瀛。  
酾酒渡清江，风帆引归程。  
僮奴忽报我，重客来相迎。  
推篷惊且喜，火急问姓名。  
云是远近山，江湖旧有声。  
各欲贽韵语，藉手论交情。  
倒屣延见之，驭甚如平生。  
近山属思久，伫立诗未成。  
意者事工致，一字百炼精，  
远山得句易，奔走随东征。  
颇似夸隽捷，搀先求献呈。  
顾予虽不敏，尝试与子评。  
自古文章士，大率多相轻。  
二君富丘睛，气象俱峥嵘。  
万世所宗仰，尹任夷之清。  
譬彼兰与菊，春媚或秋荣。  
底用角迟速，区区尚争衡。  
端盍如奏雅，迭和韶钧鸣。  
愿言酬嘉惠，吒身与齐盟。  
扁舟劈箭飞，怀抱何由倾。  
感子勤拳头，写作江上行。  

史弥宁　过梅坞  
此老胸襟玉雪清，逃禅画里著茅亭。  
个般雅淡须吾辈，俗子何曾有半星。  

史弥宁　过槠洲行散  
羊肠归路若为程，财过槠洲掌样平。  
客舍笼烟炊早顿，田家带月喝春耕。  
青林绿水画千尺，白鹭乌鸢棋一枰。  
坐倦笋舆呼穉子，野花迳里说诗行。  

史弥宁　和黄倅怀归  
雁声切切楚乡来，似唤秋光入酒杯。  
好景欠人同历览，归程为我小迟回。  
一天风月诗囊富，千里江山画轴开。  
祗恐黄华簪未了，日边丹检已相催。  

史弥宁　和黄云夫武攸见寄韵  
诗名千古社陵翁，身不胜穷道不穷。  
编简湛酣君有味，江山弹压我无功。  
穉凉庭院梧桐雨，晚照陂墉蓼荻风。  
如此秋光欠料理，故人缘底尚东蒙。  

史弥宁　和潘帐干二首  
洋洋雅颂几遗篇，删后求诗类一偏。  
直下谢陶能出手，就中李杜亦差肩。  
多君句好堪呈佛，老我时来未得仟。  
两地河山费蘧栩，吟窗何日勘尘编。  

史弥宁　和潘帐干二首  
铁研磨穿志未伸，也叨朝迹也临民。  
九关犹记钧天梦，一舸重寻湘水春。  
自笑装怀多倥偬，从知满腹欠精神。  
调高郢曲难和，羞杀歲歌籬后尘。  

史弥宁　和邵阳张茂才青莲花韵  
清标别是一家春，风帽飘飘翠染匀。  
贪向波间弄明月，谪仟居士□前身。  

史弥宁　和邵阳张茂才青莲花韵  
昨夜群仟宴十洲，再三招我伴清游。  
酒酣忽跨长鲸去，碧玉杯盘散不收。  

史弥宁　和叔振晓上梅坡小亭  
巡檐诗袖涨寒香，日炙南枝泫晓霜。  
净洗宫妆转明洁，恰如汤饼试何郎。  

史弥宁　和翟主簿  
太史骚坛峙豫章，诗豪角立壮颜行。  
遗风凛凛清人骨，飞露娟娟洒我裳。  
五字顾惭非应物，一灯今幸属仇香。  
玉堂蚤晚须椽笑，快写平生锦乡肠。  

史弥宁　荷恩堂  
不才只全老林丘，也玷班行也典州。  
惭愧一家都饱暖，君恩海样若为酬。  

史弥宁　红雪  
金衣花里亸春寒，桃杏墙头正耐看。  
苦被东风爱装景，借些红雪打阑干。  

史弥宁　怀白石  
秋堂风露夜沉沉，赖有寒螀伴苦吟。  
诗句未苍人自老，十年山负知音。  

史弥宁　怀归  
全家索米又边头，冷落南湖一镜秋。  
了却眼前儿女债，买蓑烟际伴闲鸥。  

史弥宁　怀归  
倚阁南湖一钓舟，西风将梦到乡州。  
蛙蝇名利苦多事，薄有田园归去休。  

史弥宁　火云  
酷甚骄阳似杜周，火云焰焰雨悠悠。  
平畴龟兆何曾润，蒸得田夫汗转流。  

史弥宁　即事  
翠屏珠幌水沉烟，日日春风醉筦弦。  
得似南湖老渔隐，短蓑铜斗白鸥前。  

史弥宁　寄屈英发  
好在灵均几叶孙，棲迟何事尚衡门。  
骚章愤世今谁嗣，忠概传家君独存。  
夜雨短檠能搰搰，春风逸翻定轩轩。  
有书难倩南片雁，巫水黔山劳梦魂。  

史弥宁　寄云夫  
黔国相逢地，苍灯共夜篝。  
云龙念东野，柏马欢之罘。  
邮传一分手，河山再见秋。  
交情如缱绻，不在寄书稠。  

史弥宁　寄憊斋弟  
鸥鹭逢人问归信，三年作客负沧洲。  
诗袍醉帽黄埃底，羞见扶风马少游。  

史弥宁　江亭晚思二首  
风烟酬酢费吟笺，剩句残章尚满前。  
际晚奚囊收未尽，一时寄在白欧边。  

史弥宁　江亭晚思二首  
有底江鸥不而烦，月明连夜送诗还。  
沙头接得重搜句，推与侬忙渠倒闲。  

史弥宁　静吟  
居官役役簿书间，及到家山困往还。  
若欲静吟无俗累，算来却是客中闲。  

史弥宁　鸠  
着诗催得雨垂垂，连累林鸠逐妇归。  
为汝赋晴休怨望，自今已后免分飞。  

史弥宁　菊  
癖好秋光劝不回，挥金一{左麦右山}买诗材。  
寒花也自矜前辈，曾与柴桑保社来。  

史弥宁　绝湖  
一湖春渌万山围，著我兰舟自在飞。  
老子行藏有神助，顺风出去顺风归。  

史弥宁　郡圃红白莲竞放斐然短歌呈似席间诸丈  
东园水亭良佳哉，红白藕花前后开。  
千机织就云锦段，万玉琢成风露杯。  
南邻女儿学淡抹，强嫌传粉无艳色。  
北邻女儿学淡妆，刚道施朱涴天质。  
红儿雪儿俱绝奇，安用底苦相嘲嗤。  
道人明眼付一笑，绿尊唤客花前嬉。  

史弥宁　看李成画  
岩壑蟠胸秦太虚，辋川一见病全甦。  
可愁地僻无医药，绕屋营丘山水图。  

史弥宁　客舍瓦池  
片石玲珑水抱根，巧栽松竹间兰荪。  
怕人触弄鱼儿活，疏织筠笼护瓦盆。  

史弥宁　懒不作诗觉文房四友俱有愠然谩赋  
一毛不拔管城子，冷眼相看石丈人。  
急性陈玄楮居士，未分分皂白也生嗔。  

史弥宁　老境  
老境寻诗一字无，锦囊枵腹怨奚奴。  
多君俎豆庚桑子，不省今吾非故吾。  

史弥宁　乐还  
及瓜胜喜发南州，纳纳春光销客忧。  
细麦风前蓝袖举，新秧水面绿针浮。  
行程又过山深处，归梦还寻天尽头。  
收拾怀乡旧诗藁，探先封寄与沙鸥。  

史弥宁　醴陵道上饱别故人被困坐竹舆因赋  
鸡声催起度江乡，病酒无憀客路长。  
掩上轿窗无只句，著何面目见春光。  

史弥宁　林园  
情知天也眷诗人，借与林园别样春。  
竹影因风我态度，梅花得月更精神。  

史弥宁　六亭  
我不能如叔子登岘首，名配此山垂不朽。  
又不能如少陵登吹台，酒酣怀古胸崔嵬。  
但见穹崖翠阜清绝处，爱此出奇不尽之诗材。  
邵阳城中景何好，峻屏四面森围绕。  
西南诸峰尤蔚然，地接衡庐青未了。  
天将图画开湘堧，云木罗立呈鲜妍。  
上有蝉聊百雉堞，下有鳞差之晴烟。  
人指山形似龙跃，绣谷峥嵘露头角。  
遐观捧出颔底珠，背负凌虚势腾踔。  
一爪突起扶杏冈，一爪盘踞苍雪傍。  
翘尾蜿蜒卷寒碧，便拟为霖苏八荒。  
老我跻攀兴不浅，醉吟拍拍诗瓢满。  
祗言此乐与人同，谁子看山能具眼。  

史弥宁　六亭为邵阳登临之胜识其名於千岩之诗稔矣乃今仅存其一方欲次第寻  
晨光泫露华，秋声乱风叶。  
悠然步中庭。诗瘦单衣怯。  
尘销玉宇净，西爽浮双眼下。  
围绕簿书丛，颇觉汗欲浃。  
吏散仍心清，窗泛炉香浥。  
生平耆幽讨，此意若为惬。  
沧浪楚名郡，江澄山嵬页。  
流派潇湘分，气脉衡庐接。  
四序春无边，万象光有晔。  
阁束范宽手，天开画屏摺。  
怡融田野间，夫耕而妇馌。  
林鸡鸣喈喈，沙禽堕跕跕。  
千里趋农桑，渠肯事游侠。  
不晚刈黄云。腰鎌忙劫劫。  
年丰多暇时，陈迹旋搜猎。  
六亭仅一存，感慨思足蹑。  
访古亟临眺，乐此忘疲{上共下尔}。  
腾身一柱峰，頫首百雉堞。  
怀哉千岩翁，骚坛未易躐。  
书览五言城，中宵劳梦蝶。  
词锋摧泰华，畴敢撄其铗。  
有来二妙吟，骊珠粲盈笈。  
格律守萧规，欲和可容辄。  
荒园伫更新，成趣期日涉。  
旧贯仍追还，轮奂顿增烨。  
绣谷酒一尊，杏冈琴三叠。  
苍雪清肺肝，寒碧漱牙颊。  
凌虚及遐观，崇成赖谋叶。  
废兴端有数，鲜裳换须捷。  
公余约遨嬉，倘不负随牒。  

史弥宁　六亭宴雪  
雪天领客倚清狂，战退玄冥酒百缸。  
柳絮辊风粘冻壁，梨花撒雨响寒窗。  
琼田隐隐迷翘鹭，玉砌狺狺走吠龙。  
一稔明年宽万虑，更催三白瑞资江。  

史弥宁　陆放翁画像  
诗酒江南剑外身，眼惊幻墨带天真。  
是谁不道君无对，世上元来更有人。  

史弥宁　鹭鸶林  
驿路逢梅香满襟，携家又过鹭鸶林。  
含风野水琉璃软，沐雨春山翡翠深。  

史弥宁　觅句  
山院清吟雪作堆，锦囊开口等诗来。  
尚嫌句里欠平淡，忍冷巡檐看老梅。  

史弥宁　妙峰亭晚望  
峭峰顶上著危亭，四面山开云锦屏。  
农淡浅深多变态，天公浪费几丹青。  

史弥宁　木犀  
一段长长寂寞秋，著鞭芙菊尚包羞。  
搀先饱绽黄金粟，不落西风第二筹。  

史弥宁　木犀  
寿藤伴我倚秋风，老去无诗意转慵。  
只是看花非觅句，清香错认恼冲龙。  

史弥宁　南湖静寄  
绵蕝南湖屋数椽，鸥边一壑许容侬专。  
小轩东面云生树，贡槛前头水接天。  
饷客清风无尽藏，可人明月不论钱。  
爱闲闻取身顽健，逸老祠旁理钓船。  

史弥宁　偶述  
农忻膏泽了春耕，客免深泥阻去程。  
日里放晴终夜雨，天公两下做人情。  

史弥宁　评诗  
筹量节物细评诗，诗要天然莫强为。  
蛩韵酸寒东野句，莺吟富贵小山词。  

史弥宁　青山  
青山见我喜可掬，我喜青山重盍簪。  
石鼎车声煎玉乳，竹炉云缕试花沉。  
三杯暖热渊明酒，一曲凄清叔夜琴。  
莫怪相看能冷淡，交游如此却情深。  

史弥宁　晴江观鸭  
鸭鸭新晴出翠蒲，春江水暖互相呼。  
避人深入苍烟去，莫是乔仟双履无。  

史弥宁　蛩蟩  
声作饥鸢吟未休，蛩蟩斩合赋清秋。  
被他聒得浑无句，独力难胜众楚咻。  

史弥宁　秋兰三绝  
叶叶低垂翠带长，花清干瘦吐微香。  
西风劣相添寒色，簇立晴蜓冻欲僵。  

史弥宁　秋兰三绝  
杜若江蓠汝弟兄，楚骚经里总知名。  
虽然臭味略相似，毕竟还他骨格清。  

史弥宁　秋兰三绝  
砌蜡成花浅带黄，紫茎绿叶媚秋光。  
不吟尚自清羸甚，怪得诗腰肖沈郎。  

史弥宁　僧窗  
朝市逡逡走利名，道人许样不关情。  
西窗梦破梅花晓，敲月数声钟磬清。  

史弥宁　邵阳界上同友人山行  
杜宇声中历翠微，涧泉决决演幽奇。  
与君笑入白云去，柱杖前头尽是诗。  

史弥宁　邵阳郡圃梅坡  
粲玉梢头出小亭，忍寒索笑太清生。  
楚山活脱青屏样，影得疏花分外明。  

史弥宁　诗禅  
诗家活法类禅机，悟处工夫谁得知。  
寻著这些关{捩犬换友}子，国风雅颂不难追。  

史弥宁　诗髯  
薄劣东风性叵常，欺人才去顿炎凉，  
夜来解尽池塘冻，不到诗髯点检霜。  

史弥宁　十里  
十里樵风自一村，草庵挨拶小林园。  
霜严古木正当路，玉立晴峰新青门。  
诗境销磨闲日月，醉乡整顿别乾坤。  
浮名浮利非吾愿，时把黄庭漱门根。  

史弥宁　书苏道士江行图后  
叟也胸中天地宽，云烟衮衮出毫端。  
如何万里经行处，不费晴窗半日看。  

史弥宁　书苏道士江行图后  
诗酒漂零自在身，吴樯楚柂往来频。  
拂开数匹临川纸，一一江山是故人。  

史弥宁　书苏道士江行图后  
飘然云鹤老江湖，匠出烟波绝世无。  
一见昏眸为渠豁，半生空挂辋川图。  

史弥宁　暑夕泛次王令君韵  
趁凉延客早，待月放船迟。  
河朔一尊酒，湘干六月时。  
莺喉翻白伫，兔颖扫乌丝。  
羡杀王明府，长城五字诗。  

史弥宁　暑夕泛次王令君韵  
吟社有如此，终当让一头。  
功名吾已晚，富贵子何愁。  
努力看书最，偷闲且拍浮。  
清游未可负，只尺荻花秋。  

史弥宁　双清楼曹水云分韵得斋字  
湘水衡云画轴开，天将此本勘诗才。  
我无健句可题品。包宁江西曾撙斋。  

史弥宁　霜柳  
十分冬暖学春华，嫋嫋垂杨映日斜。  
一色淡黄霜染就，看来祗欠带棲鸦。  

史弥宁　水犀重开  
不见岩犀整一秋，厌厌对我诉清愁。  
公筵余沥何曾见，两度开花只暗投。  

史弥宁　寺中观梅  
慈尊宴坐从香国，环列毗耶彼上人。  
老子也揩凡肉眼，来瞻清净法王身。  

史弥宁　送陈法曹文卿兼柬松窗  
幸无风雨窘重阳，且唤龙丘倒菊觞。  
糜样交情愁隔阔，酒般归兴笑奔忙。  
朗君足下云霄近，阿母堂前日月长。  
若见南闽旧同社，为言诗鬓已苍浪。  

史弥宁　送苏道士  
七十舑仟鬓未秋，肯来为我说真休。  
归欤恐负青山约，跨鹤吹笙挽不留。  

史弥宁　送邬文伯  
一世邬文伯，三生钟子期。  
风流到尊俎，酬介迭埙箎。  
去棹趋兰养，来鞯趁菊时。  
南湖清镜里，明日欠君诗。  

史弥宁　送邬文伯归侍临川二首  
莫管东风归路长，但将绮句答春光。  
候门儿女应相讶，满袖离骚草木香。  

史弥宁　送邬文伯归侍临川二首  
易学寥寥一线然，谁人口里说先天。  
近来惟有朴斋老，白首焚芗尚草玄。  

史弥宁　送伍启之赴严陵比较务  
又作中年别，西征难强留。  
挂帆冲雪浪，怀牒董糟丘。  
严濑未为远，陟云良易收。  
功名于拭目，老气尚横秋。  

史弥宁　送武冈法曹江叔文  
趙乌喷晓金溶溶，入檐涨帽梅花风。  
寒香唤我度篱落，蹋破藓碧巡芳丛。  
弥襟清兴不可柰，瓮云渴想佳人同。  
长须急走喘且汗，曰有重客过匆匆。  
撑犁颇亦眷岑绝，跫音满尉逃虚空。  
出门一粲辄倾盖，岩电烂烂惊王戎。  
长笺衔袖照屋壁，明珠大贝来龙宫。  
建安昔者富奇士，迄今代有文章公。  
儿童惯见此客否，气象盍求古人中。  
翻思槐市出处异，一官何幸俱湘东。  
夜阑秉烛浮大白，款接软语春怡融，  
公车荐墨行蜚动，腾身隐去陪鸳鸿。  
得时要不负所学，鼎鼎事业摩苍穹。  
平生琢句肯浪与，持此饯别今文通。  

史弥宁　啼鹃  
点检园禽谁口多，错嫌百舌逞喽罗。  
春归怪见难留驻，撺掇元来却是他。  

史弥宁　题两岩  
月殿双鬟整镜台，俄然拂下玉梳来。  
失惊怕触姮娥怒，走奔人间不敢回。  

史弥宁　题临川晏子直百花林  
溪园歌筦日纷分，锦乡香中扶醉人。  
斗酒不嫌呼李白，倩渠品藻一林春。  

史弥宁　题刘君鼎臣盘谷图  
岩壁开张半幅悭，权名人见若为颜。  
那知别有具丘壑，不在区区纸上山。  

史弥宁　题清湘管善甫青云楼  
湘山诗眼两争高，醉墨淋浪湿斗杓。  
说似元龙彻栏榡，恐妨纵武上曾霄。  

史弥宁　题它山善政侯庙  
粲晓轻舠掠水飞，趁闲来款长官祠。  
云峦著色四时画，石濑有声千古诗。  
华黍几沾膏泽润，基棠长起后人思。  
渠伊不尽为霖意，除却梅龙谁得知。  

史弥宁　题湘西廖次高水南真趣  
买他磐石作经邻，谁道风烟不属君。  
占断好山犹可在，无端吞并一江云。  

史弥宁　题萧氏竹坡  
鲜碧缘坡古径深，夜窗风雨作龙吟。  
自从八叶传芳后，数到孙枝玉满林。  

史弥宁　通守黄子说解印造朝之日江梅辄花天其或者以相行色耶取风人吒物之  
鵷甽霜明欺晓色，一笔巡檐梅摘索。  
犯寒上队出郊坰，攀折南枝饯行客。  
此客端的梅样清，秋水为神月为魄。  
瑶葩粲日耿林园，玉树凌空挺标格。  
悬知仟出闽峤过，分得幽姿来楚泽。  
蘼芜蘅芷逊孤芳，万绿千红俱避席。  
共惟别驾东合郎，战退膏粱凛冰檗。  
流传好语到前村，是谁不道君清白。  
手调金鼎升庙廊。稳继大门名烜赫。  
朼来得此岁寒友，气味深长歹莫逆。  
相期嚼蕊吐瑰词，更拟浮香醉琼液。  
天飚吹起朝玉皇，香案前头颜咫尺。  
回班烂漫赏西湖，不妨频著孤山屐。  
明朝风月半凄凉，我老沧浪尚萍迹。  
满城稚耋重相思，江路攀辕累千百。  
归骢蹋雪度关山，有句先春害来驿。  

史弥宁　王令君惠示用少陵韵奉和  
邵陵壁立三奇峰，温泉云山接长龙。  
西北豦豣几岩谷，烟霏深琐文仟屋。  
黄冠祷雨蹑瑶坛，锵然环佩松风寒。  
阿香驱雷天地转，灵虬激水潇湘翻。  
将迎鹤驭谁来往，恻恻勤民紧令长。  
已欣一稔宽百忧，更读君诗毛骨爽。  

史弥宁　维则庵追凉题月湖屏间诗后  
淋淳醉墨洒屏间，逃暑祗园闯一斑。  
小阮诗怀饱丘壑，可无只句饷江山。  

史弥宁　闻笛  
卸帆沽酒荻花村，水色天光净不分。  
霜月凄凉何许笛，一声吹裂洞霆云。  

史弥宁　无诗  
合向青林岸幅巾，却来闹里著吟身。  
竹君门上私相语，两日无诗羞杀人。  

史弥宁　西风  
干了岩犀奔拒霜，又催茱菊趁重阳。  
白苹红蓼仓黄染，冷笑西多有底忙。  

史弥宁　溪桥  
冻吟肩耸学刘叉，痴坐山房井底蛙。  
财过溪桥风景别，淡烟和月罩梅花。  

史弥宁　喜闲  
过眼光阴发样多，几年客路欢奔波。  
已抛南楚云千嶂，旋买东湖雨一蓑。  
好景胜将诗料理，闲愁全靠酒消磨。  
如今世事都看破，冷笑侯王梦虮窠。  

史弥宁　夏日小酌  
拓窗一粲俯晴川，尽放薰风到酒边。  
小待夜深清月上，藕花影里榜渔船。  

史弥宁　闲居  
山云送我丹青幅，花气撩人兰麝香。  
诗债幸在逢人务，被渠催索又奔忙。  

史弥宁　香涧老衲示似玉林首介极道竹溪宴月之乐玉林勉以属和  
长松翠竹拱晴波，不饮其如月色何。  
珍重阿连能好事，高轩携酒夜深过。  

史弥宁　香涧老衲示似玉林首介极道竹溪宴月之乐玉林勉以属和  
孤令青莲欠所亲，月边和影是三人。  
何如洗醆溪光里，弟劝兄酬泛玉轮。  

史弥宁　哓望云气平凝前山遮尽仅余翠峰数点因赋  
障山可奈白云何，露出峰尖能几多。  
宛心群仵粉墙外，髻环历历见青螺。  

史弥宁　小轩窠石  
密傍轩窗开小池，巧安窠石俯清漪。  
道人不爱闲花草，祗种瓶蕉和水栀。  

史弥宁　晓发严濑舟中和戴步振韵  
子陵滩下放船开，老我经行知几回。  
别岩舂锄殊解事，冲烟冉冉送诗来。  

史弥宁　新喻道上  
翠分浓淡山开画，红晕浅深花弄妆。  
诗料自来寻老子，句成浑费思量。  

史弥宁　绣衣行送赵道中寺丞  
东门祖帐何骈阗，绣衣使者发汝川。  
星轺未远竹坡侧，风采已驰梅岭边。  
潢池带刀吾赤子，威信凭渠半幅纸。  
寸抹尺铁曾不烦，坐令悔悟安田里。  
化顽一日归吾仁，此特细事胡足云。  
频年惨惨楚氛恶，旱潦呼天天莫闻。  
民须粒食瓶无粟，非公谁捄沟壑辱。  
倾囷倒廪不遐遗，十一州人均谷腹。  
安得天下使者心公心，尽变愁欢为义吟。  
君不见乡来使蜀韩忠献，起危饥民七百万。  
又不见传公拥节京西时，狱讼不苛传经典。  
公今阴德能穹崇，活人手段如两翁。  
于嗟活人手段如两翁，名位它日将无同。  

史弥宁　丫头岩  
山前露立几时休，老大垂髫羞不羞。  
与汝云冠别梳洗，免教人唤作丫头。  

史弥宁　檐滴  
过雨秋檐不住声，敲盆滴砌带诗清。  
料渠要学侬搜句，旋叠平平仄仄平。  

史弥宁　燕  
管鲍交情已矣夫，君看门上翟公书。  
茅檐不鄙频来往，叔末衣冠得似渠。  

史弥宁　野塘秋鹭  
玉产秋塘一振衣，竦肩莫是为寻诗。  
近来绝洗了和样，岛瘦郊寒渠得之。  

史弥宁　夜窗书事  
一烬银灯两架书，十年伴我夜窗虚。  
不因见性明心俊，定自人呼作蠹鱼。  

史弥宁　伊谁  
伊谁闯我小窗关，偷却西楼一面山。  
谇语白云猜是汝，秋风出意急追还。  

史弥宁　吟天  
流水孤村三两家，夕阳背载寒鸦。  
扶筇笑入梅花去，个样吟天嘉不嘉。  

史弥宁　有惠庐山图者  
生平岩岫饱跻攀，忽得云峦挂壁间。  
不怕老来无脚力，闭门端坐看庐山。  

史弥宁　又次韵杨梅三绝句  
财到南村六月时，累累红紫玉低垂。  
筠笼送似露犹湿，更费支郎七字诗。  

史弥宁　又次韵杨梅三绝句  
桃李漫山等俗流，诸杨汝是荔支俦。  
当时若贡长生殿，又得真妃笑点头。  

史弥宁　又次韵杨梅三绝句  
酿蜜搓成绛雪团，莫嫌风味欠儒酸。  
此诗此果君知麽，一样骊珠粲玉盘。  

史弥宁　萸  
人入湘累俎豆间，也分半席缀诗坛。  
杜陵老肯明於镜，醉撚西风子细看。  

史弥宁　雨中觅句  
春锄似厌觅诗材，飞向溪心唤不回。  
赖有渔翁相尉荐，雨中撑得篇来。  

史弥宁　云山诗境  
天公收画底论钱，借与山人换样看。  
云巘浮春晴嶂暖，烟岩积雪晓屏寒。  
平林淡抹精神妩，小景横陈气象宽。  
定自米家船上买，不然那得许多般。  

史弥宁　再次王宰簿喜雨聊句韵  
旱魃重为妖，点雨如点血。  
一念神所矜，蜚廉变骚屑。  
灵螭卷天河，千里洗袢热。  
二妙喜欲颠，钨豪赓白雪。  
云烟落溪藤，传玩几漫灭。  
韩孟不可作，吟社谁与结。  
赖有飞凫仟，鸾棲等超绝。  
娱我清庙音，熏蕤听疏越。  

史弥宁　再赋晏子真百花林  
为报风流无献家，丁宁百卉驻春华。  
侬归载酒溪园去，一首诗吟一种花。  

史弥宁　再入湖南境  
我本人间有胡僧，只堪林下续传灯。  
君恩强遗司民社，千里江山笑不能。  

史弥宁　赠临汝曾医士  
有客谭医惊四座，指下玄微应识破。  
药市棲迟三十年，安知不是伯休那。  

史弥宁　赠苏道士  
一卷麻衣易洗心，弦琴山水是知音。  
有时盘礴晴窗下，随手云烟喷晓林。  

史弥宁　翟簿示似中秋高作命意着语殆与商素争清读至人与月忘年之句不觉击  
饮月漱吟齿，心事可轮囷。  
醉舞影凌乱，子其谪仟人。  

史弥宁　翟簿示似中秋高作命意着语殆与商素争清读至人与月忘年之句不觉击  
老蟾挂青冥。寒影堕秋渚。  
流声倒楚泽，千古相深与。  

史弥宁　翟簿示似中秋高作命意着语殆与商素争清读至人与月忘年之句不觉击  
露气粟我肤，弃捐掌中月。  
高眠没云鸿，澄辉眇穷发。  

史弥宁　翟簿示似中秋高作命意着语殆与商素争清读至人与月忘年之句不觉击  
天风来广寒，吹下云锦裳。  
虽无金错刀，缇革余敢忘。  

史弥宁　翟簿示似中秋高作命意着语殆与商素争清读至人与月忘年之句不觉击  
歌子秋风叠，诵子明月篇。  
信有习鉴齿，胜读书十年。  

史弥宁　张氏溪馆  
景物身相投，茅檐俯碧流。  
镜中双鹭下，画里几山秋。  
日落谁横笛，江寒独倚棂。  
有人过裴迪，问是辋川不。  

史弥宁　郑中卿惠蝤蛑  
客窗不作侯鲭梦，随分鱼虾荐一杯。  
食指怪生连夜动，敲门郭索送诗来。  

史弥宁　纸帐  
高卧义皇万虑空，吟怀肃落杳无踪。  
恨渠纸帐关诗梦，勾引梅花搅一冬。  

史弥宁　舟中  
西风吹上木兰船，人讶今时李郭仙。  
一抹烟光粘远树，十分山翠滴晴川。  
夕阳半在寒鸦外，秋色全归过雁边。  
纵有清诗费摹写，楮生为我唤龙眠。  

史弥宁　周晦叔所宅之左一坡隐然而高有竹万个架小轩於雾苍雪间日弹琴读书  
竹根碧涧落寒声，竹外双溪抵镜明。  
满袖天风吟不彻，坡头直有放多清。  

史弥宁　竹所夜思  
保社荒寒欠主盟，此君却解以诗鸣。  
风窗满耳吟秋句，比似侬诗渠更清。  

史弥宁　紫笑  
芳苞暗解紫罗囊，香杀东风一味狂。  
试问花神缘底笑，笑他莺蝶为春忙。  

史弥逊　咏鹤  
缟衣湖上月明天，雪影飘飘意欲仙。  
世网从来禁不得，高飞冲破晚秋烟。  

史弥应　过东吴  
出郭乘清兴，扁舟一迅风。  
山光真黛比，水色与天同。  
宿鹭班班白，寒枫处处红。  
谁知吾胜概，名冠甬句东。  

史弥应　小春见梅  
孤根十月已先漫，不待春风破玉痕。  
冷艳一枝何处见，竹边池阁水边村。  

史弥忠　秋桂  
庭前高挺碧玉树，秋日奈兹风露何。  
两度开花君莫问，为渠天近得香多。  

史弥忠　送安抚使袁彦淳之任  
雄心中夜岂难平，一队旌旗万里行。  
为国许身增慷慨，逢人说剑转平明。  
尊前白发怀南浦，马上青山过楚城。  
从此海邦多治略，好听歌诵快舆情。  

史弥忠　西湖  
碧波青嶂对红楼，千古西湖乐未休。  
试把腰缠卖春色，不知世上有扬州。  

史弥忠　元旦望阕叩头而作  
青帝初傅令，山河万象新。  
圣恩宽似海，世态乐同春。  
拜阙难辞老，居官岂为贫。  
京华望不远，感激切微臣。  

史千　干丹阳宰乞米  
知君爱物与人民，敢造琴堂诉在陈。  
斗水果能相活否，今年犹甚去年贫。  

史少南　白龙洞磨崖  
一自凌空降节飞，日瞻华表望翁归。  
今犹香气浮丹灶，时有仙韶殷翠微。  
青鸟山深藏宿雾，白猿洞敞纳晨晖。  
榴房桃李年年实，底事游人遇者稀。  

史申之　叙州  
东楼特杰少陵诗，锁江颉颃涪翁题。  
两翁诗阵屹相向，千载名与江山齐。  

史声　句  
施食池腥龙戏钵，长明灯暗鼠偷油。  

史声　送别严希孟  
岁暮送行舟，寒烟古渡头。  
渚禽冲客起，野水带冰流。  
经史探深趣，江山属壮游。  
莫将和氏璧，轻向暗中投。  

史声　题定慧院  
寺名定慧知何代，桥古碑横不记年。  
古树乱鸦啼晚照，故园新蝶舞春烟。  
十层宝塔化尘路，五色云衢散上天。  
惟有玉莲池内水，沧浪深处老龙眠。  

史绳祖　红苋  
易称红苋美柔英，夬决穷阴日旅辰。  
不以色红为贵尚，何因赤苋有仙人。  

史绳祖　岩桂  
四出花中毕，三开格外芳。  
名高评月品，韵胜霸秋香。  

史守之　赠大慈寺啸翁开士  
挂锡云飞处，心闲境亦闲。  
万缘空俗想，一钵饱松关。  
身幻从兹化，风高未许攀。  
繁华满眼底，付与水潺潺。  

史嵩之　雪后  
同云收万里，斜日已三竿。  
有鸟皆潜迹，无风尚送寒。  
晴檐如下雨，枯涧忽鸣渊。  
渐觉山河复，方知世界宽。  

史嵩之　宴琼林苑  
鸣跸高登秋暮天，西郊辇路直如弦。  
梨园花覆千官醉，愈觉君恩湛湛然。  

史嵩之　中秋对月  
一片瑶光万里开，停杯追忆谪仙才。  
寻常明月不易见，如此中秋能几来。  
零落故人非白社，登临何地不瑶台。  
欲招黄鹤临风去，为问霓裳安在哉。  

史唐卿　凤鸣洞  
何年雷斧凿山裂，千尺苍崖泻飞雪。  
孤凤一去声不闻，海水桑田几兴灭。  
我知仙去仙当存，时见真形坐岩穴。  
青天半夜玉箫寒，唤醒幽人弄明月。  

史卫卿　春晴  
平明晴可爱，眼界一湖春。  
不见水中鹭，惟多堤上人。  
梅花已白尽，柳色正青新。  
日暮无歌舞，清幽属野身。  

史卫卿　冷泉观放水  
溪流平地响晴雷，石上生风捲雪来。  
醉拍阑干衣袖湿，十分身在白云堆。  

史卫卿　捧檄家山  
间居愧未能，淮幕冷於冰。  
家檄官无俸，山吟客有僧。  
池荒眠鹭石，树折饮猿藤。  
寥薄谁相问，孤明雨夜灯。  

史卫卿　秋步述所见  
趁晴收断薪，破晓循幽浦。  
山寒树欲风，云重天将雨。  
兔奔初种畦，鸡拾获残亩。  
叶深樵无踪，水落鱼可数。  
幽草不须生，千林秋已素。  

史卫卿　书里中所见  
阑干十二缬帘遮，兽栋鳞鳞鼎贵家。  
莫道楼台无地起，满城秋色半槐花。  

史卫卿　所见  
齐眉沉醉绮罗丛，心事谁知付去鸿。  
不惜千金留粉黛，更无一语怨东风。  

史卫卿　听演师琴  
禅悟却参琴，山高水复深。  
七弦手共语，万籁耳无音。  
激烈鬼神泪，发挥天地心。  
秋风时一曲，怀古更伤今。  

史卫卿　西湖山居灯夕  
繁华隔湖水，全似远宸京。  
灯火少年梦，山林此夜情。  
鹤闲梅下立，人静月中行。  
长愿岁时好，吟身见太平。  

史卫卿　依韵奉和司徒侍中龙兴灯夕  
宝炬燃红映百坊，佛灯相照有余光。  
樽前尽被公孙礼，席上惟无处士狂。  
午夜笙歌欢是伯，几家帘幕醉成乡。  
都人犹怕春宵短，共乐何妨舞袖长。  

史卫卿　有所见  
不著画罗金缕衣，寻常打扮最相宜。  
春风燕子楼前过，飘落梨花雪一枝。  

史卫卿　渔父  
白头长是醉，湖海不知年。  
活业惟耕网，全家祇住船。  
荷花同鹭宿，杨柳得鱼穿。  
一笛吹明月，朱门谩管弦。  

史温　诗一首  
曹娥庙貌枕江湄，南北行人合孝思。  
有智不争三十里，千年黄绢一厅碑。  

史文昌　句  
闲云尽日相随逐，只有朱云挽不来。  

史文卿　枯梅  
樛枝半著古苔痕，万斛寒香一点春。  
总为古今吟不尽，十分清瘦似诗人。  

史文卿　偶成  
一生富贵皆空梦，千古英雄只断碑。  
几欲含毫作天问，西风吹恨入江篱。  

史文卿　秋词  
写就秋词雁景稀，背灯无语独眠迟。  
画栏点滴芭蕉雨，一夜将愁向阿谁。  

史文卿　秋词  
桂枝风动小山幽，雨过陂池水漫流。  
拟作楚骚吟未了，一行新雁数声秋。  

史文卿　万杉寺  
君恩报答果何如，手植松杉一万株。  
溪足断边横略彴，峰头好处见浮屠。  
凤书御墨藏飞白，龙吐山泉散作珠。  
包帚祝尧同此类，刻崖大庆拟嵩呼。  

史文卿　惜春  
秀麦条桑翦翦寒，锦屏残梦怯衣单。  
惜春只怕春归去，多插瓶花在处安。  

史文卿　种梅  
呼僮耕云种瑶树，斗挂青冥下风露。  
隔林野鹤不知寒，为我飞来复飞去。  

史文卿　种梅  
素与梅花自有缘，又移几本种庭前。  
镜中一半閒风月，不属王郎载雪船。  

史斡　题鹅鼻山  
龙泉五盏张帆去，鹅鼻三杯衣锦归。  
寄语长泉后生者，年年盛事莫相违。  

史骧　句  
坐来夜半天河转，挑尽寒灯心自知。  

史骧　句  
坐禅猿鸟看，谈易鬼神听。  

史骧　句  
花分先后留春久，地带东南见月多。  

史尧弼　白云阁  
阁虚云出没，云阁两无心。  
旌旆千山立，笙午万籁深。  
相君聊暇日，篮舆得幽寻。  
徒倚天东北，狼烟犹尔侵。  

史尧弼　程隐君挽诗  
武阳昔有埋轮使，慷慨风声今未休。  
此老典刑馀故国，乡来仪概动殊州。  
曾无遗憾登三寿，忽循优闲卧一丘。  
招以哀诗追楚些，未忘吾里尚魂游。  

史尧弼　春晚饮西湖上归借榻吴山睡起偶作  
旅愁底物堪破除，闲出西湖弄妍靡。  
苍山为鬓水为鉴，烟幕霓裳秀而绮。  
兴酣剧饮醉如泥，妄意将湖比西子。  
傍人见之为绝倒，谓我愚痴长康似。  
归来寂历竟何得，只有熏熏黑甜美。  
梦魂依旧过西湖，潮怒殷床惊不起。  

史尧弼　次程右史韵送僧南游问果佛日  
问讯风颠妙喜师，天真海北看孤飞。  
如何指是无还地，却作梅州万里归。  

史尧弼　次友生杜应求韵送中岩印老往成都正法  
原原临济孙，一一孤峰峻。  
旧来正法眼，不许窥阃仞。  
古路人迹绝，况复遗辙轫。  
只今谁健者，公亦师子迅。  
倚天剑气寒，掣电目光瞬。  
平生缚虎手，肯击死蛇阵。  
如何闹市里，撒手乃勇进。  
前时老狐臊，腥气存已仅。  
倾河看洗涤，馀刃聊斥摈。  
坐令会府地，圜悟宗复振。  
缅思中岩老，今代无此隽。  
喜闻亲嫡子，高提曩真印。  
要知天人师，此位那可闰。  
好去露鞭影，广道收驵骏。  
瞔言清净关，莫遣众魔磷。  
愿为一事大，他物非所赆。  

史尧弼　丛桂  
秋风芳桂丛，的皪好颜色。  
乃公欲盘旋，戒子勿剪伐。  

史尧弼　大海水  
大海汤汤水所积，太山岩岩云所出。  
翻腾一俛仰，能为雨三日。  
旱苗滋生物滋殖，田夫得耕女得绩。  
式歌且谣拜手乞，泰山云，勿纡郁。  
大海水，无终极。  

史尧弼　东丁洞效江西体次知难韵  
洞中滴沥几何深，犹有太古之遗音。  
我来一唱三叹息，关雎之乐元非淫。  
无声也无鸣东丁，入耳偏向幽人清。  
端胜惠山味甘好，奔走水驿烦瓶罂。  

史尧弼　泛宅  
四明有狂客，归计亦风流。  
好激鉴湖水，泛君天上舟。  

史尧弼　泛舟回邑次韵  
人言佳句有风流，不羡骚人赋远游。  
坐遣目前无限意，笔端风起白苹洲。  

史尧弼　公肃在东南三有书来未报闻其除司直以诗寄贺且谢  
江北江南罢战尘，两阶干舞作升平。  
河东五色真毛羽，九奏箫韶看一鸣。  

史尧弼　公肃在东南三有书来未报闻其除司直以诗寄贺且谢  
小试犹为天下平，惠文柱后要无刑。  
从今准拟子张传，吾世常司汗简青。  

史尧弼　公肃在东南三有书来未报闻其除司直以诗寄贺且谢  
纵横才力自时须，今代鹓行政要渠。  
亦有故人岩石里，未嫌不奉子公书。  

史尧弼　古松  
人之生也直，此物自长年。  
雾雨晦深谷，风云乘半天。  
扶危正须尔，得道亦超然。  
惨澹空回盼，长吁立暝烟。  

史尧弼　故仁寿簿张府君挽诗览府君事状见其居靖康国难时读李晟传慷慨不觉  
羊胖与鬷蔑，雅好非宿敦。  
携手遽升堂，一语不待烦。  
物理适相感，岂用疏戚论。  
夫君今则亡，遗言空复存。  
乃能使余悲，览之涕澜翻。  
曩在岁丙午，烽烟塞天阍。  
四溟波荡沃，公方卧山樊。  
忽抚西平传，愤闷神飞鷑。  
尚想绣帽翁，凛凛躬橐韐。  
指顾还两都，笋簴安陵园。  
唐家有遗黎，不识金鼓喧。  
掩卷泪如迸，汗简犹班痕。  
平时闾阎中，聊乘下泽辕。  
岂知中激烈，感慨在元元。  
斯言当余意，为恸声复吞。  
但闻神州地，昼暝烟尘昏。  
故老不可得，华屋今丘墦。  
九原傥作兴，余欲重与论。  

史尧弼　癸亥秋陪张丞相游西湖和周去华机宜韵二首  
天上辞魁柄，拂衣岩石间。  
乾坤双眼静，日月一身闲。  
目极朝东水，心怀直北山。  
应怜沙际雁，亦解向阳关。  

史尧弼　癸亥秋陪张丞相游西湖和周去华机宜韵二首  
幸陪双绝巘，偶念莽苍间。  
野旱经时赤，行云尽日闲。  
萧萧看脱木，悄悄对空山。  
几欲兼忘去，江湖独往还。  

史尧弼　和衢守张舍人龙眠捉马图诗  
笔间幻出马中龙，放牧平沙细草中。  
亦有崑崙玄圃意，萧骚骏尾欲生风。  

史尧弼　和衢守张舍人龙眠捉马图诗  
世间凡马那知数，便觉从今一洗空。  
不遣奚奴严玉勒，恐因风雨渺龙宫。  

史尧弼　贺宋嗣宗除岳阳守五绝  
暂驾湖山两毂华，便应云海去乘槎。  
蓬莱弱水而今近，看上鳌峰判五花。  

史尧弼　贺宋嗣宗除岳阳守五绝  
鼎就轩皇上白云，遗音那复数韶韺。  
湖山依旧鱼龙在，要识当时奏乐声。  

史尧弼　贺宋嗣宗除岳阳守五绝  
太息滕侯绩未成，尚须堤土作湖扃。  
万艘丹槛屯江浦，千尺长虹锁洞庭。  

史尧弼　贺宋嗣宗除岳阳守五绝  
龙虎十年气壮哉，抵排霜雪傲风雷。  
湖边老树勤封植，会有仙真邂逅来。  

史尧弼　贺宋嗣宗除岳阳守五绝  
不乐还思上岳阳，江湖回首路茫茫。  
欲生两翮从公去，濯足波涛望八荒。  

史尧弼　贺苏邛州移鼎州兼呈八座四绝  
州并重湖水入云，天边鸿雁影还分。  
政成鲁卫因循地，人是茅山大小君。  

史尧弼　贺苏邛州移鼎州兼呈八座四绝  
何须万里寻岣嵝，更问君王觅鉴湖。  
箭镞玉床今在手，桃花流水去分符。  

史尧弼　贺苏邛州移鼎州兼呈八座四绝  
白鹤山头留几时，白鹤池畔歌来迟。  
浮邱伯去无消息，老眼而今傥见之。  

史尧弼　贺苏邛州移鼎州兼呈八座四绝  
云海相望定渺然，已惊别梦不成圆。  
他年胜处烦推毂，此道沧洲好待看。  

史尧弼　贺杨绵州除武陵守  
越王楼前佳气浮，涪翁江上恩波流。  
几年结佩作邦相，万物气吐人歌讴。  
白鹤池边嗟来暮，武陵溪畔桃花路。  
忽传芝检九天来，会拥朱旛两轮去。  
辕攀蹬截无留停，痒爬垢栉待苏酲。  
仙人延贮一笑喜，探丸付授真长生。  
老大自合朝家用，未许三刀频入梦。  
鹤发行趋鸳鹭班，更作吾州九鼎重。  

史尧弼　胡氏旧游临行赠别二章  
孤枕怀归夜夜倾，闭关犹作旅人行。  
绝知半路能游客，难忍终年欲别情。  
雪里梅花逢的皪，风前木叶任纵横。  
一鞭明日三岩路，可是泠然马足轻。  

史尧弼　胡氏旧游临行赠别二章  
妙契还从盖始倾，无言与共四时行。  
可堪岁晚仓皇别，多谢诗来缱绻情。  
最喜伊家三树秀，故应我辈一经横。  
人间定价如金玉，入眼那能较重轻。  

史尧弼　湖上  
浪洶涛翻忽渺漫，须臾风定见平宽。  
此间有句无人得，赤手长蛇试捕看。  

史尧弼　湖上  
当年敌骑敢穷妖，只恃重湖洶怒潮。  
谁谓山川堪设险，向来还作盗之招。  

史尧弼　虎川  
暴虎须袒裼，冯河必褰裳。  
想公川上叹，谁与共行藏。  

史尧弼　黄雀饷程右史二子  
梦逐梦溪流水回，靖州几日赋归来。  
风流却喜诸郎胜，邂逅相从把一杯。  

史尧弼　黄雀饷程右史二子  
闻道赐环消息近，旋看一叶泝江来。  
黄腴风味殷勤去，遥望沅湘属贺杯。  

史尧弼　黄雀饷师浑甫家仲安  
人事如何只好乖，即今怀抱乡谁开。  
短檠阅罢三千牍，遥夜相望把一杯。  

史尧弼　黄雀饷师浑甫家仲安  
深秋风露豆苗肥，一粒才贪触祸机。  
万里头颅无处觅，刺天那复见群飞。  

史尧弼　黄雀饷隐者文素翁其人有天文历数之学  
珍重文夫子，山林日月长。  
谭天邹衍口，痛饮伯伦乡。  
宴坐看飞动，相呼死稻粱。  
黄腴风味好，聊足荐君觞。  

史尧弼　寄上苏邛州兼呈八座  
稽首仇池翁，归住小有天。  
葛公尚远孙，岣嵝丹山传。  
道骨亦有种，而今见婵嫣。  
大小茅山君，霞襜两联翩。  
弟兄对谭道，舌本风雷旋。  
嗟哉空山子，妄意身飞聁。  
忍饥啮草木，阅岁烹汞铅。  
岂知至妙门，端在玄中玄。  
知公夙领此，妙契遗蹄筌。  
神凝物无疵，合侍虚皇前。  
我亦山泽舑，会了区中缘。  
灭没望仙鞚，愿言执风鞭。  
相将丹丘上，一笑三千年。  

史尧弼　甲子春过浙和周去华韵五绝  
迟回独立湘江头，湘江无情空自流。  
拟呼妃子弄云瑟，一泻胸中千斛愁。  

史尧弼　甲子春过浙和周去华韵五绝  
贪看衡麓数峰山，那觉江风猎猎寒。  
吹乱衣巾都不记，橘洲沙上几遗冠。  

史尧弼　甲子春过浙和周去华韵五绝  
谁家花柳暗门边，投憩同维药玉船。  
醉卧黄鹂新弄舌，一声唤起小窗眠。  

史尧弼　甲子春过浙和周去华韵五绝  
满眼残红正乱飞，端如棹入武林时。  
此身也是鹪鹩样，乞与桃林借一枝。  

史尧弼　甲子春过浙和周去华韵五绝  
双峰翠扫半天馀，遥想岷峨霁雪初。  
足踏东南今已遍，却思归卧旧时庐。  

史尧弼　将至江州中流见庾楼慨然有感作庾楼行  
江州江城赤如赭，江吞孤城去如泻，  
忽然华楹出城角，庾公之楼高照野。  
云空翚飞粲丹雘，树杪鳞差排碧瓦。  
行人转盼居人夸，云道风流有存者。  
庾公当年志恢拓，神姿从来本夷雅。  
偶驱百万撄虎狼，反旆南归惟匹马。  
如何倚栏向北顾，坐俯惊湍弄杯斝。  
岂知宗国风灯似，膏尽烟空欲煨炧。  
朼来抚事一悲慨，泪落清波为谁洒。  
细思兴辇总人为，有昊何能擅坯冶。  

史尧弼　静心堂  
曲士怀轩裳，铢寸较得失。  
纷纭战宠辱，矛盾相撞抶。  
大方惟达人，天游寄虚室。  
卷舒傥由己，出处要无必。  
时来作砭针，一起当疗疾。  
时去收龙蛇，夭矫自超逸。  
隐见了无碍，妙迹那可诘。  
我公天人姿，宿有补天术。  
心缘静见理，心静与天一。  
当年风雨会，黄道宾出日。  
乾坤方疮痍，涂炭入忧恤。  
神锋指幽燕，酋领将斧鑕。  
世数有长消，忽忽谢簪绂。  
归来卧林薮，道自无伸屈。  
庆堂示馀彦，亲洒银笔述。  
聊遗郢人斤，千载斫妙质。  
定应山水观，中与胸趣匹。  
仰看衡云飞，云静山崪嵂。  
俯盼湘流水，舟楫空荡潏。  
可怜天东北，狼烟暗郁律。  
神州见苍莽，悲风为萧瑟。  
再拜愿有期，经纶勿韬郁。  
天心酌民言，讼再调鼎实。  
风霆驱八荒，游戏须一出。  

史尧弼　句  
四岁尚少房玄龄，七步未饶曹子建。  

史尧弼　离临安道中有作  
拂袖归与喜欲奔，回瞻不觉鼻含辛。  
有情犹作迟迟去，何事空馀咄咄频。  
颍水旧来堪洗耳，西风当日苦多尘。  
人间触处皆宜隐，不必桃源始问津。  

史尧弼　离临安舟中有怀山薮朱文之子聊作五绝以寄  
杨柳垂垂小港流，杨花无算远空游。  
离情自是纷如絮，不是伊能惹客愁。  

史尧弼　离临安舟中有怀山薮朱文之子聊作五绝以寄  
无赖南风怒客船，梦魂惊撼不成眠。  
何当月白虚窗夜，仍复论文更说禅。  

史尧弼　离临安舟中有怀山薮朱文之子聊作五绝以寄  
仙舟轻漾首仍西，我独南征未得归。  
相望两鸥空浩荡，何如双鸟共鸣飞。  

史尧弼　离临安舟中有怀山薮朱文之子聊作五绝以寄  
吴楚风光美甚都，好雕肝肾细扪摹。  
还家若问东西事，为举新诗当画图。  

史尧弼　离临安舟中有怀山薮朱文之子聊作五绝以寄  
亲庭遥望属坤隅，恁子还家与说吾。  
为道江南足鱼蟹，乡来不复似舑儒。  

史尧弼　李文山读书堂  
堂上中圣贤，心醉百不理。  
堂下笑糟粕，未知其趣尔。  

史尧弼　连州守王大宝元龟建双溪阁於放生池上为作诗以效颂祝  
二流西北来，东迤方茫洋。  
斗岸苍石裂，突兀森堑防。  
邦伯此经始，华榱压崇冈。  
下俯古泓碧，上粲新高堂。  
恭惟绕枢辰，朱旛照沧浪。  
银刀决网散，摇漾涵恩光。  
冠剑拥呼舞，穉耋纷欢康。  
欠亦歌且谣，请祝天无疆。  
缅思长淮北，忽焉惄中肠。  
馀黎尚网罟，割烹燎其汤。  
戢戢生理微，岂足膏铦鋩。  
吁嗟中道呼，西江谁为扬。  
湟流去泇泇，伫立东南望。  
安能挽溟渤，一洗濡沫场。  
八荒共灵沼，四海为濠梁。  
帝力尔何知，江湖永相忘。  
陛下千万寿，乐恺未渠央。  

史尧弼　留题丹经卷后  
武陵郡西桃花源，水眛山厔蛮区连。  
秦人避秦久寓此，种桃千树春风前。  
落红满地溪路断，鱼郎舍舟得洞天。  
瑞光浮动见宫室，桑竹交映膏腴田。  
苍崖老木含太古，民物朴野天理全。  
男耕女织无租庸，鸡鸣犬吠通陌阡。  
东家西家走相问，客来何许今何年。  
历将时事为具言，二世不守嬴氏颠。  
人心归汉沛公起，四百馀载瞒窃焉。  
迄今已复为晋有，尚何惧死长城边。  
岂知世态多废兴，闻之抚髀皆喟然。  
辞归未许留数日，陈列俎豆如宾筵。  
生逢乐土自可乐，山林朝市非相悬。  
明朝棹开落尘境，恍如梦破陵谷迁。  
渊明一记故实在，世俗竟作神仙传。  
裹粮问道不复往，大笑子骥真无缘。  
我今置酒嶂峰巅，醉袖起舞凌风烟。  
大还有诀谁所传，始自广成授黄髯。  
髯龙上征老聃出，谷神立说洪其源。  
阴符黄庭龙虎经，伯阳契易诚多端。  
况复后学如牛毛，支分派别徒纷然。  
先天一气谁真知，来如阳德升九渊。  
疾雷破山坤轴裂，政要主者定力坚。  
前弦之后后弦前，药物不可锱铢偏。  
黑白相寻秘融结，髣髴有象形质圆。  
周天运火循屯蒙，非同坡老烧凡铅。  
无中生子夺造化，脱骨洗髓乘云輟。  
鞭笞鸾凤隘八极，铜驼一笑三千年。  
胡为知此不自炼，先儒尝戒偷生安。  
人身生死犹昼夜，以道顺守全此天。  
何须行怪出世法，屏弃骨肉潜荒山。  
君臣父子与夫妇，兄弟朋友纲常间。  
圣人设教若大路，反趋旁径迷榛菅。  
方壶员峤渺何许，徒令世俗滋欺瞒。  
房公便合扫尘壁，大书我诗为订顽。  

史尧弼　南岳高台长老道光尝为灵源清侍者邂逅一见颇能谈其行戒走笔为赋两  
长记涪翁旧有言，太平清老世无贤。  
而今一见高台面，遗烈真能赖得传。  

史尧弼　南岳高台长老道光尝为灵源清侍者邂逅一见颇能谈其行戒走笔为赋两  
晓上高峰破晓烟，室中老子衲中贤。  
对谈移日无人付，乞与清风万壑传。  

史尧弼　柔桑陌  
姑待二年采，聊为卒岁谋。  
可怜齐鲁俗，乃欲比封侯。  

史尧弼　三老亭  
可怜商山乐，黄绮不同归。  
闻公有二老，晚节自离奇。  

史尧弼　山斋  
祷公一邱壑，何似东山起。  
可怜丹青手，置之岩石里。  

史尧弼　师伯浑至青神约访而潜归以诗相别因戏之  
开门脱兔岂非痴，空费追亡急作诗。  
雪月会知思戴老，枣瓜方欲问安期。  
梦魂莫逐人千里，遥夜还同月一规。  
此去相过吾得计，定应掎角待伊尼。  

史尧弼　试何企笔偶书  
北窗酣卧日轮高，梦寐平生五柳陶。  
睡起羲皇千古意，挽回却向一秋毫。  

史尧弼　试何企笔偶书  
绾蛇萦蚓应无用，拘虎囚螭傥有馀。  
付与刘侯堪把笔，尊师不解世间书。  

史尧弼　试何企笔偶书  
不用濡毫滴砚乾，更随曹植作波澜。  
碧窗点易真吾事，洞府归来玉露溥。  

史尧弼　送胡庭美解成都筦库赴凤州学宫  
署鼓冬冬大府辟，敛板争趋后先入。  
归来坐曹吏接肘，簿领埋头课铢粒。  
学宫柳摇昼日长，清风卷舒编简香。  
纷纷燕雀稻粱急，往听鹡鷟鸣岐阳。  

史尧弼　送谯允蹈解青神赴永康学官二首  
簿领尘埃地，淹回岁月阑。  
　　山应有素，去路肯留难。  
吏隐宁官冷，心清则体胖。  
不嫌时拄笏，三十六峰寒。  

史尧弼　送谯允蹈解青神赴永康学官二首  
亦有澹台者，时升蝉父堂。  
匆匆能几见，忽忽两相忘。  
明日舞雩地，薰风编简香。  
策勋归圣域，此道久微茫。  

史尧弼　送青神丞刘平仲解官三绝  
多奇赵北燕南地，还喜超然出冀方。  
气习敦庞今复见，馀风千载有陶唐。  

史尧弼　送青神丞刘平仲解官三绝  
笑谭裁割发硎馀，岂是丞能不负余。  
并舍过从无一事，坐看虢虢水循除。  

史尧弼　送青神丞刘平仲解官三绝  
祖烈班班汗简编，乡来人物觉尤贤。  
辕攀耆老空遗恨，不受渠侬一大钱。  

史尧弼　送青神宰樊允南解官次杜应求韵  
折腰真漫尔，掉鞅忽班如。  
心委身来去，人怀政卷舒。  
宦游三釜计，臭味一编书。  
此道傥同趣，何曾有别欤。  

史尧弼　送青神宰樊允南解官次杜应求韵  
簿领侵寻地，淹留寄此乡。  
相逢谭笑共，不觉岁年长。  
物色重阳近，秋高万象藏。  
赋归三径里，篱菊有馀香。  

史尧弼　送青神宰樊允南解官次杜应求韵  
从昔安平易，无心问疾迟。  
才知中自守，不逐世多岐。  
赫赫宁期誉，悠悠去有思。  
丰碑人口是，看取祖行诗。  

史尧弼　送青神宰樊允南解官次杜应求韵  
并辔中岩寺，芳樽一破愁。  
更寒谭衮衮，云晓玉浮浮。  
会有相从乐，还如此地不。  
合离真有数，那敢作人谋。  

史尧弼　送王昭祖国史吏部归丹阳七绝  
尻脽连接召徐严，谁羡平生太史谈。  
汗简杀青推老手，未应留滞只周南。  

史尧弼　送王昭祖国史吏部归丹阳七绝  
知君家住练湖边，家近东南尺五天。  
一棹赋归天有意，练湖归看满湖莲。  

史尧弼　送王昭祖国史吏部归丹阳七绝  
万牛回首重丘山，才大谁令挽不前。  
只好垒胸浇酒遣，未妨洞腹晒书眠。  

史尧弼　送王昭祖国史吏部归丹阳七绝  
秋毫得失肯悲欢，北固山边更一看。  
龙虎四雄那复见，今馀铁镬两团团。  

史尧弼　送王昭祖国史吏部归丹阳七绝  
康庄车马沸骈阗，直欲辕攀挽不旋。  
空使州人行砥道，瞔言相顾却潸然。  

史尧弼　送王昭祖国史吏部归丹阳七绝  
飞下翩然云锦衣，风流未忍此邦违。  
相逢敢觉吾文进，太息空持此道归。  

史尧弼　送王昭祖国史吏部归丹阳七绝  
稚老丁宁劝复回，烟霾秋静九关开。  
定知青琐黄扉去，那得朱旛皂盖来。  

史尧弼　送章孝偁归荆南  
峨岷西南横，盘石含灵光。  
胃蓄不得发，澒沿唆卷藏。  
泄为万夫豪，联翩郁相望。  
缅怀嘉佑初，赫赫都官郎。  
著龟抱先识，虎豹披其章。  
幕府西陲开，挟策驱猷羌。  
喑哑竟莫吐，反被按剑防。  
青天徒昭昭，万里自投荒。  
直气终凛冽，身仆心难僵。  
高平伊周徒，奏疏排未央。  
忠义一朝振，朱鸟吞光芒。  
还知百岁后，生此雏凤凰。  
粲粲五色羽，欲下虞廷翔。  
先民重世德，君子思不忘。  
祝君期无忝，追攀轶飞扬。  
会使坤南隅，气象还苍茫。  

史尧弼　孙叔度挽诗  
简州古遗直，冰雪映当代。  
茫茫几回首，凛凛欲无对。  
居无屋漏愧，动必绳墨内。  
秋风看独立，缥缈一兰佩。  
从先大夫游，持此傥无悔。  
何意寥阒中，值此一门再。  
有马谁千驷，曾无德与载。  
富贵饕一指，回首失肩背。  
夷惠百世师，曹李九泉辈。  
丘原馀恸哭，天地日芜秽。  

史尧弼　孙致平尊人挽诗  
再见书楼氏，风流继六贤。  
素轻千户拟，还宋一经传。  
好学嗟亡矣，伤心为衋然。  
郎君今二妙，早晚慰深泉。  

史尧弼　题大光寺诗  
百转细落修蛇蟠，两间螺髻巉青峦，  
其下碧涧流清寒。天旋路尽不复去，  
环为绝嶂凌空攒。伧佇左右更折旋。  
摄伏犀虎蹲猊狻。忽然覆釜落山趾，  
化出宝宇中平宽。石床曩事知有无，  
猖狂欲往心渺漫。空忆盛时元壮观，  
鸣钟击鼓侵云端。天魔秎魄不敢干，  
那知劫灾须臾间。凄凉瓦砾荒丛菅，  
但存四壁空青山。兴亡一去宁复还，  
独遣道者身苦难。我喟而作坐长叹，  
乞为白云千负闲。  

史尧弼　题墨花  
元功初剪刻，妙处极玄玄。  
醉墨谁家笔，于今合自然。  

史尧弼　题南岳方广后洞五百罗汉所居二绝  
岳势扶舆峻莫攀，岂知深处锁幽闲。  
千岩万壑争回互，别有乾坤藏此间。  

史尧弼　题南岳方广后洞五百罗汉所居二绝  
山自周回溪自流，沉沉万籁不胜幽。  
此间有句谁堪话，五百真人今在不。  

史尧弼　题南岳祝融峰  
祝融峰上蹑云根，咫尺苍霄欲手扪。  
闻道东山曾小鲁，洞庭今已一毛吞。  

史尧弼　题无热轩  
饮水不救渴，利害成火攻。  
那知在人世，长夏有清风。  

史尧弼　同冯蓬州当可游中岩分韵得林字  
羲和转日毂，北陆鞭穷阴。  
天地不自持，年老去如髒。  
卉木浩萎垂，江山动萧森。  
变化故不干，乐哉此幽寻。  
蓬州老摩诘，玉齿锵璯琳。  
相携亦忘言，一笑孤云岑。  
至人鹫峰来，分坐兹岩深。  
摄衣请从之，宛如在中林。  
聊欲荐清供，无物致所歆。  
端有白月轮，炯然碧潭心。  
赏会讵偶然，夙昔谅合簪。  
别去莫惨恻，渠无去来今。  
当有羲黄人，尝识太古音。  

史尧弼　挽程淳老  
宣和全盛日，经略府潭潭。  
智出人千百，时资策二三。  
福星须尔往，边琐定谁堪。  
几辈能华发，猗欤北斗南。  

史尧弼　挽程淳老  
戒定通前念，苏黄早见期。  
源流知衮衮，金印漫累累。  
白首风尘外，丹砂岁月迟。  
泉台无复恨，乔木有馀悲。  

史尧弼　挽故眉守张廷琛  
伊人湖海士，夙昔想风流。  
决策元戎幕，宣威塞北秋。  
分辽空往恨，保蜀尚前筹。  
落寞三刀梦，真成取次休。  

史尧弼　挽故眉守张廷琛  
碣石峥嵘岁，何如扣帝阍。  
狼烟今昼晦，鲸海正波翻。  
遗恨公流涕，当时独抗言。  
荒阡新宰木，谁酹曲江魂。  

史尧弼　挽故眉守张廷琛  
公典吾州日，人怀不忍欺。  
辕攀那复得，巷哭竟成悲。  
外祖松楸在，空山草木萎。  
魂游傥来否，尚作凯风思。  

史尧弼　挽湔江令何公  
家山岷山第一流，世收科级万人头。  
同时看接才华盛，大梦真成顷刻休。  
尚忆依莲王俭逸，空传治县次公优。  
茫茫蝼蚁王侯尽，六六峰前汗漫游。  

史尧弼　挽李提刑久善  
绝知嗣法一枝香，作意开堂嗣雪堂。  
早悟锥沙传笔画，旋收珠玉入诗囊。  
卷藏人閟龙蛇字，炳蔚家馀虎豹章。  
衣钵两郎公不恨，班班文物未凄凉。  

史尧弼　挽李提刑久善  
大江南畔按澄初，兵弄潢池悉就俘。  
坐使奔鲸无脱网，当时悬鼓不鸣桴。  
后来盗起螺川震，却恨公归蜀道趋。  
但使国侨长在郑，定知卖剑化萑蒲。  

史尧弼　挽李提刑久善  
曩持玉节问痌瘝，邂逅南昌一解颜。  
亲见疮痍摩手拊，夜深父子短檠间。  
行装约束有琴鹤，道力较量无素蛮。  
自合明光将剑履，如何零落遂丘山。  

史尧弼　挽李提刑久善  
梦寐平生杖屦从，惯看高论吐长虹。  
滕王阁畔樽罍共，房琯湖中啸咏同。  
忍乡西州悲谢傅，空期斗酒酹桥公。  
缄诗髣髴招英爽，泪湿西风未有穷。  

史尧弼　挽刘中远侍郎  
神主多艰日，归安九庙中。  
忌才终引去，退卧敢论功。  
未省真忘世，尝疑数悟空。  
欲谘黄发老，几杖合扶公。  

史尧弼　挽刘中远侍郎  
精神曾感会，帝念老臣馀。  
内阁升严直，褒章赐命书。  
同时那得有，回首却成虚。  
露电从渠过，吾游自物初。  

史尧弼　挽刘中远侍郎  
泇泇绿水边，丈室一萧然。  
顾陆留青箬，宗雷老白莲。  
研朱看点易，摇麈听谈玄。  
忽忽风流尽，长怀晋宋前。  

史尧弼　挽刘中远侍郎  
故国馀乔木，萧条今作哀。  
舂容思曩昔，怀抱复谁开。  
浩劫真难诘，微言不重陪。  
未忘吾里在，华表一归来。  

史尧弼　挽宋邑宰  
充宇蝇头字，寒更豹体膏。  
当时书雁塔，晚岁试牛刀。  
便作泉台去，难酬雪案劳。  
凤雏家学在，飞翥看秋高。  

史尧弼　挽彦承知监  
蚤年独出弃繻关，肯作辕驹老故山。  
澒洞烟尘尝解难，从容矢石敢投艰。  
尚馀长短苏张术，不值风云楚汉间。  
还想湖湘对床酌，泪滂原草不胜斑。  

史尧弼　挽邑令王公  
君家家学有传衣，事业如何只漫违。  
九万鹏程终莫上，一双岛舄叹频飞。  
空传是处棠阴布，倏作朝来薤露稀。  
楚些莫愁招不得，山头骑鹤看来归。  

史尧弼　挽虞齐年运使  
曩把司农节，蠲民百万资。  
公今随夜旦，谁与疗疮痍。  
贮羡时包匦，搥人吏剥肌。  
九原难再作，堕泪阅丰碑。  

史尧弼　挽虞齐年运使  
吁嗟先晚季，寂寞慨前修。  
斗仰公无几，云披我末由。  
扁舟方楚越，华屋已山丘。  
耆旧衰阳尽，归来涕欲流。  

史尧弼　戏中书岩宝印师方丈  
宁堕眉毛出为人，舌端雷电不无神。  
如今有口却挂壁，草木岩中元自春。  

史尧弼　戏中书岩宝印师方丈  
放形漫浪蜀山西，只是人间一阐提。  
不拟将心觅安处，闲来洗脚玉泉溪。  

史尧弼　杨夫人挽诗  
奉嫔归盛族，观奠及遗芳。  
藻已空南涧，萱应茂北堂。  
人间空堕骥，地下复鸣凰。  
惨惨闻吹棘，纷纷想断肠。  

史尧弼　谒周侍郎  
大江之南英灵窟，瑰奇万古输不竭。  
往年鼓柁穷壮观，见公更觉人超越。  
当时持橐趋明光，径度蓬山跨奉常。  
汉仪周典一朝重，斧藻皇度看翱翔。  
只今自合补衮阙，元有胸中丝五色。  
如何一麾渺江海，扶摇未嫌六月息。  
此邦齐鲁伯仲间，乡来文物馀班班。  
天遣儒宗作邦伯，风流正始应追还。  
老稚何知但呼舞，平易近民吾父母。  
梱愊无华两京似，宴坐黄堂物安堵。  
小人不识衡气机，况知道学穷精微。  
羲文孔圣演三画，后来百代谁传衣。  
图书不见出河洛，禹箕九畴那复作。  
一时覆瓿笑迂阔，子云太玄亦寂寞。  
振起此学非公谁，心匠妙处玑衡齐。  
定知数术本天授，无乃太一燃青藜。  
早玄遗编当不朽，还许侯芭伟变否。  
旧来尝辱河南幸，从今肯在诸生后。  

史尧弼　乙丑中秋与山僧数辈自虎邱灵岩泛太湖登洞庭东山曰翠峰望湖中群山  
太湖三万六千顷，如今试吞无一毛。  
目力未应论近远，泰山之本只秋毫。  

史尧弼　乙丑中秋与山僧数辈自虎邱灵岩泛太湖登洞庭东山曰翠峰望湖中群山  
七十二山湖面横，横斜出没乱青冥。  
只疑亦有钧天奏，惊起鱼龙舞洞庭。  

史尧弼　乙丑中秋与山僧数辈自虎邱灵岩泛太湖登洞庭东山曰翠峰望湖中群山  
群山相望有无间，髣髴三生常往还。  
不用张帆越清泚，化身先自遍西山。  

史尧弼　乙丑中秋与山僧数辈自虎邱灵岩泛太湖登洞庭东山曰翠峰望湖中群山  
孤峰直上散青眸，山峙西东浸碧流。  
弱水人言三万里，是间我已到瀛洲。  

史尧弼　乙丑中秋与山僧数辈自虎邱灵岩泛太湖登洞庭东山曰翠峰望湖中群山  
海门湖上东畔开，海东飞仙呼不来。  
乘桴便欲径浮去，无人从我复空回。  

史尧弼　游洛阳宝盖寺赠长老道琼  
一念落人境，世路分崩奔。  
车轮战黄埃，荏苒还自昏。  
安知摩尼珠，岂处浊水浑。  
今我虽纠缠，犹有故我存。  
云山时独往，一笑清心魂。  
旧闻宝盖峰，气压群山尊。  
拂衣事幽讨，烟杉转山根。  
道人素所懽，踊跃欣候门。  
清眸夹明镜，眈眈老彪蹲。  
招邀语密室，欢颊生春温。  
往往到极则，寂历双忘言。  
从今尘境空，冰销了无痕。  
但觉江汉流，浩荡旋其源。  
至道墨相喻，不许诸方论。  

史尧弼　寓斋  
庄生十九言，妙处如筏喻。  
我欲问公居，公心无所住。  

史尧弼　再别谯宰  
相逢恨不早，相别苦相逼。  
相对若无言，相望恐相忆。  
夙期夫君深，寤寐先已识。  
岁晚飞双凫，此地见颜色。  
为我作眼青，窈窕间心臆。  
谁言淡如水，有味宁忘得。  
尘里讵可堪，高才未宜抑。  
平生赵魏优，教育傥其职。  
菁菁在中沚，行矣要封植。  
扶摇那知程，聊尔六月息。  

史尧弼　枣  
后皇有嘉树，剡棘森自防。  
安得上摘实，贡之白玉堂。  

史尧弼　赠别  
江湖闻远役，风雨弄扁舟。  
邂逅逢吾子，周旋写我忧。  
云瞻三峡晦，波动五湖秋。  
恨别休惊鸟，相忘已两鸥。  

史尧弼　赠别  
天地有佳处，岷峨横翠微。  
茅庐介山趾，岚色入书帏。  
共社公应可，论心我亦稀。  
他年能似约，江汉会思归。  

史尧弼　赠友人  
悼往不知篱菊芳，岂知篱外游人忙。  
寒暄节物覆手异，依然大树堪彷徨。  
羡君真比道州政，间饮醇酒南山阳。  
遥想文殊造摩诘，玄妙深谈舌广长。  
中道相呼互濡沫，相忘各适遮无伤。  
要知风鬟太华女，夫岂秋思悲空房。  
智拙方疏汉阴圃，才多端谢鼂生囊。  
青天自不憎白眼，好在宗之快举觞。  

史尧弼　张府君挽诗  
频年来往郑公乡，邂逅论文膝上郎。  
已讶树风增感叹，忽闻薤露送凄凉。  

史尧弼　张府君挽诗  
见说亲颜昼日嬉，夜窗膏火对书诗。  
功名底事身终误，孝友平生政已施。  

史尧弼　张府君挽诗  
诚孝从来此物根，只今谁与践斯言。  
夫君泉下傥无憾，大字壁间犹有痕。  

史尧弼　张府君挽诗  
惊起龙蛇忽梦归，一朝脱屣万缘非。  
遥知月露寒松滴，不是波涛木叶飞。  

史尧弼　张府君挽诗  
气象重归金马地，更看埋玉乱松楠。  
他年父老还能说，道上书生为指南。  

史尧弼　重题湖上  
林端落照尽，湖上远风清。  
水榭芝兰室，仙舟鱼鸟情。  
人琴何寂寞，烟月足平生。  
一泛钓璜处，再吟锵玉声。  

史尧弼　舟过黄州上赤壁因怀东坡偶题  
赤壁今朝过，苍梧几日期。  
天旋疑水远，风怒恐樯危。  
断岸馀千丈，英雄只一时。  
多情雪堂老，月白夜探奇。  

史尧弼　竹斋  
樗栎虽不才，亦各言其长。  
愧此万丈夫，寐卧无何乡。  

史尧弼　醉石  
有时醉浊清，随意眠小大。  
何须酒池中，始了一生课。  

史尧弼　醉卧至夜半半醒中若有所愧者闻空庭石渠流水虢虢清亮不觉心体顿舒  
吾生少懽娱，遇酒增慨慷。  
殷床惟一眠，万虑几消亡。  
半夜还有觉，惕然喟中肠。  
世故何足道，诚恐此志荒。  
人生苦为乐，我岂醒而狂。  
孰为见在心，勿正能勿忘。  
涓涓石渠溜，起予者卜商。  
泠然落枕寒，解渴不待尝。  
坐令肝肺间，一一流天浆。  
须臾四体喻，发肤了无痒。  
梦觉与醉醒，忽落俱亡羊。  
流水去不舍，此心湛如常。  
恍疑奏箫韶，仪凤碧云翔。  
眷此听愈淡，杳谁见其乡。  
乃知天宇中，一气同苍凉。  
平明视渠水，非笙亦非簧。  
矢诗以自歌，浊清付沧浪。  

史瑜　兴庆池禊宴  
池馆春光欲禁烟，芳辰修禊集群贤。  
茂林深处森冠剑，清籁呜时当管弦。  
召伯甘棠分陕地，羊公风景岘山前。  
诗成莫讶天机俊，潜握人间造化权。  

史蕴　国清寺  
十里松关路，门开对洞天。  
山神曾献地，海众此安禅。  
钟磬开岩谷，楼台跨石泉。  
高峰智者塔，长与赤城连。  

史憊之　秋夜闻蛩和壁间韵  
霜气添秋肃，蛩声入夜清。  
为谁衣未织，向我语偏明。  
庭外三更月，床头万里情。  
凄然如有诉，愁思动人生。  

史正志　黄陵题咏三首  
玉驭苍梧去不还，泪痕洒竹尚斑斑。  
空传朱瑟流幽怨，谩许明珠解佩还。  

史正志　黄陵题咏三首  
庙塑湘妃少女容，谁知百岁奉重瞳。  
从今好事诗骚客，庄肃录存念虑中。  

史正志　黄陵题咏三首  
直方谁似退之贤，过庙当时祷亦虔。  
徼福乞灵旋有助，倾蠹十万出私钱。  

史正志　新亭二首  
龙盘虎踞阻江流，割据由来起仲谋。  
从此但夸佳丽地，不知西北有神州。  

史正志　新亭二首  
忽枉王人六辔驰，新亭有酒便同持。  
坐中不作南冠叹，江左夷吾是素期。  

史铸　艾菊  
一入陶篱如楚俗，重阳重午两关情。  
惜哉删后诗三百，菊奈无名艾有名。  

史铸　白菊  
玉攒碎叶尘难染。露湿香心粉自匀。  
一夜小园开似雪，清香自是药中珍。  

史铸　白菊三首  
我怜贞白重寒芳，小径低丛淡薄妆。  
谢女黄昏吟作雪，天然别是一般香。  

史铸　白菊三首  
幽芳天与不寻常，逆鼻浑疑雪亦香。  
把酒可能追靖节，素英一色混瑶觞。  

史铸　白菊三首  
琼葩灿彩绕篱东，不怯清霜更耐风。  
淡泞精神无欲艳，独高流品蕙兰中。  

史铸　残菊  
天地方收肃杀功，菊权倾倒不成丛。  
碎金狼藉不堪摘，图得人知色是空。  

史铸　残菊  
节去蜂愁蝶不知，冷香消尽晚风吹。  
碎金狼藉不堪摘。空作主人惆怅诗。  

史铸　侧金盏  
圆模罗列占东篱，西帝赐来宫样奇。  
疑是花神清酌罢，尽教放处不妨歌。  

史铸　缠枝白  
西风顿拆晚秋葩，色映霜华与月华。  
不特翠枝柔猗傩，更饶绿叶密交加。  

史铸　春菊  
莫论园蔬口目卑，花开不减菊幽奇。  
灿然金色仍堪采，春老恰如秋老时。  

史铸　大菊  
菊名何大为谁开，子结秋丛是药材。  
若用催生功不小，请尝便可见婴孩。  

史铸　大笑菊  
玉颜已破晚秋葩，不费千金亦可夸。  
幽径主人偏爱惜，且赢耳畔弗喧哗。  

史铸　大笑菊  
晚节敷华性异溃，黄冠白羽道家壮。  
料应识破荣枯事，独对秋风笑一场。  

史铸　大笑菊  
桃笑春风菊笑秋，冶容正色不相侔。  
寒梅一笑如堪索，这笑方为是匹俦。  

史铸　灯菊  
上林佳果久流声，秋径香苞特假名。  
正赖蟹肥新酒熟，幽人来赏两含怀  

史铸　滴滴金  
未见秋来花便开，人言因露作根莇。  
千团万点枝头坠，尽化黄金出土来。  

史铸　对菊怀古  
靖节先生菊满园，其名独有九华存。  
东篱若许尘踪到，佳品须当尽讨论。  

史铸　粉团菊  
月姊容颜别一家，天真何必御铅华。  
秋来残腻方抛弃，幻作篱边馥馥花。  

史铸　甘菊  
南阳佳种传来久，济用须知味若饴。  
苗可代茶香自别，花堪入药效尤奇。  

史铸　观音菊  
霞幢森列引薰风，高出疏篱紫满丛。  
翠叶织织如细柳，直宜插向净瓶中。  

史铸　孩儿菊  
地母提来风露径，笑风泣露并堪怜。  
品微元乏香肌骨，滥预秋英得浪传。  

史铸　寒菊  
不畏霜风质自殊，不招蜂蝶艳何孤。  
梅花松竹如相见，便合添为四友呼。  

史铸　红薇菊  
天厌花黄色改殷，东篱景物似东山。  
逗遛春蕊为秋蕊，荆棘了无藏叶间。  

史铸　淮南菊  
割脂簇蜡密成团，杰出东篱最奈寒。  
加紫翻宜霜后看，料应惯见属刘安。  

史铸　黄白菊  
二色秋英并一根，金宜为友玉为昆。  
相依笑向西风里，皓色须还中色尊。  

史铸　黄白菊  
金英铄乐擅秋芳，中有孤丛色夺霜。  
手把数枝重叠嗅，两般颜色一般香。  

史铸　黄菊二十首  
黄花漠漠弄秋晖，竚产阶前香在衣。  
正色逢人何太晚，衰翁相对惜芬菲。  

史铸　黄菊二十首  
白露黄花自绕篱，幽香深谢好风吹。  
陶公没后无知己，岁岁花开知为谁。  

史铸　黄菊二十首  
绕篱黄菊自开花，开日仍逢小雨斜。  
自得金行真正色，肯参红紫斩纷华。  

史铸　黄菊二十首  
金英寂寞为谁开，底许清香鼻观来。  
篱下先生时得醉，余风千载出尘埃。  

史铸　黄菊二十首  
满园佳菊郁金黄，寿质清癯独傲霜。  
且喜年年花作主，依然相伴向秋光。  

史铸　黄菊二十首  
五行正气产黄花，不在诗家即酒家。  
诗笔酒杯俱有味，亦同元亮旧生涯。  

史铸　黄菊二十首  
满地黄花得意秋，移来庭槛助清幽。  
自级禀性天生异，不与繁华混一流。  

史铸　黄菊二十首  
篱边黄菊为谁开，转忆陶潜归去来。  
插了满头仍渍酒，且谋约洽玉山颓。  

史铸　黄菊二十首  
倚风黄菊绕疏篱，自有清香处处知。  
今日王孙好收采，浊醪霜蟹正堪持。  

史铸　黄菊二十首  
金蕊繁开晓更清，薄霜浓露倍多情。  
归田谁是渊明兴，独绕东篱万事轻。  

史铸　黄菊二十首  
丛菊疏疏著短篱，重阳前后始盈枝。  
托根占得中央色，不比凡花儿女姿。  

史铸　黄菊二十首  
自有渊明方有菊，因人千古得嘉名。  
一年好处君须记，翠叶金华刮眼明。  

史铸　黄菊二十首  
东篱黄菊为谁香，不学群葩附艳阳。  
直待素秋霜色里，自甘深处作孤芳。  

史铸　黄菊二十首  
香雾霏霏欲噀人，黄花又是一番新。  
陶家旧已开三径，直到如今迹未陈。  

史铸　黄菊二十首  
满眼黄花慰素贫，年年结侣采花频。  
要收节物归觞咏，只许闲人作主人。  

史铸　黄菊二十首  
菊花天气近新霜，节近花须满意黄。  
陶令篱边常留宿，朝来满把得幽香。  

史铸　黄菊二十首  
东篱九日富黄花，节物惊心祗自嗟。  
尽日馨香留我醉，银瓶索酒不须赊。  

史铸　黄菊二十首  
斜照明明射竹篱，黄花能与岁寒期。  
人疑五柳先生宅，消得携觞与赋诗。  

史铸　黄菊二十首  
黄花弄色近重阳，风拆霜苞细细香。  
似与幽人为醉地，随晴随雨一传觞。  

史铸　黄菊二十首  
可意黄花是处开，芝兰风味合相陪。  
应须学取陶彭泽，左把花枝右把杯。  

史铸　黄菊九首  
百卉千花了不存，独开黄菊伴金樽。  
欲知却老延龄药，谁信幽香是返魂。  

史铸　黄菊九首  
菊是去年依旧黄，风从花里过一香。  
杯中要作茱萸伴，更令诗人入醉乡。  

史铸　黄菊九首  
白酒新熟山中归，黄花漠漠弄秋晖。  
东篱彩菊隐君子，醉觉人间万事非。  

史铸　黄菊九首  
羽葆层层间彩金，醉来不厌绕丛吟。  
满头且应良辰插，不插满头辜此心。  

史铸　黄菊九首  
篱外黄花菊对谁，应知彭泽久思归。  
有花堪折直须折，新酒初笋蟹正肥。  

史铸　黄菊九首  
无限黄花簇短篱，幽香深谢好风吹。  
劝君终日酩酊醉，莫待无花空折枝。  

史铸　黄菊九首  
花里风神菊擅名，绿枝黄蕊有高情。  
诗人不悔衣沾露，步入芳丛却自轻。  

史铸　黄菊九首  
寺无风雨近重阳，折取萧萧满把黄。  
酒面浮英爱芬馥，银觥须引十分强。  

史铸　黄菊九首  
不与群芳竞，宜乎殿颢商。  
露从今夜白，菊是去年黄。  
九日陶公酒，一生青女霜。  
有同高士操，得尔慰凄凉。  

史铸　佳友  
气清色正品尤高，好事幽人善与交。  
开径何须望三益，相陪雅尚在香苞。  

史铸　金连菊  
迥出娇红媚一川，风刀细镂耀篱边。  
不妨捧向孩儿手，留取清香在佛前。  

史铸　金铃菊  
化工写出烂盈枝，颗颗光明耀竹篱。  
赏玩佳人应笑道，待教击向雪狮儿。  

史铸　金钱菊  
阴阳铸出绕篱边，露洗风磨色灿然。  
未解济贫行世上，且图买笑向樽前。  

史铸　金钱菊  
天女将图买断秋，筭来白帝价难酬。  
金钱满合翻嫌富，撒向幽丛竟不收。  

史铸　金丝菊  
染人徒染金丝色，侍女谩歌金缕衣。  
争似黄花得天巧，织成纹绺不须机。  

史铸　金盏银台  
黄白天成酒器新，晓承清露味何醇。  
恰如欲劝陶公饮，西皞应须作主人。  

史铸　九华菊  
功成凡鼎花堪比，花到重阳色正鲜。  
靖节集中名甚著，羡他惯服制颓年。  

史铸　九华菊  
流芳千古傲霜英，剪玉丝金照眼明。  
若论驻颜功不涉，仙丹端可与齐名。  

史铸　九日黄  
露丛花发例皆迟，异品敷金不诡随。  
应节及时真可爱，登高且把泛瑶卮。  

史铸　九日黄  
应时寒蕊拆秋含，晃耀良金色可参。  
似遇道人殷七七，故开佳切日三三。  

史铸　菊花  
独芳三径属秋深，清致贞姿快赏心。  
解道卓为霜下杰，平生靖节最知音。  

史铸　菊花十二首  
无艳无妖别有香，知心谁解赏孤芳。  
渊明酩酊知何处，安得斯人共一觞。  

史铸　菊花十二首  
霜里鲜鲜照眼明，人言此解制颓龄。  
怜香擘破花心臭，酌尽斋中竹叶缸。  

史铸　菊花十二首  
一夜清霜殒物华，寒芳开晚独堪嘉。  
折来嗅了依前嗅，不是寻常儿女花。  

史铸　菊花十二首  
篱菊含风暗度香，栽多不为待重阳。  
愈风明目须真物，梦寐宜人入枕囊。  

史铸　菊花十二首  
露丛芬馥敌兰芽，清赏终存好事家。  
莫遗儿童容易折，此花开后更无花。  

史铸　菊花十二首  
露裛幽花泠自香，药中功效不寻常。  
祛风偏重山泉啧，胡广随缘却寿长。  

史铸　菊花十二首  
清香裛露对高斋，端仗兹花慰老怀。  
欲折一枝来侑酒，登高能赋属吾侪。  

史铸　菊花十二首  
八月九月天气凉，绕栏种菊一齐芳。  
好风应会幽人意，时去时来管送香。  

史铸　菊花十二首  
不真盛时随从卉，幽姿高韵独萧然。  
别开小径连松路，常爱陶潜远世缘。  

史铸　菊花十二首  
篱菊开时寒有信，幽香还酿客怀清。  
折归忍负金蕉叶，欲伴骚人赋落英。  

史铸　菊花十二首  
菊花有意浮杯酒，秋老霜浓满槛开。  
多谢主人相管领，尽收清致助吟才。  

史铸　菊花十二首  
一夜新霜著瓦轻，照窗寒菊近人清。  
胜收芳蕊浮卮酒，白发年年不负盟。  

史铸　菊花五首  
不受阳和一点恩，不嫌青女到孤根。  
年年岁岁花相似，谁为陶潜买酒樽。  

史铸　菊花五首  
粲粲秋香雨露葩，天教晚发赛诸花。  
轻烟细雨重阳节，且尽芳樽恋物华。  

史铸　菊花五首  
渐觉西风换物华，秋丛绕舍似陶家。  
世人若觅长生药，百草枯时始见花。  

史铸　菊花五首  
代谢相因寒事催，绕篱疏菊又花开，  
霜晴日淡虚庭里，多少清香透入来。  

史铸　菊花五首  
不是餐英泥楚骚，重阳菊蕊泛香醪。  
寻常不醉此时醉，陶令抛官意独高。  

史铸　荔枝菊  
莫论枝上粟团黄，且喜篱边珍颗香。  
若使唐家妃子见，料应误摘醉中尝。  

史铸　轮盘菊  
秋深篱下拆霜英，圆质风吹扬不停。  
天巧固非烦扁斩，日新又岂待汤铭。  

史铸　馒头菊  
离火供炊饼饼圆，幽人饱玩向篱边。  
采来还问堪餐杏，应使痴儿口堕涎。  

史铸　密友菊  
寒英雅称伴吾徒，色正香清态有余。  
日涉中园长与会，何忧因数反成疏。  

史铸　末利菊  
来从西域馨香异，翻作东篱品自新。  
悟此肯为微利役，殷勤来赏属幽人。  

史铸　牡丹菊  
本是秋香九黄，假为国色百花王。  
待残拟把酥煎啖，莫采芳英泛酒觞。  

史铸　木香菊  
秋花也与药名同，素彩鲜明晓径中。  
多少清芬通鼻观，何殊满架拆东风。  

史铸　徘徊菊  
花神著意驻秋光，不许寒葩陡顿芳。  
敷彩盘桓如有待，幽人把玩不须忙。  

史铸　球子菊  
团坘秋卉出篱东，惹露凌霜衮衮中。  
疑是花神抛未过，更教辗转向西风。  

史铸　胜金黄  
篱下秋深花正敷，煌煌金彩照吾庐。  
维扬贡品虽称贵，颜色看来反不如。  

史铸　十样菊  
霜蕊多般同一本，天教成数殿秋荣。  
从他蛱蝶偷香惯，偷遍无过一便清。  

史铸　石菊  
花美虽堪写团扇，艳妖未必入东篱。  
纪名何取它山物，偏问园官总不知。  

史铸　石菊  
干弱叶织花特奇，艳浓九夏到秋进。  
枝头结实元为乐，争奈越中人罕知。  

史铸　寿客  
东篱冷落旧家乡，性耐风霜气味长。  
几度人来重九宴，主人传得引年方。  

史铸　寿客  
东篱寂寞旧家乡，头白大生须又黄。  
岁岁相陪重九宴，主人传得引年方。  

史铸　塔子菊  
金彩煌煌般若花，高蟠层级巧堪夸。  
更添佛顶周遭种，成此良缘胜聚沙。  

史铸　桃花菊  
仙源分派到篱东，灼灼农华缀露丛。  
崔护诗章陶令酒，两家混作一家风。  

史铸　酴釄菊  
春架秋篱景一同，想因分种自蚕丛。  
但将酩酊酬佳切，不管花居酒品中。  

史铸　晚菊  
青蕊重阳不堪摘，重阳已过菊方开。  
不将时节较早晚，且折霜蕤浸玉醅。  

史铸　晚菊  
节过霜风衮衮来，菊花寂寞晚仍开。  
谁云好晚保用好，为我殷勤送一杯。  

史铸　绣菊  
寒葩缕缕结缃红，不待织针见巧工。  
秋老从他宫线减，彩文翻喜入花丛。  

史铸　绣线菊  
天成素缕结秋深，巧刺由来不犯针。  
篱下工夫可绚烂，条条绾缀紫花心。  

史铸　燕脂菊  
天汝染花情若狂，鲜妍直欲媚秋光。  
忍将陶径黄金色，也学秦宫朱脸妆。  

史铸　野菊  
一簇疏篱有野花，不应青女妒容华。  
繁英自剪无人插。只有黄蜂趁蜂两衙。  

史铸　野菊  
塞郊露蕊疏仍小，瘦地霜枝细且长。  
境僻人稀谁与采，马蹄赢得践余香。  

史铸　野菊二首  
熠熠溪边野菊黄，风前花气触人香。  
可怜此地无车马，扫地为渠持一觞。  

史铸　野菊二首  
野花无主为谁芳，酒熟渔家擘蟹黄。  
遇酒逢花须一笑，故留秋意作重阳。  

史铸　银盘菊  
秋英疑是白金裁，承露如从仙掌来。  
翻笑汉皇铜制古，斩新一样也奇哉。  

史铸　又密卣菊  
化工也学割蜂房，秋卉妆成春蕊黄。  
芬馥犹疑盛柜宗。  

史铸　玉瓯菊  
化工施巧在秋葩，琢就圆模莹可嘉。  
著底香心真蜡色，似留赏客欲分茶。  

史铸　御爱黄  
贵品传来自禁中，色鲜如柘恍迷蜂。  
作歌亦见钟情重，承眷应曾遇德宗。  

史铸　御袍黄  
秋晚司花逞巧工，解将柘色染幽丛。  
待看开向丹墀畔，宛与君王服饰同。  

史铸　月下白  
素质鲜明绝点尘，冰轮高照转精神。  
丛丛皓彩如罗绮，个样诚堪示染人。  

史铸　种菊  
春初种菊助盘蔬，益气轻身载旧图。  
终藉九秋扶正色，芳时偷得醉工夫。  

史铸　种菊  
幽怀远慕陶彭泽，一亩荒园试为钥。  
自种黄花添野景，几多光彩照庭除。  

史铸　茱萸菊  
品出陶家花品外，名存吴地药名中。  
若将泛人重阳酒，不用分香摘两丛。  

史铸　紫菊  
秋野间花是绣铺，佳名得自北人呼。  
若教尼父当时见，应恶纷纷色乱朱。  

史宗恺　和周丞丈游洞霄韵  
苕溪之源流洞天，中有福地寿可延。  
山盘九锁到空谷，石间隐蹟知其仙。  
悬崖险阻不易到，来者悚观须有缘。  
道边兽石卧狮虎，庭下镜沼流潺湲。  
东游大涤阻天柱，西至石室飞寒泉。  
云房石磴络苔藓，疑是霞玉留花钿。  
嵌空上下不可数，晓猿夜鹤惊人眠。  
西林诗伯□仙裔，落笔妙句今青钱。  
历穷巇巑事幽讨，不畏蔓草矜蛇蜒。  
皈来诗篇壮青谷，好句屹崛参天全。  
何当□约素秋晚，与公共醉洪崖巅。  

史宗恺　游洞霄和坡仙韵  
水非凡浊石非顽，水石萦回九锁间。  
游客步随清浪起，道人身似白云闲。  
仙岩泉滴琼音碎，古木风轻宝盖翻。  
共酌翠蛟亭上酒，翠光相与映红颜。  

士人某　题廨壁  
霜拂金鞍玉坠腰，邻鸡催唤紫宸朝。  
争如林下饱清梦，残月半窗松影摇。  

士人妻　寄鞋袜  
细袜宫鞋巧样新，殷勤寄语读书人。  
好将稳步青云上，莫向平康漫惹尘。  

侍其备　经湘东  
迢迢萍水向西流，地接长沙一片秋。  
不逐征鸿过湘浦，行程应记到南州。  

适宜　登洪庆观  
行到蓬莱第一宫，却惭仙路印尘踪。  
界开形势崑崙水，送过烟岚黛嵋峰。  
经夏定知非暑气，乘时犹逮看秋容。  
不才佳景难为赋，空立斜阳倚瘦筇。  

释安民　偈二首  
众卖华兮独卖松，青青颜色不如红。  
算来终不与时合，归去来兮翠霭中。  

释安民　偈二首  
三面狸奴手捉月，两头白牯脚拏烟。  
戴冠碧兔立庭柏，脱壳乌龟飞上天。  

释安永　黄檗  
生缘不在北门村，行脚何曾参百丈。  
梦裹思归黄檗山，无端平地堆青嶂。  

释安永　偈颂十二首  
经年不跨云门路，逐浪随波恁麽去。  
而今老大复痴憨，归来且作村庵主。  
跨瞎驴，挝毒鼓，  
百战场中偃文武。从教临济拨动烟尘，  
沩仰互为队伍，列伍位枪旗，  
布三玄戈弩。不消咳嗽一声，  
直下一时败露。  

释安永　偈颂十二首  
虎头带角人难措，石火电光休密布。  
中兴天子展神锋，万象之中看独露。  

释安永　偈颂十二首  
海门鼓浪拍天飞，妙喜家风孰与知。  
今山风云重借便，分明向上为全提。  
文彩未彰，消息已露。  
动地惊天，不容回互。  
云汉昭回星斗垂，谁敢抬头正眼觑。  

释安永　偈颂十二首  
枯木生花劫外春，馨香逼界古今闻。  
忽然树倒归何处，猿叫千山月满船。  

释安永　偈颂十二首  
世出世间称第一，谁敢当头正眼观。  
今日风云欣庆会，九重深处现龙颜。  

释安永　偈颂十二首  
甚生标格，与麽奇特。  
甚生标格，如是富贵。  
未离兜率降王宫，天上人间无比类。  
万国来朝仰圣明，南山又见添苍翠。  

释安永　偈颂十二首  
解语非干舌，能言不在声。  
非声非舌用，还家罢同程。  

释安永　偈颂十二首  
擘开沧海取龙吞，五逆闻雷不许闻。  
翻笑波心遗剑客，区区空记刻舟痕。  

释安永　偈颂十二首  
茫茫人看中秋月，徒向阎浮记时节。  
不智明月向人圆，已是眼中重著屑。  
瞎了眼，降却屑，  
昨夜三更转向西，惊起苍龙拗角折。  

释安永　偈颂十二首  
春深不放白牛閒，依旧随群入乱山。  
拽杷牵犁偿宿债，尾巴再露与人看。  

释安永　偈颂十二首  
国师不跨石门句，舌头未举先分付。  
那堪觌面涉思惟，冲天鹞子新罗去。  

释安永　偈颂十二首  
少处减些多处添，白云官路贩私盐。  
一条性命俱抛下，不怕当初王令严。  

释安永　六祖  
黄梅半夜错分付，才得星儿便乱做。  
一庾岭头屙一堆，后代儿孙遭点污。  

释安永　颂古三十一首  
道泰时清才子贵，家肥国富小儿娇。  
不因紫陌花开早，争见黄莺下柳条。  

释安永　颂古三十一首  
不因一事，不长一智。  
不曾杀生，了无忌讳。  
传言送语当风流，拈得口兮失却鼻。  

释安永　颂古三十一首  
鱼行水浊，鸟飞毛落。  
大士横身，不受斧凿。  

释安永　颂古三十一首  
白日青天、开眼放尿。黄面瞿昙，  
一场漏逗。  

释安永　颂古三十一首  
觌面当机掣电飞，当机觌面谁能用。  
一剑分身定死生，君王万古声名重。  

释安永　颂古三十一首  
丧尽家财，无本可据。  
赤手杀人，弥天罪过。  

释安永　颂古三十一首  
石火光中验正邪，等閒拈却眼中沙。  
自从不曾少盐酱，敢保渠侬未到家。  

释安永　颂古三十一首  
世路风波不见君，愁肠暗写共谁论。  
迅雷才震清飚起，白日一天星半分。  

释安永　颂古三十一首  
一刀两段绝譫讹，天下禅和不奈何。  
头戴草鞋重漏泄，知恩者少负恩多。  

释安永　颂古三十一首  
不放溪东西，随分纳些儿。  
冷暖只自知，分明说向谁。  

释安永　颂古三十一首  
妙转之机掣电飞，目前生杀尽交驰。  
明珠自有明珠价，休向篱边弹雀儿。  

释安永　颂古三十一首  
臭口未开经万劫，丝毫才犯铁轮随。  
雨散云收明月夜，反动江波说向谁。  

释安永　颂古三十一首  
掣开金殿锁，撞碎玉楼钟。  
贪程未归客，徒自觅行踪。  

释安永　颂古三十一首  
三度扣关转不开，赤手迢迢空往来。  
忽然业镜百杂碎，始觉从前满面灰。  

释安永　颂古三十一首  
红炉起浪拍天飞，疾焰过风孰敢窥。  
任是三头并六臂，到此休夸第一机。  

释安永　颂古三十一首  
见成底事没商量，剔起眉毛未厮当。  
日暮碧天鸿雁断，海门斜去两三行。  

释安永　颂古三十一首  
快人一言，快马一鞭。  
停囚长智，十万八千。  

释安永　颂古三十一首  
乞儿拾得锡，暗地空宝惜。  
撞著明眼人，一文也不直。  

释安永　颂古三十一首  
见兔放鹰，因鸦打正。  
脚未跨门，直须猛省。  

释安永　颂古三十一首  
三人证龟唤作鳖，哑子得梦向谁说。  
电光影裹浪驱驰，踏破澄潭一轮月。  

释安永　颂古三十一首  
一出一入，半合半开。  
羸鹤翘寒木，狂猿啸古台。  
要知奇特事，当甚破草鞋。  

释安永　颂古三十一首  
入草亲寻草裹人，重重有路掌中平。  
不遇大商空突晓，日高犹听打三更。  

释安永　颂古三十一首  
问处分明答处亲，纵横有路惯反身。  
相如夺得连城璧，秦主安然致太平。  

释安永　颂古三十一首  
南北山相对，东西有路分。  
不经场阵裹，争见李将军。  

释安永　颂古三十一首  
这僧掩耳偷铃，云山将错就错。  
若是碧眼胡儿，别有反身一著。  

释安永　颂古三十一首  
独向沧溟截众流，等閒舞棹掷金钩。  
白云不露烟波阔，横笛一声天地秋。  

释安永　颂古三十一首  
前箭犹轻后箭深，无限平人被陆沉。  
个裹豁开天地眼，吹毛拈起任横行。  

释安永　颂古三十一首  
掀翻海岳求知已，雪刃横身立太平。  
野老不知尧舜力，冬冬打鼓祭江神。  

释安永　颂古三十一首  
电光影裹，缁素区分。  
纤毫不犯，总教灭门。  

释安永　颂古三十一首  
九曲那容眨眼看，操舟谁解别波澜。  
文殊曾展回天手，直得朝宗万派乾。  

释安永　颂古三十一首  
击碎髑髅，敲出骨节。  
明眼人前，自彰丑拙。  

释安永　漳屿庵造水苋  
路绕悬崖万仞头，担泉带月几时休。  
个中拨转通天窍，人自安閒水自流。  

释白幻　登竺云山  
独上千峰与万峰，晴岚淡写海江容。  
偶从动问山居事，笑拍岩前一树松。  

释宝觉　偈  
一即一，二即二，嗅著直是无香气。  
识得山僧榔栗条，莫向南山寻鳖鼻。  

释宝黴　题逆旅壁  
满院秋光浓欲滴，老僧倚仗青松侧。  
只怪高声问不应，瞋余踏破苍苔色。  

释宝昙　百舌  
声声何处学，得得为春来。  
花底犹亲切，人怜巧剪裁。  
不容身稳密，且为月徘徊。  
赖有黄鹂伴，殷勤唤得回。  

释宝昙　别杨道夫二首  
当道纷豺虎，逢人说象龙。  
一时馀砥柱。何处见霜钟。  
诸子方嗤点，吾行未缺供。  
大方同一笑，鹏鷃}各舂容。  

释宝昙　别杨道夫二首  
小上鱼舟去，悬忧雁足疏。  
我方锄剩语，公亦喜成书。  
絮帽风惊折，绨袍意有馀。  
孤云日边路，时与问何如。  

释宝昙　病卧岳林有怀诸公  
庭树无风夜泬寥，毗耶室里霍票姚。  
自知示病非天授，不必观身已意消。  
梦里忽逢三语掾，江头又报五更潮。  
归来莫讶人痴绝，误了诸公楚些招。  

释宝昙　病眼有作  
短短秋檐合近书，经旬看碧却成朱。  
半生始识空花面，咫尺还应拄杖扶。  
泪睫陨珠缘底事，金篦刮腊未全疏。  
自怜老去元非病，赢得工夫到物初。  

释宝昙　病馀用前韵呈魏公  
蓬莱仙人双鬓霜，有蔬一豆酒一觞。  
长歌劝客声激昂，车如流水门如航。  
几生道德为腥香，今年入谢朝明光。  
归心有如三宿桑，抱琴一笑江中央。  
曰余此琴吾翕张，越山入手修眉苍。  
不容散花来后堂，毗耶室空唯一床。  
谁家金钗十二行，春风环佩鸣璯琅。  
斯须吐握曾未遑，自谓山稳舟深藏。  
不知有力来昏黄，如人裹饭不得尝。  
吾宁万籁同敷扬，四时花雨仍纷滂，  
山高水深未易量。可人啼鸟声绕梁，  
六窗濯濯如秋阳。天人境界谁适当，  
我自袜线无他长。唯馀习气不可忘，  
有时睥睨如无傍。炉薰茗碗供平章，  
一机直欲舂其吭。战酣意定心泰康，  
依旧尔界还吾疆。  

释宝昙　病寓灵芝寺夜闻讲律有作  
钟鼓考击殷夜床，我方咽药不下吭。  
苦思一语缓吾缚，重遭缚急如缚羊。  
平生两眼大如镜，白首读律无精光。  
商君入秦祸始大，文武之道几灭亡。  
文人废经宁废律，何者百谷无稻粱。  
春风二月锦官寺，梦绕十年新学场。  
莲房密室仅千讲，传疏狼籍酬朱黄。  
如恒山蛇救首尾，弗学饥鼠吟空墙。  
我生不愿文字习，亦不愿学屠龙方。  
半窗睡美君勿聒，自有云月供平章。  

释宝昙　泊分水  
橹声伊轧诉东风，楚语吴歌落枕中。  
夜半潮头随月上，客帆和梦各西东。  

释宝昙　泊通明堰  
一夜江风故不平，道边草木亦成声。  
岂无老子知津意，尚有秦人逐客情。  
荒县已传三鼓下，并船犹见一灯明。  
此生已悟身如寄，始送鸿归又燕迎。  

释宝昙　曹娥庙  
我初不作婆娑梦，子亦能知波险无。  
风卷潮来壮魂在，行人酾酒湿庭梧。  

释宝昙　茶香  
绕瓯翻雪不须疑，到齿馀香亦解肥。  
鼻观舌根留不得，夜深还与梦魂飞。  

释宝昙　尝拉寿居仁访青山性老是日小舟抗断港进退不能几至兴尽薄莫叩关少  
只知春在浴凫行，杯水才堪一芥航。  
拊髀最宜歌歡乃，倚舷唯听梦悠飏。  
已愁落日低千嶂，歨见清风閟一堂。  
抵掌剧谈吾浪语，君如网目有条纲。  

释宝昙　成都信藏主求送行  
又得南方一信归，君臣父子却饶伊。  
五年乳窦峰前路，曾把虚空碎一槌。  

释宝昙　成都信藏主求送行  
岁晚何人为指南，手中扇子是同参。  
云门未见乾峰日，与子如今恰一般。  

释宝昙　呈胡舍人二首  
东观何如双树家，丝絧归践故园沙。  
静知水镜中人物，香识炉烟上鬓华。  
尽有春风飞燕子，岂无诗兴到梅花。  
自怜老子归来晚，不得追随八月槎。  

释宝昙　呈胡舍人二首  
官闲无事只深禅，斋戒何曾废客烟。  
总是老夫贪佛日，未妨天眼识公年。  
江湖满意藏诗笥，鸥鸟无心傍客船。  
参井黄昏云雾里，光明犹有一灯传。  

释宝昙　出郭闻百舌  
故园何事最关春，百舌枝头狎众禽。  
料得万花浑不睡，听渠说尽落星心。  

释宝昙　春寒  
别院东风料峭寒，春衫已试脱应难。  
黄昏却傍灯归去，缓约花期几日看。  

释宝昙　春日怀湖上  
前日山茶冰雪中，东风得意试为容。  
桃花笑日面皮破，柳叶抹烟眉晕重。  
帘幕风前斜入燕，色香丛里闹团蜂。  
湖山一梦残灯火，西子当年熊正浓。  

释宝昙　辞世颂  
平生洒洒落落，末后哆哆啝啝。  
殷勤觅一把火，莫教辜负澄波。  

释宝昙　次平元衡菖蒲  
只许春水细有声，不容灯焰恼黄昏。  
是为白石清泉伴，乞与蒲团便垛根。  

释宝昙　次平元衡菖蒲  
细如毛发绿毵毵，寂寞无人共岁寒。  
万壑千岩风雨面，却宜六月坐中看。  

释宝昙　次史魏公见招  
几年全主又全宾，万里归来托此身。  
放出渠侬一头地，始知云月有闲人。  

释宝昙　次杨绵州韵二首  
夜潮明日浙东西，故国征鸿各自归。  
白璧一双唯我在，行年六十似公希。  
人生自是专城贵，道眼何曾与世违。  
剩种春风付桃李，等闲人共惜芳菲。  

释宝昙　次杨绵州韵二首  
我自吴头楚尾来，射工一见故相猜。  
文书已作牛腰束，阊阖仍须燕尾开。  
江近危楼才咫尺，眼悬落日殆千回。  
名成莫讶归来早，要学峨嵋翠作堆。  

释宝昙　次韵李太博书羽扇亭二首  
不许屏间著妓围，却容半坐对斜晖。  
官馀战马浑无用，雨扼边云故一挥。  
诗入邛崃应更险，身如杜宇肯忘归。  
殷勤沥酒苍波外，罢点驼酥斫蟹肥。  

释宝昙　次韵李太博书羽扇亭二首  
艰难当不减腰围，过尽瞿塘几夕晖。  
万里江山劳疾置，一番书札枉亲挥。  
尘埃好却西风扇，行李仍从北道归。  
底处最关天下事，秋来马不齕民肥。  

释宝昙　次韵施伯才除夕  
年来白发为谁新，恰受愁边五日春。  
官烛吹花方作梦，东风卷地已无人。  
今年有酒公须醉，明日无襦子莫嗔。  
香案已催朝玉帝，何如剪纸奏钱神。  

释宝昙　次韵孙季和知县游西湖  
何人熨冰纨，弄趁春昼晴。  
东风有底急，不容縠纹平。  
堤回柳阴直，鸥鹭时合并。  
无端棹讴发，惊飞度微明。  
山固以画胜，湖应以诗鸣。  
云烟小润色，草木同欣荣。  
忆昔二妙俱，中有五字城。  
打门看修竹，拄杖时一横。  
鳞差几飞观，幽花亦多情。  
老眼眩金碧，何年费经营。  
应怜处士家，鹤亦太瘦生。  
临风一长啸，荒田绝人耕。  
全宋讴　　释宝昙　答吴知府仲登见招三绝  
一夜溪西唤客船，黎明十里走平川。  
尘泥未办湖山脚，更要长斋古佛前。  

释宝昙　答吴知府仲登见招三绝  
渡水穿云已借书，蝇头一日五千馀。  
东家居士应怜我，白首那堪又徙居。  

释宝昙　答吴知府仲登见招三绝  
未暇云山圣处行，兹游已复慰平生。  
故林猿狖吾知识，木落霜枯也不争。  

释宝昙　答张以道  
阿兄书到梁，尽岁室悬磬。  
公无苦诗穷，我固待天定。  
扶持共竹语，寂寞扫花迳。  
须公说江湖，小雨狎鸥瞑。  

释宝昙　答张以道  
莳橘数百本，卜居东南岗。  
足书又足食，千里鱼相忘。  
功名丈夫事，步武青云乡。  
绿发早归来，钓丝理沧浪。  

释宝昙　丹丘春夜感怀  
雨歇花梢月正明，一川浑是杜鹃声。  
此身漂泊知何处，蝶与庄周梦不成。  

释宝昙　丹丘道中  
绿绕沟塍水正肥，谁家深树有黄鹂。  
只知夜雨扶犁日，岂识春风便面时。  
白发归来须早计，黄金散尽未全痴。  
孤云又得无心力，故园它山总不疑。  

释宝昙　弹琴  
一鼓薰风至自南，再行新月堕瑶簪。  
高山流水人犹在，笛弄梅花莫再三。  

释宝昙　悼明教嵩禅师  
旋缚阴崖屋，去裹北山饭。  
饥寒十万读，甚盛若禁脔。  
南越古象犀，明月万金产。  
逢人不易售，一见待天眼。  
我马几覆车，公乃独力挽。  
襄羊万夫上，直往势不返。  
白首不愿馀，光明自优远。  
晚生既浪出，壁间识怒面。  
未能续公书，聊尔执役贱。  
更须酌岩泉，只字日三晏。  

释宝昙　登石头城  
春潮不到石城脚，十丈楼船浅沙阁。  
楚天衮入秦淮流，白日黄尘亦冥漠。  
胡儿走马沙上归，青兕豪猪载毡橐。  
旌旗不动弓矢闲，百金砗磲作璎珞。  
龙盘虎踞天地静，稽首清明可终托。  
当时被发饮此水，铁骑如山照秋郭。  
鸟惊兽骇人莫知，天欲以血洗伊洛。  
三山砥砺水濯磨，万夫相望在雕鹗。  
东风两鬓今萧萧，何当以此叩寥廓。  

释宝昙　渡钱塘二首  
潮生西浦未全平，顷刻潮回岸有声。  
落日人从官渡去，西风谁识此时情。  
不如吴越中流尽，赢得江山老眼明。  
试问古今沙上路，几回相送复相迎。  

释宝昙　渡钱塘二首  
身是行人意未平，江头已断午潮声。  
旋收去国无边泪，聊写临风有限情。  
家住青山何处是，眼穿白鸟去边明。  
去年今日凄凉意，犹记梅花一笑迎。  

释宝昙　访孤山林和靖梅坞陈迹  
西湖湖水清可{左奭右斗}，孤山山人瘦有馀。  
梅花五更清夜梦，周易一卷前身书。  
经年竹户与僧语，僧房绕湖三百区。  
客来放鹤未忍去，更为修竹聊须臾。  
衡山道士古须发，苦语不似公肤腴。  
芙蓉为裳月为佩，荷芰结屋游龙车。  
朝驰八纮莫四极，上挈太古中唐虞。  
子房自是赤松后，渊明初无彭泽趋。  
平生自谓公不死，意不一见成空虚。  
买舟今夕定不寐，直恐长啸来清都。  

释宝昙　奉川道中四绝  
千峰万峰云意动，十里五里溪声喧。  
人在昏沉黑甜里，屋山乌鹊两无言。  

释宝昙　奉川道中四绝  
弹指声中见弥勒，鼓琴安用识昭文。  
青山步障五百里，犹有赠行南北云。  

释宝昙　奉川道中四绝  
夜宿樟林海边寺，海风吹梦五更寒。  
此身不似天涯近，枉作并州老泪看。  

释宝昙　奉川道中四绝  
摘星黄汉在何许，浅水平山容易过。  
未必山灵惯看客，勒回俗驾奈渠何。  

释宝昙　府学二生求诗  
翠柏阴中古泮林，诸生丛里两南金。  
君今肯山渊骞右，我亦情知籍湜心。  
有一茎齑斯可饱，无三万轴若为禁。  
明朝我亦东南去，莫雨江湖尽处寻。  

释宝昙　赋杨知县道夫四知堂  
万家即吾庐，一室诚吾身。  
空明古肺腑，壁立真天人。  
心语驷奔轶，风行牛斗嗔。  
吾今亦忘我，何者为一尘。  
起看屋角悬，聊当座右箴。  
我初衣坏絮，疾驱荆棘林。  
针孔与线蹊，老眼亲补纫。  
而今著襦裦，左书而右琴。  
吾儿亦温饱，鞭箠亡呻吟。  
唯馀故时习，诗病山水淫。  
会当更祓除，两楠共森森。  

释宝昙　古城兰若有竹数百道人筑墙而疏逖之十有九居于外或以净香名之取少  
岂无四海老兄弟，恐堕春风年少名。  
晴檐甫见天目面，夜雨共传笙筑声。  
淋漓素壁江国在，参错拂衣花鸟惊。  
汝亦群龙护持一，此中七字有坚城。  

释宝昙　古梅  
却尽铅华固自奇，更怜鬓发傲霜姿。  
百年可敬春风面，四老仍扶汉惠时。  
顾影不知身妩媚，嗅香全觉我支离。  
殷勤为注铜瓶水，青子累累定著枝。  

释宝昙　观潮行  
八月十八钱塘时，潮头搅海雷怒飞。  
更遭风日薄於纸，海山数点青依依。  
烂银斜侵云鬓脚，生绡直下鲛人机。  
玉龙宛转一千丈，卧噀残雪吹人衣。  
天关击鼓地轴折，想见水府惊颠難。  
红幡绿盖弄潮者，出没散乱同凫鹥。  
操舟之子夸第一，倏忽东涌还沉西。  
万人揶揄等儿戏，我说性命发汤鸡。  
似闻潮生到影蠡，伹辊暗浪中黄泥。  
不知珠宫贝阙何世乃居此，亦有霓旌素节日夜朝京师。  
又疑春秋战罢两蜗角，冻血不洗锋差差。  
至今官渡卖牌者，莫雨不管吴侬悲。  

释宝昙　过曹娥江  
钱塘雪浪与天平，小入曹娥亦有声。  
沧海一时忠孝泪，夕阳无尽古今情。  
春秋祭血神如在，一夜行舟挽到明。  
不是西风白云客，祠乌争解赋将迎。  

释宝昙　寒食  
梨花吹雪渡清明，天亦那知倦客情。  
一院春寒无看处，黄鹂欲诉不成声。  

释宝昙　和陈进道教授后堂濒水小阁扁曰浮家  
市声中断属河清，鸥鹭无情亦有情。  
不与狂澜同泛泛，故留明月作生生。  
一樽宁共彭宣醉，尽室肯容西子行。  
不是主人风味薄，门前弱水即蓬瀛。  

释宝昙　和广慧吊楮  
惭愧先生有古风，岁寒庭户不言功。  
叶间朱实仍风味，老去清阴转郁葱。  
收拾雨声归杵臼，放教秋意擅梧桐。  
年来负尔人无数，异世同心只两翁。  

释宝昙　和红梅  
此花不是施朱手，醉里何妨取次开。  
地近恐遭繁杏污，月明先遣暗香来。  
为君绕树须千匝，老我逢春复几回。  
诗到扬州定清绝，向来安得比传杯。  

释宝昙　和胡仲方摄县喜雨三首  
雨入黄梅故弄晴，群龙须我一投诚。  
此无尽藏君为主，大贝明珠我得倾。  

释宝昙　和胡仲方摄县喜雨三首  
群农已作触藩羊，人语车声日夜忙。  
肤寸出云从北海，十分好句属南昌。  

释宝昙　和胡仲方摄县喜雨三首  
罢琴听我一言田，民物如苗吏草然。  
中有丰年无限意，何须矫首问云天。  

释宝昙　和吉祥孜老二诗  
白头身老大江南，已约孤云共一庵。  
有道故人今隔海，不应龙卧在深潭。  
编茅固作痴儿计，闭户全胜俗客谈。  
剩种木奴千百本，不忧土锉冷松龛。  

释宝昙　和吉祥孜老二诗  
茅屋三间自有馀，置身不合在蓬壶。  
谁知三尺子童子，解唱一声于蒵于。  
割肉向来闻鹭股，合尖今始见浮图。  
传灯事毕归来好，一岁风波几日无。  

释宝昙　和简斋墨梅二首  
为怜玉色照前除，一室无因舍静姝。  
寄语客卿烦想像，万花困苦乞为奴。  

释宝昙　和简斋墨梅二首  
风物凋零欲尽年，此花黑瘦固应然。  
暗香疏影浑无赖，为我中分亦可怜。  

释宝昙　和李磐庵雨中见寄  
茅檐何意作秋声，未放东风入紫荆。  
短褐不眠成永夜，寒更数尽到诸兄。  
早知廉蔺今犹在，自许夔龙意甚明。  
世路崎岖吾已了，一奁风篆为谁平。  

释宝昙　和李中甫知录采兰  
翳翳林莽，孰艺其兰。  
东风人群，俯仰棘间。  
薜荔既艾，辛夷未繁。  
寂寥前修。嘘唏孔颜。  
藕尔芳芷，医余国膻。  
我怀斯人，碧梧紫檀。  
荏苒岁月，纷兮白颠。  
十步闻芗，五步不悭。  
佩帏幽幽，骐骥在闲。  
未春叩户，苜蓿满盘。  

释宝昙　和潘经略广州峡山五首  
是身犹孤云，梦入岩下寺。  
天如护苍江，山故插厚地。  
一舟巫峡来，八月新雨霁。  
烟鬟十二外，野花或垂髻。  

释宝昙　和潘经略广州峡山五首  
云山最佳处，猿鸟无缺供。  
人影堕清镜，花气来晴峰。  
苔藓上佛壁，兔丝蔓寒松。  
何年发天閟，当在浩劫中。  

释宝昙　和潘经略广州峡山五首  
月林爱山日，竹杖青鞋俱。  
而今碧油合，见山当绪馀。  
瘴疠霜雪后，桃李春风徒。  
吾方友造物，虐焰空焚如。  

释宝昙　和潘经略广州峡山五首  
发白面黧黝，平生舞鱼龙。  
落月照屋除，彷佛见此翁。  
白日几黄壤，世方定雌雄。  
斯文在九牧，吾道非天穷。  

释宝昙　和潘经略广州峡山五首  
自公湘中去，雁断致书寡。  
今年从默斋，五字闻大雅。  
青灯话畴昔，白首问茅价。  
十里五里间，水竹肯轻舍。  

释宝昙　和蓬莱老之兄卓宣教见遗  
要结灵山未了缘，山中草木亦欣然。  
大江南北经年梦，明月东西一夜圆。  
龙象而今非故我，功名自古付华颠。  
相逢未必真相似，一啸西风万壑传。  

释宝昙　和棋  
意适何曾较疾迟，战酣夜漏继朝晖。  
骊山信有无双手，野老宁知第一机。  
静等鱼龙潜夜壑，迅如鹰隼击秋围。  
春风过尽花无数，我固无因客亦非。  

释宝昙　和山谷赋黄迪墨竹韵  
平生黄太史，翰墨四海知。  
风流过修竹，自弃或若遗。  
岂伊岁寒质，似我槃礴时。  
此君不解语，风雨扶持之。  
夜窗或荡撼，灯火皆疑危。  
龙去恐□□，呻吟欲勤追。  
摩挲古屋壁，想像还依稀。  
怜公读书瘦，爱竹何缘肥。  
饮尽三斗墨，半梢或相宜。  
争如鸱夷子，一舸容西施。  
岁晚意浩荡，江湖相倚毗。  
云幢与烟节，异致仍同归。  
多应黑瘦语，绝倒黄初诗。  
君家百斛力，不解增双眉。  
荣枯各本色，王林亦神驰。  
我欲学挥扫，一年以为期。  
胸中富千亩，二凤当来仪。  
箫韶久不作，此恨常依依。  
会须归故国，夜梦而昼思。  
庭空月欲落，斯文还在兹。  

释宝昙　和史太师蜗室三首  
帐暖窗寒不愿馀，一床翻覆旧时书。  
寸鳞尺渎寻常水，老子而今非故鱼。  

释宝昙　和史太师蜗室三首  
伊雒閒人晚自贤，等将身世付蹄筌。  
春风犹有耆英会，未必饥餐困即眠。  

释宝昙　和史太师蜗室三首  
卧听花敷宝篆灰，坐看野马与尘埃。  
有时笑入棋声去，千骑雷奔挽不回。  

释宝昙　和史魏公燔黄  
东城十月天未霜，小舆初学江滥觞。  
出门千乘波低昂，酒垆厨传公为航。  
潜鱼出听笑语香，月明夜避灯烛光。  
羲和催日升扶桑，击鼓骇骇旗央央。  
天机满湖云锦张，青山十里松髯苍。  
下有种玉人堂堂，公如晨兴拊公床。  
再拜有诏来帝行，温词宝墨俱琳琅。  
此不肖子七不遑，锦标玉轴家袭藏。  
敬薪诚火来燔黄，须臾乐作三献尝。  
山川鬼神如抑扬，其间翁仲涕泗滂，  
圣恩宽大不可量。天子谓公国津梁，  
如泰山云覆其阳。公刀顿首不敢当，  
崑崙源深流且长。公祈宠灵德不忘，  
忠孝乃可环吾傍。周用礼乐须文章，  
世世报国如其吭。寿公千岁汔小康，  
尚可凭轼还侵疆。  

释宝昙　和史魏公荷花  
潇然独出泥滓外，不待好风相濯磨。  
红如咸池浴朝日，莹若璧月沉秋波。  
强将国色斗清绝，辄莫天人谁敢过。  
香阁容我小舟入，不怕鸳鸯惊棹歌。  

释宝昙　和史魏公荔枝韵  
炎州草木诚可怜，荔枝六月生蛮烟。  
瞿聃不出盛明世，星斗一粲黄昏天。  
憧憧翠盖下平地，井井绛帻罗群仙。  
囊封白玉倍晶莹，手挹甘露加清圆。  
槟榔却误染猩血，末利更欲薰龙钱。  
可人风味自不恶，动地身价来何年。  
杨梅卢橘定臣妾，河豚瑶柱微芳鲜。  
故家奕世富青紫，石蜜一味忘中边。  
传闻火山考下下，似隔秋水馀娟娟。  
南人儿时解评品，递补各老去空流涎。  
红尘一骑烦笑粲，黄屋万里惊回旋。  
豺狼不厌林甫肉，海岳空带胡儿膻。  
交州驿置馀毒在，洛阳花事相珠连。  
吾曹岂不识天意，尤物自是生海壖。  
长安道近子午谷，闽粤岁驾东南船。  
色香味变只三日，风马牛奔须数千。  
只今上方亦玉食，不忍束帛疲民编。  
冰盘恰恰荐亲寿，頳汗纳纳愁夫肩。  
秋来衔子定鸿鹄，日莫得饱同乌鸢。  
锦衾何必卷还客，我自与汝心安然。  

释宝昙　和史魏公秋日  
山净晚馀碧，花深秋更红。  
向来歌舞地，道德元冲融。  
委身如蒹葭，不乱鱼鸟丛。  
客至无少长，可人斯与同。  
披衣坐良夜，一啸闻刚风。  
何似饷佗国，频伽满盛空。  
剧谈有类是，吾道何由穷。  
此意诚未解，却须呼二公。  

释宝昙　和史子美知丞月台  
乞得更筹一夜宽，傍檐唯有斗阑干。  
须臾银阙从空下，想象冰轮不自寒。  
迫近天人无浪语，却回歌吹有馀欢。  
只应王谢风流后，合作蓬莱第一看。  

释宝昙　和史子由主簿食瓜  
邻翁种瓜时，翠蔓不忍触。  
提携落吾手，割裂亦甚酷。  
相如方渴时，想见价金玉。  
沉浮及桃李，一世谩貂续。  
注泉挹甘寒，落蒂验香熟。  
精神发良夜，清坐定更仆。  
无使妨盘餐，开端自醽醲。  

释宝昙　和孙季和游东湖韵  
春风如少年，白首仍当归。  
无端故园雨，更不留芳菲。  
啼鸟倦晴昼，绿阴却馀晖。  
行寻修竹寺，僧老青山围。  
儿童惯看客，汛手来开扉。  
白日转双毂，吾心无所依。  
同来二三友，目亦掣电飞。  
凭高下不测，从我其无违。  

释宝昙　和陶彭泽咏二疏  
人生天地间，宾鸿自来去。  
岁晚洲渚空，稻粱适归趣。  
秋风在羽翮，吾宁且高举。  
老倒商山翁，为人作师傅。  
二疏於此时，都人壮归路。  
登车一慷慨，堕甑谁复顾。  
黄金寿故人，不为乡曲誉。  
明朝间其馀，曲蘖最先务。  
径醉无缺供，馀欢话情愫。  
贤愚贵通达，父子无悔悟。  
先人有弊庐，衣食不足虑。  
此道今寂寥，寄声谢朝著。  

释宝昙　和汪仲嘉尚书寄楼攻愧尚书韵  
明日征帆取次飞，何人解识箭锋机。  
回瞻北阙君恩重，莫遣西风酒力微。  
早为汉庭归籲俊，未妨周易去研几。  
适斋老去诗犹健，闻道行歌昼锦归。  

释宝昙　和魏公洗砚  
麝煤鼠尾要镌汝，頮面沃心谁似吾。  
老子胸中十万读，莫年相喣复相濡。  

释宝昙　和雪林访二山  
平生阅世剑一吷，老去卜邻吾二人。  
亦评白云来著宿，未妨青袜去寻春。  
泉鸣石濑听逾好，雨浥岩花笑转新。  
更欲买田招鹤住，问渠谁是自由身。  

释宝昙　和月林清玩墨  
谁识阜陵天上物，亦从潘李乞刀圭。  
半规肯博千金璧，四海仍传一角犀。  
柏叶春齐初养麝，髯松岁晚复然脐。  
直须数子成家日，是我浯溪得再题。  

释宝昙　和张功父寄陆务观郎中  
新诗老去合名家，犹喜春风在鬓华。  
恨彻斯文无雪处，竟将好语向谁夸。  
自知人物随时尽，独倚栏干到日斜。  
问讯故人今健否，东篱明日又黄花。  

释宝昙　和张蒙山韵  
老觉溪深杓柄长，举头三晏目无光。  
试寻西陌东阡去，却得南窗北户凉。  
好鸟关心浑是梦，明珠论斗不胜量。  
束书莫作痴儿事，一瓣先师未了香。  

释宝昙　和张寺簿功父得祠  
碧海鲸鱼快一逢，不为夜雨泣秋虫。  
神交已极天人际，玉立仍馀国士风。  
故垒山川成旧恨，今年桃李着新功。  
却应袖取经纶手，留待君王复沛丰。  

释宝昙　和赵介夫除夜  
北帝潜驱又弭鞭，那堪风物更凋年。  
此身荡潏随流水，造物炮烹及小鲜。  
自喜樽罍同盎盎，谁能幡胜更田田。  
诸君此夕须千首，老子今唯十九篇。  

释宝昙　和赵制干二绝句  
四十五里邻近寺，一十八盘容易山。  
竟日篮舆走风雨，七峰峰外见斑斑。  

释宝昙　和赵制干二绝句  
今年贤弟去贪佛，平日阿兄真爱山。  
肯使道肥诗则瘦，王孙人物未斓斑。  

释宝昙　荷气  
一池芳日上帘钩，荷气蒸人醉不收。  
藕欲作舟花作屋，更和风露管清秋。  

释宝昙　贺李大著  
眉山县前江可怜，昔人饮此俱成仙。  
只今独数苏与李，岂伊亲濯玻璃川。  
功名事业天所靳，况复真宰持其权。  
先公用舍诚有道，不愁轲后真无传。  
道山人物今第一，蒹葭玉树犹依然。  
东南弱水三万里，亦有跨鹤来翩跹。  
至人活国岂无术，丹砂乌喙堪同年。  
众工可笑不解事，颠倒规矩求方圆。  
向来贲育尝贾勇，彼登有力能回天。  
公今已不负世学，盍先鸥鹭高腾鷑。  
窗间借取董狐笔，父子相继书凌烟。  

释宝昙　花瓶  
辘轳声中井花满，亦有口腹如许清。  
百花丛中度朝夕，一点不关流俗情。  

释宝昙　花笑  
爱花无处奈花羞，著个东风好诨休。  
不是笑花花自笑，一春几日得迟留。  

释宝昙　画石菖蒲  
太湖与雁荡，相去二千里。  
六月吾几间，风雨一弹指。  

释宝昙　画石与兰  
石怒不近人，国香尔何有。  
我以道眼观，无心得相守。  

释宝昙　画水仙梅山樊  
生香故触人，异质偶同调。  
唤作黄家花，弟兄一语妙。  

释宝昙　黄待制病中以诗寄之  
故山馀地亦嶙峋，中有掖垣梧十寻。  
自是万金医国少，人皆三事望公深。  
茂陵多病书成帙，季子来归雪满簪。  
试与共观天下士，弥缝一世果何心。  

释宝昙　寄吴知府  
梦中时一到湖山，酷爱山云似我贤。  
尽有新诗题叶满，岂无流水逐人还。  
经年晏坐追摩诘，尽日提携欠小蛮。  
白首著书成过计，何时椽笔为锄删。  

释宝昙　寄张钦夫知严州  
未关西洛无宗旨，自是东家有故常。  
释梵不为宁过计，江湖有道合相忘。  
交君一臂风千里，老我平生梦几场。  
云月烟林真杜口，何如弟子列成行。  

释宝昙　寄张钦夫知严州  
试与专城定著勋，何曾闲冷坐忘君。  
旧来云梦元无际，此段风流独有闻。  
世故自怜生仲达，人谁不念故将军。  
等闲莫露鞭笞手，准拟羝羊或败群。  

释宝昙　寄赵宣教  
却立群峰北望看，断虹飞雨即家山。  
一时别舸惟公在，半世清游比梦閒。  
卜筑未嫌身老大，著书先怯眼斓斑。  
湖西为觅菟裘地，岁晚连墙共往还。  

释宝昙　煎茶  
午鼎松声万壑馀，蒲团曲几未全疏。  
春风肯入姜盐手，不废秋窗一夜书。  

释宝昙　简秋官  
寂寞江郊只病身，故书时得想轮囷。  
无钱未暇招陶令，有意何妨学孔宾。  
龙业披衣犹向佛，虎凶着帽更何人。  
也知造物怜吾老，木槁灰寒得再春。  

释宝昙　简史子由主簿  
晓行云海意苍茫，画入王维鸿雁行。  
烟树屏山分远近，风帆沙鸟认微芒。  
笔端应有鲛人泪，句法仍搜墨客肠。  
日暮归来欣有得，眼空当不数潇湘。  

释宝昙　简史子由主簿  
君归意定气逾平，莫学秋虫泣露声。  
少日斲凋须妙指，莫年深稳见真情。  
为邻古井无波日，试挈铜瓶待月明。  
独抱斯文慰幽寂，莫辞万象与逢迎。  

释宝昙　见牵牛花有感  
篱落牵牛又著花，摘花心在鬓先华。  
故园红染姜丝在，安得缄封寄各槎。  

释宝昙　江阁  
山影随人尽，江流入地深。  
乾坤孤客泪，桃李一生心。  
落日牛羊渚，春风桑柘林。  
周南留滞意，聊试小棠阴。  

释宝昙　郊外即事  
春水人家绿绕门，晚风检柳自村村。  
一声牛背乌盐角，铁作行人也断魂。  

释宝昙　九日西湖  
不须归梦更成都，九日西湖病已苏。  
试把黄花元自好，可怜白首不胜扶。  
谁边醉帽风欹侧，去底征鸿月有无。  
一夜抚心欣有得，后来人物不如吾。  

释宝昙　句  
难与英雄论教化。  

释宝昙　剧暑戏成  
风怒欲翻屋，汗香仍浃肤。  
物方矜外武，吾独畏中枯。  
璧月团霜箑，湘波浸竹铺。  
为君拚一饮，满意说江湖。  

释宝昙　倦夜再用前韵  
饥鼠方吟屋，飞蚊已噆肤。  
稍虚灯火读，径作壁鱼枯。  
辟户从风入，移床就月铺。  
晓钟残暑破，依约在西湖。  

释宝昙　苦雨  
急雨涔涔日，春泥盎盎中。  
屐声喧午枕，人语泣西风。  
斗米衾裯尽，邻翁杼轴空。  
无因诉真宰，吾道竟须东。  

释宝昙　隶字  
快剑翻秦后，崩云称隶豪。  
山崖留燕尾，冢刻数牛毛。  
铁入中郎腕，书非择木曹。  
万金周鼎价，一字敢论高。  

释宝昙　留姜山怡云见访二绝并呈李磐庵文授  
怡云未至有人传，一笑伽梨落半肩。  
梦里亦知为此客，起来欢喜不成眠。  

释宝昙　留姜山怡云见访二绝并呈李磐庵文授  
天遣今年到五夫，还如雪后望西湖。  
磬庵老子今诗伯，红叶盈庭许屡书。  

释宝昙　龙孙  
自是龙孙贵，时方燕乳云。  
锦绷无浣濯，玉立有仍云。  
未解吟风雨，应须赦斧斤。  
渭川十万甲，留以壮吾军。  

释宝昙　楼尚书生日  
岁行丁巳生公年，一周甲子初回旋。  
壶中日月自长久，我身曾作蓬莱仙。  
霓旌何为下南国，伊傅事业须林泉。  
胸中抱负五色石，晴窗抚弄供磨沿。  
古今成败几头绪，酒浇不下仍横咽。  
援琴一鼓天地静，万象起舞加清圆。  
新诗往往到红叶，门前流水人争传。  
世间乐事唯我有，锦衣鹤发同欢然。  
天公有意谁得解，功名自古俱华颠。  
盐梅霖雨入吾手，母子共醉春风前。  

释宝昙　楼与善寺丞挽诗二首  
半世功名在，谁为磊落人。  
上方怜我直，公亦爱吾身。  
一笑知天近，频年厌马尘。  
把麾江上去，得与客星邻。  

释宝昙　楼与善寺丞挽诗二首  
翰墨今词伯，规模古吏师。  
哭亲声未断，拊枕梦何之。  
白首侵书幌，青灯耿繐帷。  
伤心故园路，云物不胜悲。  

释宝昙　落花  
阆苑春归去，愁人有落红。  
锦茵铺地密，蝶梦绕枝空。  
素艳随流水，馀香散晓风。  
日斜深院静，不见卖花翁。  

释宝昙　落帽  
老去尘沙两鬓蓬，只馀破帽裹西风。  
何人共醉黄花底，惊起翻鸦趁断鸿。  

释宝昙　梅花  
春风不念人寒槁，故遣梅花为掀倒。  
溪间陇首欲归时，月淡云低着香恼。  
岂知造物亦儿戏，我苦学诗嫌不早。  
十分孤瘦为谁妍，一树半开应更好。  
竹君从旁代渠说，万恨千愁俱一扫。  
半生何逊梦可怜，日暮西湖心独老。  
岁寒铁石乃吾事，水仙弟兄诚小草。  
更须唤取谪仙来，细与平章答苍昊。  

释宝昙　梅花  
江南初见一枝春，陇月霜钟亦可人。  
不管玉堂岑寂夜，误随驿使马蹄尘。  

释宝昙　蜜蜂  
两股花多上粉须，趁衙去计未全疏。  
蜜脾一点香先透，万斛醍醐总不如。  

释宝昙　墨梅  
此花黑瘦固应尔，用尽陇月溪云心。  
邻家羌笛莫生事，春在洞房深更深。  

释宝昙　平江灵岩  
山断湖光迸一川，老师角黍过年年。  
春风步屧长尘静，只有钟鱼取次传。  

释宝昙　婆饼焦  
探得东君第一筹，略无风味笑鸣鸠。  
声声苦道焦婆饼，往往人传嫁橘洲。  

释宝昙　钱德远判县与母同生日  
西风一奏近闻韶，丹凤将雏下九霄。  
忽忆山川缠锦绣，又传歌吹杂蒭荛。  
扶携共醉瑶池日，鼓舞同升玉帝朝。  
一等壶中人不老，下方鹏鷃}亦逍遥。  

释宝昙　钱德远判县与母同生日  
彩衣何似舞衣轻，鸾镜还如水镜明。  
百里弦歌归有道，一轩风月不胜情。  
口香知吮莲华墨，山近闻拖蜡屐声。  
百拜一樽须竟醉，看飞凫舄上蓬瀛。  

释宝昙　青奴  
青奴初不下房栊，肌骨玲珑雪未中。  
八月华胥人自到，可怜尘壁卧西风。  

释宝昙　拳毛騧唐太宗所乘马御墨亲题其下  
太宗自是人中龙，黑闼未当鬼蜮雄。  
穣城洺水龙自若，天遣此马收全功。  
歨然一举雷电起，智名勇力不入耳。  
身当矢石不忍嘶，我宁饮血不饮水。  
人间只作拳毛看，谁知忠义事所难。  
归来四海一家日，锦茵却覆黄金鞍。  
万金赖有不死药，御手摩挲箭痕落。  
西风顾影一长鸣，身在天闲意沙漠。  
驌髄在御臣的卢，郭家师子诚仆奴。  
画师画肉不画骨，权奇无乃天之徒。  
宝墨淋漓三十六，几代流传到华屋。  
真人固在马不亡，堪愧驽骀费粟。  

释宝昙　瑞岩行者写华严经求僧  
荷屋老子僧中龙，平生眼里无诸公。  
莫年愈觉气深稳，木寒霜净天无风。  
朼来精进复精进，焚香却扫大圆镜。  
数十万偈堆如山，从头一唱一加敬。  
波澜散入诸子中，华藏海与川源通。  
秋毫茧纸快收拾，百城烟水行无穷。  
善财再见文殊日，一臂黄金摩顶讫。  
选佛场中及第归，便是西来好消息。  
石林道与鞔峰齐，老子晚与诸孙期。  
云霄羯鼓到汝手，打底打兮吹底吹。  

释宝昙　上刘左史二首  
邺下家声晚更高，南朝徐庾总儿曹。  
向来霖雨无双手，多在秋风一二毛。  
舌本旋浇甘露碗，词锋久淬鹓鹈膏。  
已知造物叮咛意，鸣鹤如今在九皋。  

释宝昙　上刘左史二首  
不为穷愁始著书，一灯今与影同孤。  
从公亟欲问奇字，随世无因识故吾。  
赖有霜钟当北道，不应璧月自西湖。  
举头更觉天人近，环佩声中试一呼。  

释宝昙　上明州高守喜雨  
静倚炉董听雨声，使君念虑在苍生。  
十分唤起群龙睡，千里如同一手耕。  
新绿沟塍鸣布谷，乱红庭院著流莺。  
禁林莫讶归来晚，待我丰年酒一行。  

释宝昙　上魏南夫丞相  
浩如都会藏槃槃，静若江汉捐涛澜。  
公手不动安如山，人在广莫行宽闲。  
昨朝斋戒谒帝还，精祷默际天人间。  
风雨燠寒吾臂端，此道不远求诸难。  
异时谈笑闻斑斑，王门至今人扣斗，  
翕然四海忘家艰，父歌母嬉儿团坘。  
深耕熟耰输上官，仓廪府库堆层峦。  
下窥王谢规摹悭，蜀山万里逾人寰。  
桃李不识春风颜，残膏自可苏痹顽。  
真宰於我夫何癶，百身报以期衔环。  

释宝昙　上叶丞相  
天子五载登群公，今年执圭殊有容。  
帝前兴俯丞相同，金石一律鸣黄钟。  
君臣合德通玄穹，四方和气来溶溶。  
仲山之衮归弥缝，只手可以扶六龙。  
甲兵净洗天河空，狱市芳日移帘栊。  
大州小县宽租庸，妇闲夜织农星春，  
牲肥酒香歌岁丰。官事生理无缺供，  
洁廉淳厚俱成风。无心造物真天工，  
民生西南如蛰虫。闭户不见雷充充，  
愿公一震惊群聋。某也苏息还里中，  
载歌盛德昭无穷。  

释宝昙　诗挽陈提刑  
清苦诸生节，廉平御史知。  
一饥曾忍可，千里舍公谁。  
落落天人际，拳拳骨鲠词。  
秋风又凋物，空有老成悲。  
少日牛力在，中年玉节新。  
平生无惮吏，老去只忧民。  
西泝身犹健，东归迹已陈。  
丹丘方在梦，乔木想轮囷。  

释宝昙　诗挽史魏公  
抱负元惊世，飞腾正及辰。  
眼空天下士，坐稳日边身。  
器业真王佐，词章动帝宸。  
锦衣双白发，母子即天人。  

释宝昙　诗挽史魏公  
在昔功名会，凌烟有老臣。  
几人扶日月，一角见麒麟。  
共泣中原泪，宁为去国宾。  
西风几黄壤，松柏独轮囷。  

释宝昙　诗挽史魏公  
一语回天力，终年困五丁。  
时方相司马，吾不愧玄龄。  
递奏逾金石，斯文粲日星。  
幡然霖雨手，犹带御炉馨。  

释宝昙　诗挽史魏公  
十载江湖上，三从北阙归。  
宫花欹帽侧，玉带重腰围。  
属客黄金尽，凌空宝墨飞。  
夜堂灯火冷，犹下读书帏。  

释宝昙　诗挽史魏公  
为帝先驱日，非我旧学谁。  
玉京真可乐，夜壑不胜悲。  
墓木行人拜，庭兰造物知。  
临风三恸哭，天亦为低垂。  

释宝昙　诗挽曾舍人张氏二首  
一代称贤母，斯文属故家。  
大闺欣有相，吾质静无华。  
久已如深定，真堪驾宝车。  
馀生固无憾，哀动及邻娃。  

释宝昙　诗挽曾舍人张氏二首  
我岂长贫者，终当以俭名。  
诸郎方佩玉，夫子亦专城。  
盛德容追想，吾家失老成。  
东风在蒿里，凝睇不胜情。  

释宝昙　十一月二十八日大雪有感  
动地飞花变鹤林，天低直欲近墙阴。  
共知一饱明年事，谁识三号此日心。  
东望眼穿秦望白，西湖泪入镜湖深。  
无边真宰凄凉意，只此凄凉直万金。  

释宝昙　史太师入觐赐带以不知官高卑玉带悬金鱼为韵寄呈  
润壑千岁资，风声万牛吼。  
春江縠纹面，一笑可忍不。  

释宝昙　史太师入觐赐带以不知官高卑玉带悬金鱼为韵寄呈  
老不数汲黯，吾宁师子思。  
黄金复加璧，勿遣虞人知。  

释宝昙　史太师入觐赐带以不知官高卑玉带悬金鱼为韵寄呈  
人生易与耳，一饭当倚栏。  
妇蚕子耕耨，辛苦输县官。  

释宝昙　史太师入觐赐带以不知官高卑玉带悬金鱼为韵寄呈  
修泉汲短绠，太山寄秋毫。  
赤松未必尔，勇去还渠高。  

释宝昙　史太师入觐赐带以不知官高卑玉带悬金鱼为韵寄呈  
鸿飞在天末，弓缴不可施。  
官池稻粱梦，鸭近鸳鸯卑。  

释宝昙　史太师入觐赐带以不知官高卑玉带悬金鱼为韵寄呈  
西湖旧时波，夜雨改新绿。  
子规啼到明，飞去双属玉。  

释宝昙　史太师入觐赐带以不知官高卑玉带悬金鱼为韵寄呈  
东家熟黄粱，西家梦飞盖。  
起来试扪腹，阅人莫如带。  

释宝昙　史太师入觐赐带以不知官高卑玉带悬金鱼为韵寄呈  
冠以新故爱，履以弊故捐。  
锱铢在人手，吾衡亦徒悬。  

释宝昙　史太师入觐赐带以不知官高卑玉带悬金鱼为韵寄呈  
何年倦霖雨，言田亦公心。  
一犁不入土，无因致千金。  

释宝昙　史太师入觐赐带以不知官高卑玉带悬金鱼为韵寄呈  
弥明晚不逊，不解世俗书。  
邻翁十升水，公无察渊鱼。  

释宝昙　史魏公放鱼  
试问恩波几许深，一湖浑是史君心。  
巨鳞细口重相见，雷电成龙去自今。  

释宝昙　史魏公寿  
西风九日又黄花，瑞霭朝来入相家。  
四海几人深雨露，一身随处老烟霞。  
拈花宗旨依黄檗，炼石工夫笑女娲。  
再拜愿公千岁寿，莫辞沉醉是生涯。  

释宝昙　史魏公蜗室  
两趺尺寸地，屹立万夫目。  
四海霖雨心，溉沾一夔足。  
何曾动声气，万象意沉缩。  
譬如雷蛰藏，春风不虚辱。  
世界如许大，犹吾体中粟。  
是心如许宽，不著世间欲。  
散花果无地，拊卷或可熟。  
好鸟如可人，鼾睡勿惊促。  
八风吹得行，颠倒任掁触。  

释宝昙　书四祖大医岩  
大医岩岩石所护，大医无恙石无故。  
此时医去石亦隳，我知造物本无迕。  
一生老胁不即床，更欲得饱知无方。  
禹三过门不及室，仅有一发传之汤。  
丈无事难有如此，子尝折肱父堕齿。  
我宁忍死不忍欺，坐听寒岩落松子。  
东山旧食西山薇，许身长作山中归。  
白头司马有家法，童子虽弱胜吾衣。  
我来拊石三恸哭，莓苔不惊雨新沐。  
山空寂寥医不来，蚍蜉大树空崔嵬。  

释宝昙　鼠狼二首  
业为鼠技不能群，酷似狼贪却畏人。  
歃血未乾犹窃粟，岂应秦了又生秦。  

释宝昙　鼠狼二首  
谩自狼贪只鼠嗔，坏墙穿壁已无邻。  
儿童爱惜貍奴惯，生怪苍皇不近人。  

释宝昙　嗣秀王生日楚辞  
摄提之岁兮厥月惟寅，蓂谁商略兮六荚发春。  
揆王初度兮箕横翼陈，纷吾先驱兮康护帝茵，  
谓太平本无象兮，何为而生凤麟。  
艺兰之九畹兮蕙茝同芬，河润九里兮其源骏奔。  
春风兮桃李，芳菲菲兮袭人。  
绶累累兮万石，孰前修兮后尘。  
阆风兮县圃，归来兮隐沦。  
芰车兮荷屋，倚桂枝兮轮囷。  
闻韶兮屡舞，凤将九子兮其来下。  
玉节兮旌幢，世世兮茆土。  
职道德兮维垣，友夔龙兮方虎。  
鼂骋兮扶桑，夕望舒兮延伫。  
援北斗兮为觞，饮南山兮坠露。  
制芙蓉兮裳衣，佩水苍兮陆离。  
采芳馨兮杜若，遗云仍兮以时。  
问乔松兮安在，将并驾兮焉之。  
植大椿兮八千为岁，方蘖芽兮吾其庶几。  

释宝昙　送伯才伯仲之官  
浣花溪头春可怜，两凫一凫飞上天。  
晓窗清净易一卷，兄弟过午无炊烟。  
大凫白首古上人，小凫绿鬓东风前。  
简书不畏畏泥滓，黄金污人须弃捐。  
故山民病公所见，门前万里东吴船。  
曩时雷电泣真宰，后世儿女成嫣然。  
人生固有浪自许，毛发便窥肝胆全。  
主家无地置弦索，妾身已为他人妍。  
相携感慨一坠泪，唯我与汝非同年。  
出门大笑亦不恶，此意嘿寄飞鸿边。  

释宝昙　送灯老住翠山  
我家凌云君蒋城，古佛小大犹弟兄。  
我痴如佛君甚武，一日放光来四明。  
人皆谓君佛出世，趺坐说法如雷霆。  
翠山自古龙象窟，春风十里开林坰。  
钟声况近王谢宅，一见为君须眼青。  
全提佛祖末后句，无败吾事由叮咛。  
扶摇直上九万里，顷刻变化抟青冥。  

释宝昙　送费恭父  
担头蜀货无锱铢，两笼只载先君书。  
但知不败乃翁事，报与不报君何须。  
渥洼一日新生驹，黄金羁勒安用渠。  
西风千里饱刍秣，养此汗血倾京都。  
我营北山瓜芋区，君来饮水同饭蔬。  
明朝笑出白云去，我恐尘土粘君须。  
就中行李愁僮奴，一束诗稿牛腰粗。  
是诚痴绝天下无，此子费子西归图。  

释宝昙　送傅道士兼呈吴明可给事  
往时大斗供一沃，既醉而颠颠可卜。  
得钱乞人如弃泥，风雨丛祠夜深宿。  
省中诸公六七辈，贵人只许丞相独。  
入门穿靴一脚泥，亟今便要道士服。  
虎皮冠儿象牙简，感恩扣齿三十六。  
今年来自铁柱宫，道许旌阳犹万福。  
连灯并床一月语，拊枕歌吟听不足。  
有时得酒不肯醉，醉里亲言道机熟。  
南昌史君有仙骨，我欲凭风一薰沐，  
崇真坊中归去来，卧听玉龙吟一曲。  

释宝昙　送黄给事帅湖南  
西山束观閒，事岂止载笔。  
为郎几黄昏，竟亦坐无术。  
平生沥肝胆，辛苦忘蔗汁。  
一饮不下咽，再思令人瘠。  
向来活国手，试寸功倍尺。  
洞庭豺虎群，使者风退鹢。  
此行天近远，宣室夜虚寂。  
我亦如孤云，它山或相觅。  

释宝昙　送李提干兼简李知几太博  
伯仲天下士，惯识山中饥。  
几年食君粟，一饭书百匙。  
谓此真饱否，此饱谁安之。  
伯氏昔在京，饭瘦崖书肥。  
至今方舟上，儿啼妇褰衣。  
仲氏亦远来，裹粮复能几。  
卖金买书册，仆夫辍晨炊。  
安能问饥饱，自信了不疑。  
岁晚盍行道，西风颇劝归。  
大贤事业定，试学摩腰围。  

释宝昙　送李宰免监镇之官浙西  
我自归帆急鼓催，君先一骑抗尘回。  
谁知北海樽罍底，亲见东轩长老来。  
执手试听枫叶下，打门终待藕花开。  
孤灯一曲无公事，万卷吾伊亦壮哉。  

释宝昙　送林泽之至五夫  
不学相如故倦游，身唯晏子一狐裘。  
眼明自可空群象，笔健何妨力万牛。  
许我春风还帝所，多君雪浪转船头。  
爱山堂下平生梦，试问梅花可忍不。  

释宝昙　送楼尚书  
九关何为视荒荒，鹓鹭不汝为津梁。  
刚风一上九万里，我岂无因来帝旁。  
君看玉皇香案上，臣有抹月批云章。  
春秋自与易表里，九师三传俱亡羊。  
人言夫子身九尺，我谓椽笔聊相当。  
斯文岂不妙一世，如御琴瑟思更张。  
大夫人今八十六，百拜上赐千秋觞。  
朱旛皂盖映华发，鼓舞万籁为笙簧。  
如闻民病思药石，可忍岁饥无稻粱。  
行行不待勤报政，会有诏书来未央。  

释宝昙　送庐山茶与陈大监  
庐山瘦入骨，草木无华滋。  
啼鸟消息真，春风仅如斯。  
山翁少润色，玉雪空自奇。  
舌端有小苦，谏味颇似之。  
密云天人际，一金无半规。  
譬如脍麟凤，虽贵不伐饥。  
午窗万松声，清寒初上眉。  
口香唾茧纸，真是活国医。  
为我只饮此，勿饮甘如饴。  

释宝昙　送吕泽父  
姓名元自彻东都，旧日河南肯便疏。  
利害总关天下事，聪明不惑枕中书。  
花迎马首浑无赖，山似人情却有馀。  
我亦西湖未归客，重来应得问何如。  

释宝昙　送潘恭叔提干往潭州省侍  
父子湖海心，岁月易波荡。  
长沙固艰难，不在九天上。  
风尘护衣篝，花柳谢屏障。  
车行无多乘，雷动有馀壮。  
阆风吾故游，弱水恨新涨。  
诗书饱丘壑，翁事来献状。  
入门视颜閒，一笑挟缯纩。  
官池凫雁深，洗盏发家酿。  
人生果何乐，此乐天所贶。  
故山在何许，梦寐或东向。  
公如问云何，报我今跌踼。  

释宝昙　送潘文叔兼简李文授  
趁得官闲且载书，隔墙时唤子云居。  
公如碧树有秋意，渠亦清流临浊淤。  
盖代勋庸诚有种，凿空道德竟何如。  
寄声楚观沧茫外，璧月依然在太虚。  

释宝昙　送判院杨道夫  
君诗如周郎，年少新将兵。  
阿瞒不及语，夜半火到明。  
金屋小乔在，国色倾人城。  
不见今十年，诗已如此成。  
愈谈听愈好，俗间未能评。  
石渠苦无诗，日者上意倾。  
西南老臣去，不复闻姓名。  
公今赋渝州，将与山月鸣。  
亦须慰华发，过家濯尘缨。  
我有一纸书，山林为子情。  
黄金作人累，珍重烦寄声。  

释宝昙　送史同叔赴宫教  
便催绛帐入王扉，肯落先公第二机。  
一鹗未尝凭荐口，诸生今始识抠衣。  
宽如北海何妨醉，清似西湖不解肥。  
但得家声振金玉，万钉何必问腰围。  

释宝昙　送史同叔通判过霅川  
莫嫌画鹢北风瞋，苕霅溪声解唤人。  
一日便拚千日醉，十分留得九分春。  
匣琴书卷先行李，虹星车旆委后尘。  
屈指归来须及早，满城桃李正芳新。  

释宝昙　送松上人西归兼呈去佞隐君子及其家贤子侄致驰仰之意去佞方舟之子  
白云二十七，倒跨杨岐驴。  
相当子岁年，力挽千乘车。  
佛法全盛日，南方即吾庐。  
后来凿空辈，一一人为徒。  
诚负子远游，芒鞋费无馀。  
百饥仅一饱，抱病几亡躯。  
是病何所起，为药当何须。  
不如速归休，问津於故吾。  
方舟有家学，放光照西都。  
寄声为多谢，勿谓今无书。  
峨嵋旧时月，夜夜来东吴。  

释宝昙　送孙季和知县赴常熟  
援琴不怕春风颠，已许桃李同嫣然。  
今人政自无此手，昔也子贱今琴川。  
争名固浅丈夫事，公益走避如云烟。  
共惟圣学本心授，不敬莫大中无传。  
吾行敢后天下士，百年人物犹拳拳。  
风流往往入诗笥，经济一一归民编。  
板舆扶上醉乡日，竹溪便唤姑苏船。  
谁云弱水不可到，政成我是蓬莱仙。  

释宝昙　送汪仲嘉尚书帅隆兴兼简王公明枢密  

又冬一月方岁除，适当公归开府初。  
汝离前驱土牛后，我天子律公吹嘘。  
臂端橐籥元自如，与民岁年无负租。  
民痴望公不愿馀，愿公夕马先朝车。  
高牙大纛如浴凫，出没千里来哺雏。  
西山莫雨知有无，使君两眼吞江湖。  
庐山老子霜髯须，如世界阔造物炉。  
两翁故人肯情疏，诚知握粟不可呼，  
待作二凤鸣韶图。  

释宝昙　送王性之子仲言粹公赴泰州  
山阴故侯家，受射几世世。  
袖有换鹅经，父子固多艺。  
日高卧东床，吾祖得佳婿。  
春风镜湖波，一夜雨新霁。  
得句见眉睫，郁郁正相似。  
先秦多古书，岁晚足奇字。  
尽载米家船，长虹贯都市。  
平章要风月，幡然适千里。  
论士当及时，盐车有騤駬。  
善护千金驱，斯民望桃李。  

释宝昙　送杨梅  
午树碧云合，星虚紫微垣。  
赤肌风露香，绕齿冰雪温。  
六月瘴雾湿，荔枝照黄昏。  
江乡有此族，亦堕梅雨村。  
白日走岩谷，红尘倾市门。  
相如有酒渴，取密倾银盆。  
一赏风味足，无使妨盘飧。  

释宝昙　送隐上人还玉峰二首  
故山为我小迟留，枫落吴江冷不收。  
归去不知身是梦，青灯相对说它州。  

释宝昙　送隐上人还玉峰二首  
西风已挂沐猴冠，人语溪声亦少宽。  
家有如山牛粪火，为君煨栗劝加餐。  

释宝昙　送友人  
雨意晚方足，秋来先送君。  
横拖七尺杖，划破一山云。  
白纸凭谁寄，青灯此夜分。  
空遗岩底石，萝月漫纷纷。  

释宝昙　送于制干二首  
十年闲读古人书，不为山川货可居。  
便有风声生屐齿，王侯同在一丘墟。  

释宝昙　送于制干二首  
一笑无烦论古今，就中首肯即吾真。  
君今正与司南合，直指何曾更问人。  

释宝昙　送袁和叔  
孔盏堂深不可摩，却从伊洛晚经过。  
马骄不受黄金勒，鲸掣还连碧海波。  
三釜禄亲吾未老，一般贯日去如何。  
江空木静年华晚，应是斯文合网罗。  

释宝昙　送张汉卿左藏  
溪间曾语离，夜雨忽悲壮。  
俄顷山月明，照我蓬背上。  
欹枕念此行，变化或万状。  
江湖大圆镜，有此白鸟样。  
公言早崛奇，平处谢堤障。  
划严如行师，百万未可傍。  
畴昔粲可间，发此无尽藏。  
我饥寒欲死，甘露扶缯纩。  
目视飞鸿卑，未易蒙此贶。  
西风束书至，辟户问亡恙。  
吾事公所知，它人杂嘲谤。  

释宝昙　题道夫东征录  
老来气味觉深稳，馀子但知声击撞。  
烟云合千态万状，意气吞五湖三江。  
如闻日观眇天下，俯视坎井非吾邦。  
丈夫出门各一笑，笑罢归来心则降。  

释宝昙　题老融斗牛图  
牛斗不可近，近则和尔触。  
摩抚不动遥，愧山老觳觫。  
慰我有生意，怜渠无怒心。  
伊谁为证据，断崖枫树林。  

释宝昙　题李磐庵西潜图  
何人意行山水重，草木惊笑来天风。  
茅檐鸡飞犬升屋，屐声疾奏邻家翁。  
逢迎初非乃翁事，盆盎净洁求无同。  
一犁春雨饱膏沐，千顷秋日加曈曨。  
恭惟耕稼我自出，敢与造物论丰凶。  
树间井亦颇寒冽，门前石不烦磨礲。  
愿公藉石饮此水，鸭猪肥大牛羊丰。  
杖藜吾父坐吾祖，日望四海宽租庸。  
太平果在放船手，眩诗与画当无穷。  

释宝昙　题刘夷叔诗稿后  
蜜蜂於花似不薄，肥出两股中边甜。  
嗅香嚼蜡总风味，不损花艳何其廉。  
刘郎平生堕香国，老鬓不下花飞粘。  
可怜酿蜜不满斛，空馀稚乳谁家檐。  

释宝昙　题磐庵作玻璃窗  
杜陵亦有天尺五，云母不似玻璃深。  
西家钟鼓谩劳汝，我自书卷中晴阴。  

释宝昙　题磐庵作玻璃窗  
晨曦入檐水到户，老子肉醉人眼寒。  
博山一丝坐正稳，不许童稚褰帷看。  

释宝昙　题平江苑石湖桥壁二首  
经纶初不碍躬耕，更复缘诗太瘦生。  
莫问雪堂人在否，石湖依旧小桥横。  

释宝昙　题平江苑石湖桥壁二首  
天与湖光镜样平，道边野草亦知名。  
邻翁莫讶归来晚，未必山如锦瑟清。  

释宝昙　题寿居仁远浦归帆  
筑室江南欲尽头，故将沙尾击行舟。  
如何落日苍茫外，一幅西风去不收。  

释宝昙　题芜湖吉祥方丈小轩  
低著疏篱宽著天，春风不撼楚江船。  
无人为挂屋头眼，明日清明花可怜。  

释宝昙　题犀浦张震仲竹斋  
窗明只辨四时绿，眼老何妨五车读。  
江湖商略不盈咫，月露清滋慰吾独。  
淋漓舞茵不解醉，颠倒飞花有如屋。  
竹外寒溪闻此盟，束书一笑趁鸿鹄。  

释宝昙　题岘山图三绝  
不见轻裘快马归，遥怜暮雨湿公衣。  
岘山十里城南路，灯火家家望翠微。  

释宝昙　题岘山图三绝  
湛辈而今岂有知，滔滔江汉定何时。  
无边落日丹枫外，有客来看堕泪碑。  

释宝昙　题岘山图三绝  
范子当年意崛奇，道人岁晚墨淋漓，  
北风低草牛羊莫，会有人传岘首诗。  

释宝昙　题喻弥陀接待院  
作成宝钵梅花供，带得金池莲叶香。  
百亿万僧同一饱，弥陀接待胜诸方。  

释宝昙　题张以道现庵新成  
春风窗户雨初乾，恰爱南湖一镜宽。  
倒影绝怜飞观近，鸣榔不入莫涛寒。  
吾伊声断闻鸥下，舴艋舟轻唤客难。  
题作现庵真现否，凭公为问约斋看。  

释宝昙　题智门宣弟不击舟  
故著青山尽底围，直疑挂起片帆飞。  
好风忽送潮声近，啼鸟相呼树影归。  
老去六窗谁是伴，颓然一几自忘机。  
我初不作京华梦，分取松枝对客挥。  

释宝昙　题子陵钓台图三绝  
隐约江天汉客星，夜深曾傍紫微明。  
山川风物成迁变，犹有洪涛殷啸声。  

释宝昙　题子陵钓台图三绝  
著我巢由稷卨中，两眉未暇笑吾侬。  
断云冻雨严家濑，寂寞何人理钓筒。  

释宝昙　题子陵钓台图三绝  
帝已龙飞我故鱼，乾坤等是一蘧庐。  
夕阳晒却蓑衣了，试问妻孥有酒无。  

释宝昙　王大卿挽词三首  
白璧连城重，黄金百炼刚。  
固应须润色，肯为世低昂。  
议论倾馀子，声名彻上方。  
冯唐元未老，归计已苞桑。  

释宝昙　王大卿挽词三首  
少日佳公子，中年古吏师。  
霜严公事毕，韵胜客杯迟。  
诗律曹刘上，心期籍湜知。  
用公浑不尽，一世有馀悲。  

释宝昙　王大卿挽词三首  
出处诚吾事，园林正及时。  
乾坤身老大，兄弟日追随。  
生死真谭笑，过逢类别离。  
小楼今夜月，照我泪双垂。  

释宝昙　为陈天与大监寿  
太史笔端云似画，老从星外月如规。  
十分酷似梅花瘦，一点非关玉琯吹。  
谏草成山安用许，槐庭转日未应迟。  
东风快便公须醉，莫问人间是几时。  

释宝昙　为高芝大卿寿  
江南江北梅雨村，山东山西将相门。  
谢天为产此英杰，一洗瘴雾中黄昏。  
斯文槃槃古都会，象犀珠玉如云屯。  
富商巨贾不易售，独许王谢窥藩垣。  
周家草木本忠厚，几遭雨横春风颠。  
试将尺箠付其手，定御六辔驰幽燕。  
天回地转诚有日，小屈皂盖仍朱幡。  
风流太守民父母，向来狱市多平反。  
圜扉寂寞度晴书，鼠辈亦复环诸孙。  
太平无象此其象，亟挽画鼓当华轩。  
黄金百镒锦千两，半以寿客馀歌樽。  
功名富贵两成就，我亦鸡犬随腾骞。  

释宝昙　为李方舟题东坡赤壁图  
大江赤壁黄州村，鱼龙吹血波涛浑。  
腥风不洗贼臣泪，暗湿官树旌旗昏。  
城南哑哑一笑入，愁日动地回春温。  
夜阑魑魅不敢舞，璧月如水舟如盆。  
客亲馈鱼妇致酒，北斗可挹天可扪。  
当时跨鹤去不返，水仙王家真画存。  
百年画史有眼力，东坡晓挂扶桑暾。  

释宝昙　为史魏公寿  
自公山中去，五醉黄金花。  
光明照屋庐，母子双鬓华。  
口不名一钱，意将饭胡麻。  
天人岂不韪，用舍各有差。  
胸中五色石，无补山水涯。  
譬如九鼎重，以国不以家。  
寄声谢东海，多多寿流霞。  
明年凤池日，相近当无譁。  

释宝昙　为王漕寿  
十日西风便老成，挽回金气愈高明。  
朱辬玉节非吾事，雪竹霜松不世情。  
未可买山归卜筑，却须持橐慰平生。  
如公骨相应仙去，绿发朱颜已有名。  

释宝昙　为王公明枢密寿  
老子当年此日生，麒麟元在地中行。  
岂惟谔谔人争忌，亦对堂堂目屡惊。  
持国尚卑千斛力，总戎曾作万夫城。  
经纶不似书痴绝，堪与君王造太平。  

释宝昙　为王师宣子寿  
风入床琴帝梦阑，蓬莱为辍老仙官。  
袖曾有缚於菟手，头不须簪獬豸冠。  
桃李无言民自乐，冰霜折指吏应寒。  
西京人物如南渡，更躐三王一等看。  

释宝昙　为王师宣子寿  
已办香山铁石心，未妨富贵日侵寻。  
荔枝黄压腰围重，琥珀红添盏晕深。  
鸾镜黛眉无此画，雁行银甲有馀音。  
剩呼歌舞为君寿，道眼何曾外物侵。  

释宝昙　为张功甫赋寒绿  
君家故多书，馀地看寒绿。  
食箪到尚悬，墙小摘杞菊。  
霜畦新雨馀，柔条已三沫。  
贵不数熊蹯，芳鲜落我腹。  
口香唾茧纸，细字烦记录。  
平章三百篇，焜耀五千读。  
辛夷与杜若，百世亦臣朴。  
士饥固其常，吾事已可卜。  
归来一粲然，毋待发曲局。  

释宝昙　魏南夫丞相挽诗二首  
未必山东相，能留塞北声。  
一身扶国是，九鼎重吾盟。  
水镜人材地，风流月旦评。  
早收霖雨去，星角看春耕。  

释宝昙　魏南夫丞相挽诗二首  
青云纡群绂，白首费符移。  
即墨仍飞语，翁归不受私。  
凋零唯舌在，汗漫付心期。  
手种堂前柳，东风学画眉。  

释宝昙　吴知府挽诗三首  
妙年声　　落，晚岁陈堂堂。  
政出诸公右，吾宁一老傍。  
园林春婉娩，坟土泪凄凉。  
孝友无馀事，新诗入锦囊。  

释宝昙　吴知府挽诗三首  
小试牛刀在，长驱马足迟。  
此生空抱负，真宰孰维持。  
道并湖山重，民深雨露思。  
何当十围腹，重作北窗期。  

释宝昙　吴知府挽诗三首  
千里频年别，人来数寄书。  
旧题红叶处，犹记白头初。  
薤露危如此，庭兰赋有馀。  
摩挲东望眼，归泣向吾庐。  

释宝昙　武林病中作  
病阑无奈客尘婴，百绕西湖梦不成。  
白发自怜非故我，青山何事亦斗情。  
坡仙未死人安在，处士归来或有盟。  
人物风情皆若此，还将老泪月同倾。  

释宝昙　喜雨  
麦吐经时雨，炉薰一寸云。  
叶边先策策，月堕故纷纷。  
待趣诗翁语，何曾菜色闻。  
问天浑不试，吾欲张吾军。  

释宝昙　谢陈思远画山水  
莫年爱山心，已作铁样顽。  
晨光与意会，起行适沧湾。  
峡深石固削，水落树自闲。  
腕中百斛力，屋底声潺潺。  

释宝昙　谢殿撰挽词二首  
政自渊源出，声连海岳清。  
固应身列宿，何意晚专城。  
一代称遗直，诸公畏老成。  
棠阴几人泪，端复为谁倾。  

释宝昙　谢殿撰挽词二首  
盛德真无愧，吾生亦有涯。  
千金故人寿，两部习池蛙。  
磊落思前辈，交游念故家。  
新阡在何许，目断莫云遮。  

释宝昙　兴化存公作竹林新亭雪庵雪林二老同赋次韵  
西舍东邻杼轴空，道人满腹贮清风。  
竹林笑指归来路，约与禽鱼一饱同。  

释宝昙　兴化存公作竹林新亭雪庵雪林二老同赋次韵  
年来幽事慰心期，已有溪云彷佛知。  
不似山南似山北，直须拄杖叩门时。  

释宝昙　玄晖山水  
孤云起木末，翠岫插天半。  
一窗明暗中，乃有此遐观。  

释宝昙　雪  
日却山川冻出云，疏疏先自竹边闻。  
玉龙不动身千亿，藆葡无香瘦十分。  
彷佛夜堂馀火力，凄凉茅屋有人群。  
已知报答东皇日，汤饼银丝饭脍芹。  

释宝昙　杨郡王挽词二首  
智勇吾馀事，精神死不刊。  
太山安鼎卫，宝货发泉端。  
嫖姚俱前辈，汾阳老故官。  
麟麟功第一，须作古人看。  

释宝昙　杨郡王挽词二首  
乞得身闲日，仍烦卧护归。  
将军三尺箠，天子一戎衣。  
生死真谈笑，功名愈发挥。  
西风卷丹旐，人泪湿斜晖。  

释宝昙　仰韩堂连守所作谢艮斋为之记取退之阳山县之诗以名盖先作读书林后  
在昔桃李县，而今松桂林。  
是诚五马贵，足此万卷心。  
有人梦得鹿，旦日果可寻。  
斯文天地间，皎如月长临。  
东海鳄噀怒，衡山云涨深。  
精诚不可触，岂知鹤在阴。  
树影陈燕几，松声杂瑶琴。  
亦有牙鼓挝，不妨弦诵音。  
俯仰道德意，祓除文字淫。  
故家事业在，无使霜毛侵。  

释宝昙　夜过鉴湖用前韵书所见  
湖光晚作镜样平，寂无人声唯橹声。  
群峰倒影不可辨，新月半钩如许情。  
断蓬散作凫雁过，渔火静入江天明。  
移舟快得一枕睡，梦有河神来送迎。  

释宝昙　舣舟南渡有怀  
待得潮生已夕阳，药炉无火正凄凉。  
傍人笑指黄金骨，夜半应须解放光。  

释宝昙　用前韵寄吴知府  
知有堂堂在故山，忘机未许白鸥闲。  
洗心羲易窥三圣，盥手楞严辩八还。  
剩著林花供笑粲，唤回春梦付绵蛮。  
闻公已是诗成集，一字千金岂易删。  

释宝昙　用前韵寄吴知府广德归  
好风吹梦到祠山，造物乾忙我自闲。  
五日颂声今故在，一春诗债共谁还。  
鼠肝虫臂窥前辈，蜗角蝇头战百蛮。  
遥指行云为公说，由来此语不须删。  

释宝昙　用前韵谢吴知府  
闻道江南庾子山，新诗脱手意长闲。  
未尝临镜嗟迟暮，更约何人共往还。  
我有茅茨依橘柚，自怜风雨竮荆蛮。  
悲欢怨怼三千首，乞与无思为一删。  

释宝昙　用山谷题借景轩赋史簿清荫  
竹君如余子琴张，友此百十庸何伤。  
听渠风雨夜深语，撼我窗几无边凉。  
起来颠倒急穿袜，直恐吾庐变林樾。  
却烦清影过墙来，已约姮娥借明月。  

释宝昙　游参寥泉怀东坡参寥二老  
两翁无恙时，泉当几何深。  
公归百年后，泉没不可寻。  
道德载一丘，行人知所钦。  
流传一字妙，随喜文字淫。  
梦语忽变灭，宁为真实音。  
堂堂万钟簴，日莫西湖阴。  
我欲撼一翁，以慰邦人心。  
斯人如斯泉，魂来月同临。  
天高无消息，泪落青枫林。  

释宝昙　有怀山行  
惯识春山笋蕨甜，只今病枕亦馋涎。  
杖藜梦入僧窗去，饭饱茶香最可怜。  

释宝昙　又和病中遣怀  
闻公多病正缘诗，酷似梅花太瘦时。  
故忆主人鸥去近，尚留宾客鹤归迟。  
把麾定复追苏子，鼓瑟无因见孺悲。  
已办扁舟轻似叶，明年真到习家池。  

释宝昙　又和丐祠未报  
黄金羁勒閟天闲，何似春山苜蓿间。  
白接罗边馀畒蚁，乌皮几外即尘阛。  
龙蛇大泽公真是，虎豹重门孰可攀。  
示不忘君还有道，卧听人语趁朝班。  

释宝昙　又和归南湖喜成  
吏退文书苦未醒，湖光靧面适全轻。  
风从北户来披拂，鹊傍南枝管送迎。  
许我杖藜来宿昔，观公诗律自前生。  
艺兰九畹辛夷百，续取诹骚更老成。  

释宝昙　又和自官舍梦归南湖  
梦中身世亦间关，觉后悬知去不难。  
陶令归来犹有酒，子云老去不迁官。  
时供采撷花千树，醉共团栾竹万竿。  
想见春风更啼鸟，沉香庭院不胜寒。  

释宝昙　馀姚江上  
山入春江雨不收，江寒得傍翠云裘。  
谁家山影风帆转，误作梨花一段愁。  

释宝昙　与陈大监乞米  
灶间三日怒饥面，老去一豪无木肠。  
走乞毗耶半炊玉，归来作舞绕绳床。  

释宝昙　与明道者砌墙  
吾墙高不满七尺，墙身虽小墙心直。  
亦如居士护法城，敢有逾垣德之贼。  
古人制度今人为，朱檐碧瓦还差差。  
黄金为墙白银壁，个中住处少人知。  

释宝昙　与侍讲程自靖州西归会於江陵二首  
不以中书老见疏，斯文成就合穷居。  
退之彻在南阳后，子美贫於天宝初。  
绛帐归来宾客在，玉堂有此丈人欤。  
片帆我已东南去，会见含香近紫虚。  

释宝昙　与侍讲程自靖州西归会於江陵二首  
古天下士亦多艰，魑魅於今合改颜。  
道在盖公犹梦见，天怜贾谊得生还。  
风休江北一声橹，春尽剑南何处山。  
故国异方身健在，也知书眠未斓斑。  

释宝昙　与应兄之西湖二绝  
终日看山唤不回，却如山骨瘦归来。  
白头未老青鞋底，无限江南翠作堆。  

释宝昙　与应兄之西湖二绝  
它日西湖有此僧，年来怕见发鬅鬿。  
一双眸子清於水，想见新诗我不能。  

释宝昙　再答吴仲登三绝  
芰荷如屋藕如船，闻道江山似辋川。  
中有平章云月手，殷动招我尔来前。  

释宝昙　再答吴仲登三绝  
案上如山一束书，青灯岁月已无馀。  
从来笔同天人事，佛祖如何以货居。  

释宝昙　再答吴仲登三绝  
屈指何人共此行，凉风佳月可怜生。  
天教两足为吾用，城市山林勿与争。  

释宝昙　再韵谢晁郎中二首  
病见春山四打围，茅檐华发只晖晖。  
不愁书册无人语，强把杉枝为客挥。  
意在未妨身更远，林疏自是月先归。  
百年人物如公少，试问何缘道则肥。  

释宝昙　再韵谢晁郎中二首  
故著文书尽底围，要看江汉濯秋晖。  
眼明自可穷诸妄，语妙何妨为一挥。  
今日西州成故里，它年东阁许同归。  
胸中衮衮平生事，身瘦缘渠不得肥。  

释宝昙　再韵谢提举苏道山  
手种梧桐一百围，天生鸾凤翳朝晖。  
西南人物惟公在，汝颍风流只涕挥。  
纵有诗筒怜苦李，岂无药裹要当归。  
黑头未用黄金印，且与斯民共瘠肥。  

释宝昙　曾知合相宜堂  
竹不解俗语，颇识天语香。  
经年北窗梦，十倍西湖凉。  
隐几湖上人，恰恰修竹长。  
有时共竹语，风雨撼一床。  
屋间恐飞去，著绣围上方。  
念君爱臣心，如爱竹在傍。  
亦如夜深月，照我冰雪肠。  
闲官固自好，要地庸何伤。  
约束万卷书，提携双锦囊。  
日边有新宅，不种一亩桑。  
朝回碧幢底，真上相宜堂。  

释宝昙　赠李磐庵文授  
莫年东观有全书，天畀斯文合定居。  
镜里一茎无白发，门前十里有黄淤。  
文章入手无馀蕴，人物於今固自如。  
安得把茅邻近住，打门时复问潜虚。  

释宝昙　张约斋生日  
何年麒麟飞上天，下视平地为秦川。  
九关虎豹不敢去，为作南渡中兴年。  
扶持斯文一鸣世，金钟大镛方在悬。  
百年人物有如此，旧山乔木今依然。  
人言广平心铁石，梅花作赋犹清便。  
争如万象落吾手，颠倒捃拾无留妍。  
晓窗沉水旋和墨，杂花落纸如云烟。  
问渠少室果何事，一笑粲粲成真传。  
春风正堕散花手，亦有舞雪相回旋。  
愿公道眼皎如日，我欲以寿东家禅。  

释宝昙　止水道中闻莺  
人间七月炎云升，碧树黄鹂亦可人。  
哑咤一声行道外，不知身在故园春。  

释宝昙　中庭霜夜月明如昼效李长吉体  
庭空若无地，霜月不自寒。  
姮娥天上人，腊月犹冰纨。  
放开玻璃镜，转向碧玉盘。  
人间水晶域，万象梨花团。  
骨冷不成寐，起行自槃珊。  
巡檐不敢下，恐堕江海宽。  
沆瀣入毛骨，清风生肺肝。  
有鹤东南来，飞鸣堕我前。  
吾与汝仙去，仙家无岁年。  

释宝昙　子规  
荏苒春三月，声声何处寻。  
艰难悲故国，激烈动归心。  
血染红英乱，身藏绿树深。  
欲归归未得，故故傍人吟。  

释宝昙　紫芝图  
坐诵行欹忆紫芝，江南有愧断肠词。  
后於王母三千岁，始见商山十二枝。  
日上宝光应倒射，柱间甘露足华滋。  
吾乡岁晚滩声小，忠孝波澜断在斯。  

释宝玄　康仙祠  
南望青山十里赊，五云深处问琵琶。  
从知天子封侯庙，原是神仙卖药家。  

释宝印　偈二首  
日上月下，速如电毂。  
又是重新，一阳来复。  
湛不摇处，暖生寒谷。  
篱落梅华，枝枝粲玉。  
贺客街头，亚肩叠足。  
借婆裙子拜婆年，不识本来真面目。  

释宝印　偈二首  
将心除妄妄难除，即妄明心道转迂。  
桶底趯穿无忌讳，等闲一步一芙蕖。  

释宝印　偈颂十五首  
遍地残红春去也，拍天涨绿兴悠哉。  
道人觅甚安心法。达磨当时带不来。  

释宝印　偈颂十五首  
六月初一，烧空赤日。  
十字街头，雪深一尺。  
扫除不暇，回避不及。  
冻得东村廖胡子，半夜著鞋水上立。  

释宝印　偈颂十五首  
虎头带角人难措，石火电光须密布。  
假饶烈士荐应难，懵底如何善回互。  

释宝印　偈颂十五首  
便是犹陪句，如何已涉言。  
须知言句外，声色不相干。  

释宝印　偈颂十五首  
前箭射人可，后箭射人深。  
锺先生没后，此道少知音。  

释宝印　偈颂十五首  
今年月，去年月，  
四海九州同皎洁。去年人，  
今年人，鼻孔依前搭上脣。  
只道年年人与月，一回相见一回新。  
或修行，蔌供养，  
马师鼓起无风浪。争如此夜十分圆，  
人在妙峰孤顶上。  

释宝印　偈颂十五首  
来也宫殿随身，去也笙歌满路。  
侍者白头如新，赵州倾盖如故。  

释宝印　偈颂十五首  
佛高一丈，魔高一丈。  
正觉山前，无风起浪。  
金山个里，佛魔俱丧。  
明星现时，且莫欺诳。  
无牛乳麋，有德山棒。  
为甚如此，真法供养。  

释宝印　偈颂十五首  
雨足敛烟云，山晴开锦绣。  
良哉信心人，知有向上穷。  
携家上崔嵬，法席为宏开。  
五百阿罗汉，掷锡与浮杯。  
赴供如云集，寿山增岌岌。  
次男慧性开，念念皆迪吉。  
径山不覆藏，言外要承当。  
风云重际会，归去侍清光。  

释宝印　偈颂十五首  
说法不劳三寸舌，参禅惜取两茎眉。  
玉栏干畔青青柳，最好人间二月时。  

释宝印　偈颂十五首  
何似生，合取口，  
三世诸佛不知有。日午打三更，  
面南看北斗。  

释宝印　偈颂十五首  
律身行业凛冰霜，接物机关走雷电。  
七千馀指渴思浆，愿为重提正法眠。  

释宝印　偈颂十五首  
初三十一，中九下七。  
众眼难瞒，当机莫惜。  

释宝印　偈颂十五首  
胡张三，黑李四。  
不会禅，不识字。  
蓦然相见闹篮头，话尽平生各归去。  
十日雨，五日风，  
讴歌鼓舞乐无穷。  

释宝印　偈颂十五首  
浮玉山头留不住，相携夜过长芦渡。  
识得诸方第一机，踏翻船子先归去。  

释宝印　句  
满屋挂碑光耿耿。  

释宝印　梅林分韵得泽字  
江路岁峥嵘，酸风更萧瑟。  
发兴访梅花，主盟得诗伯。  
孤芳有馀妍，初不带脂泽。  
香度竹篱短，影摇溪水碧。  
同时饮中仙，著我林下客。  
春槽沸滴红，满坐喧举白。  
浇胸独茗碗，臭林曾不隔。  
公今日边去，陛下正前席。  
请看枝头春，中有和羹实。  
反骚试与题，不碍心铁石。  

释宝印　颂古三首  
千尺丝纶直下垂，锦鳞拨刺上钩时。  
斜风细雨歌归去，醉倒蓬窗百不知。  

释宝印　颂古三首  
水因有月方知静，天为无云始觉高。  
独坐孤峰休更问，此时难著一丝毫。  

释宝印　颂古三首  
学佛人人被佛瞒，拨尘见得几何般。  
狂风卷地云吹散，独立栏干宇宙宽。  

释宝印　颂古十八首  
有无语默谩徒劳，居士何曾动一毫。  
世祖功成三十六，云台争似钓台高。  

释宝印　颂古十八首  
手按吹毛岂易为，两堂要活死猫儿。  
赵州上树安身法，多少傍人眼搭{嗤口换目}。  

释宝印　颂古十八首  
一个形骸两姓名，入泥入水可怜生。  
回头掣断黄金鏁，肯向毗卢顶上行。  

释宝印　颂古十八首  
竖起拂子封白纸，千里谁知有知己。  
行人莫与路为雠，四海五湖王化里。  

释宝印　颂古十八首  
一桡提起定纲宗，直得乾坤大地空。  
只为夹山轻放过，至今四海错流通。  

释宝印　颂古十八首  
临济惯白拈，普化惯掣颠。  
一场好笑具，后世作三玄。  

释宝印　颂古十八首  
全收全放不通风，点破将来已不中。  
礼拜起来虽悟去，街头笑倒李三翁。  

释宝印　颂古十八首  
山之峨峨，水之汤汤。  
冷眼觑著，无处惭惶。  

释宝印　颂古十八首  
忽然不然，如铗如钳。  
神仙秘诀，父子不传。  

释宝印　颂古十八首  
不疑不彻不失，片片春风狼籍。  
至今江北江南，游子徒劳外觅。  
休外觅，明如杲日黑如漆。  

释宝印　颂古十八首  
临机一味放憨痴，其毒尤深棒喝时。  
堪笑人来夸敏手，得便宜是落便宜。  

释宝印　颂古十八首  
何必不必，金刀玉尺。  
甜者如檗，苦者如蜜。  
二十年来，无处雪屈。  

释宝印　颂古十八首  
李公要劝张公酒，却被张公罚一杯。  
珠绕团团休错会，还家拍手笑哈哈。  

释宝印　颂古十八首  
应口曹源一滴时，谁知依样画猫儿。  
袖中三尺龙泉剑，落尽髑髅人不知。  

释宝印　颂古十八首  
衲僧悟易要迷难，无限渔翁失钓竿。  
点铁成金犹自可，点金成铁太无端。  

释宝印　颂古十八首  
正月孟春犹寒，从头万种千般。  
昨夜虚空落地，和风搭在阑干。  

释宝印　颂古十八首  
胡张三背手张弓，黑李四反身架箭。  
直饶啮镞古将军，对面髑髅穿一穿。  

释宝印　颂古十八首  
生铁铸就昆仑儿，眼耳鼻舌如泥块。  
西天此土谩纷纭，铁眼铜睛看不破。  

释宝印　寓宿洞霄  
窈窕门前九锁山，琮琤石角千层水。  
白云影里阅群仙，风断木犀香未已。  
我从青城大面来，羽衣驾鹤欣相陪。  
五峰去此在咫尺，肯惜杖屦时徘徊。  

释保暹　巴江秋夕  
巴水寒声去渺茫，半空云树落秋光。  
离人此夜和愁宿，不听啼猿亦断肠。  

释保暹　磻溪  
不肯随波自直钩，一朝以道佐成周。  
后来亦有人于此，只把渔竿空白头。  

释保暹　登芜城古台  
无处堪高望，城边上古台。  
穷秋人独立，落日雁空回，  
地险千峰出，霜严万木摧。  
迟吟不能下，满眼是尘埃。  

释保暹　寄白阁元贞  
一间归白阁，更不入长安，  
绝顶无人上，西凤彻夜寒。  
悬崖乘雪度，飞瀑过云看。  
应念驰名者，青门得路难。  

释保暹　寄從弟  
天外迹如萍，何人慰远情。  
烟霄滞秋薦，水国废春耕。  
旅梦寒应断，吟髭白恐生。  
无因话消息，一雁度江城。  

释保暹　寄洪洲新建知县张康  
远听弦歌乐部封，放衙乘醉半疏慵。  
家辞南越地千里，县管西山有几峰。  
人望废田禾影合，吏愁空狱藓痕重。  
孺亭应更悲前事，烟草萋萋叫夜蛩。  

释保暹　寄行肇上人  
旧隐湖西寺，青青千万峰。  
来书度深雪，归梦断疏钟。  
开口与时避。论心似我慵。  
流年共衰鬓，昨夜又闻蛩。  

释保暹　寄徐任  
乡园书久断，寒夜起归心。  
远路秦关外，啼猿剑树深。  
贫游年暗改，醉卧月空沈。  
几夕疏林下，相思废静吟。  

释保暹　江行  
渺渺沈清际，回头望即赊。  
幽禽飞共阔，野客泛无涯，  
浦暗微分树，滩遥半涨沙。  
今宵应有月，重得宿薦花。  

释保暹　金陵怀古  
石城秋月满，烟水冷萧萧。  
战气悲千古，歌声散六朝。  
萤飞宫草暗，霜白井桐凋。  
竟日秦淮上，思贤莫可招。  

释保暹　老僧  
鬓毛垂似雪，无语答间人。  
拥衲坐终日，浮生知几春。  
乘船应林越，提锡记游秦。  
半夜寒堂掩，磬声闻四邻。  

释保暹　秋径  
杉竹青阴合，间行意有凭。  
凉生初过雨，静极忽归僧。  
虫迹穿幽穴，苔痕接断稜。  
翻思深隐处，峰顶下层层。  

释保暹　秋居言怀  
默默疏林下，独知秋气浓。  
半生犹是客，昨夜更闻蛩。  
吟苦人成癖，年衰自长慵。  
终期拂衣去，江上有诸峰。  

释保暹　石席  
有状卷不得，间斋惜夜长。  
坐来消暑气，睡去入秋乡。  
隐隐生寒骨，沈沈发冷光。  
何时遂深遁，移取置山房。  

释保暹　书杭州西湖涉公堂  
孤舟孤鹤与孤云，湖上深居自不群，  
高卧可能容一榻，青山西岸且平分。  

释保暹　书派河徐希秀才别业  
渺渺渡头路，客心难解携。  
半空山远近，寒日水东西。  
漾浦渔罾小，飞沙雁阵低。  
霜风起深夜，只是欠猿啼。  

释保暹　书惟凤师壁  
草径通深院，秋来心更间。  
城中无旧识，门外是他山。  
究寂生吟思，持斋得病颜。  
寒宵多约我，静话出人间。  

释保暹　送简上人之洛阳  
间身无所滞，独去背春城。  
望越乡心断，迎嵩隐思生。  
野禅依树远，中饭傍泉清。  
相府如投刺，分题有竺卿。  

释保暹　送蒋白归越  
会稽连照水，归意两何亲。  
山影到平地，湖光生四邻。  
虚窗寒对晓，孤棹远浮春。  
未可從耕钓，青云懒致身。  

释保暹　送人自阙下归天柱  
鄐归天柱峰前去，高谢浮名似了心。  
林下孤灯一声磬，青猿啼断白云深。  

释保暹　宿宇昭师房  
与我难忘旧，多期宿此房。  
眠云归未得，静夜话空长。  
草际沈萤影，杉西露月光。  
天明共无寐，南去水茫茫。  

释保暹　途次望太行山  
盘影遮空黑。愁生入望赊。  
高来难客路，深去断人家。  
翠死寒溪水，香残别洞花。  
今宵何处宿，山口日将斜。  

释保暹　忆松江  
曾向长洲泛渺漫，沈青空阔鸟飞难，  
平沙杳杳夜潮落，别浦依依秋树寒。  
间浸客亭浮去棹，冷淹渔屋漾垂竿。  
归心早晚悬帆到，是处僧楼更上看。  

释保暹　早秋间寄宇昭  
窗虚枕簟明，微觉早凉生。  
深院无人语，长松滴雨声。  
诗来禅外得，愁入静中平。  
远念西林下，相思合慰情。  

释保暹　重登文兆师水阁  
重来久凭栏，临水景多间。  
高树下残照，寒潮平远山。  
夜吟长负宿，秋病几思间。  
早晚离城里，從兹寄掩关。  

释北野　钓台  
自过羊裘七里滩，寻思欲见故人难。  
殷勤借问溪边叟，近日谁来把钓竿。  

释本　偈  
半在河南半在北，一片虚凝似墨黑。  
冷地思量愁杀人，叵耐云门这老贼，  

释本　偈  
五峰家风，南北西东。  
要用便用，以橛钉空。  

释本　偈二首  
清明已过十馀日，华雨阑珊方寸深。  
春色恼人眠不得，黄鹂飞过绿杨阴。  

释本　偈二首  
鲍老当年笑郭郎，郭郎舞袖太郎当。  
及乎鲍老当场舞，鲍老郎当胜郭郎。  

释本粹　龙游石壁  
巉岩古径幽，疏林阁秋雨。  
小立藓花寒，江清鱼可数。  

释本如　呈法智大师  
处处逢头路，头头是故乡。  
本来成现事，何必更思量。  

释本先　非风幡动仁者心动颂  
非风幡动唯心动，自古相传直至今。  
今后水云人欲晓，祖师直是好知音。  

释本先　见色便见心颂  
若是见色便见心，人来问著方难答。  
更求道理说多般，孤负平生三事衲。  

释本先　明自己颂  
旷大劫来只如是，如是同天亦同地。  
同地同天作么形，作么形兮无不是。  

释本逸　偈三首  
开口是，合口是，眼下无妨更著鼻。  
开口错，合口错，眼与鼻孔都拈却。  
佛也打，祖也打，真人面前不说假。  
佛也安，祖也安，衲僧肚皮似海宽。  

释本逸　偈三首  
寒原耕种罢，牵犊负薪归。  
此夜一炉火，浑家身上衣。  

释本逸　偈三首  
菜园墙倒晴方篵，房店篱穿雨过修。  
院宇漏时随分整，儿孙大小尽风流。  

释本逸　句  
有时放步东湖上，与僧遥指远山青。  

释本逸　句  
医王不是无方义，千里苏香象不回。  

释本逸　句  
羒鹤颠崖上，冲天昧米民。  

释必万　孟享仰瞻圣驾  
轻尘不动马蹄催，警跸声中圣辇来。  
汉代威仪周礼乐，太平天子拜香回。  

释辩　偈  
毫厘有差，天地悬隔。  
隔江人唱鹧鸪词，错认胡笳十八拍。  
欲得现前，莫存顺逆。  
五湖烟浪有谁事，自是不归归便得。  

释长吉　题清辉堂  
结庐江上楼，江云日为侣。  
江山相掩映，清辉满庭户。  
沙暝见归禽，潮回闻去橹。  
落景一帘风，残雪半江雨。  
中餐嗓云蔡，午坐烹茶乳。  
少室傅花旨，南华齐物语。  
隐几赜渊源，篆香随玉尘。  
爱此坐忘归，东峰月华吐。  

释长吉　桐柏崇道观  
太帝天坛渤澥连，金霞苍壁隔埃尘。  
蓬丘不断青禽位，仙仗时来白虎輟。  
星籥岂惟壶内景，桃花长媚洞中天。  
优游笑把洪崖袂，瞬息人间又几年。  

释长吉　游栖霞宫  
龙虎丹砂炼已成，方瞳绿发佃骨轻。  
石床半醉海月冷，芝轩长啸天风清。  
时泛绿觥陪侠客，未骑赤鲤归蓬瀛。  
朝簪相访惜回驭，屡奏瑶琴太古声。  

释长吉　赠郡纠陈员外  
耿介蕴国器，兹焉纠郡网。  
清规禀诗礼，华阀聊簪裳。  
才刃挺铦利，心鉴涵辉心。  
盘错无以壅，奸邪固难藏。  
民冤积已厚，吏局清如霜。  
弹雀费明月，补屐烦干将。  
火烈金益坚，雪深松愈苍。  
英声人弛鹜，壮气方激昂。  
凝旒嗣洪业，百辟升贤良。  
孰知隐鹄志，即起摩天翔。  

释长吉　赠台倅徐太博  
琼树从芳蕤，灵根植仙圃。  
懿哲蕴英才，妙几冲云路。  
曲台峻清秩，峨冠凛奇趣。  
霞城倅郡条，惠爱春荣布。  
心陂万顷澄，群物欣翔鹭。  
浮云摈繁虏，虚舟游太素。  
庾楼明月情，谢塘春草句。  
沙鸟下琴轩，江风起厅树。  
飆昂出俗操，益为时贤慕。  
异日柏梁游，渊云镶孤步。  

释常竹坞　辛巳陈世崇来访说偈  
一藏一切藏，错。  
随隐随时隐。错。  
霭霭春云，眼中金屑。  
直饶并到帝王前，总是一团闲落索。  
这落索，天将以夫子为木铎。  

释成明　别师  
劫火烧成烈焰城，煎下无计拯众生。  
请师少念清凉境，此是西天第一程。  

释崇岳　白牛接待  
田园隐密白牛闲，近揖湖光远对山。  
何似踏翻无寸土，上方香积在其间。  

释崇岳　柏庭永和尚出世天禧以颂寄之  
林下相从知几年，好因缘是恶因缘。  
虽然不受灵山记，鼻孔依前著那边。  

释崇岳　茶汤会求颂  
春风吹落碧桃花，一片流经十万家。  
何似飞来峰下寺，相邀来吃赵州茶。  

释崇岳　超禅人持钵  
秋风飕飕，乘兴悠悠。  
因行掉臂，南州北州。  
相头买帽，看楼本楼。  
格外知音才领略，虎头虎尾一时收。  

释崇岳　达磨赞  
凤凰城阙，不通水泄。  
少室岩前，话作两橛。  
赚它人家男女，开眼唤龟作鳖。  

释崇岳　达磨赞  
直指西来，分明祸胎。  
渡江面壁，偷心未息。  
从兹皮髓分张，轰起青天霹雳。  

释崇岳　达磨赞  
一苇渡江，无处埋藏。  
分皮分髓，瞒神謼鬼。  
忙忙直向西归，不知失却只履。  

释崇岳　大成藏主请赞  
一段风光，宁容描邈。  
祖祖相传，将错就错。  
不以佛法作人情，掣电机前活卓卓。  

释崇岳　大巅和尚赞  
赶首座出院，勘三平中箭。  
放过韩文公，钩头通一线。  
谩道昼夜一百八，也是和盲悖诉瞎。  

释崇岳　道岩首座请赞  
人我如山，狠气如云。  
炊无米饭，接不来人。  
电光影里宾主分，不是冤家不与邻。  

释崇岳　福州内檗送广州化主  
不住烟萝第一层，翻身要勘岭南能。  
谓言檗峤三千指，不比黄梅七百僧。  

释崇岳　观音赞  
月团团，星斗寒。  
风振海，雷破山。  
圆通大士，瑞应人间。  

释崇岳　黄檗送花化主  
百草头边法战时，钥旗未展露全威。  
直饶陆羽知端的，也落吾家第二机。  

释崇岳　惠康伯宣教请{阩堂举张拙秀才问长沙百千诸佛只闻其名未审居何国。  
黄鹤楼前一首诗，把将扫箒画娥眉。  
百千诸佛真消息，觌面分明举似伊。  

释崇岳　惠文伯居士请赞  
不著佛求，不著法求。  
人天眼目，佛祖冤雠。  
香岩下指南作北，剑池上看楼打楼。  
机轮妙转一丝头，不得鲵鲸不肯休。  

释崇岳　惠文伯居士请赞  
这个贼，无面目。  
指东南，看西北。  
不住云居，又憎荐福。  
自知不解守丛林，永劫甘心入地狱。  

释崇岳　惠文伯居士请赞  
这汉生来无状，佛祖亦难近傍。  
趯出金圈栗蓬，开口不在舌上。  

释崇岳　惠文伯居士请赞  
是人道渠执拗，不知年老成魔。  
偏要时时入室，所招怪恨者多。  
阿呵呵，屈指东西谁似它。  
咄。  

释崇岳　惠文伯居士请赞  
助下三拳，拦顋一掌。  
据令而行，谁知痕痒。  
转身一拶验来端，杨岐种草铁心肝。  

释崇岳　惠文伯居士请赞  
无卓锥之地，有无伸之宝。  
元不用安排，拈来用恰好。  
没人情，佛亦扫。  
这般村僧，脱空到老。  

释崇岳　惠文伯居士请赞  
行脚不到庐山，住院只在江浙。  
偏要冷笑诸方，忘却自家百拙。  
讨便宜，破邪说。  
一锥一劄，不妨凛冽。  

释崇岳　偈颂一百二十三首  
三人证龟作鳖，有口都不能说。  
须弥顶上浪滔滔，大洋海里遭火爇。  
别别，金色头陀曾漏泄。  

释崇岳　偈颂一百二十三首  
春风浩荡，古佛榜样。  
春水潺湲，忽著眼看。  
灯笼跳入露柱，佛殿走出三门，  
撞著个无面目汉。却道众口难调，  
须是临机妙转。  

释崇岳　偈颂一百二十三首  
有问西来便答东，从教人笑我佯聋。  
白云乍可离青嶂，明月难教下碧空。  

释崇岳　偈颂一百二十三首  
万般施设不如常，又不惊人又久长。  
谁知远烟浪，别有好思量。  

释崇岳　偈颂一百二十三首  
太虚挂剑全生杀，星驰电卷烟豁粗。  
可中谁是出头人，长啸一声天地阔。  

释崇岳　偈颂一百二十三首  
衲僧一拶，钵盂口阔。  
天下杨岐，望林止渴。  

释崇岳　偈颂一百二十三首  
弥勒真弥勒，分身千百亿。  
时时示时人，时人皆不识。  

释崇岳　偈颂一百二十三首  
元正改旦，来千去万。  
物物咸新，眼上生尘。  
拶破多年桃核里，分明只是旧时人。  

释崇岳　偈颂一百二十三首  
有利无利，不离行市，  
张公吃酒李公醉。伸脚打睡有来由，  
才放醒醒成忌讳。非不非，  
是不是。遇贵即贱，  
遇贱即贵。狸奴白牯念摩诃，  
祖师不会西来意。  

释崇岳　偈颂一百二十三首  
月旦曰朔，月圆曰望。  
八字打开，有收有放。  
萨怛阿竭，二千年前。  
摩醯首罗，顶门正眼。  
觌面提持，生铁门限。  
俊底撩起便行，漆桶一任板。  

释崇岳　偈颂一百二十三首  
一不成，二不是，  
突出眼晴失却鼻。少林刚自觅安心，  
瞎驴不受灵山记。  

释崇岳　偈颂一百二十三首  
千年田，八百主，  
郎当屋舍没人修，不风流处也风流。  

释崇岳　偈颂一百二十三首  
生平活计一丝头，啸月迎风得自由。  
管甚澄江兴逆浪，等闲平步过沧洲。  

释崇岳　偈颂一百二十三首  
妙用纵横，十方坐断。  
未谙此脉，举步犹难。  

释崇岳　偈颂一百二十三首  
冶父方丈，了无遮障。  
拳踢相应，当仁不让。  
妙转绵绵一脉通，谁知灭却临济宗。  

释崇岳　偈颂一百二十三首  
冶父站风，别无道理。  
家田米饭，早眠晏起。  
洗面摸著鼻，啜茶滋却嘴。  

释崇岳　偈颂一百二十三首  
冶父山门斋粥粗，文章佛法一时无。  
地炉些子无烟火，且与禅人乐有余。  

释崇岳　偈颂一百二十三首  
晷运推移，日南长至。  
上下四维，庆无不利。  

释崇岳　偈颂一百二十三首  
雪雪，明明漏泄。  
枯木开花，虚空迸裂。  
无位真人彻骨寒，灯笼露柱眉毛结。  
忽然晴，没可说，  
齐贺丰年好时节。  

释崇岳　偈颂一百二十三首  
元正改旦，事事成现。  
有时放行，有时坐断。  
不惜两茎眉，和坐盘掇转。  
佛法世法，都卢一片。  
既是拂法世法，如何得成一片，  
但辨肯心，必不相赚。  

释崇岳　偈颂一百二十三首  
今朝结制，丛林体例。  
长期短期，似兀如痴。  
离四句，绝百非，  
大家相聚吃茎虀。  

释崇岳　偈颂一百二十三首  
今朝五月端午节，衲僧门下无一说。  
千妖百怪逢潜踪，万里长天一条铁。  

释崇岳　偈颂一百二十三首  
江月照，松风吹，  
永夜清霄何所变。无孔笛吹云外曲，  
相逢知我者还稀。  

释崇岳　偈颂一百二十三首  
十五已前取不得，十五已后舍不得。  
正当十五日，筑著磕著七花八裂，  
明眼衲僧只得一橛。  

释崇岳　偈颂一百二十三首  
入得冶父门，不避冶父剑。  
剑下蓦翻身，为君通一线。  
吃底劈胸拳，透底生铁面。  
莫怪粗粝藜，方便没方便。  

释崇岳　偈颂一百二十三首  
秋光清浅时，白露和烟岛。  
良哉观世音，全身入荒草。  
一镞破三关，低头何处讨。  

释崇岳　偈颂一百二十三首  
日可冷，月可热，  
众魔不能坏真说。且道如何是真说，  
钵盂一日两度湿。  

释崇岳　偈颂一百二十三首  
冶父生来百拙，开口都无一说。  
今圾指空画空，笑倒清风明月。  

释崇岳　偈颂一百二十三首  
一方一所，丛林保社。  
或废或兴，截铁斩钉。  
推倒嘉州大像，扶起迦叶师史，  
管取曹源一派清。  

释崇岳　偈颂一百二十三首  
当阳显赫，神龙妙诀。  
倒岳倾湫，雷轰电掣。  

释崇岳　偈颂一百二十三首  
有句无句，如藤倚树。  
筑著磕著，了无回互，  
八臂那吒留不住。  

释崇岳　偈颂一百二十三首  
只个长行粥饭僧，江南江北震乾坤。  
而今又却随他去，讨甚杨岐八世孙。  

释崇岳　偈颂一百二十三首  
入门正路，不容回互。  
千人万人，当阳蹉过。  

释崇岳　偈颂一百二十三首  
要行便行，要坐便坐。  
自古自今，只是这个。  

释崇岳　偈颂一百二十三首  
一著高一著，一步阔一步。  
坐断佛祖关，迷却来时路。  

释崇岳　偈颂一百二十三首  
十五日已前取不得，十五日已后舍不得。  
正当十五日，取即是，  
舍即是。问汝问余都不会，  
可怜只解那斯祁。  

释崇岳　偈颂一百二十三首  
荐福住院，事事万现。  
露柱灯笼，三门佛殿。  
若上若下，和光同尘。  
有时又却，神头鬼面。  

释崇岳　偈颂一百二十三首  
张弓架箭鱼游网，物外安身鸟入笼。  
生杀尽时蚕作纎，如何透得这三重。  

释崇岳　偈颂一百二十三首  
达磨九年面壁，二祖立雪齐腰。  
三人证龟成鳖，一块顽铜钝铁。  

释崇岳　偈颂一百二十三首  
杀人刀，活人剑。  
那叱眼晴，金刚正焰。  
咬定牙关，赤心片片。  

释崇岳　偈颂一百二十三首  
有解有结，虚空钉橛。  
无解无结，咬著生铁。  
二千年代错流传，天下衲曾无处雪。  
雪不雪，崖崩石裂。  

释崇岳　偈颂一百二十三首  
莫莫，大海乾枯，  
须弥倒卓。逆行顺行，  
将错就错，明眼衲僧休卜度。  

释崇岳　偈颂一百二十三首  
分明月上长珊瑚，一段风光烁太虚。  
大地众生同受用，如来藏里本来无。  

释崇岳　偈颂一百二十三首  
哭不彻，笑不彻，  
倒腹倾肠向君说。父子非亲知不知，  
抬头脑后三斤铁。  

释崇岳　偈颂一百二十三首  
海上争驰老柏庭，生憎佛祖长无明。  
蓦然打个翻身转，依旧龙门一派清。  

释崇岳　偈颂一百二十三首  
仰面不见天，低头不见地。  
吃饭了噇眠，圣谛第一义。  

释崇岳　偈颂一百二十三首  
今朝正月半，举个旧公案。  
一灯百千灯，千人万人看。  
百草头边，威音那畔。  
相逢若是个中人，终不随他光影转。  

释崇岳　偈颂一百二十三首  
万户千门到者稀，一挨一拶在临时。  
威音那畔真消息，不是知音莫与知。  

释崇岳　偈颂一百二十三首  
荐福少方便，拳头如掣电。  
千眼地摸索，千耳不可见，  
家家门首透长安。  

释崇岳　偈颂一百二十三首  
威音那畔真消息，累及瞿野老祖翁。  
四十九年颠倒说，人间天上谩流通。  

释崇岳　偈颂一百二十三首  
五月端午，荐福直举不会，  
诸方书符呪土。风从虎兮云从龙，  
千妖百怪自潜踪。  

释崇岳　偈颂一百二十三首  
今朝九月二十，莫怪光阴电忽。  
游人南北憧憧，不识自家城邑。  
眨之眉毛从此入。  

释崇岳　偈颂一百二十三首  
十方同聚会，个个学无为。  
此是选佛场，主空及第归。  

释崇岳　偈颂一百二十三首  
春风似箭，春雨如膏。  
旷劫来事，不隔丝毫。  

释崇岳　偈颂一百二十三首  
行亦禅，坐亦禅，  
语默动静体安然。匝地普天收不得，  
都来不直半分钱。  

释崇岳　偈颂一百二十三首  
石巩张弓，鲁祖面壁。  
正令不行，拗曲作直。  

释崇岳　偈颂一百二十三首  
欲得现前，莫存顺逆。  
祖师来也还见麽，切忌扶篱摸壁。  

释崇岳　偈颂一百二十三首  
空手把锄头，蚊子上铁牛。  
步行骑水牛，黄河水逆流。  
人从桥上过，猛虎当路坐。  
桥流水不流，佛祖是仇雠。  

释崇岳　偈颂一百二十三首  
五年於此谩随缘，去住无心自坦然。  
六月霏霏飘端雪，须知别是一壶天。  

释崇岳　偈颂一百二十三首  
有时堆堆坐禅，有时一向打哄。  
年来行脚衲僧，都是个般病痛。  
报君知，休打哄。  
入门拚却个浑身，头头自有生蛇弄。  

释崇岳　偈颂一百二十三首  
五祖老人好语，只为探头太过。  
香山有个方便，也要诸人共知。  
透得金刚圈，细嚼铁馂馅。  
一饱忘百饥，始信不相赚。  

释崇岳　偈颂一百二十三首  
年去年来贫复贫，祖师抬脚重千斤。  
愁人莫向愁人说，说向愁人愁杀人。  

释崇岳　偈颂一百二十三首  
铁山崩倒压银山，盘走珠兮珠走盘。  
密把鸳鸯闲绣出，金针终不与人看。  

释崇岳　偈颂一百二十三首  
半雨半晴，桃红李白。  
点著便行，不劳啗啄。  

释崇岳　偈颂一百二十三首  
青天白日，悟个什麽。  
咄咄咄，骊珠击碎苍龙窟。  

释崇岳　偈颂一百二十三首  
第七个没尾巴，不落群队独露爪牙。  
拟心凑泊终难见，须信莲开火里花。  

释崇岳　偈颂一百二十三首  
静处闹浩浩，闹中静悄悄。  
钟动月黄昏，鸡鸣五更早。  
拄杖子，却懊恼，  
可惜好光阴，等闲空过了。  

释崇岳　偈颂一百二十三首  
坐断毗卢枯，超然亘古今。  
万缘俱剔脱，一片祖师心。  

释崇岳　偈颂一百二十三首  
入门一句，宾主历然。  
不劳弹指，天宽地宽。  
壶中消息异人间。  

释崇岳　偈颂一百二十三首  
一著高一著，一步阔一步。  
明眼人前，犹涉路布。  
凤栖不在梧桐树。  

释崇岳　偈颂一百二十三首  
佛眼觑不得，祖师提不起。  
石裂崖崩，掀翻到底。  
不风流处更风流，也是波斯入闹市。  

释崇岳　偈颂一百二十三首  
恁麽恁麽，牵犁拽杷。  
不恁麽不恁麽，泥多佛大。  
临济三玄，赵州勘破鼻孔大。  

释崇岳　偈颂一百二十三首  
欲得大用现前，直下顿忘知见。  
诸见若尽，昏雾不生，  
大智洞然。  

释崇岳　偈颂一百二十三首  
今朝九月初一，祝圣升堂已毕。  
若是达磨儿孙，瞥转云门念七。  

释崇岳　偈颂一百二十三首  
诸方如法开炉，虎丘家风淡泊。  
拈出个铁馂馅，个里宁容啗啄。  
休啗啄，丹霞烧木佛，  
院主眉须落。  

释崇岳　偈颂一百二十三首  
一人打毡拍板，一人吹无孔笛。  
梵音清雅，令人乐闻。  
且道是什么曲调，洞庭山脚太湖心。  

释崇岳　偈颂一百二十三首  
年去实不去，年来实不来。  
山僧都不会，露柱笑咍咍。  

释崇岳　偈颂一百二十三首  
深闻浅悟，三更问路。  
深悟浅闻，痛处遭针。  
胡卢子，放教沉。  
莫将闲学解，埋没祖师心。  

释崇岳　偈颂一百二十三首  
总是掩耳偷铃，殊不知甘贽有收有放，  
首座彻底惺惺。云收雨霁长空阔，  
一对鸳鸯画不成。  

释崇岳　偈颂一百二十三首  
今朝五月五，粗言及细语。  
会得也寻常，不会超佛祖。  

释崇岳　偈颂一百二十三首  
去却一，拈却七，  
佛祖玄关元不识。百尺竿头掉臂行，  
笑指西方日头出。透金圈，  
吞栗棘，明眼衲僧没气息。  

释崇岳　偈颂一百二十三首  
灵源洞彻，真照无边。  
万机旋复，十方目前。  
圣中圣，天中天，  
最尊贵，复何言。  
文明齐北极，睿算等南山。  

释崇岳　偈颂一百二十三首  
怀州牛吃禾，益州马腹胀。  
天下觅医人，灸猪左膊上。  
也好笑，也堪悲，  
耳垛元来两片皮。  

释崇岳　偈颂一百二十三首  
十月瑞庆节，真人降中天。  
万国葵藿心，虔祝一炉烟。  
龙图凤历等乾坤，睿算弥隆亿万年。  

释崇岳　偈颂一百二十三首  
一不做，二不休，  
宾主互换有来由。焦砖打著连底冻，  
赤眼撞著火柴头。  

释崇岳　偈颂一百二十三首  
有句无句，如藤倚树。  
孟八郎汉，便恁麽去。  
苏噜苏噜。  

释崇岳　偈颂一百二十三首  
是即全是，非即全非。  
大用现前，携手同归，  
不知犹自涉离微。  

释崇岳　偈颂一百二十三首  
打睡坐禅，坐禅打睡。  
有利无利，不离行市。  
老黄檗，太憨痴，  
深耕浅种少人知。  

释崇岳　偈颂一百二十三首  
世尊三昧，文殊三昧，  
总在拂子头上。卧龙才奋迅，  
丹凤便翱翔。  

释崇岳　偈颂一百二十三首  
百丈耳聋，黄檗吐舌。  
后代儿孙，半生半灭。  
破沙盆，曾漏泄，  
炎天六月飘霜雪。  

释崇岳　偈颂一百二十三首  
倾尽宝山宝，全身入荒草。  
若是凤凰儿，不向那边讨。  

释崇岳　偈颂一百二十三首  
万法是心光，诸缘惟性晓。  
本无迷悟人，只要今日了。  

释崇岳　偈颂一百二十三首  
灵隐开炉，火种全无。  
将无作有，孰辨精粗。  
拟议乌藤劈脊搂，从教个个嘴卢都。  

释崇岳　偈颂一百二十三首  
东过西西过东，主中宾宾中主。  
大地全收，千差一举。  
打鼓普请看，通身是泥土。  

释崇岳　偈颂一百二十三首  
仰面不见天，低头不见地。  
眉毛在眼上，鼻孔里出气。  
易分雪里粉，难辨墨中煤。  

释崇岳　偈颂一百二十三首  
今朝十五，升堂直举。  
全主全宾，灯笼露柱。  
不是佛，不是祖。  
剔起两茎眉，三更日卓午。  

释崇岳　偈颂一百二十三首  
年年此日泼恶水，个事从悉达多起。  
自云遍界独称尊，后代儿孙谁管你。  

释崇岳　偈颂一百二十三首  
忽雨忽晴，天平地平。  
释迦弥勒，打失眼睛。  

释崇岳　偈颂一百二十三首  
借手行拳，惊群动众。  
龙门上客，未举先知。  
若不然者，灵隐失利。  

释崇岳　偈颂一百二十三首  
大人具大见，大智得大用。  
一举定千差，百发而百中。  
密赞中兴业，了无毫末共。  
福如沧海寿如山，赫赫声名继前踵。  

释崇岳　偈颂一百二十三首  
青天复青天，打失髑髅前。  
看看日又过，争教人少年。  

释崇岳　偈颂一百二十三首  
道人相见，如如不变。  
同气连枝，略通一线。  
笑揖飞来峰，大家看佛面。  

释崇岳　偈颂一百二十三首  
西天四七，唐土二三。  
天下老和尚，的的相承，  
不容眨眼，老德山因甚拆却佛殿。  

释崇岳　偈颂一百二十三首  
第一义谛，分文不直。  
略露机锋，青天霹雳。  
恁麽恁麽，不识不识。  

释崇岳　偈颂一百二十三首  
急水波心下直钩，鱼龙暇蟹一时收。  
祖师活计无多子，恼乱春风卒未休。  

释崇岳　偈颂一百二十三首  
言无展事，语不投机。  
承言者丧，滞句者迷。  
和底掀翻了，赵州东院西。  

释崇岳　偈颂一百二十三首  
千圣不传到今日，口上著来无等匹。  
洞庭山脚太湖心，行人路上空啾唧。  

释崇岳　偈颂一百二十三首  
诸佛降生，鼻直眼横。  
打与狗吃，据令而行。  
汉通正法眼，日午打三更。  

释崇岳　偈颂一百二十三首  
今朝月半，见成公案。  
临济德山，犹是钝汉。  
灵隐恁麽道，也是不著便。  

释崇岳　偈颂一百二十三首  
百尺竿头弄险，是非海里横身。  
更有全提底时节，只堪惆怅不堪陈。  

释崇岳　偈颂一百二十三首  
这僧不妨懵懂，白兆终是惺惺。  
不惺惺，药因救病出金瓶。  

释崇岳　偈颂一百二十三首  
不著佛求，不著法求，  
不著僧求。扬帆鼓棹，  
任性优游。收舍南州与北州，  
都卢无有一丝头。  

释崇岳　偈颂一百二十三首  
绝罗笼，脱羁锁。  
虽是善因，而招恶果。  

释崇岳　偈颂一百二十三首  
从门入者，不是家珍。  
拶倒灯笼柱嗔。  

释崇岳　偈颂一百二十三首  
梵志翻著袜，摩耶生悉达。  
声迹不相干，今朝四月八。  

释崇岳　偈颂一百二十三首  
识不识，见非见。  
说易说难如油入曲。  

释崇岳　偈颂一百二十三首  
世尊良久，维摩默然。  
便恁麽去，十万八千。  

释崇岳　偈颂一百二十三首  
开炉开炉，柴炭全无。  
星儿火种，照彻十虚。  

释崇岳　偈颂一百二十三首  
有你不有我，有我不有你。  
咬定牙关，齐之以礼。  

释崇岳　偈颂一百二十三首  
端居丈室，青天白日。  
窦八布衫，云门念七。  

释崇岳　偈颂一百二十三首  
一二三四五，五四三二一。  
风过树头摇，天晴日头出。  
会得日头出，不公而自屈。  

释崇岳　偈颂一百二十三首  
两刃交锋，略通一线。  
有耳者闻，有眼者见。  

释崇岳　偈颂一百二十三首  
达磨达磨，不识这个。  
直指单传，胡挥乱做。  

释崇岳　接待  
茶饭家常没可陪，临机元不在安排。  
门前有客来相访，试问朝从何处来。  

释崇岳　金华圣者赞  
千兵不若一将，伎俩何如帐样。  
不识古佛定光，稽首猪头和尚。  

释崇岳　九祖赞  
半生足不履地，轩知路遍天涯。  
得个冬瓜印子，至今自目瞠口呿。  

释崇岳　亮典座归中峰庵  
太白峰高宇宙低，先师灵骨不曾移。  
儿孙个个且如许，路上行人口似碑。  

释崇岳　林上人归蜀  
明明此事不由他，吃饭无端咬著沙。  
自己灵光皆丧尽，三千里外摘杨花。  

释崇岳　临济赞  
一棒一喝，倾湫倒岳。  
凌蔑吾宗，这白拈贼。  

释崇岳　临终偈  
来无所来，去无所去。  
瞥转玄关，佛神罔措。  

释崇岳　鞔法鼓求颂  
内空外空内外空，一声才举迅雷风。  
流通佛法无多子，千古灵山灵象雄。  

释崇岳　孟府判令嗣求法名兴璞  
真璞无瑕，实际无涯。  
心空及第　　需耀邦家。  

释崇岳　孟知府令嗣求法名兴福  
兴福奇儿，福无边表。  
一点灵台，青天月皎。  

释崇岳　密庵先师赞  
咬猪狗之手讨巴鼻，奋劈胸之抴3瞎却顶门。  
出达磨身血，断衲僧命根。  
纤毫不肯放过，丛林为雠为冤。  
个般种草决，定累及儿孙。  

释崇岳　南侍者还莆阳  
若将此语定宗纲，任是灵山未厮当。  
大地撮来无粟粒，令人翻忆老曾郎。  

释崇岳　能仁光睦长老画师顶相请赞  
恣拍盲性，用劈胸拳。  
并荡三玄三要，管甚栗棘金圈。  
渠侬已是灭胡种，不知将底付儿孙。  

释崇岳　庞居士赞  
心空及第，深根固帝。  
共说无生，异类中行。  
恼乱禅家至今日，不知日午打三更。  

释崇岳　且侍者持钵  
灵山无法与人传，临济宗风尽灭门。  
唯有道人知此意，赤心扶起破砂盆。  

释崇岳　衢州祥符僧堂帐化士  
满堂蟠蛰卧僧龙，一片闲云下碧空。  
舒卷当机元自在，从教蚊蚋弄狂风。  

释崇岳　三衢椿监寺修造佛殿  
黄面瞿野放搭痴，千方百计讨便宜。  
而今无著浑身处，却要儿孙盖覆伊。  

释崇岳　山居  
路巑人稀到，穷居称野情。  
云开空自阔，月落夜深清。  
风动数茎草，鸟啼三四声。  
个中无限意，唯我与谁评。  

释崇岳　师警维那请赞  
冤有头，债有主。  
鳖鼻蛇，白额虎。  
活捉生擒，当阳直举，  
发杨须是千钧弩。  

释崇岳　师肇首座请赞  
这个汉，太愚痴。  
一句子，佛不知。  
临济老，客作见。  
四天下，更有谁。  
拟开口，劈胸椎。  
肇首座，莫学伊，  
学伊彼此落便宜。  

释崇岳　示丁都院  
镬汤炉炭三禅乐，剑树刀出大觉场。  
此日拨开心地印，了无佛法可商量。  

释崇岳　示丁都院  
三千条法为今时，一性圆明要自知。  
会得自知知底事，人间何处不光辉。  

释崇岳　示葛都院  
从来佛法无多子，利益人天越古今。  
棒喝交驰难近傍，信知彻底老婆心。  

释崇岳　示惠文伯宣义二偈  
见色分明便见心，此心非我亦非人。  
临机不用从它觅，信手拈来著著新。  

释崇岳　示惠文伯宣义二偈  
盘走珠兮珠走盘，静中消息闹中看。  
一毫头上忘知解，始觉从前被眼瞒。  

释崇岳　示如净禅人  
劈面三拳，连顋两堂。  
撒手悬崖，丧尽伎俩。  
德云不在别峰上。  

释崇岳　示如理道友  
如如不动已周遮，理事驰求路转赊。  
直下踏翻樵子径，知君未到葛洪家。  

释崇岳　示汪居士  
参祥悟道梁泥沙，见佛与祖生冤家。  
破尘破的栽荆棘，壁立万仞有譫讹。  
也大差，也大差，  
一刀两段，火里莲花。  
十分无伎俩，处处有生涯。  

释崇岳　示智弼礼混源塔  
相逢不相识，去后空相忆，  
灵骨撒长江。清风有何极极识，  
滔滔浪里休寻觅。  

释崇岳　释迦出山相赞  
弃轮王位放痴獃，夜半逾城心未灰。  
冷坐六年无折合，有何面目出山水。  

释崇岳　思齐化士  
拔剑红尘斩万机，直教佛祖浪头低。  
我侬赢得呵呵笑，老倒思贤愧不齐。  

释崇岳　送光长老住显亲  
同条端的不同条，个个沩山水牯牛。  
一做这般虫豸去，牵犁拽杷几时休。  

释崇岳　送化主  
即心即佛眼中屑，非心非佛转乖真。  
大唐国里无南北，尽是灵山一会人。  

释崇岳　送化主  
劳生扰扰梦喧哗，梦破喧哗也大差。  
云净水天江上望，一轮皎洁落谁家。  

释崇岳　送化主  
把得袈娑裹草鞋，相逢只麽笑咍咍。  
孔门弟子还知否，曾向灵山及第来。  

释崇岳　送化主  
百亿分身利有情，驴顋马颔实难明。  
有时闹里聊伸手，意在钩头不在星。  

释崇岳　送化主  
日用分明直似弦，不将佛法污心田。  
自言世上无仙客，老倒维摩得半边。  

释崇岳　送化主  
不依本分要参禅，卖了山前祖父田。  
赤手出门无活计，好儿终不使爷钱。  

释崇岳　送化主  
败坏多年笤箒樁，等闲拈起定宗纲。  
这些标格天然别，不比诸方孟八郎。  

释崇岳　送琉书记还长乐  
相见相从道自亲，妙高峰顶谩因循。  
业风忽起波涛恶，一锡飘然到七闽。  

释崇岳　送琉书记还长乐  
瓯闽佛法半生灭，江浙丛林日渐凋。  
携手十年如一默，孰云生死不同条。  

释崇岳　送琉书记还长乐  
迢迢故国三千里，忽忆萿堂送别时。  
拄杖生风兴何极，楚天辽邈远山低。  

释崇岳　送鹿野珍禅友还七闽  
共处十年真岁寒，山边水边相盘桓。  
拶倒几回扶不起，未尝说著祖师关。  

释崇岳　送鹿野珍禅友还七闽  
密庵的子是冤雠，疾焰过风第二筹。  
笑里一场无折合，不容提掇转风流。  

释崇岳　送鹿野珍禅友还七闽  
千差坐断路头通，万里乡关一信风。  
不负灵山亲记莂，好音专待寄来鸿。  

释崇岳　送普岩维那  
冶父门庭索索，东湖风波甚恶。  
知心能有几人，万里秋天一鹗。  

释崇岳　送谦侍者还乡省亲  
有句无句藤倚树，铁壁银山没回互。  
三千里外面尊堂，一毫头上全体露。  
睦州谩说编蒲屡，新丰卖峭不归去。  
今人不比昔时人，出门便是还乡路。  

释崇岳　送泉州化主  
少林无孔笛横吹，此曲谁人和得亲。  
向晓洛阳江上路，一声唤起几多人。  

释崇岳　送听首座之弋阳兼呈陈郎中  
当头一著没巴鼻，坐断诸方成忌讳。  
此心不向白云闲，一锡飘然下层翠。  
晦庵过犯弥天大，居士无端也捏怪。  
至今落赚有谁知，也要大家偿夙债。  

释崇岳　送悟藏主还姑苏  
玲珑岩畔瞥不瞥，竖起脊梁生铁橛。  
无端林下错商量，携手相随入虎穴。  
瓮里蓦然失却鳖，个事明明向谁说。  
彼时只是此时人，谁知眼里重添屑。  
我携拄杖奔南北，君入西山恣轻忽。  
放下蛇头捋虎须，翻身便作白拈贼。  
太虚全布目前机，生杀交驰谁敢窥。  
我来一笑重相见，鼻孔由来向下垂。  
密庵家风彻骨贫，密庵有眼且无筋。  
将无作有这些子，透这些子能几人。  
西风落木天宇迥，君兮不住别峰顶。  
曹溪一滴杖头挑，涨起吴江千万顷。  

释崇岳　颂古二十五首  
开口分明便垛根，指天指地独称尊。  
成群作队随他转，几个男儿有脑门。  

释崇岳　颂古二十五首  
平生心胆向人倾，过犯弥天已不轻。  
带累马师胡乱后，至今错订定盘星。  

释崇岳　颂古二十五首  
坐断千峰路，穿开碧落天。  
那容问端的，端的髑髅前。  

释崇岳　颂古二十五首  
大道透长安，言端语亦端。  
腊尽雪消去，春来依旧寒。  

释崇岳　颂古二十五首  
分明写出与君看，意在钩头在盘。  
纵使石人开得口，不知犹被舌头瞒。  

释崇岳　颂古二十五首  
出得出不得，攧落精灵窟。  
何处不风流，祖师无妙诀。  

释崇岳　颂古二十五首  
大梅梅子熟，庞老已先知。  
正眼验深要，相逢拍手归。  

释崇岳　颂古二十五首  
十月清霜重，临风彻骨寒。  
苦无栖泊处，摆手出长安。  

释崇岳　颂古二十五首  
京师出大黄，见贼便见趀。  
竹杖化龙去，痴人戽夜塘。  

释崇岳　颂古二十五首  
水急鱼行涩，峰高鸟不栖。  
世情看冷暖，人面逐高低。  

释崇岳　颂古二十五首  
杀活全机觌面提，大家相聚吃茎虀。  
后生不省这个意，只管忙忙打野榸。  

释崇岳　颂古二十五首  
云门一曲，彻髓彻骨。  
霁雪千峰，寒梅破萼。  
啐啄公子，风流鸣木。  

释崇岳　颂古二十五首  
寒暑分明说向君，不容拟议辨痚新。  
匾担蓦折两头脱，举目长空一笑新。  

释崇岳　颂古二十五首  
不是风兮不是幡，分明裂破万重关。  
谁知用尽腕头力，惹得闲名落世间。  

释崇岳　颂古二十五首  
云门小厮儿，作大狮子吼。  
鼻孔得半边，不知失却口。  

释崇岳　颂古二十五首  
闪电光中宾主分，虚空背上立网宗。  
祖师活计只如此，后代儿孙扫地空。  

释崇岳　颂古二十五首  
赵州吃茶去，毒蛇横古路。  
踏著乃知非，佛也不堪做。  

释崇岳　颂古二十五首  
夫子不识字，达磨不会禅。  
大唐天子国，依旧化三千。  

释崇岳　颂古二十五首  
云开空自阔，叶落即归根。  
回首烟波里，渔歌过远村。  

释崇岳　颂古二十五首  
出水何如未出水，莲花荷叶有来田。  
定光金地遥招手，智者江陵暗点头。  

释崇岳　颂古二十五首  
百丈狸奴面，沩山鬼睛眼。  
见人空解笑，弄物不知名。  

释崇岳　颂古二十五首  
拄地撑天全体用，夕阳影里不藏身。  
有时独坐孤峰顶，寂寂犹闻落叶频。  

释崇岳　颂古二十五首  
描不成兮画不成，卧龙长怖碧潭清。  
拟心凑泊终难会，达者应须暗里惊。  

释崇岳　颂古二十五首  
腊月烧山，天宽地宽。  
筑著磕著，彻骨毛寒。  

释崇岳　颂古二十五首  
莫莫，拈出一条断贯索。  
任从我佛及众生，撩天鼻孔都穿却。  

释崇岳　颂古六首  
狗子佛性无，门上钉桃符。  
千鸦俱不入，百怪尽消除。  

释崇岳　颂古六首  
地狱天堂，八字打开，  
谁知无去亦无来。若言已得三禅乐，  
未免将身自活埋。  

释崇岳　颂古六首  
一口吸尽西江水，庞老不曾明自己。  
烂醉如泥胆似天，巩县茶瓶三只嘴。  

释崇岳　颂古六首  
机轮元不挂丝头，会有金鳞上直钩。  
蓦口一桡犹未彻，踏反船子有来由。  

释崇岳　颂古六首  
大机圆应，大用直截。  
雪峰云门，只得一橛。  
毕竟如何，不说不说。  

释崇岳　颂古六首  
家家尽看野狐儿，铁笛横拈撩乱吹。  
吹罢不知何处去，夕阳已挂柳梢西。  

释崇岳　题寄巢  
巢穴通霄眼，尘劳无住主。  
经行及坐卧，万古至于今。  

释崇岳　题金山郭璞墓  
要识先生真实地，龙门浪里碧崔嵬。  
时人著眼这国立，亲切何如到一回。  

释崇岳　题五子庸上舍实斋  
世出世间法，和底尽掀翻。  
唯此一事实，真金火里看。  

释崇岳　题先登斋  
大道难将万物齐，先登犹自涉阶梯。  
翻身直透青霄外，回首方知宇宙低。  

释崇岳　题有余斋  
日月双萤火，乾一做鹊巢。  
大千沙界外，总在目前包。  

释崇岳　题张四直阁容庵  
大辩若讷，大巧若拙。  
太清点云，千江并月。  
直为我容庵，故作如见说。  

释崇岳　题张直阁亦庵  
曹溪无一滴，谁道庵名亦。  
问讯老维摩，铁壁复铁壁。  

释崇岳　维摩赞  
深入不二门，巧尽翻成拙。  
一默定千差，常说炽然说说拙，  
万古清风寒稳彻骨。  

释崇岳　文蔚侍者请赞  
心粗胆大，少实多虚。  
瞎衲僧眼，断肘后符。  
临济东山之道命若悬丝，念念刀耕火种老此残躯。  
寥落林泉意自殊。  

释崇岳　无量寿佛赞  
四十八弘誓原，百千万亿弥陀。  
水鸟树林开正眼，为人亲切不消多。  

释崇岳　希琏书记请赞  
腊长年高，甚生风彩。  
南来北来，无可相待。  
黑漆竹篦聊一挥，看你当人在不在。  
琏书记，甚尀耐。  
镇海明珠，悬空扑碎。  

释崇岳　兴密  
密在汝边，诸法亦然。  
一举两得，无党无偏。  
赵州八百个中玄，箕裘事业尤堪传。  

释崇岳　兴一  
只这一脉，人间显赫。  
妙转绵绵，甚生标格。  

释崇岳　兴祖  
有祖以来，世不可陪。  
当机日用，著著全该。  

释崇岳　盐街坊  
红炉鼓浪瞥然间，突出银山照胆寒。  
便是马师胡乱后，要须不被舌头瞒。  

释崇岳　尹山接待  
千古尹山寺，家风不厌贫。  
只将这个意，接待往来人。  

释崇岳　应庵密庵同日忌  
冤有头，债有主，  
撞破砂盆眼卓竖。不是佛，  
不是祖，太白峰前只如许。  

释崇岳　应庵师祖赞  
深入虎穴，有屈难雪。  
天下应庵，只得一橛。  

释崇岳　应庵师祖赞  
虎口里转身，拳头上捏怪。  
胡乱三十年，起东山正派。  
不知过犯弥天大。  

释崇岳　尤氏妙莲请普说举僧问风穴语默涉离如何通不犯穴云长忆江南三月里  
百花香处鹧鸪啼，百岁光阴七十稀。  
翻忆世间多少事，落便宜是得便宜。  

释崇岳　佑水头  
风吹不入，水洒不著。  
捩转玄关，随缘自若。  
任是碧眼胡儿，从头与汝一杓。  
著不著，谁言过水不湿脚。  

释崇岳　云居善开长老请赞  
为人巴鼻，一点浑无。  
明眼衲僧，失却鼻孔。  
铁馂馅，金刚圈。  
分明开口不在舌头边，累及后代结佛祖深冤。  

释崇岳　云翼书记归乡  
惯尝甘草与黄连，大海波涛尽底掀。  
误吸冷泉无味水，方知不在舌头边。  

释崇岳　赠蜀中李道士  
透出重关一瘦筇，湖湘江折绝行踪。  
自从得个安心法，禅道先儒只此宗。  

释崇岳　正现上人游庐山  
透过重关得自由，相期佛祖雪冤雠。  
西湖风景无留恋，南岳庐山拄杖头。  

释崇岳　芝山智默长老请赞密庵先师  
击石火里穿辽天鼻孔，妙转机前打凤罗龙。  
正法眼，瞎驴边。  
灭却被沙盆，扶临济正宗。  
门庭峭峻，孰敢当锋，  
铁壁银山一线通。  

释崇岳　孜侍者行乞  
不学文章不学书，孜孜於道自忘躯。  
黄尘堆里挨身转，一任清风卷太虚。  

释楚峦　春  
滩漱金沙过枕前，雨丝斜织曲尘烟。  
绿杨红杏宜寒食，紫燕黄鹂聒昼眠。  

释楚峦　句  
临水鹤窥行道影，隔云僧认读书声。  

释楚峦　青城山观  
静见门庭紫气生，前山岚霭入楼青。  
玉坛醮罢鬼神喜，金鼎药成鸡犬灵。  
岩下水光分五色，壶中人寿过千龄。  
何当一日抛凡骨，骑取苍龙上杳冥。  

释楚峦　隐逸  
杖屦独游栽药圃，琴樽多在钓鱼船。  
晚来花下敲门者，不是神仙即酒仙。  

释楚圆　舟中作偈  
长江行不尽，帝里到何时。  
既得凉风便，休将艣棹施。  

释慈永　咏月桂峰桂子  
丹桂生瑶宝，千年会一时。  
偏从天竺落，只向月宫知。  
出海冰轮满，当轩玉树迟。  
清晖含远峤，接影下空墀。  
金气风初劲，银河露恐垂。  
婵娟应怅望，果尔见蛾眉。  

释从瑾　颂古三十八首  
谁在画楼西，相逢语笑低。  
到家春色晚，花落鹧鸪啼。  

释从瑾　颂古三十八首  
大地绝纤尘，面南看北斗。  
嫁鸡逐鸡飞，嫁狗逐狗走。  

释从瑾　颂古三十八首  
融墙见角便骑牛，骑入戏尘闹市游。  
游篇归来栏里卧，三更半失踪由。  

释从瑾　颂古三十八首  
家家门口透长安，不见纤毫眼界宽。  
无法无人谁付嘱，难兄难自相谩。  

释从瑾　颂古三十八首  
蕴空谁见法中王，觌体何曾碍剑光。  
古庙藤萝穿户牖，断碑风雨碎文章。  

释从瑾　颂古三十八首  
踏翻地轴地不动，推倒天关天更高。  
稳泛儿船归少室，至今天下起风涛。  

释从瑾　颂古三十八首  
人人有个生缘，且非东土与西天。  
击珊瑚树枝枝好，撒水银珠颗颗圆。  

释从瑾　颂古三十八首  
九年冷坐已敢阙，只履西归脱空。  
后代儿孙空妄想，鸥鸪啼不为春风。  

释从瑾　颂古三十八首  
自有觅不得，无端面发红。  
翻身吃一{左足右颠}，两手摸虚空。  

释从瑾　颂古三十八首  
不会黄梅佛法，梦中合眼惺惺。  
此地无金二两，俗人酤酒三升。  

释从瑾　颂古三十八首  
和箭射双鵰，双鵰随手落。  
波摇岳阳城，月满滕王阁。  

释从瑾　颂古三十八首  
当年高甲已登科，读尽人间万卷书。  
今日一身天地窄，思量好事不如无。  

释从瑾　颂古三十八首  
一喝当头雷电奔，人间说亦暗销魂。  
看来岂止聋三日，直至如今海岳昏。  

释从瑾　颂古三十八首  
剃头头光生，洗脚脚清爽。  
脱衣上闲眠，抓著通身{左疒右养}。  

释从瑾　颂古三十八首  
竹篱茆舍酒旗斜，一个胡芦败两家。  
酒后不知天与地，皈来满地是桃花。  

释从瑾　颂古三十八首  
彻底冰壶无影像，倒翻筋斗模难成。  
千峰两歇黄梅后，桂魄还从海上生。  

释从瑾　颂古三十八首  
无目仙人揣骨头，暗中摸索认王侯。  
价高毕竟无人买，冷却勾栏{左忄右罗}休。  

释从瑾　颂古三十八首  
恁么不得总不得，脱却布衫赤骨律。  
劈头一搭忽翻身，便见口开并眼白。  

释从瑾　颂古三十八首  
同根一体都如梦，梦里惺惺眼又花。  
蝴蝶飞来过墙去，不知春色落谁家。  

释从瑾　颂古三十八首  
甘贽设粥，南泉打锅。  
一般病痛，彻底譫讹。  
更有些儿好笑，明朝饿杀禅和。  
