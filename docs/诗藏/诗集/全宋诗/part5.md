---
title: 第5部分
index: true
icon: editor
order: 5
category:
  - 诗藏
  - 诗集
  - 全宋诗
tag:
  - 佚名
---

陈师服　和许伯诩访景山  
仙溪七十里，半世始闻名。  
一日见山面，千年怀友情。  
古匏浮晋醲，清水照尘缨。  
霜月亭亭白，连床话到明。  

陈师韩　董奉山  
院宇萧萧锁暮烟，昔人曾见此升仙。  
静看今日流渠水，应是当年炼药泉。  
座上山川疑改旧，林中僧行尽长年。  
我来寄宿应怀古，始信乡民不妄传。  

陈师孟　弄水亭  
新看滕阁旧游句，又见池亭弄水吟。  
千古才华少人敌，一生风韵为情深。  
向时行乐穠桃恨，此处重阳对菊心。  
昨夜清溪明月里，想君灵魄未消沉。  

陈师善　挽赵秋晓  
风低健翮偶南翔，收敛红霓万丈光。  
江左诸贤慕安石，贞元朝士独刘郎。  
尚期意气风云会，竟老英雄潦雾乡。  
如此典型今已矣，天乎莫诘意茫茫。  

陈师善　挽赵秋晓  
惊呼事定隔存亡，天地无情此恨长。  
冷落席门怜曲逆，凄凉诗法忆濠梁。  
此生结习缘犹浅，晚景追陪愿未偿。  
珍重韩公遗稿在，忍将展耫伯情伤。  

陈诗　句  
莹光连烛动，月影带河流。  

陈诗　句  
如何五载后，不问九疑归。  

陈石斋　葵花  
恐是牡丹重换紫，久疑芍药再翻红。  
娇娆不似桑间女，蔽芾深迷苧下翁。  

陈士徽　广阴亭诗  
唐翁静者闭门饮水啜粥无知音，我能发尔一片冰清心。  
巨风吹天振海浪如屋，此翁林中眠正熟。  
中天渴乌吐火六合新开窑，此翁两鬓秋飕飕。  
小儿烂羊瓜果尽青紫，此翁临水洗双耳。  
蜩蟾蛙蚓聒乱昕夕雷无声，此翁宴坐观黄庭。  
编茅斲室大如斗，苍雪丝丝翳窗牖。  
忍饥学得西山夫，胸中有道癯不枯。  
木榔始花赤已实，百亩沉沉如栉密。  
露结风高霜气寒，润如美竹馨如兰。  
翁居巷南我巷北，况有薇郎能主客。  
书篚几杖皆清风，相看荫我冰雪容。  
琼州岁月不可度，此境中州亦衡遇。  
苦茗满碗谈兴亡，日长归来月满堂。  
明朝一舸崖州去，世事茫茫隔烟雾。  
袖攜毫楮觅扁题，鸿飞冥冥留爪泥。  
为书广廽扁翁室，淡墨欹轻醉中笔。  
乘醉更作广廽诗，千载留与如音知。  

陈士泰　句  
阆州苍翠与云齐，阆水连城碧渺瀰。  

陈氏　题小雁屏二首  
蓼淡芦敧曲水通，几双容与对西风。  
扁舟阻向江乡去，却喜相逢一枕中。  

陈氏　题小雁屏二首  
曲屏谁画小潇湘，雁落秋风蓼半黄。  
云澹雨疏孤屿远，会令清梦到高唐。  

陈世崇　题曾氏诸帖  
南丰而后艇斋君，忠义词章萃一门。  
手泽流芳凌劫火，钦承犹得到来孙。  

陈世崇　元夕八首  
看灯螃蟹月前供，迓鼓金销画领中。  
帘卷重楼灯乍试，柳稍风暖雪初融。  

陈世崇　元夕八首  
苍头喝道烛光微，梅压乌云柳压眉。  
打块成团娇又颤，闹蛾簇簇翠冠儿。  

陈世崇　元夕八首  
风飘蹀躞步摇轻，相唤相呼去看灯。  
笑整玉梅藏素手，香肩三角卸吴绫。  

陈世崇　元夕八首  
麝圆{饣追}拍澄沙团，餶饳糖霜乳橘盘。  
蕉叶柿花宜利少，叫声浑杂市声欢。  

陈世崇　元夕八首  
买市今宵看帅臣，九衢车马隘香尘。  
欢呼百姓同沾惠，无限搀行卖卜人。  

陈世崇　元夕八首  
女童清乐玉琮琤，一道群丝缓合笙。  
更看苏家坊傀儡，软风娇送杵歌声。  

陈世崇　元夕八首  
天街箫鼓厌繁华，静访湖山释子家。  
珍玩图书尤绚眼，选僧堂里万莲华。  

陈世崇　元夕八首  
寒星万点御香飘，和气潜回积雪消。  
盈耳嵩呼声不绝，熙熙春意入箫韶。  

陈世卿　翠竹峰  
翠竹峰前是我家，归来重整旧生涯。  
烟霞尚有留人意，争奈门前驷马车。  

陈世卿　思古堂  
思古堂前酒一尊，共谈时事出孤村。  
临期上马无他嘱，多买诗书教子孙。  

陈世卿　淘金山  
未覆一篑土，便作千仞观。  
一自登巉岩，培塿视群山。  

陈世卿　游黄杨岩  
朔风夜号空，于隅几枝木。  
深山自春色，芳草不凋绿。  
朋来得进游，招提藏翠麓。  
新酒赤如丹，竹萌肥胜肉。  
一醉出门去，缺月挂修竹。  
归路沙溪浅，危桥溅寒玉。  
夜过渭滨居，门庭应不俗。  
对座寂无言，泉声如击筑。  
宗明更可人，相邀勤秉烛。  
开缄得捷音，豺狼俱面北。  
回樛今可矣，赏心嗟未足。  
西去有奇岩，祥云覆华屋。  
箕踞列千人，未充空洞腹。  
更约林宗俱，来伴白云宿。  

陈书竓　题亚愚江浙纪行集句诗  
未於诗上著工夫，争把疏愚敌亚愚。  
只盍金沙分半席，归舟能用几钱租。  

陈叔度　雙皂荚行  
绿叶森森迎晓日，雙雙暗结秋霜实。  
乾坤造化借风流，阴灵滑稽为谁匹。  
一蕂雙葩心两同，风力雨绵神其功。  
中官始奏献奇异，祥图瑞牒挥毫锋。  
四海万方只一株，缭绕周墙百丈余。  
侍从宫娃共争取，攀援棘刺血罗襦。  
采得温泉奉金辇，雪莹肌肤红玉暖。  
合难当前此物生，上皇都笑天机浅。  

陈叔坚　送素上人游方  
不是无衣钵，师心酷爱山。  
自言行脚好，却厌住庵间。  
野水寒林外，孤云夕照间。  
清游何处寺，须寄好碑还。  

陈叔信　游龙隐岩  
几年鳞甲蛰清渊，一旦飞腾石自穿。  
遗迹漫存离旧隐，定应衔雨去朝天。  
洞口岩高著数椽，秋铃听法护金仙。  
腾身一跃天池后，云雾于今尚滃然。  

陈枢才　挽薛艮斋  
耆旧襄阳传，风流月旦评。  
此翁尤间出，当代总销声。  
遇事皆迎刃，游谈可伐兵。  
孰知死诸葛，英气凛如生。  

陈枢才　挽薛艮斋  
晁董科名累，向雄利禄儒。  
惟公传洛学，处世类齐竽。  
湖外严兵戍，神畿析使符。  
恍然成昨梦，一吊束徐刍。  

陈璹　句  
活计鱼暇蟹，此事属渔舟。  

陈舜弼　句  
忧贫仍闵雨。  

陈舜道　春日田园杂兴十首  
春来非是爱吟诗，诗是田园漫兴时。  
无事花边繙兔册，有时桑下课牛翳。  
乍随父老看秧去，还共儿童斗草嬉。  
偶物兴怀浑不奈，春来非是爱吟诗。  

陈舜道　春日田园杂兴十首  
春来非是爱吟诗，诗是田园乐与时。  
清入吟怀花月照，红生笑面柳风吹。  
村声眜耳鸟监角，社酒柔情玉練槌。  
闲闷闲愁侬不省，春来非是爱吟诗。  

陈舜道　春日田园杂兴十首  
春来非是爱吟诗，诗是田园饮兴时。  
草酌乍舒情眊矂，花生陡觉眼迷离。  
才呼枌社人同醉，又间杏邨家有谁。  
长日作劳无不得，春来非是爱吟诗。  

陈舜道　春日田园杂兴十首  
春来非是爱吟诗，诗是田园懒兴时。  
放草地牛眠易熟，听花村鴃起来迟。  
蚕桑辛苦从渠妇，稼穡勤劳任我儿。  
疏散情怀收不起，春来非是爱吟诗。  

陈舜道　春日田园杂兴十首  
春来非是爱吟诗，诗是田园引兴时。  
闻布布声惊绿野，听提台语忆青旗。  
曾因斗草争心起，每为看花乐意随。  
景物撩人禁不定，春来非是爱吟诗。  

陈舜道　春日田园杂兴十首  
春来非是爱吟诗，诗是田园寄兴时。  
稼穡但凭牛犊健，队晴每付鹁鸪知。  
讬寻花去将予乐，借卷桐吹实所思。  
抚景寓言良不浅，春来非是爱吟诗。  

陈舜道　春日田园杂兴十首  
春来非是爱吟诗，诗是田园乘兴时。  
得瑕分畦秧韭菜，趁晴樊圃树棠梨。  
山烟青笠等闲去，沙地鸟犍和醉骑。  
一片野情羁不住，春来非是爱吟诗。  

陈舜道　春日田园杂兴十首  
春来非是爱吟诗，诗是田园遣兴时。  
行傍山翁驱犊父，坐以炮妪试鹅儿。  
看秧时测水深浅，行菜闲占春早迟。  
白日渐长消不去，春来非是爱吟诗。  

陈舜道　春日田园杂兴十首  
春来非是爱吟诗，诗是田园尽兴时。  
蓐食出门天欲曙，荷钥归路月相随。  
踏青漫有心情在，耕绿宁甘骨力疲。  
个段工夫偿不足，春来非是爱吟诗。  

陈舜道　春日田园杂兴十首  
春来非是爱吟诗，诗是田园感兴时。  
草地耕牛方有犊，花村吠犬那生蝥。  
麦青未必三时粥，桑绿其如二月丝。  
触物兴怀言不尽，春来非是爱吟诗。  

陈舜俞　宝庆院  
小招提在白云层，古殿深龛锁昼灯。  
山北远公曾结社，至今犹有种莲僧。  

陈舜俞　保圣院  
门深锁苍苔，地灵育嘉树。  
寂然烟云宅，不接市朝路。  
苟能灰心居，即是古乐处。  

陈舜俞　采芑诗  
采采原上芑，盈襜不知多。  
惜共藜藿称，命与羹糁和。  
值此行役间，遗馀杂蓁莪。  
京洛夸肥甘，掇撷繄谁何。  
休官业已定，不待此首皤。  
年年春物繁，期尔山之阿。  

陈舜俞　承天院  
建昌门外小禅居，竹槛松窗静有馀。  
全近江湖添怅望，乍离城市易清虚。  
人思求友听啼鸟，僧爱忘筌看得鱼。  
不为山南多胜处，便堪从此驻巾车。  

陈舜俞　初见庐山  
泝洄江上山，千里皆可爱。  
忽见匡庐峰，气势一何大。  
崔嵬青天屏，叆叇白云盖。  
藤萝拂金绳，瀑水挂玉带。  
未雨龙穴藏，摩空鸟飞碍。  
疑晨红尘间，邈在万物外。  
闻有高世士，眠云不知载。  
饮露餐朝霞，啸月下天籁。  
轩冕何足道，天地乃投芥。  
吾能与之游，无庸去浮海。  

陈舜俞　初入太湖  
东南有具区，三万六千顷。  
百川之雄伟，咸池借溟涬。  
玉堂在其下，莫知日月永。  
鸱夷昔不返，肯顾市朝请。  
素怀邈已劳，孤泛此方逞。  
刺沙出林荒，度浅动苹荇。  
渐尽行渐远，湾转势弥迥。  
疑非地可载，直与天作镜。  
青空四垂幙，乱山不能屏。  
淼茫白鸟行，浩漾好云影。  
逻呼十桨急，羈横九帆并。  
霁中波有光，风后浪犹猛。  
澎湃闻乍怄，抛磕内还省。  
我量觉蹄涔，此身实萍梗。  
渊神慄寒肌，浸气飘素领。  
观澜念往术，濯缨悼前眚。  
未能追高谢，且以卒流景。  
吟非夸独清，济乃仗中静。  
寄谢洞庭君，终来老鱼艇。  

陈舜俞　传神悦躬上人  
倦辔曾投林下宿，短篷重见越江边。  
人归河岳仪型在，事隔桑溟特色传。  
弟子共谈庭际柏，公卿多识社中莲。  
高风自出空王侣，驰誉丹青是可怜。  

陈舜俞　次韵酬白天觉  
人生自致真非策，岁晚无成可复论。  
钝驾谩思追骥跃，病巢何敢慕鸿骞。  
傲如中散人多疾，辩付南华尽不言。  
聊谢高情白夫子，为摅骚兴慰王孙。  

陈舜俞　次韵酬郏郎中  
直道焉不黜，士生常苦贫。  
此语闻则旧，今见贤丈人。  
三十取科第，初走州县尘。  
清不受一毫，义或重万钧。  
四十虽宦达，五十已邅屯。  
有如车脱辐，挽之又埋轮。  
南栖穷山中，茅屋无比邻。  
瘦田两三棱，过半生荆榛。  
年丰苦不饱，况复水旱频。  
予常访其居，会合欢无垠。  
念此太幽独，欲去弥伤神。  
劝君胡不归，清霅多交亲。  
旋闻理艅艎，送之彭蠡滨。  
今来复相过，三见汀洲春。  
虽云故乡乐，还似枯池鳞。  
僧坊避风雨，所赖太守仁。  
随衣度伏腊，计俸纾晡晨。  
无妻眠抱影，失子泪沾巾。  
穹苍杳难知，善人独不振。  
公怀自旷达，陶然乐天钧。  
作诗拟渊明，委形任屈伸。  
所喜樽有酒，且乐圃有筠。  
我思得高义，列鼎铺重茵。  
馆之华堂上，岁与禾百囷。  
使无寒饥顾，便可谢簪绅。  
世俗念已薄，此邦非等伦。  

陈舜俞　次韵酬余彦翔  
我惭希世就穷儒，甚矣谋身子更迂。  
不共枭狐倚城社，合随鱼鸟乐江湖。  
古来只有风猷重，事去情知气味殊。  
髀肉纵消吾舌在，任从儿女暗揶揄。  

陈舜俞　次韵六安魏明府三首  
故人方信落江东，开解愁颜与病悰。  
自笑漫生湖海上，略无豪气似元龙。  

陈舜俞　次韵六安魏明府三首  
少年心志欲摩空，渐老卑飞悔满悰。  
早悟割鸡堪饱腹，不须辛苦学屠龙。  

陈舜俞　次韵六安魏明府三首  
几慕功名逐转蓬，既无成就苦为悰。  
不如归听华亭鹤，耆旧於今忆二龙。  

陈舜俞　次韵吴少卿致政自咏  
挂冠归故里，寻壑具巾车。  
兰蕙庭阶茂，交游世路疏。  
一壶新漏箭，千姓旧囊书。  
寄问从公客，家金有几馀。  

陈舜俞　东庵  
已怜门巷林中出，况复轩窗水畔开。  
冷淡山光明枕簟，动摇波影上樽罍。  
坐看天际孤舟失，惯见桑阴五马来。  
长恨夕阳吟不足，阑干留共月徘徊。  

陈舜俞　东林寺  
白发老僧安住处，青衫司马爱閒来。  
松嫌天近株株短，花待春归款款开。  
堪信壶中藏日月，谁知云外有楼台。  
官卑合是寻山客，不见芳菲意懒回。  

陈舜俞　东台  
筑台俯园木，亦既覆华宇。  
主翁达生者，作诗傍门户。  
谓台乃主人，吾身同逆旅。  
台远谓公言，无易浪称与。  
天地犹大块，况此一抔土。  
我昔未为台，蚁垤动欲雨。  
翁欲事畚筑，金鎚莫论堵。  
轩陛因冠带，松筠渐俦侣。  
万物固何常，今日乃前古。  
高岸化深谷，白波起桑圃。  
短长虽有间，相去能几许。  
翁閒宾客至，只此见芳醑。  
翁仁妻孥乐，且以馔肥羜。  
高明照图史，启塞顺寒暑。  
鄙夫不能此，蟋蟀赋其除。  
台公默相忘，勿复问宾主。  

陈舜俞　枫桥诗  
二十送上乡老书，白发堂上欢愉愉。  
岐亭酒罢不忍别，二百馀里来姑苏。  
枫桥古岸冬十月，霜风切骨草木枯。  
拜起欲去更付嘱，携手泫然双泪珠。  
明年偶中崇政第，赤城山下欣迎扶。  
穹苍不与夺荣养，星霜未周罹明诛。  
颜色不见已三岁，肝血泣尽留形躯。  
隐沦无业养慈老，骫骳又作卑官图。  
还道枫桥旧别地，依依风物春阳敷。  
人烟山色一如昨，齿发独改亲则无。  
万杵入心交落涕，水边且欲留行橹。  
平生一天已无戴，纵得寸禄何为娱。  
时乎穷达又未决，行矣愿报生前劬。  

陈舜俞　峰顶院  
自怜随分有仙踪，曾宿金庭第九重。  
谁谓谪官真俗吏，还登庐阜最高峰。  
坐头平揖千岩月，枕底微闻二寺钟。  
归去林泉缘更熟，定应春梦却过从。  

陈舜俞　凤凰台  
凤去台存碧草浓，游人来此问遗踪。  
故巢风月已千载，好景阑干空数重。  
府坐循良黄太守，舆乘仁圣汉高宗。  
竹花生子梧桐老，底事丹山信未逢。  

陈舜俞　奉酬长文舍人出城见示之句  
春分腊雪未全消，凛冽春寒气尚骄。  
摄事初忻迎社燕，寻芳因得过溪桥。  
清浮蚁酒醅初拨，暖入莺簧舌渐调。  
兴味爱君年尚少，莫嫌斋禁暂无憀。  

陈舜俞　奉慈禅寺  
一宿禅关万虑空，明朝更上十余峰。  
山依碧落不多远，人在白云无数重。  
水末疏钟惊虎兕，门前潴水穴蛟龙。  
劳生正负林泉约，犹喜官闲此处逢。  

陈舜俞　公署井诗  
老屋荫大井，置绠百尺修。  
疏凿不知年，人其古诸侯。  
源从卞山来，涓涓无时休。  
旱地千里赤，渊泉独清浮。  
六月如焰火，寒冽冰雪侔。  
万有滨双溪，卓此名一州。  
累累挈瓶人，踵门日见投。  
宾至遽欲起，命酌辄复留。  
岂不敌醍醐，渴疾饮以瘳。  
庠序阙讲问，闇浅谁予求。  
自反对井德，饮水良可羞。  

陈舜俞　谷帘泉  
玉帘铺水半天垂，行客寻山到此稀。  
陆羽品题真黼黻，黄州吟咏尽珠玑。  
重来一酌非无分，未挈吾瓶可忍归。  
终欲穷源登绝顶，带云和月弄清晖。  

陈舜俞　过平望驿有怀湖州李使君二首  
柳色阴阴平望桥，春流西受霅溪潮。  
玉楼有月清光远，苹渚生风丽思飘。  
宁使簿书堆几案，已闻歌咏满渔樵。  
酒船欲访乌程去，愁费金龟返画桡。  

陈舜俞　过平望驿有怀湖州李使君二首  
凭熊飞隼两溪头，人似冰壶住玉楼。  
事逐欢谣入渔钓，诗随秋思满汀洲。  
茶收顾渚旗犹卷，酒贳乌程蚁半浮。  
去路无多平望驿，客魂秋雨宿扁舟。  

陈舜俞　过下方只园入上方看经院遇八十老僧  
因过下方院，更指上方登。  
偃盖杉松路，包金橘柚层。  
清湾从古好，孤榜复谁曾。  
八十年前事，凄凉欲问僧。  

陈舜俞　和部使者骑牛歌  
君平山前白云老，五十休官何太早。  
咄哉官卑莫行道，鸾凤岂肯争粱稻。  
爱山爱水去无时，渐老更买黄牛骑。  
长髯老奴挈榼随，白纻皎皎山人衣。  
因怜湖边有逐客，也解忘形乐泉石。  
不使执辔从翁游，翁自出钱为买牛。  
山中酒美数醑我，醉里诗成要我和。  
市儿指点应不识，底不轻裘走快马。  
毛夫子，真国士，  
出问风谣宣直指。潇洒本是神仙人，  
功名强为苍生起。闻说骑牛不诋诃，  
手擘红笺为作歌。英词百卉铺锦绣，  
雄辩三峡倾银河。我牛入山路渐熟，  
好歌吟声易成曲。明年恩亦当放还，  
直入深云无管束。欠却刘家买牛黄金钱，  
又得毛公骑牛碧玉篇。  

陈舜俞　和开祖丹阳别子瞻后寄  
仙舟系柳野桥东，会合情多劳谪翁。  
相对一樽浮蚁酒，轻寒二月小桃风。  
羁怀散诞讴歌里，世事纵横醉笑中。  
莫恨明朝又离索，人生何处不匆匆。  

陈舜俞　和刘道原骑牛歌  
陈子无能久弃废，骑牛入山学遁世。  
刘子有道忧天下，欲取相印乘驷马。  
二子相逢湖水头，进退两忘俱未酬。  
长歌对市人，闻者应揶揄。  
君不见蔡泽不相终跃马，甯戚未遇先饭牛。  
腰悬六黄印，廪食万户侯。  
人生顾何常，古来海水生柔桑。  
少华一峰已为谷，白日西出明朝阳。  
男儿盖棺事乃了，目睫荣悴空悲凉。  
水之曲，山之傍，  
岁穷且饮酒，富贵无相忘。  

陈舜俞　和王介甫寄安丰知县修芍陂  
雩娄陂水旧风烟，可喜斯民得繼传。  
万顷稻粱追汉日，五门疏凿似齐年。  
才高欲献营田策，公暇还来泛酒船。  
称与淮南夸好事，耕歌渔唱已相连。  

陈舜俞　和章子厚闻子瞻买田阳羡却寄  
罨画春流藻荇长，吴门菰米鳜鲈乡。  
谋田问舍拙者事，寻壑买山君底忙。  
出处两忘同旅寓，浊清一种付沧浪。  
故人诗酒如驱使，别有甘泉绿野堂。  

陈舜俞　和知郡王职方韵同前  
邑陂增筑更渊沉，所喜诗筒赏叹深。  
楚国老臣千古意，庐江贤守一家心。  
淮边野史添新事，垅上春犁诵好音。  
兴利劝农真政术，可知为吏得喉襟。  

陈舜俞　湖州李使君闻予游庐山寄书云为我一谢清绝  
道微本一致，喧静偶殊辙。  
眷言朝廷士，何必山水悦。  
李侯禀灵气，家园邻大别。  
庐峰五千仞，曾上扪日月。  
一随青云友，久仕金马阙。  
兹为东南守，双溪对寒洁。  
因将洞庭客，寄使谢清绝。  
想君惜不往，搔首厌符节。  
泽民固重事，逸兴聊可辍。  
已告林屋天，金庭锡期耋。  

陈舜俞　虎溪  
紫霄道士贪云鹤，五柳先生泥酒杯。  
不为清风与明月，道人何事过溪来。  

陈舜俞　淮阴阻风谗风伯  
滔滔淮水，溢楚之疆。  
原田其潴，城郭为防。  
浸以广兮不可涉，浩乎险兮不可航。  
粤有行者，欲泝其央。  
编莞为帆，植木为樯。  
幸飘风以凭乘，遂吾归而徜徉。  
尔风谓何，不自西北，  
阻我攸往。维伯是职，  
悠悠领以偻指，挽夫坐粮而寝餱。  
伯复不知，天子圣神，  
以民为忧。闻此方国，  
常垫横流。分笔舌于严署，  
咨疮痏于诸侯。有淑使者，  
仁丰义修。体上所嘱，  
同辞合谋。今此欲往，  
会于道周。倡和出话，  
下民以休。风之不遂，  
非伯谁尤。上帝可诉，  
谗言孔庶。将伯是怒，  
不如风兮命之去。  

陈舜俞　黄陵庙  
明月辉在天，落日光转地。  
天维地轴千万年，粉篁尚有春风泪。  
苍梧茫茫九疑高，湘江之水多怒涛。  
袗衣不和御琴弦绝，黄陵庙前碑已裂。  
春禽啼，秋叶飞，  
行人舟楫去复返，虞舜南巡胡不归。  

陈舜俞　寄姑苏智肱钱塘文捷二上人  
释子纷纷奈汝何，传闻右绕益乖讹。  
南山述作那堪毁，西竺师徒果有魔。  
群蚁固应随转石，一杯焉可当颓波。  
青铜瓦砾皆称鉴，乞与光明岁月磨。  

陈舜俞　寄郏景仁郎中  
早岁交情淡已亲，相逢羁旅白头新。  
虽惭管鲍论高谊，欲慕陈雷卜近邻。  
客舍每罗门外雀，归来还满甑中尘。  
明年相逐东林去，未必鲈鱼驻得人。  

陈舜俞　寄虔州东禅惠长老  
山僧未识面，远想何潇洒。  
客从赣上来，肯可必儒雅。  
学诗拟柴桑，陈编长在把。  
冥搜得佳句，冲淡相上下。  
由来渊源远，知解妙空假。  
史君固好善，公馀枉车马。  
玄谈閒清吟，至乐匪尊斝。  
借问岁早晚，重修远公社。  

陈舜俞　寄星子令柯季立  
惯见江湖贱逐臣，去寻岩穴或相亲。  
不知金马曾为客，犹得铜章肯借人。  
夜夜水声随枕簟，时时林色上衣巾。  
题诗半在山南寺，请戒岩僧扫隙尘。  

陈舜俞　寄扬州知府钱舍人  
岁月倏已逝，流光浩无涯。  
新阳达厚地，草木渐萌芽。  
禽鸟知时节，声弄日夕嘉。  
人生独何为，不与物同华。  
齿发俱摇落，唯有老大加。  
缅怀西垣客，事业纷天葩。  
三年辞帝右，士夫叹聱牙。  
道大益不容，眇小固何嗟。  
闻有难老药，沆瀣和丹砂。  
但愿寿百岁，未能定龙蛇。  

陈舜俞　将至嘉禾先寄诸兄弟  
半年西走若飞蓬，得禄无多计屡穷。  
骥足寒孤甘伏皁，雁群惊迸苦伤弓。  
家贫不易新堂构，天幸犹能遇岁丰。  
且待归来都讲论，一篙烟水趁霜风。  

陈舜俞　句  
石间圆影叠金波。  

陈舜俞　句  
涧含苍壁隐青萝。  

陈舜俞　开先寺  
山门屹屹横青嶂，岩屋霏霏带紫烟。  
千尺老松当大道，一条飞瀑落中天。  
重来览物应相识，此地寻僧似有缘。  
自谓读书非俗客，谪官犹得近林泉。  

陈舜俞　客意五首  
客意久不适，揽衣临暮舂。  
烟长藏野阔，云断漏天空。  
酒置千愁里，诗成一望中。  
黄花无限好，底事忆江东。  

陈舜俞　客意五首  
行役意匆匆，淹留计已穷。  
梦归无奈晓，病觉不禁风。  
忆橘园垂枳，沉鱼夜听鸿。  
悲秋成白发，赖未作衰翁。  

陈舜俞　客意五首  
高岸耸如陵，秋光著处清。  
遥山照眼碧，黄叶逐人行。  
莫怪新烟火，曾经古战争。  
深林茅屋小，气象亦豪英。  

陈舜俞　客意五首  
水浊不见面，安能照胆明。  
还因送流梗，所得计归程。  
日落西风急，秋声积潦并。  
清江前约在，赖尔濯吾缨。  

陈舜俞　客意五首  
况复淹旅泊，情多秋亦悲。  
寒云欲垂野，疏叶不藏梨。  
断梗逐流水，归禽投好枝，  
徘徊古原上，应有夕阳知。  

陈舜俞　廉溪  
岂无城中居，高墙围大屋。  
爱此原野间，山静溪水绿。  
人家买良田，岁取十千谷。  
我耕山下土，所获亦以足。  
藜羹佐渊鱼，晨炊买樵木。  
客来好风日，浊酒醉篱菊。  
主人去微官，归意常欲速。  
画图随行李，林囿日在目。  
公卿为之赋，佳句满瑶轴。  
年来请便郡，旦暮戒童仆。  
乘霜归荒径，趁雨添新斸。  
应恨公未归，公贫犹待禄。  

陈舜俞　林屋洞  
洞天三十六，第九曰林屋。  
神仙固难名，环怪存记录。  
旷岁怀寻赏，兹辰幸临瞩。  
驰神在真游，岂复惴深谷。  
解袜纳芒履，燃松命光烛。  
初行已伛偻，渐入但匍匐。  
顾瞻避冲磕，浑淖没手足。  
如此百馀步，始可立寓目。  
或垂若钟簴，或植若旌纛。  
有如案而平，有类几而曲。  
镌刻非人工，晶莹粲黄玉。  
遥知窍穴外，定有金庭籾。  
凡肌不可往，叩击安敢黩。  
鸾凤无消息，但见白蝙蝠。  
却还望微明，既出犹喘促。  
沾衣怜石髓，孰悔泥涂辱。  
庶几达微慕，养生相吾福。  

陈舜俞　灵溪观  
灵溪流水碧潺湲，溪上清辉弟子园。  
白叟荷锄春采药，黄冠敲磬夜朝元。  
山中松叶堪为酒，路口桃花似有源。  
自是游人无道骨，长生何必五千言。  

陈舜俞　灵祐观  
缅彼幽虚天，曾是众仙囿。  
宫祠宅来仪，绀瓦覆苍甽。  
窗扉秘环佩，几席被文绣。  
传闻祀祷神，祠宫灿如昼。  
樵苏避山村，草木长疏秀。  
祥符圣天子，慕道比轩后。  
县官典修完，锡名揭灵祐。  
星珰捧金龙，沉以玉简副。  
迩来三十年，寂寞事非旧。  
黄冠守萧堂，香火杂薪槱。  
神州祠太乙，司农治华构。  
休祥祚邦国，岩穴甘僻陋。  
游人独何求，丰碑读古籀。  

陈舜俞　留槎阁  
闻说欧川似沃洲，一溪分作雨溪流。  
长桥跨岸虹垂地，高阁凌空蜃吐楼。  
浩荡乾坤供醉眼，凄凉风雨送行舟。  
凭谁为问乘槎客，未必无人犯斗牛。  

陈舜俞　虑狱江州晚出浔阳门  
浅深秋色看红叶，高下人烟入翠微。  
过岭已怜云满{革登}，穿林宁恨露沾衣。  
自惭访道来何晚，便好寻真去不归。  
本迕朝廷无补报，名山犹幸许相依。  

陈舜俞　落星寺  
何年翠麓浮彭蠡，云是寒星落斗牛。  
远水拍天围净界，野僧依石起朱楼。  
阑干白日风吹雁，帘幕黄昏月近鸥。  
安住自成难老药，不须乘海觅蓬邱。  

陈舜俞　落叶  
风露入林阿，纷纷奈落何。  
满庭添野景，开户觉明多。  
未逐沧浪远，堪怜腐草和。  
无由遮醉眼，归思满烟波。  

陈舜俞　毛公坛  
古坛叠乱石，草木何参差。  
黄衣宇其傍，陈迹刊丰碑。  
曰初刘真人，齿发不可訾。  
但见绀绿毛，被体鬺鬺垂。  
云輟一日去，空山留庭壝。  
弟子散岩谷，荆榛蔽荒基。  
晚有周息元，探访亲斩披。  
白鹿忽跪前，灵符见葳蕤。  
地胜人既偶，凝严起宝祠。  
束帛下幽聘，良马维素丝。  
前朝揖高风，有美皮陆诗。  
迨今三百年，事去物亦隳。  
乔松委樵苏，野蔓号狐狸。  
惟有炼丹井，甘冽无等夷。  
一酌匪消渴，钦慕尚神禧。  

陈舜俞　明日北风尤甚不可行再谗  
我行楚滨，洪波是涵。  
飘风不惠，停舳相衔。  
我实有辞，将伯是谗。  
越明日作，若怒弗咸。  
大吹振荡，厥声唬喊。  
龙凭虎借，播谷摇岩。  
止莫能维，行不可帆。  
谁令其然，维伯所监。  
我名有谗，实意以祷。  
终使不往，宁弗之报。  
泛泛行者，有游有漕。  
罔不衣食，或俱幼老。  
出其孔艰，仁者攸好。  
吹而顺之，毋忽予告。  

陈舜俞　南阳春日十首  
城头古木未知春，官柳柔条日日新。  
门巷旋开沽酒市，郊原便有踏青人。  
风烟乍入禽初好，网罟犹多雉肯驯。  
拟为芳时对樽斝，愧无心事乐天均。  

陈舜俞　南阳春日十首  
惓怀春晚脱征骖，官况喧卑昔未谙。  
敲扑岂甘忘素业，琴樽犹可助清谈。  
窗灯耿耿书开卷，衙鼓冬冬吏放参。  
唯有登楼心不惬，乱云堆雾锁东南。  

陈舜俞　南阳春日十首  
山川随处有芳菲，老大情怀与旧非。  
已恨莺声惊晓梦，岂堪花气著人衣。  
家蔬未省添新斸，宰木应曾长旧围。  
终向畏涂无所得，好风佳月不如归。  

陈舜俞　南阳春日十首  
花前惆怅转难平，屈指光阴已半生。  
犹把此身尝患难，不知何日得功名。  
未安去住千丝乱，已去悲欢一梦惊。  
拟入醉乡销此恨，快风无故析春酲。  

陈舜俞　南阳春日十首  
壮怀摧折复何言，齿发今年老去年。  
念远片心飞鸟外，感时双泪落花前。  
琴逢遏密生难理，诗拟离骚怨不传。  
家在五湖明月里，梦随春水宿渔船。  

陈舜俞　南阳春日十首  
客宦逢春病眼开，紫荆花下也徘徊。  
谩劳人力书千卷，聊寄天真酒一杯。  
明代本期无弃物，孤臣何敢自论才。  
且欣腐鼠同乌喙，不怕丹山有凤猜。  

陈舜俞　南阳春日十首  
簿书堆里得天真，谩为浮名役此身。  
门柳偶同陶靖节，君羹空羡颍封人。  
沙鸥旧许为吾侣，巢燕何曾厌我贫。  
已共东风有归约，且从桃李笑今春。  

陈舜俞　南阳春日十首  
故园春物有谁同，地尽天垂杳蔼中。  
杏火柳烟烧白昼，茶枪笋槊战东风。  
桥横酒市青帘出，门对鱼矶小艇通。  
谁信南阳楼上客，翩翩归羽欲飞空。  

陈舜俞　南阳春日十首  
泽国生涯有钓舟，此身随分狎群鸥。  
非关利禄成羁絷，为学文章作赘疣。  
病眼看花空溅泪，客颜临镜复包羞。  
江东父老应相忆，燕子来时语不休。  

陈舜俞　南阳春日十首  
半生名宦是涂颜，菽水当年尚可欢。  
钟鼎未能光祖妣，牛羊虽美愧杯盘。  
五千强诵谁云补，四十无闻得自安。  
不觉寻春上台榭，东风吹泪落阑干。  

陈舜俞　弄水亭  
未识贵池好，尝闻弄水名。  
白鸟鉴中立，画船天上行。  

陈舜俞　彭泽县  
古来彭泽县，应有折腰人。  
百里昔犹重，先生岂不′　。  
菊花还在否，柳色为谁新。  
白发南迁客，凄凉问水滨。  

陈舜俞　贫女曲  
贫女四十无人问，不傅铅华水梳鬓。  
非关颜色不如人，不肯出门羞失身。  
零落床头旧机杼，池水沤麻还织布。  
布成不卖市中儿，金刀剪雪自裁衣。  

陈舜俞　栖贤寺  
辟蛇行者应开寺，拭眼高僧尚有坟。  
龙带雨归三峡水，鸟衔花出五峰云。  
楼台屹屹天宫近，钟声疏疏俗界闻。  
游客不嫌车骑远，岩扃无计长苔纹。  

陈舜俞　骑牛歌  
我骑牛，君莫笑，  
人间万事从吾好。千金市骨骏马来，  
乘肥大跃须年少。薄为鞯，  
草为辔，瀑布山前松径里。  
看山听水要行迟，驻策缓驱尘不起。  
布袍葛带乌接{上四下离}，山家装束不时宜。  
匏樽注酒就背饮，缥囊贮书当角垂。  
吟或狂，醉欲倒，  
同醉同吟白云老。此老不可天下人，  
一住庐山三十春。声如钟，  
目如电，七十神光射人面。  
上牛下牛不要扶，合与山中作画图。  
汴州马上竟何如，春泥没腹雨溅帽，  
夜半归来人已痡。天真丧尽百忧集，  
衣食毛发归妻孥。争如来骑牛，  
水光山色同悠悠。  

陈舜俞　钱张郎中  
莫爱卞山色，莫羡苕水清。  
山高天早寒，水深潜浪生。  
维此贤丈人，宇韵和且平。  
冷清窅无威，妍词吐春英。  
众人耫其华，君子挹中情。  
恺悌神所劳，假乐眉寿并。  
安车省家园，华艾立儿甥。  
邦君示尊礼，宴衎既丰盈。  
言还湖上居，载酒饯东城。  
宾醉可复诉，贵老事非轻。  

陈舜俞　青龙江醉眠亭  
酒担长轻六印腰，醉中一枕敌千朝。  
兴亡藐比荣枯柳，聚散看同旦暮潮。  
清兴本应尘外得，香魂徒向水边招。  
已闻佳士过从约，不为东风返画桡。  

陈舜俞　若耶溪  
十里澄溪溪上山，溪光无际照山颜。  
天嫌俗眼寻常见，地惜群峰左右关。  
蓬岛也应非海外，琼台争合贮人间。  
维舟正欲踟蹰饮，坐见苍烟罩翠湾。  

陈舜俞　三峡桥  
银河源源天上流，新秋织女望牵牛。  
洪波欲渡渡不得，以鹊为桥诚拙谋。  
胡不见庐山三峡水，此源亦接明河底。  
擘崖裂嶂何其雄，崩雷泄云势披靡。  
飞鸟难过虎豹愁，四时白云吹不收。  
烛龙此地无行迹，六月游子披貂裘。  
谁将巨斧凿大石，突兀长桥跨苍壁。  
行车走马安如山，下视龙门任淙激。  
寄言牛女勿相疑，地下神工犹更奇。  
唤取河边作桥栋，一年不必一佳期。  

陈舜俞　山中寄姑苏守悴  
莫厘山头万家橘，震泽閒人一叶舟。  
林袅金丸出篱落，浪喷雪阵上汀洲。  
云生缥缈吟魂远，日入穹窿醉望收。  
不禁五湖容小隐，为传篇什谢苏州。  

陈舜俞　山中咏橘长咏  
包橘古云美，扬州地所宜。  
名存夏后贡，颂见楚人辞。  
云梦分膏沃，璇星散陆离。  
洞庭仙壤接，震泽水烟被。  
柚酢徒然早，柑黄岂厌迟。  
封君千户等，老囿万奴随。  
秀萼瑶琼缀，青阴幄幕垂。  
朱衣霜傅采，素里露含滋。  
弱斡金丸重，繁条火齐累。  
瓜生先作瓣，蚕老不成丝。  
爽味钟寒律，殷姿照夕曦。  
清香掩兰杜，真液贱楂梨。  
拣选收藏日，辛勤种接时。  
壤须来处美，移怕树同知。  
朱绿争珍旨，荆湘辩等差。  
蹊深比桃静，岁晚与松期。  
坛甽龟鼋石，园裁枳棘篱。  
讨虫烦钻凿，科冗付蒸炊。  
穿井防天旱，禳瘟甚岁饥。  
向阳删密叶，伐木树低枝。  
有义曾分客，无偷不禁儿。  
{片毛}嫌连雨长，老要劲风吹。  
满把留长蕂，盈箱藉短茨。  
入仓宁愧稻，出汗仅同医。  
雅俗传珍惜，深林或弃遗。  
稍收先落子，争晒已残皮。  
趁市商船急，充庭使驿驰。  
公筵荐魁磊，内合送瑰奇。  
寄远曾非选，熏藏品最卑。  
善生唯计亩，视价旋论赀。  
薄探酬来赏，精尝侑举卮。  
他年修果谱，应载野人诗。  

陈舜俞　上方化成院  
琅函密锁君王字，石壁仍刊宰相诗。  
无限幽光动岩谷，山深惟有白云知。  

陈舜俞　上方僧京师识面短句二首  
乱云峰顶紫田翁，二十年前辇寺逢。  
怪我无成头白早，千金散尽学屠龙。  

陈舜俞　上方僧京师识面短句二首  
老僧曾住日边寺，惯识金鞍马上人。  
云外不知人易老，从头相问尽埃尘。  

陈舜俞　失题  
昔见淮水清，今见淮水浑。  
问之何因尔，淮吏谓予言。  
此淮出桐柏，彼汴来昆仑。  
年年相合流，东望沧溟奔。  
汴入淮而清，有若淮水尊。  
风休一色静，古鉴磨无痕。  
今年淮水小，仅能庇龟鼋。  
黄河从春来，桃花注龙门。  
滔滔朝宗势，巨浪日夕烦。  
小清纳大浊，势不得自存。  
崩腾一波走，磅礴泥沙喷。  
我闻吏之言，冥默窃自论。  
君子洁履操，小人为诈谩。  
奸豪烁危行，烈火燎于原。  
哗言污正论，青蝇止于樊。  
中人可移性，鲜克始终惇。  
夙夜念淮水，清心大吾源。  

陈舜俞　诗二首  
石磴梯山一里高，荒烟源处税渔樵。  
官粗事冷人应笑，免对青苗强折腰。  

陈舜俞　诗二首  
自古匡庐是胜游，话臣何敢计淹留。  
城中未有看山处，客馆僧坊谩举头。  

陈舜俞　诗一首  
把酒谓山语，行人亦大狐。  
满朝无骨肉，白发厌江湖。  
寒苦谙冰雪，艰难识道途。  
相看幸相似，可惜便风无。  

陈舜俞　十八贤台  
台下衣冠已化尘，台前颜色尚如新。  
林泉合是修行社，岩穴谁非避世人。  
好鸟岂知当日事，幽花何似昔时春。  
老僧不解论今古，应笑徘徊问隐沦。  

陈舜俞　示诸弟  
吾家崛起蓬蒿间，先君为学良苦艰。  
典衣买书教我读，平生贫窭不此悭。  
岁晚才沾寸禄养，天祸无何颓泰山。  
况时汝辈各少小，不及见汝学燕閒。  
逮今孤露历岁月，渐觉长大成疏顽。  
诗书堆积有素业，文章体要亦易攀。  
固须仁义力造诣，慎择朋友少往还。  
偏亲堂上待甘旨，况已齿龀双鬓班。  
更可踟蹰忽荣养，不如乌鸟鸣关关。  
官家公道禄寒畯，勉旃进取欢慈颜。  

陈舜俞　寿阳僧房见橘诗  
地过长淮种橘难，僧房今见锁朱栏。  
秋来赖有黄金实，几被行人作枳看。  

陈舜俞　书通济僧壁  
丹包赤实破苍颜，冬至都无十日闲。  
剩选黄柑留过客，天寒谁肯更寻山。  

陈舜俞　双溪行  
星郎休官两鬓白，惯作五侯堂上客。  
半入人家锁深宅。偶来花幕双溪头，  
闻有侍儿旧相识。五马情多载酒过，  
主人犹须屏障隔。黄昏移烛背重帘，  
初度清歌响疏拍。宛转别是京洛声，  
中有离愁千万尺。曲中复作孤吹笛，  
玉龙一吟群籁寂。金罍不酌四座听，  
淡月朦胧挂空碧。更将馀意写琵琶，  
手抹凤槽鸣历历。梁州欲彻幺弦断，  
应恐外人知怨抑。主人不许傅青翼，  
独听星郎语近壁。小声呜咽话当年，  
公子樽前最怜惜。朱门出后身转轻，  
往事消沉无处觅。星郎日有流落恨，  
回向玳筵双泪滴。劝君收泪听我歌，  
众散有命可奈何。君不见陇头水，  
入海不知几千里。又不见风中花，  
吹向千家复万家。人生莫作等閒别，  
事去老大空咨嗟。  

陈舜俞　水月院  
兴随白鸟汀洲立，步入青林台殿出。  
湖脉来通方士泉，山颜分入幽人室。  
自苦扁舟每访寻，何年空谷无遗逸。  
一夜霜风穿客衣，二十六房皆采橘。  

陈舜俞　松梢诗  
朽屋延暗暝，凿明快吾魄。  
西墉偶面势，开牖遂生白。  
兹焉玩图史，亦以置床箦。  
岂能来清风，犹苦对残赫。  
炎天适暵旱，永暮坐燔炙。  
宾客何可处，儿女哀不获。  
咨取或献诗，盖覆乃其策。  
架木凑檐瓦，铺竹施苇席。  
聊且纾暴酷，未足为佳适。  
北山多乔松，倚天不知尺。  
绸缪星日暗，戮辮鬼神宅。  
栋梁尚匪材，枝叶固何益。  
敢告持利斧，斩伐遵指画。  
束缚如见遗，无使曲傅直。  
此身得馀庇，阴德佩无斁。  

陈舜俞　送可则上人还京师开讲  
善作空王子，能探佛祖心。  
浮云无定住，流水度光阴。  
粝食开盂惯，飞尘坏衲禁。  
国城传法后，倚锡旧山林。  

陈舜俞　送李户曹官满还江宁  
去程牢落且徘徊，听我高吟侑一杯。  
皦日心胸无愧耻，青衫颜色任尘埃。  
秦淮形胜多人物，晋室风流入草莱。  
归到江山聊洗眼，下僚应不久沉才。  

陈舜俞　送刘吏部得请三茅崇禧观  
老臣连上皂囊封，去访三茅驾鹤翁。  
曾为苍生论敝事，因从紫府得仙风。  
收身物外光阴好，回首人间宠辱空。  
果满丹成家法在，应携鸡犬入云中。  

陈舜俞　送南康刘道纯秀才起应新诏  
太平天子厌弊旧，尽解纲条重结纽。  
一朝进士各名经，五百年来病声偶。  
弟子增员岩穴空，博士献书车马走。  
鸿薄青冥昔在笼，鱼忆沧浪今脱笱。  
乘时得志君其人，平生好学气撞斗。  
诋诃毛郑为低眉，辨说仪秦不容口。  
本需束帛贲圭衡，勉应新书辞畎亩。  
时髦往往出江南，解褐须期居帝右。  
藏珍韬椟元待价，搦矢抚弦须应手。  
勿学迂疏鲁两生，是古非今空白首。  

陈舜俞　送诗僧惠师  
萧然林下人，病骨霜松槁。  
若为诗家流，力压古人倒。  
琢句如琢玉，得之若得宝。  
有时到极挚，直可补元造。  
平生乐此乐，白头不知老。  
数年吴楚游，咏遍泉石好。  
却怀钟山隐，乡思满春草。  
橐中何以归，篇篇有留藁。  

陈舜俞　送喜长老游四明  
钓竿无竹月空船，事去朱泾不记年。  
一句弗由他物得，此心知与麽人传。  
无须王老长垂地，掉臂胡僧仰托天。  
去问玲珑岩上石，＊中谁是我师禅。  

陈舜俞　宿灵源院  
山家皆种橘，古寺独栽松。  
林静时栖鹤，泉灵合有龙。  
何年人舍宅，今日我携筇。  
寓所留僧话，未眠闻打钟。  

陈舜俞　宿上真宫赠朱道士  
栖真必是朱痴后，结宇元因法善孙。  
人在地灵治病速，山村讨药夜敲门。  

陈舜俞　太湖一首和姚子张  
太湖可渔山可樵，渔樵隐者非一朝。  
醉拍溟渤摩穹霄，歌咏周孔追松乔。  
故矶人归今寂寥，秋空浪稳兰为桡。  
何为不去走市朝，况无一策陈虞尧。  
嗟哉生事垂箪瓢，母齿豁豁群儿龆。  
啼寒悲饥如鸱鸮，古人以此尝折腰。  
敢不欢喜禄下僚，沧浪有景直不辽。  
西风起时心摇摇，异日掉臂君可招。  

陈舜俞　太平观  
绕绕峰峦玉案围，重重楼殿紫烟飞。  
青藤素简天门近，绛节霓旌夜半归。  
鹤使每传三岛信，凤书频送九霞衣。  
放臣於世惭无补，金萼楼前拜不祈。  

陈舜俞　桃花坞  
路转青山曲，地暖留青春。  
昔闻千树桃，香艳红氤氲。  
游子想神仙，花下啼鸟驯。  
于今空蔓草，况复种桃人。  
唯应坞中月，清光无故新。  

陈舜俞　题碧藓亭  
潇洒阑干碧玉丛，频来游赏似儿童。  
萦回修竹撩清影，刻画新诗绕翠筒。  
十载雪霜林色改，几翻风月酒尊空。  
子猷老去心尝在，终拟为邻作醉翁。  

陈舜俞　题翠峰院  
借问鸱夷与季鹰，五湖珍赏复谁曾。  
惯看销夏湾头月，唯有莫厘山上僧。  
晚渡浪痕沾坏衲，上方云液洒枯藤。  
游人欲趁沙鸥去，更伴禅公上翠层。  

陈舜俞　题东林寺  
净社清谈尽，高名野史传。  
空山留旧寺，老桧识当年。  
殿古应藏璧，僧閒学种莲。  
徘徊二林月，犹照虎溪泉。  

陈舜俞　题娄亿墓  
彼何人之门兮，雁行马车。  
老夫怀金兮，童子纡朱。  
其取万钟兮，不差毫铢。  
庖有粱肉兮，腹无图书。  
天之生此兮，何罪何辜。  
句读其话言兮，节文其步趋。  
抱笔而宵吟兮，铺楮而昼涂。  
天子招其以仕兮，乡人勉呼。  
众肩相煦摩兮，疾驾争驰驱。  
有司五上吾名兮，礼部曾不一知。  
退将羸其角兮，进且跋其胡。  
行年几六十兮，仅免为白徒。  
一秩不能胜兮，朝强而暮殂。  
考妣其谓我何兮，遑悼妻与孥。  
高者我难诹兮，厚者行难语。  
诸百恨寂默兮，秋草之墟。  

陈舜俞　题炉峰阁  
为爱炉烟拂画檐，小栏今日卷朱帘。  
不须更踏山前路，可是人间看得厌。  

陈舜俞　题秋浦亭  
牢落真秋浦，江山滞客舟。  
身同雁南去，心似水东流。  
鸥鸟荒烟里，渔人古渡头。  
只因山色好，来上九华楼。  

陈舜俞　天池院  
此峰巉绝与霄干，峰顶泓澄旱不乾。  
天下定应添沆瀣，山头信亦有泥洹。  
等閒云出千岩雨，取次龙归六月寒。  
一勺自堪流万古，何须低处羡波澜。  

陈舜俞　蛙齐  
渴饮尝不足，凿井偶清疏。  
井边旧墙屋，涂墍为我居。  
念彼作者劳，容膝已有余。  
开窗近檐楹，天光满图书。  
汲水屡洒扫，尘去延空虚。  
外洁内亦清，体胖气加舒。  
顷怀陷中蛙，乐岂羡虾鱼。  
相群宅新府，文木森周庐。  
侯门多结驷，赐金每论车。  
身外无我亲，傥来物固疏。  
日食夜以息，大小则皆知。  
况无百岁人，贵贱同丘墟。  
但可蔽风雨，且以永居诸。  

陈舜俞　挽刘夫人词二首  
籍籍家声起草莱，诜诜子舍奉兰陔。  
翩翻三凤皆英物，蹭蹬双驹亦骏才。  
忆昔彩衣环几舄，于今清血洒棬杯。  
何年盛事联簪组，别有丝纶荐夜台。  

陈舜俞　挽刘夫人词二首  
卜邻早效三迁教，负米方休百里劳。  
乐事难留同逝水，孝思无尽入伊蒿。  
万家原上开新冢，旧馆人来奠浊醪。  
况有铭诗传不朽，长城千古白云高。  

陈舜俞　挽邵夫人词  
丹阳门第三朝贵，乐寿丝纶五色开。  
有助清郎终盛誉，得怜诸子尽高才。  
兰凋北畹香犹在，水向东溟逝不回。  
原上送车无数目，日西风雨转徘徊。  

陈舜俞　挽侍讲先生王夫人诗二首  
兰陔堂上此归全，松柏山头有旧阡。  
我得遐龄几九十，人依绛帐昔三千。  
病时太守和汤药，没后诸生侍几筵。  
善化群材同草木，先生恩德重如天。  

陈舜俞　挽侍讲先生王夫人诗二首  
师墙童稚被陶钧，穴凤仍同桂籍春。  
岂独慈良尊有道，就论恩分即吾亲。  
生前未许升堂拜，原上空陪执绋人。  
一曲薤歌难写恨，哀荣千古付苍珉。  

陈舜俞　晚秋田间  
重到田园草木零，鬓毛萧飒白纶巾。  
谩夸孺子能分肉，堪笑书生尚负薪。  
静与禽鱼何物我，懒因鸡黍记晡晨。  
东篱已有黄金蕊，只欠白衣送酒人。  

陈舜俞　万杉院  
银钩金榜佛家园，屐齿初来骨发寒。  
天上星辰留翰墨，人閒陵寝閟衣冠。  
虬龙拥护神如在，云雾遮藏色未乾。  
四十二年蒙雨露，草茅犹解泣汍澜。  

陈舜俞　西湖  
古山泻仙源，刊与凿虚境。  
实势相回环，穴阑清倒影。  
群冰人无惊，泛泛华桨井。  
山上放歌行，不少有遗景。  
谁意注灵波，溉田三万顷。  

陈舜俞　西林寺  
东林移宿过西林，风霭萧萧结暝阴。  
随处水声喧屐齿，傍人山色上衣襟。  
道於尘土知无用，乐在云泉亦损心。  
拟付离骚与猿鸟，樵苏应怪久登临。  

陈舜俞　销暑楼  
溪上楼台似玉壶，乐郊春物剩昭苏。  
贤侯好士簪裾集，暇日开筵锦绣敷。  
擘水脍鲈堆白雪，拨醅酿酒滴真珠。  
香飘沈穗萦栏角，歌沸梁尘落坐隅。  
约略十洲仙界景，依稀九老洛川图。  
席中兰语薰相袭，望里莲娃貌亦都。  
狂客笑吟聊自若，丈人强健不须扶。  
送归千骑堂前月，犹照帘虾一半须。  

陈舜俞　谢风伯  
晨风飘兮，弗疾弗暴。  
我舟汎兮，以安且蹈。  
云谁之赐，神伯予报。  
莫阻乎淮，如彼行妔。  
莫远乎泗，曾不日到。  
我谗不淑，我辞靡好。  
伯其怜汝，其还寿考。  
伯实神圣，善人是悼。  
鼓动万物，永辅有昊。  
我歌我诗，以荐行潦。  

陈舜俞　谢杨都官见惠锦鸡  
珍禽流品可褒题，天与文章五色齐。  
羽翮已堪攀凤翼，稻粱争合在鸡栖。  
应思旧侣雌雄舞，耻学凡群旦暮啼。  
好向彩衣堂下养，名郎从此乐持齰。  

陈舜俞　新罗岩  
万叠青山与世违，一岩云物倚天危。  
僧开峭石难行路，猿叫枯松最上枝。  
药鼎施人寒种火，菜畦行虎宿无篱。  
此中别有忘年事，扰扰红尘死不知。  

陈舜俞　兴福院僧房  
东西游遍雨山村，栀子黄时橘满园。  
唯有小轩临小涧，病僧欹枕听潺湲。  

陈舜俞　雪  
老来惟有看山癖，踏雪来寻洞府春。  
已爱匡庐无俗骨，更逢姑射露天真。  
参差玉树千岩里，高下蓝田一水滨。  
乘兴去留人莫怪，风流元是剡中人。  

陈舜俞　野烧  
急烧山上草，莫顾山下木。  
烧草得地美，欲种来岁粟。  
乘风纵巨燎，烈烈遍岩谷。  
既不问玉石，何暇爱麋鹿。  
寄谢种粟翁，乘时择嘉谷，  
无俾稂莠俱，还见故草绿。  
栋材已灰烬，著意规饱腹。  

陈舜俞　以橘赠湖州李公择  
去著登山屐，梦归清霅门。  
亲尝霜后橘，思侑府中樽。  
为问林间路，曾过水畔村。  
人言封境近，往往被公恩。  

陈舜俞　游天章寺  
峻岭崇巅千古在,好风佳月逐时新。簿书偶是山阴长，  
觞咏聊同曲水人。林雀不惊筇竹杖，  
溪云欲傍接{上四下离}巾。官粗合有登临分，  
更待岩花烂漫春。  

陈舜俞　禹穴  
百尺苍坚穴翠岚，天痕非擘亦非閗。  
先王图史谁分掌，后世疏慵不复探。  
定有龙虬蟠寂寂，何如苔藓乱鬺鬺。  
老师更说神灵事，只读高碑去未甘。  

陈舜俞　遇便风  
舳舻泝隋堤，积潦涵楚甸。  
大帆挂长樯，薰飚借良便。  
气张中军旗，势疾强弩箭。  
浪头喷飞雪，波心落流电。  
或如春雷振，又若疾雨溅。  
天空文鹢归，珠媚渊龙战。  
久来去意切，幸此行色变。  
舟子啸引项，挽夫喜盈面。  
揭篙无施劳，跃马莫我先。  
行吁思景附，坐指交勇羡。  
日阴未顷刻，道里历宇县。  
津亭倏渡淮，官堠俄入汴。  
盛夏草树齐，远水苹藻遍。  
晚景稍可爱，少瞬不再见。  
我非欲速者，疾目憎转眩。  
衣袂聊虚凉，心焉独安宴。  
向夕风少休，迟留乐幽倦。  

陈舜俞　渊明醉石  
聒聒飞泉清绕石，悠悠天幕翠铺空。  
是非分付千钟里，日月消磨一醉中。  
柳絮狂飘荒径畔，菊花仍在旧篱东。  
水声山色年年好，堪使游人耻素风。  

陈舜俞　圆通行  
庐山之西形势聚，无位真人依位住。  
地只掣锁金城开，石龙喷水银潢注。  
峰峦约勒万马回，杉松自作千兵护。  
宝殿峥嵘跨碧霄，圆容丽服微西顾。  
江南妃子亲施田，香饭供僧无亿数。  
法焰相传十二人，师泛钎船杨子渡。  
杨子渡头秋风高，霹靭驾雪翻惊涛。  
中有渔家妙绝手，一钓三山连六鳌。  
纵时大地悉震恐，收来尘刹无纤毫。  
当年曾许心莫逆，今朝又作圆通客。  
挂冠已脱尘俗缘，一心愿住清凉国。  
清凉之国进能知，日长马倦人多迷。  
从来闻说曹溪路，只今断庐山西。  

陈舜俞　阅日堂僧橘  
阅日堂前橘，山僧手自移。  
为迎林下客，旋拄路边枝。  
结实曾防蚁，盈箱不禁儿。  
他年应记得，蜡屐过门时。  

陈舜俞　再经太平观访沈道士不遇二首  
行客寻山去又回，羽人依旧未归来。  
洞门不锁清风入，黄叶无言下翠苔。  

陈舜俞　再经太平观访沈道士不遇二首  
不见芝岩驾鹤翁，抱琴归去悄无踪。  
黄花似有东篱旧，山后山前取次逢。  

陈舜俞　赠湖州使君李公择  
李侯车骑匆匆出，前驺不鸣随者急。  
不游台沼不寻山，独向城隅小蓬荜。  
城隅蓬荜谓谁家，太学先生贤已卒。  
老妻犹在八十馀，侯来为问夫人疾。  
当时弟子犹五六，连袂追随慎仓卒。  
手调汤药进盂盘，劳问有无极纤悉。  
巷人来观相欢喜，门外墙头闻唧唧。  
我思康定庆历间，天下文章极萧瑟。  
读书不复问义理，破碎幺麽入声律。  
先生始出治庠序，辅养学者尊经术。  
自兹道义及生民，晚具纁黄起遗逸。  
先生今来骨为土，名儒大义非前日。  
朝登垅坂暮高官，旧学前功付幽黜。  
往往昔游苕霅人，诋讳不敢对以实。  
李侯自是江南士，不预吾徒旧堂室。  
尊德乐道乃精诚，念老嗟贫固其秩。  
魏文伏轼过西河，郑公名乡论高密。  
古来如君顾无几，于今走利尤非匹。  
人言侯政如此多，试听风谣百之一。  

陈舜俞　赠华岩院玉真上人  
青萝翠竹锁禅关，门对松林第一湾。  
白发老禅应有道，等闲随客达前山。  

陈舜俞　赠孔经甫贤良兼简许少张状元  
晚泊姑孰浦，忽逢潇湘人。  
口称丹邱客，面带湘江云。  
此客骨不凡，九天之麒麟。  
新上紫烟顶，以头触天门。  
赤龙怒当路，夭矫惊百神。  
麒麟顾何力，牙爪勇踞蹲。  
既欲掎其角，又或批其鳞。  
此身甘万死，齑粉不逡巡。  
帝曰汝无罪，濯濯良不群。  
辍吾黄金铺，纵之赤城尘。  
收头缩下土，别待风雷春。  
龙怒逐之去，四海波涛翻。  
顾我天一涯，遗下颜色温。  
昔为游天梦，尝受一日恩。  
老来因对客，念往惊心魂。  
寄谢剡溪子，入朝可无言。  

陈舜俞　赠刘道原  
三年江湖上，得友唯道原。  
少小负英特，诵书日万言。  
长好史氏学，执笔以专门。  
废兴数千载，抵掌洪河翻。  
洁身比夷齐，见义勇育贲。  
唯不善玄解，恶佛如仇冤。  
我虽异于此，知有学行尊。  
就之同雾露，贵之如瑶琨。  
共为庐山游，移宿穷林园。  
水石最好处，尽日流清尊。  
所愿闻高谈，美若尝熊蹯。  
夫子之故人，公台既调元。  
闻初学问时，幽兰并芳荪。  
及今议论乖，良弓对惊猿。  
云泥成睽离，治乱空自论。  
古来用才者，如梓匠轮辕。  
短长无弃遗，同异非仇恩。  
何不付国史，置子西掖垣。  
我语虽鄙贱，几欲叫天阍。  

陈舜俞　赠通慧大师净务  
鄱阳江头逢道人，昔我先子游从亲。  
口诵先子诗，别来三十春。  
我悲不忍听，泫然泪沾巾。  
道人见我少小日，嗟我老大空埃尘。  
我谓道人言，姑愿有所陈。  
公孙希世董生逐，子贡结驷原宪贫。  
伯夷采薇避周粟，许由洗耳为尧民。  
道虽有用舍，天实为屈伸。  
子诚空门士，胡为甘隐沦。  
迩来拔士到屠贩，圈牢往往生麒麟。  
延英赐对不膜拜，下视罗什来姚秦。  
方袍骑马使绝域，贺兰山前无缙绅。  
如子固不羁，何不自化青云身。  
今我迂疏不知返，悠悠如海空迷津。  
无钱买山庐峰下，行欲东来长水滨。  
子如厌世欲已矣，来寄瓶锡为吾邻。  

陈舜俞　赠徐道士游京师  
有客人形善鉴观，过门聊肯驻征鞍。  
知予谩失江湖约，笑我甘为簿领官。  
卜隐日边龙阙近，去程霜里鹤衣寒。  
京师车马飞腾速，别把金波洗眼看。  

陈舜俞　霅溪  
吴王城下溪，疏凿自开辟。  
潭潭无涯岸，但见浸垂碧。  
气增宇宙宽，势吞江湖窄。  
楼台照清影，河州多嘉植。  
红鳞生霞朝，金鉴沉月夕。  
恍如神仙国，远与尘土隔。  
怪说稔传闻，真源探图籍。  
天目据西南，两地泻峻极。  
其傍数百壑，奔走为附益。  
及兹渊渟处，深不可计尺。  
稻粱活万家，世无原田瘠。  
鱼虾孕千石，日见网罟获。  
阴阴风雨夜，多为蛟龙宅。  
少游溪上学，长作幕下客。  
观澜无前志，平世耻吟泽。  
度量方潢污，临流重惭惜。  

陈舜俞　中秋佳月独游垂虹亭有怀胡完夫苏子瞻钱安道  
五湖人住觉天宽，有月清秋似广寒。  
玉鉴光中数毛发，长虹背上倚阑干。  
栖鸦误晓啼还住，白露沾衣湿又乾。  
借问姑苏胡别驾，簿书灯火共谁看。  

陈舜俞　中秋佳月独游垂虹亭有怀胡完夫苏子瞻钱安道  
月光清极向中秋，千古松陵此夜游。  
寥泬更无云碍眼，沧浪合是我维舟。  
浮生未有明年约，浅酌聊资到眼留。  
辜负金波三万顷，诗豪草圣在杭州。  

陈舜俞　中秋佳月独游垂虹亭有怀胡完夫苏子瞻钱安道  
玉兔光中系小桅，长虹影里倒樽罍。  
一年此夜清秋半，万里无云霁色开。  
月女婵娟如有旧，波神安稳亦怜才。  
合须豪饮酬佳赏，不共乌台御史来。  

陈舜俞　中秋耫月宴友  
秋风清且劲，夜月澄无哗。  
月当澄清间，百倍常光华。  
金盘挂滉漾，水鉴磨痕瑕。  
未离碧海久，渐到黄道斜。  
嫦娥琼肌滑，羞死吴宫娃。  
蟾蜍银窟寒，不穴死水蟆。  
依稀闻兔捣，仿像见桂花。  
岂止数千里，已照万人家。  
都人尤侈盛，时节惜芳佳。  
楼台延皓魄，帘幕去周遮。  
交错宴子女，嘈杂鸣箫笳。  
清影落酒盏，爽气侵巾纱。  
常明复置烛，掷果如散沙。  
而我旅其间，甚贫亦可嗟。  
遂召朋友云，可饮文字耶。  
客来俄满堂，风棱森镆铘。  
主人出对客，衰病植蒹葭。  
所共天上景，能如富者奢。  
污樽荐醅蚁，獠羞错鱼虾。  
释焉帽与带，果止柰与瓜。  
高言抗峥嵘，冲灵坦凹窳。  
情亲弗委曲，论极成纷拿。  
寒棱入吟骨，欢意自天涯。  
不因斗柄转，岂信漏刻赊。  
无端鸡三号，渐引鼓五挝。  
良会诚惜已，同心又何加。  
残辉促坐席，晓意生微霞。  
明发作此诗，遗我异时夸。  

陈舜俞　中夜  
强寝夜何永，通宵梦不成。  
晓灯寒有晕，跳蚤静闻声。  
宦拙宜身退，家贫长道情。  
自怜前计失，半世慕虚名。  

陈舜俞　种梅  
始我窥山中，早与梅花期。  
低回遂四十，种树计已迟。  
樵夫致远枿，园官送新枝。  
故土谨包裹，深根屡培滋。  
连宵霡霂雨，迨此初阳时。  
绕径一百树，抚视如婴儿。  
古来横斜影，老去乃崛奇。  
嗟尔生也晚，笑我行且衰。  
世人非金石，或作千年资。  
转眼共零落，较此不更痴。  
有情且寓赏，勿著喜与悲。  
青赤粲点白，一笑唱吾诗。  
百年霜雪过，好者知为谁。  

陈舜俞　众乐亭  
湖光野色著人衣，众乐开亭此处宜。  
击櫂高歌山自响，踏青红影岸相随。  
消除砫缴容鸥鸟，改换风烟入柳丝。  
荇菜藕花应见忆，短蓬孤榜独来时。  

陈舜俞　竹云洞  
长干龙老长龙孙，竹里阴阴锁昼云。  
莫问何年初入洞，由来一日可无君。  
清围栏槛喧难入，翠滴衣裾静欲闻。  
会得岁寒看苦节，凭谁吟对雪缤纷。  

陈舜俞　子隐堂为萧寺题  
东城萧寺荒烟内，底事旌旗与客来。  
六代豪华归茂草，少年风节有高台。  
门前好鸟鸣佳木，径里闲僧扫绿苔。  
强为登临一怀古，懦夫芜句雨非才。  

陈舜俞　阻风还泊旧浦  
已作淹留计，行舻岂恨迟。  
却投前浦宿，还似始来时。  
寥泬鲈乡远，飘零鹤发悲。  
犹欣有隐者，度景覆残棋。  

陈似　龙脊  
峡水渊流测益深，砥平鳌脊介江心。  
簿书丛里逢休假，云水光中欣访寻。  
拂石四题鸡子卜，檥舟三听竹枝音。  
时和挝鼓同民乐，快喜春阳逐众阴。  

陈嗣昭　句  
二十四州称小桂。  

陈松龙　海棠  
移根千里入名园，酒晕红娇气欲昏。  
待得太真春睡醒，风光已不似开元。  

陈松龙　句  
庭暗梨花疑有月，堤晴杨柳自生烟。  

陈松龙　句  
梨花春二月，杜宇夜三更。  

陈松龙　句  
荐菊明诗眼，看梅长道心。  

陈松龙　酴醾  
布叶敷条翠作围，自生芒刺护裳衣。  
莫嫌野兴难拘束，只伴春风亦见几。  

陈松龙　赠庵僧  
独羡为僧者，尘缘不到门。  
采薪松落子，移径竹生孙。  
古井汲云气，寒山招月魂。  
犹怜生死海，应□出前村。  

陈宋辅　罗隐题诗石  
诗名鼎鼎号三罗，藜杖经从石上过。  
铁画银钩难辨认，雨霖日炙莫镌磨。  
幽泉添砚潺湲响，明月生波感慨多。  
小立西风吹鬓发，碧罗深处听渔歌。  

陈肃　半山亭  
蹑屐上高山，亭在半山侧。  
猿鸟戏层台，烟霞含秀色。  
复知名利心，到此堪俱息。  

陈肃　碧莲池  
爱此东南池，澄湛通泉脉。  
昔日碧莲根，香英今变白。  
颜色本神仙，霞衣无定格。  

陈肃　蔡经宅  
岩扉生翠霭，石壁凌朱霞。  
草木状多怪，鸾鹤归如家。  
谁嫌狡狯心，满地投丹砂。  

陈肃　流水池  
积水环巨石，石面如砥平。  
当知达者心，来此浮杯觥。  
酒中有贤圣，常愿娱闲情。  

陈肃　瀑布泉  
山高激迅湍，清振林下响。  
飞雪溅千岩，白虹垂万丈。  
来此坐移时，森然毛发爽。  

陈肃　七星杉  
峭石七星杉，凌云势森耸。  
月照林影寒，风起龙势动。  
高低松桧枝，环如众星拱。  

陈肃　桃源洞  
轻烟绿满溪，夭桃红夹岸。  
春风吹百花，香逐春风散。  
花落与花开，年光不知换。  

陈肃　投龙潭  
流瀑落深潭，叠响如惊雷。  
跳波夹乱石，突兀寒如堆。  
潭上片云起，千山风雨来。  

陈唐生　大涤洞天留题  
天下有力可移山，底事秦鞭不作难。  
我却笑渠精卫石，一生愁绝海漫漫。  

陈唐生　大涤洞天留题  
肩臂成洼古石存，雨乾不受野苔痕。  
道人未用夸神力，自是山王不动尊。  

陈唐佐　铁瓮洞  
云端象鼻通，一瓮自冲融。  
岂是乾坤小，当知造化工。  
灵泉猿不饮，丹气鹤常弃。  
仙子乘鸾去，何年返故宫。  

陈棠　登帢帻峰  
云碍虚檐日，风号老木秋。  
山城围晚翠，江槛俯寒流。  
世事悲苍狗，生涯付白鸥。  
烟尘犹在眼，浑欲不胜愁。  

陈棠　建炎丞相成国吕忠穆公退老堂  
黄阖雍容静塞尘，凌烟功就便抽身。  
三年暂别长安日，五亩来追独乐春。  
愧鼎政须还国老，溪山聊且慰骚人。  
似闻天语传中使，行告廷臣设九宾。  

陈棠　建炎丞相成国吕忠穆公退老堂  
解组归来万事休，买茅初葺一堂幽。  
绿筠晓月摇苍佩，红树春风散采斿。  
鸥鹭心情虽退志，麒麟图画尚追求。  
行看驰馹趋丹陛，趁取閒时秉烛游。  

陈棠　晚步  
晚步沙头倚小晴，南山正与暮云横。  
栖鸦啼处野烟合，飞鸟去边孤月生。  
树暗风微花气度，溪深雨涨水痕平。  
夜阑衣湿迷归路，仿佛前村灯火明。  

陈天麟　除夕偶成呈同舍兼简陈仲恕  
东皇送暖下青都，雪在梅梢半有无。  
爆竹旧闻驱罔象，传杯今旧饮屠苏。  
暗中石火频过眼，忙裹银丝欲上须。  
不解玉堂供帖子，双扉聊与换桃符。  

陈天麟　登上岭游黄山  
朝阳滉漾水朦胧，晓烟横抹天微风。  
三十六峰不著色，点缀淡墨排秋空。  
小山连延大山倨，林深无人但云树。  
平生爱山真成癖，我以意行本无住。  
黄山之路何敧危，黄山之溪何涟漪。  
登山度水亦劳止，正要行役发吾诗。  
仙家与世不相远，径入桃源亦良便。  
向来父老亦行，竹箨桃花大於扇。  

陈天麟　登上岭游黄山  
风扫烟岗一万重，平生佳处始相逢。  
未骖轩后浮丘驾，已见天都石柱峰。  
阆苑欲传青鸟信，壶天安用白云封。  
朝真我亦通仙籍，况复年来访赤松。  

陈天麟　访张元明山斋  
张侯诗似岭云闲，飞鸟何心只念还。  
醉裹有官如物外，眼前无客似山间。  
来听春枕连宵雨，看画秋屏着色山。  
老去此身无处用，固应容我作跻攀。  

陈天麟　风光阁  
三千里外帝王乡，当日龙潜泾水旁。  
不拟玺符归掌握，故因斧藻话风光。  
一时事往留遗迹，百尺楼空倚夕阳。  
英武照灵略相似，元无野史记兴唐。  

陈天麟　福田寺  
逵市前朝寺，何年古佛庐。  
上方分胜业，小筑寄幽居。  
坡陇青相接，川原绿自如。  
欹眠听秋雨，怀抱稍虚徐。  

陈天麟　过双梅草堂  
一识园林胜，知君有远心。  
看林延野色，卧日只空林。  
山水闲中领，诗书静处深。  
秋光度林际，留得半庭阴。  

陈天麟　后林寺  
凉颸发远轫，残暑促归轮。  
山色不厌客，蝉声强聒人。  
功名尘外累，身世醉中真。  
更上高楼望，何峰可卜邻。  

陈天麟　纪颂  
宅家图任久虚怀，镇抚三年辍弼谐。  
鵷鹭倾心望归洛，貔貅贾勇待平淮。  
已擎天柱旋坤轴，会正杓衡拱泰阶。  
多少中兴勋业事，未知谁□颂磨崖。  

陈天麟　旌德道中  
山邑无邮传，农夫半甲兵。  
石桥横断岸，草径入荒城。  
闻道甘泉驾，将临细柳营。  
风尘何日靖，留眼看升平。  

陈天麟　句  
白云楼荒危堞在，莫愁村近暮烟横。  

陈天麟　句  
笋槊秧斜入图画，令人魂梦到家山。  

陈天麟　句  
紫芝秀出何年日，碧藕开成几丈花。  

陈天麟　柳下  
春余暑气已駸駸，唤取胡床坐柳阴。  
风裹禽声来木杪，日斜树影倒溪山。  
不知昨夜雨多少，幻出数峰云浅深。  
老子此间殊不恶，为收佳趣人微吟。  

陈天麟　吕城舟行晚晴  
杨柳堤长月一湾，芙蓉花小蓼初斑。  
孤帆白鸟无边水，残日断云何处山。  
远客自应归兴动，新诗都在晚晴间。  
功名有底催人去，只合渔樵作往还。  

陈天麟　吕仲及适安堂  
事如昨梦本来空，正在黄梁一熟中。  
到处随缘是安乐，人生何地有穷通。  
飞花不到东风舞，霜叶空怜醉面红。  
只恐他年终未免，传家重说小申公。  

陈天麟　茅殿寺  
伊昔高人隐，诛茅此殿阴。  
丹青妙轮奂，香火閟幽深。  
朝市有迁换，溪山无古今。  
萧矿山午睡，欹枕一长吟。  

陈天麟　妙相寺风雨亭  
夜闻骚屑此君语，晨起急登风雨亭。  
一笑相逢珍重别，一随人改旧时青。  

陈天麟　偶作  
蹇步青云晚，疏慵白发多。  
生涯聊尔耳，功业定如何。  
坐与此君语，谁携欢伯过。  
向来湖海气，老矣付烟波。  

陈天麟　青山辞  
青山崔崔，白云溶溶。  
我疑其中，仙人所宫。  
风马云舆，霓旌羽幢。  
游行太空，翩然相从。  
望而不见，使我心忡。  
我本金华，牧羊之童。  
口诵蕊笈，有声如钟。  
震撼岩壑，无碍不通。  
谪居下土，黄尘蒙蒙。  
五色之气，布满四东。  
秋高露清，陟彼危峰。  
呼吸元气，精神内融。  
啸傲万物，后天而终。  

陈天麟　青山道中  
田舍鸡升屋，山家犬应门。  
马行黄叶路，水绕夕阳村。  
老觉贫为累，吾知道可尊。  
此行聊复尔，万事信乾坤。  

陈天麟　秋霜阁  
登台坐想遗民钓，入寺行歌李白诗。  
竹榻蒲团僧定早，清鞋布袜我归迟。  
云边扫石留题处，月下凭栏把酒时。  
百尺苍松唐旧物，问渠尝阅几兴衰。  

陈天麟　上泸帅梁公  
旧已元枢幕，今犹大将牙。  
恩威伸六诏，封域总三巴。  
早晚看鸣佩，轩翔入判花。  
不妨乘驷马，上冢一还家。  

陈天麟　上泸帅梁公  
册府推前辈，文场惯主盟。  
冀闲收汗血，昆圃出连城。  
料想金瓯覆，遥知水鉴明。  
从今青与紫，四海尽门生。  

陈天麟　上泸帅梁公  
六辔澄清日，三军指顾中。  
关山都识面，草木尚倾风。  
饮马伊吾北，回銮涧水东。  
庙谟应富有，倾倒莫匆匆。  

陈天麟　深坞寺  
古寺深深阴，篮舆得得来。  
三休登陇首，百转入岩隈。  
乔木千章老，鸣泉万古哀。  
无人同此趣，独为少徘徊。  

陈天麟　胜因寺  
山行诘曲到禅林，台殿丹青岁月深。  
薄晚春寒生几席，逼人空翠扑衣襟。  
客尘冉冉凌清思，俗状纷纷费苦吟。  
若得一丘容我老，便携藜杖事幽寻。  

陈天麟　石壁道中  
云山叠叠石齿齿，山色溪声三十里。  
霜余木叶半丹青，道上松风杂宫徵。  
舍车而徒度险艰，迩来研足愁跻攀。  
官闲无禄与王事，不妨拄杖对潺湲。  

陈天麟　寿洋川李守昌谔二首  
桂子风高瑞霭浮，晓来无处不欢讴。  
共怀襦裤歌廉范，更指龟蒙祝鲁侯。  
风月莫辜三十咏，星霜行阅八千秋。  
皇家正重惟良寄，衮服归公正黑头。  

陈天麟　寿洋川李守昌谔二首  
朱轮画戟拥高牙，散作棠阴十万家。  
渐向瑶阶对红药，长倾玉斝寿黄花。  
仙风自是骑鲸客，逸兴行飞犯斗槎。  
谁为淮南门下客，愿随鸡犬上云霞。  

陈天麟　送太守李公  
乱花翻阵雨，飞絮转轻球。  
别思昏如醉，征鞍挽不留。  
职循今列郡，秩视古诸侯。  
当代人争仰，惟公政最优。  
洋川佳景物，胜迹旧经游。  
未定中原扰，犹怀傍塞忧。  
九重爰锡命，千里藉承流。  
德逐祥云偃，恩随瑞霭浮。  
带刀还陇亩，挟纩动貔貅。  
烽柝开边月，犁锄庆麦秋。  
二天舒士气，五裤沸民讴。  
虞氏三年考，河南第一州。  
霜台方荐墨，黼座想凝旒。  
早晚颁纶綍，东西走置邮。  
迟迟姑去鲁，几几定归周。  
明月湖光远，凌云气象幽。  
烟波浮画鷁，雪浪绕乌牛。  
好逐桃花涨，轻飞竹叶舟。  
径归调玉铉，莫待覆金瓯。  
贱吏伤萍梗，终年仰庇休。  
龙门曾御李，骥坂会依刘。  
不作痴儿女，孜孜话别愁。  

陈天麟　题南金慎独斋  
圣道不可窜，探取随已欲。  
平生所受用，政可一言足。  
子思著中庸，暗室戒慎独。  
危微恐惧心，此念施已熟。  
学从西洛来，标傍相品目。  
袖手看屋梁，表表知鸿鹄。  
谁知胸中尘，往往盈斗斛。  
及也而有知，宁不贻彼忸。  
吴侯蚤作吏，未肯事边幅。  
得妙自圣处，了不关世俗。  
颇知幽隐中，日月所照烛。  
不敢欺秋毫，高情洁冰玉。  
愿言从君游，着鞭蹈前躅。  

陈天麟　题王季恭蓬斋  
小结茅庐寄一椽，夜灯聊与客周旋。  
问知急雨来何处，题作蓬斋亦偶然。  
政欲撩君江上句，莫嫌惊我醉中眠。  
老翁辜负渔竿久，何日烟蓑止钓舡。  

陈天麟　田间  
经营一饱慰枯肠，稻作黄云带雨香。  
溪上烟横秋入画，树梢风细晚分凉。  
交游断绝山当户，岁月侵寻竹过墙。  
斗酒只鸡田舍好，枉将襲襫换轩裳。  

陈天麟　席上如统制傅公韵  
迟迟春永昼如年，芳草池塘属惠连。  
一笑谁云今易得，四并须信古难全。  
山围锦绣将军树，云遏笙歌刺史天。  
不向向光共流转，恐辜柳絮与榆钱。  

陈天麟　延寿寺  
一溪寒玉佩环声，两径徘徊管送迎。  
寺学鹫峰侵汉起，山如龙尾撇波行。  

陈天麟　杨州琼花  
仿佛犹称是汉妆，五花刻玉传轻黄。  
隔江坐想红楼裹，插鬓应宜锦瑟傍。  
疑似聚仙非我类，近邻芍药许同芳。  
将军且与花为主，免使丛祠作战场。  

陈天麟　忆旧  
西湖当日雨如丝，尚记移家去国时。  
发短自怜今种种，印悬那得更累累。  
身如乌鹊空三匝，家似鹪鷯寄一枝。  
万事此心俱不计，尚容开口细论诗。  

陈天麟　用梁漕韵  
千里岷峨外，三年汉漾西。  
急流卫水马，腐壤伏樗鸡。  
伐树惊遭宋，闻韶喜在齐。  
何时灯火夜，重与拆红泥。  

陈天麟　用齐正韵送叔勤归湖北  
霜点螭坳侍紫皇，高文大册玉锵锵。  
传家信有青袍物，当代争推古战场。  
故国未应穷地脉，允兄先已破天荒。  
相逢若话情亲事，分我朝回满袖香。  

陈天麟　游岩豯寺  
山疑梦裹槐安国，僧住壶公小隐正。  
门横一水与世隔，不知鱼鼓今几年。  
真人阴崖结茅屋，大千世界一粒粟，  
佛言芥子纳须弥，我亦来寻赞公宿。  

陈天麟　又次前韵  
积阴元自宅幽都，昨夜东风一扫无。  
玉殿仙班摇杂佩，银罂御膳染香酥。  
柳萦翠带方眠眼，梅褪红妆已露须。  
拭目太平知有日，两宫勤俭过祥符。  

陈天麟　与客饮乾明寺东古梅下  
寥寥耆旧尽，欣欣花木新。  
十梅亦老矣，手植知何人。  
不种官路傍，社栎同百春。  
想当太平时，来者纷蹄轮。  
我来几世后，寻芳披棘榛。  
众枝叠玉蕊，光风卷香尘。  
坐客稍稍醉，坠英欲成茵。  
老圃亦后来，始园从谁询。  
渊明饮松下，故事良可遵。  
饮散弃花去，明日迹已陈。  

陈天麟　雨中发崇福院  
仆奴颇厌穿云路，老子方欣在眼山。  
四面人家高下住，一川烟雨有无间。  
时闻鸟语作歌吹，更遣泉声鸣佩环。  
沮洳崎岖饱谙历，只余多病鬓毛斑。  

陈天麟　赠水西寺举老  
山前流水化平陆，溪上群山叠寒玉。  
寺逢劫火一再迁，唯有浮图立於独。  
江南佛法多衰谢，主张名教一夔足。  
诗人江西派，更是真如旧尊宿。  
我生遍参未究竟，布袜青鞋走林谷。  
师言子归有余师，留饭青精盘苜蓿。  
杖藜并语松林路，行听松声如度曲。  
尚寒三十六峰盟，游罢同回把黄菊。  

陈天麟　赵观察作斋名烟艇孙耘老作唐律相邀同赋乃次其韵  
知君心本有沧洲，故揭寒斋作钓舟。  
已遣江湖频入梦，便呼鸥鸟与同游。  
浮骖未可追前事，画舫犹堪拟胜流。  
笠泽有家归未得，断肠芦叶荻先秋。  

陈天麟　赵香台  
佳木寄深坞，自与春有期。  
幽姿谁复省，轩轩颇矜持。  
真赏偿已逢，清香袭人衣。  
士为知已死，此语良不欺。  

陈天麟　舟中  
湖阔帆风饱，山长眼力疲。  
晚凉行进酒，秋色最宜诗。  
别意果作恶，虚名难疗饥。  
此生无住着，投老欲何之。  

陈天瑞　大暑松下卧起二首  
迅翻趋炎歳，高标閟幽雅。  
隐士何所营，茇之清荫下。  
故居禾签生，帡幪若大厦。  
熟卧南风边，飞梦游虞夏。  
五弦天上鸣，击壤歌满野。  
起来记遗音，析薪有樵者。  

陈天瑞　大暑松下卧起二首  
炎威一何骄，不有商飙惨。  
苍茫云海路，飞龙不可览。  
我本灌园人，昔乃从铅椠。  
万事已恢心，十载空尝胆。  
亭亭松篁边，小池开菡萏。  
芬清泥自污，根固波徒撼。  
终日哦其间，一卧寂百感。  
相期晚节香，看此秋容淡。  

陈天瑞　月岩  
怪石堆云矗太空，女娲炼出广寒宫。  
一轮常满阴晴见，万古无亏昼夜同。  
攆药声繁驱白兔，漏天孔正透清风。  
肖明自照如来境，肯学嫦娥西复东。  

陈天锡　野梅  
舍南舍北雪独存，山外斜阳不到门。  
一夜冷香清入梦，野梅千树月明村。  

陈田夫　白龟泉  
天下白龟三处显，怡山少室寿仙亭。  
我今卜篵南山顶，得尔为邻祝圣龄。  

陈田夫　题白云堂  
我爱潇湘境，朱陵后洞天。  
白云堂里客，青草渡头眠。  
小艇牵红鲤，幽池种白莲。  
颐真堪此地，风月两依然。  

陈恬　寄晁以道求嵩山长松  
松上花兮松下根，食之年貌与松邻。  
君今既是松间客，采送衰翁亦可人。  

陈恬　句  
雪晨消磨一半春。  

陈恬　句  
嵩阳读水经。  

陈恬　送南禅和尚东迁灵岩  
万方刹境一珠辉，稽首如空无所依。  
汝浦共瞻云独入，灵岩遥佇锡东飞。  
烟霞隐现青莲峙，龙象欢呼白拂挥。  
多谢禅耆来访我，双林风月静相违。  

陈恬　题画扇  
万里稻粱高兴，谁将出入君怀。  
已讶天边月上，更疑蘯末风来。  

陈恬　望天台山二绝  
嵩阳不得到，华顶可徘徊。  
当知吾性分，自有一天台。  

陈恬　望天台山二绝  
气聚烟云速，风飞山岳摧。  
神游八极表，何必访天台。  

陈恬　谢葛汝州宁卿遗公库酒肉薪米  
不是故人供禄米，初非县令给猪肝。  
养贤礼厚隆三簋，拜赐恩深艳一箪。  

陈恬　子规  
暮春春已晚，不见子规飞。  
莫是无归处，山禽不劝归。  

陈廷光　登高凉山谒墓  
云气拥松楸，佳城生意幽。  
扫残黄叶路，奠遍绿新簄。  
想像音容在，瞻衣涕泗流。  
东迁祷灵墓，端为护行舟。  

陈廷光　小山见梅  
小雪梅香已破缄，罗浮春信许先探。  
松林酒肆知谁醉，石壁题诗只自惭。  
未放翠禽呼梦觉，待教黄野纵鸾骖。  
行当看我飞云顶，并取春魁压斗南。  

陈童登　句  
秋风道上谁青眼，夜雪灯前自白头。  

陈抟　辞上归进诗  
草泽吾皇诏，图南抟姓陈。  
三峰千载客，四海一闲人。  
世态从来薄，诗情自得真。  
乞全麞鹿性，何处不称臣。  

陈抟　冬日晚望  
山鬼煖或呼，溪鱼寒不跳。  
晚景愈堪观，危峰露残照。  

陈抟　对御歌  
臣爱睡，臣爱睡。  
不卧库氈，不盖被。  
片石枕头，蓑庆铺地。  
震雷掣电鬼神惊，臣当其时正酣睡。  
闲思张良，闷想范蠡，  
说甚孟德，休言刘备。  
三四君子只是争些闲气，争如臣向青山顶头，  
白云堆裹，展开眉头，  
解放肚皮，但一觉睡。  
管什玉免东升，红轮西坠。  

陈抟　归隐  
十年踪迹走红尘，回首青山入梦频。  
紫陌纵荣争及睡，朱门虽贵不如贫。  
愁闻剑戟扶危主，闷见笙歌聒醉人。  
携取旧书归旧隐，野花啼鸟一般春。  

陈抟　华山  
半夜天香入岩谷，西风吹落岭头莲。  
空爱掌痕侵碧汉，无人曾叹巨灵仙。  

陈抟　句  
蚕月桑叶青。莺时柳花白。  

陈抟　句  
万顷白云独自有，一枝仙桂阿谁无。  

陈抟　诗一首  
华阴高处是吾宫，出即凌空跨晓风。  
台殿不将金锁闭，来时自有白云封。  

陈抟　石刻诗  
我谓浮荣真是幻，醉来舍辔谒高公。  
因聆玄论冥冥理，转觉尘寰一梦想中。  

陈抟　题石水涧  
银河混落翠光冷，一派回环湛晚晖。  
几恨却为顽石祂，琉璃滑处玉花飞。  

陈抟　西峰  
为爱四峰好，吟头书日昂。  
岩花红作阵，溪水绿成秆。  
几夜祂新月，半山无夕阳。  
寄言嘉遁客，此处是仙乡。  

陈抟　喜英公大师挂锡太华  
暗喜莲峰作近邻，拨开云雾见师频。  
有时问个艰难字，便沐周旋说与人。  
唐李监应留后迹，汉蔡邕想是前身。  
堪嗟继踵无徒弟，笔法收藏在渭滨。  

陈抟　咏毛女  
曾折松枝为宝栉，又编栗叶作罗襦。  
有时问著秦宫事，笑撚仙花望太虚。  

陈抟　俞公岩  
万事若在手，百年聊称情。  
他时南岳去，记得此岩名。  

陈抟　与毛女游  
药苗不满笥，又更上危颠。  
回指归去睡，相将入翠因。  

陈抟　赠金励睡诗二首  
常人无所重，惟睡乃为重。  
举世皆为息，魂离神不动。  
觉来无所知，贪求心愈用。  
堪笑尘中人，不知梦是梦想。  

陈抟　赠金励睡诗二首  
至人本无梦，其梦本游仙。  
真人本无睡，睡则浮云烟。  
炉里近为乐，壶中别有天。  
欲知睡梦里，人间第一玄。  

陈抟　赠张乖崖  
自吴入蜀是寻常，歌舞筵中救火忙。  
乞得金陵养闲散。  

陈陀　咏麻姑山  
晓入麻姑瑞气浮，羽人重喜故人游。  
鹤从仙仗归丹穴，药种灵苗满旧洲。  
乔木老含春色澹，夜溪寒带月光流。  
登临已觉凡尘少，何必区区慕虎邱。  

陈网　留题霍山应圣公庙  
峻极巍峨势望雄，层峦叠嶂翠重重。  
为神有感兴唐祚，作镇无疆福晋封。  
材产十州资构厦，泉分数邑润耕农。  
幽岩旧榻高人隐，绝顶遗坟古帝踪。  
欲雨片云生峭壁，未明先日照危峰。  
断崖当午晴雷震，深壑经秋积霭浓。  
樵去每逢游洞鹿，僧禅时见戏潭龙。  
名光祀典传千载，仰祝牲牢致享恭。  

陈炜　刘伶巷  
有酒宜成颂，知君耻独醒。  
回车经巷口，荷锸信丘冥。  
死岂人埋得，言独妇可听。  
闭关当日饮，想象只忘形。  

陈韡　初夏郊行  
羽檄暂稀槐昼永，出郊远眺得神清。  
田间野水纵横注，林外娇莺自在鸣。  
为羡僧闲逢寺饮，要知民乐绕村行。  
逢迎尚有山花在，见识闻香不识名。  

陈韡　句  
寄语园丁勤划草，有时病叟出看花。  

陈韡　武夷筑精舍  
浮世何尝有定居，惬情便可著茅庐。  
久知名利为韁锁，爱此溪山似画图。  
种菊痚篱慕陶令，栽梅浅水学林逋。  
只须此地延风月，休问君王乞鉴湖。  

陈韡　游武夷作  
阆风元不隔扃扉，桑柘筠匼匝围。  
溪贯一原藏曲折，山罗万象欲腾飞。  
仙坛起雾成丹灶，玉女披霞作彩衣。  
寂寂幔亭天籁息，笙箫疑向夜深归。  

陈韡　游武夷作  
来为群无扣右扉，香生琼宇碧油围。  
前驺所过风俱静，幽鸟不惊云与飞。  
清啸一山旋暮角，和蒸九曲未秋衣。  
胜游英慨真奇遇，卷入豪端放棹归。  

陈文颢　喜宣义大师英公相访  
三事天衣两字师，长安风月更谁知。  
闲骑劣马寻碑去，醉卧荒庐出寺迟。  
辞赡不容夸犬子，兴阑兼许吐鱼儿。  
左冯假道来看我，正值严冬大雪时。  

陈文叔　赠曹延  
混然天性本天成，何必拘泥守意城。  
识破鸢飞鱼跃事，自知万物不离诚。  

陈文孙　寄莫道人  
林木自春兰自芽，游山过我兴何赊。  
铁桥问径最高顶，石洞开云随处家。  
人讶长年能绿发，我知真性即丹砂。  
谈锋未了归途速，一雨洗尘清可涯。  

陈文孙　寄莫道人  
暂闲吏债访仙居，云亦随人为卷舒。  
桑下忽逢三度宿，腹中如饱十年书。  
哦诗对酒谁知我，食柏餐霞一任渠。  
底事若难能障碍，不愁无地着吾庐。  

陈文蔚　八月十日过松水  
拂石临流几岁秋，未尝历险究源头。  
今朝拄上云烟去，为吸清泠最上流。  
　陈文蔚　白鹿洞谒僀　生祠堂呈李梦开教授是日李入洞讲书  
先师紫阳翁，雅爱穷幽微。  
前贤有遗迹，所至皆发挥。  
千古庐山高，白鹿遇亦希。  
何人实经始，必藏启天机。  
临流勘书台，隐然钓鱼矶。  
圣朝始加贲，泉石生光辉。  
榛莽百年中，潜长虎豹威。  
衣冠固不论，樵牧亦寥稀。  
今昔有显晦，山川无是非。  
先生适冲生，按图重嘘。  
斩荆得遗址，涧绕山合围攻。  
买田敞堂塾，岂将终遁反。  
学子共棲集，相与咏而归。  
继圣讲绝学，咳唾落珠玑。  
此理忽森著，鱼鸢真跃飞。  
小子恨晚遇，讲席吊及依。  
升堂拜遗像，泫然涕沾衣。  
幸今主盟人，高识可与几。  
光风霁月意，端欲贤圣希。  
时来一讲订，诸生佩弦韦。  
超然此会意，规范喜无违。  
徘徊不忍去，暮宿留山扉。  
因极昔游处，恍如身泗沂。  
矧复洞中友，进步方騱騱。  
永矢忘世味，来食此山薇。  

陈文蔚　别仓使二首  
千里江头访故人，事虽论旧道弥新。  
县知一味忧勤意，要活九州穷困民。  
秋月洞明波底影，祥风潜有雪中春。  
荒山僻峰雪深处，无惜遄驱六辔均。  

陈文蔚　别仓使二首  
服膺师训毅名斋，观省无妨动与偕。  
只向此中窥所守，已知平日谨诸怀，  
器充宠博乾坤大，理析精微律吕谐。  
吾道古今穷不尽，一尊深夜讲朋侪。  

陈文蔚　病中对竹  
窗外修篁仅百竿，相看不待报平安。  
何时得我身强健，共尔青青到岁寒。  

陈文蔚　仓使亦为梅着句适与予意相合和其韵  
六花如觉厌春迟，桃未敷红柳朱垂。  
只有红梅太孤寂，裁冰缀玉助清奇。  

陈文蔚　昌甫寄徐崇甫书并崇甫宁渠诗渠兄弟和章因次其韵呈昌甫  
念作章泉去，川流日夜东。  
一身长是客，双鬓已成翁。  
霁想濂溪月，和思柳下风。  
平安毅斋信，多谢为流通。  

陈文蔚　昌甫前诗见简方和去未达间再於岩叟处见后诗和韵以谢  
章泉相去每相思，多谢交情不见遗。  
缱绻方赓前日句，联翩又读后来诗。  
梅方迎腊多投好，菊已凌霜不入时。  
大抵世情皆若此，吾侪真结岁进知。  

陈文蔚　常山道中  
路势弓腰转，湖光鉴面开。  
稻田春事给，村碓晚舂催。  
问宿尚十里，与谁同一杯。  
自怜今日首，频作望乡回。  

陈文蔚　臣龙瀑布  
登陟百险艰，来看云间瀑。  
飞从千仞峰，泻作一条玉。  
冬夏有盈缩，古今无断续。  
当日武夷翁，翩然来结屋。  

陈文蔚　晨兴  
书窗欲曙梦初还，起坐披衣百虑间。  
谁识斯时会心处，静听鸟语乐相关。  

陈文蔚　呈仓皇使觅官书  
岁月蹉跎发已丝，埋头自笑有书痴。  
故人倘解怜清好，归去山记补缺遗。  

陈文蔚　程子云欲还乡阻雨聊戏之  
霏霏小雨酿梅黄，结束琴收底用忙。  
已幸一春邻绛帐，祗今十日是端阳。  
榴花照眼新篁翠，卢橘盈盘煮酒香。  
天识主人留客意，故教归路滑羊肠。  

陈文蔚　池阳地寒梅开甚晚上元后始见疏花一夕春雪晓起观梅为梅解朝  
千林一夜散琼瑰，莫诮亭前春后梅。  
未入纷纷红紫队，不忍国是雪中开。  

陈文蔚　登山却立府视一村风物殊可人意二绝  
桑柘阴中日日行，只闻犬吠与鸡鸣。  
此时身在烟云上，眼界不知如许明。  

陈文蔚　登山却立府视一村风物殊可人意二绝  
竹树谁家跨小桥，清溪一逞抱山腰。  
不须更倩王摩诘，水墨平铺百尺绡。  

陈文蔚　丁丑老人生旦  
箕畴五福孰居一，惟有年高无等芬。  
皆缘作善天降康，视履知当获元吉。  
贫居衣食虽屡乏，墙下有桑园芋栗。  
乘反衣轻岂不快，往往久长难可必。  
矍铄吾翁八十五，骨劲双瞳如点漆。  
安贫每某菽水养，虽是形癯心则逸。  
菊花开晚似有意，不为重阳为今日。  
成行儿女罗酒浆，拜祝愿天从所乞。  
不愿分外乐事多，只愿亲安体无疾。  
不愿官书汾阳考，只愿亲年增秩秩。  
儿孙倘或有生决，此去买田多种秫。  
直须酿酒如春红，岁岁称觞无了毕。  
况当风物一年好，盘荐黄橙并绿橘。  

陈文蔚　读书傅氏揖桂林外一山恍如徐子融书阁所见书阁见山之阴揖桂见山之  
自昔桂阳名此山，登楼恍若见林端。  
山中固有诛茅地，却许吾人背面看。  

陈文蔚　二月廿一日游藏胜有感  
柴门终日掩荒苔，记得年时把酒杯。  
幸有克风到桃李，一年一度看花来。  

陈文蔚　方叔再用前韵约同赋  
坐谈冰雪满怀秋，珍重余君学素优。  
每有诗情并酒兴，为平月恨与花愁。  
支颐万事从渠变，拂榻今宵为我留。  
何处青山堪卜筑，约君归种菊千头。  

陈文蔚　傅材甫窗前白月桂开材甫索诗戏作  
天然容貌本施朱，喜异羞同世不趋。  
化得丹砂成玉雪，也知人着半工夫。  

陈文蔚　傅材甫窗前白月桂开材甫索诗戏作  
冰姿冷淡不求知，却有同心为赋诗。  
更红东君同管领，一尊相对晚凉时。  

陈文蔚　赋决月  
每荐盘餐自觉清，尝於雨后撷其英。  
未言服饵收奇效，翠叶黄花眼早明。  

陈文蔚　赋萧爽檐蕁戏岩叟  
且喜花时雨不妨，凭阑闲与细平间。  
一池交映月添白，六出同妍雪逊香。  
素有书痴缘病懒，不知诗兴为渠忙。  
道人雅好惟清供，却恐花神索酒觞。  

陈文蔚　赋叶茂卿泉石轩  
郭外多佳士，溪南好结庐。  
因君爱泉石，令我想风雩。  
既有琴书乐，应无世欲拘。  
谁能厌朝市，来此共须臾。  

陈文蔚　庚申清明日子融出游寄示游十绝以长句谢之  
浴沂天气出效坰，所至题诗取交优。  
花坞风烟俱入咏，云岩泉石屡增名。  
摩沙硖石旧题字，展转东山未尽情。  
不出祗寻窗下计，春光随处亦清明。  

陈文蔚　庚戌春下鄱阳舟中诸作　过安仁界  
远山淡淡水茫茫，知是江湖何处乡。  
娘子提携青裹布，始知风土近鄱阳。  

陈文蔚　庚戌春下鄱阳舟中诸作　过桃花台  
橹声终日听咿哑，碧浪红旌动彩霞。  
独我船中无一事，安排诗句过桃花。  

陈文蔚　庚戌春下鄱阳舟中诸作　过赭亭  
船篷推起不教低，为放山光水色归。  
客子离家已三日，赭亭山下欲斜晖。  

陈文蔚　庚戌春下鄱阳舟中诸作　解舟沬口  
浩荡春江洗客愁，歌声歡乃发中流。  
溪斋却忆凭栏日，数尽来舟与去舟。  

陈文蔚　公美约同游龙安地僧留小饮归途一绝  
几年无便到招提，沙路徐行趁碧溪。  
花竹禅房成小款，笑谈不觉到斜西。  

陈文蔚　观物二首  
初见种汝时，微莇极枯槁。  
今既长枝叶，日复一日好。  
仪刑静独秀，精神雨中澡。  
嗟我费耘治，尚愧窗前草。  

陈文蔚　观物二首  
墙东一微物，妙意包藏深。  
人皆看枝叶，我独观其心。  
萌蘖毁绵绵，茂盛亦髒髒。  
从此识天地，生生无古今。  

陈文蔚　灌圃  
少日尝嗤稼圃非，近来闲听老农知。  
世间机械从来耻，不惮晨昏抱瓮疲。  

陈文蔚　归铅山正叔复用前韵和答之  
敛藏先用肃如秋，次第阳和遍九州。  
岁月正缘闲里度，纷嚣那得静中游。  
明知与点有真乐，未足希颜却自愁。  
讽咏棹歌思九曲，与君重红泛扁舟。  

陈文蔚　归途喜晴  
来时风雪乱纷纷，归日川原处处春。  
因识发生真意思，雨馀花柳更精神。  

陈文蔚　癸未二月廿五日访周道人西庵戏题  
道人邀我饭胡麻，半日清闲得远家。  
多少欲来无路问，空於洞口觅桃花。  

陈文蔚　癸未老人生旦  
昔人端为祈黄聇，再拜殷勤扶大斗。  
吾翁今年九十一，儿从两岁贫无酒。  
趋庭何以祝弥诞，盈把菊花空在手。  
嗅香嚼蕊当甘旨，翁说怡然如适口。  
人生贫富在分定。独是期颐世稀有。  
翁馀九十儿七十，膝下庞眉乃皓首。  
若将此事较人间，岂非造物意愈厚。  
因兹历历诏儿孙，自古悦亲惟孝友。  
上惇下睦无间言，一门和气薰蒸久。  
虽无旨酒奉本酌，意乐心宽亲自寿。  
更於大节保终始，立身扬名以垂后。  
世上荣亲无若此，何必金章并紫绶。  
南邻白酒况可赊，丰俭随家惟用缶。  
年年此举谅不难，甲子无穷环癸丑。  

陈文蔚　癸酉立春冲雪观梅  
吾翁当日手亲栽，今邮芳英几度开。  
把酒未能如一醉，冲寒犯雪日须来。  

陈文蔚　国兴招饮后圃即席赋  
主人命酒嫌杯浅，狂客催诗恨句迟。  
此放直须诗酒领，十分春色在花枝。  

陈文蔚　过赵清献墓居  
为读忠臣教子碑，欲行回首重依依。  
纷纷车马门前过。知有几人琴鹤归。  

陈文蔚　寒食后一日赵国携具拉游清风峡登一览亭分韵赋诗以尘埃已逐双溪去  
家家趁寒食，看花雒城里。  
孰知我辈人，屐去登山齿。  
千峰据其高，一览无馀美。  
小溪山下来，青烟林末起。  
俯瞰阛阓居，总在尘埃底。  
洒樽遽移下，诗兴良未已。  
恩念读书人，故事为重纪。  

陈文蔚　和昌甫见寄韵  
每日相亲一卷书，席门犹是昔年如。  
似公长者今时少，花外何时见上车。  

陈文蔚　和传国开县丞竹涧韵  
随宜适意小轩亭，傍竹临流取次成。  
地接园池山迳近，畦分花木四时平。  
秋风日有酒杯乐，径石时敲拄杖声。  
既有清湾堪钓月，可无一叶小舟横。  

陈文蔚　和传岩叟病中见寄  
平时安乐病中知，多少人间未发机。  
若把此身常似病，分明四十九年非。  

陈文蔚　和公美一绝  
欺人一任雪堆头，岂复长怀身外愁。  
涉世自知今已惯，风婆应不覆虚舟。  

陈文蔚　和胡应祥游石进韵  
世间潢潦水，可叹无根源。  
盈满涸可待，骤雨空翻盆。  
鹅峰此邦镇，秀润草木繁。  
泄为石井泉，永与天地存。  
平湖十顷开，风漪绿荷翻。  
意共一脉落，高下相吐吞。  
清游二三丈，归途朋黄错。  
咫尺阻同集，知我真惮烦。  
相期一朝去，雷电当飞奔。  
鞭龙起为雨，微功不须论。  

陈文蔚　和贾元永醉杨妃  
当年开元主，得失鉴前迹。  
图治极焦劳，自谓吾虽瘠。  
自从嬖在妾，乾坤轻一掷。  
妖花恐其魂，宜远数百驿。  

陈文蔚　和李监税  
一缕彤霞晚照晴，眼随白鸟去边明。  
疏心烟树有无际，激激滩流高下声。  
归思楚云边日暮，新计边月带霜清。  
前村倘有梅花约，草草相逢盖亦倾。  

陈文蔚　和茂嘉郎中催梅韵  
快读新诗似见梅，昏昏醉眼为君开。  
枝头未见粉苞露，句里先传春信来。  
试问花神缘底晚，政须羯鼓为渠催。  
前枝见说南枝早，合取彭溪溪上裁。  

陈文蔚　和徐子融见寄  
学问分明有本根，一编鲁论幸今存。  
奈何至理难穷究，愿与良朋细讨论。  
欲探圣传千古秘，莫令心鉴一毫昏。  
吾侪总在生成内，要识无私造化恩。  

陈文蔚　和徐子融见寄  
清时何故有遗才，酒胆如虹亦壮哉。  
多谢论交比金石，自惭进德未涓埃。  
政须尊酒风前共，莫作扁舟月下回。  
风雪当门须有夜，要观四物一时来。  

陈文蔚　和徐子融韵  
逊敏工人不可偏，两端相济若韦弦。  
允怀固是常存养，明善谁知合在先。  

陈文蔚　和徐子融韵  
读书端的在研穷，洞贯精粗与始终。  
卓尔颜渊有真见，分明来自博文中。  

陈文蔚　和徐子融韵  
雨馀云静太虚澄，月在今宵分外清。  
喜得佳篇来讽咏，世间荣辱一毫轻。  

陈文蔚　和徐子融韵  
自怜涉世每多艰，事一萦心或厌烦。  
近日工夫可所似，有时惭愧梦中闲。  

陈文蔚　和叶仲洽喜雨  
一旱不问下与高，风吹日炙同煎熬。  
悲鸣鸿雁不饮啄，向人终日声嗷嗷。  
千里赤地天不管，毫发微功矜桔槔。  
乘除自古有成说，霖潦一春多发泄。  
渴苗欲死俟沾溉，至此翻令成泽竭。  
不眠耿耿抱幽恨，离毕中宵起占月。  
仰天浩叹如何理，引手欲挽天河水。  
鹅湖作镇县东隅，山巅忽有云峰起。  
朝難何事故要日泽已均，泼墨千山云不断。  
骚人赋诗喜欲狂，自写长牋几脱腕。  
东西倒悬今少解，欢情随雨亦滂沛。  
祗愁西北望云霓，腥膻久矣为民害。  
请看麟史书伐邢，一日兴师当问罪。  
诗成聊写闵雨志，亩亩拳拳有深爱。  

陈文蔚　和余方叔病中见寄  
我说病闭门，机间了无触。  
故人送诗来，绸缪写心曲。  
胡乃稽报章，悼往牵服属。  
天理循自然，非敢故羁束。  
人生寿天定，心要无愧恧。  
逞欲千乘危，安分一瓢足。  
范睢倾穰侯，郦寄卖吕禄。  
何如北窗卧，酒熟巾自漉。  
况有圣贤书，可洗昏花目。  
一任岁月驶，流徙惊转瞩。  
安知疾痬馀，非以石攻玉。  

陈文蔚　和余方叔题傅材甫筠欲韵  
一区投老将焉卜，扬雄草玄那可续，  
何似山中种修竹，白驹皎皎人如玉。  
山深九夏无炎溽，往来不着市廛足。  
主人心地一泓渌，调高和寡阳春曲。  
时闻樵歌起林麓，趺坐道人方闭目。  
读书万里归妙瞩，等闲莫蹑巢由躅。  
何妨春酒瓮头熟，便约幽人来卜贡。  
伯夷清风千载肃，堪笑荒凉旧金谷。  

陈文蔚　和韵呈徐子融聊寓谏时子融同会  
儒党凋零类月残，兴言及此最情关。  
杯觞固可随宜醉，主宰何尝有暂闲。  
行健要将乾作马，登高须识艮为山。  
莫教尽日劳舟楫，只在当初相见湾。  

陈文蔚　和张元德奇昌甫末章见及之韵  
江南目断短长亭，会面无由见德星。  
所及交情无皂白，且欣师训炳丹青。  
君将偃室春鸣瑟，我但莱衣日过庭。  
多谢新诗相勉进，敢忘圭复识中扃。  

陈文蔚　和赵工部临安见寄韵  
节物惊人故欲摧，天涯倦客几时回。  
从倾浊酒醒还醉，手把新诗倦又开。  
远想含香当奏事，近缘无月不登台。  
烟波见产西湖好，要趁秋风把钓来。  

陈文蔚　和赵国兴访萧氏草堂  
四野山围面面屏，何人结屋趣方成。  
好风吹过半湖碧，白鸟飞边一点明。  
乘举半春携酒约，隔山遥夜读书声。  
买邻为爱茅斋近，试倩诗人状此情。  

陈文蔚　和赵国宜转寄传岩叟诗韵诗岁歉人艰食闻国宜有发粟因有以劝相之  
云章华阁照明时，朝野如今尚采诗。  
紫府祗因通夕梦，永平从此失朝饥。  
似闻令子心传印，便有行人口似脾。  
还许秫田分靖节。黄花重九醉东篱。  

陈文蔚　和赵连州雨中宿蒙轩韵  
千岩万壑暮云归，不但晴宜雨亦宜。  
妙处已将诗句写，吟馀惟有梦魂知。  
对床谁共三更听，击节难名一段奇。  
安得山间伴清宿，拥衾推枕和公诗。  

陈文蔚　和赵守木犀  
花开时节趁柔金，冷露繁霜未许侵。  
况是天香无欲韵，一樽清赏有知音。  

陈文蔚　和赵忠州归耕之赋  
壮年学易计非疏，晚读人间种树书。  
不向云霄羡鸿鹄，却来江海瘵舂锄。  
感君绿野成归计，令我青山思故居。  
只恐奇谋未施设，折秦强赵要相如。  

陈文蔚　和赵忠州见寄  
道义虽同趣，穷通奈两管。  
蜀闽歌召杜，莘野乐唐虞。  
世上风波恶，胸中矛盾无。  
交情岁寒见，故我即今吾。  

陈文蔚　和赵忠州园亭落成宴客三首　钓鳌  
自来名教属吾曹，立极何须说断鳌。  
聊把经纶寄鱼钓，岂无裴楷试仙涛。  

陈文蔚　和赵忠州园亭落成宴客三首　飞霞亭  
水香流出洞中花，曾阅秦朝与汉家。  
咫尺不知尘世隔，渔郎回首锁烟霞。  

陈文蔚　和赵忠州园亭落成宴客三首　自为堂  
双旌未逐诏书还，放适何妨且谢安。  
地拔鹅峰长突兀，天教老子得蹒跚。  
病瘳不必维摩问，客醉谁知太守叹。  
更乞为时推此意，要令宵旰九重宽。  

陈文蔚　和正叔咏梅一绝  
儿童剪伐未须施，竹外横斜一两枝。  
冷艳更开深雪里。此花应不冀人知。  

陈文蔚　和周次公韵送郑恭叔城南并简次公  
三十年前识雅容，蹉跎人事各成翁。  
而今头白灯明里，有酒何妨一醉红。  

陈文蔚　和周次公韵送郑恭叔城南并简次公  
春山曾记别匆匆，多少传言诗句中。  
远目不穷天万里，几随西日送片鸿。  

陈文蔚　和周公美韵  
风光报答可无诗，渐喜春风熟燕泥。  
客至甚思留竹隐，书来无奈趣岩棲。  
幸同故国云虽暮，郎诵新吟日未西。  
自愧续貂才不敏，徘徊月已在榱题。  

陈文蔚　和子融闻琴  
古曲谁弹起，千年无此音。  
尚怜惟韵在，端欲后人寻。  
指上虽传操，声中要识心。  
半生孤此志，弦续自而今。  

陈文蔚　和子融韵  
为把新诗子细寻，时移不觉日西沉。  
固知妙旨存精一，须察人心与道心。  

陈文蔚　荷湖行为赵忠州寿  
青山屋上名荷湖，故知下有神仙居。  
全似太华峰头玉井样，花开十丈世所无。  
自有天地此山有，谁人种得如船藕。  
造物不肯轻畀付，付与湛溪云隐手。  
云隐济入阴德多，有如此藕痊沉痾。  
自炼还丹成九转，方瞳点漆颜长酡。  
甚不爱飞霞千树结蟠桃，甚不爱溪千顷涨葡萄。  
蟠桃入口那能基比密，湛溪不抵酒滴真珠槽。  
爱莲往往缘青壁，俯笑凡人无路觅。  
不知身世若为高，但见照人双眼碧。  
寄语峰头十丈花，年年来伴枣如瓜。  
不须更记岁与月，只记山前云隐家。  

陈文蔚　贺赵及卿黄定甫主宾联名登第  
人杰须知本地灵，鹅峰挺拔湛溪清。  
新添九桂丛芳茂，帝发一枝花更荣。  
文社只今传盛事，宦途从此展修程。  
归耕愧我犹无地，仅有青山一笑迎。  

陈文蔚　后一日和徐子融韵  
未省千林变作瑶，祗知尊酒侍清宵。  
大将臣子明忠孝，妙在阴阳验息消。  
忆此老仙冲雪去，归欤两袂喜风飘。  
岭头故事诗能纪，今古相逢总不饶。  

陈文蔚　后一日因展省归途口占  
千丈抠衣记武夷，家山今日屡攀跻。  
春风拍拍满怀处，况是花开更鸟啼。  

陈文蔚　后一日因展省归途口占  
春光休道属谁家，造化平铺无等差。  
不问世间凡草木，得春随意总皆花。  

陈文蔚　黄子京见访值予未还留诗和韵以谢  
自从别去竹林居，暇日寻诗每念渠。  
疾读新编慰牢落，清风习习满襟裾。  

陈文蔚　黄子京见访值予未还留诗和韵以谢  
此去团溪百里馀，不须踪迹叹差殊。  
平铺此理元无间，曾验工程进也无。  

陈文蔚　回郑家桥小酌复以临清流而赋诗为韵得流字  
愧我困法冗，因君得清游。  
脱峰桃李场，墀彼林壑幽。  
水光晚更碧，山色翠欲流。  
诗情天万里，浩荡不可收。  

陈文蔚　火田郑次山贫士也有燕坐之处五为赋之　槁木寮  
夜半一阳动，万木总皆春。  
当观向荣意，从此识吾仁。  

陈文蔚　火田郑次山贫士也有燕坐之处五为赋之　观小斋  
一息万里驰，白日天无光。  
归来固吾圉，宇泰生吉祥。  

陈文蔚　火田郑次山贫士也有燕坐之处五为赋之　岁寒谷  
中独抱孤清，外示聊以朴。  
不结桃李交，风味良不恶。  

陈文蔚　火田郑次山贫士也有燕坐之处五为赋之　隐窝  
筑室在涧阿，种木清成阴。  
中有圣人书，可以乐吾心。  

陈文蔚　火田郑次山贫士也有燕坐之处五为赋之　寓意轩  
山水可吾情，对酒不必醉。  
及其不以酒，何由得翁意。  

陈文蔚　集著尚书偶成  
水饮已忘三月味，囊空真乏一钱储。  
屡空本是吾家事，赢得闲身且著书。  

陈文蔚　记梦  
梦里分明记本极，觉来无语正心君。  
阴阳却把量消长，且喜新来胜一分。  

陈文蔚　寄题黄子京贫乐斋  
羞逐纷纷世所趋，东溪风月未尝孤。  
闭六蒿藋从渠长，堆案简编聊自娱，  
机括要须明活法，箪瓢非但守枯株。  
不观点也风雩意，洒落脸中一累无。  

陈文蔚　寄题列岫  
面面青山不记名，相知宜雨亦宜晴。  
去来自在云千叠，高下无多屋数楹。  
晨诵书弦俱乐事，春光秋月总诗情。  
个中真乐谁能识，不问人间枯与荣。  

陈文蔚　寄题微州李君博文阁  
曾参一唯外，相顾了无言。  
颜渊但如愚，永谢枝叶繁。  
后人谓二子，独得道之原。  
脱落章句卑，统宗而会元。  
谁知圣门教，入道固有门。  
非博奚反约，溯流乃求源。  
颜曾日用功，如海众水吞。  
及其成功后，木落归本根。  
固非求捷径，大学废讲论。  
李君敞高阁，驾言避俗喧。  
藏书比邺侯，日夕手自翻，  
百家期贯穿，目击万里存。  
上下洞今古，高深察乾坤。  
一旦忽融会，豁然破篱籵。  
笑彼习忘子，读书尝惮烦。  

陈文蔚　寄题吴伯丰所居二首　读书阁  
书阁高几寻，其高不可知。  
但见读书人，心与千古期。  
藉此间旷地，端坐穷轩羲。  
世尘飞不到，月霁光风吹。  
况复揭扁榜，字画天下奇。  
妙有指南处，世人那易窥。  
昔闻堂上声，斩轮尝笑之。  
而子得学省，不觉糟粕遗。  
终日几案乐，舍此归其谁。  

陈文蔚　寄题吴伯丰所居二首　亦爱轩  
心兮如太虚，何恶亦何爱。  
吾庐寄吾兴，妙处端有在。  
於中忘岁时，畴觉屡迁代。  
但知曲肱眠，居然乐其内。  
无事户不出，此意谁能会。  
更约素心交，携书静相对。  

陈文蔚　寄题吴伯丰同荣堂  
一气同流举切身，胡然於此限比邻。  
直须静处工夫到，便觉闲中意思真。  
心远独游千载上，客来共醉一樽醇。  
寓形宇内皆生意，何但名园草木春。  

陈文蔚　寄题吴子似所居二首　读书亭  
古人不可见，千卷留遗编。  
要非纸上语，至理实参前。  
列圣精微心，舍此将何传。  
极本会於一，枝叶数万千。  
博文可约礼，掘井志得泉。  
兹乃读书旨，涵泳当忘年。  
勿以急迫求，留神尝静专。  
说勿事悠悠，岁月空推迁。  
久而竟纯熟，脱落不知然。  
众理斯旁参，如海地百川。  
又如庖丁刀，体解牛无全。  
超然得我心，枫鉴非方圆。  
书在言语后，用起言语先。  
唐人资缀缉，汉儒拘训笺。  
记诵日益博，畴知心鉴昏。  
祗足聘驰骛，与道实天渊。  
镇山名亭意，难与世人言。  
方将屏俗虑，日夕亲圣贤。  
见闻岂足道，孰是入德门。  
隐几无别事，真趣在穷研。  
一时忽冰释，花柳春无边。  
此时案上书，始可付蹄筌。  

陈文蔚　寄题吴子似所居二首　经德堂  
上帝降斯民，厥安存秉彝。  
古昔世教明，大道行坦夷。  
裘葛顺冬夏，饮食弃渴饥。  
非有慕于外，夫妇皆与知。  
岳渎气既分，民风日浇漓。  
仁义既榛塞，教化悲陵迟。  
隐然善端著，不胜奸伪滋。  
其至藉吾道，纷纷取世资。  
阳尊若示公，阴叛实济私。  
孟氏极雄辨，剖晰精毫釐。  
言言七篇在，炳如日星垂。  
千载嗟晦蚀，大义谁复提。  
延陵有佳孙，好学谨操持。  
传授有所自，源派分江西。  
若为日用功，义利早辨之。  
细读象山记，妙意良在兹。  
愿言不为获，努力但耘耔。  
堂前有松桂，年年长柯枝。  
生意不自已，何心论报施。  
请子对佳木，长哦经德诗。  

陈文蔚　寄题俞伯南所居　希贤  
毋为陵学山，当为川学海。  
尹重贵自任，颜乐誓不改。  

陈文蔚　寄题俞伯南所居　野处  
岩筑无外求，莘耕有馀乐。  
既为尧舜民，自抱羲农朴。  

陈文蔚　寄题俞伯南所居　毅斋  
器重或可胜，道远畴能至。  
勉效既竭回，羞称愿息赐。  

陈文蔚　寄题玉山周晦叔家似贤斋  
人心殊嗜好，黑白互相形。  
农臭不自悟，荧荧飞青蝇。  
一日对此君，炯然又眼明。  
子猷虽借宅，绿阴仍满庭。  
雅净两龚洁，高寒伯夷清。  
可近不可狎，劲挺干青冥。  
世人景先哲，绘画劳丹青。  
想像不觌面，孔孟何由倾。  
安知君子交，日日与相迎。  
手种万苍玉，君家有典刑。  
清风流至今，修好无渝盟。  

陈文蔚　寄题张正国斗斋  
贬值大厦室庐窘，之子数椽天地宽。  
醉里挥毫诗胆大，不悬金印老江干。  

陈文蔚　寄题张正国斗斋  
蒲团竹几炷熏炉，胜读平生未见书。  
酌古量今会文夜，清风明月四窗虚。  

陈文蔚　寄题张正国斗斋  
数年约我过温溪，好趁鸡黄秋黍炊。  
添子江湖千顷意，劝於窗外作盆池。  

陈文蔚　家园偶闻野花香  
杖藜曾是为春忙，紫陌青山到处芳。  
不为竹林棲隐地，好风时绕野花香。  

陈文蔚　甲辰九月初访晦庵先生大安道中余正叔韵  
潇潇风露菊花秋，人在瓯闽第一州。  
少日已尝怀壮志，今朝端不负清游。  
陪君数日从容语，洗我平生散乱愁。  
从此归来复何事，风涛虽险奈虚舟。  

陈文蔚　甲申正月答昌甫见寄韵代书  
负迷法漂迹，关心为倚门。  
尽叹惟啜菽，奉旨屡空尊。  
温剂劳分红，新诗且记存。  
开缄细吟讽，小立近黄昏。  

陈文蔚　甲戌正月从君用弟觅月桂栽  
花发枝头月月新，不妨分种过西邻。  
琴书结束归来日，要使门庭长有春。  

陈文蔚　甲寅寒食日访徐子融子融同出游晚归志所历二十六韵  
至后一百五，春光正韶华。  
往往天气少，多与人事差。  
今年特清朗，川原烂红霞。  
埋头卷书册，访友况不赊。  
尽日俱襄阳，满城同看花。  
百种斩红紫，意气各雄奈。  
忽焉有如呼，径醉碧桃家。  
主人意厚甚，更约观金沙。  
而我方与子，浩荡兴无涯。  
但恐催日驭，所幸未西斜。  
行行复行行，小筑逢异葩。  
杂然不知名，品品亦自嘉。  
园翁旋相问，酌酒仍烹茶。  
珍重颇深简，市井避喧哗。  
子乃若有告，未语先咨嗟。  
愿言更出郭，前林路非遐。  
会当有奇遇，始信我不讹。  
果见山下蒙，一泓莹无瑕。  
渊然蟠蛟龙，不为藏黾蛙。  
稍稍出奇怪，罗列如髻丫。  
须臾耸崭绝，炼不经女娲。  
特立如丈夫，匪可干以邪。  
相与发浩叹，题品乃未加。  
因念世沈晦，岂但如尔耶。  
乘风且归欤，投林有昏鸦。  
聊为赋此诗，醉笑歌龙蛇。  

陈文蔚　贾元永寄诗有穷愁之叹和韵宽之  
我生抱孤贞，有似窗前竹。  
却笑日用功，采绿不盈掬。  
诗书负宿愿，发愤处幽独。  
古人刮目处，论道不隔宿。  
吾计决已久，不疑何待卜。  
一书讯安否，双鱼勤往复。  
丈夫气相许，云雨讵翻覆。  
穷通付一醉，东邻酒方熟。  

陈文蔚　见梅  
晓鸡残月更离程，只见梅花不忍行。  
水郭山村谁是伴，惟伊与我共孤清。  

陈文蔚　建德道中六言  
有底可人情意，尽是酒村鱼市。  
行人忘却家乡，洒酒买鱼供醉。  

陈文蔚　贱和一诸友有祝颂语以五十六字谢之  
庸庸不作世间奇，空负生成造化机。  
岁月漫惊多发积，功程殊未进毫微。  
不贪腰下悬金印，且自尊前戏彩衣。  
多谢诸君借辉润，一朝盈箧尽珠玑。  

陈文蔚　节后赴传岩叟之招望日同游棲隐庵华严寺吴岩叟及同游者  
乘兴联翩渡小溪，轻车不怕日斜西。  
拟来古寺观新扁，且向山斋读旧题。  
茆屋起烟归路暝，秋云阁雨暮天低。  
人生适意惟行乐，不较毫芒宠辱齐。  

陈文蔚　九月十八日自双溪还寺车中偶得  
太安元有此山川，往古来今几许年。  
合是地灵神降岳，为生人杰柱惊天。  
遗民但抱羲农朴，正学谁知孔孟传。  
要识碧溪流不断，后人须看石岩镌。  

陈文蔚　九月十一日挈浩同省先陇早陇早起四山昏翳冲雾露泪水不登山至山颠  
拄上高峰近日轮，四山端的见来亲。  
此身已在烟霾上，哥惜烟霾底下人。  

陈文蔚　老人及儿辈皆和再用前韵  
不而繁桃俗杏栽，诗怀端为此花开。  
自缘祗结冰坷侣，花底浑无欲驾来。  

陈文蔚　老人生旦  
人生富贵多繁华，每遇诞日张绮罗。  
高堂宾从拥朱紫，金尊捧欢倾流霞。  
青春未暮神仙醉，舞腰回雪皓齿歌。  
难逢乐事买欢笑，千金不惜如泥沙。  
贫家相去一何远，自叹居里非鸣珂。  
平时只甘陋巷味，啜菽饮水之日多。  
不知今朝是生旦，东邻旋问酒可赊。  
烹鲜击肥非不愿，一室悬磬将如何。  
阿爹从容呼儿语，我有至乐非由他。  
立身亦足显父母，声名不必登高科。  
颜色苟能奉新难，悦口不存旨与嘉。  
满堂虽无金玉富，六籍诸子幸满家。  
日率儿曹勤诵读，行慕颜闵心孔轲。  
但得门庭无外事，竹林足以长婆娑。  
子顺亲慈有馀乐，自然福至由家和。  
篱边晚菊知人意，岁岁来荐黄金花。  

陈文蔚　连州招饮蒙轩次其韵  
把酒蒙轩喜屡同，笑谈终日坐生风。  
但知此意无欣厌，一任时人自介通。  
醉里直愁逢李白，席间何幸有车公。  
南枝趁取梅花未，贤圣时时为一中。  

陈文蔚　六月十二日喜雨  
麟经书雨意何如，可喜非常故可书。  
膏泽未观南亩遍，嫩凉且觉北窗虚。  
采持好入丰年颂，把酒聊娱化日舒。  
怀抱一时宽亩亩，微痾勿药顿消除。  

陈文蔚　六月十七夜待月  
凝伫虚亭未惬心，清光隐隐隔疏林。  
欲观玉鉴呈全体，独倚朱栏到夜深。  

陈文蔚　六月十四夜独坐无喧阁  
凭栏无事此时情，一阕掀闻歡乃声。  
归去夜阑谁管领，付他风月自清明。  

陈文蔚　庐陵呼酒再用韵  
令君领客作清游，萧散仙人莲叶舟。  
唤得酒来诗兴发，浩歌和月吸黄流。  

陈文蔚　庐陵於两池中作船亭名卧芦取山谷满船月卧芦花之句落成为赋小诗  
路人芳池柳岸行，宛然野渡一舟横。  
祗缘胸次规模别，便有江湖气象生。  
云影恍疑帆影度，啸歌中有棹歌声。  
人生聚散无劳较，万里青天白鸟鸣。  

陈文蔚　庐陵赵令君宅后有莲濠月夕相观莲戏庐陵  
朱桥绿水夜深游，满载荷花万斛舟。  
多病近来常止酒，及无尊俎欠风流。  

陈文蔚　庐山杂咏　棲紧三峡桥  
我来未试烹茶水，且读石上涪翁诗。  
上卧百尽晴蝃蝬，下贮一匣青玻璃。  
渊深知是蛟龙宅，风怒似挟熊虎威。  
自古贤棲知几许，今有精藏翠微。  

陈文蔚　庐山杂咏　天池  
朝登天池峰，暮酌天池水。  
一枕僧榻清，钟磬半空里。  
平生此名山，籍籍满吾耳。  
乘兴作远游，杖策自不已。  
行行到绝顶，尘世知隔几。  
云烟出其下，渺视犹万里。  
山川与人物，往往尽蒙被。  
始疑翻雪涛，混同一彭蠡。  
顷刻开一罅，初见山逦迤。  
仿佛人世界，未可详目指。  
山中为予言，此地去天咫。  
风雨晦冥候，与世殊不似。  
霖潦方下作，山头旋磨议。  
云深此埋屋，山下乃不尔。  
历验予所言，其言亦非诡。  
未必隔仙凡，高深实殊轨。  
初夜现佛灯，数星林末起。  
如萤复如炬，或明亦或上。  
昔闻颇甚怪，今见乃如此。  
寄语登山人，仍须细穷理。  

陈文蔚　七月甘六日登四望亭小酌和赵守韵二绝  
为爱黄云到晚晴，一樽高兴寄危亭。  
风荷卷水高低绿，烟树连山远近青。  

陈文蔚　七月甘六日登四望亭小酌和赵守韵二绝  
极目风烟尽一城，身闲无日不登亭。  
双明远与孤鸿没，绕郭一江罗带青。  

陈文蔚　七月廿六日赵国兴招饮山堂有诗和韵  
满地秋阴日欲残，故人相约过松关。  
风烟雨后呈姿态，杖屦秋来起废闲。  
喜有诗情浓似酒，从渠日历积如山。  
清溪况分知人意，为绕山堂绿一湾。  

陈文蔚　七月四夜十过差凉闲坐和徐子融晦日所寄四绝  
昏花病眼已经年，世味甘酸总澹然。  
堆案文书浑不读，一灯危坐晚凉天。  

陈文蔚　七月四夜十过差凉闲坐和徐子融晦日所寄四绝  
珍重羲黄书一编，昔经秦火不能然。  
君今於此得消息，岂外吾身更觅天。  

陈文蔚　七月四夜十过差凉闲坐和徐子融晦日所寄四绝  
每向清宵自省愆，滔滔无奈世皆然。  
盈亏消息因而悟，万事支颐一听天。  

陈文蔚　七月四夜十过差凉闲坐和徐子融晦日所寄四绝  
此理分明见中偏，何时讲习到同然。  
寄书好与随庵道，千里元来共一天。  

陈文蔚　清明前二日同周公美黄子京郊行和子京韵  
武夷云会总儒衣，今似晨星渐觉稀。  
晚节喜同君臭味，不嫌枯淡肯来归。  

陈文蔚　清明前二日同周公美黄子京郊行和子京韵  
寻春杖屦偶乘闲，多谢谢囊肯破悭。  
坐石有言盟白石，爱山随意买青山。  

陈文蔚　清明前二日同周公美黄子京郊行和子京韵  
大道公行居广居，敢将仁义作蘧庐。  
直须至理超然会，不在陈编细字书。  

陈文蔚　清明资福僧遣诗赋此以答之  
清明恰值雨晴时，胜喜邻僧福有诗。  
十里懒寻沽酒旆，一编深下读书帷。  
放怀是处青春好，无事於中白日迟。  
况是精蓝去家近，兴来何惜瘦藤支。  

陈文蔚　穷冬积雪闵织妨妇  
长哦豳人诗，九月欲授衣。  
方当流火辰，先已戒其期。  
当春非不蚕，入夏非不丝。  
一寸不上身，止为忧啼饥。  
蚕毕起功绩，关心听鸣鵹。  
岂不念人生，所急在衣食。  
衣单寒不御，鹑结百千缕。  
轻裘那得知，凄其良自苦。  
穷冬岁将在，雪片大如掌。  
怜他昨日织，安知今日纺。  
娇痴贵安女，未始识机杼。  
纨绮厌不华，缯帛何曾数。  
贫富固有分，茫茫何足论。  
感角此时心，宁不哀穷困。  
冯谁歌七月，俾汝知时节。  
塞墐聊补纫，轩栾围榾柮。  

陈文蔚　去草棘  
草虽至微物，禀气何不同。  
瑞者为灵芝。大抵和所钟。  
薰者为兰荪，芬香播春风。  
人知外秀异，胡不原诸中。  
奈何一种类，亦费造化工。  
沾需足雨露，山川徒茂丰。  
畏冗无地着，无足比蒿蓬。  
成熟不堪食，但逞毫芒锋。  
除却刺人衣，此外无馀功。  
惨虽未荆棘，包藏固难容。  
因行为芟除，当路靡留踪。  
害物亦害己，去汝如去凶。  
安得天地间，榛翳亨衢通。  

陈文蔚　壬申春社前一日晚步欣欣园  
何秘游园问主人，只寻花柳闹中春。  
都无拣择行随意，不费思量句有神。  
是处林园明紫翠，晚晴楼阁倚嶙峋，  
村村鸡酒相招唤，安得便为同社邻。  

陈文蔚　壬申老人生旦  
两岁霜风吹客袍，亲庭礼阙拜香醪。  
今日升堂祝亲寿，亲寿愿化南山高。  
古来人生七十稀，吾亲八十脸如桃。  
但得岁月无穷极，从教两鬓添霜毛。  
闲中花竹自娱戏，日课诗礼勉儿曹。  
随分家风尝礼法，何心与世争雄豪。  
自古作善天所佑，赋与庞眉并寿条。  
不须神仙授秘诀，已何柱石常坚牢。  
年年新酿此时熟，真珠滴红听小槽。  

陈文蔚　壬午三月廿三日偕诸生携酒过公美家公美宅前山花烂开极可爱为赋一  
青春深处每徘徊，为爱花城锦绣堆。  
谁似君家奇绝处，坐迎春色入门来。  

陈文蔚　入郭回度黄沙岭息木阴下口占古意  
孰驱我去，孰驱我归。  
息荫乔木，清风吹衣。  
火日炎空，聊此徘徊。  
夷险自若，怨尤谁哉。  
世间万事，付酒一杯。  

陈文蔚　三月八日晚步溪上二绝  
绿杨芳草两边洲，不碍晴川日夜流。  
我到忘机每终日，为谁飞去怪沙鸥。  

陈文蔚　三月八日晚步溪上二绝  
画笔难描苹渚意，诗情难状柳堤风。  
若令妙处人皆会，甘把渔竿伴钓翁。  

陈文蔚　三月望访徐子颜  
近有平林远有山，先生无日不开颜。  
杜门有味心千古，何用浮名落世间。  

陈文蔚　上已游惠泉和赵国兴韵  
闲倚栏杆觉句时，此身如在浣花溪。  
草迷芳径王孙醉，花满春山杜宇啼。  
酒罢啜茶留石井，举馀随月步江堤。  
清泉白石平生约，未有工夫为品题。  

陈文蔚　十二月廿三日举故事访黄冈梅  
岁披草棘访槎牙，为爱凌霜傲雪花。  
不学春花娇女面，朱帘翠幕几重遮。  

陈文蔚　十二月十二日踏雪度崧岭  
何事隆冬震地雷，天公补过令方回。  
玉装庭树三番白，花间江梅六出开。  
岂止为民除瘴疠，且掀无地不琼瑰。  
到家示说丰年事，喜奉慈亲酒一杯。  

陈文蔚　十二月十二日踏雪度崧岭  
雪行崧岭岁华新，又作残年踏雪人。  
茅屋画檐俱富贵，穉松枯木总精神。  
哦诗未怕寒生粟，举酒惟知暖欲春。  
自说到家贫亦好，两峰站外玉璾峋。  

陈文蔚　十一日同诸友登南台二绝  
万里秋风约我曹，俯观阛阓总尘劳。  
跻攀不藉登山屐，身世从知本自高。  

陈文蔚　十一日同诸友登南台二绝  
脚底云山叠叠低，面前一带绕清溪。  
秋光总可供吟笔，写作登高第一题。  

陈文蔚　十一月十四夜诵康节诗至忆弟三首潸然有感  
人生虽是有愚贤，到底天伦只一般。  
惆怅同安何处所，不堪岁暮更天寒。  

陈文蔚　十一月望后同徐子融黄子功送先生归闽是夕宿分水岭头遇雪次早别先  
先生风节本高寒，千仞峰头雪正漫。  
一夕诸生聆妙论，时人莫作剡溪看。  

陈文蔚　十月九日同公美践上林之纪回纪实  
景入小春方嫩寒，缓行不觉鸟间关。  
倚空叠嶂何崷崒，带石清溪屡绕环。  
政拟徘徊檀木岭，且先点检上林山。  
杖藜未作忙归计，又喜临清得钓湾。  

陈文蔚　十月三夜省愆二绝  
新为父子须还爱，分属君臣合用钦。  
细算天心无负我，我生犹有负天心。  

陈文蔚　十月三夜省愆二绝  
孔子九思频点检，曾参三省重绸缪。  
事来若也参思省，事过何因有悔尤。  

陈文蔚　石井偶书中同来者  
为君半日留，得与诸贤集。  
人生贵远游，何苦自维絷。  
好鸟鸣更幽，远山青欲湿。  
时有午边风，吹从木阴入。  

陈文蔚　石潭道中追赋大江  
我生大江东，与江不相识。  
一日作远游，江头因目极。  
桃花春未涨，水落略见石。  
望断淮山青，隔岸才咫尺。  
恃此一苇航，焉能恨南极。  
云屯十万众，守卫以人力。  
无御有良将，成城众心得。  
江淮唇齿势，如家护墙壁。  
守淮好守江，淮民须爱惜。  
我朝圣泽深，不在险在德。  
慈俭今天子，迩遐无间事。  
大臣百执事，根本共培植。  

陈文蔚　示浩  
持身端的在兢兢，谨独方地愧作情。  
莫道隐微人不见，暗中临我有神明。  

陈文蔚　侍嘉言叔溪行和其韵  
山下江清水见沙，杖头沽醉酒旗家。  
多情黄菊知人意，故放篱边三四花。  

陈文蔚　视亲买徐七坞田  
人说山田薄有收，不如平壤水交流。  
深耕早种将勤补，亦胜当初无寸畴。  

陈文蔚　书窗碧桃  
铜瓶只插碧桃花，日对幽人静不哗。  
为尔细观冰雪艳，就中便觉牡丹夸。  

陈文蔚　四月二日往檀林登车遇雨度鹅湖岭渐觉开霁一路晴快野花山赋二绝  
出门正尔值淋漓，决策登车不自疑。  
一路新晴天借与，花香鸟语却撩诗。  

陈文蔚　四月二日往檀林登车遇雨度鹅湖岭渐觉开霁一路晴快野花山赋二绝  
块坐萧斋废短筇，一春长在雨声中。  
野花留得春光在，无数青山玉雪丛。  

陈文蔚　崧岭石泉  
高城石井下成池，对自初分混沌时。  
虽小古今无涸溢，却怜江海有盈亏。  

陈文蔚　送傅君玉赴廷对  
自叹忠肠皎日星，致身无地老岩坰。  
君今有策奏天子，要使谗邪缩项听。  

陈文蔚　送会稽王君东归  
人生相遇若云萍，听唱阳关酒暂停。  
夜雨挑灯今昨恨，秋风吹梦短长亭。  
笑予衰鬓霜侵绿，喜子新功刃发硎。  
欲当马檛何以赠，江边犹有柳条青。  

陈文蔚　送欧阳国瑞归铅山  
交游无数竟谁同，雅羡夫君气似虹。  
吾道久随流俗弊，义居今风古人风。  
端能纵目秦淮上，解逅论文楚水东。  
归去梅花开也未，江头叶叶翦霜风。  

陈文蔚　送彭应期下鄱阳  
当年心事几绸缪，长记天西玉一钩，  
客里近来嗟我倦，江边得得送君游。  
读书会有新功用，把酒聊寻旧倡酬。  
自愧不能追往事，但劳清梦绕螺州。  

陈文蔚　送彭应期游淮东  
昔日淮西今又东，为文怪似史迁公。  
远游要是丈夫志，自足一枝真计穷。  

陈文蔚　送彭应期游淮东  
论心有约未能遂，两载江头再语离。  
纵乏静铜沽一醉，临风分袂可无诗。  

陈文蔚　送叶味道赴南宫  
圣世宗儒重设料，名公硕德总搜罗。  
近年底事摧颓甚，士气都比斩丧多。  
忧世情词常恳恻，喜君事业久研磨。  
不才但有山林兴，洗耳专听奏凯歌。  

陈文蔚　送赵德勤将漕淮东  
逼人富贵固髒髒，体国忧时一寸心，  
符印处迁无旷岁，庙堂谁谓少知音。  
民间利病搜求久，财计源流讲究深。  
飞挽恢恢有馀地，要知罢困极于今。  

陈文蔚　送赵德勤将漕淮东  
才难叹息古犹今，使节双持委寄深。  
真主厉精思吏治，累朝忠孝结人心。  
激扬正赖扶风宪，钦恤惟存布德音。  
吏称民安两无事，不妨丹扆献规箴。  

陈文蔚　送赵德勤将漕淮东  
登亭每忆楚东时，把酒吟诗对落晕。  
拭目正看黄鹄举，回头不奈白云飞。  
未应失计荒茅屋，正坐无钱买钓矶。  
亩亩怀有常抱膝，论思惟日望公归。  

陈文蔚　送赵国呈赴坛  
未成花柳种成堤，早有先声到浙西。  
待得已书驯雉绩，不妨隐访旧鸾棲。  
堂前风入琴三弄，江上春归雨一犂。  
莫道催科能样急，也分一念到群黎。  

陈文蔚　送赵国晋随侍之江西  
如今无复酒肠宽，十五年同一梦间。  
岁月易从愁里换，鬓毛多向别时斑。  
诸公台阁总皆着，独我山林自爱闲。  
见说西风欲回首，樽前重得话间关。  

陈文蔚　送赵国开赴崇安丞  
十载交游一日如，高情多谢不相疏。  
分携幸不隔江海，得使常须访起居。  
折柳正当三日暮，泛舟深约九秋馀。  
相期暇日吟我外，只有公勤是荐书。  

陈文蔚　送赵国开赴湘阴  
听取闽山父老谣，屡曾游戏试牛刀。  
双凫泽国翩翩去，一鹗秋风渐渐高。  
书至水忘千树橘，政成须种满城桃。  
早归宣室膺前席，莫漫江头赋广骚。  

陈文蔚　送赵国宜之官武林  
自从棲隐入山深，间阔真同金玉音。  
已谓清光依日月，不知幽趣尚园林。  
暂违陶径菊松面，喜动苏堤梅柳心。  
闻道专留荐贤牍，知音当在伯牙琴。  

陈文蔚　送赵国宜直筠州户掾  
苦无多路旅程宽，正是江南绿打团。  
欲湿征衫梅雨细，不成客梦麦秋寒。  
官闲诗可频搜句，亲近书宜月问安。  
自笑无才愧之子，明时君禄讵能干。  

陈文蔚　送赵惠卿赴玉沙法曹赴玉沙法曹  
不辞艰险涉江湖，素志惟期欲展舒。  
平允外应无别法，坦夷中自有享衢。  
虽云天远雁行近，未至风高鱼素疏。  
见说民淳须事简，不妨宦学进工夫。  

陈文蔚　送赵进臣持闽宪节  
任官自古惟贤材，天子耳目寄外台。  
祥刑所击切民命，可不於此钦恤哉。  
猗嗟东南俗脆弱，独有闽岭高崔嵬。  
山川风气颇相等，挟刚负险不可摧。  
自来岩谷多啸聚，屡遗使者殓渠魁。  
今幸田里各安业，毕竟习俗怀阴猜。  
侵陵矫虔或未免，狱论不平良善灾。  
民强官弱亦已久，往往州县翻低回。  
政须绣斧肃风采，坐使一方公道开。  
秋霜凛烈惩其奸，扑灭不复然死灰。  
阳和宽大布德意，抚摩穷困如婴孩。  
湘江之水碧悠悠，使君昔日曾徘徊。  
于今八州复延颈，洗冤泽物须公来。  
澄清本是平生志，从此四境无氛埃。  
勿谓故园有松菊，长忆三径荒莓苔。  

陈文蔚　送赵局之官  
琴书结束定何时，折赠新年梅一枝。  
诗过钓台天欲雪，春归湖岸柳成丝。  
交游文社顿成阔，富贵帝乡今可期。  
小试活民医国手，眼明诸老会相知。  

陈文蔚　送周颜游章贡  
忆昔吾先师，慷慨歌远游。  
超忽凌入荒，咫尺视九州。  
东将征暘谷，挂衣扶桑头。  
西不畏羊肠，而以摧其辀。  
南辕有遐眺，直指百粤陬。  
北驾何所之，亦欲穷燕幽。  
堕地弧矢志，壮岁无不酬。  
肯学鄙丈夫，拘剪守一丘。  
今日因送子，歌此临清流。  
江深不可极，负重万斛舟。  
慨然动高兴，不作贾胡留。  
发足真自此，行矣万里修。  
倘或跨疲蹇，路长殊可忧。  
愿言自努力，岁晚当遂谋。  
江山有会意，寄书传置邮。  

陈文蔚　探梅不遇登祈雨峰  
人生何处不从容，旋向僧家借短筇。  
那为孤芳穷僻远，要留脚力上高峰。  

陈文蔚　题傅岩叟悠然阁三章章八句  
悠然君之见，不与凡见同。  
正似东篱下，山忽在眼中。  
谁昔夜登阁，歌罢饮亦终。  
恍若有真契，可知不可穷。  

陈文蔚　题傅岩叟悠然阁三章章八句  
悠然阁这名，名从见中起。  
长哦好仁诗，高山勤仰止。  
意与口俱到，掘井真得不。  
嗟哉世间人，穿鉴求义理。  

陈文蔚　题傅岩叟悠然阁三章章八句  
悠然君之心，非古亦非今。  
忘言犹有时，无弦安用琴。  
渊明此时意，千载无知音。  
但见登阁时，山高白云深。  

陈文蔚　题赵宗教飞霞亭  
问津早似武陵溪，屋上鹅峰有遁肥。  
醉脸丹时歌雪白，碧山深处染桃绯。  
林亭缥缈仙翁乐，酒盏交酬花片飞。  
逍遣个中间日月，赋诗应不送春归。  

陈文蔚　题郑好古松图和赵国兴韵  
笔端老木千岁心，一见洗我尘土襟。  
坐久令人忘愠喜，古今碧涧落寒冰。  
乍浓乍淡阴复晴，晦明变化天所成。  
相画这法如相士，骨奇肉瘦神必清。  
烟淡云疏天幂幂，顷刻风雷暗尘壁。  
画工羞看手如神，十日一水五百石。  

陈文蔚　题周几道桂轩  
轩前一树桂，手种知为谁。  
但见青如盖，团圆障朝曦。  
西风入庭户，吹香浮酒卮。  
相与一浩歌，涣焉剖藩篱。  

陈文蔚　天王寺佛塔灯隔林奇绝因成口占  
上元灯火九衢中，何似金莲下半空。  
要识隔林奇绝处，星球带叶荔枝红。  

陈文蔚　同彭漫者寄铅山诸友韵送彭归武夷  
兀坐谁与邻，院古槐阴静。  
美人东南来，共此炎夏永。  
危衷慰孤清，羁迹不待屏。  
十载怀愿见，一日良独幸。  
开樽共有酌，当月免对影。  
所讲根理致，坦然见心境。  
诠评浸及诗，语我挈裘领。  
云何方浩浩，遽尔中耿耿。  
归理武夷棹，梦寐江南景。  
吾曹贵晚节，莫辞霜露冷。  
世一如予何，遗编且重整。  

陈文蔚　同余方叔龚南才纳凉于筠谷竹间题五十六字  
蹑险扪萝策短藜，翠微深处有幽棲。  
风常拂面炎凉变，事不关心得丧齐。  
白酒携来云外饮，新诗留向竹间题。  
相陪尽日馀清兴，犹自徜徉玩碧溪。  

陈文蔚　晚步传氏小园  
溪园信步晚徘徊，白白红红夹径开。  
漫折一枝携在手，也教人道看花来。  

陈文蔚　晚步清晖不见主人题竹间  
饱食无馀事，逍的散步行。  
清晖人不见，鸥鹭自相迎。  

陈文蔚　汪元思遗诗和意以谢  
君道本公平，何尝分彼此。  
总只在人心，浑然皆天理。  
推原赋予初，所锺均粹美。  
贤愚同一辙，所行无意轨。  
由其气禀异，於焉有臧否。  
清者洞然明，泓澄如止水。  
浊者性天蒙，荡然惟给驰。  
末虽有善恶，反之即其始。  
变化在乎人，虽愚必明矣。  
日用无馀功，自修惟克己。  
近代朱文公，此道赖纲纪。  
居尝语学者，虚名以为耻。  
必先由博学，然后能约礼。  
颜渊躬四铁，鲁参悟一唯。  
吁嗟今世人，非不究经旨，  
议论徒纷纭，反躬乖践履。  
好恶恂私情，是非随愠喜。  
体既杂真妄，用斯殊表里，  
要在无间断，善端勤积累。  
须臾不可忘，颠沛必如是。  
坚持敬一字，方知道在迩。  
我辈无他求，真须安汝止。  

陈文蔚　望灵山喜而又作  
白云深处认灵山，喜气津津眉宇间。  
别去庭闱今八月，且欣明日慰新颜。  

陈文蔚　问尘清坐久之归途偶得绝句  
问尘清坐兴悠哉，小立朱桥未忍回。  
好景吟情忽相契，小海流出柳阴来。  

陈文蔚　五月十二日闲中偶作  
黄卷与晤对，日日有新闻。  
青山不世情，时时有佳宾。  
不动利害心，且无半迎勤。  
自得地童乐，何须市朝纷。  
种菊绕庭砌，黄花俟秋芬。  
琴书便当归，免使思白云。  
犂锄理荒秽，菽水娱朝昏。  
此外何所慕，甘作耕桑民。  

陈文蔚　武侯像  
堂堂千载人，遗像凛如生。  
趋舍同一操，岂无当代英。  
欲唤臣龙起，四海盲聋惊。  
此意无今昨，未应归杳冥。  

陈文蔚　戊午正月送赵工部赴江东参谋  
设门大字题嘉遁，买宅浩然归去来。  
十亩清溪个个竹，一庭春意半窗梅。  
渔樵正伴诗翁乐，鸥鹭俄惊诏墨催。  
底事此中留不住，钓磻知有济时才。  

陈文蔚　戊寅老人生旦  
吾家本是田家子，其先世世居田里。  
儿因逐食浪飘蓬，欲归无以供甘旨。  
吾翁亦能某淡薄，日夕饭疏而饮水。  
浑然质朴古人风，固应自有长生理。  
筋骸虽老自康健，聪明少壮犹难比。  
了无机械足怡神，不生嗜好强精髓。  
人间可慕是荣华，人间可羡为豪侈。  
　￡华有似庭下花，芳菲之日瞴￥能几。  
豪侈真如草头露，不能顷刻朝阳里。  
谁知贫贱自安分，年年如此只如此。  
吾乡自来丙山高，位当南极崔嵬起。  
吾家门门对比山，算高欲与山同纪。  
加之西邻与东舍，往往黄发皆儿齿。  
酒熟长愿相招呼，一笑忘形相汝尔。  

陈文蔚　希颜见寄二绝和韵  
海棠带雨浅深红，共甜闲亭拂面风。  
识得春光随处乐，鬓丝谁管已成翁。  

陈文蔚　希颜见寄二绝和韵  
乳燕交雏看学飞，绝胜对客尘频军。  
绿阴翠幄闲中好，谁道春随红紫归。  

陈文蔚　夏夜露坐偶书且勉同学子  
人生邂后如岐路，南北东西忽离聚。  
渊明本赋归去来，保社乃今随所寓。  
读书不杂嚣尘声，好在园林最幽处。  
朱桥跨出林阴外，一水绕庭将绿护。  
有时小立凭危栏，临风不忍空归去。  
矧逢暑夕远灯火，杖策月林时散步。  
更深每与二三子，辍寐每为清景驻。  
山高望望北斗低，花香拂拂南薰度。  
拟将胸次涤河汉，不管衣巾湿风露。  
清谈未必真废事，言下应当有微悟。  
不妨俯仰更观察，此意直须起训诂。  
郊墟次第新凉入，自可灯窗穷入暮。  
凡人努力在年少，老大悲伤欲何诉。  
嗟予学古虽有志，蹭蹬独为一生误。  
鸢鱼性分信机浅，风月情怀乃天赋。  
归哉要结园绮徒，清夜团栾绕庭树。  

陈文蔚　先生跋所藏汤君墨梅约诸人赋诗俾文蔚亦题其后  
皎皎冰雪姿，黯然宜水墨。  
却恐施丹素，翻令涴颜色。  
孤山水云深，庾岭林月黑。  
晴窗一挥染，想像意俱得。  

陈文蔚　谢昌甫以诗惠药笺  
药裹屡蒙扶病亲，一番书至一情真。  
人言莫急晨昏奉，我叹尚为萍醒身。  
棲隐重曾定要约，章泉一见话悲辛。  
吴笺况拜殷勤赐，且续新诗为缕陈。  

陈文蔚　辛丑春游金华出东郊  
青山双夹小溪流，绿簊人家古渡头。  
虽是溪山不相识，劝人啼鸟却相留。  

陈文蔚　辛亥春与陈周佐县丞会於涔川旅邸从容三日临别呈周佐  
雪夜访戴时，未至已选返。  
潘魏一夜话，兴味良亦短。  
三日聆妙语，远胜十年款。  
嗜欲排喧嚣，议论反根本。  
酒罢放怀歌，超然心更远。  
古人不难到，学力贵自勉。  
花柳况欣欣，游哉春未晚。  

陈文蔚　辛已老人生旦  
陶陶太古民风淳，诈伪不萌情意真。  
何尝吐纳事屈伸，往往皆为百岁人。  
中古便似秋冬辰，和气无复如阳春。  
机巧百出妄喜嗔，七十者稀以为珍。  
我翁逍遥常幅巾，朴素几与太古邻。  
饮食淡泊厌膻荤，衣裘不择敝与新。  
日日娱嬉寂寞滨，甘与圣世为遗民。  
天锡遐龄登九旬，回视同庚皆土尘。  
炯然双眸且精神，坚强直可齐松椿。  
儿孙虽不侧朝绅，家庭礼法粗克遵。  
白酒年年造酒巡，膝下戏彩娱慈亲。  

陈文蔚　新居六咏　半月池  
池东如月弦，池西如月弓。  
池北千丈屏，倒影碧波中。  

陈文蔚　新居六咏　花堤  
筑堤环碧沼，种花仍满堤。  
幽人日往来，非关桃李蹊。  

陈文蔚　新居六咏　克斋  
燕坐焚清香，日永袅烟篆。  
妙处良独知，功收物欲战。  

陈文蔚　新居六咏　梅窗  
绿阴初散地，今有入檐枝。  
开窗对潇洒，岁寒惟独知。  

陈文蔚　新居六咏　曲水  
清沟知几曲，花落流红锦。  
妙处良独知，功收物欲战。  

陈文蔚　新居六咏　竹林隐居  
无才济苍生，竹林远棲遁。  
中有圣人书。饭蔬自无闷。  

陈文蔚　行崧岭将半下瞰山中一人家似不与世者凝伫久之因成一绝  
几曲青山一亩宫，前村惟有小溪通。  
鸡鸣鸟宿知昏旦，水碓无人自在舂。  

陈文蔚　徐敬甫出示所居之别南岩图并圹公题咏欲予同作为赋长韵  
忆昔同作康山游，杖屦历遍千岩幽。  
知君已个看山眼，每遇胜处尝淹留。  
从兹一去间何阔，倒指殆欲忘春秋。  
不知此地复何地，但见大江东去流。  
相逢恍然如隔世，尽洗积年离别愁。  
首为袖出南岩图，着鞭先我占一丘。  
南岩之高不可攀，俗驾欲到何缘由。  
君乃结屋於其巅，避世拟追园绮俦。  
雪飞霜瀑自天落，戟列万竹干云修。  
客来者茗话畴昔，酒熟春禽相劝酬。  
自言得此已足老，岂复更怀身世忧。  
无心偶作云出岫，良念棣萼情绸缪。  
对床听雨有真意，肯放拂衣归去休。  
登高一日展遐眺，洗眼九华云渍收。  
语我南岩卜筑地，只放五老高一头。  
丹梯万丈径可嗫，独恨未遂曾往谋。  
我生亦有山水癖，欲见示见心先投。  
长哦南山白石烂，梦寐沧江飞白鸥。  
归与亟辨买山计，甘与世好相盾矛。  
采蕨可能忘朝饥，种橘自当千户侯。  
眷言志事在亩亩，适我愿兮遑他求。  
此时作书报同志，知肯远为题诗不。  

陈文蔚　徐天锡归自玉山昌甫以三诗送之后二篇有及予与徐子融傅岩叟之意且  
我闻章泉清，有客日洗耳。  
而况坦腹眠，满意得佳士。  
相期忘岁月，饱饭读书名。  
祗恐翁独吟，黄鹄举千里，  
静言同门友，吾郡差若多。  
相望数舍隔，便如千晨赊。  
惟有湖上翁，时时许相过。  
比缘迹萍醒，亦已废琢磨。  

陈文蔚　徐天锡归自玉山昌甫以三诗送之后二篇有及予与徐子融傅岩叟之意且  
曾共傅岩孙，同坐傅岩石。  
纪游未抄寄，双梅解相忆。  
天涯思美人，折花陡岑寂。  
所幸柱上题，如新未陈迹。  

陈文蔚　徐子融八月四夜见访值予有出寄诗三绝和韵以谢  
云开日脚漏微明，无奈秋风掠面清。  
因作西邻闲纵步，不知乘兴有高情。  

陈文蔚　徐子融八月四夜见访值予有出寄诗三绝和韵以谢  
小斋虽不奉名谭，此理要须见倚参。  
料得归怀明月满，不应对影祗成三。  

陈文蔚　徐子融八月四夜见访值予有出寄诗三绝和韵以谢  
夜凉灯火掩柴扉，诗诵城南忆退之。  
更把新诗细紬绎，无言谁会点头时。  

陈文蔚　徐子融以诗送余方叔吴介甫二书见示和韵以谢  
借得缄书卷又开，喜同千里故人来。  
切嗟正为求真益，肯使鳞鸿泛往回。  

陈文蔚　徐子融以诗送余方叔吴介甫二书见示和韵以谢  
簪去良朋未月期，无邪端欲正吾思。  
近来自服无他药，一卷中庸对证医。  

陈文蔚　许世卿孝亭邂逅为予修琴临别求诗为赋长句  
邂逅想逢不记春，未知此陵得情亲。  
一溪云月闲中计，三尺丝桐物外身。  
未有清尊酬痛饮，已惊明日是行人。  
抱琴归去无馀恨，大吕黄钟一味醇。  

陈文蔚　薛玠两投诗以古风谢之  
知君家住象山麓，日有见闻新耳目。  
自怜各在天一涯，休誉惟能采乡曲。  
却来一见玉溪头，已知标致非凡俗。  
等闲挥翰墨淋浪，惠我新诗不金玉。  
强将学问说根源，异同更与明朱陆。  
吾道工夫有端绪，要是义精仁乃熟。  
博文约礼是真传，收拾奇功归谨独。  
参前倚衡勿间断，千功断弦端可续。  
手披诗卷荷情真，聊以斯言报谆复。  

陈文蔚　雪中约嘉言叔  
没晓园林玉万株，最宜梅竹与茅庐。  
高人想见诗肩耸，乘兴还能访戴无。  

陈文蔚　岩叟用前韵相留践云岩之约和韵以谢  
屡陪轩骑过横溪，每想云岩望眼西。  
酬约再寻山下路，赋诗留与石间题。  
吟风弄月计为上，竞利争名着总低。  
明日杖藜归故隐，人生离合信难齐。  

陈文蔚　岩叟约观棲隐檐蕁雨阻和前韵送酒再用韵答之  
暂轰书程业未妨，倚栏高诵杜陵章。  
不知雨意将诗意，但觉花香带酒香。  
散破苦嫌饥雀下，争喧档看蜜蜂忙。  
也知棲隐如萧爽，恨不花前共举觞。  

陈文蔚　叶茂卿寄诗卷赋此以谢之  
正念交情旧，忽来诗卷新。  
既能赊酒馀，宁作卖书贫。  
计想寻窗下，闲须过涧滨。  
为言田舍乐，花鸟亦情真。  

陈文蔚　夜坐有感年四十  
仲尼切戒取人恶，隈子真能不动心。  
嗟我痴顽何所得，但能於此惜分阴。  

陈文蔚　一夕梦中得绝句觉时惟记后二句最真因润色足成之  
岁月苦为身口累，风霜无奈鬓毛侵。  
中间一呈却奇特，存得当时一片心。  

陈文蔚　乙亥老人生旦  
儿愿岁岁登斯堂，再拜为亲扶寿觞。  
近思去岁生日时，膝下罗列儿孙行。  
更愿明年似今日，酒面菊花如意黄。  
人间富贵谁不愿，儿只愿寿长且康。  
田园薄有可衣食，但要作善思无疆。  
生涯淡淡随分过，不逐势利常奔忙。  
初非熊经慕仙术，自是日朋闲中长。  
天赋清奇古容貌，精神矍铄筋骨强。  
今朝拜酒祝亲意，不知何者堪比方。  
欲将吾亲比松柏，松柏老不禁风霜。  
欲将吾亲比龟鹤，龟龄鹤算终可量。  
溪北柱石山峨峨，蟠根结据由洪荒。  
家居山下不记年，永与山石同苍苍。  

陈文蔚　乙卯正月别子融  
相逢便欲作归谋，为子殷勤一日留。  
山好不妨和雨看，水平重得绕湖游。  
酒须更放微醺饮，诗亦无劳着意求。  
别去不愁山水隔，兴来径理雪中舟。  

陈文蔚　已卯老人生旦  
今朝酒熟吾翁喜，又见生朝会邻里。  
虽无盘馔罗膻劳，情话从容自嘉旨。  
人生富贵固足乐，惟有工年难得似。  
恬於世味心自闲，赢得庞眉更儿齿。  
晨兴再拜启阿爹，从古昭昭是天理。  
不因为善天降佑，何以康宁膺寿祉。  
称觞膝下列儿孙，虽说居贫良亦美。  
从今都不记春冬，只肖岁月将时纪。  
束书但愿早还农，年年祝颂秋风里。  

陈文蔚　以山石条环赵昌甫交支廿八字  
连城价重虽非玉，千古名存寿此山。  
野服闲居颇相称，无端因得玩如环。  

陈文蔚　以花枝好处安详折酒盏满时撋就持为韵赠徐了融  
春来凡草木，开处总成花。  
东皇本无心，世人徒尔夸。  
我爱花中王，矫矫出群姿。  
非不爱桃李，桃李多繁枝。  
寄主折花人，半开化正好。  
折到离披时，翻成被花恼。  
共纱在色香，他在精神处。  
不惯识花人，未肯轻分付。  
一放无风雨，花枝报平安。  
白花须惜枝，容易莫伤残。  
兰薰可以佩，幽人撷其芳。  
红紫时所竞，安得细推详。  
白面谁家郎，逢花便攀拍。  
言会折花枝，折花人更别。  
曲蘖有工夫，气味独醇厚。  
欲酿胸中春，岂可樽无酒。  
座上尝春风，客来同把盏。  
妙处我独知，醺然面生暖。  
浅深存斟酌，杯行不须满。  
即满须持之，不持惧招损。  
香液喷瓮面，红光浮满卮。  
此为最佳处，亦是极难时。  
杯深不可把，俯身为渠撋。  
淋浪莫沾衣，操纵得其权。  
有客太诗狂，斗酒约相就。  
那识半醺时，春风满怀袖。  
我有酒一壶，酝酿颇得宜。  
饮这痊沈痾，赠子聊以持。  

陈文蔚　隐将峡口占二绝  
小似武夷深更幽，地肋九曲一溪流。  
诛茆结屋虽成左，赢得青山自在游。  

陈文蔚　隐将峡口占二绝  
四顾青山数亩馀，岂无闲地可耕锄。  
有人肯辨入山苦，满谷桑麻绕舍蔬。  

陈文蔚　永丰祝子益和予诗见寄许见访以长句谢之且贤其约  
反关甘与世情暌，绿遍闲庭草欲齐。  
何处客来谈列岫，有人雪踏自东溪。  
坐低流欲几千辈，已见新诗第一题。  
他日竹林如肯过，圣门相与探端倪。  

陈文蔚　永邑杨君鉴子明譬斋读书将从事於古人为己之学求斋名於予并欲得一  
人性靡不善，因物始有迁。  
本体遭剥蚀，如鉴尘所昏。  
畴昔均秉彝，善端本绵绵。  
既茂闲邪功，诚心所由存。  
若为用力地，格物居其先。  
万珠一理贯，洞然见本根。  
表里俱澄澈，断断义理分。  
言动中伦虑，狂愚讵同论。  
彼哉迷复子，一自万里奔。  
认赘以为嫡，未尝知反观。  
君子审取舍，不容泾渭浑。  
中扃瞭如烛，肯蔽耳目官。  
中庸示明训，一言会其元。  

陈文蔚　用门牌日有好花迎客笑岁簄新酒奉亲叹为韵为老人寿  
地僻广乾坤，身闲多月日。  
耕鉴太古民，天然自淳质。  
未怒泥神仙，阅世自长长。  
日用饮食馀，帝力我何有。  
修竹三径幽，青山四时好。  
何须万间厦，一廛可娱老。  
园柑结新实，篱菊开晚花。  
旋簄瓮头酒，不负老年华。  
田夫与野老，一笑相逢迎。  
只说桑麻事，安知市朝争。  
年年愿今日，有酒可留客。  
虽无珍饲馐，随宜具肴核。  
人言鹤发翁，翻作朱颜少。  
把酒更何辞，一对西风笑。  
环堵一亩宫，中有长生计。  
秋月与春花，今年又明岁。  
年高新可庆，家贫儿包羞。  
今年胜去年，粗有酒新簄。  
岁月绵绵永，福禄日日新。  
天开九龄数，眼见四世人。  
共乐堂上亲，旋约山中友。  
虽是盘无馔，未至樽无酒。  
积善虽人为，康宁荷天宠。  
但懈儒素风，日乏甘旨奉。  
子孙虽未贤，粗肯诗礼亲。  
愿言各努力，忠孝以立身。  
人间无事日，箪瓢亦清欢。  
但愿人今日，时时报平安。  

陈文蔚　用前韵寄昌甫  
几欲来观鱼计亭，未酬此约已星星。  
自从萧寺一回别，不记春山几度青。  
尚友古人长闭户，喜闻新命忽扬庭。  
兴来会作扁舟去，剥啄应劳为启扃。  

陈文蔚　用赵国兴梅韵自赋  
西效有宛枕溪居，特为孤芳小结庐。  
窗外横枝疏带竹，花边流水暗通渠。  
伊方傲矣百花上，我亦悠然三径馀。  
此外不关茅屋事，为谁烟雨自妆梳。  

陈文蔚　又和胡应祥游石井韵  
两年再踏铅山路，今日初尝石井泉。  
碧玉岩边论汤饼，全胜五鼎击肥鲜。  

陈文蔚　又和欧阳国瑞韵  
台高无奈月明何，岂惮攀缘上岌峨。  
万壑秋声归草木，百年乡思动关河。  
遥知素影千家共，不独秋光此地多。  
中夜酒酣狂欲舞，停杯且复听吴歌。  

陈文蔚　又和清明日兀坐用前韵  
天理流行不用寻，鸢飞鱼跃自升沉。  
细观自有昭然处，始信严师是此心。  

陈文蔚　又和载酒过竹涧韵  
名园一水绿潆洄，消得风流太守来。  
把酒哦诗真不恶，此时怀抱十分开。  

陈文蔚　又谢予京惠贽见  
少日深期造孔门，于今老矣叹无闻。  
自怜大业乖传授，赖有遗编可讨论。  
君赠名章多过誉，我惭衰配不胜文。  
誓言愿毕馀生力，细与穷源探本根。  

陈文蔚　右溪道中偶作  
自从天地开辟来，溪水清驶山崔嵬。  
山高水清亦奇观，怪问胡不生人材。  
人材本作世间用，朴仆支倾作梁栋。  
不然空冒一时名，过眼空花已如梦。  
人生出处不可期，伊周亦偶遭明时。  
颜闵何尝有科目，德尊百代帝王师。  
自古相传惟此道，一派源流端可考。  
道存不俿穷与通，经济业穷耕钓老。  
风埃鼎鼎百年中，世事兴废何终穷。  
只有诗书传圣学，尧舜授受同高风。  
唤醒此原山与水，孕秀发祥从此始。  
立朝有道佐明君，抱璞山林亦奇伟。  
吾家家此不计上，未知起者谁其先。  
丈夫才业贵自负，不必美恶归山川。  
久欲题诗磨翠壁，要使后来闻义激。  
乾坤造化岂无人，细与摩挲观此石。  

陈文蔚　予酷爱桂香置两枝於萧寺之寓室日出不得对花夜归月影在客撒野灯清  
惜午故剪碧云枝，却负花香花有辞。  
为辍清眠陪永夜，月窗相对恰相宜。  

陈文蔚　予始生日岩叟酒见过且有寿语赋此以谢之  
自笑山泽为癯儒，侪之富贵非其徒。  
他人诞日晏歌酒，贫家箪瓢屡空虚。  
昨朝不记生年朋，面前忽见樽罍列。  
感君祝我还祝君，两翁相对头如雪。  

陈文蔚　与周希颜游灵泉归途偶作  
花日迟迟暖似烘，杖藜飞舞趁东风。  
野桥傍水柳先绿，山寺留春桃正红。  
信步听诗忘日晚，因言契理觉春融。  
莆田远在千山外，长使灵泉信息通。  

陈文蔚　雨不止和族叔韵  
小斋容膝足迟回，世路羊肠不用猜。  
久矣此心冥进取，翩然何日赋归来。  
新簄半熟瓮头酒，小摘微黄叶底梅。  
尽日北窗听雨卧，任他们巷长蒿莱。  

陈文蔚　雨中即事  
客身常恨春多雨，遥想吾庐长绿苔。  
每作家书问无恙，故园梅竹为新栽。  

陈文蔚　玉山朱文龙有遗经林野二处赵昌甫程德夫皆有诗朱求予同作　林野  
有人抱幽真，偏适林野趣。  
要之等喧寂，乃是安心处。  

陈文蔚　玉山朱文龙有遗经林野二处赵昌甫程德夫皆有诗朱求予同作　遗经  
汉人一经训，籯金云不如。  
君家遗经意，不与汉人俱。  

陈文蔚　月台观月  
秋来无日不登临，独喜今宵月满襟。  
仰面青天思把酒，寄情古调欲携琴。  
凉风舞袂身将举，白露沾衣夜向深。  
要看一台清影满，尽教移转碧梧阴。  

陈文蔚　月夜观花  
底事更深睡不感，惜花爱月两关情。  
黑甜一枕虽云美，未省人间有此清。  

陈文蔚　再过桃花台  
去年过桃花，心情乱飞絮。  
今年重来时，烟水已成趣。  
川华动春绿，渔艇自来去。  
况复江上山，玉立美无度。  
徘徊欲吟诗，日暮不成赋。  
但见飞鸟归，暝色带云树。  
我生亦何求，行止随所寓。  
悠然此时心，但觉狎鸥鹭。  
风定波自平，可玩不可怖。  
堪嗟世间人，险阻起平路。  
兹焉得所图，万事不关虑。  

陈文蔚　再用韵呈赵守  
不待渔舠唤隔溪，种桃千树正红肥。  
山围晓障新图画，花押春班簇紫绯。  
池净白鸥相对浴，客来青鸟故双飞。  
寄诗为问花前醉，何似天香满袖归。  

陈文蔚　责己  
圣人当耳顺，吾年已逾再。  
日觠有新功，迩来如稍怠。  
嗟尔性虽驽，敢不鞭其退。  
须教十二时，此心无不在。  
书此当盘铭，终身以服佩。  

陈文蔚　赠陈敬甫  
翻水相逢亦偶然，吴中邂逅复掀髯。  
细思话别秋风日，已是浮生一岁添。  

陈文蔚　赠说相道人  
我生本是山泽癯，只爱竹林痴读书。  
道人相遇说收相，我亦无心更问渠。  

陈文蔚　斋前梅开  
每岁冲寒出探梅，如今花向屋檐开。  
玉颜相见无朝晚，绕树须拚日百回。  

陈文蔚　湛溪纳凉  
昌处皆炎热，澄江消客忧。  
相邀读书罢，同作浴沂游。  
自喜坐茂树，谁能唤小舟。  
月华如有待，先在柳桃头。  

陈文蔚　赵河源幼子种莲於盆池一干开双叶戏作小诗时河源二幼子一受命矣  
穉子堂前戏彩时，种莲积水作盆池。  
间闻并萼窥红影，谁识双柯媚绿漪。  
莫胃微莇无妙意，也知造物等儿嬉。  
看看膝下成双艰，为应君家此段奇。  

陈文蔚　赵湖州东园杂咏和人韵　宾日  
着眼高时四海空，何须服日脸霞红。  
清朝坐对升暘谷，万里云烟在古风。  

陈文蔚　赵湖州东园杂咏和人韵　隽游  
亭据高峰上上头，登临人世一沤浮。  
嚣尘到此都遗尽，直欲乘风跨鹤游。  

陈文蔚　赵湖州东园杂咏和人韵　矍圃  
剔攘取予见经纶，中的工人又是新。  
一醉使君豪气发，颇思三箭定胡人。  

陈文蔚　赵湖州东园杂咏和人韵　先春堂  
芳园十亩面东开，春色知从此地来。  
门外风光浑未觉，堂前早已发桃梅。  

陈文蔚　赵湖州东园杂咏和人韵　邀月  
远乐数声闻玉箫，酒酣起舞月中宵。  
谪仙当日真豪放，明镜飞空许见邀。  

陈文蔚　赵湖州东园杂咏和人韵　一勺  
吞梦胸襟纳九江，等闲领客醉壶觞。  
爱将万事寻源委，锄倒云间得秘藏。  

陈文蔚　赵守祷雨有感枕上得句足成五十六字呈赵守  
雨意随人自及时，使君一念实通微。  
不知沛泽人间遍，但觉炎蒸梦里非。  
苗稼顿回枯欲死，桑林又喜绿添肥。  
从今饱吃鄱阳馀，细纪贤侯德政归。  

陈文蔚　赵忠州有苦寒懒起之句和其韵  
生息同宇宙，形骸通物我。  
天寒雪盈尺，灶冷炉无火。  
酒面生红光，花枝娇阿娜。  
虽然太守乐，亦要民安妥。  

陈文蔚　赵忠州雨中赏海棠  
问春何事苦晴悭，春意惜花留嫩寒。  
共到花前细商略，精神最好雨中看。  

陈文蔚　中秋后二夕陪赵连州饮荷香亭次连州韵  
使君今宵有高会，天为好事收滂沱。  
厌将歌舞竞时好，只有风月为计魔。  
此际主劝客尽醉，何日弟和兄且歌。  
台高林影散满地，不饮奈此清光何。  

陈文蔚　中秋后一夕正望浮桥观月  
省赋山间明月章，好风吹我上河梁。  
冰轮不带一分缺，玉鉴无如今夕光。  
正自凭栏观水静，不妨倚杖看人忙。  
有谁会得迟归意，籁息天高午夜凉。  

陈文蔚　中秋雨作中夜月明科方叔留寓斋宿酒阑随水纵步方叔有诗用韵同赋  
琼楼玉宇不胜秋，把酒临风味转优。  
云雨自为朝暮变，歌诗不尽古今愁。  
谁知明月天心到，却有佳宾水际留。  
无限醉眠呼不醒，步随清影只搔头。  

陈文蔚　重九后一日同公美游灵泉公美举示莲塘纳凉之句后公美和予浮桥观月  
寺访灵泉山路长，赋诗因得话莲塘。  
林间度竹风无暑，涧里流花水带香。  
静胜携筇终日款，闲来坐石满襟凉。  
纪游未暇牵人事，题品输君第一章。  

陈文蔚　重阳侍老人饮  
九十慈亲鬓发播，今年菊早去年花。  
一尊细说重阳事，似此清欢有几家。  

陈文蔚　舟次兰溪和欧阳国瑞韵  
客子经行处，吴江万顷秋。  
风烟晓浓淡，云树远稀稠。  
缓去花相送，重来鸟劝留。  
与郡无楚粤，一笑况同舟。  

陈文蔚　舟行望龟峰  
面对灵龟最上峰，舟中活计不为穷。  
半春台下桃花水，一霎岸边杨柳风。  
天巧此时穷险怪，渊泉终日悟流能。  
一生堪笑渔翁拙，卧听潇潇雨打篷。  

陈文蔚　周公美尝年有红梅之约今花时雨雪公美以诗遣花酒和韵以谢  
红梅高赏趁春晴，不记年华几甲庚。  
花酒一时双遣至，却愁不似对梅清。  

陈文蔚　周公美载酒风过以长句见谢意  
门前题凤风何薄，雪夜回舟意未真。  
谁似松溪弄明月，兴来载酒访幽人。  
扣舷牛渚盟当践，落帽龙山红又新。  
况有梅花凉玉雪，暑窗容我日为邻。  

陈文蔚　诸君用东坡玉堂观郭熙画诗韵题江山王君平远楼黄子京携至求同作  
有客有客心地闲，楼外青林林外山。  
风烟出没美无度，依约图画有无间。  
眼随白鸟去边远，一声渔唱江村晚。  
此时谁会倚栏心，云出不知何处巘。  
岁寒松柏饱风霜，肯逐桃李争春阳。  
安得共卧百尺楼，为挹江濑吞山光。  
当年形过八砖日，坡仙想像频搔发。  
无言细玩郭熙画，应思老去寻泉石。  

陈文蔚　追赋九华  
我闻九华名，未登九华峰。  
睨视百里外，烟翳尝冥濛。  
快意一披抉，几欲挟长风。  
庶识真面目，高下俱迎逢。  
飞雪如有意，未积先消融。  
凌晨展清眺，万里开晴空。  
炯然明吾眸，洗出青芙蓉。  
未暇窥杳眇，固已领其宗。  
忆昔访庐阜，妙处尝支筇。  
景遇可题品，一一归诗筒。  
九华名此邦，挺挺诸山雄。  
若欲於五老，优劣定基中。  
窃比之孔门，等级回与雍。  
未敢谓覈论，折衷章泉翁。  

陈文蔚　追赋齐山  
兴动器山杖屦飞，可人迟日嫩晴晖。  
一堤烟柳连秋浦，万里江山入翠微。  
泉石怪奇难尽究，古今题品待携归。  
春来歌酒虽无禁，不与红尘染是非。  

陈文蔚　追赋秋浦  
我为秋浦游，欲访秋浦迹。  
及已到此邦，秋浦无处觅。  
或云百里间，始见江祖石。  
或云江祖石，止在齐山侧。  
地形著山川，记载肯文籍。  
父兄世流传，论且不可覈。  
况出形器表，理可俄而测。  
所以圣人心，贵在於默识。  
不然差毫釐，千里成舛忒。  
想今锦鷤鸟，欲见已不得。  
试听白猿吟，傥能喧夜寂。  

陈文蔚　追赋台治诸景有怀仓使  
日日花光展翠游，芙蓉高树压城头。  
招邀风月新添竹，管领湖山数上楼。  
欲伴清琴庭舞鹤，不惊使节浦眠鸥。  
花开红藕薰风细，恨不同撑柳外舟。  

陈文蔚　追赋西庙广觉寺  
精蓝同占一青山，游子纷纷春自闲。  
要福乞灵从尔辈，独携筇杖款松间。  

陈文蔚　子京以长篇告别值予欲出一绝谢之  
二年不作上方游，一日重寻旧话头。  
却恨婵娟成两处，清尊无分共中秋。  

陈文蔚　子融观木怀赵连州有别后吟情浑冷落不知花卉若为开之句录以见寄予  
诗哦击坏兴悠哉，一任光随头上催。  
味好花间懈醇酎，风清竹外见疏梅。  
孤鸿忽自云间至，好意惊从天外来。  
人有合离花一也，不应人去不花开。  

陈文蔚　子融洽和答三首再用韵赋一绝以谢  
登楼触目皆诗料，难写风烟习笔端。  
不但绿阴晴后好，亦便山色雨中看。  

陈文蔚　自铅山归上饶途中感与  
来时积雪归途熟，暗中流换惊时节。  
所幸康宁九十亲，依然堂上垂华发。  
随意何当足甘旨，斑衣日戏慈颜悦。  
丈夫事业有用舍，穷通不能必分别。  
直须用和随处处，无徒潇洒送日月。  
嗟嗟世人泣岐路，东乡久哉吾计决。  
终当练马扶桑树，车行万里谁能遏。  
慷慨自奋歌此章，老去不知情激烈。  

陈文蔚　自吴中归过钓台  
倦游偶得赋归来，我亦何心世莫猜。  
水绿山青从所好，一帆风过钓鱼台。  

陈文蔚　纵步过资福寺僧留饮出示净度文三教一理认经书寺门桂花烂开  
一编净度出玄文，因甜书窗醉酒尊。  
儒释未须谈一二，且於花下立黄昏。  

陈文增　春日田园杂兴  
熙熙垅亩扇和风，簇簇人烟野色浓。  
培溉桑麻沿汲路，经行齐麦省耕农。  
饮牛润暖山摇影，接果枝青藓拆封。  
酒熟花香村欲社。芒韕藤杖似从容。  

陈武　喷玉矶  
朝借仙岩游，暮借仙岩宿。  
一洐流不穷。长年看不足。  

陈希亮　和范公希文怀庆朔堂  
弱柳奇花递间栽，红芳绿翠对时开。  
主人当日孤真赏，魂梦还应屡到来。  

陈希声　春日田园杂兴五首  
香红眩眼缬菜英，竹杖扶吟从步行。  
桑眼蟆含青雷小，麦须蝦磔翠芒轻。  
黄花菜圃午风软，绿水秧畦春野平。  
芳树岁声鸠雨过，苍苍柳色弄烟晴。  

陈希声　春日田园杂兴五首  
梨钥彷野沸耕农，血吻鹃声一树红。  
畦矗秧针青剡剡，陇翻麦浪翠苖苖。  
难鸣画寂花村雨，蛤吠朝寒草岸风。  
溪外云过横笛乱，微烟野色树龙葱。  

陈希声　春日田园杂兴五首  
田园与在早春时，眼缬生红喜一眉。  
门巷日高人扫雪，池塘烟涨水流澌。  
杯柈新岁叹同社，灯火元宵闹古祠。  
野老告余春事及，夜来小雨过前坡。  

陈希声　春日田园杂兴五首  
田园与在半春天，春事关心夜不眠。  
护撒秧畦须拥水，辟栽蔬圃更堤川。  
青囊子粒乡风旧，翠箬灵芽社雨前。  
独立斜阳无限意，一声发谷野桥边。  

陈希声　春日田园杂兴五首  
田园与在晚春头，且说田蚕两事休。  
榆夹雨酣新水滑，楝花风软薄寒收。  
青枫蛾子摧桑月，绿轹鹂鹒报麦秋。  
但顾花村无吠犬，时呼薄酒背眠牛。  

陈曦　姜山后岩洞  
春山多少雨，染出碧云堆。  
岩冷溜常滴，人閒洞自开。  
摘花香入袖，题石笔黏苔。  
茅屋在何处，桃花流水来。  

陈曦　姜山前岩庙  
怪石崭岩势欲摧，洞门无锁昼常开。  
此心不合神明者，到此应知懒入来。  

陈显伯　句  

陈显伯　分明賏秋汀一角  

陈显良　贽乡先生吴邦范  
蓬莱有乔松，特立风雨外。  
元气毓灵柯，甘露日滋溉。  
昭映昫谷霞，文章成五采。  
矫矫梁栋资，明堂不久待。  
远隔东瀛波，求这不可迈。  
清飚六合生，贞操千年在。  
终当巢鸾凤，出与圣时会。  

陈岘　楚南伟观楼  
平生足迹穷遐陬，一麾更守湖湘州。  
西接悬崖五溪曲，南望渺极苍梧愁。  
天涯牢落孰慰意，千嶂倒影三江流。  
千里脉络兹要会，意趣端与江山投。  
群峰四绕立碧玉，带映林薄如雕锼。  
蚢蟠虎骤互起伏，天作地涌非凡俦。  
郊村依约半洲渚，远明天际来归舟。  
湖南素号清绝地，一旦呈露疑神谋。  
作成英奇易旧观，俗化远与邹鲁侔。  
寄语后来无泯没，共保佳致传千秋。  

陈岘　郡圃依绿亭  
修林平沼久荒埃，招领春风一笑回。  
扫净莓苔分径岸，剩添桃李结亭台。  
时因休吏文书了，忽作閒人杖屡来。  
待与邦人同醉乐，一樽何惜少徘徊。  

陈岘　龙隐岩  
烟萝深锁非凡境，泉石相逢似故人。  
归认落花犹恐误，天风为我隔嚣尘。  

陈岘　全州观风楼  
江源发蛮荒，来与湘灌遇。  
交流趋城隅，清映日东注。  
群山半楚越，驰骤若竞赴。  
谯门百步南，楼堞此雄踞。  
观风久标名，栋宇初改故。  
极目渺塞岭，蔚起矗云雾。  
千里耸翠碧，众水横练素。  
古寺带林薄，渔艇依野渡。  
村墟互隐见，风烟自朝暮。  
东西亘井络，碁分杂营戍。  
偶值丰登年，乐此保生聚。  
秋风黄花天，良集盛簪屨。  
肴觞固匪虔，藉此山水具。  
登临方兴深，诸君幸少驻。  

陈岘　全州礲岩  
泉流萦带戛冰玉，石壁深窈寒侵衣。  
开凿应劳造化力，窟宅如待灵仙归。  

陈岘　宿董山寺  
送客联镳归，得得招提宿。  
晚渡沧江口，路入青山曲。  
突兀忽在眼，一洗奔驰俗。  
然灯遽呼酒，僧留供野蔌。  
林高上明月，谈声响空谷。  
坐久夜益深，同来或鼾熟。  
明朝返城郭，此兴真可录。  

陈岘　饮翁常之宅分韵得友字  
杖屨随春风，邂逅得良友。  
行行西域道，触目尽花柳。  
还步过苑茨，交欢亦何有。  
东邻颇好事，邀我意良厚。  
南窗竹风凉，更命新醅酒。  
巴醉何足辞，期此百年久。  

陈岘　雨中偶成  
雨声春不绝，绿涨与池平。  
久摘花犹好，新锄草又生。  
闭门惟我独，终日断人行。  
对酒还忧病，裁诗强遣情。  

陈岘　舟次鄂州  
蜀江来滚滚，楚望意悠悠。  
洗气高情晓，新寒带晚秋。  
关山方北顾，烟火又南楼。  
蓬鬓天涯客，萧然一叶舟。  

陈睍　题广福寺轩  
小轩架寒溜，激激鸣水苍。  
老僧不靳惜，借与一榻凉。  
枕流暂憩息，清飚袭衣裳。  
蝉声亦多思，牵引昼梦长。  
俗虑顿消处，栩栩无何乡。  
翻嫌市廛中，吏隐殊相妨。  
未赋渊明归，祗益袁君狂。  
平生不勇决，恋恋粟一囊。  
何如水西头，飞云共徜徉。  
日寻方外游，煮茗烧妙香。  
此致渺未遂，啸歌空自伤。  
坐待山月明，拿舟泛沧浪。  

陈睍　游晓觉寺  
肩舆行到竹边村，竹里僧房尽闭门。  
小洞颇闻三里近，残僧今有一人存。  
旋沽薄酒欺寒力，未怯春泥踏雨痕。  
笑觅梅花伴归去，断桥流水月黄昏。  

陈僩　读明妃引  
骊山举燧因褒姒，蜀道蒙尘为太真。  
能遣明妃嫁夷狄，画工原是汉忠臣。  

陈相　送谢开之  
翩翩旌旆蔽长川，流目秋光重黯然。  
老泪何曾向人落，离愁聊复为君先。  
赤城旧欲谋三窟，白首还容受一廛。  
岁晚田家足还往，只鸡斗酒得周旋。  

陈襄　白头  
白头四十未逢知，锻石裨天已后时。  
正好中行求独复，岂能上施学颠颐。  
生荣死辰如观火，吉去凶来莫问龟。  
若有名山归便隐，一编周易是吾师。  

陈襄　病骥  
骐骥出大野，天姿非权奇。  
俄然病槽厩，筋力不克施。  
世人不识马，共以驽骀期。  
刍菽不得饱，膏砭不得医。  
伯乐闻骥病，中心始怀疑。  
及观果无妄，引衔脱其羁。  
骐骥心感激，双瞳雨淋离。  
怀恩未能报，举声一鸣悲。  
民得起此疾，上争灵鸟驰。  
朝出扶桑野，暮扳邓林枝。  
追随日月下，独立寒且饥。  
此力岂足诧，愿酬主人知。  

陈襄　常州郡斋六首  
近来无事学撄宁，聊得斋居养性灵。  
卧著麻衣穿草履，谁知参鲁解忘形。  

陈襄　常州郡斋六首  
山亭侧畔构山房，便是耕云钩月乡。  
未达功名穷饮水，此生应不误行藏。  

陈襄　常州郡斋六首  
桐花著地雪成痕，时有幽禽巧语言。  
应笑使君林野性，日依山水避尘喧。  

陈襄　常州郡斋六首  
使君非是爱山间，道在盈虚消息间。  
不见白云无一事，等间为雨却归山。  

陈襄　常州郡斋六首  
荀令当年此谪居，空文惟有七篇馀。  
我今亦作兰陵守，不忍援毫便著书。  

陈襄　常州郡斋六首  
一麾来此不岩丘，也学东山谢传游。  
今日鸟声并水色，不知何似五亭幽。  

陈襄　程大卿书宿猿洞  
闻说山光是旧山，衣冠家此百年间。  
自嗟亦有同来祖，两处松楸得往还。  

陈襄　春日书事  
三城楼阁半沈烟，雨霁春华斗逞妍。  
万叠翠茵芳草地，一番轻雪落梅天。  
南园晓色迷蝴蝶，西蜀风光怨杜鹃。  
谁向武陵归未得，桃花流水路绵绵。  

陈襄　春日宴林亭  
把洒春亭览众芳，水精帘箔逗山光。  
孤松冷落千年操，野槿纷华一日香。  
绿圃烟深迷蛱蝶，曲池波暖睡鸳鸯。  
文园莫惜鹴裘费，买取宜城作醉乡。  

陈襄　春晚赏牡丹奉呈席上诸君  
逍遥为吏厌衣冠，花谢还来访牡丹。  
颜色只留春别后，精神宁似日前看。  
雨馀花萼啼残粉，风静奇香喷宝檀。  
只恐明年开更好，不知谁与并栏干。  

陈襄　慈圣光献太皇后挽词二首  
天开华德嗣音徽，尝拥其人御殿闱。  
万国母仪刊积载，两朝圣嗣日光辉。  
羞笾忍弃参差荇，宝匣空馀浣濯衣。  
从此昭陵原上路，又添遗老泣皇妃。  

陈襄　慈圣光献太皇后挽词二首  
庆寿蟠桃晓雾昏，忽闻笳鼓咽都门。  
宫闱有范遗文母，社稷无忧付圣孙。  
四海心丧同祖妣，一封手诏易陵园。  
君王孝感凌穹昊，未尽东朝欲报恩。  

陈襄　慈竹  
天生尔慈竹，恩义不相分。  
直节虽然劲，虚心所以群。  
儿注同约束，霜雪共辛勤。  
我愿坐中客，结交同此君。  

陈襄　此景  
晚崿残霞断，晴空宿霭收。  
绿鞠天夫远，明月水同流。  
落叶填秋望，孤磚答旅愁。  
提壶伴诗笔，独醉庚公楼。  

陈襄　次韵程少卿暮春  
才觉逢春春又还，风光摇荡客心阑。  
宫花不见姚黄蕊，苑茗初尝叶白团。  
攇照只惊霜鬓改，寻幽宁放马蹄乾。  
夜来遍遍韩王宅，犹喜芳菲百般。  

陈襄　次韵和程少卿省宿寄齐熙业少卿  
名卿犹此滞间曹，贲育何须举一毫。  
夜直甘泉西掖近，晓趋峣阙北辰高。  
蒙庄吏隐机心息，老杜诗成笔力豪。  
只恐多才难久次，不同新进累资劳。  

陈襄　次韵柯弟太博见示超化牡丹  
百草萧条病朔风，双枝成染魏家红。  
直疑天与凌霜色，不假东皇连化工。  

陈襄　次韵柯弟太博见示超化牡丹  
一朵鞓红折寺园，忽惊寒律动春暄。  
非关花好难功接，自是天时变木根。  

陈襄　次韵李学士勾院海棠  
幽芳宁贵俗人知，北省仙郎只自奇。  
颜色定应西蜀品，馨香不减上林枝。  
胭脂著雨深红日，葆发临风半白时。  
几欲相从花下饮，许昌词藻愧难追。  

陈襄　次韵友人郑穆病起感怀  
五老村中会隐时，投梭即是十年期。  
自谙海燕归巢早，只恐山桃结实迟。  
伊吕功名何日到，轲扬辞业是人知。  
如君未忍抛簪去，买取青山寄岭陲。  

陈襄　次韵朱兵部上已锡宴  
禊饮开天苑，英游缀士林。  
鹿苹常长养，鱼藻遂浮沈。  
和气春台暖，恩波曲水深。  
追随方外乐，歌吹梦中音。  
忽起江湖兴，久无轩冕心。  
莺花应笑我，华发已盈簪。  

陈襄　悼古  
碧城楼角重凝眸，迤逦平原接古丘。  
七国战争人不见，六朝兴废水长流。  
远烟芳草年年事，明月清天夜夜愁。  
范蠡功成在何处，五湖波上一扁舟。  

陈襄　登彼公堂燕贡士  
登彼公堂，维水汤汤。  
君子燕湑，其言有章。  

陈襄　登彼公堂燕贡士  
登彼公堂，有松有柏。  
君子燕湑，其仪孔特。  

陈襄　登彼公堂燕贡士  
登彼公堂，维山崔嵬。  
君子燕湑，其志不回。  

陈襄　登彼公堂燕贡士  
登彼公堂，鸿飞戾止。  
君子燕湑，维其不已。  

陈襄　登雄州南门偶书呈知府张皇城  
城如银瓮万兵环，怅望孤城野蓼间。  
池面绿阴通易水，楼头青霭见狼山。  
渔舟掩映江南浦，使驿差池古北关。  
雅爱六韬名将在，塞垣无事虎貔间。  

陈襄　东园观雪  
风毛雨絮小园东，天幕低垂惨澹空。  
苹浦万家云覆瓦，花蹊千树玉雕笼。  
穿林已夺春梅早，夹陇潜滋夏麦丰。  
湘酎狐衣虽可赋，岂无捐瘠在沟中。  

陈襄　冬至日独游吉祥寺  
井底微阳回未回，萧萧寒雨湿枯莇。  
何人更似苏夫子，不是花时肯独来。  

陈襄　冬至日独游吉祥寺  
东群意浅著寒梅，十朵深红未暇裁。  
安得道人殷七与，不论时节遣花开。  

陈襄　冬至日独游吉祥寺  
过眼荣枯民与风，久长那得似花红。  
上人宴座观空阁，观色观空色即空。  

陈襄　对景偶书  
天角暝光收，空中爽气流。  
雨回巫峡暮，波起洞庭秋。  
塞阔归鸿远，林疏败叶稠。  
碧云音信绝，目断五城楼。  

陈襄　对酒歌  
我闻灵鳌万丈居海宫，峨峨头戴三神峰。  
匣有神刀刃如雪，便欲鱠之雕俎中。  
又闻银涛一派天上来，寒光湛湛浸瑶魁。  
然后酩酊归醉乡，不问其天之高、地之厚。  

陈襄　宫辞  
六六上阳宫，婵娟被宠封。  
三千香辇路，十二枕屏风。  
纨扇伤秋咏，梅花妨晓容。  
妆台银烛尽，宝账泣芙蓉。  

陈襄　古城  
芦苇萧疏天气清，水含山色照重城。  
绿鞠何处管弦地，碧落旧时钟鼓声。  
三峡桥边秋雨过，六鳌宫里夜潮生。  
萧郎秦女无归约，十二瑶台空月明。  

陈襄　古剑谢李惟肖示所业  
天工铸剑挺锋铓，洪炉百錬金为刚。  
闪铄神鎚飞电光，磨砺七彩成文章。  
丰城地僻沦精久，紫气雄雄射星斗。  
未得神功倚天外，一朝误入张华手。  
青霜为锷宝为环，有时捧出黄金盘。  
万灵照灼妖氛走，天地无光秋水寒。  
闻道华阴有奇土，试拭繁星袖中舞。  
风胡侧目观如堵，一唱人间万金买。  
夜来几度风雷嗔，雌雄出没光如神。  
来年决定化平津，坐中有客攀龙鳞。  

陈襄　古灵山试茶歌  
乳源浅浅交寒石，松花坠粉愁无色。  
明星玉女跨神云，斗剪轻罗缕残碧。  
我闻峦山二月春方归，苦雾迷天新雪飞。  
仙鼠潭边兰草齐，露牙吸尽香龙脂。  
辘轳绳细井花暖，香尘散碧琉璃碗。  
玉川冰骨照人寒，瑟瑟祥风满眼前。  
紫屏冷落沈水烟，山月堂轩金鸭眠。  
麻姑痴煮丹峦泉，不识人间有地仙。  

陈襄　故太师中书令曾鲁公挽词二首  
天锡兴王佐，三朝秉化钧。  
平生清俭节，临老退间身。  
赤舄荣封国，缁衣美世臣。  
永陪英庙享，千载德名新。  

陈襄　故太师中书令曾鲁公挽词二首  
南台沙合后，元宰应时生。  
两控龙飞双，一调宝鼎烹。  
筑山裴相乐，赐杖孔家荣。  
无复安舆出，儿孙衣彩迎。  

陈襄　观海  
天柱支南极，蓬山压巨鳌。  
云崩石道险，潮落海门高。  
客馆闻鼍鼓，秋风忆蟹螯。  
倚栏望乡墅，千里楚江拜皋。  

陈襄　观太原丞相寄惠紫霞园庵新居诗和太素先生  
翠竹庵前白藕池，修真常惜寸阴移。  
别生五气根原固，妙乐三清出处宜。  
黄阁主人思访道，绛纱弟子许观颐。  
兴来即到维摩室，岂待留侯脱屣时。  

陈襄　过江外感怀  
江水无情含野烟，江风还似旧时天。  
先生隐去思成死，今日重来十六年。  

陈襄　过罨画溪  
五云无处问新亭，月里乘舟夜半行。  
不见藤花相掩映，乡人遥指画溪名。  

陈襄　寒食日常州宴春园  
曲池收雨静无尘，结客留连半月春。  
洞里桃花青叶嫩，墙头杏火绿烟新。  
风光冉冉非前日，物色依依似故人。  
官满又归延阁去，忍将诗酒负佳辰。  

陈襄　和程大卿荔枝  
棠阴为政有光晶，号令风行鬼亦惊。  
和气发来藏不得，直教丹荔背时生。  

陈襄　和程大卿新辟诸寺门  
政绝多门寺却通，灵山胜境尽牢笼。  
应怜去鲁迟迟意，令遍诸天国土中。  

陈襄　和程大卿游凤池院  
白云深处一轩开，凤去也空折野梅。  
山接九龙争夭矫，路盘千骑久徘徊。  
烟岚翠入樽前滴，水石深从涧底来。  
谁与忘机此栖息，笑看林鸟下生台。  

陈襄　和程大卿游升山  
相逢不及荔枝期，况值千岩雪洒时。  
南国小棠偏去近，北山逋客独来迟。  
云中直有三清路，尘外都如一局棋。  
闻欲引泉添洗药，未应夺我凤凰池。  

陈襄　和程公辟大卿游越山亭  
荔子园林海日边，幽亭更在碧云巅。  
江山旧是无诸国，楼殿今为极栾天。  
五马如君多暇少，一樽惟我共游偏。  
须知白首留连意，已有新诗寄北船。  

陈襄　和程公辟红梅  
谁把繁英染绛脂，晓妆红淡腊前时。  
栽培上苑无多地，嘱付行人第一枝。  
朔雪有情相掩映，东风何事少嘘吹。  
莫嫌冷落天涯远，他日和羹气味移。  

陈襄　和程公辟游宿猿洞二首  
几年营此草堂栖，施饰名园百卉齐。  
曾学子真耕谷口，今容摩什老山西。  
龙台日上千峰出，雁塔云生一径迷。  
知有岭猿犹在否，使君高卧莫教啼。  

陈襄　和程公辟游宿猿洞二首  
老来归鞅海边村，犹喜诸亲聚里门。  
汉宗朱辬临祖账，韩侯清酒满离樽。  
猿惊出洞时三哭，梅送行人早一番。  
此去蓬莱峰顶月，梦魂应到荔枝园。  

陈襄　和定慧超胜长老寄谢紫衣颂三首  
恩袍出挂壮禅诽，试问何人达此机。  
船子夜来亲下钓，碧潭明月有馀辉。  

陈襄　和定慧超胜长老寄谢紫衣颂三首  
童子南来遗我诗，维摩方丈一伸眉。  
不劳言语通消息，夏热春寒各自知。  

陈襄　和定慧超胜长老寄谢紫衣颂三首  
得道无求幻与真，一筇一衲似间云。  
忽闻师唱报恩曲，百草千花特地春。  

陈襄　和东玉少卿后池群雁  
生意淹留白水塘，樊笼多事岂吾乡。  
江湖已失秋南望，岁月犹欣塞北凉。  
白日稻梁应饱足，青云岐路莫思量。  
主人怜尔能鸣久，肯放逍遥物外翔。  

陈襄　和东玉少卿见遗  
束刍弥月馆行人，白首无殊一面新。  
朔漠持麾惭未达，东方连骑喜相亲。  
卮言坐遣壶中月，物色频惊塞下春。  
使者不知为旅意，佳篇犹拟驻征输。  

陈襄　和东玉少卿谢春卿防御新茗  
尝陪星使款高牙，三月欣逢试早茶。  
绿绢封来溪上印，紫瓯浮出社前花。  
休将洁白评双井，自有清甘荐五华。  
帅府诗翁真好事，春团持作夜光夸。  

陈襄　和公序库部观孔雀因呈东玉少卿  
修尾峨冠蜀锦裁，飘流应自玉关来。  
间窥水鉴精神出，静刷金华羽翼开。  
野思未饶鷼洒落，羁栖聊与雁低回。  
不因久在司空馆，平日谁怜五客才。  

陈襄　和如晦二首  
俱为泽国未朱辬守，同是冰听白首郎。  
且喜朝廷忧外寄，故从书府辍班扬。  

陈襄　和如晦二首  
一别瀛山岁未朝，三州声称已齐飞。  
欲将吏事文经术，独巩迂儒取世识。  

陈襄　和如晦桃杏  
一色胚红染露柯，谁哉安石旧岩阿。  
自嗟老大无心赏，不及流莺管顾多。  

陈襄　和苏子瞻通判在告中闻余出郊以诗见寄  
郊原绿意动游人，湖上晴波见跃鳞。  
间逐牙旗千骑远，暗惊梅萼万枝新。  
寻僧每拂题诗壁，邀客仍将沪酒巾。  
寄语文园何所苦，且来相伴一行春。  

陈襄　和桃花因戏如晦  
颜色已饶丹杏蕊，馨香不减雪梅疏。  
自从移入青阳观，前度刘郎记得无。  

陈襄　和通判九月望日始见菊花二首  
月满霜飞菊始华，幽丛冷落带烟斜。  
篱边过却重阳酒，泽畔谁怜野草花。  
湖学先生归解组，安州司户老居家。  
皆因晚节无人用，陨涕临风为尔嗟。  

陈襄　和通判九月望日始见菊花二首  
灼灼秋英缀露华，白衣不见日空斜。  
细看未减重阳泪，更晚犹胜二月花。  
城里好山何处寺，门前多竹甚人家。  
直须载酒频来赏，莫为衰迟便感嗟。  

陈襄　和宛丘长官赏花  
遗我新诗雅兴长，一时花谱为传芳。  
不须满县栽桃李，却羡风流骑省郎。  

陈襄　和咏鹤  
耻与笼禽饫稻泉，满怀霜雪独萧然。  
千年华表曾留语，万里青云此息肩。  
养性最宜栖露苑，引吭时得唳晴天。  
神仙骨法人难相，除向瑶台玉简编。  

陈襄　和御制赏花钓鱼  
仙跸传呼禁苑开，两班迎拜玉舆来。  
花园帝座重张幄，鳞上天钩曲赐林。  
鸟散香丛声睍睆，人观灵沼水徘徊。  
君恩更锡回鸾藻，还许儒生给笔陪。  

陈襄　和运使兵部秋成  
重湖收积潦，多稼结盈畴。  
贷息移书减，逋租案籍求。  
民情宽蹙頾，岁计上参谋。  
寄语昆堂老，生初早晚修。  

陈襄　和张运使题长乐台  
云暗驺鸣出谷时，一方生齿庇馀辉。  
知君才业非张翰，莫为鲈鱼有意归。  

陈襄　和正辞职方以浚河留滞  
万锸如云浚禹沟，荀卿桥畔舣行舟。  
珠躔合照贤人聚，银汉无波海客留。  
且作东山携妓乐，未应南浦送君忧。  
辛夷花发春醅热，只俟郊原雨少休。  

陈襄　和郑闳中仙居十一首  
我爱仙居好，临民必以诚。  
簿书无日暇，狱讼积年生。  
百疾求箴补，千钧待准平。  
嗟予不如古，斯道未能宏。  

陈襄　和郑闳中仙居十一首  
我爱仙居好，安民去百奸。  
诚心虽照物，政体昧循环。  
喜有纲条立，惭无教令颁。  
三年忧且病，王事岂能间。  

陈襄　和郑闳中仙居十一首  
我爱仙居好，园池日退居。  
驯禽来鹤鹤，野水进徐徐。  
草树通樵采，桑麻有老锄。  
犹言民未乐，更待寝刑书。  

陈襄　和郑闳中仙居十一首  
我爱仙居好，经营尽国工。  
庶民心喜悦，小邑势尊隆。  
万瓦如云合，千题不日砻。  
自非仁惠术，愧子一观风。  

陈襄　和郑闳中仙居十一首  
我爱仙居好，官卑分已盈。  
才非汉循吏，道似鲁狂生。  
击柝心虽乐，观民志未平。  
宁如孟夫子，不食去齐卿。  

陈襄　和郑闳中仙居十一首  
我爱仙居好，隆儒大方。  
诸生令讲艺，童子俾升堂。  
买地兴民学，驱车下党庠。  
三年邑未化，官满意彷徨。  

陈襄　和郑闳中仙居十一首  
我爱仙居好，公馀日在房。  
忧民极反覆，责已未周详。  
法律行随手，诗书坐满箱。  
老来须向学，多病喜平康。  

陈襄　和郑闳中仙居十一首  
我爱仙居好，家居十数人。  
民穷惟有疾，俸薄不知贫。  
弟妹间成癖，妻孥老未淳。  
自馀无所恨，寸禄及偏亲。  

陈襄　和郑闳中仙居十一首  
我爱仙居好，惭无德政馨。  
下车时问疾，治狱日空囹。  
老吏贫归里，苍生馁在庭。  
惟忧泽未至，岂敢渎邦刑。  

陈襄　和郑闳中仙居十一首  
我爱仙居好，三年理尚宽。  
民虽离网罟，政未息风澜。  
悯物刑多省，劳心席少安。  
只惭无惠术，求配古人难。  

陈襄　和郑闳中仙居十一首  
我爱仙居好，民纯不用拘。  
闾阎兴礼让，囹圄长榛鞠。  
网阔奸逾少，风恬恶自无。  
一年人已焦，感激谢张弧。  

陈襄　和子瞻沿牒京口忆西湖寒食出游见寄二首  
乞得湖山养病身，花时曾共忆行春。  
嘤鸣幽鸟还迁木，觱沸清泉复彩芹。  
皂盖寻芳丘有李，彩楼观戏巷无人。  
锦袍公子归何晚，独念沟中菜色民。  

陈襄　和子瞻沿牒京口忆西湖寒食出游见寄二首  
春阴漠漠燕飞飞，可惜春光与子违。  
半岭烟霞红旆入，满湖风月画船归。  
缑笙一阕人何在，辽鹤重来事已非。  
犹忆去年题别处，鸟啼花落客沾衣。  

陈襄　和子瞻沿牒京品忆吉祥牡丹见寄  
新接枝头色倍添，马蹄寻处帽欹檐。  
春工别与铅华丽，佛地偏资好相严。  
红蕊欲开丹未渥，素香堪茹雪非甜。  
诗翁何事辜真赏，不许浮根浪发黏。  

陈襄　和子直闻运使兵部驻节京口寄呈如晦  
南徐新政焕秋阳，九日登临喜觞。  
送酒客寻方外士，观风人是省中郎。  
千家弦管闻谣俗，万顷湖山入燕堂。  
使节未归深有意，欲疏泾渎利吴艎。  

陈襄　荷华  
翠盖田田绿，繁华艳艳红。  
有容欺水国，无力舞秋风。  
缓步迎潘后，纤腰学楚宫。  
涉江人不见，两桨石城东。  

陈襄　怀友人陈烈  
思君苦节直艰难，四十穷经草野间。  
文为周衰能力救，礼遭秦祸欲重删。  
时无正说非杨墨，天与多才继孔颜。  
吾主聘贤方仄席，好将书币起东山。  

陈襄　皇佑四年春重到浦城县南峰寺因怀旧游  
重到南峰寺，寻思九日　　。  
黄花何处去，白雪有谁留。  
薄宦三千里，流光四十秋。  
归来见诸子，林下好相求。  

陈襄　寄弟衮  
作诗寄弟衮，写我心之幽。  
比闻堂上安，读书可优游。  
昨者得兄书，言汝看蔡侯。  
蔡侯宝君子，小善固所收。  
知汝言可否，果闻书相酬。  
蔡侯读吾策，言语何赘疣。  
吾言至草略，闻说畏可羞。  
昨又得汝书，嗟汝诚拙谋。  
自言已可进，曾知易春秋。  
人不患无位，患己德不修。  
古人亦有言，富贵焉可求。  
吾初将移任，将白高与刘。  
恐人不我知，自后遽止休。  
前时陆通判，令我速置邮。  
吾诚欲求之，岂自无舌喉。  
奈何不为耳，死县城垂直钩。  
自吾到山冶，于物无侵牟。  
小民得辛苦，稍稍知饶优。  
官家足厚利，私亦不怨尤。  
福哥卖银矿，军人却首偷。  
案成被官杖，鞭箠见血流。  
私恩重血肉，官法难庇庥。  
此奴实痴戆，教诲不转头。  
吾心不乐此，疾病苦未瘳。  
淹忽两月馀，读易未一周。  
夜思梦还家，朝食不满瓯。  
为吾告兄长，选试在今秋。  
汝姑事恬尚，不忘在轲丘。  
寿姊可出嫁，言容常婉柔。  
教招宁螺妹，掺掺缝衣裘。  
无令泽孙散，照管六与留。  
吾归见汝时，一一诉所忧。  

陈襄　寄李惟肖  
峨峨神岳吐灵襟，弱冠飞英翰墨林。  
楚国未登和氏璧，晋人惟重孔家金。  
文高千丈云霞彩，赋敌三都鼓吹音。  
圣代已招岩穴士，传生他日定为霖。  

陈襄　寄题福唐林迥南华洞  
梅岭峰前习隐亭，拂衣聊此玩真经。  
四时花木锦绣谷，十里江山水墨屏。  
猿鹤只愁空北岳，鹍鹏终待化南溟。  
知君不是荣轩冕，未忍锵锵去帝庭。  

陈襄　寄戏刘道渊  
陆羽茶亭枕水隈，为言无酒且徘徊。  
山中此物尤难得，应是刘生不肯来。  

陈襄　寄谢三井山祷雨二首  
曾祷神龙井，云林杳莽间。  
苹蘩朝荐庙，风雨夜离山。  
百里田畴熟，一年囹圄间。  
因循失报谢，石险路难攀。  

陈襄　寄谢三井山祷雨二首  
何年修庙貌，栋宇已摧残。  
牲币三时少，风泉四月寒。  
野僧多稌穥，古木有杉栾。  
深欲重修葺，蹉跎又解官。  

陈襄　寄兴教净慈二长老  
老来为郡苦间关，不及江云自往还。  
忽忆湖边二禅老，等间骑马入南山。  

陈襄　寄远  
飞鹊翩翩暮欲栖，楚天新月射璇题。  
袖中已灭三年字，心曲惟通一点犀。  
步障影迷金谷路，桃花香隔武陵溪。  
瑶华好折无人寄，肠断江楼百尺梯。  

陈襄　监簿杨倜得第南归惠诗因和元韵赠其行  
楚客多年择畔吟，文穷尤见用功深。  
尺书屡贡宾王府，斗粟宁酬事道心。  
长铗由来歌旧馆，鸣驺从此别中林。  
寄言乡校青衿子，君去何人更嗣音。  

陈襄　简如晦  
登阁始闻公府荐，出辬俄拥使旌随。  
无人不说南徐守，儒雅风流独一时。  

陈襄　简子容  
同馆分飞来石浙，一麾潇洒出南河。  
琴书满榻王常在，不独西湖胜赏多。  

陈襄　简子直  
吴郡三年困水灾，昔时从事建麾来。  
遥知到后疏游燕，不比苏韦放酒杯。  

陈襄　郊祀庆成诗  
皇帝即位，厉精求治。  
翼翼兢兢，以畏天异。  
乃见宗庙，乃严郊祭。  
赫赫烈祖，陟配上帝。  
皇帝肇祀，心虔诚至。  
齐居撤膳，夙兴弗寐。  
不履黄道，不御小次。  
出宿于庙，阴雨翳翳。  
既其徂郊，日出晰晰。  
登丘奏假，天地澄齐。  
礼终乐阕，神贶来暨。  
皇帝还跸，千乘万骑。  
雷动天旋，臣民欣慰。  
御楼肆赦，躬册丹地。  
恩流泽洽，周匝无际。  
惟诚感神，惟德销沴，  
皇帝能飨，时赐坐致。  
臣愿皇帝，事天寅畏。  
左右惟贤，安民惟惠。  
无咈忠谏，无轻政事。  
日新一日，庶答天意。  

陈襄　金华山人  
幽居倚翠峦，尘事不相干。  
天地醉来小，琴棋静里欢。  
雨苔春径绿，风竹夜窗寒。  
若问长生术，金炉有宝丹。  

陈襄　经武夷山  
万叠层峦接远空，瑞云晴霭气溶溶。  
高于太华五千仞，秀出巫阳十二峰。  
蕙账晓寒飞鹤怨，桃源春尽落花浓。  
鸾凰一啸最深处，仙客楼台有几重。  

陈襄　九日与浦城县学诸生游南峰院  
九日黄花节，新樽绿蚁浮。  
投壶鸣鲁鼓，歌者似商讴。  
诸子衣冠盛，先儒礼乐修。  
西岩山景好，为尔作阳秋。  

陈襄　句  
西风斜日鲈鱼香。  

陈襄　句  
世有斯文属孔颜。  

陈襄　哭倪氏女弟亡儿传孙  
骨肉天涯别，风尘客子悲。  
孟州新丧妹，变峡继亡儿。  
烛暗猿啼夜，城空日落时。  
肝肠已无泪，只是脑中脂。  

陈襄　苦热谣  
瑶姬不下巫阳台，山屏曙色连云开。  
瞥见义和整朝驭，放出金鸟天上来。  
炎炎六月方凝暑，天地生成渴霖雨。  
呼号缩手太无端，憔悴群芳不为主。  
吾当化出冲天羽，上与天公振雷鼓。  
回却日轮，叱开水府。  
六龙驱下饮洪涛，大作寒霖济区宇。  

陈襄　骊宫悼往  
凤辇情伤别，骊宫信不还。  
雨铃悲蜀道，金钿杳蓬山。  
玉笛凉州怨，梨园法部间。  
西厢人未至，楼阁五云间。  

陈襄　李侍郎修路  
路馀百里两山间，水驿山程总不安。  
谁把千金平滑磴，免教一叶委惊滩。  
行人感叹何时已，贤守功名百世看。  
次第吾闽都似掌，却嗤蜀道号泥盘。  

陈襄　荔枝歌  
番禺地僻岚烟锁，万树累累产嘉果。  
汉宫坠落金茎露，秦城散起骊山火。  
炎炎六月朱明天，映日仙枝红欲燃。  
自古清芬不能遏，留得嘉名为椹仙。  
上皇西去杨妃死，蛮海迢迢千万里。  
华清宫阙阒无人，南来不见红尘起。  
至今荣植遍闽州，离离朱实繁星稠。  
一日为君空变色，千里凭谁速置邮。  
可怜锦幄神仙侣，为饮凝漿涤烦暑。  
绮筵不惜十千钱，酩酊秦楼桂花醑。  
秦楼女子绣罗裳，凤箫鸣咽流宫商。  
醉歌一曲荔枝香，席上少年皆断肠。  

陈襄　留题表兄三歌养浩亭  
华构敞云扃，人幽境亦灵。  
心间生浩气，味薄得真经。  
凿沼观鱼乐，开樽与酒盟。  
由来知此趣，何暇问撄宁。  

陈襄　留题天游阁  
谁榜天游向此轩，欲令幽隐味真篇。  
一心泯绝浑无计，万事撄宁付自然。  
持钵随缘朝乞供，闭门扣寂夜安禅。  
如师早契南华旨，即是逍遥物外仙。  

陈襄　楼上旅怀  
楼上忆乡关，凭高独倚兰。  
远眸天外尽，愁思酒中宽。  
泽国吴莼老，山城蜀道难。  
客帆归未得，落日暮江寒。  

陈襄　楼上曲  
金徒抱箭寒更起，寂寞孤成一千里。  
姮娥擎出月华来，白玉楼台莹如水。  
上有佳人红粉汝，妙年学得吹霓裳。  
呼儿将出紫玉笛，一声天外流宫商。  
清商欲尽何幽咽，曲调不成声断绝。  
罗衣掩泪愁向天，手把瑶华歌一阕。  
寒蟾出兮明星稀，良人阻兮天一涯，  
凭轩遥望兮心伤悲，愿随鸿鹄兮高飞。  

陈襄　洛阳曲  
有客顿征辔，暮宿洛阳堤，  
洛阳繁华地，慨然心伤悲。  
忆昔季伦家，朱门鼎贵时。  
锦步四十里，冠盖相追随。  
宠移百琲珠，醉击珊瑚枝。  
一旦委沟壑，身随朝露晞。  
绮楼自颠仆，金谷无人归。  
缘珠千古魂，散作香尘飞。  
荒榛塞中道，惟有寒螀啼。  
嗟哉百世后，骄奢徒尔为。  

陈襄　马筱潭报雨  
皇佑岁庚寅，阴阳久郁堙。  
二时愆雨泽，百物悯膏屯。  
谷价方翔踴，民言备苦辛。  
原畴无播种，道路有饥贫。  
县令忧忘食，斋房退省身。  
朝归占甲子，暮出看星辰。  
野祀曾徼福，雩坛示礼神。  
祈求观古法，询访得龙津。  
遣吏苹蘩洁，斋书肺腑阵。  
灵泉汲坎{上穴下臼}，仙仗下嶙刚。  
雷斧潜嗔树，天波忽洒尘。  
音官沈鼓吹，市户湿衣巾。  
隆应声何速，盘旋志未伸。  
经纶惟四日，滂沛即逾旬。  
万谷山源发，三农水利均。  
趋田多耒耨，入里少刍薪。  
苗稼晨争插，坊庸夜不巡。  
讴谣兴父老，燕喜集宾亲。  
捐瘠苏中壑，生成赋大钧。  
邑人勿忘报，世世荷深仁。  

陈襄　墨崖道中作  
阴山沙漠外，六月苦行人。  
水迸金莲晓，汤回铁脚春。  
马饥思汉草，仆病卧胡尘。  
夜梦京华阻，披衣望北辰。  

陈襄　偶书  
朝居晦息与山邻，物理由来有屈伸。  
独把一心经万事，逍遥须养谷中神。  

陈襄　潘家山同章衡诸生饮次行令探得隐君子为章衡搜出故赋诗云  
吾闻隐君子，大隐廛市间。  
道义充诸中，测度非在颜。  
尧帝神且智，知人亦孔艰。  
勉哉二秘阁，贤行如高山。  

陈襄　濮妃袝庙挽二首  
天子徽柔德，神资鞠育仁。  
来归声子室，去锡大任身。  
白日佳城启，黄麾法杖新。  
行观升袝l礼，箫鼓凤台春。  

陈襄　濮妃袝庙挽二首  
帝位重明久，王仪一品尊。  
诏更神主号，义诎母慈恩。  
老柏遗萧寺，新陵袝濮园。  
千年嵩洛气，长发在元孙。  

陈襄　瀑布  
灵源寂寂何杳寞，先天后天谁疏凿。  
疑是娲皇功教学法全，漏泄银河斜界落。  

陈襄　祈雨  
庆历甲申岁，旱极忧民田。  
农夫不得耕，相顾愁凶年。  
帝心恐民忧，诏遣诉山川。  
郡国举祀典，斋戒陈豆笾。  
望祭复雩龙，祷之必精虔。  
经旬杳无报，旱气增于前。  
菑田扬飞尘，井谷无寸泉。  
炎炎天地中，草木皆欲烯。  
俗云有鳗鱼，灵异古所传。  
太守顺民心，命驾而迎焉。  
乐以钟鼓音，薰以沈檀烟。  
儵惊西郊寒，霭霭离山巅。  
急雨下滂沱，迅雷亦填填。  
须臾畎亩盈，一境皆欣然。  
始为穴中鱼，窃弄阴阳权。  
山川岂无神，不能通于天。  
蛟龙岂无灵，不能兴于渊。  
有若赏罚柄，反使奸臣专。  

陈襄　人生天地间  
天无私覆心，地无私载德。  
人生天地间，荣辰何相隔。  
农者不释耒，朱门列鼎食。  
巧妇不下机，公子罗纨饰。  
富贵岂劳心，饥寒空努力。  
惟有北邙山，冢墓皆荆棘。  

陈襄　使还咸熙馆道中作  
土旷人稀使驿赊，山中殊不类中华。  
白沙有路鸳鸯泊，芳草无情妯娌花。  
毡馆夜灯眠汉节，石梁秋吹动胡笳。  
归来揽照看颜色，斗觉霜毛两鬓加。  

陈襄　水口赠别大吉祖师长老  
直向此间明，纵横语论精。  
山中曾出世，海上未知名。  
一雨春溪涨，千峰晓雪晴。  
临分无别说，相送水边行。  

陈襄　送别探得南字  
谪宦情牢落，穷通理更谙。  
读书间不废，事道古何惭。  
昔喜邻州守，尝陪后乘骖。  
西湖游未厌，北海饮方酣。  
蹑屐登云峤，扪萝访竹庵。  
鹭涛千顷雪，鹫岭万堆蓝。  
姤遇时难，睽离岁忽三。  
陪京方接轸，归省会同参。  
士子文宗愈，朝廷礼问聃。  
好留君左右，俄领郡东南。  
岁旱钱仍贵，民饥命不堪。  
下车宽赋役，露冕训田蚕。  
画舸乘春别，新书卜日覃。  
牙旗风发发，瑞节虎眈眈。  
龙凤吴王国，烟霞古佛龛。  
荷香轻泛浦，桂子静飘岚。  
草泽行吟苦，兰陔奉养苦。  
子文无愠色，夷甫足清谈。  
物外冥天籁，樽前据石楠。  
惟应怜旧尹，渔钓负江潭。  

陈襄　送崔黄臣知庐山县  
勿叹庐山远，天涯总是民。  
还家安老母，去国慕忠臣。  
斜月秦关晓，浓花锦里春。  
临行无所赠，为邑莫如仁。  

陈襄　送关都官致仕  
鸿鸟于飞，归戾于泽。  
君子于田，亦适维则。  
旅力不愆，曷云其极。  

陈襄　送关都官致仕  
庶民之耋，职自为愚。  
君子之耋，其德有濡。  
旅力不愆，曷云其劬。  

陈襄　送关都官致仕  
有坚松柏，君子斧之。  
有实秠稷，农夫有之。  
天子有老，曷其与归。  

陈襄　送关都官致仕  
野月白驹，来食我黣。  
君子之往，胡为不留。  
我心悠悠，为天子忧。  

陈襄　送李惟肖尉尤溪  
朝廷厌烦苛，往还按察诏。  
四方小大官，政恶日无谯。  
悲哉穷远民，天耳不可嘂。  
讼争细毛发，吏议举烽爝。  
追胥烦闾里，符牒纷以炤。  
利手肆指撄，百巧凿孔窍。  
齐氓一扰攘，沸若烹鲜铫。  
上下漫不省，鳏寡日相吊。  
咨嗟梦得材，连蹇十铨调。  
今复欝不施，一尉滨海峤。  
蠢兹尤溪民，习俗攻险僩。  
尺表易为直，长戈固难掉。  
吾闻政无小，媺恶出号召。  
虽尔主盗官，操权宁非要。  
近岁民艰食，群小屡轩逃。  
挥刀力诛锄，加以原火燎。  
政令务宽简，威肃宜震曜。  
武事戒不习，贱策贵前料。  
山林剔逋逃，道路剪攻剽。  
食禁宁疏网，私兵勿容鞘。  
尝闻伍保法，慎置理宜妙。  
法至奸可革，无事省巡徼。  
勿嗟厥位淹，十室聊歌笑。  
往矣有吾民，疮痍方尔疗。  

陈襄　送太君之建昌  
闻说庐山对县楼，蒲鱼聊足奉晨羞。  
宽心便是无声乐，省事还同不系舟。  
服药养真须少病，看经遮眼自忘忧。  
所嗟无计随亲膝，日与儿孙衣彩游。  

陈襄　送彦祖学士赴兖州  
暂辞天禄请名藩，养志安贫道可尊。  
南国士歌阳羡政，东州人识翰林孙。  
重兴阙里诸生学，好荐徂徕一子恩。  
平日皂囊应草疏，由来忠谠出家门。  

陈襄　送章舍人知汝州  
神马产渥洼，举世盖云罕。  
使之循蚁封，曾不逮驽款。  
丈夫怀义命，所学务充满。  
惟忧用舍非，富贵庸可算。  
吾君优辅郡，责任地非散。  
牛刀久投虚，足以导大竨。  
孟轲言仁术，民事戒毋缓。  
矧兹凋瘵馀，食馁衣不暖。  
厚生为政先，聚敛吾徒短。  
归来奏优课，行道非迟晚。  

陈襄　送郑洙赴举  
天上奎星专主文，地下嵩获惟降神。  
含灵孕粹五百载，挺然间出非常人。  
荥阳才子东山客，满腹精神太英特。  
掞天辞藻驾曹王，炙地声华压元白。  
等间旧笔摛鸾龙，烟霄刢刢横辞锋。  
稷下千人摧劲敌，昂头不敢争英雄。  
吾皇新命招宏博，紫宙风清飞一鹗。  
骊龙卧起沧海空，灿灿灵珠光满握。  
明年二月春水来，桃花浪起龙门开。  
青云岐路无多地，定须迅击狂风雷。  

陈襄　送钟离郎中知婺州  
皓首潘郎少似君，一麾新得浙江濆。  
神仙窟宅金华近，吴越封疆宝婺分。  
沈约瘦来题八咏，张颠醉后扫千文。  
才高政美应无事，莫厌双溪卧白云。  

陈襄　苏明允府君挽词  
礼阁仪新奏，延英席久虚。  
自从掩关卧，无复草玄书。  
东府先生诔，西山孝子庐。  
谁言身后事，文止似相如。  

陈襄　题杭州宝岩寺垂云亭  
小亭搀绝出云间，万象升沉不得间。  
莫怪诗翁头白早，时来向此写湖山。  

陈襄　题积善院  
幽寺访禅客，烦襟此一开。  
山空有猿鹤，地僻无尘埃。  
烹茶绿云起，鼓扇清风来。  
览景不归去，暮烟生古台。  

陈襄　题毗陵郡图  
平湖千里接荆溪，万顷良田不可堤。  
我欲决渠疏积水，干塘江口地形低。  

陈襄　题蒲传正舍人清风阁  
清白传芳奕世居，阆峰华阁峻凌虚。  
千金不买连城璧，万卷惟存旧宅书。  
鲁邑弦歌兴国俗，谢家兰玉满庭除。  
今朝已觉孙谋远，人在西垣真禁庐。  

陈襄　题少述望海楼  
百尺楼头水际天，楼东直与海相连。  
江山气古南朝后，风物神清北固前。  
沙鸟晴栖甘露月，布颿时度广陵烟。  
何年乞得丹阳守，来此登临养浩然。  

陈襄　题仙居伟羌山六绝  
去年曾攇伟羌图，云有仙人古篆书。  
千尺石岩无路到，不知科斗字何如。  

陈襄　题仙居伟羌山六绝  
盘盘英气四纡馀，定有仙人此地居。  
天子正求伊与吕，如何不见起耕渔。  

陈襄　题仙居伟羌山六绝  
天鞠精灵久賏储，中间豪杰出无虚。  
乡民世世家于此，争使儿孙不读书。  

陈襄　题仙居伟羌山六绝  
峭壁回环几百区，其间岩石可耕锄。  
如何得片山如此，白首相将老母居。  

陈襄　题仙居伟羌山六绝  
古意巑岏与世疏，一官羁绊可归欤。  
此山未及西山好，下有仙人结草庐。  

陈襄　题仙居伟羌山六绝  
四友之贤世莫如，白头须作一乡居。  
此山不惜将钱买，叹息无人共结庐。  

陈襄　题张渚道中  
班春无术劝污莱，五十年间此一回。  
黄发路傍应怪问，使君何事入山来。  

陈襄　天道不可跻  
天道不可跻，以其高且危。  
地道不可寻，以其幽且深。  
土圭测日影，可以分照临。  
桐鱼击石鼓，可以求声音。  
嗟夫世之人，不知方寸心。  

陈襄　通判国博命赋假山  
去年水潦百谷死，居民无食食糟秕。  
州之饿者数千人，黄岩之民犹倍苁。  
携持老少出城郭，尽撤墙屋无居止。  
鬻妻弃子人不售，价例不复论羊豕。  
白日市井闻号叫，夜堆廊庑如虫豸。  
县官哀怜发赈救，一饭才得一盂尔。  
出门未暇充喉咽，已有数十填填沟水。  
我时过之不忍顾，往往悲咽胸填委。  
岂无智虏裨万一，远地不得号君耳。  
钱侯作倅忠且仁，悲怜饿殍如亲子。  
日开官廪与之食，又令豪右发储峙。  
昨日驰书白转连，披阵肝肾献金矢。  
更乞兵储二万斛，民之大命方有倚。  
侯从新年作假山，自闻民饥不得视。  
非无泉石可般乐，人令方瘁何有喜。  
愿侯勿遽爱此山，念此膢腊存狐蚁。  
天无疫疠五谷熟，生者保聚归田里。  
此山之石坚不坚，将与侯德无穷已。  

陈襄　晚目  
揽景独凝眸，江城暮雨收。  
长江隔山断，野水混空流。  
天上一轮月，人间万古秋，  
感时并怨别，费尽瘐郎愁。  

陈襄　夕霁  
积雨向宵晴，氛埃荡杳冥。  
高楼微射月，腐草半流萤。  
电女千娇敛，云台一梦醒。  
上皇归未得，歌断雨中铃。  

陈襄　熙宁七年八月望日自杭之宋过永乐院观承天佛日广慧洎永乐四老上堂  
雷音一振绝微言，未学方知祖道尊。  
莫讶师僧无见处，人人俱解句中玄。  

陈襄　席上探得随字送曼叔密学赴太原  
帝念唐风古未衰，便蕃恩宠命中师。  
暂驱太守折幡去，应有儿童竹马期。  
塞外烟云千里静，帐前貔虎万兵随。  
谁怜白发诗书帅，曾见昭陵坐论时。  

陈襄　喜雪  
有客何方来，粲然游我庭。  
推户出见之，颜色如瑶英。  
问之不吾语，微风若闻声。  
曰予朔方士，饮子南方名。  
万里不相识，修涂一来经。  
闻子官大府，高车尘冥冥。  
有言未尝吐，低头敛光精。  
西人趋向异，念予孤蒙行。  
我欲友其德，顾己鸿毛轻。  
予起谢不敏感，过辞非予聆。  
感子虚白德，来化纯愚诚。  
高风激万世，刢如伯夷清。  
留子永今日，愿言报英琼。  

陈襄　仙居县署岩老亭  
手持养性书，此地学耕渔。  
身似龙蛇蛰，情忘木石居。  
地迷成远复，政静得中虚。  
何必求深隐，幽蒙即所庐。  

陈襄　携家游东园  
红塔寺前千顷稻，青山门外百家村。  
年丰米贱无公事，不惜时来倒一樽。  

陈襄　夜意  
薰炉香烬蕙烟沈，凛冽寒生翡翠衾。  
月国音尘千里绝，仙山楼阁五云深。  
离怀暗耿金壶漏，独梦多惊玉女磚。  
骑省中郎才调逸，拟将文笔赋秋心。  

陈襄　谒真祠  
海宫天路杳无涯，万里星津驻客槎。  
月下旌旗仙女伏，云中楼阁羽人家。  
鸾丝暖引霓裳曲，绮席深倾玉酒霞。  
阿母未归方朔去，碧桃何日重开花。  

陈襄　依韵和酬子直重阳送酒  
君有云泉酒，诗来寄我尝。  
色过金菊淡，味带木兰香。  
北固山城秀，东园水榭凉。  
无因陪落帽，孤酌负重阳。  

陈襄　依韵和解空长老雪颂  
片片分明是六花，迷人只见乱如麻。  
穷阎处士愁穿屐，明眼高僧笑点茶。  
十二玉楼开阆苑，三千银界遍河沙。  
解空老子能提唱，郢曲幽兰未足夸。  

陈襄　依韵和通判徐郎中毗陵重阳  
自怆宫车别帝台，寄言篱菊不须开。  
心丧忍到行春浦，耳病慵携迟月林。  
天色阴沈鸣雁过，物华零落暗蛩催。  
却输小杜怜嘉节，酩酊齐山夜始回。  

陈襄　英宗皇帝挽词二首  
才武真贤主，忧勤出至诚。  
五年膺大统，一旦享英名。  
凤驾乘霞远，龙楼继日明。  
永言配昭考，陵寝卜周京。  

陈襄　英宗皇帝挽词二首  
玉几言犹在，云天去莫攀。  
久长期享国，咫尺忽违颜。  
信默归元子，遗留暨百蛮。  
孤臣方仗节，无计哭桥山。  

陈襄　颍川赏花二首  
间入郊园驻隼旟，百花红紫万千株。  
如何春意多风雨，不惜漫天锦绣铺。  

陈襄　颍川赏花二首  
千骑重来此建旟，新年花发旧年株。  
东皇应是怜孤宦，十里全归锦账铺。  

陈襄　颍州府学释奠先圣郡中童子亦来拜谒以诗勉之  
蔼蔼青衿子，来修谒庙仪。  
怜他眉宇秀，中有起家儿。  

陈襄　咏雪  
三日连绵雪，丰年预可占。  
阴寒驱瘴毒，刑杀助天歼。  
片片寻衣袂，花花饤屋檐。  
来时须浩漫，到地即微纤。  
狼籍无由扫，虚空不易拈。  
溪流成浼灂，野色变青黔。  
洗砚冰霜合，烹茶气味甜。  
行人留趾足迹，村老上髭髯。  
只被交加惑，宁为冷冻厌。  
价高龟手药，势压酒家帘。  
书案烦收拾，铜炉减顾瞻。  
先春娇柳絮，永夜夺银蟾。  
磵石悬飞瀑，园篱挂织缣。  
山光韬美玉，水卤出形盐。  
圆若珠玑剖，轻如鹄鹭燖。  
高疑翻箭浪，碎是掷牙签。  
萧洒偏低竹，绸缪更倚蒹。  
丝绳浮井谷，宝鉴照妆奁。  
毫发吹先起，脂膏著自黏。  
垂枝多线缕，鬅物利刀镰。  
粲者诗风美，皤如贲主嫌。  
夷齐羞洁白，郅宁等威严。  
草树多摧折，萌芽苦滞淹。  
沾濡虽近惠，染污剧伤廉。  
黑帝由容慝，黄人但守谦。  
苍茫施粉缋，枯枿露锋铦。  
岳渎何曾补，尘泥渐觉添。  
饥贫逢道路，富贵隔帷帘。  
饱得儿童戏，稀令鸟雀觇。  
未应平坎窞，故欲峙峰尖。  
魍魉皆迷愕，蛟龙亦遁潜。  
豪门生间阻，坐市获并兼。  
火谷方腾跃，箪瓢足养恬。  
四垂云黯黯，一室火炎炎。  
已厌填沟壑，那思溉釜甑。  
此情终待诉，谁肯到穷阎。  

陈襄　幽菊燕贡士  
有幽斯菊，濯濯其芳。  
焌焌尔髦土，惟其修兮，  
有美于乡。  

陈襄　幽菊燕贡士  
有幽斯菊，烨烨其芳。  
焌焌尔髦土，惟其施兮，  
有显于家。  

陈襄　幽齐  
幽径绝尘踪，莓苔上粉墉。  
秋声连夜雨，寒色一溪松。  
学有书千卷，欢无酒万钟。  
云屏孤梦断，寂寞掩巫峰。  

陈襄　游南塔  
今日游南塔，愁还不自胜。  
年华催鬷发，身计忆岩稜。  
道业惭诸子，根源畏老僧。  
何当论去就，细问得龟朋。  

陈襄　游善权洞二首  
阴阳融结此山川，便有盐堆与石田。  
风俗每来占水旱，即疑乾洞有神仙。  

陈襄　游善权洞二首  
水洞深无百尺泉，白龙奋蛰已多年。  
谁知此物能云雨，常济山南万顷田。  

陈襄　游宜兴法藏院观桂紫菊花  
山茶花开菊花紫，青桂童童立花里。  
柔姿翠干已可怜，更傍幽丛看花蕊。  
山僧揖我临阶坐，眼到栏边心即喜。  
便欲携归种郡齐，忍令此地风烟坦。  

陈襄　余自白阳驰谒宜都周梦得长宫饮于清江亭爱其山水之胜留题  
丹山西去水东流，亭在山南隔蓼州。  
船系白杨归不得，清江如画主人留。  

陈襄　赠禅者  
昔年曾到此山中，正见山花满砌红。  
今日花开还照眼，分明见处本来同。  

陈襄　赠鹭鸶  
两个鹭鸶相对立，江边无物蓼花疏。  
知君洁白如霜雪，何必临川更羡鱼。  

陈襄　赠剡县过顼秘丞  
贤哉过县尹，德政是吾师。  
万事无锋颖，一惦惟孝慈。  
家贫因客冗，发白为民饥。  
谁刻前山石，令人去后思。  

陈襄　织女  
明河清浅曙星稀，一夕欢娱一岁违。  
不是盈盈隔流水，也应轧轧废残机。  
人间累鹊经秋会，天上奔龙逐晓归。  
期约黄姑重相见，伯劳东翥燕西飞。  

陈襄　中和堂木芙蓉盛开戏呈子瞻  
千林寒叶正疏黄，占得珍丛第一芳，  
容易便开三百朵，此心应不畏秋霜。  

陈襄　重阳阁下和同舍  
君逢佳节忆还家，我亦淹留感岁华。  
清禁雠书惊白发，故园吹帽负黄花。  
谢安行有登山屐，扬子居无载酒车。  
何日得归溪上隐，大收图史作生涯。  

陈襄　重阳席上赋菊花  
折菊东篱下，携觞为燕遨。  
间情秋后放，幽艳静中高。  
九月陶公酒，三闾楚客骚。  
及时须采掇，忍使弃蓬蒿。  

陈襄　舟次巴峡  
江流何险阻，次第入三巴。  
崖断时无路，山深更有家。  
林蔬饶竹笋，乡果足枇杷。  
况有荆州酒，淹留不用嗟。  

陈祥道　珍珠帘  
东风飘拂雨纤纤，吹向空中草木沾。  
记得传喧三殿日，恍疑天半撒珠帘。  

陈象舆　题义门胡氏华林书院  
孝弟扬芳累世传，书斋云锁碧峰前。  
轩窗翠滴松筠接，砌槛清涵水石连。  
旌表华门诚积善，褒崇合族憉敦贤。  
义高管郑徵猷远，名重曾颜德行全。  
弟侄登科当景连，公卿记美会佳篇。  
华林胜概终寻访，旧约依依已数年。  

陈效　行部仙游  
碧山如画豁吟眸，信是神仙此地游。  
九鲤有人争乞梦，一麾无事独登楼。  
田中水白秧初雨，陇上云黄麦已秋。  
民困只今苏息否，我来端不为花谋。  

陈兴　浮桥  
千寻铁绾苍龙骨，七十舟横赤雁行。  
来往浑如履平地，渡头无复立斜阳。  

陈兴宗　和高季明玉溪晓步  
物外有佳趣，尘中劳苦形。  
芒鞋枝短藜，快哉得松扃。  
萝蔓猿狙悬，古磴苔藓青。  
龙出正为雨，碧潭如画屏。  

陈雄飞　句  
处顺心恒逸，无求道乃高。  

陈熊　句  
水落舟横露浅沙，粉垣松桂古禅家。  

陈袖　李侍郎修路  
路余百里两山间，水驿山程总不安。  
谁把千金平滑蹬，免教一叶委惊滩。  
行人感叹何时已，贤守功名百世看。  
次第吾闽都似掌，却嗤蜀道号泥盘。  

陈栩　寒瀑  
玄冥布令雨雪，白瀑倾崖玉作花。  
坐爱奔声空谷窅，幽深方觉是仙家。  

陈序　游茅山和诸侄  
山南细路半青霄，人昔共游非俗交。  
浮玉故乡惊上国，埋丹清梦记中茅。  
峰头仙客归黄鹄，石面灵根走翠蛟。  
见说西园浑草莽，手栽寸柏已胜巢。  

陈序　游锺山题八功德水庵壁  
寒骑瘦马度山腰，目断青溪第一桥。  
尽是帝王陵墓处，野风荒草暝萧萧。  

陈序　游锺山题八功德水庵壁  
十年尘土暗衣巾，乱走江乡一病身。  
西第将军成底事，北朝开府是何人。  

陈续　齐山  
齐山压清溪，苍崖浸老碧。  
山半古招提，高堂敞虚寂。  

陈续　齐山  
携壶上翠微，雅致何今昔。  
谁知一笑间，俯仰成陈迹。  

埙　句  
只教人种菜，莫误客看花。  

埙　茅山  
三茅高出七山巅，顿隔尘沙道路千。  
灵籁萧萧风笛弄，奇形奕奕陇牛眠。  
人间已有嘉平帝，地下谁通句曲天。  
幸喜吾庐居在此，时从寄傲任悠然。  

埙　谢赵宪逼使惠建茶  
贡余自合到侯王，谁遗甘芳入苋肠。  
野客惊看龙凤銙，家人学试蟹鱼汤。  
题来谏议三封印，分到尚书八饼纲。  
尽洒从前腥腐气，时时浇取简编香。  

埙　游虎丘  
老龙拖雨过平川，晓影初开树色鲜。  
有片白云收不尽，日高犹在讲堂边。  

埙　游虎丘  
碧玉千寻剑影寒，夜深光怪逼危阑。  
句吴霸略成尘土，空有青山覆石坛。  

陈洵直　白茅洞  
茅君职守屡经年，悬窦回中坐几仙。  
酒瓮若盈吾欲客，不须灵窍仰观天。  

陈洵直　茶岭  
绝顶方知天柱云，早芽先破禁宫春。  
琳罂入贡无多种，附陇钥旗尽得珍。  

陈洵直　翠蛟亭  
老树根深络石顽，危檐飞栋插高寒。  
为谁洗尽苍龙骨，成岭成峰上上看。  

陈洵直　大涤洞  
录简深投几井函，金堂玉室指空岩。  
不须骑气求林屋，一柱县虚政隔凡。  

陈洵直　放水涧  
碧涧淙流缭一源，闸机不露暗惊渊。  
李翱千载涛江兴，猛跨鳌头立足看。  

陈洵直　归云庵  
聚散空中不可期，虚含五色岂多姿。  
归来便合沈踪迹，却是行人见出时。  

陈洵直　归云洞  
众真霞佩上三天，谁见回飚□驾旋。  
洞府后门人不信，片云鹤鹤是归仙。  

陈洵直　九锁步虚词　第八云環锁  
荦砍玉峰矗，真朋夐遨游。  
洗耳发清响，蹑{足介}玱鸾高。  
飞泉落松杪，节奏风萧骚。  
八锁度灵钥，铿铿引云環。  

陈洵直　九锁步虚词　第二藏云锁  
圆象默交感，序气翔氛氲。  
飚歨偃华盖，贯络百宝熏，  
八景非真遥，款扣虚皇君。  

陈洵直　九锁步虚词　第九朝元锁  
矫首太霞真，飞忱紫微垣。  
委蜕速霞举，脱洒人命门。  
羽葆交芝云，琳琅飚神旛。  
九锁度灵钥，五气身朝元。  

陈洵直　九锁步虚词　第六龙吟锁  
崿嶂洞阴窅，嶕峣郁千寻。  
不有不测渊，蜿蜒伏萧森。  
作霈待时举，妙化通天心。  
六锁度灵钥，综御归龙吟。  

陈洵直　九锁步虚词　第七洞微锁  
嘉遁仰灵范，世道何韁{七几}。  
长生昔对面，皇丘昧玄机。  
沆瀣不足吞，正一知所归。  
七锁度灵钥，进力行洞微。  

陈洵直　九锁步虚词　第三飞鸾锁  
琅轩列朱房，风露峨高寒。  
森罗九宫道，隐约八卦坛。  
春酣酌金浆，彻视挥外丹。  
三锁度灵钥，悠悠控飞鸾。  

陈洵直　九锁步虚词　第四凌虚锁  
大虚本非有，团块何迂疏。  
一旬更五日，风乎驶轩和。  
神驭两腋轻，绛霞理襟裾。  
四锁度灵钥，八表当凌虚。  

陈洵直　九锁步虚词　第五通真锁  
神气化虚晃，太上尊玉宸。  
练此沈下质，感彼元上春。  
灵液反流用，偃息昆阆津。  
五锁度灵钥，滞散潜通真。  

陈洵直　九锁步虚词　第一天关锁  
仙人十二楼，缈缈垂重环。  
志士悯幽阻，郁观何繇攀。  
栖真历几尘，洞户方孱颜。  
一锁度灵钥，九虎开天关。  

陈洵直　冷泉亭  
泯泯长流彻底清，石间松下倦心情。  
洞天咫尺枢衣便，抖擞精神为濯缨。  

陈洵直　龙蜕洞  
一穴中通百尺湫，骨寒空蜕洞门秋。  
鳞潜变化疑相近，贝阙珠宫入海求。  

陈洵直　鸣风洞  
朱鸟何年作瑞来，岂缘梧竹划山开。  
醴泉只在嵌岩裹，醉入幽栖更不回。  

陈洵直　清音亭  
水石何曾有古今，如丝如竹度高深。  
自疑扁榜通尘听，百代潺潺无赏音。  

陈洵直　石床  
洞君一榻为谁悬，云帐苔茵不外传。  
我醉欲眠非有地，也应重应寝虚缘。  

陈洵直　石门  
神力何年揭此门，破云穿月扣天阍。  
平生不得朝天路，猿鹤相招试与言。  

陈洵直　石室  
云广翛闲失故宫，泓泉虬木古今同。  
诗仙羽化无踪迹，后世何人识此风。  

陈洵直　石室  
石梯之字上青峰，碧玉琅玕扫碧空。  
内隐一壶尘外室，夜吞明月晓吞风。  

陈洵直　石室  
琅玕蕊笈藏幽谷，唯见白云三五幅。  
昔日天师其姓吴，岩前遗下云中屋。  

陈洵直　石室  
紫霭丹霓磨壁金，岩桥跨麓横青阴。  
陆先生事今何在，石室云深无客寻。  

陈洵直　天坛  
峰顶侵云法象寒，远游虚唱肃天官。  
松吟泉漱人仙去，犹想箫声落旧坛。  

陈洵直　无骨箬  
山中绀箬元无脊，炉裹金丹日月开。  
不是潜藏杜尘世，有人曾见碧蟾来。  

陈洵直　舞翠亭  
老木槎牙罨涧深，翠蛟舞处一庭阴。  
响泉一住流佳句，想见坡仙笔外心。  

陈洵直　祥光亭  
金色辉祥发洞灵，是中日月久分精。  
煌煌烨烨常如在，却笑时人不眼明。  

陈洵直　驯虎岩  
骨横虎口孰当雄，处士临坛风自从。  
猛伏丹成俱解化，至今灵草记深踪。  

陈洵直　药圃  
不发藏丹采石英，蘼芜昌歜预芬荣。  
五山瑶草无人见，为问灵苗种得成。  

陈洵直　游大涤假宿鸣玉馆偶成  
风动归云清，日落众山楚。  
重来兴弥深，托宿此何所。  
浪浪鸣玉泉，恍恍对床雨。  
梦断身高低，尘劳深夜语。  

陈洵直　云根  
朵云朝起北山阴，暮入西岗散莫寻。  
谁谓植根元不动，自从归后出无心。  

陈洵直　舟天柱绝峰  
洞天三釂碧琳腴，大涤峰高蹑太虚。  
落日寒山宫阙近，恨无人寄绝家书。  

陈亚　嗤人面黑  
笑似乌梅裂，啼如豉汗流。  
眉间粘帖子，已上是幞头。  

陈亚　登湖州销暑楼  
重楼肆登赏，岂羡石为廊。  
风月前湖近，轩窗半夏凉。  
罾青识渔浦，芝紫认仙乡。  
却恐当归阙，灵台为别伤。  

陈亚　和魏周辅  
昔贤自是堪加罪，非敢言君爱窃诗。  
尀耐古人多意智，预先偷子一联诗。  

陈亚　怀旧隐  
多愧当年未第间，卜居人外得清闲。  
排联花品曾非僭，爱惜苔钱不是悭。  
秋阁诗情天淡淡，夕溪渔思月弯弯。  
而今惭厚明朝禄，敢念藏愚莫买山。  

陈亚　戒子孙诗  
满室图书杂典坟，华亭仙客岱云根。  
他年若不和花卖，便是吾家好子孙。  

陈亚　句  
蔡襄无口便成衰。  

陈亚　句  
布袍袖里怀漫刺，到处迁延胡索人。  

陈亚　句  
浪平山接影，山尽树回根。  

陈亚　句  
吏辞如贺日，民送似迎时。  

陈亚　句  
马嘶曾到寺，犬吠乍行村。  

陈亚　句  
棋怕腊寒呵子下，衣嫌春暖缩纱裁。  

陈亚　句  
如僧清早厨边过，偷却黄兴料里蹄。  

陈亚　句  
若是道人头不白，老人当日合乌头。  

陈亚　句  
收寒归地底，表老向人间。  

陈亚　句  
无雨若还过半夏，和师晒作葫芦巴。  

陈亚　诗一首  
张公吃酒李公醉，自古人言信有之。  
陈亚今年新及第，满城人贺李衙推。  

陈亚　惜竹  
出槛亦不翦，从教长旧丛。  
年年到朱夏，叶叶是清风。  

陈亚　戏答杨球  
蒙君遗长牋，语意如何说。  
请看身上衣，裩中本无蝎。  

陈亚　亚字谜  
若教有口便哑，且要无心为恶。  
中间全没肚肠，外面强生稜角。  

陈延　句  
水泛榴花来洞口，鹿迎樵客到仙家。  

陈延龄　大安院  
诗人假榻古兰若，松风涧水相泠泠。  
优婆塞倾椰子酒，须菩提讲莲花经。  
龙形老树雨知翠，佛头高山云见青。  
借问仙人渺何许，飞升一去三千龄。  

陈延龄　丹霞观  
苍筤林深羽人观，正傍严陵旧钓台。  
山中白云夜或起，洞口丹霞昼不开。  
双成吹笛驾鸾下，葛翁掷杖为龙来。  
仙风道骨我亦有，姹女婴儿君可猜。  

陈延龄　恩波桥  
富春胜趣景一幅，四面好山青簇簇。  
浙江逶迤向东来，千里平铺鸭头绿。  
老夫作官从此游，恩波阁道如虹浮。  
凭栏夜半玩星斗，全稽分夜天南头。  
是时万籁寂不作，惟见翱双白鹤。  
赤松正与董双成，坐驾云輟穷碧落。  
素娥海上来相迎，玉笙度曲鸾凤鸣。  
商音嫋嫋洗人耳，惊起葛翁仙梦醒。  
走着氅衣忙草草，开门误踢神炉倒。  
丹光飞起掩月明，虎啸龙吟天地老。  

陈延龄　浮觉院竹轩  
山僧种竹数千个，堂户清阴日日浓。  
从便寄栖天外凤，等閒梦化缽中龙。  
护余贝叶云无迹，刺破苔痕石有踪。  
老去要盟莲社约，一枝携取策龙锺。  

陈延龄　普明院  
普明禅寺隐岩坰，狂客重来酒未醒。  
云气竟拖龙尾白，山容尽比拂头青。  
松林深处谁家屋，村墅斜阳若个亭。  
莫问笑谈归去晚，有诗留与赤松听。  

陈岩　安禅峰  
山头兀坐已忘年，咫尺孤云两角天。  
但有圆明真实在，是身何往不安禅。  

陈岩　白龟泉  
白龟摆脱泥涂辱，步入金莲佛道场。  
玉水迸流山石裂，有灵初不为刳肠。  

陈岩　白鹤庙  
庙貌森严屋枕崖，地寒铺满纸钱灰。  
空明一碧秋如洗，若有神仙引鹤来。  

陈岩　白蟮穴  
炊沙自昔终难饱，坎土于今乃可餐。  
翻笑青泥变青石，嵇康无分啜仙丹。  

陈岩　百丈箭  
飞瀑舂撞破的余，速如蓬矢脱桑弧。  
谁知水底天吴伯，曾识人间金仆姑。  

陈岩　百丈潭  
目观溶溶眩水精，耳根虩虩受雷声。  
一杯更吸潭间味，并要胸中领此清。  

陈岩　半霄亭  
烟际晴岚似有无，举头相望是云衢。  
若为透入云间路，直渡银河採白榆。  

陈岩　宝陀岩  
阴磴层崖洞室宽，奇花异草几多般。  
彩云不动金光起，便作金莲法界看。  

陈岩　保真院  
野寺荒山涧水滨，古藤翠簊自摇春。  
僧閒晏坐无人到，内保禅心一味真。  

陈岩　碧桃岩  
自要贪间非避秦，洞门隔断世间尘。  
山中不置四时历，开到碧桃知是春。  

陈岩　碧霄亭  
秋风吹上碧霄亭，足蹑灵河袖拂星。  
云影四垂天接地，恍疑有路到仙扃。  

陈岩　碧玉泉  
蕴玉含晖一水间，碧光炯炯照人寒。  
却疑洗出荆山璞，若有瑕疵试指看。  

陈岩　碧云庵  
常日双扉多不开，客须投分始相陪。  
庭前蓦地失松影，试问碧云何处来。  

陈岩　碧云峰  
瘦藤引我上崚嶒，苍壁如梯石作层。  
袖得碧云无用处，却将分赠住山僧。  

陈岩　钵盂峰  
农家辛苦靳逢年，谁似僧家饱饭眠。  
留得巾盂为老伴，丰年常在粥盂边。  

陈岩　曹山延寿院  
三解坳泓一角亏，其间浊水照摩尼。  
风幡不动炉烟直，正是僧禅定起时。  

陈岩　曹溪  
近水人家自是奇，水成湾处各开扉。  
波光一片青铜镜，无数文禽照影飞。  

陈岩　菖蒲涧  
膜外浮云不较多，只将无事养天和。  
生来懒觅仙人药，九节菖蒲奈我何。  

陈岩　沉机石  
忠诚为国心无累，简易临民讼自稀。  
与世相安真省事，若为作意苦沉机。  

陈岩　呈凤岭  
彩凤飞来以瑞呈，飘飘五色锦衣明。  
悬知不入鸱鸮伴，要向朝阳效一鸣。  

陈岩　赤石绣石壁  
圣世承平百岁余，老翁因话建炎初。  
绿林躏藉人波迸，二壁中间各占居。  

陈岩　崇圣院  
山形四抱水来前，中有金莲色界天。  
清磬一声僧定起，松间灵鹤舞蹁跹。  

陈岩　处士岩  
枯松瘦柏几千年，老屋相依住翠烟。  
雷破前山风振海，先生兀兀正逃禅。  

陈岩　垂云涧  
飞瀑奔崖色皎然，飘空上下势相连。  
看来不是天河水，尽是兜罗片片绵。  

陈岩　春阳台  
富贵风吹一鬨埃，春阳留得旧时台。  
老松偃蹇山前立，曾是昔人歌舞来。  

陈岩　翠峰庵  
缚屋山中数十年，藄茅诛棘旋开田。  
何须折柳溪边去，枯木寒林总是禅。  

陈岩　翠盖峰  
烟际亭亭出古崖，几层翠盖倚天开。  
铿然风向林梢过，知有神仙玉佩来。  

陈岩　翠光亭  
呷呷波间锦羽明，地无尘处可幽亭。  
唤回天上张公子，来与山家注水经。  

陈岩　翠屏峰  
削玉横陈开翠屏，东西有路总堪登。  
向来同识春山面，犹有苍苍九节藤。  

陈岩　翠瀑亭  
湿翠抛来觉染衣，倚阑兀兀坐移时。  
偶因过雨添流水，增重棼丝曳练诗。  

陈岩　翠微峰  
岚气阴阴浅色山，更分黛墨染松关。  
喷云泄雾空濛外，湿翠冷沾襟袖间。  

陈岩　翠羽池  
锦鸡花鸭烂成文，连雁双凫雪羽纷。  
同免王孙金弹子，飞来飞去一群群。  

陈岩　大还岭  
龟肠刳尽不缘饥，鹤骨生来岂解肥。  
炼得丹成生羽翼，山中无复赵知微。  

陈岩　代城池  
簇簇青莲满意开，老僧夸说旧栽培。  
尘埃不涅花心性，净客原从净士来。  

陈岩　稻积峰  
探得松苓足养身，仙家留稻仓囷。  
岂知山下人辛苦，五月青苗已糶新。  

陈岩　滴翠峰  
春气薰空草木浮，绿云冉冉起山头。  
岚光浥翠浓於染，润入衣襟冷欲秋。  

陈岩　滴水岩  
点溜常穿石眼寒，藓纹如绣不曾乾。  
山头一滴曹溪水，山下人人仰面看。  

陈岩　地藏塔  
八十四级山头石，五百余年地藏坟。  
风撼塔铃天半语，众人都向梦中闻。  

陈岩　叠石塔  
无复晨钟暮鼓声，慧云犹护法灯明。  
佛乘大有扶持力，旧塔虽欹不解倾。  

陈岩　东藏源  
腻雨增多树色深，惠风吹转药苗新。  
一湾水绕旃檀国，流向山前普济人。  

陈岩　东协济祠  
新祠金碧照林丘，十五年前认昔游。  
月桂山茶分左右，满庭花事客春秋。  

陈岩　东阳涧  
涧平如划水流迟，湛碧溶溶可染衣。  
白石栏边人不到，日明风细一鸥飞。  

陈岩　斗鸡石  
未悟雄冠死结缨，昂然对峙只徒争。  
山头化作千年石，盛气飞憍不再萌。  

陈岩　独秀峰  
一山夐出众山中，日照烟浮紫翠浓。  
山不争高人共仰，几多丘垤俨相从。  

陈岩　二神峰  
伯仲怡然意甚真，齐肩握手笑相亲。  
云阴解駮排空立，秀出人间棣萼春。  

陈岩　法乐院  
无住师参第一禅，指开古洞秀岩天。  
东扶西倒都休问，且结人间见在缘。  

陈岩　访山亭  
又拚十日作山行，去路一程高一程。  
三十年游游未了，青山应笑白髭生。  

陈岩　风轮石  
我心匪石不可转，有石当风如转轮。  
何物山灵能薄相，工夫胜却斲轮人。  

陈岩　凤皇岭  
望望梧桐一划齐，山深曾是凤来栖。  
只今吾道非耶是，更有何人歌凤兮。  

陈岩　芙蓉馆  
拂壁留诗墨尚鲜，如今屈指五年前。  
直须强健常来此，到老宁消几五年。  

陈岩　浮桃涧  
庐山董凤曾栽杏，凤岭知微亦种桃。  
怕有人来问前古，涧中不肯放渔舠。  

陈岩　福安院  
门前黄叶断人行，寂历山房昼亦扃。  
疏竹矮窗僧兀坐，炷香薰笔自抄经。  

陈岩　福海院  
风送香来草木灵，寿松何事不重青。  
日当亭午禅扉静，药杵声中鹤梦醒。  

陈岩　斧柯岭  
偶尔观棋忽烂柯，岂知胜负是如何。  
归来笑问人间事，恰是人间胜负多。  

陈岩　覆瓯峰  
生铁团团铸翠峦，一瓯倒覆白云端。  
瓯中姓氏无人识，应被山灵静揭看。  

陈岩　甘露泉  
山接灵河两派长，松间石上泻天浆。  
几思吸取清泠味，洗我一生烟火肠。  

陈岩　高僧石  
柏根翻动一炉香，白足高僧礼梵王。  
还了十方行脚债，却来山顶放圆光。  

陈岩　缟溪  
风信吹凉入鬓清，悠然自送一鸥轻。  
鸥飞不尽天回影，练色波光曳曳明。  

陈岩　拱辰峰  
水合众流同赴海，山分一岭独朝天。  
居高素以谦为德，日月倾心斗极边。  

陈岩　古仙洞  
凤袅藤萝水舞苔，洞门常闭不常开。  
草根满地皆灵药，鼓祖偓佺曾到来。  

陈岩　古仙峰  
日薄烟低莽苍间，古仙相望白云端。  
山中倘有安期枣，觅取归来当晚餐。  

陈岩　观音岩  
一性圆时万境通，三生绮念堕真空。  
如今举眼无非佛，身在光明法界中。  

陈岩　广福寺  
五百年来贝叶光，劫灰难泯壁中藏。  
山僧要广人间福，长日工夫一炷香。  

陈岩　广修院  
别去招提恰十霜，几番梦到五峰堂。  
有怀此地同僧夏，对佛閒烧结愿香。  

陈岩　归云领  
飞云蔼蔼出从龙，遍为山村办岁丰。  
雨到足时云自敛，有功及物不言功。  

陈岩　龟山崇寿院  
白云起处著招提，一岭嵯峨众岭低。  
多少山间好风景，人来先看蒋公题。  

陈岩　合涧  
涧分南北两源通，绕转春山翠几重。  
偶尔混然成一派，滔滔东去共朝宗。  

陈岩　闳肃书堂  
人生随遇是行藏，最有山灵引兴长。  
安得居乡伯休父，再来闳肃旧书堂。  

陈岩　虎头岩  
下视眈眈猛若神，世方重利反轻身。  
纵教是虎真非石，藜藿来寻亦有人。  

陈岩　花塘涧  
疏岩剔薮空王宅，金碧光中开宝坊。  
日日散花方丈里，山门流水例沾香。  

陈岩　化城寺  
匝径茸茸菜甲青，透池艳艳藕花明。  
四方衲子寻幽践，多少空山振锡声。  

陈岩　黄粒稻  
紫芒金粒动秋风，三月腰鎌捲地空。  
农事倦时天与力，机舂相继便论功。  

陈岩　黄匏城  
草色浓于野烧烟，春风吹面午阴天。  
长江摇荡游人眼，兴在悠悠一雁边。  

陈岩　黄石溪  
平田千亩万山中，水脉高低处处通。  
黄石一溪三十里，暖风吹动稻花丛。  

陈岩　会仙峰  
仙袂飘飘拂翠巅，知微来此宴群仙。  
人间风雨山间月，始信仙家别有天。  

陈岩　激清亭  
灯影昏昏枕半欹，此清原自少人知。  
水声到夜浑如雨，睡思过于听雨时。  

陈岩　嘉鱼池  
客有忘形物我间，寸丝不挂漫垂竿。  
游鱼得计洋洋乐，人作四方丙穴看。  

陈岩　戛玉亭  
丘中流水度鸣琴，静与僧房发妙音。  
高下抑扬浑不断，时时写出昔贤心。  

陈岩　煎茶峰  
缓火烘来活水煎，山头卓锡取清泉。  
品茶懒检茶经看，舌本无非有味禅。  

陈岩　煎茶峰  
春山细摘紫英芽，碧玉瓯中散乳花。  
六尺禅床支瘦骨，心安不恼睡中蛇。  

陈岩　谏堂山  
茸茸莎草褭风长，二百年前一谏堂。  
旧地几番新地主，谏堂名字愈辉光。  

陈岩　醮坛  
粲粲无尘一石平，向来此地步虚声。  
薜萝今绕空山里，千古清风窦子明。  

陈岩　金地茶  
瘦茎尖叶带余馨，细嚼能令困自醒。  
一段山间奇绝事，会须添入品茶经。  

陈岩　金光洞  
神剜鬼划剧幽深，门外藤萝浅结阴。  
洞里金仙十年坐，湛然认得本来心。  

陈岩　金沙泉  
金能生水水涵金，本本源源造化心。  
几许碎金随水出，披沙终日若为寻。  

陈岩　净巾石  
炯炯豁开明镜台，是中无处著尘埃。  
平生心地常如此，何暇频频拂拭来。  

陈岩　净居院  
缭白萦青照眼波，芙蓉出没在天河。  
不因云影閒来去，安得春山熊度多。  

陈岩　净信院  
来自青松翠竹关，秋风吹帽醉醒间。  
纷纷遮眼尘如海，拈起毫端又说山。  

陈岩　静观亭  
打围行蚁时时战，触纸痴蝇日日鑽。  
有客云山深处卧，静中同向此心观。  

陈岩　九子庵  
修途百折到山顶，绀宇擀°间开道场。  
倦卧尽人身自在，　　愁作梦趁黄粱。  

陈岩　九子峰  
小大扶携作伴行，欢然恋恋意相倾。  
信知万古山头石，还有人间母子情。  

陈岩　开元观  
坏道哀湍鬼火青，山间留得观冲名。  
仙宫分置玄真像，想见开元旧太平。  

陈岩　澜溪  
小溪亦有怒涛翻，可但沧溟始足观。  
世事会心无广狭，请君来此试观澜。  

陈岩　览胜亭  
亭中妙墨粲于珍，添得一番山色新。  
幽坐看来如看画，我今欲画恨无人。  

陈岩　老人峰  
佝偻形容古貌浑，旁连众岭似儿孙。  
荒山太古万万古，眼见游人来几番。  

陈岩　李白书堂  
兰芷春风满地香，谪仙曾卧白云乡。  
山间精爽今犹在，落月时时见屋梁。  

陈岩　李化文书堂  
世路嵚崎两鬓丝，山中留客且伸眉。  
竹林胜践虽相似，犹恨前贤所欠诗。  

陈岩　莲花庵  
冷屋栖云是几年，嗔人履迹破苔钱。  
不辞更入山深处，手种西方社里莲。  

陈岩　莲花峰  
风动云开净客颜，三千丈石锦烂斑。  
淤泥不是花开处，擢出天河绿水间。  

陈岩　炼丹井  
閒中惟有高低枕，老去宁无内外丹。  
千载稚川今往矣，谁言古井不生澜。  

陈岩　列仙峰  
笑闯黄冠高切云，前携后掖互相亲。  
我来历历披云看，试问肩随是几人。  

陈岩　灵龟石  
巧石排成五总龟，人间无事不前知。  
如今已自灵於物，还记泥中曳尾时。  

陈岩　刘世疏庵  
乱草枯茅町疃场，寒风捲地日荒荒。  
有来提起山庵话，又是先生朽骨香。  

陈岩　刘相公寨基  
苦雾腥云染寇锋，万家乡井雉罹羫。  
山前堆满纵横骨，换得将军不战功。  

陈岩　流觞濑  
四海秋风吹战尘，有来濯足到溪滨。  
天荒地老人间世，醉把流觞一笑春。  

陈岩　琉璃滩  
青青琉璃手可拈，寒花多在雨中添。  
高风不捲银河浪，仿佛康王谷里帘。  

陈岩　龙安院  
蔓草丛生伴棘薪，古藤直上绕松身。  
寺前寺后清幽处，山鸟飞来不避人。  

陈岩　龙池  
喷激喧貀无已时，惊雷出地怒涛随。  
水从千仞峰头过，遇险应成一段奇。  

陈岩　龙池庵  
惠崇往矣邈遗踪，时有风来撼古松。  
想见草庵无恙日，月明池上独支筇。  

陈岩　龙女泉  
祖师正渴山头水，龙女俄分海眼泉。  
万事不离无始劫，千年賸结未来缘。  

陈岩　龙潭利众院  
日涵林壑紫光凝，草动花翻气似蒸。  
胜地划开鼪鼬迳，数间松屋住残僧。  

陈岩　龙游涧  
龙蟠水底安于命，龙奋云间便自神。  
或跃或潜须早决，何须来往涧南滨。  

陈岩　罗汉峰  
阅尽人间万劫尘，平生结习一无存。  
居山更向山头坐，兀兀真成不动尊。  

陈岩　罗汉行道峰  
碧眼禅师锡振空，石头无路不相通。  
俯看尘世三千界，总在空花起灭中。  

陈岩　螺髻峰  
山无重数总蟠青，直北孤峰最有情。  
天巧绾成螺髻样，梳云沐雨百娇生。  

陈岩　梅花峰  
僵立枯梢带雪霜，至今阴极动潜阳。  
不嫌孤寂无人到，一点春风万壑香。  

陈岩　茗地源  
暖风吹长紫芽茎，人向山头就水烹。  
陆羽傥曾经此地，谷帘安得擅佳名。  

陈岩　南台  
旧日新罗国里僧，山间散满百千灯。  
只将一嘿消诸妄，坐透禅机最上乘。  

陈岩　南阳涧  
人家四散占荒丘，晓夜悲鸣涧水流。  
点点寒鸦来不尽，昏云颓日古猷州。  

陈岩　弄珠潭  
龙抱明珠出岸隈，夜光草木亦昭回。  
叮咛莫向深潭睡，恐有人从颔底来。  

陈岩　派派泉  
水源同出万山头，上半支分各自流。  
曲折绕从山下去，短莎随地弄轻柔。  

陈岩　漂溪  
摇摇曳曳水西流，风定波凝不起沤。  
傍岸人家星散住，尘埃终莫污沙鸥。  

陈岩　普贤台  
石台宿草几年荒，不比维摩狮子床。  
大士向来曾晏坐，是身如电暗回光。  

陈岩　七布水  
只缘雨过水倾崖，霍地冰帘数幅开。  
始信人间真实相，尽从无始劫中来。  

陈岩　齐云岭  
金阙瑶阶路不迷，白云翠岭一般齐。  
我今要达参寥境，借作凌虚万丈梯。  

陈岩　祈雨坛  
万感生於一念间，炷香惊起老龙蟠。  
今年人协嘉鱼梦，荒却池前古石坛。  

陈岩　绮霞峰  
欲识晴岚熊度奇，直须待到夕阳时。  
回光倒影山如染，状出余霞散绮诗。  

陈岩　千尺泉  
下临无地上连天，中有飞流涌满泉。  
今我不图今日到，诗成要檄两龙眠。  

陈岩　青峭湾  
石磵竹冈无尽时，上难著脚下难窥。  
平生所性佳山水，烟雨中行不废诗。  

陈岩　清漪潭  
水出双溪似镜平，萦迴遇石自成文。  
眼明波上谁相对，只有飞来白鹭鲜。  

陈岩　清隐岩  
一生不买真清誉，平日不歌招隐诗。  
底事琢山成大字，有名还被众人知。  

陈岩　三游洞  
清风披拂藓苔痕，洞里仙乡万古春。  
有路尽通尘世客，来游何独是三人。  

陈岩　上下华池  
听钟吃饭东西寺，就水烹茶上下池。  
二百年来陈迹在，摩挲苔藓日西时。  

陈岩　上雪潭三汲亭  
水沫抛来骤出奇，满空洒下雪纷披。  
云端惊见双峰面，恰是仙人剪水时。  

陈岩　少微峰  
隐居不惠不夷间，拜爵山中驿使还。  
身远觚稜几千里，少微星影堕空山。  

陈岩　神光岭  
眼看恒河几劫沙，随身锁子骨钩加。  
岭头闪闪神光动，无尽灯中转法华。  

陈岩　蜃蟠岭  
迤逦冈峦迅下驰，萦回蟠结几蛟螭。  
终然鼓勇归沧海，只待风雷借便时。  

陈岩　升云峰  
云本无心尽日閒，溶溶曳曳不离山。  
忽思去作人间雨，腾上虚空一饷间。  

陈岩　圣泉院  
释子亲传马祖衣，枯藤来此卓烟霏。  
斓斑锦石寒泉底，湛碧中涵五色辉。  

陈岩　狮子峰  
懒上维摩室里床，却来山顶现毫光。  
纷纷百兽俱驯伏，檐蕁春风到处香。  

陈岩　狮子行道峰  
佛力所至物皆化，看取南山金碧堆。  
林浮莽伏不衔毒，狮子昔曾行道来。  

陈岩　十丈洞  
水从洞口泻玻瓈，松桧林中日影低。  
胜景略无人避世，始知不是武林溪。  

陈岩　石船涧  
不怕掀天浪拍春，石船系在古溪滨。  
纵然水绕东流岸，犹胜虚舟误触人。  

陈岩　石牌峰  
山断空青近玉京，一牌就石琢磨成。  
烟揩雾拭明如镜，留与游人记姓名。  

陈岩　石屋  
磊磈中间忽洞开，旧题字字照苍苔。  
只言如我贪山少，亦有游人先我来。  

陈岩　石照  
刮垢磨光碧色深，日华穿漏解云阴。  
十分疑是仙人镜，照见茫茫万古心。  

陈岩　拾宝岩  
梵王住在光明殿，万宝真同瓦砾看。  
玉塳金沙随地有，好来撷取入中单。  

陈岩　漱玉滩  
水石相逢骤作声，铿然律吕自天成。  
山中纵泛知音听，亦有流鱼傍岸行。  

陈岩　双峰  
仙洞深沉杳不扃，层峦双耸插天青。  
矞云常抱山头石，曾是前朝岳降灵。  

陈岩　双峰庵  
江南九子云深处，亦有新罗国里人。  
用夏变夷夷变夏，世间毕竟是谁真。  

陈岩　双峰居士书堂  
夜鹤相催蕙帐眠，归来领略旧山川。  
油云捲入双峰顶，收得声名四十年。  

陈岩　双泉  
槛泉涌出不多深，兑泽相资互有心。  
水净苦嫌尘土污，底须吾欲濯吾襟。  

陈岩　双石岩  
旧日禅扉松竹幽，寺移西去几经秋。  
谁知一匝枯茅地，曾是谈经石点头。  

陈岩　双溪  
二水来从翠岭头，相逢涧谷却同流。  
冷光如镜清人骨，探借山间六月秋。  

陈岩　思贤岩  
谏稿成埃两鬓丝，考槃在涧倚天知。  
岩前风叶行人耳，便是襄阳堕泪碑。  

陈岩　澌澌水  
危柱抨抨曳素丝，水声还解发天机。  
风来未定风还住，恍讶山中鼓瑟希。  

陈岩　邃谷岩  
千古尝留一窖冰，女萝竿竹锁寒阴。  
仙人肯为游人出，试问中间苦许深。  

陈岩　滕子京书堂  
云外峰前结旧庐，胸中经济眼中书。  
兵间一范同鞍马，不记深山蕙帐虚。  

陈岩　天池峰  
雁浴鸥栖水影平，菰莆菱芡透波生。  
冷风瑟瑟山前起，应是天仙下濯缨。  

陈岩　天井  
分派天河入地深，断无射鲋汩泥尘。  
仙乡初不谙机事，多少山间抱瓮人。  

陈岩　天香岭  
日边有诏起徵君，遥望长安隔万云。  
一炷清香天在上，徵君只欲断知闻。  

陈岩　天柱庵  
石壁参天驻冷云，一声幽鸟忽惊人。  
庵前庵后山如旧，朽柏年来不再春。  

陈岩　天柱峰  
直拄虚空倚不斜，上通绛阙玉皇家。  
若移此柱天西北，炼石无功说女娲。  

陈岩　天柱峰  
鬼烂神焦不救燃，岂知此柱固依然。  
九关尝藉扶持力，肯信人间有杞天。  

陈岩　头陀岭无相院  
头陀岭下招提境，画阁阑干几度凭。  
游客骤来还倏去，看山输与在家僧。  

陈岩　透碧岩  
空洞玲珑万石攒，中间逗入翠光寒。  
人来坐对山无语，表里虚明不碍观。  

陈岩　王季文书堂  
要学骑蟾主簿仙，休官直上九华巅。  
我来细读碑间字，风叶时时一飒然。  

陈岩　忘归亭  
雨袖飘飘恍欲仙，半醒半醉酒明船。  
太虚一室都无碍，皎月凉风石上民。  

陈岩　望江亭  
衮衮长江浸落晖，水流不尽觉云移。  
登高忽动离骚恨，无奈山川苦要诗。  

陈岩　望仙祠  
岚翠相迎一笑中，窅然想见旧仙踪。  
纷纷云气蓬莱近，目断前山几十重。  

陈岩　文殊峰  
佛法中存不二门，空然洗尽意根尘。  
山头日月如旋磨，照见光明示现身。  

陈岩　卧龙庵  
孔明西去终扶汉，散骑南来莫拯唐。  
同时卧龙殊用舍，古今易地两南阳。  

陈岩　卧牛石  
石犀沉后波涛息，石燕飞时风雨来。  
堪笑石牛徒解卧，山田无数任蒿莱。  

陈岩　卧云庵  
乱云堆里酣酣梦，人在清泉白石间。  
膠扰劳生鼎中沸，有官不换此身閒。  

陈岩　吴氏新城宅  
溪声西去疾於雷，山麓云根翠户开。  
枉却幽寻三十载，壶天月窟欠曾来。  

陈岩　五钗松  
五股钗松黛色鲜，山家插鬓不成妍。  
道人见了都无用，付与云鬟雾鬓仙。  

陈岩　五龙湾  
石骨分开四角稜，日华磨透镜光明。  
水流圆折仍方折，忽作铿然戛玉声。  

陈岩　五台明智院  
前冈后陇尽纡余，岚影烟光半有无。  
山脚断边开古刹，五台分布似连珠。  

陈岩　西洪岭  
众壑中分岭势回，数家茅店傍山开。  
长风吹入松梢去，一片笙簧动地来。  

陈岩　下雪潭雪浪亭  
潭面摇光媚日华，水文倒影射簷牙。  
倚阑如在云霄上，俯看萦风万雪花。  

陈岩　仙人塘  
陂塘一曲水泓澄，山簇瑶台十二层。  
剩脉余膏流不尽，芝田蕙圃岁常登。  

陈岩　香林峰  
几许山花照夕阳，不栽不植自芬芳。  
林梢一点风微起，吹作人间百合香。  

陈岩　逍遥台  
拂面溪风洒洒清，轻衫短帽御风行。  
逍遥自是天游乐，不结沙鸥水石盟。  

陈岩　笑指亭  
多少人间狭路偏，山川还是旧山川。  
淡然忘笑兼忘指，嘿嘿真成第一禅。  

陈岩　协济祠  
水流无限白云深，胜迹灵光古到今。  
第一溪山神卜宅，蕙肴椒酒万家心。  

陈岩　新城精舍  
朱甍碧瓦粉墙围，花舫回光洞户辉。  
自是故家开第宅，乔林景物两芳菲。  

陈岩　秀华亭  
瘦田糁糁豆花明，冷径毵毵柏叶清。  
何处路通云际寺，山人指我秀华亭。  

陈岩　秀绿亭  
曾看双峰老子诗，秀攒绿绕妙天机。  
有人爱此无声画，更著幽亭相发挥。  

陈岩　悬水  
日夜云间喷薄鸣，玉龙千尺绕山行。  
漏天泻下银河水，来作僧窗夜雨声。  

陈岩　延华观  
五百年间岸谷移，邯郸枕上梦回时。  
兔葵燕麦玄都观，好继刘郎旧日诗。  

陈岩　岩泉  
月光泉脉泻虚明，澄碧无瑕注一泓。  
大字石间标圣水，只缘彻底是真清。  

陈岩　晏坐岩  
掠地霜风黄叶飞，山人晏坐已多时。  
但知六凿俱通透，不省支床旧有龟。  

陈岩　野螺峰  
野螺倒向空中立，回旋萦成翠甲长。  
沫雾濡云真得计，鱼蝦旧侣莫相忘。  

陈岩　饮猿潭  
月照秋空风满林，孤猿渴饮碧潭深。  
我今忘我兼忘物，兀坐怡然不动心。  

陈岩　璎珞泉  
花花结结净无尘，却笑庄严未是真。  
五色明珠光照水，湛然清净本来身。  

陈岩　永安塔  
心不能安总是魔，亭亭孤塔镇岩阿。  
倘无佛力三千行，奈此丘蛇井鼠何。  

陈岩　玉田庄  
妇馌夫耕笑语喧，地平一望暖生烟。  
得毋划草来寻璧，好倩山家护玉田。  

陈岩　玉甑峰  
茹芝仙客老仙乡，净尽人间粒食肠。  
玉甑岂能无用处，几番与世熟黄粱。  

陈岩　源清庄  
湊入方池一脉泉，泥沙不杂性中天。  
时时自照清癯影，白露风标是水仙。  

陈岩　云峰  
诘朝云出雨如倾，向晚云归日逗明。  
不比世间翻覆手，望云人要验阴晴。  

陈岩　云峰  
有动皆从静处生，岚光正与晶争熏。  
山灵要眩游人眼，石缝中间旋出云。  

陈岩　云门峰  
两崖对耸三千丈，上倚清虚小有天。  
玉户金铺云杳霭，罗衣摇曳几神仙。  

陈岩　云外峰  
耸入云端一壁青，地高转步即天京。  
有人著屐冲云去，但见云从脚下生。  

陈岩　云岩洞  
卷曲山阿路窈深，春风随地散幽芬。  
洞中仙客谁为伴，去去来来自在云。  

陈岩　曾氏景全亭  
绿色轩窗四面开，几曾閒却对山杯。  
十分尽是天然景，未信丹青画得来。  

陈岩　展旗峰  
山形南去疾如驰，高处展开三丈旗。  
山下行人争指似，龙蛇影动夕阳时。  

陈岩　招贤峰  
翘翘车乘力招贤，建业山河五十年。  
欲问兴亡无问处，一声山鸟忽来前。  

陈岩　枕月峰  
层崖缺处月婵娟，金背蝦蟆就石眠。  
笑问月边人在否，中宵有梦到钧天。  

陈岩　中峰  
岪郁盘纡直拄空，众峰环绕独居中。  
山头要看僧禅定，南北东西路各通。  

陈岩　濯缨潭  
山深地僻人稀到，安得沧浪孺子歌。  
缨上本无尘可濯，莫将止水强杨波。  

陈岩　资圣庵  
朝暮相依五老仙，鸟啼花落几何年。  
尘劳不到山深处，窗外日高人尚眠。  

陈岩　最胜亭  
烟收雾敛翠成园，来助幽亭眼界奇。  
衲子若于山索句，稜稜瘦骨不禁诗。  

陈岩肖　甘露  
负土筑新阡，松楸手亲艺。  
结庐居墓傍，猿鹤为垂涕。  
屈批几星霜，精诚动天帝。  
三宵神泽零，霏霏洒松盖。  
晓看岁寒枝，厌浥满苍翠。  
初含红日光，颗颗金珠缀。  
味分饴蜜甘，香夺芝兰气。  
亭午若凝脂，青丝系千穗。  
赤城千里传，冠盖日相继。  

陈岩肖　题巾子山广轩  
屹立双峰入云表，登临聊为小迟留。  
四围山色搀天碧，一曲波光抱郭流。  
身世欲违尘俗态，生涯宜与水云谋。  
何当占断层峦顶，一室烟霞百虑休。  

陈岩肖　洗竹  
直干解新箨，低枝蔽旧丛。  
芟繁留嫩绿，引月更添风。  

陈炎　出乡  
笋舆摇兀去程赊，岭路羊肠狭且斜。  
只见万山迷眼界，正无多地看人家。  
当庭锄土栽桑柘，成级开田种麦麻。  
可喜此邦皆务实，学儒学稼是生涯。  

陈颜　九日送人  
今夕遂独坐，今晨已别离。  
同此良宵中，秋意各自知。  
滟滟潮与汐，来往亦何为。  
嗟尔扁舟子，何时老藩篱。  

陈颜　散怀  
世乱无尔我，安心伏草茅。  
从今离虿尾，向晚转花稍。  
笔墨徜徉事，溪山淡泊肴。  
只留兰与菊，傍我作知交。  

陈颜　挽友  
去与来相引，修随短共旋。  
只争生有骨，方信死无权。  
老友身前法，文章觉后圆。  
知君能悟此，哭唁一徒然。  

陈琰　登法华台  
流水西来绕乱山，山色曲折几重滩。  
烟云出入搜寻易，人世兴亡入画难。  
南楚归舟牵客思，西风脱叶转秋寒。  
年华渐晚边城远，凝望中天更倚栏。  

陈琰　题二陆祠  
尘暗香残二陆祠，可怜词藻妙当时。  
联镳入洛成何事，一段凄凉鹤不知。  

陈彦才　戏作  
赋命安能比钜公，偶然年月与时同。  
只因日上争些子，笑向连江作醉翁。  

陈彦敏　句  
方离岭海逾千里，才出潇湘第一州。  

陈掞　光渌亭杏花  
西郊见说春事浓，杏花香发眠东风。  
主人未解此花意，小槽溜溜杯犹空。  
劝君潋滟蒲萄绿，好看枝头红映肉。  
莫令风雨遣花飞，徒唱人间断肠曲。  

陈掞　破山寺双头白莲  
湘南夜水风露清，月明耿耿波益平。  
婵娟有人步罗袜，琼璫玉佩双娉婷。  
可怜玉骨埋藏久，肠断人间无复有。  
岂知化作兰若莲，宿契未忘犹并首。  
想应快意洗尘缘，不向谢池争取妍。  
玻璃盘中净土颊，一心稽首西方仙。  
请君以图献天子，当与嘉禾并周史。  
毋令寂寞堕空山，泣月辈云清夜残。  

陈掞　题稙庵  
季鹰雅志本江湖，胡为入洛诚计疏。  
一杯莼羹入归梦，岁晚仅饱松江鲈。  
何如王郎十亩宅，一生江头枕江碧。  
西风落日弄烟波，却笑陶朱计然策。  
我来访君春已深，江花江柳翻绿阴。  
相攜三径拾瑶草。为问客来何苦心。  
固知此事君计得，我被微官苦相逼。  
劝君谨勿语弹冠，便恐纷纷北山檄。  

陈尧道　春日田园杂兴  
化日村田乐，春风耕织园。  
秧肥科斗动，桑暗鹁鸠呼。  
罢社翁分胙，占簪媪得符。  
傍花随柳处，此事不开吾。  

陈尧叟　洞霄宫  
回合烟光叠翠屏，东南山水此为灵。  
莺花春学蓬瀛境，楼阁夜干牛斗星。  
古桧森罗烧药灶，彩云飘洒聚仙亭。  
辽天俯近归期鹤，澥谷旁连骇巨溟。  
紫陌红尘无一点。绿毛仙骨有千龄。  
当时听法谈玄者，环佩锵锵拱上清。  

陈尧叟　赓上赐病归韵  
寅会丁昌运，訏谟愧琐才。  
微功酬帝造，迈级处公台。  
辞位囊封上，逾涯宠数来。  
维藩分圣寄，涕泗远丹台。  
旌仰宸章降，降弥睿眷回。  
载赓诚寡和，望阙几徘徊。  

陈尧叟　果实  
甜于糖蜜软于酥，阆苑山头拥万株。  
叶底深藏红玳瑁，枝边低缀碧珊瑚。  

陈尧叟　妙智洞  
追忆经行三十年，漫山桃李竞争妍。  
于今棠棣花成萼，我已童颜射酒红。  

陈尧叟　披云亭  
秦关百二山河固，陕服城闉控此中。  
别构栋梁成爽垲，俯观竹树立青葱。  
虚簷豁敞迎朝日，曲槛萦回带晚风。  
登眺自欣襟带地，万方辙迹坦然同。  

陈尧叟　诗一首  
一榻琴书双门寺，片心泉石两林山。  
江楼把酒云供望，秋院支筇鹤对閒。  

陈尧叟　送崇教大师南归  
能名净行达理闱，振锡携瓶出翠微。  
恩重冕旒曾召对，情高云鹤却同归。  
会思莲社寰中结，杯泛潮风海上飞。  
不是清时未陈力，便堪随去扫岩扉。  

陈尧叟　送张无梦归天台  
山人之所隐，临海赤城閒。  
天台峰峨峨，剡水声潺潺。  
绝顶一室非尘寰，忘形终日同云閒。  
仙輟每戾止，人迹绝跻攀。  
沆瀣挹朝味，冰雪留童颜。  
手持百首还元诗，诗成自谓人不知。  
世人得之蹈，希夷自此游。  
朝市皆争识形仪，承祯以道遇明主。  
子训卖药归会稽，张君今能尽继之。  
冥冥孤鸿东南飞，邈然不自烟霞期。  

陈尧叟　题义门胡氏华林书院  
旌阙书亭焕水乡，四时烟景似沧浪。  
玉浆寒色连莎砌，金障秋阴覆草堂。  
田里从来应逊畔，儿孙游戏亦成行。  
吾君孝理风天下，谁识讴歌缀乐章。  

陈尧咨　草堂寺诗  
□□□迹□禅关，□殿清虚桧影间。  
客□□临来此境，僧□兴废指前山。  
醉闻溪溜吟怀□，坐对岚峰世虑闲。  
他日功成重游赏，烟霞风物异尘寰。  

陈尧咨　普济院  
山远峰峰碧，林疏叶叶红。  
凭阑对僧语，如在画图中。  

陈尧咨　施肩吾宅  
幽居正想沧霞客，夜久月寒珠露滴。  
千年独鹤两三声，飞下岩前一株柏。  

陈尧咨　题三桂亭  
不夸六印满腰悬，二顷仍寻负郭田。  
当日弟兄皆刷羽，如今鸿雁尽摩天。  
扶疏已问新栽柳，清浅犹寻旧漱泉。  
大尹今来还又去，夕阳旌旆复翩翩。  

陈尧佐　潮阳作  
景淡花初落，寒生海上潮。  
门前归北路，微雨柳垂条。  

陈尧佐　潮阳作  
静院莺啼竹，幽阑蝶在花。  
登临转惆怅，斜日两三家。  

陈尧佐　答张顺之  
有花无酒头慵举，有酒无花眼倦开。  
正向西窗念萧索，洛阳花酒一时来。  

陈尧佐　洞霄宫  
一帆高挂出红尘，万仞长歌入紫云。  
莫道游仙别无侣，玉清冠盖许同群。  

陈尧佐　洞霄宫  
谷口停骖上翠微，五云宫殿陃金扉。  
不知何处朝元会，却见龙鸾队仗归。  

陈尧佐　洞霄宫  
二天封部稼如云，流水清寒出洞门。  
更爱林间盘石上，松花飘落羽人樽。  

陈尧佐　赴潮阳倅  
沉醉犹难别帝州，满城春色重淹留。  
公闲预想消魂处，望阙频登海上楼。  

陈尧佐　赴潮阳倅  
休把空言较短长，算来齐物也无妨。  
蛮民解唱升平曲，愿领闲愁入醉乡。  

陈尧佐　古寺偈  
殿古寒炉空，流尘暗金碧。  
独坐偶无人，又得真消息。  

陈尧佐　归阙感怀  
望阙二年余，中宵梦玉除。  
忽闻天上诏。乍厌海边居。  
归路寻芳草，空囊载旧书。  
君恩何以报，零泪落尘裾。  

陈尧佐　国清寺  
南越第一寺，偶来心地真。  
却嫌桥下水，流去入红尘。  

陈尧佐　湖州碧澜堂  
苕溪清浅霅溪斜，碧玉光寒照万家。  
谁向月明终夜听，洞庭渔笛隔芦花。  

陈尧佐　虎丘  
云际楼台树杪轩，孤松千尺耸平田。  
危栏远思微吟好，隐隐秋帆送入天。  

陈尧佐　虎丘  
人间灵蹟遍曾游，祇欠吴门访虎丘。  
今日偶来无限感，阖闾坟左剑池头。  

陈尧佐　怀杭州西湖  
桥影飞虹跨碧潭，熙熙亭畔柳毵毵。  
扁舟载酒渔翁唱，记得闲过处士庵。  

陈尧佐　寄潮州于公九流  
扁舟如叶路东西，一片滩声下恶溪。  
当日亭台旧时客，相逢莫惜醉如泥。  

陈尧佐　寄洪州杨太博  
南昌为郡好，楼阁沈江湄。  
地暖春生早，山寒日下迟。  
讼庭唯鹤立，吟树独僧期。  
安得通官政，烟霞共一司。  

陈尧佐　寄书上人  
阶前春色长苔斑，避俗常闻昼掩关。  
一榻琴书双阙寺，片心泉石二林山。  
江楼把酒云供望，松院支筇鹤对闲。  
谁向风骚为消息，此身元在寂寥间。  

陈尧佐　寄题漳浦县斋  
漳浦从来瘴疠深，潮阳南去更难禁。  
当时三载曾无事，不放闲愁入寸心。  

陈尧佐　江潮阻风  
按部豩山接海涛，连天风雨泊轻舠。  
沧溟未必全胜我，潮落潮生亦自劳。  

陈尧佐　句  
供帐开天苑，传呼度国门。  

陈尧佐　句  
相逢吟未足。  

陈尧佐　句  
溪寒晚日红。  

陈尧佐　句  
青云歧路游将遍，白发光阴得最多。  

陈尧佐　句  
千里好山云乍歛，一楼明月雨初晴。  

陈尧佐　句  
莫愁调鼎事无功臣。  

陈尧佐　句  
君恩来万里，客路出千山。  

陈尧佐　句  
争似碧澜堂上望，疏疏烟树漠汀洲。  

陈尧佐　句  
风樵若耶路，霜橘洞庭秋。  

陈尧佐　句  
部吏百函通爵里，从兵千骑属秋千右健}櫜。  

陈尧佐　句  
门前碧浪家家海，树上青山寺寺云。  

陈尧佐　句  
城中三亩宅。  

陈尧佐　句  
公余莫放西湖景，步步苍苔岸岸松。  

陈尧佐　林处士水亭  
城外逋翁宅，开亭野水寒。  
冷光浮荇叶，静影浸鱼竿。  
吠犬时迎客，饥禽忽上阑。  
疏篱僧舍近，嘉树鹤庭宽。  
拂砌烟丝袅，侵窗笋戟攒。  
小桥横落日，幽径转层峦。  
好景吟何极，清欢尽亦难。  
怜君留我意，重叠取琴弹。  

陈尧佐　三城侍郎寄示留题延庆寺二韵诗二章顷岁予肄业于此遗景尽在幸会之  
清济园林接寺隅，水昏烟暝自成图。  
当年棣鄂三冬学，今日鴒原万里途。  
道契风云多感激，人非丰沛欠訏谟。  
闻君又枉行春骑，应笑溪边旧截蒲。  

陈尧佐　三城侍郎寄示留题延庆寺二韵诗二章顷岁予肄业于此遗景尽在幸会之  
萤窗从此极研覃，坠简疑文访济南。  
攎卜菟裘邻学所，龙香时爇御书龛。  

陈尧佐　诗一首  
雨网蛛丝断，风枝鸟梦摇。  
诗家零落景，采拾合如樵。  

陈尧佐　送潮阳李孜主簿  
潮阳山水东南奇，鱼盐城郭民熙熙。  
当时为撰玄圣碑，而今风俗邹鲁为。  

陈尧佐　送王生及第归潮阳  
休嗟城邑住天荒，已是仙枝耀故乡。  
从此方舆载人物，海边邹鲁是潮阳。  

陈尧佐　唐施肩吾山居有感  
幽居正想餐霞客，夜久月寒珠露滴。  
千年独鹤两三声，飞下岩前一枝柏。  

陈尧佐　题朝元阁  
朝元高阁迥，秋毫无隐情。  
浮云忽以蔽，不见渔阳城。  

陈尧佐　题华清宫  
百首新诗百意精，不尤妃子只尤兵。  
争如一句伤时事，只为明皇恃太平。  

陈尧佐　题上虞兰芎山  
岩岩一峰千万寻，微茫楼阁寒云深。  
巡州佐吏倚栏久，泠泠天籁清尘心。  

陈尧佐　题漳浦县壁  
蛮烟渔火接鲸波，树树花枝处处歌。  
况是天涯好行乐，莫教憔悴鬓霜多。  

陈尧佐　天圣间入参大政复寄题二章  
罗浮山下郡，楼阁枕沧溟。  
谁得闲中意，清风野吏亭。  

陈尧佐　天圣间入参大政复寄题二章  
山好曾留句，城高复创亭。  
登临千万境，谁与画为屏。  

陈尧佐　望越亭  
飒飒西风叶叶秋，谁家烟火起沧洲。  
乘闲不耐无机性，攎劝渔翁直钓钩。  

陈尧佐　吴江  
平波渺渺烟苍苍，菰浦才熟杨柳黄。  
扁舟系岸不忍去，秋风斜日鲈鱼乡。  

陈尧佐　吴王墓  
惜哉吴王墓，秦帝欲开破。  
应笑埋金玉，千年贾余祸。  
不特虎迹销，已闻鲍车过，  
又是骊山头，炎炎三月火。  

陈尧佐　闲步过芳菲园  
尽日芳菲园，不见芳菲好。  
茂草与斜阳，脈脈情多少。  

陈尧佐　野吏亭  
野吏厌公堂，开轩出郡墙。  
残花炎帝圃，斜日尉佗乡。  
叠巘分诸粤，重城截大荒。  
耕桑蛮聚落，烟火汉封疆。  
云势飘蓬鸟，天形压夜郎。  
扁舟闲得侣，嘉树远成行。  
梅雨千林暮，春风百草香。  
人家浮浩淼，鸟道没青苍。  
爽垲吟魂健，虚明夏景凉。  
他年重回首，牢落愧甘棠。  

陈尧佐　忆潮阳  
东西楼阁与云齐，天际孤烟认恶溪。  
记得幽人旧吟处，独游亭在野桥西。  

陈尧佐　忆越州  
越绝豩山第一州，画图城郭几淹留。  
閒思禹庙斜回首，仿佛云端见郡楼。  

陈尧佐　忆越州  
稽峰倚云千仞高，澄湖倒影分秋毫。  
当年逸赏有余意，徘徊不忍移轻舠。  

陈尧佐　忆越州  
抽毫欲赋东南奇，云山好景惭有遗。  
平波荡漾照湖渌，扁舟忆得游春时。  

陈尧佐　游凤栖寺  
十里水烟迷，禅居偶杖藜。  
地灵人不老，山好凤曾栖。  
暑气消将盖，苔痕长欲齐。  
松间何所得，泉石两三题。  

陈尧佐　游湖上昭庆寺  
湖边山影里，静景与僧分。  
一榻坐临水，片心闲对云。  
树寒时落叶，鸥散忽成群。  
莫问红尘事，林间肯暂闻。  

陈尧佐　游惠阳西湖  
附郭水连山，公余独往还。  
疏烟鱼艇远，斜日寺楼闲。  
系马芭蕉外，移舟菡萏间。  
天涯逢此景，谁信自开颜。  

陈尧佐　游永明寺  
附郭山光峭若烟，倚空楼殿白云巅。  
孤轩半出青松杪，颢气疑游碧汉边。  
惜别攎留风外燕，伤秋因感雨中蝉。  
人家掩映藏鱼浦，岛树扶疏没水天。  
痛饮岂同莲社客，狂歌聊许竹林贤。  
忘形且尽尊前乐，休忆楼岩与济川。  

陈尧佐　张公洞  
空山杳杳鸾凤飞，神仙门户开翠微。  
主人白发云满衣，松间留我谈玄机。  

陈尧佐　郑州浮波亭  
碧玉波光四面寒，虚空簷宇出林端。  
尘埃未到交游绝，绕座扁舟与钓竿。  

陈尧佐　知果教寺  
萝岩山下寺，静境绝过从。  
芳草二三月，碧云千万峰。  
窗虚明落日，楼迥响疏钟。  
恰恐重来晚，庭前记偃松。  

陈晔　服椒法歌  
青城山老人，服椒得妙诀。  
年过九十余，貌不类期耋。  
再拜而请之，忻然为我说。  
蜀椒贰斤净，解盐六两洁。  
糁盐慢火煮，煮透滚菊末。  
初服十五圆，早晚不可辍，  
每月渐渐增，累之对二百。  
盐酒或盐汤，任君意所歠。  
服及半年间，胸膈微觉塞。  
每日退十圆，还至十五烂。  
俟其无碍时，数复如前日。  
常令气熏蒸，否则前功失。  
饮食蔬果等，并无所忌节。  
一年效即见，容颜顿悦泽。  
目明而耳听，须乌而发黑。  
补肾轻腰身，固气益精血。  
椒温盐亦温，菊性去烦热。  
四旬方可服，肥之幸毋忽。  
逮至数十年，功与造化埒。  
耐老更延年，不知几岁月。  
嗜慾若能忘，其效尤卓绝。  
我欲世人安，作歌故怛切。  

陈晔　句  
古驿森慈行，莲城挺义松。  

陈晔　句  
朝看碧溪初腾日，暮对青山淡抹云。  

陈晔　汀州  
尝闻元丰间，元舆守兹土。  
别乘果为谁，青山郭功甫。  
二公德望尊，声名播今古。  

陈晔　我爱淳安好  
我爱淳安好，於民两尽诚。  
明伦喜知劝，有社敬皆生。  
开学群材进，繙经众说平。  
嗟予不如昔，徒尔景恢宏。  

陈晔　我爱淳安好  
我爱淳安好，群心息险奸。  
封郊广申画，车辙略周歪。  
漏刻辰无爽，亭崇诏肃颁。  
恭思民易虐，退食敢言闲。  

陈晔　我爱淳安好  
我爱淳安好，溪山壮县志。  
锦文光璀璨，雉羽泄轻徐。  
比屋兴弦诵，多田力耨耡。  
廓然无一事，林下自诗书。  

陈晔　我爱淳安好  
我爱淳安好，精能乐众工。  
群羊亡饮豫，大武护功隆。  
推此心俱善，貤生石可砻。  
浮游博六子，裒手亦从风。  

陈晔　我爱淳安好  
我爱淳安好，忧民缺致盈。  
渠通庐避湿，滩凿浪难生。  
利涉津梁固，安行道路平。  
夙宵虽龟勉，终愧汉公卿。  

陈晔　我爱淳安好  
我爱淳安好，能知义命方。  
育遗存后裔，刳腹奉高堂。  
隐节推承诏，儒官教有庠。  
胡为得祠奉，退省更徊徨。  

陈晔　我爱淳安好  
我爱淳安好，先庚矢伏房。  
春秋武常阅，钟鼓今惟详。  
在在空三穴，家家保万箱。  
欢呼遍田里，既醉乐时康。  

陈晔　我爱淳安好  
我爱淳安好，流芳踵昔人。  
兴贤多上第，安老切怜贫。  
更荷雨晹若，再还风俗淳。  
燕毛过百岁，锡类奉君亲。  

陈晔　我爱淳安好  
我爱淳安好，薰陶圣治馨。  
执呼民听命，期纵草生囹。  
栏栅虚长庑，桁杨卧一庭。  
国家仁泽厚，今日可无刑。  

陈晔　我爱淳安好  
我爱淳安好，百方民力宽。  
役胥遵大义，论牒上狂澜。  
公赋争先入，穷阎可奠安。  
从今滋向化，为政不因难。  

陈晔　我爱淳安好  
我爱淳安好，都捐文墨拘。  
幽禽纵林薮，露厃掩荒芜。  
每积空餐愧，曾求实惠无。  
安车幸虞侍，南极近星弧。  

陈一斋　送刘蒙川  
春草征帆远，春江落日程，  
瘴乡官是客，儒服老谈兵。  
海阔龙无影，山空凤不鸣。  
梅花东阁路，凄断故人情。  

陈一斋　维扬怀项朴庵  
长铗悲弹负壮游，京华倦客又扬州。  
西风昨夜他乡梦，明月故人何处楼。  
石塔钟残枫叶暝，瓜州棹远荻花秋。  
幽窗一点寒灯影，徒倚阑干生暮愁。  

陈一斋　豨亭次汪桐阳  
空亭明远嶂，老树黯馀曛。  
野兴临流坐，秋声入夜闻。  
渔归孤棹月，鹤睡一松云。  
记得前溪路，人家两岸分。  

陈仪庆　寿黎拙翁  
名重河汾道更尊，只将拙日养吾存。  
南州佳士争倾盖，阙里诸生半在门。  
一笑何妨延贺客，六旬今已见曾孙。  
斯文寿脉天同久，挺挺霜松傲岁寒。  

陈宜中　贾师宪望海楼成次韵  
名与山高千古重，恩如海阔一身轻。  
门下少年初幕府，梦随诸吏上峥嵘。  

陈宜中　贾师宪望海楼成次韵  
功归再造金瓯好，岁已三登玉烛调。  
昨日倚筇平地看，一如石壁望松寥。  

陈宜中　如占城经吴川极浦亭  
颠风吹雨过吴川，极浦亭前望远天。  
有路可通环屿外，无山堪并首阳巅。  
溪云起处潮初长，夜月高时人未眠。  
异日北归须记取，平芜尽处一峰圆。  

陈以庄　春兴  
轻衫短帽久尘埃，零落香篝愧麝煤。  
春半工夫花绣了，社边消息燕衔来。  
岂无绿野供千骑，幸有黄封可一杯。  
明日清明能出否，凭谁先为扫莓苔。  

陈以庄　金丹  
凤箫一去几经年，古木青萝锁洞天。  
黠鬼不量曾窃药，真人岂碍作飞仙。  
细看丹灶凝烟地，知有清朝应世贤。  
欲下苍崖却回首，何时著我弄云泉。  

陈亦梅　梅花  
江郊车马满斜辉，争赴城南未掩扉。  
要识梅花无尽藏，人人襟袖带香归。  

陈怿　和康提刑过端州  
旧历江山眼重开，平成摇辔赏嵩台。  
晋康假道昔为守，按部今持使节来。  

陈怿　和康提刑过康州  
民居城栅尽非元，唯有江山似昔年。  
听讼棠阴遗旧址，按行台旆照晴川。  
重来自喜恩威洽，别后常嗟岁月迁。  
道侧老人曾卧辙，拜迎相顾倍怡然。  

陈奕　丹台井  
东城有观号丹台，石甽淡季然天所开。  
回客题诗今不见，空令屐齿印苍苔。  

陈谊　螺江庙  
庙里杉松萧飒风，庙前江水碧溶溶。  
凭阑不见当时事，落日远山千万重。  

陈翊　短篷  
水屋入花屿，春山来画图。  
片帆齐远树，落日半平芜。  
风紧溪声急，桥危岸势孤。  
薄游无一事，幽鸟唤提壶。  

陈翊　寒窗赋  
虚空玲珑别有天，晦明每被物情迁。  
几番黄叶送秋色，屡对青灯分夜烟。  
隙小风尖鸣淅沥，纸轻雪急响清圆。  
更阑人静疑无月，且与梅花借月眠。  

陈翊　和元耘轩赋木蕖来字韵  
碧树笼秋池，锦帐迎风开。  
水光曳倒影，矮菊纷舆台。  
春风木芍药，是花岂云来。  
淡妆绝脂粉，独秀墙之隈。  
仿佛秦与虢，上马犹徘徊。  
持以赠美有，斜插乌云堆。  

陈翊　甲申仲冬侍亲由行在所还毗陵舟泊村渚  
日暮成孤泊，栖迟得小安。  
雪融沙觜露，云拂雁翎寒。  
过橹冰痕薄，通村水汊宽。  
诗情如废井，剩觉起微澜。  

陈翊　借榻竹庵  
短筇穿秋云，杳蔼杂雨意。  
林梢响脱叶，虹影挟夕霁。  
安栖一枝禅，静寄三径地。  
青薜蟠弱龙，紫栗缩寒蝟。  
游息屏百营，偃仰得佳睡。  
靖惟天地间，岁月脱如蜕。  
三彭伐一真，六凿纷小智能。  
居然蜗战欠，在处牛穿鼻。  
驱驰赤白丸，百年等儿戏。  
岂知闲中天，意到即超诣。  
灯光续佛照，石响清夜气。  
愿言住庵人，万事付衲被。  
食肉尸陀林，渠自有正味。  
但怀不退转，便到佛地位。  
请参诗中禅，一语当千倡。  

陈翊　晓行  
客梦正无凭，喧呼睡不能。  
月移篷背雪，人远岸头灯。  
樯影浮寒水，篙声碎断冰。  
狸奴浑未觉，余煖恋青绫。  

陈翊　夜坐即事遣兴  
小阁暮云远，乱山黄叶稀。  
斗低天轴动，霜冷月魂飞。  
爱客樽常满，寻诗带减围。  
庭乌绕高树，游子亦思归。  

陈逸赏　国朝自建隆至大中祥符七年垂五十载谢颐素始奏名甫官太守  
死却王褒五百春，资中不见有词臣。  
今朝忽遇登龙客，喜杀西郊谢逸人。  

陈裔长　过周墩  
地坦容车马，城空绝戌楼。  
几家烟火在，风露冷松楸。  

陈应辰　青紫峰亭  
铁壁嶙峋构小亭，潇然云栋接风棂。  
烟光横抹半峰紫，山色不磨千古青。  
老去久无金马梦，归迟应愧草堂灵。  
明经拾芥成何事，得似朝来对翠屏。  

陈应斗　药市  
肘后应难一一传，多将灵药种仙山。  
仙禽捣就仙翁卖，挑杖悬壶走世间。  

陈应龙　吴徐宪应特  
弱冠弄笔砚，耻为章句儒。  
夜半剑气发，精光射天衢。  
欲分天子忧，张灯阅地图。  
七闽山水秀，我亦思故庐。  
世事苦龃龉，吾道甯踌蹰。  
一官如涕唾，焉能轻重吾。  

陈映　北楼  
南涧吹云过北团，北山飞鸟入南山。  
区区云鸟缘何事，未似负流太守閒。  

陈映　句  
鄞江一丈水，清可照人心。  

陈映　汀州  
元丰陈汀州，见谓黄太史。  
年登境无蝗，政恐不相似。  

陈邕　岑公洞  
武陵种桃人，香山茹芝老。  
世变百战酣，仙境一蹴倒。  
炀虐浮於秦，海宇争飞{羽包}。  
人间别有天，海上应无岛。  
我行经南浦，奇迹事幽讨。  
出门霜落木，呼渡江空潦。  
莫言不能饮，笑起同醉倒。  
何以侑我觞，泉音玉琴操。  

陈邕　二月晦游东屯拜少陵像  
飞飞鸣枭啄金屋，孔雀饮泉牛抵触。  
杜鹃喜免百巢嗔，鹪鹩强息一枝足。  
烛天光焰几许长，日眩东极升朝阳。  
世人谩作诗老看，肩拍吕葛心羲皇。  
玉珂金钥裁通籍，锦水铜梁俄浪迹。  
两河磔裂甲欲洗，四壁呻吟饭无吃。  
萍漂蓬转客夔门，栖迟瀼西复东屯。  
群峰竦壁水萦带，有怪膴膴如周原。  
纵横豺虎深稂莠，熊儿执耒骥子耨。  
除芒落杵未流匙，问有长巡消息否。  
峡云巴月困冥搜，去醉洞庭湘浦秋。  
溪山留得金石响，定应骑气时神游。  
扪参历井甘飞辙，端为空花听鸟设。  
簿书丛里制舟来，风雨声中与春别。  
仰窥层阁俯平川，想见杜曲桑麻田。  
更起鸣酬傥可待，一弹指顷三千年。  

陈邕　泮林释奠偶缘摄事遂获充员窃观礼文乐奏之盛不胜欣叹辄成小诗奉呈  
春丁逢上日方中，涓吉修诚荐泮宫。  
奠璧采玲诚可格，代庖越俎数徒充。  
八音合奏东南少，一道相传今古同。  
我辈因文须识本，浴沂好咏舞雩风。  

陈庸　江左驿舍寄文湖  
云水苍苍日欲阑，邮亭遥忆旧家山。  
故人两地分南北，几度相思鬓为斑。  

陈庸　凉轩  
宰予居丰暇，构轩凉愈清。  
尘襟当此释，暑气未尝生。  
植竹助真性，弄琴宜正声。  
披风兹可会，觞咏豁交情。  

陈有声　流化亭  
惟圣观化，自源而流。  
惟吏观化，自邑而州。  
圣念於民，吏职其忧。  
民壅於化，则吏之尤。  
我相此邦，此邦之休。  
昔民睽睽，胥戕以刘。  
今民熙熙，式歌且讴。  
昔民啼饥，谷粒不收。  
今民夷怿，无佩犊与牛。  
是曰化国，莫知其由。  
我仪图之，惟孝友张侯。  
侯有令德，不竞不球。  
泽濡而春，令肃而秋。  
磨夙夜不勤，惟民之诹。  
孰冤而伸，孰贫而趒。  
孰梗而顽，去其贼蟊。  
孰巧而奸，锻其戈矛。  
惟教化不行，如疾弗瘳。  
既观厥成，泮涣以游。  
经之营之，爰始爰谋。  
乃筑斯亭，于江之陬。  
如跂斯翼，如方斯辀。  
如虹维桥，如鹢维舟，  
如蓬莱瀛洲。匪曰予观，  
临深极幽。尔化於成，  
其政优优。如彼时雨，  
云之油油。如彼源泉，  
集於浍沟，惟百以留。  
逆彼源矣，其流悠悠。  
登彼亭矣，共乐浮浮。  
尔嚣尔顽，化而善柔。  
尔利尔铦，化而锄耰。  
尔文而化，为苏为欧。  
尔俗而化，为虞为周。  
大德小德，劂义可求。  
无不尔承，劂德莫酬。  

陈有声　重修圣济院  
蒙泉距宜春，相去百余里。  
有僧来问余，借问何姓氏。  
乃余昔所敬，见之蹙然喜。  
叙余语未既，省记到山始。  
屋庐今何如，旧者存有几。  
一别十八年，再见复在此。  
僧云胜前，百蠹费更理。  
昔茅塞蹊径，今道平如砥。  
昔门不容盖，今可驷结轨。  
昔堂地一坳，今去天尺咫。  
恽飞两庑列，翼从万瓦起。  
古殿布丹雘，云龛照青紫。  
临流地宽旷，一带碧清泚。  
竹院密回环，松关秀两峙。  
几峦对青眼，泉石洗幽耳。  
最上两龙湫，层岩状奇诡。  
水旱凡祷祈，响答应甚迩。  
载念此招提，明禅祖其址。  
传灯焰不续，老子心所耻。  
庄严七宝界，因果非偶尔。  
问余求篇题，以为岁月纪。  
余老书最拙，况在尘箠里。  
欲到身未能，欲轰请未已。  
忽然若天会，拈笔书满纸。  
大空一浮沤，无成亦无毁。  
广阔包八荒，斂藏归一指。  
道足满须弥。意合在梯米。  
幻成如是观，佛亦不在是。  
虚空白且光，澄波静无滓。  
四山时出云，一月照彻底。  
天开道门庭，不断佛种子。  
心地日杲杲，光照千万祀。  

陈槱　春膏纸  
膏润滋松雨，孤高表竹君。  
夜磚寒捣玉，春几莹铺云。  
越地虽呈瑞，吴天乃策动。  
莫言名晚出，端可大斯文。  

陈纡　句  
舍法得才传黼扆，古人驰誉重贤关。  

陈俞　玛瑙宝胜寺  
雨霁佛屋明，苔迳深曲折。  
树摇高露惊，草密暗泉咽。  
前林忽清磬，烟灯远欲灭。  
寄谢尘中人，与君从此别。  

陈俞　午睡玛瑙起赴寿星浴  
达人心镜明，直道略委折。  
重来犬不惊，到家蝉声咽。  
君吟有造化，我唱无生灭。  
法界即大都，山川几回别。  

陈俞　雨后过玛瑙寺  
借屋傍精庐，无事数来往。  
披草通泉流，刻树记笋长。  
微风四山落，小立领松响。  
讵名息诸缘，暂喜脱尘网。  

陈俞　赠画鱼贾兄  
春江浩荡春江阔，夜半湖声涌新沫。  
晓风吹断碧云根，万顷沧波带晴豁。  
浪花潋滟翻红桃，群鱼出没乘轻涛。  
悠扬得意鼓鳞鬣，十十五五同为曹。  
昔曾观澜如此意，真乐胸中渺无际。  
常嗟物理难形容，幸有贾君得精艺。  
巨鱼奋迅凌江湖，纤鳞错杂依菰蒲。  
精神万状幻新笔，巧与造化论锱铢。  
朼来过我示奇作，数幅生绡图纵壑。  
呼童展向虚堂中，恍若当年见鱼乐。  
如君画思几通神，眼高世俗空无人。  
石台去后今几载，毫端仿佛留芳尘。  
又宜学取洞清拔，写龙不写潜波鲔。  
徒能画鱼不画龙，空使馋夫吐馋水。  

陈俞　重游  
觉闻浴鼓声，众散我徐赴。  
石槽温泉涌，赤脚蹑云雾。  
振及新笋林，岸帻古松树。  
脱然得轻安，水因本无悟。  

陈虞之　山水小景  
千年老树立苍石，三峰两峰天出云。  
青溪道士坐船上，自按玉箫人不闻。  

陈虞之　送别  
柳湿征衫晚出关，荒城古雪剑花寒。  
西风漠漠龙沙路，马上青山带醉看。  

陈与行　句  
霜间开紫蒂，露下发金英。  

陈与行　句  
椒兰平酒酌，簠簋散香箕。  

陈与义　岸帻  
岸帻立清晓，山头生薄阴。  
乱云交翠壁，细雨湿青林。  
时改客心动，鸟鸣春意深。  
穷乡百不理，时得一闲吟。  

陈与义　八关僧房遇雨  
脱履坐明窗，偶至晴更适。  
池上风忽来，斜雨满高壁。  
深松含岁暮，幽鸟立昼寂。  
世故方未阑，焚香破今夕。  

陈与义　八音歌  
金张与许史，不知寒士名。  
石交少瑕疵，但有一黡生。  
丝色随染异，择交士所贵。  
竹林固皆贤，山王以官累。  
匏酌可延客，藜羹无是非。  
土思非不深，无屋未能归。  
革华虽可侯，不敢践危地。  
木奴会足饱，宽作十年计。  

陈与义　八音歌  
金章笑鹑衣，玉堂陋茅茨。  
石火不须臾，白驹隙中驰。  
丝鬓那可避，会当来如期。  
竹固不如肉，飞觞莫辞速。  
匏竹且勿喧，听我歌此曲。  
土花玩四时，未觉有荣辱。  
革木要一声，好异乖人情。  
木公不可待，且复举吾觥。  
陈与义　巴丘书事  
三分书里识巴丘，临老避胡初一游。  
晚木声酣洞庭野，晴天影抱岳阳楼。  
四年风露侵游子，十月江湖吐乱洲。  
未必上流须鲁萧，腐儒空白九分头。  

陈与义　跋江都王马  
天上房星空不动，人间画马亦难逢。  
当年笔下千金鹿，此日窗前八尺龙。  

陈与义　跋任才仲画两首  
远游吾不恨，扁舟载幅巾。  
山色暮暮改，林气朝朝新。  
野客初逢句，薄暮欲生春。  
因知子任子，胸怀非世人。  

陈与义　跋任才仲画两首  
前年与孙子，共作南山客。  
扶疏月下树，偃蹇涧边石。  
赋诗题古藓，三叫风脱帻。  
任子不同游，毫端有畴昔。  

陈与义　跋外祖存诚于帖  
乱眼龙蛇起平陆，前身羲献已黄墟。  
客来空认袁公额，泪尽惭无杨恽书。  

陈与义　拜诏  
紫阳山下闻皇牒，地藏阶前拜诏书。  
乍脱绿袍山色翠，新披紫绶佩金鱼。  

陈与义　北风  
北风掠野悲岁暮，黄尘涨街人不度。  
孤鸿抱饥客千里，性命么微不当怒。  
梅花欲动天作难，蓬飞上天得盘桓。  
千里卧木枝叶尽，独自人间不受寒。  

陈与义　北征  
世故信有力，挽我复北驰。  
独冲七月暑，行此无尽陂。  
百卉共山泽，各自有四时。  
华实相后先，盛过当同衰。  
亦复观我生，白发忽及期。  
夕云已不征，客子今何之。  
愿传飞仙术，一洗局促悲，  
被襟阆风观，濯发扶桑池。  

陈与义　别伯共  
樽酒相逢地，江枫欲尽时。  
犹能十日客，共出数年诗。  
供世无筋力，惊心有别离。  
好为南极柱　　深尉旅人悲。  

陈与义　别大光  
堂堂一年长，渺渺三秋阔。  
恍然衡山前，相遇各白发。  
岁穷窗欲霰，人老情难竭。  
君有杯中物，我有肝肺热。  
饮尽不能起，交深忘事拙。  
乾坤日多虞，游子屡惊骨。  
衡阳非不遥，雁意犹超忽。  
一生能几回，百计易相夺。  
滔滔江受风，耿耿客孤发。  
他夕怀君子，岩间望明月。  

陈与义　别孙信道  
万里鸥仍去，千年鹤未归。  
极知身有几，不奈世相违。  
岁暮蒹葭响，天长鸿雁微。  
如君那可别，老泪欲霑衣。  

陈与义　别岳州  
朝食三斗葱，暮饮三斗醋。  
宁受此酸辛，莫行岁晚路。  
丈夫少壮日，忍穷不自恕。  
乘除冀晚泰，乃复逢变故。  
经年岳阳楼，不见宫南树。  
辞巢已万里，两脚未遑住。  
水落君山高，洞庭秋已素。  
浮云易归岫，远客难回顾。  
飘然一瓶锡，未知所挂处。  
寂寞短歌行，萧条远游赋。  
学道始恨晚，为儒孰非腐。  
乾坤杳茫茫，三叹出门去。  

陈与义　别诸周二首  
风送孤篷不可遮，山中城里总非家。  
临行有恨君知否，不见篱前稻著花。  

陈与义　别诸周二首  
陇云知我欲船开，飞过江东还复回。  
不似周飆趋阙去，山灵应许却归来。  

陈与义　病骨  
病骨瘦始轻，清虚日来人。  
今朝僧阁上，超遥久风立。  
茂林榴萼红，细雨离黄湿。  
物色乃可怜，所悲非故邑。  

陈与义　泊宋田遇厉风作  
逐队避狂寇，湖中可盘嬉。  
泊舟宋田港，俯仰看云移。  
造物犹不借，颠风忽横吹。  
洞庭何其大，浪挟雷车驰。  
可怜岸上竹，翻倒不自持。  
老夫元耐事，淹速无无期。  
会有天风定，见汝亭亭时。  
五月念貂裘，竟生薄暮悲。  
萧萧不自畅，耿耿独题诗。  

陈与义　不见梅花六言  
荆楚岁时经尽，今年不见梅花。  
想得苍烟玉立，都藏江上人家。  

陈与义　採菖蒲  
闲行涧底採菖蒲，千岁龙蛇抱石癯。  
明朝却觅房州路，飞下山颠不要扶。  

陈与义　长干行  
妾家长干里，春慵晏未起。  
花香袭梦回，略略事梳洗。  
妆台罢窥镜，盛色照江水。  
郎帆十幅轻，浑不闻橹声。  
曲岸转掀篷，一见兮目成。  
羞闻媒致辞，心许郎深情。  
一床两年少，相看悔不早。  
酒懽娱藏阄，园嬉索斗草。  
含笑盟春风，同心似偕老。  
郎行有程期，郎知妾未知。  
鷁首生羽翼，蛾眉无光辉。  
寄来纸上字，不尽心中事。  
问遍相逢人，不如自见真。  
心苦泪更苦，滴烂闺中土。  
寄语里中儿，莫作商人妇。  

陈与义　长沙寺桂花重开  
天遣幽花两度开，黄昏梵放此徘徊。  
不教居士卧禅榻，唤出西厢共看来。  

陈与义　陈叔易赋王秀才所藏梁织佛图诗邀同赋因次其韵  
维摩之室本自空，忽惊满月临丹宫。  
稽首世尊真实相，不比图画填青红。  
天女之孙擅天巧，经纬星宿超庸庸。  
沦精入此三昧手，一念直到只园中。  
意匠经营与佛会，七宝欲动声珑珑。  
眉间毫光放未尽，指下已带旃檀风。  
飞梭本是龙变化，挟大戚德行神通。  
恍若只洹遇佛影，岂彼台像能比崇。  
共惟此事不思议，细看众巧无遗踪。  
日浮鸡园赤烂烂，天入鹫岭青丛丛。  
那知金臂是正倒，但觉已挫千魔锋。  
龙天四众俨然侍，喜满尺宅俱成功。  
向来八风几卷地，众宝行树无摧梣。  
老萧区区佛所悯，岂与十二蟯蛓同。  
重云之殿珠作帐，一朝入海奔雷公。  
幸留此像不为少，福聚万纪兼千总。  
余休八叶终灰烬，坚固却赖三眠虫。  
似闻法猛藕丝像，当时已不随烟东。  
煌煌二宝照南北，客摄万鬼专其雄。  
龙华已耀东坡墨，惊梦不假撞洪钟。  
唯有兹图晦几岁，留待公句贻无穷。  
画沙累土皆见佛，而况笔墨如此工。  
亦念众生业障厚，要与机杼聊分攻。  
从今俱尽未来世，买丝不绣平原容。  

陈与义　陈叔易学士母阮氏挽词二首  
典刑奕奕照来今，鹤发鱼轩汝女浔。  
避地梁鸿不偕老，弄乌莱子若为心。  
送葬忽见三千乘，奉祱那闻五百金。  
妇德母仪俱不愧，碑铭知已托张林。  

陈与义　陈叔易学士母阮氏挽词二首  
去年披雾识儒先，欲拜萱堂未敢前。  
卢壶要传纱缦业，玉裒忽废蓼莪篇。  
秀眉隔梦黄垆里，落日驱风丹旐边。  
佛子归真定何处，空令苦泪涨黄泉。  

陈与义　晨起  
寂寂东轩晨起迟，蒙茏草木暗疏篱。  
风来众绿一时动，正是先生睡足时。  

陈与义　承知府待制诞生之辰辄广善怀菩萨故事成古诗一首仰惟经世之外深入  
岁星欲吐芒不开，昴星避次光低回。  
麒麟鹡鷟纷夹侍，善怀菩萨当重来。  
仙公风流今几岁，再托高门瑞当世。  
买香趁浴惊众聋，要识此僧今我是。  
金粟后身何足言，释迦亲送非虚传。  
稽首西来大菩萨，住世小劫须千年。  
宰官说法聊应会，余事文章亦三昧。  
世间底物堪寿公，本自金刚无可坏。  

陈与义　城上晚思  
独凭危堞望苍梧，落日君山如画图。  
无数柳花飞满岸，晚风吹过洞庭湖。  

陈与义　出山道中  
雨歇澹春晓，云气山腰流。  
高崖落绛叶，恍如人世秋。  
避地时忽忽，出山意悠悠。  
溪急竹阴动，谷虚禽响幽。  
同行得快士，胜处频淹留。  
乘除了身世，未恨落房州。  

陈与义　出山二首  
阴岩不知晴，路转见朝日。  
独行修竹尽，石崖千丈碧。  

陈与义　出山二首  
山空樵斧响，隔岭有人家。  
日落潭照树，川明风动花。  

陈与义　出山宿向翁家  
纸坊山绝顶，直下夕阳斜。  
却看来呼处，南北两岩花。  
田翁邀客宿，笑指林下家。  
问我出山意，无乃贵喧哗。  

陈与义　初识茶花  
伊轧篮舆不受催，湖南秋色更佳哉。  
青裙玉面初相识，九月茶花满路开。  

陈与义　初夏游八关寺  
闭门睡过春，出门绿满城。  
八关池上柳，絮罢但藏莺。  
世故剧千蝟，今朝此闲行。  
草木随时好，客恨终难平。  
寺有石壁胜，诗无康乐声。  
扶鞍不得上，新月水中生。  

陈与义　初至陈留南镇夙兴赴县  
五更风摇白竹扉，整冠上马不可迟。  
三家陂口鸡喔喔，早於昨日朝天时。  
行云弄月翳复吐，林间明灭光景奇。  
川原四望郁高下，荡摇苍茫森陆离。  
客心忽动群鸟起，马影渐薄村墟移。  
须臾东方云锦发，向来所见今难追。  
两眼聊随万象转，一官已判三年痴。  
只将乘除了吾事，推去木枕收此诗。  
写我新篇作画障，不须更觅丹青师。  

陈与义　初至邵阳逢入桂林使作书问其地之安危  
湖北弥年所，长沙费月余。  
初为邵阳梦，又作桂林书。  
老矣身安用，飘然计本疏。  
管宁辽海上，何得便端居。  

陈与义　除夜  
畴昔追欢事，如今病不能。  
等闲生白发，耐久是青灯。  
海内春还满，江南砚不冰。  
题诗饯残岁，钟鼓报晨兴。  

陈与义　除夜不寐饮酒一杯明日示大光  
万里乡山路不通，年年佳节百忧中。  
催成客睡须春酒，老却梅花是晓风。  

陈与义　除夜次大光韵大光是夕婚  
一杯节酒莫留残，坐看新年上鬓端。  
只恐梅花明日老，夜瓶相对不知寒。  

陈与义　除夜二首  
城中爆竹已残更，朔吹翻江意未平。  
多事鬓毛随节换，尽情灯火向人明。  
比量旧岁聊堪喜，流转殊方又可惊。  
明日岳阳楼上去，岛烟湖雾看春生。  

陈与义　除夜二首  
万里江湖憔悴身，冬冬街鼓不饶人。  
只愁一夜梅花老，看到天明付与春。  

陈与义　春寒  
二月巴陵日日风，春寒未了怯园公。  
海棠不惜胭脂色，独立濛濛细雨中。  

陈与义　春日  
朝来庭树有鸣禽，红绿扶春上远林。  
忽有好诗生眼底，安排句法已难寻。  

陈与义　春日  
忆看梅雪缟中庭，转眼桃梢无数青。  
万事一身双鬓发，竹床欹卧数窗棂。  

陈与义　春夜感怀寄席大光  
管宁白帽且蹁跹，孤鹤归期难计年。  
倚杖东南观北变，伤心云雾隔三川。  
江湖气动春还冷，鸿雁声回人不眠。  
苦忆西州老太守，何时相伴一灯前。  

陈与义　春雨  
花尽春犹冷，羁心只自惊。  
孤莺啼永昼，细雨湿高城。  
扰扰成何事，悠悠送此生。  
蛛丝闪夕霁，随处有诗情。  

陈与义　次南阳  
今日东北云，景气何佳哉。  
我马且忽驱，当有吉语来。  
春寒欺客子，满意旗下杯。  
百年耳频热，万事首不回。  
卧龙今何之，有冢今半摧。  
空余乔木地，薄暮鸦徘徊。  
怀古视落日，愧我非长才。  
却凭破鞍去，风林生七哀。  

陈与义　次舞阳  
客子寒亦行，正月固多阴。  
马头东风起，绿色日夜深。  
大道不敢驱，山径费推寻。  
丈夫不逢此，何以知岖嶔。  
行投舞阳县，薄暮森众林。  
古城何年缺，跋马望日沉。  
忧世力不逮，有泪盈衣襟。  
嵯峩西北云，想像折寸心。  

陈与义　次韵答张迪功坐上见贻张将赴南都任二首  
足钱便可不须侯，免对妻儿赋百忧。  
一笑相逢亦奇事，平生所得是清流。  
谈天安用如邹子，扫地还应学赵州。  
南北东西底非梦，心闲随处有真游。  

陈与义　次韵答张迪功坐上见贻张将赴南都任二首  
千首能轻万户侯，诵君佳句解人忧。  
梦阑尘里功名晚，笑罢尊前岁月流。  
世事无穷悲客子，梅花欲动忆吾州。  
明朝又作河梁别，莫负平生马少游。  

陈与义　次韵大光五羊待耿伯顺之作  
康州艇子来不急，过岸橹声空复长。  
百尺楼头堪望远，淡烟斜日晚荒荒。  

陈与义　次韵傅子文绝句  
风雨门前十日泥，荒街相伴只筇枝。  
从今老子都无事，落尽园花不赋诗。  

陈与义　次韵富季申主簿梅花  
东风知君将出游，玉人迥立林之幽。  
欹墙数苞乃尔瘦，中有万斛江南愁。  
君哦新诗我听莹，句里无尘春色静。  
人人索笑那得禁，独为君诗起君病。  
欲语未语令人嗟，桃李回看眼中沙。  
同心不见昭仪种，五出时惊公主花。  
典衣重作明朝约，聊复宽君念归洛。  
笛催疏影日更疏，快饮莫教春寂寞。  

陈与义　次韵光化宋唐年主簿见寄二首  
茂林当日映群贤，也唤畸人到席间。  
弃我便惊车辙远，怀君端合鬓毛班。  
梦中犹得攀珠树，别后能忘倒玉山。  
遥想诗成记来日，笔端风雨发天悭。  

陈与义　次韵光化宋唐年主簿见寄二首  
高人主簿固非宜，天马何妨畧受韟。  
会有梅花堪寄远，可因莼菜便怀归。  
相如未免家徒壁，季子行看嫂下机。  
且复哦诗置此事，江山相助莫相违。  

陈与义　次韵何文缜题颜持约画水墨梅花二首  
窗间光影晚来新，半幅溪藤万里春。  
从此不贪江路好，剩拚心力唤真真。  

陈与义　次韵何文缜题颜持约画水墨梅花二首  
夺得斜枝不放归，倚窗承月看熹微。  
墨池雪岭春俱好，付与诗人说是非。  

陈与义　次韵家弟碧线泉  
七孔穿针可得过，冰蚕映日吐寒波。  
练飞空咏徐凝水，带断疑分汉帝河。  
川后不愁微步袜，鲛人暗动卷绡梭。  
才高下视玄虚赋，对此区区转患多。  

陈与义　次韵家弟所赋  
曹刘方驾信优为，不废东郊坐保厘。  
投蚓问公逢老手，联珠及我愧连枝。  
定知来者倾三叹，共了流年费几诗。  
瘀絮车斜敢将去，乐天那畏一微之。  

陈与义　次韵家叔  
衮衮诸公车马尘，先生孤唱发阳春。  
黄花不负秋风意，白发空随世事新。  
闭户读书真得计，戴肴从学岂无人。  
只应又被支郎笑，从者依前困在陈。  

陈与义　次韵景纯道中寄大成  
闻道歌行伏李绅，古来贤守是诗人。  
久钦乐广怀披雾，一见周瑜胜钦醇。  
海内期公黄合老，尊前容我白纶巾。  
佳篇咀嚼真堪饱，此日何忧甑有尘。  

陈与义　次韵乐文卿北园  
红园归计堕虚空，啼鸟惊心处处同。  
四壁一身长客梦，百忧双鬓更春风。  
梅花不是人间白，日色争如酒面红。  
且复高吟置余事，此生能费几诗筒。  

陈与义　次韵宋主簿诗  
九折湾中万斛舟，怪公随处得心休。  
未应菊径关心急，聊为鱼槎尽意留。  
陆子旧踪余马顶，羊公遗碣见龟头。  
遥知太白无多事，醉里诗成不待搜。  

陈与义　次韵王尧明郊祀显相之作  
奏书初不待衡谭，奠璧都南万玉参。  
黄屋倚霄明半夜，紫坛承明眩诸龛。  
声喧大吕初终六，影动玄圭陟降三。  
可是天公须羯鼓，已回寒驭作春酣。  

陈与义　次韵谢表兄张元东见寄  
平生张翰极风流，好事工文妙九州。  
灯里偶然同一笑，书来已似隔三秋。  
林泉入梦吾当隐，花鸟催诗岁不留。  
安得清谈一陶写，令人绝忆许文休。  

陈与义　次韵谢吕居仁居仁时寓贺州  
别君不觉岁时荒，岂意相从魑魅乡。  
箧里诗书总零落，天涯形貌各昂藏。  
江南今岁无胡虏，岭表穷冬有雪霜。  
傥可卜邻吾欲住，草茅为盖竹为梁。  

陈与义　次韵谢天宁老见贻  
庭柏不受寒，依然照人绿。  
雾收晨光发，可玩不可掬。  
道人方出定，不复辨羊鹿。  
微云度遥天，一笑立於独。  
嗟予晚闻道，学看传灯录。  
三生蠹书鱼，万卷今可束。  
毂虽已破碎，犹欲大其幅。  
是身堪底用，况乃五斗粟。  
自从识师面，日月几转毂。  
受师炉中烟，无处著荣辱。  
周妻与何肉，恨我未免俗。  
从今谢百事，请作龟头缩。  
却笑长沙传，区区问淹速。  
聊将非舌言，往和无谱曲。  

陈与义　次韵谢文骥主簿见寄兼示刘宣叔  
断蓬随天风，飘荡去何许。  
寒草不自振，生死依墙堵。  
两途俱寂寞，众手剧云雨。  
坐令习主簿，下与鸡鹜伍。  
遥知竹林交，未肯一时数。  
翩翩三语掾，智与谩相补。  
髯刘吾所畏，道屈空去鲁。  
子才亦落落，倾盖极许予。  
四夔照河滨，一笑宽逆旅。  
堂堂吾景方，去作泉下土。  
未知我露电，能复几寒暑。  
思莼久未决，食荠转觉苦。  
我不逮诸子，要先诸子去。  
不种杨恽田，但灌吕安圃。  
未知谁善酿，可作孔文举。  
十年亦晚矣，请便事斯语。  

陈与义　次韵谢心老以缘事至鲁山  
禅师瓶賏几多空，欲问以书无去鸿。  
鲁县人迎波若杖，天宁树起吉祥风。  
荒山春色篇章里，快士交情笔砚中。  
一日尘沙双碧眼，归时应与去时同。  

陈与义　次韵谢邢九思  
平生不接里闾欢，岂料相逢虺蜮坛。  
能赋君推三世事，倦游我弃七年官。  
流传恶语知谁好，勾引新篇得细看。  
六月山斋当暑令，风霜独发卷中寒。  

陈与义　次韵邢九思  
百年鼎鼎杂悲欢，老去初依六祖坛。  
玄晏不堪长抱病，子真那复更为官。  
山林未必容身得，颜面何宜与世看。  
白帝高寻最奇事，共君盟了不应寒。  

陈与义　次韵邢子友  
壮士如今烂莫收，尚思抽矢射旄头。  
不堪苦雾侵衰鬓，稍喜和烟入戍楼。  
万里中原空费梦，三春胜日偶成游。  
青松远岭偏惊眼，薄晚阑干更少留。  

陈与义　次韵尹潜感怀  
胡儿又看绕淮春，叹息犹为国有人。  
可使翠华周宇县，谁持白羽静风尘。  
五年天地无穷事，万里江湖见在身。  
共说金陵龙虎气，放臣迷路感烟津。  

陈与义　次韵张迪功春日  
年年春日寒欺客，今日春无一半寒。  
不觉转头逢岁换，便须揩目待花看。  
争新游女幡垂鬓，依旧先生日照盘。  
从此不忧风雪厄，杖藜时可过苏端。  

陈与义　次韵张矩臣迪功见示建除体  
建德我故国，归哉遄我驱。  
除道得欢伯，荆棘无复余。  
满怀秋月色，未觉饥肠虚。  
平林过西风，为我起笙竽。  
定知张公子，能共寂寞娱。  
执此以赠君，意重貂襜褕。  
破帽与青鞋，耐久心亦舒。  
危处要进步，安处勿停车。  
成亏在道德，不在功利区。  
收视以为期，问君此何如。  
开尊且复饮，辞费道已迂。  
闭口味更长，香断窗棂疏。  

陈与义　次韵张元方春雪  
云黄天为低，窗白雪初作。  
幽人睡方觉，帘外舞万鹤。  
斜斜既可人，整整亦不恶。  
不知来何暮，遂失梅花约。  
东风桃杏暖，不受珠玑络。  
聊回万斛润，点点付藜藿。  
幽人无酒饮，一笑供酬酢。  
岁晚会复来，相期在丘壑。  

陈与义　次韵周教授秋怀  
一官不办作生涯，几见秋风捲岸沙。  
宋玉有文悲落木，陶潜无酒对黄花。  
天机衮衮山新瘦，世事悠悠日自斜。  
误矣载书三十乘，东门何地不宜瓜。  

陈与义　次周漕示族人韵  
谏议遗踪尚可望，曳裾不必郊邹阳。  
但修天爵膺入爵，始信书堂有玉堂。  

陈与义　粹翁用奇父韵赋九日与义同赋兼呈奇父  
安隐轻节序，艰难惜欢娱。  
先生守苜蓿，朝士夸茱萸。  
前年邓州城，风雨倾客居。  
何尝疏黡生，黡生自我疏。  
岂无登高地，送目与云俱。  
门生及儿子，劝我升篮舆。  
出门复入门，戈旆填街衢。  
去年郢州岸，孤檝对坏郛。  
莫招大夫魂，谁揽使君须。  
独题怀古句，枯砚生明珠。  
亦复跻荒戍，日暮野踟蹰。  
白衣终不至，眇眇空愁予。  
今年洞庭上，九折余崎岖。  
时凭岳阳楼，山川看萦纡。  
孙兄语蝉连，王丈色敷腴。  
不用踏筵舞，秋风摇菊株。  
乐哉未曾有，是梦其非欤。  
丈夫各堂堂，坐受世故驱。  
会须明年节，醉倒还相扶。  
此花期复对，勿令堕空虚。  
明月风景佳，南翔先一凫。  
可言知机早，政尔因鲈鱼。  
分襟肺肝热，抚事岁月迂。  
归家问瓶锡，生理何必余。  
相期衡山南，追步凌忽区。  
回首望尧云，中原莽榛芜。  
臣岂专爱死，有怀竟不舒。  
老谋与壮事，二者惭俱无。  

陈与义　村景  
黄昏吹角闻呼鬼，清晓持竿看牧鹅。  
蚕上楼时桑叶少，水鸣车处稻苗多。  

陈与义　答元方述怀作  
不见圆机论九流，纷纷骑鹤上扬州。  
令之敢恨松桂冷，君叔但伤蒲柳秋。  
汝海蛇杯应已悟，襄陵驹隙竟难留。  
来牛去马无穷债，未盖棺前盍少休。  

陈与义　道山宿直  
离离树子鹊惊飞，独倚枯筇无限时。  
千丈虚廊賏明月，十分奇事更新诗。  
人间路绝窗扉语，天上云空阁影移。  
遥想王戎烛下算，百年辛苦一生痴。  

陈与义　道中  
雨子收还急，溪流直又斜。  
迢迢傍山路，漠漠满林花。  
破水双鸥影，掀泥百草芽。  
川原有高下，随处着人家。  

陈与义　道中寒食  
飞絮春犹冷，离家食更寒。  
能供几岁月，不办了悲欢。  
刺史蒲萄酒，先生苜蓿盘。  
一官违壮节，百虑集征鞍。  

陈与义　道中寒食  
斗粟淹吾驾，浮云笑此生。  
有酒酬岁月，无梦到功名。  
客里逢归雁，愁边有乱莺。  
杨花不解事，更作倚风轻。  

陈与义　道中书事  
临老伤行役，篮舆岁月奔。  
客愁无处避，世事不堪论。  
白道含秋色，青山带雨痕。  
坏梁斜斗水，乔木密藏村。  
易破还家梦，难招去国魂。  
一身从白首，随意答乾坤。  

陈与义　得长春两株植之窗前  
乡邑已无路，僧庐今是家。  
聊乘数点雨，自种两丛花。  
篱落失秋序，风烟添岁华。  
衰翁病不饮，独立到栖鸦。  

陈与义　得席大光书因以诗迓之  
十月高风客子悲，故人书到暂开眉。  
也知廊庙当推毂，无奈江山好赋诗。  
万事莫伦兵动后，一杯当及菊残时。  
喜心翻倒相迎地，不怕荒林十里陂。  

陈与义　得张正字诗  
送老茅屋底，天寒人迹稀。  
一觞犹有味，万事已无机。  
岁暮塔孤立，风生鸦乱飞。  
此时张正字，书札到郊扉。  

陈与义　登城楼  
去年梦陈留，今年梦邓州。  
几梦即了我，一笑城西楼。  
新晴草木丽，落日淡欲收。  
远川如动摇，景气明田畴。  
百年几凭栏，亦有似我不。  
城阴坐来失，白水光不流。  
丈夫贵快意，少住宽千忧。  
归嫌简斋陋，局促生白头。  

陈与义　登阁  
今日天气佳，登临散腰脚。  
南方宜草木，九月未黄落。  
秋郊乃明丽，夕云更萧索。  
远游吾未能，岁暮依楼阁。  

陈与义　登海山楼  
万航如凫鷖，一水如虚空。  
此地接元气，压以楼观雄。  
我来自中州，登临眩冲融。  
白波动南极，苍鬓承东风。  
人间路浩浩，海上春濛濛。  
远游为两眸，岂恤劳我躬。  
仙人欲吾语，薄暮山葱珑。  
海清无蜃气，彼固蓬莱宫。  

陈与义　登天清寺塔  
为眼不计脚，攀梯受微辛。  
半天拍阑干，惊倒地上人。  
风从万里来，老夫方岸巾。  
荒荒春浮木，浩浩空纳尘。  
夕阳差万瓦，赤鲤欲动鳞。  
须臾暮烟合，青鲂映奫沦。  
万化本日驰，高处觉眼新。  
借问龛中仙，坐稳今几辰。  
俗子书满壁，澹然不生嗔。  
唯有太行山，修供独殷勤。  

陈与义　登岳阳楼  
洞庭之东江水西，帘旌不动夕阳迟。  
登临吴蜀横分地，徙倚湖山欲暮时。  
万里来游还望远，三年多难更凭危。  
白头吊古风霜里，老木沧波无恨悲。  

陈与义　登岳阳楼  
天入平湖晴不风，夕帆和雁正浮空。  
楼头客子杪秋后，日落君山元气中，  
北望可堪回白首，南游聊得看丹枫。  
翰林物色分留少，诗到巴陵还未工。  

陈与义　邓州城楼  
邓州城楼高百尺，楚岫秦云不相隔。  
傍城积水晚更明，照见纶巾倚楼客。  
李白上天不可呼，阴晴变化还须臾。  
独扶栏干咏奇句，满楼风月不枝梧。  

陈与义　邓州西轩书事十首  
小儒避贼南征日，皇帝行天第一春。  
走到邓州无脚力，桃花初动雨留人。  

陈与义　邓州西轩书事十首  
千里空携一影来，白头更着乱蝉催。  
书生身世今如此，倚遍周家十二槐。  

陈与义　邓州西轩书事十首  
瓦屋三间宽有余，可怜小陆不同居。  
易求苏子六国印，难觅河桥一字书。  

陈与义　邓州西轩书事十首  
莫嫌啖蔗佳境远，橄榄甜苦亦相并。  
都将壮节供辛苦，准拟残年看太平。  

陈与义　邓州西轩书事十首  
皇家卜年过周历，变故未必非天仁。  
东南鬼火成何事，终待胡锋作争臣。  

陈与义　邓州西轩书事十首  
杨刘相倾建中乱，不待白首今同归。  
只今将相须廉蔺，五月并门未解围。  

陈与义　邓州西轩书事十首  
不须夜夜看太白，天地景气今如斯。  
始行夷狄相攻策，可惜中原见事迟。  

陈与义　邓州西轩书事十首  
诏书忧民十六事，父老祝君一万年。  
白发书生喜无寐，从今不仕可归田。  

陈与义　邓州西轩书事十首  
范公深忧天下日，仁祖爱民全盛年。  
遗庙只今香火冷，时时风叶一骚然。  

陈与义　邓州西轩书事十首  
诸葛经行有夕风，千秋天地几英雄。  
吊古不须多感慨，人生半梦半醒中。  

陈与义　冬至二首  
少年多意气，老去一分无。  
闭户了冬至，日长添数珠。  
北风不贷节，鸿雁天南驱。  
乌帽亦何幸，七日守屋庐。  
石炉深炷火，撩乱一榻书。  
只可自怡悦，不堪寄张扶。  

陈与义　冬至二首  
人生本是客，杜叟顾未知。  
今年我闻道，悲乐两脱遗。  
日色如昨日，未觉墉阴迟。  
不须行年记，异代寻吾诗。  
东家窈窕娘，融蜡幻梅枝。  
但恐负时节，那知有愁时。  

陈与义　窦园醉中前后五绝句  
东风吹雨小寒生，杨柳飞花乱晚晴。  
客子从今无可恨，窦家园里有莺声。  

陈与义　窦园醉中前后五绝句  
海棠脉脉要诗催，日暮紫绵无数开。  
欲识此花奇绝处，明朝有雨试重来。  

陈与义　窦园醉中前后五绝句  
不见海棠相似人，空题诗句满花身。  
酒阑却度荒陂去，驱使风光又一春。  

陈与义　窦园醉中前后五绝句  
三月碧桃惊动人，满园光景一时新。  
剩倾老子樽中玉，折尽残枝不要春。  

陈与义　窦园醉中前后五绝句  
一樽相属莫辞空，报答今朝吹面风。  
自唱新诗与明月，碧桃开尽曲声中。  

陈与义　独立  
篱门一徙倚，今夜天星繁。  
独立人世外，唯闻涧水喧。  
丛薄凝露气，群峰带春昏。  
偷生亦聊尔，难与众人言。  

陈与义　度岭一首  
年律将穷天地温，两州风气此横分。  
已吟子美湖南句，更拟东坡岭外文。  
隔水丛梅疑是雪，近人孤嶂欲生云。  
不愁去路三千里，少住林间看夕曛。  

陈与义　渡江  
江南非不好，楚客自生哀。  
摇檝天平渡，迎人树欲来。  
雨余吴岫立，日照海门开。  
虽异中原险，方隅亦壮哉。  

陈与义　端门听赦咏雪  
云叶垂鸡竿，雪花眩鸾旗。  
一天丰年意，飘入万寿卮。  
茫茫玉妃班，影乱千官仪。  
也知楼头喜，舞态方自持。  
教坊可怜女，面赤婆娑时。  
天公一笑罢，未觉风来迟。  
小儒惊伟观，到笏不敢吹。  
归家得细说，平分遗妻儿。  
茅檐玉三尺，坐玩可乐饥。  
生活太阳能冷淡，侑以一篇诗。  

陈与义　对酒  
陈留春色撩诗思，一日搜肠一百回。  
燕子初归风不定，桃花欲动雨频来。  
人间多待须微禄，梦里相逢记此杯。  
白竹扉前容醉舞，烟村渺渺欠高台。  

陈与义　对酒  
新诗满眼不能裁，鸟度云移落酒杯。  
官里簿书无日了，楼头风雨见秋来。  
是非衮衮书生老，岁月匆匆燕子回。  
笑抚江南竹根枕，一樽呼起鼻中雷。  

陈与义　二十二日自北沙移舟作是日闻贼革面  
宛宛转湖滩，遥遥隔城邑。  
是时雨初霁，众绿带余湿。  
晓泽澹不波，菰浦觉风入。  
我生莽未定，世故纷相袭。  
靦然贺兰面，安视一坐泣。  
岂知虎与狼，义感功反集。  
尧俗可尽封，呜呼吾何及。  
气苏巨浸内，未恨乏供给。  
日历会有穷，吾行岂须急。  
近树背人去，远树久凝立。  
聊以忧世心，寄兹忘怏悒。  

陈与义　二十一日风甚明日梅花无在者独红萼留枝间甚可爱也  
昨日梅花犹可攀，今朝残萼便斓班。  
群仙已御东风去，总脱绛袂留林间。  

陈与义　发商水道中  
商水西门语，东风动柳枝。  
年华入危涕，世事本前期。  
草草檀公策，茫茫杜老诗。  
山川马前阔，不敢计归时。  

陈与义　泛舟入前仓  
曾鼓盐田棹，前仓不足言。  
尽行江左路，初过浙东村。  
春去花无迹，潮归岸有痕。  
百年都几日，聊复信乾坤。  

陈与义　方城陪诸兄坐心远亭  
客中日食三斗尘，北去南来了今岁。  
暂时亭中一杯酒，与兄同宗复同味。  
博山云气终日留，竹君萧萧不负秋。  
世路明年傥无故，却携藜杖更来游。  

陈与义　放慵  
暖日薰杨柳，浓春醉海棠。  
放慵真有味，应俗苦相妨。  
宦拙从人笑，交疏得自藏。  
云移稳扶杖，燕坐独焚香。  

陈与义　风雨  
风雨破秋夕，梧叶窗前惊。  
不愁黄落近，满意作秋声。  
客子无定力，梦中波撼城。  
觉来俱不见，微月照残更。  

陈与义　芙蓉  
白发飘萧一病翁，暮年身世药瓢中。  
芙蓉墙外垂垂发，九月凭栏未怯风。  

陈与义　赴陈留二首  
草草一梦阑，行止本难期。  
岁晚陈留路，老马三振鬵。  
自看鞭袖影，旷野日落迟。  
柳林行不尽，想来见春时。  
点点羊散村，阵阵鸿投陂。  
城中那有此，触处皆新诗。  
举手谢路人，醉语勿瑕疵。  
我行有官事，去作三年痴。  
遥闻避谷仙，阅世河水湄。  
时从玩木影，政尔不忧饥。  

陈与义　赴陈留二首  
马上摩挲眼，出门光景新。  
雅鸣半陂雪，路转一林春。  
旧岁有三日，全家无十人。  
平生鹦鹉盏，今夕最关身。  

陈与义　赋康平老铜雀砚  
邺城台殿已荒凉，依旧山河满夕阳。  
瓦砾却鑱今日砚，似教人世写兴亡。  

陈与义　甘泉吴使君使画史作简斋居士像居士见之大笑如洞山过水睹影时也戏  
两眉轩然，意像无寄。  
而服如此，又不离世。  
鉴中壁上，处处皆是。  
简斋虽传，文殊无二。  

陈与义　甘棠道中  
笋舆碍石一悠然，正月微风意已便。  
桃花向来浑不数，山中时见绝堪怜。  

陈与义　甘棠驿怀李德升席大光  
破驿难并休，差池更薪水。  
山川会心地，还思对君子。  
道边千尺榕，午荫清且美。  
极知非世用，我爱不能已。  
东风吹南服，莽莽绿万里，  
此地亦可耕，胡为茧予趾。  

陈与义　感怀  
少日急名翰墨场，只今扶杖送斜阳。  
青青草木浮元气，渺渺山河接故乡。  
作吏不妨三折臂，搜诗空费九回肠。  
子房与我同羁旅，世事千般酒一觞。  

陈与义　感事  
丧乱那堪说，干戈竟未休。  
公卿危左衽，江汉故东流。  
风断黄龙府，云移白鹭洲。  
云何舒国步，持底副君忧。  
世事非难料，吾生本自浮。  
菊花纷四野，作意为谁秋。  

陈与义　古别离  
东门柳，年年岁岁征人手。  
千人万人於此别，柳亦能堪几人折。  
愿君遄归与君期，要及此柳未衰时。  

陈与义　观江涨  
涨江临眺足消忧，倚杖江边地欲浮。  
叠浪併翻孤日去，两津横卷半天流。  
鼋鼍杂怒争新穴，鸥鹭惊飞失故洲。  
可为一官妨快意，眼中唯觉欠扁舟。  

陈与义　观我斋再分韵得下字  
一慵缚两脚，闭户了晨夜。  
梦攀城西树，起造君子舍。  
紫髯出堂堂，见客披衣谢。  
平生功名手，嗜静如食蔗。  
小斋剧冰壶，中明外无罅。  
要知日用事，趺坐看鸟下。  
主人心了了，竹石亦閒暇。  
儿童惯看客，我车当日驾。  
平分斋中閒，风月不待借。  
还须酒屡费，不用牛心炙。  

陈与义　观雪  
无住庵前境界新，琼楼玉宇总无尘。  
开门倚杖移时立，我是人间富贵人。  

陈与义　观雨  
山客龙钟不解耕，开轩危坐看阴晴。  
前江后岭通云气，万壑千林送雨声。  
海压竹枝低复举，风吹山角晦还明。  
不嫌屋漏无乾处，正要群龙洗甲兵。  

陈与义　归洛道中  
洛阳城边风起沙，征衫岁岁负年华。  
归途忽践杨柳影，春事已到芜菁花。  
道路无穷几倾毂，牛羊既饱各知家。  
人生扰扰成底事，马上哦诗日又斜。  

陈与义　过君山不获登览  
我梦君山好，万里来南州。  
青眉横玉镜，色照城中楼。  
胜日空倚眺，经年未成游。  
今朝过山下，贼急不敢留。  
嵌空浪吞吐，荟蔚风飕飗。  
龙吟杂虎啸，九夏含三秋。  
了与遥赏异，况乃行岩幽。  
蚍蜉何当扫，延伫回我舟。  
掷去九节筇，褰裳走林丘。  
会逢湘君降，翠气衣上浮。  
山椒望苍梧，寄恨舒冥搜。  

陈与义　过孔雀滩赠周静之  
海内无坚壘，天涯有近亲。  
不辞供笑语，未惯得殷勤。  
舟楫深宜客，溪山各放春。  
高眠过滩浪，已寄百年身。  

陈与义　过下杯渡  
夜宿下杯馆，朝鸣一棹东。  
湖平天尽落，峡断海横通。  
冉冉云随舸，茫茫鸟遡风。  
仙人蓬岛上，遥见我乘空。  

陈与义　海棠  
红妆翠袖一番新，人向园林作好春。  
却笑华清夸睡足，只今罗袜久无尘。  

陈与义　海棠  
春雨夜有声，连林杏花落。  
海棠已复动，寒食岂寂寞。  
人间有此丽，赴我隔年约。  
花叶两分明，春阴耿帘幙。  
东风吹不断，日暮胭脂薄。  
何可无我吟，三叫恨诗恶。  

陈与义　寒食  
草草随时事，萧萧傍水门。  
浓阴花照野，寒食柳围村。  
客袂空佳节，莺声忽故园。  
不知何处笛，吹恨满清尊。  

陈与义　寒食  
竹篱寒食节，微雨澹春意。  
喧哗少所便，寂寞今有味。  
空山花动摇，乱石水经纬。  
倚杖忽已晚，人生本何冀。  

陈与义　寒食日游百花亭  
晴气已复濁，虚馆可淹留。  
微花耿寒食，始觉在他州。  
自闻鼙鼓聒，不恨岁月流。  
乱代有今夕，兹园况堪游。  
云移树阴失，风定川华收。  
曳杖新城下，日暮禽语幽。  
群行意易分，独赏兴杂周。  
永啸以自畅，片月生城头。  

陈与义　和大光道中绝句  
已费天工十日晴，今朝小雨送潮生。  
转头云日还如锦，一抹葱珑画不成。  

陈与义　和大光道中绝句  
寂寂孤村竹映沙，槟榔迎客当煎茶。  
岭南二月无桃李，夹路松开黄玉花。  

陈与义　和若拙弟得陪游后园  
西园冠盖坐生风，更欲长绳击六龙。  
惟有病夫能省事，北窗三友是过从。  

陈与义　和若拙弟得陪游后园  
壮夫三箭功名手，儒士百篇藜苋肠。  
莫道人人握珠玉，应须字字挟风霜。  

陈与义　和孙升之  
姬国余芳代有人，于今公子秀溪濆。  
处心如水尚书市，能赋临流靖节君。  
花岛红云春句丽，月梅疏影夜香闻。  
囊开古锦湖山出，何意一星窥妙文。  

陈与义　和王东卿绝句四首  
少年走马洛阳城，今作江边瓶锡僧。  
说与虎头须画我，三更月里影崚嶒。  

陈与义　和王东卿绝句四首  
来日安榴花尚稀，压墙丹实已垂垂。  
何时着我扁舟尾，满袖西风信所之。  

陈与义　和王东卿绝句四首  
只今当代功名手，不数平生粥饭僧。  
独立江风吹短发，暮云千里倚崚嶒。  

陈与义　和王东卿绝句四首  
平生不得吟诗力，空使秋霜入鬓垂。  
太岳峰前满尊月，为君聊复一中之。  

陈与义　和颜持约  
半篙寒碧秋垂钓，一笛西风夜倚楼。  
多少巫山旧家事，老来分付水东流。  

陈与义　和张规臣水墨梅五绝  
巧画无盐丑不除，此花风韵更清姝。  
从教变白能为黑，桃李依然是仆奴。  

陈与义　和张规臣水墨梅五绝  
病见昏花已数年，只应梅蕊固依然。  
谁教也作陈玄面，眼乱初逢未敢怜。  

陈与义　和张规臣水墨梅五绝  
粲粲江南万玉妃，别来几度见春归。  
相逢京洛浑依旧，唯恨缁尘染素衣。  

陈与义　和张规臣水墨梅五绝  
含章檐下春风面，造化功成秋兔毫。  
意足不求颜色似，前身相马九方皋。  

陈与义　和张规臣水墨梅五绝  
自读西湖处士诗，年年临水看幽姿。  
晴窗画出横斜影，绝胜前村夜雪时。  

陈与义　衡岳道中  
野客元耕崧岳田，得游衡岳亦前缘。  
避兵径度吾岂忍，欲雨还休神所怜。  
世乱不妨松偃蹇，村空更觉水潺湲。  
非无拄杖终伤老，负此名山四十年。  

陈与义　衡岳道中  
客子山行不觉风，龙吟虎啸满山松。  
纶巾一幅无人识，胜业门前听午钟。  

陈与义　衡岳道中  
城中望衡山，浮云作飞盖。  
朼来岩谷游，却在浮云外。  

陈与义　衡岳道中  
危亭见上方，林壑带残阳。  
今日岂无恨，重游却味长。  

陈与义　红葵  
恐是牡丹重换紫，又疑芍药再飞红。  
妖娆不辨桑间女，蔽芾深迷苧下翁。  

陈与义　侯处士女挽词  
畴昔翁才比太师，固应生女作门楣。  
人间似梦风旌出，佛子何之宰树悲。  
五日税金空繐帐，三千车乘忽荒陂。  
它年不共江流去，突兀张林妇德碑。  

陈与义　后三日再赋  
天生瘿木不须栽，说与儿童是酒杯。  
落日留霞知我醉，长风吹月送诗来。  
一官扰扰身增病，万事悠悠首独回。  
不奈长安小车得，睡乡深处作奔雷。  

陈与义　画梅  
娥眉淡淡自成妆，驿使还家空断肠。  
脂粉不施憔悴尽，失身未嫁易元光。  

陈与义　怀天经智老因访之  
今年二月冻初融，睡起苕溪绿向东。  
客子光阴诗卷里，杏花消息雨声中。  
西庵禅伯还多病，北栅儒先只固穷。  
忽忆轻舟寻二子，纶巾鹤氅试春风。  

陈与义　黄修职雨中送芍药五枝  
微雨湿清晓，老夫门未开。  
煌煌五仙子，并拥翠蕤来。  
烟脂洗尽不自惜，为雨归来更无力。  
老夫五十尚可痴，凭轩一赋会真诗。  

陈与义　火蛾  
阳光不照临，积阴生此类。  
非无惜死心，素有贼明意。  
粉穿红焰燋，翅扑兰膏沸。  
为尔一伤嗟，自弃非天弃。  

陈与义　火后借居君子亭书事四绝呈粹翁  
天公恶剧逐番新，赖是今年有主人。  
君子亭中眠白昼，燕公楼上步青春。  

陈与义　火后借居君子亭书事四绝呈粹翁  
祝融回禄意佳哉，挽我梅花树下来。  
一夜东风不知惜，月明满树十分开。  

陈与义　火后借居君子亭书事四绝呈粹翁  
斫竹和梢编作篱，微风如在竹林时。  
无人来访庞居士，晚日疏阴光陆离。  

陈与义　火后借居君子亭书事四绝呈粹翁  
入山从此不须深，君子亭中人不寻。  
青竹短篱园昼静，梅花两树照春阴。  

陈与义　火后问舍至城南有感  
魂伤瓦砾旧曾游，尚想奔烟万马遒。  
遂替胡儿作正月，绝知回禄相巴丘。  
书生性命惊频试，客子茅茨费屡谋。  
唯有君山故窈窕，一眉晴绿向人浮。  

陈与义　积雨喜霁  
积雨得一晴，开窗送吾目。  
叠云带余愤，远树增新绿。  
天公信难料，变化杂神速。  
夕霞尽意红，诘朝固难卜。  
西轩一杯酒，未风将军腹。  
竹林怀微风，余韵久回复。  
热官岂辨此，可必思烂熟。  
曳杖出门行，栖鸦息枯木。  

陈与义　即席重赋且约再游二首  
墙头花定觉风阑，墙外池深酒亦寒。  
马健莫愁归路远，诗成未落俗人看。  
钓鱼不用寻温水，濯发真如到洧盘。  
一笑得君天所借，尊前无地着忧端。  

陈与义　即席重赋且约再游二首  
诗情不与岁情阑，春气犹兼水气寒。  
怪我问花终不语，须公走马更来看。  
共知浮世悲驹隙，即见平波散芡盘。  
得一老兵虽可饮，从今取友要须端。  

陈与义　己酉九月自巴丘过湖南别粹翁  
离合不可常，去处两无策。  
眇眇孤飞雁，严霜欺羽翼。  
使君南道主，终岁好看客。  
江湖尊前深，日月梦中疾。  
世事不相贷，秋风撼瓶锡。  
南云本同征，变化知无极。  
四年孤臣泪，万里游子色。  
临别不得言，清愁涨胸臆。  

陈与义　己酉中秋之夕与任才仲醉於岳阳楼上明年十一月二十日南游过道谒姜  
去年中秋洞庭野，寒瑶万顷兼天泻。  
岳阳楼上两幅巾，月入栏干影潇洒。  
世间此影谁能孤，狂如我友人所无。  
一梦经年无续处，道州还见倚楼图。  

陈与义　季高送酒  
自接黡生蓬户外，便呼伯雅竹床头。  
真逢幼妇着黄绢，直遣从事到青州。  

陈与义　寄大光  
心折零陵霜入鬓，更修短札问何如。  
江湖不是无来雁，只惯平生作报书。  

陈与义　寄大光  
芭蕉急雨三更闹，客子殊方五月寒。  
近得会稽消息否，稍传荆渚路歧宽。  

陈与义　寄德升大光  
君王优诏起群公，也寘樵夫尺一中。  
易着青衫随世事，难将白发犯秋风。  
共谈太极非无意，能系苍生本不同。  
却倚紫阳千丈岭，遥瞻黄鹄九霄东。  

陈与义　寄季申  
雨歇城南泥未乾，遥知独立整衣冠。  
旧时邺下刘公干，今日辽东管幼安。  
绿阴展尽身犹远，黄鸟飞来节已阑。  
安得一樽生耳热，暂时相对说悲欢。  

陈与义　寄若拙弟兼呈二十家叔  
退之送穷穷不去，乐天待富富不来。  
政须青山映白发，顾着皂盖争黄埃。  
何如父子共一壑，庞家活计良不恶。  
阿奴况自不碌碌，白鸥之盟可同诺。  
三间瓦屋亦易求，着子东头我西头。  
中间共作老莱戏，世上乐复有此不。  
问梦膏肓应已瘳，归来归来无久留。  
竹林步兵非俗流，为道此意思同游。  

陈与义　寄题康平老眄柯亭  
高怀志丘壑，既足不愿余。  
惜哉三迳荒，滞彼天一隅。  
小筑聊自适，空园陃榛芜。  
清影吊高槐，气与西山俱。  
何以开了颜，庭柯作森疏。  
月露洗尘翳，天风吹笙竽。  
方其寓目时，万象供啸呼。  
终然成坐忘，天地犹空虚。  
券外果何有，浮云只须臾。  
乃知钟鼎丰，未胜山林癯。  
渊明死千年，日月走名誉。  
不肯见督邮，归来守旧庐。  
可怜骨已朽，后有谁继渠。  
愿子副名实，此事吾欲书。  

陈与义　寄题商洛宰令狐励迎翠楼  
西来金衣鹤，书落汝水湄。  
云霞映道路，中有迎翠诗。  
遥知五斗粟，未办买山资。  
政要百尺楼，了此浮天眉。  
森然诗中画，想见凭栏时。  
朝曦与暮霭，百变皆令姿。  
君方领此意，簿书何急为。  
众手剧云雨，唯山不瑕痳。  
当年四老翁，视世轻於芝。  
坐令山偃蹇，不受人招麾。  
谁欤楼中客，俯仰与山期。  
顾要君折腰，督邮真小儿。  
因之感我意，故岩归已迟。  
便携灵运屐，不待德璋移。  

陈与义　寄题兖州孙大夫绝尘亭二首  
不读远游赋，放怀兹地宜。  
云山绕窗户，万态争纷披。  
世故日已远，风水方逶迤。  
倚杖夜来雨，东山烟散迟。  
人间许长史，不与此心期。  

陈与义　寄题兖州孙大夫绝尘亭二首  
境内纳浩荡，日暮生泬寥。  
竹声池边起，欲断还萧萧。  
丈人方微吟，万象各动摇。  
林间光景异，月出东山椒。  
门前谁剥啄，已逝不须邀。  

陈与义　寄题赵景温筠居轩  
相逢汉江边，盗起方如云。  
当时苍黄意，亦可无此君。  
俗士固鲜欢，王孙终逸群。  
清秋不可负，牖壁看修筠。  
碧干立疏雨，丛梢冒斜曛。  
引君着胜地，世事从纷纷。  
何时微月夕，胡床与予分。  
高吟呼天风，夜半笙箫闻。  

陈与义　寄新息家叔  
风雨淮西梦，危魂费九升。  
一官遮日手，两地读书灯。  
见客深藏舌，吟诗不负丞。  
竹林虽有约，门户要人兴。  

陈与义　寄信道  
衡山未见意如飞，浩荡风帆不可期。  
却忆府中三语掾，空吟江上四愁诗。  
高滩落日光零乱，远岸丛梅雪陆离。  
剩欲平分持寄子，白头才尽只成悲。  

陈与义　江梅  
风雪集岁暮，江梅开不迟。  
朝来幽窗底，明璫缀青枝。  
上天播淑气，百卉分四时。  
寒村值西子，足以昌吾诗。  

陈与义　江南春  
雨后江上绿，客悉随眼新。  
桃花十里影，摇荡一江春。  
朝风迎船波浪恶，暮风送船无处泊。  
江南虽好不如归，老蔼绕墙人得肥。  

陈与义　江行晚兴  
曾听石楼水，今过邵州滩。  
一笑供舟子，五年经路难。  
云间落日淡，山下东风寒。  
烟岭丛花照，夕湾群鹭盘。  
生身后圣哲，随俗了悲欢。  
淹旅非吾病，悠悠良足叹。  

陈与义　江行野宿寄大光  
樯乌送我入蛮乡，天地无情白发长。  
万里回头看北斗，三更不寐听鸣榔。  
平生正出元子正，此去还经思旷傍。  
投老相逢难衮衮，共恢诗律撼潇湘。  

陈与义　将次叶城道中  
荒野少人去，竹舆伊轧声。  
晴云秋更白，野水暮还明。  
寂寞信吾道，淹留谙世情。  
王乔有余舄，借我一东征。  

陈与义　将赴陈留寄心老  
今日忽不乐，图书从纠纷。  
不见汝州师，但见西来云。  
长安岂无树，忆师堂前柳。  
世路九折多，游子百事丑。  
三年成一梦，梦破说梦中。  
来时西门雨，去日东门风。  
书到及师闲，为我点枯笔。  
画作谪官图，羸骖带寒日。  
他时取归路，千里作一程。  
饱吃残年饭，就师听竹声。  

陈与义　将至杉木铺望野人居  
春风漠漠野人居，若使能诗我不如。  
数株苍桧遮官道，一树桃花映草庐。  

陈与义　今夕  
今夕定何夕，对此山苍然。  
偷生经五载，幽意独已坚。  
微阴拱众木，静夜闻孤泉。  
唯应寂寞事，可以送余年。  

陈与义　金潭道中  
晴路篮舆稳，举头闲望赊。  
前冈春泱漭，后岭雪槎牙。  
海内兵犹壮，村边岁自华。  
客行惊节序，回眼送桃花。  

陈与义　谨次十七叔去郑诗韵二章以寄家叔一章以自咏  
乡里小儿真可怜，市朝大隐正陶然。  
固应聊颂屈原橘，底事便歌杨恽田。  
广陌遥知驹款段，曲池犹记鹭联拳，  
对床夜雨平生约。话旧应惊岁月迁。  

陈与义　谨次十七叔去郑诗韵二章以寄家叔一章以自咏  
蚍蜉堪笑亦堪怜，撼树无功更怫然。  
赋就柳州聊解祟，诗成彭泽要归田。  
身谋共悔蛇安居，理遣须看佛举拳。  
怀祖定知当晚合，次君未可怨稀迁。  

陈与义　谨次十七叔去郑诗韵二章以寄家叔一章以自咏  
镜中无复故人怜，却愧谋生后计然。  
叔夜本非堪作吏，元龙今悔不求田。  
怀亲更值薪如桂，作客重看栗过拳。  
万事巧违高枕卧，忧来一夕费三迁。  

陈与义　九日家中  
风雨吴江冷，云天故国赊。  
扶头呼白酒，揩眼认黄花。  
客梦蛩声歇，边心雁字斜。  
明年又何处，高树莫啼鸦。  

陈与义　九日赏菊  
黄花不负秋，与秋作光辉。  
夜霜犹作恶，朝日为解围。  
今晨岂重九，节意入幽菲。  
孤芳擅天地，众卉亦已微。  
殷勤黄金靥，照辉白板扉。  
洁酒欲寿花，孔兄与我违。  
清坐绝省事，未觉此计非。  
夕英岂不腴，骚人自难肥。  

陈与义　九日示大圆洪智  
自得休心法，悠然不赋诗。  
忽逢重九日，无奈菊花枝。  

陈与义　九日宜春苑午憩幕中听大光诵朱迪功诗  
酒酣耳热不能歌，奈此一川黄菊何。  
卧听西风吹好句，老夫无恨幕生波。  

陈与义　九月八日登高作重九奇父赋三十韵与义拾余意亦赋十二韵  
九月风景好，节意满天涯。  
书生尊所闻，登高乱城鸦。  
虽无后乘丽，前驱载黄花。  
两楼压波壮，众泽分夭斜。  
居夷惊有苗，访古悲章华。  
萧条湖海事，胜日一笑哗。  
兴移三里亭，木影杂蛟蛇。  
二士醉藜杖，两禅风袈裟。  
奇哉古无有，未觉欠孟嘉。  
天公亦喜我，催诗出微霞。  
赋罢迹已陈，忧乐如转车。  
却后五百岁，远俗增雄夸。  

陈与义　九月八日戏作两绝句示妻子  
今夕知何夕，都如未病时。  
重阳莫草草，剩作几篇诗。  

陈与义　九月八日戏作两绝句示妻子  
小瓮今朝熟，无劳问酒家。  
重阳明日是，何处有黄花。  

陈与义　居夷行  
遭乱始知承平乐，居夷更觉中原好。  
巴陵十月江不平，万里北风吹客倒。  
洞庭叶稀秋声歇，黄帝乐罢川杲杲。  
君山偃蹇横岁暮，天映湖南白如扫。  
人世多违壮士悲，干戈未定书生老。  
扬州云气郁不动，白首频回费私祷。  
后胜误齐已莫追，范蠡图越当若为。  
皇天岂无悔祸意，君子慎惜经纶时。  
愿闻群公张王室，臣也安眠送余日。  

陈与义　举季申信道自光化复入邓书事四首  
孙子白木杖，富子黑油笠。  
我独白竹篮，差池复相及。  
夕阳桥边画，岸帻归云急。  
勿语城中人，从渠慎出入。  

陈与义　举季申信道自光化复入邓书事四首  
卖舟作归计，竹篮稳如舟。  
雾收青皋湿，行路当春游。  
老马不自知，意欲踏九州。  
依然还故枥，寂寞壮心休。  

陈与义　举季申信道自光化复入邓书事四首  
再来生白发，重见邓州春。  
依旧城西路，桃花不记人。  
卜居得穷巷，日色满窗新。  
微吟惊市卒，独鹤语城闉。  

陈与义　举季申信道自光化复入邓书事四首  
城西望城南，十日九相隔。  
何如三枝杖，共踏江上石。  
门前流水过，春意满渠碧。  
遥知千顷江，如今好颜色。  

陈与义　句  
老对白桂花。  

陈与义　拒霜  
拒霜花已吐，吾宇不悽凉。  
天地虽肃杀，草木有芬芳。  
道人宴坐处，侍女古时妆。  
浓露湿丹脸，西风吹绿裳。  

陈与义　绝句  
野鸭飞无数，桃花湿满枝。  
竹舆鸣细雨，山客有新诗。  

陈与义　均台辞二首  
小桃借春春已来，平分和气入均台。  
夜来台边草环绿，今朝芒生满三木。  
街头拍手闹千儿，齐唱中和宣布曲。  
使君坐啸闹如云，请酿百川寿使君。  
但愿使君长乐职，不须更看杓虚实。  

陈与义　均台辞二首  
东家西家尔盍来，听说空圄如春台。  
决曹高卧印生绿，丛棘化为交逊木。  
策勋此木那可遗，动地风摇枝不曲。  
愿我无讼到来云，莫辞着力借寇君。  
借得贤侯虽尔职，但恐朝廷要人调鼎实。  

陈与义　均阳官舍有安榴数株着花绝稀更增妍丽  
庭际安榴树，花稀更可怜。  
青旌拥绛节，伴随作神仙。  
迟日耿不暮，微阴眩弥鲜。  
一樽兼百虑，心赏竟悠然。  

陈与义　均阳舟中夜赋  
游子不能寐，船头语轻波。  
开窗望两律，烟树何其多。  
晴江涵万象，夜半光荡摩。  
客愁弥世路，秋气入天河。  
汝洛尘未销，几人不负戈。  
长吟宇宙内，激烈悲1　跎。  

陈与义　开壁缴　窗命曰远轩  
钟妖鸣吾旁，杨獠舞吾侧。  
东西俱有碍，群盗何时息。  
丈夫堂堂躯，坐受世褊迫。  
仙人千仞岗，下视笑予厄。  
谁能久郁郁，持斧破南壁。  
窗开三尺明，空纳万里碧。  
岩霏杂川霭，奇变供几席。  
谁见老书生，轩中岸玄帻。  
荡漾浮世里，超遥送兹夕。  
倚楹发孤啸，呼月出荒泽。  
天公亦粲然，林壑受珠璧。  
会有鹤驾宾，经过来见客。  
清晓坐南轩，望山头屡侧。  
居士亦岂痴，飞云方未息。  
乐哉此远俗，乱世免怵迫。  
那知百战祸，岂识三空厄。  
闭门美享睡，开门瞻翠壁。  
远客谢主人，分此一窗碧。  
新晴鸟鸣檐，微暑风入席。  
萧然此白首，岂更冒朝帻。  
誓将老兹地，不复数晨夕。  
但恨食无肉，舑仙出山泽。  
蛰雷转空肠，吐句作圭璧。  
一笑示邻家，向来复此客。  
我昨在衡山，伤心冲路侧。  
岂知得此地，一坐数千息。  
易安生痛定，过美出饥迫。  
誓言如齐侯，常戒在莒厄。  
要将万里身，独面九年壁。  
如何不己奈，开窗玩霏碧。  
招呼面前山，浮翠落衾席。  
一笑等儿戏，都忘雪侵帻。  
人生何不娱，今夕定何夕。  
向来万顷胸，余地吞七泽。  
念此亦细事，未遽瑕生璧。  
聊使山中人，永记山下客。  

陈与义　康州小舫与耿伯顺李德升席大光郑德象夜语以更长爱烛红为韵得更字  
万里衣冠京国旧，一船风雨晋康城。  
灯前颜面重相识，海内艰难各饱更。  
天阔路长吾欲老，夜阑酒尽意还倾。  
明朝古峡苍烟道，都送新愁入橹声。  

陈与义　客里  
客里东风起，逢人只四愁。  
悠悠杂唯唯，莫莫更休休。  
窗影鸟双度，水声船逆流。  
一官成一集，尽付古河头。  

陈与义　蜡梅  
智琼额黄且勿夸，回眼视此风前葩。  
家家融蜡作杏蕂，岁岁逢梅是蜡花。  
世间真伪非两法，映日细看真是蜡。  
我今嚼蜡已甘腴，况此有味蜡不如。  
只悉繁香欺定力，薰我欲醉须人扶。  
不辞花前醉倒卧经月，是酒是香君试别。  

陈与义　蜡梅四绝句  
花房小如许，铜剪黄金涂。  
中有万斛香，与君细细输。  

陈与义　蜡梅四绝句  
来从底处所，黄露满衣湿。  
缘憨翻得怜，亭亭倚风立。  

陈与义　蜡梅四绝句  
奕奕金仙面，排行立晓晴。  
殷勤夜来雪，少住作珠璎。  

陈与义　蜡梅四绝句  
亭亭金步摇，朝日明汉宫。  
当时好光景，一似此园中。  

陈与义　来禽  
粲粲来禽已著花，芳根谁徙向天涯。  
好寻青李相遮映，风味应同逸少家。  

陈与义　来禽花  
来禽花高不受折，满意清明好时节。  
人间风日不贷春，昨暮烟脂今日雪。  
舍东芜菁满眼黄，胡蝶飞去专斜阳。  
妍嗤都无十日事，付与梧桐一夏凉。  

陈与义　雷行雨  
忆昨炎正中不融，元帅仗钺临山东。  
万方嗷嗷叫上帝，黄屋已照睢阳宫。  
呜呼吾君天所立，岂料四载犹服戎。  
向巡会稽不到海，未省驾舶观民风。  
定知谏诤有张猛，不可危急无高共。  
自古美恶周必复，犬羊汝莫穷妖凶。  
吉诘四奏元气通，德音夜发春改容。  
雷雨一日遍天下，父老感泣霑其胸。  
臣少忧国今成翁，欲起荷戟伤疲癃。  
小游太一未移次，大树将军莫振功。  
刘琨祖逖未足雄，晏球一战腥臊空。  
诸君努力光竹素，天子可使尘常蒙。  
君不见夷门山头虎复龙，向来佳气元葱葱。  

陈与义　里翁行  
里翁无人支缓急，天雨墙坏百忧集。  
卖衣雇人筑得墙，不虑偷儿披户入。  
夜寒干陬不经过，偷儿若来知奈何。  
君不见巴丘古城如培塿，鲁肃当年万人守。  

陈与义　立春日雨  
衡山孙下春日雨，远映青山丝样斜。  
容易江边欺客袂，分明沙际湿年华。  
竹林路隔生新水，古渡船空集乱鸦。  
未暇独忧巾一角，西溪当有续开花。  

陈与义　连雨不能出有怀同年陈国佐  
雨师风伯不吾谋，漠漠穷阴断送秋。  
欲过苏端泥浩荡，定知高凤麦漂流。  
檐前甘菊已无益，阶下决明还可忧。  
安得如鸿六尺马，暂时相对说新愁。  

陈与义　连雨书事  
九州逢连雨，萧萧稳送秋。  
龙公无乃倦，客子不胜愁。  
云气昏城壁，钟声咽寺楼。  
年年授衣节，牢落向他州。  

陈与义　连雨书事  
风伯方安卧，云师亦少饕。  
气连河汉润，声到竹松高。  
老雁犹贪去，寒蝉遂不号。  
相悲更相识，满眼楚人骚。  

陈与义　连雨书事  
寒入薪刍价，连天两眼愁。  
生涯赤藤杖，契分黑貂裘。  
乌鹊无言暮，蓬蒿满意秋。  
同时不同味，世事剧悠悠。  

陈与义　连雨书事  
白菊生新紫，黄芜失旧青。  
俱含岁晚恨，併入夜深听。  
梦寐连萧瑟，更筹乱晦冥。  
云移过吴越，应为洗余腥。  

陈与义　两绝句  
西风吹日弄晴阴，酒罢三巡湖海深。  
岳阳楼上登高节，不负南来万里心。  

陈与义　两绝句  
二士相随风满巾，两禅同队景弥新。  
但得黄花不牢落，莫嫌惊倒岳州人。  

陈与义　寥落  
寥落洞庭野，微风泛客裾。  
袁宏咏史罢，孙登清啸余。  
月明流水去，夜静芙蓉舒。  
城郭方多事，野兴一萧疏。  

陈与义　刘大资挽词二首  
天柱欹倾日，堂堂堕虏围。  
遂闻王蠋死，不见华元归。  
一代名超古，千年泪染衣。  
当时如有继，犹足变危机。  

陈与义　刘大资挽词二首  
一死公余事，由来虏亦人。  
使知临难日，犹有不欺臣。  
河洛倾遗愤，英雄叹后尘。  
煌煌中兴业，公合冠麒麟。  

陈与义　留别葛汝州  
平生师友尘莫数，两眼偏明向公许。  
一时盛德人中骥，四海名名地上虎。  
东序阶墀再靴板，西州杖屦三寒暑。  
我方庶兄汤惠休，公乃小儿杨德祖。  
未颁还朝尺一诏，不愧专城丈二组。  
为公剩买银管笔，容我时亲玉柄麈。  
近蒙五字落珠玑，如服一丸生翅羽。  
别离真成惜夜烛，感叹更值歌朝雨。  
行看入侍玉皇案，与进不待金刚杵。  
劝公慎勿学孔光，荐士何妨似张禹。  

陈与义　留别康元质教授  
腐儒身世已百忧，此去行年岂堪记。  
岳阳楼前一杯酒，与子同州复同味。  
洞庭秋气运苍梧，天高地远鱼龙呼。  
莫倚仲宣能作赋，不随文若事征途。  

陈与义　留别天宁永庆乾明金銮四老  
我生能几何，两脚疲世故。  
忽破巴丘梦，还寻邵阳路。  
穷乡得四老，足以慰迟暮。  
胜事远公莲，深心懒残芋。  
本是群山云，暂聚当别去。  
那知天风便，不得还相聚。  
凡情我未免，临别吐幽句。  
慎勿过虎溪，晓霜侵杖屦。  

陈与义　留别心老  
老心霜下松，名与隆公齐。  
人物北斗南，佛事东院西。  
平生四海脚，不复烦金篦。  
却从梦中别，未免意惨悽。  
它时访生死，林深路应迷。  

陈与义　柳絮  
柳送腰支日几回，更教飞絮舞楼台。  
颠狂忽作高千丈，风力微时稳下来。  

陈与义　六言二首  
莫赋涧松郁郁，但吟陂麦青青。  
为妇读刘伶传，教儿书甯戚经。  

陈与义　六言二首  
种竹可侔千户，拥书不假百城。  
何必思之烂熟，热官无用分明。  

陈与义　六月六日夜  
蕴隆岂不坏，凉气亦徐还。  
独立清夜半，疏星苍桧间。  
晦明莽相代，天地本长闲。  
四顾何寥落，微风时动关。  

陈与义　六月十七夜寄邢子友  
暑雨虽不足，凉风还有余。  
乐此城阴夜，何殊山崦居。  
月明苍桧立，露下芭蕉舒。  
试问澄虚阁，今夕复焉如。  

陈与义　龙门  
不到龙门十载强，断崖依旧挂斜阳。  
金银佛寺浮佳气，花木禅房接上方。  
羸马暂来还径去，流莺多处最难忘。  
老僧不作留人意，看水看山白发长。  

陈与义　路归马上再赋  
偶然思玉仙，便到玉仙游。  
兴尽未及郭，玉仙失回头。  
成毁俱一念，今昔浪百忧。  
未知横笛子，亦解此意不。  
春风所经过，水色如泼油。  
垂鞭见落日，世事剧悠悠。  

陈与义　罗江二绝  
荒村终日水车鸣，陂北陂南共一声。  
洒面风吹作飞雨，老夫诗到此间成。  

陈与义　罗江二绝  
山翁见客亦欣然，好语重重意不传。  
行过竹篱逢细雨，眼明双鹭立青田。  

陈与义　洛头书事  
纶巾古鹤氅，日暮槲林间。  
谁使翁迎客，应闻屐响山。  
占年又得熟，劝我不须还。  
村酒困壮士，水风吹醉颜。  

陈与义　曼陀罗花  
我圃殊不俗，翠蕤敷玉房。  
秋风不敢吹，谓是天上香。  
烟迷金钱梦，露醉木蕖妆。  
同时不同调，晓月照低昂。  

陈与义　漫郎  
漫郎功业大悠然，拄笏看山了十年。  
黑白半头明镜里，丹青千树恶风前。  
星霜屡费惊人句，天地元须使鬼钱。  
踏破九州无一事，只今分付结跏禅。  

陈与义　茅屋  
茅屋年年破，春风岁岁来。  
寒从草根退，花值客愁开。  
此序添诗卷，乾坤进酒杯。  
片云无思极，日暮却空回。  

陈与义　梅  
爱歌纤影上窗纱，无限轻香夜绕家。  
一阵东风湿残雪，强将娇泪学梨花。  

陈与义　梅花  
一枝斜映佛前灯，春入铜壶夜不冰。  
昔岁曾游大庾岭，今年聊作小乘僧。  

陈与义　梅花  
高花玉质照穷腊，破雪数枝春已多。  
一时倾倒东风意，桃李争春奈晚何。  

陈与义　梅花二首  
铁面苍髯洛阳客，玉颜红领会稽仙。  
街头相见如相识，恨满东风意不传。  

陈与义　梅花二首  
画取维摩室中物，小瓶春色一枝斜。  
梦回映月窗间见，不是桃花与李花。  

陈与义　梅花两绝句  
客行满山雪，香处是梅花。  
丁宁明月夜，认取影横斜。  

陈与义　梅花两绝句  
晓天青脉脉，玉面立疏篱。  
山中尔许树，独自费人诗。  

陈与义　美哉亭  
西出城皋关，土谷仅容驼。  
天挂一疋练，双崖斗嵯峩。  
忽然五丈缺，亭构如危窠。  
青山丽中原，白日照大河。  
下视万里川，草木何其多。  
临高一吐气，却奈雄风何。  
辛苦生一快，造物巧揣摩。  
险易终不偿，翻身下残坡。  

陈与义　蒙赐佳什钦叹不足不揆浅陋辄次元韵  
退之高文仰东岱，籍湜传盟其足赖。  
固知法嗣要龙象，先生端是毗陵派。  
方驾曹刘盖余力，压倒元白聊一快。  
向来班门收众材，宾履费公珠几琲。  
三熏会有堪此事，群犬未免惊所怪。  
但知楼仰百尺颠，岂觉波涵千顷外。  
南州短簿令公喜，巍峩峩冠陆离佩。  
有如若士那可无，笔势已超声律界。  
相将问道留十日，满座真成折床会。  
清诗忽复堕华笺，要使握瑜夸等辈。  

陈与义　蒙示黄磵佳诗三读钦羡辄继韵仰报嘉赐  
痴儿了官事，官事那可讫。  
岂知公偷闲，临水照缨绂。  
虽微八川雄，暴怒常至沸。  
傥或似山阴，清流可共祓。  
贪德实以济，行地不郁郁。  
赵洛与陶丘，相比亦仿佛。  
解后逢公赏，一洗伏流屈。  
可爱不可唾，众议那可咈。  
彼是公余波，本来非俗物。  

陈与义　蒙示涉汝诗次韵  
城南天倒影，绿浪摇十里。  
使君云梦胸，犹复录此水。  
舟行及雨霁，秋色在葭苇。  
烟涵翠轂润，月照金波委。  
知公已忘机，鸥鹭宛停峙。  
向来趋热士，说似颡应泚。  
俗子与清游，自古剧函矢。  
如何有双脚，受垢不受洗。  
异哉公殊嗜，记此两苦李。  
诗成堕衡门，名字污纸尾。  
明当蹑公迹，佳处不待指。  
会逢白沙渚，我舍真可徙。  
鸣驺傥重来，傍舫倾我耳。  

陈与义　蒙再示佳什不敢虚辱厚赐谨再用韵  
先生明经今蔡义，念佛仍师大势至。  
食菜不待周飆书，要断贪杀兼自卫。  
颜回平生拾堕尘，蓼虫食蓼忘其辛。  
先生种福我无祸，成佛定是同功人。  
两诗见戒言甚苦，肯赋黄鸡啄秋黍。  
从今但见懒残芋，不敢求尝鉴虚羜。  

陈与义　蒙再示属辞三叹之余诜赞巨丽无地托言辄依元老派韵再成一章非独助  
书如嘉肴要知旨，区区太冲空咏史。  
百年能挂几牛角，火急编摩时亹亹。  
柳家文类今无遗，可忍行事空违之。  
此书真是群玉府，事辞所不遗毫厘。  
子不见刘勰书成要人定，岂但令人愈头病。  
偶向车前问沈公，果符梦里随先圣。  
两诗入手喜生春，从今护持知有神。  
便可缮写持献御，注解不须烦五臣。  

陈与义　蒙知府宠示秋日郡圃佳制遂侍杖屦逍遥林水间辄次韵四篇上渎台览  
岁月移文外，乾坤杖屦中。  
铿然五字律，健在百夫雄。  
秋入池深碧，寒欺叶递红。  
此间兼吏隐，端不减游嵩。  

陈与义　蒙知府宠示秋日郡圃佳制遂侍杖屦逍遥林水间辄次韵四篇上渎台览  
鸟语知公乐，晴山及我游。  
尽排物外事，拚作酒中浮。  
菊蕊离双鬓，林声隐四愁。  
骚人例喜赋，政自不关秋。  

陈与义　蒙知府宠示秋日郡圃佳制遂侍杖屦逍遥林水间辄次韵四篇上渎台览  
竹际笙簧起，回听众籁微。  
时陪物外赏，肯念日斜阳。  
草色违秋意，池光净客衣。  
吟公清绝句，政尔不能肥。  

陈与义　蒙知府宠示秋日郡圃佳制遂侍杖屦逍遥林水间辄次韵四篇上渎台览  
一笑聊开口，千忧不上眉。  
林深受风得，柏老到霜知。  
小憩逢筠洞，幽寻及枳篱。  
愿公勤秉烛，裁咏刺离离。  

陈与义　梦中送僧觉而忘第三联戏足之  
两鸿同一天，羽翼不相及。  
偶然一识面，别意已超忽。  
去程秋光好，万里无断绝。  
虽无仁人言，赠子以明月。  

陈与义　暝色  
残辉度平野，列岫围青春。  
柴门一枝筇，日暮栖心神。  
暝色着川岭，高低郁轮囷。  
水光忽倒树，山势欲傍人。  
万化元相寻，幽子意自新。  
肃肃夜舟久，空明动边垠。  
田鹤吟相应，我独无荒邻。  
短篇不可就，所寄聊一伸。  

陈与义　墨戏二首　蕙  
人间风露不到畹，只有酪奴无世尘。  
何须更待秋风至，萧艾从来不共春。  

陈与义　墨戏二首　兰  
鄂州迁客一花说，仇池老仙五字铭。  
併入晴窗三昧手，不须辛苦读骚经。  

陈与义　某蒙示咏家弟所撰班史属辞长句三叹之余辄用元韵以示家弟谨布师席  
隽永杂俎虽甚旨，何似三冬足文史。  
羡子皮里西京书，议论逼人惊亹亹。  
戏为语韵网所遗，人皆百能子千之。  
虽非张巡遍记诵，岂与李翰争毫厘。  
不待区区隶古定，便令景宗知去病。  
掇要虚烦四十篇，三卷之博能拟圣。  
儒林丈人摛藻春，作诗印可融心神。  
我亦从今悔迂学，不须更辨瓒称臣。  

陈与义　某窃慕东坡以铁拄杖为乐全生日之寿今以大铜瓶上判府待制庶几因物  
要学东坡寿乐全，此瓶端合供儒先。  
铁如意畔无忧畏，玉唾壶傍耐岁年。  
项似董宣真是强，腹如边孝故应便。  
与公剩賏为霖水，不羡宫门承露仙。  

陈与义　某窃慕东坡以铁拄杖为乐全生日之寿今以大铜瓶上判府待制庶几因物  
不与观音伴柳枝，要令奇相解公颐。  
会逢白氏编书日，犹梦陶家賏粟时。  
安用作盘供歃血，也胜为钵困催诗。  
千年秀结重重绿，长映先生鬓与眉。  

陈与义　某以雨有嘉应遂占有秋辄採用家弟韵赋二绝句少赀勤恤之诚也  
云气初看龙起湫，雨声旋听树惊秋。  
已教农父歌田守，更遣虞人信魏侯。  
纪德刊碑不厌丰，龙眠深洞一言通。  
坐看绿浪摇千里，拔薤栽榆未当功。  

陈与义　某用家弟韵赋绝句上浼清视芜词累句非敢以为诗也愿赐一言卒相之  
万里平生几蛇足，九州何路不羊肠。  
只应绿士苍官辈，却解从公到雪霜。  

陈与义　牡丹  
一自胡尘入汉关，十年伊洛路漫漫。  
青墩溪畔龙钟客，独立东风看牡丹。  

陈与义　目疾  
天公嗔我眼常白，故著昏花阿堵中。  
不怪参军谈瞎马，但妨中散送飞鸿。  
著篱令恶谁能继，损读方奇定有功。  
九恼从来是佛种，会如那律证圆通。  

陈与义　难老堂周元翁家  
城南乌声和且都，我识丈人屋上乌。  
难老堂中一樽酒，不教霜雪上髭须。  
樊侯种梓用葛谒，丈人向来亦种德。  
挽回万事入绳床，花竹相看有佳色。  
人生知足一饱多，当时恨我弃渔蓑。  
题诗素壁蛇蚓集，五百年后公摩挲。  

陈与义　年华  
去国频更岁，为官不救饥。  
春生残雪外，酒尽落梅时。  
白日山川映，青天草木宜。  
年华不负客，一一入吾诗。  

陈与义　偶成古调十六韵上呈判府兼赠刘兴州  
稽首苏耽仙，乘云去无迹。  
尚留橘井在，与世除狂疾。  
谁能不饮此，识味亦可录。  
坐令郑玄牛，亦抱荆山玉。  
伟哉稚川裔，神交接朝夕。  
游戏及小道，造化入大笔。  
优为吴诗父，雅命楚骚仆。  
岂其橘井助，本自同仙籾。  
坐中子刘子，知是当日客。  
书悬元和脚，语经建康力。  
先我登公门，不数鸷鸟百。  
曾挹两仙袖，自然生羽翼。  
嗟我无长才，学架屋下屋。  
诗虽两牛腰，事亦几蛇足。  
已穷犹不悔，政荷师友德。  
文盟傥许予，幸不疑籍湜。  

陈与义　陪粹翁举酒於君子亭下海棠方开  
世故驱人殊未央，聊从地主借绳床。  
春风浩浩吹游子，暮雨霏霏湿海棠。  
去国衣冠无态度，隔帘花叶有辉光。  
使君礼数能宽否，酒味撩人我欲狂。  

陈与义　陪诸公登南楼啜新茶家弟出建除体诗诸公既和余因次韵  
建康九醖羙，侑以八品珍。  
除瘴去热恼，与茶不相亲。  
满月堕九天，紫面光磷磷。  
平生酪奴谤，脉脉气未申。  
定论得公诗，雅号知凝神。  
执持甘露椀，未觉有等伦。  
破睡及四座，愧我非嘉宾。  
危楼与世隔，万事不及唇。  
成公方坐啸，赏此玉花匀。  
收杯未要忙，再试晴天云。  
开口得一笑，兹游念当频。  
闭眼归默存，助发梨枣春。  

陈与义　盆池  
三尺清池窗外开，茨菰叶底戏鱼回。  
雨声转入浙江去，云影还从震泽来。  

陈与义　瓶中梅  
明窗净棐几，玉立耿无邻。  
红绿两重衿，殷勤满面春。  
曾为庾岭客，本是洛阳人。  
老我何颜貌，东风处处新。  

陈与义　奇父先至湘阴书来戒由禄唐路而仆以它故由南阳路来夹道皆松如行青  
云接湘阴百里松，肃肃穆穆湖南风。  
随时忧乐非人世，迎我笙箫起道中。  
竹舆两面天明灭，秋令不到林西东。  
未必禄唐能办此，题诗着画寄兴公。  

陈与义　棋  
长日无公事，闲围李远棋。  
傍观真一笑，互胜不移时。  
幸未逢重霸，何妨着献之。  
晴天散飞雹，惊动隔墙儿。  

陈与义　钱东之教授惠泽州吕道人砚为赋长句  
君不见铜雀台边多事土，走上觚棱荫歌舞。  
余香分尽垢不除，却寄书林汙缣楮。  
岂如此瓦凝青膏，冷面不识奸雄曹。  
吕公已去泫余泣，通谱未许弘农陶。  
暮年得君真耐久，摩挲玉质云生手。  
未知南越石虚中，亦有文章似君否。  
西家扑满本弟昆，趣尚清濁何年分。  
一朝堕地真瓦砾，莫望韩公无瘞文。  

陈与义　清明  
雨晴闲步涧边沙，行入荒林闻乱鸦。  
寒食清明惊客意，暖风迟日醉梨花。  
书生投老王官谷，壮士偷生漂母家。  
不用秋千与蹴踘，只将诗句答年华。  

陈与义　清明二绝  
街头女儿双髻鸦，随蜂趁蝶学夭邪。  
东风也作清明节，开遍来禽一树花。  

陈与义　清明二绝  
卷地风抛市井声，病无危坐了清明。  
一帘晚日看收尽，杨柳微风百媚生。  

陈与义　秋日  
琢句不成添鬓丝，且搘筇杖看云移。  
槐花落尽全林绿，光景浑如初夏时。  

陈与义　秋日客思  
南北东西俱我乡，聊从地主借绳床。  
诸公共得何侯力，远方新抄陆氏方。  
老去事多藜杖在，夜来秋到叶声长。  
蓬莱可托无因至，试觅人间千仞岗。  

陈与义　秋试院将出书所寓窗  
门前柿叶已堪书，弄镜烧香聊自娱。  
百世窗明窗暗里，题诗不用着工夫。  

陈与义　秋夜  
中庭淡月照三更，白露洗空河汉明。  
莫遣西风吹叶尽，却愁无处着秋声。  

陈与义　秋夜独酌  
凉秋佳夕天氛廓，河汉之涯秋漠漠。  
月出未出林彩变，幽人露坐方独酌。  
自歌新词酒如空，天星下饮觥船中。  
忽思李白不可见，夜半乔木摇西风。  
百年佳月几今夕，忧乐相寻老来疾。  
琼瑶满地我影横，添酒赋诗何可失。  

陈与义　秋夜咏月  
庭树日日疏，稍觉夜月添。  
推愁了此段，卷我三间帘。  
黄花墙阴远，白发露气严。  
平生六尺影，随我送凉炎。  
踏破千忧地，投老乃自嫌。  
尚想采石江，宫锦映霜蟾。  
夜半赋诗成，起舞鱼龙兼。  
办此讵难事，取快端宜廉。  

陈与义　秋雨  
尘起一月忧无禾，瓦鸣三日忧雨多。  
书生重口轻肝肾，不如墙角蚯蚓方长哦。  
少昊行秋龙洒道，风作万木皆商歌。  
病夫强起开户立，万个银竹惊森罗。  
人间伟观如此少，倚杖不觉泥及靴。  
菊丛欹倒未足道，老境知奈梧桐何。  
是事且置当务本，菜圃已添三万科。  

陈与义　秋月  
袢暑推不去，快风喜来过。  
西荣迟明月，与子聊婆娑。  
初如金盆涌，稍若玉鉴磨。  
亭亭倚华魄，艳艳舒冻波。  
夜气清入骨，奈此光景何。  
一杯幸相属，安能废吟哦。  
纤阿无停轮，衰鬓飒已多。  
及时会行乐，无惜醉颜酡。  

陈与义　汝州吴学士观我斋分韵得真字  
狂夫缚轩冕，自许稷契身。  
静者乐山林，谓是羲皇人。  
不如两忘抉，内保一色醇。  
伟哉道山杰，滞此汝水滨。  
大来会阔步，小憩得幽欣。  
一斋有琴酒，万事无缁磷。  
不作子公书，肯受元规尘。  
人言君侯痴，我知丈人真。  
月明泉声细，雨过竹色新。  
而间有真我，宴坐方申申。  

陈与义　入城  
舴艋泝溪来，款段踏山去。  
入城缘底事，要识崎岖路。  
稻塍白纵横，茅岭青盘互。  
牧儿歌不休，孤客自多惧。  
士行犹运甓，文公亦习步。  
我敢忘艰难，冲烟问荒渡。  

陈与义　入城  
竹舆声伊鸦，路转登古原。  
孟冬郊泽旷，细水鸣芦根。  
雾收浮屠立，天阔鸿雁奔。  
平生厌喧闹，快意三家村。  
思生长林内，故园归不存。  
欲为唐衢哭，声出且复吞。  

陈与义　入山二首  
出山复入山，路随溪水转。  
东风不惜花，一暮都开遍。  

陈与义　入山二首  
都迷去时景，策杖烟漫漫。  
微雨洗春色，诸峰生晚寒。  

陈与义　闰八月十二日过奇父共坐翠窦轩赏木犀花玲珑满枝光气动人念风日不  
清露香浮黄玉枝，使君未到意低迷。  
极知有日交铜虎，可使无情向木犀。  

陈与义　若拙弟说汝州可居已卜约一丘用韵寄元东  
四岁冷官桑濮地，三年羸马帝王州。  
陶潜迷路已良远，张翰思归那待秋。  
病鹤欲飞还踯躅，孤云欲去更迟留。  
盍簪共结鸡豚社，一笑相从万事休。  

陈与义　三月二十日闻德音寄李德升席大光新有召命皆寓永州  
尘隔斗牛三月余，德音再与万方初。  
又蒙天地宽今岁，且扫轩窗读我书。  
自古安危关政事，随时忧喜到樵渔。  
零陵併起扶颠手，九庙无归计莫疏。  

陈与义　散发  
百年如寄亦何为，散发清狂未足非。  
南涧题诗风满面，东桥行药露霑衣。  
松花照夏山无暑，桂树留人吾岂归。  
藜杖不当轩盖用，稳扶居士莫相违。  

陈与义　山居  
耿耿虚堂一榻秋，人间高枕几王侯。  
乱云未放晓山出，片月不随寒水流。  
检校一身浑是懒，平章千古得无愁。  
湘波见说清人骨，恨不移家阿那州。  

陈与义　山居二首  
点检行年书阀阅，山中共赋几篇诗。  
如今未有惊人句，更待秋风生桂枝。  

陈与义　山居二首  
宅图不必烦丘令，已卜坡东涧水边。  
更与我为烧药灶，只愁君要买山钱。  

陈与义　山路晓行  
两崖夹晓月，万壑分秋风。  
今朝定何朝，孤赏莫与同。  
石路抱岩转，云气青濛濛。  
篮舆拂露枝，乱点惊仆童。  
微泉不知处，玉佩鸣深丛。  
平生慕李愿，得此行旅中。  
居人轻佳境，过客意无穷。  
山木好题诗，恨我行匆匆。  

陈与义　山斋  
夏郊绿已遍，山斋昼自迟。  
云物忽分散，余碧暮逶迤。  
寒暑送万古，荣枯各一时。  
世纷幸莫及，我麈得常持。  

陈与义　山斋  
虽愧荷鉯叟，朝来亦不闲。  
自剪墙角树，尽纳溪西山。  
经行天下半，送老此途间。  
日暮烟生岭，离离飞鸟还。  

陈与义　山中  
当复入州宽作期，人间踏地有安危。  
风流丘壑真吾事，筹策庙堂非所知。  
白水春陂天澹澹，苍峰晴雪锦离离。  
恰逢居士身轻日，正是山中多景时。  

陈与义　伤春  
庙堂无策可平戎，坐使甘泉照夕烽。  
初怪上都闻战马，岂知穷海看飞龙。  
孤臣霜发三千丈，每岁烟花一万重。  
稍喜长沙向延阁，疲兵敢犯犬羊锋。  

陈与义　烧香  
明窗延静昼，默坐息诸缘。  
聊将无穷意，寓此一炷烟。  
当时戒定慧，妙供均人天。  
我岂不清□，于今醒心然。  
炉香袅孤碧，云缕飞数千。  
悠然凌空去，缥缈随风还。  
世事有过现，薰性无变迁。  
应如水中月，波定还自丸。  

陈与义　舍弟踰日不知雪势密因再赋  
密雪来催诗，以怪子不作。  
蔽天白漫漫，谁辨鹭与鹤。  
坐令天回笑，未受风作恶。  
急飞既繁丽，缓舞尤绰约。  
稍积草木上，断缟莽联络。  
终然要白日，印彼葵与藿。  
满眼丰岁意，空诗信难酢。  
慎勿辞典衣，已不虑填壑。  

陈与义　十七日夜咏月  
月轮隐东峰，奇彩在南岭。  
北崖草木多，苍茫映光景。  
玉盘忽微露，银浪泻千顷。  
岩谷散陆离，万象杂形影。  
不辞三更露，冒此白发顶。  
老筇无前游，危处有新警。  
涧光如翻鹤，变态发遥境。  
回首房州城，山中夜何永。  

陈与义　十三日再赋二首其一以赞使君是日对花赋此韵诗笔落纵横而郡中修水  
我丈风流元佑枝，晴轩雨雹笔端迷。  
从容文武一时了，赋罢木犀观水犀。  

陈与义　十三日再赋二首其一以赞使君是日对花赋此韵诗笔落纵横而郡中修水  
武林曾识最高枝，百感重逢岁月迷。  
向日擘笺须彩凤，如今执榡要文犀。  

陈与义　十月  
十月天公作诗悲，负霜鸿雁不停飞。  
莽连万里云一去，红尽千林秋径归。  
病夫搜句了节序，小斋焚香无是非。  
睡过三冬莫开户，北风不贷芰荷衣。  

陈与义　十月  
十月北风催岁兰，九衢黄土污儒冠。  
归鸦落日天机熟，老雁长云行路难。  
欲诣热官忧冷语，且求浊酒寄清欢。  
孤吟坐到三更月，枯木无枝不受寒。  

陈与义　石城夜赋  
初月光-满江，断处知急流。  
沉沉石城夜，漠漠西汉秋。  
为客寐常晚，临风意难收。  
三更柁楼底，身世入搔头。  

陈与义　石限病起  
幽人病起山深处，小院鸦鸣日午时。  
六尺屏风遮宴坐，一帘细雨独题诗。  

陈与义　食虀  
君不见领军家有鞋一屋，相国藏椒八百斛。  
士患饥寒求免患，痴儿已足忧不足。  
但龙平生受鬼笑，无钱可使宜见渎。  
但当与作谪仙诗，聊复使渠终夜哭。  
诗中有味甜如蜜，佳处一哦三鼓腹。  
空肠时作不平鸣，却恨忍饥犹未熟。  
冰壶先生当立传，木奴鱼婢何足录。  
颜生狡狯还可怜，晚食由来未忘肉。  

陈与义　食笋  
竹君家多材，楚楚皆席珍。  
成行着锦袍，玉色映市人。  
惠然集吾宇，老眼檐光新。  
黡生亦税驾，共慰藜藿贫。  
不待月与影，三人宛相亲。  
可怜管城子，头秃事苦辛。  
按谱虽同宗，闻道隔几尘。  
诗成聊使写，一笑惊比邻。  

陈与义　试院春晴  
今日天气佳，忽思赋新诗。  
春光挟晴色，併上桃花枝。  
白云浩浩去，天色青陆离。  
余霏遇晚日，彩翠纷新奇。  
天公出变化，惊倒痴绝儿。  
逶迤或耐久，美好固暂时。  
平生一枝筇，稳处念力衰。  
澹然意已足，却赴青灯期。  

陈与义　试院书怀  
细读平安字，愁边失岁华。  
疏疏一帘雨，淡淡满枝花。  
投老诗成癖，经春梦到家。  
茫然十年事，倚杖数栖鸦。  

陈与义　适远  
处处非吾土，年年备虏兵。  
何妨更适远，未免一伤情。  
石岸烟添色，风滩暮有声。  
平生五字律，头白不贪名。  

陈与义　书怀示友十首  
俗子令我病，纷然来座隅。  
贤士费怀思，不受折简呼。  
城东陈盂公，久阔今何如。  
明月照天下，此夕与君俱。  
不难十里勤，畏借东家驴。  
似闻有老眼，能作荐鹗书。  
功名勿念我，此心已扫除。  

陈与义　书怀示友十首  
张子霜后鹰，眉骨非凡曹。  
不肯兄事钱，但欲仆命骚。  
胡为随我辈，碌碌着青袍。  
相逢车马边，伎痒不得搔。  

陈与义　书怀示友十首  
平生诗作祟，肠肚困藿食。  
使我忘归忧，亦自得诗力。  
绝知是余蔽，且复求今日。  
不如付杯酒，一笑万事毕。  
毛颖仅升堂，黡生真入室。  

陈与义　书怀示友十首  
我梦钟鼎食，或作山林游。  
当其适意时，略与人间侔。  
觉来迹便扫，我已不悲忧。  
人间安可比，梦中无悔尤。  

陈与义　书怀示友十首  
我策三十六，第一当归田。  
柴门种杂树，婆娑乐余年。  
是中三益友，不减二仲贤。  
柏树解说法，桑叶能通禅。  

陈与义　书怀示友十首  
有钱可使鬼，无钱鬼揶揄。  
百年堂前燕，万事屋上乌。  
微官不救饥，出处违壮图。  
相牛岂无经，种树亦有书。  
如何求二顷，归卧渊明庐。  
曝背对青山，鸟鸣人意舒。  
试数门前客，终岁几覆车。  

陈与义　书怀示友十首  
仲舒老一经，策世非所长。  
瓦鼎荐蔬食，但取充饥肠。  
伟哉贾生书，开阖有耿光。  
既珍亦可饱，举俗不见尝。  

陈与义　书怀示友十首  
扬雄平生学，肝肾困雕鑴。  
晚於玄有得，始悔赋甘泉。  
使雄早大悟，亦何事於玄。  
赖有一言善，酒箴真可传。  

陈与义　书怀示友十首  
萧萧十月菊，耿耿照白草。  
开窗逢一笑，未觉徐娘老。  
风霜要饱更，独立晚更好。  
韩公真躁人，顾用扰怀抱。  

陈与义　书怀示友十首  
青青堂西行，岁寒不缁磷。  
蓬蒿众小中，拭眼见长身。  
澹然冬日影，此处极可人。  
子猷幸见过，一洗声色尘。  

陈与义　述怀  
闭户生白发，逍遥步城隅。  
野外晴林满，天末暮云孤。  
水容澹春归，草色带雨濡。  
物态纷如昨，世事再呜呼。  
京洛了在眼，山川一何迂。  
乘槎莽未办，且复小踟蹰。  

陈与义　述怀呈十七家叔  
儿时学道逃悲欢，只今未免忧饥寒。  
浮生万事蚁旋磨，冷官十年鱼上竿。  
竹林步兵亦忍辱，长安闭门出无仆。  
门前故人拥庐儿，政坐向来甘碌碌。  
公不见古人有待良不多，利名溺人甚风波。  
垂露成帏仲长统，明月为烛张志和。  
尘中别多会日少，世事欲谈何可了。  
胸中万卷已无用，劝公留眼送飞鸟。  
两翁观光今几时，赋归有约时已稽。  
未暇藏身北山北，且须觅地西枝西。  
愿从我翁归洗耳，不用妓女汙山水。  
肩舆亦莫要仆夫，自有门生与儿子。  

陈与义　水车  
江边终日水车鸣，我自平生爱此声。  
风月一时都属客，杖藜聊复寄诗情。  

陈与义　寺居  
招提远占一牛鸣，阻绝干戈得暂经。  
梦境了知非有实，醉乡不入自常醒。  
楼台近水涵明鉴，草树连空写素屏。  
物象自堪供客眼，未须觅句户长扃。  

陈与义　松棚  
黯黯当窗云不驱，不教风日到琴书。  
只今老子风流地，何似茅山陶隐居。  

陈与义　送大光赴石城  
石城高嵽嵲，城下是江波。  
莫愁织绮地，年来战马过。  
秀眉使君医国手，却把江头无事酒。  
山川勃郁不平处，浇以三杯一搔首。  
半江楼影白逶迤，想见春流二月时。  
待予去扫仲宣赋，走马还朝亦未迟。  

陈与义　送客出城西  
邓州谁亦解丹青，画我羸骖晚出城。  
残年政尔供愁了，末路那堪送客行。  
寒日满川分众色，暮林无叶寄秋声。  
垂鞭归去重回首，意落西南计未成。  

陈与义　送吕钦问监酒受代归  
以我千金帚，逢君万斛船。  
要知穷有自，未觉懒相先。  
盆盎三年梦，篇章四海传。  
匆匆秣归马，离恨满霜天。  

陈与义　送秘典座胜侍者乞麦  
一春不雨但多风，家家买龟问丰凶。  
天宁疏头与天通，泚笔未了云埋空。  
一雨三日勤老龙，陇头满眼十分丰。  
法中福将两英雄，自诡去立丘山功。  
堂头老师言语工，一诗自直三千钟。  
不忧乞米送卢仝，末章谨已藏胸中。  

陈与义　送人归京师  
门外子规啼未休，山村日落梦悠悠。  
故园便是无兵马，犹有归时一段愁。  

陈与义　送善相僧超然归庐山  
九叠峰前远法师，长安尘染坐禅衣。  
十年依旧双瞳碧，万里今持一笑归。  
鼠目向来吾自了，龟肠从与世相违。  
酒酣更欲烦公说，黄叶漫山锡杖飞。  

陈与义　送王因叔赴试  
枫落南纪明，秋高洞庭白。  
自是天涯人，更送湖上客，  
人生险易乘除里，富贵功名从此始。  
不须惜别作酸然，满路新诗付吾子。  

陈与义　送王周士赴发运司属官  
宁食三斗尘，有手不揖无诗人。  
宁饮三斗酒，有耳不听无味句。  
墙东草深兰发薰，君先梦我我梦君。  
小窗诵诗灯花喜，窗外北风怒未已。  
书生得句胜得官，风其少止尽人欢。  
五更月晕一千丈，明日君当泛淮浪。  
去去三十六策中，第一买酒鏖北风。  

陈与义　送熊博士赴瑞安令  
衣冠衮衮相逢地，草木萧萧未变时。  
聚散同惊一枕梦，悲欢各诵十年诗。  
山林有约吾当去，天地无情子亦饥。  
笑领铜章非失计，岁寒心事欲深期。  

陈与义　送张迪功赴南京掾二首  
士固难推挽，君其自宠珍。  
诗成建安子，名到斗南人。  
晚岁还为客，微官只为身。  
向来书尽熟，去不愧张巡。  

陈与义　送张迪功赴南京掾二首  
岸阔舟仍小，林空风更多。  
能堪几寒暑，又作隔山河。  
看客休题凤，将书莫换鹅。  
功名大槐国，终要白鸥波。  

陈与义　送张仲宗押戟归闽中  
翩然鸿鹄本不群，亦复为口长纷纷。  
去年弄影河北月，今年迎面江南云。  
还家不比陶令冷，持节正效相如勤。  
青天白日映徒御，玄发降旆明江濆。  
舟前落花慰野老，浦口杜若愁湘君。  
遥知诗成寄驿使，万里春色当见分。  
赠人以言予岂敢，不忍负子聊云云。  
旧山虽好慎勿过，恐有德璋能勒文。  

陈与义　酥中  
醉中今古兴衰事，诗里江湖摇落时。  
两手尚堪杯酒用，寸心唯是鬓毛知。  
稽山拥郭东西去，禹穴生云朝暮奇。  
万里南征无赋笔，茫茫远望不胜悲。  

陈与义　夙兴  
美哉木枕与菅席，无耐当兴戴朝帻。  
巷南巷北闻锻声，舍后舍前唯月色。  
事国无功端未去，竹舆伊鸦犹昨日。  
不见武林城里事，繁华梦觉生荆棘。  
成坏由来几古今，乾坤但可着山泽。  
西湖已无金碧丽，雨抹晴妆尚娱客。  
会当休日一访之，摩挲苍藓慰崖石。  
只恐冷泉亭下水，发明白发增叹息。  

陈与义　宿资圣院阁  
暮投山崦寺，高处绝人群。  
远岫林间见，微泉舍后闻。  
阁虚云乱入，江阔野横分。  
欲与僧为记，今年懒作文。  

陈与义　岁华  
岁华日已凋，飞叶鸣古瓦。  
白头倚危槛，高昮覆平野。  
遥瞻疏柳林，下有清溪泻。  
三春既繁丽，九秋亦潇洒。  
平生万事过，所欠茅一把。  
山川郁日夕，有抱无与写。  
赋诗老不工，开篇咏风雅。  

陈与义　题伯时画温溪心等贡五马  
漠漠河西尘几重，年年画马亦难逢。  
题诗记着今朝事，同看联翩五匹龙。  

陈与义　题长冈亭呈德升大光  
久客不忘归，如头垢思沐。  
身行江海滨，梦绕嵩少麓。  
马何预得失，鵩何了淹速。  
匣中三尺水，瘴雨生新绿。  
胡为古驿中，坐听风吟木。  
既非还吴张，亦异赴洛陆。  
两公茂名实，自是宜鼎轴。  
发发不可迟，帝言频郁穆。  

陈与义　题长乐亭  
远山云迷颠，近山净如沐。  
客子曳竹舆，伊鸦过山麓。  
我行一何迟，时序一何速。  
东风所经过，林水一时绿。  
疏雨忽飞堕，声在道边木。  
淑气自远归，光景变川陆。  
遥知存存子，明亦戒征轴。  
霁色虽宜诗，不见此清穆。  

陈与义　题持约画轴  
日落川更阔，烟生山欲浮。  
舟中有闲地，载我得同游。  

陈与义　题崇兰图二首  
两公得我色敷腴，藜杖相将入画图。  
我已梦中都识路，秋风举袂不踟蹰。  

陈与义　题崇兰图二首  
奕奕天风吹角巾，松声水色一时新。  
册林从此不牢落，照影溪头共六人。  

陈与义　题崇山  
短蓬如凫鷖，载我万斛愁。  
试登山上亭，却望沙际舟。  
世故莽相急，长江去悠悠。  
西南浸山影，晦明分中流。  
荡摇宝鉴面，翠髻千螺浮。  
去程虽云阻，兹地固堪留。  
客路惜胜日，临风搔白头。  
众色忽已晚，川光抱岩幽。  
三老呼不置，我兴方未收。  
下山事复多，题诗记曾游。  

陈与义　题大龙湫  
晓行苍壁中，穷处仍高崖。  
白龙三百丈，欲下层颠来。  
映日洒飞雨，绕山行怒雷。  
潭影纳浩荡，云气扶崔嵬。  
小儒叹造化，办此何雄哉。  
亦知天下绝，尊者所徘徊。  
三生清净愿，俗缘故难开。  
践胜吾岂敢，稽首傥兴哀。  

陈与义　题东家壁  
斜阳步屧过东家，便置清樽不煮茶。  
高柳光阴初罢絮，嫩凫毛羽欲成花。  
群公天上分时栋，闲客江边管物华。  
醉里吟诗空跌宕，借君素壁落栖鸦。  

陈与义　题董宗禹园先志亭宗禹之父早失母万方求得之此其晚节色养之地也  
作客古南阳，问俗仁孝敦。  
坐读杜羔传，起访城西园。  
伟哉是家事，作传堪千言。  
当年怀橘处，华屋澹晓暾。  
大松荫后楹，小松罗前轩。  
风露所沐浴，千载当连根。  
我已废蓼莪，感兹泪河翻。  
叶声含三叹，送我出园门。  

陈与义　题甘泉书院  
甘泉坊里林影黑，吴氏舍前书榜鲜。  
床座畧容摩诘借，桂枝应待小山传。  
兵横海内犹纷若，风到湖南还穆然。  
勉效周生述孔业，赋诗吾独愧先贤。  

陈与义　题画  
分明楼阁是龙门，亦有溪流曲抱村。  
万里家山无路入，十年心事有谁论。  

陈与义　题画兔  
碎身鹰犬惭何忍，埋骨诗书事亦微。  
霜露深林可终岁，雌雄暖日莫忘机。  

陈与义　题继祖蟠室三首  
云起炉山久未移，功名不恨十年迟。  
日斜疏竹可窗影，正是幽人睡足时。  

陈与义　题继祖蟠室三首  
万卷吾今一字无，打包随处野僧如。  
短檠未尽残年债，欲问班生试借书。  

陈与义　题继祖蟠室三首  
中兴天子要人才，当使生擒颉利来。  
正待吾曹红抹额，不须辛苦学颜回。  

陈与义　题简斋  
我窗三尺余，可以阅晦明。  
北省虽巨丽，无此风竹声。  
不着散花女，而况使鬼兄。  
世间多歧路，居士绳床平。  
未知阮遥集，几屐了平生。  
领军一屋鞋，千载笑绝缨。  
槐阴自入户，知我喜新晴。  
觅句方未了，简斋真虚名。  

陈与义　题江参山水横轴画俞秀才所藏二首  
卷中衮衮溪山去，笔下明明开陃初。  
不肯一褌为妇计，俞郎作意未全疏。  

陈与义　题江参山水横轴画俞秀才所藏二首  
万壑分烟高复低，人家随处有柴扉。  
此中只欠陈居士，千仞岗头一振衣。  

陈与义　题酒务壁  
野马本不羁，无奈卯与申。  
当时彭泽令，定是英雄人。  
客来两绳床，客去一欠伸。  
市声自杂沓，炉烟自轮囷。  
莺声时节改，杏叶雨气新。  
佳句忽堕前，追摹已难真。  
自题西轩壁，不杂徐庾尘。  

陈与义　题刘路宣义风月堂  
长风将佳月，万里到此堂。  
天游本无待，邂逅今夕凉。  
北窗旧竹短，南窗新竹长。  
此君本无心，风月不相忘。  
道人方燕坐，万物凝清光。  
不独揖霜雪，似闻笙鹤翔。  
乃知一念静，可洗千劫忙。  
明当携黡生，往问安心方。  

陈与义　题牧牛图  
千里烟草绿，连山雨新足。  
老牛抱朝饥，向山影觳觫。  
犊儿狂走先过浦，却立长鸣待其母。  
母子为人实仓廪，汝饱不惭人愧汝。  
牧童生来日日娱，只忧身大当把鉯。  
日斜睡足牛背上，不信人间有广舆。  

陈与义　题水西周三十三壁二首  
不管先生巾欲摧，雨中艇子便撑开。  
青山隔岸迎人去，白鹭冲烟送酒来。  

陈与义　题水西周三十三壁二首  
周子簄中早得春，唤人同渡一溪云。  
贪看雨歇前峰变，不觉斟时已十分。  

陈与义　题唐希雅画寒江图  
江头云黄天醖雪，树枝惨惨冻欲折。  
耐寒野鸭不知归，犹向沙边弄羽衣。  
黄茅母日不自力，影乱弱藻相因依。  
惟有苍石如卧虎，不受阴晴与寒暑。  
舟中过客莫敢侮，闲伴长江了今古。  

陈与义　题向伯共过峡图二首  
旌旗翻日淮南道，兴罢归来雪一船。  
正有佛光无处着，独将佳句了山川。  

陈与义　题向伯共过峡图二首  
过峡新图世所传，峡中犹说泛舟仙。  
柱天动业须君了，借我茅斋看十年。  

陈与义　题小室  
暂脱朝衣不当闲，澶州梦断已多年。  
诸公自致青云上，病客长斋绣佛前。  
随意时为师子卧，安心懒作野狐禅。  
炉烟忽散无踪迹，屋上寒云自黯然。  

陈与义　题许道宁量  
满眼长江水，苍然何郡山。  
向来万里意，今在一窗间。  
众木俱含晚，孤云遂不还。  
此中有佳句，吟断不相关。  

陈与义　题易元吉画麞  
纷纷骑马尘及腹，名利之窟争驰逐。  
眼明见此山中吏，怪底吾庐有林谷。  
雌雄相对目炯炯，意闲不受荣与辱。  
掇皮皆真岂自知，坐令猫犬羞奴仆。  
我不是李卫公，欺卫无魂规尔肉。  
又不是曹将军，数肋射尔不遗镞。  
明窗无尘帘有香，与尔共此春日长。  
戏弄竹枝聊卒岁，不羡晋宫车下羊。  

陈与义　题赵少隐青白堂三首  
小谢为州不废诗，庭中草木有光辉。  
一林风露世人世，更着梅花相发挥。  

陈与义　题赵少隐青白堂三首  
使君堂上无俗客，白白青青两胜流。  
添得吟诗老居士，千年一笑泽南州。  

陈与义　题赵少隐青白堂三首  
雪里芭蕉摩诘画，炎天梅蕊简斋诗。  
它时相见非生客，看倚瑯玕一段奇。  

陈与义　同二子观取鱼於窦家池以钱得数斗置驿西野塘中圉圉而逝我辈皆欣然  
闭户读书生白发，闲向村东看鱼穴。  
曾随树影数圆波，铁面渔师肝肺别。  
向来痴腹负此翁，只可买放莲溏中，  
万事成亏等闲里，佗年此地费雷风。  

陈与义　同范直愚单履游浯溪  
潇湘之流碧复碧，上有铁立千寻壁。  
河朔功就人与能，湖南碑成江动色。  
文章得意易为好，书杂矛剑天假力。  
四百年来如创见，雷公雨师知此石。  
小儒五载忧国泪，杖藜今日溪水侧。  
欲搜奇句谢两公，风作浪涌空心恻。  

陈与义　同继祖民瞻游赋诗亭二首  
邂逅今朝一段奇，从来华屋不关诗。  
诸君且作留连意，正是微风到竹时。  

陈与义　同继祖民瞻游赋诗亭二首  
浩浩白云溪一色，冥冥青竹鸟三呼。  
只今那得王摩诘，画我凭栏觅句图。  

陈与义　同家弟赋蜡梅诗得四绝句  
朱朱与白白，著意待春开。  
那知洞房里，已傍额黄来。  

陈与义　同家弟赋蜡梅诗得四绝句  
韵胜谁能舍，色庄那得亲。  
朝扬一映树，到骨不留尘。  

陈与义　同家弟赋蜡梅诗得四绝句  
黄罗作广袂，绛帐作中单。  
人间谁敢着，留得护春寒。  

陈与义　同家弟赋蜡梅诗得四绝句  
一花香十里，更值满枝开。  
承恩不在貌，谁敢斗香来。  

陈与义　同家弟用前韵谢判府惠酒  
衔杯乐圣便称贤，无酒犹堪卧瓮间。  
使者在门催仆仆，黡车入梦正班班。  
不烦白水真人力，来自青城道士山。  
千载王弘同并美，未应杞菊赋寒悭。  
日饮知非贫士宜，要逃语阱税心韟。  
所须唯酒非虚酒，以醉为乡可径归。  
鹦鹉鸬鹚俱得道，螟蛉蜾蠃共忘机。  
狂言戏作麻姑送，无奈阍人与我违。  

陈与义　同叔易于观我斋分韵得自字  
小草浪出山，大隐乃居市。  
功名一画饼，甚矣痴儿计。  
倾身犯火宅，顾自以为戏。  
汗颜逢冰子，更复问奚自。  
三肃斋中人，本是青云器。  
虽然山上山，政尔吏非吏。  
肃肃窗前竹，见引著胜地。  
世间剧寒暑，了不受荣悴。  
门前剥啄客，欲问观我意。  
但持邯郸枕，赠我一觉睡。  

陈与义　同通老用渊明独酌韵  
纷纷吏民散，遗我以兀然。  
悄悄今夕意，鸟影驰隙间。  
向来房州谷，採药危得仙。  
忽驾太守车，出处宁非天。  
何妨暂阅世，谋行要当先。  
西斋一壶酒，微雨新秋还。  
蛛网闪明晦，叶声饯岁年。  
呼儿具纸笔，录我醉中言。  

陈与义　同信道晚登古原  
幽怀忽牢落，起望登古原。  
微吹度修竹，半林白翻翻。  
日暮纷物态，山空销客魂。  
惜无一樽酒，与子醉中言。  

陈与义　同杨运干黄秀才村西买山药  
潦缩田路宽，委蛇散腰脚。  
胜日三枝杖，村西买山药。  
岗峦相吞去，远木互前却。  
天阴野水明，岁暮竹篱薄。  
田翁领客意，发筐堆磊落。  
玉质缃色裘，用世乃见缚。  
屠门几许快，夜语寻幽约。  
石鼎看云翻，门前北风恶。  

陈与义　同左通老用陶潜还旧居韵  
故园非无路，今已不念归。  
秋入汉水白，叶脱行人悲。  
东西与南北，欲往还觉非。  
勿云去年事，兵火偶脱遗。  
可怜竛竮影，残岁聊相依。  
天涯一尊酒，细酌君勿催。  
持觞望江山，路永悲身衰。  
百感醉中起，清泪对君挥。  

陈与义　酴醿  
雨过无桃李，唯余雪覆墙。  
青天映妙质，白日照繁香。  
影动春微透，花寒韵更长。  
风流到尊酒，犹足助诗狂。  

陈与义　晚步  
手把古人书，闲读下广庭。  
荒村无车马，日落双桧青。  
旷然神虑静，濁俗非所宁。  
逍遥出荆扉，竚立瞻郊坰。  
须臾暮色至，野水皆晶荧。  
却步面空林，远意更杳冥。  
停云甚可爱，重叠如沙汀。  

陈与义　晚步  
畎亩意不释，出门聊散忧。  
雨余山欲近，春半水争流。  
众籁夕还作，孤怀行转幽。  
溪西篁竹乱，微径杂归牛。  

陈与义　晚步湖边  
客间无胜日，世故可暂逃。  
杖藜迎落照，寒彩遍平皋。  
夕湖光景丽，晴鹳声音豪。  
天长蒹葭响，水落城堞高。  
万象各摇动，慰此老不遭。  
楚累经行地，处处余离骚。  
幸无大夫责，得伴诸子遨。  
终然动怀抱，白发风中搔。  

陈与义　晚步顺阳门外  
六尺枯藜了此生，顺阳门外看新晴。  
树连翠筱围春昼，水泛青天入古城。  
梦里偶来那计日，人间多事更闻兵。  
只应千载溪桥路，欠我媻姗勃窣行。  

陈与义　晚晴  
幽卧不知晴，樯梢见斜日。  
披衣起四望，天际山争出。  
光辉渚蒲净，意气沙鸥逸。  
避盗半九围，两脚不遗力。  
川陵各异态，艰难常一律。  
胡为作弧矢，前圣意莫诘。  
岂知百代后，反使奸宄密。  
腐儒徒叹嗟，救币知无术。  
人生如归云，空行杂徐疾。  
薄暮俱到山，各不见踪迹。  
念此百年内，可复受忧戚。  
林木方翳然，放怀陶兹夕。  

陈与义　晚晴野望  
洞庭微雨后，凉气入纶巾。  
水底归云乱，芦藂返照新。  
遥汀横薄暮，独鸟度长津。  
兵甲无归日，江湖送老身。  
悠悠只倚杖，悄悄自伤神。  
天意苍茫里，村醪亦醉人。  

陈与义　晚望信道立竹林边  
修竹林边烟过迟，幅巾藜杖立疏篱。  
恨无顾陆同携手，写取孙郎觅句诗。  

陈与义　万玉亭  
万玉中间作此亭，规模虽小意高深。  
稚篁畏日生檐下，老树禁风长绿阴。  
不道官中尽汤火，谁知闹里有山林。  
公余独在斜阳外，百岁顽身万古心。  

陈与义　王孙岭  
已过长溪岭更危，伏龙莽莽向川垂。  
斜阳照见林中石，记得南山隐去时。  

陈与义　王应仲欲附张恭甫舟过湖南久不决今日忽闻遂登舟作诗送之并简恭甫  
我身如孤云，随风堕湖边。  
墙东木阴好，初识避世贤。  
从来有名士，不用无名钱。  
披君三迳草，分我一味禅。  
胡为黄鹄举，忽上湖南船。  
竟随文若去，聊伴元礼仙。  
洞庭烟发渚，潇湘雨鸣川。  
三老好看客，天高柁楼前。  
子鱼独留滞，坐送管邴迁。  
作诗相棹讴，寄恨余酸然。  

陈与义　望燕公楼下李花  
燕公楼下繁华树，一日遥看一百回。  
羽盖梦余当昼立，缟衣风争过墙来。  
洛阳路不容春到，南国花应为客开。  
今日岂堪簪短发，感时伤旧意难裁。  

陈与义　微雨中赏月桂独酌  
人间跌宕简斋老，天下风流月桂花。  
一壶不觉丛边尽，暮雨霏霏欲湿鸦。  

陈与义　为陈介然题持约画  
层层水落白滩生，万里征鸿小作程。  
日暮微风过荷叶，陂南陂北听秋声。  

陈与义　闻葛工部写华严经成随喜赋诗  
如来性海深复深，著书与世湔蓬心。  
画沙累土皆佛事，况乃一字能千金。  
老郎居尘念不起，法中龙象人师子。  
前身智永心了然，结习未空犹寄此。  
怪公聚笔如须弥，经成笔尽手不知。  
凌云题就韦诞老，愿力所到公何疑。  
珠函绣帙之兰室，护持金刚竦神物。  
枯葵应感不足伦，毛飅陶泓俱见佛。  

陈与义　闻王道济陷虏  
海内堂堂友，如今在贼围。  
虚传袁盎脱，不见华元归。  
浮世身难料，危途计易非。  
云孤马息岭，老泪不胜挥。  

陈与义　翁高邮挽诗  
万里功名路，三生翰墨身。  
暮年铜虎重，浮世石羊新。  
天地悭豪杰，山川泣吏民。  
空传四十诔，竟不识斯人。  

陈与义　无题  
六经在天如日月，万事随时更故新。  
江南丞相浮云坏，洛下先生宰木春。  
孟喜何妨改师法，京房底处有门人。  
旧喜读书今懒读，焚香阅世了闲身。  

陈与义　五月二日避贵寇入洞庭湖绝句  
鼓发嘉鱼千面雪，乱帆和雨向湖开。  
何妨南北东西客，一听湘妃瑶瑟来。  

陈与义　西风  
木末西风起，中含万里凉。  
浮云不愁思，尽日只飞扬。  
梦断头将白，诗成叶自黄。  
不关明主弃，本出涸阴乡。  

陈与义　西郊春事渐入老境元方欲出游以无马未果今日得诗又有举鞭何日之叹  
毛颖陈玄虽胜流，也须从事到青州。  
重吟玉树怀崔子，欲唱金衣无杜秋。  
官柳正须工部出，园花犹为退之留。  
篮舆自可烦儿辈，一笑来从樾下休。  

陈与义　西省酴醿架上残雪可爱戏同王元忠席大光赋诗  
酴醿花底当年事，夜雪模糊照酒阑。  
北省今朝枝上雪，还揩病眼作花看。  

陈与义　西轩  
平生江海志，岁暮僧庐中。  
虚斋时独步，遡此西窗风。  
初夏气未变，幽居念方冲。  
三日无客来，门外生蒿蓬。  
轻阴映夕幌，窈窕瓶花红。  
未知古今士，谁与此心同。  

陈与义　西轩寓居  
牢落西轩客，巡檐费独吟。  
桃花明薄暮，燕子闹微阴。  
辛苦元吾事，淹留更此心。  
小窗随意写，蛇蚓起相寻。  

陈与义　徙舍蒙大成赐诗  
南北东西共一尘，得坻随处可收身。  
卜居赋就知谋拙，入宅诗成觉新诗。  
三径蓬蒿犹恨浅，九流宾客未嫌贫。  
不须更待高轩过，袖有珠玑已照邻。  

陈与义　喜雨  
秦望山头云，昨日鸾凤举。  
冥冥万里风，淅淅三更雨。  
小臣知君忧，起坐听檐语。  
风力有去来，龙工杂文武。  
灯花识我意，一笑相媚妩。  
泥翻早朝路，瀰瀰光欲吐。  
郁然苍龙阙，佳气接南亩。  
千官次第来，豫色各眉宇。  
记各以短篇，不工还自许。  

陈与义　戏大光送酒  
折得岭头如玉梅，对花那得欠清杯。  
不烦白水真人力，便有青州从事来。  

陈与义　细雨  
避寇烦三老，那知是胜游。  
平湖受细雨，远岸送轻舟。  
天地悲深阻，山川慰久留。  
参差发邻舫，未觉壮心休。  

陈与义　夏日  
赤日可中庭，树影敛不开。  
烛龙未肯忙，一步九徘徊。  
梦中惊耳鸣，欲觉闻远雷。  
屋山奇峰起，欹枕看云来。  
变化信难料，转头失崔嵬。  
虽然不成雨，风起亦快哉。  
槐叶万背白，少振十日埃。  
白团岂办此，掷去羞薄才。  
蜻蜓泊墙阴，近人故多猜。  
墙西岂更热，已去却飞回。  

陈与义　夏日集葆真池上以绿阴生昼静赋诗得静字  
清池不受暑，幽讨起予病。  
长安车辙边，有此荷万柄。  
是身虽可懒，共寄无尽兴。  
鱼游水底凉，鸟宿林间静。  
谈余日亭午，树影一时正。  
清风不负客，意重百金赠。  
聊将两鬓蓬，起照千丈镜。  
微波喜摇人，小立待其定。  
梁王今何许，柳色几衰盛。  
人生行乐耳，诗律已其剩。  
邂逅一樽酒，它年五君咏。  
重期踏月来，夜半啸烟艇。  

陈与义　夏夜  
远游万事裂，独立数峰青。  
明月照山木，荒村饶夜萤。  
翻翻云渡汉，历历水浮星。  
遥舍灯已尽，幽人门未扃。  

陈与义　夏夜  
幽窗报夕霁，微月在屋橑。  
手中白羽扇，共此夜寥寥。  
六月天正碧，三更树微摇。  
缅怀山中景，兹夕感路遥。  
长啸送行云，可望不可招。  
夜阑林光发，白露濡青条。  

陈与义　夏夜  
闲弄玉如意，天河白练横。  
时无李供奉，谁识谢宣城。  
两鹤翻明月，孤松立快晴。  
南阳半年客，此夜满怀清。  

陈与义　夏夜  
虚庭散策晚凉生，斟酌星河亦喜晴。  
不记墙西有修竹，夜风还作雨来声。  

陈与义　夏夜  
待到天公放月时，东家乔柏两蚢枝。  
悬知满地疏阴处，不及遥看突兀奇。  

陈与义　夏雨  
三伏过几日，坐数令人瘿。  
片云忽西行，庭树生光景。  
须臾万银竹，壮观发异境。  
天公终老手，一笑破日永。  
龙公勿惮烦，事了亦俄倾。  
修竹恬变化，依然半窗影。  

陈与义　夏至日与太学同舍会葆真二首  
微官有阀阅，三赋池上诗。  
林密知夏深，仰看天离离。  
官忙负远兴，觞至及良时。  
荷气夜来雨，百鸟清昼迟。  
微风不动苹，坐看水色移。  
门前争夺场，取欢不偿悲。  
欲归未得去，日暮多黄鹂。  

陈与义　夏至日与太学同舍会葆真二首  
明波影千柳，绀屋朝万荷。  
物新感节移，意定觉景多。  
游鱼聚亭影，镜面散微涡。  
江湖岂在远，所欠雨一蓑。  
忽看带箭禽，三叹无奈何。  

陈与义　先寄邢子友  
作客经年乐有余，邵阳歧路不崎岖。  
山川好处欹纱帽，桃李香中度笋舆。  
欲见旧交惊岁月，剩排幽话说艰虞。  
人间书疏非吾事，一首新诗未可无。  

陈与义　香林四首  
绝爱公家花气新，一林清露百般春。  
是中宴坐应容我，只恐微风唤起人。  

陈与义　香林四首  
丈人延客非俗物，百和香中进一杯。  
乞取齐奴锦步障，与春遮断晓风来。  

陈与义　香林四首  
谁见繁香度牖时，碧天残月映花枝。  
固应撩我题新句，压倒韦郎宴寝诗。  

陈与义　香林四首  
简斋居士不饮酒，一入香林更不醒。  
驱使小诗酬晓露，绝胜辛苦广骚经。  

陈与义　襄邑道中  
飞花两岸照船红，百里榆堤半日风。  
卧看满天云不动，不知云与我俱东。  

陈与义　小阁  
烂干横岁暮，徙倚度阴晴。  
木落太湖近，梅开南纪明。  
病余仍爱酒，身后更须名。  
鹳鹤忽双起，吾诗还欲成。  

陈与义　小阁晨起  
纸帐不知晓，雅鸣吾当兴。  
开窗面老松，相对寒崚嶒。  
幸无公家责，欲懒还不能。  
汲井頮我面，铜盆旋敲冰。  
梳头风入槛，纷散霜满膺。  
四瞻郊泽间，苍烟惨朝凝。  
却望塔颠日，光景舒层层。  
乾坤有奇事，变化忽相乘。  
客来无可语，语此不见应。  
今晨胡床冷，愧我无毾{登毛}。  

陈与义　小阁晚望  
泽国候易变，孟冬乃微和。  
解襟凭小阁，日暮归云多。  
苍苍散草木，莽莽杂山河。  
荒野虫乱鸣，长空鸟时过。  
万象各无待，唯人顾纷罗。  
备物以养己，更用干与戈。  
天风吹我来，衣袂生微波。  
幽怀眇无寄，萧瑟起悲歌。  

陈与义　晓登燕公楼  
栏干纳清晓，拄杖追黄鹄。  
燕公不相待，使我立於独。  
雾收天落川，日动春浮木。  
举手谢时人，微风吹野服。  

陈与义　晓发杉木  
古泽春光淡，高林露气清。  
纷纷世上事，寂寂水边行。  
客子凋双鬓，田家自一生。  
有诗还忘记，无酒却思倾。  

陈与义　晓发叶城  
竹舆开两牖，秋色为横分。  
左送廉纤月，右揖离披云。  
诗情满行色，何地着世纷。  
欲语王县令，三叫不能闻。  

陈与义　谢杨工曹  
借屋三间稍离尘，携书一束谩娱身。  
客居最负青春好，世事空随白发新。  
造化小儿真薄相，市朝大隐亦长贫。  
独无芋粟供宾客，虚辱先生赋北邻。  

陈与义　谢主人  
春禽劝我归，主人留我住。  
一笑谢主人，我自归无处。  
拟借溪边三亩春，结茅依树不依邻。  
伐薪政可烦名士，分米何须待故人。  

陈与义　心老久许为作画未果以诗督之  
布衲王摩诘，禅余寄笔端。  
试将能事迫，肯作画工难。  
秋入无声句，山连欲雨寒。  
平生梦想处，奉乞小巑岏。  

陈与义　休日马上  
休日不自休，骑马踏荒径。  
却扇受景风，今朝我无病。  
春云閟晨耀，群绿澹相映。  
山川与朝市，一动自一静。  
九衢行万人，谁抱此怀胜。  
不得与之语，萧萧寄孤咏。  

陈与义　休日早起  
曨曨窗影来，稍稍禽声集。  
开门知有雨，老树半身湿。  
剧谈了无味，远游非所急。  
蒲团着身宽，安取万户邑。  
开镜白云渡，捲帘秋光入。  
饱受今日闲，明朝复羁絷。  

陈与义　宣风楼  
楼迥云随画栱飞，卷帘又映雪晴时。  
千林冻解阴狸扫，放出青山分外奇。  

陈与义　雪  
穷腊见三白，江南无旧闻。  
天上春已暮，尽日花缤纷。  
平生虽畏寒，遇雪心所欣。  
拥裘未敢出，投隙致殷勤。  
窗户忽相照，川陵已难分。  
二仪有巨丽，老我不能文。  
高吟黄竹诗，薄暮心无垠。  
浮屠似玉笋，突兀倚重云。  

陈与义　雪  
仙人手持白鸾尾，夜半朝元明月里。  
羽衣三振风不断，下视银潢一千里。  
玉轪戴花分后前，欲落未落天恍然。  
余标从向人间去，乞与袁安破晓眠。  

陈与义　寻诗两绝句  
楚酒困人三日醉，园花经雨百般红。  
无人画出陈居士，亭角寻诗满袖风。  

陈与义　寻诗两绝句  
爱把山瓢莫笑侬，愁时引睡有奇功。  
醒来推户寻诗去，乔木峥嵘明月中。  

陈与义　研铭  
无住庵，老居士。  
紫玉池，娱晚岁。  
不出庵，书诵偈。  
谁使之，践朝市。  
入承明，司帝制。  
如眢井，久不治。  
百尺泉，来莫冀。  
古之人，轻百计。  
惟出处，不敢易。  
嗟已晚，觉非是。  
勒斯铭，戒后世。  

陈与义　宴坐之地籧簒覆之名曰蓬斋  
不须杯勺了三冬，旋作蓬斋待朔风。  
会有打窗风雪夜，地炉孤坐策奇功。  

陈与义　遥碧轩作呈使君少隐时欲赴召  
我本山中人，尺一唤起趋埃尘。  
君为边城守，作意邀山入窗牖。  
朝来爽气如有期，送我凭轩一杯酒。  
丈夫已忍猿鹤羞，欲去且复斯须留。  
西峰木脱乱鬟拥，东岭烟破修眉浮。  
主人爱客山更好，醉里一笑惊蛮州。  
丁宁云雨莫作厄，明日青山当送客。  

陈与义　叶柟惠花  
无住庵中老居士，逢春入定不衔杯。  
文殊罔明俱拱手，今日花枝唤得回。  

陈与义　曳杖  
柳条一何长，我发一何短。  
余日会有余，经春卧荒疃。  
曳杖陂西去，悠然寄萧散。  
田垅粲高低，白水一时满。  
农夫暮犹作，愧我读书懒。  
且复弃今兹，前峰青蹇嵼。  

陈与义　夜步堤上三首  
世故生白发，意行无与期。  
平生木上座，临老始相知。  
月中沙岸永，岁暮河流迟。  
留侯庙前柳，叶尽空离离。  
百年信难料，剩赋奇绝诗。  

陈与义　夜步堤上三首  
人间睡声起，幽子方独步。  
倚杖看白云，亭亭水中度。  
十月雁背高，三更河流去。  
物生各扰扰，念此煎百虑。  
聊将忧世心，数遍桥西树。  

陈与义　夜步堤上三首  
旋买青芒鞋，去踏沙头月。  
争教冠盖地，着此影突兀。  
树寒栖鸟动，风转孤管发。  
月色夜夜佳，人生事如发。  
梦中续清游，浓露湿银阙。  

陈与义　夜抵贞牟  
野暝犹闻远，川明不恨迟。  
焚山隔岸火，及我系船时。  
夜半青灯屋，篱前白水陂。  
殷勤谢地主，小筑欲深期。  

陈与义　夜赋  

陈与义　&nbsp;  
抱病喜清夜，形羸心独开。  
不知药鼎沸，错认雨声来。  
岁晚灯烛丽，天长鸿雁哀。  
书生惜日月，欹枕意茫哉。  

陈与义　夜赋  
泊舟华容县，湖水终夜明。  
凄然不能寐，左右菰蒲声。  
穷途事多违，胜处亦心惊。  
三更萤火闹，万里天河横。  
阿瞒狼狈地，山泽空峥嵘。  
虽弱与兴衰，今古莽难评。  
腐儒忧平世，况复值甲兵。  
终然无雨策，白发满头生。  

陈与义　夜赋寄友  
卖药韩康伯，谈经管幼安。  
向来甘寂寞，不是为艰难。  
微月扶疏树，空园浩荡寒。  
细题今夕景，持与故人看。  

陈与义　夜雨  
经岁柴门百事乖，此身只合卧苍苔。  
蝉声未足秋风起，木叶俱鸣夜雨来。  
棋局可观浮世理，灯花应为好诗开。  
独无宋玉悲歌念，但喜新凉入酒杯。  

陈与义　以石龟子施觉心长老  
老龟千年作一息，天地併入支床力。  
何年生此石肠儿，非皮裹骨骨裹皮。  
君家元绪不慎口，遂与老桑同一朽。  
知君游世磨不磷，往作道人之石友。  
道人莫欺此龟无六眸，试与话禅当点头。  

陈与义　以事走郊外示友  
二十九年知已非，今年依旧壮心违。  
黄尘满面人犹去，红叶无言秋又归。  
万里天寒鸿雁瘦，千村岁暮鸟乌微。  
往来屑屑君应笑，要就南池照客衣。  

陈与义　以玉刚卯为向伯共生朝  
仲冬吉日，风穆气休。  
我出刚卯，以寿元侯。  
祝融之玉，莫此离方。  
元侯佩之，如玉之刚。  
攘除厉凶，以迪明王。  
南门不键，有室则强。  
三肃元侯，既赠既祷。  
曷以报我，当以刚卯。  

陈与义　以纸托乐秀才捣治  
古人争名翰墨薮，柿叶桑根俱不朽。  
固知老褚下欧阳，控御管城须好手。  
嫁非好时聊自强，幅则甚短惭甚长。  
闻道蔡侯闲石臼，为借余力生银光。  

陈与义　阴风  
阴风三日吹南极，二月巴陵寒裂石。  
长林巨木受轩轾，洞庭倒流潇湘黑。  
君不见古庐竹扉声策策，中有竛竮落南客。  
曾经破胆向炎官，敢不修容待风伯。  

陈与义　印老索印庵诗  
人言融公懒，床上揖宾客。  
我来两忘揖，团团一庵白。  
戏谈邓州禅，分食天宁麦。  
竹风亦喜我，萧瑟至日夕。  
出家丈夫事，轩裳本儿剧。  
愿香惊余烟，世故感陈迹。  
固应师未钝，使我不安席。  
时求一滴水，为洗三生石。  

陈与义　樱桃  
四月江南黄鸟肥，樱桃满市粲朝晖。  
赤瑛盘里虽殊遇，何似筠笼相发挥。  

陈与义　萤火  
翩翩飞蛾掩月烛，见烹膏油罪莫赎。  
嘉尔萤火不自欺，草间相照光煜煜。  
却马已录仙人方，映书曾登君子堂。  
不畏月明见陋质，但畏风雨难为光。  

陈与义　咏青溪石壁  
青溪宜晓日，曲处千丈晦。  
天开苍石屏，影落西村外。  
虚无元气立，明灭河汉对。  
人行峥嵘下，鸟急浩荡内。  
向来千万峰，琐细等蓬块。  
老夫倚杖久，三叹造物大。  
惜哉太史公，意短遗此快。  
更欲访野人，穷探视其背。  

陈与义　咏水仙花五韵  
仙人缃色裘，缟衣以裼之。  
青帨纷委地，独立东风时。  
吹香洞庭暖，弄影清昼迟。  
寂寂篱落阴，亭亭与予期。  
谁知园中客，能赋会真诗。  

陈与义　咏西岭梅花  
雨后众崖碧，白处纷寒梅。  
遥遥迎客意，欲下山坡来。  
穷村受春晚，邂逅今日开。  
绛领承玉面，临风一低回。  
折归无可赠，孤赏心悠哉。  

陈与义　咏蟹  
量才不数制鱼额，四海神交顾建康。  
但见横行疑长躁，不知公子实无肠。  

陈与义　用大成四桂坊韵赋诗赠令狐昆仲  
乡人洗眼看银黄，得桂运枝手尚香。  
盛事固应传雁塔，新诗不减住鸡坊。  
醍酥乳酪元同味，羯末对胡更合堂。  
从此葛恢门下客，知名可但一杨方。  

陈与义　幽窗  
贫士工用短，壮夫溺於诗。  
破壁为幽窗，我笔还得持。  
高鸟度遗影，风扉语移时。  
迨我休暇日，与物聊同嬉。  
古来贤哲人，畎亩策安危。  
一行或大谬，半隐良亦痴。  
寄言山中友，即岁以为期。  

陈与义　游八关寺后池上  
落日生春色，微澜动古池。  
柳林横绝野，藜杖去寻诗。  
不有今年谪，争成此段奇。  
殷勤雪颅老，随客转荒陂。  

陈与义　游葆真池上  
墙厚不盈咫，人间隔蓬莱。  
高柳唤客游，我辈御风来。  
坐久落日尽，澹澹池光开。  
白云行水中，一笑三徘徊。  
鸭儿轻岁月，不受急景催。  
试作弄篙惊，徐去首不回。  
无心与境接，偶遇信悠哉。  
再来知何似，有句端难裁。  

陈与义　游道林岳麓  
耽耽衡山麓，翠气横古今。  
济胜得短筇，未怕山行深。  
路盘天开阖，风动龙噫吟。  
峰恋惨澹处，照以布地金。  
世尊诸天上，燕坐朝千林。  
向来修何行，不受安危侵。  
道人轻殊胜，来客费幽寻。  
恍然结愿香，独会三生心。  
山中日易晚，坐失群木阴。  
勿唾此山地，后日重窥临。  

陈与义　游东岩  
散策东岩路，梦中曾记经。  
斜晖射残雪，岩谷遍晶荧。  
鸦鸣山寂寂，意迥川冥冥。  
乘兴欲穷讨，会心还少停。  
新晴远村白，薄暮群峰青。  
危途通仙境，胜日行画屏。  
岂独冷一念，将期朝百灵。  
不同南涧咏，悲慨满中扃。  

陈与义　游董园  
西园可散发，何必赋远游。  
地旷多雄风，叶声无时休。  
幸有济胜具，枯藜支白头。  
平生会心处，未觉身淹留。  
散坐青石床，松意淡欲秋。  
薄雨青众卉，深林耿微流。  
一凉天地德，物我俱夷犹。  
东北方用武，六有事戈矛。  
甲裳无乃重，腐儒故多忧。  
珍禽叫高树，且复寄悠悠。  

陈与义　游慧林寺以三峡炎蒸定有无为韵得定字是日欲逃暑阁下而守阁童子持  
我如东郊马，欹侧甘瘦病。  
今晨举足轻，起行得幽胜。  
抚窗唤懒融，槁面初出定。  
眼中无长物，坐久炉烟正。  
门前几乌帽，来往送朝暝。  
岂知帽影边，有地白日静。  
宝阁阴肃肃，童子色不令。  
年来惜违人，一笑取归径。  
愿言捐何肉，终岁奉清净。  
檐铎岂印吾，出门有余听。  

陈与义　游南嶂同孙信道  
遥瞻南嶂深复深，双崖与天藏太阴。  
青鞋济胜不能懒，踏破积雪穷崎嶔。  
空中朽树抱孤筱，无窍苍壁生横林。  
孤禽三叫危石裂，欲返未返神萧森。  
磴回忽然何处所，当面烟如翠蛟舞。  
石门泄风无昼夜，古木截道藏雷雨。  
丹丘赤城去几许，下视人间足尘土。  
放身天地不自知，导以龙蛇翼熊餐。  
山中异事记今晨，杖藜得道孙与陈。  

陈与义　游秦岩  
秦岩昧旧闻，胜会非复常。  
异哉五里秘，发此一日狂。  
篝灯破大阴，拄杖入仙乡。  
散途杨梅实，承磴菡萏房。  
石液白瑶堕，泉气青霓翔。  
度危心欲动，逢衍兴未央。  
眩人黝谷深，覆我翠极长。  
降登穷田垅，开阖到鞠场。  
龙遮侧岸路，猫护高廪藏。  
力士倒履空，应真俨成行。  
碾缺神所吝，帐空仙莫量。  
水鸣泬寥内，柱立森罗傍。  
语闻受远响，力极生微阳。  
梦中出小窦，立处忽大荒。  
尘缘信深重，仙事岂渺茫。  
灵武唐业开，湘滨耀文章。  
望夷秦政坏，岭底畏祸殃。  
隐显非士意，安危存国纲。  
且复置此事，更将适何方。  
赋诗意未惬，吾欲栖僧廊。  

陈与义　游岘山次韵三首  
夜度一程云，平明踏山址。  
山神岂妬我，飞雨乱眸子。  
重岳衮衮去，前杰后俊伟。  
晦明更百态，始望那及此。  
路穷得精庐，税驾谘祖始。  
老僧千金意，佳处相指似。  
先生一笑领，得句易翻水。  
安石未归山，却要山料理。  
奇哉此一段，惊世无前轨。  
酬山以快饮，春蕨正滋旨。  
一丘傥许予，高卧饱松髓。  
城中谩拄笏，那知有兹事。  

陈与义　游岘山次韵三首  
高人买山隐，百万犹恨少。  
客儿最省事，有屐一生了。  
东庄良不遥，十里望缥缈。  
萦纡并麦垅，翠浪四山绕。  
先生滞鹿车，去程通凤沼。  
暂来山泉上，思与飞云杳。  
云北接云南，一迳绝纷扰。  
竹林怀风雨，目断极窈窈。  
从来无世尘，相对真不挠。  
龙儿争地出，头角已表表。  
先生嘱支郎，勿使斤斧夭。  
终当乞一杖，险路扶吾老。  

陈与义　游岘山次韵三首  
转路山突兀，众山之所望。  
懒融不下山，揖山会虚堂。  
大空出盘嬉，小空时侍傍。  
我游瞻铁凤，力尽随木羊。  
石窗非人世，意欲凌风翔。  
巉巉窗中人，出定发有霜。  
过眼几浮烟，关身一禅床。  
教我安心法，入鸟不乱行。  
似知使君尊，起炷柏子香。  
陇云亦堪寄，分作我归装。  
好在窗前竹，伴师老苍苍。  

陈与义　游玉仙观以春风吹倒人为韵得吹字  
清游天不借，破帽沙疾吹。  
下马榱桷鸣，未恨十里陂。  
风余檐铎语，坐定炉烟迟。  
新春碧瓦丽，古意乔木奇。  
黄冠见客喜，此士定不羁。  
但愧城中尘，浼子青松枝。  
人间争夺丑，我亦寄枯棋。  
输赢共一笑，马影催归时。  

陈与义　游紫逻洞  
我不愿封万户侯，愿向紫逻从公游。  
郓州溪堂虢州洞，未有退之诗可留。  
水近山流清澈底，竹饱千霜节如此。  
廓庙之具千金躯，底事便着山岩里。  
蒲鞭挂壁一事无，环佩声中了朝晡。  
祝融不到林深处，客至五月怀貂狐。  
徇华大夫无此乐，从渠遮山用翠幙。  
若问此间奇绝处，但道胸中有丘壑。  

陈与义　友人惠石两峰巉然取杜子美玉山高并两峰寒之句名曰小玉山  
旧喜看书今不看，且留双眼向孱颜。  
从来作梦大槐国，此去藏身小玉山。  
暮霭朝曦一生子，高天厚地两峰闲。  
九华诗句喧寰宇，细比真形伯仲间。  

陈与义　有感再赋  
忆昔甲辰重九日，天恩曾与宴城东。  
龙沙此日西风冷。谁折黄花寿两宫。  

陈与义　又登岳阳楼  
岳阳楼前丹叶飞，栏干留我不须归。  
洞庭镜面平千里，却要君山相发挥。  

陈与义　又和岁除感怀用前韵  
宦情吾与岁俱阑，只有诗盟偶未寒。  
鬓色定从今夜改，梅花已判隔年看。  
高门召客车稠叠，下里烧香篆屈盘。  
我亦三杯聊复尔，梦回鵷鹭出朝端。  

陈与义　又六言  
未央宫里红杏，羯鼓三声打开。  
大庾岭头梅萼，管城呼上屏来。  

陈与义　又用韵春雪  
急雪催诗兴未阑，东风肯奈鸟乌寒。  
最怜度牖勤勤意，更接飞花细细看。  
连夜抛回三白瑞，及时惊动五辛盘。  
袁安久绝千人望，春破还思绮一端。  

陈与义　余识景纯家弟出其诗见示喜其同臭味也辄用大成黄字韵赋八句赠之  
阿奴喜气照人黄，传得新诗细作行。  
可爱悬知似杨柳，忘忧复不待槟榔。  
魏收已获崔昂誉，摩诘仍推相国长。  
曷不少留东合醉，剩收篇咏作归装。  

陈与义　愚溪  
小阁当乔木，清溪抱竹林。  
寒声日暮起，客思雨中深。  
行李妨幽事，栏干试独临。  
终然游子意，非复昔人心。  

陈与义　与伯顺饭于文纬大光出宋汉杰画秋山  
焚香消午睡，开画逢秋山。  
皇都马声中，有此四士闲。  
离离南国树，闪闪湘水湾。  
悠悠孤鸟去，澹澹晨辉还。  
屐士十年蜡，未散腰脚顽。  
不如一诣君，坐此岩石间。  
远峰如修眉，近峰如堕鬟。  
书生饱作祟，眼乱纷斓斑。  
一笑遗世人，聊破千载须。  
诗成即画记，可益不可删。  

陈与义　与大光同登封州小阁  
去程欲数莽难知，三日封州更作迟。  
青嶂足稽天下士，锦囊今有峤南诗。  
共登小阁春风里，回望中原夕霭时。  
万本梅花为我寿，一杯相属未全痴。  

陈与义　与王子焕席大光同游廖园  
三枝筇竹兴还新，王丈席兄俱可人。  
侨立司州溪水上，吟诗把酒对青春。  

陈与义　与夏致宏孙信道张巨山同集涧边以散发岩岫为韵赋四小诗  
哦诗谷虚响，散发下岩半。  
披丛涧影摇，集鸟纷然散。  

陈与义　与夏致宏孙信道张巨山同集涧边以散发岩岫为韵赋四小诗  
乱石披浅流，水纹如绀发。  
驰晖忽西没，林光相映发。  

陈与义　与夏致宏孙信道张巨山同集涧边以散发岩岫为韵赋四小诗  
举头山围天，濯足树映潭。  
山中记今日，四士集空岩。  

陈与义　与夏致宏孙信道张巨山同集涧边以散发岩岫为韵赋四小诗  
张子卧石榻，夏子理泉窦。  
孙子独不言，搘颐数烟岫。  

陈与义　与信道游涧边  
斜阳照乱石，颠崖下双筇。  
试从绝壑底，仰视最奇峰。  
回磈发涧怒，高霭生树容。  
半岩菖蒲根，翠葆森伏龙。  
岂无游世上，於此傥相逢。  
客心忽悄怆，归路迷行踪。  

陈与义　与智老天经夜坐  
残年不复徙他邦，长与两禅同夜缸。  
坐到更深都寂寂，雪花无数落窗前。  

陈与义　与周绍祖分茶  
竹影满幽窗，欲出腰髀懒。  
何以同岁暮，共此晴云椀。  
摩挲蛰雷腹，自笑计常短。  
异时分忧虞，小杓勿辞满。  

陈与义　雨  
萧萧十日雨，稳送祝融归。  
燕子经年梦，梧桐昨暮非。  
一凉恩到骨，四壁事多违。  
衮衮繁华地，西风吹客衣。  

陈与义　雨  
听雨披夜襟，冲雨踏晨鼓。  
万珠络笋舆，诗中有新语。  
老龙经秋卧，岁暮始一举。  
成功亦何迟，光采变蔬圃。  
道边闻井溢，可笑遽如许。  
旧山百尺泉，不知旱与雨。  

陈与义　雨  
沙岸残春雨，茅檐古镇官。  
一时花带泪，万里客凭栏。  
日晚蔷薇重，楼高燕子寒。  
惜无陶谢手，尽力破忧端。  

陈与义　雨  
霏霏三日雨，蔼蔼一园青。  
雾泽含元气，风花过洞庭。  
地偏寒浩荡，春半客竛竮。  
多少人间事，天涯醉又醒。  

陈与义　雨  
忽忽忘年老，悠悠负日长。  
小诗妨学道，微雨好烧香。  
檐鹊移时立，庭梧满意凉。  
此身南复北，仿佛是它乡。  

陈与义　雨  
云起谷全暗，雨时山复明。  
青春望中色，白涧晚来声。  
远树鸟群集，高原人独耕。  
老夫逃世日，坚坐听阴晴。  

陈与义　雨  
云物澹清晓，无风溪自闲。  
柴门对急雨，壮观满空山。  
春发苍茫内，鸟鸣篁竹间。  
儿童笑老子，衣湿不知还。  

陈与义　雨过  
水堂长日静鸥沙，便觉京尘隔鬓华。  
梦里不知凉是雨，卷帘微溼在荷花。  

陈与义　雨晴  
天缺西南江面清，纤云不动小滩横。  
墙头语鹊衣犹湿，楼外残雷气未平。  
尽取微凉供稳睡，急搜奇名报新晴。  
今宵绝胜无人共，卧看星河尽意明。  

陈与义　雨晴徐步  
百年几晴朝，徐步山径湿。  
忽悟春已深，鸣禽飞相及。  
雪消众绿净，雾罢群峰立。  
涧边千嵁岩，今日何复集。  

陈与义　雨中  
北客霜侵鬓，南州雨送年。  
未闻兵革定，从使岁时迁。  
古泽生春霭，高空落暮鸢。  
山川含万古，郁郁在樽前。  

陈与义　雨中  
雨打船蓬声百般，白头当夏不禁寒。  
五湖七泽经行遍，终忆吾乡八节滩。  

陈与义　雨中对酒庭下海棠经雨不谢  
巴陵二月客添衣，草草杯觞恨醉迟。  
燕子不禁连夜雨，海棠犹待老夫诗。  
天翻地覆伤春色，齿豁头童祝圣时。  
白竹篱前湖海阔，茫茫身世两堪悲。  

陈与义　雨中观秉仲家月桂  
月桂花上雨，春归一凭栏。  
东西南北客，更得几回看。  
红衿映肉色，薄暮无乃寒。  
园中如许梅，独觉赋诗难。  

陈与义　雨中宿灵峰寺  
雁荡山中逢晚雨，灵峰寺里借绳床。  
只应护得纶巾角，还费高僧一炷香。  

陈与义　雨中再赋海山楼诗  
百尺阑干横海立，一生襟抱与山开。  
岸边天影随潮入，楼上春容带雨来。  
慷慨赋诗还自恨，徘徊舒啸却生哀。  
灭胡猛士今安有，非复当年单父台。  

陈与义　玉堂儤直  
庭叶珑珑晓更青，断云吐日照寒厅。  
只应未上归田奏，贪诵楞伽四卷经。  

陈与义　浴室观雨以催诗走群龙为韵得走字  
微云生屋脊，欹枕看培塿。  
崔嵬乱一瞬，泰华入搔首。  
须臾万银竹，壮观惊户牖。  
摧击竟自碎，映空白烟走。  
余飚送未了，日色在井口。  
去冬三寸雪，寒日澹相守。  
商量细细融，未觉经旬久，  
谁能料天工，办此颖脱手。  
一凉满天地，平分到庭柳。  
叶端啸余风，送我一杯酒。  
画屏题细字，尽记同来友。  
俗眼之所遗，此事当不朽。  

陈与义　欲离均阳而雨不止书八句寄何子应  
江城八月枫叶凋，城头哦诗江动摇。  
秋雨留人意恋恋，水风泛树声萧萧。  
纶巾老子无远策，长作东西南北客。  
不如何逊在扬州，坐待梅花映妆额。  

陈与义　寓居刘仓廨中晚步过郑仓台上  
纱巾竹杖过荒陂，满面东风二月时。  
世事纷纷人老易，春阴漠漠絮飞迟。  
士衡去国三间屋，子美登台七字诗。  
草绕天西青不尽，故园归计入支颐。  

陈与义　元方用韵寄若拙弟邀同赋元方将托若拙觅颜渊之五十亩故诗中见意  
梦中与世极周流，错认三刀是得州。  
拟学耕田给公上，要为同社燕春秋。  
囊间已办青芒屦。桑间想闻黄栗留。  
傥有幽人谘出处，为言无况莫来休。  

陈与义　元方用韵见寄次韵奉谢兼呈元东二首  
大难词源三峡流，小难诗不数苏州。  
了无徐生齐气累，正值甯子商歌秋。  
鹄飞千里从此始，骥绝九衢谁得留。  
岁晚烦君起我病，两篇三叹不能休。  

陈与义　元方用韵见寄次韵奉谢兼呈元东二首  
一欢玄发水东流，两脚黄尘阅几州。  
王湛时须看周易，虞卿未敢著春秋。  
不辞彭泽腰常折，却得邯郸梦少留。  
有句惊人虽可喜，无钱使鬼故宜休。  

陈与义　元日  
五年元日只流离，楚俗今年事事非。  
后饮屠苏惊已老，长乘舴艋竟安归。  
携家作客真无策，学道刳心却自违。  
汀草岸花知节序，一身千恨独霑衣。  

陈与义　元夜  
今夕天气佳，上天何澄穆。  
列宿雨后明，流云月边速。  
空檐垂斗柄，微吹生丛竹。  
对此不能寐，步绕庭之曲。  
遥睇浮屠颠，数星红煜煜。  
悟知烧灯夕，节意亦满目。  
历代能几诗，遍赋杂珉玉。  
栖鸦亦未定，更呜伴余独。  
百年滔滔内，忧乐两难复。  
唯应长似今，寂寞送寒燠。  

陈与义　月夜  
独立夜辀辮，芦声泛遥津。  
月下风起波，莽莽白龙鳞。  
阴彩凝草木，暑气森星辰。  
天地尘未消，江湖气聊伸。  
人生几今夕，乱代偶此身。  
胡为不少乐，况乃迹易陈。  
三更大鱼舞，悄怆惊心神。  
永怀骑鲸士，发兴烟中新。  

陈与义　杂书示陈国佐胡元茂四首  
一官专为口，俯仰汗我颜。  
顾将千日饥，换此三岁闲。  
冥冥云表雁，时节自往还。  
不忧稻粱绝，忧在罗网间。  
绝胜杜拾遗，一饱常间关。  
晚知儒冠误，犹恋终南山。  

陈与义　杂书示陈国佐胡元茂四首  
杜门十日疾，因得观妄身。  
勿云千金躯，今视如埃尘。  
平生老赤脚，每见生怒嗔。  
挥汗煮我药，见此愧其勤。  

陈与义　杂书示陈国佐胡元茂四首  
巨源邦之栋，急士如拾珍。  
定知柳下锻，远胜崔史陈。  
绝交虽已隘，益见叔夜真。  
士要虽衣食，求仁今得仁。  
释之与王生，盛美俱绝伦。  
吾评竹林咏，未可少若人。  

陈与义　杂书示陈国佐胡元茂四首  
昔吾同年友，壮志各南溟。  
十年风雨过，见此落落星。  
秀者吾元茂，众器见鼎铏。  
许身稷契间，不但醉六经。  
时逢下车揖，慰我两眼青。  
勿忧事不理，伯始在朝廷。  

陈与义　再别  
多难还分手，江边日发新。  
公为九州督，我是半途人。  
政尔倾全节，终然却要身。  
平生第温峤，未必下张巡。  

陈与义　再登岳阳楼感慨赋诗  
岳阳壮观天下传，楼阴背日堤绵绵。  
草木相连南服内，江湖异态栏干前。  
乾坤万事集双鬓，臣子一谪今五年。  
欲题文字吊古昔，风壮浪涌心茫然。  

陈与义　再赋  
西园芳气雨余新，唤起亭中入定人。  
为报使君从酿酒，梅花落尽不关春。  

陈与义　再赋  
堂堂李杜坛，谁敢蹑其址。  
先生坐坛上，持钺令余子。  
由来文字伯，不但表奏伟。  
高怀淡无嗜，寓兴或留此。  
平生上林手，避谤淹二始。  
登临意超然，笔落风雨似。  
事异柳司马，辛苦记山水。  
乐哉邦无事，那待猛政理。  
驾言慰吾民，不愧城门轨。  
看山笑邹湛，句外寄深旨。  
岩树阅几客，尚余尧时髓。  
抚板歌公诗，未暇知余事。  

陈与义　再赋  
兴公赋天台，千字一何少。  
岘山逢巧匠，笼络六诗了。  
余情到娘子，心动云缥缈。  
仿佛山阿人，薜荔一身绕。  
殷勤供泚笔，路转得龙沼。  
应龙喜公来，嘘气纷雾杳。  
忽然张盖起，知不受人扰。  
诗成中有画，幽情杂荒窈。  
从公虽一快，顾有和诗挠。  
是事姑置之，归路迷日表。  
安得永兹乐，彭铿尚为夭。  
但愁归城中，念山令人老。  

陈与义　再赋  
扬州云气郁佳哉，百虑方横吉语来。  
却看诗书安隐在，竹篱阴里得时开。  

陈与义　再赋  
修眉入幽梦，起费西南望。  
终愿学柳文，买泉筑愚堂。  
错磨高壁翠，日日在我旁。  
忽在新野邹，行从泰山羊。  
城中瞻使君，驾鹤高驰翔。  
诗成堕人世，字字含风霜。  
平生仰止勤，不但上下床。  
顾许俗士驾，平参丈人行。  
封姨岂嗔予，霞怒挟阿香。  
知公终可恃，不记当趋装。  
清欢岂有极，夜色来苍苍。  

陈与义　再赋  
危楼只隔一重篱，谁见扶筇独上时。  
如许江山懒搜句，燕公应笑我支篱。  

陈与义　再赋  
欲识道人门径深，水仙多处试来寻。  
青裳素面天应惜，乞与西园十日阴。  

陈与义　再赋二首呈奇父  
国香薰坐先生醉，秋叶藏花客子迷。  
驱使晚风同胜地，东轩不用镇帷犀。  

陈与义　再赋二首呈奇父  
香遍东园花一枝，寻花觅路忽成迷。  
先生莫道心如铁，喜气朝来横角犀。  

陈与义　再和  
洪河岂不壮，余润弥九里。  
海内所咏歌，在德不在水。  
德人经行地，可敬及蒲苇。  
况有水如此，浪去剧雪委。  
念昔涉涛江，怒鼍如山峙。  
天风怖杀人，舟定舷有泚。  
惕然三夜梦，沙砾下飞矢。  
至今逢沟壑，敢照不敢洗。  
忽诵涉汝诗，五字拟苏李。  
快言击汰事，想见鱼掉尾。  
十年疑此乐，始误斗柄指。  
便当策我足，岁月忽转徙。  
未办志和舟，且洗子荆耳。  

陈与义　再蒙宠示佳什殆无遗巧勉成二章一以报佳贶一以自贻  
睆睆休嫌笏与绅，如公本是九包人。  
读书只用三冬足，学道从来一色醇。  
太尉谈辞仍玉麈，侍中风韵更纱巾。  
谁言上界多官府，亦许散仙追后尘。  

陈与义　再蒙宠示佳什殆无遗巧勉成二章一以报佳贶一以自贻  
诸公衮衮坐垂绅，谁信北风欺得人。  
遮眼读书何用解，发颜要酒可须醇。  
十年白社空看镜，万里青天一岸巾。  
少待奇章到三日，试将冠盖拂埃尘。  

陈与义　再用迹字韵成一首呈判府  
风雨一叶过，黄花已陈迹。  
人贫交旧疏，岁暮日月疾。  
贪人积胡椒，智不到鬼录。  
那知庾郎菜，地瘦饱金玉。  
不如学服气，清座了晨夕。  
尚余烟月债，驱使入吟笔。  
晚逢葛先生，怜我出无仆。  
借车得时诣，谬窥文字籾。  
谈诗不知疲，或作夜半客。  
挥毫写珠玉，治郡盖余力。  
不羡江千万，不慕李八百。  
愿传公句法，容我附风翼。  
城东刘子政，著书方满屋。  
昨示一篇诗，三日叹未足。  
仍闻供笔砚，家有樊通德。  
但恐裴公门，从此近舍湜。  

陈与义　再用景纯韵咏怀二首  
路断赤墀青琐贤，土龙同此屋三间。  
愁边潘令鬓先白，梦里老莱衣更班。  
欲学大招那有赋，试谋小隐可无山。  
一钱留得真堪笑，未到囊空犹是悭。  

陈与义　再用景纯韵咏怀二首  
木枕蒲团病更宜，从教恶少事鞍韟。  
元无王老又何怨，不有黡生谁与归。  
六日取蟾乖世用，三年刻楮费天机。  
只应杖屦从公处，未觉平生与愿违。  

陈与义　再游八关  
古镇易为客，了身一篮舆。  
贪游八关寺，忘却子公书。  
青青天气肃，澹澹春意初。  
东风经古池，满面生纡余。  
卯申缚壮士，人世信少娱。  
时来照兹水，点检鬓与须。  
日暮登古原，微白见远墟。  
念我遂初赋，徘徊月生裾。  
悠悠不同抱，悄悄就归途。  

陈与义　早起  
竟夜闻落木，雨歇窗如新。  
披衣有忙事，檐前看归云。  
初阳上林端，鸦背明纷纷。  
我亦迫经课，日计在一晨。  
再烧结愿香，稍洗三生勤。  
群公持世故，白发到幽人。  
幸不识奇字，门绝车马尘。  
谁能共此窗，竹影可与分。  

陈与义　早起  
晓寒生木枕，窗白梦难续。  
自起开柴扉。空庭立乔木。  
濛濛井气上，澹澹天容肃。  
尘心忽昭旷，何异居涧谷。  
学道审不遥，忍饥差已熟。  
皇天赐丰年，菜本如白玉。  
一简了百事，狡狯嗤颜歜。  
幽鸟行屋山，悠然寄吾目。  

陈与义　早行  
露侵驼褐晓寒轻，星斗阑干分外明。  
寂寞小桥和梦过，稻田深处草虫鸣。  

陈与义　曾徽言运判出张生所画马  
槃礴解衣处，胸中应不群。  
未呈千里足，空见五花文。  
良乐世难有，骥驽谁与分。  
高才喜能事，故遣画兰筋。  

陈与义　赠传子文  
渔子牧儿谈笑新，先生胜日步湖漘。  
沙边忽见长身士，头上仍欹折角巾。  
豺虎不能宽远俗，山川终要识诗人。  
芦丛如画斜阳里，拄杖相寻无杂宾。  

陈与义　夜赋寄友  
卖药韩康伯，谈经管幼安。  
向来甘寂寞，不是为艰难。  
微月扶疏树，空园浩荡寒。  
细题今夕景，持与故人看。  

陈与义　夜雨  
经岁柴门百事乖，此身只合卧苍苔。  
蝉声未足秋风起，木叶俱鸣夜雨来。  
棋局可观浮世理，灯花应为好诗开。  
独无宋玉悲歌念，但喜新凉入酒杯。  

陈与义　以石龟子施觉心长老  
老龟千年作一息，天地併入支床力。  
何年生此石肠儿，非皮裹骨骨裹皮。  
君家元绪不慎口，遂与老桑同一朽。  
知君游世磨不磷，往作道人之石友。  
道人莫欺此龟无六眸，试与话禅当点头。  

陈与义　以事走郊外示友  
二十九年知已非，今年依旧壮心违。  
黄尘满面人犹去，红叶无言秋又归。  
万里天寒鸿雁瘦，千村岁暮鸟乌微。  
往来屑屑君应笑，要就南池照客衣。  

陈与义　以玉刚卯为向伯共生朝  
仲冬吉日，风穆气休。  
我出刚卯，以寿元侯。  
祝融之玉，莫此离方。  
元侯佩之，如玉之刚。  
攘除厉凶，以迪明王。  
南门不键，有室则强。  
三肃元侯，既赠既祷。  
曷以报我，当以刚卯。  

陈与义　以纸托乐秀才捣治  
古人争名翰墨薮，柿叶桑根俱不朽。  
固知老褚下欧阳，控御管城须好手。  
嫁非好时聊自强，幅则甚短惭甚长。  
闻道蔡侯闲石臼，为借余力生银光。  

陈与义　阴风  
阴风三日吹南极，二月巴陵寒裂石。  
长林巨木受轩轾，洞庭倒流潇湘黑。  
君不见古庐竹扉声策策，中有竛竮落南客。  
曾经破胆向炎官，敢不修容待风伯。  

陈与义　印老索印庵诗  
人言融公懒，床上揖宾客。  
我来两忘揖，团团一庵白。  
戏谈邓州禅，分食天宁麦。  
竹风亦喜我，萧瑟至日夕。  
出家丈夫事，轩裳本儿剧。  
愿香惊余烟，世故感陈迹。  
固应师未钝，使我不安席。  
时求一滴水，为洗三生石。  

陈与义　樱桃  
四月江南黄鸟肥，樱桃满市粲朝晖。  
赤瑛盘里虽殊遇，何似筠笼相发挥。  

陈与义　萤火  
翩翩飞蛾掩月烛，见烹膏油罪莫赎。  
嘉尔萤火不自欺，草间相照光煜煜。  
却马已录仙人方，映书曾登君子堂。  
不畏月明见陋质，但畏风雨难为光。  

陈与义　咏青溪石壁  
青溪宜晓日，曲处千丈晦。  
天开苍石屏，影落西村外。  
虚无元气立，明灭河汉对。  
人行峥嵘下，鸟急浩荡内。  
向来千万峰，琐细等蓬块。  
老夫倚杖久，三叹造物大。  
惜哉太史公，意短遗此快。  
更欲访野人，穷探视其背。  

陈与义　咏水仙花五韵  
仙人缃色裘，缟衣以裼之。  
青帨纷委地，独立东风时。  
吹香洞庭暖，弄影清昼迟。  
寂寂篱落阴，亭亭与予期。  
谁知园中客，能赋会真诗。  

陈与义　咏西岭梅花  
雨后众崖碧，白处纷寒梅。  
遥遥迎客意，欲下山坡来。  
穷村受春晚，邂逅今日开。  
绛领承玉面，临风一低回。  
折归无可赠，孤赏心悠哉。  

陈与义　咏蟹  
量才不数制鱼额，四海神交顾建康。  
但见横行疑长躁，不知公子实无肠。  

陈与义　用大成四桂坊韵赋诗赠令狐昆仲  
乡人洗眼看银黄，得桂运枝手尚香。  
盛事固应传雁塔，新诗不减住鸡坊。  
醍酥乳酪元同味，羯末对胡更合堂。  
从此葛恢门下客，知名可但一杨方。  

陈与义　幽窗  
贫士工用短，壮夫溺於诗。  
破壁为幽窗，我笔还得持。  
高鸟度遗影，风扉语移时。  
迨我休暇日，与物聊同嬉。  
古来贤哲人，畎亩策安危。  
一行或大谬，半隐良亦痴。  
寄言山中友，即岁以为期。  

陈与义　游八关寺后池上  
落日生春色，微澜动古池。  
柳林横绝野，藜杖去寻诗。  
不有今年谪，争成此段奇。  
殷勤雪颅老，随客转荒陂。  

陈与义　游葆真池上  
墙厚不盈咫，人间隔蓬莱。  
高柳唤客游，我辈御风来。  
坐久落日尽，澹澹池光开。  
白云行水中，一笑三徘徊。  
鸭儿轻岁月，不受急景催。  
试作弄篙惊，徐去首不回。  
无心与境接，偶遇信悠哉。  
再来知何似，有句端难裁。  

陈与义　游道林岳麓  
耽耽衡山麓，翠气横古今。  
济胜得短筇，未怕山行深。  
路盘天开阖，风动龙噫吟。  
峰恋惨澹处，照以布地金。  
世尊诸天上，燕坐朝千林。  
向来修何行，不受安危侵。  
道人轻殊胜，来客费幽寻。  
恍然结愿香，独会三生心。  
山中日易晚，坐失群木阴。  
勿唾此山地，后日重窥临。  

陈与义　游东岩  
散策东岩路，梦中曾记经。  
斜晖射残雪，岩谷遍晶荧。  
鸦鸣山寂寂，意迥川冥冥。  
乘兴欲穷讨，会心还少停。  
新晴远村白，薄暮群峰青。  
危途通仙境，胜日行画屏。  
岂独冷一念，将期朝百灵。  
不同南涧咏，悲慨满中扃。  

陈与义　游董园  
西园可散发，何必赋远游。  
地旷多雄风，叶声无时休。  
幸有济胜具，枯藜支白头。  
平生会心处，未觉身淹留。  
散坐青石床，松意淡欲秋。  
薄雨青众卉，深林耿微流。  
一凉天地德，物我俱夷犹。  
东北方用武，六有事戈矛。  
甲裳无乃重，腐儒故多忧。  
珍禽叫高树，且复寄悠悠。  

陈与义　游慧林寺以三峡炎蒸定有无为韵得定字是日欲逃暑阁下而守阁童子持  
我如东郊马，欹侧甘瘦病。  
今晨举足轻，起行得幽胜。  
抚窗唤懒融，槁面初出定。  
眼中无长物，坐久炉烟正。  
门前几乌帽，来往送朝暝。  
岂知帽影边，有地白日静。  
宝阁阴肃肃，童子色不令。  
年来惜违人，一笑取归径。  
愿言捐何肉，终岁奉清净。  
檐铎岂印吾，出门有余听。  

陈与义　游南嶂同孙信道  
遥瞻南嶂深复深，双崖与天藏太阴。  
青鞋济胜不能懒，踏破积雪穷崎嶔。  
空中朽树抱孤筱，无窍苍壁生横林。  
孤禽三叫危石裂，欲返未返神萧森。  
磴回忽然何处所，当面烟如翠蛟舞。  
石门泄风无昼夜，古木截道藏雷雨。  
丹丘赤城去几许，下视人间足尘土。  
放身天地不自知，导以龙蛇翼熊餐。  
山中异事记今晨，杖藜得道孙与陈。  

陈与义　游秦岩  
秦岩昧旧闻，胜会非复常。  
异哉五里秘，发此一日狂。  
篝灯破大阴，拄杖入仙乡。  
散途杨梅实，承磴菡萏房。  
石液白瑶堕，泉气青霓翔。  
度危心欲动，逢衍兴未央。  
眩人黝谷深，覆我翠极长。  
降登穷田垅，开阖到鞠场。  
龙遮侧岸路，猫护高廪藏。  
力士倒履空，应真俨成行。  
碾缺神所吝，帐空仙莫量。  
水鸣泬寥内，柱立森罗傍。  
语闻受远响，力极生微阳。  
梦中出小窦，立处忽大荒。  
尘缘信深重，仙事岂渺茫。  
灵武唐业开，湘滨耀文章。  
望夷秦政坏，岭底畏祸殃。  
隐显非士意，安危存国纲。  
且复置此事，更将适何方。  
赋诗意未惬，吾欲栖僧廊。  

陈与义　游岘山次韵三首  
夜度一程云，平明踏山址。  
山神岂妬我，飞雨乱眸子。  
重岳衮衮去，前杰后俊伟。  
晦明更百态，始望那及此。  
路穷得精庐，税驾谘祖始。  
老僧千金意，佳处相指似。  
先生一笑领，得句易翻水。  
安石未归山，却要山料理。  
奇哉此一段，惊世无前轨。  
酬山以快饮，春蕨正滋旨。  
一丘傥许予，高卧饱松髓。  
城中谩拄笏，那知有兹事。  

陈与义　游岘山次韵三首  
高人买山隐，百万犹恨少。  
客儿最省事，有屐一生了。  
东庄良不遥，十里望缥缈。  
萦纡并麦垅，翠浪四山绕。  
先生滞鹿车，去程通凤沼。  
暂来山泉上，思与飞云杳。  
云北接云南，一迳绝纷扰。  
竹林怀风雨，目断极窈窈。  
从来无世尘，相对真不挠。  
龙儿争地出，头角已表表。  
先生嘱支郎，勿使斤斧夭。  
终当乞一杖，险路扶吾老。  

陈与义　游岘山次韵三首  
转路山突兀，众山之所望。  
懒融不下山，揖山会虚堂。  
大空出盘嬉，小空时侍傍。  
我游瞻铁凤，力尽随木羊。  
石窗非人世，意欲凌风翔。  
巉巉窗中人，出定发有霜。  
过眼几浮烟，关身一禅床。  
教我安心法，入鸟不乱行。  
似知使君尊，起炷柏子香。  
陇云亦堪寄，分作我归装。  
好在窗前竹，伴师老苍苍。  

陈与义　游玉仙观以春风吹倒人为韵得吹字  
清游天不借，破帽沙疾吹。  
下马榱桷鸣，未恨十里陂。  
风余檐铎语，坐定炉烟迟。  
新春碧瓦丽，古意乔木奇。  
黄冠见客喜，此士定不羁。  
但愧城中尘，浼子青松枝。  
人间争夺丑，我亦寄枯棋。  
输赢共一笑，马影催归时。  

陈与义　游紫逻洞  
我不愿封万户侯，愿向紫逻从公游。  
郓州溪堂虢州洞，未有退之诗可留。  
水近山流清澈底，竹饱千霜节如此。  
廓庙之具千金躯，底事便着山岩里。  
蒲鞭挂壁一事无，环佩声中了朝晡。  
祝融不到林深处，客至五月怀貂狐。  
徇华大夫无此乐，从渠遮山用翠幙。  
若问此间奇绝处，但道胸中有丘壑。  

陈与义　友人惠石两峰巉然取杜子美玉山高并两峰寒之句名曰小玉山  
旧喜看书今不看，且留双眼向孱颜。  
从来作梦大槐国，此去藏身小玉山。  
暮霭朝曦一生子，高天厚地两峰闲。  
九华诗句喧寰宇，细比真形伯仲间。  

陈与义　有感再赋  
忆昔甲辰重九日，天恩曾与宴城东。  
龙沙此日西风冷。谁折黄花寿两宫。  

陈与义　又登岳阳楼  
岳阳楼前丹叶飞，栏干留我不须归。  
洞庭镜面平千里，却要君山相发挥。  

陈与义　又和岁除感怀用前韵  
宦情吾与岁俱阑，只有诗盟偶未寒。  
鬓色定从今夜改，梅花已判隔年看。  
高门召客车稠叠，下里烧香篆屈盘。  
我亦三杯聊复尔，梦回鵷鹭出朝端。  

陈与义　又六言  
未央宫里红杏，羯鼓三声打开。  
大庾岭头梅萼，管城呼上屏来。  

陈与义　又用韵春雪  
急雪催诗兴未阑，东风肯奈鸟乌寒。  
最怜度牖勤勤意，更接飞花细细看。  
连夜抛回三白瑞，及时惊动五辛盘。  
袁安久绝千人望，春破还思绮一端。  

陈与义　余识景纯家弟出其诗见示喜其同臭味也辄用大成黄字韵赋八句赠之  
阿奴喜气照人黄，传得新诗细作行。  
可爱悬知似杨柳，忘忧复不待槟榔。  
魏收已获崔昂誉，摩诘仍推相国长。  
曷不少留东合醉，剩收篇咏作归装。  

陈与义　愚溪  
小阁当乔木，清溪抱竹林。  
寒声日暮起，客思雨中深。  
行李妨幽事，栏干试独临。  
终然游子意，非复昔人心。  

陈与义　与伯顺饭于文纬大光出宋汉杰画秋山  
焚香消午睡，开画逢秋山。  
皇都马声中，有此四士闲。  
离离南国树，闪闪湘水湾。  
悠悠孤鸟去，澹澹晨辉还。  
屐士十年蜡，未散腰脚顽。  
不如一诣君，坐此岩石间。  
远峰如修眉，近峰如堕鬟。  
书生饱作祟，眼乱纷斓斑。  
一笑遗世人，聊破千载须。  
诗成即画记，可益不可删。  

陈与义　与大光同登封州小阁  
去程欲数莽难知，三日封州更作迟。  
青嶂足稽天下士，锦囊今有峤南诗。  
共登小阁春风里，回望中原夕霭时。  
万本梅花为我寿，一杯相属未全痴。  

陈与义　与王子焕席大光同游廖园  
三枝筇竹兴还新，王丈席兄俱可人。  
侨立司州溪水上，吟诗把酒对青春。  

陈与义　与夏致宏孙信道张巨山同集涧边以散发岩岫为韵赋四小诗  
哦诗谷虚响，散发下岩半。  
披丛涧影摇，集鸟纷然散。  

陈与义　与夏致宏孙信道张巨山同集涧边以散发岩岫为韵赋四小诗  
乱石披浅流，水纹如绀发。  
驰晖忽西没，林光相映发。  

陈与义　与夏致宏孙信道张巨山同集涧边以散发岩岫为韵赋四小诗  
举头山围天，濯足树映潭。  
山中记今日，四士集空岩。  

陈与义　与夏致宏孙信道张巨山同集涧边以散发岩岫为韵赋四小诗  
张子卧石榻，夏子理泉窦。  
孙子独不言，搘颐数烟岫。  

陈与义　与信道游涧边  
斜阳照乱石，颠崖下双筇。  
试从绝壑底，仰视最奇峰。  
回磈发涧怒，高霭生树容。  
半岩菖蒲根，翠葆森伏龙。  
岂无游世上，於此傥相逢。  
客心忽悄怆，归路迷行踪。  

陈与义　与智老天经夜坐  
残年不复徙他邦，长与两禅同夜缸。  
坐到更深都寂寂，雪花无数落窗前。  

陈与义　与周绍祖分茶  
竹影满幽窗，欲出腰髀懒。  
何以同岁暮，共此晴云椀。  
摩挲蛰雷腹，自笑计常短。  
异时分忧虞，小杓勿辞满。  

陈与义　雨  
萧萧十日雨，稳送祝融归。  
燕子经年梦，梧桐昨暮非。  
一凉恩到骨，四壁事多违。  
衮衮繁华地，西风吹客衣。  

陈与义　雨  
听雨披夜襟，冲雨踏晨鼓。  
万珠络笋舆，诗中有新语。  
老龙经秋卧，岁暮始一举。  
成功亦何迟，光采变蔬圃。  
道边闻井溢，可笑遽如许。  
旧山百尺泉，不知旱与雨。  

陈与义　雨  
沙岸残春雨，茅檐古镇官。  
一时花带泪，万里客凭栏。  
日晚蔷薇重，楼高燕子寒。  
惜无陶谢手，尽力破忧端。  

陈与义　雨  
霏霏三日雨，蔼蔼一园青。  
雾泽含元气，风花过洞庭。  
地偏寒浩荡，春半客竛竮。  
多少人间事，天涯醉又醒。  

陈与义　雨  
忽忽忘年老，悠悠负日长。  
小诗妨学道，微雨好烧香。  
檐鹊移时立，庭梧满意凉。  
此身南复北，仿佛是它乡。  

陈与义　雨  
云起谷全暗，雨时山复明。  
青春望中色，白涧晚来声。  
远树鸟群集，高原人独耕。  
老夫逃世日，坚坐听阴晴。  

陈与义　雨  
云物澹清晓，无风溪自闲。  
柴门对急雨，壮观满空山。  
春发苍茫内，鸟鸣篁竹间。  
儿童笑老子，衣湿不知还。  

陈与义　雨过  
水堂长日静鸥沙，便觉京尘隔鬓华。  
梦里不知凉是雨，卷帘微溼在荷花。  

陈与义　雨晴  
天缺西南江面清，纤云不动小滩横。  
墙头语鹊衣犹湿，楼外残雷气未平。  
尽取微凉供稳睡，急搜奇名报新晴。  
今宵绝胜无人共，卧看星河尽意明。  

陈与义　雨晴徐步  
百年几晴朝，徐步山径湿。  
忽悟春已深，鸣禽飞相及。  
雪消众绿净，雾罢群峰立。  
涧边千嵁岩，今日何复集。  

陈与义　雨中  
北客霜侵鬓，南州雨送年。  
未闻兵革定，从使岁时迁。  
古泽生春霭，高空落暮鸢。  
山川含万古，郁郁在樽前。  

陈与义　雨中  
雨打船蓬声百般，白头当夏不禁寒。  
五湖七泽经行遍，终忆吾乡八节滩。  

陈与义　雨中对酒庭下海棠经雨不谢  
巴陵二月客添衣，草草杯觞恨醉迟。  
燕子不禁连夜雨，海棠犹待老夫诗。  
天翻地覆伤春色，齿豁头童祝圣时。  
白竹篱前湖海阔，茫茫身世两堪悲。  

陈与义　雨中观秉仲家月桂  
月桂花上雨，春归一凭栏。  
东西南北客，更得几回看。  
红衿映肉色，薄暮无乃寒。  
园中如许梅，独觉赋诗难。  

陈与义　雨中宿灵峰寺  
雁荡山中逢晚雨，灵峰寺里借绳床。  
只应护得纶巾角，还费高僧一炷香。  

陈与义　雨中再赋海山楼诗  
百尺阑干横海立，一生襟抱与山开。  
岸边天影随潮入，楼上春容带雨来。  
慷慨赋诗还自恨，徘徊舒啸却生哀。  
灭胡猛士今安有，非复当年单父台。  

陈与义　玉堂儤直  
庭叶珑珑晓更青，断云吐日照寒厅。  
只应未上归田奏，贪诵楞伽四卷经。  

陈与义　浴室观雨以催诗走群龙为韵得走字  
微云生屋脊，欹枕看培塿。  
崔嵬乱一瞬，泰华入搔首。  
须臾万银竹，壮观惊户牖。  
摧击竟自碎，映空白烟走。  
余飚送未了，日色在井口。  
去冬三寸雪，寒日澹相守。  
商量细细融，未觉经旬久，  
谁能料天工，办此颖脱手。  
一凉满天地，平分到庭柳。  
叶端啸余风，送我一杯酒。  
画屏题细字，尽记同来友。  
俗眼之所遗，此事当不朽。  

陈与义　欲离均阳而雨不止书八句寄何子应  
江城八月枫叶凋，城头哦诗江动摇。  
秋雨留人意恋恋，水风泛树声萧萧。  
纶巾老子无远策，长作东西南北客。  
不如何逊在扬州，坐待梅花映妆额。  

陈与义　寓居刘仓廨中晚步过郑仓台上  
纱巾竹杖过荒陂，满面东风二月时。  
世事纷纷人老易，春阴漠漠絮飞迟。  
士衡去国三间屋，子美登台七字诗。  
草绕天西青不尽，故园归计入支颐。  

陈与义　元方用韵寄若拙弟邀同赋元方将托若拙觅颜渊之五十亩故诗中见意  
梦中与世极周流，错认三刀是得州。  
拟学耕田给公上，要为同社燕春秋。  
囊间已办青芒屦。桑间想闻黄栗留。  
傥有幽人谘出处，为言无况莫来休。  

陈与义　元方用韵见寄次韵奉谢兼呈元东二首  
大难词源三峡流，小难诗不数苏州。  
了无徐生齐气累，正值甯子商歌秋。  
鹄飞千里从此始，骥绝九衢谁得留。  
岁晚烦君起我病，两篇三叹不能休。  

陈与义　元方用韵见寄次韵奉谢兼呈元东二首  
一欢玄发水东流，两脚黄尘阅几州。  
王湛时须看周易，虞卿未敢著春秋。  
不辞彭泽腰常折，却得邯郸梦少留。  
有句惊人虽可喜，无钱使鬼故宜休。  

陈与义　元日  
五年元日只流离，楚俗今年事事非。  
后饮屠苏惊已老，长乘舴艋竟安归。  
携家作客真无策，学道刳心却自违。  
汀草岸花知节序，一身千恨独霑衣。  

陈与义　元夜  
今夕天气佳，上天何澄穆。  
列宿雨后明，流云月边速。  
空檐垂斗柄，微吹生丛竹。  
对此不能寐，步绕庭之曲。  
遥睇浮屠颠，数星红煜煜。  
悟知烧灯夕，节意亦满目。  
历代能几诗，遍赋杂珉玉。  
栖鸦亦未定，更呜伴余独。  
百年滔滔内，忧乐两难复。  
唯应长似今，寂寞送寒燠。  

陈与义　月夜  
独立夜辀辮，芦声泛遥津。  
月下风起波，莽莽白龙鳞。  
阴彩凝草木，暑气森星辰。  
天地尘未消，江湖气聊伸。  
人生几今夕，乱代偶此身。  
胡为不少乐，况乃迹易陈。  
三更大鱼舞，悄怆惊心神。  
永怀骑鲸士，发兴烟中新。  

陈与义　杂书示陈国佐胡元茂四首  
一官专为口，俯仰汗我颜。  
顾将千日饥，换此三岁闲。  
冥冥云表雁，时节自往还。  
不忧稻粱绝，忧在罗网间。  
绝胜杜拾遗，一饱常间关。  
晚知儒冠误，犹恋终南山。  

陈与义　杂书示陈国佐胡元茂四首  
杜门十日疾，因得观妄身。  
勿云千金躯，今视如埃尘。  
平生老赤脚，每见生怒嗔。  
挥汗煮我药，见此愧其勤。  

陈与义　杂书示陈国佐胡元茂四首  
巨源邦之栋，急士如拾珍。  
定知柳下锻，远胜崔史陈。  
绝交虽已隘，益见叔夜真。  
士要虽衣食，求仁今得仁。  
释之与王生，盛美俱绝伦。  
吾评竹林咏，未可少若人。  

陈与义　杂书示陈国佐胡元茂四首  
昔吾同年友，壮志各南溟。  
十年风雨过，见此落落星。  
秀者吾元茂，众器见鼎铏。  
许身稷契间，不但醉六经。  
时逢下车揖，慰我两眼青。  
勿忧事不理，伯始在朝廷。  

陈与义　再别  
多难还分手，江边日发新。  
公为九州督，我是半途人。  
政尔倾全节，终然却要身。  
平生第温峤，未必下张巡。  

陈与义　再登岳阳楼感慨赋诗  
岳阳壮观天下传，楼阴背日堤绵绵。  
草木相连南服内，江湖异态栏干前。  
乾坤万事集双鬓，臣子一谪今五年。  
欲题文字吊古昔，风壮浪涌心茫然。  

陈与义　再赋  
西园芳气雨余新，唤起亭中入定人。  
为报使君从酿酒，梅花落尽不关春。  

陈与义　再赋  
堂堂李杜坛，谁敢蹑其址。  
先生坐坛上，持钺令余子。  
由来文字伯，不但表奏伟。  
高怀淡无嗜，寓兴或留此。  
平生上林手，避谤淹二始。  
登临意超然，笔落风雨似。  
事异柳司马，辛苦记山水。  
乐哉邦无事，那待猛政理。  
驾言慰吾民，不愧城门轨。  
看山笑邹湛，句外寄深旨。  
岩树阅几客，尚余尧时髓。  
抚板歌公诗，未暇知余事。  

陈与义　再赋  
兴公赋天台，千字一何少。  
岘山逢巧匠，笼络六诗了。  
余情到娘子，心动云缥缈。  
仿佛山阿人，薜荔一身绕。  
殷勤供泚笔，路转得龙沼。  
应龙喜公来，嘘气纷雾杳。  
忽然张盖起，知不受人扰。  
诗成中有画，幽情杂荒窈。  
从公虽一快，顾有和诗挠。  
是事姑置之，归路迷日表。  
安得永兹乐，彭铿尚为夭。  
但愁归城中，念山令人老。  

陈与义　再赋  
扬州云气郁佳哉，百虑方横吉语来。  
却看诗书安隐在，竹篱阴里得时开。  

陈与义　再赋  
修眉入幽梦，起费西南望。  
终愿学柳文，买泉筑愚堂。  
错磨高壁翠，日日在我旁。  
忽在新野邹，行从泰山羊。  
城中瞻使君，驾鹤高驰翔。  
诗成堕人世，字字含风霜。  
平生仰止勤，不但上下床。  
顾许俗士驾，平参丈人行。  
封姨岂嗔予，霞怒挟阿香。  
知公终可恃，不记当趋装。  
清欢岂有极，夜色来苍苍。  

陈与义　再赋  
危楼只隔一重篱，谁见扶筇独上时。  
如许江山懒搜句，燕公应笑我支篱。  

陈与义　再赋  
欲识道人门径深，水仙多处试来寻。  
青裳素面天应惜，乞与西园十日阴。  

陈与义　再赋二首呈奇父  
国香薰坐先生醉，秋叶藏花客子迷。  
驱使晚风同胜地，东轩不用镇帷犀。  

陈与义　再赋二首呈奇父  
香遍东园花一枝，寻花觅路忽成迷。  
先生莫道心如铁，喜气朝来横角犀。  

陈与义　再和  
洪河岂不壮，余润弥九里。  
海内所咏歌，在德不在水。  
德人经行地，可敬及蒲苇。  
况有水如此，浪去剧雪委。  
念昔涉涛江，怒鼍如山峙。  
天风怖杀人，舟定舷有泚。  
惕然三夜梦，沙砾下飞矢。  
至今逢沟壑，敢照不敢洗。  
忽诵涉汝诗，五字拟苏李。  
快言击汰事，想见鱼掉尾。  
十年疑此乐，始误斗柄指。  
便当策我足，岁月忽转徙。  
未办志和舟，且洗子荆耳。  

陈与义　再蒙宠示佳什殆无遗巧勉成二章一以报佳贶一以自贻  
睆睆休嫌笏与绅，如公本是九包人。  
读书只用三冬足，学道从来一色醇。  
太尉谈辞仍玉麈，侍中风韵更纱巾。  
谁言上界多官府，亦许散仙追后尘。  

陈与义　再蒙宠示佳什殆无遗巧勉成二章一以报佳贶一以自贻  
诸公衮衮坐垂绅，谁信北风欺得人。  
遮眼读书何用解，发颜要酒可须醇。  
十年白社空看镜，万里青天一岸巾。  
少待奇章到三日，试将冠盖拂埃尘。  

陈与义　再用迹字韵成一首呈判府  
风雨一叶过，黄花已陈迹。  
人贫交旧疏，岁暮日月疾。  
贪人积胡椒，智不到鬼录。  
那知庾郎菜，地瘦饱金玉。  
不如学服气，清座了晨夕。  
尚余烟月债，驱使入吟笔。  
晚逢葛先生，怜我出无仆。  
借车得时诣，谬窥文字籾。  
谈诗不知疲，或作夜半客。  
挥毫写珠玉，治郡盖余力。  
不羡江千万，不慕李八百。  
愿传公句法，容我附风翼。  
城东刘子政，著书方满屋。  
昨示一篇诗，三日叹未足。  
仍闻供笔砚，家有樊通德。  
但恐裴公门，从此近舍湜。  

陈与义　再用景纯韵咏怀二首  
路断赤墀青琐贤，土龙同此屋三间。  
愁边潘令鬓先白，梦里老莱衣更班。  
欲学大招那有赋，试谋小隐可无山。  
一钱留得真堪笑，未到囊空犹是悭。  

陈与义　再用景纯韵咏怀二首  
木枕蒲团病更宜，从教恶少事鞍韟。  
元无王老又何怨，不有黡生谁与归。  
六日取蟾乖世用，三年刻楮费天机。  
只应杖屦从公处，未觉平生与愿违。  

陈与义　再游八关  
古镇易为客，了身一篮舆。  
贪游八关寺，忘却子公书。  
青青天气肃，澹澹春意初。  
东风经古池，满面生纡余。  
卯申缚壮士，人世信少娱。  
时来照兹水，点检鬓与须。  
日暮登古原，微白见远墟。  
念我遂初赋，徘徊月生裾。  
悠悠不同抱，悄悄就归途。  

陈与义　早起  
竟夜闻落木，雨歇窗如新。  
披衣有忙事，檐前看归云。  
初阳上林端，鸦背明纷纷。  
我亦迫经课，日计在一晨。  
再烧结愿香，稍洗三生勤。  
群公持世故，白发到幽人。  
幸不识奇字，门绝车马尘。  
谁能共此窗，竹影可与分。  

陈与义　早起  
晓寒生木枕，窗白梦难续。  
自起开柴扉。空庭立乔木。  
濛濛井气上，澹澹天容肃。  
尘心忽昭旷，何异居涧谷。  
学道审不遥，忍饥差已熟。  
皇天赐丰年，菜本如白玉。  
一简了百事，狡狯嗤颜歜。  
幽鸟行屋山，悠然寄吾目。  

陈与义　早行  
露侵驼褐晓寒轻，星斗阑干分外明。  
寂寞小桥和梦过，稻田深处草虫鸣。  

陈与义　曾徽言运判出张生所画马  
槃礴解衣处，胸中应不群。  
未呈千里足，空见五花文。  
良乐世难有，骥驽谁与分。  
高才喜能事，故遣画兰筋。  

陈与义　赠传子文  
渔子牧儿谈笑新，先生胜日步湖漘。  
沙边忽见长身士，头上仍欹折角巾。  
豺虎不能宽远俗，山川终要识诗人。  
芦丛如画斜阳里，拄杖相寻无杂宾。  

陈羽　城下闻夷歌  
犍为城下{牛羊}牱路，空冢滩西贾客舟。  
此夜可怜江上月，夷歌铜鼓不胜愁。  

陈羽　春暖  
东风吹暖气，消散入晴天。  
渐变池塘色，欲生杨柳烟。  

陈羽　姑苏台览古  
忆昔吴王争霸日，歌谣满耳上苏台。  
三千宫女看花处，人静台空花自开。  

陈羽　广陵秋夜月  
霜落寒空月上楼，月中歌吹满扬州。  
相看醉舞倡楼月，不觉隋家陵树秋。  

陈羽　句  
中朝驸马何平叔，南国佳人陆士龙。  

陈羽　宿淮阴县作  
秋灯点点淮阴市，楚客连樯宿淮水。  
夜深风起鱼鳖腥，韩信祠堂月明里。  

陈羽　吴城览古  
吴王旧国水烟空，香径无人兰叶红。  
春色似怜歌舞地，年年先发馆娃官。  

陈羽　隐居  
稚子新能编笋笠，山妻旧解补荷衣。  
秋山隔岸清猿叫，湖水当门白鸟飞。  

陈羽　梓州与温商夜别  
凤凰城里花时别，玄武江边月下逢。  
客舍莫辞先买酒，相门曾忝共登龙。  
近风骚屑千家竹，隔水悠扬五夜钟。  
明日又行西蜀路，不堪天际远山重。  

陈聿　集趣轩  
宇宙同无穷，景物各有趣。  
心目要领略，未始为细故。  
山僧彻障蔽，便得江山助。  
远迩入盼睐，左右供指雇。  
千容与万态，不约相与遇。  
何须更登眺，便可休杖履。  
一览既无余，怀抱良以悟。  
欲图无妙笔，欲咏无奇句。  
聊为揭佳名，於焉赏心寓。  

陈郁　白赞  
年主九秩开，凡脸映碧眼，  
心静寸心安，味穷百事懒。  
由中以至和，闻道亦非晚。  

陈郁　闭户  
会到心清有妙香，蒲团纸帐任更长。  
闭门不受庭前月，分付梅花自主张。  

陈郁　茶釄次友人韵  
红紫委空尘，犹铺一架春。  
素瑶堆艳洁，绿带袅芳新。  
走雪诗能圣，扶香花有神。  
风流付杯酌，留与醉吟人。  

陈郁　城东看柳  
翻暖为寒一信风，画桥南北岩西东。  
春归杨柳无私意，深浅青黄自不同。  

陈郁　次韵谢乡陈涩颠  
闻有上江船，令人喜欲颠。  
烹鱼开尺素，被毳得纯棉。  
细读蝇头字，谁欺鹤发年。  
那堪寄来句，清比醉翁泉。  

陈郁　次韵谢乡陈涩颠  
流浪江湖久，空余雪雨颠。  
才无时展面，愁与病缠绵。  
暮景知前事，荣途看少年。  
终然发去是，家自有林泉。  

陈郁　次韵赠张秋岩  
清高非一事，最好是吟怀。  
吴会相逢日，春风入酒杯。  
雪舟回石浦，云户掩秋崖。  
合作兰台客，朝家有逸才。  

陈郁　答王雪窗惠诗  
窗以雪为名，窗中人亦清。  
听无多淡话，含不尽幽情。  
世态秋云薄，吟怀霁月明。  
似闻藏古砚，石眼可曾晴。  

陈郁　得狸奴  
穿鱼新聘一衔蝉，人说狸花量直钱。  
旧日畜来多不捕，于今得此始安眼。  
牡丹影晨嬉成画，薄荷香中醉欲颠。  
却是能知在从息，有声堪恨复堪怜。  

陈郁　得卢蒲江刘惩斋倡和墨  
天锡吟笺慰老怀，笔花文藻卷中开。  
二分者有如此，一世之雄安在哉。  
疁邑坟荒惟宿草，玉堂人去几秋槐。  
诗仙应赴诗家供，一殿寒斋定一来。  

陈郁　得琴砚古雅堂  
端溪湮塞焦桐已，罗旅文房尚奢侈侈。  
古风雅志莫养成，从此词章堕雕靡。  
仙岩名士独不然，家有琴砚皆世传。  
熨焦蛇断互左右，俾受弹弄供磨研。  
耳根笔泽千载意，字□挽回淳朴味。  
乃知旧物是答蹄，薰染皇坟归蚕纸。  
百篇因之奏帝傍，帝贲文美承恩光。  
归来筑堂标古雅，家学始末示不忘。  
迩来相传贵不玉，或侈金屏夸绣缛。  
心游目视溺豪结，继发一言流近俗。  
嗟余僻好惟古文，敬此堂名如敬君。  
何时登堂相抚玩，古雅之意与君分。  

陈郁　登法海寺小阁  
绝顶危梯缓步登，俯空幽阁据棱赠。  
不知吟到无穷处，但觉一层高一层。  

陈郁　东园书所见  
娉婷游女步东园，曲径相逢一少年。  
不肯比肩花下过，含羞却立海棠边。  

陈郁　读淮阴侯传  
必得真王乃镇齐，假王虽有亦奚为。  
区区品姥何能尔，自是将军不三思。  

陈郁　读容斋三笔记  
大历谋臣匪尽忠，时君好佛遂成风。  
详陈福业因元载，轻授仪同付不空。  
此日有丘犹血刃，后来无赏失边功。  
代宗缪滥惟何甚，千古容斋直笔公。  

陈郁　读唐子西漂母传  
识得英雄为理贫，果能诛项灭三秦。  
老增事去方撞斗，羞见沙头澼絖人。  

陈郁　多景楼眺望  
江淮万里天，历历在楼前。  
对景独登览，因思几变迁。  
云横秋水外，鸟度夕阳边。  
倦倚阑干北。令人思黯然。  

陈郁　赋翁仲  
铜仙擎露秋风表，珍重刘郎千万寿。  
老瞒鼎贻孙老谋，因逼此仙俱受垢。  
仙宁折骨拒非招，耻为奸雄效奔走。  
污名翁仲俾司门，口不能言自否。  
洛阳宫殿一灰飞，天上此标独长久。  
君不见堂隐霸城，万古六丁驱鬼守。  

陈郁　赋薛侯  
薛侯俊健如生猱，不识中原生土豪。  
蛇矛丈八常在手，骆马蕃鞍云锦袍。  
往属嫖姚探虎穴，狐鸣萧萧风立发。  
短鞯淋血斩将归，夜斩坚冰濡马渴。  
中都久住武城坊，屋头养骆如养羊。  
枯萁不饱篱壁尽，狭巷怒蹄盆盎伤。  
只今栖栖守环堵，五月樵风吹宿莽。  
千金夜出酬市儿，客帐书眠听戏鼓。  
边人视死亦寻常，笑里辞家登战场。  
铨劳定次屈壮士，两眼荧荧收泪光。  
齿坚食肉何曾老，骑马身轻飞一鸟。  
焉知不将万人行，横槊秋风贺兰道。  

陈郁　观铸剑  
良铁曾收汉益州，规模因塑古吴钩。  
炉安吉位分龙虎，火逸神光身斗牛。  
入水淬锋疑电闪，临崖发刃有星池。  
知君斩却楼兰了，戏袖青蛇住十洲。  

陈郁　郭戆庵惠诗为谢  
相思长只认文星，霁后阑干卜夜凭。  
万斛笔头非录录，七年袍色未青青。  
字户米老神尤健，计解唐人气欲陵。  
尚拟酒边论契阔，看君谈笑吸沧溟。  

陈郁　过列山庙下  
挝鼓民旗向石头，列山山下使人愁。  
风前独倚危樯立，遥认西淮四五州。  

陈郁　洪桥客窗枕上  
桐叶飘零月似冰，并河灯火夜寒生。  
阑干倦倚投床去，卧听趋朝过马声。  

陈郁　淮东楚客  
淮邦产宝皆奇士，楚客能词只小夫。  
些语凄凉君自感，未应山色独关渠。  

陈郁　淮西何总卿  
频年增灶起边兵，给饷谁先足万营。  
凡有求焉皆越从，不言功者尚为卿。  
朝家岂是无公谇，叔府如何不动情。  
我为栈天天已许，且将勋业换长生。  

陈郁　寄编修龚郎中  
说着池阳旧岁时，星郎事业世皆知，  
淮人自在于堪用，天下如今尚可为。  
江南烽高黄塞近，街头箭急赤囊驰。  
多应规抚烦君往，横槊随赓薄伐诗。  

陈郁　景灵宫孟享  
幸骖恭谢睹繁华，马上归来戴御花。  
老妇椎和相顾问，也颁春色到诗家。  

陈郁　句  
地旷日难晚，海宽天欲浮。  

陈郁　句  
辟户夜通月，掬泉朝饮星。  

陈郁　句  
与子缠分手，何人更赏心。  

陈郁　句  
道至无仿党，心何有重轻。  

陈郁　句  
暖爆花岩日，晴眠藓石烟。  

陈郁　句  
万事岂容人有意，一春多被雨无情。  

陈郁　句  
游归云衲破，定起石床瘟。  

陈郁　倦游  
水於东江皆臣妾，山到衡阳无弟兄。  
两处经行都已遍，老夫谁更别关情。  

陈郁　看落花  
飞红飘白自交加，过了春光只叹嗟。  
识得岁寒松竹耐，台知园圃谩栽花。  

陈郁　空谷有幽兰  
空谷有幽兰，取极倚白石。  
清晨作奇共，凡卉各踨蹐。  
公子偶相值，□枝置锦席。  
敷荣忽变倅，色不贷一夕。  
信知倾国姿，羞任桃李责。  
所以富豪儿，睥睨林下客。  

陈郁　苦吟  
水驿荒寒天正霜，夜深吟苦未成章。  
闭门不管庭前月，分付梅花自主张。  

陈郁　毛梧竹惠诗真韵答赠  
三衢不住住王城，因向江湖得令名。  
朝士有书常倦答，骚坛分韵每先成。  
事临口画无遗策，交以心期肯待盟。  
贻我高吟粘屋壁，琅篇珠字照山楹。  

陈郁　琵琶亭  
二叹浔阳送客翁，忍将吾道等秋蓬。  
茕然商妇千呼至，贵其监州一笑同。  
力学本为明德计，能文祗是立言工。  
琶琵亭下悉情远，付与长江写不穷。  

陈郁　秋潭为吴仲益赋  
不留一叶山骨瘦，祗浸几星波影寒。  
中有高人倚空阔，绝疑不随水晶盘。  

陈郁　山行闻春禽  
初阳烘霁途，繁阴布幽林。  
山禽互嘲哳，为我流好音。  
倾耳须臾间，已快清冷心。  
飞盖何为者，傲睨松之队。  

陈郁　山中  
自入山中二十年，搞尘有道即为仙。  
差科难到耽闲地，种获因无负郭田。  
细事亦参齐和论，大还长勘娱真篇。  
诗成不敢题崖石，民有江湖姓字传。  

陈郁　商驿楼东望有感  
山川去接汉江东，曾伴隋侯醉此中。  
歌绕夜梁珠宛转，舞娇春席雪朦胧。  
棠遗善政阴犹在，薤送哀声事已空。  
惆怅知音竟难得，两行清泪白杨风。  

陈郁　上林归鸦  
夕阳鸦背斂残红，万点飞归傍帝宫。  
应是上林棲宿隐，可曾惊散月明中。  

陈郁　射雁马上口占  
脱手弦声破晓寒，雁身和箭衮花团。  
檐前上背山翁喜，催唤儿孙逐马看。  

陈郁　石湖归途  
人与西风结约来，芙蓉花气扑吟杯。  
曲塘好处都行遍，带得一身秋色回。  

陈郁　寿黄复庵  
移家载雪河桥住，吟过余寒不出门。  
人遗奚奴传吉语，天教词客寿清樽。  
上林开到梨花了，次第牡丹红欲笑。  
眉端闻说点微黄，应捧金牋承密诏。  
名随人色满乾坤，涪水之翁有耳孙。  

陈郁　寿毛荷塘  
尝於劝耕日，杯酒祝骚人。  
年与我俱老，友惟君最仁。  
种莲知性静，吟草见天真。  
处世安如此，鬓毛应耐春。  

陈郁　寿史相  
松高当日庆生申，先占韶光恰一旬。  
勋业已追□伊佐，文章独造孟轲醇。  
千龄  

陈郁　寿史相  
社稷资盘石，万国黎元入化钧。  
余事吏将商曲蘖，一时取作凤城春。  

陈郁　书江亭壁  
人间风浪最倾危，君自深藏了不知。  
只恐随流禹门去，又翻头角露天池。  

陈郁　送胡月山归湖山  
知从清浅水边来，标致孤高似老梅。  
华馆久同佳客住，饭囊多为贵人开。  
消除世虎抄花谱，发越吟情恋酒杯。  
记取逋仙欠诗嗣，祠香火莫尘埃。  

陈郁　送诗友归西湖  
诗到西湖渐逼真，便当於此老吟身。  
举头莫看王侯面，失脚恐为各钊人。  
千载留芳惟好句，百年得意总微尘。  
閗君姓字中兴集，留伴梅花岁岁春。  

陈郁　送友人赴乡举  
我方治地种秋芳，君亦濡毫拟擅场。  
待得君归醉重九，捷旗如我菊花黄。  

陈郁　送竹屿韩议事游边  
风雪垂垂岁欲除，若为驱马问长管。  
才兼文武如君少，量纳江湖近日无。  
吟旅笔灵花璀璨，带行刀古血模糊。  
经从渭水须留款，恐有率心老钓徒。  

陈郁　苏堤晓望  
荷边清露袭人衣，风里明蟾浴晓池，  
凉影润香吟不得，手扳堤柳立多时。  

陈郁　宿普化庵  
贪玩水云乡，来迟到夕阳。  
舣舡信钓石，欹枕借禅床。  
衾薄疑秋老，茶多觉夜长。  
节庵湖海客，语下不寻常。  

陈郁　题林可山为倪龙辅所作梅村图后  
当年一句月黄错，香到梅边七世孙。  
应爱君诗似和靖，为君依样画西村。  

陈郁　题林月岩冷泉诗后  
岩里空寒玉有声，亭前渊静镜生明。  
从他流入香尘去，不碍源头彻底清。  

陈郁　题梅花便面  
白团横写向南枝，冷蕊寒梢手自持。  
绝似晓空凉影里，月明中有桂花诗。  

陈郁　题梅仙观  
进了忠言隐姓名，万年香火此山灵。  
可怜沉醉功名者，血梁咸阳唤不醒。  

陈郁　题王南杰远明楼  
重栏俯江湄，四箔卷云表。  
晴晖灿我翳，万里归一眇。  
清高杰上人，眼阔步天地。  
何当倚秋空，吟送飞鸿杳。  

陈郁　题治平寺壁  
越君尝胆苦心摧，娃馆春风正酒杯。  
弦管但知连夜乐，旌旗先已过溪来。  
麋冲晓雾游荒苑，雅立斜阳噪古台。  
野客不谈兴废事，绿阴深处摘青梅。  

陈郁　题朱氏隐闲楼  
卜筑虽城市，心安迹亦安。  
一楼深自适，万事少相干。  
月向重檐待，山於曲槛看。  
门前车马客，未必识天宽。  

陈郁　天赐白  
君不见书生镌羌勒兵入，羌来薄城束缚急。  
蜡丸飞出辞大家，帐下健儿纷雨泣。  
鉴沙到石终无水，扰扰万人如渴蚁。  
挽絙窃出两将军，敌箭飞来风掠耳。  
道傍神马白雪毛，噤口不嘶深夜逃。  
忽闻汉语米脂下，黑雾压城风怒号。  
脱身归来对刀笔，短衣射击虎朝朝出。  
睚椎杂宝涂箭创，心折骨惊如昨日。  
谷城鲁公天下雄，阴陵一跌兵刀穷。  
样舟渡谢亭长，有何面目归江东。  
将军偶生名已弱，铁花暗涩龙文锷。  

陈郁　听杨君弹古操  
年来雅道类聋瘖，到处笙歌只劝淫。  
肯抱焦桐闲访隐，应思尘世少知音。  
离鸾别鹄皆风月，二典三盘不古今。  
闻子细弹千载事，吟夫已见圣人心。  

陈郁　为古艾郑子刚赋可轩  
未赴功名且钓船，忽勤王事即貂蝉。  
丈夫出处随时变，须卜此心然不然。  

陈郁　为古艾郑子刚赋可轩  
不容不辨屋三间，出好扃幽退隐闲。  
我蔽一言郡记取，黄扉未必似青山。  

陈郁　为僧如赋深居  
禅居自合入山林，寰贵之中岂是深。  
须信道人清似水，佳城如住海波心。  

陈郁　为薛叔载赋海隐  
见有兰干便舣航，不知炎日熬沙场。  
多应高枕归篷下，梦到此亭都是凉。  

陈郁　为证无得赋竹山  
好山虽可爱，懒入翠重重。  
静睦千竿玉，清如五老峰。  
径阴禅履润，林密佛香浓。  
灵运知师意，无劳屐踪基。  

陈郁　为朱柳州赋足庵  
名庵以足关天理，须向庵中静处参。  
底事此心无所欠，祗缘与世不生贪。  
书淫过似专房乐，蔬食多於列鼎甘。  
却怪紫芝曾漏泄，从来坤势阙东南。  

陈郁　未庵为吴应祥隃赋  
木主乎东义近仁，斯庵名此称斯人。  
遥知虚室萧间地，生意满怀都是春。  

陈郁　昔人贵松柏  
昔人贵松柏，为有霜雪姿。  
折以赠远别，岁寒心不移。  
愿言且珍藏，聊慰千日思，  
青青陨秋黄，勿同杨柳丝。  

陈郁　偕潘寒岩陈定轩游石湖次定轩韵  
貂裘绒帽护轻寒，坐马端如坐席安。  
自别石湖三月去，又携玉友一番看。  
霜催菊磵风悽恻，雨浃芦汀水渺漫。  
欲寄吟怀须胜地，千金同此买鱼徒竿。  

陈郁　以七字律羽扇赠行  
匹马东淮两月寄，归衔俄尔带新资。  
吟高已中唐人律，名重宜魁浙漕闱。  
彩舫香冲荷叶去，捷旗荣与菊花期。  
赠君羽扇还知否，文阵千军可一挥。  

陈郁　倚楼  
一声新雁一声秋，独向江楼倚莫愁。  
江上片云将雨去，却留残照管汀洲。  

陈郁　忆古襄州西教场打球  
忆参元帅古襄州，几度莎场马打球。  
鞍辔闹装都一样，野夫不着皂貂裘。  

陈郁　忆浪颠  
偶同乡友校吟编，因得平安到浪颠。  
心不干时清似水，发缘忧国白於棉。  
半生景慕空千里，一纸寒温废二年。  
何日支筇随此老，秋岩和菊荐冰泉。  

陈郁　忆钱人塘  
识面论心已半生，买山无计得同盟。  
行藏为是关天理，会聚因难遂客怀，  
月户评春花影澹，风廊逃暑竹声清。  
安舲何日来城角，细举前吟为再赓。  

陈郁　莺燕  
红杏墙连柳外门，春风池接暖烟村。  
阳和世界无分别，各自营巢长子孙。  

陈郁　游葛氏山堂  
催诗雨里载杯盘，名胜园要得借闲。  
百一日当春事闹，十三人从宴党宽。  
都抛世味言谈外，尽出家藏意玩间。  
不是主人风度远，客游那有许清欢。  

陈郁　友人官满  
三年官满冰霜洁，一日春回宇宙宽。  
曾向厅前种杨格，绿阴留与后人看。  

陈郁　虞美人草  
彭城高会日置酒，猴冠犹在妇人手。  
仓皇垓下已重围，四面悲吟杂刁斗。  
当年举佩不倒戈，到此空余慷慨歌。  
虞兮反袂交淹泣，欲幸从兮可奈何。  
怨入青芜知几岁，舞恨摇芳无别意。  
妾身恨不事英雄，果是英雄安有泪。  

陈郁　赠道士李岫云  
闻说读黄庭，经年远俗情。  
为能参溟涬，因不赋汪用不着。  
客满转呼酒，诗高偏避名。  
谪仙游戏耳，终有玉函迎。  

陈郁　赠东华老真钟逸士  
衣冠凉薄说端严，为到贫时解养廉。  
京洛家风今尚在，宗王恩礼旧曾沾。  
谈高坚白囊无底，词纵题红笔退尖。  
自说学仙曾有遇，欲归岩壑理抽添。  

陈郁　赠鸿宿洲淮士  
洲沙宛在水中央，荻屋蓬窗似野航。  
不战弃城谁执咎，偷生避地子保伤。  
卖力已化诸山寨，沽酒从开万户坊。  
如此抚摩能几日，流民端复耕桑名。  

陈郁　赠勉周济川  
坐窗长记别时愁，欲讯平安尚未由。  
客袂重来惊日久，义怀高甚薄云浮。  
论心句好能令喜，到骨贫深不足忧。  
更向吟边策勋业，江湖近日欠清流。  

陈郁　赠僧玘长老  
客单近挂屋东偏，细看家风似阆仙。  
为功月舡来茂苑，因披云衲出潭田。  
诗篇熟诵如持咒，句法旁参若勘禅。  
既是西来须会意，此心还许野人传。  

陈郁　赠施秋渚  
四海东洲老，传家有阿戎。  
簪缨百年后，灯火一窗中。  
买宅邻台府，开园界水宫。  
山房喜相近，来往便诗筒。  

陈郁　赠丝桐墨蕙吕能甫淮东制阃之客  
子向诗书外，万於艺事优。  
桐丝传古意，兰墨写离愁。  
黄阁能知己，朱衣必点头。  
从来奇特士，何患不封侯。  

陈郁　赠谈命  
术不与今同，肖名亦可宗。  
学虽精象数，妙亦发鸿蒙。  
政自愁傍午，胡为说并冲。  
一来忘利禄，祗合问诗穷。  

陈郁　赠翁运干  
春阳和且澄，榆烟袅新燧。  
兹晨适解后，万象献妩媚。  
悠哉高堂人，轩冕莫能累。  
颇珍湖海游，渐摩仁与义。  
因之玄思清，笔力挽春意，  
人生匪得朋，一欣何所寄。  
相期风花城，年年同健醉。  

陈郁　赠眼齿科林殿干  
眼必延厥光，齿必全厥刚。  
裂眦不足贵，所贵者目辽。  
穿龈不足畏，所畏者唇亡，  
入恃明者必察，恃刚者必伤。  
此林氏子以是语语我，我亦以是语信其医之良，  
因墨之右方。  

陈郁　赠医官吴将使  
不合生来爱苦吟，书淫传达室癖到于今。  
江湖未遇医治手，烦向诗脾谩一鎝。  

陈郁　赠医士  
榆花着雨乱飘时，是处调虞费上池。  
好试平生医国手，呼卢作五有天知。  

陈郁　赠竹林翁  
为竹为花号不同，一般骚雅一般翁。  
东风红紫飘零后，须持琅玕立雪中。  

陈郁　赵园看白牡丹  
园林物物挟春光，独许名花压众芳。  
雨艳寒轻清入骨，雪肤香蒙白含间。  
仙人聚上夸能染，学士承恩赋倚妆。  
几欲宝酥煎洛蕊，迟回未忍折云裳。  

陈郁　郑石帚贻书寄诗谢  
贪卧苏台一片云，嘉招虚辱远移文。  
吟人多半来投刺，倦客深惭自增门。  
路隔江潮兼夕到，居莲地势两州分。  
酬恩别有男儿事，它日逢君仔细论。  

陈郁　制梅花汤  
南枝开处觅春光，摘得冰葩密瓮藏。  
留煮牛汤消暑渴，吟骚才颊有浮香。  

陈元鉴　金陵怀古  
英雄战守几春秋，虎踞龙蟠古石头。  
北固只凭江水在，中原长对夕阳愁。  
曹刘谩有经营志，王谢空遗富贵羞。  
举目便怀千古恨，凤凰台上不须游。  

陈元晋　安抚徽猷郎中召欲东赋诗见志乃以得归闲退为喜门人小子知先生之心  
莫管声名草木知，人生待促是何时。  
兴缠尽处须回棹，涂到迷时漫泣岐。  
老我昨非今似是，笑渠小黠大还痴。  
山林晚中多乖味，不怪商颜只茹芝。  

陈元晋　安抚徽猷郎中召欲东赋诗见志乃以得归闲退为喜门人小子知先生之心  
聱叟挥车倦且归，钓游旧处足娱嬉。  
客怀自分三宜去，世事那无一可为。  
书日高眠甘茗乳，秋风清饮饱莼丝。  
何当为背奚奴锦，收拾潭州归后诗。  

陈元晋　别留少策兼呈玉党先生  
天涯万里同为客，先自非愀更送君。  
归路明朝好萧索，一声雁断几重云。  

陈元晋　别留少策兼呈玉党先生  
客中未醉难为别，别后无书但寄诗。  
俗物眼前谁可意，思君无奈鬓成丝。  

陈元晋　别留少策兼呈玉党先生  
四海弟兄能有几，平生臭味许谁同。  
遥知夜雨连天际，应说南中有客穷。  

陈元晋　别留少策兼呈玉党先生  
云麓先生坐山癖，脚头尚欠到罗浮。  
藏山欲作千载计，试问书成可寄不。  

陈元晋　别留少策兼呈玉党先生  
君家伯仲尽英妙，笔势夭矫人中龙。  
池中我亦自云雨，四方上下长相从。  

陈元晋　别玉笥何炼师  
轩轩黄冠师，胄出水曹后。  
流风尚诗癖，圣处坐参透。  
赛裳红尘外，心赏山水秀。  
浑融入芒端，字字遗氛垢。  
云雾巧载缝，冰雪工刻镂。  
编成者山岁，光怪射牛斗。  

陈元晋　别玉笥何炼师  
诚斋已古人，文字上无古。  
云龙涉相从，傅家有文武。  
异闻蕲一面，渴予心独苦。  
龙门快先登，羡子赏音遇。  
廖师抱长材，弥明吐奇语。  
牵聊千载名，政以韩子序。  
君从萧滩来，我向赣水去。  
饥驱我漫出，可耐尘土污。  
云山固招君，底事闯城府。  
秋姜君且归，我行方出户。  
稻梁亦何味，茯苓自堪煮。  
何时扣白云，借我一坐具。  

陈元晋　采莲  
春山懒妇忻书眠，门前女伴邀采莲。  
含嚬行过寒烟浦，瞥上兰舟悄无语。  
寻花不见花深深，见花不折空愁心。  
停桡看花红更腻，却自低头照秋水。  
娟娟沙际月一痕，催归几棹菱歌喧。  
叶底忽逢花并蒂，折归朋下乞郎看。  

陈元晋　仓檄出惠阳督诸邑蝗  
古来传说驱蝗法，近岁惊闻田有蝗。  
无耐吏饕基地恶，何辜民病重天殃。  
秋风要满扶犁望，夏日宁辞走檄忙。  
高廪更令淮鼠穿，使星尸祝几炉香。  

陈元晋　春日  
金旛胜里唤春归，却后新正八日期。  
红紫莫嫌春较晚，开迟应是落还迟。  

陈元晋　代饯转运判官赵帑辖  
今代汉宗英，如公不数人。  
清标高岳柱。和气蔼湘春。  
宣室思才子，甘泉欠侍臣。  
平生刘子政，晚节更精神。  

陈元晋　代饯转运判官赵帑辖  
憔悴湘滨客，怀哉有此逢。  
二星欣照映，三月惬游从。  
公事如羹沸，归心似酒浓。  
从今殊出处，别语且从容。  

陈元晋　代挽寺丞吴公  
国事须才急，如公亦古人。  
江淮老麾节，俎豆哭军民。  
图忆筹边旧，官传结绶新。  
朔风吹老泪，泉路湿寒燐。  

陈元晋　得主管仙都之命  
头衔清甚管仙都，吏责全无有车。  
老去心情酬应懒，闲来亲友往还速。  
每嗤人作囚山赋，莫劝农通光范书。  
只把穷愁博强健，世间得失本乘除。  

陈元晋　独夜  
月转庭除夜未央，坐看梧影上东墙。  
金凤玉露方清绝，只欠探枝桂子香。  

陈元晋　独夜  
雨作寒声落枕边，搅人愁绪不成眠。  
非关独夜难排遣，为怕秋风在眼前。  

陈元晋　过南安道中  
暑涂明发正愁予，伫产风檐气不苏，  
拟戴星行方叱驭，谁驱雨至忽随车。  
岂怜行道暍欲死，直恐良苗涸且枯。  
早觉南来监米贱，真墟归去总欢呼。  

陈元晋　过南安道中  
火乘金伏势方骄，天地围炉万物焦。  
那信炎蒸天六月，却闻优渥雨三朝。  
顿添秋思生庭树，颇觉春痕涨市桥。  
分我清风陪独夜，又愁明月渺难招。  

陈元晋　过南雄调木倅  
句法清严旧有声，亲传诗学自趋庭。  
添丁只解供耘耔，不似卢仝独抱经。  

陈元晋　过南雄调木倅  
道远胡为至此哉，班行见说正须才。  
多应诗兴清无奈，特为观梅故一来。  

陈元晋　过桐庐县  
严陵耕钓处，清淑故依然。  
楼馆危临水，人烟近倚天。  
客行桑下路，晨垦岭头田。  
迟我风帆便，津头更觅钱。  

陈元晋　和蔡铁窗韵  
铁窗诗价远，应是到鸡林。  
修月有妙手，伴云无出心。  
调高追郢曲，间古和虞琴。  

陈元晋　和柴大监留郎中游郁孤及喜雨之什  
冰壶壶清对玉衡秋，台府同时尽胜流。  
南国恩波如海阔，西江和气接天浮。  
山川真借两贤重，翰墨仍为八境留。  
是说九重思魏笏，书帷更欲学君畴。  

陈元晋　和柴大监留郎中游郁孤及喜雨之什  
农亩皇皇望有秋，肩趙背裂汗衣流。  
疲甿不得一饭饱，我辈应惭多食浮。  
乌尾督逋无迫遽，鼠牙有讼怕淹留。  
两君一念回天速，天雨看看粟满畴。  

陈元晋　和陈守喜雨诗  
垤鹳无声口舌乾，谁驱雷雨遍千山。  
顿苏赤地千里旱，特出黄堂一念间。  
泽物功深无德色，丰年愿遂有欢颜。  
为霖祗恐思贤佐，千骑东随凤诏还。  

陈元晋　和陈守喜雨诗  
谁念东南膏血乾，文移督迫积如山。  
平时素号镬汤底，不雨岂逃沟壑间。  
民病向来犹在耳，天威此去不违颜。  
从容宣室如前席，乞与枯莇生意还。  

陈元晋　和邓帅参追和东坡雪韵  
学舞腰支束素织，回旋似怯晓风严。  
飘窗淅沥暗投璧，洒研纷披冻着监。  
应有饮羔围暖帐，谁怜雀啅寒檐。  
凭栏独耸诗肩瘦，对立西山玉几尖。  

陈元晋　和邓帅参追和东坡雪韵  
破寒有喜报晨鸦，忽送诗筒雪赋车。  
占岁便同天雨粟，宽忧解遣笔生花。  
琼枝夸丽羞陈苑，玉树争妍比谢家。  
腊白呈春已动，扶又霁影晓相叉。  

陈元晋　和冯眉州九日无酒韵  
蜀日噎噎风凄凄，有美人兮愁楚羁。  
白衣不来负佳节，士穷使我增嘘欷。  
锦鞯屡踏帮关月，宝刀尚染健儿血。  
寻思往玩浮云飘，目送孤鸿互明灭。  
醉乡广大无何有，无事唯当学犀首。  
不应来吊独归魂，却嫌间却持螯手。  
吾侪臭味草木同，但须多植寒花丛。  
遇花开时即重九，天岂教人樽屡空。  

陈元晋　和胡文昌嘉禾篇  
鄮山东翼帝王州，使君来自白鹭洲。  
下车三月课最优，赋辨不扰论不留。  
哦诗卧阁政令修，和声上畅天畀休。  
六丁下执旱魃囚，蛮琛航远归怀柔。  
向来疮痏稍稍瘳，雨应六月如膏流。  
月禾双穗来西畴，观者喜气同春浮。  
老父再拜千骑头，此帝所贲非人求。  
三边未靖哀虔刘。向来根本虑甚周。  
安得卖剑都买牛，丰年一饱百不忧。  
转头西风催敛揪，鼠雀亦觉欢啾啾。  
更令北望烟燧收，铁衣更戍休葵丘。  
富民有诏封千秋，我生谁叹谋生，  
艰难民事陈嘉猷。仙飞空白玉辀，  
霓旌来下风飕飕。手持五穟遗君侯，  
瑞图合命椽笔修。晋之东序方天球，  
连理木颂那得俦。午窗篆销金虬树，  
和公诗罢茶七瓯。  

陈元晋　和留粹中将游南华之什  
南来佳山水，清淑如三吾。  
何秘二水间，独有八境图。  
秀水饥可餐，清沦渴可{奭斗}。  
颉颃飞霞俩，簸弄明月珠。  
心闲鸥许知，日远鸿与徂。  
蓬窗苦局促，略取山川娱。  
是间有意趣，逢人辄周诹。  
一舍两丛林，半点尘埃无。  
顿渐非二门，凡圣同一区。  
风佛心即了，迷者直非夫。  
冥心休外观，一此同僧趺。  

陈元晋　和留少微丰湖怀坡仙韵  
吊古谁翻楚些歌，百年陈迹怆怀多。  
春风草绿松根寺，夜雨灯寒窣堵波。  
老鹤旧曾陪杖履，闲鸥今尚护烟莎。  
凭君莫忆当时事，惆怅人间春梦婆。  

陈元晋　和项帅印招十二邑令韵  
同时制锦七宗英，更有珠聊五舜臣。  
瞩望诸贤皆邑最，和衷一语见情真。  
方时艰棘难为政，随事斟量可及民。  
缓急之中权阖辟，政面不失本心仁。  

陈元晋　胡文昌和东坡子由彭城月诗并绿澹庵新州以所和见示索和  
澹庵眼似坡仙高，眇视轩冕如秋毫。  
忠臣要作社稷计，那知平陆生风涛。  
当时盖亦轻余子，富贵转头真逝水。  
汗青不朽姓字香，百世闻风尚兴起。  
函关正要封泥丸，金陵王气开龙蟠。  
一书乞借尚方剑，缙绅环睨心为寒。  
要扶銮驾还都汴，鼎镬在前颜不变。  
低头辨了着南冠，敛手笑还丞相板。  
飞鸢跕跕古锦山，气老益壮穷益坚。  
银河流空月照地，肺肝洞作冰玉看。  
缅怀坡仙亦大好，诗比离骚兴香草。  
持杯满满贺素娥，岭海百年逢二老。  
闻孙趾美德不贫，清文高节犹前人。  
何当佳话重拈出，只惭授简梁园客。  

陈元晋　击球口号戏陈统制  
筑场千步柳营东，樽俎精神坐折冲。  
星弹流空惊过鸟，霜蹄追电捷游龙。  
身轻鞍马人如画，胆落猩鼯穴已空。  
归去翠眉环玉帐，钗儿多乞锦缠红。  

陈元晋　即事  
庭草茸茸书带碧，槛榴粲粲舞裙红。  
静观物化机无息，又转薰琴一信风。  

陈元晋　纪游再用前韵  
松篁一径夹长蛇，云锦重重肃九华。  
长夏飞泉倾石眼，半空悬磴吸檐牙。  
要知酒兴并计料，不在山巅即水涯。  
记取松间休喝道，山灵应怕俗声哗。  

陈元晋　甲甲乙酉丙戌四过钓台有感  
三年四过子陵台，老我风霜两鬓催。  
望见云山心已愧，梦登钓石眼为开。  
乾坤清气长如许，钟鼎元勋安在哉。  
近百年一几帆过，登临多是觅官来。  

陈元晋　饯余倅鼎叟官满东归  
丙年同佐牧，相与最情亲。  
乘月登楼夜，随风步屧春。  
报来升转速，归去召除新。  
一剑旧肝胆，持将问大钧。  

陈元晋　李徽猷病后许赏莲而未酬小诗发一笑  
僧夏分来一榻凉，爱莲更坛水云乡。  
露融初日敷朝采，雨卷凉飚送晚香。  
天女群参青叶髻，水仙争护紫荷囊。  
一丝不挂根尘净，莫怪先生久覆觞。  

陈元晋　罗浮山多有道人倚嵌岩为室仅可容膝引泉贯其间以供烹濯鉴山种豆人  
山家境界无畦畛，住处随人意所便。  
涧汲岩棲忘世累，石耕略种尽天年。  
时惊虎触柴扉月，长莺啼绿树烟雨。  
不信却无人种杏，知从何处觅神仙。  

陈元晋　梅  
吾敬林隐君，终老梅花乡。  
孤山足佳处，不愿白玉堂。  
古来贫贱交，富贵渠相忘。  
岁寒谁古心，摇摇桃李场。  

陈元晋　梅仙峰  
文陛无阶寄履声，骖鸾有路学仙灵。  
长安宫殿今何处，祗有梅峰万古青。  

陈元晋　宁都上元有作  
一觉悠然已五更，窗横梅影月偏明。  
年时记得嬉游罢，犹为梅花梦不成。  

陈元晋　宁都上元有作  
卖薪买酒旧家时，人乐升平岂自知。  
节物如今不堪说，丘墟满眼更啼饥。  

陈元晋　宁都上元有作  
忍剑尤为花木灾，园林不贷一株梅。  
呼童偏县无寻处，安得成丛插烛来。  

陈元晋　判府大帅督参宝谟户部先生持漕来长沙继升师守追惟平庵先生教是邦  
佩璐骑麟返帝旁，屐痕所尚芬芳。  
泉行地脉家家井，月到天心处处光。  
模范百年垂藻泮，蒸尝千古奉桐乡。  
教忠况有无穷泽，衮衮湘流一派长。  

陈元晋　七月初十夜对月呈留粹中  
人间寒信到阶蛩，天外清商入井桐。  
孤馆无人同夜月，长年作客又秋风。  
想君局促重帘底，似我棲迟逆旅中。  
何事人生苦拘束，得闲来此一樽同。  

陈元晋　庆涂权尉三首  
袖中光焰吐青蛇，献策军门鬓未华。  
岂是轻身探虎穴，要将赤手拔鲸牙。  
向来笔研浑无力，此去功名正未涯。  
小试柳营新号令，六花排陈寂无哗。  

陈元晋　庆涂权尉三首  
岁月遒於赴壑蛇，功名政要及年华。  
平淮犹自须裴度，钓渭那能老子牙。  
舞袖巧县嫌地褊，酒杯相属记天涯。  
期君酣战秋风里，鼓率衔枚阵不哗。  

陈元晋　庆涂权尉三首  
朝忧猛虎夕长蛇，吊战场方忆李华。  
自笑病来宽带眼，那能老去植幢牙。  
如君政合登东阁，顾我惟堪老北涯。  
宾主秋风南浦路，旗铃好听捷音哗。  

陈元晋　入庾岭  
梅花迎路客平安，此是江南尽处山。  
霜月正高花下饮，酒阑长啸过梅关。  

陈元晋　上刘计使  
水心吾师今昌黎，如椽巨笔光虹蝩。  
先公潜德粲版，却恨不识嵇中散。  
九苞五彩丹穴雏，不巢阿阁翔海隅。  
南来只影方自笔，天假之逢挹光耀。  
一寒顿坐春温，贱子亦许扳龙门。  
子期九原不可叫，筝琶纷纷不同调。  
明公派自南轩来，祗今砥柱狂澜回。  
一麾两节岭南北，尽是周程旧敭历。  
书生疆附善类心，莫道冶跃非祥金。  
偶然短簿令公喜，上下云龙固其志。  
山谷昔见苏长公，自比小草依长松。  
牵聊名字香闻素，未必今不如古。  

陈元晋　上留提刑寿  
中秋清绝冠秋天，间气生贤得月先。  
一念来从金粟洞，三生曾伴赤松仙。  
绣衣踏遍江湖上，线履催归雨露边。  
且别崆峒朝帝去，它年来拍广成肩。  

陈元晋　上留提刑寿  
展开南极老人图，是处青烟鹊尾炉。  
秋露九原沦厚泽，春风一道泳康衢。  
万金药散疲羸活，三尺刑清怨叹苏。  
只此阴功谁比大，中书有考可酬无。  

陈元晋　上姚赣州镛寿  
东南之镇曰会稽，扶兴清淑拱帝畿。  
千岩壑气盘礴，更有寿桧天与齐。  
托根后土阅千古，黛色苍皮天一柱。  
钟为人杰堪栋国，恰似嵩高降申甫。  
君侯胸中百万兵，年未四十俄专城。  
精神满腹秋水莹，谈笑两颊春风生。  
崎岖赣右三百里，蛟鳄垂涎波浪起。  
逆流张胆作风帆，信如王尊乃通耳。  
脱略边幅柔凶顽，解除苛娆绥创残。  
唤回和气豁氛祲，事有至难谈笑间。  
人口如碑沸传诵，帝曰吾徒得君重。  
天风吹下紫泥封，趣入班行和仪凤。  
大夫何以假守为，真除属厌民所期。  
虎头岌页要弹压，凝香森戟聊娱嬉。  
璇杓插子日南至，黄钟飞灰雷出地。  
崆恫春早梅已香，酿入黄堂寿觞里。  
醉来含笑看吴钩，龙兴夜半干斗牛。  
关河北望令人老　　忠臣心与天为谋。  
潢池正尔兵　　弄，又说边尘时澒洞。  
筹边-|钥宁无人，知待人豪为国用。  
貂蝉冠剑拄颐，丹青正与绿鬓宜。  
碧油幢下白羽扇，貔虎百万惟指麾。  
雍容传檄定三辅，颈缚单于归衅鼓。  
手扶銮驾还东都，宫殿千门总如故。  
摩挲与问金城柳，颇尝见有此举否。  
策勋饮至未央宫，腰下悬金印如斗。  
万年觞捧月氐头，虎拜稽首扬王休。  
功高福与宋无极，紫枢黄阁三千秋。  

陈元晋　韶石使君年丈扁舟我於松桂林敬哦小诗留为一日款就寄石洲主人以发  
十五年前会五羊，都门再别九年强。  
君荣韵石州麾出，我窘文江县债偿。  
人世能消几离别，征涂何用许奔忙。  
梅前菊后风光好，且为侬留共一觞。  

陈元晋　韶石使君年丈扁舟我於松桂林敬哦小诗留为一日款就寄石洲主人以发  
黄雀长行万里余，烦渠就寄数行书。  
常怀李白诗无敌，莫怪韦郎迹也速。  
玉节荣光何恨速，石洲风物正关渠。  
同年相逐云龙处，应念吾侬乃一猪。  

陈元晋　寿嫩庵赵先生十首  
更生青藜杖，长吉古锦囊。  
岂无之兰馨，终少蒹葭霜。  
精深师友渐，磨琢金玉相。  
凛此宗姓杰，高掩汉与唐。  

陈元晋　寿嫩庵赵先生十首  
曩时吴畏斋，盘盘极宏毅。  
今时叶水心，表表负经济。  
公游二老间，圣处心独契。  
人物方眇然，甚矣夫子似。  

陈元晋　寿嫩庵赵先生十首  
皎皎畴昔心，眷焉本根计。  
一鸣惊万喑，独醒阅众醉。  
勇指非种锄，有胆竟成事。  
彼哉称国师，千载有余愧。  

陈元晋　寿嫩庵赵先生十首  
医国药万金，补衮线五色，  
谁令落江湖，刺史六百石。  
众万沟壑濒，援手公一力。  
平生富青州，关心岂官职。  

陈元晋　寿嫩庵赵先生十首  
嘉师固秉彝，祥刑尽生德。  
惠文恣弹治，此意谁复识。  
雨露既天覆，刀剑亦俗革。  
活人不言功，所愿长我国。  

陈元晋　寿嫩庵赵先生十首  
王气郁东南，兵尘莽关洛。  
事会岂有极，祗恐元气弱。  
折冲樽俎余，欠着一谔谔。  
如公胡不归，儒用鲁何削。  

陈元晋　寿嫩庵赵先生十首  
垂弧正大夏，明炳肖火德。  
仙源毓英灵，帝贲扶社稷。  
恩波溢西江，酿作寿觞碧。  
一饮千斯年，福与宋无极。  

陈元晋　寿嫩庵赵先生十首  
书生棲大厦，燕贺愧无从。  
嵩高乏嘉颂，何以祝我公。  
一节贯岁寒，愿以南山松。  
下有千岁苓，尝许气味同。  

陈元晋　寿嫩庵赵先生十首  
开济平生学，忠精一寸心，  
时危添白发，意远寄清吟。  
河洛风埃满，江湖岁月深。  
眼明天柱壮，{氵霝}渌对渠斟。  

陈元晋　寿嫩庵赵先生十首  
楚望环宗岳，湘源远派浯。  
山种钟气异，宇宙要贤扶。  
晚遍朱轩辙，春饶绿野腴。  
遥知初度日，歌舞沸重湖。  

陈元晋　帅节留先生两年粤服氓獠安之一日疏十宜欲袖板还丞相言者犹不之置  
手疏宜归十，心知昨梦非。  
鸿冥空费弋，鸥舞早知机。  
风急推潮落，云闲剩雨归。  
攀辕多少泪，海岩湿斜晖。  

陈元晋　帅节留先生两年粤服氓獠安之一日疏十宜欲袖板还丞相言者犹不之置  
描画终无说，归来岂不荣。  
事难工拙较，我自去留轻。  
过眼风波恶，悬空日月明。  
人生只恁是，孤鹤九皋声。  

陈元晋　帅节留先生两年粤服氓獠安之一日疏十宜欲袖板还丞相言者犹不之置  
拙无谐俗韵，老眼独相奇。  
寒谷迟春到，东风尽日吹。  
身将三尺律，心不毫欺。  
公与梅花外，南来谁我知。  

陈元晋　帅节留先生两年粤服氓獠安之一日疏十宜欲袖板还丞相言者犹不之置  
木种十年计，苓培千岁根。  
三生疑宿植，九殒志酬恩。  
远送竟须别，百怀难具论。  
任安穷自分，义不辱公门。  

陈元晋　送邓帅参文举得南维守归  
风流耆旧传，悃逼静无华。  
来重清油幙，归乘皂盖车。  
离筵倾柏叶，客路看梅花。  
闻有南来信，门前迓骑哗。  

陈元晋　题陈氏镜湖  
贺监归欤百不求，问天只觅鉴湖秋。  
夫君胜有闲田地，鉴破天悭得自由。  

陈元晋　题陈氏镜湖  
水上观心即是禅，此心如镜察天渊。  
一尘不著风婆静，俯水何惭镜里天。  

陈元晋　题罗浮山中阁  
大海漫天驾叶舟，来登中阁问仙游。  
泉声急泻三更雨，云气深藏六月秋。  
雾湿中天龙出洞，日腾沧海蜃收楼。  
禅床静数愔愔息，身在清都最上头。  

陈元晋　题西斋  
唔咿一室物蘧庐，要读人间未见书。  
快著先鞭问前路，西昆玉府富珍储。  

陈元晋　题新昌蔡尉比春园四进载酒亭  
蔡家亭子锦江涯，长约春风作岁华。  
拚却百年浑是醉，莫教一日不开花。  
称觞随获慈颜悦，问字时容客喧哗。  
我若有园如个样，肯将双鬓搞风沙。  

陈元晋　题颜秀才夔诗编  
延年一印付闻孙，文采风流今尚存。  
生长见闻诚叟里，交游唱和澹庵门。  
苦思那有酸寒气，妙斩浑无斧鉴痕。  
问子何为暗投璧，令吾端欲竖降旛。  

陈元晋　题曾审言所寓僧舍梅屋  
作屋延梅更鉴池，是花最与水相宜。  
横斜清浅黄昏月，画出孤山两句诗。  

陈元晋　题曾审言所寓僧舍梅屋  
倾盖知心两玉人，竹君邂逅更情亲。  
能同此味花君子，来共团栾一笑春。  

陈元晋　田家谣  
长年饭不足，前裂赤日中。  
忍饥不肯懒，辛苦求年丰。  
今秋寺一熟，天意亦惮穷。  
庶几债可了，或有余粟舂。  
团栾共妻子，糠秕一笑同。  
焚香答天赐，力作人何功。  
君不见前年三百青铜米一斗，又不见去年蕨根掘尽不充口。  
妻孥长恐不相守，敢拟如今苏息否。  

陈元晋　田间  
高田折折水连胜，早稻将齐晚稻深。  
闭粜人家争发贷，丰年也有债相寻。  

陈元晋　挽德庆涂守二首  
九京嗟已矣，今吏孰如君。  
律已严三尺，活人宽一分。  
清名寒蜀雪，嘉诵蔼南云。  
杉柏风一切，黄陂原上坟。  

陈元晋　挽德庆涂守二首  
乡粉生也晚，岭外偶同寅。  
齿我子侄行，情如兄弟亲。  
不嫌同幕辩，要作一州春。  
满涧题字见，回头更怆神。  

陈元晋　挽刘金部  
忠清家法见闻中，蜀产凋零又到公。  
搞伪一门诚节谊，明伦数语最精忠，  
郎替勇退声名重，使传贤劳惠利丰。  
时事方艰人物眇，可堪收泪洒悲风。  

陈元晋　挽饶武博二首  
方客戎幢右，俄旌墓道傍。  
堂虚空老桂，星冷落魁芒。  
留程文样走，传家奏稿香。  
乡评偕李谢，虽死有幽光。  

陈元晋　挽饶武博二首  
内集侪甥舅，同登齿弟兄。  
忘年情好密，开口肺肝倾。  
恍尔同醒醉，伤哉隔死生。  
朔风吹老泪，哀些不成声。  

陈元晋　晚步  
鼓钟灯火后，袖手过栏干。  
素月空中寂，速星竹里看。  
溪毛行步湿，潭影古心寒。  
此意我方适，亭亭夜未残。  

陈元晋　王推官载酒来会於逍遥堂  
路入烟萝杳霭中，良宵一笑美人同。  
壶觞尽揽平湖月，弦管时飘虽岸风。  
三宿未忘境地胜，一灯相对坐诗穷。  
姓名要共青山久，看取当年玉局翁。  

陈元晋　喜雨  
六月乃有此，丰年定可书。  
真成天雨粟，到处水成渠。  
{禾罢}桠香连亩，污邪戴车。  
所忻同一饱，未用叹无鱼。  

陈元晋　喜雨上项帅  
业祈三日竟成霖，一瓣心香格帝歆。  
苗若遂枯无此水，粟将暴贵涌於金。  
时方多壘农为急，公在三湘泽已深。  
自愧侏儒叨一饱，愿推德意答天心。  

陈元晋　峡山  
帆落榕根暮，禅扉半尚开。  
逢僧如旧识，问我几时来。  
潭静还鸥眠，云深猿叫哀。  
篝灯看碑石，今古半苍苔。  

陈元晋　谢童帅干送滴酥  
滴成诗句巧相粘，料得堂深冻未忺。  
剪水染云天上手，何因得见玉织织。  

陈元晋　信国鲁夫人挽诗二首  
讵有陈平解久贫，共看眉案久如宾。  
从夫荣荷西清橐，随祖恪共南涧苹。  
玉树庭前双使节，金花天上九恩纶。  
绣衣彩服今非昔，忍见堂萱雪后春。  

陈元晋　信国鲁夫人挽诗二首  
曾是王珪坐上人，孰知孟母德无邻。  
长怀就养板舆日，一笑能回县春天。  
诗感棘风知痛苦，歌翻薤露亦酸辛。  
送车千两瑶塘路，奔走无从愧负薪。  

陈元晋　雪作  
帘卷虚堂晓，儿童笑语哗。  
恍疑开月窟，浑是散天花。  
竹里闻清响，江边看玉槎。  
访梅好兴去，着屐过邻家。  

陈元晋　严陵市  
暝色低平野，霜风放霁天。  
买杯逢竹所，索句立梅前。  
山曲云归寺，溪寒水带烟。  
茅檐听残雪，愁绝拥衾眠。  

陈元晋　雁字  
超然圣处过张颠，整整斜斜落照边。  
好写人间不平事，叫开阊阖为笺天。  

陈元晋　杨南仲寓湖  
纷纷市道交，翻覆云雨手。  
不如清风明月请，情分却於人耐久。  
夫君不受尘土污，湖上结茅谁与处。  
坐中只着风月我，有客敲门卿且去。  
凉生几席影沉杯，困眠醉舞相追陪。  
此时一笑真莫逆，中边洞彻无织埃。  
须知个里非久计，时来携手云里去。  
蓬莱山顶广寒宫，放出清光满天地。  

陈元晋　游罗浮宝积寺  
晴峰膏秋容，还骑驻春脚。  
长风载之游，清月此旅酌。  
眼高天围小，语暖云气薄。  
神仙邂逅亲，导客以笙鹤。  

陈元晋　游罗浮宝积寺  
半生梦罗浮，世事缚两脚。  
仙泉有谁何，生客那得酌。  
君诗挹其腴，水味从此薄。  
清游天所裁，望极南飞鹤。  

陈元晋　有感  
寒声战梧楸，风色岁行暮。  
谁念天涯人，貂裘敝尘土。  
一饱亦易营，局促良自苦。  
安得八骏蹄，驾言观玄圃。  

陈元晋　雨后  
忽雨乾坤变，将秋气候宽。  
林亭欣濯濯，柳岸渺漫漫。  
一饭饱无那，连村枕可安。  
举觞属明月，急雨放云端。  
一雨郊原足，神功不作难。  
向知天道迩，今幸特情安。  
童稚沾衣走，人家傍户看。  
翻令五六月，春意转江干。  

陈元晋　越王台  
南州胜观越王台，天与诗人醉眼开。  
云漠边蕃路要远，水茫茫处潮回去，  
人家一半藏烟树，往事千重问石苔。  
料得清秋尤好在，一樽重红月明来。  

陈元晋　再和涂宣义喜雨  
郡邑寅祷旱乾哭，风霆来会雨千山。  
真成雨粟从天下，只在为云翻手间。  
神不素餐无愧色，农期一饱足欢颜。  
丰年酒熟鸡豚社，二老从今请往还。  

陈元晋　赠符药朱道士  
君不见许旌阳光，飞符走剑蛟龙降。  
一朝功行满仙籍，宝册金丹来帝旁。  
又不见孙思邈来，玉函方出千药。  
棲迟犹作地行仙，良以活人恩施博。  
要知天地德好生，鬼谋客邪胡由乘。  
有符有药解济世，此心即可通神明。  
桃椎耳孙乐虚静，符水能灵药能圣。  
呼雷麾雷电缚魑魅，二竖三彭俱听命。  
困者以醒病者甦，孳孳予岂为利图。  
梓人作室橐驼树，治民相国非殊涂。  
降魔要竖大法幢，起死要下黄昏汤。  
更频繁物色合谁属，请起江湖登庙堂。  

陈元晋　赠刘贤良  
十二书言天下事，气如贲直语加遒。  
谁当心耻四郊壘，子独眉攒国愁美。  
刺手拔鲸何倜傥，剧谈扪虱自风流。  
悠然且作新丰醉，定有人能说马周。  

陈元晋　赠欧阳承务  
谈天多巧中，名在士夫间。  
行遍西江路，来游南岳山。  
病侵心绪懒，穷惯面皮顽。  
莫说功名事，禄书从卷还。  

陈元晋　朱明洞天  
南来大艑凌空浮，卸帆试略罗浮秋。  
胸中无机神仙喜，笔底光怪山灵愁。  
山泉夜作糟床滴，风松闪冉青旗色。  
招我三啜玻璃觥，峰头飞上八千尺。  
星微朋壮海茫茫，蓬莱仙袂遥相望。  
铜龙夜吼雾香里，石桥跨空河汉长。  
千岩笙籁奏清曲，万树醴露如天浆。  
金鸦海底初剧翻，云拥扶桑一枝出。  
群仙拍手叹绝奇，坐中相顾属谁笔。  
阿翁曾是夹日飞，公孙请赋五色日。  

陈元晋　竹  
吾敬五子猷，傲俗独爱竹。  
行止必与俱，情义均骨肉。  
云龙求友心，上下亦相逐。  
彼哉绝彝伦，乃戒又下宿。  

陈元通　九仙山  
九仙曾住九山头，仙去山空岁月幽。  
为爱遍寻方外侣，乘閒便向洞前游。  
苍苔断处踪犹在，玉局残来子未收。  
换骨丹砂应几转，吾生结得此缘不。  

陈元通　五日登五华岩  
来此逢端午，山间薇蕨肥。  
盈亏看井脉，消息验玄机。  
饥办胡麻饭，寒供薜荔衣。  
俗缘今觉尽，才到已忘归。  

陈元英　天游观  
琅玕瑶草满空山，月上丹台鹤未还。  
夜入琼楼襟袖冷，始知身在白云间。  

陈远　吴江太湖笠泽虹桥  
世间八月十五夜，何处楼台得月多。  
不及吴江桥上望，水晶宫里揖嫦娥。  

陈愿　斗起亭  
乞得雨初霁，登临一解颜。  
自携斑竹枝，来对白云山。  
月色朦胧里，溪声远近间。  
相留且盘礴，莫惜夜深还。  

陈月潭　桃花  
双桨春风款款移，斜阳平半落芳池。  
不妨暂向桥边驻，更为桃花了一诗。  

陈越　句  
拥路东方骑，悬腰左顾龟。  

陈越　句  
谁哀城下酌，不废洛中吟。  

陈越　句  
十钟人既醉，九奏凤来仪。  

陈越　送张无梦归天台  
紫籍仙阶贵，丹丘隐路深。  
五图传秘诀，三祝契尧心。  
瓢饮和琼蕊，楼居接桂阴。  
宸歌旌有道，垂象贲中林。  

陈越　夏夜与臧奎魏野会宿河亭联句三十韵  
文见本书魏野一○。夏夜与臧奎魏野会宿河亭联句三十韵。  

陈越　休沐端居有怀希圣少卿学士  
玉甽银床荫碧桐，北窗珍簟水纹融。  
衣裁练布如王导，扇执蒲葵学谢公。  
琼屑半和仙掌露，兰苕轻泛楚台风。  
若非冰雪神仙骨，相乐谁同一笑中。  

陈云龙　偶成  
野趣成间散，青山即故知。  
竹生逾砌笋，花引隔墙枝。  
舞蝶翻风乱，间云出坞迟。  
倚栏无一事，俄有客传诗。  

陈允平　避暑  
避暑入林扃，同僧坐竹亭。  
鸟飞晴地影，龙挂雨天形。  
扫叶铺椰簟，临流注石瓶。  
更无尘迹到，日落梦初醒。  

陈允平　别何橘潭  
驻马赤栏桥，余寒著柳条。  
舟车富阳路，风雨浙江潮。  
惜别津亭暮，思归故国遥。  
临行莫惆怅，回日定花朝。  

陈允平　补陀山  
茫茫东海东，古洞石玲珑。  
蓬岛三山近，华夷一水通。  
鱼龙多变化，日月自虚空。  
此境元非幻，人心隐显中。  

陈允平　采桑行  
妾本秦罗敷，家住曲江曲。  
门前杨柳青，春风啼布谷。  
树头桑初芽，家家蚕始浴。  
相呼出采桑，采桑如采玉。  
屈曲回高枝，攀条剪柔绿。  
朝晴采桑南，暮雨采桑北。  
采得桑归迟，小姑怨相促。  
陌上绮罗人，问妾眉何蹙。  
妾恨妾自知，问妾何所欲。  
消磨三十春，渐喜蚕上簇。  
一丝一线工，织成罗与谷。  
百人共辛勤，一人衣不足。  

陈允平　曹娥庙  
汉碣嵯峨几百秋，曲坟遗庙越山头。  
潮声侵帐凤屏冷，云气绕台鸾镜愁。  
孝节稜稜双桧立，哀魂渺渺一江流。  
椒觞载奠灵风起，知我怀亲送远舟。  

陈允平　长门曲  
紫凤双飞晓镜台，玉楼春冷燕空来。  
蛾眉不及宫前柳，一度春风一度开。  

陈允平　城西杨梅  
炎炎火树照千山，南客应同荔子看。  
金谷人游红步障，玉房仙炼紫华丹。  
猩唇泣露珊瑚软，鹤顶迎风玛瑙寒。  
若使汉宫知此味，又添飞驿上长安。  

陈允平　酬同志  
风光易销歇，尊□足闲情。  
谷雨春江暮，茶烟晓寺晴。  
认巢妲燕熟，辞树落花轻。  
湖上明朝约，初裁白苧成。  

陈允平　春词  
杨柳春风三月三，画桥芳草碧纤纤。  
一双燕子归来后，十二红楼卷绣帘。  

陈允平　春闺  
终日怀人倚翠阑，别长愁宽钏金宽。  
颦眉钿叶抛鸳甽，弹泪灯花落凤盘。  
梅粉有香供夜雨，柳丝无力受春寒。  
阶前拾得相思子，自结罗囊绣合欢。  

陈允平　春闺  
寂寞梨花院落闲，远山愁入两眉弯。  
黄金络索珊瑚坠，独立春风教白鹇。  

陈允平　春闺怨  
妾家住在湘江曲，门枕湘江春水绿。  
年年长是暮春时，两岸垂杨啼布谷。  
自君话别湘江头，独上层楼弹箜篌。  
蛾眉不扫远山碧，满堤芳草春正愁。  
举头不见君，但见湘江云。  
江云散复聚，妾心空如熏。  
举头不见君，但见湘江水。  
江水云复回，妾颜为谁美。  
湘江云，湘江水，  
云水悠悠何日已。举头望君君未归，  
门前杨柳空依依。  

陈允平　春塘  
春塘雨歇曙莺啼，坊院深闲竹树西。  
静倚绿窗看漏水，野花开到白棠梨。  

陈允平　春晓  
晓风猎猎卷芭蕉，帘幕深深燕子巢。  
十二画栏都倚遍，一双蝴蝶上花梢。  

陈允平　春游曲  
长安二月东风里，千红陌上香尘起。  
都人欢呼去踏青，马如游龙车如水。  
两两三三争买花，青楼酒旗三百家。  
长安酒贵人未醉，岸头芳草日半斜。  
谁家女子娇似玉，约莫青春十五六。  
郁金罗带苏合香，琵琶自度相思曲。  
相思曲，声断续，  
断续回文不堪读。回文断续有续时，  
离肠寸无续期。  

陈允平　登吴山  
登高一展眺，宫树郁嵯峨。  
楼阁春风满，东南王气多。  
青天行日月，大地布山河。  
柳色沙堤路，时闻响玉珂。  

陈允平　登西楼怀汤损之  
杨柳飘飘春思长，绿桥流水绕官墙。  
碧云望断空回首，一半阑干无夕阳。  

陈允平　登招宝山  
宇宙初开陃，何神立此山。  
中流天柱石，大地海门关。  
浪恶蛟龙怒，云深虎豹闲。  
潮期与日月，千古一循环。  

陈允平　堤上柳  
暗黄摇曳六桥云，万户千门一日春。  
休把柔条都折尽，明朝多少出城人。  

陈允平　对烛  
忽忆巴山夜，西窗风雨寒。  
自怜清影独，谁识寸心丹。  
草长花犹在，香销泪不干。  
海棠贪睡去，惆怅五更残。  

陈允平　多景楼  
怀古心情独倚楼，荻花枫叶满江秋。  
地雄吴楚东南会，水接荆扬上下流。  
铁瓮百年春雨梦，铜驼万里夕阳愁。  
西风历历晓吹雁，又带边声过石头。  

陈允平　鄂王墓  
鄂王墓在栖霞岭，一片忠魂万古存。  
镜里赤心悬日月，剑边英气塞乾坤。  
苍苔雨暗龙蛇壁，老树烟凝虎豹旛。  
独倚东风挥客泪，大堪回首望中原。  

陈允平　丰乐楼初成  
红尘飞不到阑干，十二朱帘卷暮寒。  
上苑莺啼花木暗，六桥人散水云宽。  
春风玉佩骖黄鹤，夜月琼箫驻紫鸾。  
檐外青青杨柳色，几回曾向画船看。  

陈允平　赋林景参梅屿  
结庐分得雁山云，屿上梅花是四邻。  
水月一天芗世界，冰霜千古玉精神。  
短檠夜雨西窗梦，长铗秋风北塞尘。  
我亦烟波纶钓侣，与君同作岁寒人。  

陈允平　宫词  
三十六宫春漏长，隔帘时送御楼香。  
倚笼尽日教鹦鹉，为我君前说断肠。  

陈允平　姑苏馆  
楚岫高低接太行，吴江渺漠下沧浪。  
秋城霜满苇花白，夜馆月寒莎草黄。  
芳苑鹿台初解佩，故宫鸾阁尚鸣珰。  
五湖一叶扁舟去，十二西楼几夕阳。  

陈允平　姑苏台  
高楼三百尺，落日几登临。  
越国一尝胆，吴娃频捧心。  
野猿窥磷火，宫燕语秋霖。  
坐久忽闻笛，五湖烟水深。  

陈允平　故宫  
琼台玉馆照青红，梦断思陵桧柏风。  
三十二门金锁合，年年春到扫梧桐。  

陈允平　观弈象棋  
阵势频分合，机锋互应酬。  
马飞关塞月，砲落汉天秋。  
不问知心友，翻成敌面仇。  
谁能劳胜负，独立大江流。  

陈允平　观猿  
挂石攀云日半斜，乱山深处饱烟霞。  
香林月满僧归去，啼落春风几树花。  

陈允平　归燕  
王谢堂前柳树苍，玉京坟上藓花黄。  
无情又逐东风去，落日朱帘几断肠。  

陈允平　闺情  
闲拈花片贴纱窗，绣幕斜飞燕子双。  
细数归期相次近，倚楼日日望春江。  

陈允平　郭西文孝庙  
帝子宸游白玉京，江南遗庙尚丹青。  
寝园月暗衣冠古，选阁云深笔砚灵。  
清卫有威森凤戟，娇嫔无语倚龙屏。  
太平天子尊儒学，锦帙黄封赐六经。  

陈允平　过钓台作  
双台屹屹几春秋，千古高风一钓钩。  
越岭有云山北障，桐江无浪水东流。  
雪深黄叶埋寒虎，烟暖青莎卧白鸥。  
汉业已随宫树老，月明长到客星楼。  

陈允平　过田家  
村南啼布谷，村北响缫车。  
隔浦卖鱼市，傍桥沽酒家。  
野花朝日暖，溪柳背风斜。  
又过东邻去，东邻采菊芽。  

陈允平　过姚秋江钓矶  
莎草离离碧树闲，只疑曾是子陵滩。  
槿花篱落虫声碎，芦叶汀洲雁阵寒。  
江上浪平潮正熟，渡头人去月初残。  
夜深不管蛟龙睡，独对西风把钓竿。  

陈允平　贺伯父大资休致  
不恋清时白玉珰，便将身世寄沧浪。  
三朝元老黄枢阁，四海闲人绿野堂。  
楚楚菁兰秋带雨，萧萧寒菊晚宜霜。  
拟成东甬耆英社，賸乐壶天日月长。  

陈允平　后土庙  
尘拥妆台翡翠翘，琼花开尽玉魂销。  
昆仑山上天风落，二十四桥吹洞箫。  

陈允平　湖上  
流水断桥边，笙歌拥画船。  
日酣花半醉，春困柳三眠。  
策杖登云洞，观鱼上玉泉。  
凤城归去晚，山锁万重烟。  

陈允平　虎丘即事  
西风剑佩轻，独立妙高亭。  
山吐岩头月，江涵水面星。  
石奔苍虎势，树结老龙形。  
何处吹箫客，扁舟过洞庭。  

陈允平　怀潘鄮屋  
洛阳才解佩，过眼忽秋分。  
四海一明月，千山共白云。  
雁烟迷晓树，虫露湿香芹。  
满纸相思字，临风欲寄君。  

陈允平　淮西  
舟子解贪程，能知倦客情。  
断云微雨霁，远水落霞明。  
驿古如荒庙，山平接废城。  
游淮少年事，今只叹劳生。  

陈允平　即事  
重重帘幕燕翩翩，尘锁朱楼十四弦。  
榆火渐催寒食节，海棠花畔缚秋千。  

陈允平　寄模上人  
林下逢支遁，人疑是宿生。  
病怜诗力减，老觉世缘轻。  
短发吴霜净，归心剡雪明。  
相思听猿夜，幽梦隔重城。  

陈允平　寄晚浦张观使  
不原生封万户侯，归来却伴赤松游。  
琴书东里三缘屋，诗酒西湖一叶舟。  
雁过客楼秋雨急，乌栖江树暮烟愁。  
频年陡觉生华发，日日凭高望楚州。  

陈允平　寄王尊师  
彩云缭绕七香车，洞里神仙炼紫霞。  
华表鹤归春寂寂，东风吹尽碧桃花。  

陈允平　寄翁宾暘  
历历长涂谒鲁侯，征尘宁复恋貂裘。  
江城露冷霜初滑，海谷冰消水欲流。  
夜月观书徐穉榻，春风听乐仲宣楼。  
料君频作四湖梦，曾忆孤山有旧游。  

陈允平　寄赵庆御  
十年一别双溪路，君自江南我浙东。  
彼此有书无雁寄，只应清梦与君同。  

陈允平　江村  
草舍蔬畦绕，柴门竹迳通。  
断云遮落日。细雨湿斜风。  
野艾抽花碧，山茄带叶红。  
烟深南浦远，难认楚江枫。  

陈允平　江馆野望  
江边雁过秋，江上暮云愁。  
岭曲山横转，潮回水逆流。  
乱莎行石蟹，残荻卧沙鸥。  
黯淡三更月，何人独倚楼。  

陈允平　江阔  
江阔雁声遥，何人共寂寥。  
青天不可问，明月若为邀。  
侠士夸骑鹤，蛮奴学射雕。  
平生堂下柳，聊复伴秋宵。  

陈允平　江南谣  
柳絮飞时话别离，梅花开后待郎归。  
梅花开后无消息，更待明年柳絮飞。  

陈允平　经冯将军墓  
同山半白云，此地葬将军。  
香火空遗像，朝廷纪旧动。  
铁衣悬古塔，金钺镇荒坟。  
一涧清泠水，年年生紫芹。  

陈允平　聚景园  
上苑韶光隔凤城，十分春事属流莺。  
雨余芳草欲无地，风定落花如有声。  
柳榭云深栖鹳鹊，榉塘沙暖浴鵁鶄。  
年来翠辇经游少，七十二亭空月明。  

陈允平　客中怀友  
霜露湿征衣，行非少壮时。  
何堪万里役，动是一年期。  
高谊贫中见，深情别后知。  
相思相望处，云树碧参差。  

陈允平　哭楼梅麓  
白玉楼成去作文，只从西棘挂朝冠。  
生来病苦相如渴，没后人知范叔寒。  
野店春闲沽酒榼，溪堂月冷钓鱼竿。  
梅花麓上谁弹泪，岁岁东风吹不乾。  

陈允平　雷峰少憩  
倚塔看明月，寒光度玉绳。  
曲堤藏小艇，疏柳见孤灯。  
水竹映苔石，岩花缘涧藤。  
香云吹散后，猿鹤伴高僧。  

陈允平　冷泉亭  
西竺峰飞小朵来，闲僧曾共倚崔嵬。  
寒惊玉匣光初泻，晓层冰壶冻未开。  
云外有香丹桂落，洞中无月白猿哀。  
当年洗耳人何在，拟勺清泠酹碧苔。  

陈允平　梨花  
流莺偷入未央宫，望断昭阳信不通。  
寂寞雨声寒食夜，一枝香泪泣东风。  

陈允平　梁湖道上  
东风酒旆斜，浦口第三家。  
谷鸟鸣春树，江鸥起暮沙。  
故乡山渐近，曲岸柳初芽。  
客路归心切，孤帆带落霞。  

陈允平　林道士故庐  
青城道士跨青牛，去作清都汗漫游。  
朝扣九关朝玉阙，暮回三岛宴金楼。  
丹随鹤舞缑山月，剑伴龙归洛浦秋。  
犹有石房云不散，晓风松柏两飕飀。  

陈允平　留鹤江有感  
抱玉归来泪满襟，世间何许觅知音。  
此生虽有噬脐悔，到死终无尝胆心。  
伏枥马思云路远，避钩鱼隐石潭深。  
故人若问淞江客，自采芙蓉学楚吟。  

陈允平　绿琐  
绿琐银台烛焰红，月痕斜过井梧东。  
背人约住黄金钏，轻札香罗护守宫。  

陈允平　马塍道上  
闲拖瘦竹筇，独步马塍东。  
鸟影青山外，春愁碧树中。  
麦潮风化蝶，樱熟雨生虫。  
莫过溪头去，溪头多落红。  

陈允平　茅苇  
白苇黄茅几断魂，数家鸡犬不相闻。  
江南多少朱门闭，桑柘春深绿似云。  

陈允平　梅梁堰  
庙近云涛观，山遥翠欲重。  
只应溪上木，便是洞中龙。  
堰折潮归海，棂迎浪答钟。  
断碑荒鲜合，终古载灵踪。  

陈允平　明皇按乐图  
日日霓裳宴彩楼，三千歌粉侍宸旒。  
月明宫殿双龙伏，云拥箫韶九凤游。  
翠袖半笼金约臂，宝钗斜坠玉搔头。  
不知舞到弓弯处，一拍春风一拍愁。  

陈允平　暮春  
柳外宫莺啭晓寒，万花开尽正春残。  
沉香亭北栏干曲，独抱琵琶看牡丹。  

陈允平　暮秋游虎丘  
寂寞虚廊暗草莱，天风缭绕宝华台。  
江空露冷蛟龙仗，殿古云深鹳鹊来。  
山馆老松褰绿蔓，石坛芳桂落苍苔。  
寒钟敲断枫桥月，半夜禅僧入定回。  

陈允平　盘陀  
盘陀石上看松眠，薜荔凌霄结紫烟。  
何处鹤声惊梦醒，一双飞起茯苓仙。  

陈允平　钱塘八月潮  
五丁椎碎烂银堆，注作东南水一杯。  
秋半忽疑天外雪，夜深俄听月中雷。  
大鹏击浪惊龙卧，老蜃嘘云误燕来。  
日日涛头多拱北，至尊元在郁箫台。  

陈允平　钱塘旅舍  
云山千万叠，身事恨悠悠。  
客鬓秋风急，乡心夜雨愁。  
蛩鸣邻寺壁，雁过隔湖楼。  
目送千帆远，长江空自流。  

陈允平　秦鸾曲  
盈盈白玉钿，袅袅黄金缕。  
拍拍水晶奁，皎皎珊瑚树。  
帘前双燕飞，门外桃花雨。  
无处说相思，羞对秦鸾舞。  

陈允平　青龙渡头  
天阔雁飞飞，淞江鲈正肥。  
柳风欺客帽，松露湿僧衣。  
塔影随潮没，钟声隔岸策。  
不堪回首处，何日可东归。  

陈允平　清风阁  
巍巍楹槛逼星河，城上阑干野色多。  
天目水分波浩渺，大湖山点石嵯峨。  
罗窗夜气吹银烛，翠箔秋声动玉珂。  
我欲乘空呼列子，月明何处起苹歌。  

陈允平　秋暮登太白  
飘飘短褐袍，倚杖立金鳌。  
桥束溪流急，树增山势高。  
白云连海峤，黄叶满亭皋。  
落日西风恶，尘埃两鬓毛。  

陈允平　秋夜游东墅  
云压高空雁阵低，江城历历草离离。  
楼台秋淡玉箫远，帘幕夜寒铜漏迟。  
明月鹭鷥菱叶浦，西风蟋蟀豆药篱。  
一樽酒尽银河落，犹有残钟出古祠。  

陈允平　人日即事  
春寒犹拨地炉灰，门巷萧条客不来。  
特有落梅三四点，晚风吹上石棋台。  

陈允平　僧房薜荔  
寸草曾收药笼功，谁移野色近禅翁。  
甘同木石抛闲地，耻附松萝上碧空。  
旋长织枝宜雨绿，未删宿叶待霜红。  
为衣或许湘人采，清彻崇兰两佩风。  

陈允平　山房  
轩窗四面开，风送海云来。  
一阵催花雨，数声惊蛰雷。  
蜗涎明石凳，蚁阵绕山台。  
此际衣偏湿，熏笼著麝煤。  

陈允平　山中吟  
平生独爱山，日日频跻攀。  
自得山中趣，结庐万山间。  

陈允平　山中吟  
山西茂林麓，中有盘旋谷。  
飘飘双凤凰，飞立山上玉。  

陈允平　山中吟  
日出华山阳，月出庐山岗。  
巫山云漠漠，雁山烟苍苍。  

陈允平　山中吟  
东望泰岳松，西望苍梧竹。  
知心侣渔樵，忘情友麋鹿。  

陈允平　山中吟  
山深春亦寒，野鸟声绵蛮。  
山花随处发，香风吹幽兰。  

陈允平　山中吟  
夏日飞火云，枕簟访深僻。  
坐此松竹林，冰泉嗽寒石。  

陈允平　山中吟  
西风凉萧萧，雁过秋空高。  
时有岩桂发，落叶飞长皋。  

陈允平　山中吟  
三冬气凛冽，独立千崖雪。  
横斜溪上梅，影落溪桥月。  

陈允平　山中吟  
身在此山中，闲情薄太空。  
行歌白云里，白云连崆洞。  

陈允平　山中吟  
朝餐山上霞，莫采山下药。  
安得山中人，共跨山头鹤。  

陈允平　失鹤  
顶上新成九转丹，衔花日日到诗坛。  
夜深飞上云霄去，华表月明风露寒。  

陈允平　侍谢立斋小酌湖楼  
风卷珠帘客佩清，杜鹃啼老送春声。  
水浮亭馆花间出，船载笙歌柳外行。  
千里夕阳归梦远，六桥飞絮马蹄轻。  
栏干倚偏暮天阔，烟树一钩新月生。  

陈允平　侍赵别驾宴寿乐堂  
别驾移樽宴草堂，四轩帘幕卷斜阳。  
芰荷香满鸳鸯宿，杨柳阴浓翡翠藏。  
风过水亭秋尚热，月侵山阁夜偏凉。  
更阑酒尽不知去，坐看晓星飞玉潢。  

陈允平　侍赵开府夜宴  
剩陪华佩醉蟠桃，杨柳飘飘拂午桥。  
夜月楼台行锦障，春风帘幕卷红绡。  
歌传杏苑黄金缕，乐奏梨园紫玉箫。  
银漏滴残珠履散，踏花归去路迢遥。  

陈允平　戍妇  
梧桐叶落雁来时，见说沙场未解围。  
夜夜灯前做针线，倩谁边上寄寒衣。  

陈允平　四明洞天  
四壁玲珑耸石楼，四窗云气拥仙游。  
半空星斗浮天井，一洞烟霞透沃洲。  
蜥蜴现时曾呪雨，猕猴啼处客悲秋。  
他年定作山中隐，肯向红尘白尽头。  

陈允平　送吴松溪过淮  
铁砚毛锥未策功，又携琴剑过临邛。  
荆山有玉鸣朝凤，沧海无珠走夜龙。  
浦口月来僧馆榻，渡头霜落客船钟。  
自君别后知音少，空忆雁山溪上松。  

陈允平　送赵知县归天台  
自是中朝柱石材，西风尘土暗蒿莱。  
河阳县里花初放，彭泽门前柳未栽。  
准拟鸣珂来凤沼，徘徊抱玉下鸟台。  
明朝琴鹤归何处，三迳故园多绿苔。  

陈允平　送中上人游天台  
师作天台去，长亭复短亭。  
焚香参祖塔，振锡动山灵。  
石罅移菖歜，松根斸茯苓。  
何时白云下，相与话青青。  

陈允平　宿大慈山悟真观  
终南道士学弹琴，门外松萝锁翠阴。  
濒海八龙朝出洞，隔山群鹿夜归林。  
琪花过雨金风澹，玉树笼烟璧月沉。  
三十六坛钟鼓寂，云環声接步虚音。  

陈允平　宿鹭  
西风历历起寒沙，皆立林宵雪一窠。  
三十六陂烟水阔，夜深无奈月明多。  

陈允平　台上  
客舍新移近鲁台，悠然一榻少尘埃。  
丁宁黄耳休惊吠，不是闲人定不来。  

陈允平　叹镜辞  
忆妾初嫁时，金屋藏窈窕。  
忽见洛阳人，鬻镜长安道。  
明月掌上寒，团团复皎皎。  
千金买得归，惜之如重宝。  
奁开双凤飞，带结青鸾袅。  
当时照妾颜，妾颜正年少。  
如今照妾颜，妾颜羞已老。  
对镜频汉嗟，掩镜徒懊恼。  
不恨妾嫁迟，惟恨妾生早。  
此恨空绵绵，天涯满芳草。  
君不见长江逝水无逆流，岁去年来多白头。  

陈允平　题胡月山吟屋  
苏公堤上路，日日课新吟。  
流水行花影，斜阳卧柳阴。  
断桥春听乐，矮屋夜鸣琴。  
皎皎山间月，如君一片心。  

陈允平　题李丹壶壁  
闲乘海上槎，来访谪仙家。  
风逆磬声短，日低旛影斜。  
猿攀高树果，蜂采半岩花。  
谁在丹台上，三更炼紫霞。  

陈允平　宛陵道院  
阙角溪城下，千年黑蟒蟠。  
云深仙宅窅，竹密醮坛寒。  
汉量铜花绿，隋钟火籀凡。  
天风步虚静，微月听鸣銮。  

陈允平　无题  
闲拈红叶欲题诗，待得诗成又懒题。  
心事不随流水去，月明人在赤桥西。  

陈允平　无题  
鲛绡帘卷锦屏开，弱柳丝丝拂吹台。  
闲品琵琶不成调，落花飞趁晓风来。  

陈允平　无题  
千树琅玕碧玉梢，秋声半夜浙江潮。  
小庭寂寞无人到，谁与同吹月下箫。  

陈允平　吴江道上  
夜半扁舟出洞庭，客帆初挂早潮平。  
社风才起海鹰至，岚雾未收江鹄鸣。  
吴岫乱云擎古塔，楚皋寒叶拥荒城。  
垂虹桥外天连水，无限别离生杜蘅。  

陈允平　吴山雪霁  
九天宫阙春风满，陆地楼台夜月寒。  
铁笛一声吹雁落，片云不到玉阑干。  

陈允平　伍炼士松隐居  
树顶危巢堕鹤翎，凌霄花白女萝青。  
无朝无暮云烟起，时有人来采茯苓。  

陈允平　西湖暮春  
云山叠叠树重重，浙水迢遥客梦中。  
啼鴃数声春去日，落花满地夜来风。  
松关鹤立吟坛静，竹院僧眠丈室空。  
明日马蹄何处所，夕阳芳草画桥东。  

陈允平　西兴  
西兴潮半落，渔浦日初昏。  
岳面云收脚，沙头浪积痕。  
楼钟鸣野寺，船鼓入江村。  
回首长安路，归心几断魂。  

陈允平　下第怀楼寿朋  
百尺丹梯拟共登，共登天上最高层。  
南山有雾空藏豹，北海无云可化鹏。  
动业十年尘里镜，诗书万卷雨前灯。  
桃花开尽不归去，又逐春风过武陵。  

陈允平　先天李姆庙  
毓圣功成宴太清，曾遗双履下清冥。  
隧碑重纪先天德，犹是祥符御制铭。  

陈允平　香奁体  
小院薰风满，闲庭白昼长。  
靖蜓杨柳岸，鸂鶒芰荷塘。  
云合朱檐卸，山高翠阁涼。  
蔓滋青薜荔，芽长紫良姜。  
帘幕深深地，阑干曲曲廊。  
淡烟瑶草细，流水碧桃香。  
幡影重门静，苔痕小篆荒。  
螭盘丹鼎雪，龙吸露台浆。  
琴古翻新调，笙沉靘旧簧。  
雨声犀角枕，月色象牙床。  
掌上双鹦鹉，屏间两凤凰。  
石函藏宝剑，金钥启瑶箱。  
扇雉团清影，奁鸳试晓床。  
霞绡衣窄索，云锦佩玎珰。  
鬓拢金蝉矗，钗横玉燕翔。  
袂飘天水碧，裾溅郁金黄。  
太液箫初远，逢壶漏未央。  
流星飞碧落，零雨下银潢。  
去去人千里，迢迢天一方。  
断肠春洛浦，残梦夜潇湘。  

陈允平　小楼  
寒空漠漠起愁云，玉笛吹残正断魂。  
寂寞小楼帘半卷，雁烟蛩雨又黄昏。  

陈允平　许宣平祠  
开元遗逸士，终老紫阳樵。  
市上人犹说，山中隐可招。  
乾坤双草履，日月一花瓢。  
堪笑骑鲸者，相逢弱水遥。  

陈允平　雪  
楼台万瓦鳞鳞，遮尽人间富与贫。  
可笑世情刚道冷，不知片片是阳春。  

陈允平　雪窦  
千年松树冻欲死，夜半老僧眠树根。  
一片海云吹不散，白龙拖雪上昆仑。  

陈允平　严陵郡舍  
花飞石上班，水落白云湾。  
帘卷千重树，窗开四面山。  
鼓声鱼市近，旗影讼庭闲。  
满目皆吟思，残阳缥缈间。  

陈允平　野人家  
绕江生杜若，满地长辛夷。  
剪草涂脂抹粉新壁，褰藤缚旧篱。  
瓦瓶春賏酒，土灶夜蒸藜。  
独步归来晚，东皋雨一犁。  

陈允平　夜泊  
停舟野渡头，客路恨悠悠。  
叶落风千树，种残月半楼。  
芦花双过雁，莎草独眠鸥。  
山鬼烧青火，飞来照髑髅。  

陈允平　谒乌龙庙  
断碑犹纪唐时事，山气阴沉暗绿苔。  
松木已逾千岁寿，香烟知化几炉灰。  
廊深无月鬼神过，殿古有云风雨来。  
曲曲几溪春水落，子陵滩下复东回。  

陈允平　已酉秋留鹤江有感  
宾鸿几过澱山湖，夜夜西风转辘轳。  
苜蓿草衰江馆静，枇杷叶老石泉枯。  
曲终明月闲歌扇，病去寒灰满药炉。  
客梦不堪千里远，故园篱菊正荒芜。  

陈允平　倚楼  
金虬熏尽鹧鸪班，独上层楼倚画栏。  
满院梨花香寂寞，隔帘风雨正春寒。  

陈允平　忆诸侄  
万里经年别，临分手重携。  
地寒冬气早，家远暮云低。  
有信秋凭雁，无眠夜听鸡。  
满怀霜露感，不隔故山西。  

陈允平　游仙曲  
中秋月正明，夜半飞紫琼。  
拂袖天上去，揽衣朝太清。  
缥缈黄金阙，迢遥白玉京。  
离离百宝幢，袅袅九华旌。  
箫韶起碧落，散花飘群英。  
翱翔鸾鹤舞，清彻云環声。  
凌凌九霄寒，风露薄青冥。  
弱水三万里，仙路眇蓬瀛。  
不赴瑶池宴，相约董双成。  
吹笙骑凤凰，飞上芙蓉城。  

陈允平　游阳明洞天  
万木阴沉锁石门，烟霞深处近昆仑。  
洞箫声接玉台磬，宝盖影摇金殿旛。  
湘浦有龙云气湿，越山无鹤露华昏。  
灵芝采尽妲何处，溪上白苹花正繁。  

陈允平　有感  
软红尘里度韶华，杨柳桥边旧酒家。  
燕子不归春渐老，东风开尽刺桐花。  

陈允平　有所思  
忆昔美人初别时，长亭两岸柳依依。  
今日美人天之涯，美人美人胡不归。  
忆昔君别妾，分破青鸾镜，  
破镜如破心。与妾青相忆，  
相忆图久深。忆昔妾别君，  
剪断金凤钗，断钗如断肠。  
赠君表相思，相思图久长。  
一日一日复一日，青镜鸾孤钗凤支。  
未必君相思，能如妾相忆。  
寒衣剪就欲寄君，长安门外无行人。  
雁声半夜西风恶，窗前一片梧桐落。  

陈允平　猿  
挂石攀云日半斜，乱山深处饱烟霞。  
香林月满僧归去，啼落春风几树花。  

陈允平　云间洞天  
门掩青松间绿槐，一奁图画自天开。  
朝霞炼药黄金井，夜月吹笙白玉台。  
树老有枝皆薜荔，地闲无处不莓苔。  
数声野鹤惊残梦，疑是神仙出洞来。  

陈允平　赠东皋恭行人  
重门临驿路，几向月中开。  
殿势江山合，钟声云水来。  
长吟松溅瀑，久定石生苔。  
九品金沙观，青莲次第栽。  

陈允平　赠杜郎中  
草堂人远只存诗，几席临风入咏思。  
文印幸传同谷谱，祖灯犹照曲江碑。  
濡毫省闼春霖足，立马君门夜漏迟。  
憔悴江南老词客，柳边曾挹汉威仪。  

陈允平　赠佛光法师  
竺寺王城近，金门讲大乘。  
教中初有记，祖外久无僧。  
身被山河衲，心悬日月灯。  
南湖雨华座，十载复谁登。  

陈允平　赠律师  
传来二十五条衣，昼夜修行昼夜持。  
老去任教零落尽，猕猴偷□□□□。  

陈允平　赠罗知宫  
霞帔云巾占石床，磬声初引步虚长。  
拟朝碧落非无路，学煮黄金信有方。  
云暗石潭龙骨蜕，草肥山崦麝脐香。  
青城梦窅蓬莱近，沧海为田合种桑。  

陈允平　赠明道者  
三衣终日护，白社踵东林。  
净业心无住，清斋力不禁。  
莲香秋观静，松吹石桥阴。  
见说溪南虎，时来听梵音。  

陈允平　赠讷行人  
诸方参请尽，秋晚别京畿。  
乞食斋条饱。随缘百念微。  
夜声鸣铁笛，寒色脆荷衣。  
久学南山律，终身不敢违。  

陈允平　赠新罗僧  
便帆才过日东来，浅色伽梨短样裁。  
野鹤怨时心共远，海鲸降处定初回。  
长年守律因师戒，中土传经为国灾。  
几日应酬官事了，南湖听法雨华台。  

陈允平　赠雪宝  
一从说法雨华台，棕叶蕉花几度开。  
春尽瀑泉犹溅雪，地幽篁竹亦生苔。  
临溪洗钵青猿过，背石持经白鸟来。  
笑指庭前双柏树，住庵时节手亲栽。  

陈允平　赠杨子中  
凤梧鸾竹郁青葱，文气冲冲五色虹。  
囊里短歌唐李贺，酒边奇字汉扬雄。  
铜铺雨后芭蕉绿，石井霜前薜荔红。  
茶灶笔床随处有，等闲留客坐春风。  

陈藻　过卢北山  
西成课罢赴群居，中路谁家倦憩予。  
恰见主人方早起，檐前观我所为书。  

陈藻　过卢子俞  
番番留我杀鸡多，老齿如今不奈何。  
本是年凶甘隔阔，论情非为酒来过。  

陈藻　过桃枝岭  
儿童嬉戏向比邻，长见桃枝出郭人。  
七十五翁方过岭，回头旧事总成尘。  

陈藻　过象州  
都无一物作生涯，坊巷萧条有几家。  
料得寒梅应怅恨，满城开作寂寥花。  

陈藻　过新喻  
四顾茫茫水接天，远山如卧白云边。  
马头忽看孤峰起，错喜乡关是目前。  

陈藻　过延平书怀  
几程便要买归舟，身在延平已倦游。  
但有菜羹供祭礼，人生何必到融州。  

陈藻　海口吟  
按图自古无人到，二百年来户口添。  
架屋上山成市井，张官近海课鱼盐。  
估客趁潮撑米入，汉入忍冻采蠔粘。  
仲尼有庙尘谁扫，寺观峥嵘香火严。  

陈藻　和林君作起叔梅诗韵  
林逋没后几星霜，苦要吟梅弄爝光。  
两处湖光看共色，一家诗句嗅同香。  
花开再绝谈玄白，驽老那能逐乘黄。  
又恐来冬随计吏，仙霞不管似羊肠。  

陈藻　和林子望二绝  
劝君莫要叹无官，门廽何如自致难。  
谁肯宦途为第二，玉阶好好唱名还。  

陈藻　和林子望二绝  
劝君莫要叹无官，幸有田园在故山。  
满室清风满林月，人生何事胜於閒。  

陈藻　和琴薰阁  
阁倚琴薰诵子虚，果然少壮入乡书。  
未游唐殿哦诗句，且把牙弦卧海隅。  
有据论文须博浩，无根话性合驱除。  
擢犀拔象尘埃里，反出重看是捷途。  

陈藻　贺济直之值改官  
公车五剡得京官，俗态营求有百端。  
但看乐昌刘令尹，了无一语汗人颜。  

陈藻　贺济直之值改官  
里人欢喜看荣归，两仆篮舆自有辉。  
胜在宦途无事业，但将裘马诧轻肥。  

陈藻　贺济直之值改官  
日者纷纷叔五星，诸儒言命亦相承。  
大人双眼如明月，照出毫釐不肯凭。  

陈藻　贺丘焕翁南归  
三三年前八桂归，西江舡上每吟诗。  
乃翁收拾传尤切，令子经从是果非。  
渡海却休贤季路，论文想胜谒罗池。  
此行况有如皋雉，药裹抛来自画眉。  

陈藻　贺丘子从迁居  
老夫昨者亦迁居，只是他人借屋庐。  
道义交亲无羐碍，妻孥虑远自嗟吁。  
乃翁能殖千金去，令子均分甲第余。  
醉卧市心年月久，南桥依旧赋归欤。  

陈藻　贺叔嘉生日  
一子累轻婚事毕，如何学易已皤然。  
天无快活除君寿，任待皤然也百年。  

陈藻　贺王嘉玉生日  
九袠安装开二，乡闾敬老成。  
今朝寿者出，明日圣人生。  
孙重劳昏嫁，奴犹课耨耕。  
乾坤无暂息，翁妪合营营。  

陈藻　贺仲雨斗门  
濯锦江边唱绝强，孤青和者亦夔襄。  
历年虽久地相远，在寝岂止升渠堂。  
纵能帖石防颓岸，随寓幽居供赏玩。  
何发是处斗门雄，莆壤万农生赞叹。  
庄周笑我机械深，夏王见我须赏音。  
莫道白头犹未遇，等劳一片活人心。  

陈藻　贺子永为令郎醮妇  
咿呀喝担礼筵开，无物聊堪表下怀。  
天遣腐儒人事省，三冬不放一钱来。  

陈藻　横江亭  
东注流求日本波，西吞金翅玉融河。  
好开亭馆延三益，横截江潮看万艘。  
此是人烟生巨海，莫辞鲜食送新醪。  
网山胜处名贤迹，隔水相迎立两坡。  

陈藻　红泉明日还福清作  
独坐无聊日已西，忽经蒜岭过渔溪。  
一枝何处空归去，却整行装羡鸟栖。  

陈藻　呼卢  
年少相看百虑无，才过旅邸便呼卢。  
热中更不知行李，却把黄粱付老夫。  

陈藻　壶山二首  
万古凌空孤拄轩，百年那得此身存。  
醉醒欲扫云开眼，兴逸谁归月掩门。  
走遍莆阳随处有，游观天下见人论。  
细瞻五岳神来舍，旁耸诸山势更尊。  

陈藻　壶山二首  
远看颠狂近转迷，有才老死便幽栖。  
咄嗟万里云弥合，昏黑孤城日正西。  
北极河通千涧近，中央天接两傍低。  
顿令病眼还苏醒，谁向他山更品题。  

陈藻　虎丘  
竹瘦门逾静，楼高山太低。  
白烟青树走，细雨大江迷。  
野水东西流，园蔬上下畦。  
僧无城市去，岩有鬼神栖。  

陈藻　虎溪  
四围山木合，百磴屋檐重。  
古穴成幽井，痚林散晓峰。  
响泉那更月，啼鸟此无冬。  
台上朝朝看，天边处处供。  

陈藻　黄檗香炉峰  
黄檗寺前犹突兀，祖师塔外别安排。  
香炉好是中央小，无数峰峦拱揖来。  

陈藻　黄景咏夫妇七十  
身形清且瘦，乾坤一竿竹。  
欺雪可千年，必寿先五福。  
易道古难全，阳九配阴六。  
先后期月间，唱随来相逐。  
夫天君职閒，妇地臣劳服。  
觞咏恣优游，生理闺房熟。  
今春古稀会，元夜增和淑。  
二老出劝酬，笑谈相往复。  
织女戏牛郎，辍耕归辟谷。  
仙翁答王母，蟠桃真胜肉。  

陈藻　黄景咏七十  
我才弱冠出乡闾，日渐回头旧迹痚。  
惟有乡闾才德士，记在心胸如记书。  
老来乍作龙门客，臭味讶君多似渠。  
讲论前辈三数公，果然少壮皆群居。  
因话隆兴乾道事，恍惚此身栖故庐。  
乃知场屋非巨网，却放鲲鲸为逸鱼。  
不得浮名须得寿，人爵何如天爵有。  
谈禅会意一二言，遣兴成诗千百首。  
气清形瘦力不羸，缓步登临快如走。  
夕阳晓鸡神愈健，端坐纵谈谁解纠。  
今春七十休计年，此是神仙人识否。  
生平但看神仙手，何曾把钱弄升斗。  

陈藻　黄石还渔溪寄刘九四首  
孤青湖外几时归，想极吟孤落月知。  
身似南飞乌与鹊，归来何处不相思。  

陈藻　黄石还渔溪寄刘九四首  
多少人家好弟兄，不堪闺妇似吹笙。  
十年再拜如丘嫂，更尽刘郎故旧情。  

陈藻　黄石还渔溪寄刘九四首  
老去今秋迹转孤，怜君幼女似童乌。  
穷通何事关渠甚，便问明朝有试无。  

陈藻　黄石还渔溪寄刘九四首  
南北东西语别频，白头何计作此雘。  
便留久客如前度，无暇长年作主人。  

陈藻　纪梦  
自从弱冠为游子，玉融丹井壶山市。  
哦诗不用著工夫，已谪牂牁四千里。  
柳侯未五十，罗池作刺史。  
翰苑失词华，蛟龙急泥滓。  
我今四十贫无官，六合飘零到融水。  
来时三宿柳城村，再拜前贤我如此。  
才卑何怨嗟，且述西征始，  
奔走岂吾心，跬步思桑梓。  
江右湖湘抵桂林，青山争献双眸美。  
青山纵好兴不生，万斛羁愁怀抱里。  
夜长正好梦，征夫何早起。  
合眼见故乡，开眼知行李。  
交朋无恨别，亲戚常也迩。  
天明同登途，薄暮共栖止。  
一更春酒熟，街头逢伯氏。  
二更桑麻园，仲氏谈生理。  
三更四更，平时往还人，  
见我早归呼我喜。五更茅店寒，  
邻鸡振吾耳。忽惊身在竹床眠，  
天外七闽何处是，只泪汪汪沾布被。  

陈藻　寄黄景咏  
仙翁早岁学吾乡，我到衰年客仞墙。  
柳下和风今有惠，江西诗派又传黄。  
幽居众仰仁山静，默坐身回佛日光。  
人世大都如梦觉，虽然如梦话难忘。  

陈藻　寄刘八  
六度封书向小孤，一度逢人寄书无。  
刘郎嗔我无短吟，素书百纸难论心。  
我爱刘郎可无诗，刘郎爱客还笞儿。  
我为父执倍其年，见我呼兄挟渠贤。  
拨弃勿复陈，对君吟此身。  
忆昔在桂堂，虐鬼罹我殃。  
世情痚客病，移我君家床。  
儿女不辞劳，仆妾何惮忙。  
秋风黄叶飞，明灯药炉傍。  
我身何日殒，此念何时忘。  
丘嫂晚岁归，敬我如小郎。  
他年山下结吾庐，朝暮往来摩白须。  
我抱子，君抱孙，却使相叙为弟昆。  

陈藻　寄刘九  
一生闭门不结交，汇缘遇我如同胞。  
年年客里故人多，饮水逢君朱颜酡。  
鹊去鸠来有空屋，牝乳雏飞无啄粟。  
香火飘零甘死休，无辜怜我兄遭戮。  
暗中魑魅籍姓名，我有朋俦等不足。  
十事上心九事忘，一日囘首千日长。  
谁登百丈岭，我到钟山傍。  
登堂拜丘嫂，推手戏诸郎。  
诸郎挽衣幼女亲，汝母磊落如吾人。  
哀我若见韩氏孤，敬我宁知苏子贫。  
吁嗟尺市谣，空道天属真。  

陈藻　寄叔广  
君在於潜未语妇，姑苏我到事多违。  
母衰妹弱那能干，妇拙儿顽孰可依。  
海近一天风漠漠，朔寒两地雪霏霏。  
行装稍办还家急，年少应须慕虎闱。  

陈藻　寄叔嘉叔平  
秋暮家书到武林，平江腊尽未闻音。  
儿添一巽还三艮，诗赋双鱼抵万金。  
故国桃花应烂漫，北天梅蕊尚沉吟。  
桥门待补行新令，早趣行装慰老心。  

陈藻　寄吴提干  
不见河南二十年，若为再拜画堂前。  
来寻八桂瓜期满，归访苍梧莲幕迁。  
幸对夫人如母在，喜年令子似公贤。  
府僚共约黄花去，业已还乡种薄田。  

陈藻　寄杨南仲  
君思家世质，云此闺闾华。  
我知财货里，自出人骄奢。  
先翁非勤俭，安能美生涯。  
儿郎不鼓舞，造化无萌芽。  
从今君已悟，拈骰入諠哗。  
结棚妆俚戏，达旦听淫哇。  

陈藻　加刘叔猷为用甫纳妇  
生平小我一全干，十五字问扬雄难。  
纳幣孟冬犹乷角，记得迎长方祀冠。  
倒指新春五十七，先春女嫁男婚毕。  
采真园里东风回，主公无事花添色。  
少贫嗟我老更贫，尘累何时是了人。  
况且郎君赋语神，使我见儿祗欲嗔。  

陈藻　加四五姑七十  
壮岁贫而旅，无家可语归。  
见多延酒馔，躬为补裳衣。  
头白诸亲忝，心丹百事违。  
何堪持报德，但喜母年希。  

陈藻　甲子应举  
场屋悠悠四十年，这回弄镜已华颠。  
也知枯木春稀到，却想寒灰火复然。  
高尚难攀生有累，往来莫厌喜随缘。  
伤心自是离乡客，几度因归上墓田。  

陈藻　剪春罗  
随时宫女逐流波，尚有精魂在处多。  
待到百花零落尽，从头子细剪春罗。  

陈藻　建剑板桥之什  
数里一板桥，亭栏各清楚。  
长亭且百间，频憩忘羁旅。  
人自贲乾坤，溪山失其阻。  
庄生达未充，无梁思太古。  
行行降复登，川广湍流聚。  
急下看飞船，仿佛闻端午。  

陈藻　建剑风土  
瞰水比连阁，开山上下庐。  
四时篁有笋，两岸鳝多鱼。  
白苧男抽肃，新丝女卷舒。  
吾曹嗟跋涉，不合早看书。  

陈藻　建剑途中即事  
山化千般障，田敷百级阶。  
林杉森似戟，滩水叫如雷。  
蔬笋常供膳，鸡鱼间有杯。  
吾乡多食物，女慕白粳来。  

陈藻　将有远行走笔效江西体赠叔嘉  
我非无伴侣，少壮皆黄泉。  
独我成小巫，何人呼大禅。  
有时欲览月，谁与为飞仙。  
萌芽一二辈，世欲辄变迁。  
之子略可语，犹之火未燃。  
淮浙有同调，已办青鞋钱。  

陈藻　戒买墓石人  
盗拆邻坟筑已坟，价廉石大且输君。  
莫教孙子无如我，自拆年时也易闻。  

陈藻　经锄  
两间陋屋牖经锄，经是心明锄是蔬。  
种果始初花可玩，绕墙藤蔓实堪储。  
若能栖止身为凤，何必奔驰食要鱼。  
人见此间无五亩，谁知艺圃本宽舒。  

陈藻　九峰过重阳  
算来七十五重阳，无酒今朝对菊黄。  
记得苏杭船上坐，一番醒眼咏诗章。  

陈藻　九峰过重阳  
登高却是今最高，九峰寺上诵庄骚。  
茶话恰宜汤饼素，满身风痒怕村醪。  

陈藻　九峰看菊  
平生寻菊未曾遭，直上成丛一丈高。  
几处禅房惊老眼，满堂佛像自森罗。  

陈藻　九峰僧房看山  
寺前寺后木弯环，殿里庄严佛一般。  
衲子开窗还礼拜，生株何用巧彫残。  

陈藻　久不到黄石故人相见多喜余红颜吴世执友喻之霜柿谓其熟而将附也  
年将四十客莆阳，乷角相看笑语长。  
今日生男行冠礼，老如霜柿又逢场。  

陈藻　久不得刘九书因题寄之  
刘郎踪迹若为痚，蟹井山前似里闾。  
少小麻风今半愈，长成项疾喜全除。  
丰年谁与尝新稻，吉日因知仄旧庐。  
何事别君才百里，可堪终岁断来书。  

陈藻　久为尘事关怀因成一绝  
读书得趣是神仙，未若神仙断火烟。  
解把老夫埋俗窟，多时不放上青天。  

陈藻　绝交赠伯已二首  
忙忙终日暂谈玄，便听闺房恶骂传。  
郎婿已灰题柱志，亲闱曾教断机贤。  

陈藻　绝交赠伯已二首  
我读人间饥死书，君归市肆有锱铢。  
未闻良妇嗔嘉客，分遣由来造化殊。  

陈藻　看潮  
何处飞来白鹭多，潮头已减数分□。  
西旋冲却东流散，陈陈将军引战过。  

陈藻　看船  
迅步如何却放迟，贪看船子下滩奇。  
身贫也守垂堂戒，自觉看高命未知。  

陈藻　客中怀刘九  
丘嫂贫中出骂言，途穷非负昔时恩。  
柴炉夜雨思君处，归共柴垆笑语喧。  

陈藻　客中书事  
千载蛮风尚有存，此来闻见不堪论。  
猪膏泽发湘南妇，牛勃涂门岭右村。  
行客下床调瘴药，吏人抱翁灌蔬园。  
岂无佳丽堪娱目，别有凄凉只断魂。  

陈藻　口占寄林子六  
日月相催不放迟，寄诗又是去年时。  
近来未省开怀否，远似从前尚皱眉。  

陈藻　楞伽经  
若向他经义已详，此难成句也何妨。  
昔人误点经文会，更不回头猣故常。  

陈藻　李氏园  
开方数亩地，委曲多门墙。  
咫尺陎阓间，萦带豩山傍。  
入巷见颜子，箪瓢想凄凉。  
变化若梦中，忽成摩诘庄。  
主人华副实，好游心不荒。  
引水灌花木，筑墙收稻粱。  
六月无暑气，池台足徜徉。  
日斜留客浴，清净如宝坊。  
迥迥过天象，艳艳流坤光。  
暂来吟未到，留归作者囊。  

陈藻　敛石堂头有老夫善排遣之语因答以诗  
本来无闷可消除，生死穷通一任渠。  
若到于今更排遣，读书何处是工夫。  

陈藻　林若愚七十  
思我从网山，问道红泉市。  
托翁自渔溪，饷我百余里。  
数穷初值变，巢穴夜焚毁。  
我恰还君家，晓霜失行李。  
君家一物无，宦学吾请已。  
艰难全信义，勉强图终始。  
三载客招提，馈遗无废弛。  
薄莫闻叩门，奔走劳仆使。  
先生顾之笑，以我匹子美。  
他时誓作铭，自送此老死。  
新春方七十，行步追鹿豕。  
犀斜宿草多，惆怅余一纪。  
幸有活头颅，见君松竹比。  
屈伸随变化，贫富休悲喜。  
人生饱谙历，熟识兴衰理，  
身佚心镇愚，千岁焉用彼。  

陈藻　刘躔父生男  
生来长诵老夫诗，那可无诗庆浴儿。  
得巽曾吟吟是谶，果然先偶次从奇。  

陈藻　刘公父新理花畦约赏菊因成乐轩行  
旧屋早易主，新椽办无钱。  
帡幪托亲友，蹉跎经岁年。  
碎累入安宅，只身出随缘。  
引腹挂蛛网，移檐饵羽鲜。  
所愧历游赏，不劳携馔筵。  
美名吾敢僭，茂实众推先。  
但名长乐郡，谁拟地行仙。  
玉融未遍眼，银发久垂肩。  
何况县十二，欲周里数千。  
轩斋或寄寓，宿食辄留连。  
公父白日暇，后园清兴牵。  
种花成趣易，席草觉情宣。  
犬鸡交巷陌，风月自林泉。  
匼匝山围野，晴明霞散天。  
红萸把虽过，黄菊采犹怜。  
咏我昔人文赋，泛渠今酒舡。  

陈藻　刘五十丈生日  
与君他语自差殊，独爱交财是丈夫。  
愿见年年生日会，老来活计尚关渠。  

陈藻　刘髐子初冠勉以诗  
汝斧十五初裹头，桂堂读书从我游。  
汝今裹头恰十五，两载东林就规矩。  
我身只是前时命，汝家岁久无衰盛。  
族人快活羡汝爷，汝又胜爷好情性。  
莹彻温柔好性情，更须奋笔趋前程。  
苦思入神方得句，才如诸舅岂无甥。  

陈藻　六月望夜纪饮  
年老聊依年少游，月圆庭上似中秋。  
举杯问月争多少，一度犹行甲子周。  

陈藻　龙屿偶作  
年少弯弓中鹄心，到头衰暮也沉沉。  
有机悟道书篇懒，无事关怀睡思深。  
跋扈笑非当日态，低回静向此山吟。  
拨来自有洪纤韵，牙是天工我是琴。  

陈藻　卢北山元夕  
社屋相忘鼓笛鸣，空村步月兴堪乘。  
何须更要鳌山立，野烧天边胜看灯。  

陈藻　卢子俞幼孙晬日  
我与良翁似有缘，命名与述战龙天。  
事忙不记垂弧旦，恰到渠家遇晬筵。  

陈藻　梅  
野水桥边几树梅，岁寒款款向人开。  
精神别带阳春到，造化匀分腊月来。  
满眼松筠皆臭味，一天霜雪是胚胎。  
看花远地身还老，买屋何年手自栽。  

陈藻　梦故人  
死生休道隔幽明，梦裹相看话旧情。  
幻出他谁真面日，莫教总是自心成。  

陈藻　悯刘家竹  
陈生将五十，无地堪栽竹。  
丈人门迳深，两面千竿绿。  
营营不好事，终日眉峰蹙。  
二气岂相宜，此君觉尘俗。  
琅玕诉失所，愿作陶家菊。  
赖有徐卿儿，往往知忘肉。  

陈藻　暮秋闰月平步楼口占  
恰已论心四十秋，朱颜化作素丝头。  
种田有穫须知足，应物无贪亦寡尤。  
浮世欲回残梦款，男儿休管读书否。  
任他门户随时变，尊酒相逢且劝酬。  

陈藻　拟别为浙江之行  
两浙汇缘未，聊穷福建回。  
雪盐晞黑土，朱李细黄梅。  
男子皆强斗，村姑亦懒腮。  
在家无活计，此路欠芒鞋。  

陈藻　拟卜居  
向来为客爱塘村，几度天边入梦魂。  
恰到塘村心已懒，不知何处立柴门。  

陈藻　偶游白渡怀刘九  
心随飞鸟过寒沙，两崖沿江曲又斜。  
便有只船乘月渡，都无五里到君家。  

陈藻　贫病  
正图奔走救寒饥，喘嗽那堪力已疲。  
意是无钱休买药，情知有命不求医。  
旧恩莫报空怀念，新识相逢淡更宜。  
多少贫交书畀我，触来又得一篇诗。  

陈藻　贫妇行  
故人身死妻贫病，买药无钱留性命。  
半箪赤饭一盂蔬，对不能餐双泪迸。  
阿官卖田妾未归，税在夫家田卖谁。  
乡胥改割全隐匿，妾典衣裳空被追。  
零落生涯种片园，朝朝夜夜盗开门。  
邻翁苦妾妾租客，客也无输叫妾论。  
那更双棺四缶灰，伐山博米图葬埋。  
坞呼豪强欺妾夺山去，不许盐丁燃妾柴。  
十岁孤儿出县庭，空手携状投杳冥，  
黄堂走罢走使輟。文书送县已三月，  
依旧含冤说我听。  

陈藻　平步楼  
主翁面貌不堪夸，却是书中意味华。  
因地成楼平似陟，开林见树直仍斜。  
竟日清幽来佛寺，有时问答觉人家。  
厌随权势贪情话，算杀把鸡愧满车。  

陈藻　平江课曹待式混补萧中立见之有相怜色因成四韵  
吾乡犹自哂吾徒，易道东来话得无。  
幸有蔡邕过爨下，独怜贾岛作原夫。  
昌黎俗笔何曾短，永叔文衡不到输。  
多少科名成底事，聊安飘泊老江湖。  

陈藻　平江腊月廿五夜作  
昨日宰猪家祭灶，今宵洗豆俗为糜。  
燔柴夹水明如昼，截竹当阶爆御魑。  
故国赛还新岁愿，老翁回忆幼年时。  
才高命薄天相戏，我亦刚肠不肯悲。  

陈藻　平江清明书所闻见  
早插绿杨檐外去，晚携黄腾杖头归。  
富者几家贫者众，年年渐见赏人稀。  

陈藻　平江送连亨叟赴省  
吾庐元在亮功坊，祖母东街家姓张。  
舅翁官小先富强，有子破荡开书堂。  
我随表伯学文章，忽然好怪不好常。  
走师月鱼舍莆阳，三山士子厌我狂。  
避我谈吐如簸糠，北郭先君吴讳骧。  
姨弟余入京朝行，惟此二人见科场。  
期我前列每参商，面嗔考官识未长。  
我因随老客他乡，一钱亦欠真空囊。  
君出观池游上庠，长洲适值日同房。  
我忆东街往事详，得君情话胜琼浆。  
百杯饮我何以偿，欲饯一醉难赊尝。  
虽然旅困颜无光，狂言欲发藉激昂。  
自矜到此亦可伤，末篇听我送行装。  
临轩策试亮阴妨，首擢南宫丹桂芳。  
奉常格法经先扬，亚魁谁赋非君当。  
占牌前引归骑忙，蓝袍色映萱草苍。  
美人二八宫样妆，阀阅贵盛金多藏。  
爱君坦腹羲之床，红紬扇鼓迎新郎。  
我还尽糶箪食粮，赛君痛饮寻歌娼。  
莫学浅夫唾把羊，傲岸贺客峻门墙。  

陈藻　平江送王腾叔  
交情早已有何蕃，为我扬声梁楚间。  
秋暮姑苏身自到，春来行李处犹难。  
十年为客思新切，一第从人奏凯还。  
莫笑衰翁频镊鬓，雕虫更拟入贤关。  

陈藻　凭栏  
少壮营营正苦心，凭栏况味不如今。  
如今饭散凭栏立，一本寒枯木在林。  

陈藻　清晖行  
主翁不解饱，安事园池游。  
从知莲社侣，所乐在清修。  
我忆少壮日，未多禅悦优。  
独醒对佳景，愁纹上眉头。  
四方观唱礼，文辞旨趣幽。  
我膝固不屈，弥陀暗相投。  
叶吹光乱转，花覆实泉流。  
此外无国土，静中反身求。  
湛然真赏妙，谁肯寻糟丘。  

陈藻　丘德基七十  
斯翁千岁也何愁，七十真堪贺礼修。  
多少人间贫病客，不贪天地久相留。  

陈藻　丘景运生孙叔南生子戏赠以诗二首  
齿序逢君我在前，小儿学语舌初便。  
如君未是生孙早，若比他人晚数年。  

陈藻　丘景运生孙叔南生子戏赠以诗二首  
两人乡曲是同年，行坐相推日月先。  
莫道丘公孙是女，林郎初画洗儿钱。  

陈藻　丘叔乔八十  
乐欲永千年，愁难禁一夕。  
大家於此且贪生，八十孩儿题向额。  
今朝门下庆相符，坐有绣衣为上客。  
况乎二弟古稀余，左酬右劝皆精力。  
阿婆才小三五秋，卜婚日者神无敌。  
灯火鳌山弧矢晨，姓名往往登仙籍。  
借问人间见几多，答云造化悭斯席。  

陈藻　丘叔乔七十生朝二首  
人生七十为稀有，强健如公有几人。  
况是上元灯火夜，儿孙楚楚贺生辰。  

陈藻　丘叔乔七十生朝二首  
大儿别有论文眼，朴实无他是次丁。  
长女嫁夫能俭约，小娘骂媚见财轻。  

陈藻　丘子中生日  
名卿先达陈君举，年将三十登州补。  
袖中有启谢主文，为缘场屋新推许。  
斯翁自小学雕虫，性情朴直浮谁语。  
旗铃绝不到门庭，却有儿郎能战取。  
高名前日挂县庠，引此寿觞来献父。  
莫嫌小胜未当论，知是叙封初步武。  

陈藻　秋雨  
梅花五鼓城头角，吹向愁人枕前落。  
一声心胆碎无余，三声两声那更作。  
天明起坐壁为邻，檐外垂垂秋雨脚。  

陈藻　秋雨  
早禾收罢晚禾青，再插秧开满眼成。  
谁道秋风专肃杀，依然四月雨中行。  

陈藻　壬戍重午於潜李氏作  
我来於潜县，知有老聃族。  
王气歇唐家，孙支散幽谷。  
居然多仕版，壁列登科录。  
生儿皆可爱，大小芝兰馥。  
大者初试归，两眼如明烛。  
小者才读书，应对机锋速。  
他乡客重午，菖蒲随饮俗。  
老去卧家山，如梦开诗牍。  

陈藻　融州除夜寄福清刘九兄  
腊月牂牁三十日，相思觅句上谯楼。  
遥知今夜柴炉会，说我无家更远游。  

陈藻　融州东楼  
灯火无蛮市，江山绕暗城。  
渔舟关柝响，野烧日头生。  
雨阔知村暝，天高一月行。  
夜楼多好景，都不碍阴晴。  

陈藻　融州望乡  
故国来来八十程，登楼迷却桂州城。  
望乡不分千山隔，上趁金乌日里行。  

陈藻　融州西楼望山  
西楼门外数峰青，合看芙蓉展看屏。  
回首东郊晴日出，千人跃马上天庭。  

陈藻　汝永寓大湖以岁歉还舍邂逅喜能为具赋诗赠之  
不到蓬窗恰一年，空村作客遇饥还，  
相逢喜有三餐色，况是烹鱼送酒船。  

陈藻　三教  
枉费工夫是学仙，圣门妙处与僧传。  
百年合死千年赘，一物都无万物全。  

陈藻　山泉  
山山迸出细泉流，更泻高峰瀑布幽。  
尽入大溪滩石里，古今翻复几人舟。  

陈藻　山中有感  
每看负月非人世，错认江山是画图。  
谁解吟诗追李杜，何须涉海访蓬壶。  

陈藻　上东山坟寄敬之弟  
东山零落古三丘，力薄那能抑得周。  
赖有阿连沾寸禄，我惭到老一来休。  

陈藻　十月一日毗陵作  
听得常州多彩色，到来市井亦安然。  
今朝正值焦糟节，车马翩翩上墓田。  

陈藻　食粥绝句赠卢震夫  
古瓷大碗今无有，特地凶年洗出来。  
满著十分牛乳粥，客思吃尽鬼神猜。  

陈藻　试黜寄余景仁  
六经不合穷稍深，入场下笔无知音。  
吐辞从实理从是，谁肯暮途生悔心。  
临漳推官韪我笔，累举悮疑当第一。  
夜光暗掷那有知，群儿久处谁相识。  

陈藻　试黜题卢子俞所居  
门外冬青八九株，去去株间各丈余。  
晚禾翦穗上囷储，黄藁堆妆绿叶居。  
老夫晨出观道腴，摧筇逦迤来东庐。  
世界在前君悟欤，饥寒火宅饱华胥。  
主人慰我下乡书，谢之养生祗业儒。  
虽然邻酒欠钱沽，粥饭可以供朝晡。  
四壁虽然一物无，半年聚稈为薪芻。  
但愁赋税吏追呼，鞭挞白丁省限逾。  

陈藻　试后自题因送从弟敬之赴省  
银袍二万纵人多，笔误无如鬼魅何。  
只恐有司长莽卤，那知昏病自蹉跎。  
交游解散文因怪，门户谁兴鬓欲皤。  
赖有阿连才思逸，乘槎好好上天河。  

陈藻　适武林入延平界作  
人烟随山窟，家家自生理。  
木杪插秧青，泉流仙杵起。  
开边忆汉皇，航海通南鄙。  
黄昏更不愁，客舍连甍美。  

陈藻　适武林途中作  
道途奔走固然非，閒坐真空度岁时。  
谁解胸中无窒碍，两随造化不相识。  

陈藻　首正有感二首  
忆昔吾乡入首正，衩衣街断小书生。  
紫衫来去今无几，恰似当年冠带行。  

陈藻　首正有感二首  
听说从前我未生，知书不话衩衣行。  
平时街上齐冠带，况是人间岁节更。  

陈藻　寿山种柑命名学圃  
数亩崎岖带寺傍，水颓沙石古来荒。  
住山有道神通现，学圃成蹊鬼魅藏。  
每隔岁华留硕果，早从春事媚幽香。  
黄橙绿橘真堪咏，胜是长年引兴长。  

陈藻　书怀奉简张谦父  
浮家官道傍，日夕逢佳客。  
无钱可用丹，有眼非开白。  
今春宁远遁，往岁多惭色。  
一饭不能酬，饥来祗乞食。  
才华张八老，老昧幽居僻。  
邂后出新醅，殷勤如旧识。  
烧笋美鲜尝，买羊甘贵直。  
畦蔬绕舍生，园果亦堪摘。  
看君虽贫士，与我同庚袠。  
夫何造物偏，格我强其力。  

陈藻　书子诲所寄诗后  
摇膝支颐体渐康，入门已作白家香。  
从今休傍官人俗，但向林泉呼二郎。  

陈藻　叔达及第书走笔答之  
君在临安落第时，我从融水寄君诗。  
君归莆阳为荐首，我到渔溪饯君酒。  
龙飞唱第才俊多，健笔如君非甲科。  
终然学问有知已，姓名不记今卑矣。  
人灵世上如豺虎，我行厄运遭其侮。  
白头胶膝变须臾，一面那知深肺腑。  
书报青山七月还，开书已觉开愁颜。  
何时七月听君话，话我年来路转囏。  

陈藻　叔嘉叔平既斩衰祝之以诗  
大儿年十四，三五不知八。  
源流於其母，造化保太察。  
小儿十岁周，松竹不知对。  
吾休置奴婢，天遣供井碓。  
我昔训童多，虚受人家怨。  
愚智暗中分，何以偿渠愿。  
怪我自生儿，寒窗仍未睹。  
新朋责我苛，诲之非莽卤。  
易教委虚谈，过庭祗取笑。  
谁将蝴蝖飞，勒作秋蝉叫。  
乃舅久从游，村巫语又听。  
身死欲葬埋，发掘安可凭。  
两世太平山，此墓何人主。  
有房既分派，无息堪应举。  
农商攀不及，矧乃君子儒。  
生前聊尔尔，没后真卑污。  
他日主我丧，通经得两郎。  
试之以巨创，整整到大祥。  
愿汝且康健，送我归山岗。  

陈藻　叔清留饮座上感怀  
十夜不相见，一见又如初。  
兄弟无人在，交朋却我余。  
矢弧皆后挂，铭旐竞先书。  
有酒堪留客，悲怀且扫除。  

陈藻　述怀  
病身四十未妻孥，墟墓那堪两世孤。  
黄卷安贫无陋。[下缺]  

陈藻　讼田行  
乐轩世俗文不工，场屋此生难遭逢。  
百年饿死真可惜，人命只在田亩中。  
远行直到西融州，客装收拾来归休。  
江滩象窟百无忧，却陷人心危险头。  
海上曾琚本亭户，日在公门骋词诉。  
下乡老妪何大娘，小郎遗业孤女当。  
主婚老妪贪聘资，将女嫁与曾琚儿。  
女将三十年及格，依法卖田何所疑。  
乐轩信已因信人，岂识两家俱不仁。  
曾琚文约只要钱，钱被何偷反讼田。  
牙绯县宰坐县亭，官是堂除岂不精。  
老胥代判为纵横，知县依书那得平。  
却监媒人宋五九，备钱还我钱何有。  
提点八州刑狱使，重念八州冤曲事。  
许人越诉榜通衢，有状不禁拦轺车。  
轺车晓出平旦归，千人百人周四围。  
车中呼入使者笑，观感人多涕沾衣。  
笑者笑何意，吾不聪明渠不至。  
感者泣何为，赴愬容易殊曩时。  
文书山积难稽考，胥吏依前颜色好。  
乐轩辞说如直弦，外台判下不改前。  
州府监钱何妪还，吏人掌客生艰难。  
因循六十日，公事无了毕。  
胥徒去复来，索酒需财食。  
乐轩一片杞菊怀，遂令奔走生尘埃。  
春雨吹散春风回，奇花异奔相迎开。  
百千阿堵何足道，呜呼何媪岂人哉。  
叱散胥徒吾不取，抱琴横膝眠空斋。  

陈藻　诵少陵诗集  
麻鞋奔走杜陵翁，卧尽风帆雨驿中。  
天也不愁穷饿杀，年年催促要诗工。  

陈藻　诵中庸  
端把中庸诵一篇，眼前神物顿森然。  
尘埃扫尽无他虑，尽管高楼自在眠。  

陈藻　送蔡伯畛往潮州四首  
迎侍虽然胜左迁，恋乡毕竟怕离筵。  
读书不合能讥佛，罚向潮州住几年。  

陈藻　送蔡伯畛往潮州四首  
听说漳南象窟间，如今行路不愁难。  
黄茅青草无人处，多有轩亭好卸鞍。  

陈藻　送蔡伯畛往潮州四首  
似我生男父合贫，腰斤岭上解求薪。  
君今有子为官去，何惮携家踏路尘。  

陈藻　送蔡伯畛往潮州四首  
向来一梦兆孤青，还记伶俜过驿亭。  
今日此行非昨日，他时归骑相掀腾。  

陈藻　送陈智叔舍人赴召  
紫袍入手闰两周，黄纸除书作郡侯。  
后薪莫讶还居上，巨鱼直是能吞舟。  
萧何乃知天下信，鲁人只道东家丘。  
到了公评难嫉忌，远皆敬服近何尤。  
器识高明官令显，羞作软媚随波流。  
胆略肯因权势屈，事机果中日前筹。  
鸿飞似退正仙翼，不蓍不龟心有眸。  
兵形敌计何英识，胍络岂从经外紬。  
友于根自惟孝发，论语尚书致所由。  
君於骨髓已先得，字是皮毛肃便投。  
强收老泪且分袂，情共斯文苑囿留。  

陈藻　送谷准羊肩贺伯温  
曲江宴罢注官旋，亲旧肥家有酒舡。  
我老学农虽未遂。谷分一石准羊肩。  

陈藻　送郭定夫  
相看无可分，远适无可饯。  
但向主人家，杯酒时同燕。  
交缘何太浅，春风方识面。  
子行归有期，我老魂将变。  
后会信难思，虽在殊州县。  
史迁南北游，值我乡邦彦。  
话辜及死生，亦足知深眷。  
石城伴梅福，共祝天和练。  

陈藻　送郭定夫往江西二首  
去年误作送君诗，却又论文得几时。  
今日溪边成话别，荣归早赴北堂期。  

陈藻　送郭定夫往江西二首  
石城少府自公余，拄笏看山问老夫。  
向道封胡群从宅，冯生不到食鱼无。  

陈藻　送黄钦之赴广州盐税三首  
地气周遭逐处流，五羊渐已似中州。  
海风吹断山无瘴，炎月何妨作宦游。  

陈藻　送黄钦之赴广州盐税三首  
莫嫌征税太喧卑，尺蠖将伸用屈为。  
好趁江西趋召命，此诗兼送入京时。  

陈藻　送黄钦之赴广州盐税三首  
一族名家叔度孙，同时入岭五华轩。  
使台帅閫终须到，官职高低且暂论。  

陈藻　送年  
一味清贫好送年，堪嗟柴炭买无钱。  
生涯幸与干戈远，不管天明听雨眠。  

陈藻　送张谦父往潭州  
八卦重来梦一周，人生列得几年浮。  
看君矍铄犹堪展，似我龙钟只合休。  
淮广早供词峡兴，湖湘留与鬓霜游。  
还乡试问同庚客，剩有头颅话旧否。  

陈藻　宿衡阳  
一见行人一下车，行人都说异乡居。  
别来闽岭三千里，夜宿衡阳梦寄书。  

陈藻　宿清晖  
禅家自古分人境，心地明时境始明。  
榕樾交阴墙内外，卉花散采路纵横。  
筑台勾引江山入，凿沼因缘萍藕清。  
好是炎天亭上宿，便为净土国中生。  

陈藻　岁除增寺看写疏作  
元正祈祷万各般，纵道聪明听也难。  
料得鬼神应喜我，不曾投疏一相干。  

陈藻　岁晚朱叔清楼上谈话佛饮酒听琴作  
岁晚家何处，因循未得归。  
本无愁可遣，宁有佛堪依。  
翁子谈佳句，郎君抚妙徽。  
剔灯聊共醉，明日又分飞。  

陈藻　叹问塘东一二新旧  
数亩荒田不解耕，老年场屋又无成。  
更堪风雨飘摇甚，告放渠侬与养生。  

陈藻　题东湖林氏所居  
远来东望见门墙，到后西看不风洋。  
四面近山围绕密，卜居如此合绵长。  

陈藻　题黄子正易轩  
买屋移居在已历年，北偏破漏更新椽。  
忽於瓦下得易字，铸在小刀殊骇然。  
主人懽喜检玉篇，易也音扬飞也笺。  
儒生例作飞扬想，符瑞壮之心蠲对。  
中间整顿安书案，此物携来呈我看。  
神扶顷刻聪明开，便解卜君门户换。  
文形上下分两刀，刀字成三意如何。  
昔人曾解三刀梦，果把一麾时命遭。  
正形五画为五马，马字依稀易字写。  
屋成一百六十秋，来历无从询铁冶。  
渔溪市中多学者，举煊弃之如土苴。  
吟诗白日费工夫，劝君自此知趋舍。  
山水仙乡出人物，谭书虽少多簪绂。  
黄生双眼自超奇，莫逊此刀持待儿。  
大书阔榜为易轩，我更分毫细讨论。  
名场变易须容易，不到艰难过禹门。  

陈藻　题静江  
桂林多洞府，疑是馆群仙。  
四野皆平地，千峰直上天。  

陈藻　题林仲雨皦日庵  
诗仙庵未作，也我话庵名。  
素发来为客，朱甍始落成。  
变风情性语，皦日死生盟。  
君老身犹健，雌埋一剑横。  

陈藻　题刘氏翠微亭  
旧屋红蕖外，新亭绿树傍。  
江晴孤棹见，雨近众山藏。  
学圃未成趣，催诗何太忙。  
他年多橘柚，此地一潇湘。  

陈藻　题清晖楼  
兹楼名郡郭，何处别林泉。  
一水遥通蜀，千崖利插天。  
鸬鹚晴舞雪，桑柘月生烟。  
欲醉囊羞涩，愁看度两年。  

陈藻　题融州城楼  
除却谯楼环廨舍，萧条市井客怀悲。  
高高下下山无数，浅浅深深江有时。  
大布红裙猺女著，半规白扇野人持。  
城中昨夜亡羊豕，闻得谁家虎入篱。  

陈藻　田家归  
莳秧郎婿晚归来，白面匀妆是乃妻。  
笑说福唐风俗恶，一田夫妇两身泥。  

陈藻　听吴毕闻讲杜诗今夕行因郊释子偈体成一绝  
春秋皆贬事无褒，庄子思之意若保。  
下笔便为齐物论，大家命酒且高歌。  

陈藻　听雨  
逋负关心糴谷偿，麦苗准拟贴春粮。  
连宵不寝听微雨，错喜檐花滴数行。  

陈藻　同行归急困倦不能诗  
行李放迟迟，周遭好拾诗。  
归程催我急，脚力与神疲。  
来往成虚费，科名未有期。  
流传堪脍炙，造物不相亏。  

陈藻　土风  
钱塘直出过长洲，质直都无俗太浮。  
路入余杭昌化境，土风淳朴似闽瓯。  

陈藻　网山先生讳日寄绮伯  
先生一去三十年，蘯藻聊修讳日虔。  
雌剑忽寻雄剑逝，恰恰岁暮吾无钱。  
乃知毫发有造化，此礼终与吾毋缘。  
人生损益固常理，韩门仍被流俗牵。  
凤毛辞采非不美，再拜焚香符水前。  
驱邪院中诸将吏，或书或画纵横县。  
网山有灵应大笑，安得师友尚流传。  

陈藻　闻雷  
先春三日已闻雷，驱得长空一雨来。  
莫问阴阳今失序，硗园且喜趁犁开。  

陈藻　问太虚  
生前百事无如意，死后浮名总是空。  
刚把穷愁作题目，哦诗不要晚年工。  

陈藻　问吴叔经病  
向来风月已伤多，谁料中身更被魔。  
萱草别非资灌溉，桐音何事不纯和。  
人伦自古无娼妓，世态凭渠暂笑歌。  
若是此身能解脱，扫除药饵病消磨。  

陈藻　吾乡有李明府其伯子襟怀夐然世表甘早知敬慕长育诸人今老矣辄韵之  
庙食於莆李长者，变海为田散郊野。  
福宜孙子百千年，家甲三山总文雁。  
西需一位京朝郎，官虽示显善声场。  
伯曰孝纯遵义方，潘安容貌心蒙庄。  
幼小抠趋父执时，挂口何曾闻是非。  
到了交游如一日，肯学世情随盛衰。  
我头半白言稍传，晚出要教识前贤。  
睽远莫能修世契，拟将下笔无由缘。  
喜今有便归乡多，吾倒春中偏饮和。  
老去旧怀因称叙，吉人与就幸如何。  
满眼各为君父子，谁忧平地起风波。  

陈藻　西窗晚眺  
两年无事坐窗间，数尽西边不老山。  
薄暮忽迷云与树，惊来乍见别峰峦。  

陈藻　西宫中夜闻纺声  
半夜俄闻蹭纺车，邻人如此解勤家。  
东奔西走方来憩，惊觉真知何处邪。  

陈藻　西轩罢斋暂别先进诸友  
菜羹脱粟布襕衫，酒肉随时亦饱酣。  
生理傍人那得见，泉源在我久弥甘。  
引身可是陶成器，来学须教青出蓝。  
若要参禅生一问。也胜削发礼瞿昙。  

陈藻　喜次漳浦  
江滩已过瘴烟收，野象逢人自缩头。  
官路十程如砥去，举杯先贺到漳州。  

陈藻　喜雨  
年登犹藉米船通，去岁那堪一大凶。  
人死多因饥后疫，秧焦争值北来风。  
晴空又似骄阳起，罄室谁支此患重。  
甘雨连望虽未洽，莳田渐喜泽边农。  

陈藻　戏简宏仲刘九丈  
明月无长好，晴空有晦时。  
君家那与我，头白似新知。  

陈藻　戏题宏仲饮亭酒肆  
老去虽贫有酒垆，秫田自种暂时沽。  
闺中不解为悭妇，犹问刘郎燕客无。  

陈藻　戏赠叔嘉  
七夕刘郎开小筵，细君重九病方痊。  
如何依旧烦纤手，伏枕呻吟到冬首。  
乃知贵骨真柔弱，老夫此语非谐谑。  
刘郎他日有公厨，节序无忧恣行乐。  

陈藻　芗峦  
香山白乐天，香草荆屈平。  
释氏定而慧，道家直且清。  
儒臣司燮理，至治薰神明。  
不然岩谷间，亦作兰茝馨。  
郁郁若沉水，茫茫夷岛生。  
人从韩寿徒，去就焉知轻。  
讵如贤达门，气类全精诚。  
鲍肆不肯入，结交皆群英。  
男以芳自持，女以烈主盟。  
时虽付衰殁，久亦腾褒旌。  
自古葬枯骨，阿谁埋令声。  
所以芗峦上，遗芬始峥嵘。  
一字可为谥，双魂无愧情。  
宁馨把仙桂，已在月中行。  
迤逦衔鸡舌，笔花对长檠。  
紫薇引当坐，红药欢相迎。  

陈藻　小除过卢子俞作  
今夜人间是小除，归途迂曲访君居。  
村深事简携杯外，閒把诗篇细卷舒。  

陈藻　谢九峰升坐相留  
重阳七日月当圆，高坐禅师祝万年。  
梦里五更闻齿录，凡夫有非是贪眠。  

陈藻　谢丘伯已送酒宇  
二刘兄弟虽可语，其如斛面已尖量。  
天差一妇各监俿，跬步不容越堤防。  
羡余置产晨夕忙，老夫押花亦归疆。  
缙绅意态生堂堂，苞苴来往堪嗟伤。  
仆夫方遣邸音到，疾足追回他送将。  
跏趺禅伯坐高堂，棒喝惊人宗旨扬。  
东家小儿迪功郎，羞茶馈乳分名香。  
先生方寸古书藏，有时夜半开晶光。  
温故知新滋味长，欲传对面无承当。  
蹲鸱三十新酒芳，忽然饷我非世常。  
何以报之愧空囊，百尺竿头与翱翔。  
男牵女拘细君狂，不放逍遥随老庄。  

陈藻　谢丘子中惠诗  
高叟生来五十年，方知弄笔学诗篇。  
此翁甲子才奇一，吟咏看看到适边。  

陈藻　谢王尔瞻尔中惠诗  
兄弟安装年事网山，髭须未出正童颜。  
我方盛壮今羸老，多谢新诗叙旧懽。  

陈藻　谢余荐鸮听易惠诗一首  
向得追随父祖间，引来重结子孙懽。  
自嗟三世须臾见，不有余生地遇难。  
诗社已收风月美，举场只用秕糠残。  
百钱聊买时文看，容易如君直换官。  

陈藻　谢余子京骧惠诗  
昼同学历夜观星，壮日情亲忽老成。  
莫恨异乡相见少，一来人物一番更。  

陈藻　谢余子京骧惠诗  
远来无物示拳拳，到老生涯尚阙然。  
坐久但贪情话好，又勤鸡黍纲囊钱。  

陈藻　谢余子京骧惠诗  
乃翁催我传斀￥秋，乃我书成已合眸。  
有子　　家何可憾，夜深灯火问东周。  

陈藻　谢郑如之送酒初十日  
俗缘不许伴僧斋，错喜重阳避酒杯。  
谁拟衰翁对衰菊，黄错犹有白衣来。  

陈藻　蟹井  
此山鳌不动，此井蟹如何。  
小阜为拳石，晴田看尽波。  
俯知云障下，却放日轮过。  
一上一囘首，层层眼界多。  

陈藻　辛巳大歉  
村村无米岁何堪，我到家家有酒酣。  
自昔略经三两度，似今未见大生惭。  

陈藻　辛巳秋后访卢子俞作  
本是吾乡少富藏，五年亢旱太难当。  
麦苗俱尽村如洗，蔬芋全无市亦荒。  
笑我拟为饥莩去，访君那得酒肴尝。  
更生一见真欢喜，忍听他人尚绝粮。  

陈藻　辛巳岁暮宴陆甥子由家  
吾妹嫁时狼狈甚，幸皆存活得年深。  
有男买屋栖迟喜，见舅开樽烂漫斟。  
岁值凶荒多饿死，我惭温饱更酣吟。  
还乡日少生难保，敢觊今番一话心。  

陈藻　辛巳岁晚上坟  
偶在空手出州城，薄月田园住福清。  
晚得次男陪笔砚，秋随举子省坟茔。  
过淮不拟成僧去，挂纸谁能接迹行。  
多少陇头无祭祀，此来犹喜剩余生。  

陈藻　新村阻水  
前途闻火整装回，又向新村值水灾。  
纵道人生为客好，这般风味稍关怀。  

陈藻　颜伯温生日席上口占  
今日开筵贺始生，来年今日办西行。  
后年壁挂登科记，今日人看指姓名。  

陈藻　姚晋卿溪阁行  
南院观溪心已清，萦纡更上阁中行。  
西窗车马市桥横，东窗远山云雾生。  
日斜沙石浅可数，半夜轰雷驱猛雨。  
农圃嘈嘈春水高，谁得身閒延客歌。  
醉后下阶齐拍手，长株矮树排花柳。  
主人更要双眸宽，去年拄杖寻长安。  
一行一处狂呼去，日日芳园大如许。  
买地此多直几金，千屏万障为墙堵。  
西湖览毕归兴忙，川无大小人相羊。  
清风明月渏江有，酒廉鱼贱输吾乡。  

陈藻　夜宿溪馆偶成  
世间多福是行人，到处风光属此身。  
戏效尧夫吟数首，芒鞋楮盖不知贫。  

陈藻　夜宿延平水东二首  
晚向溪西岸上行，溪东一带水为城。  
两山相距能多少，听尽傍边叫卖声。  

陈藻　夜宿延平水东二首  
浮桥暂拆阻狂澜，懒问津船趁往还。  
双剑庙前酤酒吃，水西灯火水东看。  

陈藻　夜行偶成  
脚踏横塘外氏村，忽瞻北极动归魂。  
贫姑生理凋零尽，八十无儿住此门。  

陈藻　谒罗池庙  
平生不作罗池梦，今日还来谒柳祠。  
忽忆故人曾得句，鬼神先我七年知。  

陈藻　一古一律贺懒翁宏仲七十  
醵饮高堂庆古希，名存寔是节常仪。  
百篇自号懒翁诗，一句谁吟持侑卮。  
我见前程多险巘，朝闻夕可宁不怡。  
健如此叟更待时，黄金散尽呼来归。  

陈藻　一古一律贺懒翁宏仲七十  
当年嗽卧丈人家，鼓笛村村改岁华。  
选肉必多储胃肾，忌鲜缘不啗鱼虾。  
闺房德义谈虽切，事业身穷报自赊。  
肺疾晚侵谁是主，看君七十更寒些。  

陈藻　忆母  
萧小八娘弃我去，我生方始十三年。  
如今七十零单五，生死途分竟杳然。  

陈藻　忆母  
上缀珠玑为屋盖，旁堆翡翠作屏风。  
醉翁不见身贫贱，卧向凉飚清露中。  

陈藻　咏陈和伯母坟嘉禾芝草甘露之祥  
慕亲五十叹姚虞，况是行年六十余。  
方执母丧啼若孺，虽居秜制饭犹蔬。  
天存屋漏人纯孝，晓到坟头暮倚庐。  
芝草嘉禾甘露应，少为嫠妇解生雏。  

陈藻　咏快活三首  
客舍寒窗月色明，纸衾展罢睡纵横。  
傍人正是无聊景，怪我狂呼快活声。  

陈藻　咏快活三首  
小船密坐颈难伸，尽是饥寒不遇身。  
快活几声天地里，相看疑我是颠人。  

陈藻　咏快活三首  
武林试罢过仙霞，行路崎岖各忆家。  
怪问老夫何所喜，飘摇飞舞似杨花。  

陈藻　咏子诲门外荷花  
门外芙蓉未肯花，西风弥月露多华。  
我来为客如相约，细沼同时十一葩。  

陈藻　用余子畏韵其诗有警句云若知瓦砾真成道便觉珠玑不属君  
少长城闉老一村，平生好语不曾闻。  
百年马鬣空埋我，三载鳌头更祝君。  
幸有邻僧分隙地，岂无座主识雄文。  
须臾忍死携筇立，更看峥嵘足蹑云。  

陈藻　幽景  
山海吾乡备，移供不厌餐。  
恰如行建剑，幽景享多般。  

陈藻　由建阳抵浦城界遂归崇下  
临溪行尽却穿山，山尽依然出水间。  
崇下不贪归去近，最怜山水要环看。  

陈藻　余融州生日  
牂牁相遇说长年，一在公堂一洞天。  
清远使君黄石老，西周柱史混元仙。  

陈藻　渔溪西轩  
千寻好景群峰起，一抹寒烟半壁留。  
日影渐高鱼网晒，雨声长响桔槔休。  
种麻卖布皆贫妇，伐蔗炊糖无末游。  
狂客寂寥贪看月，初旬已看月如钩。  

陈藻　与景晦  
乡闾好事喜人传，闻说当初赋断弦。  
得暇灌花花造化，有方种药药神仙。  
忽看脚下相随处，又是人间别样天。  
数亩南园谁更管，任他荒草欲平肩。  

陈藻　与宗上人同饮  
同年同月又同时，邂逅僧房把酒卮。  
五十年来未相识，邻州两舍贺生儿。  

陈藻　寓故里大中寺值朱起蔡同宿数夜  
壮游初到郑公乡，与子吟哦古佛旁。  
老去同时人死尽，那知来此话僧房。  

陈藻　寓居  
到处情亲即审居，从他相狎又相痚。  
年衰骨肉多埋土，身贱交朋少寄书。  
万象去来无了日，一元开阖不关渠。  
逢人问我今何在，寥落空山诵子虚。  

陈藻　遇事有感  
命薄世仍贫，如何避苦辛。  
姓名闻有我，忠信话无人。  
哭死堪多旧，论交笑一新。  
圣经谁可爱，场屋散天真。  

陈藻　元日平江作  
草粿京糰要贺年，玉融风俗不同天。  
元正犯醉长洲市，又忆浮家厌海鲜。  

陈藻　元夕同社众携灯上山谒神祠  
城中箫鼓闹鳌山，灯火千村别一般。  
今夕崔嵬行乐处，向时模倣仰头看。  

陈藻　阅世  
道理初从纸上求，因而处世得优游。  
于今但阅人间世，自有文章笔下流。  

陈藻　云庵觅诗  
百级危阶上翠峦，四边山色自低环。  
海乡无限萧条景，收到楼前是美观。  

陈藻　早梅开后寒日暗天各穿百孔於杖头欲放一时之野眼戏题绝句跋其后  
梦中只是醒时魂，到老无他学著言。  
好句特然生梦里，酷时却费斧斤痕。  

陈藻　早下蓬岭  
烟云深里日攀跻，岭上宵眠雨电低。  
清晓携筇遵下路，高峰对面与胸齐。  

陈藻　憎吏行  
人逢胥吏面，唾欲捣其胸。  
伤哉彼何罪，造化生蛇虫。  
田宅世无有，妻孥腹屡空。  
人家词讼起，踊跃时命通。  
天性本怀恶，煎熬仍怕穷。  
得钱即欢喜，道理那能公。  
州府珍宝馈，县官筵席供。  
吏趀黥且死，州县多宽容。  
三尺既虚设，民冤诉高穹。  
高穹不垂耳，官吏屋俱丰。  

陈藻　赠陈伯融夫妇  
才子治春秋，推寻命氏由。  
果然佳偶遂，夫岂俗人犹。  
话自文章出，岙从勤俭修。  
老夫欢喜见，旧与两家游。  

陈藻　赠高待聘  
待聘先生二十六，弟子满堂修几束。  
下床一面月几千，有客市廛钱别录。  
为儿不诵杞菊篇，举筹欠鱼须要肉。  
老夫弱冠奇一秋，飘零平问君平卜。  
先生称我有隽才，满县青矜皆拭目。  
一日仅能赴三饭，折简叩扉知几幅。  
今夜酒移明夜醉，凌晨乞展黄昏速成。  
四边延我入师席，席则有余身不足。  
高子行年已若士，更度四期心从欲。  
月钱祗直晓点心，薪蔬尽此携儿畜。  
抱书谁肯访吾门，看君有是犹沾禄。  
井泉比旧百倍深，汲人绠短无麻续。  
时去技精分愈穷，时来浅学难逃福。  
贩商射利偶赢余，便诧巧谋能润屋。  

陈藻　赠故乡人  
我家已破出他乡，如连如卓方阜昌。  
岂料囊金随后散，一齐开铺鬻文章。  
我今滨死祗如许，二友犹堪望轩翥。  
从头借问向来谁，十室九人非旧主。  

陈藻　赠九峰老  
佛土仙家本一般，松庵海上住三山。  
三三演出奇峰九，生气元来萃此间。  

陈藻　赠蒙中  
田园尚少隐居难，场屋劳劳未得官。  
有酒羡君无一事，余粮犹足散孤寒。  

陈藻　赠叔嘉叔平刘丈  
木槽压油三石余，半为灯火半煮蔬。  
上山伐柴五十束，九分卖钱一烧肉。  
等闲八月举场归，早禾囷毕晚禾稀。  
道行愿见国人肥，高才久屈当奋飞。  
万一主司仍见遗，课奴种麦宜相宜。  
老夫借屋蓄妻儿，寂寥惯便亦何悲。  

陈藻　赠王叔平  
龟山与我说於潜，忽向平江问酒帘。  
何日龟山山下坐，共谈江浙擘蠔粘。  

陈藻　赠萧中立  
相逢知已向非无，木未逢春一样枯。  
双眼如君今有力，困穷那得到狂夫。  

陈藻　赠许秀才  
祖工俪句集刊行，业贩儒书乃父能。  
莫耻向人傭作字，世裨文教后须兴。  

陈藻　赠扬元鼎  
老泉早别闽中去，君在姑苏台下生。  
每见乡闾新到客，便寻香火旧来情。  
百年念祖心田孝，一种论文眼力明。  
岁晚已无场屋累，古书真味胜浮名。  

陈藻　赠余子畏  
相识红泉旧日多，年年地上渐消磨。  
眼青好我今无几，头白逢君喜若何。  
纵道索居无伴侣，却能默悟自雄豪。  
细君扫去床书怒，笑答为儒合诋诃。  

陈藻　浙漕不成还勉诸同行  
此去相期泰茹连，归来乡举赛登天。  
秋风少壮犹堪想，人闹何由识才颠。  

陈藻　真仙洞  
洞里清溪可泛舟，入观洞府出高丘。  
我聃尸解今还在，黄帝生前有此不。  
滴乳解添无数巧，携灯何用不曾幽。  
乾坤自大人身小，拳石空中作胜游。  

陈藻　郑簿约饮不赴以诗谢之  
浪游不到北，佳节日穹南。  
多谢栖鸾意，相期汎蚁酣。  
桃源迷去路，玉尘失清谈。  
寄语郑庄驿，难逃负约惭。  

陈藻　郑汝则七十  
少壮同时事网山，几人别后鬓能斑。  
古稀惭愧今余四，君已平头一醉欢。  

陈藻　郑主簿宅看雪访梅听僧抚琴偶成四韵倩萧中立书之  
鹅毛散乱三朝雪，乌帽沾濡六出花。  
梅吐万枝香满室，桐听几曲兴乘槎。  
蓬莱借问仙仇览，人世何妨醉释迦。  
骚客平生挥字拙，萧郎为我走龙蛇。  

陈藻　值事有感怀渔溪丘德基  
纷纷场屋士，闻见是空虚。  
此老何曾学，高怀却有书。  
对人惟静默，有饭即安居。  
说到荣华事，生平不计渠。  

陈藻　至浦城界闻武林失火而还  
几年要入武林游，今日中涂却罢休。  
剩得纪行诗数首，前途有便是良谋。  

陈藻　中秋  
诗书读罢问耕牛，等得时来死便休。  
一带空村无润屋，聊因社肉作中秋。  

陈藻　中元连宿竹园刘叔嘉宅  
朝朝风雨过中元，已熟之禾未易存。  
正是忙时人却暇，且偷佳节倒芳尊。  

陈藻　仲秋过卢北山子俞尝新酝作  
白秫新收酿得红，洗锅吹火煮油葱。  
莫嫌倾出清和浊，胜是尝来辣且浓。  

陈藻　重山论易赠吴叔达  
似汝论三易，何人阅五车。  
白头长作侣，黄石即为家。  

陈藻　重阳临安舟中作  
小船独坐看平洋，历历登高旧事长。  
戏把此身观变化，今年无酒过重阳。  

陈藻　舟行  
众流江渐阔，百怪石如生。  
错听人声闹，空岩答桨鸣。  

陈藻　朱叔清小楼谒名并诗  
望舒虽是月，借作此楼名。  
收尔万家地，归吾双眼明。  
规模成巧小，景物散纵横。  
人若无高见，虚空柱谩擎。  

陈藻　子从生儿席上作  
我身如浮云，出入无程期。  
别君夫与妇，戏约归来时。  
夫部妇何娠，我卜生男儿。  
出房拜阿姑，我得酣酒卮。  
游脱城山屐，香闻渔市炊。  
虽无童仆遣，若有音信知。  
回思一纪先，君吟弄瓦诗。  
亦开满月筵，我行适值之。  
新交信有缘，饮啄主者谁。  
前言成谶兆，笑讶因陈词。  
诗法久无辞，请继关睢为。  
十九成数终，阴偶配阳奇。  
晋文在外还，霸业一朝基。  
伉俪今几秋，倒指恰如兹。  
造化安排生，必也非凡儿。  

陈藻　子畏惠诗用韵酬之  
老慵祗合在鸡群，变化那能慕海鹍。  
壮岁亲朋多死别，穷途造化与生存。  
欲寻衣食愁无路，却被妻孥怨少恩。  
健笔期君今落第，相趒未得剩空论。  

陈藻　紫瑞香三首  
中开素粉笑浓霜，外带凝脂妒夕阳。  
纵有寒梅只一色，暗香不似扑人香。  

陈藻　紫瑞香三首  
无数枝头簇簇葩，大枝直上细枝斜。  
商量开尽商量落，全要前花见后花。  

陈藻　紫瑞香三首  
放蕊争先见菊彫，逐花旋拆天桃夭。  
若为耐久还柔脆，莫折仙枝本易摇。  

陈藻　自哂  
自小何曾识帝乡，姓名却挂武林厢。  
祝融今岁为灾甚，亦费赀粮奔走忙。  

陈藻　自哂  
且安愚分住天涯，休问明朝买马回。  
濠上有人留此老，去年不到异乡来。  
