---
title: 第16部分
index: true
icon: editor
order: 16
category:
  - 诗藏
  - 诗集
  - 全宋诗
tag:
  - 佚名
---

胡仲弓　哀黄鸟  
怜君金缕衣，失脚蹈然机。  
自是我心恻，非关物命微。  
引雏谁共食，求友便忘归。  
送汝入幽谷，惊魂何处飞。  

胡仲弓　矮道人  
白发苍颜老，孩童三尺身。  
向来阳刺史，留得道州人。  
凫膝应难续，龟趺卒莫伸。  
朝家无岁贡，流落瘴江滨。  

胡仲弓　芭蕉  
为爱芭蕉绿叶浓，栽时傍竹引清风。  
近来怕听愁人雨，斫尽檐前三四丛。  

胡仲弓　芭蕉花  
绿蜡一株才吐焰，红绡半卷渐抽花。  
窗前映月人无寐，疑是银灯透碧纱。  

胡仲弓　霸王庙  
栗悍攻城大不仁，拔山力尽误终身。  
当初不学古兵法，到了翻成霸罪人。  
未造汉时知有汉，岂堪秦后又生秦。  
咄嗟气象今何在，千古空留土木神。  

胡仲弓　包家山看桃花  
春风吹到小桃根，便觉仙凡有路分。  
紫气直冲文德殿，彩霞隔断武陵源。  
锦官城向山头出，玉跸声从天上闻。  
一见圜丘怀故土，令人寂寞暗销魂。  

胡仲弓　宝应寺  
来借维摩榻，披襟待晚凉。  
鸣蜩喧古木，魕雀堕虚廓。  
染翰题新壁，移樽避夕阳。  
二公亭畔路，爱惹芰荷香。  

胡仲弓　抱拙以三通鼓为韵见寄次韵  
夜阑缺月浸寒潭，乱山倒影空中涵。  
此时万籁寂无语，碧云郁对如晴岚。  
可人已趁春风去，举杯对影成三三。  
割席赋诗斗击钵，舟中醉卧推枕函。  
红尘眯目空相蒙，千金市骏轻花骢。  
保如浓墨恣挥洒，笔锋扫退江文通。  
锦绣丛中燕莺侣，惜花爱作风光主。  
何如挥尘共清谈，朝访安石暮夷甫。  
焚香烧烛恣狂吟，管甚冬冬催五鼓。  

胡仲弓　病后  
病发凋零后，朱颜似旧无。  
愁多诗债减，贫剧故交疏。  
风挟砧声急，云拖雁影孤。  
夜来长不寐，欹枕看方书。  

胡仲弓　病后呈芸居  
病骨清於鹤，临风直欲飞。  
閒多酬病债，吟若费心机。  
带缓腰围减，囊空药裹稀。  
未能全谢客，扶杖扫林扉。  

胡仲弓　薄游  
薄游归较晚，清气满丘园。  
鸦噪盘林影，蛩声咽草根。  
吟肠思茗碗，醉眼迫冰盆。  
心迹两忘处，难同俗子论。  

胡仲弓　不碍云山  
赢得工夫看好山，吟魂飞不到人间，  
白云本是无心物，才得身高便可攀。  

胡仲弓　不如归去  
禽言自是不分明，谁信西川帝子灵。  
千古传讹无订正，至今春晚误人听。  

胡仲弓　不饮  
之子青州裔，生来契分痚。  
难从将进酒，屡下绝交书。  
翁面空浮虮，樽前但取鱼。  
任他贤与圣，清浊不关渠。  

胡仲弓　采采歌  
朝采畹中兰，暮采篱下菊。  
采采复采采，终日不盈掬。  
为怜芳洁姿，忍受红尘触。  
采兰杀风味，采菊盈芬馥。  
落英固可飧，何发饮藜藿。  
秋香亦可纫，保如鸣佩玉。  
俾尔全其天，得志在岩谷。  
所以山中人，终身抱幽独。  

胡仲弓　蔡司业争公议而去诗以送之  
此举朝廷系重轻，先生直以去为荣。  
但令天下无邪党，不愿吾曹有令名。  
模楷昔曾宗李氏，缙绅今尽说阳城。  
是非公论从来定，少待前头风浪平。  

胡仲弓　曹娥庙  
黄绢碑残香草生，当时泪眼不曾晴。  
至今流水声呜咽，犹是曹娥哀怨声。  

胡仲弓　长人诗  
初长难掩膝，绝似汉金人。  
楼志幻全体。天丁现后身。  
眼高倾四海，力大引千钧。  
手挽银河水，来涓衣上尘。  

胡仲弓　嘲赴缘僧道  
身在尘缘外，如何更趁缘。  
僧堂清富贵，道院小神仙。  
饭饱休持钵，丹成莫卖钱。  
但能了生死，何必问苍天。  

胡仲弓　车中遥观五峰  
五峰天外立，驴脚惯经过。  
十载身萍梗，今朝面薜萝。  
云低山色暗，风急树声多。  
蜡屐何时办，来听樵五歌。  

胡仲弓　陈氏溪亭次韵  
溪亭镇日著吟身，不浣衣中一点尘。  
水比世间机巧者，山如前辈典刑人。  
唤回魂梦敲茶臼，费尽工夫整钓纶。  
时有野僧排陏至，炷香清坐话头新。  

胡仲弓　崇福寺次枯崖韵  
觉城向东际，寺在古松湾。  
流水意俱远，白云僧共閒。  
新吟呈绣佛，旧梦绕囊山。  
勘破赵州话，犹疑隔一关。  

胡仲弓　丑妇谣  
人知丑妇丑，不知丑妇妍。  
丑妇安乎丑，妇德或可全。  
荆钗与布裙。，  
常坐纺织边。妍妇巧於人，  
玉貌长娟娟。妩媚及依阿，  
万态随方圆。丑者妍之实，  
妍者丑之端。丑者妍之德，  
妍者丑之贼。人皆恶其丑，  
我以丑为则，人皆爱其妍，  
我以妍为惑。丁宁丑妇人，  
莫效妍妇颦。欲保丑妇德，  
莫学妍妇色。人鉴不可欺，  
妍丑自明白。  

胡仲弓　出行即事  
踏破几重云，来寻别墅春。  
促装童仆懒，题壁主人嗔。  
瘦岭盘山骨，枯藤络树身。  
野花长满地，不犯软红尘。  

胡仲弓　除夕寄弟  
年华今告老，人事亦如斯。  
汉殿藏钩戏，戎家守岁时。  
世情方役役，雨意正垂垂。  
强作屠苏醉，椒盘欲颂谁。  

胡仲弓　春郊晚归  
苔钱随履迹，柳絮点春衣。  
塔影留残照，钟声出翠微。  
扶将藜杖去，挑取锦囊归。  
缓步微吟久，重城半掩扉。  

胡仲弓　春晴  
寒斋浅酌喜新晴，绝倒湘累赋独醒。  
清坐苦无佳客话，朗吟生怕俗人听。  
五湖四海双尘屐，万壑千岩一画屏。  
云雨丛来翻覆手，黄昏更看照泥星。  

胡仲弓　春日  
春事都无十日留，何妨款段出城游。  
榴花不入诗人眼，柳絮偏供客子愁。  
枝上五禽言似诉，笼中二鼠去如流。  
斜风细雨湖山路，一片花飞人荷楼。  

胡仲弓　春日过西湖  
百花如锦柳如烟，妆点西湖二月天。  
便道过从来四圣，扁舟旖旎访三贤。  
钱塘门外苏堤上，丰乐楼前芝寺边。  
个里万般俱索价，惟余风月不论钱。  

胡仲弓　春日杂兴  
渔翁樵叟自行藏，裹饭过从乐未央。  
扑满自缘钱作崇，鸱夷聊以酒为乡。  
老来原弃人间世，病云欲荒墙下桑。  
黄犊不嫌人日雨，村村苗长绿微茫。  

胡仲弓　春日杂兴  
残雪初消月正明，茅檐自雨竹窗晴。  
肩寒耸耸吟诗骨，肺渴冷冷醒酒羹。  
少有梅方成野趣，不多松亦作江声。  
高人合著山岩里，纵有穷愁澈底清。  

胡仲弓　春日杂兴  
野性最於鱼鹤亲，自知不是世间人。  
生成雪壑冰崖面，收得烟蓑雨笠身。  
杨柳春来青眼旧，山林老去白头新。  
毋多感慨令君瘦，独立斜阳一欠伸。  

胡仲弓　春日杂兴  
吾生身事信天缘，一死何须较后先。  
未怕时逢真太岁，或言寿过古稀年。  
穷余禄料齱百翁，醉负生涯囊一钱。  
又见山林春意思，办随芳草落花眠。  

胡仲弓　春日杂兴  
天与之愚竟不移，经年兀兀槿花篱。  
拙於生事可无粥，工乃穷人赖有诗。  
只恁麽休身是客，知何以故鬓成丝。  
寒欺雪屋青灯夜，六十犹痴始是痴。  

胡仲弓　春日杂兴  
绿绕西畴小作劳，溪村寒入旧绨袍。  
五穷政坐没梁斗，百舌不如无口匏。  
获稻条桑豳雅颂，纫兰餐菊楚离骚。  
客来更话唐虞上，盍且卑之毋甚高。  

胡仲弓　春日杂兴  
鹤骨崭崭疾未瘳，怯行山亦倦登楼。  
久知老去自当尔，自入春来雨不休。  
虚器甚惭居士屩，实封难觅醉乡侯。  
小迟须有佳晴日，待试山翁已健不。  

胡仲弓　春日杂兴  
春来多病感颓龄，草药泥瓶不暂停。  
身似漏船难补贴，齿如败屐久凋零。  
炎黄岂解留年寿，庄老聊堪悦性灵。  
长剑拄颐儿戏耳，底须麟阁更图形。  

胡仲弓　春日杂兴  
花柳村村奈老何，一春门巷断经过。  
无绳可系西沈日，有水皆随东逝波。  
妄想已空骑鹤梦，荣生亦厌饭牛歌。  
正须秉烛游清夜，转眼兰亭旧永和。  

胡仲弓　春日杂兴  
幽溪几日不曾来，半是红香半绿苔。  
乐事每从忙里过，好花偏向雨中开。  
惯贫可使居无竹，高隐共忻山有莱。  
投老田庐今日倦，不才多病两悠哉。  

胡仲弓　春日杂兴  
高下云藏野老家，纵横水潄竹篱斜。  
勒将春去许多雨，流出山来都是花。  
白首风烟三径草，清时鼓吹一池蛙。  
身閒不耐閒双手，洗甑吹香夜人选茶。  

胡仲弓　春日杂兴  
南冈北岭对窗扉，看尽朝岚与夕晖。  
社后未曾闻燕语，雨中谁不惜花飞。  
山醅约莫几日熟，沙笋轮囷一尺围。  
莫怨风光损桃李，荼醾芍药又芳菲。  

胡仲弓　春日杂兴  
冲雨冲泥悄悄行，物情殊不可诗情。  
牡丹又是一年过，春事略无三日晴。  
先后笋争滕薛长，东西鸥背晋齐盟。  
山居寂寞谁堪共，杞叶菊苗俱可耕。  

胡仲弓　春日杂兴  
绿阴芳草鸟啼春，与客相携发兴新。  
半落杏花初过雨，微酸梅子已性仁。  
繁寻诗去必迁坐，稳跨牛归不问津。  
筋力尚堪蓑笠在，莫欺老子发如银。  

胡仲弓　春日杂兴  
净扫山房不似贫，旋炊野饭唤比邻。  
子规啼处一村雨，芍药开时三迳春。  
丘壑自成安乐国，渔樵尚有老成人。  
茅檐相对坐终日，只说桑麻语自真。  

胡仲弓　春晚山茶花数朵艳甚  
万红彫落尽，留住隔年花。  
独艳迎人笑，残妆带雨斜。  
物情无老少，春意自繁华。  
颜色休相妒，风流别一家。  

胡仲弓　春晚游蒋园次韵  
挽住斜阳脚，殷勤向小园。  
柳眠犹学舞，花笑独无言。  
自拟湖山景，亲承雨露恩，  
只愁人散后，腐草点苔痕。  

胡仲弓　春咏  
沂水乐吾道，兰亭叙幽情。  
古人不复作，四海无吟声。  

胡仲弓　春游  
不为寻芳出锦城，偶随吟杖绕山行。  
春风的是多情物，吹下红楼笑语声。  

胡仲弓　春雨中遣怀二首柬梅舑  
满园桃李渐成莎，为甚东君气未和。  
莫是阴台贪作梦，晴时常少雨常多。  

胡仲弓　春雨中遣怀二首柬梅舑  
蜡屐登山访草亭，前山未放十分青。  
清明此去无多日，不信老天长晦冥。  

胡仲弓　次陈芸居问讯后村韵  
人心真滟澦，世路多肴函。  
此险久已涉，此味久已谙。  
易节固不可，贫贱分所甘。  
浩歌一长慨，书与识者谈。  
清夜万感集，风荡云物空。  
倚楼看星斗，照破泥丸宫。  
静观人世人，颠倒醉梦中。  
佳趣有谁识，睡觉窗前红。  

胡仲弓　次法石寺即事韵  
近郊来往熟，驯犬向人迎。  
半是吟将老，何时隐得成。  
月明山景合，潮落海痕生。  
归路霜钟外，微闻三数声。  

胡仲弓　次冯深居韵赠原上人  
净洗尘埃脚，时来访道林。  
但知谋隐是，何用入山深。  
瀹茗延新话，撞钟动苦吟。  
夜分僧出定，静听海潮音。  

胡仲弓　次郭吉甫梅仙之官广右  
路入天南更向西，春风匹马赴瓜期。  
折将官柳送行客，归及山梅结果时。  
澉上凤凰身未到，滩头鸂鶒事先知。  
徐君曾下陈蕃榻，况是林宗早见推。  

胡仲弓　次洪阳岩太卿韵为方蒙仲书监赋西清风月  
莫听豳人歌楚茨，鬻书空笑未多赀。  
治中尽说裴怀古，馆下曾宗韩退之。  
西望前山谁拄笏，南来别驾例能诗。  
昔贤自有清标在，添在桐城一段奇。  

胡仲弓　次黄瑞玉石镜韵  
凿出巉岩似镜形，年深剥尽藓痕青。  
世间更有磨塼者，欲借钳鎚与五丁。  

胡仲弓　次枯崖问病韵  
病余已觉二毛侵，湖海诗盟亦懒寻。  
无奈壮怀生万感，黄昏枕上听蛩吟。  

胡仲弓　次懒窠见寄韵  
园丁无择种，萧艾杂椒兰。  
世欲欠真识，达人当大观。  
无弦徒自赏，有铗真空弹。  
独倚西风立，推敲一字难。  

胡仲弓　次林明府清源洞壁间韵  
解带临风卧看山，梦魂飞不到我间。  
云蒸空翠和衣湿，石潄泉声透骨寒。  
解语灵禽如有诉，倦飞野鹤自知还。  
吟诗尽道阴居好，能几人来肯弃官。  

胡仲弓　次麓湖韵送王用和归省侍  
因访诗宗特特来，子猷兴尽转船回。  
故园松笔元无恙，新本芝兰更欠栽。  
杰句多於贫后出，好怀长是醉时开。  
白云只在青山外，归去堂前学老莱。  

胡仲弓　次梅庄守岁韵  
吟边阥茸过年余，万斛尘襟未扫除。  
守岁有人献椒颂，辟邪无术诿桃符。  
屠苏不饮防心醉，春帖慵裁欠句书。  
说与江湖诸老大，浮生消得风桑榆。  

胡仲弓　次适安感古二首  
少陵合与古诗班，不是诗家持论宽。  
风雅近来随世变，诗无可采不须官。  

胡仲弓　次适安感古二首  
二南风化盛行时，里咏涂歌总是诗。  
采到春秋无可采，获麟以后更堪悲。  

胡仲弓　次松坡梅花韵  
满树苔痕带老芬，水边篱落月昏黄。  
丁宁僮子休教折，只听枝头独自香。  

胡仲弓　次同叔见寄二首  
六花正零乱，却与雨相和。  
地面频频化，山头渐渐皤。  
歌楼寒较少，穷巷积偏多。  
百卉归根后，惟松不改柯。  

胡仲弓　次同叔见寄二首  
归期何日卜，雁不到天涯。  
谤有书盈箧，愁无地种花。  
吟梅销旅况，刻竹记年华。  
心事凭谁说，凭栏数暝鸦。  

胡仲弓　次同叔见寄二首  
独坐看诗话，瓶梅相对清。  
瓦灯寒不晕，雪屋夜偏明。  
煨栗填饥腹，煎茶长道情。  
睡魔排遣尽，窗外听鸡声。  

胡仲弓　次同叔见寄二首  
昔年三笑地，目断虎溪桥。  
立雪腰难折，凌云气尚飘。  
乾坤双辙迹，湖海一诗瓢。  
樽酒何时共，论文坐半宵。  

胡仲弓　次同叔见寄二首  
怪得檐前溜，原来是雪消。  
山枯空有骨，水涸不成潮。  
寒雁鸣沙碛，饥鸦啄柳条。  
物情总如此，吟鬓任萧萧。  

胡仲弓　次同叔见寄二首  
穷通俱莫问，久远是前程。  
涉世事多俗，吟诗人较清。  
论心欠兰友，知已有梅兄。  
不被虚名缚，江湖得散行。  

胡仲弓　次希道弟韵寄竹院孚上人  
闭门商古道，细雨湿青春。  
属和卯君句，殷勤巳上人。  
蒲团安地位，秀语发天真。  
旧日曾同社，吾今愧许询。  

胡仲弓　次心泉卜隐韵  
诛茅法石巅，知已有青天。  
猿鹤寻前约，山林续旧缘。  
烟霞来枕上，风月绕吟边。  
窗户多栽竹，相期晚节坚。  

胡仲弓　次秀野使君见寄  
分閫南来征弗庭，荐贤须到李阳冰。  
不从沙漠去投笔，便向云山学负苓。  
铃阁只今增玺绶，路车何日饰钩膺。  
匣中古剑牢收拾，下取须防有六丁。  

胡仲弓　次雪舟进退韵  
谁肯因贫卖宝刀，半生湖洚分蹉跎。  
春回池草吟魂觉，月在梅花瘦影高。  
旅况又随年事长，交情偏耐岁寒多。  
顶斯标格逢人说，读到新诗语更骚。  

胡仲弓　次烟浦即事韵  
吟帆归路远，花雨落纷纷。  
鹭过山加点，鸥飞水破纹。  
淡烟依古树，残照下空坟。  
未见巫阳面，高塘韵漫分。  

胡仲弓　次云心韵赠舑仙  
清修如野鹤，心性在云间。  
蔬食从来瘦，林居耐得閒。  
炉分真造化，梦绕旧乡关。  
汩汩尘樊者，闻风想厚颜。  

胡仲弓　次芸居无题韵  
身似浮云不定栖，倚栏觅句听鸦啼。  
洛阳纸价新来贵，吟得诗成就壁题。  

胡仲弓　次韵抱拙即事  
一啸立东皋，轻寒侵二毛。  
晓光浮野草，春色染夭桃。  
有水池添满，无云山更高。  
清源何日约，扫石共歌骚。  

胡仲弓　次韵琛庭即事  
吏尘飞不到，官况尽凄凉。  
实货归周府，虚名属晋堂。  
日移槐影转，风细荔花香。  
若问公私事，閒蛙话最长。  

胡仲弓　次韵答方元吉  
新知如旧识，话久觉情真。  
云出壶山早，风行晋水春。  
家贫因过客，世变为诗人。  
曾点龙门额，烦君再问津。  

胡仲弓　次韵答王东墅  
元龙湖海分栖迟，懒把琴心累子期。  
不是三生曾有旧，如何一见便论诗。  
春行谷外莺求友，月在吟边鹊绕枝。  
甚欲买舟寻隐处，悔将名姓与人知。  

胡仲弓　次韵答颐斋  
雀罗门外设，尘远市廛居。  
抱膝吟梁父，摩声赋子虚。  
苔钱何用铸，草带莫教锄。  
世事难开口，休投北阙书。  

胡仲弓　次韵赋海棠  
万树嫣红压锦城，此花宜雨又宜晴。  
睡中银烛层层照，醉后朱唇晕晕轻。  
携酒独来苏学士，逸诗笑杀杜先生。  
雪儿檀板休教唱，见说娇羞不而惊。  

胡仲弓　次韵柬李希膺  
相逢一笑便忘怀，鼠量难法三百杯。  
幕府清閒无檄至，邮筒络绎有诗来。  
分朋尽屏牛僧孺，取女亲逢羊角哀。  
满眼莺花良不恶，春风吹上越王台。  

胡仲弓　次韵烹笋一绝  
锦绷才脱见龙孙，便好西园倒玉尊。  
满肚岁寒无著处，此情难与俗人言。  

胡仲弓　次韵山居  
夕阳漏影射痚林，三两人家桑柘阴。  
鹘过桚开归鸟路，钟敲撞碎野猿心。  
常因境胜甘忘食，不为家贫辄废吟。  
说与门前樵牧者，日间过此可相寻。  

胡仲弓　次韵顺适遣寄  
拟折芳馨遗所思，要将心事共谋惟。  
暮云遮断松江路，得读夫君别后诗。  

胡仲弓　次韵送黄聑玉归莆  
主人情分熟，客兴未应阑。  
从古知心少，只今行路难。  
吟身霜竹瘦，归梦早梅寒。  
若见潜夫说，官清贫亦安。  

胡仲弓　次韵送水纹簟与芸居  
火云飞空风日恶，展转吟身何所托。  
珊瑚为枕玉为床，数卷新诗慰寥寞。  
湘纹曾浸水晶寒。有时才展生微澜。  
持与芸居作清供，百年强健长追欢。  
何日一樽陪李贺，羽扇纶巾看高卧。  

胡仲弓　次韵早梅  
枝头未受雪霜催，偏傍江南暖处开。  
不是东君私造物，有何凭据作花魁。  

胡仲弓　次赵同叔春雨中韵  
焚香清坐话襟期，绝胜孤篷共载时。  
晓雨旋添山蕨菜，春风又上海棠枝。  
蝶随痴梦飞丹阙，莺带吟声绕墨池。  
小待阴晴何日定，不成学圃事樊迟。  

胡仲弓　次周懒窠韵  
风月无边际，吟身乐未央。  
江湖三寸舌，文字九回肠。  
竹伴孤高节，梅熏暗澹香。  
笑他浦柳质，耐得几番霜。  

胡仲弓　次卓仁夫元宵雪中三绝  
姑射神人雉扇开，三千玉女拥瑶台。  
十分散布犹嫌少，万斛明珠抖下来。  

胡仲弓　次卓仁夫元宵雪中三绝  
风急梅花片片飞，游人星散市声稀。  
翻思往日西楼约，不至天明不肯归。  

胡仲弓　次卓仁夫元宵雪中三绝  
绣帘直下整云鬟，歌舞丛中强自懽。  
兴尽归来太多事，不如高卧学袁安。  

胡仲弓　翠凉  
各章古木影萧森，未必山林如许深。  
才见眼前成绿暗，一年又负种花心。  

胡仲弓　翠竹  
修修青琅玕，霜雪不可折。  
肯随流水去，赖有岁寒节。  

胡仲弓　存方寸地  
此心仅方寸，去天唯咫尺。  
欲付子孙耕，先自竭吾力。  

胡仲弓　答林颛民  
镆铘如此甘埋光，犹向牖下寻笔床。  
辕驹局促不千里，堂堂七尺空尔长。  

胡仲弓　答青山阁见寄  
诗人无俗事，侵晓访僧居。  
山近市声远，楼空松影虚。  
耕云虽有地，种药恐无锄。  
但学观心法，何须课佛书。  

胡仲弓　答晚香  
一巢如燕寄，来傍主人居。  
着脚须教实，图名却是虚。  
髭因吟尽摘，愁遣酒能锄。  
乾鹊檐前报，天边有吉书。  

胡仲弓　答颐斋并呈诸友  
阴晴千古事，落在醉吟中。  
佳句何人续，清樽此日同。  
幕天浮大白，绣地缬残红。  
江上峰如旧，湘灵曲未终。  

胡仲弓　答颐斋诗筒走寄  
才听檐花点滴声，锦囊入手便欣情。  
啼乾杜宇春言别，赋到牡丹诗改盟。  
洗涤愁肠凭酒遣，揄扬心事借琴鸣，  
诘朝紫翠栏边约，喜有溪毛可絮羹。  

胡仲弓　答颐斋诗筒走寄  
剪烛西窗听雨声，晓天又弄半阴晴。  
黄金坞里知无分，紫翠楼前忍负盟。  
君有砖花占日影，我惭瓦釜答雷鸣。  
今朝茹素无清供，喜得邻分玉版羹。  

胡仲弓　答颐斋诗筒走寄  
绿阴团里和吟声，幽事相关雨未晴。  
莫把越秦分异见，要知李杜是同盟。  
提壶沽酒墙头报，布谷催耕屋背鸣。  
满目云山犹好在，何时鸡黍荐藜羹。  

胡仲弓　代寿圆峤颜文昌  
长命新诗恰剪裁，瓣香南望祝蓬莱。  
千龄椿算从天与，九节蒲根著地栽。  
范不待年甘引去，文虽告老召还来。  
肉芝幸有丹书在，留區　他年荐寿杯。  

胡仲弓　丹青阁  
紫芝峰上一凭栏，烟草茫茫天地宽。  
眼界已随流水去，丹青无复旧时看。  

胡仲弓　得阙越州冷掾  
寒毡才入　　，便动帝乡心。  
千古兰亭在，三年芹水深。  
文排昆体作，诗对越人吟。  
自得高山趣，何当遇赏音。  

胡仲弓　灯花  
根头余寸草，结作数层红。  
预卜门庭喜，非关造化功。  
开时常入夜，落后不因风。  
误被灯蛾扑，人知色是空。  

胡仲弓　冬雨即事寄赵默庵  
梅尚花时便作霖，儿童造化本无心。  
保身独鹤归华表，啉口群鸦集禁林。  
物态尽随时改变，天公不管世晴阴。  
绝怜西北风寒地，万骑屯中雪正深。  

胡仲弓　豆粥  
豆白宜烹玉糁糜，绝胜云子雪翻匙。  
芜蒌亭上冰霜里，曾与君疗一饥。  

胡仲弓　读杜牧之诗  
风流不减晋诸贤，涌出胸中万斛泉。  
吟到秦淮商女司，令人忆杀杜樊川。  

胡仲弓　读后村梅花百咏  
曾被梅花累十春，孤山踪迹断知闻。  
百篇依旧相嘲弄，却恐梅花又怕君。  

胡仲弓　独倚  
独倚危楼望，清风动斗牛。  
功名两蛮触，身世一蜉蝣。  
乐道贫何损，吟诗醉便休。  
静中生万感，烧烛看吴钩。  

胡仲弓　端午  
画舸纵横湖水滨，彩丝角黍魕时新。  
年年此日人皆醉，能吊醒魂有几人。  

胡仲弓　端砚  
中书为尚友，铁面迫人寒。  
易得乌龙角，难逢紫马肝。  
石英能比玉，歙好不如端。  
曾记文闱内，蒙君青眼看。  

胡仲弓　断桥观钓  
一竿明月一丝风，心在烟波渺渺中。  
浮世只消如此过，何因得似钓鱼翁。  

胡仲弓　法山寺  
距城无数里，乃有此名山。  
海近云常漫，林深风易寒。  
斋余飞鸟下，定后野僧閒。  
一宿何曾觉，翩然又起单。  

胡仲弓　泛湖晚归式之有诗见寄因次其韵  
晚趁归舟醉复醒，一湖烟水淡冥冥。  
自怜吟鬓新添白，强学游人去踏青。  
足迹未经龙井寺，梦魂常绕冷泉亭。  
何时携手同登览，花满乌纱酒满瓶。  

胡仲弓　泛舟分韵是横字  
舣舟迷近远，鸥鹭许同盟。  
潮落沙仍涨，风晴浪不惊。  
一川平野秀，增岭断云横。  
后约何时再，吟篷卧月明。  

胡仲弓　芳庭为作希圣二字以诗谢之  
贯休铁画天上奇，芳庭心法今似之。  
偃波垂露久不作，云烟洒洒光陆离。  
北山塔颖健笔卓，西湖倒泻为研池。  
长空万里纸一幅，等闲挥翰摇坤维。  
大书姓氏牋金阙，书仙惊问子为谁。  
安定后人希圣父，曾披骨鲠干龙墀。  
公权笔谏粗有志，未知所遇何如时。  
书仙闻言发一笑，风云际会须有期。  
何当浓墨写竹帛，千古万古长昭垂。  

胡仲弓　访戴鍊师不值  
云淡风轻欲暮时，舣舟独载剡溪湄。  
及门若遇戴安道，千古何人更有诗。  

胡仲弓　访戴鍊师不值  
数间茅屋柳成阴，中有幽人抱一琴。  
欲访桃豩无觅处，桃豩更在白云深。  

胡仲弓　访枯崖不遇  
踏破门前苔藓斑，寻曦不值只空还。  
行云过处青山湿，野水明边白鸟閒。  
扪虱有人谈古道，挥蝇无路透禅关。  
杖藜独背西风去，偶见苍官亦厚颜。  

胡仲弓　飞来峰  
山染西湖水漾青，孤高长对冷泉亭。  
飞来何不飞将去，空与山僧作画屏。  

胡仲弓　翡翠  
毛羽生来便属人，悔将体段斗精神。  
寄言翡翠休惊讶，但是文章尽累身。  

胡仲弓　废寺  
钟鼓萧条久，谁从此地来。  
僧房无户牖，佛面有尘埃。  
碑断眠荒草，廓空长绿苔。  
鸺鹠并蝙蝠，时或此徘徊。  

胡仲弓　分得台字走笔  
白云最深处，屐齿破苍苔。  
借榻寻僧话，携樽领客来。  
禽声喧竹坞，日影过花台。  
长啸下山去，犹倾凿落杯。  

胡仲弓　凤凰台  
台上梧桐失旧栽，荒丘寂寂掩蒿莱。  
凤凰一去不复返，引得鸱鸮向此来。  

胡仲弓　富沙水后次壁间韵  
聚落成墟空白烟，乱鸦飞绕夕阳边。  
大江东去有遗恨，流水西来无渡船。  
青女魂游花委地，王孙肠断草连天。  
一樽欲酹故人酒，知是瑶池第几仙。  

胡仲弓　赋玳瑁鱼  
海灵如许巧，龟贝点成纹。  
背负十三卦，旁分四六文。  
壳中藏勺水，身后管梳云。  
贵介诸公蜕，何因得似君。  

胡仲弓　感古十首  
卞氏璧难售，渊明琴本瘖。  
自衒亦可丑，三献机转深。  
无弦避俚耳，举世谁知音。  
所以古达士，万事何容心。  
勿学卞氏璧，请事渊明琴。  

胡仲弓　感古十首  
管蔡厄周公，陈蔡厄公子。  
圣人於此时，所俟惟一死。  
弦歌乃逢知，赤舄亦几几。  
未明周孔心，道统安所恃。  
天苟丧斯文，坠地扶不起。  

胡仲弓　感古十首  
豫让口吞炭，智伯头已漆。  
报仇须及晨，安用诈行乞。  
饮器骨已枯癞哑特小术。壮士死於义，  
千古犹一日。弃主事雠人，  
万死奚足卹。  

胡仲弓　感古十首  
相如归全璧，范增撞玉斗。  
为主心固同，逆顺异所守。  
发怒俱忘身，裂眦欲碎首。  
此完彼玷缺，尽在一举手。  
万形各有敝，斯名长不朽。  

胡仲弓　感古十首  
共工触不周，荆卿悲易水。  
所遭虽异时，等为血气使。  
争帝力已穷，报怨反害已。  
一为狂夫愚，一为刺客靡。  
二者俱无成，三叹而已矣。  

胡仲弓　感古十首  
商君金徙木，赵高鹿为马。  
徒欲取民信，疑心随解瓦。  
罔民适自欺，何以刑天下。  
四维已灭亡，命脉存已寡。  
焚书火咸阳，斯言信非假。  

胡仲弓　感古十首  
四皓隐商山，子陵隐严濑。  
隐身非隐名，清致一何在。  
羽翼若为成，狂奴滋故态。  
一出竟奚为，名被世人卖。  
所以终南山，捷径不可再。  

胡仲弓　感古十首  
范蠡泛五湖，子房从赤松。  
功成乞身退，明哲保令终。  
彼美二丈夫，世异辙则同。  
此道久不作，利欲尘相蒙。  
急流不如返，失脚机穽中。  

胡仲弓　感古十首  
惠连梦春草，江淹梦彩笔。  
一梦何足凭，材名繇此出。  
读书三十年，仅可变形质。  
所向如面墙，此语难致诘。  
何事殷武丁，因梦得良弼。  

胡仲弓　感古十首  
杜康精酒法，陆羽修茶经。  
标致虽不同，均是劳吾形。  
采薇及茹芝，亦掇天地英。  
玄酒非麴糵，或可通神明。  
天不生杜陆，人间无醉醒。  

胡仲弓　感怀  
曾将敝帚弃墙阴，十载尘埃懒重寻。  
今日携来扫花径，老夫安得不关心。  

胡仲弓　感兴  
有丝不绣平原君，有金不铸钟子期。  
此心抱独无人会，百年只有青天知。  
青天冥冥不可诘，举头当中有皦日。  
从来天日不柯欺，何用区区守暗室。  

胡仲弓　高阳山远眺  
龙寻多伟观，立马徘徊。  
地僻风埃少，天成图画开。  
仅留官驿在，无复酒徒来，  
一雁长空去，凭高叫不回。  

胡仲弓　耕钓境  
莘野特浪耕，璜溪岂真钓。  
珍重富春翁，此境最高妙。  

胡仲弓　耕田  
田可耕兮圃可蔬，几年梦不到亨衢。  
山林受用琴书鹤，天地交游风月吾。  
事变无涯人老矣，死生有命汝知乎。  
客来时复一杯酒，尽作鲈乡醉隐图。  

胡仲弓　宫词  
汉宫春色傍黄昏，曾谒金门奉至尊。  
月上海棠人寂寂，焚香百拜感皇恩。  

胡仲弓　宫词  
垂杨枝上喜迁莺，梅子黄时雨乍晴。  
几阵薰风穿玉殿，直珠帘内有欢声。  

胡仲弓　宫词  
锡宴山亭车马回，三千宫女醉蓬莱。  
绕池游唱逍遥乐，自折红莲一朵来。  

胡仲弓　宫词  
深夜游宫玉漏迟，侵晨莺啭上林时。  
无端蝶恋花心动，摇落东风第一枝。  

胡仲弓　宫词  
认答案花开笑语声，敢将薄倖诉衷情。  
祝君圣寿千秋岁，妾愿年年引驾行。  

胡仲弓　宫词  
美人戚氏出椒房，金缕衣成八宝妆。  
夜静绮罗香度处，瑶台月下江庭芳。  

胡仲弓　宫词  
瑶花飞处忆瑶姬，一日倾杯十二时。  
青玉案前呵冻手，推窗自塑雪狮儿。  

胡仲弓　宫词  
通宵银烛影摇红，坐对孤鸾伴守宫。  
空有妇人娇态在，眼儿薄媚怨春风。  

胡仲弓　宫词  
桂枝香里立多时，忽见传言玉女来。  
报道太清歌未彻，何妨爱月夜眠迟。  

胡仲弓　宫词  
一自长门芳草生，六宫怕见柳梢青。  
玉楼春尽君王懒，大小梁州不忍听。  

胡仲弓　恭和皇帝宸翰四绝句  
凭嵩望杀旧山川，万里云迷不尽天。  
汴水流经淮泗去，更无人买北归船。  

胡仲弓　恭和皇帝宸翰四绝句  
中兴盛事记磨崖，上有千年苔藓花。  
世变几经流水去，山喧犹有漫郎家。  

胡仲弓　恭和皇帝宸翰四绝句  
放鹤山中访野梅，南枝开了北枝开。  
花神不作趋时态，也待鸾舆亲幸来。  

胡仲弓　恭和皇帝宸翰四绝句  
御沟镇日水潺潺，安得流经到世间。  
三十六宫新雨露，春风长绕八盘山。  

胡仲弓　孤山问梅  
每到山边与水边，有梅花处忆逋仙。  
湖光清浅黄昏月，招得先生在眼前。  

胡仲弓　古意  
溪水滔滔去不回，好花能得几时开。  
丁宁莫剪门前竹，留两三竿待凤来。  

胡仲弓　观丙辰省试宣锁作  
四海文章属品题，老夫刮腊有金篦。  
诸君熟读阿房赋，未必能为五色迷。  

胡仲弓　观丙辰省试宣锁作  
撒幙焚香冰鉴开，观君切莫负多才。  
黜边取迪浑閒事，只恐纷纷掷甓来。  

胡仲弓　观丙辰省试宣锁作  
一窗丝雨一帘风，当日虀盐滋味同。  
见说主司多好句，肯将弄蚁待诸公。  

观道君御书  
带草行书十数行，也随匹马到钱塘。  
伤心一幅槐黄纸，犹染宣和御墨香。  

胡仲弓　观海  
海天云气入微茫，遥认潮头数点樯。  
眼界只消如许阔，不知何处是东洋。  

胡仲弓　观海口占  
扬帆饱风腹，望眼无东西。  
天围沧海阔，日射昆仑低。  
鱼鳖夜深泣，鸿鹄空中迷。  
风涛且莫作，心撼神龙栖。  

胡仲弓　观江郎石  
江郎何日化，千古镇长青。  
乍见人疑怪，多应地有灵。  
世间无此石，天上应何星。  
海外蓬莱岛，犹疑在杳冥。  

胡仲弓　观碁闻近事有感  
盘中无活路，败局几番新。  
好着输前辈，危机逊后人。  
静边閒袖手，穷处巧翻身。  
黑白无分别，归欤当自陈。  

胡仲弓　观西淙千丈瀑布  
泉声一派迫人寒，疑有痴龙在此间。  
听了西淙三日雨，不知天上有庐山。  

胡仲弓　观西淙千丈瀑布  
万斛明珠万叠雷，分明激破白云堆。  
何因卷上银河去，莫放濑溪桥下来。  

胡仲弓　观蚁  
饱知羶可慕，来往斗相迎。  
忙似人行役，多於雁出征。  
数行缘壁去，一半上阶行。  
何处堪投宿，相逢细问程。  

胡仲弓　观中原指掌图  
月明空照八陵碑，玉馆琼楼失旧基。  
故国不堪回首处，西风满地黍离离。  

胡仲弓　光风霁月  
胸怀自洒落，风月特寓形。  
造物无尽藏，何假乎丹青。  

胡仲弓　闺情  
宝镜愁看泪脸红，银瓶冷落若为容。  
梦魂不怕关山险，飞过巫山十二峰。  

胡仲弓　闺怨  
君居楚尾妾吴头，咫尺天涯作许愁。  
多谢有情江上月，夜深分照两家楼。  

胡仲弓　闺怨  
别后妆台镜懒开，倚门日日望书来。  
西风吹过衡阳雁，雁已归回郎未回。  

胡仲弓　过大官岭  
大官小官相送迎，閒云割断前山青。  
前山万仞如壁立，南辕北辙何时停。  
惮惮来往成何事，中有一路通天庭。  
天庭走马平如掌，胡为此地劳其形。  
从来大官无险阻，小官跋涉真零丁。  
道人长啸烟霞表，祝群一语君须听。  
大官小官喜经历，咫尺前头是相亭。  

胡仲弓　过钓钩岭悼亡友盛景韩  
一见铭旌作许愁，西风飘落冷飕飕。  
早知真气无伸处，悔不当时曲似钩。  

胡仲弓　过梨岭作  
山头日正焚，山脚雨纷纷。  
石罅疑无地，树身常出云。  
神灵香不断，天近路平分。  
星斗迫人句，晚唐诗亦云。  

胡仲弓　过岭作  
崇冈峻岭欲凌霄，鸟道行边去路遥。  
客里恰逢三伏暑，程头方到九秋桥。  
不堪流水鸣呜咽，赖有诗篇慰寂寥。  
但得此身强健在，任渠皤鬓自萧萧。  

胡仲弓　过莆城怀别刘后村中书因以奉寄  
村在山边云半遮，怀人咫尺是天涯。  
眼前不见玄都观，空岁碧桃千树花。  

胡仲弓　过莆城怀别刘后村中书因以奉寄  
入洛深衣已十春，声名千载有知闻。  
不须更结耆英社，溧水前头独绘君。  

胡仲弓　过莆城怀别刘后村中书因以奉寄  
当日扬清激浊流，身危肯作稻粱谋。  
不从党锢诸贤死，窃禄偷生亦可羞。  

胡仲弓　过莆城怀别刘后村中书因以奉寄  
模楷丛为属李膺，皋比授业我何能。  
倚墙甚欲重参请，恐累龙门不敢登。  

胡仲弓　过山庵  
天地一间屋，心安到处家。  
淡中尝世味，吟里足生涯。  
煨芋频添炭，烹泉旋品茶。  
空山无纸帐，梦不到梅花。  

胡仲弓　过桐江三绝  
解缆移舟渏水滨，晚潮初落岩痕新。  
酒酣卧唱江南曲，月在篷窗冷照人。  

胡仲弓　过桐江三绝  
客星何预汉中兴，枉把虚名累子陵。  
千古钓坛如壁立，先生去后少人登。  

胡仲弓　过驼巘岭  
中兴诸将士，杀身报明主。  
生前七十创，死后一丘土。  
岭上生愁云，纷纷不可数。  
平生忧国心，气结不能吐。  
肝胆常轮囷，未知死何所。  
杯酒酹夕阳，临风泪如雨。  

胡仲弓　过新蓬二岭  
新岭高，蓬岭高，  
两山前后争嶆峨。世途平外多风波，  
何如岭峤肩相摩。脚踏实地无偏颇，  
著身高处不为劳。新岭高，  
蓬岭高，勿令此地生蓬高。  

胡仲弓　海月堂观涛  
青天与海连，羲娥代吞吐。  
封姨助余威，阳侯倏起舞。  
或奔千丈龙，或轰万叠鼓。  
蓬弱此路通，只界一斥卤。  
浩浩无当涯，尾闾陃地户。  
嬴女驱鲛人，献怪扶桑府。  
琛球来百蛮，玭珠还合浦。  
独立象冈外，身世等一羽。  
宇宙纳溟渤，万山齐伛偻。  
清风与明月，造物不禁取。  
临流喜得句，玉栏失笑拊。  
眺望此一时，澒洞注千古。  
安得卷上天，霈作天下雨。  

胡仲弓　含章殿  
千古风流说寿阳，梅花飘落粉犹香。  
寄言长信宫中女，莫学当时亡国妆。  

胡仲弓　寒碧席上薪隐分韵得初字  
心远尘难到，高堂便读书。  
凤归巢已覆，鹤云栅常虚。  
野水平荷叶，清风绕竹庐。  
静边生万感，况复晚凉初。  

胡仲弓　寒食  
初过一百五，园林正好看。  
梨花未全秃，梅子可带酸。  
近世烟初禁，何人食肯寒。  
东风犹作恶，谁念客衣单。  

胡仲弓　寒食雨中用李希膺韵  
平明风雨酿春寒，试把饧和杏酪餐。  
野祭人来悲冷节，郊行谁肯共吟鞍。  
煮茶有约泉堪品，禁火无条燧莫鑽。  
一百五朝全戒酒，定知梦不到邯郸。  

胡仲弓　旱湖  
老天动是一年晴，怪底游人不出城。  
湖上几时无好况，堤边近日少吟声。  
草深盍放牛羊牧，水涸难寻鸥鹭盟。  
但得孤山梅不死，其他风物弗关情。  

胡仲弓　和抱拙韵  
关关鸠妇亦收声，天意犹悭一日晴。  
槐绿尽供春昼梦，梅黄尚忆岁寒盟。  
海边书托文鳞便，户外诗来喜鹊鸣。  
千里宦情随处好，秋风何用记莼羹。  

胡仲弓　和抱拙韵  
倚楼长笛两三声，云淡风轻弄晓晴。  
翰墨林中新体制，江湖社里旧宗盟。  
不堪翁牖闻蝉噪，独喜梧冈听风鸣。  
安得坡仙同把酒，山间玉糁可分羹。  

胡仲弓　和壁间韵  
万仞冈边去路长，道人采药试丹方。  
弈枰谁解争高著，仙乐时闻按大凉。  
日落塔头云气紫，雨余山脚藓痕苍。  
年深洞古无尘迹，惟有先后御墨香。  

胡仲弓　和杜友游清源洞韵  
涉险何如过虎牢，白云堆里著身高。  
登临我欲招元亮，谈笑时能接李翱。  
人境地下看犹粟，洞天西去有蟠桃。  
学仙恐是虚无说，且向峰头跨六鳌。  

胡仲弓　和宫怨  
斜日倒穿龙尾道，杨柳半枯秋色老。  
翠华西幸华清宫，长门落叶无人扫。  

胡仲弓　和际书记见寄  
人生随聚散，水面看浮萍。  
梦入江湖社，诗传河岳灵。  
免毫挥月颖，鹤毳落霜翎。  
未洗尘埃脚，何因访柏庭。  

胡仲弓　和枯崖山居韵  
自了尘缘后，山林恨不深。  
百年浑是梦，万事付无心。  
秋月寮中话，清风竹外吟。  
湖东多胜践，何日共幽寻。  

胡仲弓　和枯崖山行韵  
名山僧占尽，甘作老虑能。  
虎豹何堪捋，虬龙尚可登。  
吟随双蜡屐，醉倚万年藤。  
兴尽未归去，斜阳上塔层。  

胡仲弓　和枯崖悟上人韵  
相逢疑夙昔，不拟定交初。  
馈我诗盈轴，知君腹有书。  
空门容不得，吟属问何如。  
云是汤休辈，毋令相见痚。  

胡仲弓　和李希膺春日醉吟  
节物催人白发新，放怀不减少年春。  
叵罗酌酒犹堪醉，古锦为囊未是贫。  
清坐相看情不恶，淡交至久味方真。  
妓围笑指红楼去，寂寞穷吟胡楚宾。  

胡仲弓　和李希膺见寄  
半生几坐阮途穷，可是推敲得句工。  
所见豪雄惟子共，此音今古更谁同。  
西风有檄催行李，明月无情照酒筒。  
我去君留差左计，媒身岂在泛莲红。  

胡仲弓　和刘后村杂兴  
冬深差喜病根除，药裹犹亲酒盏痚。  
门对好山纯种竹。园通活水可浇疏。  
檐牙带湿霜晴后，帘额移阴日出初。  
时有邮筒递诗至，吟余例拟借牛车。  

胡仲弓　和刘后村杂兴  
几年待漏趣朝班，乞得閒身返故山。  
公论尽归恩怨外，清谈不落是非间。  
屠龙肯信无高手，画虎虽成亦强颜。  
马革裹尸徒自壮，争如投老得生还。  

胡仲弓　和刘后村杂兴  
出处难为卜筮谋，植鳍无复转岩求。  
清风不度麒麟阁，明月空沈鹦鹉洲。  
采石仅埋吟骨在，新亭犹带泪痕羞。  
书生慷慨谈时事，未必膺门肯见留。  

胡仲弓　和刘后村杂兴  
避俗常关白板扉，北山泉石尚堪嬉。  
临流且赋观鱼乐，忧国何消捋虎危。  
自许丹心长恋阙，独怜万户未逢时。  
割鸡为黍寻常事，客至休言子为谁。  

胡仲弓　和刘后村杂兴  
迩来笔砚亦相痚，野服焚香读异书。  
筑室不须临孔道，闭门只合造轻车。  
有梅花处犹堪酒，无行人家不可居。  
涉世真消诫口过，是非荣辱不关渠。  

胡仲弓　和刘后村杂兴  
育读未多才思悭，数编遗丑落人间。  
洪音互杂蛙蝉奏，封事宜投虎豹关。  
杨震有知金忍受，相如未死璧终还。  
且须静守心斋坐，学取箪瓢陋巷颜。  

胡仲弓　和刘后村杂兴  
累疏仇勤奏榻前，忧时急似救头然。  
功名常是中年立，忠孝当於晚节全。  
投祓归来泉石上，班荆坐向竹梅边。  
乌台无复诗公案，弄月嘲风亦偶然。  

胡仲弓　和刘后村杂兴  
近学时妆越样新，空遗畎畎处忠臣。  
烛之武老未为老，刘伯龙贫可是贫。  
造物不应推若辈，江山亦合助诗人。  
挂冠神武当年事，明哲从来要保身。  

胡仲弓　和刘后村杂兴  
宦海风波亦足惊，得閒聊尔慰平生。  
虽无塞上雪堪卧，幸有山中田可耕。  
一老拂衣何太勇，群儿撼树漫相轻。  
绝怜千丈西凉瀑，偏与人间诉不平。  

胡仲弓　和刘后村杂兴  
当日曾弹贡禹冠，悬知出处独今难。  
宁将退翮翔千仞，谁肯模棱持两端。  
风雨笔头犹老健，江湖吟鬓未凋残。  
十篇话破平生事，留与时人作样看。  

胡仲弓　和梅舑瀑布韵  
银河清夜决，一派落岩前。  
雷激惊龙蛰，霜飞冷鹤眠。  
醉乡思入圣，吟骨欲登仙。  
世路风波恶，山中别有天。  

胡仲弓　和丘君就见寄  
曾坐当年阮籍途，功成何敢叹桑榆。  
嚼来世味十分淡，吟得诗肠一半枯。  
向日有书干北阙，只今无梦到西湖。  
访君欲话前头事，怕被秋风吹病躯。  

胡仲弓　和希膺韵  
醉将浓墨写乌丝，湖海相逢彼一时。  
洗竹仅留墙外笋，买花空拣担头枝。  
白鸥早已寒前约，青鸟谁知误后期。  
惆怅玉箫声已断，倚阑重省寄来诗。  

胡仲弓　和溪翁二首  
学僧居丈室，不似客途中。  
独榻卧明月，长廊受晚风。  
书痴成病懒，诗债喜穷工。  
汩汩尘埃者，吾今愧此翁。  

胡仲弓　和溪翁二首  
片帆湖海阔，移缆晋江滨。  
客思蛩边老，秋蝉雁外新。  
同吟儿对榻，独酌影随身。  
暗卜归时节，修书托便鳞。  

胡仲弓　和颐斋梅花韵  
寒谷有春意，南枝向北山。  
自经题品后，落在是非间。  
林外竹相亚，篱根鹤伴閒。  
折来休用插，恐点鬓毛斑。  

胡仲弓　和云心除夕韵  
岁除明日是，心事落梅边。  
节物催双鬓，情怀欠少年。  
桃符依帖写，竹爆应声圆。  
椒颂无人献，酴酥亦自煎。  

胡仲弓　和瞻甫韵  
住在壶中小有天，故山猿鹤作忘年。  
云归每失碁盘石，人去不生凡灶烟。  
肯信玉华空有洞，自贫黄粟便无仙。  
我来立尽斜阳暮，犹撚吟髭风月边。  

胡仲弓　和赵同叔见寄韵  
湖海归来世念轻，短篷终日载吟声。  
天风约住云来往，万里长空一雁横。  

胡仲弓　和赵同叔见寄韵  
满园桃李手亲栽，治世何尝弃不材。  
可恨天南流落客，九霄雨露不曾来。  

胡仲弓　和赵同叔见寄韵  
星星吟随已成翁，万斛尘埃一笑空。  
自是黄花留晚节，肯将顦顇怨西风。  

胡仲弓　和赵同叔送桂花韵  
少年折桂已心灰，才臭清芬鼻观开。  
喜见月宫和影落，传闻天女散花来。  
黄金枝上留仙粟，白玉台前绝世埃。  
聚远楼空成感慨，不堪时节苦相催。  

胡仲弓　和止泓姜秦祠韵  
九日山头两径深，不同出处却同心。  
唤回浮世梦中梦，来向先生吟处吟。  
别驾堂空遗影在，隐君亭破野藤侵。  
古今陈迹休深问，且把寒泉当酒斟。  

胡仲弓　贺林自知兄登第  
贺客来迟休怪余，新篇准备暮春初。  
群儿得志诚逾望，一第於君非有余。  
喜脱平生场屋债，饱看太古圣贤书。  
由来天爵无穷乐，人爵虽荣百不如。  

胡仲弓　红远  
浓淡中边费剪裁，朱唇得酒笑颜开。  
春风不度西流水，休说香从蜀道来。  

胡仲弓　洪楼分得车字韵  
江湖诗境阔，终不似楼居。  
老怕吟毡冷，生来酒兴痚。  
爱閒随有鹤，因病出无驴。  
莫笑柴扉窄，犹堪长者车。  

胡仲弓　虹桥  
才过虹桥渡，漫山皆紫泥。  
鸥边秋水落，牛背夕阳低。  
酒向污樽饮，诗从板壁题。  
江郎在何许，灵石与天齐。  

胡仲弓　后村来书有此心如珠有物蒙之之语芸居有诗再用前韵  
襟抱天样宽，万象并包函。  
富贵一虫臂。此理君饱谙。  
直语苦如荼，回味留余甘。  
吟诗秉史笔，未数司马谈。  

胡仲弓　后村来书有此心如珠有物蒙之之语芸居有诗再用前韵  
男儿重意气，咄咄宁书空。  
笑人愧邓禹，抵掌随臧宫。  
信是心如珠，有物蒙其中。  
非珠亦非物，点雪付炉红。  

胡仲弓　呼猿  
前度寒林去不回，洞门今为小猿开。  
不因掷果为香饵，未必人呼肯下来。  

胡仲弓　湖  
独坐过湖船，凉生欲暮天。  
鸥眠汀草乱，鱼跃浪花圆。  
足迹烟霞外，今声风月边。  
万缘无所欠，只欠买山钱。  

胡仲弓　湖边  
乍过黄梅雨，湖边特色饶。  
水深宜鸟浴，藻密碍鱼跳。  
露重荷倾盖，风高柳折腰。  
道人勤借问，此地好渔樵。  

胡仲弓　湖边  
湖边春色浓於酒，醉尽东西南北人。  
独有诗翁清到底，一生醒眼看青春。  

胡仲弓　怀枯崖悟师  
分携方解制，相约在严冬。  
岩脚日千里，山头云几得。  
归装侬自悮，吟锡子何从。  
不应天台供，定知游雪峰。  

胡仲弓　怀李希膺  
病居身懒出，可是故人疏。  
春后无佳句，天边有近书。  
改弦知不远，制锦定何如。  
未划门前草，难通长者车。  

胡仲弓　怀林梅舑  
梅花几寂寂黄昏，见说青毡属耳孙。  
欲访咸平旧香影，无僮无鹤暗销魂。  

胡仲弓　怀钱塘旧居  
钱塘漂泊久，别后梦连宵。  
忽听滩头水，犹疑江上潮。  
暗尘侵竹简，夜雨洗芭蕉。  
料得苏堤路，西风犯柳条。  

胡仲弓　怀悟书  
秋雁俗离群，怀人几夜分。  
吟法半窗月，坐断两山云。  
旛影无心动，钟声出定闻。  
林间谋隐者，修洁莫如君。  

胡仲弓　还翁雪舟吟卷  
世间迂阔者，端的是诗人。  
独坐无生计，相逢尽说贫。  
如君追古作，与我最情亲。  
世莫轻辜负，元龙湖海身。  

胡仲弓　回文体二首  
红花濯锦织前山，日暖啼莺春昼閒。  
空院古廊风寂寂，僻居幽谷水潺潺。  
宫移旧曲新翻谱，酒晕浓愁浅带颜。  
同调赋诗吟思苦，匆匆急递走囊悭。  

胡仲弓　回文体二首  
湾前过渡小舟虚，好景妆成天画图。  
山列翠屏开户牖，麦翻黄浪滚田圩。  
閒鸥乐处晴波细，暮鸟归边残日晡。  
攀柳共人人恨别，绵绵落絮有情无。  

胡仲弓　汲清  
慾波如浊流，心源如古井。  
不患无清泉，只恶无修绠。  

胡仲弓　即席次韵  
前山雨过碧纹凹，领客携樽出近郊。  
花压重城归去晚，一窗风月恣推敲。  

胡仲弓　即席次韵  
倚著栏干句便豪，我来登览奈愁何。  
山河一半无收拾，却道东南景最多。  

胡仲弓　集芳园  
园丁严锁钥，不许俗人看。  
梅落黄金弹，荷开碧玉盘。  
小舟维柳外，青磬出林端。  
猿鹤不相识，行吟独倚栏。  

胡仲弓　寄抱拙  
割席坐春风，清谈滋味浓。  
齐门听鼓瑟，长乐忆闻钟。  
道等千多重，诗轻万户封。  
梅花今在望，载酒几时重。  

胡仲弓　寄藏叟  
版扉常半掩，人静少经过。  
禅思夜来得，吟情秋后多。  
月高幡影直，风定磬声和。  
何日同携手，云山访薜萝。  

胡仲弓　寄戴石屏  
子入天台我入闽，归来又见六番春。  
雁书乏便通巡道，鹤劲长延望叔伦。  
吃药未逢医国手，听琴谁见赏音人。  
年业屡作江湖梦，细嚼君诗当问津。  

胡仲弓　寄方南湖  
风雨中间奔客程，征衣湿尽尚悭晴。  
可人不见空惆怅，拍拍一湖春水平。  

胡仲弓　寄谷老  
抖擞征衣着，京尘点涴深。  
羡君有丘壑，愧我未山林。  
卜隐中年事，怀人静夜心。  
何时遂归兴，杯酒共清吟。  

胡仲弓　寄怀玉  
别去未多时，征尘又满衣。  
居时阍屡叩，避俗手频挥。  
病有诗堪疗，贫无家可归。  
半生湖海上，莫忘北山薇。  

胡仲弓　寄黄云心  
竹屋少队迹，闭门春昼长。  
天时半晴湿，人意共炎凉。  
苔藓侵阶绿，荼醾压架香。  
冥搜寻杖履，不为看花忙。  

胡仲弓　寄懒庵  
天寒日短道路长，白云飞处知吾乡。  
大江之东渭之北，念我故人何可忘。  
别来杨柳春依依，只今开玻梅花香。  
扁舟漫浪归未得，京尘海时百行藏。  
身名未立仰天笑，床头夜夜鸣干将。  
羡师物外无宠辱，庭前柏树常苍苍。  
吁嗟无羽飞不到，二千里外空相望。  
五云前坠满室光，报师之意无以将。  
篇诗浓墨才淋浪，一声雁过天南翔。  

胡仲弓　寄李适安  
懒踏门前没马尘，适安亭上坐吟身。  
殷勤风月一樽酒，斟酌湖山十里春。  
柳叶未舒先妩媚。梅花虽老更精神。  
白鸥似会冥搜意，来往忘机欲傍人。  

胡仲弓　寄李希膺二首  
醉倚危栏望海鲸，乍看潮落又潮生。  
眼中世界粟来大，身外乾坤叶样轻。  
鸥鹭行藏无俗迹，鱼龙变化讵虚声。  
冥搜误入蛮烟去，只恐梅花句未清。  

胡仲弓　寄李希膺二首  
绿玉樽前笑语嬉，青灯影里坐弹碁。  
交情又属后来者，乐事何如初见时。  
山寺论文辞太苦，海楼握手句尤奇。  
岁寒不见梅花面，辜负暗香痚影诗。  

胡仲弓　寄林可山  
相去各天涯，江湖会面迟。  
数年不通问，一见便言诗。  
近世无和靖，今人说项斯。  
孤山梅已熟，滋味独君知。  

胡仲弓　寄林可山  
可人期不至，日日望山孤。  
不是招吟侣，多应觅酒徒。  
虚名付蕉鹿，清兴动莼鲈。  
见说同川好，能通一苇无。  

胡仲弓　寄鲈乡主人  
天北天南独雁飞，别君动是隔年期。  
尺书久欠鲈乡便，寸步难邀马足驰。  
池草惊回春梦句，梅花开到岁寒枝。  
江湖诸老凋零尽，从此逢人懒说诗。  

胡仲弓　寄梅舑  
别去忽经旬，春风阅二分。  
几番吟对雨，独自暗思君。  
客里加频病，愁边骇近闻。  
倚栏商不得，心目乱於云。  

胡仲弓　寄敏斋  
地隔马牛风，村居野兴浓。  
宦情随蝶梦，吟鬓觉龙钟。  
竹外琴三叠，梅边信一封。  
怀人不可耐，山水几千重。  

胡仲弓　寄默庵  
剩得吟身漫浪游，机心犹在莫盟鸥。  
一枰碁里乾坤大，九节筇边岁月流。  
涉世间关如履险，忧时感慨似悲秋。  
但营二顷閒田地，却笑区区万户侯。  

胡仲弓　寄沈迂叟  
雁飞不到瘴江边，别去而今又一年。  
放下客愁非为酒，抬高诗价莫论钱。  
从来富贵皆尤物，休把行藏问老天。  
世味料君如嚼蜡，白云堆里且安眠。  

胡仲弓　寄适安  
别来不作故人收，堪笑痴翁懒有余。  
世路每於平处险，交情多是密中痚。  
梅花至老香犹在，竹节虽高心本虚。  
门对青山无一事，便教草长不须锄。  

胡仲弓　寄适安朝宗  
桐阴湖水绿，清气日盈门。  
室迩人何远，官卑道更尊。  
诗吟唐律语，琴写古人言。  
三妙堪名世，无因得细论。  

胡仲弓　寄水竹  
吴江江上望，平处少波涛。  
冬日思鲈鱠，天风落凤毛。  
二难并四美，独立仰三高。  
秀野曾招隐，清名不可逃。  

胡仲弓　寄顺适  
标格因诗总不群，眼前余子漫纷纷。  
江头社里新知已，文字行间旧识君。  
心事正须豪杰道，吟声莫遣鬼神闻。  
岁寒消得梅花伴，肯共扁舟载白云。  

胡仲弓　寄松坡  
别去京华又一霜，怀人心事莫云长。  
高楼不见青山面，明月偏来照屋梁。  
湖海归深难久驻，乾坤许大任行藏。  
书生空抱忧时愤，何日与君同较量。  

胡仲弓　寄题春谷监簿  
敲碎吟扉杳不闻，数声犬吠谷中云。  
几番欲去重回首，立尽斜阳不见君。  

胡仲弓　寄王道源  
南来趋斗禄，出处最分明。  
不受吏尘触，常依古道行。  
宦情云样薄，心事水边清。  
待洗巢由耳，欹风听凤鸣。  

胡仲弓　寄吴警斋  
去国翩翩又许时，爱君何日不攒眉。  
二贤出处分明甚，四谏声名今似之。  
朝奏一封排佞疏，暮收千首饯行诗。  
山林若问朝气廷事，宝剑年来正倒持。  

胡仲弓　寄吴警斋  
豸冠风采动簪绅，天子如何不得臣。  
去后赤心常体国，从前冷语颇冰人。  
好官尽属时贤做，近事看来局面新。  
轮辙深依梅竹下，一僮一鹤伴吟身。  

胡仲弓　寄西涧叶侍郎  
拟立门前雪，来时春又深。  
望尘思北面，因病负初心。  
形役犹甘分，肠枯费苦吟。  
升堂定何日，洗耳听规箴。  

胡仲弓　寄杨蕴古  
匹马游边已千里，如何未秦凯歌声。  
太平不用干戈策，辜负胸中百万兵。  

胡仲弓　寄姚首斋  
笑俯修栏一欠伸，年来踪迹尚埃尘。  
几曾只字商量酒，强把篇诗料理春。  
风雨无情莺口啉，江山有恨柳眉颦。  
不知桃李成阴未，我欲行吟避醉人。  

胡仲弓　寄颐斋  
蛙声喧夜枕，买静入林居。  
好句敲唐响，清谈笑晋虚。  
素馨和月种，山药带云锄。  
閒里多忙事，篝灯课子书。  

胡仲弓　寄意三绝  
燕楼犹在月明中，还却明珠泪掩红。  
青鸟不来云路隔，碧桃无复旧春风。  

胡仲弓　寄意三绝  
尘满胡床沔满衣，深闺寂寂锁相思。  
一春幽恨无人共，手撚梨花肠断时。  

胡仲弓　寄意三绝  
共底银瓶事已非，鸳鸯打散鸭惊飞。  
千金莫试秋胡妇，持向青楼买笑归。  

胡仲弓　寄月塘  
怀人看皓月，清梦落梅边。  
书债閒销日，吟魂飞上天。  
为贫驱宦牒，习懒坐寒毡。  
但得投簪去，何须二顷田。  

胡仲弓　寄越友  
偶向津头买钓蓑，怀人只隔一烟波。  
扁舟欲渡长江去，奈此西湖明月何。  

胡仲弓　寄芸居  
京尘方衮衮，君独此安居。  
竹简编科斗，芸香辟蠹鱼。  
眼空湖海士，儿读圣贤书。  
一样吟樽乐，公卿未必如。  

胡仲弓　寄赵西岩  
自分男儿未着鞭，龙驹伏枥更多年。  
张仪舌在堪谋国，阮籍途穷只问天。  
弹铗空歌云梦句，焚香静读楚骚篇。  
吟魂常绕江湖上，莫道闽中无杜鹃。  

胡仲弓　寄舟中诸吟友  
溪流何太急，画桨去如飞。  
诗垒才无敌，愁城醉解围。  
日斜帆影亚，风细乐声微。  
误入桃源去，月明犹未归。  

胡仲弓　寄朱静佳明府  
十载江湖叹不遭，识君岁月漫蹉跎。  
文书南去静边省，山水西来佳处多。  
琴调本高缘抚字，诗逋未了欠催科。  
骚人标致清如许，制锦机中制芰荷。  

胡仲弓　柬倪梅村  
萧寺相逢喜溢眉，未言心事我先知。  
半生风月樽中酒，十载江湖社里诗。  
满眼秋容关客况，背时春色到南枝。  
翻思旧日长安市，醉拍栏干歌楚辞。  

胡仲弓　柬石轩  
便著工夫去看山，兰亭未遇莫空还。  
向来一段风流事，只在茂林修竹间。  

胡仲弓　柬萧芸庄  
十载江湖梦，鸿飞不到君。  
近闻吟思苦，半分宦情分。  
往事随流水，怀人看暮云。  
相逢双相别，安得细论文。  

胡仲弓　饯储秀野赴广西制司参议  
时艰急似救头燃，快趁春风着一鞭。  
人道轻车谙路熟，我疑重閫得君贤。  
狨衣便带杨花雪，鹤骨犹胜桂岭烟。  
兵画近来无可议，只消买静向南边。  

胡仲弓　閒居寄枯崖  
地偏人罕到，独榻拟禅床，  
欹枕圆残梦，推窗待晚凉。  
行云无定迹，新月不多光。  
安得君同社，清谈滋味长。  

胡仲弓　江郎山  
巫山有石称神女，何事江山亦号郎。  
岂是世情强分别，从来造化有阴阳。  

胡仲弓　江郎山  
观尽千山与万山，几曾得似此峰峦。  
谁能移向西湖上，并与西湖一样看。  

胡仲弓　将乐县  
石径盘千折，林枫大十围。  
山如昌化到，水似弋阳溪。  
楼阁层层画，田园种种宜。  
惜非乡国远，有意卜幽楼。  

胡仲弓　将之官越上留别诸友  
一官如许冷，况得得清贫。  
槐市风何古，兰亭本却真。  
春行蓬岛外，月满鉴湖滨。  
想得同吟者，携诗举似人。  

胡仲弓　交傅德用府教授韵  
一握乾坤尽在望，江山好处即家乡。  
古今万事云来生，身世百年亭短长。  
梦里有时曾化蝶，吟边得意亦亡羊。  
是非宠辱浑閒事，付与天公为较量。  

胡仲弓　郊外即事  
蹇驴逐逐背斜阳，才到山间意便凉。  
勿听鹧鸪行不得，云山深处路尤长。  

胡仲弓　郊外即事  
林密深藏三四家，隔墙古柳著栖鸦。  
牧童两两眠芳草，不管群牛食豆花。  

胡仲弓　郊行  
杜鹃声里又花红，处处阴云日影蒙。  
心事太平人事好，眼前无物不春风。  

胡仲弓　郊行同张宰  
雨晴郊外共寻芳，细水交流注野塘。  
花欲峦枝风不肯，柳才舞影日还藏。  
转添老态难於健，看得閒时少似忙。  
拟访一僧共茶话，禅房扃锁出游方。  

胡仲弓　皆春  
黄钟一萌动，物物皆阳春。  
天地妙囊签，满腔都是仁。  

胡仲弓　结交叹  
湖海相逢一笑嬉，纳交如此岂男儿。  
论心尽道同兰臭，临事无闻伐木诗。  
管鲍虽贫犹忍弃，左羊至死更相知。  
岁寒不负松筠约，除却梅花耐久谁。  

胡仲弓　金陵  
龙虎犹盘踞，前头白鹭洲。  
为今形胜地，往昔帝王州。  
人物金陵古，风烟玉树秋。  
六朝罗绮迹，分付大江流。  

胡仲弓　金陵  
掩目新亭路，人言似洛阳。  
山河多改变，今古几兴亡。  
有观空鴗鹊。无台栖凤凰。  
当年足歌舞，不拟是偏方。  

胡仲弓　金粟道人  
曾食如瓜枣，蟠桃几度开。  
石榴书壁去，金粟满包来。  
云气侵丹灶，春山入酒杯。  
步虚声渐远，何处觅蓬莱。  

胡仲弓　近事  
近事山中总不知，心清常是太平时。  
勿於贫后方求药，才得閒来便赋诗。  
千里白云劳梦想，一天明有负襟期。  
有书堪读梅堪看，绝倒人间富贵痴。  

胡仲弓　晋安城东温泉  
女娲补天愁天破，石底知年埋宿火。  
火蒸泉脉不温汤，凿开浴沼涵天光。  
美人含羞弄清泚，一朵芙蓉蘸秋水。  
起来无力著纤裳，冰肌缥缈轻云香。  
人间何福能堪此，好与天家浴仙子。  
曾闻前代有华清，玉龙活动真妮惊。  
吾皇仁圣格天地，天锡玄符地呈瑞。  
风雷奔击鬼神呼，温泉一夕移燕都。  

胡仲弓　精卫  
子房铸铁报韩仇，智者反豪合资误。  
倾秦岂在博浪沙，继世自闻嬴业仆。  
吁嗟精卫亦偿冤，一旦奋飞身不顾。  
衔石填海抑何愚，岂在朝朝与暮暮。  
精卫精卫汝不知，沧海终有陵谷时。  

胡仲弓　景阳宫井  
隋师已迫长江浒，玉树庭花曲示终。  
千古龙鸾有遗恨，胭脂井上至今红。  

胡仲弓　静中  
静中天地阔，岁月听悠悠。  
往事浑如梦，长江不尽流。  
恐吟似怀古，雁阵去防秋。  
习得看山痴，终朝懒下楼。  

胡仲弓　九日  
客中逢九日，此日倍思家。  
野店蒭无味，疏篱菊未花。  
龙山孤节物，雁影各天涯。  
一路看秋色，微吟解叹嗟。  

胡仲弓　九日山拜姜相遗像  
别驾元来是重臣，穷通不足累其身。  
直言悟主成遗恨，劲凶如公能几人。  
泉泻冢堂垂鹤泪，苔封碑石剥龙鳞。  
至今绘像丹青手，难写灵台一点真。  

胡仲弓　九日雨  
避灾野老寻蓑笠，送酒人来白衣湿。  
龙山路滑少人登，篱下菊花含泪泣。  

胡仲弓　九月八日寄懒窠  
转盼重阳在眼前，客中岁月浪进迁。  
云飞千里家何处，雁过一声秋满天，  
节近最关萱草梦，囊空犹欠菊花钱。  
瞑心九日山头路，虽不登高亦惘然。  

胡仲弓　久客  
久作他州客，飘飘若转蓬。  
物华秋色里，心事杵声中。  
读易因知命，吟诗不讳穷。  
遣愁犹未了，一雁叫西风。  

胡仲弓　久雨  
桑田万顷变沧海，四海茫茫不见津。  
天漏祗今无补处，不知谁是作霖人。  

胡仲弓　旧题宝胜寺壁  
十里湖光镜样平，银潢一带向东倾。  
寺从杨柳阴中出，僧在莲花会上行。  
佛地也容担板汉，梵音莫近采菱声。  
我来借榻醒尘梦，归去吟诗韵更清。  

胡仲弓　可山席上  
炉亭镇上坐书痴，不似山居得自怡。  
倾竹叶杯延旧友，倚梅花树看新诗。  
嚼来此味清于水，语对乡情甘似饴。  
外此不须谈近事，相逢一笑且舒眉。  

胡仲弓　客里  
客里吟诗几岁寒，归来依旧客衣单。  
一冬不见孤山面，只买梅花带雪看。  

胡仲弓　客里  
客里多风雨，征主不厌重。  
轻车须稳驾，狭路易相逢。  
滩浅水声激，山深云气浓。  
迎人野花笑，绝色若为容。  

胡仲弓　客星阁  
太史当年秦客星，知君心事未全清。  
富春果是真谋隐，千古何人识姓名。  

胡仲弓　客星阁  
莫题诗句累先生，将谓先生亦钓名。  
说与往来台下客，可移一语赠玄英。  

胡仲弓　枯崖韵速藏叟和篇  
暗尘侵古镜，抱膝月台吟。  
大吕呼不出，小诗留至今。  
五言诗未下，什袭意何深。  
莫是推敲了，禅余自赏音。  

胡仲弓　哭杜立斋先生  
凤鸟才看刷羽仪，胡为遽报哲人萎。  
可怜如晦遄归日，不及唐朝既效时。  
善类固知难着脚，小人未可便扬眉。  
老天欲寿斯文脉，后死当为继绝思。  

胡仲弓　哭墓  
拜亲亲不待，事事与心违。  
万里有归日，九泉无见时。  
愁生新绿绶，泪满旧斑衣。  
从此白云断，何当慰所思。  

胡仲弓　哭芸居  
锦囊方络绎，忽报殒吟身。  
泉壤悲千古，江湖少一人。  
病怀诗眷属，医欠药君臣。  
脂岭西风急，兴思暗怆神。  

胡仲弓　哭赵吏部  
篇诗曾送耻斋行，岂料存亡隔此生。  
早控危衷敷鲠论，晚留遗爱在羊城。  
惜无金辂封同性，空有玉棺归九京。  
箧笥旧藏君杂藁，令人一读一伤情。  

胡仲弓　快倚亭  
筑得危亭倚太空，品题曾属考亭翁。  
著身高处不知快，多少池台在下风。  

胡仲弓　老母适至时已见黜  
千里迎阿{上弥下女}，相见翻不乐。  
微禄期奉亲，亲至禄已夺。  
所悲乏故交，何以寓漂泊。  
向来耿介心，馈遗拒不诺。  
及兹方便央求恤，挽首念囊橐。  
空余声誉在，未足救饥渴。  
传言仁义饮，理岂填沟壑。  
况因直道黜，自省何愧怍。  
阿{上弥下女}幸无忧，儿有平生学。  

胡仲弓　冷风阁  
高阁凌云四望赊，剑城横案俯千家。  
乘风列子留行馆，飞舄王乔有别衙。  
天女下游箫引凤，仙人来宴枣如瓜。  
溪山胜绝非尘世，帆过真疑海上槎。  

胡仲弓　离家  
大笑出门去，江湖天地宽。  
耐贫为客易，生计靠诗难。  
日月双车毂，功名百丈竿。  
上林有嘉树，且择一枝安。  

胡仲弓　立春  
移文火急报花神，好趁阳和去问津。  
未转头间犹是腊，一弹指顷便为春。  
梅先得志求专宠，柳亦趋时愿效颦。  
造化但随人事改，几回妆点几回新。  

胡仲弓　邻雪  
万玉丛中愿卜邻，世无和靖莫相亲。  
石桥春涧留衣钵，端的先生是后人。  

胡仲弓　灵和殿  
灵和殿下三眠柳，舞尽春风入画图。  
记得风流年少事，青青还似旧时无。  

胡仲弓　凌霄塔  
浮图山尽处，八表浩无涯。  
脚踏雷轰石，眼生阳艳花。  
天围连海岱，云气杂烟霞。  
如此真孤绝，学仙能几家。  

胡仲弓　刘项祠  
二祠相望几春秋，祀了龙颜祀沐猴。  
章戴溪南梨岭北，不知何处是鸿沟。  

胡仲弓　鲈乡道院  
宦情原自薄，卜得吴松居。  
乡味已饱谙，胡为羡鲈鱼。  

胡仲弓　旅中早行  
前山风雨暗，欲云路还迷。  
烛影照行李，钟声催晓鸡。  
年光销旅况，秋气入征蹄。  
如此困行役，何时归去兮。  

胡仲弓　落花  
红紫稼时雨未晴，每将春事叹浮生。  
谁怜绣地愁如织，我俗笺天诉不平。  
半点苍苔犹有迹，一分流水去无情。  
东君更作风光主，蝶粉蜂黄莫浪争。  

胡仲弓　落梅  
谢娥三弄笛，昏恨五更风。  
树老余香少，花残瘦影空。  
深堆和靖墓，浅点寿阳宫。  
结果重来此，方知造化工。  

胡仲弓　落梅  
花本无情却有情，谁将开落拟浮生。  
盈虚自是天机事，错认楼前羌笛声。  

胡仲弓　落梅  
南枝不与北枝同，及早开时及早空。  
莫笑北枝开较晚，前头毕竟有春风。  

胡仲弓　漫兴  
大笑出尘间，吟谢得暂閒。  
解衣临水阁，倚杖看云山。  
归鸟声如市，骑牛歌更蛮。  
明边一点墨，元是野僧远。  

胡仲弓　梅  
天地有生意，验之阳气回。  
所以霜雪中，春风先及梅。  

胡仲弓　梅答  
多谢东君为主张，十分霜雪十分香。  
开时已办和羹料，肯作风流时世装。  

胡仲弓　梅花窠子  
园丁藏密室，不许雪霜欺。  
火气十分燠，春风第一枝。  
横斜无定影，屈曲漫趋时。  
人力夺天巧，东君未必知。  

胡仲弓　梅花盛开有粉蝶冲寒而至  
翩翩拍舞下瑶阶，知是东君间谍来。  
深入粉香人不见，花心摇落却飞回。  

胡仲弓　梅坡席上次韵牡丹  
为甚花神受气偏，却来南地逞春妍。  
鞓红未数青州种，粉白犹疑洛浦仙。  

胡仲弓　梅坡席上次韵牡丹  
不学时妆添酒晕，休将风景对茶前。  
沈香亭北空回首，目断关河万里天。  

胡仲弓　梦黄吉甫  
梦传失之妄，昼冀见而想。  
岂伊不可怀，而使我心往。  
山林老颠眴，数日占黄壤。  
舟舆来何迟，北望屡戃恥。  
西城荠花时，落魄随两桨。  
岁晚舟渚静，水消烟渺莽。  
踌蹰壁上字，期我无乃廷。  

胡仲弓　梦中  
忽思十娄御前事，只似今朝昨日间。  
堪叹梦中犹有梦，浮生能昨几时閒。  

胡仲弓　秘书省墨竹  
写出此君真面目，笔端造化少人知。  
我疑与可今犹在，安得东坡共赋诗。  

胡仲弓　妙觉山用老溪宝叶二僧韵  
登山无杖策，元不事依凭。  
斜照空林影，行云碍石棱。  
鸟啼悲宿草，猿饮挂枯藤。  
曾着高僧住，何人为续灯。  

胡仲弓　妙觉山用老溪宝叶二僧韵  
庵居天半壁，古道拟山阴。  
风劲松须落，石高泉眼深。  
钟声清嶂合，幡脚翠岚侵。  
二妙堪名世，诗人曾赏音。  

胡仲弓　明朝是岁除  
明朝是岁聊，萍梗身如寄。  
年光马行疾，时事令人醉。  
直语显官嗔，上书明主弃。  
但作送穷文，慎勿言灾异。  

胡仲弓　明发  
明发占鸡唱，停骖数暝鸦。  
半生多在路，十日九怀家。  
照水芙蓉色，满园荞麦花。  
归田何日是，对客话桑麻。  

胡仲弓　秣陵  
山自青青水自流，五云犹绕帝王州。  
谁将千幅鹅溪绢，画出东南一片秋。  

胡仲弓　南地  
数点青来海上山，山根断处水漫漫。  
为无南雪地偏暖，才有北风天便寒。  
生理尽归蛮贾去，宦游直作瘴乡看。  
尘迷钜野家何在，纵有云梯见亦难。  

胡仲弓　南浦  
修途无好况，满面受风埃。  
见说山穷处，曾经水患来。  
溪桥横独木，田野长荒莱。  
薄暮投孤馆，寒猿声更哀。  

胡仲弓　南雪  
南地无寒脉，胡为雪载涂。  
草池方积玉，瓦屋又跳珠。  
鱼冻难争水，鸦饥懒哺雏。  
玉堂与茅舍，随分有红炉。  

胡仲弓　南雪  
半生道路困风沙，冰雪髒髒到海涯。  
锄却旧时桃与李，满园多种木绵花。  

胡仲弓　念昔游四首  
昔年游径山，身在九天上。  
倚栏少徘徊，八极归一望。  
秋容澹如洗，景物呈万状。  
松风奏琴筑，烟屿列屏障。  
清远啸枯藤，野鹤唳幽旷。  
僧僮课梵呗，婉娩如学唱。  
解带临西风，洒落无尽藏。  
缁流亦可人，邀往坐清旷。  
盘飧饤黄独，侑之茅柴酿。  
感师有古意，愧我无酒量。  
长啸下山来，一路时胆壮。  
重作记游篇，付之覆瓿酱。  

胡仲弓　念昔游四首  
昔游金山寺，　　苇破沧溟。  
怒涛正拍天，风雨歘晦冥。  
江豚急吹浪，水央轰雷霆。  
满船失颜色，莫辨死与生。  
此时娄师德，高卧看长鲸。  
过午忽开霁，济岸犹登瀛。  
清风泛我衣，阳光射檐楹。  
舟人相慰劳，山僧笑出迎。  
行行金鳌背，月鉴浮空明。  
波平蒙天影，潮静闻经聋。  
殿阁耀金碧，守护真龙形。  
系缆少沉吟，红轮江西倾。  
炬火烁江面，直使潜鳞惊。  
因成一宿觉，问津维扬城。  
重来知几时，未计岁月成。  

胡仲弓　念昔游四首  
昔游虎邱山，满天饱风雪。  
毡帽骑款段，瘦岭衰草歇。  
下马独支筇，十步八九蹶。  
石呼古木僵，铁花露土骨。  
生公何在许，空堂挂明月。  
衲僧九十余，持戒常精洁。  
讲经石点头，奇哉广长舌。  
我来欲参请，云无法可说。  
有井无辘轳，归去心如渴。  

胡仲弓　念昔游四首  
昔游半山寺，木落山欲童。  
秋高岚气旺，晓日出曈曨。  
杖藜破莽苍，举步生清风。  
登堂发一笑，绝倒临川公。  
旧像人所祠，新法人所攻。  
空使百年后，直笔诛奸雄。  
不知老瞿昙，衲被和头蒙。  
是非不到耳，静坐檐蕁丛。  
自吹无空笛，圣处时一中。  
我亦有发僧，误踏京尘红。  
来此欲安禅，懒性学虚空。  
入门被师喝，归去成匆匆。  

胡仲弓　徘徊花  
独擅春花掩众芳，蔷薇水洗内家妆。  
可怜清气无收拾，若得閒人衣袖香。  

胡仲弓　祈雪  
天意怜贫者，冬深雪尚悭。  
朔风吹黑道，云气护青山。  
色瑞占三白，年丰露一斑。  
调元人已老，事休颇相关。  

胡仲弓　碁诗  
局同年来竟未安，一番下著一番难。  
只今黑白无分别，输与傍人袖手观。  

胡仲弓　钱塘潮图  
轻绡淡墨天冥冥，眼中似觉封西兴。  
银山大浪万鼓过，海潮逆上江倒行。  
前年南游此饯别，亲友握手难为情。  
酒酣拂袂不忍顾，欹枕仰看云帆轻。  
平生当迹半天下，摇毫掉舌终何成。  
并州故乡真可画，新生白发星星明。  

胡仲弓　钱塘潮图  
吴缣半幅浪如堆，开卷晴窗殷地雷。  
一见野人心自爽，中秋曾看夜潮来。  

胡仲弓　钱塘江待潮  
潮至千艘动，涛喧万鼓鸣。  
江翻晴雪卷，海涨石塘平。  
帆影林端见，波光屋上明。  
青山自吴越，相峙两含情。  

胡仲弓　秦氏楼  
秦氏楼中双飞燕，楼前柳絮沾人衣。  
春风轻薄穿绣帏，抱琴指按黄金徽。  
喜终一曲三叹息，思君子兮何时归。  

胡仲弓　青莲寺避暑  
尽日畏炎夏，随缘到上方。  
此心无势恼，何地不清凉。  
款话移禅榻，高眠背夕阳。  
衣巾并枕簟，长带佛炉香。  

胡仲弓　清泉院用柱间韵  
僧居一路曲通村，日落层巅生暮云。  
白石巧於山背出，清泉时向涧边闻。  
钵盂未信承龙化，锡杖曾经解虎纷。  
归去鹤猿应笑我，稚圭何必更移文。  

胡仲弓　清吟寺  
高僧曾住此，长对佛炉吟。  
萧寺有兴废，清名无古今。  
禅心秋水莹，灯影石坛深。  
不见鬼神泣，空闻钟声音。  

胡仲弓　晴溪  
晴溪湛如酒，赵儿中拍浮。  
羡之不可学，徙倚溪上楼。  
直下数游鱼，咳唾鱼惊愁。  
偷生几漏网，为龙知何秋。  

胡仲弓　琼花  
洁白全无一点瑕，玉皇敕赐上皇家。  
花神不敢轻分拆，天下应无第二花。  

胡仲弓　秋声  
秋本无言那有声，不然风过物飘零。  
此心只在人心做，说与行人莫误听。  

胡仲弓　秋夜  
欹枕卧明月，西风拂帐尘。  
病因贫作崇，閒与懒为邻。  
意少吟难足，愁多梦不真。  
数声窗外竹，恼杀断肠人。  

胡仲弓　秋意  
淅淅西风响败栏，椶榈一夜战声乾。  
壮心肯逐悲秋老，自剔青灯把剑看。  

胡仲弓　瑞香花  
生处多应散紫芝，清香端的与梅期。  
梅花刚被人描画，却是清香人不知。  

胡仲弓　散策郊行有怀社友  
散策寻诗料，过从野老家。  
水宽蛙世界，花暖蝶生涯。  
翠箔风为卷，青山云半遮。  
怀人千里外，搔首夕阳斜。  

胡仲弓　僧过涧图  
溪急水摇石，野僧蹑石度。  
寒流漾笠影，历险无窘步。  
仆夫后岭来，木末迹樵路。  
苍茫盼精蓝，惨澹没烟雾。  
忆昔山中行，顾瞻歌陟岵。  
今犹梦见之，觉乃忘其故。  
画师从何知，展玩失毫素。  
怅然渺予怀，江乡碧云暮。  

胡仲弓　山庵  
蒲团清夜话，吟鬓任鬅鬿。  
瀹茗迟留客，焚香静对僧。  
岚蒸侵砚版，月冷逼禅灯。  
万籁俱岑寂，呼童年亦不膺。  

胡仲弓　山村即事  
春风无厚薄，随分到山村。  
歌吹行南陌，秋千出短垣。  
稻田喧鸟雀，社鼓赛鸡豚。  
何事条桑月，人家紧闭门。  

胡仲弓　山馆对月  
山寺闻晨钟，深省静中发。  
展转睡不成，推窗看明月。  

胡仲弓　山居  
懒踏红尘路，山居世念轻。  
浇兰清夜气，撼竹引秋声。  
缺月当栏挂，閒云贴水轻。  
不知何处鹤，亦作太平鸣。  

胡仲弓　山居  
山扉风自掩，地僻少将迎。  
奇字挑灯看，新吟击钵成。  
凤花开自落，萤草腐还生。  
静听邻琴响，疑调慢角声。  

胡仲弓　山台赴召  
世道今如许，先生亦肯来。  
一番新诏命，只是旧山台。  
心事云间鹤，诗情雪后梅。  
诸公兴党论，未可荐人材。  

胡仲弓　山行八韵  
山行有奇观，胜处每自省。  
振策响岩石，探入烟霞境。  
洗耳听泉声，缓步踏松影。  
幽鸟吟清风，尘梦忽唤醒。  
一僧从吾游，策蹇度峻岭。  
山家喜客来，呼儿瀹新茗。  
班荆坐茅檐，款话清昼永。  
何日遂归耕，来此谋二顷。  

胡仲弓　山行逢樵者  
鹤发童颜歌负薪，衣襟不染一凡尘。  
担头几点桃花片，恐是当年避世人。  

胡仲弓　山行观紫云洞  
浪游知几载，久不到山巅。  
泉石曾留意，烟霞未有缘。  
松阴长匝地，塔颖欲鑽天。  
待洗尘埃脚，重来访紫仙。  

胡仲弓　山中  
世情纷醉梦，抱独入山林。  
有竹堪翳俗，无弦谁赏音。  
松萝青嶂合，鸡犬白云深。  
未必幽居者，能赓梁甫吟。  

胡仲弓　山中访枯崖归偶成  
寻僧旭路远，策杖点苔痕。  
坐醉松间石，行吟郭外村。  
天风翻贝叶，海气涧墙根。  
醉撚梅花笑，心期与子论。  

胡仲弓　山中逢老人  
头白不知今几龄，儿时犹及见升平。  
可怜野老无知识，却认钱塘是汴京。  

胡仲弓　山中归呈友人  
拟结岩边草，怀君夜梦刀。  
山林胜朝市，道谊寄风骚。  
壮志贫难折，吟肩病越高。  
主人有公论，清气属吾曹。  

胡仲弓　山中闻猿  
山人猿未去，空使山猿惊。  
迎风坐枯藤，吟作长短声。  
山猿汝何知，亦有故旧情。  
人兮不如猿，冷暖随时生。  
不见求友莺，乔木长嘤嘤。  

胡仲弓　山中夜闻虎啸  
日落山色黄，樵夫不敢下。  
风号万壑哀，鸟雀亦惊怕。  
人谓斑将军，此地正争霸。  
数声地欲裂，咆哮直深夜。  
道人铁石心，惯听何足讶。  
若逢万万侯，羽镞不汝赦。  

胡仲弓　山中有花一种俗名花叶不相见感而赋之  
世间雁燕本无情，天上参商谁会面。  
花叶自是同根生，何事开时不相见。  

胡仲弓　山中值雨偶成  
山中云气多，忽合即为雨。  
垤鹳鸣一声，毒龙戏吞吐。  
翻手覆手间，纷纷不可数。  
彼苍难致诘，阴晴竟谁主。  
此雨只在山，何以泽下土。  
阿香推不来，借我霹雳斧。  
斫破太虚空。银河漏莫补。  
风云只片时，一施天下溥。  

胡仲弓　上元观灯  
月挂墙头杨柳枝，繁灯烂漫玉琉璃。  
绮罗尽学宫妆样，歌舞休传外国词。  
满路竞看花灼灼，故京谁念黍离离。  
他年同侍传柑宴，记取楼前掷果时。  

胡仲弓　身事  
身事未如意，眉头不暇攒。  
青衫笑官冷，白屋带儒酸，  
痴性生业澹，中年贫最安。  
不为温饱计，尽可耐饥寒。  

胡仲弓　省坟  
纸灰飞作满山法，倚遍灵丘暗怆神。  
日暮归来肴核尽，松阴犹有乞墦人。  

胡仲弓　失脚  
失脚江湖久，忧时鬓欲皤。  
壮心驰北阙，痴梦绕南柯。  
万里关山远，一春风雨多。  
穷檐茅屋下，忍听扊扅歌。  

胡仲弓　失题  
一别家山不计程，断人肠处若为情。  
客床欲结鸳鸯梦，夜夜相思睡不成。  

胡仲弓　失题  
成蹊虽无言，妩媚随东风。  
挺挺冰雪姿，所禀自不同。  

胡仲弓　失题  
抱琴终日坐槐庭，万绿阴中一掬清。  
天地山河俱荫芘，肯将风浪向人生。  

胡仲弓　失题  
篇篇剔蠹鱼，字字编科斗。  
萤小无晶光，明月入我牖。  

胡仲弓　失题  
年来古道不堪行，尽避君厨俊杰名。  
莫枉锥刀鞭算手，且调金石击撞声。  

胡仲弓　失题  
谪居姜相庸奚损，贫杀无英直是清。  
风月分来无著处，摩挲海眼看长鲸。  

胡仲弓　十二月十五夜雪  
听得窗前雪打声，起来眼界甚分明。  
从前浪说丰年瑞，三白如今始作成。  

胡仲弓　石轩席上分韵得石字  
解衣坐虚窗，夜阑万籁寂。  
月出东南隅，照我楼半壁。  
对影欲起舞，袖短不成拍。  
浩歌慰心赏，欢声动金石。  
拊栏发长啸，清风生两腋。  
吟声鬼神悲，醉眼江湖窄。  
吾自乐吾生，光阴似过客。  
物只打一块，天地失形迹。  
山鹤从何来，点破春空碧。  
我欲从之游，八荒随所适。  
戛然鸣一声，云深何处觅。  

胡仲弓　世路  
春山寂寂锁云萝，林外钩辀声最多。  
不是哥哥行不得，只愁世路有风波。  

胡仲弓　世途  
世途犹炙热，一雨便成秋。  
长啸风生腋，孤吟人倚楼。  
生涯付杯酒，清梦绕鱼舟。  
壮士悲何事，湖山忆旧游。  

胡仲弓　试剑石  
青蛇生胆气，袖过洞庭湖。  
既有虎堪刺，岂无龙可屠。  
铁山何用碎，崖石至今枯。  
欲断楼兰首，能安砥祕欤。  

胡仲弓　适吾意  
嘲风咏月天，问花寻柳地。  
随遇可行乐，但欲适吾意。  

胡仲弓　寿赵默庵  
九十风光老益强，一生长得对东皇。  
结成梅子味初实，开尽荼醾晚更香。  
尧历不随春脚去，周天从此日头长。  
年年常记今时节，花满朝冠酒满觞。  

胡仲弓　书怀  
贫居无外事，图得念头情。  
冷眼观时政，平心阅世情。  
好花临水种，瘦竹傍墙生。  
自足供幽致，何须隐姓名。  

胡仲弓　暑中杂兴  
一刻之閒直万金，苦无不可共幽襟。  
成年不作西湖想，听得啼莺不自禁。  

胡仲弓　暑中杂兴  
不惯山中夜月寒，满窗树影藓花乾。  
移床近壁不敢卧，恐是龙蛇之屈蟠。  

胡仲弓　暑中杂兴  
今年不上一竿竹，渠岂於人亦世情。  
风雨尚八千个在，结巢吾欲听秋声。  

胡仲弓　暑中杂兴  
白鸥吾有一日雅，畴昔见之机与亲。  
沧浪忽欲从此逝，嗔我手揖无诗人。  

胡仲弓　暑中杂兴  
是非不到野溪边，只就梧桐听雨眠。  
睡熟不知溪水长，鹭莺飞上钓鱼船。  

胡仲弓　暑中杂兴  
平生多可曹修士，说我唐诗最逼真。  
不道蹇驴风雪里，何如黄犊过比邻。  

胡仲弓　暑中杂兴  
俚谓革华乌脚鬼，吾尊毛颖黑头公。  
举华作传何为者，颖则万世辞文工。  

胡仲弓　暑中杂兴  
只锄蔬甲亦妨閒，久与溪云断往还。  
今日偶来僧却在，共煎茶吃话庐山。  

胡仲弓　双髻山  
千古丫鬟高插天，淡妆浓抹傅雪烟。  
眼前不见峨眉老，独有青山长少年。  

胡仲弓　水乐洞  
娲皇昔日奏钧天，一派清音知几年。  
寄语山灵好收拾，不须留与世人传。  

胡仲弓　睡猫  
瓶吕斗粟鼠窃尽，床上狸奴睡不知。  
无奈家人犹爱护，买鱼和饭养如儿。  

胡仲弓　思故乡  
随龙南渡后，五世作泉人。  
仅识传家谱，空余报国身。  
中原无马迹，钜野隔边尘。  
北定知何日，归期未有因。  

胡仲弓　四明月  
春月如处女，皎皎暮云间。  
婵娟不自衒，欲见乃许难。  
春云变态，玉貌长端端。  
封九龙扫尘匣，略与幽人看。  

胡仲弓　四明月  
夏月如循吏，见乾皆懽颜。  
当此列日余，和气一夜还。  
龚黄久不作，元在青云间。  
欲往从之游，天高恐难攀。  

胡仲弓　四明月  
秋月如翰林，标致清如许。  
天上白玉堂，子独於中处。  
夜直五云边，冰壶了无滓。  
几度醉归来。安用金莲炬。  

胡仲弓　四明月  
冬月如御史，正色凝云端。  
风霜何凛凛，一见应胆寒。  
乌飞绕三匝，禁树相团栾。  
心术晦昧人，不敢抬头看。  

胡仲弓　松湾访僧  
一关锁已透，见性复明心。  
佛屋灯常续，禅房春又深。  
楼空遗稿在，琴古暗尘侵。  
待约许询辈，时来访道林。  

胡仲弓　送处逊渡淮谒秋壑  
江湖波浪恶，底事欲西往。  
去作扬州客，来寻贾垒盟。  
金山迷远望，玉树候吟声。  
野鹤曾游处，登临一怆情。  

胡仲弓　送传明府之南安  
扶字及催科，三年鬓已皤。  
公心如日月，浮议任风波。  
父老颦眉说，儿童拍裳歌。  
归装无一物，空有绿旗多。  

胡仲弓　送丁鍊师归福堂  
易东流派远，千载见斯人。  
金鼎烹龙虎，丹书役鬼神。  
形舑心更古，食淡语尤真。  
野鹤冲天去，空余华表身。  

胡仲弓　送丁仲圭归合沙  
去秋曾作送行诗，又见贞人话别离。  
杨柳柔条未堪折，梅花聊赠岁寒枝。  

胡仲弓　送方衣民罢官东归  
咄咄复咄咄，北地多霜雪。  
谁能路坦夷，骥足亦遭跌。  
天地本不恶，凤翅乃尔折。  
材大用则小，人巧已则拙。  
问讯既不通，去就当早决。  
虽阨阮籍途，  
难断张仪舌。木天宜晚开，  
紫薇迟后发。会有溧水公，  
荐书来不绝。  

胡仲弓　送后村去国二首  
人言责备过春秋，笑出修门肯怨尤。  
去国早知如许急，劝君何事莫来休。  
是非不信无公论，胜负常关第一筹。  
史笔未青先结局，天刑人祸免推求。  

胡仲弓　送后村去国二首  
累疏笺天乞挂冠，此时便合整归鞍。  
玉音不许难轻去，局面那知竟未安。  
但得中朝常有道，何妨右史左迁官。  
此行不被梅花累，把作寻常物外看。  

胡仲弓　送怀玉之越谒秋房使君  
纷纷人少强，有客面如铁。  
前日方游吴，今日又走越。  
一身天地间，行役劳岁月。  
问子去何为，岂是事干谒。  
往访蓬莱翁，欲换诗仙骨。  
此行遇故知，茂林有清樾。  
元龙百尺楼，千钧引一发。  
妙年负壮志，三军不可夺。  
不见韩致光，虎须手曾捋。  
不见烛之武，虽老更奇崛。  
一杯壮行色，肯作儿女别。  
朔风正凝寒，柳已不堪折。  
赠子一枝梅，掉我三寸舌。  
临风语未终，长江橹声发。  

胡仲弓　送季同归龙泉  
天寒犹客路，行李况担书。  
唤醒江湖梦，归寻水竹居。  
词华须近古，剑气欲凌望。  
好趁功名会，言诗特绪余。  

胡仲弓　送枯崖归囊山  
江湖无足禁，信步到温陵。  
借榻同为客，打包别有僧。  
禅心如此水，诗句可传灯。  
已尽山阴兴，归欤扫葛藤。  

胡仲弓　送李茂先去国  
榻前一疏犯龙颜，身在危难进退间。  
自是直言难见售，却於大义颇相关。  
孤忠力为朝廷计，众望公归台省班。  
毕竟名高人所忌，且移别眼看青山。  

胡仲弓　送吕时可监丞朝假归里  
局面新更着数宽，如何国手要投閒。  
逆知后日清流祸，厌作中朝时样官。  
兄弟真情求去易，君臣大义学来难。  
玉音不许违三月，此意应须反覆看。  

胡仲弓　送罗去华  
江湖如许阔，无地著诗流。  
难觅青精饭，空回明月舟。  
分甘贫国士，莫谒富民侯。  
阮处风波恶，无鱼可上钩。  

胡仲弓　送梅村归三山  
此别重逢知几秋，梅花虽老更风流。  
东君未漏春消息，罚与人间作蹇修。  

胡仲弓　送梅村归三山  
独笑坐鞍自课诗，江云雨树两依依。  
客怀生怕西风恶，才入秋来便赋归。  

胡仲弓　送梅舑三山  
曾共梅花约，论心到岁寒。  
如何倾别酒，独自上吟鞍。  
药裹留余刘，诗囊有近刊。  
怀人眇云际，频展墨龙看。  

胡仲弓　送沈鍊师归武夷  
仟骨久已蜕，尚遗空石函。  
白云最深处，猿鹤情相谙。  
松花饥可飧，渴饮寒泉甘。  
招邀武夷君，清风资玄谈。  

胡仲弓　送沈鍊师归武夷  
焚香礼象纬，步虚声摩空。  
千趄古洞天，依稀五明宫。  
宝珠如黍米，悬悬太虚中。  
鍊师於此时，金丹满炉红。  

胡仲弓　送松坡下第调官南归  
同点龙门额，君先赋式微。  
自怜为客久，不忍送人归。  
受钺张油幙，行囊富彩衣。  
江干回首处，云树两依依。  

胡仲弓　送汤武谕倅吴门  
诸贤出处最关时，独有先生早见机。  
汉櫃昔曾藏谏笔，吴江今可澣朝衣。  
剩留千古清名在，带得一身公论归。  
世事如碁吾懒着，敢将局面例言非。  

胡仲弓　送谢刑部使君赴召  
擿奸方喜俗无哗，一札飞来墨敕斜。  
职业已升金掌贵，吏民空拥彩旗遮。  
疑车趣召二千石，舆颂观传十万家。  
桃李竞随春脚去，仅留遗爱在桐花。  

胡仲弓　送谢刑部使君赴召  
中和报政二年间，五马朝天不可攀。  
南国愿留申伯住，东山催起谢公还。  
银钩铁画辉棠荫，玉鉴冰壶照笋斑。  
名在御屏扒课最，前途重见玺书颁。  

胡仲弓　送友人  
才到离亭泪满衣，云山千里梦相随。  
石州一曲阳关酒，窨约归来是几时。  

胡仲弓　送月塘回蓝溪  
仕路无媒且折枝，官清不泌计高卑。  
塞翁失马庸奚捐，海客盟鸥盍见疑。  
世狭有材无用处，家贫择宦欲何之。  
蓝溪溪上风波少，自把梅花自赋诗。  

胡仲弓　送赵明叔分教潮阳  
昌黎遗俗在，兴教更烦君。  
地产无名木，春生半水芹。  
诗歌麟趾化，笔补鳄鱼文。  
莫厌官毡冷，相期粉省芸。  

胡仲弓　送赵汝楫分教建安  
又领皋比走建安，青衿喜色上眉端。  
诗因老去难言别，毡到春来不觉寒。  
当日紫阳传授学，他年粉省校雠官。  
圣门岂必肯私淑，莫把规随一例看。  

胡仲弓　送赵庸斋去国  
十年居要路，依旧老书生。  
公论是非定，宗臣去就轻。  
群鸦分地噪，一凤仰天鸣。  
善类俄星散，何因见太平。  

胡仲弓　岁饥郡行岩卹过余杭呈辛县尹  
山城丰货集，富庶如丰年。  
市有醉人卧，野无饿莩眠。  
天目会深秀，余不流清妍。  
山花堕酒瑆，水鸟上渔船。  
禄薄吏如隐，心閒令欲由。  
人言风土美，我羡长官贤。  
何须论赤望，此地称华颠。  

胡仲弓　太真卧病图  
鬓蝉彫落柳眉颦，惭愧三郎不见嗔。  
一病早知尸解去，定无罗袜堕边尘。  

胡仲弓　谈星陈炎发求诗  
从来此物最瞒人，术好多为造物嗔。  
若把天机会泄漏，罚教甘石一生贫。  

胡仲弓　谈星林汉留求诗  
君贫卖术我卖文，君贫似我贫一分。  
君挟天盘走湖海，我携破砚登青云。  
两穷相值君莫笑，卖文有时饥可疗。  
天边一点少微星，会与太阳来合照。  

胡仲弓　汤惠院以五言定交用韵以谢  
阿邕才识面，转盼便回春。  
药笼还君富，诗囊笑我贫。  
学遵东鲁训，句逼晚唐人。  
五字论交意，吟边忆李频。  

胡仲弓　桃源图  
桃源分二种，半在此源栽。  
向为逃秦去，今还归赵来。  
山川犹古昔，人物不尘埃。  
刘阮何为者，无言空自回。  

胡仲弓　桃源图  
误人仙源不记春，花间一见喜津津。  
可怜尘迹空遗恨，一树桃花经几秦。  

胡仲弓　题宝叶笑端  
碧潭秋月句尤奇，系竹拈花总是诗。  
说著推敲便堪笑，问师端的笑何时。  

胡仲弓　题陈希夷睡图  
形睡神非睡，心閒身亦閒。  
是非都不管，高卧华州山。  

胡仲弓　题崇福寺青山阁  
禅余无一事，冷面看青山。  
明月几时有，白云终日閒。  
地虚尘不到，天远手难攀。  
直下看人境，纷纷醉梦间。  

胡仲弓　题窗间墨竹  
一寸毛锥当小锄，新篁移傍野人居。  
难栖天上鸣阳凤，且伴窗前剔蠹鱼。  
大节肯随风俯仰，数枝长带月扶痚。  
此君本是虚心物，那更形声总是虚。  

胡仲弓　题村居壁  
何处村居好，山边况水边。  
数间茅屋下，一带槿篱前。  
绕舍千竿竹，传家二顷田。  
但求安乐法，不必问流年。  

胡仲弓　题冯中郎庙  
论将功中可策勋，至今香火密如云。  
生时不遇孝文帝，定有何人肯荐君。  

胡仲弓　题高伯寿墨梅  
才见梅花喜溢眉，无声诗索有声诗。  
自从即墨移来种，莫辨南枝与北枝。  

胡仲弓　题高伯寿墨梅  
生来洁白本无瑕，翦雪裁冰擅一家。  
堪叹俗流刚点涴，故将水墨写梅花。  

胡仲弓　题黄聑玉寒瘦藁  
几回吟杰句，破砚几遭焚。  
古道不复作，唐风犹可闻。  
寒於梅傲雪，瘦似竹侵云。  
近世无郊岛，诗人数到君。  

胡仲弓　题金粟洞  
名山洞府三十六，若拟帽峰犹未足。  
有人曾此坐丹炉，有人曾此安碁避。  
一朝悟道归去来，依旧紫云锁林屋。  
武荣贾客来洛阳，手携尺书叩岩谷。  
觌面亲逢吕洞宾，有眼不辨郑文叔。  
功成行满欲度人，酬之遗以半升粟。  
岂知粒粒皆金砂，一服可但能辟谷。  
先嗔后喜来重寻，痴心才动隔山谷。  
故老相传金粟仙，凌霄有塔苍标玉。  
乾坤外物号无尘，凡夫到此懒著脚。  
我来稽首问先生，若为乞得壶中药。  
刀圭分与医国人，却入深山抱幽独。  
先生道我亦不尘，且走千岩并万壑。  
它时相过岳阳楼，定把奇书与君读。  

胡仲弓　题金粟洞  
谁信东南有此山，几回蜡屐只空还。  
乾坤超出浮尘外，世界深藏粒粟间。  
鹤不旭来华表在，犀从飞去紫云閒。  
扪萝直上凌霄塔，见说微垣手可攀。  

胡仲弓　题劳劳亭  
流水无情去不还，白杨青草满前山。  
古今多少兴亡事，人自劳劳亭自閒。  

胡仲弓　题刘氏东陵图  
昔日青门喜种瓜，尚遗种子在天涯。  
如今落在刘郎手，刘邵原来自一家。  

胡仲弓　题潘庭坚响玉集后  
陛对端平日，雄文四海传。  
一登黄甲后，多在紫岩边。  
好客时招饮，贪诗夜废眠。  
寥寥三百载，先后两庭坚。  

胡仲弓　题清泉院  
孤僧如槁木，住处远人烟。  
山有千年寺，名因一派泉。  
堂虚遗像暗，壁败野藤穿。  
坐座空尘积，无人来叩禅。  

胡仲弓　题山居十绝　寒岩  
境於胜处筑新岩，中有仙翁换骨函。  
门户本来无锁钥，白云从此不须缄。  

胡仲弓　题山居十绝　极目  
万仞岗头着此身，乾坤围里尽红尘。  
欲知山水有穷处，却是离娄看得真。  

胡仲弓　题山居十绝　掬清  
止水中间别有天，濯缨人去自清涟。  
明珠万斛归尘土，不及山中一掬泉。  

胡仲弓　题山居十绝　跨鳌  
惊涛日夜战喧{尴监换豕}，危甚瞿塘滟澦堆。  
稳把一竿临碧水，三神山上钓鳌来。  

胡仲弓　题山居十绝　柳塘  
翠眉低拂效宫颦，近水亭台剩得春。  
千古渊明扶不起，一枝赠与折腰人。  

胡仲弓　题山居十绝　梅涧  
今昨孤山迥不同，逋仙谁与管春风。  
暗香痚影无寻处，元在冷冷一涧中。  

胡仲弓　题山居十绝　平远  
万里江山万里天，沙平雁落远相连。  
西风吹断云衣细，一叶飞不是钓船。  

胡仲弓　题山居十绝　深省  
鲸音千里送惊涛，偏为人间破睡魔。  
待得耳根清静后，觉来醒处已无多。  

胡仲弓　题山居十绝　一线天  
许大乾坤满世间，管窥蠡测已为难。  
谁将一线通天窍，输与高人着眼看。  

胡仲弓　题山居十绝　云卧  
来寻高处卧吟身，泉石中间避世尘。  
莫把白云都占断，也分一半与閒人。  

胡仲弓　题寿星寺杯泉  
勺水原来亦自多，便盈科后要如何。  
老龙岂是杯中物，放出长江与大河。  

胡仲弓　题水竹居  
云根无觅处，藏在此山阿。  
地僻尘缘少，心清诗料多。  
竹虚元有节，水止故无波。  
甚欲投簪去，同君住薜萝。  

胡仲弓　题桃源图  
桃溪春水绿如苔，溪上红桃夹岸开。  
乳燕掠将芳草去，子鱼衔出落花来。  
田中黍稷随时艺，雨后桑麻绕舍栽。  
此日逢人休问语，生涯闻已半蒿莱。  

胡仲弓　题桃源图  
图中想像晋桃源，问着桃源不澉言。  
只道乱来无境土，谁知静里有乾坤。  
年深莫辨烟霞迹，洞古犹粘苔藓痕。  
吟杖懒随刘阮去，漫寻春色到柴门。  

胡仲弓　题天海风云之楼  
欲舣扁舟约月明，倚楼少待暮潮平。  
雁边有客关新恨，鸥外无人访旧盟。  
天地能容苍海阔，风波难与白云争。  
回头便踏尘埃路，莫忘山中此段清。  

胡仲弓　题通妙亭柱  
小亭存古意，雅称道家风。  
澉水鸭头绿，山茶鹤顶红。  
内丹还九转，法鼓叩三通。  
若问希夷事，檐铃语未终。  

胡仲弓　题武适安宁卷  
听琴未了听吟声，泻出冰壶一片清。  
学到唐人超绝处，前身便是武元衡。  

胡仲弓　题溪亭  
借得溪亭一解衣，忘机燕子去来飞。  
采桑女伴携篮过，罢钓儿郎荡桨归。  
嫩草正芳鹅鸭斗，浅潮初落蟹鱼肥。  
开门坐对真山水，不信人间有是非。  

胡仲弓　题杨妃上马娇图  
并辔行春沉醉归，侍儿扶上绣鞍来。  
君王微笑回眸看，肯信嵬坡掩面时。  

胡仲弓　题野云庵  
庵中有高人，不受红尘触。  
吟诗每夜深，来伴山云宿。  

胡仲弓　题叶山甫见惠古琴走笔以谢  
南风之歌久绝响，生民不作声希想。  
声音之道与政通，审音知政惟丝桐。  
堪嗟世道多翻覆，几度桑田变陵谷。  
摩挲古物忆当年，人在春风和气天。  
治世之音安以乐，斯琴当年羽衣作。  
物拘星移阅几周，不图今日为君留。  
袖来赠与无弦客，得之何啻如珪璧。  
籀文篆古未为奇，我思古人珍秘时。  
古人不可得而见，见琴如见当时面。  
安得寻声问爨人，为吾一洗琴上尘。  

胡仲弓　题叶石轩学僧寮  
静坐求心印，传经续祖灯。  
因吟呈佛句，方悟在家僧。  
芸叶熏檐蕁，枝辞剪葛藤。  
自从骂师后，无放可参承。  

胡仲弓　天竺呼猿  
眠云啸月走枯藤，不是园丁中不膺。  
自恋香林不归去，前生恐是住山僧。  

胡仲弓　听窦圭琴  
指按金徽星斗寒，试听一曲话悲欢。  
妙音怕入时人耳，携入白云深处弹。  

胡仲弓　听宫入琴  
群哇方杂奏，忽听数声琴。  
天地有清气，君王知正音。  
悲风生指玉，明月照徽金。  
曾抚昭君怨，宫人泪满襟。  

胡仲弓　桐江舟中  
推蓬纳山色，愁坐对黄昏。  
雨过天无翳，舟行水有痕。  
钟声来远寺，犬吠隔烟村。  
柳下渔人屋，收罾早闭门。  

胡仲弓　桐庐县  
富春山下桐庐县，江水萦回千万峰。  
县宰何人真解事，做官来向画图中。  

胡仲弓　晚春  
万红千紫已摧残，留得荼醾一架看。  
燕子不知人意懒，飞来帘里诉春寒。  

胡仲弓　晚静  
当日濂翁此读书，自编小说爱芙蕖。  
方池静植香清远，便拟蓬莱小石渠。  

胡仲弓　晚梅次韵  
准拟和羹滋味成，如何尚带隔年英。  
春风可是无分别，遣放夭桃相并生。  

胡仲弓　晚梅次韵  
年少丛中最老成，春风一点尚留情。  
先生早晚调羹去，说与群儿莫浪争。  

胡仲弓　晚眺  
数点寒鸦过别村，晚来秋色眼中分。  
木从阙处留残照，山欲昏时杂乱云。  
两岸草深虫语话，一汀沙白鸟耕耘。  
林间僧舍知何处，回首钟声远近闻。  

胡仲弓　晚眺  
几度徘徊对暮天，怀人珍重寄诗篇。  
古今上下几千首，天地中间八九椽。  
史醒吟魂归浊酒，移将杰句上华颠。  
南来诸老凋零尽，回首斜阳倍黯然。  

胡仲弓　王用和归从莆水寄呈后村  
江湖从学者，尽欲倚刘墙。  
自笑尘埃眯，难薰衣钵香。  
薜萝缘古树，桃李背春场。  
萤爝飘流去，能依万丈光。  

胡仲弓　为续芸赋  
芸居老衣钵，付与宁馨儿。  
旧种无多叶，生香不断枝。  
折芳归艺圃，賸馥入诗脾。  
粉省他年事，清名当自期。  

胡仲弓　为源上人题宝叶  
宝莲千万叶，叶叶是如来。  
净土社中得，无波水上栽。  
根头藏舍利，香气避尘埃。  
移向松湾去，山花不敢开。  

胡仲弓　闻西事有感  
春水方生秋又残，上流无处避风寒。  
杜鹃飞向东南去，怕见如今蜀道难。  

胡仲弓　问陈禹锡太博病  
脉虚非别症，身坐蠹鱼痴。  
造物不青眼，江湖此白眉。  
近来书不至，远宦梦相随。  
遣病无他嘱，加餐诵杜诗。  

胡仲弓　问梅  
费尽工夫点缀春，暗香动处少人闻。  
近来宫样梳妆巧，只要明珠不要君。  

胡仲弓　卧听  
卧听芭蕉卷雨声，熟梅天气半阴晴。  
几年不作云山梦，特地来寻泉石盟。  
竹杖芒鞋坟得意，桃笙葵扇又关情。  
清和时节如寒食，昨日街头人卖饧。  

胡仲弓　乌衣巷  
飞云当日未停骖，巷在秦淮水以南。  
可笑异闻唐小说，余风犹袭晋清谈。  

胡仲弓　无尘殿  
劫灰飞不到，人迹不曾来。  
浪说珊瑚树，空涵玉镜台。  
洞虚风度竹，泉冷石无苔。  
汩汩樊笼者，何因避世埃。  

胡仲弓　吴潘二台官以直言左迁董夕郎亦以荐贤之故相继翩然而去公论惜之三  
三凤高飞挽不留，辕驹仗马转堪羞。  
明朝封事排阊阖，公认从来在士流。  

胡仲弓　吴潘二台官以直言左迁董夕郎亦以荐贤之故相继翩然而去公论惜之三  
凤采才看耸柏台，如何又遣赋归来。  
晚年造物多颠倒，雷发原来是祸胎。  

胡仲弓　五峰岩  
开到荼醾春事阑，又寻杖履看青山。  
人行瘦石枯藤上，路入蛮风瘴雨间。  
佛地平分天界限，道场元属鬼门关。  
野僧不会游人意，日未晡时及早还。  

胡仲弓　戊午天基圣节口号  
瓣香三舞蹈，咫尺是天颜。  
雨露涵濡下，风云际会间。  
寸心瞻北阙，万寿祝南山。  
可是儒毡冷，堪陪玉笋班。  

胡仲弓　悟枯崖将过莆城参访后村书此赠行  
吟单何日起，持钵倚刘墙。  
莲社招师入，松阴去路长。  
白云迷眼界，明月照诗囊。  
莫吸西江水，风波不可当。  

胡仲弓　西湖寒食  
寒食风光不动尘，西湖几处泪沾巾。  
客中忽作松楸梦，羞儿原头滴酹人。  

胡仲弓　西湖怀古  
水拍平堤欲蘸天，濯缨人在小桥边。  
古今尘世知多少，沧海桑田几变迁。  
驼巘勋名无竹写，孤山衣钵有梅传。  
谁能撰取西湖传，持到玉皇香案前。  

胡仲弓　西来洞天  
可是胸中负怪奇，一丘一壑尽逶迤。  
自从猿向西方去，鹫竺飞来未可知。  

胡仲弓　西陵桥  
界破苏公十里堤，雕梁轧水漾虹霓。  
杜鹃也恋钱唐景，不向西陵桥上啼。  

胡仲弓　西塔  
杖策来寻塔庙仙，半程便到碧霄边。  
三千民办浮尘外，百二山河在眼前。  
推把孤标长插地，只消一柱可擎天。  
夜阑籁静凭栏听，隐隐星河人扣舷。  

胡仲弓　西溪即事  
柴门斜对水，一迳锁松萝。  
积雨溪流急，閒云山占多。  
村庄留客饭，樵父教儿歌。  
听得田间语，安排收晚禾。  

胡仲弓　溪亭夜集走笔  
倚柱看潮生，渔歌静中发。  
吟罢寂无声，江风对山月。  

胡仲弓　溪亭夜吟  
系缆堤边江水平，负来细细袭衣轻。  
淡烟几抹沙痕暗，新月一钩天际明。  
锦绣围中搜野趣，笙歌丛里和吟声。  
酒阑不尽迟留意，后约须寻李杜盟。  

胡仲弓　喜郭吉甫擢第调尉八柱还里  
一第全家待，君今衣锦归。  
折来新月挂，忘却故山薇。  
禄近鸂呈瑞，官清马不肥。  
海门西去路，归鸟故飞飞。  

胡仲弓　侠客  
仗剑一长笑，出门游四方。  
雄心吞宇宙，侠骨耐风霜。  
豺虎须擒攫，狐狸敢颉颃。  
大梁二壮士，千古姓名香。  

胡仲弓　仙霞岭  
未了江湖债，风霜鬓欲华。  
吟身长是客，旅舍不如家。  
山色笼晴昼，湍声潄浅沙。  
不因韁锁系，来此老烟霞。  

胡仲弓　小吴园  
临水开门径，关防俗子来。  
竹添当户笋，梅老靠墙枝。  
岚气侵衣袂，湖光媚酒卮。  
主人全谢客，时遣鹤相随。  

胡仲弓　晓来  
晓来对雪看唐诗，自暖茅柴酒一卮。  
绝胜五陵贵公子，销金帐下饮羔儿。  

胡仲弓　晓枕听禽言  
山鸟不知名，窗前作意鸣。  
自言还自答，终始一般声。  

胡仲弓　效行即事  
贪看梅花短作程，吟鞭不动马蹄轻。  
村庄到处如知已，物色於人亦有情。  
去雁远连潮水落，乱山低与暮云平。  
倚栏无语閒商略，此景谁能画得成。  

胡仲弓　辛丑上元  
官府张灯试太平，斯民从此不聊生。  
使君只听笙歌沸，不听闾阎愁叹声。  

胡仲弓　秀野  
世路荆榛日日深，山居抱膝且长吟。  
便教定亶无公论，不到风闻松竹林。  

胡仲弓　秀野  
主人风度不尘埃，幻作东西两洞来，  
惟有桑田变陵谷，直从心地起楼台。  
水于曲处流觞出，山到尽头留屐回。  
倦客几时归去得，税园随分买花栽。  

胡仲弓　选官图  
百年穷仕宦，尽在此图中。  
真假名虽别，升沉理则同。  
前程如漆黑，末著满盆红。  
时采毋虚掷，平迁至上公。  

胡仲弓　雪磴  
石磴不可攀，前头有积雪。  
安得冰玉人，对此清高节。  

胡仲弓　雪后  
一冬寒意少，既雪又还晴。  
地面冰初结，天涯春已深。  
六花随雨化，三白有梅争。  
袖手灞桥道，怀人心事清。  

胡仲弓　雪晴  
云解雪初晴，青山依旧青。  
水涵霜夜月，梅落晓天星。  
造物无今古，人生几醉醒。  
倚楼吟未足，更上武林亭。  

胡仲弓　雪中有感  
闾阎愁叹不堪闻，风雪如何是作嗔。  
白玉楼台银步障，只宜富贵不宜贫。  

胡仲弓　寻梅  
因探梅花踏晓云，隔墙时有暗香闻。  
枝头才漏春消息，便带春愁一二分。  

胡仲弓　延平舟中  
双桨去夷犹，延平津上州。  
英雄三尽剑，今古一潭秋。  
市近人争渡，山回水急流。  
前头风浪恶，莫放钓鱼舟。  

胡仲弓　严子陵钓台  
聘幣凡三到水涯，东都莫是欠人才。  
当时若使无新室，此地安知有钓台。  
鱼水相忘身外乐，羊裘曾卧禁中来。  
桐江一派清如昨，千古高风挽不回。  

胡仲弓　杨仲仁为梅返魂有诗因次其韵  
窗草不除生意足，朋豩瓶梅今似之。  
嘘枯苟得一援手，寒暖不问南北枝。  

胡仲弓　杨仲仁为梅返魂有诗因次其韵  
谢娥羌管徒浪说，东君造化何容私。  
更得孤根有所托，终有结果调羹时。  

胡仲弓　腰痛  
门前齐雪立，因被病相魔。  
堪佩金鱼否，能悬宝剑麽。  
折非陶令懒，瘦似沈郎多。  
已办扬州鹤，其如十万何。  

胡仲弓　邀月坐中庭  
邀月坐中庭，清影不可驻。  
举酒浇枯肠，落笑欠长句。  
瀣气惟沾衣，秋声远鸣树。  
磕睡依危栏，梦断足幽趣。  

胡仲弓　野烧  
朝见樵人纵斧斤，莫看野火拥红云。  
枣丛怕有芝兰种，莫把芝兰一例焚。  

胡仲弓　夜泊朋溪钓隐  
借得溪亭暂解鞍，溪亭拟作钓船看。  
不应隐处近城郭，未秘终身把钓竿。  

胡仲弓　夜过萧寺  
寻僧过野寺，清话捧茶瓯。  
幡影风生树，钟声月在楼。  
梅花薰纸帐，贝叶看银钩。  
为问西来意，因成一夜留。  

胡仲弓　夜梦蒙仲书监作二象笏与余各分其一觉而有赋  
古人创一物，在理不成饰。  
持此非备忘，洁白贵彰德。  
世无骨鲠臣，朝夕侍君侧。  
善恶欠书谏，唾骂谁击贼。  
吏进思效忠，官执欲称职。  
奸回浊浊天縡，孰任排格力。  
愿为顾少连，勿学元友直。  
上意方简在，竹符畀泥轼。  
政成秉介圭，入觐朝北极。  
簪得寸进尺裹紫囊，玉立凛正色。  
顾余初筮令，寒饿日驱迫。  
手板非倒持，倚席惧引慝。  
分我意何厚，榻前便指画。  
一梦虽难凭，品秩从此得。  
毋但啸西爽，清谈更何益。  
课最玺书来，洗眼看黄敕。  
汲引会有期，并力扶社稷。  

胡仲弓　夜闻琵琶  
金波西流云路洁，千星万星犹点缬。  
身世如在冰壶中，高卧风棂赏清绝。  
谁家拟动郁轮袍，自抱心声细推说。  
猝然闻之耳亦清，徐听令人心欲裂。  
八音独有丝声哀，似此琵琶声更切。  
龙香动处弦欲折，自拨一声三击节。  
湓浦有人曾话别，舟中夜闻金缕制。  
司马酒肠刚似铁，泪珠变就青衫结。  
清音巧作声呜咽，此器特为愁人设。  
韵如寒泉清且冽，安得曹纲同一拨。  
曲终忽作裂帛声，万籁沉沉天地阔。  

胡仲弓　夜行口占  
夜程多晦昧，举步要分明。  
肯以中途废，须寻直道行。  
心灯长不烬，眼镜自然清。  
白昼昏迷者，荆榛满路生。  

胡仲弓　夜饮颐斋以灯前细雨檐花落为韵分得前字又得花字赋二首  
春去如惜别，泪雨滴檐前。  
酒病思卢橘，吟魂逐杜鹃。  
堂虚香穗直，风定烛花圆。  
万籁沈清夜，瓦沟闻落泉。  

胡仲弓　夜饮颐斋以灯前细雨檐花落为韵分得前字又得花字赋二首  
万仞骚台立海涯，堂堂笔阵走龙蛇。  
唤回蝴蝶三更梦，吟落荼醾一架花。  
座上风流追靖节，酒边豪放逼刘叉。  
幅巾危坐清源□，涉待山阴渐熟瓜。  

胡仲弓　夜饮赵明府归来偶成  
睡思浓时酒已醺，主人犹自倒金樽。  
绮筵散尽月初上，画烛泣残农正分。  
榕叶声中清醉梦，梅花影里返吟魂。  
归来小立楼西角，紫帽峰头生白云。  

胡仲弓　夜坐冥搜闻吟声  
青灯耿耿透窗明，一字推敲睡不成。  
只道衰翁自迂阔，隔楼亦有苦吟声。  

胡仲弓　一第  
六年收一第，不特为荣身。  
殿下拜明主，堂前有老亲。  
衣冠新进士，湖海旧诗人。  
误入功名网，归来负钓纶。  

胡仲弓　一志  
念头才起处，此一常分明。  
其中有主帅，谈笑驱五兵。  

胡仲弓　颐斋联日有事於琛亭赋诗聊为解嘲  
诗人有公事，日日走琛亭。  
紫翠和衣重，香尘满面生。  
蚌还江月湿，龙起浪云腥。  
薏苡亦何有，奚囊澈底清。  

胡仲弓　颐斋诗筒急递次韵奉酬  
一日怀人三阅秋，白鸥冰去水悠悠。  
江山磨尽古今事，风雨送来天地愁。  
蜗处自沿商隐壁，燕归错认仲宣楼。  
笛声只在栏干曲，须各西邻高处求。  

胡仲弓　颐斋再作催梅诗次韵  
但是南枝尽向阳，凝寒未许暗传香。  
水边痚影空浮月，岭外孤根浅带霜。  
北帝无因全漏泄，东君何事巧遮藏。  
好将羯鼓花前报，莫待狂风破麝囊。  

胡仲弓　已酉上元诗同日立春  
又是京华见上元，一番灯火夺春寒。  
花蛾巧剪禁风扑，彩燕新裁带月看。  
客里无家愁对酒，吟边索句夜凭栏。  
寄言云雨休相妒，天下人人欲纵观。  

胡仲弓　倚窗诗  
倚窗成小立，风伯为清尘。  
帘卷梅当户，云开月闯人。  
痚钟来远寺，落叶度吟身。  
无限关心事，栖迟寂寞滨。  

胡仲弓　倚栏  
倚栏商好句，云散海山青。  
风急天无恙，人惊心地灵。  
潮迎日笑月，帆片落沧溟。  
夜静涛声息，龙吟得细听。  

胡仲弓　倚楼  
月明独倚异乡楼，北望天涯几许愁。  
故国不归人意老，无情汴水自东流。  

胡仲弓　倚楼  
楼高天一握，山入白云根。  
寺在牛鸣地，人行犬吠村。  
晴窗薰野马，寒木下孤猿。  
吟罢月初上，诗僧来扣门。  

胡仲弓　义豩舟中  
梦里不知身是客，却疑身是老坡仙。  
羽衣道士飞将去，月在波心人在船。  

胡仲弓　忆昔  
忆昔岁云暮，狂吟天一涯。  
江湖聊寄迹，时节最思家。  
有担空行李，无盘可颂花。  
寒梅带香味，相伴守年华。  

胡仲弓　意亭  
主人心地阔，以意名其亭。  
长携一樽酒，坐对前山青。  

胡仲弓　隐者  
老去绝尘缘，人疑行地仙。  
釜中惟煮石，囊里不储钱。  
寄迹茅三加随身诗一编。云山深处住，  
与鹤作忘年。  

胡仲弓　隐者  
种药满山巅，山衣木叶联。  
有时持杖出，只到洞门前。  
击石求鲜火，敲冰引滞泉。  
深居聊避世，不为学神仙。  

胡仲弓　隐真岩次翁景辅韵  
山林营小隐，此隐未为真。  
遗粟浑閒事，因金却误人。  
洞迷归去路，羽化本来身。  
后此岩居者，犹言寂寞滨。  

胡仲弓　咏冰  
群阴正胶辮，结作千丈冰，  
江河冻欲枯，雪意犹凭陵。  
舟楫不可济，水波那能兴。  
世路多风寒，履此何兢兢。  
本是污浊流，一合乃许凝。  
阳气动地回，阴无间可乘。  
一旦自消融，红日东方升。  

胡仲弓　咏松  
独抱岁寒心，不知时有四。  
赤日行炎天，林下自秋至。  

胡仲弓　咏松  
凉飚起深谷，清影摇空山。  
醉眠石上人，梦中度百滩。  

胡仲弓　咏松  
林高动轻籁，云静天无风。  
缥缈笙空下，依稀鸾佩逢。  

胡仲弓　咏松  
萧萧琴瑟鸣，洒洒霜露下。  
愿期素心人，同游明月夜。  

胡仲弓　咏松  
高风过岩麓，林杪撼潮海。  
满地落松花，杖履袭清霭。  

胡仲弓　咏松  
潜心写幽韵，洗耳听寒涛。  
吟声自摇动，误疑泛鱼舠。  

胡仲弓　咏松  
老枝髯鬣动，古干鳞甲翻。  
积阴生润气，芳菲翳兰荪。  

胡仲弓　用后村韵送陈先辈  
休将心事问西邻，原宪长贫岂是贫。  
黄叶落边迷去路，白云飞处倍思亲。  
世间那得埋金者，原上空惭负土人。  
苦语只堪吾与汝，倚庐抱恨此情均。  

胡仲弓　用乌山韵题碧吟卷  
湖海元龙气，因吟恐负身。  
世间无谒客，天下有诗人。  

胡仲弓　用韵达驴与源谷  
长耳追风走似流，黔人空使载驴舟。  
巾箱欲置无容处，来与骚人款段游。  

胡仲弓　用韵答宝叶  
蒲团出定入玄微，尽是山间林下诗。  
安得远公陪一笑，朗吟同过虎溪时。  

胡仲弓　尤溪山中  
山中寒意足，自笑索裘迟。  
野店鸡声饭，颓垣鸦字诗。  
雨余松径滑，溪涨板桥危。  
问讯恬轩老，乡邻总不知。  

胡仲弓　游承天寺偶成  
人间热恼正匆匆，才入山门便不同。  
云板声中僧出定，月台影里拂观空。  
堂阴岑寂常如夜，殿角清凉不见风。  
才得浮云閒半日，明朝马迹又西东。  

胡仲弓　游九日山  
散策来游九日山，松风细细袭人寒。  
菊花过了重阳节，自是登高兴未阑。  

胡仲弓　游瑞源访修上人  
羡师尽得山林趣，顾我初无朝市心。  
欲把山林挽朝市，市朝未必似山林。  

胡仲弓　游水乐烟霞二洞三绝  
此是游山第二回，天风吹断洞云开。  
人生到处须行乐，不为寻梅亦自来。  

胡仲弓　游水乐烟霞二洞三绝  
爱山分席坐松阴，草草杯盘慰赏心。  
水乐不鸣天籁寂，数声幽鸟和清吟。  

胡仲弓　游水乐烟霞二洞三绝  
象鼻峰前得少留，烟霞风景记来游。  
等閒拂石题名姓，惹得青云上笔头。  

胡仲弓　游天竺灵隐三绝  
游山此是第三回，天竺禅门八字开。  
已断此生休佞佛，又随人去乞灵来。  

胡仲弓　游天竺灵隐三绝  
呼猿才了复临流，洗出胸中一派秋。  
泉石世间真富贵，几生修得到巢由。  

胡仲弓　游天竺灵隐三绝  
冷泉亭角坐移时，试看孤峰飞不飞。  
峰自不飞人自醉，暮鸦栖了更忘归。  

胡仲弓　游小身岩  
各古岩隈迹未尘，几多斧凿幻全身。  
金身丈六犹言小，绝倒侏儒世上人。  

胡仲弓　游紫泽观  
地偏尘不到，俗客可曾来。  
写帖云侵砚，朝赵风满台。  
兰荒根有蠹，梅古树生苔。  
莫论还丹诀，金炉久已灰。  

胡仲弓　有感时事  
湖滨别去五经秋，喜得閒居无悔尤。  
华藻不因焚砚弃，功名直待盖棺休。  
北山何假移文檄，西事犹堪借箸筹。  
四海茫茫才思竟，如君尚向古人求。  

胡仲弓　有感时事  
近闻怒发谷冲冠，便有骅骝懒驾鞍。  
入洛几年为计密，擎天八柱果谁安。  
力排魏阙扶公论，人谡膺门出好官。  
犹幸甘陵无部党，不然世事不堪看。  

胡仲弓　余用十字为座右铭因足成一首  
不贪以为宝，持戒如护珠。  
暮夜金可纳，鬼神不可诬。  
男儿重气义，何物分锱铢。  
渴饮盗泉人，靡靡真凡夫。  

胡仲弓　与枯崖悟师  
振锡归来又许时，苔痕犹污坐禅衣。  
时非不定空怀古，惭愧高人蚤见几。  

胡仲弓　与社友定花朝之约  
花朝曾有约，来此定诗盟。  
隐几江湖梦，闭门风雨情。  
身名千载共，心事一般清。  
且尽吟樽乐，徂徕不用赓。  

胡仲弓　与石壁诸友山行分得山字  
藤萝纡古径，努力共跻攀。  
佛屋泉声落，僧窗云影閒。  
经残香篆冷，杯短锦囊悭。  
兴尽未归去，夕阳犹在山。  

胡仲弓　与瞻甫同访际书记  
销閒寻静处，古寺与居同。  
坐语僧窗日，行吟塔树风。  
香随檐蕁化，句到葛藤空。  
未必西来者，能知一苇功。  

胡仲弓　雨中看花  
顽云痴雨霸春寒，李白桃红总失欢。  
试问东君因底事，却来花上作艰难。  

胡仲弓　雨中有怀  
几度怀人风雨中，篝灯坐待鼓三通。  
寸心同指长江水，君向西流我向东。  

胡仲弓　雨中有怀  
一天风雨暗，楼外失青峦。  
枕簟三更梦，襟怀六月寒。  
酒船知独载，诗卷为谁删。  
咫尺松湾路，思君欲见难。  

胡仲弓　玉泉观鱼  
一潭秋水净无尘，付与群鱼东性真。  
镇日倚栏看未足，岂知沧海有修鳞。  

胡仲弓　元日  
元日复元日，吟边阅岁华。  
浅斟浮柏叶，清坐对梅花。  
人事年年改，生涯步步差。  
诗情无厚薄，春意又萌芽。  

胡仲弓　元日  
元日山堂罗俎豆，潜知木主亦悲辛。  
土瓜溪笋非乡物，脔肉村醪拟降神。  
尽日閒门无贺客，侵晨官道有行人。  
喜将弟妹同漂梗，彩服团栾寿老亲。  

胡仲弓　元日  
大书春帖当桃符，吟对窗前梅一株。  
湖海相逢敀　老少，莫分先后饱屠苏。  

胡仲弓　元日  
绿蜡红纱满路新，翠眉蝉鬓往来人。  
|　阴门户香如雾，十二天街无此春。  

胡仲弓　元日次韵  
才书元日帖，清事绕吟身。  
杖履堪行乐，箪瓢不似贫。  
灯花天外喜，池草梦中春。  
强饮酴酥酒，陶陶太古民。  
浴温泉万水皆清冷，  
温泉独尔奇。硫黄闻俗论，  
祅石见唐诗。鸥鹭何曾下，  
鱼龙定不知。无人发根本，  
空使世常疑。  

胡仲弓　元宵  
缓辔归来看夜城，千门灯火照街明。  
自疑不是乘槎客，却傍银河星斗行。  

胡仲弓　元宵雪  
灯火楼台白玉铺，这般禅瑞不如无。  
谁能断取维摩手，画出元宵踏雪图。  

胡仲弓　远将归  
不勘图经认地名，亦知此去近桐城。  
行人未至心先至，羞胜离家第一程。  

胡仲弓　远将归  
鹤不归来华表閒，辉金耀碧满湖间。  
后来若有林和靖，定不吟梅赂此山。  

胡仲弓　远眺  
袖手独凭栏，乾坤杯酒间。  
此心常坦易，何地不宽閒。  
木落山头秃，冰坚水面顽。  
梅花可人意，一见一开颜。  

胡仲弓　约枯崖话  
雨中曾折角，策蹇访僧寮。  
待约蕉庵住，莫从莲社招。  
清风资话柄，流水走诗瓢。  
行道知何日，同携过石桥。  

胡仲弓　月临关  
长笛一声天地寒，不堪回首月临关。  
山河不二无全影，莫说前头桂可攀。  

胡仲弓　云根  
出岫无心直等闲，却於天运颇相关。  
五云飞绕黄金阙，留得云根在越山。  

胡仲弓　云思  
出岫本无心，云在意亦在。  
松桧无高枝，舒卷何所碍。  

胡仲弓　杂兴  
苏堤拍拍水平湖，谁信田间苗欲枯。  
路上行人方苦热，山中七月已围炉。  

胡仲弓　杂兴  
百年一瞬息，万事皆尘埃。  
所以身后名，不如掌中杯。  
山园足花草，雨露相先开。  
独有崖下松，春风不曾来。  
青林晓霜重，百戟颜如灰。  
苍髯五大夫，郁郁何佳哉。  

胡仲弓　杂兴  
佳花费事治，十无二三本。  
恶草时扫除，已复相苯{上艹下尊}。  
试尝问园丁，否泰乃尔反。  
渠方倚锄笑，谓我见事晚。  
老天亦何心，生花日衮衮。  

胡仲弓　杂兴  
梁武欲为佛，秦皇欲为仙。  
万乘犹不足，要与天齐年。  
人生几两屐，过眼如风烟。  
此心苦无已，忧患常烹煎。  
不见客斯逐，力底争秦权。  
宁知咸阳市，父子更相怜。  

胡仲弓　再和抱拙清源洞韵  
泉声一路和吟声，可是山云未放晴。  
倦客难攀千丈壁，游仙空负十年盟。  
草庐不信无龙卧，松径微闻有鹤鸣。  
此举羡君高著脚，山肴野蓛荐杯羹。  

胡仲弓　再和颐斋见寄  
胸怀拍拍贮阳秋，万里江山思远悠。  
自笑半生行酒禁，可能一日免诗愁。  
图书围里谁分榻，风雨中浊独倚楼。  
除却知心吾与汝，吟边何事冀旁求。  

胡仲弓　早过毫光岭  
轻烟护日晓霞明，身在毫光岭上行。  
虎过新蹄看未了，犬逢旧客喜相迎。  
摘来山栗连蓬买，采得溪芹带叶羹。  
一字推敲犹未稳，奚奴知我有诗成。  

胡仲弓　早行  
曙色微分星渐稀，迎人犬吠出痚篱。  
轻车稳坐谁知我，不是坡翁戴笠时。  

胡仲弓　赠陈通妙  
双成亲嘱咐，从此厌尘缘。  
天上黄冠侣，人间紫府仙。  
金炉行殿晓，玉磬古坛烟。  
待得蟠桃熟，重逢又几年。  

胡仲弓　赠神籁谈天  
曾将甲子问群生，来向人间说五行。  
眼底精神虽晦昧，胸中造化却分明。  
指推宝历八千数，时弄玉箫三四声。  
袖里百篇题品尽，何曾识得一公卿。  

胡仲弓　赠谭山人  
地僻人稀到，柴门镇日开。  
依山泥药灶，累石筑经台。  
野鹤连窠买，梅花间竹栽。  
世无真隐者，只此是蓬莱。  

胡仲弓　赠悟上长  
怪来趋向别，乃是拙庵孙。  
秋色添禅寂，松声夺俗喧。  
路行须避蚁，饭剩或呼猿。  
单钵随缘住，寻常懒出门。  

胡仲弓　赠岩居僧  
清閒消不尽，方觉此身尊。  
洞古少行迹，山空多烧痕。  
静知心是佛，生与佛无恩。  
斋料从谁给，频齱野菜根。  

胡仲弓　赠易数朱俊甫  
三绝韦编及太玄，潜虚象数究先天。  
前人推算空劳力，不似而今卖得钱。  

胡仲弓　赠岳仁叔  
不学弓刀破敌围，却拈刀笔学儿嬉。  
世间多少真豪杰，飘落江湖人不知。  

胡仲弓　赠云谷道士  
身形如野鹤，飞去每离群。  
玉馨随缘定，金丹与众分。  
渴摇花上露，卧枕谷中云。  
传得九仙诀，修真好似君。  

胡仲弓　赠张南金谈星  
乃祖乘槎去复还，君平饶舌世人传。  
天机不道因渠泄，更遣云仍学算开。  

胡仲弓　赠郑琰  
狂风吹覆凤凰巢，鸮鬼朝翔狐夜号。  
君有朐中千古鉴，世间妍丑想难逃。  

胡仲弓　张南起为作苇航图仍示以诗歆继赋  
风摇古柳散群鸦，小艇寻诗来水涯。  
身在江湖平稳处，一尘不到浪头花。  

胡仲弓　张南起为作苇航图仍示以诗歆继赋  
系缆萧萧芦苇傍，酒和翰墨醉淋浪。  
灵槎不泝银河去，却向人间羡野航。  

胡仲弓　张巡庙  
说著睢阳胆已倾，单师曾此控孤城。  
一身肯作偷生计，千古长留不死名。  
庙飨毋忘艰食日，庭松犹学战时声。  
祠前碑记无寻处，赖有唐书为发明。  

胡仲弓　赵庸斋为程生作梅窗二字因为之赋  
作赋何如宋广平，吟诗谁是老逋清。  
庸翁不喜诗兼赋，写与閒人作美名。  

胡仲弓　征人妇  
候虫唧唧话人愁，镇日思君懒下楼。  
鸿雁不来边信隔，时凭乾鹊噪檐头。  

胡仲弓　征人妇  
西风吹老碧桐秋，因念征夫事远游。  
独倚小楼重回首，飞来一叶是何舟。  

胡仲弓　中秋望月呈诸友  
长空万里琉璃滑，冰轮碾上黄金阙，  
清光烁尽满天星，桂枝摇落蟾蜍活。  
故雷锋此尽翘首，望杀阴精眼沥血。  
乌鹊绕树飞且鸣，世间昼夜分别。  
评理人兀坐冰壶中，清气萧萧透毛骨。  
玉箫何处招凤凰，更抱琵琶对风拨。  
可人来赴今秋期，共举霞觞酌明月。  
醉边且尽今宵欢，后会相望隔闽越。  

胡仲弓　众芳所  
接{上四下离}倒著醉花傍，染得衣巾一味芳。  
说与园丁严锁钥，免教韩寿去偷香。  

胡仲弓　重九日法轮庵次凤山韵  
野眺逾高阪，葬传响外幽。  
僧从孤寺出，寄倚一林秋。  
池上烟飞去，亭皋影尚留。  
远风山下起，吹我上层楼。  

胡仲弓　重九日法轮庵次凤山韵  
竟日延荒寺，秋声不可歌。  
磬中闻午至，石上见寒过。  
野鸟心常肃，孤僧鬓已皤。  
欲归情不尽，门外夕阳多。  

胡仲弓　舟中归兴  
舟胶回短棹，岸曲抱溪斜。  
香篆迷烟草，灯光闪浪花。  
归心随舴艋，遗响托琵琶。  
明月如留客，犹笼浅渡沙。  

胡仲弓　舟中即事  
携家驱宦牒，短棹泛桃源。  
人语联篷屋，渔歌隔水村。  
云归千嶂合，雨过一江浑。  
为爱招提近，缆船杨柳根。  

胡仲弓　舟中夜闻弹筝  
舣舟寻近岸，余兴月明中。  
鼓瑟人何在，弹筝意略同。  
声和随去浪，调古动悲风。  
争甲无由见，清音出绣栊。  

胡仲弓　骤雨  
神龙奋头角，顷刻致风雷。  
云逐溪南去，雨从山北来。  
炎凉分枕簟，洒落满楼台。  
物物绋沾足，余膏及草莱。  

胡仲弓　蛛丝巧  
蛛丝虽巧能害物，蚕丝虽拙能利人。  
害物晨昏一饱足，利人往往害及身。  
乃知巧者能远祸，拙者生死常为邻。  
吾宁为蚕勿为蛛，所愿杀身以成仁。  
千丝万缕何足恤，要令寒谷偕阳春。  

胡仲弓　竹夫人  
虚心陪燕寝，不受虢秦封。  
惟有冰霜节，全无云雨踪。  
李娥书旧恨，湘女敛愁容。  
却是专房宠，无人妒阿侬。  

胡仲弓　竹阁  
万竿丛里立嶆峨，叶叶清风受用多。  
见说香山老居士，夜深犹唱竹枝歌。  

胡仲弓　竹坞  
洗竹可留三数竿，清风叶叶扫诗坛。  
莫言此是藏春坞，也有虚心管岁寒。  

胡仲弓　子经昔有黄筌玉笋图故人陈众仲题诗其上后为人易去常追忆不已余往  
春雷仇仇盎中鸣，箨龙惊起头角狞。  
斓斑裂土穿石出，长鑱斸下津浮玉。  
山人嗜之比八珍，画师写生传千春。  
纤纤翠交烟雨湿，山人叹嗟山鬼泣。  
玉堂修撰富才情，歌诗赞画增晶英。  
春花欲语娇倚槛，蜀锦鲁缟光可鉴。  
无端五穷睹揶揄，巧俭发面输陶朱。  
我从借观弄毫素，座间一夕珠还浦。  
自知诗尽劣陈黄，无人评论家无藏。  

胡仲弓　自笑  
自笑谋生拙，多应涉世痚。  
为贫趋斗禄，因病试方书。  
榕叶寒侵户，梅花深结庐。  
焚香坐清夜，吟到晓钟初。  

胡仲弓　走笔次月夜颐斋见寄  
抱琴时作醉翁吟，吟罢霞觞对月斟。  
客有可人期不至，相思隔断暮云深。  

胡仲威　穿山月岩  
石磴崎嵌□□□，坐来心迹自双清。  
不知浑沌何年鉴，便有婵娟一镜胆。  
周穆马蹄何寂寞，谢公屐齿□□□。  
□然欲御长风□，□□烟云脚底生。  

胡仔　春寒  
小院春寒闭寂寥，杏花枝上雨潇潇。  
午窗归梦无人唤，银叶龙涎香渐销。  

胡仔　对月用促句换韵格  
青玻璃色莹长空，烂银盘挂屋山东，  
晚凉徐度一襟风。天分风月相管领，  
对之技痒谁能忍，吟哦自恨诗才窘。  
扫宽露坐发兴新，浮蛆琰琰抛青春，  
不妨举盏成三人。  

胡仔　歌风台  
碑存溪石高嵯峨，汉字漫灭新镌讹，  
台非旧篵行人过。赤帝当年布衣起，  
老妪悲啼白龙死，芒砀生云凝夜紫。  
一朝花发咸阳春，老剑磨血消京尘，  
归来故里天上人。千古斜阳愁色里，  
草没荒城狐掉尾，不信英雄化为鬼。  

胡仔　和人七夕诗  
乞巧筵开玉露秋，一钩凉月挂西楼。  
人间百巧方无奈，寄语天孙好罢休。  

胡仔　和人咏蜡梅绝句因纪其事  
新诗湔拂自苏黄，想见当年喜色香。  
草木无情遇真赏，岂知千载有馀芳。  

胡仔　句  
白发惟公道，春风不世情。  

胡仔　句  
壮图鹏翼九万里，末路羊肠百八盘。  

胡仔　句  
愁随竹叶消春盏，春入灯花缀夜缸。  

胡仔　句  
钓艇江湖千里梦，客毡风雪十年寒。  

胡仔　句  
飞花红千点，芳草绿万里。  

胡仔　句  
飞絮落花春向晚，疾风甚雨暮生寒。  

胡仔　句  
话尽春愁双紫燕，唤回午梦一黄鹂。  

胡仔　句  
润资宿麦两歧秀，寒勒新花几信风。  

胡仔　句  
为官两部喧朝梦，在野千机促妇功。  

胡仔　句  
霞抹晚空鱼尾赤，水生春渚鸭头青。  

胡仔　句  
鹦鹉杯且酌清浊，麒麟阁懒画丹青。  

胡仔　题苕溪渔隐图  
溪边短短长长柳，波上来来去去船。  
鸥鸟近人浑不畏，一双飞下镜中天。  

胡仔　题苕溪渔隐图  
秋云漠漠烟苍苍，芦花初白莲叶黄。  
钓船尽日来往处，南村北村秔稻香。  

胡仔　题苕溪渔隐图  
卷起纶竿撇棹归，短篷斜掩宿渔矶。  
日高春睡无人唤，撩乱杨花绕梦飞。  

胡仔　咏黄白菊花  
何处金钱与玉钱，化为蝴蝶夜翩翩。  
青丝网住芳丛上，开作秋花取意妍。  

胡仔　咏苕溪水阁  
三间小阁贾耘老，一首佳沈会宗。  
无限当时好风月，如今总属绩溪翁。  

胡仔　足子苍和人诗  
执戟老人双鬓斑，陆沉三世不迁官。  
穷如老鼠穿牛角，拙似点鱼上竹竿。  
岂有葡萄博名郡，空馀苜蓿上朝盘。  
荣华气象无丝许，正坐平生骨相寒。  

胡子澄　乳洞  
古洞幽深处，萦回路几重。  
门开空寂寂，泉溜暗淙淙。  
断壑云连屋，奔流水激舂。  
桥横千丈石，岩挂万年松。  
鹤驾应重到，龟田必再逢。  
碧沙还错落，密簊自迷蒙。  
乳结银为树，浆凝雪作峰。  
仙人何处去，应想子乔踪。  

胡子澄　游乳洞庵  
结屋青山下，幽深不计年。  
泉声秋霁雨，钟响暮晴天。  
入洞寻僧伴，穿云见鹿眠。  
徘徊不忍去，夜宿佛堂前。  

胡子期　访开公不遇  
独步小庵清，凭轩数小星。  
霜华连野白，山色满门青。  
风定松犹响，香销室自馨。  
孤云何处宿，案上掩莲经。  

胡宗炎　句  
飞禽避轩盖，残果落莓苔。  

壶弢　题沈知丞园  
曲径芳塘百亩园，更无烦暑碍风烟。  
留春庭院花如锦，迎月楼台柳舞绵。  
邺架插书金屋底，秦筝度曲绿衣前。  
主人宴罢归来晚，银烛高烧月午天。  

湖杓　大涤洞天留题  
蔓藤森木阅千龄，断壁嵌崖翠削成。  
安得抱琴来此宿，夜深随意写溪声。  
平生昼里看丘壑，便欲扶筇快赏心。  
真个溪山在亭外，老坡千古共知音。  

湖州士子　句  
可怜载工部，独树不成林。  

虎丘山僧　句  
昨夜虎丘山上望，一轮明月照苏州。  

扈蒙　句  
五凤齐飞入翰林。  

扈蒙　桐庐员外出勋德之门以儒素为业泊来仪於京阙久飞誉於缙绅今则膺凤  
王谢高门江鲍才，东游何用更裴回。  
弦歌好就吴乡拜，簪组初从魏阙来。  
清酒一尊携潋滟，旧诗千首贮琼瑰。  
健颿轻櫂须行乐，莫效当时庾信哀。  

华春娘　题壁  
燕子楼中燕子飞，芹泥一点误沾衣。  
主人频起嗔嫌意，垂下珠帘不放归。  

华岳　矮斋  
屋老尘生索，椽低帐不缣。  
炙灯烟染栋，见客帽翻檐。  
织壁悭三尺，遮门断半帘。  
吾身交九四，控制万愁兼。  

华岳　矮斋杂咏二十首　嘲染鬓者  
万事关心两鬓秋，柳灰何用苦文羞。  
无情霜雪催年少，閒似青山犹白头。  

华岳　矮斋杂咏二十首　春思  
东风吹恨入青楼，满目春容总是愁。  
杨柳织成丝万缕，凭谁裁作翠茸裘。  

华岳　矮斋杂咏二十首　独宿  
朔风号木作严霜，锦被重重冻欲僵。  
夜半脚跟疑已割，梦魂安得到高堂。  

华岳　矮斋杂咏二十首　患疮  
前回风疾遍身红，布褐因烧艳火烘。  
两腿热疮今又发，休将纸被把头蒙。  

华岳　矮斋杂咏二十首　会五友  
联翩屐齿破苔痕，醉裹觥筹不计陈。  
来日不须关太史，五星今返聚鸥闽。  

华岳　矮斋杂咏二十首　江涛  
晓钟捶动巨鳌{党兄换足}，枕上春雷上夜轰。  
应是金鳞三十六，化龙头角逞峥嵘。  

华岳　矮斋杂咏二十首　落花  
东风吹恨上眉头，两岸桃花瞰碧流。  
一片红云飞不起，断霞残照落汀洲。  

华岳　矮斋杂咏二十首　上巳  
桃溪喷火柳拖烟，如豆青梅已半酸。  
燕子怯春归未得，一帘风雨杏花寒。  

华岳　矮斋杂咏二十首　水禽  
一曲渔歌古渡头，几多鸥鹭起汀洲。  
西风吹散瑶池雪，点破长天万里秋。  

华岳　矮斋杂咏二十首　送行  
秋波春水照残霞，恨雨愁云亸髻鸦。  
飞上领襟随得去，妾身安得似杨花。  

华岳　矮斋杂咏二十首　宿茅亭  
投宿茅亭得夜凉，鹧班摇落奏筼箉。  
青簪击破寒窗纸，漏得山花一线香。  

华岳　矮斋杂咏二十首　宿溪上  
梦回斜月挂林端，酒力初消怯夜寒。  
何处客舟犹未泊，一声柔橹过前滩。  

华岳　矮斋杂咏二十首　问宿  
紫骝回首客思归，万里家山蝶梦迷。  
问宿莫来林下邸，夜深生怕杜鹃啼。  

华岳　矮斋杂咏二十首　小春  
闽南十月已春回，无限风光暗裹催。  
桃李海棠俱斗艳，谁云梅是百花魁。  

华岳　矮斋杂咏二十首　晓望  
长天万里扫清秋，宿雾朝云寸不留。  
向晓残星犹未落，一盘棋子倩谁收。  

华岳　矮斋杂咏二十首　忆西湖  
十年南国叹徘徊，一片乡心拨不开。  
应是西湖花柳问，风流何事未归来。  

华岳　矮斋杂咏二十首　幽居  
独自清閒独自忙，杳无人迹到萧墙。  
眠时不用呼童仆，自有清风为拂床。  

华岳　矮斋杂咏二十首　渔儿  
无肉鸬鹚入水频，双童联网立沙滨。  
问渠归得鱼多少，才可为羹了一人。  

华岳　矮斋杂咏二十首　月夜吟  
一声残角送黄昏，独倚阑干空断魂。  
竹景扫阶尘不动，自挨明月闭柴门。  

华岳　矮斋杂咏二十首　早春  
梅梢弄粉做新晴，积雪残云没一星。  
只把眼前春事卜，麦坡已作佛头青。  

华岳　安分呈李竹斋  
风雨思君子，烟霞忆旧游。  
一区山水国，万里帝王州。  
腊罋香浮玉，春旗雪满瓯。  
安贫随处乐，此外复何求。  

华岳　白面渡  
系船白面问溪翁，名不虚传说未通。  
祗恐当年溪上女，浣纱时节懒匀红。  

华岳　百舌  
流莺一去无消息，燕怯春寒归未得。  
绿窗清昼静无人，拟把衷情诉知识。  
上苑东风二月春，淡黄杨柳初成阴。  
解将一片无情舌，学尽百般能语禽。  
红英紫萼纷如雪，万姹千娇总饶舌。  
莫嫌花外太啁啾，默默难酬好时节。  
须臾绿暗红亦稀，伯劳杜宇鹰鹯飞。  
更兼猎戈恣罗网，卷舌不语全毛衣。  
堪嗟国士徒切直，不似幽禽明语默。  
何如钳口归山林，莫况燕南并越北。  

华岳　拜茶  
北宛春将半，星槎欲奏功。  
杵鸣千臼雪，钥卷一旗风。  
眏锦鹦毛翠，签罗象眼红。  
封成拜玄鹤，飞上紫微宫。  

华岳　别馆即事  
十年客裹过春光，客裹逢春分外狂。  
半堵碧云蜗路湿，一帘红雨燕泥香。  
衔山西日辞春阁，拍岸东风趁夜航。  
莫向钱塘苏小说，东吴新髻李红娘。  

华岳　别蓝详道  
君在江东我水西，君今北去我南归。  
竹孙和客凌风瘦，梅子偏他得雨肥。  
莺啭好声归酒斚，花分红影上人衣。  
相看莫作皱眉别，期子秋高赋式微。  

华岳　别王泰之  
风神恋行客，吹柳缠簪缨。  
傍水鸟多白，近山蝉更清。  
别肠云阁泪，归路月关情。  
告德无多日，清觞聊一倾。  

华岳　别王泰之  
黄尘漫漫小峰路，白石齿齿茗坑渡。  
相亭南来第一程，人烟萧条岁云暮。  
故人小隐三家村，约我旗亭聊一樽。  
相逢此地复相别，明朝怀抱同谁论。  

华岳　别子陈子  
丙寅三月三十日，天子檄我南国行。  
蒲剑欲飞春涨急，柳锦才脱晓寒轻。  
事非得已初何好，物到不平终作声。  
自古英雄总多难，贾梁何必怨清明。  

华岳　兵  
兵贵先人斯夺人，莫教间谍漏真情。  
汉因有备吴终退，秦为无人楚始争。  
卦向爻中分损益，棋於局上定输赢。  
不知都督三边者，还肯江湖问一声。  

华岳　不祷  
不炷灵香不诵经，兆杯签榜总欺人。  
穷通只合从天地，祸福何须问鬼神。  
命到死时生莫倖，事当直处曲还伸。  
从今若问开先事，桃李无言二月春。  

华岳　不遇  
英雄不遇勿长吁，苟遇风云彼岂拘。  
不向关中效萧相，便于江左作夷吾。  
当知晋霸非由晋，所谓虞亡岂在虞。  
多少英灵费河岳，锺子不遇独何欤。  

华岳　采石  
诗人浪作水仙歌，我欲题诗为止哦。  
采石浊流浑彻底，夜涛安得见嫦娥。  

华岳　柴氏  
节妇一樽酒，义士拜而受。  
义士一首诗，节妇双眉皱。  
眉皱意何如，有难难相救。  
叹我廓设器，淹回在污陋。  
惠我旨且嘉，殷勤推意厚。  
吾今系闽建，家贫喜邻富。  
青眼到朱扉，白屋成华胄。  
吾闻孤竹子，周室三缄口。  
又闻杞梁妻，秦邦称烈女。  
此辈诚间生，世代不常有。  
如何天一言，同时俱辐凑。  
愧无八品珍，草草具笾豆。  
何当再拜抠我衣，卮酒恭为儿女寿。  

华岳　嘲曹掾友人  
世态年来日日新，宦途浇薄更惊人。  
阙期动彻连三政，选调无疑费百缗。  
是吏有囊盛短卷，非财无药疗长贫。  
参军也胜陶彭泽，且粜官粮醉几巡。  

华岳　嘲贺将仕二首  
花何太喜谁能赋，叶是良媒解寄诗。  
但觉人间传盛事，不知天上集佳期。  

华岳　嘲贺将仕二首  
吾身西坕拘犹少，君腹东床坦已多。  
我欲屠牛穷建节，君从欢燕小登科。  
冬晴腊月南州不类冬，  
梨花飘粉小桃红。未曾飞动遥山雪，  
早有春三二月风。  

华岳　嘲热  
赤帝乘龙驾火车，晴空烧断暮天霞。  
流金烁石休相酷，少{左土右皋}看看催戍瓜。  

华岳　潮热  
南方有神名祝融，发赭面丹唇朱红。  
执鞭入海驱赤龙，火车勒驾烧长空。  
千骖万乘如联辔，烈焰腾腾灼天地。  
九霄烜赫皆甑蒸，四海煎熬俱鼎沸。  
流金烁石气不通，天下俱在红炉中。  
葛衫襟湿疑有雨，罗纨柚折浑无风。  
祝融祝融毋太酷，天道炎凉尝反覆。  
看看少皞催戍瓜，尽把凉风散烦溽。  

华岳　车制  
昔年刘震帅池阳，曾制轻车学运粮。  
独辐不堪承重向，至今零落在行廓。  

华岳　呈陈平仲  
达人安分乐平生，不与阴阳造化争。  
汉节有人恭且止，楚盘无客遂当行。  
荐公地栗三杯酒，分我天香一味羹。  
大抵有施须有报，木桃琼玖愧诗评。  

华岳　呈陈信父  
老来百计总无成，当路时官懒问名。  
国事只将心事比，今人难作古人评。  
苍头笑我樽无佐，白发欺人镊又生。  
惟有建溪知客意，过滩时作不平鸣。  

华岳　呈楚南僧  
刚肠未肯报平安，拟把功名一担担。  
方向杏坛逃败北，却子莲社得和南。  
香同世事炎还冷，茶类人情苦始甘。  
大抵久长同佛法，此心何处不瞿昙。  

华岳　呈富大卿  
司农未晓报龙楼，昨夜中天贯索流。  
石父不逢齐子相，马迁空作汉家囚。  
铜壶滴碎短长梦，铃索拽翻新旧愁。  
安得君王赐归骑，一廛投老大江头。  

华岳　呈古洲老人  
卫霍勋名李杜才，才过四十也心灰。  
俗尘趁少便披拂，诗料空多难剪裁。  
时事谩提眉便皱，家怀未说眼先开。  
朱帘更倩梅香挂，要放银蟾入座来。  

华岳　呈李朝举  
一片忠肝照日明，济时无策苦伤情。  
聱牙拊几悔南流，和泪挑灯编北盟。  
汉用檄招三十郡，楚因歌散八千兵。  
太平若斗生灵肉，何用生灵望太平。  

华岳　呈李景山  
居静心尝乐，愁多鬓不禁。  
买舟和月载，把酒对花斟。  
白水有深浅，青山无古今。  
从兹得真趣，消尽利名心。  

华岳　呈鲁伯瞻  
信断无青鸟，盟寒有白鸥。  
闷和诗作首，愁听□□□。  
水滴莲花晓，山空桂子秋。  
功名有期会，教□□□□。  

华岳　呈鲁功甫  
拂面东风二月天，绿杨芳草暗平川。  
花容著雨斗翻锦，春色恼人催禁烟。  
灯夜虽然君有约，花时却恐我无缘。  
直须得暇来相访，当约嫦娥伴醉眠。  

华岳　呈毛南仲  
暮宿东溪一草堂，倦和衣屦卧胡床。  
梦随鸾去辽天阔，夜到鸡鸣划地长。  
早起不须禽为唤，多忧谁谓草能忘。  
清閒却愧毛南仲，醉卧西窗一枕凉。  

华岳　呈宁次翁  
王廉不事富春侯，自是薰莸味不侔。  
病体隔年留枉狱，梦魂连夜逐归舟。  
可怜商木迁新令，欲为韩门复旧仇。  
但得此心无所愧，为公一死亦何尤。  

华岳　呈鄱阳赵及甫  
不学炎凉不自谋，动和权势作仇仇。  
笔锋带怒摇山岳，剑气衔冤射斗牛。  
龙虎榜中当擢第，麒麟阁上合封侯。  
功名未入男儿手，谁肯甘为郡督邮。  

华岳　呈王君庸  
主人意重出霓裳，客子愁多欲断肠。  
眉黛暗传春去恨，脸红犹带夜来妆。  
竹根稚子肌肤滑，叶底荷花语笑香。  
多少行云在巫峡，谩将诗思恼襄王。  

华岳　呈王子蒙隐者  
国士还须为国忧，肯同儿女作身谋。  
存无补世亡无异，生不惊不死不休。  
秦鹿须还屠狗逐，楚猴犹为烂羊羞。  
如今若论西都事，却与中唐风马牛。  

华岳　呈徐商卿  
十年忧患谪东南，万事于心了不关。  
病去只悉双足软，老来且喜一身閒。  
人情无处便生怨，天道有时犹好还。  
大抵久长居富贵，到头天意亦须悭。  

华岳　呈沿漕宰  
长亭不作马蹄迂，一叶孤蓬入帝都。  
星布关津皆自放，雷封纂节独相拘。  
可怜罔市千般有，谁信虚舟一物无。  
为祝琴堂早催发，片帆连夜过姑苏。  

华岳　呈锺子严  
那条路不通长安，莫把心肠独自剜。  
有酿何须儿索饮，无肴徒劝客加餐。  
千金不赏思归楚，万户无封愿识韩。  
大抵利名些子耳，几多寡杰被萦绊。  

华岳　呈周及之贡元  
一头却过六七岭，两足几乎百十斤。  
恰喜故人能下榻，檠窗樽酒细论文  

华岳　呈诸同舍  
洛阳年少不知几，十载南州赋式微。  
三举不登黄甲去，两庠空笑白丁归。  
头长贾昔过三尺，腰大巨今徙十围。  
祗恐金銮不前席，谁云无策富王畿。  

华岳　池亭即事  
春风恰恰破桃李，池馆无人一径深。  
鸥刷断翎翻水面，蝶抛残粉出花心。  
诗怀搅我丹心破，节物催人白发侵。  
流水伯牙今已矣，世间那复有知音。  

华岳　舂夫  
秕糠粒粒裹真珠，玉杵舂来白有余。  
待问姮娥借金鼎，等閒令汝作蟾蜍。  

华岳　出郭  
十客联镳出北门，马蹄剜尽碧苔痕。  
从教管史占星聚，且听杯八和月吞。  
我欲求仙问离坎，君当随佛整乾坤。  
樽前慷概休辞醉，明日有怀谁共论。  

华岳　初抵富沙二首  
芳草不随春水绿，连山犹带夕阳明。  
人生有酒且行乐，休向河梁问子卿。  

华岳　初抵富沙二首  
鞭镫两三千里路，楼台数十万人家。  
长虹不吸秋江水，一叶扁舟飞雪花。  

华岳　初夏即事  
阴晴未判落梅天，柳巷无人絮扑毡。  
涤器倒囊寻市醖，唤船挑网得溪鲜。  
鸟声呼梦客千里，山色撩人句一联。  
遐想故人应念我，马蹄何处夕阳边。  

华岳　除夜大雪  
青帝明朝下玉京，先教滕六掩车尘。  
梅花笑我三年腊，椒叶争他一夜春。  
乌角触檐鞭堕玉，马蹄印路碗抛银。  
何当夜缚吴元济，去作中兴社稷臣。  

华岳　除夜二首  
才辱东皇造化工，便随飞鹊报帘栊。  
人间狴犴知无所，天上蓬莱还有宫。  
酒色半澄春后绿，蜡花全折夜来红。  
从今泰道能连茹，愿驾苍蟠跃震风。  

华岳　除夜二首  
吴钩不是怒鲸鲵，夜半刘琨屡舞鸡。  
十载载春游太学，二年年夜宿圜扉。  
楚盘未必资毛遂，周粟如何饱叔齐。  
尘世功名傥来尔，无言桃李自成蹊。  

华岳　楮衾  
霜风剪水作冰花，织出吴绫不用梭。  
十幅晓云藏处士，一床秋水浸嫦娥。  
直疑天上无青女，却信人间有睡魔。  
更向屏山画梅竹，红尘还有此风麽。  

华岳　春愁  
十日春愁不出门，出门春事已消魂。  
摘花掀帽倩人插，索酒得杯和月吞。  
啼鸟声中近寒食，落花阴裹又黄昏。  
春来春去总休问，往事悠悠付一樽。  

华岳　春闺杂咏　寄书  
一书欲写寄云鬟，更把春衫裹素蛮。  
欲识相思谁最切，泪痕令作鹧鸪斑。  

华岳　春闺杂咏　梅  
寻春不遇欲空归，竹外横斜拾一枝。  
且喜东君有消息，隔香应不怕疏篱。  

华岳　春闺杂咏　问庖妪  
溪馆供庖独有鱼，溪翁日日扣吾庐。  
儿童不问无钱买，便拽铃儿唤小厨。  

华岳　春闺杂咏　问庖妪  
诗道风光在水西，水西我意未为奇。  
若教南北东溪去，更费诗人无限诗。  

华岳　春闺杂咏　自迷  
苍生千里望云霓，何事英雄去路迷。  
见说九重新有梦，济川人在此岩西。  

华岳　春郊即事  
东风吹不断轮蹄，处处秋韃环佩飞。  
剪翠弄妆归髻掠，乱红翻锦一屏帏。  
花应笑我春尝醉，燕解嘲人夜不归。  
莫怪逢春太娱乐，人生能有几芳菲。  

华岳　春郊即事  
乐风吹动绮罗尘，翠盖红缨处处新。  
蝶翅拍开千树雪，莺声催老十洲春。  
人生有酒须行乐，吏禄无阶且食贫。  
归客不须笼画烛，醉和明月一雕轮。  

华岳　春日书怀  
紫褪红销到海棠，几多游侠为渠忙。  
秋声落盏莺调曲，春色恼人花斗香。  
羝乳虽能屈苏武，牛衣终不卧王章。  
男儿多少英雄气，只对东风醉几场。  

华岳　春游有感  
上苑春工到海棠，老夫随分为春忙。  
朱弦围枕莺催拍，红粉倚栏花斗妆。  
吾道几时曾损益，人心今日自炎凉。  
愿言相约花前醉，一听儿童号酒狂。  

华岳　次李信州七十韵  
挺挺万人杰，堂堂间世贤。  
胸中兵十万，足下客三千。  
扬赋希三叹，坡诗和百篇。  
锦囊华似衮，采笔大如椽。  
随陆纵横舌，良平左右肩。  
两骖公子服，四牡鲁侯畋。  
量阔沧溟岸，胸蟠泰华巅。  
红坛歌鲁杏，白社结陶莲。  
遣币通秦好，求姻托郑{左女右连}。  
匣藏须虎兕，冠饰待貂蝉。  
标自龙头夺，书由雁足传。  
不侯嗤李广，求使短张骞。  
食客希毛遂，茶僧集大颠。  
诗材亲子建，字法迈公权。  
黄貉蒙金络，青骢勒宝鞯。  
伐燕欺骑劫，聘鲁慢韩穿。  
周室歌山甫，齐人美仲连。  
剑从丰水铸，碑向岘山镌。  
有颂褒唐太，无诗刺卫宣。  
檄堪传代郡，节可仗居延。  
听讼疏淹禁，丰财剔冗员。  
策从之反后，鞭著祖生先。  
孝有参而已，忠如丘者焉。  
春冰同皎洁，秋月共婵娟。  
冢宰当钧轴，将军事橐韐。  
千官视标准，万国倚陶甄。  
多士圜冠带，诸似执豆笾。  
山期封泰岱，石拟勒燕然。  
禹甸欣环辙，尧氓愿受廛。  
明堂歌赤绂，清庙颂朱弦。  
台阁皆三益，盘盂记二愆。  
片言能息讼，只手可旋乾。  
公昔尝推毂，吾今尚食饘。  
闻鸡效刘舞，抱虎笑秦眠。  
苏子舌犹在，边韶腹尚便。  
牛衣怀白璧，虎节誓青毡。  
饮马量淝水，屯兵料汉田。  
鬓星飞汴洛，血雨洒伊瀍。  
伊五成汤就，轲三孟母迁。  
云锄翻楚峤，月缆系秦川。  
罋有扶头酒，厨无缩项鳊。  
词源惭子美，诗社感庭坚。  
水陆三千里，炎凉二十年。  
周田才废井，秦陌已开阡。  
夜月琴三弄，春风诗一联。  
自称山宰相，人号地神仙。  
扣马罹三尺，平戎授一编。  
鼠投当忌器，鱼得偶忘筌。  
避地思无所，滔天罪莫湔。  
梁鸿方北谪，贾鹏已东旋。  
孙刖难谋魏，樊诛莫救燕。  
江天驱鸟雀，淮地迅鹰鹯。  
日守娵訾分，星流太折躔。  
疮痍连四境，煨炉极三边。  
淮浪夜翻雪，胡尘昼起烟。  
二陵归培塿，百□□□□。  
自抚刘生几，谁思祖逖鞭。  
戍方兴颉利，役莫□□□。  
宫昔尝游泮，{左阝右上非下土}今谩叹圜。  
岂知医国手，变作□□□。  
楚客弓虽失，秦人璧幸全。  
宦途良可畏，吏鞅不□□。  
世变言难尽，民顽令不悛。  
一千新楮券，三百旧铜钱。  
驷马涎流地，群乌翼蔽天。  
人心徒扰扰，王道自平平。  
卫女歌淇澳，曹人思下泉。  
穷途惟自愧，当路有谁怜。  
作俑宜无后，追俘恐不前。  
诗成何太喜，舞袖欲褊{左衤右迁}。  

华岳　次翁正叔溪山胜游之韵  
溪南风物照窗扉，溪北兰舟缆翠微。  
双桨碧云苔浦合，一帘红雨杏花飞。  
只知有酒酬佳景，却恨无绳系落晖。  
更约风流众年少，明朝依旧莫相违。  

华岳　村居  
莫怪村居僻，村居亦可嘉。  
仆羸腰带艾，婢傅鬓簪花。  
歌罢蛙催乐，酒阑蜂报衙。  
门前少车马，惭愧五侯家。  

华岳　丹青阁  
阁上阑干紫翠环，阁中身世异尘寰。  
长虹吸月印秋水，孤鹜伴霞量晚山。  
万里风烟屏帐裹，一时人物画图间。  
凌烟须是男儿事，却恐功名未放閒。  

华岳　丹青阁  
未识丹青意，凭栏试解潮。  
烟云朝起陆，汀渚暮生潮。  
山卓数枝笔，天横一幅绡。  
霞收红晕浅，溪褪绿痕消。  
个裹风烟冷，于中景物饶。  
飞黄凌翠阁，寒碧瞰红桥。  
酒尽香凝瓮，诗成锦掣标。  
朱衣扶客醉，翠袖殢人娇。  
屏帐接千里，画图连九霄。  
长风来水尾，斜日转山腰。  
赤脚支筇稳，苍头控马骄。  
老臣今已矣，儿女总金貂。  

华岳　当涂道中  
春晴不慷慨，十日和清阴。  
蝶宿花留粉，莺眠柳借金。  
边尘方障眼，汉壁尚关心。  
醒去愁无奈，杯行满满斟。  

华岳　祷富沙  
十年踪迹淖泥沙，为炷灵香祷富沙。  
万里无由诣霜阙，一书聊欲为星槎。  
解骖许我来齐晏，释缚从君问左车。  
他日横飞上麟阁，行祠当为建京华。  

华岳　祷梅山  
许我登龙尚未还，作诗更为谒梅山。  
如何威惠推千载，犹使英雄困八蛮。  
神不提身归虎帐，鬼须擘口动龙颜。  
聪明傥为扶宗社，愿借风雷顷刻间。  

华岳　得金正将书  
八行黥墨笑金晖，今亦提兵上海涯。  
一介问安虽老略，感恩犹胜李申之。  

华岳　登楼晚望  
六曲朱阑瞰碧虚，淡烟秋水接平芜。  
展开风月添诗料，装点江山归画图。  
举足便堪驰驷马，折腰何必问双凫。  
当年庾亮今还在，定约楼前醉一壶。  

华岳　登楼晚望  
羽雨洗空碧，晚清人倚楼。  
稻花千顷浪，枫叶一帘秋。  
远岸明残日，孤村认小舟。  
溪山如爱我，相见亦回头。  

华岳　邸食责庖者  
陋邸已无味，庖人更不材。  
眖炊全做粥，烧鲞半成灰。  
添醋酸绵齿，研椒辣木腮。  
何时耸堂脔，香雾霭樽罍。  

华岳　钓鳌行  
北风浩荡沧溟阔，千万军声夜潮聒。  
翻空浊浪鼓雷霆，舟子停兰面如血。  
龙门有客何狰狞，弩目张胆殊不惊。  
桅樯破浪裂洋岛，直欲下举空蛟鲸。  
我之钓兮非世比，新月为钩索霞绮。  
先拗虹昭然为钓竿，却把鹍鹏作香饵。  
欲垂未垂号鬼神，星斗无兴天地昏。  
海灵活乞命免生死，一钩连六酬衔恩。  
我公万里风烟伯，度量汪汪寰海窄。  
蟠胸高耸蓬莱山，壮气直吞云梦泽。  
恩波万壑奔洪流，风帆浪楫交觥筹。  
金鳞照日巨如斗，四海触物无虚舟。  
我生本是钓鳌客，几岁滩头望风色。  
忽闻霹雳破昆仑，便整丝纶驾航舶。  
我今十辖迎公开，会须举手生风雷。  
不然长啸谢水府，明月满船归去来。  

华岳　冬暖  
冻雪寒云作冷冬，群花百卉尽羞红。  
谁将暖律吹寒谷，一夕春回几信风。  

华岳　冬暖  
天不雨霜雪，朝曦与暮霞。  
江梅呈腊蕊，岩桂又冬花。  

华岳　冬日述怀  
寒入肌肤粟已生，银河冻合水无声。  
梅花漏泄春先到，风色商量雪未成。  
有愧何须问天理，无求方始合人情。  
男儿未际风云会，辜负胸中十万兵。  

华岳　斗斋  
八方无处著瞿昙，百合中间寄一龛。  
满挹酒浆供里北，平量风月借和南。  
腰如可折岂徒五，涎若果流何待三。  
更喜小窗能就拱，夜寒江静著山函。  

华岳　读汉史  
汉将假帝为真帝，齐乞真王作假王。  
大抵纪韩皆是信，不知谁短又谁长。  

华岳　读史  
史笔如衡须正持，莫教浮涎出无稽。  
已成帝业从烹父，未将王师休杀妻。  
秦逸号眠为抱虎，刘狂名舞作闻鸡。  
麟经削后无全笔，磨玷吾当问白圭。  

华岳　读苏武李陵司马迁传  
白旄持节使单于，万里风烟十载余。  
柳毅不行沙漠路，却凭归雁为传书。  

华岳　读苏武李陵司马迁传  
河梁一别子卿归，删后无诗始有诗。  
若把李陵从反汉，马迁膏鼎亦何辞。  

华岳　读张子房传  
英雄欲立异时名，四体难逃五鼎烹。  
何事秦车已虀粉，子房和客总全生。  

华岳　读张子房传  
铁锺一击忤强秦，赏令千金无处寻。  
若使董孤当直笔，又将谁作弑君人。  

华岳　杜鹃  
残月照愁人病酒，好风吹梦客思家。  
欲知亡国恨多少，红尽乱山无限花。  

华岳　蛾眉亭  
天边新月覆双弯，翠斂云浓特地寒。  
我意两山皆土木，诗人浪作有情看。  

华岳　二月二日即事  
春潮昨夜没平滩，一雨催花色半含。  
雁唤元宵归塞北，燕衔新社到江南。  
无欢不必游花籍，有病何须置药篮。  
只把公忠答天地，从教儿女闹冠簪。  

华岳　发书与幼弟及坦斋  
风烟世事不堪听，勿谓封侯胜白丁。  
老眼隔年新旧历，归心连夜短长亭。  
一声蜀鸟惊胡蝶，十幅蛮花寄鹡鴒。  
更向坦斋夫子道，近来双鬓已星星。  

华岳　富沙道中述怀  
败鼓非全材，毁瓦不自牧。  
造物儿未戏，达人火先扑。  
卜不到渭滨，人徒蹉海曲。  
彼哉真彼哉，伐尽牛山木。  

华岳　感应王祠  
如神正直护缧囚，当代公卿总合羞。  
疏纸未烧谋已遂，炉香方爇病先瘳。  
乞灵屡假三更寐，释缚常万家户侯。  
待得有勋书竹帛，一封当为荐宸旒。  

华岳　归钓吟  
我生本是丝纶客，尝抱丝纶钓王国。  
胶庠虽识姚有虞，载车未遇周西析。  
抱琴归去古江边，江头风月犹依然。  
江风刮岸岸如削，江月照人人未眠。  
沙平浪静江天阔，换酒捉鱼鱼拨刺。  
有时醉碗和月吞，有时醉棹和烟拨。  
或唱歌，或吹笛，  
歡乃宫商人不识。歌声唤彻烟水寒，  
笛声清透云霄碧。不张帆，  
任渠去，去到云山深处住。  
云山深处有画图，添个云山画图侣。  
不拨棹，任渠流，  
流入玻瓈影裹头。玻璃影裹迸珠玉，  
千斛万斛谁能收。倦时眠，  
醉时舞，渔家自有神仙府。  
睡时蝴蝶梦庄周，舞处鸥鸢奏韶武。  
自举归钓吟，清江漠漠烟沉沉。  
云藏万壑暗水尾，风吹孤月摇天心。  
翠微父，翠微父，  
和我行歌进南浦。画桥流水抹晴烟，  
残照暮霞收宿雨。水连天，  
天似水，一蓑活计谁能比。  
枫叶飘霜鲈脍香，杨花雪河魨美。  
也不学，姜太公，  
百年将至方非熊。会须年少遇真主，  
恢我诸夏车书同。也不学，  
严子陵，云台不为殊勋。  
中兴只作钓台侣，胸啡中百万和无兵。  
我网不似汉，汉网何太疏，  
也曾漏却吞舟鱼。何当周密如枢机，  
直欲纤悉皆无遗。我钩不似吕，  
吕钩何太直，除却文王有谁识。  
争如猛曲一弯腰，牵取星珠并月璧。  
鱼胶寒齿折蒿剔，蟹螯刺指和笼烹。  
屠龙饪鼎口不美，断鲸斫炙肠聊撑。  

华岳　归兴呈吴梦祥  
鱼雁音书少，关山梦寐遥。  
对花思粉面，遇□□□□。  
喜意鹊应报，归心马更骄。  
西风绰鞭{左革右登}，飞□□□□。  

华岳　贵池秋晚  
暮色千林薄，秋空万里长。  
寒蝉鸣晚树，归棹发斜阳。  
水远天同碧，风高叶脱黄。  
星星老蓬鬓，不觉到潘郎。  

华岳　过鄱阳湖  
北风翻雪鼓雷霆，舟子停兰亦断魂。  
看我金鳞三十六，为君一跃上龙门。  

华岳　过文脊山  
百峰攒碧版桥西，眼力增明步武迟。  
红映竹篱花笑客，翠翻云幕雨催诗。  
蕡还及第吾何愧，广不封侯子未思。  
凡物不齐皆有谓，到头忠义是男儿。  

华岳　过西溪  
路随马足难知数，山叠鱼鳞不记名。  
隔岸青帘人不渡，一溪流水暮潮生。  

华岳　过新丰市怀古  
路出横江去，虚堂立道偏。  
雨声杨柳外，风色杏花前。  
有泪沾诗宿，无歌述酒仙。  
采江千古恨，号认向谁传。  

华岳　过羊肠岭  
拂面东风吹夕阳，路蟠千折过羊肠。  
山疑随马回回见，花欲撩人故故香。  
世路与谁分曲直，人情于我自炎凉。  
何当更上风烟上，为把穷途问彼苍。  

华岳　和戎  
纳币求成事已非，可堪函首献其墀。  
一天共戴心非石，九地皆涂血尚泥。  
反汉须知为鼂错，成秦恐不在於期。  
和其自有和其策，却恐诸公未必知。  

华岳　河魨  
形容初不类鱼虾，偏称芦蒿与荻芽。  
独物可怜空怒腹，吃人无计漫聱牙。  
子排金粟真堪畏，乳溜玉酥何足夸。  
从此烹鲜督庖吏，只将鲇鱯假名它。  

华岳　贺赵丞登第  
要与宗盟立纪纲，俯从多士较文章。  
人材漏纲无疏密，科目搜罗有短长。  
蟾窟一枝分玉树，凤池三浪出银潢。  
何当推解延豪杰，多复中原万里疆。  

华岳　贺赵法曹  
红日转檐花，飞鸣一声鹊。  
鹊翅未离檐，有客拽铃索。  
呼童急启户，问客意何若。  
客闻笑而言，法曹参计钥。  
因知鹊之鸣，报我良不恶。  
知我门下人，一楗聊相托。  
如公材器大，末掾岂能缚。  
咫尺蓬莱宫，左右芙蓉幕。  

华岳　后溪二首  
蓬窗夜雨短长梦，啼鸟唤人新旧愁。  
万里论文一樽酒，醉和明月一扁舟。  

华岳　后溪二首  
泉声恰似世情恶，山色不如归兴浓。  
自恨十围无处著，何如瘦作束腰蜂。  

华岳　花村二首  
问宿花村喜有余，已拚花下倩人扶。  
牧童不见枝头杏，空向青帘问有无。  

华岳　花村二首  
夜宿花村不见花，数间茅屋瞰溪沙。  
山翁不是通名姓，几误河阳令尹家。  

华岳　怀九江友人  
浪拍西风万壑秋，几多香饵落金钩。  
无鱼可钓浑閒事，留得丝纶在即休。  

华岳　黄氏三层楼  
瘦筇支我上高寒，风露凄清酒力悭。  
千里人邀千里月，一重楼见一重山。  
筵前飞雪喷焦遂，槛外行云遏小蛮。  
便好翻身驾黄鹄，直将情枉扣天关。  

华岳　记梦  
溪泠泠，鼓冬冬，  
虚堂淅沥生寒风。寒风绕我梦魂去，  
飞扬直上蓬莱宫。蓬莱宫殿女如玉，  
霓裳羽扇环帘栊。月娥留我宴珠翠，  
玳筵间列花丛丛。酒酣万象罗心胸，  
举杯话别殊匆匆。青鸾命驾下空阔，  
一声珰佩鸣丁东。被衣起坐周四顾，  
庭户悄悄无人踪。银河万里倒澄碧，  
冰鉴半轮斜倚空。  

华岳　记梦  
夜漏彻三更，梦牛入我屋。  
有角断而悬，有足折而缩。  
惊觉细思量，谶有何祸福。  
兆者事之先，形者心之属。  
事既兆于心，梦乃形于腹。  
入屋牛有盖，为牢事刑狱。  
吾今尚缧囚，其应已桎梏。  
体具牢方具，无足牢不足。  
不足意无他，示予可脱辐。  
去盖只论牛，其义尤可录。  
牛足不下垂，得一生可续。  
牛角不上横，得某去何速。  
一旦忤君心，吾罪当何赎。  
生去气横秋，风马不相逐。  
下裂舆地图，上应周天宿。  
峥嵘挽万钧，其始播百谷。  
身虽在笼槛，志不经沟渎。  
宁戚不吾歌，丙吉当吾哭。  

华岳　纪时  
古今多少好英雄，未必奸邪未必忠。  
上党鼎膏流地白，长平坑血溅天红。  
三边传檄兵虽息，二榷开场货未通。  
更愿年丰富金帛，饱装驼驾为和戎。  

华岳　纪事  
钳口刳肠未足殚，穷原探本可观澜。  
乞醯孰谓邻非直，反矢须知友必端。  

华岳　寄陈士元  
郊野英雄不肯收，膏梁刍豢有何谋。  
胡儿只怒马黄弩，公子当求孤白裘。  
唐诏屡颁蕡不第，汉坛才筑信当侯。  
古今得丧同儿戏，何必区区叹白头。  

华岳　寄大庾郭县尉  
前年建安县，始识韩荆州。  
一见辰知遇，许我尝从游。  
寻幽访赤壁，买笑陪青楼。  
有酒即命驾，夜饮忘觥筹。  
雪香飘梅花，归驾仍迟留。  
送君城北隅，岁事希一周。  
告德虽未久，有怀奚所投。  
客来自锦溪，知为蓝田游。  
抠衣欲趋隅，其奈风马牛。  
方图拜尺纸，文此不敏羞。  
乃复三不缄，获戾于君侯。  
谪客干典刑，宜尔餐吴钩。  
幸不畀我死，残喘延俘囚。  
搜索遍中外，释缚良无由。  
始思鹍鹏翼，庇我反手犹。  
嘘烛拂毫楮，尺素驰星流。  
荷公三复还，恻然添我忧。  
许我京阙间，与我为良谋。  
于今秋复冬，俟命犹置邮。  
西风掠于宇，鱼雁俱沉浮。  
未审恩波中，许我共济不。  
我材袜线短，愿公广甄收。  
他日宾幕府，鏖战当焚舟。  
公兮不我援，复驾言焉求。  

华岳　寄范茂卿  
社风吹迸雨前枝，正是施工北苑时。  
小胯未封才入眏，短钥初拆半含旗。  
一盆腊雪分龙井，万杵春雷入凤池。  
见说贡余山似积，小煎还肯换新诗。  

华岳　寄江子岗  
秋夜封书上子岗，别来化日又舒长。  
只知电烛两经月，不觉星毛半欲霜。  
竹叶照人凝盏滑，梅花撩客透篱香。  
知他诗债曾偿未，料得寻春日日忙。  

华岳　寄敬甫叶兄  
岁欠丁卯秋，八月既生魄。  
于时谪建安，脱去未有策。  
忽睹星凤光，慨然陪履舄。  
自谓入闽建，阅人几千百。  
间有知功名，所见得邪僻。  
否则苟利禄，鄙猥何足责。  
独我子敬甫，挺挺出蛮貊。  
舌端摇戈矛，笔下罗疆场。  
扣以军国秘，历历有奇画。  
以此方定父，归心已翰翮。  
送君东郭门，握手不忍释。  
明年入中都，首上平戎策。  
甫结君相知，便念长沙谪。  
细草天子书，愿置孤臣驿。  
论荐方踌躇，倚门重垂白。  
辙环温清围，笑言方哑哑。  
去我两牛鸣，恍若关山隔。  
去年槐花黄，郡国书贡籍。  
若以经济材，俯亦从此役。  
白屋寄簪缨，青灯联裧席。  
谈笑生风雷，议论灿金碧。  
雪香飞梅花，归鞍整南陌。  
别后殊未几，拳拳在朝夕。  
君腹坦东床，吾身系西圜。  
从此叹参商，蓬瀛非咫尺。  
尺纸虽屡投，奥援不我索。  
星次几一周，幸我安且怿。  
尝观义与利，更相为损益。  
欲论古人交，二者请君择。  
不惟眼独青，且要心同赤。  
此身可虀粉，此道不可易。  
自料吾与君，造物难弃掷。  
胸次蓬莱山，襟怀云梦泽。  
未说诗书帅，休论文章伯。  
堂堂大丈夫，讵可虚竹帛。  
但恨不振踪，尚此多抜格。  
在君当先登，挽回二千石。  
饥溺切君身，推解过畴昔。  
炎凉无异心，始终无异迹。  
庶几吾二人，交情可全璧。  

华岳　寄两庠同舍  
昔年槌鼓扣天阍，远谪南州七度春。  
大享有恩来北阙，小囚无赂脱东闽。  
乌衣座满民流血，画烛帘深案积尘。  
见说九重宵旰虑，长沙犹有少年人。  

华岳　寄刘浩然  
樽酒檠窗鬓发新，别来惊见雪霜侵。  
几行泪滴风前烛，一片心敲月下砧。  
好德未闻如好色，知人安得似知音。  
一书欲寄南来雁，江阔天高无处寻。  

华岳　寄卢进士  
丈夫策定在吴钩，浪把桥门作胜游。  
采笔误人随骥尾，锦标还我占鳌头号。  
关山梦寐三千里，竹帛功名四十秋。  
安得九重容借箸，尽将军国为前筹。  

华岳　寄苕溪故人  
昔年分袂霅川东，系马花梢扑乱红。  
解佩送行情怏怏，举杯言别恨匆匆。  
中人以上谁知我，北斗以南惟有公。  
此去东闽有良便，一书无惜慰羁穷。  

华岳　寄王清之  
封书汉上寄清之，却恐清之汉上归。  
千里谩怀明月共，寸心常伴白云飞。  
湘妃有泪能斑竹，周士无心恋采薇。  
安得一缄飞海峤，与兄联辔上淮淝。  

华岳　寄王士贵  
画桥相送百花春，转眼孤鸿逐断云。  
别后有谁能顾我，客中无日不思君。  
风前花影尝兴念，月下桐声久不闻。  
见说近来多好况，一书无惜寄云云。  

华岳　寄王五四将仕  
季叔青天轰霹雳，屈原平地溺波涛。  
从教晋楚多戕贼，二字何曾损一毫。  

华岳　寄王五四将仕  
周田且谓曾占易，商野何尝识梦书。  
假使二君无感召，不成终老在樵渔。  

华岳　寄仵判院八首  
閒亭无日不相随，稍不相随恨别离。  
况是一秋无信息，可无人寄问安诗。  

华岳　寄仵判院八首  
自惭儿女总江湖，鸿雁不来音讯疏。  
且喜北堂珠玉眷，团坘环诵道家书。  

华岳　寄仵判院八首  
天音空洞岂虚传，许我琅函诵半千。  
何事加持功已倍，日边消息尚茫然。  

华岳　寄仵判院八首  
短笺封罢更重题，生怕苍头去路迷。  
说与不须多借问，葛庐祗在白云西。  

华岳　寄仵判院八首  
红猊消尽水生花，消夜迢迢玉漏赊。  
环佩不知何处去，醉眠应是小卿家。  

华岳　寄仵判院八首  
毫端风雨走蛟螭，人物风流冠一时。  
要向行云问踪迹，青楼何处没新词。  

华岳　寄仵判院八首  
此去于门咫尺间，樽罍无计得跻攀。  
断魂欲伴行云去，犹恐歌喉误小蛮。  

华岳　寄仵判院八首  
锦笺牙轴白云词，君外知音更有谁。  
一榻何时对风雨，与君联臂话相思。  
全宋譀　　华岳　寄西山  
宫墙无地可穿窬，犹幸先人有敝庐。  
仕版可羞宁毁瓦，儒冠曾误枉收书。  
供柴我合同收炭，寄食君当自办蔬。  
此理晓然明似境，何须足下肆耕锄。  

华岳　寄西山  
姓名久不到西山，觅便无风鼻谩酸。  
天堑有花春堰急，地炉无火夜堂寒。  
青灯昔记对床卧，白发今羞把镜看。  
见说北归常有雁，一书无惜报平安。  

华岳　寄小王徐子晋  
十载长沙路二千，归心日夜在长安。  
居家有誉眉空白，恋阙无谋心谩丹。  
获雁不闻苏子信，沐猴徒笑楚人冠。  
马蹄恐有唐城便，为把功名问二潘。  

华岳　寄杨渭夫  
自愧材猷不足观，独于忠义死能干。  
于陵风雨谁思汉，万里腥膻谁报韩。  
眼到北盟常揾血，话残南渡欲冲冠。  
如何一代多人杰，稽首称藩鼻不酸。  

华岳　寄张舍人  
万冤无计彻天衢，三尺金科谩卷舒。  
公不戴星驰驷马，民将指日就枯鱼。  
黄常宴妓不加意，丹陛虑囚空有书。  
见说群乌广瞻听，如何公论尚踌躇。  

华岳　寄赵德夫  
男儿无路出邯郸，长铗休从暗裹弹。  
是处有鱼堪下钓，扁舟何独子陵滩。  

华岳　寄赵及父  
欲邀诗社同莲社，为筑将坛并杏坛。  
图得有材皆命世，不随风月报平安。  

华岳　寄宗上人  
我为扣阍拘狴犴，汝将吟笔换袈裟。  
别来犹记松窗外，一掬清泉自点茶。  

华岳　建安暮秋  
斜阳望断水平桥，古柳萧疏已半雕。  
鱼跃浪花翻水面，雁托烟练束林腰。  
花时无镪能追骥，月夜有诗堪续貂。  
回首故乡多少恨，乱山无数路迢迢。  

华岳　江上双舟催发  
前帆风饱江天阔，后帆半出疏林阙。  
后帆招手呼前帆，画鼓轻敲总催发。  
前帆雪浪惊飞湍，后帆舵尾披银山。  
前帆惭缓后帆急，相傍俱入芦花滩。  
岛屿萦回断还续，沙尾夕阳明属玉。  
望中醉眼昏谷花，误作閒窗小横轴。  

华岳　郊饮  
茅舍松棚隔小桥，碧帘斜挂竹篱腰。  
猪头煮去和皮擘，牛肉秤来带骨烧。  
村酒不图邀客醉，野花复喜向人娇。  
归舟不用撑明月，只倩西风借晚潮。  

华岳　借景楼  
朱箔钩新月，平阑架落霞。  
百钱呼酒炙，四壁听笙笳。  
翠映谁家竹，香飘何处花。  
功名未归我，且此寄生涯。  

华岳　九日  
禾落西风黄叶飞，子卿无信雁来迟。  
凄凉自笑刘思父，慷慨难追杜牧之。  
归兴十分浓似酒，愁肠一缕乱如丝。  
凭君细把茱萸问，此会明年健有谁。  

华岳　九日溪楼远望  
西风寥落做重阳，人在东南水一方。  
地僻阻它鸿雁信，天寒撩我菊萸觞。  
江澄素练鱼翻赤，叶剪红绡蟹结黄。  
不是倚阑迷望眼，欲凭归雁问苏郎。  

华岳　九日言怀  
凄凄天气间炎凉，破帽翻风客斗狂。  
酒味暗消黄蕊辣，雁声唤得菊花香。  
三京昔拟恢同轨，九日今犹客异乡。  
更仗阿谁上沙漠，为予申意郭汾阳。  

华岳　酒歌  
尝闻子美清江曲，日典春衣耽美禄。  
又闻太白游长安，市上熏熏醉眠熟。  
风流国裹太平时，处处红楼漾酒旗。  
王孙公子恣行乐，繁弦脆管相追随。  
谁知寥落天涯客，笠顶清风杖挑月。  
芒鞋踏遍山水雄，夺身欲入黄金阙。  
方嗟萧索向西园，刮面寒风雨涨天。  
回头忽喜黑衣至，急破红泥倾数船。  
虽无皓齿歌金缕，也扫新诗狂欲舞。  
儿童拍手笑攔街，应怪吴侬喜如许。  
长江波浪卷银山，去去仍悲道路难。  
只凭一醉进未得，更借高风吹片帆。  

华岳　酒禁  
将军爱士民心失，太守忧民士气衰。  
大抵军民皆赤子，如何从此便藩篱。  

华岳　酒楼秋望  
西风吹客上阑干，万里无云宇宙宽。  
秋水碧连天一色，暮霞红映日三竿。  
花摇舞帽枝犹软，酒入诗肠句不寒。  
古往今来恨多少，一时收拾付杯盘。  

华岳　苦蚊  
四壁人声绝，榻下蚊烟灭。  
可怜翠微翁，一夜敲打拍。  

华岳　牢城述怀  
江外音书久不来，重城昏鼓又相催。  
眼前萤掣檐前电，耳底蚊轰屋底雷。  
乃事类棋方入局，此心如火已成灰。  
凭君试问吴元白，老冠东川回未回。  

华岳　牢城言怀  
重城不隔世间尘，个裹无花别有春。  
冤鬼夜随风雨泣，病囚时作犬羊呻。  
雷霆不霹欺君贼，彗孛偏凌为国人。  
欲问老天天已老，料应无说为敷陈。  

华岳　邻女搔绵吟  
閒窗日上三竿竹，窗下娇娥整轮辐。  
匆匆未暇理云鬟，半朵青鸦倚红玉。  
青梢摘尽银香囊，画栏平倚斑筠筐。  
时将纤手翻雪霜，酥胸玉面同光芒。  
捧归细卷银成索，牵出忪忪云一握。  
珠唇呵挺气温温，鹦觜踏车声络络。  
今年莫怪功绩稀，阿奶勒绣鸳鸯帏。  
如今织出秋江练，十月正好裁新衣。  
客心闻此愁无著，一夜清寒动寥寞。  
明朝为问买一端，剪做道袍披落魄。  

华岳　临清阁  
阑干古木琐青葱，阑外檐花灼半空。  
万里好山春黛碧，一溪流水暮霞红。  
窗疏不碍东西月，帆过始知南北风。  
试问支郎一樽酒，好天良夜与谁同。  

华岳　买舟浦城  
畏路逢危路，寻舟得小舟。  
始云为得计，终乃复添忧。  
舱狭难伸足，篷低怎举头。  
十围无处著踨促向中流。  

华岳　梅  
衰兰枯荷了秋色，几向寒梢问消息。  
溪桥交马断肠时，翠袖佳人日暮归。  
玉面亭亭汉宫样，一见风流慰心赏。  
寒标孤绝太无情，谁为移春上玉京。  
月华凄切霜华白，夜半飘香度帘额。  
寄声横笛且休吹，愁杀江南未归客。  

华岳　梅  
一年无处觅春光，杖策寻春特地忙。  
墙角数枝偏冷淡，江头千树欲昏黄。  
梢横波面月遥影，花落樽前酒带香。  
更仗西湖老居士，为予收拾付诗囊。  

华岳　闷成  
勿忧李广不封侯，广不封侯未足忧。  
汉鼎不烹曹操肉，吴钩空断伍员头。  
鸿门自昔推屠狗，虎帐于今愧沐猴。  
千万南阳遇徐庶，为言豪杰尚缧囚。  

华岳　闷述二首  
雁翎未忍刳丁谓，虎口犹期脱蔡京。  
何事奸邪皆倖免，洛阳年少却南征。  

华岳　闷述二首  
有鼎不烹胡虏肉，无刀可断佞臣头。  
男儿此等不平气，空使冲冠射斗牛。  

华岳　闷题  
此心忠义出天资，奴隶儿童莫强为。  
燕雀不知鸿鹄志，牛羊徒节虎狼皮。  
事当桀石吠尧日，书在塞鸿归汉时。  
拔剑问天天不语，料天还愧负男儿。  

华岳　闷中赓赵丞韵  
壮士不同儿女曹，谁云赋性太粗豪。  
一编韬略进擒虎，十辖丝纶学钓鳌。  
剑口不磨韩信血，鼎心须刮食其膏。  
英雄多少不平气，一夜朔风争怒号。  

华岳　梦谪仙  
梦驾白云参谪仙，谪仙留赋白云篇。  
醉将只手拿虹笔，便扯青霄作彩笺。  

华岳　勉冯著明  
主忧臣辱已难堪，国事颠危况未安。  
溺嫂临渊犹援手，斗人同室尚撄冠。  
公如不唱从军乐，士亦恐歌行路难。  
麟阁功名总劳苦，莫将行役作辛酸。  

华岳　勉赵法曹  
银潢河海浸崆峒，君独轩昂万派中。  
北鄙虎牢今子产，东山狼跋古周公。  
固知鲁卫封同姓，合向燕秦策异功。  
我欲誓江同击楫，中流不借伴英雄。  

华岳　莫出  
无事何须出短篱，一关风月足朱扉。  
几回趿起芒鞋去，带得閒愁无限归。  

华岳　暮春述怀  
一年春事已差池，又见杨花贴水飞。  
梁燕不忧惊午枕，箔蚕生怕误春衣。  
景逢佳处须行乐，事到难时且式微。  
幸有黄鸡并浊酒，且和风月醉柴扉。  

华岳　暮春述怀  
买春无计托花神，费尽榆钱不计缗。  
风絮飞成三径雪，雨犁翻动一园春。  
有心报国从招祸，无相封侯莫怨贫。  
试问专坛与分社，予何人彼亦何人。  

华岳　暮秋闻雁有怀  
西风吹起别离愁，满目凄凉不奈秋。  
归雁不随残照落，却和柔橹过沧洲。  

华岳　暮秋闻雁有怀  
菊黄萸紫染成愁，妆点西风两鬓秋。  
多少情怀无处托，欲凭归雁问青楼。  

华岳　南剑水阁  
欲向津头问镆铘，一潭秋水漫烟霞。  
画屏对客景藏景，芳树压溪花照花。  
有策廷争惭贾谊，无功庙食笑张华。  
夜深霹雳轰双剑，惊起延平十万家。  

华岳　南浦客邸  
南浦半月雨，溪流暗没沙。  
断桥虹散绮，拍岸雪飞花。  
孤馆客无梦，短蓬人未家。  
何如拥红日，照我上筠车。  

华岳　南浦水阁  
桥横南浦虹千丈，柳护西溪翠一行。  
佳丽不知滋味恶，插花临水照红妆。  

华岳　倪尚书生祠  
闻说先生入建都，一年民乐吏清癯。  
四厢夜月封朱户，两院春风锁翠芜。  
一旦有书追驷马，万冤无计彻群乌。  
焚香再拜祝公寿，问有清朝赏罚无。  

华岳　宁川冷渡  
峰回路转六七里，林静鸟啼三四声。  
游女不知行旅恨，一茶留我话平生。  

华岳　怒成  
舌端豪气吐长虹，四海一身无处容。  
不向北山求刺虎，便从南海学屠龙。  
鼎须刘辟方成器，剑到魏齐那是锋。  
欲抱不平朝玉帝，梦魂飞上祝融峰。  

华岳　怒题  
壮气横秋面渥丹，男儿未遇指休弹。  
卖浆岂料周分国，盗粟焉知汉筑坛。  
胫脡未甘缠吏鞅，髑髅不信误儒冠。  
夜深踢起床头婢，和泪挑灯把剑看。  

华岳　鸥  
随潮鸥鸟往来频，百十为群立水滨。  
多怪朝来无一个，高飞想是避渔人。  

华岳　偶成  
一别京华近十年，此心无日不悠然。  
嗅梅得句天然巧，把酒开怀地自偏。  
铁砚不须兵十万，铜盘何用客三千。  
功名自有风云会，不遇风云毋自煎。  

华岳　藕花  
惜丝不肯织宫鞋，花月仙人谪不来。  
河伯借泥封玉腕，风神翻流沃香腮。  
无房不许蜂留宿，有盖尝令鹭自开。  
何事冤仇结青女，一朝收拾付尘灰。  

华岳　贫居  
贫居不暇理椽茅，只倩江山围一遭。  
林鸟乐时知地僻，岭云閒处觉天高。  
春衫著破重连线，腊酒擎乾独醡糟。  
且把杯盘聊自适，不须平地起风涛。  

华岳　平政桥  
建水合流三百里，直下富沙如捻指。  
溪东披拽缆过西，千丈春风怒涛起。  
香轮不解碾清江，造舟贯索成河梁。  
年年麦熟梅欲黄，连城千里皆波光。  
淳熙太守忧溱洧，问津日夜思无计。  
老侬叉手愿鸠工，叠石中流使民济。  
金珠卖价不计缗，镌瑕断梓功方成。  
功成燕雀贺新屋，炳然万栋辉丹青。  
插承蟚蝬横江尾，下压寒潭碧无底。  
市声不到画梁间，秋色尽归朱箔裹。  
我行一月无风波，今朝醉眼翻青罗。  
金鳌背路客挥{左革右登}，玉虹跨浪丹飞梭。  
石唇喷尽寒崖雪，雪中电掣金蛇赤。  
两岸楼头将相家，八州车马神仙客。  
人言避人推政平，故此特以平政名。  
我闻政事平如水，水到不平还作声。  

华岳　浦城买舟  
微雨催行旆，西风送客舟。  
菊□□□□，□□□□□。  
浪激花翻雪，山涵影浸秋。  
前滩□□□，□□□□□。  

华岳　奇见  
红牙催拍燕飞忙，一片行云绕画堂。  
眉黛蹙成游子恨，脸红烧故人肠。  
榆钱不买千金笑，柳带何须百宝妆。  
舞罢隔帘偷送目，不知谁是楚襄王。  

华岳　憩妙因寺  
萧寺寒山外，崎岖一径幽。  
断云迎客入，曲水护堤流。  
木石四时古，轩窗五月秋。  
午烦聊小憩，拂石为支头。  

华岳　巧松  
万折千蟠去不回，不知处士为谁栽。  
钱塘九里空萧瑟，得似天孙送种来。  

华岳　巧松  
夏社商舟未说渠，女萝先要施云衢。  
若教终始如弦直，肯向秦邦作大夫。  

华岳　巧松  
赤子亲曾约子房，阿谁培植到横岗。  
向人面面皆奇巧，廓庙如何作栋梁。  

华岳　诮胡同巡  
岳昔游时卿，兄尝过敝庐。  
扪心论事业，耐久良非虚。  
岳今隶城旦，气象诚惨舒。  
{上髟下亢}黥塞粪壤，敢辱长者车。  
尝闻古人交，穷达无亲疏。  
富贵不相忘，有终还有初。  
与兄三载别，无日不引裾。  
中间喜一见，欣慰云何如。  
相去天一涯，云涛疏雁鱼。  
忽闻夙驾回，喜色喧门闾。  
相闻即相别，厥意良踌躇。  
尝闻郢中人，结客于樵渔。  
又闻淮南王，受德行刑余。  
岳既不自检，失身堕籧簒。  
壮士视一死，其犹尔欷嘘。  
势分已霄壤，孤托难相於。  
愿兄此召还，巍然奉中除。  
前岩与西阁，谈笑看连茹。  
或过赵可父，为岳声起居。  
薰风有良便，当拜平安书。  

华岳　琴  
月浸虚堂夜气清，起听万籁寂无声。  
轻轻拂动匣面尘，玉笋不弹风自鸣。  

华岳　青楼赠别  
笛声吹彻玉楼寒，金鸭香消更漏残。  
含泪欲挥羞不敢，倩他银灯向人弹。  

华岳　清富楼  
椤枷心地有瞿昙，清富名楼足可观。  
买断江山诗料足，揭开风月画图宽。  
都无一点红尘到，便作千双白璧看。  
我欲鞭驴快幽赏，白鸥盟在不忧寒。  
去年清富屡求诗，今日凭阑约翠微。  
山带野花堪入画，水环汀草欲成围。  
一园黄菊有余食，两顷白云无限衣。  
说与尘寰守钱虏，不劳魂梦到禅扉。  

华岳　秋晚独步  
十分秋色著岩桂，几阵晚凉催井桐。  
自恨异乡知遇少，一樽相属与谁同。  

华岳　秋晚即事  
秋宇清如洗，秋宵分外长。  
寒鸡鸣午夜，征雁唤重阳。  
枫叶已全赤，菊花才半黄。  
不知秋几许，试与问苏郎。  

华岳　秋晚述怀呈薛子长  
一罋香醪一曲琴，得相寻处且相寻。  
杯宽却怪青山小，坐久不知黄叶深。  
当路星轺已钳口，异乡风物更关心。  
何时系艇秋江上，醉卧芦花雪满襟。  

华岳　秋望有怀  
片云如雨卷西风，绰尽遮阑眼力雄。  
远水半连晴汉碧，暮霞全借夕阳红。  
姓名未得联诸子，鬓发皤然已一翁。  
欲识翠微诗外意，岂徒忧国愿年丰。  

华岳　秋宵有感  
满目秋容拂画图，改荷衰柳接平芜。  
西风刮地雁声落，寒月满天人影孤。  
木耳有才持紫橐，楮皮无计换青趺。  
不知此去功名事，还许封彝见也无。  

华岳　秋意  
木剪空山瘦，西风扫落黄。  
荷残簪失盖，菊老饼还香。  
诗尽情尤阔，愁多夜更长。  
闷怀无处著，随雁落潇湘。  

华岳　囚中记贫  
英雄不遇不忧贫，狱吏从教唤不应。  
煮饭只烧沽酒鑵，读书权借守囚灯。  
堪嗟世事危如卵，无怪人情冷似冰。  
勿谓功名成倖致，志公终不是閒僧。  

华岳　群鸥  
一声渔笛发中流，惊起平沙万点鸥。  
去尽青天回欲集，梨花无数落汀洲。  

华岳　热  
翠微家在大江东，五月鞭驴入建中。  
云烈火车天谷雨，汗淹香葛扇无风。  
不求殿阁千间庇，却喜岩泉一线通。  
为汲满盂清齿颊，与君行尽夕阳红。  

华岳　容膝  
具体功非远，全躯恨已消。  
安禅须足膝，觅句敢成摇。  
悔不身齐足，时当事半腰。  
行人只蒲伏，何处得逍遥。  

华岳　三衢道中  
西风吹梦落青帘，浊酒三杯路二千。  
别岸舟行秋色裹，故人家在夕阳边。  
囊中有乐难医国，竿上无钩可钓贤。  
见说近来书籍贵，监取唐汉莫论钱。  

华岳　三友亭  
老松疏竹间梅英，三友如何独擅名。  
应是枇杷并桧柏，当时无力预同盟。  

华岳　僧画  
万景峰前老禅叔，搜罗风月归岩谷。  
胸中有句吐无声，写作生绡三四幅。  

华岳　山居  
布作宽袍竹作冠，萧然万虑不相关。  
数声横笛烟霄外，一个閒人天地间。  
若遇急流须勇退，从教倦鸟不知还。  
百年富贵君休羡，得似浮生半日閒。  

华岳　山水吟  
闽之山峨峨，可以接穹苍。  
闽士孕其秀，胸次尤难量。  
闽之水滔滔，可以烛妍丑。  
闽士生其间，其美不容。  
君不见周家社稷生甫申，崧岳当年曾降神。  
又不见千里秀气钟三苏，眉山草木皆焦枯。  
我生恨不由河洛，虚负三光并五岳。  
地灵人杰推江东，人物风流兼磊落。  
顾此闽之东，自古多英雄。  
求其为绝称，独一忠穆公。  
公今已即世，后世谁可拟。  
惟有詹仲通，一人而已耳。  
仲通何如人，景星与凤凰。  
不险亦不深，山高兮水长。  

华岳　伤春  
衣袂怯春寒，春在江南岸。  
我意正伤春，复被春萦绊。  
一雨胭脂湿，万壑冰澌泮。  
撩我惜春心，与春伤烂漫。  
柳垂不染丝，织成愁一片。  
杏吐无烟火。烧碎肠千断。  
忆昔腰如柳，柳腰轻易按。  
忆昔面如花，花面娇难唤。  
人不似春芳，随处得看玩。  
因春忆美人，不见徒扼腕。  
何时醉卧花柳中，一笑千金不容换。  

华岳　伤春  
初入京华菊荐香，途中今已过春芳。  
十年恰走万余里，两鬓几乎一半霜。  
却酒不禁春黯然，落花愁对月昏黄。  
不堪夜半归心切，更被杜鹃啼断肠。  

华岳　上韩平原  
君家勋业在盘盂，莫把头颅问钃镂。  
汉地不埋王莽骨，唐天难庇禄山躯。  
不随召奭始求老，便学孔明终托孤。  
十庙英灵俨如在，谩于宗社作穿窬。  

华岳　上运管张平国  
妙年司酿水边州，浪迹曾陪汗漫游。  
红粉夜嫌银烛短，醉和明月下西楼。  

华岳　上运管张平国  
大江南畔五松西，潘岳风流梦有诗。  
归路经从定留挽，昔教父老见旌旗。  

华岳　上运管张平国  
雨洗芙容沃眼青，雪潭澄月照人明。  
铜民指点向民说，未比当年令尹清。  

华岳　上运管张平国  
双峰十月客辞家，廷老相期下九华。  
检早不逢陶靖节，唤船同过鲤鱼沙。  

华岳　上运管张平国  
紫枢黄阁总青毡，西掖东华墨尚鲜。  
何事□□□□业，独公莲幕恁淹延。  

华岳　上运管张平国  
閒将玉斧制罗纨，醉引龙蛇竞笔端。  
流落□□□□轴，绿窗俱作画图看。  

华岳　上运管张平国  
武城三载促公归，自合班行列禁闱。  
计幕暂参知有在，野夫曾此便横飞。  

华岳　上运管张平国  
朱颜绿鬓富春秋，家世才华三总优。  
不用鹤裘兼映雪，天然标格自风流。  

华岳　上运管张平国  
云衢从此喜通亨，凤阁鸾台信脚行。  
愿把恩风散寰宇，盛栽桃李作门生。  

华岳　上运管张平国  
英雄三载谪东南，二月东风始放还。  
马瘦尚嫌归路窄，愿求屋上一青山。  

华岳　上詹仲通县尉  
松竹不著花，密叶徒和帚。  
江梅不藏叶，寒花缀枯朽。  
独有龙焙茶，花叶秀而耦。  
冰霜著群木，冻死十八九。  
惟此百草灵，名可缀三友。  
春雷迸雀舌，夜雨滴龙口。  
皆萌哺啜心，谁假栽培手。  
惟有蔡端明，识之在蒿蔌。  
移根入北苑，金碧焕星斗。  
夸作龙凤团，封成献元后。  
问花何以报，牙舌甘鼎臼。  
他时子复生，为公涤繁垢。  
西风卷荷衣，披披不成幅。  
清霜拆蕙囊，冽冽已成蓿。  
如何独东篱，黄华笑寒菊。  
物之有盛衰，循环若推毂。  
世事良亦然，亦岂物所欲。  
金钿鎔落日，零露洒寒玉。  
人皆惜芳菲，谁复念幽独。  
惟有陶渊明，殷勤费培沃。  
簪花从帽落，捻酒醉商陆。  
从此擅秋芳，芙桂非同录。  
问花何以报，剪首荐醽醲。  
他时更粉躯，为公采明目。  

华岳　上赵漕  
太山之巅有乔松，凛凛千丈摩苍空。  
风云有会直相际，轰雷制电蟠蛟龙。  
盘根错节真天种，卿月郎星伴辰拱。  
高风萧瑟涕清泉，桃李无言谩丘垄。  
南宫仙桂饶天香，南国蔽芾歌甘棠。  
大枝擎天作砥柱，小枝驾海成虹梁。  
六月无风天欲雨，赤龙衔火烧空宇。  
亭亭横盖指扶桑，万壑千崖冷无暑。  
大椿可笑欺庄周，便指千岁为春秋。  
使民若战夏后社，用汝当作商川舟。  
自惭藤蔓缠林壑，未遂鹪鹩一枝乐。  
盘桓已喜跨高寒，更借扶摇荐鵰鹗。  
我闻处士方绸缪，三友简在公宁留。  
苍姬已托大夫荫，赤子愿陪丞相游。  

华岳　舍后丈地令人植花种竹闷则邀清风明月尽醉而倒  
有地都来一丈余，垦锄元不费工夫。  
匝墙先种竹三本，绕槛却栽花数株。  
风伯唤来烦解佩，月娥邀得醉携壶。  
凭君试向蓬莱问，还有神仙似人无。  

华岳　寿昌道中  
山断疑无路，林开觉有村。  
饥牛恋茅垅，吠犬护柴门。  
闷去诗千首，愁来酒一尊。  
明朝南去路，怀抱与谁论。  

华岳　书太乙编年卷尾  
年来太乙犯咸池，三式编年事可疑。  
西北膏腴从脯腊，东南皮肉恐疮痍。  
尧天日月期无已，胡地烟云岁有之。  
更向江湖问同志，中原何日是归期。  

华岳　书堂遇雨  
风叠云成片，沟搓水作层。  
湿书移案避，添砚就檐承。  
瓦击声疑雹，窗低暗欲灯。  
须臾西漏日，晴意慢腾腾。  

华岳　述怀  
我生胸次不尘埃，不学儿遭遇旬自媒。  
诗料虽凭风月制，宦途还听鬼神开。  
十年教养猷初壮，半世功名念已灰。  
安得金銮有清问，贾生何事未归来。  

华岳　述怀  
我生不解觅冠裳，满目风波祗自伤。  
楮券不堪供虏币，沙筹那解足军粮。  
人情在我随多寡，世态从他自短长。  
只告天公乞安乐，百年随分老农桑。  

华岳　述事  
收不融明遂启疑，源流本末致交驰。  
谷何尝响人相唤，岸几曾行舟自移。  
枉直万端明似镜，是非一著错如棋。  
磨心拔去谁能转，试问诸公知不知。  

华岳　双桂堂  
月姊亲移入庆门，广寒今是并肩人。  
分他蟾窟雌雄种，作我萤窗南北邻。  
傲窦虽悭三树玉，比诜翻剩一枝春。  
主人便好鞭黄鹄，斫取魁梢谢紫宸。  

华岳　思故人  
十载无人问益之，谁于欬唾觅珠玑。  
两三千里家何在，三十六峰人未归。  
将谓抱薪能救燎，果然画饼不充饥。  
东川恐遇连荣祖，一笑不须论是非。  

华岳　思故人  
太乙年来落冀并，几多豪杰未成名。  
尧天日月计和玉，胡地山川知耀卿。  
卢六驱风能破屋，陈三平水可倾城。  
年来幕府勤延揽，何事诸儿未有声。  

华岳　思故人  
芳酒一樽虽甚□，故人千里奈思何。  
柳挼池阁条偏细，花近檐楹香更多。  

华岳　送春  
留春无计奈春何，九十过眼如飞梭。  
三分二分风雨尔，十日九日愁闷呵。  
风前飞絮政无数，雨后落花全不多。  
争如买酒速相就，君自起舞吾能歌。  

华岳　送李子方  
乱云推月上层楼，楼上朱帘不下钩。  
鸡翅拍开朱户锁，雁声唤上木兰舟。  
黄花捻酒留人醉，红叶题诗倩水流。  
李广不侯人不笑，笑他人作烂羊头。  

华岳　送倪尚书赴召  
守节如初未足观，毫厘终始实其艰。  
郑公勇却枢衡贵，卫叔羞居荷橐班。  
冷暖万端炊饭顷，是非一著弈棋间。  
江湖无限孤高客，拭目看公此召还。  

华岳　送倪尚书归霅川  
笔麟图凤久无声，何事权舆复见今。  
鲁祭不因夫子肉，齐卿难夺孟轲心。  
我公去就何为重，吾道兴亡所系深。  
安得期文天未丧，载歌狼跋继遗音。  

华岳　送商府判  
比年十月君初来，梅花破雪迎君开。  
自从佐剑寿民脉，凋山瘵水皆春台。  
去年七月君开府，燕燕莺莺为君舞。  
五月尽蛰潭底龙，千里应无市中虎。  
今年二月君将归，风牵回柳萦君衣。  
君衣不作回柳转，直上云端朝紫微。  
紫微有馆名西掖，珠玉罗钿瞰金碧。  
郎星卿月谩徘徊，个中自是神仙宅。  
紫微有山名大坡，乌飞豸立冠峨峨。  
一声霹雳震天地，万里腥血流江河。  
紫微有旨垂丹册，二者于斯请君择。  
便须东取元化钧，谈笑从容正疆场。  
君家事业铭冠裳，鸾凤指日鸣朝阳。  
伊洛诸公有政事，洙泗诸子无文章。  
禀违展转情难处，溪上恩波湛今古。  
东风吹恨入长亭，零落桃花泪如雨。  

华岳　送提举陈工部  
溪风拂拂卷征衣，溪上攀辕恨马迟。  
蝗不入闽今已矣，碑无留岘古求之。  
泉知送客声犹咽，烛昧留人泪漫垂。  
愿速长沙还贾谊，为公江上斩鲸鲵。  

华岳　送詹仲通县尉  
秋郊送行色，执别临清流。  
风神掣回柳，故故牵衣裘。  
吟螀附草际，催客登兰舟。  
问客何所之，驾言京阙游。  
愚闻京阙间，多难三春秋。  
阃外炙鱼肉，阙风罗羊头。  
鼎却吠尧犬，冠还沐楚猴。  
和戎重输费，廓庙有隐忧。  
赈荒少储蓄，郡国无良谋。  
飞蝗蔽日月，兆龟拆田畴。  
君以经济材，抱负冲斗牛。  
家传医国秘，殊不诸子俦，  
有用即隆平，岂特为东周。  
原君掳绪余，咳唾开冕旒。  
管领一世雄，克复归神州。  
贱子忝知遇，脱网将从游。  
相随上凌烟，也胜登瀛洲。  
作诗告于君，君其许之不。  

华岳　送赵右秋二首  
梅花飞雪满霜洲，洲上行人去莫留。  
蜡炬结花催管籥，雁声唤客上兰舟。  
莫嫌冰炭情难入，自是薰犹味不侔。  
执节从教少知遇，勿于世路学沉浮。  

华岳　送赵右秋二首  
闽藩齐指右参军，玉骨清无半点尘。  
一味恤刑常召祸，十年游宦只忧贫。  
圜扉月照金波夜，寒谷花开玉树春。  
客子与君虽素昧，一时聊记子张绅。  

华岳　送周魁  
昨夜霜风鼓万兵，今朝华节照边庭。  
人间元日是春日，天上魁星为使星。  
且向虎囊探寸尺，却归麟阁倣丹青。  
离觞不是延清夜，明日异邦长短亭。  

华岳　诉董寺丞  
神首罗瞭欲蚀天，弯弓直造玉皇前。  
九重不忍诛林甫，一札翻令囿马迁。  
投鼠固知当忌器，得鱼谁敢便忘筌。  
吾今一死初无憾，愿把孤忠托孟坚。  

华岳　宿灌头  
淡鱼才煮鹹鱼熟。白酒新簄红酒香。  

华岳　宿横溪桥  
夜宿横溪烟霭间，眉头归路万山攒。  
连天麦浪波千顷，扑地杨花雪一团。  
余镪不供春后醖，夹衾犹怯夜来寒。  
征夫莫怪车音涩，自是愁多行路难。  

华岳　宿水陆寺  
萧寺廓庑阔，无人独自行。  
吴侬非好僻，楚客为谁清。  
花落凭风扫，灯残借月明。  
江湖有烟浪，且此寄余生。  

华岳　宿严濑  
遐想高风殊未崖，舣舟夜访子陵台。  
衔山西照情何限，逝水东流梦不回。  
双桨未闻卿月过，一尊先为客星开。  
东都人物俱煨炉，独有先生迹未灰。  

华岳　桃花  
红雨随风散落霞，行人几误武陵家。  
牧童若向青帘见，应认枝头作杏花。  

华岳　套筒  
作个咿{左口右乾}赘项咽，个中和我万愁牵。  
一个作柄箫无窍，双铁为圜扇有圈。  
身拜却疑人是犬，手擎还类笔如椽。  
从今节节能通气，安得当为积蓄钱。  

华岳　题窗间  
阳虎不名真盗玉，子张何事便书绅。  
圣贤立论有微旨，精义当求妙入神。  

华岳　题丹青阁  
阁唤丹青似恐疏，丹青难向阁中模。  
诗人醉眼无区别，错认烟霞作画图。  

华岳　题富沙庙  
平政桥头火烁空，富沙宫殿烈烟中。  
地形难扑徒临水，天意能回遽反风。  
十里爆雷惊客梦，万家全璧赖神功。  
君王注意恢神武，更乞威灵为宝冲。  

华岳　题莲华壁间  
风外落花千万片，水边啼鸟两三声。  
无情惊起阳台梦，独倚閒窗看月明。  

华岳　题练省元壁  
脚债嗟犹欠，心朋喜偶逢。  
溪声含客怒，山色为谁浓。  
古树晴摇盖，残蝉晚带钟。  
莫辞一樽酒，明日是吴侬。  

华岳　题溪庄  
山拥青螺出粉墙，水环银带插溪庄。  
一百五日雨翻浴，三十六宫人斗妆。  
蝶翅拍花催舞袖，凤毛翻锦入诗囊。  
新欢旧恨知多少，且对东风醉几场。  

华岳　题易村  
路转峰回觉有村，数间茅屋瞰山阴。  
午炊已饱翻匙玉，腊醖仍拚挂杖金。  
穷去作文和鬼送，兴来得句倩蝉吟。  
一声横笛斜阳外，吹起江湖万里心。  

华岳　题泽民庙  
生握藩旌死象梨，泽民山下泽民溪。  
苍天九重开日月，赤地千里兴云霓。  
寐假商宗曾得说，爵高韩信屡封齐。  
英雄不入苍生眼，愿借高风吹马蹄。  

华岳　田家十绝  
十幅生绡一墨池，尽收好景入屏帏。  
会须少缓丹青笔，更倩牧童横笛归。  

华岳　田家十绝  
农夫日炙面如煤，丝妇缫成雪一堆。  
早早安排了官税，莫教耆长上门催。  

华岳　田家十绝  
老农锄水子收禾，老妇攀机女掷梭。  
苗绢已成空对喜，纳官还主外无多。  

华岳　田家十绝  
鸡唱三声天欲明，安排饭碗与茶瓶。  
良人犹怒催耕早，自扯蓬窗看晓星。  

华岳　田家十绝  
绯裤青衫紫系腰，揽衣随过水平桥。  
虽然不识风流事，也向人前学逞娇。  

华岳　田家十绝  
村獒奋迅出篱笆，欲吠还休唤可拿。  
不是忘机太驯狎，那回曾宿那人家。  

华岳　田家十绝  
画眉无墨把灯烧，岂识宫妆与翠翘。  
堪笑东风也相谑，暗牵裙带缠人腰。  

华岳　田家十绝  
脔鱼炊糁作荷包，宿饭无汤暖酒浇。  
放碗出门行一匝，小溪新涨已平桥。  

华岳　田家十绝  
麦饭瓜虀及早催，田夫双眼望侬来。  
油盐不倩傍人带，日午痴儿犹未回。  

华岳　田家十绝  
拂晓呼儿去采樵，祝妻早办午炊烧。  
日斜枵腹归家看，尚有生枝炙未焦。  

华岳　头巾  
堪笑吾邦几秀才，头巾不会自安排。  
先因待制推将起，又被同知拽下来。  

华岳　挽戚虚中  
梦裹匡庐兴未阑，转头世事已辛酸。  
肥家有术疑非药，漉酒从人笑不冠。  
雁序向人群已失，凤雏过眼影何单。  
不堪回首原头路，一坞松楸生暮寒。  

华岳　挽吴夫人  
鸾骖不是厌尘凡，王母瑶池促驾还。  
家在两三千里外，人生一十六年间。  
好随神女游舒水，难伴文君归蜀山。  
试向仙源问消息，桃花零落水潺潺。  

华岳　慰吴吉甫县尉  
子针如京师，一室膏鼎脔。  
兄室虽被伐，一妻犹可免。  
伯奢事行役，八子俱蹂践。  
兄家祸虽剧，一女特婉娈。  
女死固可伤，殊未敌冠冕。  
妻在固全躯，丧女忧莫遣。  
大厦既灰飞，丰储皆席卷。  
鹡鴒起叹嗟，鸾凰徒展转。  
我昔以难勤，荷兄垂劝勉。  
兄今以难告，倍觉泪渓涊。  
泛观天之理，祸福尝相反。  
有难既不死，他时非浅浅。  
去兄一牛鸣，为地良非远。  
不能见兄慰，面目实有靦。  
自料吾与兄，气量及者鲜。  
胡为苍者天，与子独覉蹇。  

华岳　巫山  
碧簪千丈倚巴江，暮雨朝云总是常。  
山势插天宫殿少，不知何处是高堂。  

华岳　吴伯叙  
太平官府不停囚，求剑乌衣欲刻舟。  
私荚是鸡难做鹤，公庭得马便成牛。  
不疑若受千金谤，胶鬲当贻万世羞。  
见说明公在莲幕，不知能鉴此冤不。  

华岳　午枕  
三杯未醒复三杯，醉眼朦胧劈不开。  
急办藤床并竹枕，要随蝴蝶到蓬莱。  

华岳　武兴解舟  
西风落日楚江头，秋水已平鹦鹉洲。  
烟树接天迷送旆，浪花翻雪喷行舟。  
三杯万事我已饱，一日千里谁能留。  
见说平戎新遣使，班超投笔已封侯。  

华岳　西爽  
客子东西不著家，主人北里恣豪奢。  
夜深常倩月移竹，春老不烦风扫花。  
暮雨送凉归枕簟，夕阳留客赋烟霞。  
何时执手阑干外，同把功名誓镆铘。  

华岳　悉事  
欲归未去两纷拿，何事回天力未加。  
九牧谁为十羊主，百冠当念一人髽。  
肘边有石心虽切，腰下无钱手谩叉。  
千万有人逢伯乐，为言龙种尚盘车。  

华岳　惜秋二首  
祝融嘘火扇骄阳，北陆迎寒酿雪霜。  
安得金风专岁令，四时心地有清凉。  

华岳　惜秋二首  
诗到林头落叶时，眼前秋事已无几。  
何当领取秋容去，收拾诗囊带得归。  

华岳　戏呈赵可父  
少年场屋擅词锋，审谳无私只奉公。  
夜月兰宫无宿曜，秋霜莲幕有春风。  
明堂难毁周公制，乡校犹存子产功。  
文德自来能服远，更烦刘向为和戎。  

华岳　弦月  
人间离别最堪怜，天上嫦娥恐亦然。  
昨夜广寒分破镜，半奁飞上九重天。  

华岳　香篆  
轻覆雕盘一击开，星星微火自徘徊。  
还同物理人间事，历尽崎岖心始灰。  

华岳　小春言怀  
桃李生香花满溪，南州十月尚襜长。  
春从酒罋榨将出，秋在诗囊带得归。  
弓射十分方破的，棋高一著便争机。  
劝君莫作等閒看，毫发差殊事已非。  

华岳　小圃  
舍北有余隙，平褫作小园。  
花存四五本，竹种两三根。  
风伯倩摇佩，月娥烦佐尊。  
谁知方丈裹，别有一乾坤。  

华岳　谢二刘  
雁行临慰暖如春，玉粒金包即拜恩。  
周粟不肥清圣肉，楚丝难系直臣魂。  
二生在昔闻孤竹，一死于今愧屈原。  
圆篮下颁诚有谓，此情兄外更谁论。  

华岳　谢刘判院  
细轴浓云寄矮斋，蒲团和气忽惊回。  
一床浪卷芙蓉皱，十幅香重锦绣开。  
不怕夜寒侵斗帐，却愁春梦到阳台。  
感恩未作琼瑶报，先把新诗寄小梅。  

华岳　谢仵判院惠米  
沟壑膏梁总自招，仲尼陈蔡亦嚣嚣。  
不逢鲁肃午囷指，空折渊明五斗腰。  
孤竹二饥知我意，苍梧一饱为君谣。  
从今只手摩挲腹，却向颜门问一瓢。  

华岳　新市杂咏十首  
云鬟烟鬓缕双鸦，一搦宫腰柳带花。  
试问行云何处觅，画桥东畔是奴家。  

华岳　新市杂咏十首  
翠翘伴醉倩人扶，约我文君卖酒垆。  
解佩向人陪笑问，一杯容妾佐樽无。  

华岳　新市杂咏十首  
恰把青荷插髻鸦，嗔人偷眼过窗纱。  
一盘珠翠俱抛掷，却向村头摘杏花。  

华岳　新市杂咏十首  
迟迟莲漏不相催，亭馆地人午夜开。  
风欲卷帘花影动，梦魂疑是故人来。  

华岳　新市杂咏十首  
小桥相见便相亲，犹带西湖陌上尘。  
欲买一樽聊款曲，归迟还怕小蛮嗔。  

华岳　新市杂咏十首  
不带冠儿不插花，过门佯把扇儿遮。  
嗔人贪数天边雁，失记回头唤吃茶。  

华岳　新市杂咏十首  
青衫揾泪向人啼，妾本秦楼浪子妻。  
流落南州归不得，青楼今在画桥西。  

华岳　新市杂咏十首  
一年不妨李红娘，今日过门意已忘。  
嘶入画桥东畔路，紫骝犹记旧垂杨。  

华岳　新市杂咏十首  
花笺得得寄瀛洲，约我今宵特地留。  
好笑花头迷去路，绿杨无处认青楼。  

华岳　新市杂咏十首  
朱门粉壁谪仙家，柳外秋韃衬落霞。  
一涧碧云流不去，木兰舟系木兰花。  

华岳　宣城道中  
恰到杏花天，转头过禁烟。  
燕归才数日，蚕起又三眠。  
少智惭樗里，多材忆孟坚。  
功名且随分，无苦自咨煎。  

华岳　宣城道中  
跃马上宣城，千山翠欲颦。  
蕙风轻卷舌，樱雨细沾唇。  
柳絮难驱腊，榆钱不买春。  
何如浇一斗，烂醉石湖滨。  

华岳　雪  
天低江阔水连天，上下周回一色兼。  
扑雀猎鹰翻白缟，得鲈渔父指青帘。  
马抛玉勒珑{左王右东}落，狮欠金铃橘柚添。  
得句莫嫌呵冻笔，明年岁事已堪占。  

华岳　雪中呈刘子冲  
朔风卷水入天渠，剪作飞花散六虚。  
竹本无声缘叶密，梅因有影怕花疏。  
路从玉鉴上头过，家在冰壶裹面居。  
欲作一诗撩谢女，不知为况近何如。  

华岳　雪中有戏  
一夜风神揭海神，尽将纯素掩丹青。  
四围白壁成千嶂，万里红尘没一星。  
搭岸柳条横玉带，压墙梅萼上银屏。  
好将今日平淮策，说与当年李溯听。  

华岳　训爨婢  
十载胶庠莫怪穷，旅囊安得有从容。  
无钱休欠牛羊债，有酒只将鱼蟹供。  
班颔昔尝肥似燕，沈腰今已瘦如蜂。  
从今莫恣肥甘口，只撷清蔬祭豢龙。  

华岳　训小童  
饭罢令人唤小童，敢烦捉耳为开蒙。  
芎茶不用焦汤点，纸被还将艳火烘。  
醉欲伴眠当倩月，热求挥汗合邀风。  
它时我建青油幕，廉汝封侯学卫公。  

华岳　严陵方巾  
浮云扫尽天宇清，千花万花开锦屏。  
好风吹皱一池绿，白鸟点破千山青。  
客行五里复五里，两眼丹青间红紫。  
杖屦不知行路难，人在江南图画裹。  

华岳　岩桂  
西风吹老碧莲房，万壑风流拆麝囊。  
谩与篱花争晓色，肯都盆蕙压秋芳。  
月中有女曾分种，世上无花敢斗香。  
要识仙根迥然别，一枝开傍郄家墙。  

华岳　岩桂落英  
净扫庭阶衬落英，西风吹恨入蓬瀛。  
人从紫麝囊中过，马踏黄金屑上行。  
眠醉不须铺锦褥，研香还解作珠缨。  
宫娥未许填沟壑，收拾流酥浸玉罂。  

华岳　杨花  
一丝不染湖光白，万点能回山色青。  
三月金明池上水，与予同是一浮萍。  

华岳　野菜吟  
芙蓉峰下扬雄宅，路入城堙里三百。  
有山无粟养鸡豚，有水无入捕鱼鳖。  
山翁菜色流清涎，齿颊连月无腥毡。  
客来问我何所有，手指万壑烟霞边。  
青芹不似芦蒿美，石芥防风空剔齿。  
蕨脑才抽稚子拳，芦牙已迸佳人指。  
儿童不待明朝阳，花襟路湿争慌忙。  
携笼拍塞贮不尽，归来满袖春风香。  
揽衣踏破青铜镜，挼动碧云流一径。  
漉归银鼎作波涛，无限春工上盘饤。  

华岳　野饮呈祝山甫  
野影何须买，山花不待培。  
幕天分古木，裵地得苍苔。  
酒上莺调曲，肴空鹊堕梅。  
一壶随所适，何处问蓬莱。  

华岳　夜步水西  
半趿芒鞋过水西，楼台烛火未多时。  
山羞见我头头转，月怕抛人步步随。  
枫叶卷愁秋去早，溪声翻笑夜归迟。  
柴门只解关烟雨，不隔离愁些子儿。  

华岳　夜读离骚  
楮衾封冷白凝霜，展转无眠夜未央。  
风欲送愁先卷帐，雨嫌多梦故敲窗。  
自惭鼓瑟投齐好，谩接歌舆效楚狂。  
起把离骚读幽闷，楚词还似楚江长。  

华岳　忆弟妹  
别来三载客东南，始信人生聚首难。  
眼底不闻鸿雁信，鼻头常为鹡鴒酸。  
问天不语语徒厉，蓦地上心心类剜。  
安得春风吹马首，卧听行死报平安。  

华岳　饮仙阁  
槽头压尽春山绿，槽下真珠泻醽醲。  
骚人一笑倾盖盘，满面春风涨红玉。  
少陵得此不欲言，乃指八子为中仙。  
主人倾盖慕此意，一阁新构堂西遍。  
于今世熊薄于纸，何必劳心问青紫。  
愿君醉我金屈卮，万事过耳同风飞。  

华岳　忧  
忧吾所谓果何忧，忧国忧家卒未休。  
坐法马迁方去汉，释囚箕子未归周。  
西风万籁声声恨，夜雨疏桐点点愁。  
有客不知吾所向，却将米价问南州。  

华岳　忧世寄清溪友人  
庙堂无计息干戈，国士衔冤未泊罗。  
尽五指天均日月，八千里地旧山河。  
人无远虑心徒切，里有新丧巷不歌。  
况是十年芹泮客，倚阑尤觉泪滂沱。  

华岳　幽居  
潇洒幽居屋一重，入门花柳间青红。  
帘尝碍月钩尝挂，酒不逢花盏不空。  
畏爱难全公子日，雌雄谁识大王风。  
且将酒货迁诗料，休问榷场未打通。  

华岳　幽居  
十顷平湖一簇山，湖山佳处著朱阑。  
分阶草色迎春绿，漱石泉声入夜寒。  
不扰自然人事好，有为方信世途难。  
如今休说当年事，只把心平气定看。  

华岳　幽居  
莫问门无长者车，只图深巷乐樵渔。  
一园黄落食无限，万壑碧蓑衣有余。  
雁足北来归讯杳，马蹄南去故人疏。  
东风看整朝天旆，多少功名在故庐。  

华岳　游溪西寺  
寺觉重游好，僧期后会赊。  
青虫雕病叶，白鸟篆平沙。  
水瘦石生齿，山寒梅未花。  
功名今有待，且谒惠公茶。  

华岳　有触述怀  
英雄还要识英雄，不识英雄总是空。  
投鼠在人当忌器，见鸿非我独弯弓。  
情从忠佞分轻重，事戒恩威戾始终。  
说与翠微休截截，三缄从此更须工。  

华岳　有感  
千囷未必将军喜，五斗难消令尹愁。  
若使渊明逢鲁肃，折腰应到脚跟头。  

华岳　有感  
十年忧患客江城，双鬓萧萧已不禁。  
多病不逢医国手，感怀徙有济时心。  
西风吹梦夜寒悄，黄叶满阶秋意深。  
休笑当年杜陵老，白头今亦不胜簪。  

华岳　有激呈江圣与判院  
不郊不国不吾庐，兀兀腾腾十载余。  
颈昔已逃三尺剑，腹今犹秘九畴书。  
齐牛难爇吴元济，贾鵩何惭董仲舒。  
只合三缄且钳口，一蓑归去伴樵渔。  

华岳　渔父  
江村水落富鱼虾，半属桥边卖酒家。  
莫讶鬓边新有雪，夜来沉醉宿芦花。  

华岳　与楞伽老瑛上人  
勿谓年来世道艰，都缘彼此不相参。  
一生知已有千万，十事从人无二三。  
红杏无坛堪拱北，白莲有社结和南。  
扁舟若有东归便，断竹枯松寄一担。  

华岳　狱中责廷尉  
重门有路透泉关，便合抠衣问比干。  
愧我直言难媚灶。从渠怒发自冲冠。  
乌台有月身何及，犴狱无天泪谩弹。  

华岳　狱中责廷尉  
吾巾不是不冠儒，曾被儒冠几误予。  
铁砚不磨天地轴，毛锥难复帝王居。  
当传卫霍无传秘，却著韩曹不著书。  
堪笑苍生无眼力，不知豪杰在樵渔。  

华岳　狱中作  
壮士刚肠不受冤，髑髅可断志难干。  
超仇未报薪当卧，汉贼犹存铗谩弹。  
情款不从囚口责，炙浆难塞吏肠宽。  
何当尽沥奸邪血，染作衣裳看孟安。  

华岳　浴  
龙藩地暖冬无雪，十月风光似三月。  
好风不动绮罗尘，人在绣帏帘半揭。  
酒肠拍索能回春，春潮八面香熏熏。  
香肌汗透披縠纹，思得沧海驱埃氛。  
银锅蟹眼生春雪，银瓢捾破锅心月。  
流霞倾入碧琅玕，香雾氤氲云半掇。  
花藤织出金芙蕖，烟青藕紫堆云盂。  
一声珰佩帘钩长，皂盘棒出双明珠。  
蜡花照入兰汤阁，珠玑体迸红猊活。  
凤豁云涛濯锦毛，龙翻雪浪浇银甲。  
起拿裙雾围春风，胭巾抹出桃花红。  
香泉入齿漱寒玉，吐作冰雪飞长空。  
苍头急把春衫换，腕玉轻穿云一片。  
出门两腋生清风，身在嫦娥广寒殿。  

华岳　约叔真二首  
半间屋抵斗来大，一个身同山样高。  
侧坐斜眠俱不得，烦君除去一牛毛。  

华岳　约叔真二首  
厄堂有事留司马，凌阁无名问太宗。  
我且盘桓君且去，归斯千载约芙蓉。  

华岳　月岩  
六丁一凿空云烟，满窟勒驾驱神仙。  
冰轮推出月中月，玉斧劈开天外天。  
便把嫦娥骑采凤，却呼羽客烹银蟾。  
更邀王母瑶池酒，今夜广寒同醉眠。  

华岳　阅明妃传  
一万边兵不立功，却令娄敬自和戎。  
犬羊不伏称臣妾，甘拜君王作妇翁。  

华岳　阅明妃传  
汉家金帛作山堆，无奈酋奴眼不开。  
今日单于恭子婿，方知娄敬是良媒。  

华岳　再祷梅山  
梅山昔扣五通仙，曾许英雄第一签。  
恰遇尘埃当扰扰，如何泥泞尚淹淹。  
若非推入高宗梦，须是遥分太史占。  
他日崧高咏申甫，一香先为大王拈。  

华岳　再还建上旧居  
门外梅花扰复栽，回时春去去春回。  
儿童拍手应相笑，归去贾生今又来。  

华岳　再继前韵  
俗尘方倥偬，得得访清幽。  
烟练素疑抹，山屏翠欲流。  
松筠扫日月，藤蔓悬春秋。  
物外有余乐，吾生空白头。  

华岳　早春即事  
杨柳丝丝弄淡黄，怯寒燕子未归梁。  
晓迷芳草骓骏湿，夜宿閒花蝶翅香。  
得句自惭非子美，赏音犹恐误中郎。  
愿言相约花前醉，莫放春容过海棠。  

华岳　早行述怀  
归心夜半已飞扬，唤仆吹灯促晓妆。  
鸡翅拍斜茅店月，马蹄剜破板桥霜。  
二陵万里埋荆棘，十庙百年生稻梁。  
安得有臣如祖逖，慨然击楫誓江长。  

华岳　责逋二首  
索逋无术谒公门，岂谓公门反怆神。  
令尹幸酬三百索，痴儿犹恋一千缗。  
如今索手方知错，自此甘心莫怨贫。  
不是恩波不旁洽，五穷无奈苦随人。  

华岳　责逋二首  
刳肠植粟餧官牛，牛骨成尘粟未酬。  
何事莲参犹阁笔，反怜花县若虚舟。  
季公素重千金诺，胶鬲当贻万世羞。  
愿效相如还赵璧，莫教颜色叹床头。  

华岳　赠别  
惆怅长亭叹别离，送君东去望西归。  
落花也似知人意，沾定春衫不肯飞。  

华岳　赠别  
雕鞍欲上又重留，约我归期九日秋，  
别酒不沾襟上泪，双娥无处着离愁。  

华岳　赠别  
挨定青骢不肯骑，征衫褪领又重提。  
柳风吹不断行色，更倩柔条绊马蹄。  

华岳　赠别  
娇羞犹记别时言，教我春衣尅可单。  
说与苍头浑忘□，晓来真个作轻寒。  

华岳　赠陈道人  
君不见樵人王翰画山水，一夜风雷揭窗纸。  
又不见长沙洞清画龙蛇，满轴烟云翻捻指。  
二子相去数百年，笔端妙意谁能传。  
双溪道人何所授，一见笔法堪齐肩。  
笔一淡，轻烟映出垂杨岸。  
远山依约不还无，斜照不红秋水漫。  
笔一浓，黑云万叠翻狂风。  
江天日暮暗烟霭，天地星斗皆昏朦。  
潇洒诗人不解语，被君吐作无声句。  
何时觅取绡一缣，写我英姿伴烟雨。  

华岳　赠楞枷老瑛上人  
无聊断梗拨寒灰，门掩霜风客自推。  
急下火垆叉手接，便将布袋解头开。  
拂床展卷呈诗稿，炙盏分茶当酒杯。  
别后逢人须问讯，楞伽曾倩寄书来。  

华岳　赠刘相士  
班超未侯汉，谁识乌孙客。  
韩信已王齐，谁知长乐厄。  
彼亦非异术，忠谀分黑白。  
直道世且违，彼亦何足责。  
自古勋业人，把镜惟自索。  
顾我洒落资，足可振翰翮。  
如何汗马秋，英雄尚南谪。  
祗应捻胎鬼，手段不合格。  
古括子刘子，阅人几千百。  
一见麞鼠质，便许正疆场。  
知子忠且谀，愚固未暇择。  
万一符子言，亦可名简册。  
它时双蹇驴，约子访黄石。  

华岳　赠吕元玘  
周末见人歌采芑，楚先闻客赋离骚。  
胸中有气不能吐，空使虹蝩万丈高。  

华岳　赠美人别  
花脸送愁和露泣，莺声传恨向人妖。  
别情远去尤割草，相送不须离画桥。  

华岳　赠祝跛  
我生多蹇难，事业冷於水。  
内外两五行，丑恶讳人举。  
武夷有跛者，抱术遍荆楚。  
抠衣忽趋隅，觌面便相许。  
摇手无所需，再拜拂毫楮。  
一诗聊赠行，无以壮箱筥。  

华岳　折桂园友人宴  
墙头罗绮碧云浓，墙外秋韃电掣空。  
蝴蝶拍开花面粉，鹧鸪吹落杏腮红。  
翠裵不卷珠帘月，蜡烛还摇锦袖风。  
醉眼不知尘世有，直疑身在广寒宫。  

华岳　枕上吟  
画角梅花吸晓寒，数声清彻碧云端。  
谁知有客愁无寐，一掬乡心不奈酸。  

华岳　知遇  
淮阴西汉一英雄，史氏持衡论亦工。  
不向追亡羡萧相，却于援死著滕公。  
岂知并绩三人杰，皆自当时一语功。  
后世人材自戕贼，炎凉安得古人风。  

华岳　纸帐  
主人冰雪洒胸襟，买宿银城不计缗。  
春草有诗皆白雪，秋毫无梦到红尘。  
月娥好作云间侣，风伯不寒冰下人。  
更喜五更窗外月，梅梢分得一枝春。  

华岳　重九  
破帽无情下受吹，满头霜雪已如丝。  
菊花笑我三秋客，风物撩人九日诗。  
三楚膏腴已煨炉，二江皮肉更疮痍。  
子卿三月无音信，鸿雁南来何所之。  

华岳　重午  
虎眼龙须午未乾，楚臣遗泪尚潸潸。  
梅天有雨金丸重，麦地无风翠浪閒。  
蒲解枭风岂枭贼，符能驱崇不驱奸。  
一樽菖酒呼天问，何事男儿鬓渐斑。  

华岳　骤雨  
牛尾乌云泼浓墨，牛头风雨翩车轴。  
怒涛顷刻卷沙滩，十万军声吼鸣瀑。  
牧童家住溪西曲，侵早骑牛牧溪北。  
慌忙冒雨急渡溪，雨势骤晴山又绿。  

华岳　捉月仙  
缆解西风拍岸颠，雁拖秋色上航船。  
挂帆未作乘风客，举棹先惊捉月仙。  
楚些有渊心石殒，贺狂无井眼花眠。  
殷勤为酹一杯酒，断送西江浪拍天。  

华岳　自宽  
十事相寻九不谐，骨穷更值五行乖。  
人情厚薄且随分，世态炎凉休挂怀。  
家欲自丰无楮币，爨凭谁执有荆钗。  
如今且任眼前过，他日功名殊未涯。  

华岳　自勉  
世态风波不可论，且于閒处乐天真。  
肥家无子堪登陇，忧国有人休问津。  
颜色虽蒙时借我，脚跟那解日随人。  
客来　￥问当时事，摇手无言对北邻。  

华岳　自讼  
我生素不事诙谐，檐板方头唤不回。  
遇事岂容无正论，济时未必有长材。  
头虽五鼎不辞剑，口恐三缄合用枚。  
不是生平太刚介，有如踪迹尚尘埃。  

华岳　自叹  
自叹身谋我独疏，只贪风月恣欢娱。  
杯盘遇客随多寡，囊橐何时问有无。  
万电梯航无羒羐，十年墙屋有穿窬。  
从今老去无他望，绿绮一张醪一壶。  

华岳　自喻呈赵润夫  
梁间燕子为喃喃，故下珠帘未放还。  
料得无声如反舌，不应留落在人间。  

化禅师　偈  
翠竹黄花非外境，白云明月露全真。  
头头尽是吾家物，信手拈来不是尘。  

化州郡守　化州  
罗川带郭古南州，陵水环城小庾楼。  
云淡青林无过雁，雨涵丹荔集鸣鸠。  
叨荣铜竹三经夏，劝课农桑屡有秋。  
好趁湍流下吴会，章台无柳击归舟。  

淮安守　句  
一从楚客死，淮山无颜色。  

浣花女　潭畔芙蓉  
芙蓉花发满江红，尽道芙蓉胜妾容。  
昨日妾从堤上过，如何人不看芙蓉。  

皇甫□　故人亭  
倚棹短亭西，吹尘认旧题。  
水添春岸阔，云压暮山低。  
沙觜鹭初宿，树头乌自啼。  
故人今不见，惟有草萋萋。  

皇甫□　句  
棹穿波底月。  

皇甫介　洞霄宫  
大涤云深日月迟，羽人曾作帝王师。  
鼎中绛雪成千日，岩下幽花占四时。  
玉仗已乘鸾鹤去，青山难使鬼神移。  
人间万事惟间好，山顶诛茅待几时。  

皇甫介　游洞霄  
九曲烟霞染画图，羽人曾作帝王师。  
鼎中绛雪成千日，岩下幽花占四时。  
仙客已骖鸾鹤去，青山难使鬼神移。  
何当继踵长生地，疏瀹灵根出有为。  

皇甫泌　送梵才上人归天台  
昔在童蒙岁，学礼暨诗书。  
肃肃秉庭训，罔敢甯斯须。  
积习将一纪，心目多勤劬。  
本此修拙辞，阶之登仕途。  
得以施所学，闻者谓之迂。  
吾道固未行，或嗤为腐儒。  
腐诚如所云，儒非吾敢居。  
时英贱民政，亦诮官之麄。  
嘉言屡治勗，周旋画伟谟。  
胡不事章句，清贵无加于。  
我闻今学者，为人不自图。  
六朝文物壅，化源由是枯。  
华文愧不能，迷深甘守株。  
古人不得见，临风重欷嘘。  

皇甫泌　送梵才上人归天台  
美玉不自贵，贵之者良工。  
高才不自明，明之者至公。  
和璞文未刻，他山石正同。  
子虚赋未行，相如车不东。  
我今徵此词，亦将拟未通。  
粤有空门子，孕秀赤城中。  
性静不欲俗，诗癖俄我躬。  
意淳自高古，言雅思变风。  
劳劳不称年，名尚高远聰。  
我来山月乡，即貌知困蒙。  
吾师道虽否，天子方文崇。  
一旦因得意，诵之于六宫。  

皇甫明子　海口  
穷岛迷孤青，飓风汤顽寒。  
不知是海口，万里空波澜。  
蛟龙恃幽沈，怒气雄屈蟠。  
峥嵘抉秋阴，挂席潮如山。  
荧惑表南纪，天去何时还。  
云旗光惨澹，腰下青琅玕。  
谁能居甬东，一死谅非难。  
呜呼朝宗意，会见桑土乾。  

皇甫明子　京口行  
京口兵可用，酒可饮。  
一语参差族成血，忠贼相持各凛凛。  
岂知好丑隔形骸，父为孔鸾子为鸩。  
人众天定理则那，遗臭流芳且高枕。  

皇甫明子　水国  
水国凄凉住，秋宵烂熳眠。  
归云犹带雨，堕月忽明船。  
社稷资长算，髭须近莫年。  
乱离栖不定，百口托浮田。  

皇甫韶　和诣岩祈雨  
路尽山尤胜，溪深水愈豪。  
寺楼今不见，依旧五峰高。  

皇甫坦　进诗  
夜静天中星历历，晓来坛上月娟娟。  
皇图鞏固中兴业，帝祚遐昌亿万年。  

皇甫坦　句  
每蒙天一笑，遂与物为春。  

黄艾　九鲤湖  
九鲤山头爽气芬，潺湲九漷隔溪闻。  
青嶂高障海东日，碧溪流空湖曲云。  
坐听{狷月换贝}声怜草阁，夜深月色度松门。  
无缘能结茅斋宿，绿水丹山欲共分。  

黄葊　宝方山二首  
扶藤来访古招提，月壑云天分外奇。  
料得山林暗相贺，苍崖今日有新诗。  

黄葊　宝方山二首  
平生不惯俗尘萦，才对南山眼便青。  
天与诗人张画本，疏梅翠竹小池亭。  

黄播　楚塞楼  
楼上何由楚塞名，楚人曾此设重扃。  
固知宇宙同文轨，聊把江山作障屏。  

黄伯固　公馀漫兴  
蓼花秋水漫官衙，令尹情怀自一家。  
退食小斋无俗事，閒呼童子问桑麻。  

黄伯固　双清阁咏雪  
箕伯宵声怒，髽童早语咍。  
飞花先腊白，和气觉春回。  
暗动云都簇，先凭雨作媒。  
有情皆噤惨，无物不低催。  
阔洒吞平野，斜飞透隙埃。  
朦胧山下路，孤绝水边桅。  
厚载危倾压，阴机巧剪裁。  
溪流连底沥，蒙岭彻尖堆。  
妒舞时飘袖，催诗胜遣材。  
高将凌玉阕，清可并瑶台。  
密密疑霏屑，纷纷认落梅。  
诹龟古{左禾上皿下能}稏，宿鹭斂毰毸。  
冻案呵吟笔，高楼殢酒杯。  
市衢停辙迹，香篆冷炉灰。  
试问麻衣咏，何如柳絮才。  
一时聊纪事，著句郢难陪。  

黄伯固　渊靓亭  
江山无古今，阐发自我辈。  
心期得地胜，有目皆一快。  
负郭西缭川，众流翕以汇。  
水光开三面，结屋此其最。  
嚣尘劃清漪，景象极爽垲。  
泓澄湛寒碧，潭影尤可爱。  
岩前列烟树，翠色聊不解。  
盘坳石下瞰，林立错奇怪。  
雄观喜新获，旷境了无碍。  
人谋孰使然，天作若有诗。  
学宫尔多士，游息于此在。  
岂但濯尔缨，亦可湔匀佩。  
翛然鱼在藻，行矣鲲化海。  
维兹渊靓名，妙处默领会。  
中庸至矣夫，智者乐在内。  
水德本无虚，人心亦清洒。  
即物以察已，致之不在大。  
清源堪疏沦，世虑涤昏昧。  
曾子浴乎沂，不出一唯外。  
淡乎卖傅心，或可分一派。  

黄伯厚　泊舟  
片帆寂寞绕孤村，茅屋惊寒半掩门。  
行草不成风断雁，一江烟雨正黄昏。  

黄伯厚　椒屯墟  
乔水村墟十里秋，渔盐微利竞蝇头。  
平坡浅草眠黄犊，小渚轻波泛白鸥。  
竹外富喧山市散，柳阴人醉酒旗收。  
清幽仿佛西湖上，惆怅归来独倚楼。  

黄伯剂　和张九成真如禅院诗  
寺古僧应少，地偏心自扃。  
凭高通楚望，怀远眇胥灵。  
深蛰虬藏翠，斜飞鹭界青。  
休文今已去，佛像奇谁铭。  

黄伯枢　读马援传  
后车薏苡落谗人，珠贝文犀竟失真。  
马革裹尸犹不恨，何须胜瘴与轻身。  

黄补　韩木  
先生来潮南，先生一时屋。  
潮南得先生，潮南千载足。  
呜呼潮南俗亦淳，先生遗树今犹存。  
春山二月春鸟响，游人树底罗酒尊。  
尊残倚树初不语，暗觉山翁泪如雨。  
山翁之泪良可怜，我生不及元和前。  
元和万事已尘土，惟有嵒边留此树。  
树本於人果何识，为是先生手亲植。  
先生一去今几秋，嵒头满树春风浮。  
风从昨夜何{左忄右刘}慻，俨似当年祛鳄色。  
鳄鱼东遁不回头，一带寒江绕郡流。  
郡人向晚争归舟，树与江波相对愁。  

黄常吉　游洞霄  
我厌城市喧，故作林泉游。  
十事思九错，一笑忘百忧。  
道念岂不定，俗累良未休。  
安得弄泉石，味道老一丘。  

黄常吉　游洞霄宫  
山锁清溪溪锁峰，溪光山色两怡融。  
松枝点滴衣夹雨，云叶飘扬岩际风。  
玉室金堂端好坐，石坛乳窦自相通。  
我生已幸尘缘薄，拟结茅庐天柱东。  

黄常吉　游洞霄宫  
乔松苍竹带烟霏，木拱彤檐蔼翠微。  
虚谷玲珑遗凤响，行云蒙密护龙归。  
繁花结绣迷樵径，灵飘药香满客衣。  
更欲搘筇遍诸顶，可怜无策驻残晖。  

黄超然　鸱枭狼腐鼠  
鸱枭狼腐鼠，欢喜同八珍。  
凤凰玉千仞，琅然落清音。  
事有适相值，枭遂生欢心。  
仰首噱一嚇，谓凤当见侵。  
凤凰睹腐鼠，掩鼻方微颦。  
投惠且不纳，夺攫岂所任。  
昆仑有竹实，去去不可寻。  

黄超然　古风  
不知乃不愠，古人叹难能。  
我谓直易事，学道非干名。  
本无求知心，愠亦何从生。  
所以茅檐下，高枕曲吾肱。  
琴书坐中友，云山门外朋。  
肺腑欣有得，耳目谅无憎。  
顾同子扬子，白首太玄经。  

黄超然　遣兴  
曬麦有馀粒，双鸠下庭际。  
知我无我心，相忘两两碍。  
风暝物意乐，云薄花影晦。  
试知春色深，精觉静可爱。  
纷纷门外客，经过不相诣。  
不邀亦不却，有酒当共醉。  

黄超然　秋夜  
秋夜园林风露凉，蟲声无数出颓墙。  
前朝旧事过如梦，一抵清秋一夜长。  

黄朝散　得雨移刻即止惜乎不广  
骤雨滂沱若救焚，痡瘏时暂慰劳勤。  
若教千里均霑渥，多稼看看胜□云。  

黄朝散　睹丞相曾公为桂帅时经过留题  
龙岩重到腊残天，欲访丹成行满仙。  
因睹曾公题刻妙，气腾忠谊拂云烟。  

黄朝散　和阮倅正名九仙  
采□形相异为仙，识性谁知共一天。  
泽物度人均是道，瑞昭千载起祥烟。  

黄朝散　和士曹曹文林省题九龙岩  
不为鱼计伏藏深，鸣和奚惭鹤在阴。  
千里秋苗如普润，何妨信史一书霖。  

黄朝散　将到岩洞油云忽作骤雨滂霈  
寸心忧旱隐如焚，默念僖心闵雨勤。  
欲到九龙岩数里，霈然甘泽副油云。  

黄朝散　五年二月朔投晓到岩寺适值亡女忌日因而饭僧  
沐雨冲风夜向晨，九龙岩畔报中春。  
行庖一供山僧饭，下咽甘□不笑贫。  

黄朝散　行县憩九龙岩  
金鳞玉角照人寒，何事清时此蛰蟠。  
甘泽不辞膏品物，奚惭济济舜朝官。  

黄朝散　再过九龙岩  
腊尽春来气应和，丰年嘉瑞作民歌。  
一杯龙洞梅花酒，□破牢愁埒太阿。  

黄彻　句  
圆冠思得多于鲫，刻木惟宜少似彪。  

黄彻　句  
就舍勿令人避席，渡江莫与马同船。  

黄彻　句  
江干食息呼扶老，木末攀缘讶宛童。  

黄彻　句  
但遣一枝居巧妇，不殊大厦贺嘉宾。  

黄崇义　诗一首  
涧水之西我所家，结亭新借白鸥沙。  
旋移骚国春风木，满种陶篱晚节花。  
陪客常留煨芋火，课儿频煮读书茶。  
清波迥与黄尘隔，一笑人生自有涯。  

黄畴若　泽卿示兰亭考作萧翼取兰亭辞  
长廊睥睨来者谁，出门解后渠得知。  
不言使者求遗书，只言浴茧当及时。  
从容与语益款洽，论到翰墨尤瑰奇。  
山僧技养不自禁，稍出修禊兰亭词。  
启函展玩未及竟，视有黄纸天庭追。  
口呿气褫僵欲死，一骑趣向咸阳驰。  
虬须天子喜折屐，诏许两禁同观之。  
龙腾凤集在御榻，平生触眼何曾窥。  
自从茧纸归昭陵，宝气夜夜光陆离。  
千年议论经几手，极力追倣分毫釐。  
博闻强志子桑子，上一篡辑无或遗。  
清舑不满六尺长，中有文字无津涯。  
归君此编忽自笑，山东学究真黠儿，  
而今御史还书痴。  

黄初庵　升香林洞  
日射岩扉晓雾开，杖藜拄石破苍苔。  
一双蛱蝶随人去，知是香林洞里来。  

黄初庵　题灵鹫寺  
屋畔危岑耸佛青，客归僧定掩云扃。  
洞猿窣窣循墙过，几上偷翻贝叶经。  

黄刍　挽李制干  
先生云卧在梅峰，胸饱珠玑貌自丰。  
端坐浑如乔岳象，传经足并化工同。  
门前桃李春长在，身后勋名远更通。  
见说义兵扶社稷，千年国史纪元功。  

黄春伯　泊舟浮石寺前有善士百余辈拜迎因联句于水滨民居之壁  
三百六旬周复始，二十四岸高且寒。  
法乳试流锋上蜜，诗肠畧露管中班。  
山山日脚黄金软，片片梅心白雪乾。  
遥指烟霄呼缟鹤，一声清啸水云闲。  

黄春伯　访白玉蟾值其出题壁  
怪访怪，怪不在。  
茅君山，来相待。  

黄春伯　绝句  
半篙春水一蓑烟，抱月怀中枕斗眠。  
说与时人休问我，英雄回首即神仙。  

黄春伯　南台舟中联句  
秋阳红若柿，晓雨翠如丝。  
福地逢迎日，江天笑傲时。  
莲舉犹殢水，桂粟已粘枝。  
波静天一色，山低云四垂。  
垂纶怀渭叟，纵棹拟鸱夷。  
上水迟吾乐，西风壮我诗。  

黄春伯　痚山舟中联句  
山影卧寒碧，波光摇虚空。  
櫂凌千顷月，帆鼓一天风。  
列岸万丝柳，遥岑数粒松。  
诗魂混雁鹜，草圣惊鱼龙。  
梦断江楼笛，吟余烟寺钟。  
电华飞我剑，虹晕挂吾弓。  
清啸骑汗漫，朗吟泛冥濛。  
谁云泽国小，乐亦在其中。  

黄春伯　戏联叠韵体  
两桨往莽苍，弓蓬穷空濛。  
偃偻苦怒雨，穷窿通雄风。  
美茝迤丽紫，丛枫朦胧红。  
彼美绮里子，终同隆中翁。  

黄春伯　戏联回文体  
水连天渺渺，山映月亭亭。  
尾櫂依凫渚，头船过蓼汀。  
鬼神号暝壑，烟雾霭痚棂。  
美醖浮觞玉，轻衣拂剑星。  

黄春伯　戏联平字体  
西风来无边，松声填虚空。  
晴云飞瀰漫，凉蟾光玲珑。  
挥觥奔长鲸，凭栏穷冥鸿。  
诗成摛霜毫，吹嘘呈天公。  

黄春伯　戏联食{潺氵换鱼}体取其骨糜肉化之义  
何其秀且明，而况清以美。  
不醉将如何，无吟讵自己。  
凡与共此者，但须行乐耳。  
无意固必我，可久速仕止。  
离合忍复道，光阴能有几。  
相对默不言，新簄多且旨。  
玄中难致诘，圣处可胜纪。  
何为是栖栖，未免聊复尔。  

黄春伯　戏联仄字体  
一雨倏复霁，早魃已退垒。  
远水白浩荡，列岫翠迤逦。  
古碛缠荇带，宿鹭恋荻米。  
搦笛叫月姊，伴我啜绿蚁。  

黄春伯　昩江舟中联句  
倏忽僧千兔，寻常涸百蠡。  
眼光摩日月，足迹遍山河。  
赤壁聊化鹤，黄庭浪换鹅。  
秋声归歡乃，云影映婆娑。  
夜后调焦尾，风前舞太阿。  
待藏班婕扇，千篇在切磋。  
酒徒从狎至，诗客听相过。  
辍我芒不借，就伊金叵罗。  
峰巅餐地秀，霞外挹天和。  
拍手僛僛舞，忘形踏踏歌。  
力辞金殿客，高应玉皇科。  
八桂招六逸，九疑衣两娥。  
清漪驯绿鸭，列阜拊眠驼。  
逸韵应无敌，清名到不毛。  
樵仙分我席，力士汙吾靴。  
风沈腰何束，霜潘鬓谩皤。  
怀丹医病鹤，寻饵钓神鳌。  
为问六国印，何如一渔蓑。  
清飚茶腋爽，韶景醉颜酡。  
且噉藕如臂，从教晷似梭。  
推蓬延月桂，引襮耫烟萝。  
君已人登泰，辞皆水导嶓。  
蘥官清缥缈，云阙郁嵳峩。  
未到桑田变，疑将铜狄摩。  
谁知天不管，敢谓世无魔。  
觞政髈无忤，骚坛今太苛。  
玄谭时脍炙，杰句肆吟哦。  
大道真溟滓，浮生但刹那。  
玉天还有诏，应是典风骚。  

黄从龙　题梦笔山  
芙蓉幻出画难成，文藻由来属俊英。  
五采曾遗当日梦，百年犹有故山名。  
岁寒寥落松筠秀，月夜悲凉猿鹤惊。  
惆怅江淹人去远，载瞻南浦暮云横。  

黄大受　病起  
煮药炉边过一春，瘦骸唯与病相亲。  
雨多药裹易生晕，涧透巾纱懒拂尘。  
枕上最宜思过眚，静中倒得养精神。  
不辞小现维摩诘，只恐今无问病人。  

黄大受　呈鲁斋提刑伯  
散尽黄金与客休，田园不为子孙谋。  
白头更自嫌多累，尚有潇湘万郑楼。  

黄大受　春日田家三首  
凛寒陵熙春，谁为御其侮。  
酸风吹积雪，浓云洒飞雨。  
农夫荷耒耜，俶载耕斥齿。  
为其有身累，宁免自辛苦。  
妻儿送中饭，冻凌强俗吐。  
晚归极困倦，倒睡带泥土。  
朝来天光开，红紫新媚妩。  
南园踏青人，日暮犹歌舞。  

黄大受　春日田家三首  
二月祭社时，相呼过前林。  
磨刀向猪羊，穴地安斧鬵。  
老幼相后先，再拜整衣襟。  
酾酒卜箁杯，庶知神灵歆。  
得吉共称好，足慰今年心，  
祭余就广坐，不间隔富与贫。  
所会虽里闾，亦有连亲姻。  
持肴相遗献，聊以通殷勤。  
共说天气佳，晴暖宜于蚕春。  
且愿雨水匀，秋熟还相亲。  
酒酣归路喧，又柘影在身。  
倾欹半人扶，大笑亦大嗔。  
勿谓浊世中，而无义皇民。  

黄大受　春日田家三首  
清明百草春，家家上丘墓。  
南邻去年冬，祝痛及翁妪。  
酒戎罗新阡，蹙頾见追慕。  
旧时细君坟，望见泪已注。  
纸钱风飘飘，世用此文具。  
其间无纸者，已无子孙故。  
有纸与无纸，百步五十步。  

黄大受　读四皓传  
白云茫茫歌紫芝，人间无路瞻龙眉。  
太子介使招忽往，高祖问省心先知。  
翁身商山名八极，此时不出汉事危。  
敢可惜双足汉鼎，非私刘氏私黔黎。  
欠呵千年橘中棋，华阴堕驴者为谁。  

黄大受　公安  
市人屋井底，栋与江堤平。  
大江压堤来，浩浩势欲倾。  
古堤腾长蛇，独与江争衡。  
积流增巨涨，飘突万马惊。  
油可与之合，盘涡沸渒腾。  
折旋声汹涌，吞汲翻长鲸。  
微茫隔岩村，百尽崩沙趙。  
中流有行舟，来往如飞蝇。  
巨风携银山，性命鸿毛轻。  
设险护东南，天巧如揭绳。  
用武莫若荆，豪雄所交争。  
玄德欲兴刘，於焉深经营。  
坐据此要湍，进退窥敌情。  
时事一阨塞，拂衣开西扃。  
至今闻西偏，城治作丘陵。  
汤汤横乎前，何畏百万兵。  
善卫保其吭，坐待其师崩。  
更能用吾长，谈笑收其赢。  
何者非神机，用之须人英。  
机略失所用，山种无常形。  
休兵不敢论，凄咽含余情。  

黄大受　公安寓馆夜立观前用载韵  
悠悠一古观，我倒夜何其。  
仙磬吟风殿，幽人汲露池。  
星沉萤聚水，月倒兔悬篱。  
四起钟声乱，凌风欲化肌。  

黄大受　归来  
近日多骚客，吾衰不可追。  
松间哦鲁颂，花下看唐诗。  
好鸟山深语，寒蝉日暮悲。  
此声良叶律，新句总堪疑。  

黄大受　即事  
路转欹桥曲，阴阴石磴低。  
此藤藟碧树，红叶绣清溪。  
草露明侵径，秋香暗刺衣。  
前兴不声好，欲趁钓鱼矶。  

黄大受　江行万里图  
雪山西来接海白，天之所以限南北。  
谁人胸里着舆图，挥斥荆吴入绡墨。  
浓浓淡淡两岸山，烟波弥茫江面宽。  
水空漠漠鸟飞绝，渐看渐远天漫漫。  
客舟泝流先后去，风帆饱腹如飞舞。  
有时小艇绝波来，不知何处横江渡。  
钟山隐隐开金陵，雨花台前留玉京。  
汀洲劣处小孤出，垂杨绿引当阳城。  
蕲黄紫翠照卷雪，武昌楼台半明灭。  
周郎赤壁杳难凭，洞庭寒烟濛孤月。  
西江耿耿沙籀清，三十六湾斜照明。  
黄陵庙深楚山阔，九疑成削黏天青。  
我来展轴惊快睹，恍然对面水仙府。  
片时行尽江南天，吊何劳出门。  
南巡真人忘却归，轩辕龙去眇难追。  
咸池曲绝谁奏乐，风雨啼痕满竹枝。  
六朝虎士工设险，蹴踏沧波当挥剑。  
血流不惜惜江流，肯放飞埃过天堑。  
滥觞曾闻荡雍丘，楫声若为空悠悠。  
江声至今恨不尽，枉白万古英雄头。  
两阶千羽亭波后，八公草木今健否。  
长安正在碧云边，斜日西风重回首。  

黄大受　荆州人种秧击缶于田间以乐农者呜呼其犹有先生之世这遗意欤  
喜声响答缶声喧，歌笑声多日易昏。  
尚有乐农遗意在，要知此地近中原。  

黄大受　老寋行  
朔风狂惊岷峨流，帝敕云螭藩四州。  
颔珠千载化老寋，一变为回鐍川键。  
蚕丛簸弄几为翻，欲卷全蜀沦腥膻。  
瞿塘下连沧海脉，愁积溟涨牵鳌极。  
臣冰呼天下闻，快斥金翅清江氛。  
连环不争万古铁，阳侯依旧千江月。  
紫庭登奏尤其元，西州之功不补愆。  
清源血食天地久，其於冰兮亦何有。  

黄大受　廉泉  
一泓落古寺，三赤开方池。  
怀山决渎后，烁石流金时。  
君看此廉泉，不增亦不亏。  
炯炯玉色透，灿灿金沙辉。  
朼来临古亭，石铫行相随。  
呼童试春芽，活火烹新奇。  
一咽利喉吻，再啜心视怡。  
泠然清风来，玉液通华池。  
忆我心地初，与水同一几。  
心泉本无事，何必希夷齐。  
曰泉已强名，况复有是非。  
一笑付自然，贪廉吾不知。  

黄大受　梅  
自见梅开后，相看不暂离。  
只因愁落去，不忍看繁时。  
佳实羹堪味，遗音角可期。  
牡丹专富贵，春尽却空枝。  

黄大受　梅川呈同舟游仲发时中流失舟故云  
投晚钟公渡放船，急流送我转千山。  
群犀戏浴江含石，饥雁悲鸣橹下滩。  
吟骨欲投鱼腹葬，梦魂那许蝶身闲。  
可怜八尺奇男子，不作当年跛足看。  

黄大受　宁化白水磜甲子春  
雪瀑从天下，余流亦建瓴。  
双崖秋气逼，九地殷雷声。  
虎穴山川险，蛟涎草木腥。  
负{左齿右差}由此径，异日不堪行。  

黄大受　偶成  
高唐作梦时，宋玉乃得见。  
那知赋说梦，梦外云雨怨。  
此赋苟不作，应无列女传。  

黄大受　偶成  
蕨薇生山巅，长不逾蓬蒿。  
松柏生涧底，岁久还干霄。  
禀质自不同，托身奚必高。  

黄大受　偶成  
绿草何自来，蔓延满中庭。  
前朝方芟夷，兹视忽已盈。  
竹间幽兰花，数四移乃成。  

黄大受　遣载入闽从李守约  
考亭高弟说乌洲，小子何妨作远游。  
问学再三勤管贯，立身第一在操修。  
机心仅可文章用，邪说毋从释老求。  
更做程文须典实，年来华藻近轻浮。  

黄大受　秋夜读书  
青灯敞虚堂，微风动衣襟。  
兀坐耽尘编，起观星河沉。  
古人岂可见，所希见其心。  
终然发永欢，不收呜床琴。  

黄大受　沙头秋晚  
霜风吹冻玉池冰，留滞周南尚未行。  
病久故园千里梦，夜寒孤舍一枝灯。  
愁缘南贾归舟影，心断黄芦雁声画。  
老剑已闲头已白，祗堪吟咏课归程。  

黄大受　宿岳阳张漕书堂  
云低风转冷，黯黯起秋阴。  
薄暮细雨过，小窗寒气侵。  
关山千里梦，骨肉十年心。  
病意兼归意，攒眉写万金。  

黄大受　晚步  
扇小葛衣轻，风清草路平。  
水声逢石怒，烟素近山明。  
唤犊牛回顾，惊人犬倒行。  
耨夫方到屋，月已屋头生。  

黄大受　由洞庭入五田  
一汀红糁蓼花天，滴滴清寒晓露圆。  
回首洞庭山半点，伤心桂岭路三千。  
诗魂夜寄青林月，渔唱声回绿树烟。  
却笑陶朱不如我，我无西子与同船。  

黄大受　油口夜饮醉卧一室及宽三鼓矣秋夜新冷雨湿虫鸣展转不能成寐於是浩  
一榻悠然着醉侬，沉沉清夜大槐宫。  
梦回作恶酒气重，枕上不眠归兴浓。  
点滴落添闷雨点，清哀绕壁诉寒虫。  
计行良未成端绪，何处高楼撞晓钟。  

黄大受　郁孤  
台高日欲暝，晚眺眼增明。  
叠嶂罗云树，双流抱粉城。  
低浮烟万栋，清送月三更。  
尚红秋吟夜，江声带雨听。  

黄大受　早作  
星光欲没晓光连，霞晕红浮一角天。  
乾尽小园花上露，日痕恰恰到窗前。  

黄大受　昭潭寄内人  
不接安书动隔年，二千里外极悬悬。  
老亲强健知勤馔，诸子痴顽恐费鞭。  
幸有田园堪卒岁，使知诗礼可无钱。  
客中亦有风流罪，长伴梅花对月眠。  

黄大受　枝江九日简周宰  
日车不照出郊车，门外天云尚鹿。  
青州未有居士供，白衣知是谁家奴。  
江山有恨横饥眼，茱菊无情对卧壶。  
赢得闲关吟苦句，定无人敢唤催租。  

黄大受　织女虫  
灏气逼星河，佳期匝眼过。  
草间闻织急，天上想寒多。  
烛里颦挑锦，边头冷枕戈。  
终宵弄机杼，柰此月明何。  

黄大受　中秋舟次沙律  
去年中秋月，照我入桂城。  
今年中秋月，送我至江陵。  
桂林二千八百里，城边买船发春水。  
潇湘六月寒如冰，洞庭湖中秋气生。  
峡江西来雪波急，片帆带雨烟中湿。  
胡雁不来芦苇秋，风林淅沥生人愁。  
反思前年风露好，月入金樽醉将倒。  
如今飘落千万山，烟波弥漫几时还。  
露香堂中千百瓮，玉瓶取醉风吹梦。  
今宵弦管市繁华，灯火沙头一万家。  
争似诗翁弄江月，微吟不自汲江花。  

黄大受　竹  
虚心怀月明，劲节挺玉立。  
岂是外春风，春风无处入。  

黄大舆　华亭山房象山  
客游厌城市，僧房见岩壑。  
伟石罗众峰，寒砂结层堮。  
为谷既窈窕，置岭复绵邈。  
溪源互相注，花草纷已错。  
空闻先王梦，徒观楚臣作。  
行云在俛仰，北渚应酬酢。  
天机契如幻，意匠起冥漠。  
周流属多豫，寤寐欣所托。  
有怀山中人，从尔芳杜若。  

黄德明　句  
晚烟晴带湿，春雾暖生香。  

黄登　题三岩  
占断烟霞老一丘，玉岩阅历几春秋。  
削成四壁开三面，比似他山出一头。  
几欲登临寻胜概，偶然休沐得佳游。  
醉磨浓墨书岩石，恨不携琴更少留。  

黄登　题三岩  
飘然投绂卧云林，一片平生铁石心。  
不是遗文能动我，谁令吊古便沾襟。  
身同逝水几寒暑，名在空山无古今。  
仰止高风琴床下，还教三叹薄朝簪。  

黄登　万峰庵  
上到山巅晓色分，眼看残月待朝昕。  
望迷四雇浑如海，立欲移时只是云。  
隐隐楼台平地见，行行钟磬半天闻。  
举头顿觉青霄近，我欲乘风谒帝君。  

黄定　参政谢公挽词  
落落朋良会，千龄际遇难。  
难香初坐帐，獬豸即峨冠。  
自抗囊封疏，长开黼座颜。  
西枢东府事，施设未全殚。  

黄定　参政谢公挽词  
一自参机政，居然重本兵。  
尤优文与武，谥重敏兼荣。  
行矣跻三府，天乎梦两楹。  
鄱阳当日谶，端的付唐生。  

黄定　舍人崔公挽词二首  
昭代培英俊，皇天独不仁。  
儒林埋鹡鷟，翰苑失麒麟。  
青史空遗字，黄麻半掩尘。  
惟余忠荩语，分付义方人。  

黄定　舍人崔公挽词二首  
昔会钱同舍，钦闻玉润姿。  
公时尚萦服，我亦去持麾。  
再起风斯下，重来雾怯披。  
方图问奇字，抆泪赋哀词。  

黄定　侍郎李公挽词二首  
昭代论人物，如公实罕俦。  
行藏一无愧，才业两俱优。  
矜式新韦布，封章动冕旒。  
持荷簪笔地，犹想旧风流。  

黄定　侍郎李公挽词二首  
吏绩今无匹，邦人合去思。  
筑堤防水患，振廪粒民饥。  
历历新安戒，洋洋近古诗。  
经纶曾未究，空有典刑遗。  

黄度　白鹭亭  
白鹭亭前白鹭飞，定知公子未忘机。  
我来犹识难驯意，江际翩翩趁落晖。  

黄度　凤凰台  
江淮表里拱神州，底事干戈不肯休。  
试上凤凰台上望，定山尽处是瓜洲。  

黄度　隆荫堂  
意得壶觞外，心清杖屦间。  
簿书休吏早，花鸟向人闲。  

黄度　梅岭冈  
梅冈丘垄已难寻，堪恨吴儿太忍心。  
闻道土山标擘处，原头丛薄不成阴。  

黄度　青溪阁  
江家旧宅枕溪头，谁向溪湾著小楼。  
无奈当年亡国恨，潮生潮落几时休。  

黄度　玄武湖  
玄武湖中春草生，依稀想见竹篱城。  
后来万堞如云起，方恨图王事不成。  

黄度　玄武湖  
万骑连山噪虎熊，千艘激浪泣鱼龙。  
变迁陵谷有如此，应笑铜驼无定踪。  

黄度　冶城楼  
果然当国擅功名，著屐闲来上冶城。  
久欲乘风还海道，江山佳处尚关情。  

黄度　冶城楼  
春秋将绝书刘子，汉史虽终述武侯。  
旧国不知遗烈在，我来偶作冶城楼。  

黄端　诗一首  
虎脊初终枭獍飞，龙髯半落鬼神疑。  
行人二月登庐岭，点点骊珠欲洒碑。  

黄蛾　新月  
初出如弓未上弦，分明挂在碧云边。  
时人莫道蛾眉小，十五团圆照满天。  

黄萼　句  
钓沉新月落，龙起暮江寒。  

黄飞雄　徐真君祠堂  
东海真君炼此丹，丹成白日脱尘寰。  
唤将弟妹上清汉，留取烟霞管旧山。  

黄非熊　灵羊窟  
灵羊别去几何春，尚有悬岩旧窟存。  
左右莫知归穴路，高低惟见去蹄痕。  
千寻飞瀑垂峰顶，一洞寒云锁石门。  
好是月明群籁寂，几声閒答树头猿。  

黄非熊　龙树岩  
碧岩孤立啸□峰，高状藤萝十里松。  
三面石山横叠嶂，一株松树倒蟠龙。  
风雷聒地涛声烈，日月摩空翠景重。  
凭仗高僧好珍重，看他雷雨化灵踪。  

黄非熊　龙尾泉  
龙头何在尾犹存，定向天中饮汉源。  
且注灵泉清洞府，未呵甘雨活乾坤。  
半空飞下珠千颗，平地澄来玉一盆。  
寂寞云山非我宅，九霄高处是吾门。  

黄非熊　瀑布泉  
万丈岩头瀑布垂，玉泉拖地雪霏霏。  
听来如讶青天漏，望去还惊白练飞。  
一洞清音喧碧落，千岩寒色逗斜晖。  
终归大海成波浪，权借山僧濯布衣。  

黄非熊　清音洞  
群山如削水如渑，一洞清音气味凝。  
风送松声归远壑，日移猿影下垂藤。  
林僧倚杖看泉脉，野客横琴坐石稜。  
回首碧岩钟动处，云台犹在最高层。  

黄非熊　瑞松坞  
谁种灵松近佛家，根盘深坞斗狞蛇。  
风吹碧落雙龙动，月照黄昏两盖斜。  
千里两声喧洞壑，半空清景浸云霞。  
山僧长日频来赏，只恐春来起爪牙。  

黄非熊　听泉岩  
万濑澄空天地秋，清音不断下悠悠。  
山前一片月留影，石上几番僧白头。  
未必素琴方理性，何须芳草始忘忧。  
堪嗤朝市区区者，祗听笙歌醉则休。  

黄非熊　望仙台  
台前高岳宅神仙，叠石诛茅对碧巅。  
云雾不分人去路，管弦长动雨来天。  
彩莺呼侣归残照，野鹤□□下紫烟。  
谁识蟠桃最深处，刘郎风骨已雙全。  

黄非熊　玉泉洞  
百尺寒泉漱玉鸣，洞门斜入石廊横。  
烟霞不改古今色，山水无閒朝暮声。  
窥洞野猿悬树立，惊人呦鹿上岩行。  
有时写尽琴中趣，风定千林月正明。  

黄非熊　钟磬石  
一雙钟磬本天成，垂在云中左右屏。  
平地望来分大小，上方敲处震雷霆。  
名从得后声还异，景欲彰时物自灵。  
几度夜深催月落，满林妖怪立泉扃。  

黄垺　寿徐仓使  
四明山水远且清，秀气钟作千人黄。  
南州高士真济美，天地正粹涵中襟。  
学问渊源派伊洛，文章典丽铿{径去彳加音}韺。  
射策丹墀压群彦，声名一日蜚玉京。  
粤从膴仕久扬历，政事所至皆有称。  
雠较芸编上群玉，蕃宣茹水腾颂声。  
凝旒简眷异俦正，追班文石焕郎星。  
清规屹立朝誉振，儒术既行邦计赢。  
论思献纳众所瞩，其奈宵旰怀远氓。  
咨诹出揽澄清辔，肃持庾节趒列城。  
视时敛散民食足，观风按察吏胆惊。  
侧听赐环髍骑速，行看荷橐天衢亨。  
节过清明才六日，欣逢吉梦叶长庚。  
和气却随春气足，福星还并寿星明。  
己闻好语日边至，莫辞烂熳罍觥。  
自惭小草依松柏，臭味相投意甚真。  
矢诗不但为公寿，八荒寿域更跻民。  

黄辅　句  
许国一心如铁劲，阖门百口等毛轻。  

黄复之　德清道中  
天寒岁晚江湖客，一段风烟画卷昏。  
聚蟹声喧枯苇{上艹下断}，飞鸿影落断桥村。  
归云寺带翠微暝，逆水帆拖白漾浑。  
东去西来见鸥伴，盟寒只有愧心存。  

黄复之　过临平  
孤踪逐浪萍，几度过临平。  
人语水相应，帆移山倒行。  
鹭飞秋屿冷，虹饮晚川明。  
不是凭诗句，丹青写得成。  

黄复之　滕王阁  
飞阁岧峣倚天半，千里秋毫掌中看，  
城下江声铁马行，梁间日影金蛇竮。  
词客寂寥光景闲，秀色不改惟西山。  
朝来敛黛作眉语，问此风月何当还。  
便须领略追绝唱，终古发扬无尽藏。  
惜哉元婴不读书，笔端只作蛱蝶图。  

黄复之　题扇面六言  
峡束天围渐小，林穿日脚微明。  
竹居有径谁扫，水礁无人自鸣。  

黄复之　晚秋山中  
琅然笑语响空山，两袖清风倚曲栏。  
木落顿惊秋色迥，竹高先觉晚西寒。  
年华流水声中去，世事浮云影里看。  
载酒登临真解事，人间不似醉乡宽。  

黄复之　浙江晚眺  
越口对吴头，风烟画出秋。  
帆遥疑不动，鸥下若相投，  
云敛山争出，潮生水逆流。  
平生得意处，杯酒凭江楼。  

黄榦　拜文公先生墓下  
暝投大林谷，晨登崒如亭。  
高坟郁嵯峨，百拜双泪零。  
白扬自萧萧，宿草何青青。  
悲风振林薄，猿鸟为悲鸣。  
音容久寂寞，欲语谁为听。  
空使千载后，儒生抱遗经。  

黄榦　谗人  
监谤兆周蹙，偶语挤秦亡。  
古风下刺上，国步安且强。  
靖康发深痛，熙丰启余殃。  
惜哉天子明，未免谗者伤。  
谗者变何为，君子名愈彰。  

黄榦　答刘正之见招四绝  
求田问舍两参差，木坏山颓万古悲。  
多谢刘郎能馆我，短檠痚雨听清规。  

黄榦　答刘正之见招四绝  
昔年曾学屏山下，炯炯胡刘风味长。  
满目青山非故国，人生熟处尚难忘。  

黄榦　答刘正之见招四绝  
君因戆直招时论，我以痚愚厌俗纷。  
万事不须开著眼，苍山白醑对西曛。  

黄榦　答刘正之见招四绝  
石马台边森石木，昼寒亭下锁晴烟。  
紫阳不作远庵死，一醉同君话昔年。  

黄榦　答曾伯玉借长编二首  
白露下百草，迅商薄修林。  
幽人起长怀，感此节物深。  
揽衣自徘徊，抚剑还悲吟。  
丈夫各有志，莫作儿曹心。  
涉远当疾趋，畏景须就阴。  
愿言理轻车，去上南山岑。  

黄榦　答曾伯玉借长编二首  
祥麟踣鲁郊，孔袂何涟涟。  
伤哉经济心，付与文字传。  
马公述孔志，托意为编年。  
是非一以判，纤悉不复捐。  
闻君卧丘壑，茧手磨丹铅。  
愿言得其解，努力希圣贤。  

黄榦　代季亨二首  
枌榆接影一牛鸣，淑德相传到后生。  
三世只身长婉娩，两儿双泪遽纵横。  
蘯蘩春涧情何切，机杼秋堂眼明。  
细读古今贤妇传，谁家騣女亦书名。  

黄榦　代季亨二首  
殷勤慈母手中线，缝人选行人身上。  
待拘青衫朝日去，谁知白帽带星归。  
别时早觉终天诀，底事能堪跬步违。  
一路显新须努力，九原芒草恨依依。  

黄榦　代良夫人二首  
早岁为儒读国风，夫人高节有谁同。  
至今桑梓传家法，便说蘯蘩力妇功。  
闺内衾裯长自苦，堂前滫瀡得能丰。  
欲知淑德碑何在，只听乡人叹息中。  

黄榦　代良夫人二首  
闻道夫人遣子时，丁宁捧檄是归期。  
青衫到手非难事，白发惊心祗自悲。  
长翣忍听蒿里句，短檠休唱蓼莪诗。  
九原精爽应长在，列戟松楸莫恨迟。  

黄榦　代王维谨挽李察院二首  
关洛萧条南渡日，龟山往事属龙津。  
过庭诗礼传宗旨，盖世功名付后人。  
风宪只身中与外，清忠壮节晚如新。  
崇兰香歇玉刚折，定与天皇作侍臣。  

黄榦　代王维谨挽李察院二首  
牛角短歌头半白，龙门峻级眼常青。  
一官多是春风力，千里俄惊秋泪零。  
坐想德容今寂寞，梦回耳语尚丁宁。  
夜台虽闭公长在，有子能存旧典刑。  

黄榦　代曾鲁仲挽蒋同叔母二首  
釜灶朝晡百俭艰，卮協滫瀡况慈颜。  
欲知妇顺妻贤处，尽在姑啼夫哭间。  
庭下芝兰方擢秀，堂前松桧未应悭。  
空余马鬣崔嵬在，及见春风衣锦还。  

黄榦　代曾鲁仲挽蒋同叔母二首  
不乐何蕃岁一归，欧阳越客饮京师。  
腰间未许印如斗，堂上还惊鬓已丝。  
男子但知三釜计，人生合是百年期。  
他时此恨恁谁说，见著鱼轩心转悲。  

黄榦　读史记荆卿传  
说与男儿莫爱身，箪瓢陋巷不为贫。  
古来亭士君知否，拚得头颅斫与人。  

黄榦　读史戏呈刘正之  
君不见汉初曹相国，日饮醇酒不事事。  
相舍后园近吏舍，点吏醉呼不肯避。  
相国取酒饮园后，恨不呼吏与共醉。  
又不见后来丙丞相，驭吏不畏丞相嗔。  
嗜酒酒翻车上茵，醉饱去尔何容身。  
两公一心相有汉，一夫见辱非吾患。  
但得时平酒价贱，从渠醉后来相慢。  
李斯逐客徒自尊，东门黄犬还悲辛。  
西曹地近不足贵，不过能污车上茵。  
人言两公固宽平，我谓两吏非庸生。  
庸生无益两丞相，故辱丞相成其名。  
至今汉家四百载，曹独为冠丙有声。  
刘侯刘侯汝太痴，世间曹丙能向个。  
但知愤世快我意，醉语谁知官小大。  
却来东屯起田舍，日与田翁相唱和。  
人道刘侯只是一醉人，谁知胸中自有渭与泾。  
一双怪眼如老鹰，每於醉后白复青。  
刘侯藏锋敛锷莫妄用，君家自是提兵冠豸种。  

黄榦　凡今之人莫如兄弟诗  
物理须深玩，人心定不凡，  
棣华春竞秀，鸿影暮相衔。  
天性人为贵，同胞岂异心。  
疾行迷后长，思昔更伤今。  
忆昔防提日，堂前聚戏嬉。  
利心驱逸马，分背欲何之。  
富贵真余事，儿孙亦后身。  
四支先自贼，骈拇若为人。  
矢束折应难，叶密根无托。  
斯道固昭然，叹息人何莫。  
儒衣而儒冠，满口谈诗书。  
君看鬩墙心，异类诚不如。  
我行箕山颠，上有贤弟兄。  
高节振颓俗，余芳丐后生。  
二父及诸郎，异世真一体。  

黄榦　访高佥判所居  
远树分高下，平洲半有无。  
短亭低密竹，小艇隐寒芦。  
转浪鱼深入，斜阳鸦乱呼。  
自惭贵公子，未老赋归欤。  

黄榦　和江西王仓中秋赏月韵  
明晦从渠造物悭，好天佳月静时看。  
一轮天外长明彻。万象胸中自屈盘。  
星逐使来随处见，霜巡台迥逼人寒。  
休观玉免频频捣，活国须公九转丹。  

黄榦　和刘实之寄生日  
朝来谩与儿曹语，欲看群峰插天宇。  
携筇直上君子堂，出门复向东屯去。  
东屯田舍翁，邂逅成宾主。  
谓予始生朝，杯盘各碁布。  
须臾剥啄者为谁，珠玉怀中来举似。  
满堂宾客且停杯，看我莲桃罗十数。  
感君厚意兴转逸，百斛琼浆当鲸吸。  
造物亦何意，万品齐结实。  
休论修与短，大是空中色。  
但愿双桥茅屋成，款段从君岂终极。  

黄榦　和刘实之喜雨  
忽忽久不乐，中肠若焦焚。  
非无一樽酒，高堂细论文。  
尘俗了不知，学殖聊自耘。  
念此农事毕，膏雨犹未均。  
东郊与西畴，祷旱胡纷纷。  
长年四月诗，蜗舍嗟梅蒸。  
旱魃逞威虐，晹乌丽朱明。  
风伯真可讼，田祖非无神。  
曷不驾飞龙，一息万里奔。  
兀坐正长吁，仰瞻白云屯。  
须臾梧桐上，策策琅玕声。  
清声一线流，澒洞如盆倾。  
只此一日泽，便想百室盈。  
呼童索浊醪，为我驱愁襟。  
珠玉忽满前，语句何清新。  
此意久不传，举坐为君兴。  
鸡虫无了时，江阁聊自凭。  
窃恐读君诗，愁杀闭糴人。  

黄榦　和魏元明四月菊  
鹈鴃才鸣歇众芳，忽看佳菊变秋光。  
江头雨涨梅同游，陇上风情麦正黄。  
莫等重阳拚一醉，不愁长夏日微凉。  
篱根休遣儿曹见，又说犁花捧寿觞。  

黄榦　会南禅游邹氏园和知丞韵  
杯酒联翩臭味同，横枝痚影费天工。  
千林落木人烟绝，独倚斜阳对晚风。  

黄榦　寄郑维忠叶云叟诸友  
村村箫鼓竞龙舟，萸菊岩前倚晚秋。  
老懒焚香书一卷，淡烟痚竹月侵楼。  

黄榦　嘉兴道间二首  
平生事幽贞，足迹不出门。  
岁晚迫饥寒，暂得媒妁言。  

黄榦　嘉兴道间二首  
征途不寐辄终夕，故里无书今几时。  
离别因知双鬓改，饥寒解使寸心悲。  

黄榦　甲子语溪闵雨四首  
樯头五两摇空飞，船头百丈牵何迟。  
数篙塘水清可涉，故乡千里归何时。  

黄榦　甲子语溪闵雨四首  
塘中龙骨高数层，龟坼田中纵复横。  
青裙箬笠倚车卧，但有空车无水声。  

黄榦　甲子语溪闵雨四首  
牛女盈盈河汉傍，清风肃肃吹罗裳。  
朱门达旦听歌曲，莫遣浓阴蔽夜凉。  

黄榦　甲子语溪闵雨四首  
老夫年来百不悲，夜听群儿声吾伊。  
呼儿握手长太息，不见侬家数口饥。  

黄榦　刘正之宜楼四章  
春风满庭除，琴瑟亦静好。  
翁中有欢伯，相祝以偕老。  

黄榦　刘正之宜楼四章  
屏山重回首，日暮起长思。  
鸿雁来翩翩，共赋棠棣诗。  

黄榦　刘正之宜楼四章  
君家两宁馨，翠竹栖鸾凤。  
筦簟燕新居，孔释复抱送。  

黄榦　刘正之宜楼四章  
山以静故高，水以静故深。  
福禄岂外求，万感皆人心。  

黄榦　勉都干权君  
长安城中豪俊林，锦韉玉勒驰髒髒。  
入门朱粉夸妙丽，出门青紫争浮沈。  
东有问医西问相，君独燕坐钩其深。  
冰眸一睨穷达判，刀剂不许寒暑侵。  
长安城外天阴阴，行人驻马为悲吟。  
高坟崔嵬葬白骨，安得不死腰黄金。  
世间万事何足恃，祸福倚伏常相寻。  
渠侬自愚君自强，谁肯一笑忘华簪。  
蜀人卖卜严君平，垂帘闭肆穷古今。  
逢人但说忠与孝，自有达者能知音。  
察形察色君所解，直须洞烛贤愚心。  
屈伸寿夭亦命尔，公平正直神所钦。  

黄榦　庆元已未冬至前二日访林公度至栗山翌日同访吴必大林季亨容之偕行  
篝火下修岭，褰衣涉清川。  
夜投故人庐，洞壑藏真仙。  
一水远萦纡，两山对蜿蜒。  
但见烟云深，不识车马喧。  
主人敬客至，杯酒罗堂前。  
诸孙竞劝酬，烹羊杂鸡鲜。  
同来二三人，妙语争春妍。  
此会良独难，达旦不复眠。  
鸡鸣秉烛游，到君新池边。  
中有读书堂，藏书足精研。  
把笔记姓名，徘徊怅无缘。  
天明驱车去，去上层冈巅。  
回首三叹息，安得数亩田。  
结茅与君邻，啸傲终残年。  

黄榦　绍熙庚戍十月偕赵仲宗舜和潘谦之曾鲁仲游九峰芙蓉寿山纪行十首  
行行益以远，惬此心期幽。  
一径险复夷，千林密相樛。  
回首天际山，矗面悬飞流。  
银潢倚石壁，玉龙下山湫。  
光摇日璀璨，势激水飕飕。  
可望不可亲，神往形独留。  
眷言桃枝山，久矣卜筑谋。  
岂无一日閒，努力穷冥搜。  

黄榦　绍熙庚戍十月偕赵仲宗舜和潘谦之曾鲁仲游九峰芙蓉寿山纪行十首  
古寺残僧少，孤村碧树围。  
明朝山下路，愁绝望烟归。  

黄榦　绍熙庚戍十月偕赵仲宗舜和潘谦之曾鲁仲游九峰芙蓉寿山纪行十首  
登山岂不乐，属此风露清。  
排檐夜雨滴，诘旦天空明。  
欢然金石交，要我林泉盟。  
支筇趁汗漫，勇往不计程。  
一水何索纡，千峰郁峥嵘。  
仰视流云驰，俯听幽壑鸣。  
班荆得所适，斗酒聊共倾。  
人生会有累，聚散如浮萍。  
今辰谐胜游，异日难忘情。  
意惬各赋诗，庶以纪此行。  

黄榦　绍熙庚戍十月偕赵仲宗舜和潘谦之曾鲁仲游九峰芙蓉寿山纪行十首  
大溪章溪溪水清，上寮下寮山路平。  
三山屹立相犄角，百里连亘如长城。  
仰干云霄不盈尺，俯视天高浮寸碧。  
闲云吞吐溢涧谷，飞泉喷洒下石壁。  
中有一山名芙蓉，端冕正色群山空。  
望之可敬不可慢，僧言直与衡岳同。  
坡陀突兀作云洞，虎豹蹲踞栖鸾凤。  
闻道前山开辟日，曾住浮屠几千众。  
我来已作五日行，皇天一雨复一晴。  
穹林杳霭非人世，手接群仙上玉京。  
晓来更向山前去，忽到山翁栖隐处。  
却忆桃源洞里人，日出洞销忘旧路。  

黄榦　绍熙庚戍十月偕赵仲宗舜和潘谦之曾鲁仲游九峰芙蓉寿山纪行十首  
催粥华鲸彻翠微，觉来屋瓦白差差。  
初疑淡月霜天晓，忽失前山云幙垂。  
田父腰鎌禾欲耳，行人策杖足如锥。  
老僧莫笑芒鞋苦，破釜生尘侬更悲。  

黄榦　绍熙庚戍十月偕赵仲宗舜和潘谦之曾鲁仲游九峰芙蓉寿山纪行十首  
寒岩突兀山之阿，足履危磴攀藤萝。  
岩下清泉响环佩，岩前古木交枝柯。  
当中洞门忽开豁，上有石屋高嵯峨。  
乾坤开关已呈露，换神守护频挥呵。  
重门黯淡不可入，以火来照所见多。  
出门水洞亦奇绝，神龙奋怒吞蛟兽。  
胜景如此难重过，手倚石壁频摩挲。  
安得雄思如悬河，长吟大咏仍高歌。  

黄榦　绍熙庚戍十月偕赵仲宗舜和潘谦之曾鲁仲游九峰芙蓉寿山纪行十首  
石为文多招斧凿，寺因野烧转荧煌。  
世间荣辰不足较，日暮天寒山路长。  

黄榦　绍熙庚戍十月偕赵仲宗舜和潘谦之曾鲁仲游九峰芙蓉寿山纪行十首  
万叠云山踏雨来，白云依旧冒山隈。  
尊罍罄尽客怀恶，衣屨沾濡僧意猜。  
默坐香炉烟起伏，喜闻灵洞石崔嵬。  
五更清磬丁东响，参斗横空天四开。  

黄榦　绍熙庚戍十月偕赵仲宗舜和潘谦之曾鲁仲游九峰芙蓉寿山纪行十首  
冥逐归云入远山，九峰环立似人间。  
摩挲石刻元和体，矍铄僧谭宣政间。  
往古来今浑昨梦，只鸡斗酒强开颜。  
明朝酌取龙湫水，直上层霄不复还。  

黄榦　绍熙庚戍十月偕赵仲宗舜和潘谦之曾鲁仲游九峰芙蓉寿山纪行十首  
夜宿群峰里，朝游大石湫。  
寒潭飞薄雾，叠障泻洪流。  
侧径苍苔滑，丛祠古木幽。  
神经好高卧，云寸不胜愁。  

黄榦　生平  
生平因寡合，岁晚交更少。  
非干世俗薄，自是志量小。  

黄榦　石门  
吴越天下富，京畿游侠乡。  
陇亩尽膏腴，第宅皆侯王。  
世言苏湖熟，沾丐及四方。  
自我来石门，触目何凄凉。  
清晨开务门，有酒谁复尝。  
累累挈妻子，汲汲求糟糠。  
父老称近年，十载尝九荒。  
聚落成丘墟，少壮争逃亡。  

黄榦　食竹{左鼠右留}  
北山何嗟峨，猛虎之所藏。  
咆哮一震怒，百兽不敢当。  
有竹山之阿，挺挺青琳琅。  
威凤鸣且栖，众鸟空回皇。  
彼{左鼠右留}独保为，莫夜争跳踉。  
鑽山窟穴深，啮竹根本伤。  
鼠腹涨鼓亨，鸱怒独奋张。  
谁知樵苏辈，叹彼枝叶黄。  
锄耰捣其室，束缚登我堂。  
遂令婉娈者，污此牙颊刚。  
才质既不同，分守合有常。  
曷不效尔曹，窃食仍循墙。  
直节永萧森，庇此千仞冈。  

黄榦　侍晦翁饮浮翠用刘叔通韵  
凉风振幽壑，阴云翳前山。  
高怀励清秋，适意林莽间。  
烟横万家井，水净双溪湾。  
徙倚暮忘归，人境相与閒。  
游子独何为，千里方言还。  
陪此杖履游，忘彼道路艰。  
心期更他年，依岩结柴关。  

黄榦　双髻峰  
万山环立两山起，伯仲壎篪风味多。  
轩冕直能惊俗子，采薇千古不消磨。  

黄榦　送宋知府归阆州  
丈夫不遇归西州，天遣旱魃为王留。  
谁知冥鸿向蓬荜，一使深鷁胶浅流。  
载书万卷堪自乐，端坐十日吾何忧。  
使君高怀不可挽，飞廉驱雨扶君舟。  
君今捩柂清江头，江汉滚滚来为浮。  
张帆挂席日千里，巨鱼岂恋寻常沟。  

黄榦　送章元德司理罢官归永嘉  
送君北门孤，遥望东瓯路。  
峨峨白鹤岭，渺渺飞鸾渡。  
上有虎豹嗥，下有蛟龙怒。  
车马坚且良，维楫夙已具。  
褰裳涉其险，万怪不足惧。  
世路剧羊肠，皦皦诚易污。  
但能心无愧，穷达安所遇。  
毋为婉娈者，暂蹶辄惊顾。  
生平麋鹿姿，处世每多忤。  
胡为展良觌，握手便如故。  
高怀发鎝石，正论谐韶沪。  
情亲复告别，欲语谁与昭。  
乾坤一逆旅，日月双脱兔。  
寒儒守蓬荜，白首困章句。  
期君以远大，庶足慰迟暮。  

黄榦　宿庐阜归宗题正觉禅师  
稽首归宗正觉师，长怀千里鬓如丝。  
早知具眼番成闇，不作人间了事痴。  

黄榦　挽李尚书母太淑人  
少壮闻忠教，生平阅险夷。  
篆烟长寂寞，驺从任驱驰。  
尘俗浑无染，湖山每自怡。  
儒冠惭佛学，列妇胜男儿。  

黄榦　挽李尚书母太淑人  
紫橐光先烈，青衫拾世科。  
家声今益振，母训昔应多。  
方听焚舟誓，俄闻喜缶歌。  
定非孙与祖，一战一言和。  

黄榦　挽李尚书母太淑人  
枌社传家范，阶庭著义方。  
能令锵剑履，争欲倚门墙。  
么麽真无用，提撕独异常。  
登堂今已尖，收泪转淋浪。  

黄榦　挽潘孺人  
闻说初年失偶时，回乍囊箧鬓成丝。  
谁知旧室如新室，解抚前儿似后儿。  
南涧蘯生方得助，河阳花落不胜悲。  
高楼百尺今休上，望著佳城空泪垂。  

黄榦　挽潘孺人  
红云照水春将暮，皓月盈盈院落深。  
正是佳人行乐地，翻令公子独伤心。  
床头琴瑟空长在，眼底音容无处寻。  
寒食纸钱飞满野，一声薤露滋沾襟。  

黄榦　挽新市张监酒三首  
曲江人已矣，风采独依然。  
薄宦何曾显，英名到处传。  
诸公交荐士，造物竟遗贤。  
穷达君应悟，怡神向九泉。  

黄榦　挽新市张监酒三首  
捧檄来新市，逢人说旧官。  
腊残千醆熟，春到万家欢。  
不见文移急，惟闻酒禁宽。  
摩挲石梁柱，挽仰叹才难。  

黄榦　挽新市张监酒三首  
淡薄心无累，行藏惠及人。  
诗书长孙子，雍睦化比邻。  
我亦尘中客，来司翁底春。  
从公得遗范，惆怅重书绅。  

黄榦　挽云门郑君  
结友云门日，曾闻谷口翁。  
松肥三径雨，鲈熟一丝风。  
行业乡闾敬，诗书子姓同。  
论心独余恨，秋草对碑丰。  

黄榦　喜雨用前韵  
莫愁尘土压天飞，六月栽田未是迟。  
待得麦麻收拾后，通宵好雨定知时。  

黄榦　喜雨用前韵  
云霓天外起层层，华月相随彻夜横。  
费得天公能几力，数州愁苦变歌声。  

黄榦　喜雨用前韵  
睡觉歌声古道傍，有人中夜揽衣裳。  
床头斗酒聊自酌，不为书窗一夜凉。  

黄榦　喜雨用前韵  
山中书生休浪悲，燮调自有癴　与伊。  
清香一瓣来天竺，更把民饥作已饥。  

黄榦　谢潘谦之二首  
生平不作温饱计，岁晚宁愁衣褐无。  
一夜娇儿啼彻晓，始知寒色已侵肤。  

黄榦　谢潘谦之二首  
绨袍恋恋故人情，寒谷潇潇春意生。  
寂寞穷儒应易足，床头鼻息便雷鸣。  

黄榦　谒陆宣公祠於喜兴府学门外二首  
年来风俗软如绵，再拜公祠气凛然。  
莫是平生太忠鲠，只今犹斥学宫前。  

黄榦　谒陆宣公祠於喜兴府学门外二首  
徘徊无处谒精庐，义胆忠肝一卷书。  
昏主乱时公尚尔，清朝平世合何如。  

黄榦　噫嘻示儿  
噫嘻！吾退不能为高蹈之靖节，  
吾进不能为玩世之东方。腰折亦无米五斗，  
饿死安得粟一囊。徒令汝曹灯光齱盐，  
对我面目青且黄。冬寒轻裘不得御，  
朝饥软饭不得尝。大儿如书故自忍，  
小儿叫怒来牵裳。老夫对此忽自悟，  
呼儿并集来我傍。人生穷通固有命，  
丈夫志气当自强。  

黄榦　游鼓山登大顶峰  
登山如学道，要进不可已。  
悬崖更仟仞，壮志须万里。  
平生石鼓怀，独酌灵源水。  
峨峨大顶峰，欲往辄中止。  
今朝复何朝，击楫渡清泚。  
好风从西来，缥渺吹游子。  
褰褰涉危巅，万象得俯视。  
东南际大海，日月旋磨蚁。  
烟云隔洲渚，历历犹可指。  
城中十万家，嚣杂不到耳。  
郊原与廛市，琐碎如聚米。  
同来皆良俦，得酒共欢喜。  
深要更叫啸，磐石恣徙倚。  
摩挲陈公碑，岁月为我纪。  

黄榦　又用前韵谢叶宰  
谁推双毂绕天飞，短发萧痚蚤是迟。  
肠断金钱门外月，晓天秋露稻花时。  

黄榦　又用前韵谢叶宰  
明招古木叶千层，山自浮云溪自横。  
春树莺藏无觅处，遗编灯火屡吞声。  

黄榦　又用前韵谢叶宰  
世事年来最可悲，开口不得洛与伊。  
两君论交大左计，芋栗不足充人饥。  

黄榦　与胡西园  
白露下百草，玄云翳崇冈。  
游子暮何之，倏若孤雁翔。  
朝发长沙渚，夕息湘山阳。  
飞鸣念俦侣，慷慨增悲伤。  
故人怀我深，远寄金玉章。  
开缄且疾读，慰此饥渴肠。  
是时焞中火，朔风扫枯黄。  
岁月能几何，皋兰结微霜。  
静观天地间，至理何昭彰。  
乾行固不息，坤应还无疆。  
两曜各循环，皦皦临四方。  
人道政如斯，愿君勉其常。  
指车策良马，日暮道正长。  
徒仆审驱驰，前途畏榛荒。  
劣质苦难任，白云怀故乡。  
南山一舍隔，动若参与商。  
大舶漾中流，矫首空西望。  
昆弟真可人，行乐毋相忘。  

黄榦　再和实之喜雨呈正之  
苦海渺无涯，火宅常自焚。  
青衫不疗饥，白首非工文。  
勉策疲驽姿，舍已为人耘。  
造物真小儿，苦乐胡不均。  
突如四月时，梅雨成炎蒸。  
安得玉烛调，一晦复一明。  
中夜忽自悟，感慨若有神。  
有名汝不趋，有利汝不奔。  
独与迂阔友，卜邻向东屯。  
燕坐想羲皇，浩歌发商声。  
床头有浊醪，啸咏聊自倾。  
又如苦旱中，一雨涧壑盈。  
草木回春姿，万象皆更新。  
君今东屯成，拙寝复几兴。  
我亦侧西流，草阁时共凭。  
长想千载上，依依耦耕人。  

黄榦　浙江舟行遇风  
扁舟泝浙江，日暖天气清。  
胥涛寂无声。篙工挂席帆，  
涉险如履平。不谓时适然，  
自诧伎已精。中流舍维楫，  
醉卧日月横。烟云忽异色，  
亭午风浪生。两涯忽黯淡，  
一叶随欹倾。津人巧不施，  
反念西佛名。同舟已自诀，  
立葬东海鲸。雨声忽自霁，  
雾暗忽复明。举酒迭相贺，  
骄气又已盈。同舟幸身安，  
气塞莫敢争。谁知翻覆手，  
顷刻分阴晴。既乏共济力，  
拂衣起徒行。  

黄皋　句  
冷斋夜话非无谓，暖日春风足自香。  

黄诰　贺吴樵登第  
连云山下凤凰儿，何幸今朝见白眉。  
父子传经无异说，弟兄题塔又同时。  
北堂偕老椿千岁，南国联荣桂两枝。  
青史他年书茂实，一门忠孝是鎡基。  

黄诰　三峡桥  
桥压神龙三四秋，良材应是鬼神搜。  
猿猱争饮涧中水，草木不知天下秋。  
隐士闲行随白鹿，道人长往驾青牛。  
灵源自与天河接，谁信江淮是末流。  

黄诰　双剑峰  
泻成神剑倚双峰，天地为炉造化工。  
万丈虹霓连碧落，一声霹雳走丰隆。  
拂开岚障千山秀，削尽妖魔六宇空。  
应笑镆铘为小器，延平津上合雌雄。  

黄诰　题道岩二十韵  
道士元周其姓胡，朝来遗我仙岩图。  
一堆盘石东西向，凿破混沌中心虚。  
欲知地面深且广，架屋百楹端有余。  
天池高下相灌溉，四柱卓立擎香炉。  
席帽近南犹仰视，云盖一峰蟠北隅。  
前岩后岩为表裹，直过可以肩篮舆。  
吴许遗留试剑石，葛艾弃置烧丹炉。  
当时俗眼固不识，一旦脱屣朝清都。  
至今丹井泉源涌，下接三江连五湖。  
春来桃李开锦绣，宛在武陵溪上居。  
人间酷热不能到，清风白水摇芙蕖。  
霜飞雪落万木死，玉叶青青长不枯。  
三清殿前拜章夜，香绕真仪七十躯。  
月光射入嵌空内，皎皎寒冰在玉壶。  
老龙耽睡忽惊觉，一霎万顷沾膏腴。  
物无疵疠年谷热，有感则通如合符。  
本朝图经自该说，厥后荒废成丘墟。  
元周抵掌来必葺，十四年间复古初。  
崇宁天子降明诏，废者使兴传圣谟。  
郡邑何时能剡奏，毕封之祝相欢呼。  

黄庚　芭蕉  
翠叶离披傍竹林，几年雨露受恩深。  
绿章封事今无用，空对西风抱赤心。  

黄庚　白酒歌为岩翁赋  
火云烧空日色烈，暑气着人方郁结。  
岩翁宴客水亭东，竹色蕖香献清绝。  
瓜削水晶莲剖珠，象箸犀盘盛陈列。  
银罂捧出白玉醅，透鼻香浓风味别。  
传来未到心已寒，滟滟琼光莹而洁。  
初疑炎帝行冬令，壶结冰澌洗袢热。  
又疑仙掌流沆瀣，破□倾来和玉屑。  
谁向蓝田拾瑶英，酿成奇液色澄澈。  
恐是太华井中溢，修绠铜瓶汲记竭。  
又恐夜半雷破山，石髓分流乳泉裂。  
既非西貉绵羊酥，又非缑山仙鹤血。  
胡为照眼兴陆离，药玉盘中色难别。  
令人敢冥不敢漱，怕有飞霜寒齿颊。  
一杯一杯复不杯，肺腑尽化为冰雪。  
忆昔曾诵坡仙诗，白酒无声泻油滑。  
开编自觉馋涎流，讵谓今朝得亲啜。  
主人醖藉如此酒，气味清醇韵芳冽。  
餵糟诸子醉六经，抱负长才特施设。  
君五作醴思用贤，应向商岩求曲蘖。  

黄庚　白莲  
泰华峰头种，移根植野塘。  
一池秋夜月，万柄晓天霜。  
西帝罗青盖，真妃逞素狂。  
鹭飞无认处，点点水云乡。  

黄庚　白雁  
征鸿素缟过南楼，衣褐同群孰与俦。  
云外排行分玉李，天边印字带银钩。  
高飞远寒疑云鹤，低落平沙类云鸥。  
夜月芦花无认处，惟闻嘹唳数声秋。  

黄庚　百杜柳溪韵  
安贫乐道岂卑微，肯羡黄金带古围。  
爵列三公今却有，齿逾七袠古来稀。  
满头霜雪客怀老，过眼烟云人是非。  
皎皎驹在空谷，好贤谁复咏缁衣。  

黄庚　斑竹夫人  
汗青书墨沁肌凉，李卫曾携近竹床。  
眼孔盈盈看熟客，泪痕点点泣秋房。  
湘纹冷淡宜湘簟，玉体玲珑称玉郎。  
秦虢流封无梦到，傍人空以睡为乡。  

黄庚　半轩疏雨  
檐前数点弄晴光，浥露庭花枕簟香。  
池草梦回诗思杳，吟窗分得一边凉。  

黄庚　别山阴诸友  
好风残腊尽，春意动园林。  
柳色独青眼，梅花同素心。  
江湖方转徙，岁月自侵寻。  
忍别山阴去，徘徊忆旧吟。  

黄庚　别徐敬菊  
契阔又两载，光阴一掷梭。  
祗因离别久，不觉语言多。  
安得长留此，其如欲去何。  
诗盟终未冷，早晚更相过。  

黄庚　病后谢友人顾问  
索居坐孤陋，却扫甘隐沦。  
荒径无辙迹，蓬藋方蓁蓁。  
风雨撼四壁，一榻寄屈伸。  
谁念相如病，岂堪原宪贫。  
友人隔河梁，怀思赋停云。  
柴车忽过我，问劳何殷勤。  
促膝话契阔，道合情更亲。  
语言迈流俗，意气含至真。  
情怀谈不尽，浣我胸中尘。  
盘蔬与束脯，草草为尔陈。  
瓦盆煮新酒，味有太古春。  
非徒洗磈磊，亦足消随陻。  
北窗坐终日，薄螟生秋闵。  
斜阳恋客影，把袂不忍分。  
此去岁月迈，何时复相亲。  
我辈重道义，势利何足云。  
荣华易消歇，德齿久弥新。  
原意保名节，努力配古人。  

黄庚　病中  
读易窗闲久，多时不点朱。  
砚乾蟾渴水，箧破蠹侵书。  
气味如僧淡。形容似鹤癯。  
交游空满眼，谁念病相如。  

黄庚　采菊  
篱东闲采菊，三径碧苔深。  
晓露冷双屐，秋风香一襟。  
餐英供小酌，嗅蕊伴清吟。  
会得悠然处，方知靖节心。  

黄庚　采莲女  
越女兰舟泛绿漪，采莲花露湿红衣。  
万荷影裹歌声过，惊起鸳鸯贴水飞。  

黄庚　呈茅一霁先生  
前辈凋零尽，如公尚典型。  
为僧眉独白，见客眼长青。  
教子成三俊，传家有六经。  
我来问奇字，应许扣柴扃。  

黄庚　呈曾蒲涧提刑  
诗自茶山后，如公世所稀。  
特来参活字，应肯授玄机。  
寒涧孤松老，秋云独鹤飞。  
台山千万丈。望望未能归。  

黄庚　城南即事  
支筇破晓出南城，古寺凄迷草自生。  
几处亭台空锁钥，百年我物尽丘茔。  
雕梁语燕应无主，废圃残花似有情。  
世事转头皆梦境，浮生何用苦营营。  

黄庚　池荷  
红藕花多映碧栏，秋风才起易凋残。  
池塘一段荣枯事，都被沙鸥冷眼看。  

黄庚　除夕  
爆竹惊残腊，冬春此夕分。  
且斟分岁酒，懒赋送穷文。  
客思愁檐雨，乡心逐海云。  
阳和在何处，明日问东君。  

黄庚　除夜即事  
除夕无诗侣，灯窗酒独斟。  
三更风雪夜，一片岁寒衣。  
衰老常忧病，清闲不废吟。  
明朝年八十，晚景惜榆阴。  

黄庚　床屏墨竹  
淇澳新梢笔下分，枕屏墨晕点寒云。  
诗人纸帐眠清夜，不梦梅花梦此君。  

黄庚　春闺  
屏山梦断整云鬟，金鸭吹香火未残。  
背倚阑干听燕语，一帘风雨卷春寒。  

黄庚　春寒  
客思重重山色外，诗愁点点雨声中。  
着人料峭东风急，墙角桃花未肯红。  

黄庚　春寒  
春寒料峭透纱窗，睡起晴蜂恰报衙。  
怪得晓来风力劲，满阶香雪落梨花。  

黄庚　春寒夜  
银烛烧五听漏声，春寒诗思觉凄清。  
一庭夜色无人管，分付梨花伴日明。  

黄庚　春梦  
铜協艾纳翠氤氲，六六屏山酒半醒。  
梦入中州看秦画，春风吹乱玉梨云。  

黄庚　春日  
春色浓於酒，何须醉玉觞。  
柳疏莺占影，花杂蝶分香。  
往事随流水，间愁付夕阳。  
吟边自歌舞，犹学少年狂。  

黄庚　春日  
紫燕评春语画梁，黄鹂搀啭垂杨。  
博山烟冷书窗静，风飐瓶花点砚香。  

黄庚　春日和韵  
新晴天气好，老去倦寻芳。  
桃李自春色，园林又夕阳。  
卷帘通燕入，扫径惜花香。  
寒食清明近，松楸忆故乡。  

黄庚　春日即事  
扶杖行幽径，园林欲暮天。  
锦堂红濯雨，丝柳绿缲烟。  
春事忽三月，风光又一年。  
客怀正愁绝，那复听啼鹃。  

黄庚　春日即事  
园林芳事渐阑珊，客思无聊午梦残。  
红杏花繁蜂蜜饱，碧芹香老燕泥乾。  
光阴有限鬓已白，勋业无杨心尚丹。  
倚遍吟阑天俗暮，一帘风雨卷青春。  

黄庚　春日郊居  
卜筑幽居慰寂寥，数椽茅屋傍江郊。  
庭前滕薛笋争长，篱下陈雷蔓结交。  
杏圃花香蜂课蜜，芹塘泥暖燕营巢。  
山窗对景浑无事，吟得诗成手自抄。  

黄庚　春日西园晚步  
为爱园林好，支筇伴独行。  
花香能醉蝶，柳色欲迷莺。  
但得青春在，何妨白发生。  
斜阳红尽处，一抹暮出横。  

黄庚　春阴  
点滴檐声湿径云，翻阶红叶带啼痕。  
可邻花片都零落，雨露虽多不是恩。  

黄庚　春游次王修监簿韵  
天色新晴带薄寒，主人饮客出城关。  
兰亭觞咏寻羲帖，窆石衣冠吊禹山。  
春水断桥芳草塘，晓风啼鸟落花闲。  
囊中诗句壶中酒，何必仙人大小还。  

黄庚　春雨词  
檐声滴碎玉阑干，开尽梨花亦懒看。  
燕子不归人寂寞，深深宫殿锁春寒。  

黄庚　次毛一斋韵  
诗梦惊残何处棋，书窗又是夕阳时。  
柳限分绿笼琴几，花片飞红占砚池。  
览镜自邻吴白发，传杯不复倩蛾眉。  
东风故国年年恨，惟有啼春杜宇知。  

黄庚　次月山少监客京韵  
匹马搀春入帝京，秋深犹未问归程。  
一书不及因风寄，千里空教共月明。  
霄汉已随黄鹄举，家山应负白鸥盟。  
便须了却封侯事，衣锦归来客亦荣。  

黄庚　次韵书怀  
风霜头已白，悔不早归耕。  
客路远千里，儒冠误一生。  
世情云共薄，心事月同明。  
老去便疏散，逢人懒送迎。  

黄庚　次郑朴翁国正见寄  
云深红日出林迟，晞发檐前力未衰。  
老爱归田追靖节，狂思入海访安期。  
春风巷陌杨花后，故国江山杜宇时，  
一种间愁无着处，倚窗重读寄来诗。  

黄庚　翠峰庵即事  
竟日雪幽处，杖藜不惮遥。  
客行黄叶路，僧立碧溪桥。  
岩瀑飞寒雪，松风吼夜潮。  
是山皆可隐，何用楚辞招。  

黄庚　旦景  
鸡鸣起濯发，披衣出户牖。  
自汲古涧泉，落月犹在手。  
三漱吞朝霞，余光散花柳。  
兹意难语人，延伫忽良久。  

黄庚　道观即事  
月到松庭鹤未眠，玄都羽士诵灵篇。  
玉炉烟断瑶坛冷，金磬一声霜满天。  

黄庚　道士夜醮  
步虚声裹碧云飞，佩玉珊珊谒紫微。  
月浸刚风鸾鹤过，仙都道士拜章归。  

黄庚　灯花  
发生元不假栽培，一点春从午夜回。  
自喜结根依小草，不愁飞片点苍苔。  
荧荧有豾蛾频扑，澹澹无香蝶不猜。  
窗下敲棋烬落，更深约客不曾来。  

黄庚　登宝林飞来峰  
乘风飞步碧崔嵬，万壑千岩入眼来。  
古甽直穿沧海破，浮图高拂白云开。  
龟公埋没今无冢，乌喙登临旧有台。  
立尽斜阳不归去，一声孤雁过蓬莱。  

黄庚　登宝林佛阁次韵  
曳杖陟高阁，登临思渺然。  
闲身空岁月，老眼几山川。  
落照明秋浦，飞帆湿暮烟。  
倚阁怅今昔，余恨付吟篇。  

黄庚　登宝林塔  
屹立浮图可摘星，吟边喜与客同登。  
阑干六曲又六曲，梯级一层又一层。  
极目江山无障碍，着身霄汉欲飞腾。  
雁来疑是题名处，拂试残碑问寺僧。  

黄庚　滴翠松  
老翠蟠空一样高，月分寒影落庭皋。  
哦诗猛把阑干拍，宿鹤惊飞露湿袍。  

黄庚　蝶  
随风粉翅太轻狂，夜宿花房春梦香。  
栩栩不知身是梦，又将魂梦化蒙庄。  

黄庚　东山谢太命傅祠蔷薇台  
围棋别墅却秦军。千载功名一窖尘。  
今日江山非晋有，荒祠花木为谁春。  

黄庚　冬夜即事  
独寝书窗下，其如寒夜何。  
头边枕黄妳，脚底踏汤婆。  
纸帐梅花暖，布衾春意多。  
道人无妄想，梦不到南柯。  

黄庚　读秦纪  
并吞六国独称雄，经籍灰飞烈焰中。  
书外有书焚不尽，一篇圯上汉成功。  

黄庚　读文丞相吟啸稿  
垂垂大厦颠，一木支无力。  
精卫悲沧海，铜驼化荆棘。  
英风傲几砧，滨死犹铁脊。  
血洒沙场秋，寒日赤为碧。  
惟留吟啸编，千载光奕奕。  

黄庚　端午月山主人酒边即事  
窗外葵榴照眼明，香蒲沁酒注银瓶。  
自无饮量堪同醉，非慕清名佼独醒。  
一日沈湘悲楚客，千年吊古读骚经。  
他乡记节聊随俗，艾虎朱行挂户庭。  

黄庚　端午月山主人酒边即事  
时序催人易白头，端阳怀古客添愁。  
朱符不写湘累恨，角黍难包楚国羞。  
记节何妨斟蚁酒，夺标无复见龙舟。  
高歌思远楼前路，掩雨珠帘今在不。  

黄庚　对镜  
勋业梦不到，晓窗时一看。  
是非须内照，妍丑付旁观。  
客鬓从渠白，诗肩本自寒。  
俨然瞻视处，赖汝整衣冠。  

黄庚　对菊  
春花能得几时红，万树繁华转眼空。  
黄菊虽黄偏耐久，西风雅淡似东风。  

黄庚　对菊  
菊似灵均带楚愁，餐英人去思悠悠。  
西风篱落甘清苦，不爱春光只爱秋。  

黄庚　对客  
窗不篝灯坐，相看白发新。  
共谈为客事，同是异乡人。  
诗写梅蓊月，茶煎谷雨春。  
明朝愁远别，离思欲沾巾。  

黄庚　对月  
万里无云天宇宽，十分秋色上楼看。  
月浮沧海蟾光湿，星落明河象纬寒。  
醉后尽教诗笔健，吟边莫放酒杯乾。  
一声长笛知何处，愁杀夜深人倚阑。  

黄庚　对竹  
门对南邻竹，青青玉万竿。  
虽然无地种，且得隔篱看。  
露叶晴犹湿，风枝夏亦寒。  
但教休剪伐，日用报平安。  

黄庚　奉谢月山太守  
太守相过庆诞辰，贵能不贱见公心。  
千厨鼎列双鱼美，众客咸瞻五马临。  
曲唱骆驼夸白雪，杯传鹦鹉拥青衿。  
宠颁束帛尤增感，恩与沧溟一样深。  

黄庚　感怀  
入山采芝薇，豺虎据我丘。  
入海寻蓬莱，鲸鲵掀我舟。  
山海俱碍，瞻望凝远愁。  
乾坤如许大，此身常浮沤。  
依托岂无地，皇皇将安求。  
何当跨凤鹏，相从安期游。  

黄庚　宫词  
闻说君王御宴回，宫人留钥内门开。  
琵琶拨尽黄昏月，不见花间凤辇来。  

黄庚　孤雁  
长空独嘹唳，隐约背斜晖。  
塞北离群远，江南失侣归。  
度云邻只影，照水认双飞。  
却羡投林鸟，相逢入翠微。  

黄庚　古意  
庭前有高树，风挠无停枝。  
寒鸦噤不鸣，夜半环树飞。  
托身未得所，三匝情依依。  
高飞犯霜露，低飞独茅茨。  
乾坤岂不容，振羽将安之。  
徘徊恋明月，顾影徒伤悲。  

黄庚　故国有怀呈任子宏提举  
十年不作还家梦，荒草深深锁行扉。  
无主落花随水去，有情滂鸟劝人归。  
儒冠寥落风流减，客路凄凉故旧稀。  
何日携琴赋归去，踏云自采故山薇。  

黄庚　故相贾秋壑旧府  
当年构华屋，权势倾卫霍。  
堂宇穷斧斤，天气焕丹雘。  
花石拟平泉，水陆致兹壑。  
惟闻丞相嗔，肯后天下乐。  
朱门锁荆榛，花木已萧索。  
苍生颠堕崖，国亡身孰托。  
空悲上蔡犬，不返华表鹤。  
丈夫表勋名，风采照麟阁。  
故为一声钲，聚铁铸此错。  
回头暮烟昏，不能掩余作。  

黄庚　观史  
梧风萧瑟雨初晴，凉入书堂夜气清。  
耿耿兰膏照千古，迟迟莲漏转三更。  
力於兴废应难助，气为忠邪几不平。  
掩卷长嗟方就枕，窗前咿喔又鸡鸣。  

黄庚　闺情效香奁体  
金鸭烟销一字香，满怀春恨强梳妆。  
看花又怕东风恶，偷隔纱窗看海棠。  

黄庚　闺情效香奁体  
泪浣香腮粉未乾，相思成病怯春寒。  
此情欲向琵琶诉，整得琵琶又倦弹。  

黄庚　闺情效香奁体  
黛眉愁裹敛双蛾，别久无书事奈何。  
欲待怨他还又忆，怨时较少忆时多。  

黄庚　闺情效香奁体  
懒向妆台对镜鸾，罗衣怯薄正春寒。  
黄金络索珊瑚坠，独立春风看牡丹。  

黄庚　过曹娥庙  
细雨满山眉黛敛，怒涛千古哭声寒。  
须知此庙关风教，莫作寻常神女看。  

黄庚　海棠  
脸晕轻红酒力微，真妃半醉夜深时。  
杜鹃叫落花梢月，独倚东风睡不足。  

黄庚　寒夜呈梅深  
空齐对孤客，寂寞似僧家。  
炉冷频烧叶，灯昏不吐花。  
夜长添睡思，岁晚忆年华。  
吟倦推窗坐，梅檐月未斜。  

黄庚　寒夜即事  
倚遍阑干更漏长，矛髭捻断为诗忙。  
清分梅影夜宜月，寒入雁声天正霜。  
怀古顿吴孤客恨，追欢难忆少年狂。  
读书窗下篝灯坐，一卷离骚一篆香。  

黄庚　和仇山村九日吟卷  
暮秋景物觉荒凉，触景凭高逆杳茫。  
归隐清如陶靖节，苦吟瘦似沈东阳。  
烟横晚浦蒹葭碧，霜落寒林橘柚黄。  
追想汉宫当日事，赐萸冥罢谢君王。  

黄庚　和杜柳溪韵  
白发垂垂一老夫，年来渐觉世情疏。  
石床梦冷和云卧，茅屋灯残共明居。  
客至何妨赊鲁酒，家贫涉及典唐书。  
羡君种柳清溪上。借我苔机学钓鱼。  

黄庚　和靖墓  
木落孤山墓草荒，梅花千古带诗香。  
吟魂仙去谁招得，独鹤一声幽恨长。  

黄庚　和靖墓  
西湖卜隐为诗忙，吟到梅花字字香。  
鹤不归来山寂寂，梅边闲咏月黄昏。  

黄庚　和李蓝溪梅花韵  
孤山别后有谁邻，踏雪看花又一年。  
几度相思空夜月，角声吹恨不成眠。  

黄庚　和李蓝溪梅花韵  
觅句逋仙琢肺肝，声名千古冠吟坛。  
一诗香尽西湖水，白雪阳春和者难。  

黄庚　和李蓝溪梅花韵  
一枝寒玉倚横塘，和雪攀来袖亦香。  
插向胆瓶笼纸帐，长教梦绕月黄昏。  

黄庚　和李蓝溪梅花韵  
南枝开遍北枝开，祗恐飞香落砌苔。  
踏雪诗人应癖好，杖藜日日为诗来。  

黄庚　和毛宣尉蓬莱阁韵  
杰阁挥飞翠霭间，蓬莱元不在人寰。  
绿围城郭千村水，青逼帘栊四面山。  
华表鹤归辽海远，高台凤去夕阳间。  
我来倚遍阑干月，云锁重门夜不关。  

黄庚　和茅亦山秋夜感怀  
老来吟拙自知羞，好景无诗未易酬。  
湖海愁看今夜月，功名虚度十年秋。  
清光偏照虑仝屋，孤影自登王粲楼。  
我欲乘风蟾窟去，安能与世人沉浮。  

黄庚　和茅亦山先生杂咏  
风柳吹花糁白毡，莺愁蝶恨有谁邻。  
不知春事又三月，堪叹人生无百年。  
清气长留诗卷裹，间愁不到酒樽边。  
山窗书永浑无事，一榻分云枕易眠。  

黄庚　和茅亦山先生杂咏  
身世飘浮水上蓬，间中清事有谁同。  
吟窗梦草添诗料，画笔生花奋化工。  
酒后乌鸟时击缶，愁来咄咄自书空。  
园林寂寞春何处，春在桑麻雨露中。  

黄庚　和茅亦山先生杂咏  
破砚尘封懒赋诗，晚年才思觉衰迟，  
耽书自笑已成癖，煮字元来不疗饥。  
风月满怀诗可写，地霜侵鬓镜先知。  
太公八十方荣遇，把钓溪边更待时。  

黄庚　和茅亦山韵二首  
一生场屋梦，老去付悠悠。  
始信功名事，难为智力谋。  
有才如孔孟，无命不伊周。  
吾道今如此，苍天可问不。  

黄庚　和茅亦山韵二首  
爱静吟成僻，耽书近欲痴。  
事多因错省，节不为贫移。  
长物新添画，生涯旧有诗。  
穷通系天命，知命复何疑。  

黄庚　和葺庐韵  
地僻浑无车马喧，禅房修饰称居女。  
庄严固是由心造，丹雘多应被眼满。  
佛法不须身外觅，世缘只作梦中看。  
我来欲问无生话，万面西江一吸乾。  

黄庚　和俞教授见寄并非韵  
天边日月似梭飞，百岁光阴难预期。  
有酒不妨留野客，无钱何惜典春衣。  
江山犹记登临处，身世都非少壮时。  
晚影清闲宜学道，黄庭一卷究玄微。  

黄庚　和郑梅深  
江湖新识面，恰似旧相知。  
腹贮三余学，才工十咏诗。  
声名艺太史，家世郑当时。  
客路携琴去，终须遇子期。  

黄庚　和郑枢山竹夫人韵  
玉环倾国起胡兵，有色终污后世名，  
九夏专房何在貌，一身空洞若为情。  
宠名本自无心得，妇节从来澈骨清。  
愁见婕妤秋后扇，共怀幽恨几时平。  

黄庚　鹤林仙坛寺  
古坛归鹤杳，野鹿自成群。  
岚气浮清晓，钟声出白云。  
树穿僧屋老，水到寺门分。  
人世无穷事，山中了不闻。  

黄庚　虎丘阻雨  
石阑浸碧剑池空，池外秋声万壑风。  
人倚僧窗看风雨，亭亭塔影有无中。  

黄庚　花柳  
花半睡时分蝶梦，柳三眠处足莺声。  
谁知花柳无情物，添个蝶莺便有情。  

黄庚　画笋  
锦箨斑斑带露痕，毫端写出君孙。  
清高不肯埋尘土，根本虽无有节存。  

黄庚　怀友  
听雨思君泪欲流，檐声滴老鬓边秋。  
何时过我晴窗下，共话思君听雨愁。  

黄庚　怀友  
柴门春事尽，未见故人来。  
树密鸟相语，山空花自开。  
倾心多日别，屈指几时回。  
为问频书札，何时共酒杯。  

黄庚　黄芙蓉  
媚色津津散朵芳，道人装束胜红妆。  
诗人若作桃花看，便觉西风不甚凉。  

黄庚　黄菊  
压丛秋色万黄英，多少金风染得成。  
篱下年来无靖节，寒香不似晋时清。  

黄庚　即景  
篱落西风野老家，闲看景物感年华。  
柳衰荷改芙蓉死，交割秋光与菊花。  

黄庚　即事  
花露妍朱朝点易，药炉分火书焚香。  
道人不管世间事，自觉间中日月长。  

黄庚　即事  
蝇头蜗角两无营，心地宽间景亦清。  
山色浅深分远近，云容舒卷弄阴晴。  
晓窗对菊思元亮，秋佩纫兰效屈平。  
独倚西风凝望眼，一行雁影夕阳明。  

黄庚　即事  
雀罗门户静，无客扣柴扃。  
索句髭先白，看书眼尚青。  
云粘题石壁，月浸汲泉瓶。  
笑杀利名客，沉酣死不醒。  

黄庚　即事  
春晴无处不繁华，多少游人逐钿车。  
尽道东风花柳好，谁知生意在桑麻。  

黄庚　即席和卫山斋韵并呈顾渊白路教  
烛夜飞觞客在山，同看明月上云端。  
粘天水阔蟾光湿，卷海风高蜃气寒。  
会友幸逢三益在，娱情休恨四并难。  
座中喜有能诗者，便作唐诗顾况看。  

黄庚　纪梦是岁太早  
老年屏人事，北窗寄高眠。  
梦魂御风去，金阙开九天。  
虎豹狞不嗔，知予有仙缘。  
玉座拥五云，香炉飞紫烟。  
青衣两童子，举手导我前。  
下土虮虱臣，愚衷欲敷宣。  
兵戈幸休息，饥馑方连绵。  
洪惟大生德，实司水旱权。  
愿言回哀眷，与世解倒悬。  
玉帝允臣请，乃曰赐丰年。  
再拜谢阙下，回飚堕林泉。  
夜雷声殷殷，甘泽朝满田。  
沉思喜且惊，异梦非偶然。  
士怀当世忧，□□□□□。  
贞观有房杜，斗米三文钱。  

黄庚　寄表兄王升之  
客袂临分日，杨花落酒边。  
重来期半月，一去忽经年。  
莎草平诗屋，江潮没钓船。  
何时归旧隐，风雨对床眠。  

黄庚　寄别方兰室  
醉下山楼客袂分，杖藜犹带碧阑云。  
归来纸帐眠清夜，半梦梅花半梦君。  

黄庚　寄郭印斋  
相思何日得相逢，料想君心与我同。  
莫怪近来书寄少，雁飞不肯下秋空。  

黄庚　寄姜仕可  
独学苦无友，年来愧广文。  
怀贤歌伐木，忆别赋停云。  
病后少出户，梦中多见君。  
盍簪须有日，却与共论文。  

黄庚　寄菊坡吴府判  
客怀元自恶，非是为秋悲。  
一别又三载，百年能几时。  
音书无雁时。音书无雁寄，  
心事有鸥知。遥想菊坡菊，  
西风香满篱。  

黄庚　寄毛素轩宣慰  
旌麾曾驻鉴湖边，别去匆匆又两年。  
清夜梦分千里月，同乡人名一方天。  
素知心事有鸥在，欲寄音书无雁传。  
见说使星临浙右，明朝便买渡江船。  

黄庚　寄钱竹深  
梦断膏梁记几年，舍身事佛绝尘缘。  
把茅盖屋孤峰顶，片衲蒙头万竹边。  
支遁才高交杜老，参寥诗好动苏仙。  
何当尽弃人间事，特地来参一击禅。  

黄庚　寄秋山和尚  
几夜孤吟忆贯休，疏钟敲月动诗愁。  
何人来入匡庐社，分我山中一半秋。  

黄庚　寄任子忠  
老去怀人鬓已秋，江山犹带别时愁。  
碧云不隔相思梦，几度吟魂到客舟。  

黄庚　寄王爱梅  
诸生归去暮庭空。塔下游观倚瘦筇。  
千尺宝轮擎海月，七层金铎语天风。  
升堂尽可同僧饭，持钵何须听寺钟。  

黄庚　寄峡山胡府判  
鉴湖狂客又西湖，笔砚生涯计已迂。  
五斗自惭腰不折，四方安得口能糊。  
家山迢递乡心远，灯火凄凉客影孤。  
莫误风前看落雁，尺书还肯寄来无。  

黄庚　寄谢蔡松江路教  
一别丰标又一旬，尺书多荷寄殷勤。  
交游满眼谁知忆，契阔心独复忆君。  
蕙帐梦寒同夜月，松江人远隔秋云。  
明朝便买扁舟去，来访贞阳旧广文。  

黄庚　寄友人  
相望咫尺地，久不到蜗庐。  
室迩人何远，心亲迹任疏。  
交游常念旧，情意只如初。  
我欲携囊去，相逢胜寄书。  

黄庚　寄月山少监  
一片襟怀海样宽，眉头肯为别离攒。  
臂鹰惯识从君乐，汗马宁辞行路难。  
角带边声关月冷，雁传乡信塞云寒。  
归来未许东山卧，见说苍生望谢安。  

黄庚　寄月山少监  
南北相望各一天，江湖久别思凄在。  
迢遥道路三千里，倏然光阴五六年。  
清节立朝君可羡，白头为客我堪邻。  
折梅难寄江南信，惟有新诗数十篇。  

黄庚　寄月山太守  
下车方数月，早已政声驰。  
太守一身瘦，东川百姓肥。  
勤劳惟听政，闲暇即吟诗。  
官况依然在，何须赋式微。  

黄庚　寄云谷王府判  
曾记还家日，重来约夏初。  
自从一别从，又是十年余。  
原宪非关病，嵇康懒读书。  
无从问消息，近况果何如。  

黄庚　寄郑枢山  
起敬英声亦有年，酒边曾见锦囊篇。  
吟情六义初删后，古意三爻未画前。  
放旷嗣宗应绝俗，清狂太白不妨仙。  
如今海内无工部，谁肯题诗寄郑虔。  

黄庚　甲子岁旦  
天开正旦宿云收，宇宙回和气浮。  
岁换上元新甲子，时同太古旧春秋。  
朱颜不逐年华改，清思惟从造化游。  
柏酒满斟吟兴动，题诗记节自赓酬。  

黄庚　贾秋壑圃  
不学苍龙卧浙东，惊飚吟佩堕青璁。  
既无良策安江左，空有名园似洛中，  
危栈连云晴亦雨，飞楼近海夜生风。  
人间富贵皆尘士，回首吴山落照红。  

黄庚　简孙治中归维扬  
闻君骑鹤赋归欤，漫写诗篇问起居。  
后土祠前花在否，平山常是柳何如。  

黄庚　见梅  
孤根偷转一分阳，枝北枝南次第芳。  
照水晓妆冰镜冷，横空雪树冻云香。  
未成林实调金鼎，先占春魁伴玉堂。  
因忆西湖林处士，年年觅句为伊忙。  

黄庚　见天地心  
乾坤主宰妙难窥，识破倪便万可知。  
阳动於阴分太阴，剥穷必复露真机。  
化工自有经纶处，生意元无间断时。  
万象皆春从此始，细参羲画究精微。  

黄庚　见雁有怀  
满眼西风忆故庐，亲朋音问久相疏。  
年年江上无情雁，只带秋来不带书。  

黄庚　江村  
极目江天一望赊，寒烟漠漠日西斜。  
十分秋色无人管，半属芦花半蓼花。  

黄庚　江村即事  
江村暝色渐凄迷。数点残鸦杂雁飞。  
雁宿芦花鸦宿树，各分一半夕阳归。  

黄庚　江湖伟观  
环峙山川秀气锺，人烟楼阁郁重重。  
潮生潮落东西浙，云去云来南北峰。  
海曙扶桑红影湿，堤春杨柳绿阴浓。  
子胥已远岳侯死，斗柄聊洗磊块胸。  

黄庚　江景  
寒生雁背天将雪，冷入鱼腮水欲冰。  
钓艇归来江路暝，舟人分火点渔灯。  

黄庚　江楼  
凭高间眺望，老眼倍增明。  
林白山云出，潮红海日生。  
登临怀旧恨，吟笑遣闲情。  
客裹逢心友，开樽叙昔盟。  

黄庚　江上  
江上支筇眼界宽，夕阳影裹水云寒。  
恁谁说与闲鸥鹭，借我渔矶把钓竿。  

黄庚　江上客怀  
镜裹从渠白发添，吟边抵掌复掀髯。  
十年为客甘清苦，一枕忘情付黑甜。  
短褐怯风绵未絮，破窗漏月纸重粘。  
梅花应念人孤寂，寒夜吹香入竹帘。  

黄庚　金陵怀古  
六宫禾黍千年恨，一片江山万古情。  
明月不关兴废事，夜深还照石头城。  

黄庚　金润玉隐废寺间居  
梵刹当年聚众僧，丛林深处著禅扃。  
金沙布地阶无土，玉轴堆函藏有经。  
云树千寻张翠盖，烟萝一片殿青屏。  
星移物换今寥落，古寺犹存柏子庭。  

黄庚　槿菊  
槿菊丛丛绕水涯，深红浅紫映山家。  
平生不识春风面，篱落秋深各自花。  

黄庚　九日  
萸节今朝是，秋光又一年。  
但教樽有酒，休问箧无钱。  
白发羞唐帽，黄花识晋贤。  
龙山渺何许，回首思凄然。  

黄庚　九日感怀  
新橙初试蟹螯肥，一曲清歌酒一卮。  
料得故园秋正好，黄花应怪客归迟。  

黄庚　九日会王修竹西楼预坐者七人以落霞与孤鹜齐飞分韵予得落字即席走  
冉冉五云深，山西日光薄，  
登楼集群贤，纵目天宇廓。  
落木悲徂年，寒光照杯酌。  
浩歌兴悠然，意行非涧壑。  
缅怀龙山游，此乐久寂寞。  
胡为落帽人，白首恋宾幕。  
醉余发诗情，分韵尽佳作。  
吾爱漉酒巾，西风吹不落。  

黄庚　九日客怀  
乌帽斜欹白发侵，老来空忆旧登临。  
一枝黄菊西风泪，数亩苍苔故国心。  
梧颤秋声庭露冷，雁传寒信塞云深。  
不须贳酒酬佳节，只把陶诗细细吟。  

黄庚　九日偶书  
水国雁已到，山篱菊未开。  
判吹头上帽，莫放手不杯。  
幕雨滕王阁，西风项羽台。  
人生几台屐，余恨付苍苔。  

黄庚　九日书怀  
客鬓同秋老，乡心逐雁飞。  
重阳今日是，三径几时归。  
篱下多黄菊，门前少白衣。  
无人慰岑寂，独立对斜晖。  

黄庚　酒边呈张景纯  
蓬莱阁上笑谈余，别后思君看画图。  
萍水相逢俱老矣，家山自好盍归乎。  
清风一榻庄周蝶，明月扁舟范蠡湖。  
此是达人真乐事，客中何必叹穷途。  

黄庚　酒家  
风飐青帘出杏林，行人未醉翁头春。  
安知涤器茅桅者，不是相如行辈人。  

黄庚　酒家  
风飐青帘挂杏村，田家新酿瓮头春。  
今年米贵无钱籴，买醉衔杯能几人。  

黄庚　酒趣  
浊醪妙理契心期，小瓮新簄香满卮。  
闲裹一生长是醉，饮中三昧有谁知。  
幕天席地忘形处，枕曲眠糟得意时。  
此味灵均应未解，独醒到死欲何为。  

黄庚　句  
江蓠满意馨。  

黄庚　句  
飒飒片帆轻。  

黄庚　客怀  
年年春暮客天涯，愁见东风飏柳花。  
自叹身如梁上燕，营巢长傍别人家。  

黄庚　客路  
春风客路草萋萋，小驻征鞍日又西。  
回首前山云树暗，竹鸡声裹鹧鸪啼。  

黄庚　孔明高卧图  
未用胸中八阵兵，草庐高卧掩柴扃。  
当时不见刘玄德，谁识先生是将星。  

黄庚　哭别月村  
交游惟子独相知，此老天胡不憖遗。  
行辈凋零亡益友，文风寥落失儒师。  
在生曾与传遗像，临死犹能寄别诗。  
月落村空人不见，伤心千古隔幽期。  

黄庚　哭别月村  
三山秀气孕英奇，表表才名冠一时。  
唐殿策高蕡不第，荆州人去粲何依。  
传家有子犹堪羡，埋骨无山亦可悲。  
留得帚金诗稿在，灯窗读罢泪沾衣。  

黄庚　兰亭会饮观晋帖  
祗说清谈晋业虚，兰亭之乐后来无。  
一时人物已陈迹，千古山林空画图。  
钟带夕阳来远寺，碑和春风卧平芜。  
昭陵玉匣犹难保，笔意从谁认鼠须。  

黄庚　乐道  
门掩荒苔客到稀，间情已与世相违。  
胸中宇宙自然景，眼底江山不尽诗。  
云淡风轻皆道体，鸢飞鱼跃总天机。  
吾心与物同真乐，此处宁容俗子知。  

黄庚　雷潭为定讲师赋  
缚草为庵枕碧漪，蒲团长是坐禅时。  
一声霹雳惊龙起，布衲蒙头总不知。  

黄庚　莲花亭避暑  
日火烧空海欲乾，莲宫深处书生寒。  
佛家一片清凉景，借与诗人尽日看。  

黄庚　凉夜即事  
凉人虚堂睡思浓，夜深剪尽灯花红。  
光摇珠箔梧桐月，香透纱厨茉莉风。  
欹枕觉来人不寐，捻须吟罢句难工。  
小蛮问我诗成未，诗在池塘草梦中。  

黄庚　梁燕  
梁间两处燕成窠，来往衔泥带落花。  
昵昵并头休巧语，相依总在别人家。  

黄庚　林高士隐居  
家住西湖深更深，古松隐裹礼茅君。  
白猿攀树藤花落，点破岩前一地云。  

黄庚　林霁山架阁同宿同中  
秋风山馆客，移席近灯前。  
共语忽深夜，相看非少年。  
斗垂天末树，鳞出雨余天。  
亦有茅檐下，饭牛人未眠。  

黄庚　临平泊舟  
客舟系缆柳阴傍，湖影侵蓬夜气凉。  
万顷波光摇月碎，一天风露藕花香。  

黄庚　柳  
腰舞东风未肯休，西风吹叶翠眉愁。  
谁知此是多情树，最爱春光最怕秋。  

黄庚　六月白菊  
□客背时芳，何须晚节香。  
人间方夏热。篱下自秋光。  
便是重阳日，真成六月霜。  
若教陶令见，应以醉为乡。  

黄庚　龙江馆舍  
幽栖俗事不相关，家在青松翠竹间。  
绕屋四围都是水，隔林一片不多山。  
诗篇陶写清秋景，书册消磨白日间。  
门外沙鸥如旧识，忘机飞去又飞还。  

黄庚　龙江无杜鹃  
客裹春残又一年，落花满地草连天。  
缘何不动归与兴，祗为龙江无杜鹃。  

黄庚　绿珠  
娉婷名家姝，荣显晋朝使。  
斛珠不论货，得奋巾栉侍。  
一笑金谷春，粉黛皆斂避。  
岂知步障中，乃复为愁地。  
念主爱妾深，因妾为主累。  
□楼风月愁，残花抱春坠。  

黄庚　论诗  
三百余篇岂苦思，个中妙处少人知。  
籁鸣机动何容力，才涉推敲不是诗。  

黄庚　漫述  
百拙嫩营生计事，一贫方识丈夫心。  
箪瓢陋巷皆真乐，何用多藏郿坞金。  

黄庚　漫述  
青春易过不多日，白书得间能几人。  
有限光阴空役役，堆钱难买百年身。  

黄庚　漫述  
对客莫谈当世事，闭门且读旧时书。  
蓬莱献赋心犹在，只恐无人荐子虚。  

黄庚　漫述  
楚洒何忍沉清客，周粟安能活饿夫。  
慨想前修千古事，孤忠高义后来无。  

黄庚　漫述  
逢人休要说公卿，老去无心慕宠荣。  
李不封侯刘不第，千年青史亦传名。  

黄庚　漫述  
世事艰难如意少，功名荣耀误人多。  
浮云富贵非吾愿，且买扁舟理钓蓑。  

黄庚　漫述  
脱巾漉酒心先醉，着屐登山脚便轻。  
豪饮清游忆陶谢，古人千载尚留名。  

黄庚　漫述  
眼前万事等一梦，世上几人能百年。  
千古英雄今已矣，北邙荒冢草芊芊。  

黄庚　漫述  
文盟无主江湖冷，诗社欠人风月闲。  
老去盍为归隐计，却於何处买青山。  

黄庚　漫述  
烘柳日高花院暖，炷沉烟冷竹窗虚。  
开编怕见伤怀事，不读离骚读四书。  

黄庚　茅亦山相过  
故人过我竹边居，谈笑从容乐有余。  
洗盏共尝春瓮酒，挑灯对读夜窗书。  
归来尚忆渊明菊，高卧谁知诸葛庐。  
醉后达观今古事，寥寥千载只须臾。  

黄庚　梅花  
竹边篱外树对苔，两蕊三花带雪开。  
蜂蝶只贪桃杏艳，嫌花冷淡不飞来。  

黄庚　梅魂  
梦觉罗浮迹已陈，至今想像事如新。  
相思一样窗前月，似见三生石上春。  
的的孤芳冰气魄，疏疏冷蕊雪精神。  
料应楚些难招至，欲倩花光为写真。  

黄庚　梅菊  
菊清独占风霜骨，梅白偏宜雪月天。  
晋宋后来爱花者，岂无靖节与逋仙。  

黄庚　梅龙  
孤根蟠屈浸冰壶，蛰裹阳和发朽枯。  
雪树鳞封寒水玉，月梢颔吐夜明珠。  
暗香吹冷龙涎湿，疏影涵清蜕骨癯。  
安得华光叶公笔，共描云水卧云图。  

黄庚　梦情为懒庵上人赋  
柏子烟销懒坐禅，白云半榻伴高眠。  
分明记得庄周蝶，飞向梅花雪涧边。  

黄庚　明妃  
和戎何惜遣蛾眉，悔恨徒然杀画师。  
汉主深恩如可报，安身死虏亦无辞。  

黄庚　明妃  
一函香骨埋沙漠，魂魄多应绕汉庭。  
惟有春风知此恨，年年吹指草痕青。  

黄庚　明皇按乐图  
一曲霓裳舞太真，谁知鼙鼓动胡尘。  
当时若按周姬乐，治世音中无乱人。  

黄庚　明皇杨妃图  
君王拥袖倚娇容，指法相同曲亦同。  
料想马嵬千古恨，当年已寓笛声中。  

黄庚　墨兰  
一幅幽花倚客窗，离骚读罢意凄凉。  
笔头唤醒灵均梦，犹忆当时楚畹香。  

黄庚　木芙蓉  
芙蓉一带绕池塘，万绿丛中簇艳妆。  
错认园林春富贵，不知叶底有风霜。  

黄庚　暮春  
芳事阑珊三月时，春愁惟有落花知，  
柳绵飘白东风老，一树斜阳叫子规。  

黄庚　暮春  
园林芳事已阑珊，开尽茶蘼亦懒看。  
深院日长眠听雨，重重帘影隔春寒。  

黄庚　暮春  
寂寞园林三月时，客中几度见春归。  
柳眉绿皱莺无语，花脸红销蝶倦飞。  
节物暗催双鬓老，功名长与寸心违。  
百年身世成何事，回首西山又落晖。  

黄庚　暮春  
东风庭院夕阳天，恨绿愁红又一年。  
春自要归花自落，莫将芳事怨啼鹃。  

黄庚　暮春  
柳老黄鹂迁别树，花残粉蝶绕空林。  
道人不管春光去，看了红芳有绿阴。  

黄庚　暮春  
一鸟不啼春寂寂，百花都落雨蒙蒙。  
十分花鸟乐风恨，半在诗中半酒中。  

黄庚　暮景  
浮云开合晚风轻，白鸟飞边落照明。  
一曲彩虹横界断，南山雷雨北山晴。  

黄庚　拟古  
畹中有幽兰，风露饱清抱。  
含章不求闻，坐见九秋老。  
夫君日已远，佩饰为谁好。  
何如斂余芳，山林养枯槁。  

黄庚　拟古  
骊龙有明珠，奇气久磅礴。  
一为鲛人采，夜半泣海若。  
到宝谅难得，珍藏思远托。  
如何贱所贵，用之以弹雀，  
弹雀亦何惜，一去恐流落。  

黄庚　拟古  
名门有贞女，始结丝萝盟。  
嬿婉席未温，良人已远行。  
远行何时归，妾身不自轻。  
空帏守寂寞，誓以终此生。  
虽云受恩浅，耿耿怀至怀。  

黄庚　拟古  
山中怪物变，草木自四时，  
秋水照短发，血气日已衰。  
寒藤不知枯，青表上疏篱。  
繁阴纵有托，已迫风霜期。  
余生方自邻，孤吟欲何为。  

黄庚　拟古  
徂徕有嘉木，薿薿高连天。  
修柯濯雨露骨，沃叶藏云烟。  
根蟠九地暖，声落四壁寒。  
由来所养□，中与春相干。  
岁外产茯苓，玉色腴且坚。  
山人属为药，至味通灵仙。  
愿言事服饵，身可三千年。  

黄庚　偶成  
渊明觉是新愁少，伯玉知非旧恨多。  
毕竟是非皆一梦，百年梦醒事如何。  

黄庚　偶成简任肃斋教论  
百年光景易侵寻，消遣间愁只苦吟。  
但觉笔头风雨湿，不知鬓底雪霜侵。  
冥鸿九负九霄志，老骥空怀千里心。  
富贵倘来应有命，何须弹铗扣知音。  

黄庚　偶成简任肃斋教论  
百岁光阴一转蓬，晚年不与少年同。  
事因错处人方省，诗到穷时句始工。  
献赋未逢杨得意，邻才难遇杜司空。  
有时追忆升平事，犹道繁华是梦中。  

黄庚　偶成简任肃斋教论  
贫病交攻久废诗，萧然一室独栖迟。  
酒钱已尽琴将典，瓶粟无储鹤亦饥。  
豪杰不多陈仲举，结交惟欠魏无知。  
箪瓢钟鼎都休计，毕竟穷通各有时。  

黄庚　偶书  
我来惊岁晚，愁裹度年华。  
云冻天将雪，山寒梅未花。  
晓窗留客饭，午寺觅僧茶。  
归路江村暝，行行及暮鸦。  

黄庚　偶书  
频年踪迹堕江湖，三径荒苔忆旧庐。  
身老方知生计拙，家贫渐觉故人疏。  
松薪拾去朝炊黍，渔火分来夜读书。  
怨鹤惊猿应待我，台山何日赋归欤。  

黄庚　偶书  
豪气消磨尽，携书客海滨。  
文章难遇主，天地不邻贫。  
家累依刘表，妻儿笑买臣。  
彼苍还可问，吾道几时春。  

黄庚　偶书  
老眼看书暗，桑榆景渐催。  
文章身后贵，怀抱酒边开。  
灯火梦犹在，功名心已灰。  
客来休问字，且覆掌中杯。  

黄庚　偶书  
百岁集孤夜，山楼起呼月。  
秋虫声转非，感此众芳歇。  
人身非金石，青鬓忽已雪。  
逾淮橘心秋，出山泉水汩。  
猗兰抱香死，不受蓁莽没。  
凤德嗟已衰，宣尼欲浮海。  
赖有载道经，神功补元宰。  
删诗挽风变，系易忧世骇。  
春秋笔削严，西秦书乃来。  
微义将誓周，逆悲大运改。  
悠悠千古心，死后文书在。  

黄庚　偶书呈王修竹  
琴心不复寄松萝，贺鉴湖边水自波。  
晚节黄花秋思淡，夕阳红树客愁多。  
何时归鹤招丁令，有意逃渔侣志和。  
不管白头乌帽落，西风一曲付狂歌。  

黄庚　偶述  
漂泊江湖祗自邻，人生穷达信关天。  
老来于禄心灰矣，贫不求人气浩然。  
五斗岂能留靖节，一瓢亦足乐颜渊。  
客来问我生涯事，闭户开书对圣贤。  

黄庚　偶题  
一春过半近清明，点滴檐声未肯晴。  
细柳细中垂绿重，残花风裹落红轻。  
世间白发在公道，眼底青山不世情。  
富贵倘来忙不得，人生何必苦营营。  

黄庚　潘淑妃  
二八入宫掖，一笑轻三千。  
云阶涉何许，步步生金莲。  
绣鞋不胜春，风若凌波仙。  
荣华一回首，荆棘生我前。  
君恩花上露，妾心井中泉。  
井泉誓不波，下照青青天。  

黄庚　蓬山堂访王鹤隐高士不值  
蓬莱深处访仙家，云护岩扉石径斜。  
笙鹤未归春寂寂，青鸾啄碎碧桃花。  

黄庚　瓶花  
瓶花红淡浸寒泉，容易凋零亦可邻。  
堪恨本根不知处，却将颜色为人妍。  

黄庚　瓶笙  
热中竟日自煎烹，音节都从一气生。  
缓缓煮汤方蟹眼，微微聒耳忽蝇声。  
频惊清梦愁无寐，似诉羁情叹不平。  
却笑书生那解此，联诗石鼎羡弥明。  

黄庚　棋声  
何处仙翁爱手谈。时闻剥啄竹林间。  
一枰子玉敲云碎，几度午窗惊梦残。  
缓着应知心路远，急围不放耳根闲。  
烂柯人去收残局。寂寂认亭石几寒。  

黄庚　钱府旧园  
十二峰前富贵家，乱离不复旧繁华。  
亭台寂寂无不到，流泉东风自落花。  

黄庚　钱越守  
旌旆涨天飞，江山惨夕晖。  
倾城钱州牧，别泪点朝衣。  
人指生祠说，春随祖帐归。  
自来言越瘠，公去转难肥。  

黄庚　清明  
清明时节已春深，白发萧疏忽满簪，  
萍梗一生孤客恨，松楸千里故乡心。  
浸花窗下分红影，插柳檐前借绿阴。  
幸有故人同笑语，不妨沽酒共清吟。  

黄庚　秋池  
西风吟露冷银塘，菰叶萧疏柳叶黄。  
秋水不知时色老，藕花犹学少年妆。  

黄庚　秋胡妻  
陌上桑叶稀，家中蚕正饥。  
妾心知采桑，安知使君谁。  
结发为人妇，几年守空帏。  
妇义不移天，黄金欲何为。  
老姑倚门久，不待盈筐归。  
为妾谢使君，风化关庭闱。  

黄庚　秋怀  
雨裹西风已倦游，老怀悲感不禁秋。  
世无阮籍谁青眼，今有杜陵人白头。  
雁摆行知兄弟义，燕营巢为子孙谋。  
谁邻湖海飘蓬客，只影孤灯相对愁。  

黄庚　秋霁  
雨过郊墟凉意新，凝云驳尽十分晴。  
隔江一抹斜阳影，怪向蓼花红处明。  

黄庚　秋日  
旅食几时休，生涯未有谋。  
西风一夜雨，落叶万山秋。  
起石终当隐，草玄殊可羞。  
江乡烟水远，何日买归舟。  

黄庚　秋色  
凭高望不极，望断动愁情。  
落日凄　　处，西风点染成。  
丹枫明野驿，白水浸江城。  
马上人回首，戎戎黯客程。  

黄庚　祀　色  
虹影界开微惨淡，雁痕点破更凄清。  
一番雨过天容碧，尽是西风染得成。  
全　　诗　黄庚　秋声  
庭外梧桐叶叶风，楼头过雁砌边蛩。  
隔窗砧杵敲残月，唤起乡愁归兴浓。  

黄庚　秋思  
天容凝碧换秋容，残暑泠然一洗空。  
梧叶多应愁夜雨，葛衣渐觉怯西风。  
十分冷淡砧声外，一片凄凉雁影中。  
兴动莼鲈欲归去，季鹰心事恰相同。  

黄庚　秋晚山行  
铿然短策声，无事觉身轻。  
落叶山行软，流泉涧饮清。  
蟹痕沙露湿，雁影夕阳明。  
归路逢林叟，斑荆歃隐盟。  

黄庚　秋夕和吕讲师韵  
谁弹招隐操，云外伴清幽。  
午夜山林月，一花天地秋。  
经窗凉影淡，禅榻古香浮。  
不作蟾宫梦，凄然忆旧游。  

黄庚　秋信  
豆雨初晴浣溽埃，报凉梧叶堕阶苔。  
一声新雁南楼外，早送西风信息来。  

黄庚　秋夜  
十分秋色满轩窗，景物凄清夜气凉。  
筛月帘栊金琐碎，捣霜砧杵玉丁珰。  
井梧叶脱无多影，岩桂花稠不断香。  
坐到更深吟兴动，砚池滴露写诗狂。  

黄庚　秋夜  
博山香冷夜将阑，红影摇窗灯未残。  
庭树露浓花气湿，井悟风老叶声乾。  
世情冷暖知心少，朋旧东西会面难。  
一段客愁吟不就，无言背月倚阑干。  

黄庚　秋夜登西楼  
清碧金英玉露溥，姮娥深夜不禁寒。  
桂花香裹人敲句，倚遍高楼十二阑。  

黄庚　秋夜独坐  
黄庭重读罢，掩卷对寒檠。  
发为忧时白，心因学道清。  
一窗秋月色，四壁夜蛩声。  
坐倦闲欹枕，诗成梦不成。  

黄庚　秋夜和月山韵  
凉夜残灯照客愁，衾单添尽鹔鹴裘。  
半窗明月三更梦，一枕西风两鬓秋。  
吟骨棱棱宽带眼，归心切切望刀头。  
何时束箧家山去，独驾柴车访伯休。  

黄庚　秋意  
庭前梧叶雨晴后，江上荻花风起时。  
凉透书窗人未觉，葛衣竹簟已先知。  

黄庚　秋意  
梧叶翻风敲老树，蛩声带月泣寒莎。  
只消些少闲风月，便觉客窗秋意多。  

黄庚　秋阴  
漠漠寒烟暗蓼汀，江涵雁影不分明。  
一天暝色迷清书，云阁西风雨未成。  

黄庚　秋吟  
芦花零落点汀洲，白鹭飞边泊小舟。  
水落渔矶风露晓，残荷数点冷擎秋。  

黄庚　秋吟  
晓径支筇步屟迟，西风吹露湿秋衣。  
举头凝望青山外，万里江天一雁飞。  

黄庚　秋吟  
秋高风急雁来初，久客松江岂为鲈。  
好梦不成人睡觉，半窗残月夜灯孤。  

黄庚　秋吟  
渝落天涯已白头，西风吹帽冷飕飕。  
悲秋未了悲身世，一样情怀两样愁。  

黄庚　秋吟  
略彴当门石径斜，槿篱深护野人家。  
炊烟起处江村晚，一片斜阳万点鸦。  

黄庚　秋吟  
满眼秋光动客情，小园闲步杖藜轻。  
黄花憔悴应思晋，才遇渊明香便清。  

黄庚　任复斋池中有瑞莲命予赋之  
芙蕖开处傍池亭，花结双头媚晚晴。  
两隗骈肩如欲语，二乔并首似含情。  
同心净植真奇种，联蒂腾芳以瑞名。  
若使濂溪当日见，爱莲有说恐难评。  

黄庚　山中  
万壑松声撼翠微，夜寒风露湿人衣。  
山翁踏月巡幽径，竹裹笼开鹤未归。  

黄庚　山中秋思  
石床弹月鹤听琴，玉宇凝秋绝点尘。  
万里无云银汉淡，一天风露湿星辰。  

黄庚　伤春  
东皇别我太匆匆，急景相催鬓已翁。  
杜宇一声花结局。人生消得几春风。  

黄庚　伤春  
园林芳事已阑珊，梅未生仁笋未竿。  
堤上柳棉风脱尽，绿阴应在雨中寒。  

黄庚　上李承旨学士  
儒林学海老宗师，每恨闻名识面迟。  
一部山川司马记，百篇风月谪仙诗。  
玉堂挥翰思当日，金鼎调元定此时。  
抱负大才应大用，得看事业迈周伊。  

黄庚　上李承旨学士  
表表声名动缙绅，金銮奏事旧词臣。  
胸中千古渊源学，天下十分端正人。  
犹记演纶依日月，行看听履上星辰。  
枝南枝北云山异，何日抠衣拜后尘。  

黄庚　上李承旨学士  
中朝人物总称贤，恬退间居又几年。  
独抱丹心长恋阙，因思绿野且归田。  
未应隽轨淹东鲁，行看文星照北燕。  
见说君王思国老，鹤书即下九重天。  

黄庚　上廉访分司官  
行部巡荒察吏奸，皇皇使节古刑官。  
声摇天上星辰动，清逼云间风露寒。  
肃政严持三尺法，恤民特放一分宽。  
香名已覆金瓯底，便作他年宰相看。  

黄庚　生朝自述  
都道人生七十稀，老逢初度叹衰迟。  
飞觞醉月贫无酒，走笔迎春富有诗。  
憔悴自邻蒲柳质，劬劳空起蓼莪思。  
门无贺客清如水，独对兰花诵楚辞。  

黄庚　诗穷  
风愁月恨属诗翁，终日推敲句未工。  
何苦辛勤学郊岛，呕心博得一生穷。  

黄庚　石窗为明上人赋  
何年凿山骨，八面锁苍苔。  
海月照还白，天风吹不开。  
玲珑宜丈室，明洁称经台。  
眼界皆通透，间云任去来。  

黄庚　石门  
赢马东山路，髒髒抵石门。  
落花春夜雨，流水暮烟村。  
久客悲行役，清愁搅梦魂。  
劳生多感慨，余恨付乾坤。  

黄庚　侍郎亭  
东邻花圃栽双松，一朝煨烬枝叶空。  
侍郎庭前有双松，至今古色摩苍穹。  
此木受记本千栽，扶持若有神始终。  
天留真质表文献，柯叶蕃茂根本丰。  
百年培植饱雨露，虬枝风撼鸣笙镛。  
掀髯相视雪贸贸，拥盖对立云童童。  
不知天地有黄落，玄冥失柄春无功。  
云孙峨冠立亭下，典刑如侍乾淳翁。  
昂藏自是廓庙具，夭矫亦有山林风。  
棱棱铁面不可犯，麾去秦爵如飞蓬。  
诸孙奉酒立松下，森森头角皆虬龙。  

黄庚　书灯  
书幌低垂风不来，兰膏花暖夜深开。  
剔残犹有余光在，一点丹心未肯灰。  

黄庚　书馆  
池馆深深锁翠凉，课余多暇日偏长。  
屋连湖水琴书涧，窗近花阴笔砚香。  
吾道尚存贫亦乐，客身长健老何妨。  
十年心事闲搔首，厌听蝉声送夕阳。  

黄庚　书馆即事  
烟拖野色入书窗，一亩平田隔草塘。  
暮雨初收新水满，藕花香杂稻花香。  

黄庚　书怀  
湖海难□鬓易丝，平生壮志与心违。  
一千晨外家何在，三十年前事已非。  
狐正首丘应待尽，鹤思华表尚忘归。  
书斋兀坐怀今昔，泪落西风湿客衣。  

黄庚　书怀  
杜门已与俗相违，苔径荒凉辙迹稀。  
自爱清凉忘世虑，肯求富贵役心机。  
隐居盘谷胜金谷，耐着麻衣鄙锦衣。  
百岁光阴皆梦境，且看兔走与鸟飞。  

黄庚　书怀  
刚肠不挠是男儿，舌在囊中岂足悲。  
落落世情难苟合，徨徨客路欲何之。  
旧时风月堪遗恨，好处江山尚欠诗。  
莫把闲愁萦素抱，人生双鬓易成丝。  

黄庚　书怀  
平生湖海气，老去叹飘蓬。  
知命难求富，安贫不送穷。  
江空思捉月，天阔欲行风。  
俗眼从渠白，无人识此翁。  

黄庚　书怀  
万卷诗书千古书，一灯窗火十年心。  
功名梦断身无用，闲补离骚学楚吟。  

黄庚　书怀奉简兰若提举  
十年湖海叹飘零，晚景投闲百念轻。  
看水看山真有味，学书学剑恨无成。  
竹风吟晓诗情动，梧雨敲秋客梦惊。  
老傍人门非久计，不如归去学渊明。  

黄庚　书怀寄呈诸友  
寂寞茅檐下，穷居更待时。  
吾侪贫可忍，余子俗难医。  
风月最宜酒，江山多是诗。  
广文无郑老，谁与共襟期。  

黄庚　书山阴驿  
迢递三山道，重来感旧游。  
潮声寒带雨，山色淡生秋。  
寄驿通乡信，题诗记旅愁。  
江湖十年客，两度到西州。  

黄庚　书所寓  
不厌茅庐小，栖栖寄此身。  
菊残如倦客，梅瘦似诗人。  
有地堪藏拙，无医可疗贫。  
并州故乡梦，长忆鉴湖春。  

黄庚　述怀  
故乡迢递几时还，目断长江杳渺间。  
一雁飞边天万里，白云多处是青山。  

黄庚　述怀  
柴门闲掩书，云护竹窗深。  
茂草多生意，枯松见古心。  
有书消白日，无术化黄金。  
客问生涯事，长年只苦吟。  

黄庚　水仙花  
冰魂月魄水精神，翠袂凌波湿楚云。  
雪后清闲谁是侣，汨罗江上伴湘君。  

黄庚　睡起  
满阶竹影扫斜阳，一枕秋风桂子香。  
梦裹不知身是客，觉来依旧在他乡。  

黄庚　送笔与各庵和尚  
恨镣毛锥久不灵，特分二辈到禅扃。  
难书八万四千偈，只写波罗一卷经。  

黄庚　送别胡汲古  
自邻身是客，又送客登舟。  
虽有重来约，难禁一别愁。  
风烟迷柳驿，草树暗春洲。  
后夜怀人处，山空月满楼。  

黄庚　送慈州茅主簿入道  
儒冠不戴戴星冠，人生荣华作梦看。  
谱出三茅终得道，趣同五柳早休官。  
月寒缑岭来笙鹤，春蔼慈州忆枳鸾。  
笑指方壶最深处，凌空霞佩玉珊珊。  

黄庚　送姜仕可去馆  
行人非人可豫谋，爱君无计为君留。  
张仪失策犹存舌，穆傅知机可掉头。  
黯黯别怀江路晚，萧萧行李驿亭秋。  
明年我亦携书去，不落人间第二筹。  

黄庚　送任子敏司丞赴北  
鞭影托云入帝京，少年正好作功名。  
不辞驿骑三千里，欲奋鹏搏九万程。  
白玉楼中挥翰墨，黄金台上被恩荣。  
何须折柳送行色，只写诗篇话别情。  

黄庚　送文正公遗像与王东庐  
古画从来宝绘堂，遗君敢借旧珍藏。  
貌存故国三公贵，泽衍来孙百世芳。  
家庙几年成阙典，宗枝此日倍增光。  
当时种德根苗远，分得槐阴到鹤乡。  

黄庚　送张按察移节江陵  
满载琴书事宦游，皇皇使节重咨诹。  
蒲帆风饱三千里，绣斧霜寒十六州。  
荆渚行观新德政，越人共忆旧风流。  
市桥衰柳难攀折，只拗梅花送去舟。  

黄庚　送张伯威提举  
人生聚散等浮沤，忆昔过从与胜游。  
棋局敲残清夜月，菊花吟老半窗秋。  
客中送客难为别，山外看山总是愁。  
回首片帆江路远，疏烟斜雨到西州。  

黄庚　宿甘露寺  
山险疑无路，萦回一径通。  
钟声寒瀑外，塔影夕阳中。  
窗出茶烟白，炉分葑火红。  
禅房遇耆旧，清话数霄同。  

黄庚　宿龙瑞山房次周云隐韵  
木叶秋容瘦，客怀思故乡。  
淡云微见月，薄露不成霜。  
忽忽朱颜改，悠悠白日长。  
空心仍独夜，减尽昔年狂。  

黄庚　随隐为祝南山赋  
踪迹何拘似白云，不专丘壑避红尘。  
田堪耕稼即莘野，水可钓鱼皆渭滨。  
无碍滞心宁择地，有幽闲处便容身。  
一筇忽入青山去，岂是终南捷径人。  

黄庚　岁晚书怀呈月山太守  
光阴催我才，衰病亦堪邻。  
残腊不多日，余生能几年。  
有为俱是妄，无事即成仙。  
近得安心潮，莆团学坐禅。  

黄庚　唐竹卿道士相过  
一径秋老碧苔，柴扉掩书少曾开。  
诗书门户无人到，只有通玄道士来。  

黄庚　题东山玩月图  
斜阳红尽暮云碧，一片天光涵水色。  
海涛拥出烂银盘，千里婵娟共今夕。  
主人邻客登东山，踏碎寒光看秋液。  
星河倒景浸空明，露华溥玉夜气清。  
冯夷激水水欲立，海若辟易天吴惊。  
孤舟卷帆泊烟屿，古木撼壑生秋声。  
恁高人在金鳌背，间看潮生烟渚外。  
老龙翻海云气寒，长鲸卷雪浪花碎，  
茫茫万顷沧浪中，屹立孤峰锁苍翠。  
山巅扫石罗樽罍，宾主传杯不放杯。  
骚客掀髯赋诗去，山童踏月携琴来。  
剧谈浩饮不知醉，仰天大笑欢颜开。  
倒著接罗欲起舞，乾坤清气入肺腑。  
天边风月空四时，眼底江山自千古。  
谢安蹑屐游东山，袁宏登舟宴牛渚。  
庾亮南楼今在不，坡仙赤壁知何许。  
满眼往事转头空，千年人物俱尘土。  
人生光影若湍流，霜痕易点双鬓秋。  
胸中勿着尘俗事，眉间休锁名利愁。  
我辈适意在行乐，古人所以秉烛游。  
月山追忆旧游地，尽写风烟入缣素。  
我来见画如见景，想像高唐犹可赋。  
诸君后会应可期，云萍合散今何之。  
安得扁舟澉川去，日与杖履相追随。  
登山把酒醉明月，共看此画歌此诗。  

黄庚　题李蓝溪梅花吟卷  
孤芳不与众芳同，肯媚东君事冶容。  
寒苦一生苏武雪，清高千古伯夷风。  
琼瑶照树偏宜晚，铁石盘根却耐冬。  
几度看花立霜晓，断肠都有角声中。  

黄庚　题梅花诗卷后  
月香水影句清奇，除却逋仙更有谁。  
吟骨春风吹不落，此翁已后绝无诗。  

黄庚　题明皇按乐图  
五凤楼前沸管弦，春宵花暖月娟娟。  
纤腰舞到霓裳曲，惊起豬龙地上眠。  

黄庚　题墨竹画扇  
淇澳分清入素纨，一梢潇洒胜千竿。  
此君不受人间暑，叶叶生风夏亦寒。  

黄庚　题漂母饭信图  
国士无双未肯臣，汉皇眼力欠精神。  
筑坛直待追亡后，不及溪边一妇人。  

黄庚　题三月梅花卷  
纷纷姚魏家，颜色竞妩媚。  
人方眩春华，乐皇出古意。  
素花饰鼎实。缟袂立苍翠。  
犹如喧啾中，孤凤忽呈端。  
岿然山林尊，坐使从芳愧。  

黄庚　题四畅图  
四畅图中四散人，藤床对坐遣闲情。  
搔头真有爬梳态，搐鼻应无喷嚏声。  
扪虱未能谈世事，捻髭元不为科名。  
一时快意皆真乐，谁把丹青写得成。  

黄庚　题吴实齐北山别业  
北山佳景胜南山，乘兴登临眼界宽。  
樵斧伐云春谷暗，渔榔敲月夜溪寒。  
一区池占林泉胜，四面天开图画看。  
竹屋数间尘不到，主人日日凭阑干。  

黄庚　题严子陵  
故子虽即位，自不愿为官。  
天下事已定，山中人可闲。  
一丝江月色，千古客星寒。  
捷径终南士，闻风定报然。  

黄庚　题义上人清虚阁  
偶来成一宿，便觉与禅通。  
看塔月影尽，卷帘秋色空。  
因知释氏学，亦有晋人风。  
吟到忘言处，悠然此意同。  

黄庚　田家  
流水小桥江路景，疏篱矮屋野人家。  
田园空阔无桃李，一段春光属菜花。  

黄庚　听琴  
一曲猗兰按玉徽，高山流水少知。  
纷纷耳听非心听，安得人间有子期。  

黄庚　听雪  
扑簌敲窗纸，寒齐剡水滨。  
六花初落夜，孤枕未眠人。  
耳静声逾细。心清趣自真。  
爱梅情更苦，恐压一枝春。  

黄庚　听雨  
老来已觉此身闲，近日唐诗亦懒看。  
半榻白云眠听雨，一窗帘影隔春寒。  

黄庚　通玄观  
云气深深护石坛，红尘飞不到阑干。  
清阴满地无人迹，一径松风鹤梦寒。  

黄庚　挽任宅云  
方拟荣除上玉堂，玉楼有召返仙乡。  
才过贾谊同年少，齿长颜回一岁亡。  
师友交情从此绝，死生异路实堪伤。  
云边宅在人何在，肠断西风泪几行。  

黄庚　挽卫山斋  
楹梦惊残忽告终，儒林多士失宗工。  
云间便觉无清气，江上谁能继古风。  
蕙帐夜阑孤鹤怨，茅斋人去九山空。  
我来岂为私情哭，痛哭君亡吾道穷。  

黄庚　挽卫山斋  
武公后裔有仍孙，德望才名世所尊。  
拟向山中专注易，忽传地下趣修文。  
月楼不复赓诗句，春阁犹思共酒樽。  
痛恨死生千古隔，西风吹泪湿秋云。  

黄庚　晚窗即事  
一枕纱窗下，池塘草梦残。  
炷云金鸭暖，滴露玉蜍寒。  
晋帖从头写，唐诗著眼看。  
晚来吟思倦，和月凭阑干。  

黄庚　晚春  
老来无复事狂游，倚杖看花动客愁。  
病骨却寒春不管，柳棉风裹木棉裘。  

黄庚　晚春即事  
园林芳事歇，风雨暗荒城。  
转眼青春过，临头白发生。  
啼鹃亡国恨，归鹤故乡情。  
三径多荒草，东还计未成。  

黄庚　王荆公庙  
遗像巍然占古祠，区区土偶亦冠緌。  
无言似想青苗策，面目犹如执拗时。  

黄庚　王可交升仙台四首  
人去台犹在，飞升事可嘉。  
神仙多变幻，尘世总虚花。  
练气颜难老，劳心鬓易华。  
千年留古迹，题咏属诗家。  

黄庚　王可交升仙台四首  
异人锺秀气，草木亦精神。  
见说为渔父，谁知悟道真。  
仙家多胜景，世路有迷津。  
安得骑黄鹤，相随入昊闵。  

黄庚　王可交升仙台四首  
仙翁不可见，惟有一空亭。  
地冷春留雪，林深书见星。  
松篁团秀色，兰蕙吐幽馨。  
立尽斜阳影，闲看鹤刷翎。  

黄庚　王可交升仙台四首  
我来闲吊古，触景觉凄凉。  
踏石云侵履，个萝露湿裳。  
森森林不茂，馥馥野花香。  
寺近寻僧话，谈禅坐竹床。  

黄庚　王琴所话别  
羁怀不可述，赖有古琴知。  
客舍相逄日，江枫正落时。  
夕阳村店酒，秋色野桥诗。  
别去吴江上，悠悠动远思。  

黄庚　王修竹馆舍即事  
池馆翠深处，宽间称客居。  
未仙犹阆苑，不梦亦华胥。  
竹净堪居鹤，荷香欲醉鱼。  
心清无个事，长日一编书。  

黄庚　王修竹约观打鱼分韵得圆字  
隔岸呼渔伴，轻篙破晓烟。  
鸣榔舟叶聚，撒网浪花圆。  
馋鹭窥高树，惊鳞过别川。  
洋洋聊付物，生意自无边。  

黄庚　王直翁相过  
芒鞋朝踏雨，来自赤城山。  
久别翻生面，相看各老颜。  
开樽茅屋裹，煮茗竹林间。  
此去须荣遇，宁愁计路难。  

黄庚　闻鹤  
寒然初上海云收，何处仙禽过瘐楼。  
清夜照人千里月，碧天警露一声秋。  
玉笙缥缈缑山去，羽袂蹁跹赤壁游。  
回首女墙旧时事，千年华表动新愁。  

黄庚　闻角  
谁送寒声入梦中，遥知人在戍楼东。  
明朝梅岭花飞雪，未必都因昨夜风。  

黄庚　闻角  
谯角咿鸣到枕边，边情似向曲中传。  
梅花三弄月将晚，榆塞一声霜满天。  
织锦佳人应有恨，枕戈老将想无眠。  
争如二月春风市，卖酒楼头听管弦。  

黄庚　问菊  
山冈独立对秋光，一袖西风两屐霜。  
笑倚东篱问寒菊，自渊明后几番香。  

黄庚　西湖行春  
画船无复沸笙歌，湖水年年自碧波。  
回首苏公堤上柳，绿阴不似旧时多。  

黄庚　西山韩太师坟  
古墓年深草树荒，石人石马卧斜阳。  
争如湖上逋仙冢，诗骨埋云万古香。  

黄庚　西屿即事  
松阴迷草径，缓步曳吟筇。  
秋鹤有仙意，寒花无冶容。  
渔洲烟浦笛，僧寺夕阳钟。  
回首来时路，白云深几重。  

黄庚　西州即事  
一雨洗空碧，江城独倚楼。  
山吞残日没，水挟断云流。  
灯影深村夜，钟声古寺秋。  
西州旧游地，十载此淹留。  

黄庚　析柳  
阳关一曲灞桥春，垂绿阴中别恨新。  
漫折青丝千万缕，多应绊不住行人。  

黄庚　夏日陪王君玉汎舟鉴湖  
波光万顷接天光，画舫归来载夕阳。  
一棹湖心天不暑，万荷风裹满身香。  

黄庚　夏夜小酌  
小酌酬清兴，恁阑看日移。  
分茶醒醉客，添灯了残棋。  
萤影明桐井，蛙声出草池。  
荒城江漏远，试问夜何其。  

黄庚　仙姑对奕图  
碧玉花冠素锦裳，对拈棋子费思量。  
终年不下神仙着，想是蓬莱日月长。  

黄庚　项羽台  
失计鸿门根未消，一生霸业亦徒劳。  
当时漫筑台千尺，争似歌风地步高。  

黄庚　小村  
小小荆扉傍水开，竹桥分路入苍苔。  
呼童扫去阶前叶，恐有诗人踏月来。  

黄庚　小酌  
小酌园林酒半醺，落红影裹惜余春。  
插花归去蜂随帽，傍柳行来鸥避人。  
白发尚为千里客，黄金难铸百年身。  
何时归赋沧浪水，浣我征衣万斛尘。  

黄庚　谢章平远惠笔  
管城二子样尖新，分惠山房胜馈金。  
淮兔拔毛夸匠巧，鲁鱼正字见功深。  
抄书未得纤毫力，握管难忘一寸心。  
挥翰玉堂无梦到，雅宜茅屋写清吟。  

黄庚　谢总讲师惠桂花  
广寒世界仙家种，金粟如来佛国花。  
多谢高人分惠我，一枝和月到山家。  

黄庚　新昌大石佛  
倚天岩石费雕镌，佛相分明在眼前。  
莫与嘉州争大小，法身充满本无边。  

黄庚　新雁  
来宾何太早，嘹呖过南楼。  
数点乍离塞。一声初报秋。  
行行惊客眼，字字写乡愁。  
仗节人何在，帛书能寄不。  

黄庚　修竹馆舍  
乳燕衔泥春书长，枕书无梦到高唐。  
桃花红雨梨花雪，相逐东风过粉墙。  

黄庚　修竹宴客东园  
二月春光泼眼深，携樽宴客小亭东。  
酒当半醉半醒处，春在轻寒轻暖中。  
拂槛柳添吟鬓绿，压阑花妒舞衣红。  
晚来听唱梁州曲，声绕吴姬扇底风。  

黄庚　修竹宴客广寒游亭分韵得香字  
银桥疑驾海天长，金粟离离照玉觞。  
影浸山河琼殿冷，舞分风露羽衣香。  
亦知广莫元无野，却笑温柔别有乡。  
间折一枝惊昨梦，素娥邻我授玄霜。  

黄庚　修竹有楼名与造物游对秦望山五云门  
秦望诸山隐几看，仙居缥缈五云端。  
天高地迥三千界，月白风清十二阑。  
沧海气侵珠佩湿，明河影逼玉箫寒。  
超然身鸿过蒙上，何必蓬莱跨紫鸾。  

黄庚　雪  
片片随风整复斜，飘来老鬓觉添华。  
江山不夜月千里，天地无私玉万象。  
远岸未春飞柳絮，前村破晓压梅花。  
羔羊金帐应粗俗，自掬水泉煮石茶。  

黄庚　雪居为安上人赋  
云压西湖水欲冰，雪封楼阁玉棱层。  
夜来门外深三尺，应有齐腰独立僧。  

黄庚　盐  
同絺入贡载遗经，分赐群臣羡水晶，  
涧下作醎从海产，熬波出素似天成。  
享神洁白惟形似，富贵珍奇以宝名，  
此物可方为相事，他时商鼎用调羹。  

黄庚　燕子楼  
繁华随逝水，日暮高楼空。  
哀哀徐陵妾，事主不及终。  
空房辍膏沐，明妆为准容。  
春风燕子来，秋风燕子去。  
去来影带双，孤鸾抱憔悴。  
回首醉娇时，百花不敢媚。  

黄庚　炀帝行宫  
彩凤楼前汴水流，君王不复锦帆游。  
长堤旧日青青柳，曾带春风指御舟。  

黄庚　夜窗  
香篆烟销夜已阑，砚池冰结漏声寒。  
梅花悬影书窗上，应待诗人带月看。  

黄庚　夜影  
一池晴浸藕花月，午夜凉生菰叶风。  
风月无边诗兴动，品题收拾锦囊中。  

黄庚　夜坐  
醉月飞觞兴未阑，蓬壶影裹漏声残。  
碧浮金鼎香脂暖，红闪银台烛泪乾。  
艳曲喜听催折近，狂歌自觉入腔难。  
赏心乐事输年少，一点间愁了不干。  

黄庚　夜坐  
香篆烟销夜气清，篝灯开卷遣间情。  
半窗月落梅无影，三径风来竹有声。  
乐道何须图富贵，读书元不为功名。  
白云满榻便高卧，欹枕诗成梦不成。  

黄庚　夜坐  
世事等轻云，蘧庐寄此身。  
青灯少年梦，白发异乡人。  
按剑惊山鬼，吞丹养谷神。  
黄庭重读罢，吾得葆吾真。  

黄庚　夜坐次林海山韵  
人倚幽窗夜未阑，竹炉灰冷篆烟残。  
一天露气星辰湿，万壑风声草木寒。  
老去客怀多感慨，年来世事转艰难。  
何时归隐孤山下，明月梅花约共看。  

黄庚　夜坐读书  
寂寞寒窗下，观书胜苦吟。  
青灯风雪夜，黄卷圣贤心。  
吾道关兴废，斯文几古今。  
凤兮胡不至，三叹泪沾襟。  

黄庚　夜坐即事  
对景坐清夜，萧然鬓已华。  
诗悭难就稿，灯暗不成花。  
易醉愁边酒，频归梦裹家。  
何时锄旧圃，学种邵平瓜。  

黄庚　夜坐即事  
霜气侵窗冷客毡，青要白发老堪邻。  
光阴明日又明日，世事一年难一年。  
眼底江山元似旧，胸中风月本无边。  
道人不作阳台梦，纸帐梅花伴独眠。  

黄庚　夜坐即事呈修竹监簿  
一室冷於冰，秋高夜气清。  
月窗搀灯影，风叶乱琴声。  
寡慾知身健，安贫觉累轻。  
吟边闲倚竹，谁识此时情。  

黄庚　一春  
新缘园林雨过时，黄鹂无语恨春归。  
杨花怕逐东风去，搭住阑干不肯飞。  

黄庚　一春  
花心醉日蝶先觉，柳眼窥春莺未知。  
景物繁华易凋谢，一春消得几番诗。  

黄庚　依绿亭  
数椽潇洒瞰清漪，荡漾烟霏欲湿衣。  
阑角寒光摇翡翠，檐牙倒影浸琉璃。  
荷边鼓瑟游鱼听，柳外敲棋睡鹭飞。  
洗尺红尘青眼客，临流何惜赋新诗。  

黄庚　吟边  
落尽茶蘼燕未归，小园寂寂掩柴扉。  
吟边正苦无诗料，风递杨花扑客衣。  

黄庚　隐居  
编茅卜隐读书林，门掩苍苔一径深。  
当户晓山长识面，临窗夜月独知心。  
花围锦绣翻红影，竹列琅玕舞翠阴。  
别是一般清富贵，何须满坞积黄金。  

黄庚　萤火  
化形腐草暗生光，数点随风过野塘。  
窗下久无人夜读，此身不入照书囊。  

黄庚　幽居  
幽居少尘事，赢得一身闲。  
竹屋无人到，柴门尽日关。  
斜阳明晚浦，落叶瘦秋山。  
隔水双飞鹭，忘机自往还。  

黄庚　幽居  
结屋依山住，幽窗与静宜。  
藤花上疏竹，苔石卧荒篱。  
挈榼童沽酒，敲门客送计。  
老惭生计拙，役役又何为。  

黄庚　游东庵  
庵连兜率寺，三径竹边开。  
林密暑不到，窗虚月自业。  
暮山啼鸟静，云树啸猿哀。  
拂拭残碑字，年深半缘苔。  

黄庚　游虎丘山寺  
沧生偷得片时间，古寺寻僧借景看。  
楼阁倚云山气湿，辘轳卷水涧声寒。  
地埋吴剑痕犹在，碑刻唐诗字未漫。  
寄榻禅房不知晓，起来松日已三竿。  

黄庚　游西湖次毛玉田韵  
触目钱塘昨梦非，行春载酒忆当时。  
花间不辗香轮入，柳外空鞭骏马飞。  
落日荒山和靖墓，断云流水子胥祠。  
忘情鸥鹭间於我，应笑江湖客未归。  

黄庚　游谢仙岩飞霞观岩下李参政墓  
鬼工凿山骨，何年驱六丁。  
飞霞边石洞，缥缈开珠庭。  
永怀谢仙伯，坐断山水城。  
我来事幽雅，登临委客情。  
松风驱溽暑，自觉毛骨清。  
猿鹤亦仙意，人生空营营。  
石麟卧荒草，问是谁家茔。  
野老对我言，其人昔公卿。  
金玉埋黄坏，送日冠盖倾。  
兴衰变百年，所重非修名。  
乃知钟鼎贵，不如芝薇馨。  
所以世外人，返老还孩婴。  
倚杖空叹息，洞口云冥冥。  

黄庚　有感  
自叹文章不遇时，平生壮志与心违。  
十年湖海无家住，千里乡关有梦归。  
残夜月寒灯晕淡，高秋天阔雁声微。  
伤今思古愁无奈，老泪斑斑湿客衣。  

黄庚　俞景仁教论相过  
江云舒卷弄阴晴，新绿园林似染成。  
花怯晓风寒蝶梦，柳愁春雨湿莺声。  
栖迟茅屋无尘事，深闭柴门远俗情。  
佳客相过慰岑寂，酒边闲把近诗评。  

黄庚　渔舍观海寄修竹  
寒云漠漠护墙阴，潇洒梅枝出竹林。  
影落荒矶和雪钓，香浮老瓦带春斟。  
几恁水驿传芳信，祗许沙鸥识素心。  
回首孤山千树远，扁舟乘兴梦中寻。  

黄庚　渔隐为周仲明赋  
一笠戴春雨，扁舟寄此情。  
世间尘网密，江上钓丝轻，  
不羡鱼暇利，惟寻鸥鹭盟。  
狂奴台下水，犹作汉时清。  

黄庚　雨过  
雨过山头云气湿，潮生渡口岸痕深。  
一声短笛斜阳外，知有渔舟泊柳阴。  

黄庚　禹庙送春  
鼓歌满湖滨，倾城出送春。  
波光明画艇，山色醉游人。  
禹穴灵何在，梅梁迹已陈，  
我来间吊古，回首一沾巾。  

黄庚　禹庙行春  
大禹祠前柳色新，骈阗车马斗行春。  
登临都道江山好，话到平成能几人。  

黄庚　玉绣球花  
花神巧学传膏样，不属针一属化工。  
疑是环瑶初琢就，一团香雪滚春风。  

黄庚　寓舍古木无叶  
桃李门墙万柳青，诗人茅屋独凄清。  
檐前古木无春叶，可怪乐风亦世情。  

黄庚　寓舍即事  
矮屋编茅槿缚篱，诗人住处恰相宜。  
万间突兀梦不到，一室凄清心自知。  
窗下无灯童睡早，林间有月鹤归迟。  
八荒便作庭除看，南北东西任所之。  

黄庚　鸳鸯梅  
孤花忽妩媚，并蒂占春阳。  
自有双成意。全胜姑射妆。  
月溪同浴影，雪树共栖香。  
玉笛频吹处，交飞落野塘。  

黄庚　元日  
睡眼朦胧撑不开，鸡声唱晓梦惊回。  
竹炉尚有残冬火。柏酒初斟新岁杯。  
身世百年如梦幻，功名两字已心灰。  
门无贺客清闲甚，自汲寒泉浸古梅。  

黄庚　约王琴外不来舟中偶成  
清飚卷炎埃，碧水出秋素。  
迢迢见山亭，回首隔烟雾。  
酒帘扬渔村，笳鼓响军戍。  
倚蓬问舟人，云是三江路。  
篱落鸡欲栖，野水牛已渡。  
钓翁炊荻烟。稚子收渔具。  
抱琴人不来，残阳在高树。  

黄庚　月出书馆  
出色青边屋，幽深称隐居。  
瓶梅香笔砚，窗雪冷琴书。  
壁有先贤像，门无俗客车。  
代耕惟舌在，何必耦长沮。  

黄庚　月夜次修竹韵  
行李担书一鹤随，莲香帘幕政声驰。  
山川太史九州记，桑稼豳风七月诗。  
如晦箕裘传相种，少陵衣钵付孙枝。  
谋身儒术谁云拙，尧舜君民正此时。  

黄庚　月夜登楼  
玉宇澄清暮霭收，吟边怕倚仲宣楼。  
寒蟾千里夜如书，新雁一声天欲秋。  
湖海谁青豪杰眼，风霜易白少年头。  
更残忽听荒城角，吹老梅花总是愁。  

黄庚　云间有怀  
风流怀二陋，才名动三吴。  
荒冢今何许，千载空烟芜。  
当时逞文笔，万象争先驱。  
有如明月璧，美价倾鸿都。  
古运有翻覆，韫厁空良图。  
惜哉去就轻，丧此千金躯。  
人生各有死，百年同须臾。  
独遗文字芳，乃与天壤俱。  
凄凄九山塞，冉冉谷水枯。  
白鹤久已寂，黄犬不复呼。  
斯人今已矣，吊古空嗟吁。  

黄庚　杂咏  
柳嫌暮雨莺声涩，花怯东风蝶梦寒。  
偶忆故园春色好，他乡花柳带愁看。  

黄庚　杂咏  
人非陶令空看菊，诗不林逋漫咏梅。  
晋宋后来爱花者，输他高节与高才。  

黄庚　杂咏  
天外斜阳犹在树，林间宿鸟已归巢。  
黄昏莫把柴门掩，恐有诗人带月敲。  

黄庚　杂咏  
稚柳已回春暖意，残梅犹结岁寒心。  
百年身世诗中老，好景难消几度吟。  

黄庚　杂咏  
新绿园林微雨后，落红庭院夕阳时。  
一声杜宇催春去，贪睡棠妃未必知。  

黄庚　杂咏  
持螯已饱团脐蟹，砟脍犹思巨口鲈。  
风物秋来多感慨，天寒酒醒客心孤。  

黄庚　杂咏  
囊底诗成无卖处，床头金尽已多时。  
元龙豪气依然在，惯守清贫岂足悲。  

黄庚　杂咏  
人无气节何足道，腹有诗书自不同。  
实学真才谁具眼，江湖难遇杜司空。  

黄庚　杂咏  
地多种竹堪容鹤，池不栽莲恐碍鱼。  
小径荒苔人不到，闭门间学换鹅书。  

黄庚　赠大禅寺昿上人  
佛屋参差傍水涯，天然富贵属僧家。  
油幢碧立当轩竹，步障红围绕槛花。  
隐隐磬声春书永，停停塔影夕阳斜。  
白头道者留连客，自汲山泉煮石茶。  

黄庚　赠葛秋岩时寓能仁兰若  
兰若分清隐，秋窗饱看山。  
风霜双鬓老，天地一身间。  
拄杖穿云去，吟囊贮月还。  
诗成谁与语，时访竹林间。  

黄庚　赠皎上人  
破衲和云著，何时下赤城。  
高年头未白，得道骨全青。  
诗思秋空阔，禅心夜月明。  
何当捐世事，来结远公盟。  

黄庚　赠了上人抄化  
破衲卷秋云，入山深更深。  
近闻营梵刹，应不累禅心。  
寒瀑泻苍壁，晚花生古林。  
遥思明月夜，谁听颖师琴。  

黄庚　赠上人  
懒听人是与人非，有耳如聋未是痴。  
不采当时临济喝，威王前事已先知。  

黄庚　赠谈命姚月壶  
胸中消息千年历，舌底穷通一世人。  
试把五行推测看，广文官冷几时春。  

黄庚　赠通玄观道士竹乡  
通玄道士苦修行，坐见桑田几变更。  
云屋苔封烧药灶，风林花落煮茶铛。  
休粮剩有青松啖，却老应无白发生。  
月满竹乡乘鹤去，欲邀子晋学吹笙。  

黄庚　赠王琴所  
一曲丝桐余古意，百篇风月寄闲情。  
君诗即是琴中操，底用离鸾别鹤声。  

黄庚　赠医者花道人  
藜杖横肩过竹扉，半挑药笼半挑诗。  
笑予盘礴山云裹，泉石膏盲作历医。  

黄庚　赠易数周仁山  
河洛图书排纸上，乾坤爻象只胸中。  
烦君细算乘除数，吾道何时可变通。  

黄庚　照瑞宫月夜  
飞仙挟我上瑶坛，古桂香中夜倚阑。  
铁笛一声吹月落，满身风露不知寒。  

黄庚　枕边瓶桂  
岩桂花开风露天，一枝折向枕屏边。  
清香重透诗佩服，半榻眠秋梦亦仙。  

黄庚　枕易  
古鼎烟销倦点朱，翛然高卧夜寒初。  
四檐寂寂半床梦，两鬓萧萧一卷书。  
日月冥心知代谢，阴阳回首验盈虚。  
起来万象皆吾有，收拾乾坤有草庐。  

黄庚　至后  
道人坐茅宇，独抱无弦琴。  
对此景物变，夕云散还阴。  
雨气一帘润，云意千山深。  
新阳畅微暄，疏花点孤林。  
芳时坐消歇，孰同岁寒心。  
孤梅发清夜，庭树惊栖禽。  

黄庚　中秋对月  
十分蟾影照人间，一片山河古影寒。  
惆怅年年今夜月，人生能得几回看。  

黄庚　种松  
去年种松树，未有蒿与蓬。  
今年松渐长，埋没蓬蒿中。  
老髯何苍葵，岁华不改容。  
回视蒿与蓬，零落悲秋风。  

黄庚　舟次樗蒱庙  
短棹冲寒过浦东，扁舟一叶载诗翁。  
断烟流水残云外，古木荒祠夕照中。  
吟罢小楼何处笛，酒醒孤枕半江风。  
潮生潮落朝还暮，堪叹人生自转蓬。  

黄庚　舟次九山  
水云尽处列奇峰，螺髻参差杳霭中。  
江岸维舟看不了，烟岚分碧入疏蓬。  

黄庚　舟行送王琴所之澉州  
晨星寥落曙光浮，柳岸风轻送客舟。  
万点远山重叠根，一江流水浅深愁。  
淡烟茅店家家晓，白露枫林处处秋。  
独倚蓬窗还自笑，此身漂泊愧沙鸥。  

黄庚　竹林夏日  
不受炎光玉万竿，仙林便作晋林看。  
此君长带冰霜气，醉卧绿阴诗梦寒。  

黄庚　竹杖  
一枝苍节瘦，恰称地行仙。  
不但挑诗卷，尤堪挂酒钱。  
看梅敲雪落，引鹤卓苔穿。  
莫近葛陂水，化龙飞上天。  

黄庚　子胥庙  
伍相祠前云气昏，奔吴心事与谁论。  
怒涛夜半翻江月，疑是忠臣一片魂。  

黄庚　总讲师涅磐台  
莫将生死视如来，要看莲花火裹开。  
勘到灰飞烟灭处，涅磐不是涅磐台。  

黄庚　醉时歌  
茫茫古堪舆，何日分九州。  
封域如许人，仅能着我胸中愁。  
浇愁须是如渑酒，曲波酿尽银河流。  
贮以倒海千顷黄金罍，酌以倾江万斛玻璃舟。  
天为青罗幕，月为白玉钩。  
月边天孙织云锦，制成五色蒙茸裘。  
披裘把酒踏月窟，长揖北斗相劝酬。  
一饮一千古，一醉三千秋。  
高卧五城十二楼，刚风冽冽吹酒醒，  
起来披发骑赤虬。大呼洪崖折浮丘，  
飞上昆仑山顶头。下视尘寰一培塿，  
挥斥八极逍遥游。  

黄公度　奥村晚望  
山逐寒云断，天随暮霭低。  
稻畦迷上下，樵径自东西。  
故国存书剑，他乡尚鼓鼙。  
涓埃期补报，未敢卜幽栖。  

黄公度　白沙夜闻滩声  
错认松负万壑传，又如急雨碎池莲。  
青灯孤馆元无寐，况复溪声到枕边。  

黄公度　悲秋  
万里西风入晚扉，高斋怅望独移时。  
迢迢别浦帆双去，漠漠平芜天四垂。  
雨意欲晴山鸟乐，寒声初到井梧知。  
丈夫感慨关时事，不学楚人儿女悲。  

黄公度　别陈景明二首  
董晁大策无今古，曾据龙头拜未央。  
天府带颁腰觉重，露门茗赐齿馀香。  
麻词一扫千言就，玉节三持万里强。  
自是中朝人第一，更将威信憺要荒。  

黄公度　别陈景明二首  
冕旒目送出延英，鼓吹江喧引去程。  
三夏日迟心自急，百年恩重命还轻。  
贾胡久矣传诗句，蛮长依然识姓名。  
丹鼎刀圭应有在，愿随鸡犬上蓬瀛。  

黄公度　别方良翰  
海上曾闻属国归，归来依旧壮心违。  
风尘万里长为客，管库三年不救饥。  
尊酒欲谋良夜醉，庭花故就别时飞。  
看君好刷冲天翼，莫遣江城过雁稀。  

黄公度　别吕守三首  
家世唐萧瑀，风流晋谢安。  
胸中畜邱壑，笔下富波澜。  
耆旧讴歌惜，宾僚礼数宽。  
龚黄初报政，飞诏忽江干。  

黄公度　别吕守三首  
自此调元去，人今卧辙同。  
棠阴闽岭外，星传浙江东。  
四月黄梅雨，千山荔子风。  
离亭独归处，回首意无穷。  

黄公度　别吕守三首  
涉猎愧醇儒，南州入幕初。  
力疲三尺法，尘满一床书。  
不有刘宽恕，何堪阮籍疏。  
才微甘冗长，感激辱吹嘘。  

黄公度　不见  
碧湘幽梦秋帷冷，玉滴宵壶声耿耿。  
平生不作等闲愁，风月故人长引领。  
青楼花开欢正新，当时握手欲留春。  
楼空花落春竟去，惟有纱窗锁暗尘。  
风流回首年华晚，愁与宫眉添宛转。  
不堪翠袖裛残香，六曲屏山为谁展。  

黄公度　唱和盈轴而燕集未期小诗请广文兄为遨头  
烦君管领东君手，收拾风光尊俎中。  
与作遨头共春燕，何须拥鼻学秋虫。  
谁怜老子兴不浅，自笑穷人诗转工。  
趁取身闲酒价贱，明年此日又西东。  

黄公度　陈晋江以壬戌四月上浣宴同僚于二公亭  
百年遗址俯郊坰，十里苍波带古亭。  
隔岸楼台春去远，满湖烟雨酒微醒。  
苔碑缺落庭松老，野鸟去来汀草青。  
风物不殊天竺路，扁舟仿佛旧曾经。  

黄公度　初秋夜坐  
纳凉北窗下，景象有馀清。  
林暝惟萤影，庭幽但竹声。  
语阑惊坐久，露重觉衣轻。  
不寐饶诗思，徘徊参斗横。  

黄公度　除夜  
暮景流年速，寒灯照夜长。  
艰危仍薄宦，时序更他乡。  
雪暗吴宫下，春归越峤傍。  
明朝对佳节，无处觅椒觞。  

黄公度　春日怀王庆长  
夜雨才沾地，朝晖已照墙。  
润畦舒菜甲，暖树拆茶枪。  
胡虏潜沙碛，关河息战场。  
王孙缘底事，萍迹久他乡。  

黄公度　春日书怀  
才薄难任家国忧，年衰未免稻粱谋。  
权门虽好羞摇尾，世路多猜敢转喉。  
是处溪山可藏拙，何人庭院许寻幽。  
便须火急营春事，九十韵光一半休。  

黄公度　春日宴共乐台  
画栋朱甍插紫清，连山带水自纡萦。  
闾阎高下鱼鳞比，田亩纵横基局平。  
花发鸟啼春耐事，夜阑客散月多情。  
寸阴自古千金重，一笑人间万虑轻。  

黄公度　春思  
红入西园早，青归平野多。  
日长花欲睡，风软幕微波。  
万户茅柴酒，一声歡乃歌。  
天涯春漫好，无奈客愁何。  

黄公度　春雨中会西山佛迹  
自喜平生山水心，公馀犹及此登临。  
云埋古寺钟声远，花落空村烟雨深。  
是处芳尊追胜概，几人寒勒度疏林。  
都无春色一分在，况有尘寰万虑侵。  

黄公度　慈竹  
慈竹阴初合，新梢翠欲流。  
晚摇千尺影，冷撼一堂秋。  
笋迸苔痕拆，叶蒙山色幽。  
凤凰栖息稳，端为此君留。  

黄公度　次方咨谋韵贺郑宋英弄璋  
渥洼产龙种，筦簟兆熊禧。  
木星光芒舒紫焰，玉出昆山珠出隋。  
徐卿忧何有，于门高可期。  
啼声已识是英物，成立行看少壮时。  
瓦盆盛酒醺四座，我独不许陪宗支。  
眼穿难望葱牙镪，吻燥不沾荷叶卮。  
涓滴於人甘分绝，枯肠强索祝儿诗。  
祝儿效张良，熟读韬钤为帝师。  
祝儿效陈平，磊落胸中吐六奇。  
天骄捧首遁漠北，岂容郊垒尚累累。  

黄公度　次李元泰见赠韵  
未遣枯桐逐灶煤，君今收拾到微才。  
东山谢傅为时起，前度刘郎何处来。  
自喜馀年瞻日表，恐无奇策上云台。  
尊前不用悲流落，怀抱相逢且好开。  

黄公度　次师白弟元日韵  
且看时事惬心期，莫为流年作许悲。  
足慰羁愁缘雁序，恐无奇策对龙墀。  
梅妆已觉香全减，柳线相将绿四垂。  
腊雪渐消春又到，人间底事不潜移。  

黄公度　次云见过留宿有诗因赓其韵二首  
茅舍嚣尘外，青灯笑语中。  
相逢今夕歟，忽忆去年同。  
瓶涩倾无绿，炉寒拨更红。  
卧闻窗雨响，檐溜受斜风。  

黄公度　次云见过留宿有诗因赓其韵二首  
惜别情无赖，狂吟意有馀。  
琴尊闲院落，花柳暗村墟。  
行乐真聊尔，论交莫后予。  
裹粮山下约，来往未应疏。  

黄公度　次韵陈宜中携诗见防  
朝来乾鹊啅檐牙，昨夜灯开送喜花。  
好事宁期贵公子，携诗肯访野人家。  
客愁到此逢寒食，薄宦羁人屡岁华。  
载酒他年问奇字，故园归去老桑麻。  

黄公度　次韵弟师白至日及弄璋之什二首  
时序乡心破，烟波眼力催。  
城头乌信喜，海上雁书来。  
一别壶山月，三看庾岭梅。  
天涯椒桂酒，泪堕伯仁杯。  

黄公度　次韵弟师白至日及弄璋之什二首  
未办谋生学计然，纷纷又落海西偏。  
痴心政尔了官事，坐啸何能坐散仙。  
霜雪半头明镜里，江湖归梦野鸥前。  
入怀双鲤诗材健，醒眼三珠喜气全。  
处处看云眠白日，时时举酒望青天。  
想应留客煮汤饼，弱柳犀钱细细穿。  

黄公度　次韵林梅卿尚书新塘之什  
翚翼东西势欲翔，高怀卜篵白云乡。  
虾须半卷山排闼，属玉双飞水拍塘。  
天上功名身未老，年来邱壑意何长。  
万间广厦须公办，政恐徵书下建章。  

黄公度　次韵宋永兄白发  
银鬓讵如许，金丹奈若何。  
休垂髀肉涕，莫击唾壶歌。  
世事奕棋局，人材在沚莪。  
未须相料理，大器晚成多。  

黄公度　次韵宋永兄春日放言寄秉彝广文兄  
君不见边孝先，才得午枕一觉眠。  
便遭弟子嘲便便。又不见马季长，  
横经高堂坐绛帐，背后女乐盈妖妍。  
青春一去少者老，白发不分愚与贤。  
试看刻苦要称天下士，何如落魄且作地行仙。  
东风来习习，新月照娟娟。  
若逢花解语，须用酒为年。  

黄公度　次韵宋永兄感旧五首  
犹忆当年歌画空，乘欢直欲举千锺。  
韶光半老不相识，乐事一生能几逢。  
戏蝶狂蜂随意好，闲花蔓草向人浓。  
当垆春色今何在，病酒相如卧蜀邛。  

黄公度　次韵宋永兄感旧五首  
何用咄咄愁书空，何用鼎食鸣金钟。  
流行坎止随所值，穮蓘不忧年不逢。  
金钗困懒海棠睡，玉斝淋漓琥珀浓。  
安能辛勤链石髓，苦学成周人姓邛。  

黄公度　次韵宋永兄感旧五首  
龆齳谈经动圣聪，山川英气向来锺。  
中书落笔万人绕，天陛赐袍千载逢。  
利锁名缰身半老，酒徒诗社意偏浓。  
莫欺犬子倦游久，得志犹能通筰邛。  

黄公度　次韵宋永兄感旧五首  
待价君方藏尺璧，知音谁解听号钟。  
渥洼天上非无种，伯乐人间那易逢。  
墨绶解来三岁改，白云飞处寸心浓。  
鸱翔鸾伏古如此，直道不容非孔邛。  

黄公度　次韵宋永兄感旧五首  
三分春色二分空，莫待春归怨晓钟。  
诗句逼人何太甚，酒徒知己信难逢。  
百年夜永昼愁短，千树红疏绿渐浓。  
尊俎班荆元不恶，试张云幕席苕邛。  

黄公度　次韵宋永兄伤时二首  
举目江河异，伤心汉阙低。  
未闻胡折北，谁复将征西。  
志苦甘尝胆，身先愿执鼙。  
时惟王事急，六月尚栖栖。  

黄公度　次韵宋永兄伤时二首  
目断吴天远，魂飞楚塞低。  
六龙巡漠北，万骑绕淮西。  
寒月笼烟燧，霜风递晓鼙。  
征夫蝴蝶梦，休傍故园栖。  

黄公度　次韵余子侯游石泵  
竹杖椶鞋意自便，藓墙莎径色相鲜。  
平畴涨麦云连海，绝壁蟠松盖倚天。  
竟日虎岩延眺瞩，何时蟹井费攀缘。  
归来幽独不成寝，山月侵廊钟韵圆。  

黄公度　大水二首  
巨浸滔天后，遗黎复业初。  
桑田皆变海，老稚半为鱼。  
凿石开新道，行人问故庐。  
客愁那对此，搔首重欷嘘。  

黄公度　大水二首  
洚水应垂儆，高穹岂不仁。  
发陈遵故事，执咎定何人。  
岸落溪容改，山摧土色新。  
伤心问耆旧，谁与吊斯民。  

黄公度　道间即事  
花枝已尽莺将老，桑叶渐稀蚕欲眠。  
半湿半晴梅雨道，乍寒乍暖麦秋天。  
村垆沽酒谁能择，邮壁题诗尽偶然。  
方寸怡怡无一事，粗裘粝食地行仙。  

黄公度　冬日道间  
岁熟牛羊饱，村寒鸟兽呼。  
霜馀山骨露，水落涧毛枯。  
归艇收渔网，行人问酒垆。  
微躯任南北，未觉旅怀孤。  

黄公度　对瓶花独酌  
红红白白两铜瓶，软饱相看眼倍明。  
脔肉自能知鼎味，底寻酒海与花城。  

黄公度　恩平灯夕忆上都旧游呈座客  
千尺鳌山面紫宸，豪华曾见夹城春。  
至今魂梦钧天奏，投老宦游穷海滨。  
随分尊罍奉佳客，记时灯火照严闉。  
年来大觉欢情减，聊与风光作主人。  

黄公度　返照  
返照隐西山，烟村一水间。  
路长人自急，林暮鸟知还。  
枫巷秋常扫，蓬门夜不关。  
风尘犹剧盗，岁月但催颜。  

黄公度　方次云伏枕久不入城独宿知稼堂有怀  
吹笛清宵何处声，隔窗斜月听人行。  
梦回案上青荧火，魂断城头长短更。  
三伏故人怜卧病，百年薄宦任浮生。  
春风尚忆茅堂话，相对哦诗天未明。  

黄公度　方斛石菖蒲  
勺水回环含浅清，寸茎苍翠冠峥嵘。  
扁舟浮玉山前过，想见江湖万里情。  

黄公度　方帅务德生朝三首  
一气潜回万物春，星躔降昂岳生申。  
钓台今古风流在，梅岭东西雨露均。  
再拥朱辬专节制，久虚清禁待经纶。  
衮衣莫讶公归晚，要使遐荒识凤麟。  

黄公度　方帅务德生朝三首  
一别帝城今几秋，忧时不复为身谋。  
枌榆故国三千里，桃李新阴四十州。  
谈笑折冲无鼠辈，平生推毂尽清流。  
急面整顿乾坤了，鸣玉槐庭要黑头。  

黄公度　方帅务德生朝三首  
高门馀庆自绵绵，唾手功名不作难。  
况是胸中绝畦町，更於笔下富波澜。  
家传元老谋猷壮，人乐将军礼数宽。  
香火祝公千百寿，姓名高并斗星寒。  

黄公度　凤凰夜坐联句  
月黑前村笛，风清俯槛琴。  
老苔虚殿闭，乔木故宫深。  
宿鸟依丛树，疏钟出断林。  
夜堂留暑湿，秋谷半晴阴。  
事业惟欹枕，尘埃一散襟。  
劳生倦奔走，远目寄登临。  
割据当年事，英雄万古心。  
青山空白骨，华屋漫黄金。  
酒薄何劳醉，诗成不废吟。  
艰危多感慨，时序苦侵寻。  

黄公度　奉别王宰先之  
画角城头绕怨音，秋风握手别杯深。  
三年故国相从地，万里青云欲别心。  
醉罢林霜催菊花，梦回江月转棠阴。  
预愁晓色离亭外，衰草撩人思不禁。  

黄公度　赴南恩道间和杨体南三首  
再岁大江滨，了无功可程。  
行行看绝塞，录录更专城。  
不作安巢鸟，应惭出谷莺。  
赖同草玄手，时抱一经横。  

黄公度　赴南恩道间和杨体南三首  
身任东西南北居，心安到处即吾庐。  
穷途俗眼休相薄，沮洳焉知无大鱼。  

黄公度　赴南恩道间和杨体南三首  
白鸥应怪旧盟寒，斗粟低徊真强颜。  
更度桑乾隔并土，不堪回首旧家山。  

黄公度　庚申元日  
茧足度残腊，回头又一年。  
文书疏病眼，事业付高眠。  
盥栉从朝懒，衾绸觉夜便。  
南聆竞春色，车马日喧阗。  

黄公度　庚午秋观进士入试  
棘扉晓辟　　袍趋，邹鲁虽微士所都。  
三献有人怀楚璞，滥吹何事试齐竽。  
要令庾语题虀臼，莫把元文覆酱瓿。  
袖手傍观君勿怪，个中曾是老於菟。  

黄公度　官舍闲居  
朝市竞纷华，山林甘寂寞。  
要临　其间各有趣，飞鸟冲天鱼纵壑。  
我本麋鹿姿，误被簪绅缚。  
男婚女嫁苦逼人，薄宦天涯失身落。  
似吏非吏兮似隐非隐，谓强不强兮谓弱不弱。  
五斗红腐可以疗饥，一室琴书可以自乐。  
负暄扪虱度清昼，未觉岭南官况恶。  

黄公度　癸亥秋行县夜寓下生院倦甚慨然有归欤之兴戏用壁间韵以盟泉石  
何须轮拥朱，不愿佩悬玉。  
青山得去且归去，谋生待足何时足。  
林间招提金碧开，门外过客谁能来。  
桂花落尽无人问，古墙秋迳生青苔。  
旧山泉石故应好，菟裘不营亦可老。  
此身已与三径期，未分渊明迹如扫。  

黄公度　桂阳宰胡达信同年见赠三首次韵  
场屋声名识子初，气吞杨孔况其馀。  
十年流落犹州县，千里往来只简书。  
卧雨餐风从鞅掌，昂霄耸壑正权舆。  
割鸡久屈屠牛手，洗眼天涯看诏除。  

黄公度　桂阳宰胡达信同年见赠三首次韵  
万事人人咨伯始，他年文采动词场。  
轩墀喜色回天眄，鞍马青春照地光。  
社燕宾鸿催日月，乔松翠竹饱风霜。  
丈夫勋业莫嫌晚，良骥由来老更骧。  

黄公度　桂阳宰胡达信同年见赠三首次韵  
谁能了了学痴儿，身世从教事事违。  
百不如人甘鹢退，劫来此地看鸢飞。  
低徊共受微官缚，早晚要须三径归。  
赖有故人相慰荐，霏霏玉屑坐生辉。  

黄公度　过白衣庄  
草树天边碧，溪流雨外浑。  
仆夫经燕岫，筋力尽龙门。  
斜日当幽径，轻风度晚村。  
篵场茅屋底，约{上四下各}似东屯。  

黄公度　过使华亭悼七友  
恶石乱峥嵘，胡为君此行。  
功名成底事，舟楫误平生。  
天远宁容问，滩流本自鸣。  
林猿如会意，故作断肠声。  

黄公度　和蔡司法南安之什  
一夜晴风吹晓霞，平明联辔踏飞花。  
岚光且对圣贤酒，世事仅同蛮触蜗。  
簿领迷人春易老，渔樵满地昼无哗。  
登临未饱溪山兴，归路星星月照沙。  

黄公度　和超然翁韵二首  
才微只合老荆扉，悮窃虚名及盛时。  
藜杖端须为刘烛，匏竽聊复预齐吹。  
亨衢腾踔非吾事，客路逢迎仰己知。  
莫讶归程秋向晚，也应去鲁自迟迟。  

黄公度　和超然翁韵二首  
西风回首故乡情，何日为园学邵平。  
已办孤帆冲夕浪，可堪万壑更秋声。  
折腰为米追时辈，当面输心愧老成。  
饮罢归来未能寝，微吟拥鼻数寒更。  

黄公度　和陈应求春日见寄  
满目繁春事，题诗寄所思。  
轻寒欺酒力，宿雨褪花姿。  
经世知无术，追欢要及时。  
郊原剩晴景，莫负去年期。  

黄公度　和陈应求韵兼呈方次云  
策蹇冲泥到野扉，故人相对破愁眉。  
话因别久卒难尽，情逐杯深那更辞。  
十里云山乖素约，一番桃李负幽期。  
萧萧半夜空阶雨，乱滴枯肠百斛诗。  

黄公度　和方次云至日作  
至日空相忆，何时复此来。  
素书烦蜡炬，往事付寒杯。  
梦破风惊竹，诗成雨绽梅。  
江城低婺女，回首亦劳哉。  

黄公度　和龚实之闻虏人败盟  
请缨未系单于颈，置火面然董卓脐。  
列郡奔驰喧羽檄，圣朝哀痛下芝泥。  
盟寒关陇无来使，春晚江淮有战鼙。  
十载枕边忧国泪，不堪幽梦破晨鸡。  

黄公度　和李元泰艳歌  
凉风惬人如故旧，客燕残蝉度清昼。  
摇落三秋楚泽悲，相思一夜东阳瘦。  
愁连黛入眉山重，犹忆去年和泪送。  
鱼沉雁断消息稀，频来惟有清宵梦。  

黄公度　和南安余宰题翠阴亭致爽轩二首  
溪光山色两幽深，更结新亭倚翠林。  
老木参天烟漠漠，虚檐挂日影沉沉。  
三年此地留乔舄，六月凉风飒楚襟。  
趁取公馀急行乐，人生容易二毛侵。  

黄公度　和南安余宰题翠阴亭致爽轩二首  
硕势揖孤峙，交柯藏伯劳。  
日临公馆寂，人与此轩高。  
对酒屡中圣，题诗应仆骚。  
乔林思旧隐，咫尺听风号。  

黄公度　和泉上人  
芒鞋踏遍万山松,得得归来丈室中。破祴一身在悬罄，  
清谈对客似撞钟。名家要看惊人举，  
觅句何须效我穷。春雨地炉分半坐，  
便疑身住古禅丛。  

黄公度　和邵观复见赠  
诗才千丈清且嵬，笔力万牛挽不回。  
平生用心有根柢，乷角指南得天才。  
江西波澜浩如海，一派流落天南垓。  
久谓升堂胔已哜，可是持鼓门过雷。  
诗能穷人岂其理，人穷乃工於诗尔。  
不妨俗眼自青白，第恐獠音无正始。  
挽首谁能兄孔方，高谈直欲妻法喜。  
眼高未伏下孔杨，渠肯碌碌数馀子。  
我无寸长班俊髦，狐裘之傍羞縜袍。  
所得虚名真画饼，劫来穷海试铅刀。  
书生习气扫未尽，画诺闭门思和陶。  
锥处囊中颖立见，君欲逃名何可逃。  
君家故侯青门东，人物於今有祖风。  
落拓一官姑吏隐，敏捷千首追诗翁。  
何者蹄涔留尺鲤，未办斗水活蛟龙。  
丈夫功业不嫌晚，政恐夫君甘养蒙。  

黄公度　和使君劭农之什  
交情自许胶投漆，宾主相辉璧与琨。  
卖剑早书循吏传，种瓜时问故侯园。  
百年耆旧须亲访，千里耕桑戴上恩。  
一郡风流古来少，笔端珠玉富归轩。  

黄公度　和宋去华爱日楼之什  
百里平畴一望间，绿芜尽处见青山。  
孤云自在开仍合，白鸟群飞去复还。  
竟日茶瓜留客坐，满床图史伴君闲。  
携醪许我问奇字，剥啄何妨屡扣关。  

黄公度　和宋永四兄集句  
时事干戈里，年光卷帙中。  
有怀忧社稷，无力靖华戎。  
世路日多梗。斋扉昼掩蓬。  
悲歌抚长铗，爽飒气摩空。  

黄公度　和宋永兄爱日楼见寄八首  
龆齳携书册，成名天上回。  
如公希世者，自古几人哉。  
山薮讵宜去，功名看鼎来。  
人间无伯乐，相马失龙媒。  

黄公度　和宋永兄爱日楼见寄八首  
画图展处千山雪，渔艇归时一笛风。  
为爱东溟日色好，侧身楼外望壶公。  

黄公度　和宋永兄爱日楼见寄八首  
陈楼高卧真佳士，陶径归来有古风。  
只恐功名不相放，驱人须作黑头公。  

黄公度　和宋永兄爱日楼见寄八首  
野意楼前满，秋声树杪回。  
岁华行老矣，午梦思悠哉。  
碌碌甘捐弃，时时幸往来。  
不才诗有债，多病酒为媒。  

黄公度　和宋永兄爱日楼见寄八首  
医手无三折，愁肠漫九回。  
宦情聊复尔，世事转艰哉。  
狂态未能免，新诗特地来。  
从今罢歌舞，焦尾听无媒。  

黄公度　和宋永兄爱日楼见寄八首  
轩组挽人力，万中无一回。  
急流能退者，舍我有谁哉。  
此意何时遂，相携归去来。  
东皋春雨足，荷锸听鸠媒。  

黄公度　和宋永兄爱日楼见寄八首  
秋心惊杵急，远目见潮回。  
衰日可爱也，楚风真快哉。  
卷开前圣对，竹动故人来。  
去鲁迟休怪，谋身耻自媒。  

黄公度　和宋永兄爱日楼见寄八首  
山林往不返，朝市去无回。  
能乐穷通者，真知出处哉。  
次山称漫仕，彭泽赋归来。  
堪笑胁肩子，相从不待媒。  

黄公度　和宋永兄罢官还家途中见寄四绝  
三年惠政留岩邑，千里归舟犯恶滩。  
乌鹊信传知渐近，白鸥盟在未应寒。  

黄公度　和宋永兄罢官还家途中见寄四绝  
流年忽忽双蓬鬓，薄宦纷纷一旅亭。  
惟有长官衫色在，至今犹与眼俱青。  

黄公度　和宋永兄罢官还家途中见寄四绝  
知稼堂中一味闲，卷帘终日卧看山。  
虽无微禄供贫病，幸有新诗伴往还。  

黄公度　和宋永兄罢官还家途中见寄四绝  
不比人心惊岁移，且看雁影逐春归。  
明朝已办椒花颂，相对一尊忘是非。  

黄公度　和宋永兄春日闲居  
负郭浓春事，高斋辟晓关。  
晴云浮越峤，芳草接荆蛮。  
禄薄难长饱，才微分久闲。  
年华兵甲里，吁骇镜中颜。  

黄公度　和宋永兄围棋青字韵因成五绝  
翻劫解围心有兵，谋生政要眼双青。  
已收鹅阵乌巢幕，未放鹰扬鸥满汀。  

黄公度　和宋永兄围棋青字韵因成五绝  
块然木石本无情，底事纷纷如许争。  
天遣人间作仇敌，只缘黑白太分明。  

黄公度　和宋永兄围棋青字韵因成五绝  
一胜一负乃常事，七纵七擒真妙机。  
九械难窥墨翟守，六奇终破白登围。  

黄公度　和宋永兄围棋青字韵因成五绝  
哲匠观旁嘿若暗，衔枚勇士用功深。  
管中窥豹谁家子，技痒时时不自禁。  

黄公度　和宋永兄围棋青字韵因成五绝  
千里归来两鬓丝，清风永日对枯棋。  
红尘万事不到眼，此乐勿容儿辈知。  

黄公度　和宋永兄咏荔支用东坡刑字韵四首  
枝头血色万年萍，错落横天粲彗星。  
昔日杨姬劳走驿，一时王姥欲俱刑。  
浪传石蜜来他域，巧似珊瑚出涨溟。  
仙种世传工益寿，饱尝端胜卫生经。  

黄公度　和宋永兄咏荔支用东坡刑字韵四首  
蜜甜谁数楚江萍，枉道偷桃是岁星。  
长夏日烘怜国色，去年霜薄赦秋刑。  
侯堂旧许祠南海，使驿曾劳走北溟。  
名种尚堪重品第，未甘陆羽著茶经。  

黄公度　和宋永兄咏荔支用东坡刑字韵四首  
修竹繁阴覆绿萍，压墙朱实闹星星。  
明珠落掌骊龙睡，丹壳归盘白马刑。  
曾指画图夸北客，至今渍蜜动南溟。  
可怜伧父流涎久，何日乌山始一经。  

黄公度　和宋永兄咏荔支用东坡刑字韵四首  
一时红紫逐飘萍，风雨残枝尚缀星。  
西国葡萄甘仆隶，白家踯躅强仪刑。  
谁移仙种从丹府，不使灵莇遍八溟。  
大业豪华今寂寞，佳名空著海山经。  

黄公度　和苏伯承题恂恂轩  
可但温恭九族敦，平生乡党更恂恂。  
山林得趣身长健，门馆无私物自春。  
一室琴尊对咸籍，百年胶漆付雷陈。  
共传宅相工题品，未数东坡德有邻。  

黄公度　和汪端中陪府君游东湖  
汉家虎玺重分铜，銮坡厌直金莲红。  
海角疮痍烦大手，循良不愧古人风。  
偃蹇霜风铃阁寂，蒙茸春色圜扉空。  
为郡风流见前辈，隙日车盖飞城东。  
鳌首虚亭未泯灭，骚人古意无终穷。  
香风十里菰蒲外，喜气一城尊俎中。  
中原景物久荆棘，南渡衣冠随梗蓬。  
此地龟文符古识，盛观略与承平同。  
腐儒谬忝无双裔，声价远惭吾祖童。  
青衫幕府困奔走，赖有新诗为发聋。  

黄公度　和谢单推宋卿惠诗  
逃空每喜足音闻，之子相逢真可人。  
知友无非大父行，求君须向古人伦。  
蛮烟倾盖情如故，蜀茧题诗墨尚新。  
文采风流百不俗，更馀笔力挽千钧。  

黄公度　和徐子由题昼寂轩  
木落孤城迥，苔封古寺深。  
结庐依近地，隐几惬幽心。  
细草秋仍绿，修篁晚更阴。  
红尘门外路，六辔漫如琴。  

黄公度　和咏陈贤良华表  
千年鹤表映溪滨，一代鸿文动至尊。  
仕路低徊唐老杜，才名合沓汉公孙。  
家风不减太丘令，盛事何如通德门。  
肯把浮荣衒流俗，欲遗典则到仍昆。  

黄公度　和余子美春日缓步  
道屈时危且茹藜，不妨去鲁尽迟迟。  
一轩容膝分蓝宇，十里携筇闯麦岐。  
杜老皓头真可惜，陶潜知命更奚疑。  
干戈淮上无消息，愁绝南山独步时。  

黄公度　和余子美即事二首  
昏昏午汗浃桃笙，醒眼清诗仗友生。  
俘馘遥传泮水捷，琴书初解杏坛盟。  
开尊赖有论文酒，舍肉应无遗母羹。  
好种桑麻归杜曲，行藏休更问君平。  

黄公度　和余子美即事二首  
鼁堂归去葛衣轻，怪底形容太瘦生。  
抖擞悭囊偿酒债，安排巑韵主诗盟。  
妖韶梅老自馀态，滋味韩休薄大羹。  
强策驽骀追逸驾，不堪才力但平平。  

黄公度　和章守三咏　右包公堂  
华堂存绘事，昭代得仪刑。  
迹与莓苔古，名争兰茝馨。  
清风无远近，乔木未彫零。  
今日斲泥手，依然瘦鹤形。  

黄公度　和章守三咏　右披云楼  
飞楼跨危堞，云雾晓披披。  
形胜供临眺，公馀来燕宜。  
江横睥睨阔，山入绮疏奇。  
风月本无价，君侯况有诗。  

黄公度　和章守三咏　右清心堂  
千里有馀刃，一堂聊赏心。  
庭虚延远吹，檐敞受繁阴。  
休吏帘初下，忘怀机自沉。  
人间足尘土，无路到清襟。  

黄公度　和郑邦达主簿五绝  
斗粟折腰真鄙夫，且图一饱似侏儒。  
渊明欲赋归来引，未免弦歌预计谟。  

黄公度　和郑邦达主簿五绝  
望重东京宪与香，自怜忝祖寸无长。  
高天厚地容蝼蚁，乞与江湖作漫郎。  

黄公度　和郑邦达主簿五绝  
长倩抱关真碌碌，仲升吐策但平平。  
头颅四十已自揣，空负林宗裁鉴明。  

黄公度　和郑邦达主簿五绝  
风姿眇眇志堂堂，诗句惊人易数长。  
高士行看三府辟，可容枳棘困仇香。  

黄公度　和郑邦达主簿五绝  
邂逅天涯一破颜，缁尘染素客途艰。  
休将俗眼轻游子，无数珠玑咳唾间。  

黄公度　和郑叔友题真如  
南郡趋新幕，微官愧野人。  
客怀投寺晚，归梦到家频。  
岁月看蓬鬓，尘埃听葛贴。  
相随一杯酒，且慰百年身。  

黄公度　贺刘使君  
于门为国产英贤，淮海锺灵五百年。  
松竹千寻森气节，江湖万顷渺情田。  
白头未握封侯印，皂盖犹分刺史天。  
俗变农桑皆犊佩，家传恺悌只蒲鞭。  
敛容不动吏曹畏，清坐无言上意宣。  
田野欢声丰岁里，西山爽气寿杯前。  
篱边陶菊千苞折，阶下尧蓂一叶鲜。  
香火祝公三入后，却来平地作飞仙。  

黄公度　贺陆盐允济二首  
商飚送喜满华轩，乔岳锺灵积庆门。  
天上台星对南极，人间佳节是中元。  
一时闽越看前辈，千载机云见远孙。  
香火祝公如卫武，他年勋业照乾坤。  

黄公度　贺陆盐允济二首  
大手聊分八使车，腰丛六印益纡徐。  
圜扉鞠草刑无滥，万灶熬波国有储。  
航栈蛮琛纷络绎，权衡选路不崎岖。  
苍生久郁为霖望，早晚徵书下玉除。  

黄公度　贺吕守用中  
紫帽山颠秋色高，刺桐城头风怒号。  
乾坤冲融忽异态，千里和气生旌旄。  
昂星之精来瑞世，要令致主唐虞际。  
骨相诞锺嵩岳灵，风流不泯磻溪裔。  
怀香握兰今几春，琐闼画省曾弥纶。  
他年揽辔探禹穴，平反所活凡千人。  
南土分忧宽主顾，棠阴好在来何暮。  
儒风郁郁蜀文翁，德量汪汪黄叔度。  
相种由来多山车，蝉联八叶属我公。  
百年耆旧歌里，万里可指顾中。  
声名合沓盖九州，人物中兴第一流。  
风云变化固有待，苍虬宁许池中留。  
青衫腐儒趋幕府，香火祝公如卫武。  
夹辅皇家不计年，长将朽质入陶甄。  

黄公度　贺孙使君  
文宿动三吴，于门应大儒。  
中秋寒律近，九叶瑞蓂敷。  
锦被栖郎舍，朱幡镇海隅。  
金鳌淹从橐，铜虎暂分符。  
德荫纷桃李，仁风暖绔襦。  
祝公椿寿永，千岁赞萝图。  

黄公度　贺郑漕三首  
当年画省与成均，联璧看君亲弟昆。  
清世几人兼五福，白头相对备三尊。  
朝班犹识尚书履，时论同推通德门。  
早晚芝函趣归骑，要令勋业照乾坤。  

黄公度　贺郑漕三首  
天子欲宽南顾忧，绣衣曾是旧人求。  
山川不改元负采，父老能言昔政猷。  
襦裤疲民应枕奠，纪纲新度觉钱流。  
年灵一种同天地，雨露何偏十四州。  

黄公度　贺郑漕三首  
东京望重两儒先，经术传农败百看。  
派别九仙绵庆胄，运逢千载毓真贤。  
鼎槐未孥登三事，社桃何知托十天。  
寿考祝公如卫武，愿赓淇澳入诗篇。  

黄公度　洪景卢赋素馨有遐陬不遇赏拔之叹戏作反之  
不入东风桃李群，结恨远在瘴江濆。  
眼看南国添春色，天遣馀波及宝薰。  
淡泊直疑梅失素，清幽欲与蕙争芬。  
上林托足虽无地，犹有香名万里闻。  

黄公度　还家  
黎明呼羸僮，拄策渡野水。  
轻岚翳初日，古道步平砥。  
麦陇黄四出，松竹翠相倚。  
人间春告尽，岩色秀未已。  
眼入故乡明，语还亲旧喜。  
印非朱买臣，金无苏季子。  
窃笑免妻孥，相过动邻里。  
富贵岂吾谋，薄游聊尔耳。  

黄公度　黄宪生朝三首  
国势巍巍盛，时髦衮衮生。  
云师绵世胄，汉相旧家声。  
学海波澜阔，神峰冰雪清。  
天涯逢诞日，目极曲江城。  

黄公度　黄宪生朝三首  
经术贤关望，訏谟帝席前。  
词场声掷地，宪府力回天。  
金监风流在，炎陬雨露偏。  
殷勤理归揖，早觐日华边。  

黄公度　黄宪生朝三首  
阴德千人活，霜威五岭寒。  
三持使者节，一着惠文冠。  
台省班联忝，宾僚礼数宽。  
微官惭束缚，称寿阻门阑。  

黄公度　回文绝句  
歌阕一尊清昼长，曲池小景晚风凉。  
波微动处见鱼戏，荷半开时过雨香。  

黄公度　会同年共乐台  
兰省三千士，莆阳十五人。  
此时乡曲会，异日庙堂身。  
名塞乾坤隘，恩沾雨露新。  
天边三雁远，回首独凝神。  

黄公度　己巳九日陪陆使君宴们乐台和庄粹韵  
一年秋色垂垂老，九日寒花处处同。  
落帽何人羞短发，危台向晚易高风。  
黄云万顷峰恋下，白雪几声宵汉中。  
陌上行人尽回首，使君开宴在层空。  

黄公度　寄呈察推二兄廷直  
尺素书凭雁足传，侧身吟望楚江边。  
关山去我仍千里，风月思君阅二年。  
莲幕宦情今好在，莆川春色故依然。  
相逢若问官闲事，为道粗裘饱昼眠。  

黄公度　寄方次云  
近有清源信，官期报早秋。  
时危从薄宦，情在惜同游。  
簪笏趋新幕，琴书别故邱。  
君能访茅宇，尊酒话离愁。  

黄公度　寄林谦之  
冰壶玉麈逼人寒，忽漫过逢豁肺肝。  
千载有人扶古道，一时倾盖尽儒冠。  
不妨我辈诗肠在，要取他年酒量宽。  
万卷白头成底事，贩屠之辈任艰难。  

黄公度　寄题方机宜稚川恕斋  
恕斋且袖经纶手，他日能容吏吐茵。  
四壁琴书供宴坐，一言佩服要终身。  
襟怀但令有馀地，刀笔从教不若人。  
想得清尊及闲暇，宾僚相对面生春。  

黄公度　家僮归得王庆长消息知留浙中秋举  
倦仆去复返，怜君归未能。  
吟馀幽砌月，梦破短檠灯。  
地僻人稀到，书成雁莫凭。  
秋风霜翮健，天末看飞腾。  

黄公度　将放榜用钱韵  
银袍健笔落云烟，入眼高文墨尚鲜。  
隐隐蚕声桑叶下，看看鹄立棘图前。  
空阶夜响催诗雨，平地雷轰造榜天。  
试问西湖好风景，何如华屋艳神仙。  

黄公度　将赴高要官守书怀  
古来仕路多机穽，我复情田少町畦。  
回首壮图犹拾渖，惊心往事屡吹虀。  
不因昏嫁那能许，此去声名敢厌低。  
但使安闲更强健，何妨流落在途泥。  

黄公度　将归  
北首寒犹浅，南辕暑正深。  
马蹄长道路，鹿性本山林。  
客至能相勉，愁来可独禁。  
功名竟何物，造化久冥心。  

黄公度　进元会诗  
昭代干戈戢，炎辉历数长。  
苍生久苏息，寰海屡丰穰。  
社稷基新命，朝廷举旧章。  
太平周礼乐，垂拱舜衣裳。  
拜寿先长乐，传声出未央。  
冕旒端黼座，仪物备明堂。  
阊阖星辰外，旂常日月旁。  
天颜春穆穆，云物晓苍苍。  
雪色残鴗鹊，韶音杂凤凰。  
严宸分羽卫，荒服走梯航。  
人正今行夏，民心旧戴商。  
观光环万国，班朔首三阳。  
列辟銮声哕，群工玉佩锵。  
奉常陈雅奏，太史报殊祥。  
於穆前朝盛，丕承奕世昌。  
版图还大禹，风俗再陶唐。  
已格无为治，犹怀不敢康。  
几年修缛典，今日付吾皇。  
所愿终寅畏，无忘每赞襄。  
明良相际会，长奉万年觞。  

黄公度　九日  
天涯霜露羁离久，海内风尘归思赊。  
万里穷途双白鬓，一尊浊酒对黄花。  
频年奔走哀王粲，落日登临忆孟嘉。  
绝塞欢娱易萧瑟，悲来忍泪望京华。  

黄公度　久不得浙耗  
独酌浇愁酒，慵翻信手书。  
折腰行俗吏，投足且吾庐。  
岁月莺声老，江湖雁影疏。  
依栖五侯第，旅食近何如。  

黄公度　久雨阻西郊之游  
忽忽春将半，冥冥雨未休。  
过从喧屐齿，追赏负觥筹。  
诗句那排闷，莺声巧唤愁。  
晴郊饶胜概，何日许同游。  

黄公度　句  
依旧家山万里，重新场屋三年。  

黄公度　句  
欲治之主不世出，大名之下难久居。  

黄公度　苦热  
玉井晨不冷，茅檐午欲焚。  
月摇看画箑，榴吐认红裙。  
迥野都如火，奇峰空自云。  
衣巾负芒刺，曝背有人耘。  

黄公度　离临安  
细雨出江城，潮回江正清。  
未能捐俗累，不敢惮严程。  
落日行人少，空山独鸟鸣。  
离愁似春草，触处便能生。  

黄公度　立春日有感  
三见春归人未归，天涯依旧赋春诗。  
一官得失不相补，万事乘除只自知。  
年去年来供屈指，岭南岭北入支颐。  
柳眉桃脸竞时节，难遣东风染鬓丝。  

黄公度　漫成  
时事含胡里，年华转烛间。  
利名多噂沓，贫贱觉安闲。  
致主知无术，归休幸有山。  
茅堂一尊酒，时得慰愁颜。  

黄公度　暮春山间  
缓步春山春日长，流莺不语燕飞忙。  
桃花落处无人见，濯手惟闻涧水香。  

黄公度　暮春宴东园方良翰有诗入夏追和  
要洗襟怀万斛埃，一尊相属莫迟回。  
颠狂柳絮将春去，排比荷花刺水开。  
懒矣宦情甘冗长，拙於句法强追陪。  
人生行乐须闲健，千古朱颜同一颓。  

黄公度　南来苦热戏作二首  
农夫烈日夏畦耕，仙家九转丹灶成。  
阿奴投烛婢翻羹，飞蛾赴焰鸡遭烹。  
汤为池兮火为城，未如三伏南州行。  

黄公度　南来苦热戏作二首  
大旱赤城金将流，火炎昆冈玉石休。  
六月王师万貔貅，丛坐氊帐袭重裘。  
邻人延烧已焦头，未如三伏行南州。  

黄公度　拟上张丞相  
五闰干戈极，炎晖历数新。  
析圭绵六服，卜鼎迈千春。  
哀痛朝奸稔，夤缘国步屯。  
近畿横彗孛，严禁失钩陈。  
魏绛谋和敌，包胥日哭秦。  
翠华旋北狩，清跸且南巡。  
雾塞纷铜马，祥开表玉麟。  
官军推大弟，耆老赴仁人。  
唐祚兴灵武，昭王问水滨。  
悲缠刁斗急，警报羽书频。  
关辅腾骄子，朝廷倚大臣。  
梦符岩肖说，天祐岳生申。  
濯濯襟灵迈，温温德业纯。  
家声真不坠，庙略信如神。  
行洁圭无玷，心坚竹有筠。  
苍生出涂炭，黄屋待经纶。  
苏峻称兵日，姬公复辟辰。  
祚危旒在缀，主辱涕盈巾。  
诸将趋行殿，孤军入帝闉。  
乾坤收逆气，淮海霁妖尘。  
尊俎辞枢极，旌旄下蜀岷。  
霜棱函谷外，春色锦江濒。  
流马通飞漕，推锋截要津。  
荣亲万钟禄，许国百年身。  
盛烈刊彝鼎，丹忠薄昊昮。  
流言初抵隙，积毁竟排真。  
感激回天眷，须臾秉国钧。  
精神千载会，霖雨八方均。  
晓几趋环佩，朝班领缙绅。  
荆蛮淹月定，胡骑暮年驯。  
奉诏移瓯越，承恩拜紫宸。  
地遥分虎节，日暖想龙鳞。  
颍上归黄霸，河间借寇恂。  
台衡期必复，风俗再还淳。  
叹惜寒门士，叨陪上国宾。  
雕虫惭小技，连蹇分长贫。  
短剑秋仍抚，残灯夜更亲。  
曳裾胡不可，投璧惧无因。  
海运鹏孤翥，泥蟠蠖未伸。  
济时公努力，宇宙久荆榛。  

黄公度　鸟影度寒塘  
秋色满潇湘，天寒玄鸟忙。  
数声离叠嶂，片影度横塘。  
风翮抟寥廊，烟踪入渺茫。  
乍随萍荇没，还共水云长。  
冷浸千寻碧，斜侵两岸霜。  
凝眸西塞远，疏点带残阳。  

黄公度　镊白  
昨夜庭梧满意凉，秋风不贷鬓边霜。  
等闲镊白了时节，书策纵横日上廊。  

黄公度　偶成  
野鸟春布谷，阶虫秋络丝。  
呶呶空过耳，终不救寒饥。  

黄公度　陪实之登姜峰绝顶镌石  
抱琴历高峰，拂石就晚阴。  
空山对摇落，怀哉千古心。  

黄公度　陪孙使君宴归路口占呈应求宋永二兄  
五马风流在，升平笑乐空。  
时难寸心异，岁晚一樽同。  
画角寒云外，篮舆暮雨中。  
归来狎儿女，残烛耿纱笼。  

黄公度　千里共明月  
仙掌露初凝，高空月迥明。  
雪霜千里色，关塞一时情。  
永夜惊乌鹊，中原有弟兄。  
清辉怜独对，良会苦难并。  
目断一天远，愁随两地生。  
倚楼何处笛，凄切送残声。  

黄公度　秋城晚望  
断续悲笳起丽谯，冥冥晚色四山椒。  
隔江人散虚分米，十里津喧蜑趁潮。  
夕照含山心悄怆，西风动地鬓飘萧。  
低头自笑微官缚，东望沧溟归路遥。  

黄公度　秋旱祈雨  
万顷膏腴欲圻龟，祷祠曾不补毫厘。  
朝廷无事政刑简，天地何心岭海饥。  
绝徼难逢霖雨手，隐忧先到老农眉。  
谁能鞭策卧龙起，乞与滂沱一解颐。  

黄公度　秋旱热甚尤苦登陟舆中戏成  
少皞不用事，八月犹苦热。  
南方本炎蒸，况乃甘泽阙。  
雨师弛厥职，旱魃逞馀孽。  
金石铄欲流，污池龟甲裂。  
稼穑亦已休，田家生理绝。  
敢意篵场圃，渐闻罂瓶竭。  
租敛数有恒，不为愆阳辍。  
州县急锱铢，鞭箠动流血。  
吁嗟号帝阍，此语何由彻。  
空村巫觋舞，灵祠香火谒。  
水旱制於天，祈禳恐虚设。  
尝闻桑林祷，爪牺亦清洁。  
万国几为鱼，尧德岂其劣。  
但令备先具，难必沴气灭。  
江淮十万兵，仰口资饭馈辙。  
太仓无宿储，有司忧百结。  
腐儒从薄宦，篮舆走嵽嵲。  
王事有严程，亭午不得歇。  
林鸟呀无声，仆夫屡告暍。  
马得变玄冬，阴厓踏层雪。  

黄公度　秋日晚晴怀南山旧游  
霁色孤城外，秋声独树边。  
烟云澄远屿，风月渺平川。  
寇盗休何日，登临忆去年。  
吾曹得疏放，醉墨洒层巅。  

黄公度　秋兴二首  
秋入蒹葭霜正威，数声归雁塞痕微。  
欺人白发萧萧得，未老丹枫故故飞。  
胡虏乾坤多战骨，江湖风雨一蓑衣。  
百年粗饭从衰朽，万事尘寰有是非。  

黄公度　秋兴二首  
牙叉老木抱江城，城古江寒相对清。  
云雁不逢音信杳，沙鸥无数往来轻。  
露华今夜凝仙掌，词藻他年动帝京。  
淮海一身犹卧病，关河千里未休兵。  

黄公度　秋夜独酌  
溪山态足身无事，天地功深岁有秋。  
投老相从管城子，平生得意醉乡侯。  
卷帘肖坐月排闼，横笛谁家风满楼。  
可是离人更遗物，自缘身世两无求。  

黄公度　壬戌中秋沿檄行县与龚实之同宿于琴泉轩  
摇落江城暮，招提访旧游。  
泉声终夜雨，竹影一堂秋。  
露湛衣裳冷，山空枕簟幽。  
故人怜寂寞，抱被肯相投。  

黄公度　三瑞堂  
机云二子才孤标，妙龄驰声典午朝。  
今见远孙来海峤，儒雅雍容饰汉条。  
德化醇醲春有脚，天姿粹美玉不彫。  
无复犊牛充带佩，坐令襦绔成歌谣。  
蕴藉斯人合台阁，暂把一麾亦不恶。  
铃阁正午槐阴清，讼庭无人鸟声乐。  
政成瑞应一何多，天香国艳骈花萼。  
可但渔阳倾麦岐，会见西京纪神爵。  
吾闻作善天降祥，拭目泥封下建章。  
一时文采七闽郡，千载风流三瑞堂。  
坤珍效祉来未央，九茎怒芽抽且长。  
胡不图之献天子，播在乐府歌芝房。  

黄公度　三月三十日郊外即事  
雨积稻畦白，晴添麦垅黄。  
野桥排雁齿，山路转羊肠。  
鸟语有时好，田家随事忙。  
一年春尽日，身迹更他乡。  

黄公度　山行即事二首  
落石奔沙岸，颓云拥树根。  
牛羊千古道，鸡犬数家村。  
风递邻舂急，春归农事繁。  
生涯随处乐，翁妪话柴门。  

黄公度　山行即事二首  
席改尊犹在，心闲屐自迟。  
角贴欹短树，风带羒疏篱。  
作难忧胡羯，全生混野麋。  
晚来幽意惬，归路恐多岐。  

黄公度　上陆盐生辰五首  
拂拂秋风生桂枝，于门何日诞英奇。  
请看素魄初圆夜，正是奎星呈瑞时。  

黄公度　上陆盐生辰五首  
高议曾匡马上翁，声名凛凛尉佗宫。  
谁知千载经行地，犹有云来绍祖风。  

黄公度　上陆盐生辰五首  
喜谟合补三公衮，馀事聊分八使车。  
想得忠勤彻旒冕，天涯洗眼看徵书。  

黄公度　上陆盐生辰五首  
名家诗礼有诸郎，飞入南宫鸿雁行。  
不向人前称阀阅，要须仙桂五枝芳。  

黄公度　上陆盐生辰五首  
可但人间五福全，飘飘真是地行仙。  
摩娑铜狄成追忆，游戏尘寰五百年。  

黄公度　上汪内相生日  
天意恢炎历，星躔降昂精。  
典刑存大雅，领袖属名卿。  
出入三朝旧，青冥万里程。  
磨铅周太史，视草汉承明。  
词采今宗匠，艰危急老成。  
邃旒方侧席，高纛尚专城。  
卜篵鄱阳外，悬弧晋水清。  
先君桃李荫，比屋绔襦声。  
昼永黄堂梦，春晴绿野耕。  
日边稽召节，幕下及称觥。  
盛业期伊吕，修龄倾老彭。  
一麾难久借，四海欲休兵。  

黄公度　邵监携诗相访用集中闲居韵为谢  
知君琢句用功深，屹立长城不受侵。  
纸上云烟惊老眼，笔端风雨起予心。  
万里初逢谈衮衮，一尊相对树阴阴。  
斯文入手岂易得，况复逃空喜足音。  

黄公度　石博山  
谁琢翠岚如许工，晴峦汹涌欲穿空。  
一尘不动心斋处，寸缕初飞鼻孔通。  

黄公度　实之有诗复次其韵  
鞅掌从王事，招邀愧主人。  
弹琴秋叶落，听雨夜床亲。  
岁月何妨纪，诗篇莫厌频。  
要令千载下，不但数姜秦。  

黄公度　试院中蒙相君惠茶和钱教授韵  
误向文闱齿缙绅，相君分赐壑源春。  
穷搜千卷非吾事，满引一杯如故人。  
无复睡魔能偃蹇，敢将诗律闹清新。  
西湖好趁清明约，泉活涓涓火不陈。  

黄公度　思归  
醉眼乾坤大，归心日夜长。  
风霜岁云暮，尘土鬓成苍。  
俗物犹能在，危机只自防。  
可无田种秫，三径未宜荒。  

黄公度　松峰庵即席示同年  
才子连镳俯近坰，强缉巴词醉墨轻。  
我辈讵能捐习气，伊人底事寡诗情。  
漫令抆目朝朝望，无复挥毫字字清。  
冷淡生涯殊不恶，想应着意讳穷名。  

黄公度　宋永兄见和春怀再赋仍约秉彝兄寻春西郊  
朱毂常怀蹉跌忧，荜门长苦斗升谋。  
此生幸不贫到骨，未死何妨酒入喉。  
北里人随春渐老，西郊地与兴俱幽。  
凭君更语广文叟，饭足还须醉始休。  

黄公度　宋永兄一访青帝而黄婆作恶累日戏作小诗问安二首  
鸣钟伐鼓南山阿，倾城车马相戛摩。  
万鈍高下照朱碧，百堵往来纷绮罗。  
身入醉乡颓红玉，月明归路湛金波。  
挽君一出卧三日，奈此陌上春光何。  

黄公度　宋永兄一访青帝而黄婆作恶累日戏作小诗问安二首  
陌上春光遽如许，花落花开任风雨。  
谁怜四印居士贤，苦遭造化小儿侮。  
苦来医手罕折肱，老去流年剧飞羽。  
无复当时倒载归，群童拍手山公舞。  

黄公度　送陈景明尚书赴召四首  
物望唐姚宋，才名汉董晁。  
力阵治安策，亲际圣明朝。  
谠议裨宸极，高文灿斗杓。  
鹏程九万里，一举接扶摇。  

黄公度　送陈景明尚书赴召四首  
鼎轴今虚席，忧勤轸我皇。  
苍生思起谢，丹诏急徵黄。  
风欲回三代，恩难私一方。  
愿公摅远业，吾道倍辉光。  

黄公度　送陈景明尚书赴召四首  
雁塔相先后，麟台数往还。  
至今清夜梦，时共早朝班。  
岁月栖迟里，云泥指顾间。  
天涯瞻马首，喜气动衰颜。  

黄公度　送陈景明尚书赴召四首  
薄宦跕鸢城，归来梦乍惊。  
壮图空老大，朴学误平生。  
有客嘲杨子，无人荐祢衡。  
盐车逢伯乐，作意一长鸣。  

黄公度　送陈应求赴官  
莫辞酒，且听歌，  
休被骊驹白玉珂。主人劝客终今夕，  
明日长亭可奈何。金风萧萧鏖馀热，  
砌虫唧唧助凄切。此时景物不胜愁，  
况是离人心欲折。陈侯陈侯，  
貌岩岩而俊整，才浩浩而清绝。  
有如壶山之万仞巑屼，寿水之千寻莹澈。  
青芝赤箭药笼储，金钟大镛廊庙须。  
天生奇才为时出，容易弃掷天南隅。  
君不见马宾王，新丰一逆旅，  
又不见公孙弘。菑川一老儒。  
逢辰立谭取卿相，至今文采照天衢。  
广文官舍虽落莫，刀笔不与俗吏俱。  
公馀更勤五车读，未必不是北门西掖之权舆。  
刺桐古城花欲燃，旧游人物想依然。  
凭君到彼访二陆，向道故人饱饭度残年。  

黄公度　送弟士季赴永春  
赠君以宣城秋兔之颖，佩君以峄阳焦尾之琴。  
饯君以显父清壶之酒，送君以安仁金谷之吟。  
笔传洙泗之正印，琴弹单父之遗音。  
酒以陶百里醇醲之化，诗以写一时离别之心。  
门前车马气髒髒，黄叶飞翻秋正深。  
风雨对床连夜语，江山异地欲分襟。  
忆昔联名唱行殿，一日声华九垓遍。  
自知无用甘林泉，君亦何为尚州县。  
君今未用叹滞留，丈夫勋业要晚收。  
信臣千载循吏传，密令当年褒德侯。  
高才所莅无全牛，民自不冤吏早休。  
倘免诛求急星火，行看寇盗尽锄耰。  

黄公度　送龚实之赴官南安十韵  
气合论文地，魂销惜别筵。  
离亭芳草外，飞盖落花前。  
北阙旧通籍，南州先著鞭。  
却诜丹桂早，莱子彩衣鲜。  
侧耳聆佳政，成名及妙年。  
因风能见忆，得句会须传。  
筮仕聊栖棘，驽才阻泛莲。  
交情期岁晚，会面数秋天。  
莆水浮春树，桐城际暮烟。  
龚黄真忝窃，末路共腾骞。  

黄公度　送外兄方卿公美赴广东宪十绝  
九重仁圣不忘远，庶狱哀矜轸虑深。  
本恕定知黄霸用，无刑端契有虞心。  

黄公度　送外兄方卿公美赴广东宪十绝  
遐陬赤子困侵牟，跳弄潢池今几秋。  
从此声威憺强梗，自然戈戟变锄耰。  

黄公度　送外兄方卿公美赴广东宪十绝  
石门酌水赋新诗，旧事曾闻吴隐之。  
习习清风化贪懦，不图今见古齐夷。  

黄公度　送外兄方卿公美赴广东宪十绝  
亲舆昔侍角方总，使节今持鬓未苍。  
竹马儿童半相识，分明遗爱在甘棠。  

黄公度　送外兄方卿公美赴广东宪十绝  
早晚芝函下九天，不容瓜戍更期年。  
苍生属望为霖久，肯使炎方雨露偏。  

黄公度　送外兄方卿公美赴广东宪十绝  
闻道韶阳一亩宫，居民奉祀曲江公。  
凭君到日酹尊酒，醖藉风流事事同。  

黄公度　送外兄方卿公美赴广东宪十绝  
怪底青云懒着鞭，年来馀事觉真诠。  
圜扉昼辟庭无讼，时访曹溪六祖禅。  

黄公度　送外兄方卿公美赴广东宪十绝  
千里江山一雁声，广文官舍冷如冰。  
祈奚若未忘公举，魏戊犹堪备内称。  

黄公度　送外兄方卿公美赴广东宪十绝  
新息功名晚始收，送君今去跕鸢州。  
男儿未上云台画，莫念平生马少游。  

黄公度　送外兄方卿公美赴广东宪十绝  
十里红旗拥使星，一杯绿蚁话长亭。  
明朝车马各南北，谁唱阳关且细听。  

黄公度　送汪内相移镇宣城  
龙纪膺图代，龟书出洛年。  
人文初炳焕，神化共回旋。  
大雅藩篱缺，诸儒门户专。  
天将扶古道，岳始降名贤。  
派别轩皇远，江回楚邑偏。  
英灵久蟠郁，簪笏旧蝉联。  
家学传桑砚，词场著祖鞭。  
风云千载会，宇宙大名悬。  
行洁圭无玷，才长桷有梴。  
西都经术富，东阁道山连。  
蠹简烦紬绎，群书益贯穿。  
才超班马上，道探老庄玄。  
近代风骚变，词人雾縠鲜。  
俳优惊异体，轻薄竟相沿。  
作者今亡矣，明公独勉{旃丹换冉}。  
狂澜资反正，坠绪得扶颠。  
内史趋栏药，中书落笔椽。  
直词批勑尾，清议列龟前。  
法驾南巡日，妖氛北刺天。  
新亭空涕泪，神汴一腥膻。  
慰将言弥切，徵兵檄屡宣。  
奉天凭陆贽，淮上困苻坚。  
素秘龙韬策，爰参虎旅权。  
精诚潜贯日，勋业合凌烟。  
耆旧朝廷倚，文章海内传。  
三长青史笔，五典白麻篇。  
思赡宫人蜡，荣归御榻莲。  
研经鱼辨鲁，挥翰骥奔泉。  
方徯金銮作，聊从铜虎迁。  
疮痍承帝念，恺悌沃民编。  
铃索昼斋永，棠阴夜月圆。  
丰登诸县乐，治最八州先。  
诏易宣城郡，恩遗晋水壖。  
歌襦恐来暮，卧辙惜言还。  
汉守终丞相，黄公且颍川。  
长亭春草外，巨镇日华边。  
况复师瞻久，由来德望全。  
芝函行召对，鼎席即详延。  
尚父西辞渭，司徒北破燕。  
斯民免涂炭，吾党赖陶甄。  
竹尺元通籍，瓜时忝备员。  
孩提曾识面，父执绝随肩。  
被遇怜才小，怀恩觉体孱。  
尘埃馀冗吏，情绪足离筵。  
歌阕魂飞渚，诗成泪染笺。  
辕驹何局促，巫步失趼跹。  
旧治应骑竹，他邦未暖氊。  
公归劳驿骑，地远想台躔。  
处士依文举，贤卧颂子渊。  
瀛洲如许到，未敢卜归田。  

黄公度　送余子美归淮上  
怪底穷途遭白眼，依然别酒对青春。  
百年甘旨为贫计，千里羁栖有故人。  
道在不妨轻去鲁，功成他日会归秦。  
江淮若遇南飞翼，尺素无忘东海滨。  

黄公度　送郑察推叔友罢官之潮阳二首  
官达身何补，才名陆未沉。  
不妨吾道在，休较吏文深。  
城郭春将暮，风云晚更阴。  
相看炎海阔，魂断欲分襟。  

黄公度　送郑察推叔友罢官之潮阳二首  
春草故人去，落花离绪多。  
芙蓉少颜色，薏薿尽风波。  
尘土非长策，功名一醉歌。  
周南暂留滞，莫改岁寒柯。  

黄公度　宿鹫峰庵题壁兼呈林孚卿诸友  
抱被招提听晚钟，昔游回首七春风。  
斩新花木轩窗外，依旧楼台烟霭中。  
永夜篝灯元自照，故人尊酒偶然同。  
明年此日看腾踏，先数班杨赋律工。  

黄公度　宿齐云寺  
行李秋将老，停鞭日已西。  
深村见人少，孤寺与云齐。  
试问沾微禄，何如返故栖。  
鸡鸣不成寝，乘月下清溪。  

黄公度　题白沙铺  
负郭可无三顷秫，盖头幸有两间茅。  
还乡且尽田家乐，举世谁非市道交。  
村酒一杯浇磊块，山程数驿更硗嶅。  
羸骖莫怪归鞭急，心在轻红荔子梢。  

黄公度　题潮阳石塔寺  
投檄真成出瘴乡，篮舆渐喜到僧坊。  
长风解事吹江雨，乞与行人五月凉。  

黄公度　题崇安驿  
睡美生憎晓色催，丹心自愧未能灰。  
尘埃汨汨岁将暮，霜雾蒙蒙昼不开。  
身外百端俱长物，时危万事入羁怀。  
君恩早晚粗酬了，粝饭敝裘归去来。  

黄公度　题翠峰寺西轩  
寂寂春葩映短墙，半山松竹奏笙簧。  
无情幽鸟背人去，不惯村童笑客狂。  

黄公度　题大盈驿壁  
西风落莫空馆，暮色迷蒙远恋。  
家近不妨酒尽，夜寒陡怯衣单。  

黄公度　题定光寺  
为怜山色好，百里赴幽期。  
叠嶂生寒早，修林出日迟。  
年华空晼晚，时事竟艰危。  
咫尺故园在，题诗有所思。  

黄公度　题方民瞻草堂  
结宇嚣尘外，寓形天地间。  
幽怀付松菊，高卧对云山。  
门巷来人少，琴书竟日闲。  
可怜朝市客，名利老朱颜。  

黄公度　题分水岭两绝  
呜咽泉流万仞峰，断肠从此各西东。  
谁知不作多时别，依旧相逢沧海中。  

黄公度　题分水岭两绝  
闽越江南此地分，鲍娘诗句尚能存。  
客怀未觉今宵好，家住壶山烟雨村。  

黄公度　题凤凰寺  
一代衣冠霸业休，半山金碧梵宫留。  
伤心废宅松榆老，满目寒塘菡萏秋。  
马鬣未平馀葬地，蛾眉不见但妆楼。  
凭高欲问豪华事，耆旧无人僧白头。  

黄公度　题化度寺竹间亭  
羸骖踏遍乱山青，薄宦羁人醉未醒。  
破午停鞭得幽寺，眼明初见竹间亭。  

黄公度　题金沙驿  
闽越饱溪山，何如蜀道难。  
驿行仍怯岭，舟驶复忧滩。  
行李三秋杪，居民百战残。  
今宵投宿处，茅店倚层恋。  

黄公度　题凉峰  
倚杖清秋远，弹琴白昼长。  
笙箫离馆废，云木晚风凉。  
往事空流水，岿心满夕阳。  
相逢惜分手，珍重故人觞。  

黄公度　题绿阴堂  
万里炎荒一草亭，微官挽我落南溟。  
谁栽古木围空翠，为翦卑枝纳远青。  
风雨半天秋缩瑟，江湖满地客伶俜。  
日长吏散无公事，欹枕看书门昼扃。  

黄公度　题七星岩  
天上何时落斗星，化为巨石罗翠屏。  
洞拆三叉盘空曲，壁立万仞穿青冥。  
客寻旧路不知处，龙去千载犹闻腥。  
欲访仙子问真诀，岩扃寂寂水泠泠。  

黄公度　题师吴堂  
夫子贤尧舜，老彭尝窃比。  
郯子及师襄，下问曾不耻。  
河汾一书生，自谓圣复起。  
西京投阁士，敢与孟轲齿。  
古人取名廉，后人取名侈。  
谁知今人中，复见古君子。  
方君帅南越，千载少伦拟。  
燕居榜师吴，一谦具四美。  
隐之经石门，得名一杯水。  
伯始万事优，可但清而已。  
官曹服公德，廉仁革贪鄙。  
民俗陶公化，淳厚胜奸宄。  
蛮獠畏公威，折箠制千里。  
老猾惮公明，束手敢干纪。  
三城有馀力，一堂仍旧址。  
裘带自清闲，宾僚多燕喜。  
惟昔开元相，勋业照青史。  
胸蟠活国计，试手曾向此。  
我公廊庙具，劳外亦久矣。  
尺一趣归装，高蹈广平轨。  

黄公度　题诗口铺  
一水曳修带，千山罗峻屏。  
客怀今古泪，人世短长亭。  
岁月身将老，功名梦未醒。  
长卿倦游久，归思满岩扃。  

黄公度　题瘦牛岭  
自笑年来为食谋，扶携百指过南州。  
时平四野皆青草，此地何曾解瘦牛。  

黄公度　题顺济庙  
枯木肇灵沧海东，参差宫殿崒晴空。  
平生不厌混巫媪，已死犹能效国功。  
万户牲醪无水旱，四时歌舞走儿童。  
传闻利泽至今在，千里危樯一信风。  

黄公度　题须江驿诗后  
归来已负百花期，闲拂尘埃看旧诗。  
极目平芜二千里，乡心惟有杜鹃知。  

黄公度　题云台寺  
西风城郭尚炎威，竟日琴尊历翠微。  
红尽秋林枫正落，凉生晚寺雨初飞。  
相从岁月交情旧，此去尘埃会面稀。  
往事惟馀故侯冢，白杨衰草露沾衣。  

黄公度　题紫溪驿  
离家一月断家书，家在闽山深处居。  
路入江南隔分水，山犹不见况吾庐。  

黄公度　体南先生戒途有日惠诗为别三复黯然和韵奉送言不逮情  
可但儿曹学未成，鄙心蔓草要锄耕。  
劳君穷海坐宾馆，为我文坛作主盟。  
苜蓿阑干朝饭薄，图书跌荡夜谭清。  
便携琴剑东归得，信有人间桑梓情。  

黄公度　体南先生戒途有日惠诗为别三复黯然和韵奉送言不逮情  
抟抄聚散苦匆匆，岁晚山寒吾道东。  
万木飘萧催客老，一官去住任天公。  
情知今夕芳尊倒，魂断长亭返照红。  
却喜到家春正好，蛮烟洗尽见华风。  

黄公度　挽蔡公南别驾二首  
膴政渐遐俗，清风律懦夫。  
人怜埋玉树，谁复奠生刍。  
赋寿无三甲，传家有二雏。  
经纶才不展，身世一长吁。  

黄公度　挽蔡公南别驾二首  
往岁从新幕，逢君入瘴乡。  
但知期白首，谁意熟黄粱。  
星屏尘埃合，铭旌道路长。  
几经遗爱地，清泪湿甘棠。  

黄公度　挽蔡子应郎中二首  
德齿周元老，风流汉二疏。  
千锺儿辈事，三径野人居。  
独行他年传，生涯几卷书。  
东山终不起，天意竟何如。  

黄公度　挽蔡子应郎中二首  
袭庆名臣胄，栖身世隐堂。  
忧时多鲠论，疾恶见刚肠。  
仿佛商楹奠，凄凉汉署香。  
老成无复见，雨泣路人伤。  

黄公度　挽陈夫人卓氏二首  
贵不改旧习，老犹遵幼仪。  
安贫偕隐者，急义胜男儿。  
馀涧河九里，宁馨桂一枝。  
秋毫有遗恨，石窌剖封迟。  

黄公度　挽陈夫人卓氏二首  
苹藻洁羞遗训在，芝兰奕叶庆源赊。  
何人诔德须千字，他日冢傍应万家。  
秋风摧谢忘忧草，古木悲啼反哺鸦。  
犹忆升堂初跪拜，依然象服俨笄珈。  

黄公度　挽方宋贤四绝  
少年挟策上皇都，晚岁论功向石渠。  
犹忆微才在天禄，铅丹曾为校遗书。  

黄公度　挽方宋贤四绝  
千年忠孝归图画，百卷风骚动冕旒。  
一尉南州成底事，可怜夜壑遽移舟。  

黄公度　挽方宋贤四绝  
管辂相无壬甲寿，郑玄梦告已辰年。  
收书恨未齐东观，作记虚传上九天。  

黄公度　挽方宋贤四绝  
平生好尚流俗表，无数交游气概中。  
未觉门前车辙少，阿戎清赏有浑风。  

黄公度　挽方有成教授  
生平劲节朱丝直，老去清规玉斗寒。  
卜篵空存新第宅，典刑不见旧衣冠。  
百年世事随风烛，二纪才名独冷官。  
谢砌馀芳知未泯，森森儿侄长芝兰。  

黄公度　挽方仲及签判二首  
才华早岁妙中州，惠爱长存瘴岭头。  
陈迹他年循吏传，遗文何日茂陵求。  
平生业履一经在，投老功名万事休。  
惟有岿然岘山石，往来涕泪不胜流。  

黄公度　挽方仲及签判二首  
年来群盗满南区，百指间关返旧庐。  
杖屦不辞还往数，尊罍犹想笑谭馀。  
音容忽忽成千古，身世悠悠竟六如。  
修短穷通一无恨，可怜经济尽丘墟。  

黄公度　挽顾德将别驾  
襟怀渊海浩难量，仕路恩威见弛张。  
剧邑蒲鞭闲累月，潢池血剑萧如霜。  
朱门绝迹心常泰，银艾横腰鬓未苍。  
学不康时年半百，可怜天道竟茫茫。  

黄公度　挽乐全宋丈二首  
吾道初彫丧，斯文竟老成。  
一经贻子训，万石擅家声。  
棠棣春阴重，芝兰晚节荣。  
馀芳知未泯，奕世有簪缨。  

黄公度　挽乐全宋丈二首  
叹息高人逝，仪形绘事传。  
耆年馀八十，遗行满三千。  
朱绂沾新命，苍松郁故阡。  
春风笳吹咽，桃李亦凄然。  

黄公度　挽林惠州深父二首  
吾道初彫丧，名公竟典刑。  
牧民沾汉玺，诏子有韦经。  
阻奉金銮对，虚埋石槨铭。  
登门人已往，遗范俨丹青。  

黄公度　挽林惠州深父二首  
昭代轻辞禄，高堂乐击鲜。  
庆馀黄雀报，梦契白鸡年。  
酹酒生刍外，归魂宿草边。  
伤生耆旧尽，执绋涕潸然。  

黄公度　挽林闻远  
曾向文闱屈壮图，羞将华发傍戎车。  
平生自致千金产，投老相辜一卷书。  
有子克家追羯末，何人会葬尽严徐。  
青天白日佳城闭，宰木萧萧穗帐虚。  

黄公度　挽欧阳夫人许氏二首  
断机贻子训，截发具宾盘。  
异数行开邑，他乡忽盖棺。  
薤歌春日晚，萱树北堂寒。  
萧瑟青门道，莱衣泪不乾。  

黄公度　挽欧阳夫人许氏二首  
曹范梅峰下，安舆晋水傍。  
百年亏上寿，五鼎富前丧。  
鸾监尘初合，龙龛木已苍。  
平生足阴德，亲受伯仁觞。  

黄公度　挽十一伯奉议四首  
弓冶传家学，才名观国宾。  
谭经至白首，投老漫青纶。  
北去曾乘险，南归益自珍。  
要知超悟处，缥帙有离尘。  

黄公度　挽十一伯奉议四首  
丘壑性所乐，诗书老自娱。  
谭惟听两部，贫不种千奴。  
岁月柯间蚁，功名水上凫。  
平生五车读，留得付诸孤。  

黄公度　挽十一伯奉议四首  
有子皆麟凤，承家赖一夔。  
朝班通籍日，纶诰锡封时。  
堂上兰羞罢，人间风树悲。  
生荣死不朽，犹恨未期颐。  

黄公度　挽十一伯奉议四首  
往者更声律，公兮独老成。  
馀波及犹子，作赋得虚名。  
瘴海三年别，灵岩一梦惊。  
归来访遗踖，心折涕纵横。  

黄公度　挽吴君与大夫  
吴侯大雅姿，妙龄饱经术。  
场屋早蜚声，囊锥颖立出。  
携书走帝阍，一第颔髭摘。  
夷途骋骏步，霄汉刷健翮。  
胸中万馀卷，未试二三策。  
谁知廊庙具，反任州县责。  
官小不自卑，直道酬平昔。  
爱民如爱子，忧国如忧室。  
恺悌疲俗苏，廉介贪夫律。  
至今遗爱地，籍籍数嘉绩。  
松菊动归思，尘埃辞吏役。  
挂冠神武门，高卧扬雄宅。  
追念平生为，秋毫一无失。  
桎梏谢轩冕，膏肓嗜水石。  
十载州府间，不见庞公迹。  
万事同甑破，百年过箭疾。  
呜呼老成人，忽忽就窀穸。  
丰碑存众口，馀庆有佳息。  
於公虽无憾，岂不为时惜。  
作诗遣哀情，诗成转凄恻。  

黄公度　挽张直讲圣行二首  
末学知归{寓禺换禹}，先生有典刑。  
家贫甘半菽，身后只群经。  
尊俎言犹在，琼瑰梦已灵。  
林宗负全节，无愧冢中铭。  

黄公度　挽张直讲圣行二首  
故老复谁在，此邦嗟至今。  
文章千古事，忠孝一生心。  
客散门庭寂，尘留几杖深。  
莆人颂遗爱，南望泪横襟。  

黄公度　挽赵若愚母  
孟母邻兮陶母宾，祥麟威凤各才名。  
早持容德嫔天族，谁信艰勤老我生。  
双鹤蹁跹来吊客，一牛趂屭得佳城。  
人间毫发有遗恨，五桂才看一桂荣。  

黄公度　挽朱师禹母二首  
安室全贞操，刑家蔼令仪。  
乘龙推快婿，干蛊有馨儿。  
未遂林乌报，俄缠风树悲。  
汗青他日传，不愧柏舟诗。  

黄公度　挽朱师禹母二首  
孝养空怀橘，严规想断机。  
影留生日面，棺掩嫁时衣。  
萱室言犹在，兰陔事已非。  
九原行楚挽，桃李惨春晖。  

黄公度　晚泊桃源騴　奉怀幕府诸公  
鞍马泊孤亭，人烟接古城。  
半村留晚照，万壑送秋声。  
风月思玄度，文章愧长卿。  
桃源何处在，山驿至今名。  

黄公度　晚泊同安林明府携酒相过戏集杜陵句为醉歌行  
疾风吹尘暗河县，去马来牛不复辨。  
黄昏始扣主人门，置酒张灯促华馔。  
夜如何其初促膝，人生会合难再得。  
簿书何急来相仍，且将歟曲终今夕。  
腐儒衰晚谬通籍，射策君门期第一。  
天门日射黄金榜，自怪一日声辉赫。  
三年奔走空皮骨，足茧荒山转愁疾。  
未有涓埃答圣朝，途穷反遭俗眼白。  
怀抱何时得好开，生前相遇且衔杯。  
儒术於我何有哉，黄帽青鞋归去来。  

黄公度　晚自东湖携藉花归儿辈争插盆池香艳不歇亦供两日嗅玩因成  
怪底儿童无远图，埋盆注水插芙蕖。  
人心不作非真想，便觉东湖入座隅。  

黄公度　闻太母还舆喜极成歌  
鸣呼祸变稔前朝，都城千雉摧天骄。  
翠华北征沙漠遥，六宫万里从翚褕。  
我皇龙飞守宗祧，周宣汉武见今朝。  
问安视膳阻夙宵，位极万乘心何聊。  
大哉圣孝回天眷，万类革心非革面。  
天边驿骑急星电，传报{左马右鬼}舆涉淮甸。  
小臣喜极手欲抃，朝坤一夜欢声遍。  
遥想千官会星弁，拜舞称觞长乐殿。  

黄公度　无题  
鸡虫底处觅得失，凫鹤无心较短长。  
医国未能三折臂，忧时空费九回肠。  

黄公度　午睡起得富沙信  
闲处工夫要破除，茅堂一枕黑甜馀。  
漆园栩栩看成蝶，边笥便便旧贮书。  
扫尽机心还罔象，了无行迹便华胥。  
故人千里能知我，远寄月团供燕居。  

黄公度　西湖会同年和巫子先韵  
一鹯独立鸟群空，寂寞谁怜汉阁雄。  
雁塔他年曾接武，乌台今日自生风。  
平湖入座摇寒碧，返照催人堕晚红。  
目断禁城骢马客，何时谭笑一尊同。  

黄公度　西郊步武地春将老矣不能一往朝吉侄今日为遨头涩雨大作非惟人心难  
无复西郊访绮罗，任教佳景去如梭。  
残杯冷炙何曾梦，乱絮飞花积渐多。  
举世尽从忙里过，几人能共醉时歌。  
不辞作意营春事，急雨狂风可奈何。  

黄公度　西园二首  
清樾才十亩，炎陬别一天。  
华堂依怪石，老木插飞烟。  
长夏绝无暑，乘风几欲仙。  
心闲境自胜，底处觅林泉。  

黄公度　西园二首  
意得壶觞外，心清杖屦间。  
簿书休吏早，花鸟向人闲。  
旧隐在何许，倦游殊未还。  
天涯赖有此，退食一开颜。  

黄公度　西园招陈彦招同饮  
稻粱未饱且纷纷，鸿鹄低徊鸡鹜群。  
万里归心闽峤月，十年旅梦瘴溪云。  
邻谙好事频赊酒，家不全贫肯卖文。  
未用天涯欢离索，一尊满意说桑枌。  

黄公度　惜别行送林梅卿赴阙  
刺桐城边桐叶飞，刺桐城外行人稀。  
客来别我有所适，问客此去何当归。  
林卿妙龄才秀发，胸中万卷涌溟渤。  
家声合沓盖九州，里第嶙峋表双阙。  
劫来试吏天南方，骥絷焉能骋所长。  
梅仙脱身东市卒，杜老落笔中书堂。  
传道淮壖减豺虎，政须礼乐事明主。  
之子轩轩霄汉姿，好向春风刷毛羽。  

黄公度　喜雨  
皇天啬甘泽，为农生理休。  
哀哉桑麻瘁，得意蓬蒿稠。  
一夜溜檐雨，晓屋喧鸣鸠。  
惊涛注空壑，秀色溢平畴。  
田舍无宿储，及此宽百忧。  
陌上谁家郎，惟恐阻春游。  

黄公度　戏集老杜句再和  
背堂资僻远，要路亦高深。  
未负幽栖志，回看不住心。  
寒花隐乱草，飞鸟度层阴。  
独绕荒斋径，新诗近玉琴。  

黄公度　夏日陈应求见访  
酷暑避修竹，繁阴侵短楹。  
形骸方枕簟，车马忽柴荆。  
对酒情无极，哦诗韵更清。  
昏鸦催别急，天末片云横。  

黄公度　仙霞道中  
村村翁妪贺年华，不道行人亦念家。  
可是浮名能挽我，杖藜元日度仙霞。  

黄公度　仙霞道中阻雨  
薄墓雨霏霏，归心恨不飞。  
客程三日阻，家舍半年违。  
涧涩水争道，山空云触衣。  
凭谁洗光手，取出太阳辉。  

黄公度　闲居  
一水远能白，群山阴更青。  
静怜风细细，闲任雨冥冥。  
春色供多病，时情畏独醒。  
平生忧国意，客至问朝廷。  

黄公度　偕方次云饯孙守月下同归戏成  
北陌争迎丞相车，南郡新分刺史符。  
弩矢纷纷夹道趋，旌旗猎猎照通衢。  
一时冠盖事奔走，车马不许停斯须。  
贤愚贵贱俱物役，始觉名利真区区。  
我亦年来忝簪绂，苛礼羁人日湮汨。  
往来叨沐主人恩，陶母不恪千金发。  
平明联辔逐西风，归路三更踏明月。  
解貂野店贳浊酒，醉罢高谭偃溟渤。  
风尘薄宦君勿悲，犹胜低回场屋时。  
乌帽白袍青竹榻，短檠终夜照红蜡。  

黄公度　偕徐子由余子侯陈应求游虎丘岩偶题壁韵叶因分字联句  
一室函沧海，群公半列侯。  
放怀追许谢，洗耳笑巢由。  
花暖蜂相趁，泥香燕自求。  
杖藜穷胜境，染笔记春游。  

黄公度　谢傅参议彦济惠笋用山谷韵  
北方九月霜，宾盘无生菜。  
岭南信地暖，穷冬竹萌卖。  
君念庾郎贫，茧栗供庖宰。  
中有岁寒姿，真时久不坏。  
前身渭川侯，千亩偿宿债。  
珍可配天花，贱不数石芥。  
早薤与晚菘，奴仆望宾介。  
文园酒渴馀，想不厌姑嘬。  
预恐吹作竹，明日东风噫。  
急须驱儿童，倾筐携采采。  

黄公度　行安溪道中  
鸡豚殆尽官车过，豺虎犹存野老愁。  
万一皇恩更宽大，会令戈甲变耡耰。  

黄公度　迓泉守晚宿囊山  
山木转斜晖，秋风动客衣。  
露华侵坐冷，星宿傍檐稀。  
楼迥钟声隐，更长烛影微。  
年来倦奔走，早觉利名非。  

黄公度　迓杨守宿九峰  
木落闽山暮，云深野寺秋。  
寒花空照眼，浊酒不禁愁。  
宦拙羞奔走，时危且滞留。  
迥廊供徙倚，万虑寄冥搜。  

黄公度　夜坐梅树下率尔  
羌吹宣重籥，胡床近小台。  
轻轻云片度，淡淡月华开。  
壁暗雨留藓，庭虚风落梅。  
纳凉公宇邃，清夜兴悠哉。  

黄公度　谒守净禅师  
十方同聚会，个个学无为。  
此是选佛场，心空及第归。  

黄公度　乙亥岁除渔梁村  
年来似觉道途熟，老去空更岁月频。  
爆竹一声乡梦破，残灯永夜客愁新。  
云容山意商量雪，柳眼桃腮领{上四下各}春。  
想得在家小儿女，地炉相对说行人。  

黄公度　倚薄  
茅檐供倚薄，藜杖费扶携。  
天入平芜阔，山含宿霭低。  
树声风便旋，野色晚凄迷。  
容易营生事，秋田稻欲齐。  

黄公度　与方稚川  
南来厌见跕飞茑，之子相逢意凛然。  
未用天涯欢沦落，要知幕府盛才贤。  
清谭霏屑论交地，叠鼓喧江送别筵。  
帆腹渐肥人渐远，离愁长在夕阳边。  

黄公度　与洪景伯  
快笔三江倒，宏材太室须，  
平生阅人久，所识似君无。  
岭海非长策，乾坤赖壮图。  
殷勤将寿斝，邂逅即亨衢。  
老骥心犹在，饥鹰寒易呼。  
何时殿门外，握手话江湖。  

黄公度　雨后春游  
鸣鸠乳燕报新晴，更被提壶苦劝人。  
万点桃花落红雨，十分蕉叶负青春。  
醉乡归去疑无路，诗笔拈来似有神。  
莫惜千金买一笑，馀年乐事更关身。  

黄公度　雨后陪省中诸公游竹阁  
红尽桃初实，青浓柳欲花。  
春归人迹少，山远市声哗。  
空有前朝树，难寻处士家。  
登临多感慨，况复客天涯。  

黄公度　雨后行花圃  
习习春风软，迟心春日暄。  
生意遍宇宙，尽托青皇恩。  
屏翳刚作恶，一夜如翻盆。  
奔流万壑怒，比晓千山昏。  
鸣鸠唤我起，杖屦行中园。  
呼僮理僵仆，春事无半存。  
蓬蒿增意气，兰药遭排根。  
虽无桃李妍，却有桑麻繁。  
万化相除谢，此理谁明论。  
去去勿复辨，荣枯任乾坤。  

黄公度　御赐阁额二首  
杰阁侵霄汉，宸章焕壁奎。  
内庭颁宝宴，中使揭璇题。  
信誓山河固，庞恩雨露低。  
寒儒倚天禄，目断五云西。  

黄公度　御赐阁额二首  
功掩萧何第，名超崔氏堂。  
孤忠扶社稷，一德契穹苍。  
金碧飞翚外，鸾虬结绮傍。  
落成纷贺燕，弱羽得高翔。  

黄公度　元日次良翰韵  
老去低徊强北游，春来消息望南州。  
别离况复年华换，富贵难令少壮留。  
行李未知何处定，屠苏还解忆人不。  
可堪一夜寒江雨，滴作羁怀万斛愁。  

黄公度　岳阳楼  
后乐先忧记饱观，兹楼今始得凭栏。  
吐吞五水波涛阔，出纳三光境界宽。  
黄帝乐声喧广宙，湘君山影浸晴澜。  
江山何独助张说，收拾清晖上笔端。  

黄公度　越十日陪使君汪内翰复来  
雅制初仍旧，佳名留至今。  
城依刺桐古，亭入芰荷深。  
尊俎宾僚集，旌麾刺史临。  
自公多暇日，及此豁尘襟。  

黄公度　再别郑叔友兼寄方次云  
鞍马侵三伏，萍蓬寄一身。  
及秋归计早，到日附书频。  
炎岭休长客，清漳有故人。  
过逢如问信，为道各埃尘。  

黄公度　再用韵  
斗粟驱人堕世纷，卯申凫鹜动成群。  
桁杨闲卧吏休日，尊俎清谭士集云。  
久矣蛮荒真下策，信哉邹鲁号多文。  
酒酣预约鸡豚社，会见婆娑故国枌。  

黄公度　再用韵书怀  
行行渐入瘴乡深，官事从人笑我侵。  
越俎代庖真有愧，逢场作戏本无心。  
宾僚暇日一杯酒，杖屦西园十亩阴。  
政尔无能落闲处，且从猿鸟觅知音。  

黄公度　早春红梅盛开有感  
不与雪霜分素艳，却随桃杏竞芳辰。  
自知孤洁群心妒，故著微红伴早春。  

黄公度　早春红梅盛开有感  
少年桃李竞青春，回顾寒梅已丈人。  
强欲施朱追俗好，谁知翻是失天真。  

黄公度　早发东城迓宪车  
五更驱倦仆，发轫古城边。  
月色潮初上，钟声人正眠。  
自怜筋力在，无补岁时迁。  
远愧陶彭泽，归心独浩然。  

黄公度　早发延福道间偶作录呈  
夜宿姜峰寺，晓投刘店村。  
秋光随杖屦，逸兴满郊原。  
短句时时得，何人细细论。  
凤凰山下约，回首欲飞翻。  

黄公度　赠炊僮  
鸡唱度才三，羸僮井臼探。  
缺瓶分晓月，古灶涌晴岚。  
口腹真吾累，庖厨赖尔堪。  
支离不耕者，对案敢无惭。  

黄公度　赠弟稚圭别  
行色动高盖，题诗寄短笺。  
离亭春草外，吉水暮云边。  
鵰鹗抟霜翅，骅骝受玉鞭。  
槐黄须努力，好语及秋天。  

黄公度　赠泉守赵表之二首  
禅翁笑拥两朱轮，麈尾蒲团付底人。  
千里讴吟真刺史，三朝出入老宗臣。  
春风半道旌旗转，南国一番桃李新。  
莫把蹄涔留尺鲤，早令图画上麒麟。  

黄公度　赠泉守赵表之二首  
扁舟昔舣浙江边，曾醉王孙玳瑁筵。  
竹杖芒韕晚城上，金荷银烛夜堂前。  
宦游我辈聊复尔，聚散人间亦偶然。  
谁料天涯今八载，青灯相对各华颠。  

黄公度　赠日者黄明远  
幅贴别我五周星，今日相逢眼暂明。  
一第男儿身自致，曾将踪踖问君平。  

黄公度　赠延福端老二绝  
飘然瓶锡信行藏，偶驻姜峰古道场。  
欲识高人用心处，白云堂下一炉香。  

黄公度　赠延福端老二绝  
我来欲问小乘禅，惭愧尘埃未了缘。  
忽忆去年秋夜话，共听风雨不成眠。  

黄公度　张云翔采兰堂  
丈夫贵成名，人子重养志。  
志养非鼎食，名成要身致。  
世上万男儿，二者少称遂。  
乐哉张公子，此事有馀地。  
昔我游武林，始与张君值。  
津津紫芝眉，落落青云器。  
骅骝步康衢，鵰鹗腾秋翅。  
一官天南州，艰难已尝试。  
悠然望白云，归来为隐吏。  
轩裳非吾心，菽水重亲意。  
篵堂九畹边，远取南陔义。  
膳羞务馨洁，晨夕必躬视。  
老人嗜国香，幽怀时一寄。  
春风敷柔丝，色与恩袍类。  
不效荆楚俗，纫之为佩璲。  
不学会稽亭，徒然修事。  
愿言倚玉树，同作庭阶瑞。  
他年粉署握，永伴莱衣戏。  

黄公度　章运干和绿阴堂用韵为谢  
工拙相悬几驿亭，敢将沮洳敌东溟。  
百年事契心先许，千里神交眼倍青。  
嗜酒杨雄官拓落，耽诗杜甫瘦伶俜。  
何时握笔论今古，经苦劳君一启扃。  

黄公度　正月晦日寄宋永兄  
万事萦心空岁月，一分春色已尘埃。  
檐前雨脚何时断，陌上遨头几日来。  
寒束幽花如有待，风延啼鸟苦相催。  
明年此会各南北，趁取官闲共酒杯。  

黄公度　郑山铺用实之韵  
一溪清浅抱山根，山雾溪烟白昼昏。  
负郭可能无五斗，肩舆何事走空村。  

黄公度　至日题江山驿  
客里萍蓬愧此身，天涯风俗对兹辰。  
云容山意商量雪，梅蕾葭灰漏洩春。  
岁晚旅怀元自恶，夜长归梦为谁频。  
遥怜儿女团乐处，应念江山飘泊人。  

黄公度　至日戏题天福寺  
去年至日老夫家，呼儿具酒对梅花。  
今年至日空奔走，岂止无花亦无酒。  
薄宦驱人无已时，客怀牢落强裁诗。  
君不见杜陵老诗伯，年年至日长为客。  

黄公度　中秋西江上  
月色今宵万里，笛声何处孤舟。  
世事堪惊流水，乡心不忍登楼。  

黄公度　自恩平还题嵩台宋隆馆二绝  
四山如画古端州，州在西江欲尽头。  
漫道江山解留客，老夫归思甚东流。  

黄公度　自恩平还题嵩台宋隆馆二绝  
松菊壶山手自栽，二年羁宦客嵩台。  
无端却被东风误，又作恩平一梦回。  

黄公度　自法石早归  
避暑寓只园，黎明茺远村。  
桑麻迷杜曲，鸡犬散桃源。  
迳草细将合，溪流深不喧。  
幽怀未能惬，城郭已朝暾。  

黄公度　醉中别李元泰  
同云幕幕暗前山，急雨飕飕酿小寒。  
桃花欲开尚羞涩，梅梢已老半阑珊。  
话别一尊休草草，丈夫相识期岁老。  
绨袍万一未忘情，春风莫惜归来早。  

黄公槐　北堂  
瞻彼北堂，在彼永阳。  
白云之下，通化之乡。  

黄公槐　北堂  
瞻彼北堂，在彼永水。  
白云之下，新丰之里。  

黄公槐　北堂  
北堂有子，其实三兮。  
仲焉此去，其心惨兮。  

黄公绍　竞渡櫂歌  
望天湖，望天湖，  
绿杨深处鼓{上鼓下渊}{上鼓下渊}。好是年年三二月，  
湖边日日看划船。竞渡櫂歌其二  
斗轻桡，斗轻桡，  
雪中花卷棹声摇。天与玻璃三万顷，  
尽教看得几吴舠。  

黄公绍　竞渡櫂歌  
看龙舟，看龙舟，  
两堤未斗水悠悠。一片笙歌催闹晚，  
忽然鼓棹起中流。  

黄公绍　竞渡櫂歌  
贺灵鼍，贺灵鼍，  
几年翠舞与珠歌。看到日斜犹未足，  
涌金门外涌金波。  

黄公绍　竞渡櫂歌  
马如龙，马如龙，  
飞过苏堤健斗风。柳下击船青作榄，  
湖边荐酒碧为筒。  

黄公绍　竞渡櫂歌  
绣周张，绣周张，楼台帘幙絮高扬。  
谁赋珠宫并贝阙，怀王去后去沉湘。  

黄公绍　竞渡櫂歌  
棹如飞，棹如飞，水中万鼓起潛螭。  
最是玉堂堂上好，跃来夺锦看吴儿。  

黄公绍　竞渡櫂歌  
建云斿，建云斿，土风到处总相犹。  
朝了霍山朝岳帝，十分打扮是杭州。  

黄公绍　竞渡櫂歌  
踏青青，踏青青，西泠桥畔草连汀。  
扑得龙船儿一对，画阑倚遍看游人。  

黄公绍　竞渡櫂歌  
月明中，月明中，满湖春水望难穷。  
欲学楚歌歌不得，一场离恨两眉峰。  

黄圭　宿仪林寺  
探幽适兴访仪林，休听春蛙说雨深。  
翠竹黄花新般若，青山绿水旧知音。  
禅盟苏晋情相契，酒恋渊明醉且斟。  
此去雪峰应不远，肯容杖履谩相寻。  

黄圭　太湖山  
一带回环底处山，势如飞楫下平川。  
须知欲到菩提岸，好是常悬般若船。  
缆向龙湖宏利济，撑从苦海度人天。  
当年普照如乘此，无复须巾撒向前。  

黄圭　题汪水云诗卷  
十日不得出，坐窗窥古音。  
五言臣武溪，百咏阿雄心。  
对雪遂忘夜，看诗如听琴。  
年时尘稿在，便拟石头浑。  

黄珩　和刘后村梅花绝句  
丰钟逐散晓云遮，我欲伸冤玉帝家。  
青女一身都是胆，年年随下月偷花。  

黄珩　和刘后村梅花绝句  
一双白鹤骑焉往，十万青蚨散即休。  
吟透何郎早春句，输他占射得扬州。  

黄珩　句  
真色果无描写法，汉人枉自杀毛公。  

黄宏　过天姥岭  
天姥连天横，我过如牛脊。  
乃知李谪仙，梦游言过实。  
徐生亦好奇，请问刘阮迹。  
安知古仙人，太平入鬼域。  
妖狐花满头，媚人强求匹。  
流杯饮胡麻，磊块皆沙砾。  

黄宏　湖上  
山环台榭水环堤，雪月风烟是处宜。  
豢养宴安成鸩毒，西湖只合比西施。  

黄宏　书叹  
文章关气运，要与理乱符。  
谁知周赧末，犹胜秦皇初。  
向来五星聚，奎躔遂华敷。  
南北起周召，东西拟欧苏。  
岂惟一时盛，万世垂楷模。  
我虽季世产，闻道端不诬。  
岂有苍精剑，铸自烧叶炉。  
岂有轩辕鼎，散入蛮娘沽。  
久幽世或有，速售理则无。  
夕阳淡茅坞，荒烟正模糊。  

黄宏　题拟虹桥  
父老桥边问我公，笑谈能办济水功。  
天光分碧一千顷，晴影飞虹二百弓。  
好与诸公来赏月，曾知此地亦垂虹。  
乘风似有惊人语，压倒沧浪亭上翁。  

黄宏　吴萧大帅  
太掖勾陈瑞霭浮，宫花时缀五云裘。  
湛卢光截飞狐月，繁弱风号涿鹿秋。  
蟣虱几曾生介胄，貂蝉又见出兜鍪。  
南来稳作风流帅，日上榑桑瘴雾收。  

黄晦叔　句  
大安妇翁舍，时来枕流眠。  

黄慧真　送水云归吴  
万叠燕山冰雪劲，万里长城风雨横。  
君衣云锦勒化骢，此酒一杯何日更。  

黄畸翁　句  
流落人间一万篇。身闲不入红尘市，  
梦好频惊画角声。日高三丈宿酒醒，  
鸟唤一声春梦惊。  

黄极　秋日渡江  
雁落平沙一雨收，淡烟斜日荻花洲。  
凭谁与作王摩诘，为写江南水墨秋。  

黄垍　送钤辖馆使王公  
四年军法表巴邛，归骑俄乘紫汉风。  
家绪旧传三棨贵，将材元蕴万人雄。  
锦城离思云容敛，山国行章旆影红。  
到日定知新渥重，主寮今是黑头公。  

黄继善　挽文丞相  
三百馀年乐育恩，晚从科目得斯人。  
崎岖岭海期年国，零落毡毛万死身。  
诸葛未亡犹有汉，包胥欲泣更无秦。  
挑灯忼慨歌梁父，鬓发萧森戄鬼神。  

黄甲　白孩儿莲  
玉质冰姿出淤泥，花间朵朵簇孩儿。  
不因洁白身清净，安得灵根孕九疑。  

黄甲　第八渡  
八渡凉生五月秋，琼花六出似浮沤。  
掬花睥睨真如雪，不觉轻寒动玉楼。  

黄甲　第七渡  
仙源七渡更流长，鹅管瓶头滴乳香。  
触处岩前如雨泻，举瓢挹处讶天浆。  

黄甲　桂林峰  
第八峰高是桂林，安期曾度马明生。  
个中自有通仙路，拂袖天香影里行。  

黄甲　炼丹观  
天地为炉变化间，丹砂点石石成丹。  
丹成遗灶空陈迹，留与高人图画看。  

黄甲　龙须草  
龙卧寒潭漾碧虚，风云变化只须臾。  
奋髯骧首无人问，错订岩头草似须。  

黄甲　鲁女观  
见说当年鲁女冠，长年向此铒金丹。  
一朝羽化无人识，野鹤孤猿绕紫坛。  

黄甲　石城峰  
岧峨第二石城峰，雉堞天然不费工。  
妙典飞升何处是，城头咫尺紫霞宫。  

黄甲　羊权山  
闻道仙人萼绿华，曾来此地访仙家。  
青衣数十随行处，环佩纷纷香雾车。  

黄甲　永福寺  
永福丛林古道场，烟霞深处白云堂。  
木鱼堂下常虚设，击动龙王无处藏。  

黄甲　玉琯岩  
桥山往日葬衣冠，玉琯深藏在此山。  
料得当时十二牧，也随龙驾到其间。  

黄甲　月帔岩  
仙翁骑鹤上青冥，月帔空留松桂林。  
遮断世尘无点污，横拖一抹翠烟深。  

黄简　登武昌南楼  
十万鳞鳞俯绣甍，拂云自旧侈峥嵘。  
江趋座右双流合，山入屏闲八字横。  
祢史醉魂荒树远，庾郎尘骨古苔生。  
兴来朗拍栏干立，不必重骑碧海鲸。  

黄简　公无渡河  
公无渡河，公无渡河，  
止公不已将柰何。九渊喷雪舞馋鳄，  
百里吼雷翻怒鼍。平地往往犹风波，  
况此瀰漫秋水多。  

黄简　过沈尚书墓  
履声推早达，日燕自林泉。  
浮世若无死，贵人真是仙。  
从容将八帙，掩忽便千年。  
墓上青松合，丰碑竟不镌。  

黄简　怀古  
翠裹红遮艳粉围，春风夜夜可曾归。  
十年再抚章台马，巷陌人家大半非。  

黄简　犁春操为谢耕道作  
东山兮云浮，东磵兮雨流。  
失今不勤兮，曷其有秋。  
水淫兮石齧，田碻磝兮一跬九折。  
予劳兮何辞，牛奚罪兮从予以羸。  
眇良畴兮弥野，独功倍兮刈寡。  
虽然不愈于无田而游兮，岁晏凄其桑落之下。  

黄简　漫成  
在俗参寥子，无田靖节翁。  
心平诗少怨，胃弱酒多中。  
熇熇蒸梅日，离离脱叶风。  
未应悲岁晏，端合幸年丰。  

黄简　秋怀寄陈宗之  
秋声四壁动，寒事日髒髒。  
红剥林闲子，青除架底阴。  
积闲殊有味，安拙本无心。  
独愧陈徵士，赊书不问金。  

黄简　招荆江游子  
冲风逐飞云，庭叶纷坠槁。  
荡子久不归，佳人坐中老。  
萧萧楚山晚，湛湛江水流。  
经从望夫石，那得不回头。  

黄鉴　过安仁  
早发磐溪挂短篷，朔风吹雨晓蒙蒙。  
润含野色沾衣湿，暖逐春光养土融。  
图画宛然山远近，人家对住水西东。  
驿亭记得停车处，枫树曾连夕照红。  

黄鉴　句  
远水涵空迷极目，落花如雾拥归轩。  

黄鉴　句  
游鱼波上游。  

黄鉴　石门岩壁  
峭壁矗云三峡里，急湍翻雪五湖边。  
何年造物施神力，移到褒中小有天。  

黄鉴　送梵才大师归天台  
城阙厌纷华，山泉乐清适。  
瞥然浮杯归，远思浩无极。  
珍篇蔼画凭，净义留泰译。  
平生雾霞衣，倏变兰蒲色。  
美号宠弥天，端居饱香积。  
孤踪共鸟还，情愔避高弋。  
烟波一叶舟，风雨两閕锡。  
佛垅有幽栖，鹰房多善识。  
把尘话空无，百虑從此息。  
回瞻辇寺居，不及莓苔石。  

黄鉴　送李殿省赴任常熟  
吴山紫翠倚晴空，潘令风流向此中。  
雨饱公田方稼稔，春生香径杂葩红。  
彩舻衔尾凌波驶，頳鲤骈头薦俎丰。  
玉季情深重暌索，南云延脰接飞鸿。  

黄介　秀川馆联句  
江声床摇寒，山购窗拗绿。  
归舟著沙边，客梦绕乡曲。  
簪盍豁秋悲，筵开从夜卜。  
黄花散痚篱，苍竹围破屋。  
诗谊争击铜，谈剧屡肖烛。  
借君五言城，洗我万斛愁。  
主人意无穷，客子去敢速。  
杯宽怯鲸吞，词涩愧貂续。  
注瓦亦倾银，联珠仍缀玉。  
天迥月明洲，霜清风陨木。  
飞齐水击鹏，挥退日斜鵩。  
臭味漆投胶，芬芳兰间菊。  
味甘一脔尝，话胜十年读。  
未用赋骊驹，方看举鸿鹄。  
行当岁九迁，勿惮昼三宿。  
妙语子蝉嫣，孤踪吾鹿独。  
一老上星辰，三君进凫鹜。  
平生仰高山，此夕沾賸馥。  
飞龙十九章，金马三千牍。  
傥非论石渠，定是讐天禄。  
笔健翻狂澜，辩雄喷飞瀑。  
抄传疲小胥，侍立倦更仆。  
力举六鳌连，肘运千兔秃。  
庖厨洗玉盘，萍豆鄙金谷。  
岂无麟脯羞，亦有熊蹯熟。  
不须罗膻荤，安用穷水陆。  
搜寻到蹲鸱，饪饤兼苜蓿。  
但畏酒樽空，宁知更漏促。  
劝频难固辞，意厚敢虚辱。  
一一罄瓶罍，纷纷吐茵蓐。  
茶甘旋汲江，火活乍然竹。  
聊烹顾渚吴，更试蒙山蜀。  
清风生玉川，石鼎压师服。  
忍醉兴方新，语离情转笃。  
明朝转船头，西风饱帆腹。  
去橹响呕哑，归车声轳辘。  
墨突谅难黔，曹装行复促。  
便扬武林镳，忽恋番江筑。  
圣神撑权纲，贤俊登肃穆。  
君恩晋接三，臣职坤用六。  
夷路合腾骧，上心资启沃。  
吾道意何忧，斯文欣有属。  
执政犹股肱，天官乃眉目。  
当阶红药翻，规地青蒲伏。  
遥知此数途，历遍财一蹙。  
长吟美且箴，细酌寿而祝。  
端期千一逢，毋讳再三渎。  
德进朝廷尊，河润京师福。  
前修庶拍肩，能事当继躅。  
君无废此篇，随车编卷轴。  

黄今是　渔父词  
簑衣箬笠更无华，蓼岸苹洲亦有家。  
风雨满天愁不动，隔江犹唱后庭花。  

黄今是　渔父醉  
青烟何处淡孤洲，有客经年业一钩。  
芳草渡头新贳酒，碧云天际已归舟。  

黄今是　渔父醉  
丹枫万点照人绯，鲈鱠千丝带水肥。  
花影芙蓉江上酒，佳人谁唤醉翁归。  

黄今是　渔父醉  
天淡潇湘南北家，花随流水水流花。  
一竿明月何人会，又逐虚船过白沙。  

黄景昌　春日田无杂兴  
野色摇春麦正肥，烟村闲寂往还稀。  
未多桑盖簪初浴，更小茅茨燕次飞。  
行市绿蛆花泼眼，卧依黄犊草侵衣。  
数声桐角归来晚，杨柳移阴月半扉。  

黄景说　古风贺周益公休致  
相公能辞一品官，不能辞他九转丹。  
相公能却万钟粟，不能却他长生籾。  
潭潭之居移气体，新年七十儿童似。  
朝明见客步如飞，窗下时时看细字。  
高车得似垂车荣，巍冠何如挂冠清。  
深衣独乐真天人，谁其友之聃与彭。  

黄景说　句  
落日天寒客自愁。  

黄景说　句  
孤标只合在孤山。  

黄景说　句  
临风长作南枝想。  

黄景说　句  
政尔玉壶相俎豆。  

黄景说　句  
侬是水仙鸿雁行。  

黄景说　句  
清杀玉川文字肠。  

黄景说　句  
谁与诗人管醉魂。  

黄景说　句  
万木逢霜一劫灰。  

黄景说　句  
一落风尘即厚颜。  

黄景说　句  
一身尽著雪衣裳。  

黄景说　句  
肯随桃李鬭梳妆。  

黄景说　梨岭遇雨  
黑风吹雨又黄昏，鸡犬数处何处村。  
身在岭云飞处湿，不关别泪溅成痕。  

黄景说　诗一首  
居乡如处子，居官如战士。  
处子常畏人，战士惟有死。  
儿曹书诸绅，勿谓平平耳。  

黄景说　雪  
说道羞明却不羞，日光玉洁共飞浮。  
天人胸次明如洗，肯似人间只暗投。  

黄景说　雪  
瑶林中有翳桑儿，鼎贵生涯不救饥。  
愿缩天人散花手，放渠奔走趁晨炊。  

黄静斋　桃花  
雨后桃花作片飞，风前柳絮点人衣。  
春归不用怨风雨，无雨无风春亦归。  

黄居仁　题汪水云诗卷  
马上琵琶不复琴，龙荒吊古独遗音。  
西风金掌吹清泪，落日铜驼折寸心。  
杜子但伤鹃血化，苏卿岂料雁书沉。  
当时痛哭无人哭，千载江流转恨深。  

黄居万　瀑布  
龙梭织处人观见，地轴舒来尺莫量。  
定是水仙工性巧，逐时裁去补沧浪。  

黄琚　句  
长虹吸尽两嘲水，赤鉴妆成万顷田。  

黄矩　陆象山先生墓  
西风匹马驻邮亭，茅屋鸡鸣尚未醒。  
野寺秋声三径竹，石桥云气一潭星。  
寒欺短褐霜华白，水落平田野蔓青。  
师友家传今寂寞，欲移文字问山灵。  

黄巨澄　登四明山  
会稽东南秀，四明名更佳。  
蜿蜒三百里，惨淡青莲花。  
伊昔天地初，山川始萌芽。  
六丁挥神斧，斲削如人家。  
四牖遗古制，玲珑吐云霞。  
侧闻刘樊徒，於此鍊丹砂。  
耕烟种青棂，结实大如瓜。  
挥手谢众士，身登凤凰车。  
至今石窗底，青天守龙蛇。  
玉女四五人，绿鬓垂鬺髿。  
时来听潺湲，意态静不哗。  
我夜闯其劳，月黑星如麻。  
顾惭无灵气，怅望空咨嗟。  

黄觉　句  
床头历日无多字，屈指明年七十三。  

黄觉　送梅昌言出镇太原  
五马雍容出镇时，都人争看好风仪。  
文章一代喧高价，忠直三朝受圣知。  
帐下军容生剑戟，门前行色拥旌旗。  
云笼古戍黄榆暗，雪满长郊白草衰。  
出去暂开貔虎幕，归来须占凤皇池，  
鬓间未有一茎白，陶铸苍生固不迟。  

黄均瑞　赞驿亭壁墨龙  
一鼓春雷起九渊，风云万里会中天。  
墨池付与无多水，去作人间大有年。  

黄均瑞　赞驿亭壁墨龙  
一鼓春雷起九渊，风云万里会中天。  
墨池付与无多水，去作人间大有年。  

黄钧　句  
水远山遥疑剑断，风愁雨恨只铃知。  

黄炏　题桃源  
本自深村老圃来，偶分符竹到天台。  
漫山幸可容桃李，莫待刘郎去后栽。  

黄炏　游石桥  
横石圆峰岂偶然，上悬又瀑下澄渊。  
我来不为桥难过，待了区中未尽缘。  

黄炏　游石桥  
人道灵瓜有护持，蜿蜒果见著青枝。  
一时耳目穷何尽，万事由来不可知。  

黄康弼　题广化寺阿育王塔  
齐野非吴渚，支郎是子陵。  
钓台千古月，宝塔万年灯。  

黄康民　句  
三山宝刹栖禅地，万户青帘卖酒家。  

黄亢　临水  
人生朝复暮，水波流不驻。  
去年昨日水，今日到何处。  
惆怅雨残花，嫣红随水去。  
花落水东流，识尽人生事。  

黄克仁　七台山  
登陟最高顶，四围山尽低。  
星辰可手掬，杉桧与天齐。  
只觉风生腋，恍如云作梯。  
何当谢尘事，来此共幽栖。  

黄力叙　送陈随隐江西  
诗在天地间，风清月明处。  
若为深闭门，而可觅佳句。  
夫君小元龙，豪气隘区宇。  
青春发诗材，秀茁长膏雨。  
流水与行云，吾不见滞住。  
乘月涤吟毫，玉碗三危露。  
超诣自透脱，悟在观剑舞。  
入宫画蛾眉，胡为众女妒。  
君诗亦何憾，千载一时遇。  
向也诗道昌，吟声喧禁御。  
应制沈香亭，龙巾曾拭唾。  
今焉诗道厄，短筇策江路。  
悲啸梁甫吟，侘傺离骚赋。  
浮云时卷舒，睨此知出处。  
此其随之义，大隐会境趣。  
天地梅又春，风紧雪飞絮。  
一笠灞桥驴，吟鞍且临汝。  
得句从人传，传今亦传古。  
要知是家传，审言以传甫。  
传之而又传，衣钵传宗武。  

黄麟　游登高山  
上至登高眼界宽，密陀僧舍富琅玕。  
天雄峻塔凌穹漠，泽泻巍阶铁护栏。  
虎脑已回仙枕梦，鸡头甯愧国香兰。  
登岂止黄花日字，川练常随夜月寒。  

黄履翁　支提弹寺  
福地由来此最幽，翠微深锁碧山头。  
参差梵阁云常护，隐现神灯夜不收。  
面壁几人曾入定，摩崖有客记同游。  
从今悟道支提处，知是名高十二楼。  

黄伦　高宗皇帝挽词二首  
大业由身济，中兴迈百王。  
忧勤三纪治，寿考九龄长。  
弃屣遗天下，乘云返帝乡。  
典谟应不泯，奎画焕尧章。  

黄伦　高宗皇帝挽词二首  
湖鼎丹成日，中天瑞鹤迎。  
愁云迷帝幄，泪雨洒都城。  
黼翣增摧割，龙輴忽启行。  
千官陪素仗，九殒欲无声。  

黄棆　任安仁县秩满归过馀干县台山侍寺僧云畴昔之夜梦神人呵之曰可出郊  
年来踪迹叹飘然，一笑相逢莫匪缘。  
多谢老僧勤记我，预将消息梦中传。  

黄棆　元日待漏院会宰执诗  
喜陪仙仗禁门前，饯腊宾春启玳筵。  
其听金鸡报新岁，忽闻玉漏惜残年。  
故乡此去三千里，丹扆相违咫尺天。  
待罪谏垣无补报，惟输朴直体蕃宣。  

黄棆　再题松明寺次前题壁间韵  
怪若奇峰巧若何，衣冠到此苦无多。  
自惭登览非能赋，敢觊雕镌尚不磨。  
古寺残僧犹记忆，岚烟嶂雨几嘘呵。  
旧题莫辨苍苔迹，多谢梅仙为剪摩。  

黄荦　漱石  
撑空嶙峋一石古，呼水来作飞泉鸣。  
摩挲徙倚坐弥久，便欲老此岩之扃。  

黄荦　漱石  
天然云骨老巉岩，疑是飞来住此间。  
独坐小窗听夜雨，梦魂应不到康山。  

黄梦得　句  
天意因心旌遗逸。  

黄梦得　句  
北望三湘西九嶷，个中无处不嵌崎。  

黄梦得　拟虹亭  
父老桥边问我翁，笑谈能办济川功。  
水光碧界一千顷，晴影红翻二百弓。  
好与诸公来玩月，方知此地亦垂虹。  
乘风似有惊人语，高枕沧浪放眼空。  

黄梦攸　狮子岩  
蛟龙跃，狮子吼，  
头角峥嵘精神抖。若问破天荒，  
还我霹雳手。  

黄敏德　入洞霄九锁路间  
绿萝垂地白日暗，落叶满径行人稀。  
青童走入报迎客，惊罢先生一局棋。  

黄敏德　太涤洞留题  
九锁山深断世踪，云霞堆里著瑶宫。  
千年地胜身才到，一柱峰高路忽通。  
据石漱泉消俗念，扪萝扣洞挹仙风。  
直疑凡骨今朝换，不假金丹屡转功。  

黄敏德　太涤洞留题  
忆昨朝真暂憩留，清宵澒洞乳泉流。  
重来人在山尤好，剩喜凉生暑顿收。  
玉柱擎天高拔地，翠蛟拥日冷涵秋。  
蝇头蜗角如饴美，林下谁能一转头。  

黄敏德　舞翠亭观泉  
坐来毛骨觉萧然，百尺飞流下碧天。  
杯酒未终身世换，尽移三峡到尊前。  

黄敏求　别诗人余叔云  
万柳堤边住，挑云过艾东。  
未应为计左，轻去犯诗穷。  
双屐江湖上，清名宇宙中。  
折梅作行供，香已破椒红。  

黄敏求　别诗人余叔云  
笔砚无灵久，寒檠自掩门。  
虚名何预我，漫刺重烦君。  
茶外无祗待，计边得细论。  
别怀莫儿女，相祝张吾军。  

黄敏求　初秋白云道院  
桧柏株樟竹与松，四山互长翠阴浓。  
逼教秋暑无来路，输与山僧坐晚钟。  

黄敏求　初秋白云道院  
莫道秋空冷淡加，秋英风露胜春葩。  
拒霜岩桂休相逊，占得开时各自花。  

黄敏求　初秋白云道院  
间来汲水浸菖蒲，净洗尘埃半点无。  
濯得老根如法瘦，养教矮叶十分舑。  

黄敏求　次郑亦山茶韵  
山谷松风赋响汤，茗瓯今带六经香。  
君诗莫道穷无对，高出车声绕九羊。  

黄敏求　村乐  
槿篱围里三间屋，棘堑周遭数亩山。  
雨后课儿耕种了，茅簷晴曝一冬闲。  

黄敏求　村乐  
刈尽稻云荞再雪，捣空粒玉粟仍金。  
已偿一饱知无欠，围坐青灯语夜深。  

黄敏求　村乐  
敲冰汲渌洪茶鼎，撼雪梯薪给地炉。  
圃有麦苗畦有菜，更於何地享膏腴。  

黄敏求　村乐  
白首老人纫永日，青裾幼妇馌田间。  
那知红袖青楼女，账煖销金倚玉山。  

黄敏求　村乐  
桑树鸣鸡深巷犬，南山磵水北山云。  
五侯门地人如沸，谁识村中乐是君。  

黄敏求　古香亭  
矮屋簷前老桂丛，清阴破广寒宫。  
谁知万古香无价，藏在黄金一粟中。  

黄敏求　古香亭  
鹅黄雪缀碧瑶枝，占断风高露下时。  
吏散予方有公事，嚼花斟酒古香诗。  

黄敏求　寄题灵川簿庙存爱堂二首  
一命如何解济人，细看存字最精神。  
莫专红上求明爱，胸次浑涵不尽春。  

黄敏求　寄题灵川簿庙存爱堂二首  
爱无差等墨之徒，理一由来分则殊。  
爱只是情仁是性，合於仁上着工夫。  

黄敏求　经理顺宁别墅  
未必科资辦草庐，先从意匠起规模。  
某池宜植荷千柄，此地合栽梅几株。  
怕碍看山墙矮筑，要宽种菊径深锄。  
林泉随分成幽趣，谁计东郊入画图。  

黄敏求　凉棚  
未庚赫日已焚空，亭午西斋坐甑同。  
横竹旋排苍叶密，小窗移在绿阴中。  
情知琐碎妨新月，稍喜牵得暑中风。  
分我清凉诗境界，一蝉吟到夕阳红。  

黄敏求　柳絮  
近日柔丝可很鸦，又分晴絮落天涯。  
绝无气力元非雪，空费形容不是花。  
便解与春遮去路，也添为客重思家。  
雨余留得间踪迹，绿染滔萍夜听蛙。  

黄敏求　偶成  
熨开诗眼静中观，春在虚无杳霭间。  
风老山攀香世界，日烘踯躅锦屏山。  
峙粮备岁蜂开户，坚壁防春燕抱关。  
不被东风相鼓弄，苍波依旧日鸥闲。  

黄敏求　书斋  
新辟书斋鹤机宽，一帘风月尽幽闲。  
百年易向忙中过，万事偏於好处悭。  
漫说折腰营斗米，何如留眼看云山。  
只消一卷梅花句，留得林逋在世间。  

黄敏求　书郑亦山冷澹生活  
九陌红尘不肯居，携家租屋住西湖。  
月香水影赓和靖，雨色晴光忆大苏。  
诗比晚唐成冷淡，人如东野更清舑。  
晴窗尽展芳编看，一片寒冰浸玉壶。  

黄敏求　水墨水仙  
玉润金寒情窈窕，缟裙翠带态轻盈。  
只愁微月清无对，更画梅樊作弟兄。  

黄敏求　题陈筼谷陈野逸吟藁  
谢却梅花吟课少，苦无心事恼陶泓。  
得君近日诗编读，增我晴窗眼力明。  
爽似暑风秋九夏，清逾夜月书三更。  
后山衣钵尘埃久，赖有双英主夏盟。  

黄敏求　讯黄乙山於寿宁寺  
客中听雨况僧寮，尽日无人访寂寥。  
一枕秋声供痛快，隔窗风里有芭蕉。  

黄敏求　讯黄乙山於寿宁寺  
草草茅亭古木间，万琅玕里一禅关。  
秋阴只俟风收尽，分我浮生增日闲。  

黄敏求　野塘杂兴  
仕进固所愿，贫贱亦所忧。  
抱璞不自珍，过取则中羞。  
不如寂寞滨，横此野水舟。  
时乎傥可为，肯逊伊与周。  
著书俊百世，亦可轲与丘。  
进退两不恶，久矣吾其筹。  

黄敏求　野塘杂兴  
地僻车马稀，柴门不须扃。  
晨正衣冠，浣手供炉馨。  
奈和此永何，间课离骚经。  
一片兰茝心，千古日月明。  
尔岂乏忠愤，所欠惟和平。  
要之仕与止，奚必分重轻。  
吾但适吾可，不愿得尔名。  

黄敏求　游落星寺  
星江山水甲江东，所到僧房各不同。  
拳石不知何代陨，数椽恰占一湖中。  
庐山屏倚朝昏碧，彭蠡帆分上下风。  
除却金焦相伯仲，其他无此水晶宫。  

黄敏求　予丙子辛已两游解空寺已亥秋又至思上人徙旧径自怪石中顿发奇观叔  
两扣云关记昔曾，重来诗眼倍晶明。  
路移岩石中间入，人在洞天深处行。  
玉盎虚明添翠色，霜钟清冽带秋声。  
与君小摘涪翁句，留得青山不朽名。  

黄默　送程给事知越州  
会稽山水古来雄，内史新除捧招东。  
何藉扁舟追范蠡，更将一钓问任公。  
久谙偃自藩垣乐，未试调和鼎鼐功。  
日食万钱谁吝惜，不知蓬岛属诗翁。  

黄某　乌石山  
□□□□石，硉突倚山颠。  
□□□羊伏，漫漫万马联。  
何年□□□，终古□桑田。  
□□□□□，□仙□允传。  

黄鹏飞　送陈随隐游庐山  
天下庐山第一奇，西风楚楚送行时。  
晦庵白鹿书犹在，非是游山只爱诗。  

黄鹏飞　送陈随隐游庐山  
曾从图画识庐山，山好谁知画亦难。  
画好不如诗好读，就烦诗笔画来看。  

黄鹏举　黄浆山  
清泉彻底莹无泥，唤作黄浆恐未宜。  
若见洞仙还寄语，佳名当唤碧琉璃。  

黄璞　题玉泉  
水性能方圆，泉色常圭璧。  
云山静有辉，琼液来无迹。  
泉上修禅人，曹溪分一滴。  
鉴止更澄源，纷纷万缘息。  

黄朴　玉泉  
水性能方圆，泉色常珪璧。  
云山静有辉，琼液来无迹。  
泉上修禅人，曹溪分一滴。  
鉴止更澄源，纷纷万缘息。  

黄祁　题玉笥山邓仙  
百年萧渚旧风流，明府重拈此话头。  
摘出涪翁诗里画，展开贺老鉴中秋。  
天空地迥红尘少，月白风清古调幽。  
莫遣双凫便飞去，试听歡乃在沧洲。  

黄祁　题玉笥山邓仙  
作县古难今更难，凿空无计借凋残。  
长教眼对葛峰碧，便觉胸如楚泽宽。  
几为掀髯得佳句，未应拄颊事遐观。  
三诗一赋严如律，真是江西道院官。  

黄杞　梅  
略彴低横露浅滩，瘦筇独立月华残。  
一枝拂掠浑如旧，思入清江烟水寒。  

黄杞　暮春闻张思顺归期  
小园寂寞锁青春，桃李留花待主人。  
青子已团浓绿底，归艎犹未到溪滨。  

黄杞　阮阁  
阴阴松竹合，幽鸟傍人啼。  
一局枯棋罢，曦轮又欲西。  

黄杞　水泛及门用老杜江涨韵  
雨声喧昼夜，不断汹檐流。  
篱落维孤艇，溪湖失旧洲。  
访君无去路，狎我有来鸥。  
涛浪相欺得，冲门鼓白头。  

黄杞　题水陆寺  
殿楼边翠麓，窗户俯清湘。  
游客匆匆去，高僧白日长。  

黄杞　题檐蕁  
春花狼藉馀，六出浄烦热。  
衲衣凝夜禅，香散深林月。  

黄杞　为彭蠡湖  
客子扁舟故里还，烟收雨霁出芦湾。  
浮天浴日重湖水，镇浪回风四望山。  
远树离离飞鸟外，征帆点点断云间。  
渔翁活计一篷底，爱汝白鸥相似闲。  

黄杞　西园  
何处西园好，楼雄说媚川。  
村环春色水，树带夕阳天。  
客促云间棹，渔吹浦外烟。  
且来穷燕赏，着句剩流传。  

黄杞　用洪宪韵自述  
壮志摩云一剑闲，欲屠石堡斩楼兰。  
功名努力车登坂，岁月惊心水下滩。  
小小茆茨渔子舍，星星鬓发腐儒冠。  
高山流水无穷思，整顿瑶琴试一弹。  

黄杞　游招真观  
溪旁老子宫，古松奋苍鬣。  
修迳烟霏深，中岩祠像设。  
崖头流云漫，千丈藤萝结。  
猿猱跃其间，手疑攀日月。  
人间诸想灭。文楸飞雹铿，  
朱弦浮磬彻。此山宇宙初，  
谁擘坤轴裂。六丁曾一戏，  
万古留洞穴。仙翁昔此栖，  
还丹成白雪。佩环升倒景，  
遗台犹岌巌。菊秋风日佳，  
归艎双桨歇。便欲茆三间。  

黄棨　题左翰林三友亭  
劲节虬枝水月香，轩前高坐胜寻常。  
翰林此意知非浅，曾有坚心秉雪霜。  

黄谦　高宗皇帝挽词二首  
火德兴王统，天威讋犷夷。  
重恢周境土，复振汉威仪。  
显号崇瑶册，耆年庆玉卮。  
鼎成龙云远，扳慕不胜悲。  

黄谦　高宗皇帝挽词二首  
整顿乾坤后，边烽久已销。  
和亲来北虏，温清乐东朝。  
历数躬传舜，文章焕有尧。  
会稽天仗路，伤心彩云遥。  

黄樵逸　九曲尼院  
曾是衣裳第一人，曲终认得本来身。  
多年不作东风梦，闲却蔷薇一架春。  

黄樵仲　句  
俸薄俭亦足，官卑清自尊。  

黄然　题涪翁亭  
清音妙绝东坡老，方响名高太史公。  
水绕乌尤谈笑外，江连洪雅画图中。  

黄人杰　次袁尚书巫山十二峰二十五韵  
文昌老仙绝俗姿，爱山成癖非儿痴。  
胸中况自有丘壑，槛结瑰异常恐迟。  
坤维谋畧出分阃，江山致助争出奇。  
寻幽选胜上巫峡，断崖怪石悬参差。  
十二峰前弭征楫，枝藤直上穷所之。  
云烟变态千万状，过眼神动惊天随。  
人疑跻攀欲力尽，公自乐此良不疲。  
瑶华真妃似夙驾，风马昼下扬旛旗。  
层峦好处起苍壁，丹霞望门开赤帷。  
登坛定可拾瑶翠，却老未应无玉枝。  
仰天一笑晲寥廓，俯视培塿丘陵低。  
颇疑游龙出飞跃，恍若栖凤犹娱嬉。  
乔松跨鹤远近集，云雨济人朝暮为。  
坛罗野翠有余润，泉拖修帛无穷时。  
一经盼睐便改观，阳台价重当由兹。  
惜哉牙纛不久驻，鷁首未转樯乌驰。  
轻缣素练欲摹写，画师难著五色施。  
笔端机杼始潜运，悠然寄兴沧洲湄。  
章成密简绣衣使，绣衣翰墨今白眉。  
珠酬玉唱两相尚，三叹尽解骚人颐。  
好刊苍珉示千古，磨而不磷涅不缁。  
纷纷我辈小巫耳，健读数过徒噫嘻。  
待从两公奠西极，安南嶷，  
收关河百二之险，劖岷峨万仞之嵋。  
大书有宋中兴颂，东还更和巫山诗。  

黄人杰　官舍苦雨  
漫空数日雨倾盆，老屋淋漓瓦缝穿。  
七月不虚为巧月，今年赖得是丰年。  
泥涂滑滑妨行客，烟陇阴阴碍种田。  
我欲乘风干造化，尽披云雾觛青天。  

黄人杰　句  
乱山围楚塞，平野落荆州。  

黄人杰　挽吕东莱先生  
夫子来天上，儒宗第一人。  
英材归乐育，圣学发沉堙。  
正路方资陃，浇风未及醇。  
斯文何遽丧，诗笔绝生民。  

黄人杰　挽吕东莱先生  
盛德光华阀，高风动九垓。  
群英倾斗仰，一旦骇山颓。  
吾道无纲纽，熙朝乏鼎梅。  
明招涵夜月，忍听晓猿哀。  

黄人杰　挽吕东莱先生  
天意高难问，胡为夺巨贤。  
后生安取正，圣道不容传。  
感意悲风木，伤心惨暮烟。  
翩翩丹旐去，徒有泪潸然。  

黄人杰　挽吕东莱先生  
忆昨飘零日，徒为梁父吟。  
一时辱轻信，千里示佳音。  
方讲门人礼，蒙嘉国士临。  
一朝遽千古，难保见知心。  

黄人杰　挽吕东莱先生  
萍迹来京阙，逾涯辱意隆。  
剧谈销客气，终月坐春风。  
岂谓十旬别，俄成千岁终。  
哀哉不复见，天阔恨无穷。  

黄人杰　温泉  
离火自天烁，温泉由地生。  
我来需晓汲，聊用濯尘缨。  

黄人杰　峡中山高巳牌方见日色  
上峡扁舟稳，滩平水不波。  
山高见日晚，谷远受云多。  
乱石争奇怪，幽禽自啸歌。  
若无诗写兴，柰此景佳何。  

黄荣仲　江山晚眺  
十里沧波自在流，满天风月下芦洲。  
待携六幅生绡去，画出江南水墨秋。  

黄汝嘉　登骑石山  
江城楼阁辟嵯峨，如此随风燕雀何。  
古木望中松柏少，好花开处杏桃多。  
徐殷旧宅僧为主，褚氏閒亭鹤占坡。  
花落花开今古事，青山无语野樵歌。  

黄汝嘉　登骑石山  
一亭平倚此山巅，展尽郊原极目天。  
高下楼台微带雨，参差树木远含烟。  
品题物象诗联轴，管领江山酒满船。  
官冗不妨登览兴，尘襟到眩自悠然。  

黄裳　罢糴行  
边头八月秋田熟，南村北村夜舂粟。  
大平车子走无轮，载米入场声辘辘。  
官置斗斛人处碍，市谷日与时低昂。  
得钱却载车上去，出门掉臂归山乡。  
老翁扶杖笑且语，大儿踏歌小儿舞。  
酒酣歌罢喜复悲，却忆前年输糴苦。  
田头刈禾人未归，吏已打门嗔我迟。  
名为和糴实强取，使我父子长寒饥。  
今年官场有糴米，卖米是钱固其理。  
力排众议改旧法，闻说郎中人姓李。  
小民无力酬天公，但愿谷米年年丰。  
年年与官足兵食，三军饱食眠秋风。  
郎中归坐天子侧，更与小民说休戚。  
莫使明年开糴，老翁还作前年泣。  

黄裳　汉中行  
汉中沃野如关中，四五百里烟蒙蒙。  
黄云连天夏麦熟，水稻漠漠吹秋风。  
七月八月{左禾右罢}稏红，一家往往收千钟。  
行人叹息风土好，居人生计何草草。  
老翁扶杖泣我前，此事何堪与君道。  
君不见屯军十万如貔貅。椎牛酾酒不得饱，  
飞芻挽粟无时休。禾稼登场虽满眼，  
十有八九归徵求。军前输米更和糴，  
囊括颗粒无乾餱。棱棱杀气森平原，  
虽食我肉不敢言。阵马如云动雷电，  
戈戟摐撞相腾喧。口边夺食与马齧，  
马饱人饥无处说。大吏明知但吁叹，  
百姓俛首当攏窃。天高日薄炊烟冷，  
村落萧条往来绝。君莫问我汉中连年事，  
肝膈难言眼流备。似闻今年春，  
关外四五州。岁饥人无食，  
饿者颇亦稠。蕃人欲寇边，  
此事信有不。时涂苟如此，  
人生不如死。死即万事休，  
生则何时已。语多情极辞转哀，  
野风飒飒吹黄埃。荒村相对两呜咽，  
收泪问我方来。作官骑马不易得，  
具与天子怜婴孩。老翁已老死不惜，  
家有儿孙方戢戢。愿群富贵为爱惜，  
莫教还似翁今日。  

黄裳　句  
障塞应县隔，崇敬塘谩太高。  

黄裳　潭州  
维衡屹南荒，作镇自开陃。  
定王十里城，处处见山色。  

黄少师女　送人赴举  
春国报罢已三年，又向西风趁著鞭。  
屡鼓莫嫌非作气，一鸣当自卜冲天。  
贾生少奋终何遇，马援才高老益坚。  
大抵功名无早晚，平津今见起浀　川。  

黄社庵　题浯溪二首  
蜀道于今似弈棋，要令一着□安危。  
更　廷独选李曾伯，动业当如郭了仪。  

黄社庵　题浯溪二首  
虽扼咽喉□□间，犹□□脉得良医。  
□□□平成报按，重读磨崖□字碑。  

黄申　句  
一身留许国，诸子用传家。  

黄深源　秋日寄怀友人  
几度裁书无雁林，思君天阔水悠悠。  
自从席上飞花后，又见江头落木秋。  
背壁一灯怜瘦影，谁家双杵动新愁。  
不知今夜西风里，人倚月明何处楼。  

黄升　萍乡道中  
路入萍乡信马行，野花香好不知名。  
官卑无补公家事，时向田间问耦耕。  

黄升　游金精山  
曳履江城北，逍遥访仙乡。  
扫却千里恨，爱此六月凉。  
云根埋宿雨，木末酣斜阳。  
峭崖列岩窦，老树攀穹苍。  
地坼三关暗，天开一隙光。  
青霄丽太白，应此金之芒。  
双桃几日熟，冷笑痴吴王。  
洞开人已去，刚风舞霓裳。  
仙凡本相近，此理自可量。  
学诗未学仙，凡骨生惭惶。  

黄师道　赠陈公衮  
玉皇诏我自昩城，下车期年微政声。  
唯得奇童颖川子，年始七岁业老成。  
手挥椽笔书大字，口诵五经富强记。  
君非祖德积馀庆，来裔安能具神智。  
一见降羡增嗟呼，寄言昭武元正夫。  
长歌大轴贻褒赞，比拟刘晏李泌徒。  
近来诗思复清峻，辞赡格老实奇俊。  
居赏亲试一一精，奏达帝聪彰圣运。  
英庙激赏人中禅，俞旨颁降政事堂。  
临轩未暇召人对，龙驾俄闻升上苍。  
举世才命各有待，俊气尚幼佳名在。  

黄氏女　又赠  
自从闻笛苦匆匆，魄散魂飞似梦中。  
最恨粉墙高几许，蓬莱弱水隔千重。  

黄氏女　赠潘用中  
栏杆閒倚日偏长，短笛无情苦断肠。  
安得身轻如燕子，随风容易到君傍。  

黄世长　句  
溪上接秦头，远江分楚尾。  

黄叔美　宝善堂为薛玄卿题  
人孰不有母，鲜能报其恩。  
人孰不有弟，鲜能念同根。  
汉兴尺布谣，郑有誓泉言。  
所以忧世事，永叹鹡鴒原。  
缅怀宝善君，生子出孝门。  
幼习静室业，实为仁爱敦。  
百金买古宅，乃在清溪濆。  
堂前种荆树，堂北长慈萱。  
时从道园中，驾彼白鹤轩。  
再拜母膝下，殷勤问寒暄。  
季也一相接，怡然煦春温。  
溪鱼识啸歌，乌鸟沽盘餐。  
余适登斯堂，吴公有铭存。  
阿侄三五辈，削瓜酌清尊。  
秩然进退间，礼义何其尊。  
嗟今利夺人，骨肉相仇冤。  
苍天信可问，薄俗难与论。  

黄叔美　登麻姑山  
昔日登临不用扶，於今白首见麻姑。  
此邦泉石何萧爽，异代神仙知有无。  
七月山田红稻熟，去年尘海碧莲枯。  
信知冠盖追游地，羽客相逢到日晡。  

黄叔美　金塔  
金溪有金源，昔我未尝造。  
因逢吴道士，言此山水好。  
金僧来自蜀，所至事幽讨。  
地名适相符，结茅遂栖老。  
一朝入石塔，千载锢其宝。  
白云何漫漫，流水亦浩浩。  
相传石井头，鞋迹犹可考。  
安知斯塔内，岁久骨应槁。  
龛灯长不灭，落叶风自扫。  
山僧具茗酌，言话颇知道。  
请题壁间诗，兹行殊草草。  
所欣得二赵，登览散中抱。  
日午饷田家，壶觞共倾倒。  
素心惬清赏，恨不避喧早。  
偶寻幽侣出，徵逐非所好。  
归途霜月下，谁鼓更渐报。  
明朝人事乖，相望不可到。  

黄叔美　周嘉会远行  
闻道周公子，今春过许州。  
百年看野史，双鬓托孤舟。  
风土青山古，英雄怜火秋。  
岂无遗白泪，相对话江鸥。  

黄枢　代陈均辅赠马则贤  
江南星渚山水奇，马家桂子昌于医。  
此心契天雄杰者，满轩种杏仁间驰。  
身虽如蝉蜕浊世，活人远志传孙枝。  
偶同瓜葛花屏下，梅兄樊弟相追随。  
嗟予蜂房病溽暑，热烘脑子逾蒸炊。  
难甘遂委庸医手，苍黄月，  
雨馀凉气浮轻絺。悬壶索寞乏琼报，  
木瓜愧诵前人诗。苏耽橘红井泉碧，  
威灵仙术终相期。阴功百世固未艾，  
芝田兰畹春熙熙。  

黄庶　八日探菊  
行绕墙边菊，踌蹰赏物心。  
秋风应有意，明日是知音。  
酒惜浮花醉，诗留把叶吟。  
儿童欣佳节，撚蕊试黄金。  

黄庶　斑石枕联句  
斸得西山骨，磨砻露斑驳。  
凝结一何怪，形模万难学。  
直疑彩云根，又讶紫珉璞。  
中瘦皱蛟腹，外文灼龟壳。  
冷剖清泉肝，{左禾右总}搘老鳌脚。  
坚方君子性，清纯圣人朴。  
有气当补天，无霞应并瑴。  
定渍盘古苔，想漏神农药。  
堪作梦寐宝，尤是炎蒸托。  
眠月病头愈，横风酲肺濯。  
珊瑚侈可唾，陶甄脆堪扑。  
夜深魇鬼惊，昼冷诗魔愕。  
首惬无俗梦，心清去烦恶。  
蕲簟方敢友，蜀筇良可攫。  
何必檄愈风，何必文驱瘧。  
质任儿女嗤，顽宜僮仆谑。  
枕流固迂诞，籍糟徒落魄。  
润生审将雨，辉发疑有珏。  
髑髅庄生狂，虎魄宋武薄。  
欲鑱中郎铭，文章体犹弱。  
欲秘淮南书，神仙志非乐。  
我疑混沌矿，谁与砻窍凿。  
可作甘寝舆，华胥诣冥寞。  
子道足施为，我拙困婴缚。  
已谋其巾履，行当老蒿藿。  
子其乞我归，终焉卧云壑。  
嗜好我已癖，须求子虽悫。  
毡旧王固惜，瓢陋颜不博。  
异时一经子，便当千金橐。  
客退独摩拂，卧送山月落。  

黄庶　汴河  
汴都峨峨在平地，宋恃其德为金汤。  
先帝始初有深意，不使子孙生怠荒。  
万艘北来食京师，汴水遂作东南吭。  
甲兵百万以为命，千里天下之腑肠。  
人心爱惜此流水，不啻布帛与稻粱。  
汉唐关中数百年，木牛可以腐太仓。  
舟楫利今百于古，奈何益见府库疮。  
天心正欲医造化，人间岂无针石良。  
窟穴但去钱谷蠹，此水何必求桑羊。  

黄庶　长安贺晏相公生辰  
衙鼓簪绅动，灵椿荐寿醪。  
吾君合尧舜，此日降伊皋。  
盘诰文章老，丹青事丛牢。  
乃朝尊柱石，千里辍钧陶。  
民即讴歌借，霖应梦寐劳。  
秦人下车乐，远迩赋崧高。  

黄庶　春日闲居  
缰锁身闲似未名，方愚情性被春轻。  
酒教笔砚因花废，路为亭台与草争。  
野客笋邀煨短茁，邻僧茶约煮新萌。  
无时杖屦穿林去，真是寻芳户一丁。  

黄庶　次韵答王甫判官  
尘埃蹭蹬落粗官，赖有诗书可自安。  
人到圣贤由感激，国施钟鼎为艰难。  
须期燕骨千金价，莫动黄陂万顷澜。  
穷达功名无早晚，好山宜且醉吟看。  

黄庶　次韵和酬隐直忆花见寄之作  
春工不拣势厚薄，染成庭内花梢红。  
反拘簿书似机械，不得醉倒眠绿丛。  
君时马首正南走，假有樽酒何由同。  
馨得蜂蝶似相让，颜色开落轮东风。  
公余徘徊独绕树，空有叹恨不可穷。  
君虽不见红紫落，亦有惆怅环胸中。  
作诗寄我忆花意，句老与古争强雄。  
其间摸写景如画，烂熳一片春颜容。  
乃知诗家有刀尺，裁翦自夺阴阳功。  
诵诗酌酒无厌已，韵险强续惭非工。  

黄庶　次韵和酬真长对雪之作  
西湖主人久未至，雪云我为开吟天。  
偷闲把酒罗脍鲤，鱼冻难趁烦鸣舷。  
旋求野果向山市，僮仆觅路占平川。  
恍然白玉为饮国，寒威醉思相翩聁。  
顾盼万景来笔端，濡染欲写毫已坚。  
初疑万国会盟散，断珪破璧盈枯田。  
禽巢一一鹤上下，冰殿扫洒迎群仙。  
又疑水官爱雪柳，故把众庶为飞绵。  
我思江淮有流民，往往匍匐僵道边。  
朱门意气与寒竞，上马酒面红欲燃。  
天将景与富贵买，不知一费几万钱。  
诗家把笔争造化，对此自恨才悭偏。  
徘徊嗅嚼醉还醒，来往但见鞋屦穿。  
归来庭树玉花落，稚子狂走毕华颠。  
拥炉搔首有余意，喜与黣麦为丰年。  
夜阑更欲和月看，坐久讽诵琼瑶篇。  
调高白雪古难和，思短强被诗魔牵。  
卒章我欲涕泪下，连茹固已知君贤。  

黄庶　次韵和刘卿材见寄之什  
风波一相失，倒指岁月耗。  
交情见千里，文字每教告。  
胸中饱耘锄，勉我获以道。  
踟蹰竹帛间，相期古人到。  
十年走尘土，心不勇于躁。  
乃知镌磨益，不必砚席好。  
君屈百里官，卓趋而鲁蹈。  
不使鞭朴教，人情自倾倒。  
讼稀禾黍登，醺若饮醇醪。  
使者席未暖，姓名达珪瑁。  
麒麟踊跃起，志远无近报。  
粪土龊龊者，锱铢较称号。  
青冥脚可插，泥途迹将扫。  
宁知西山民，归车恐君膏。  
我行省版舆，假途期问劳。  
理声如壁邻，叹息不可造。  
遥知诗书宰，优游漆园傲。  
极目西飞云，徒使瞳子眊。  
敢期枉佳作，绸缪肺襟奥。  
大句驱老意，木古风雨暴。  
惊味无厌已，败者豆笾犒。  
我辄牵勉和，徒手大阿冒。  
酌酒持君诗，吟哦舌根燥。  

黄庶　次韵和松径  
行人旱亢日，共荫苍烟姿。  
岂识雪霜心，但轻蝼蚁皮。  
中为栋梁用，莫叹斧斤迟。  
樗柳尽犠象，后凋终不衰。  

黄庶　次韵和象之夏夜作  
大暑暴虐如恶酒，意思颓困不可醒。  
日官我疑借炎热，昊轮出火星荧荧。  
霈然一雨翳晚景，庭树洗出蜩螗声。  
微云扫洒供夜坐，造化似解通人情。  
清风明月作三友，趣君可买轻连城。  
恍然身在冲泊域，目空万状遗骸形。  
此特象这入诗国，句句锻链炉锤精。  
穷微心到混沌侧，高处意气扪日星。  
诘朝携诗示我读，饥肠馋口逢珍烹。  
义幽语险索究解，如手捕虎不敢停。  
归来牵勉拾余思，鱼目愧傍蟾蜍明。  

黄庶　次韵和雪霁游西湖  
雪会游人意，元朝变物华。  
醉乡银作界，诗客玉为家。  
鱼影纹冰縠，禽踪篆霰沙。  
余英恐销尽，目断夕阳霞。  

黄庶　次韵和言怀  
五常为种耕情性，天意宁分有与无。  
史解戮人惟戮古，地能埋死只埋愚。  
青云易把诗书买，白发难停日月驱。  
顾我无才背时俗，浮名早晚见归途。  

黄庶　次韵和元伯南楼避暑遇雨之作  
城头归乌喘搨翼，夕阳栏干手可炙。  
长虹如篆报雨来，云脚插下千里赤。  
南山端正太古屏，飞帘扫云为拨墨。  
安得老笔描写住，白头许生死堪忆。  

黄庶　次韵和真长幕中偶书  
人情岁时登，乡县自无讼。  
公庭破莓苔，日苦黥徒送。  
幕府隐诗书，黄堂卧梁栋。  
几字署纸尾，朝夕宁倥偬。  
尘土安止足，性情适吟讽。  
收心观无始，静卧悯群动。  
劳生懵出处，欲把清风轻。  
青山自无价，夜夜有归梦。  
但知陶潜卑，宁识贾生恸。  
夜寸诵君诗，一杯齐费用。  

黄庶　次韵和真长四季牧童  
怯雨宜晴不识愁，去随青草牧春牛。  
无人古路歌兼笑，归去山花插满头。  

黄庶　次韵和真长四季牧童  
晓牧侵星大暑天，昼寻芳树绿阴眠。  
惜牛不使冲残日，归带黄昏饮小川。  

黄庶　次韵和真长四季牧童  
角穿黄穗手横笳，不省人间有鬓华。  
落日西风归去路，枯桑黄叶两三家。  

黄庶　次韵和真长四季牧童  
枯笛手持无律吕，清风曲调逐时新。  
数竿冬日浑无价，暖靠牛眠不教人。  

黄庶　次韵和真长新春偶书  
东风寂寞掩紫关，时苦删文笔冻干。  
只把诗情磨成态，更凭酒力御春寒。  
尘埃不必频弹铗，岩石终期共桂冠。  
叹息焚和名利者，乾坤未似斗筲宽。  

黄庶　次韵和中伏坐夜  
万兵昏雨过，暑斗插云倾。  
老佞溪蛙静，真交海月生。  
游氛褰幕帟，远籁起茎英。  
清洗尘埃虑，幽通造化情。  
酸咸时味薄，寂寞古途亨。  
去象筌真意，无形写天声。  
诗疑窥杜子，文欲造盘庚。  
身在清风国，神游白玉城。  
希死乘浩气，沆瀣饮元精。  
坐久忘昏寐，回头有启明。  

黄庶　次韵和子仪闻蝉  
落日挂树间，长我庭下阴。  
园林动秋意，高蝉忽微吟。  
清风转余声，杳若下远岑。  
微物感时工，铿鍧吐商金。  
古乐久破碎，兹虫抱全音。  
荒忽尚偃蹇，激起壮士心。  
愿为秋蝉操，被之朱丝琴。  

黄庶　次韵居正暮春感事  
物报春光去已深，残红满地绿成阴。  
晚花便好吟诗惜，余景应须载酒寻。  
欢意莫教时节挫，穷愁自倚岁寒禁。  
亭园况是登临胜，何必流年动素心。  

黄庶　次韵居正四月牡丹  
四月残红日日稀，平阳园槛正芳菲。  
春知东馆酣宾客，应是阳和未放归。  

黄庶　次韵向元伯春晚有作  
好花未得千场醉，风雨飘零又一春。  
自是劳生无暇日，芳菲何处解孤人。  

黄庶　次韵元伯初夏南洋河即事  
芳菲已去绝音尘，临水踟蹰景又新。  
应是溪源来最远，落花流水洞中春。  

黄庶　次韵元伯西轩桃李  
李白桃红气味奢，早须分付醉吟家。  
春风春雨难期信，便是无言做落花。  

黄庶　次韵元伯晓出白门  
出形云染翠屏曲，溪色练铺银汉东。  
楼台一轴古今本，行者往来图画中。  

黄庶　次韵子仪初夏偶作  
醉红芳寂寞，吟绿又装成。  
急雨荷宜听，清风簟可迎。  
燕忙谙物态，花尽见时情。  
独有无言意，不知枯与荣。  

黄庶　答王甫判官示游兴庆池之作  
东池十里近，遭匝风物饱。  
南山若户屏，登临四时好。  
我初来长安，脚拟朝夕到。  
缠绵簿书间，拘窘若囚盗。  
一岁无几至，荏苒成吏考。  
夜夜千顷月，只供钓鱼老。  
平生林泉心，探奇欲倾倒。  
咫尺乃尚尔，满意宁可保。  
君官苦近市，危坐若林杭。  
偷闲呶呶中，跃马志{左高右交}暴。  
岂览足意思，满腹若瑰宝。  
归来成新诗，使我愧怀抱。  

黄庶　大孤山  
彭蠡百里南国襟，万顷苍烟插孤岑。  
不知天星何时落，春秋不书不可寻。  
石怪木老鬼所附，兹乃与水同浮沉。  
鸣鸱大藤树下庙，祭血不乾年世深。  
轴舻千里不敢越，割牲酾酒来献斟。  
我行不忍随人后，许国肝胆神所歆。  
落帆夜宿白鸟岸，睥睨百绕寒藤阴。  
银山大浪独夫险，比干一片崔嵬心。  
宦游远去父母国，心病若有山水淫。  
江南画工今谁在，拂拭东绢倾千金。  

黄庶　登大云顶  
区区霸迹欲知小，试绝大云孤顶看。  
老僧指我日上处，镜面泻出黄金盘。  

黄庶　登扶风王宗元山亭  
云收南山头，太白青崔嵬。  
我有泉石梦，坐对怀抱开。  
小池数斛水，涉鸟来毡毸。  
遗翎与行迹，纵横在苍苔。  
忆得钓矶上，到家如一回。  
蔬畦参差绿，采掇助酒杯。  
痛饮不能去，绕竹犹徘徊。  
主人林岩癖，笑傲苍烟堆。  
心忧百里病，良田正黄埃。  
欲知主人喜，雨抱山脚来。  

黄庶　登见山楼  
太守终南为客王，出入厌倦马与车。  
与山朝夕欲还往，作楼近在室一隅。  
主人去久山寂寞，正值青帝催焦枯。  
我拘簿书甚杻械，摆脱步上提酒壶。  
郊原犹未见春色，似据水墨长安图。  
也知好景天更惜，高峰常是云模糊。  
安得风伯持大篲，扫洒百里如屏铺。  
显昧万状古诗国，收拾可秃千毫书。  
我来愿作风雅户，醉倒坐待明月夫。  
去家若有岩下梦，免复夜夜寻归途。  

黄庶　登郓州溪堂  
仁智模来物状亲，登临宜入古图身。  
惯看韩老诗中景，树色泉声似故人。  

黄庶　登郑氏阁  
林泉无价自帱身，缰锁登临趣未真。  
望处好山俱得力，夜应明月不孤人。  
任从心外烦于蚁，长对樽中别有春。  
当日若知风物胜，定移鸡犬过江滨。  

黄庶　都厅诵书偶成  
主人调鼎手，千里刃迎虚。  
暗使民如堵，能容吏似樗。  
莓苔眠杻械，燕雀听诗书。  
刀笔惭无补，身为白蠹鱼。  

黄庶　读君谟黼扆箴  
常读贾谊书，爱其极理乱。  
言入笔未乾，绛灌舌如鑽。  
文帝不肯为，万世为扼腕。  
汉道竟龌龊，席莫一日暖。  
今读君谟箴，句句到伊旦。  
窥国见肺肝，欲取以手浣。  
何啻可痛哭，一一中世患。  
设施有隆理，如肉以弗贯。  
可作天下药，其应疾和缓。  
非独起国痿，虏颈坐可绊。  
圣贤方相逢，辨别绛与灌。  
万不使斯言，以为后世恨。  

黄庶　读赦书  
诏书一尺洗寰瀛，舒卷雷霆万物惊。  
天只无私均雨露，地缘强半是榛荆。  
人间疾苦言堪疗，塞外豺狼腹未盈。  
不是朝廷用桑孔，丁宁浑只念苍生。  

黄庶　对花  
诗昔甫白在，造化困刀尺。  
我生几年后，浪自镌顽石。  
对花虽把笔，好句恨莫得。  
耒阳与采石，孤坟没荆棘。  
几欲肉白骨，再插风雅翼。  
海为一杯酒，地为一领席。  
醉坐吟万物，语出埋霹雳。  
乾坤髓可掬，鬼神泪可滴。  
人生贵适意，身是天地客。  
糟床不可乾，吟纸须强擘。  
花落若解医，有金费千镒。  

黄庶　樊侯庙  
阴森樊侯庙，古木澧水傍。  
兹民畏如生，奔走豕与羊。  
家家奉侯讳，若在父母堂。  
我来憩行役，再拜奠公觞。  
缅思英豪姿，名与此水长。  
风偃众树枝，拟若怒鬣张。  
阴官有兵师，想在贲育行。  
今兹戎虏骄，内为府库疮。  
安得七尺躯，长戟再激昂。  
横行匈奴中，庶以康肺肠。  

黄庶　赋八月竹  
我养一轩竹，秋来成绿阴。  
万物有衰意，独怀霜雪心。  
西风嵇叔醉，明月白公吟。  
回首看桃李，何尝费百金。  

黄庶　赋得退之画像  
功名已写后世耳，身入人间图画看。  
叹息浮图满天下，犹疑怒发尚冲冠。  

黄庶　赋古碑  
古寺得断碣，偃卧败壁阴。  
莓苔入破字，欲读不易寻。  
姓字驳难辨，展转风雨侵。  
尘穴夏蛙宿，草盛秋虫吟。  
田夫煅可砺，老妇寒可砧。  
伊非浮图家，岁月徒髒髒。  
予闻岐阳鼓，篆法抵万金。  
存者十止九，太息涕泗霪。  

黄庶　赋闻角  
树老枝半死，碑断壁底眠。  
古屋颜色改，有佛独岿然。  
苍首上雨足，坏臂蔓草缠。  
野老每再拜，往往报丰年。  
孔祠照四方，制度雘妍。  
朝夕过其下，孰肯为恭虔。  
土木兹仅分，吾民信益坚。  
佛法入人心，谁与斸其根。  
苍苍不可问，用意或者偏。  
木蠹罪岂大，付与啄木权。  
胡不啄佛徒，使蠹民之天。  

黄庶　观雪  
疑是天公戏，都倾海作盐。  
松筠知不变，丘壑见无厌。  
清为诗家极，寒因酒户添。  
冬温成俗疫，得此胜针砭。  

黄庶　过建成侯庙  
鸣鸱古木末，饥鸟啄腐柯。  
下有黄侯宫，清风在藤萝。  
公昔为刺史，俗若闺门和。  
德铭颍人心，千载不可磨。  
至今奉如生，慢侮莫敢过。  
破祠望道路，丹檐独峨峨。  
春秋赛豚肩，里巫日婆娑。  
牛童不知此，来往夕阳歌。  

黄庶　过少姨庙  
阴森老柏少姨庙，炉烟蓬勃疑行云。  
祭盘狼籍山鸟饱，巫祝生涯来往人。  

黄庶　过许由冢  
稷契宁渴死，不饮箕颍泉。  
先生独洗耳，不听天子言。  
清风饱进退，千载何悠然。  
孤坟没荆棘，高名争青山。  
嗟我迍邅身，一命行十年。  
味薄无辛咸，璞顽废雕镌。  
朝行箕山麓，暮挹颍水源。  
竹帛何处所，搔首态鱼间。  
白云要闲友，尚苦儿女牵。  
丈夫合勇决，顾计羞面颜。  

黄庶　过朱亥墓  
枯林寒草墓丘墟，等是当年一丈夫。  
地下若知应笑死，衣冠今日有屠沽。  

黄庶　和白云庵七首　白石涧  
林间旋叠石为路，日日自汲涧底泉。  
老僧意趣似童子，洗手濯足听潺湲。  

黄庶　和白云庵七首　白云庵  
白云无种满地生，有时出山为雨露。  
老僧惆怅望云归，尽日庵前自来去。  

黄庶　和白云庵七首　明月台  
老僧山中嫌月窄，夜夜独上高高台。  
四边不肯着闲树，故要满坐清光来。  

黄庶　和白云庵七首　清风轩  
老僧拂榻人不知，独与清风事来去。  
朝昏宴坐向轩中，此身便是清风主。  

黄庶　和白云庵七首　磬石  
古乐破散郑卫起，走入万物不可名。  
山中惆怅莫能到，疑是舜时韶一声。  

黄庶　和白云庵七首　醒石  
老僧拂拭待游者，云骨一片莓苔青。  
尘埃万事心若醉，到此不觉令人醒。  

黄庶　和白云庵七首　宴坐台  
老僧坐见万物空，往往终日居此台。  
破衣兀坐若枯木，山鸟不怕行莓苔。  

黄庶　和百塔寺四首　芳亭  
峨峨佛屋瘦四海，志士叹息伤容颜。  
高僧淳拙有深意，独自结茅山水间。  

黄庶　和百塔寺四首　水阁  
山僧听泉心不足，凿池汲引为蟾泓。  
自言犹欲洗俗耳，夜静为闻蛙黾声。  

黄庶　和百塔寺四首　四开亭  
亭前流水醒客耳，亭上白云开客颜。  
老僧有意厚来往，四面更令看好山。  

黄庶　和百塔寺四首　听泉  
五音入耳大声散，情性破碎不可完。  
而今虞舜欲仪凤，愿献泉谱为韶源。  

黄庶　和公美季点书事  
知君行县乐，经见饱朝昏。  
禾黍富年户，牛羊落日村。  
趁云看华没，冲雨渡泾浑。  
颇得诗家助，聊应慰旅魂。  

黄庶　和刘卿材十咏　草市  
冲市柴鱼集，应山鸡犬号。  
问知人苦乐，米价不多高。  

黄庶　和刘卿材十咏　耕者  
四海兵今息，耕夫未得知。  
黄梁不敢吃，碗尚半蒿藜。  

黄庶　和刘卿材十咏　红树  
几树浓于茜，斜阳景最幽。  
忽因风雨尽，全减十分秋。  

黄庶　和刘卿材十咏　堠子  
一堠居市廛，百堠居林莽。  
土木若有情，山中亦惆怅。  

黄庶　和刘卿材十咏　龙潭  
寂寞真龙去，雩坛血不乾。  
世情多冷暖，对此鼻辛酸。  

黄庶　和刘卿材十咏　牧竖  
逐处随青草，生来不识愁。  
旱田乾欲死，拍手也须讴。  

黄庶　和刘卿材十咏　水鸭  
忆在山中日，溪边把钓钩。  
相逢恐惊起，招手却回舟。  

黄庶　和刘卿材十咏　溪桥  
忆得别离日，乡桥柳脚斜。  
读君诗一转，全似到吾家。  

黄庶　和刘卿材十咏　溪声  
至音不可收，今人滞形器。  
欲知古乐心，山中此声是。  

黄庶　和刘卿材十咏　野庙  
中国浮图盛，祈禳渐不过。  
吾民非独困，山鬼恨尤多。  

黄庶　和柳子玉官舍十首　芭蕉  
有底春风能好事，解将刀尺翦青天。  
知君新得草书法，旋卷碧云供小笺。  

黄庶　和柳子玉官舍十首　怪石  
山阿有人着薜荔，廷下缚虎眠莓苔。  
手磨心语知许事，曾见汉唐池馆来。  

黄庶　和柳子玉官舍十首　茴香  
邻家争插红紫归，诗人独行嗅芳草。  
丛边幽蠹更不凡，蝴蝶纷纷逐花老。  

黄庶　和柳子玉官舍十首　蜜蜂  
秋成想见香租入，菊露枫胶密几脾。  
日日山僮扫红叶，蜂衙知是主人归。  

黄庶　和柳子玉官舍十首　思山斋  
吴儿心着吴山深，终南满目不自慰。  
有时蝉蜕书几边，梦到五湖千里外。  

黄庶　和柳子玉官舍十首　土榻  
床前一尺二尺泉，床后三枝五枝树。  
眠闲图似在家山，梦魂不使东南去。  

黄庶　和柳子玉官舍十首　小池  
清泉数斛关幽事，坐见镜中鱼往来。  
浮萍蚀尽秋月面，霜为一磨如匣开。  

黄庶　和柳子玉官舍十首　心适堂  
一屏一榻无俗尘，左置枯琴右开易。  
重门不闭谁往还，明月清风是相识。  

黄庶　和柳子玉官舍十首　新泉  
墙根新冽寒泉眼，风廊一股来泠泠。  
灯花夜半知我喜，恰是旧山穿石声。  

黄庶　和柳子玉官舍十首　竹坞  
笋随人意疏处生，清风如归自来去。  
虽然不与俗子期，阴过邻家亦销暑。  

黄庶　和陪丞相听蜀僧琴  
百年生计一张琴，敝轸枯弦抵万金。  
世上几人曾入耳，樽前此日是知音。  
清风明月虚无境，白雪阳青寂寞心。  
莫讶南薰沉听久，致君基业用功深。  

黄庶　和暑雨偶书  
暑如煎烹欲狂走，猛雨似洗沉疴瘳。  
宁知诗书一枕梦，便作桃李三春游。  
蛙蜩叫噪若交旧，蚊蝇皏钝如仇雠。  
今君病起正高卧，庄蝶处处宜相求。  

黄庶　和题云台观  
太华疑挨毕昴回，欲观形胜上云台。  
雪中地把银屏立，雨后天将画轴开。  
景好更宜和月看，客忙常是爱山来。  
我知游者登临意，常恨西轩落日催。  

黄庶　和题竹轩  
小轩移得清风枝，知君公退来忘机。  
山禽自识主人惯，客到有时惊不飞。  

黄庶　和西湖雪中泛舟之作  
冬旱种不入，颍人无颜色。  
上辍霖雨姿，福此千里窄。  
公来视民忧，身若抱病癖。  
霖雨变飞雪，万室如药石。  
幕府环邹枚，共喜妖沴释。  
欲有琼树春，选地得胜僻。  
刺舟敲湖水，坐泛白玉国。  
持酒与寒竞，醉倒无顾惜。  
余霙入杯斝，似解劝饮客。  
而我坐席末，斗筲宽一石。  
景值风雅匠，万状困刀尺。  
鸣凤相上下，独愧如蝼蝈。  

黄庶　和象之雨后望少室山白云  
尘埃奔趋插手板，十年已卖山中闲。  
相逢少室若交旧，白云与我开容颜。  
风驱烟气云敝幕，天覆碧玉无瑕瘢。  
我疑岳神宴天上，扫洒伊洛为图看。  
又疑山鬼有寒税，纩絮万叠输阴官。  
色如可餐无厌饱，颇梨为甑炊琅玕。  
去去不观不能已，一里回首百据鞍。  
长安许生以画名，闲暇拂拭新素纨。  
能求山高水深趣，常恐造化在笔端。  
每观云泉得意处，拟写男女家其间。  
今对异景惭首鼠，愚若犬彘编槽栏。  
君诗托我有深意，明月一杯心往还。  

黄庶　和元伯中伏夜雨南洋河水泛  
雨洗三齐中伏月，乖龙连夜起云门。  
溪声斗似银河落，惊断诗书一梦魂。  

黄庶　和元伯走马看牡丹  
城中走马趁残春，诗别余花句句新。  
何似园家不吟醉，姚黄魏紫属游人。  

黄庶　和子仪巡捕蝗  
天子辍霖雨，兹来泽东民。  
威声先公至，暴攘客四邻。  
下车坐无事，懲劝裨秋春。  
物价以日减，囷仓饱新陈。  
俗愚其何知，蝗来遏公仁。  
所至不为灾，群飞乱烟云。  
公虑种吾土，且为沴气根。  
计丁立捕法，官行劳其勤。  
老幼千里眉，朝蹙夕已伸。  
我知公之德，由此碑齐人。  

黄庶　和子玉病起游书斋  
萧斋久不住，筋力试筇初。  
窗户蜗涎锁，尘埃鼠迹书。  
病魔虽已去，诗癖竟难除。  
苔地欣重扫，徘徊意有余。  

黄庶　皇佑五年三月乙巳齐大风海水暴上寿光千乘两县民数百家被其灾而死  
盐民没利家海隅，奔走末业田园芜。  
天意似遣阳侯驱，卷水沃杀煎海炉。  
怒涛百尺不及逋，老幼十五其为鱼。  
耕夫蚕妇来蹰躇，百金不易箔与锄。  
我公偃息哀其愚，埋掩尸骼趒惸孤。  
吾党子仪驰赤驹，口赍公惠人人嘘。  
日走百里嫌昳晡，不饮不食颜色癯。  
去时万树如束枯，回首绿暗红紫疏。  
寄诗百言举其粗，我愧安饱心如苴。  

黄庶　寄子蒙授常宁令  
疏率君堪爱，无心宦又高。  
身思眠白屋，人勉着青袍。  

黄庶　寄子蒙授常宁令  
号隐疑名福，贪归似姓陶。  
常宁邑难小，应合得牛刀。  

黄庶　家僮来持双井芽数饮之辄成诗以示同舍  
我疑醇醲千古味，寂寞散在山茶枝。  
双井名入天下耳，建溪春色无光辉。  
吾乡茶友若敌国，粪土尺璧珍刀圭。  
嗟予奔走车马迹，尘埃荆棘生喉颐。  
煮云为腴不可见，青泉绿树应相嗤。  
长须前日千里至，百芽包裹林岩姿。  
开缄春风若满手，喜气收拾人恐知。  
江南阳和夜欲试，小斋独与清风期。  
石鼎泉甘火齐得，混沌不死元气肥。  
诗书坐对为客主，一啜已见沆瀣醨。  
通宵安稳睡物外，家梦欲遣不肯归。  
不信试来与君饮，洗出正性还肝脾。  

黄庶　教绳权学书偶成  
文字有缘曾弄墨，见来官小免咨嗟。  
喜将笔砚传生计，不失诗书作世家。  
字识姓名能指点，写因梨栗不倾斜。  
着鞭莫落时人后，三十尘埃监汝爷。  

黄庶　灸赘疣  
赘疣在予手，累久至三四。  
初视君外物，于意不能置。  
居闲或灸灼，已没出复继。  
赘出与赘没，曾莫生死异。  
天地赘一气，万物赘天地。  
赘复赘于人，小大而已矣。  
人之于为赘，作为有大眡。  
至理本无事，破真以为伪。  
善恶乱大性，赏罚乱大治。  
宫徵乱大声，青黄乱大贲。  
寸尺乱大刑，酸咸乱大味。  
大朴如疮疽，空虚无完理。  
天地不尔仇，尔独赘之计。  
耻指不若人，孟子其有谓。  
志小略其大，殆非达者意。  
弃火复投艾，两忘吾赘赘。  

黄庶　酒  
千载醇醲意，长随{鞠革换麦}蘖新。  
解将今日月，转入古乾坤。  
闷至胜良药，愁来敌故人。  
几杯聊酩酊，五斗趣还均。  

黄庶　看春牓偶成  
每看春牓独嗟咨，蹭蹬尘埃已十期。  
韩老有知应笑我，归时无计只凝儿。  

黄庶　哭水丘随州  
卧理随民欲问安，讣邮俄至废朝餐。  
秦川旧会欢如在，汉水新书墨未乾。  
丹旐已归人寂寞，素车徒有泪汍澜。  
时情冷暖尤无味，一臂相知在肺肝。  

黄庶　立春  
此日春方到，春心亚舜尧。  
勾芒如稷契，大蔟似咸韶。  
衡柄三阳把，陶鎔万物翘。  
家家助和气，剪彩作花飘。  

黄庶　灵井  
何年清泉眼，几斛涵苍苔。  
瓮盎日夜至，长满莫可涯。  
天旱不知竭，众流起黄埃。  
淘绠乾未定，能使沴气开。  
庙祠失根柢，故老奠酒杯。  
蚕民咒枣栗，千斤意徘徊。  
儿童惯冷暖，预知春秋来。  
临之鉴须眉，方鉴无煤炲。  
窟穴若喉吭，我疑吐云雷。  
何当鞭蜃螭，与国驱旱灾。  

黄庶　灵竹  
绿阴清韵竹萧然，历历当年泣泪痕。  
千古舜妃湘水底，必应憔悴有惭魂。  

黄庶　庐山道中遇黄介夫因寄四十字  
冷日苍山下，相逢笑又颦。  
文章已脍炙，名位尚埃尘。  
昔见缨尝请，今言雉欲驯。  
腥膻满南郡，忍醉解池春。  

黄庶　洛阳道中  
秋风满巾衣，洛水行饮马。  
山川气象老，身若在士画。  
嵩云知客心，峰色如扫洒。  
荒草遍丘墟，沉吟动舒泻。  

黄庶　拟欧阳舍人古篆  
隶书满纸籀文废，字法破碎失本根。  
中间阳冰入篆室，下笔日与丞相亲。  
点画各得万物体，科蚪筋骨千载新。  
泉铭学语童子知，大历几字名忽振。  
足知古人自负恃，碑岘巨石垂千春。  
篆字堆积天下宇，晚得纸本如希珍。  
铺舒墙壁动人眼，直木曲铁若可扪。  
人为黄土久寂寞，略不讹缺才鳞皴。  
我疑山鬼恐漫灭，往往镌凿施斧斤。  
公来醉吟江山国，得之爱叹何殷勤。  
刻词犹恨纪不足，句句与古风雅邻。  
一旦纸贵文字市，粥诗贾篆声云云。  
苏梅鸾凤相上下，鄙语燕雀何能群。  

黄庶　辇下会里人子蒙饮  
秋风吹客衣，归思入梦寐。  
相逢在千里，一饮胜百醉。  
果脯随分列，不减到家味。  
平生金石心，颠倒独莫弃。  
何时不搔首，共话医国计。  
恨未得杞梓，欲把斤斧试。  
尘埃鞋履穿，各走车马地。  
唯兹栖栖怀，酒碗可以慰。  

黄庶　偶书  
此为为地把书耕，若问生涯指六经。  
欲语世人真富贵，胸中珠玉又无形。  

黄庶　陪丞相游石子涧  
宾吏亲携涧底行，潺湲风递似相迎。  
只应山鬼知公意，乞雨新添瀑布声。  
涧下禽鱼识上台，听泉履迹遍苍苔。  
岩边不欲踟蹰久，只恐商王梦远来。  

黄庶　遣怀  
六载红莲客，差池又一年。  
无人和白雪，有意补青天。  
肝胆论兴废，诗书谒圣贤。  
尊中古日月，穷达付陶甄。  

黄庶　筇竹杖  
琴鹤为友朋，出入常拂拭。  
生来节便高，故有扶危力。  

黄庶　求郭侍禁水墨树石  
尘埃典却林泉闲，家梦夜夜归云端。  
知君弄笔欺造化，乞我几株松石看。  

黄庶　山居独酌  
山寒未放春消息，独把单醪慰寂寥。  
书对圣贤为客主，竹兼风雨似咸诏。  
醉乡城郭灯前到，愁贼戈予盏底销。  
野菜溪鱼随分有，不堪回首叫箪瓢。  

黄庶　山水卧屏  
林泉生长厌应难，更写方屏几曲间。  
仕宦东西苦无定，此心长似宿家山。  

黄庶　食鱠  
秋风莼鱼肥，兔羋馋涎落。  
溪友入昼梦，但苦青衫缚。  
落日渡河水，食指相悟觉。  
宿夕治鱠具，共作泛舟约。  
网罟遮青答，老鳟荐丝舋。  
玉软饱不箸，坐视肴果恶。  
酒薄如疲兵，对此得卫霍。  
回首食五鼎，适意均一乐。  
人间军须后，甑釜有藜藿。  
甘鲜岂敢事，聊此尉寂寞。  

黄庶　市得笛竹簟因成诗  
八尺枯凉簟一筒，小轩拂拭趣谁同。  
樽前声负千杯月，窗下光赢一枕风。  
易向曲肱增旧意，诗因仰看有新功。  
蠹书围绕高眠处，梦与尘埃路不通。  

黄庶　暑轩夜坐  
夜气入庭树，小轩坐前檐。  
清风动巨箑，浮云卷重帘。  
月迟待交旧，蚊噪憎谀谗。  
轻凉若可买，金愿量谷岩。  

黄庶　署中新栽竹  
移作亭园主，栽培霜雪姿。  
不辞桃李笑，只待凤凰知。  
少已留风住，疏宜待月筛。  
相看时一醉，谁道小官卑。  

黄庶　嵩山  
峨峨镇中夏，峻极万寻難。  
突兀磨天顶，窈窕入地脐。  
中林兴夏雹，半壑卧秋霓。  
泉恐连清汉，峰疑拥碧圭。  
云高四夷见，雨到八方齐。  
渤澥看如带，青冥上是梯。  
醉堪扪日月，吟可摘娄奎。  
翠盖何时动，金为玉检泥。  

黄庶　送郭评事节判磨勘  
尘埃衣襟改颜色，独洗青衫三十年。  
足迹不入奔走途，来往铨户鞋履穿。  
一时同上青云人，往往裨补造化权。  
朝梳满手见白发，叹息不置齿牙间。  
只言归田有几亩，种秫欲釀山中泉。  
腰边即见佩铜墨，我喜百里疮痍痊。  

黄庶　送黄景微西游  
先生古肝脾，久恨不得识。  
唯闻公卿家，要作门下客。  
千载卞和泪，争磨荐书墨。  
姓名落四海，履杂车马迹。  
尘埃十年衣，几度改颜色。  
纷纷九衢中，拭眼见珪璧。  
敝褐埋众人，胸肺无丈尺。  
从来饥渴心，既见转不释。  
斗酒听语论，今古吐白黑。  
秋入汴柳枝，买马欲西适。  
虏方豺狼骄，似汉子弟国。  
予知弱诸侯，必得主父策。  

黄庶　送李室长庆州宁觐  
我爱孟坚文学饱，持笔去作将军客。  
铺张大汉征北功，手携直上燕然刻。  
千载事挂单于眼，至今犹若擒白黑。  
几年羌夷疮一方，窟穴未扫壮士瘠。  
我生南方长诗书，爱国区区肺如炙。  
欲于塞外勒姓名，往往夜梦贺兰石。  
一来长安事刀笔，驽骀不展刍粟力。  
峨峨李公邦之梓，声载百郡理霹雳。  
今年权佩庆州印，上马威至吞秋色。  
羌夷奔走若奴婢，{嫠女换力}面童子嗔可掴。  
白头庆民能记数，前时太守有阴德。  
试求园中手栽树，边人应作甘棠惜。  
老幼事公如父兄，妥贴不敢相干极。  
子来别我省塞上，霜风渐着边树赤。  
尘埃恨绊不得往，安得鑽肩生羽翼。  
子今才华笔端富，山川去入风雅国。  
黄云白草牛羊肥，区落鸡犬晴历历。  
将诗写作聚米图，归来为我一指画。  

黄庶　送刘孟卿游天台雁荡二山  
治源先生高七十，山水病僻不可瘳。  
灶无炊烟不顾计，穷幽极怪如仇雠。  
有时清风明月对景，霹雳拔却大树不回头。  
四方泉石朝入耳，杖屦百里夕已投。  
大笑箕山不敢出，走避轩冕岂自由。  
天台雁荡泼上心，暑焦毛发不肯留。  
索纡长淮下平席，倒指计日观怒涛。  
君诗功刻造化骨，吴越气象当先愁。  
古今吟力未到处，好句愿备幽人收。  
此行诗是图画画山笔，归日借我目一游。  

黄庶　送石都官赴阙  
为郎四十者，堂有二亲稀。  
止爷官为养，行应泪在衣。  
白云偏伫立，黄犬好频归。  
去有山公启，天心正似饥。  

黄庶　送苏田司理  
秦人勇斗暴，狱讼号难理。  
锱铢较罪法，阙责莫可避。  
苏生决曹掾，以明缚奸吏。  
我见狱户囚，出入有平气。  
章章三年课，已在山公启。  
六月暑湿衣，出汗若炊燹。  
俸微迫朝夕，冲热事行李。  
一身不能趒，送子肠腑沸。  

黄庶　送同年张明远之兴州掾  
赤髭苦颜貌，我怪意气扬。  
人曰黜文登，兹事可降霜。  
归来卧诗书，藜藿甘肉粱。  
乃知吾同升，喜此刚肺肠。  
甘脆迫朝夕，拂衣莫安遑。  
兴山在何处，蜀道难且长。  
妻孥客蓬荜，板舆独彷徨。  
朱门腐鼎俎，天理何茫茫。  

黄庶　送杨侍读自长安之蜀  
西征七年四方病，关中所向尤疮痍。  
欲令福星及憔悴，千里特辍廊庙姿。  
公如手持天子德，家至户到人人施。  
秦俗斗暴号难理，列郡京兆犹鼎糜。  
公来宽假讼诉少，杻械颠倒生菌芝。  
神疑公惠入人浅，六月岩谷囚雨师。  
雩坛滴酒土未乾，滂霈已洗旌旗归。  
老农笑呼刺史雨，菽粟茂好公所携。  
几年军须俗枯杭，老幼不足蒿与藜。  
薄田今亦夏秋稔，窦窖饱满鸡猪肥。  
公之去思甚明白，众口已写德政辞。  
镌鑱不要路傍石，人心自是长安碑。  
今年夷马饮泸水，苴土新佩黄金龟。  
相如才高去论蜀，弩矢故事重光辉。  
雍人欲把寇恂借，益部已叹廉公迟。  
傅岩今属九年外，帝梦即往西南涯。  

黄庶　送元伯西归  
饮者为量无大小，要于醉焉而已矣。  
乃知一饮一石徒，醉乡欲到无几尔。  
我幸俸薄饮不多，酩酊造次有余味。  
有时酒伯投客辖，斗筲往往众所鄙。  
近得元伯东海滨，饮少好吟性相似。  
山青月白得意时，相对觞咏不能已。  
直到千古醉者心，名利莫可污其埃。  
乘兴弄笔窥造化，混沌窍凿可倒诣。  
须臾椽杵成巨轴，更唱迭和若宫徵。  
今公官满舍我去，独有姓名碑百里。  
踟蹰预恐春风来，青草坐见饮地起。  
诗须数寄续百篇，无使尘埃昏纸尾。  

黄庶　送真长书记知舞阳  
尘土淹沉客，诗书梦寐身。  
又辞千里幕，去布一同春。  
路想多归户，庭应绝涝民。  
青衫莫嗟叹，知已在陶钧。  

黄庶　宿采石  
秋风宿兼葭，花落岩霜雪。  
江山古兴废，荆棘垒出没。  
水收凫雁声，夜静寒籁发。  
渔舟自来去，笑语载明月。  
诗形动笔墨，恨乏风雅骨。  
谪仙为黄土，冢平名突兀。  
句编天下口，千载字不灭。  
人间比兴复，泉底魂魄悦。  
坐诵姑熟语，酌酒当枣栗。  
醉梦若可见，好句当须乞。  

黄庶　宿赵屯  
芦花一股水，弭楫日已暮。  
山间闻鸡犬，无人见烟树。  
行逐羊豕迹，始识入市路。  
菱芡与鱼蟹，居人足来去。  
渔家无乡县，满船载稚乳。  
鞭笞公私急，醉眠听秋雨。  

黄庶　探春  
春色若有价，黄金量山丘。  
几拟把酒吟，浪欲开口酬。  
今朝庭柳枝，拗折丝已柔。  
东风弄五色，渐落草木稠。  
我营赏春资，瓮盎蚁已浮。  
山川天开画，只拟酩酊游。  

黄庶　探春  
雪里犹能醉落梅，好营不具待春来。  
东风便试新刀尺，万叶千花一手裁。  

黄庶　题东寺柱  
竹风松月牢于锁，关闭人心物外情。  
燕雀闻经俱已惯，归来不怕读书声。  

黄庶　题公美庭前芦  
长安只说谁花好，君把青芦砌下栽。  
鸣雁也知人好事，几时衔得入关来。  

黄庶　题人移牡丹  
林上春来恰恰忙，安排颜色与春装。  
栽培欲报应先发，根柢虽移不改芳。  
红药便心减价，黄蜂偷喜蜜添香。  
凭君剩酿看花酒，待插花枝满首尝。  

黄庶　庭树联句枝字为韵  
婆娑庭中树，老大千年枝。  
百弓蔽赫日，四座生凉颸。  
影怪疑龙蛇，声和认埙篪。  
未被斧斤赏，敢辞尘埃欺。  
轮囷壮士叹，冷淡童子嗤。  
盘根得地固，挺材本天资。  
枌榆谩百尺，杞柳徒一围。  
节坚费刻画，莫讶绳墨迟。  
枝狂跃蛟虬，瘿怪蹲熊罴。  
有时相摩击，往往霹雳飞。  
筛月碎玉散，障日翠幄垂。  
腹空懒龙卧，实少饥禽悲。  
败叶童仆憎，清阴儿女嬉。  
堂萱小人态，阶药老婢姿。  
春禽似竽笙，夏蜩若羹糜。  
提孩不出户，知时如耆龟。  
得成孤高状，敢忘毫末时。  
身遭藤萝蔽，心与松柏期。  
晨烟拂杪起，落日侵梢齐。  
老蠹病其中，啄木为良医。  
公输不在世，志士空嗟咨。  
止知榝柟高，苦厌樗栎卑。  
大屋必欲构，老匠宁终遗。  
栋梁如采收，散材安足知。  

黄庶　望春偶书  
信马寻春上古原，天工一幅绣平川。  
花应笑我将诗句，便当游人费万钱。  

黄庶　闻蛙  
佞舌儿女柔，异教蜩螗喧。  
岂能听蛙黾，静枕诗书眠。  

黄庶　席上赋别南宫希元  
十年眯车尘，思归入梦寐。  
晨兴见家山，两目如去翳。  
故人又过我，相对有余意。  
当樽话旧游，强笑复吁欷。  
君名在乡书，捧檄不肯愧。  
高堂去白发，有泪落鞭辔。  
里人献吉梦，四壁众所义。  
我喜先子言，在耳若龟筮。  
人生老聚散，酒薄满莫避。  
相见意最长，强饮不能醉。  

黄庶　席上送韦中舍归襄阳  
如君七十少，梨栗有坚牙。  
琴杖新行李，云泉旧世家。  
讲求栽树法，拂拭钓鱼车。  
独美今归去，青衫脱有涯。  

黄庶　喜雪  
长安雪一尺，朝扉失南山。  
坐喜疾疫消，敢避衣褐单。  
关中西征后，所向{擅扌换饣}粥悭。  
去年新钱敝，千里成凋残。  
漫漫丰穰候，风俗开客颜。  
秦人饱透墙，共望仓廪宽。  
暮府俸薄少，藜藿日满盘。  
明年麦定好，慰喜聊加餐。  

黄庶　喜雨上文相公  
火神侵官弄胸臆，青帝欲满勾芒慵。  
骄阳暴苗不得秀，风俗相顾无颜容。  
我公裨补造化手，乞许暂息平奸骢。  
西湖景好天子惜，讼简朝夕临青铜。  
忽窥庭民有旱色，辍寝废饭忘巾筇。  
访求雩法得古本，若可舒卷阴阳功。  
除坛规土锸未动，精意已与神耳通。  
雷官风师不敢息，先时奔走鞭群龙。  
稚苗滂霈饱哺乳，一夕换得千里丰。  
老幼欢呼相公雨，喜气酝酿为和风。  
一封朝缄万室意，慰减焦思宽九重。  
选牲祀龙益倾倒，大宅不满犹忡忡。  
朴愚幕吏解公意，期雨沾足环海中。  
不以一郡喜为喜，喜忧天下公之公。  

黄庶　下棋  
古人欲写得丧形，万事画在方羖内。  
黑白胜负无已时，目送孤鸿出云外。  

黄庶　携家游倭松  
倭松名载四海耳，百怪老笔不可传。  
左妻右儿醉树下，安得白首巢其巅。  

黄庶　谢崔象之示诗稿  
古乐治情性，故使风俗完。  
郑卫入人耳，雅正声日殚。  
教化走薄恶，靡靡如转丸。  
全音不可见，来往寂寞间。  
我疑至和意，独落诗人肝。  
或以鸣道德，或以伤忧患。  
存者三百篇，兴寄青与丹。  
至今如清风，留在乔木端。  
敦厚久衰落，坐见王泽乾。  
后世其得者，或谒道之门。  
失者抱大羹，竞下咸与酸。  
最晚李杜出，遂将风雅坛。  
内以康心脾，睥睨万物根。  
予早酷爱慕，强把屈瓠鑽。  
当食对藜藿，诵之若熊蹯。  
崔子我同好，韵字嗟璞浑。  
其诗长於适，意趣犹捭豚。  
巨轴逾百篇，抵我轻欤璠。  
得之忘睡眠，夜拭瞳膜昏。  
若游金貂市，时见太古冠。  
淡泊路久茀，共约锄榛菅。  
当结明月期，与君酌醇源。  

黄庶　谢刘簿李尉见访  
诗书卧蓬荜，柴门昼方开。  
邑官刘与李，马蹄破苍苔。  
林居厌蛙黾，喜振敝席埃。  
见此六翮姿，茅荆共徘徊。  
我欲驻车辙，蔬果倾旧醅。  
山花恨未饶，无以助酒杯。  
今古饱夜话，痛饮胜百回。  
春风旌旆满，匏瓜去难陪。  

黄庶　谢赵太傅遗聚米图经  
文武生贤子，羌图帝所多。  
始欣知马援，终叹失廉颇。  
苍鼠巢遗稿，黄埃锁旧戈。  
远人犹偃蹇，掩帙泪滂沱。  

黄庶　伊川喜雨  
尺雨乘春尉望深，家家仓廪一年心。  
伊川父老还知否，此是随车傅说霖。  

黄庶　依韵和酬雷太简见贻之什  
生长诗与书，不信世道难。  
出处愧古人，章句得一官。  
舌强不肯柔，开口谁欣欢。  
十年走尘土，蹭蹬苦地寒。  
纡朱非良贵，宁较厚与单。  
古心自突兀，胸中郁万端。  
昔常玩于水，今乃知其澜。  
身世心已灰，人事鼻可酸。  
病卧得君诗，喜试昏膜看。  
意远辞淡泊，稠重欲相宽。  
以言药我病，吴鲈佐秦餐。  
大句牵勉酬，韵高语难安。  

黄庶　依韵和无阳杨令九日羊川乡同小饮之作  
青帘白屋得新醅，坐待村童买果回。  
旋撚野花为泛菊，更寻山路作登台。  
世途已把灰已死，樽酒聊同笑口开。  
多谢晚禽知客意，歌吟来往劝余杯。  

黄庶　忆竹亭  
蓬莱楚山底，傍舍竹四围。  
狂鞭入门户，乱笋争墙篱。  
与竹事还往，相对一束书。  
壮长走世路，驽骀强鞭笞。  
尘埃客灞漣，远梦夜夜归。  
小亭久不理，漏栋生白芝。  
偶放簿书笔，杖屦改旧诗。  
呼童诛蒿莱，扫洒莓苔基。  
谁庭无花卉，憎有儿女姿。  
独移苍烟本，慰我千里思。  
坐生山林趣，亭园有光辉。  
免使清风来，留在桃李枝。  
月明绕竹步，撚挽颐颔。  
相向若知己，动摇影参差。  
人间欠药石，稚乳骄羌夷。  
青杉汗汗垢，寸尺莫可裨。  
忍作仓廪盗，宁老诗书饥。  
养笋为钓竿，早晚耕蒿藜。  

黄庶　饮张承制园亭  
小园岂是春来晚，四月花飞入酒杯。  
都为主人尤如事，风光留住不教回。  

黄庶　隐真斋庭多怪石小诗求数株  
曾经禹贡清泉骨，今是莓苔几世孙。  
知君突兀满庭下，乞我雨中云数根。  

黄庶　游石池潭  
吾家溪潭动百尺，坐见游鱼可倒指。  
月明无风水不动，钩丝鉴中出朱鲤。  
乘閒具酒席草岸，呼网一举常百尾。  
鱠霜炙玉眠鸱夷，树挂落日醉不起。  
几年手板负青山，趁鱼舷声不入耳。  
凉秋九月役吏事，瘦马奔走黄叶里。  
有酒不得好景饮，访古或问刍牧子。  
指我石池十里近，苍苔畏崖碧无底。  
楚王北游叹寂寞，创奇造幽有遗址。  
我来徘徊知是否，废兴尽可付流水。  
仿佛故溪在吾目，濯手漱齿有余思。  
开樽喜与风景遇，芦花入杯劝人醉。  
渔翁有意助酒卮，青竹尽日垂空饵。  
我疑溪灵靳异景，不遣红鳞满人意。  
人生天地未归客，计较贵贱羞犬彘。  
当须醉倒载月归，不信乡梦留下止。  

黄庶　游石瓮寺  
飞泉自有迎客意，声到山前入人耳。  
泉声引行不知疲，石路硗确折屐齿。  
长安睫满车马尘，林岩夜夜来梦寐。  
云烟郊原铺古图，心眼开快明如洗。  
渭流屈曲成大篆，书破野色为绿纸。  
丘墟沉吟古兴废，秋风正入红树起。  
折碑断垣卧荆棘，意思纷乱不可理。  
穷幽更下苍崖根，把酒坐听潺湲醉。  
山花似欲劝苦饮，时散清香入人鼻。  
奔走恨不身长游，喜写姓名藏薜荔。  

黄庶　游云门山  
南山州之屏，四时改颜色。  
日夕太守宴，供帐减缯帛。  
更求秉烛饮，图写在四壁。  
烟云时藏埋，景好疑爱惜。  
我官府中尘，喜与山相识。  
泉石未还往，愧负苦逋责。  
秋风复杖屦，持酒穷胜僻。  
莓苔转苍崖，郡国在几席。  
废兴赋飞鸟，牛羊自朝夕。  
风物摹大句，才薄徒噤嘿。  
唯作酩酊归，山月吐半璧。  
沉吟又慰喜，三友添饮客。  

黄庶　渔家  
插屋数竿网，穿篱几尺船。  
水乡菱芡足，不著免租钱。  

黄庶　元伯示清水泊之什因和酬  
十年不踏故溪上，有时梦去千里游。  
每思鱼行鉴中见，青衫手板如仇雠。  
秋风鲈肥美无价，莫怪张翰不可留。  
前日诵君清水吟，胸中突起百尺愁。  
儿牵女婴走尘土，百年一半如弃投。  
清风明月无界畔，白首愿作山中侯。  
君诗写出渔者意，老景一片在目眸。  
清泉钓舟未入手，聊可观诵忘吾忧。  

黄庶　栽竹  
小槛栽培得此君，绿阴疏韵似相亲。  
从来风月为三友，吟吐新添客一人。  

黄庶　赠山寺僧  
慵饱浮图世共憎，蓬蒿师独养牛耕。  
田驱白石年常过，林印青薪岁旋生。  
竹似子孙怜笋茁，树添松柏补风声。  
眉头怪得春来喜，雨起蔬苗粒粒成。  

黄庶　致政吴侍郎挽歌词  
千里资甘旨，凄凉一日遗。  
为臣如广受，生子似皋夔。  
笔砚诸孙哭，讴歌几郡思。  
秦人失太守，翻有怨天辞。  

黄庶　致政吴侍郎挽歌词  
荆棘二疏路，几人同敝衣。  
仕涂师白发，国老欲彤帏。  
遗稿诗书满，行旌雨雪飞。  
陕民应泪落，不见板舆归。  

黄庶　中秋夜月  
人间共赏中秋月，酒社诗家意味长。  
天上必应霜露早，桂丛凋尽饱青光。  

黄庶　竹轩  
小轩与竹事还往，庭下寂寂无客尘。  
开书读对圣贤语，一亩清风为主人。  

黄顺之　长门怨  
锦瑟新添一岁尘，宝鸾空负百年身。  
建章万户莺花好，只有长门更不春。  

黄顺之　初寓横泾  
十年泉石梦，及此始依然。  
野迥天垂地，身閒日抵年。  
稍欣闻见少，渐与土风便。  
分得渔樵席，白云相共眠。  

黄顺之　法安院  
瘦藤拄到古韬光，分得山僧半榻凉。  
幽鸟一声春梦断，湿云漠漠护残香。  

黄顺之　观冷水谷桃花  
石家步障久成尘，移作包山一段春。  
惆怅日斜原上路，年年红雨打行人。  

黄顺之　剑  
抚剑悲歌壮泪流，海清岳静世无仇。  
匣中幸有容身地，莫遣光芒射半牛。  

黄顺之　送叶靖逸  
山高积雪明，岁序冉以逼。  
佳人抱书去，西湖失颜色。  
清夜独慷慨，诗坛梦生棘。  
我有双鲤鱼，对之不敢食。  

黄顺之　题九曲尼院  
曾是霓裳第一人，曲终认得本来身。  
多年不作东风梦，閒却蔷薇一架春。  

黄顺之　题岩礲寺  
岩花得雨新如染，古树悬崖怪欲飞。  
日暮溪深人不渡，一双白鸟傍林归。  

黄顺之　听悟师弹招隐  
悟师手携清风琴，为我再奏招隐吟。  
九原灵均不可作，后人遗恨空沈沈，  
令我听之泪沾襟。楚山日落秋声起，  
古猿啼月空山裹。千年愁气上青枫，  
幽兰无香桂华死，吾道非耶何至此。  
曲中历历分明道，苦怨王孙负春草。  
岁晚山中难久留，忆君一夕令人老。  
王孙王孙知不知，琴心招君胡不归。  
下沿湘江之水泀　，上逐湘山之云飞。  
一弹一招一太息，水流云飞朝复夕。  

黄顺之　吴孴　曲  
乌鹊桥边春日斜，吴王醉上七香车。  
西施斗草归来晚，赢得钗头金凤花。  

黄顺之　赠陈宗之  
羡君家阙下，不踏九衢尘。  
万卷书中坐，一生閒裹身。  
贪诗疑有债，阅世欲无人。  
昨日相思处，桐花烂熳春。  

黄嗣　筹边亭  
诛茅垒石结新亭，退食筹边答圣明。  
海外时康民讼简，同官莫惜共论兵。  

黄嗣先　白云堂  
白云留客客不住，云在青山客归去。  
回头惭愧清凉人，长共白云闲一处。  

黄台　题歙州问政山聂道士所居  
千寻练带新安水，万仞花屏问政山。  
自少云霞居物外，不多尘土到人间。  
壶悬仙吞岛罢，碗浸星宫沈水闲。  
宝籾箧垂金缕带，绛囊绦锁玉连环。  
静张棋势铺还打，默考仙经补又删。  
床并葛鞋寒兔伏，窗横柽几老龙踚。  
溪童乞火朝敲竹，山鬼听琴夜撼{左木右上户下睘}。  
草暗碧潭思句曲，松昏紫气度深关。  
龟成浅甲毛犹绿，鹤化幽翎顶更殷。  
阮洞神仙分药去，蔡家兄弟寄书还。  
黄精苗倒眠青鹿，红杏枝低挂白鷳。  
容易煮茶供客用，辛勤栽果与猿攀。  
常寻灵穴通三岛，攎过流沙化百蛮。  
新隐渐开侵月窟，旧林犹悦枕沙湾。  
手疏俗礼慵非傲，肘护灵方臂不悭。  
海上使频青岛黠，箧中藏久白骽顽。  
筇枝健拄菖蒲节，箂栉高簪玳瑁班。  
花气熏心香馥馥，涧声聆耳冷潺潺。  
高坟自掩浮生骨，短晷难穷不死颜。  
早晚重逢萧坞客，愿随芝盖出尘寰。  

黄唐　九女山  
粼粼新绿起前峰，拂拂垂杨烟雨中。  
安得一蓑浮短艇，玉鳞飞上钓丝风。  

黄提举　句  
耕馀龙跃云津去。  

黄庭坚　哀逝  
玉堂岑寂网蜘蛛，那复晨妆觐阿姑。  
绿发朱颜成异物，青天白日闭黄墟。  
人间近别难期信，地下相逢果有无。  
万化途中能邂逅，可怜风烛不须臾。  

黄庭坚　歡乃歌二章戏王穉川  
花上盈盈人不归，枣下纂纂实已垂。  
腊雪在时听马嘶，长安城中花片飞。  

黄庭坚　歡乃歌二章戏王穉川  
从师学道鱼千里，盖世成功黍一炊。  
日日倚门人不见，看尽林乌反哺儿。  

黄庭坚　安乐泉颂  
姚子雪麴，杯色争玉。  
得汤郁郁，白云生谷。  
清而不薄，厚而不浊。  
甘而不哕，辛而不螫。  
老夫手风，须此晨药。  
眼花作颂，颠倒淡墨。  

黄庭坚　按田  
河水积峥嵘，山雪晴索寞。  
幽斋怯寒威，况复出城郭。  
马为蝟毛缩，人叹狐裘薄。  
淤泥虎迹交，丛社乌声乐。  
桥经野烧断，崖值天风落。  
泄云迷鸿蒙，戴石瘦荦巊。  
攀缘若登天，扶服如入橐。  
穷幽至河麋，落日更盘祌。  
新民数十家，飘寓初栖托。  
壮产无惰农，荒榛尽开凿。  
临流遣官丁，悉使呼老弱。  
恩言谕官意，鄣水陂可作。  
春秧百顷秔，秋报千仓获。  
掉头笑应侬，吾麦自不恶。  
麦苗不为稻，诚恐非民瘼。  
不知肉食者，何必苦改作。  
我行疲鞍马，且用休羁络。  
艰难相顾叹，共道折腰错。  
势穷不得已，来自取束缚。  
月明夜萧萧，解衣宽带索。  
卧看云行天，北斗挂屋角。  
析薪爨酒鼎，兴至且相酌。  

黄庭坚　八音歌赠晁尧民  
金荷酌美酒，夫子莫留残。  
石有补天材，虎豹守九关。  
丝窠将柳花，入户扑衣冠。  
竹风摇永日，思与子盘桓。  
匏瓜岂无匹，自古同心难。  
革急而韦缓，只在揉化间。  
木桃终报汝，药石理予颜。  

黄庭坚　八音歌赠晁尧民  
金生寒沙中，见别会有时。  
石上千年柏，材高用苦迟。  
丝乱犹可埋，心乱不可治。  
竹斋闻履声，乃是故人来。  
匏苦只多叶，水深难为涉。  
土床不安席，象床卧烨烨。  
革与井同功，守道非关怯。  
木直常先伐，樗栎万世叶。  

黄庭坚　八月十四日夜刀坑口对月奉寄王子难子闻适用  
去年对月庐陵郡，醉留歌舞蹋金沙。  
今年今夕千峰下，新磨古鉴动菱花。  
寒藤老木被光景，深山大泽皆龙蛇。  
西风为我奏万籁，落叶起舞惊栖鸦。  
遥怜城中二三友，风流惯醉玉钗斜。  
今夕传杯定何处。应无二十四琵琶。  

黄庭坚　跋子瞻和陶诗  
子瞻谪岭南，时宰欲杀之。  
饱吃惠州饭，细和渊明诗。  
彭泽千载人，东坡百世士。  
出处虽不同，风味乃相似。  

黄庭坚　罢姑熟寄元明用觞字韵  
追随富贵劳牵尾，准拟田园略滥觞。  
本与江鸥成保社，聊随海燕度炎凉。  
未栽姑熟桃李径，却入江西鸿雁行。  
别後常同千里月，书来莫寄九回肠。  

黄庭坚　白鹤观  
复殿重楼堕杳冥，故基乔木尚峥嵘。  
银河不改三千尺，铁马曾经十万兵。  
华表故应终化鹤，谪仙未解独骑鲸。  
林泉一二儿童旧，白发衰颜只自惊。  

黄庭坚　白莲庵颂  
入泥出泥圣功，香光透尘透风。  
君看根元种性，六窗九窍玲珑。  

黄庭坚　百花洲杂题  
范公种竹水边亭，漂泊来游一客星。  
神理不应从此尽，百年草树至今青。  

黄庭坚　拜刘凝之画像  
弃官清颍尾，买田落星湾。  
身在菰蒲中，名满天地间。  
谁能四十年，保此清静退。  
往来涧谷中，神光射牛背。  

黄庭坚　宝梵大师真赞  
穆然而啸，毗尼藏也。  
熙然而温，同尘相也。  
默然而说，法中龙象也。  
知文知武，染衣将相也。  
渊然而深，饱儒术也。  
悠然而思，入诗律也。  
钵囊如空，不受实也。  
室中生光，无长物也。  
十有七年，为法城堑也。  
五十八夏，圭璋无玷也。  
斩然而秀，出火宅也。  
漻然而化，薪火息也。  
子孙绳绳，奉承丹青。  
眸子瞓明，吾观其役物之智。  
袖手微笑，人挹其临财之清。  

黄庭坚　悲秋  
有美一人兮，临清秋而太息。  
伤天形之缺然兮，与有足者同堂而并席。  
傥尝获罪於天兮，使而至於斯极。  
夫阴凝而阳化兮，冲气饪而为和。  
骈拇所以为少，枝指所以为多。  
谓天任汝以道兮，曾是形畸而貌独。  
天厌弃汝兮，修汝德而谓何。  
中无所考此耿耿兮，独遡风而浩歌。  
歌曰父耶母耶，人乎天乎。  
才之为祥，固不若不才之全乎。  
非天地之私兮，又非父母之愿也。  
慨伏思而不得兮，梦漂漂而行远。  
逆真人於轩台兮，请端策而徵衍。  
遇水盈之坎坎兮，得山麓而为蹇。  
虽御良而马服兮，犹往蹇而来连。  
艮之初六来告休兮，艮其趾而无咎。  
如风日之过河兮，人谓守水而为耗。  
知水性之循环兮，曾何损益之足道。  
蚿百足之狂攘兮，夔踸踔以行地。  
蛇虺蔓延不自好兮，谓风蓬蓬而无似物。  
怜物之无穷兮，目尚为心之仆隶。  
夫精於形器之表兮，视四体百骸其在外。  
予将执汝手兮，游乎浩荡之会凭天津而渥发兮，  
揽日月以为佩。嗟不知去来之为我兮，  
天下莫予之为对。恐路远而多岐兮，  
聊赠汝以指南。将雍容於胜日兮，  
尝试为汝而妄谈。  

黄庭坚　北园步折梅寄君庸  
林中破笑派雪雨，不著世间笑粉尘。  
覆入晓风香满袖，无人同咏一枝春。  

黄庭坚　被褐怀珠玉  
国士怀珠玉，通津不易扛。  
椟藏心有待，褐短义难降。  
宝唾归青简，晴虹贯夜窗。  
直言方按剑，岂是故迷邦。  
弹雀轻千仞，连城买一双。  
安知蓝缕底，明月弄寒江。  

黄庭坚　避秦十人  
九真承诏上龙胡，尽是骊山所送徒。  
惟有邓公留不去，松根搘鼎煮菖蒲。  

黄庭坚　避暑李氏园二首  
李侯别馆锁春阴，花径吹香可细寻。  
迸笋侵阶藤倒架，主人重为费千金。  

黄庭坚　避暑李氏园二首  
荷气竹风宜永日，冰壶凉簟不能回。  
题诗未有惊人句，会唤谪仙苏二来。  

黄庭坚　汴岸置酒赠黄十七  
吾宗端居丛百忧，长歌劝之肯出游。  
黄流不解涴明月，碧树为我生凉秋。  
初平群羊置莫问，叔度千顷醉即休。  
谁倚柁楼吹玉笛，斗杓寒挂屋山头。  

黄庭坚　便糶王丞送碧香酒用子瞻韵戏赠郑彦能  
食贫好酒尝自嘲，日给上尊无骨相。  
大农部丞送新酒，碧香窃比主家酿。  
应怜坐客竟无毡，更遭官长颇讥谤。  
银杯同色试一倾，排遣春寒出帷帐。  
浮蛆翁翁杯底滑，坐想康成论泛盎。  
重门著关不为君，但备恶客来仇饷。  

黄庭坚　别蒋颖叔  
金城千里要人豪，理君乱丝须孟劳。  
文星合在天东壁，清都紫微醉云環。  
荆溪居士傲轩冕，胸吞云梦如秋毫。  
三品衣鱼人仰首，不见全牛可下刀。  
秦川渭水森长戟，方壶蓬莱冠巨鳌。  
万钉宝带琱狨席，献纳论思近赭袍。  
连营貔虎湛如水，开尽西河拥节旄。  
何时出入诸公间，淮湖阅船今二毛。  
凿渠决策与天合，支祈窘束缩怒涛。  
衣食京师看上计，陛下文武收英髦。  
春风淮月动清鉴，白拂羽扇随轻舠。  
下榻见贤倾礼数，後车载士回风骚。  
斲鼻于郢，观鱼于濠。  
小夫阅人盖多矣，几成季咸三见逃。  

黄庭坚　丙辰仍宿清泉寺  
山农居负山，呼集来苦迟。  
既来授政役，谣诼谓余欺。  
按省其家赀，可忍鞭抶之。  
恩言谕公家，疑阻久乃随。  
滕口终自愧，吾敢乏王师。  
官宁惮淹留，职在拊惸嫠。  
所将部曲多，溷汝父老为。  
西山失半壁，且复下囊辎。  
啼鸦散篇帙，休吏税巾衣。  
石泉鼓坎坎，竹风吹参差。  
书冷行熠燿，壁虫催杼机。  
昏鈍夜未央，高枕梦登巘。  

黄庭坚　丙申泊东流县  
前日发大雷，真成料虎头。  
今日伐鼓出，棹歌傲阳侯。  
沧江百折来，及此始东流。  
东流会宾客，建德椎羊牛。  
野语尚信然，小市黄芦洲。  
惟有采薪翁，经营往来舟。  
槠枥尽斤斧，山童烟雨愁。  

黄庭坚　丙寅十四首效韦苏州  
雪霁草木动，春融烟景和。  
嘉晨掩关坐，如此节物何。  
同游得二子，晤对不在多。  

黄庭坚　丙寅十四首效韦苏州  
不知鞍马倦，想见洲渚春。  
清昼锁芳园，谁家停画轮。  
高柳极有思，向风招游人。  

黄庭坚　丙寅十四首效韦苏州  
渐嘉楼外花，嘉赏亭边柳。  
作者归山丘，今春为谁有。  
千秋万岁後，还复来游否。  

黄庭坚　丙寅十四首效韦苏州  
城南有佳园，风物迎马首。  
但赏主人竹，王饮主人酒。  
红日媚紫苔，轻风泛春柳。  

黄庭坚　丙寅十四首效韦苏州  
三公未白发，十辈乘朱轮。  
只取人看好，何益百年身。  
但愿长今日，清樽对故人。  

黄庭坚　丙寅十四首效韦苏州  
江梅香冷淡，开遍未全疏。  
已有耐寒蝖，双飞上花须。  
今夜严城角，肯留花在无。  

黄庭坚　丙寅十四首效韦苏州  
我思五柳翁，解作一生事。  
得钱送酒家，便静寻山寺。  
念我还如此，翁应会人意。  

黄庭坚　丙寅十四首效韦苏州  
庭空日色静，楼迥钟声迟。  
褐叟已争席，驯鸦更不疑。  
同来复同去，竟别我为谁。  

黄庭坚　丙寅十四首效韦苏州  
谢甥有逸兴，李髯非不嘉。  
苦思梦春草，醉狂眠酒家。  
斯游无俗物，傲睨至昏鸦。  

黄庭坚　丙寅十四首效韦苏州  
寺古老僧静，亭阴修竹多。  
莱公作州日，部曲屡经过。  
众推识公面，苍石眠绿莎。  

黄庭坚　丙寅十四首效韦苏州  
盛时众吹嘘，谪去众毁辱。  
不为公存亡，幽兰春自绿。  
欲书名相传，安得南山竹。  

黄庭坚　丙寅十四首效韦苏州  
昔公调鼎实，指顾九庙尊。  
郡国富士马，于今开塞垣。  
谁能起公死，为国守北门。  

黄庭坚　丙寅十四首效韦苏州  
出身世丧道，解绶饥驱我。  
杯中得醉乡，去就不复果。  
岂为俗人言，达人傥余可。  

黄庭坚　丙寅十四首效韦苏州  
少小尚狷介，与人常不款。  
置身稍雍容，遇酒辄引满。  
自是鹤长足，难齐凫胫短。  

黄庭坚　病来十日不举酒二首  
病来十日不举酒，回施青春与後生。  
满袖东风惬人意，见君诗与字俱清。  

黄庭坚　病来十日不举酒二首  
病来十日不举酒，独卧南床春草生。  
承君折送袁家紫，令我兴发郎官清。  

黄庭坚　病懒  
病懒不喜出，收身卧书林。  
纵观百家语，浩渺半古今。  
空蒙象外意，高大且闳深。  
闻有居覆盆，岂能逃照临。  
一马统万物，八还见真心。  
乃知善琴瑟，先欲绝弦寻。  

黄庭坚　病起次韵和稚川进叔倡酬之什  
池塘夜雨听鸣蛙，老境侵寻每忆家。  
白发生来惊客鬓，黄粱炊熟又春华。  
百年不负胶投漆，万事相依葛与瓜。  
胜日主人如有酒，犹堪扶病见莺花。  

黄庭坚　病起荆江亭即事十首  
翰墨场中老伏波，菩提坊里病维摩。  
近人积水无鸥鹭，时有归牛浮鼻过。  

黄庭坚　病起荆江亭即事十首  
维摩老子五十七，大圣天子初元年。  
传闻有意用幽侧，病著不能朝日边。  

黄庭坚　病起荆江亭即事十首  
禁中夜半定天下，仁风义气彻修门。  
十分整顿乾坤了，复辟归来道更尊。  

黄庭坚　病起荆江亭即事十首  
成王小心似文武，周召何妨略不同。  
不须要出我门下，实用人材即至公。  

黄庭坚　病起荆江亭即事十首  
司马丞相昔登庸，诏用元老超群公。  
杨绾当朝天下喜，断碑零落卧秋风。  

黄庭坚　病起荆江亭即事十首  
死者已死黄雾中，三事不数两苏公。  
岂谓高才难驾御，空归万里白头翁。  

黄庭坚　病起荆江亭即事十首  
文章韩杜无遗恨，草诏陆贽倾诸公。  
玉堂端要真学士，须得儋州秃鬓翁。  

黄庭坚　病起荆江亭即事十首  
闭门觅句陈无己，对客挥毫秦少游。  
正字不知温饱未，西风吹泪古藤州。  

黄庭坚　病起荆江亭即事十首  
张子耽酒语蹇吃，闻道颍州又陈州。  
形模弥勒一布袋，文字江河万古流。  

黄庭坚　病起荆江亭即事十首  
鲁中狂士邢尚书，本意扶日上天衢。  
惇夫若在鑴此老，不令平地生崎岖。  

黄庭坚　伯父祖善耆老好学於所居紫阳溪後小马鞍山为放隐斋远寄诗句意欲庭  
樵入千岩静，松含万籁寒。  
儿童给行李，藜蓧对衣冠。  
小槛聊防虎，时来即解鞍。  
阿翁吹笛罢，怀昔泪相看。  

黄庭坚　伯时彭蠡春牧图  
岳阳楼上春已归，湖中鸿雁拍波飞。  
布帆天阔随鸟道，石林风冕吹人衣。  
春水初生及马腹，浮滩欲上西山麓。  
遥看绝岭秀云松，上有垂萝暗溪谷。  
沙眠草啮性不骄，侧身注目鸣相招。  
林间瞥过星烁烁，原上独立风萧萧。  
君不见中原真种胡尘没，南行市骨何仓卒。  
秪收力健载征夫，肯向时危辨奇骨。  
即令贡马西北来，东西坊监屯云开。  
纷然驽骥同秣，尔可不忧四蹄脱。  

黄庭坚　伯氏到济南寄诗颇言太守居有湖山之胜同韵和  
西来黄犬传佳句，知是陆机思陆云。  
历下楼台追把酒，舅家宾客厌论文。  
山椒欲雨好云气，湖面逆风生水纹。  
想得争棋飞鸟上，行人不见只听闻。  

黄庭坚　泊大孤山作  
汇泽为彭蠡，其容化◇鹏。  
中流擢寒山，正色且无朋。  
其下蛟龙卧，宫谯珠贝层。  
朝云与暮雨，何处会高陵。  
不见凌波袜，靓妆照澄凝。  
空余血食地，猿啸枯楠藤。  
高帆驾天来，落叶聚秋蝇。  
幽明异礼乐，忠信岂其凭。  
风波浩平陆，何况非履冰。  
安得旷达士，霜晴尝一登。  

黄庭坚　博山台  
宫亭只说香炉峰，此地今见博山台。  
紫烟孤起丽朝日，定是海山飞得来。  
化工造物能神奇，不必惊世出蓬莱。  
千来隐沦被昭洗，博山我劝尔一杯。  
先生发白足力强，遥思秋风醉几回。  
童儿数修扫洒职，莫使石面沾尘埃。  

黄庭坚　博士王扬休碾密云龙同事十三人饮之戏作  
矞云苍璧小盘龙，贡包新样出元丰。  
王郎坦腹饭床东，大官分物来妇翁。  
棘围深锁武成宫，谈天进士雕虚空。  
鸣鸠欲雨唤雌雄，南岭北岭宫徵同。  
午窗欲眠视蒙蒙，喜君开包碾春风，  
注汤官焙香出笼。非君灌顶甘露椀，  
几为谈天乾舌本。  

黄庭坚　薄薄酒二章  
薄酒可与忘忧，丑妇可与白头。  
徐行不必驷马，称身不必狐裘。  
无祸不必受福，甘餐不必食肉。  
富贵于我如浮云，小者谴诃大戮辱。  
一身畏首复畏尾，门多宾客饱僮仆。  
美物必甚恶，厚味生五兵。  
匹夫怀璧死，百鬼瞰高明。  
丑妇千秋万岁同室，万金良药不如无疾。  
薄酒一谈一笑胜茶，万里封侯不如还家。  

黄庭坚　薄薄酒二章  
薄酒终胜饮茶，丑妇不是无家。  
醇醪养牛等刀锯，深山大泽生龙蛇。  
秦时东陵千户食，何如青门五色瓜。  
传呼鼓吹拥部曲，何如春雨池蛙。  
性刚太傅促和药，何如羊裘钓烟沙。  
绮席象床琱玉枕，重门夜鼓不停挝。  
何如一身无四壁，满船明月卧芦花。  
吾闻食人之肉，可随以鞭朴之戮；乘人之车，  
可加以鈇钺之诛。不如薄酒醉眠牛背上，  
丑妇自能搔背痒。  

黄庭坚　补陀岩颂  
修罗身量等须弥，入藕丝孔逃追北。  
补陀岩下不战人，八万魔军皆解甲。  

黄庭坚　不俗轩耐闲轩颂  
不爱孔方乃不俗，放下利欲是耐闲。  
棒打石狮子，论实不论虚。  

黄庭坚　采菊  
一章  
南山有菊，于采其英。  
谁从汝往，视我惸惸。  
伊时之人，谁适有比。  
不与我谋，不知其已。  
二章  
薄言采之，遵彼山曲。  
汝来迟迟，去我何速。  
伊时之人，谁适与同。  
不与我好，殆其觏凶。  
三章  
江汉滔滔，有楫有杭。  
谁以济此，中流且风。  
嗟尔君子，时处时默。  
微云反覆，无伤尔足。  

黄庭坚　残句:百家传本略相似  
百家传本略相似，如月行天见诸水。  

黄庭坚　残句：便令脱帽管城公  
便令脱帽管城公，小试玉堂挥翰手。  

黄庭坚　残句：不說四子锦为幄  
不說四子锦为幄，肯道太真云想衣。  

黄庭坚　残句：辰日宜种瓜  
辰日宜种瓜。  

黄庭坚　残句：春将国艳熏花骨  
春将国艳熏花骨，日借黄金缕水纹。  

黄庭坚　残句：风外竹斜行  
风外竹斜行。  

黄庭坚　残句：虎头食肉何足說  
虎头食肉何足說，阴德由来报宜奢。  
丹龟功成无躶兔，玉函方秘缘青蛇。  

黄庭坚　残句：孔庙虞书贞观刻  
孔庙虞书贞观刻，千两黄金那购得。  

黄庭坚　残句：邻谈喧五更  
邻谈喧五更。  

黄庭坚　残句：琳瑯触目路人惊  
琳瑯触目路人惊。  

黄庭坚　残句：清鑑风流归贺八  
清鑑风流归贺八，飞扬跋扈付朱三。  

黄庭坚　残句：日颗曝乾红玉软  
日颗曝乾红玉软，风枝台动练罗鲜。  

黄庭坚　残句：为君写就黄庭了  
为君写就黄庭了，不博山阴道士鹅。  

黄庭坚　残句：吾闻调羹槿  
吾闻调羹槿，异味及粉榆。  

黄庭坚　残句：语妙何妨石作肠  
语妙何妨石作肠。  

黄庭坚　残句：浴泉秦虢流丹粉  
浴泉秦虢流丹粉，临渚娥英冷佩衣。  

黄庭坚　残句:拙者窃鉤辄斩趾  
拙者窃鉤辄斩趾。  

黄庭坚　仓後酒正厅昔唐林夫谪官所作十一月己卯余纳秋租隔墙芙蓉盛开  
攀槛朱云头未白，不知流落向何州。  
空余前日学书地，小阁红蕖取意秋。  

黄庭坚　曹村道中  
嘶马萧萧苍草黄，金天云物弄微凉。  
瓜田余蔓有荒陇，梨子压枝铺短墙。  
明月风烟如梦寐，平生亲旧隔湖湘。  
行行秋兴已孤绝，不忍更临山夕阳。  

黄庭坚　曹侯善政颂  
曹侯辍耕，学于上国。  
进士起家，为吏有绩。  
虽窭人子，孔武且硕。  
我惠我威，养我好子。  
我勤我暇，不借吏史。  
虎暴人境，肆作机穽。  
侯曰彻之，病在乎政。  
惟此戾虫，乃与政通。  
风林岑蔚，征夫不逢。  
我作颂声，与民歌之。  
不诬方将，俾勿磨之。  

黄庭坚　禅句二首  
牵驴饮江水，鼻吹波浪起。  
岸上蹄踏蹄，水中嘴对嘴。  

黄庭坚　禅句二首  
予自钓鱼船上客，偶除须鬓著袈裟。  
佛祖位中留不住，夜来依旧宿芦花。  

黄庭坚　禅颂  
自古多如此，君今独奈何。  
可来白云里，教汝紫芝歌。  

黄庭坚　长短星歌  
正月虎，七泽阴风无避处。  
少年射杀白额归，二十一岁赐旗鼓。  
二月兔，翰墨功名归四杜。  
中山毛遂定从还，十九上客谁复数。  
三月龙，定力降来一钵中。  
升腾便欲致云雨，十六开士观云风。  
四月蛇，九蛇相辅成晋家。  
屈原离骚二十五，不及之推死怨嗟。  
五月马，十五国风多咏写。  
汉将西极天马来，二十五城不当价。  
六月羊，十岁小儿牧道傍。  
他年叱石金华路，二十年前身姓黄。  
七月猴，恒山八命列封侯。  
当年传国二十二，想是衣冠骑土牛。  
八月鸡，二妙灵台向晓啼。  
五更风雨十八九，残月昏昏信可期。  
九月狗，三窟深坑四荒走。  
暮归得兔十六七，黄卢朱雀皆在後。  
十月猪，白头一笑献士夫。  
杀身愿为鲁津伯，申封兰王十四都。  
十一月鼠，列十二辰配龙虎。  
二十二年看仙飞，一朝化作蝙蝠去。  
十二月牛，百户椎肥醉九州。  
角端围寸二十五，良弓之材牛带牛。  

黄庭坚　长句谢陈适用惠送吴南雄所赠纸  
庐陵政事无全牛，恐是汉时陈太丘。  
书记姓名不肯学，得纸无异夏得裘。  
琢诗包纸送赠我，自状明月非暗投。  
诗句纵横剪宫锦，惜无阿买书银钩。  
蛮溪切藤卷盈百，侧理羞滑茧羞白。  
想当鸣杵砧面平，桄榔叶风溪水碧。  
千里鹅毛意不轻，瘴衣腥腻北归客。  
君侯谦虚不自供，胡不赠世文章伯。  
一涔之水容牛蹄，识字有数我自知。  
小时双钩学楷法，至令儿子憎家鸡。  
虽然嘉惠敢虚辱，煮泥续尾成大轴。  
写心与君心莫传，平生落魄不问天。  
樽前花底幸好戏，为君绝笔谢风烟。  
已无商颂猗那手，请续南华内外篇。  

黄庭坚　长芦夫和尚真赞  
松枯竹瘦，是其岁寒也。  
山高水深，不可犯干也。  
取多国士，庄严此土，  
如陶家手也。拂除方丈，  
置榻而坐，一不受也。  
首出万物，渊默雷吼，  
寂寥者之参也。若夫以法界印，  
印毛印海，则惊僧繇而走巫咸也。  

黄庭坚　长沙留别  
折脚铛中同淡粥，曲腰桑下把离杯。  
知君不是南迁客，魑魅无情须早回。  

黄庭坚　常父答诗有煎点径须烦绿珠之句复次韵戏答  
小鬟虽丑巧妆梳，扫地如镜能检书。  
欲买娉婷供煮茗，我无一斛明月珠。  
知公家亦阙扫除，但有文君对相如。  
正当为公乞如愿，作牋远寄宫亭湖。  

黄庭坚　常父惠示丁卯雪十四韵谨同韵赋之  
春皇赋上瑞，来宁黄屋忧。  
下令走百神，大云庇九丘。  
风声将仁气，艳艳生瓦沟。  
寒花舞零乱，表里照皇州。  
千门委圭璧，晓日不肯收。  
元年冬无泽，穴处长螟蟊。  
两宫初旰食，补衮献良筹。  
有道四夷守，无征万邦休。  
耆年秉国论，泾渭极分流。  
辍耒入班品，逸民尽归周。  
股肱共一体，间不容戈矛。  
人材如金玉，同美异刚柔。  
正须众贤和，乃可疏共吺。  
改弦张敝法，病十九已瘳。  
王指要不匿，蚀非日月羞。  
桑林请六事，河水问九畴。  
天意果然得，玄功与吾谋。  
此物有嘉德，占年在麦秋。  
近臣知天喜，玉色动冕旒。  
儒馆无他事，作诗配崇丘。  

黄庭坚　晁张和答秦觏五言予亦次韵  
山林与心违，日月使鬓换。  
儒衣相诟病，文字奉娱玩。  
自古非一秦，六籍盖多难。  
诗书或发冢，熟念令人惋。  
秦君锐本学，骥子已血汗。  
相期骖天衢，伯乐尝一盼。  
士为欲心缚，寸勇辄尺懦。  
要当观此心，日照云雾散。  
扶疏万物影，宇宙同璀璨。  
置规岂惟君，亦自警弛慢。  

黄庭坚　嘲小德  
中年举儿子，漫种老生涯。  
学语啭春鸟，涂窗行暮鸦。  
欲嗔王母惜，稍慧女兄夸。  
解著潜夫论，不妨无外家。  

黄庭坚　陈吉老县丞同知命弟游青原谒思禅师予以簿领不得往二公雨久不归戏  
天高万物肃，虚寂在川岑。  
肃此尘外轸，随山上岖嶔。  
列宿正参差，凝霜露衣襟。  
惊鸟纵横去，孤猿拥条吟。  
不睹白日景，惟睹松柏阴。  
南州实炎德，肴羞香森沈。  
芳草亦未老，黄花如散金。  
中有冥寂士，上有嘉树林。  
遗挂犹在壁，靡靡如面命。  
阿阁三重阶，旷望何高深。  
能使高兴尽，山水有清音。  
所在可游盘，春酝时献斟。  
玄云拖朱阁，小雨遂成霖。  
挟纩如怀冰，夕息忆重衾。  
瞽夫违盛观，何用慰我心。  
孤灯暖幽幔，愿言思所钦。  
良游常蹉跎，贱与老相寻。  
佳人殊未来，忽忘逝景侵。  
南荣戒其多，离思故难任。  
明月难暗投，聊欲投吾簪。  

黄庭坚　陈季张有蜀芙蓉长饮客至开辄剪去作诗戏之  
剪花莫学韩中令，投辖惟闻陈孟公。  
客兴不孤春竹叶，年华全属拒霜丛。  
玄子蹙迫三秋尽，青女摧残一夜空。  
著意留连好风景，非君谁作主人翁。  

黄庭坚　陈留市隐  
市井怀珠玉，往来人未逢。  
乘肩娇小女，邂逅此生同。  
养性霜刀在，阅人清镜空。  
时时能举酒，弹镊送飞鸿。  

黄庭坚　陈荣绪惠示之字韵诗推奖过实非所敢当辄次高韵三首  
纷纷不可耐，君子有忧之。  
鞅掌诚庄语，贤劳似怨诗。  
颓波阅砥柱，浊水得摩尼。  
知我无枝叶，刳心只有皮。  

黄庭坚　陈荣绪惠示之字韵诗推奖过实非所敢当辄次高韵三首  
太丘胸量阔，一苇莫杭之。  
万事不挂眼，四愁犹有诗。  
状闲聊阥茸，心洁似毗尼。  
早晚同舟去，烟波学子皮。  

黄庭坚　陈荣绪惠示之字韵诗推奖过实非所敢当辄次詗韵三首  
十家有忠信，江夏可无之。  
政苦寄卖友，忽闻衡说诗。  
饥蒙青{左饣右迅}饭，寒赠紫陀尼。  
酬报矜难巧，深憀陆与皮。  

黄庭坚　陈氏园咏竹  
不问主人来看竹，小溪风物似家林。  
春供馈妇几番笋，夏与行人百亩阴。  
直气虽冲云汉上，高材终恐斧斤寻。  
截竿可举北溟钓，欲赠溪翁谁姓任。  

黄庭坚　陈说道约日送菜把  
南山畴昔从诸父，雨甲烟苗手自鉯。  
三径就荒归计拙，溷烦僚友送园蔬。  

黄庭坚　呈李卿  
歌舞如云四散飞，东园篮辺醉归时。  
细看春色低红烛，仰折花枝坠接{上四下离}。  
仙李回风转长袖，野桃侵雨浸燕脂。  
夜长昼短知行乐，不负君家乐府诗。  

黄庭坚　呈马粹老范德孺  
颍上相逢杏始青，尔来瓜垄有新耕。  
四时为岁已中半，万物得秋将老成。  
日永清风摇麈尾，夜阑飞雹落棋枰。  
两厅未觉过从数，政以顽疏累友生。  

黄庭坚　呈外舅孙莘老二首  
九陌黄尘乌帽底，五湖春水白鸥前。  
扁舟不为鲈鱼去，收取声名四十年。  

黄庭坚　呈外舅孙莘老二首  
甓社湖中有明月，淮南草木借光辉。  
故应剖蚌登王府，不若行沙弄夕霏。  

黄庭坚　呈王明复陈季张  
倦客西来厌马鞍，为予休辔小长安。  
陈遵投辖情何厚，王粲登楼兴未阑。  
雪压群山晴後白，月临千里夜深寒。  
少留待我同归去，洛下林中斫钓竿。  

黄庭坚　呈杨康国  
君家秋实罗浮种，已作累累半拂墙。  
莫遣儿童酸打尽，要看霜後十分黄。  

黄庭坚　承示中秋不见月及悯雨连作恐妨秋成奉次元韵  
秀稻秋风喜太平，独疑连雨未全晴。  
银蟾似亦无聊赖，默度寒宵嬾吐明。  

黄庭坚　承天宝禅师赞  
灵山会上，得个消息。  
达安城中，不落裷{上雨下佰}。  
黄抚路口，雪里开花。  
九江渡头，无风起浪。  

黄庭坚　澄心亭颂  
菩萨清凉月，游於毕究空。  
众生心水净，菩提影现中。  
忍观伏尘劳，波澄泥著底。  
八风动地来，尘劳还复起。  
觉海性澄圆，浪时无不浑。  
即浑即澄彻，个是涅盘门。  

黄庭坚　池口风雨留三日  
孤城三日风吹雨，小市人家只菜蔬。  
水远山长双属玉，身闲心苦一舂锄。  
翁从旁舍来收网，我适临渊不羡鱼。  
俛仰之间已陈迹，暮窗归了读残书。  

黄庭坚　冲雪宿新寨忽忽不乐  
县北县南何日了，又来新寨解征鞍。  
山衔斗柄三星没，雪共月明千里寒。  
小吏有时须束带，故人颇问不休官。  
江南长尽捎云竹，归及春风斩钓竿。  

黄庭坚　冲雨向万载道中得逍遥观托宿遂戏题  
逍遥近道边，憩息慰惫懑。  
晴晖时晦明，谑语谐谠论。  
草莱荒蒙茏，室屋壅尘坌。  
仆僮偪侧泌，泾渭清浊混。  

黄庭坚　出城送客过故人东平侯赵景珍墓  
朱颜苦留不肯住，白发正尔欺得人。  
婵娟去作谁家妾，意气都成一聚尘。  
今日牛羊上丘垄，当时近前左右嗔。  
花开鸟啼荆棘里，谁与平章作好春。  

黄庭坚　出池藕花  
惜丝不肯织宫鞋，花月仙人谪下来。  
河伯借泥封玉腕，风神翻浪沃香腮。  
无房不许僧归宿，有盖尝令鹭自开。  
何事冤他结青女，一朝收拾付尘灰。  

黄庭坚　出礼部试院王才元惠梅花三种皆妙绝戏答三首  
城南名士遣春来，三月乃见腊前梅。  
定知锁著江南客，故放绿阴春晚回。  

黄庭坚　出礼部试院王才元惠梅花三种皆妙绝戏答三首  
舍人梅坞无关锁，携酒俗人来未曾。  
旧时爱菊陶彭泽，今作梅花树下僧。  

黄庭坚　出礼部试院王才元惠梅花三种皆妙绝戏答三首  
病夫中岁屏杯杓，百叶缃梅触拨人。  
拂杀官黄春有思，满城桃李不能春。  

黄庭坚　出迎使客质明放船自瓦窋归  
鼓吹喧江雨不开，丹枫落叶放船回。  
风行水上如云过，地近岭南无雁来。  
楼阁人家卷帘幕，菰蒲鸥鸟乐湾洄。  
惜无陶谢挥斤手，诗句纵横付酒杯。  

黄庭坚　初望淮山  
风裘雪帽别家林，紫燕黄鹂已夏深。  
三釜古人干禄意，一年慈母望归心。  
劳生逆旅何休息，病眼看山力不禁。  
想见夕阳三径里，乱蝉嘶罢柳阴阴。  

黄庭坚　初至叶县  
白鹤去寻王子晋，真龙得慕沈诸梁。  
千年往事如飞鸟，一日倾愁对夕阳。  
遗老能名唐郡邑，断碑犹是晋文章。  
浮云不作苞桑计，只有荒山意绪长。  

黄庭坚　窗日  
叹息西窗过隙驹，微阳初至日光舒。  
□□□长宫中线，添得思堂一卷书。  

黄庭坚　春近四绝句  
闰後阳和腊里回，蒙蒙小雨暗楼台。  
柳条榆荚弄颜色，便恐入帘双燕来。  

黄庭坚　春近四绝句  
亭台经雨压尘沙，春近登临意气佳。  
更喜轻寒勒成雪，未春先放一城花。  

黄庭坚　春近四绝句  
小雪晴沙不作泥，疏帘红日弄朝晖。  
年华已伴梅梢晚，春色先从草际归。  

黄庭坚　春近四绝句  
梅英欲尽香无赖，草色才苏绿未匀。  
苦竹空将岁寒节，又随官柳到青春。  

黄庭坚　春思  
花柳事权舆，东风刚作恶。  
启明动钟鼓，睡著初不觉。  
简书催秣马，行路如徇铎。  
看云野思乱，遇雨春衫薄。  
今日非昨日，过眼若飞雹。  
光阴行晼晚，吾事益落莫。  
闲寻西城道，倚杖俯墟落。  
村翁逢寒食，士女飞彩索。  
平生感节物，始悟身是客。  
搔首念江南，拿船趁鸂鶒。  
夷犹挥钓车，清波举霜鲫。  
黄尘化人衣，此计诚已错。  
百年政如此，岂更待经历。  

黄庭坚　春祀分得叶公庙双凫观  
春将祠事出门扉，宫殿参差缭翠微。  
清晓风烟迷部曲，小蹊桃杏挂冠衣。  
叶公在昔真龙去，王令何时白鹤归。  
糟魄相传漫青史，独怀千古对容徽。  

黄庭坚　春雪呈张仲谋  
暮雪霏霏若撒盐，须知千陇麦纤纤。  
梦阑半枕听飘瓦，晓起高堂看入帘。  
剩与月明分夜砌，即成春溜滴晴檐。  
万金一醉张公子，莫道街头酒价添。  

黄庭坚　春游  
终日桃李蹊，春风不相识。  
同我二三子，承我作意力。  
把酒忘味著，看花了香寂。  
晴云散长空，旷荡无限隔。  
身为胡蝶梦，本自不渔色。  
春虫劝人归，今我诚是客。  
归来翻故纸，书尾见麟获。  
文字非我名，聊取二三策。  

黄庭坚　醇碧颂  
田子绿麴，妙在蒸蓼。  
女酒兀者，美生其手。  
挹彼而清，注兹无声。  
其香馥郁，悦可饮者。  
如春靉霂，清不病醨。  
多不疾人，谁其吐之。  
百室之醅，醇碧惟师。  
老夫不饮，评以鼻慧。  

黄庭坚　醇道得蛤蜊复索舜泉舜泉已酌尽官酝不堪不敢送  
青州从事难再得，墙底数樽犹未眠。  
商略督邮风味恶，不堪持到蛤蜊前。  

黄庭坚　慈母岩亮长老颂  
敕书改律为禅，意在无力宗空，  
人欲破禅作律，群儿更助之攻。  
莫恨塞翁失马，会取楚人亡弓。  
老夫亦不掩耳，我来自听松风。  

黄庭坚　慈孝寺饯子敦席上奉同孔经父八韵  
日永知槐夏，云黄喜麦秋。  
同朝国士集，赐沐吏功休。  
只园冠盖地，清与耳目谋。  
晴云浮茗椀，飞雹落文楸。  
一客众主人，醉此顾虎头。  
虎头持龙节，挑河使东流。  
厥田惟上上，桑麻十数州。  
计功不汗马，可致万户侯。  

黄庭坚　慈竹  
门中何物灵，有竹慈为名。  
一丛涧数步，森森数十茎。  
长茎覆短茎，枝叶不峥嵘。  
去年笋已长，今年笋又生。  
高低相倚向，浑如长幼情。  
孝子侍父立，顺孙随祖行。  
居然抱慈孝，根底信天成。  
吾闻唐之人，孝行常欣欣。  
郓州张公艺，九恣同一门。  
大帝闻其名，衡茅降至尊。  
冯宿乷岁时，随父庐祖坟。  
父子相随孝，灵芝特地春。  
北海吕元简，四世同家主。  
似至牛马羊，异母皆相乳。  
虞乡董公直，鞠养诸孤遗。  
鹹鹆与鸦鹊，同巢而共枝。  
孝行动天壤，鸟兽皆随时。  
又闻猓{左犭右然}兽，死不相弃离。  
暾蝎与蛟鱼，子母长相随。  
兽面而人心，此兽信有之。  
兽心而人面，其人诚可悲。  
李钧为侍御，弃母在□州。  
母因殍饿死，世□何悠悠。  
光禄□李者，亦是斯人流。  
有母不侍养，异居经千秋。  
唐家法网宽，贷死流遐陬。  
崔湜为侍郎，天子赐瓜香。  
携归与爱妻，老母不得尝。  
一旦恶贯盈，杀之於路傍。  
越公钟绍京，至孝何殊常。  
小时得瓜果，先解进高堂。  
长大遇玄宗，一夕登岩廊。  
孝者名长新，逆者污人伦。  
人既不如竹，乃是一埃尘。  
夫为人子者，莫若事尊亲。  
夫为人父者，莫若训儿孙。  
积善与仁孝，可以立于身。  
我愿移此竹，栽於率土滨。  
使彼行人见，皆为慈孝人。  
樵童见此竹，且莫伐我薪。  

黄庭坚　次前韵寄润父  
昏昏迷簿领，勿勿贵晷景。  
尝尽身百忧，迄无田二顷。  
喜从吾宗游，九里河润永。  
呼儿跪酒樽，戒妇馔汤饼。  
老夫何取焉，君悦瓮盎瘿。  

黄庭坚　次前韵谢与迪惠所作竹五幅  
吾宗墨修竹，心手不自知。  
天公造化炉，揽取如拾遗。  
风雪烟雾雨，荣悴各一时。  
此物抱晚节，君又润色之。  
抽萌或发石，悬箠有阽危。  
林梢一片雨，造次以笔追。  
猛吹万籁作，微凉大音希。  
霜兔束毫健，松烟泛砚肥。  
磐桓未落笔，落笔必中宜。  
今代捧心学，取笑如东施。  
或可遗巾帼，选聏如辛毗。  
生枝不应节，乱叶无所归。  
非君一起予，衰病岂能诗。  
忆君初解鞍，新月挂弯眉。  
夜来上金镜，坐叹光景驰。  
我有好东绢，晴明要会期。  
猗猗淇园姿，此君有威仪。  
愿作数百竿，水石相因依。  
他年风动璧，洗我别後思。  
开图慰满眼，何时遂臻兹。  

黄庭坚　次苏子瞻和李太白浔阳紫极宫感秋诗韵追怀太白子瞻  
不见两谪仙，长怀倚修竹。  
行遶紫极宫，明珠得盈掬。  
平生人欲杀，耿介受命独。  
往者如可作，抱被求同宿。  
砥柱阅颓波，不疑更何卜。  
但观草木秋，叶落根自复。  
我病二十年，大斗久不覆。  
因之酌苏李，蟹肥社醅熟。  

黄庭坚　次盱眙同前韵  
去此二十年，持家西过宋。  
起予者白鸥，归兴岌飞动。  
宫殿明宝坊，山川开禹贡。  
破浪一帆风，更占梦中梦。  

黄庭坚　次以道韵寄范子夷子默  
鼓缶多秦声，琵琶作胡语。  
是中非神奇，根器如此故。  
范公秉文德，断国极可否。  
至今筦枢机，大度而少与。  
蝉嫣世有人，风壑啸两虎。  
小心学忠孝，鄙事能垅亩。  
持论不籧筱，奉身谢夸诩。  
颇知城南园，文会英俊侣。  
何当休沐归，怀茗就煎去。  

黄庭坚　次元明韵寄子由  
半世交亲随逝水，几人图画入凌烟。  
春风春雨花经眼，江北江南水拍天。  
欲解铜章行问道，安知石友许忘年。  
脊令各有思归恨，日月相催雪满颠。  

黄庭坚　次韵斌老冬至书怀示子舟篇末见及之作因以赠子舟归  
二宗性清真，俱抱岁寒节。  
常思风云会，为国奋忠烈。  
道方沧波穨，位有豺虎窃。  
夫妇相鱼肉，关中一丈雪。  
北风夜涔涔，竹枯松柏折。  
泰来拔茅连，井收寒泉冽。  
天地复其所，我辈皆慰惬。  
何为对樽壼，似见小敌怯。  
大宗垂紫髯，贵气已森列。  
小宗新换骨，健啖颇腴悦。  
昨宵连环梦，秣马待明发。  
寒日一线长，把酒相喻说。  
人生但安乐，逢世无巧拙。  
斑衣戏亲庭，不作经年别。  
犹有未归心，远寄丁香结。  

黄庭坚　次韵伯氏长芦寺下  
风从落帆休，天与大江平。  
僧坊昼亦静，钟磬寒逾清。  
淹留属暇日，植杖数连甍。  
颇与幽子逢，煮茗当酒倾。  
携手霜木末，朱栏见潮生。  
樯移永正县，鸟度建康城。  
薪者得树鸡，羹盂味南烹。  
香秔炊白玉，饱饭愧闲行。  
业祠思归乐，吟弄夕阳明。  
思归诚独乐，薇蕨渐春荣。  

黄庭坚　次韵伯氏寄赠盖郎中喜学老杜诗  
老杜文章擅一家，国风纯正不欹斜。  
帝阍悠邈开关键，虎穴深沈探爪牙。  
千古是非存史笔，百年忠义寄江花。  
潜知有意升堂室，独抱遗编校舛差。  

黄庭坚　次韵伯氏戏赠韩正翁菊花开时家有美酒  
鬓发斑然潘骑省，腰围瘦尽沈东阳。  
茶瓯屡煮龙山白，酒椀希逢若下黄。  
乌角巾边簪钿朵，红银杯面冻糖霜。  
会须著意怜时物，看取年华不久芳。  

黄庭坚　次韵伯氏谢安石塘莲花酒  
花蕊芙蕖拍酒醇，浮蛆相乱菊英新。  
寒光欲涨红螺面，烂醉从歌白鹭巾。  
行乐衔杯常有意，过门问字久无人。  
王孙欲遣双壶到，如入醉乡三月春。  

黄庭坚　次韵晁补之廖正一赠答诗  
晁子抱材耕谷口，世有高贤践台斗。  
顷随计吏西入关，关夫数日传车还。  
封侯半属妄校尉，射虎猛将犹行间。  
无因自致青云上，浪说诸公见嗟赏。  
骥伏盐车不称情，轻裘肥马凤凰城。  
归来作诗谢同列，句与桃李争春荣。  
十年山林廖居士，今随诏书称举子。  
文章宏丽学西京，新有诗声似侯喜。  
君不见古来良为知音难，绝弦不为时人弹。  
已喜琼枝在我侧，更恨桂树无由攀。  
千里风期初不隔，独怜形迹滞河山。  

黄庭坚　次韵晁元忠西归十首  
我田失耕耘，岁暮拾枯萁。  
枯萁不可食，日晏抱长饥。  
猛虎依山林，眼有百步威。  
一从梁鸯食，风月何时归。  

黄庭坚　次韵晁元忠西归十首  
圣莫如东家，长年困行路。  
公养为淹留，岂不以食故。  
林薄鸟迁巢，水寒鱼不聚。  
孤士似无家，转蓬何由住。  

黄庭坚　次韵晁元忠西归十首  
前有熊罴咆，後有虎豹号。  
已出涧谷底，更陟山阪高。  
五日一并食，十年一縵袍。  
未知归宿处，岂惮鞍马劳。  

黄庭坚　次韵晁元忠西归十首  
丽姬封人子，弄影爱朝日。  
晋国始得之，泣涕甘首疾。  
忧危与安乐，一生谁能必。  
同床食刍豢，乃悔沾襟失。  

黄庭坚　次韵晁元忠西归十首  
怨句识之推，商歌知甯戚。  
我占晁氏贤，乃在赋行役。  
同游羿彀中，傥免非尔力。  
滔滔今如此，去邦将安适。  

黄庭坚　次韵晁元忠西归十首  
热避恶木阴，渴辞盗泉水。  
曾回胜母车，不落抱玉泪。  
晁氏猛虎行，皦皦壮士意。  
人生高唐观，有情何能已。  

黄庭坚　次韵晁元忠西归十首  
腰垂九井璜，耳著明月璫。  
兰荪结襟带，芰荷制衣裳。  
其人虽甚远，其室大道傍。  
当身不著意，千载永相望。  

黄庭坚　次韵晁元忠西归十首  
风雨去家行，手龟面黧黑。  
屠龙非世资，学问求自得。  
我思脊令诗，同飞复同息。  
兄弟无相远，急难要羽翼。  

黄庭坚　次韵晁元忠西归十首  
人言贫在家，殊胜富作客。  
鸡栖牛羊下，君子亦安息。  
千里求明师，赢粮从事役。  
学问非物外，室虚生纯白。  

黄庭坚　次韵晁元忠西归十首  
开田望食麦，春陇无秀色。  
深耕不偿勤，牛耳徒湿湿。  
丰凶谁主张，坐令愁煎迫。  
河清会有时，得酒洒胸臆。  

黄庭坚　次韵陈荣绪同倚钟楼晚望别後明日见寄之作  
天外僧伽塔，斜辉极照临。  
恁栏随处好，残雪向来深。  
青草无风浪，枯松半死心。  
衡阳有回雁，他日更传音。  

黄庭坚　次韵春游别说道二首  
愁眼看春色，城西醉梦中。  
柳分榆荚翠，桃上竹梢红。  
燕湿社翁雨，莺啼花信风。  
别离感贫贱，殷子正书空。  

黄庭坚　次韵春游别说道二首  
青春倚江阁，万象客愁中。  
江水不胜绿，檐花无赖红。  
欹斜半帘日，留滞一帆风。  
携手离筵上，清樽不易空。  

黄庭坚　次韵崔伯易席上所赋因以赠行二首  
迎新与送故，渠已不胜勤。  
民卖腰间剑，公宽柱後文。  
诸郎投赐沐，高会惜临分。  
去国虽千里，分忧即近君。  

黄庭坚　次韵崔伯易席上所赋因以赠行二首  
老惜交情别，追随车马勤。  
临朝思共理，治郡复斯文。  
讼息常休吏，民贫更劝分。  
西湖十顷月，自比汉封君。  

黄庭坚　次韵答斌老病起独游东园二首  
万事同一机，多虑乃禅病。  
排闷有新诗，忘蹄出兔径。  
莲花生淤泥，可见嗔喜性。  
小立近幽香，心与晚色静。  

黄庭坚　次韵答斌老病起独游东园二首  
主人心安乐，花竹有和气。  
时从物外赏，自益酒中味。  
斸枯蚁改穴，扫箨笋迸地。  
万籁寂中生，乃知风雨至。  

黄庭坚　次韵答曹子方杂言  
醫池寺，汤饼一斋盂，  
曲肱懒著书。骑马天津看逝水，  
满船风月忆江湖。往时尽醉冷卿酒，  
侍儿琵琶春风手。竹间一夜鸟声春，  
明朝醉起雪塞门。当年闻说冷卿客，  
黄须邺下曹将军。挽弓石八不好武，  
读书卧看三峰云。谁怜相逢十载後，  
釜里生鱼甑生尘。冷卿白首大官寺，  
樽前不复如花人。曹将军，  
江湖之上可相忘，舂鉯对立鸳鸯双。  
无机与游不乱行，何时解缨濯沧浪。  
唤取张侯来平章，烹茶煮饼坐僧房。  

黄庭坚　次韵答常甫世弼二君不利秋官郁郁初不平故予诗多及君子处得失事  
鹏翼将图南，垂天上扶摇。  
飞飞寻常闲，深树乘风蜩。  
大观与小智，从事不同条。  
扬雄老执戟，金张珥汉貂。  
松柏有本心，蒲柳望秋凋。  
久矣结舌瘖，狂言始今朝。  
崔王两骥子，神俊万里超。  
惊人吐嘉句，拔俗振高标。  
频来草玄宅，共语清入寥。  
处己愿如舜，致君敢不尧。  
回观势利场，内热作惊潮。  
趋时愧才全，傲世乃士骄。  
二生浪许可，弹炙则求鴞。  
围棋饭後约，煨栗夜深邀。  
尔来数到门，玉趾不惮遥。  
相期淡薄处，行乐亦云聊。  
甘泉沸午鼎，茗椀方屡浇。  
昏鸦相送归，风枝撼调调。  
男儿强饮食，九鼎等一瓢。  
富贵但蹔热，名声适为妖。  
世事寒暑耳，四时旋斗杓。  
勿学怀沙赋，离魂不可招。  

黄庭坚　次韵答晁无咎见赠  
翕翕一日炎，耽耽万年永。  
四海仰首观，顷复归根静。  
时雨泻玉除，潢流涨天井。  
性不耐衣冠，入门疏远请。  
煮饼卧北窗，保此已徼幸。  
空余见贤心，忍渴望梅岭。  

黄庭坚　次韵答和甫卢泉水三首  
初侯不能六尺长，少日结交皆老苍。  
势利不可更炎凉，解缨从我濯沧浪。  
与君论心松柏香，何为独忆卢泉之上多绿杨，  
卢泉如练照秋阳，泉上之人犹谤伤。  
此邦虽陋有佳士，勿厌风沙吹茫茫。  
愿君不负上池水，囊中探丸起人死。  

黄庭坚　次韵答和甫卢泉水三首  
卢泉之木百尺长，下荫泉色如木苍。  
蘯风荷雨洒面凉，倒影摇荡天沧浪。  
网登锦鳞蒲荇香，何以贯之柳与杨。  
古来希价入咸阳，贪功害能相中伤。  
君今已出纷争外，但思烟波春渺茫。  
奉亲安乐一杯水，卢泉之滨可忘死。  

黄庭坚　次韵答和甫卢泉水三首  
舍後钟梵炉烟长，舍前帘影竹苍苍。  
事亲暖席扇枕凉，中有一士鬓苍浪。  
同心之心兰麝香，与游者谁似姓杨。  
朝发枉渚夕辰阳，怀瑾握瑜秪自伤。  
东有浊河西清漳，胡为搔头卢泉思茫茫。  
清明在躬不在水，此曹狡狯可心死。  

黄庭坚　次韵答黄与迪  
和氏有尺璧，楚国无人知。  
青山抱国器，岁月忽如遗。  
但使玉非石，果有遭逢时。  
吾宗固神秀，天乃晚成之。  
兰芳深九畹，露味挹三危。  
流俗不顾省，古人可前追。  
胸中凌云赋，自贵知音希。  
渊源学未浅，孝友家正肥。  
与世殊轨辙，三黜理亦宜。  
吴溪浣纱女，不用朱粉施。  
岂伊风尘子，市门自夸毗。  
我作僰道囚，三年始放归。  
邂逅终日语，贻我五字诗。  
句如秋雨晴，远峰抹修眉。  
老马甘伏枥，坐看天骥驰。  
洒扫清樾下，当为果茗期。  
光阴去易失，日月转两仪。  
仲氏有东园，花竹深可依。  
寸步不往来，千里常梦思。  
几时开後户，扶策方自兹。  
