---
title: 第28部分
index: true
icon: editor
order: 28
category:
  - 诗藏
  - 诗集
  - 全宋诗
tag:
  - 佚名
---

陆游　近村暮归  
莫笑山翁雪鬓繁，归休幸出上恩宽。  
鲎樽恰受三升酝，龟屋新裁二寸冠。  
僧阁鬻茶同淡话，渔舟投钓卜清欢。  
还家欲作诸孙赠，村路累累柿未丹。  

陆游　进德  
进德工夫在日新，正如更历自知津。  
迷时误认毒为药，定後始知天胜人。  
四壁不妨身落魄，万夫谁敌胆轮囷？  
遗经在匮君毋厌，灯火青荧渐可亲。  

陆游　荆门冬夜  
常饥龟老欲无肠，卧听寒更自短长。  
香碗得闲聊作伴，酒杯因病颇相忘。  
有情窗罅恰通月，耐冷橹枝多得霜。  
历尽风波知险阻，平生错羡捕鱼郎。  

陆游　荆溪馆夜坐  
河汉无声天正青，三三五五满天星。  
草根冷露黏湿萤，幽人岸巾坐津亭。  
忆下瞿唐浮洞庭，阳台系船梦娉婷。  
朱门重重夜不扃，四山猿鸟啼青冥。  
人生无蕂风中萍，幸我梦断狂已醒；  
绣鞯金络带万钉，何如故山锄茯苓！  

陆游　荆州歌  
楚江鳞鳞绿如酿，衔尾江边系朱舫；  
东征打鼓挂高帆，西上汤猪联百丈。  
伏波古庙占好风，武昌白帝在眼中。  
倚楼女儿笑迎客，清歌未尽千觞空。  
沙头巷陌三千家，烟雨冥冥开橘花。  
峡人住多楚人少，土铛争饷茱萸茶。  

陆游　井研道中  
穷冬景方促，下岭路微平。  
地瘦竹无叶，风乾茅有声。  
客游空自叹，归计与谁评？  
尚喜长亭下，云穿夕照明。  

陆游　净智西窗  
一窗新绿惬幽情，袖手哦诗取次成。  
墙外蜜蜂来又去，可怜终日太忙生！  

陆游　静室  
静室床横一素琴，尔来殊觉道根深。  
唤回倦枕功名梦，洗尽浮生幻妄心。  
两屦云烟游少室，一窗风雪宿东林。  
细思却是关身事，无奈残年老病侵。  

陆游　静院  
静院房栊雨送凉，熏笼衣帻润生香。  
小屏风叠图遥碧，古锦囊书榻硬黄。  
已占江湖宽处老，绝知日月静中长。  
敲门无客妨人睡，更觉余年乐未央。  

陆游　镜湖  
躬耕蕲一饱，闵闵望有年。  
水旱适继作，斗米几千钱！  
镜湖泆已久，造祸初非天。  
孰能求其故，遗迹犹隐然。  
增卑以为高，培薄使之坚，  
坐复千载利，名托亡穷传。  
民愚不能知，仕者笱目前；  
吾言固应弃，悄怆夜不眠。  

陆游　镜湖女  
湖中居人事舟檞，家家以舟作生业。  
女儿妆面花样红，小繖翻翻乱荷叶。  
日暮归来月色新，菱歌缥缈泛烟津。  
到家更约西邻女，明日湖桥看赛神。  

陆游　镜湖西南有山曰外山民某氏居之其居少西小潭受飞泉群山环合真异境  
汉东九十九重冈，武都九十九脉泉，  
岂如君家环翠阜，小潭佩玦声锵然。  
我欲从君乞庵地，开轩下看泉中天。  
金丹九转太多事，服水自可追飞仙。  
云孙相遇不相识，笑问尘世今何年。  
掬泉弄月清啸罢，却折玉井秋风莲。  

陆游　镜湖有鸟名水凫於春夏间若日打麦作饭偶有所感而作  
人生天地中，赋予各有限。  
所享过所赋，鲜不贻後患。  
玉食害而家，此语禹所难。  
麦饭勿谓薄，耕时泥及骭。  
土塯竹为挟，盐酪调藜苋。  
吾媿人岂知，尚以陋见讪。  
恨亦见事迟，失脚堕名宦。  
千载梁伯鸾，巍然吾无间。  

陆游　九里  
破晓凭鞍野兴浓，鹭飞先我过村东。  
绿鎝细细稻浮水，绛雪纷纷花舞风。  
陌上秋千喧笑语，担头粔籹簇青红。  
谁知老子裴回意，绝爱山横淡霭中。  

陆游　九日试雾中僧所赠茶  
少逢重九事豪华，南陌雕鞍拥钿车。  
今日蜀州生白发，瓦炉独试雾中茶。  

陆游　九日小疾不出  
病厌追游嬾举觞，今年闭户作重阳。  
香烟袅袅闲萦几，书卷纷纷静满床。  
斜日更增秋惨淡，黄花应怪客凄凉。  
长安光景还如昨，谁醉城南杜曲旁？  

陆游　九月初郊行  
九月吴中尚褀衣，江郊策马踏斜晖。  
荞花漫漫连山路，豆荚离离映版扉。  
苍兔避鹰投涧去，黄鹌脱网傍人飞。  
农家光景关心事，不为无才也合归。  

陆游　九月初作  
莫笑衡茆陋，幽情得细论。  
客疏惭歠醢，僧熟认敲门。  
杳杳烟中刹，昏昏雨外村。  
登高负今岁，老病易消魂。  

陆游　九月初作  
菊佩糕盘节物催，老怀抚事一悠哉！  
年光半付残编去，诗句时从倦枕来。  
零落朋俦今孰在？寂寥事业世方咍。  
两丛月桂门前买，自下中庭破绿苔。  

陆游　九月初作  
九月都门凛欲霜，羸躯恩免立鵷行。  
细书付吏誊初稿，和药呼儿对古方。  
陋巷闭门常谢客，高斋扫地独焚香。  
此生自计终何取？似有山林一日长。  

陆游　九月初作  
碧海仙蓬感旧游，暮年心事转悠悠。  
登高此去无多日，扶病重来又过秋。  
十里楼台迷巷陌，万家磚杵戒衣裘。  
平生剩久观书债，四库留人未许休。  

陆游　九月初作  
富贵功名未足云，平生一饭不忘君。  
哦诗高韵凄金石，把钓幽情渺水云。  
落叶打窗秋已暮，归鸦泊树日将曛。  
欲知老病常多感，革带今年减几分。  

陆游　九月二十八日五鼓起坐抽架上书得九域志泣然有感  
一事无成老已成，不堪岁月又峥嵘。  
愁生新雁寒初下，睡起残灯晓尚明。  
天地何由容丑虏，功名正恐属书生。  
行年七十初心在，偶展舆图泪自倾。  

陆游　九月二十三夜小儿方读书而油尽口占此诗示之  
彻骨贫来累始轻，孤村月上正三更。  
汝缘油尽眠差早，我亦尊空醉不成。  
南陌金羁良自苦，北邙麟冢半无名。  
书生事丛期千载，得丧从来未易评。  

陆游　九月二十五日鸡鸣前起待旦  
堪笑枯肠渐畏茶，夜阑坐起听城笳。  
炉温自拨深培火，灯暗犹垂半结花。  
断梦不妨寻枕上，孤愁还似客天涯。  
扫尘拾得残诗稿，满纸风鸦字半斜。  

陆游　九月晦日作  
菊枝倾倒不成丛，桐叶凋零已半空。  
自是老来多感慨，不应萧瑟为秋风。  

陆游　九月晦日作  
山路清寒近探梅，振衣高处兴悠哉！  
飞鸿杳杳江天阔，一片愁从万里来。  

陆游　九月晦日作  
锦城谁与寄音尘？望断秋江六六鳞。  
正使倾家供麴孽，定知不解醉愁人。  

陆游　九月晦日作  
炊烟漠漠衡门寂，寒日昏昏倦鸟还。  
数树丹枫映苍桧，天工解作范宽山。  

陆游　九月六日小饮醒後作  
短剑悲秦侠，高歌忆楚狂。  
酒醒愁袬袬，香冷梦伥伥。  
屋老垣衣茂，池深石发长。  
地炉须早计，衰病怯新霜。  

陆游　九月六夜梦中作笑诗觉而忘之明日戏追补一首  
吾家笑疾自士龙，我才虽卑笑则同。  
纷纷世事何足计，尽付抚掌掀髯中。  
清樽可醉风月好，虚空万象皆绝倒。  
问居此笑是喜不？道得老夫输一筹。  

陆游　九月七日子坦子聿俱出歛租谷鸡初鸣而行甲夜始归劳以此诗  
仲秋谷方登，螟生忽告饥。  
艰难冀一饱，俯仰事已非。  
贷粮助耕耘，客主更相依。  
一旦忽如此，欲语涕屡挥。  
共歛螟之余，存者牛毛稀。  
吾儿废书出，辛苦幸庶几。  
夜半闻具舟，怜汝露湿衣；  
既夕不能食，念汝戴星归。  
手持一杯酒，老意不可违。  
秫瘦酒味薄，食少鸡不肥。  
颇闻吴中熟，多稼彻王畿；  
亦欲就饱处，无羽能奋飞？  
官富哀我民，榜笞方甚威；  
渠亦岂得已，抚事增歔欷！  

陆游　九月三日泛舟湖中作  
儿童随笑放翁狂，又向湖边上野　a。  
鱼市人家满斜日，菊花天气近新霜。  
重重红树秋山晚，猎猎青帘社酒香。  
邻曲莫辞同一醉，十年客里过重阳。  

陆游　九月三日同吕周辅教授游大邑诸山  
大邑知名杜叟诗，山中仍值菊花时。  
节旄落尽羁臣老，髀肉生来壮士悲。  
豪举每嫌杯绿浅，痴顽颇怪鬓丝迟。  
广文别乘官俱冷，相伴宽为五日期。  

陆游　九月三十日登城门东望凄然有感  
减尽腰围白尽头，经年作客向夔州。  
流离去国归无日，瘴疠侵人病过秋。  
菊蕊残时初把酒，雁行横处更登楼。  
蜀江朝暮东南注，我独胡为淹此留？  

陆游　九月十八日夜梦避雨叩一僧院有老宿年八十许邀留甚勤若旧相识者梦  
画檐急雨倾高秋，夜投丈室灯幽幽。  
耆年拥毳雪满头，拂拭床敷邀我留。  
雏猊戏掷香出喉，蓬蓬结成苍玉球。  
蛮童揭帘侍者忧，触散香烟当罚油。  

陆游　九月十八日至山园是日颇有春意  
乌藤真好友，伴我出荆扉。  
落叶纷如积，鸣禽暖不归。  
露浓松鬣长，土润术苗肥。  
未尽幽寻兴，还家趁夕晖。  

陆游　九月十二日折菊  
黄菊芬芳绝世奇，重阳错把配萸枝。  
开迟愈见凌霜操，堪笑儿童道过时。  

陆游　九月十六日夜梦驻军河外遣使招降诸城觉而有作  
杀气昏昏横塞上，东并黄河开玉帐。  
昼飞羽檄下列城，夜脱貂裘抚降将。  
将军枥上汗血马，猛士腰间虎文韔。  
阶前白刃明如霜，门外长戟森相向。  
朔风卷地吹急雪，转盼玉花深一丈。  
谁言铁衣冷彻骨，感义怀恩如挟纩。  
腥臊窟穴一洗空，太行北岳元无恙。  
更呼斗酒作长歌，要遣天山健儿唱。  

陆游　九月十日  
不须扇障庾公尘，散地翛然学隐沦。  
风帽可怜成昨梦，菊花已觉是陈人。  
昏昏但苦余酲在，草草久无佳句新。  
叹息吾生行已矣，老来岁月似奔轮。  

陆游　九月十日如汉州小猎於新都弥牟之间投宿民家  
适从邛州归，又作汉州去。  
天低惨欲雪，游子悲岁暮。  
十年辞京国，疋马厌道路。  
野火炎高冈，江云暗空戍。  
角弓寒如劲，霜鹘饥更怒。  
邂逅成小猎，尺箠聊指呼。  
北连武侯祠，南并稚子墓。  
合围蹙穷鹿，设伏截狡兔。  
壮哉带箭雉，耿介死不顾。  
吾宁暴天物，战法因得寓。  
黄昏过民家，休马燎裘裤。  
割鲜盛燔炙，毛血洒庭户。  
老姥亦复奇，汛扫邀我驻。  
丈夫傥未死，千金酬此遇。  

陆游　九月十日夜独坐  
蓬窗灯火耿疏篱，正是寒沙雁到时。  
头少二毛真笃老，口无纵理亦长饥。  
朝闻夕死固当勉，幼学壮行嗟已迟。  
小竖夜阑私怪我，俨然危坐若深思。  

陆游　九月十四日夜鸡初鸣梦一故人相语曰我为莲华博士盖镜湖新置官也我  
白首归修汗简书，每因囊粟戏侏儒。  
不知月给千壶酒，得似莲华博士无？  

陆游　九月十一日疾小间夜赋  
清夜房栊灯火微，此心病起更依依。  
空惊床下莎虫语，不见梁间巢燕归。  
苍砚有池残墨在，白头不栉乱书围。  
可怜未遽忘风月，犹梦华觞插羽飞。  

陆游　九月十一日疾小间夜赋  
病後衣巾尽觉宽，挈提裘领喟然叹。  
孤灯不焰荧荧碧，小雨无声惨惨寒。  
只道清心灾自退，岂知非意病相干。  
平生最爱秋摇落，惆怅今年怯倚栏。  

陆游　九月下旬即事  
霜晚知荞熟，山寒喜酒醲。  
黄丝听夜织，赤米看晨舂。  
储药扶持老，收薪准傋冬。  
儿扶还客拜，顾影叹龙锺。  

陆游　九月一日未明起坐  
病骨清羸八十余，空斋凄冷五更初。  
忽闻云表新来雁，起读灯前未竟书。  
坐久屡传鸡喔喔，梦残犹化蝶蘧蘧。  
葨功渐毕身无事，约束家童种晚蔬。  

陆游　九月一日夜读诗稿有感走笔作歌  
我昔学诗未有得，残余未免从人乞；  
力孱气馁心自知，妄取虚名有惭色。  
四十从戎驻南郑，酣宴军中夜连日。  
打球筑场一千步，阅马列厩三万疋；  
华灯纵博声满楼，宝钗艳舞光照席；  
琵琶弦急冰雹乱，羯鼓手匀风雨疾。  
诗家三昧忽见前，屈贾在眼元历历。  
天机云锦用在我，翦裁妙处非刀尺。  
世间才杰固不乏，秋毫未合天地隔。  
放翁老死何足论，广陵散绝还堪惜。  

陆游　久病  
卧疾阅三时，冥冥不自持。  
婢谙曾制药，犬识旧迎医。  
质贷交亲厌，呻吟里巷知。  
有时推枕起，清啸尚能奇。  

陆游　久病灼艾後独卧有感  
白帝城高暮柝传，幽窗搔首亦萧然。  
江边云湿初横雁，墙下桐疏不庇蝉。  
计出火攻伤老病，卧闻鸢坠叹蛮烟。  
诸贤好试平戎策，歛退无人竞著鞭。  

陆游　久不得张汉州书  
尽道三巴远，那无一纸书？  
衰迟自难记，不是故人疏。  

陆游　久旱忽大雨凉甚小饮醉眠觉而有作  
暑雨萧萧滴夜长晓窗探借九秋凉  
金荷浅酌闲传酒，银叶无烟静炷香。  
舒雁且为赊死计，鸣鸠便欲策勋忙。  
散人亦未全无事，枕藉琴书满一床  

陆游　久疾  
久疾无时已，残年莫更论。  
流离魂未返，穷苦舌空存。  
耕垄关心事，祠官荷主恩。  
但愁垂老眼，不见定中原。  

陆游　久疾  
残年仍卧疾，窗户夜愔愔。  
一日且复过，久生非所钦。  
暗尘侵药笥，微月伴衣砧。  
万里怀良友，前盟可复寻？  

陆游　久疾  
幽屏元无事，沉绵自鲜欢。  
胫长犹可截，冠挂岂容弹。  
捣药香尘细，寻书蜜炬残。  
晚来差觉健，风月小庭宽。  

陆游　久疾灼艾小愈晚出门外  
老境侵凌病满躯，火攻下策得枝梧。  
沽来村酒初判醉，叱去山童不遣扶。  
霜重木凋鸦可数，溪清鱼见鹳相呼。  
兴阑却掩斋扉卧，闲看青灯照药炉。  

陆游　久客  
憔悴闲坊底，萧条久客心。  
燕归知社过。叶密觉春深。  
灯火愁残史，麈埃叹素琴。  
余生犹有几？去日苦駸駸。  

陆游　久客书怀  
行役饱看山，沉绵剩得闲。  
忘忧缘落魄，耐老为痴顽。  
射虎临秦塞，骑驴入蜀关。  
芳洲兰可佩，幽磴桂堪攀。  
歡乃声饶楚，陬隅句带蛮。  
悠然长自遣，故里几时还。  

陆游　久无客至戏作  
瘦影支离雪鬓繁，频年老病卧孤村。  
雍容那有客联骑，剥啄尚无僧叩门。  
浊酒香浮新社瓮，晚瓜味敌故侯园。  
茅檐蓬户风烟晚，小酌欣然对子孙。  

陆游　久无暇近书卷慨然有作  
少年喜读书，事业期不朽，  
致君颇自许，书卷常在手。  
白头乞锺釜，坐使此心负。  
朝衙有达午，夕坐或过酉。  
文符苦酬对，迎饯厌奔走。  
直忧先狗马，岂但凋蒲柳。  
永怀简编香，更觉冠冕丑。  
饥餐一箪饭，闷酌一卮酒？  
吟哦从所好，贫贱亦何有。  
余悔已莫追，寄谢故山友。  

陆游　久雨  
风雨连旬日，屡空犹晏如。  
敢言苔及榻，仅免釜生鱼。  
荠糁朝供钵，松肪夜照书。  
百生如此过，作计未全疏。  

陆游　久雨  
黄叶雨中尽，饥鸿烟际来。  
时艰岁仍恶，身死病相催。  
西埭无行路，南山有疾雷。  
囊空罢沽酒，一醉转悠哉。  

陆游　久雨  
水长平侵岸，云低半失村。  
菰蒲乱凫鸭，泥潦困鸡豚。  
弄笔排孤闷，煎茶洗睡昏。  
荒郊多狗盗，及早闭柴门。  

陆游　久雨  
昏昏风雨暗东湖，恰似梅黄四月初。  
高树送声惊客枕，小池分溜入清渠。  
飞蚊屏迹知何在，团扇生尘已暗疏。  
须信西游有奇事，今年三伏夜观书。  

陆游　久雨  
梅子青青苦未黄，经旬积雨欲颓墙。  
蠹生书帙时须火，润入衣篝剩得香。  
邻舍相逢惊间阔，通宵不寐听淋浪。  
定知又发韩公笑，有底鸣蛙两股长？  

陆游　久雨  
梅天一日几阴晴，对酒无聊醉不成。  
巧历莫能知雨点，孤桐那解写溪声。  
林深鸟爵来无数，草茂锄耰去即生。  
明日云开天万里，御风吾欲过青城。  

陆游　久雨初霁  
两月涔涔雨不休，今年春尽尚重裘。  
水深草茂群鼀怒，日出风和宿麦秋。  
陂壤堤防谁与筑？市遥盐酪绝难求。  
农家辛苦寻常事，卖剑方当更买牛。  

陆游　久雨道怀  
暮年惜日月，木落辄动心。  
闲居念亲友，所愿闻足音。  
风雨断官道，吾庐况幽深。  
渺渺云水乡，萧萧芦荻林。  
草茂豪鸣蛙，天阔无来禽。  
四顾此何处，悠悠付孤斟。  

陆游　久雨杜门遣怀  
风雨萧萧卧掩关，经旬登览负溪山。  
也知解送丰年喜，无奈难消永日闲。  
平野横吹看凌厉，画檐高泻听淙潺。  
城闉路断吾何恨，浊酒枯鱼亦破颜。  

陆游　久雨路断朋旧有相过者皆不能进  
今年风雨多，平陆成沮洳。  
吾庐地尤下，积水环百步。  
客从城市来，熟视却复去。  
僮奴笑欲倒，繖屐知无路。  
计其各还家，对灶燎衣裤。  
嗟予久退藏，蓬藋生庭户。  
谁如数子贤，裹饭肯来顾？  
清言虽不接，亦足慰迟暮。  

陆游　久雨排闷  
一春略无十日晴，雨脚才断云已生。  
奇葩摧败等青苋，嘉榖漂荡随浮萍。  
书生病卧苔及榻，湿薪燎衣熏欲盲。  
腰顽足痹空叹息，咫尺不得行中庭。  
读书窗黑不见字，弹琴弦缓那成声。  
老盆泽酒且复醉，两部鼓吹方施行。  

陆游　久雨喜晴十韵  
一雨二十日，颓墙屋茆烂。  
扶杖出门行，四顾水弥漫。  
村迥鸠争巢，林昏鸡失旦。  
荒庭蛙黾豪，空庑萤火乱。  
蠹鱼败书编，萍草黏户半。  
清风忽东来，一剪雨脚断。  
天青日杲杲，河白星灿灿。  
车辙寻旧途，船步出新岸。  
稍喜泥潦乾，破灶得炊爨。  
贱贫固多忧，长歌寄吾叹。  

陆游　久雨小饮  
春来日日风雨横，老去时时衰病攻。  
门外回塘初涨绿，尊前槁面蹔生红。  
未除豪气每自笑，欲吐狂言无与同。  
安得并刀剪檐溜，凭高万里望晴空。  

陆游　久雨薪炭食饮俱不继戏作  
泽国春饶雨，书生老益贫，  
固难夸练炭，亦岂择劳薪。  
盐尽才供暮，醯微尚恼邻。  
人嗤信书误，痴绝望常珍。  

陆游　久雨骤晴山园桃李烂熳独海棠未甚开戏作  
雨霁风和日渐长，小园尊酒答年光。  
直令桃李能言语，何似多情睡海棠？  

陆游　酒尽  
饮酒但饮湿，吾闻之老坡。  
渠非惜酒钱，无如久穷何。  
我穷乃过之，空罍倒余湿；  
日来弥可笑，湿亦不可得。  
平生忍饥多，得饭已有余。  
父子茅檐下，清坐谈诗书。  

陆游　酒熟  
侯印何由得酒泉？小槽新熟亦欣然。  
放翁达处过彭泽，客自在傍吾自眠。  

陆游　酒熟书喜  
小槽春夜压春醪，天与龟堂慰作劳。  
喜似系囚闻纵释，快如苛痒得爬搔。  
未陈尊杓心先醉，傍睨江山气已豪。  
久厌膻荤愁下筋，眼明湖上得双螯。  

陆游　酒熟醉中作短歌  
陆子壮已穷，百计不救口。  
蜀道如上天，十年厌奔走。  
还乡困犹昨，负郭无百亩，  
虽云饥欲死，亦未丧所守。  
虚名一画饼，陈迹几刍狗？  
但思从壮士，大猎云梦薮。  
长戈白如霜，烂漫载牛酒，  
箭穿乳虎立，车辚苍兕吼，  
归来数禽获，毛血洒户牖。  
人生贵适意，富贵安可苟。  

陆游　酒无独饮理  
酒无独饮理，常恨欠佳客。  
忽得我辈人，岂计晨与夕。  
少年事虚名，岁月驹过隙；  
自从老大来，一日亦可惜。  
糟丘未易办，小计且千石。  
颓然置万事，天地为幕帟。  
人生如刀砺，磨尽要有日；  
不须荷锸随，况问几两屐。  

陆游　酒药  
愁凭酒破除，病藉药枝梧。  
焦革死已久，宋清今亦无。  
幽情寄鱼鸟，小艇杂菰蒲。  
海上秋风早，悬知肺渴苏。  

陆游　旧识姜邦杰於亡友韩无咎许近屡寄诗来且以无咎平日倡和见示读之怅  
故人玉骨已生苔，邂逅逢君亦乐哉。  
湖寺系舟无梦去，京尘驰骑有诗来。  
醉中不敢教儿诵，看处常须浴手开。  
久矣世间无健笔，相期力斡万钧回。  

陆游　旧在成都初春无事日访昭觉保褔正法诸刹甚可乐也追怀慨然因赋长句  
忆在西川集宝坊，幅巾萧散日初长。  
伊蒲塞馔分香积，优钵罗花散道场。  
客路逢春增感慨，旧游回首已微凉。  
新晴强作寻幽计，有底文书作许忙？  

陆游　居家  
为吏心虽嬾，居家力尚余。  
刈茅支屋漏，裁棘补篱疏。  
就井磨樵斧，持钱锻药鉯。  
毋劳叹徒步，野鹤岂堪车？  

陆游　居三山时方四十余今三十六年久已谢事而连岁小稔喜甚有作  
自问湖边舍，衰残俛仰中。  
谋身悲日拙，造物假年丰。  
税足催科静，禾登债负空。  
社醅邀里巷，膰肉饫儿童。  
衣及霜晨赎，炉先雪夜红。  
陂塘趋版筑，垣屋讫宫功。  
盗息时雍象，人淳太古风。  
退夫无一事，鼓缶伴邻翁。  

陆游　居山  
涉世缘虽薄，居山味自长。  
穿云双履湿，洗药一溪香。  
有酒作脸缬，无愁供鬓霜。  
辽天渺归鹤，千载付茫茫。  

陆游　居室甚隘而藏书颇富率终日不出户  
掩关小室动经旬，蠹简如山伴此身。  
百亿须弥藏粒芥，大千经卷寓微尘。  
危机已过犹惊顾，恶梦初回一欠伸。  
此段神通君会否？听风听雪待新春。  

陆游　居室甚隘而藏书颇富率终日不出户  
椰子微躯有百穷，平生风际转枯蓬。  
岂知蝉腹龟肠後，更寄蜂房螘穴中。  
学俭久判羹不糁，惮烦惟欲寐无聪。  
积书充栋元无用，聊复吟哦答候虫。  

陆游　局中春兴  
天知病眼困风沙，借与蓬山阅物华。  
微暖已迎新到燕，轻阴犹护欲残花。  
幽窗寂寂书围座，倦枕时时梦过家。  
立马庭前还小驻，不妨闲试半瓯茶。  

陆游　句  
穷达得非吾有命，吉凶谁谓汝前知。  

陆游　句  
使君何所乐，乐在南湖滨。  

陆游　句  
歌呼宛转连渔市，灯火青荧拥郡楼。  

陆游　句  
我老诗不工，非复薛与岑。  

陆游　句  
南酒应怜未归客。  

陆游　句  
更就高僧学白羹。  

陆游　拒霜  
满庭黄叶舞西风，天地方收肃杀功。  
何事独蒙青女力，墙头催放数苞红。  

陆游　剧暑  
六月暑方剧，喘汗不支持。  
逃之顾无术，惟望树影移。  
或谓当读书；或劝把酒卮；  
或夸作字好，萧然却炎曦；  
或欲溪上钓；或思竹间棋，  
亦有出下策，买簟倾家赀；  
赤脚蹋增冰，此计又绝痴。  
我独谓不然，愿子少置思；  
方今诏书下，淮汴方出师，  
黄旗立辕门，羽檄昼夜驰，  
大将先择甲，三军随指挥。  
行伍未尽食，大将不言饥，  
渴不先饮水，骤不先告疲。  
吾侪独安居，茂林荫茅茨，  
脱巾濯寒泉，卧起从其私，  
于此尚畏热，鬼神其可欺！  
坐客皆谓然，索纸遂成诗，  
便觉窗几间，飒飒清风吹。  

陆游　瞿唐行  
四月欲尽五月来，峡中水涨何雄哉！  
浪花高飞暑路雪，滩石怒转晴天雷。  
千艘万舸不敢过，篙工柂师人胆破。  
人人阴拱待势衰，谁敢轻行犯奇祸。  
一朝时去不自由，山腹空有沙痕留。  
君不见陆子岁暮来夔州，瞿唐峡水平如油。  

陆游　倦飞  
倦飞何意闭樊笼，冉冉年光过眼空。  
酒尽不妨沽巷口，诗成多是在车中。  
曾腰白羽心犹壮，不养丹砂颊自红。  
所叹暮年交旧尽，灯前情话与谁同！  

陆游　倦眼  
看书涩似上羊肠，得睡甘如饮蜜房。  
起坐藤床搔短发，数声画角报斜阳。  

陆游　绝句  
山遮水隔重重堠，雨练风柔处处花。  
一病半年能不死，又将此恨醉天涯。  

陆游　绝禄以来衣食愈不继小儿力图之殊未有涯予谓不若痛节用尔示以此诗  
处世吾伤拙，营生汝亦疏。  
如谋道边舍，似信枕中书。  
瓮牖居疑泰，藜羹食敢余。  
晏婴元学墨，勿负此心初。  

陆游　绝胜亭  
蜀汉羁游岁月侵，京华乖隔少来音。  
登临忽据三江会，飞动从来万里心。  
地胜顿惊诗律壮，气增不怕酒杯深。  
一琴一剑白云外，挥手下山何处寻？  

陆游　绝叹  
老屋环青嶂，衰翁卧白头。  
残书且遮眼，薄酒不浇愁。  
世故真难料，吾生愈觉浮。  
余年更须惜，幸得返山丘。  

陆游　军中杂歌  
三受降城无壅城，贼来杀尽始还营。  
漠南漠北静如扫，清夜不闻胡马声。  

陆游　军中杂歌  
秦人万里筑长城，不如壮士守北平。  
晓来碛中雪一丈，洗尽膻腥春草生。  

陆游　军中杂歌  
匈奴莫复倚长戈，来款军门早乞和。  
铁骑如山尚可避，飞将军来汝奈何！  

陆游　军中杂歌  
名王金冠玉蹀躞，面缚纛下声呱呱。  
稿街未遽要汝首，卖与酒家钳作奴。  

陆游　军中杂歌  
三月未春冰塞川，冬月苦寒雪闇天。  
紫髯将军晓射虎，吓杀胡儿箭似椽。  

陆游　军中杂歌  
北面行台号令新，绣旗豹尾渡河津。  
檄书才下降书至，不用儿郎打女真。  

陆游　军中杂歌  
渔阳女儿美如花，春风楼上学琵琶。  
如今便死知无恨，不属番家属汉家。  

陆游　军中杂歌  
北庭茫茫秋草枯，正东万里是皇都。  
征人楼上看太白，思妇城南迎紫姑。  

陆游　君子非好异  
君子非好异，本意亦从众，  
居然迫所媿，难复趋一哄。  
孟轲遇齐王，夫岂不欲用；  
万锺养弟子，乃似以利动。  
惟其有辞受，百世尊道统。  
岂惟圣贤哉，学者固所共。  

陆游　郡斋偶书  
白首奉鱼书，萧然一事无。  
吏闲晨已散，人醉暮相扶。  
卷野收禾黍，连江下舳舻。  
山城君勿诮，东北是皇都。  

陆游　郡斋偶书  
翠岭当城起，清江擘硖流。  
轲峨商客艑，嘈囋酒家楼。  
丰岁人元乐，残年我独愁。  
秦吴环万里，感慨故貂裘。  

陆游　郡斋偶书  
江堕清笳月，霜严画戟门。  
滩声寒更壮，山气旦常昏。  
摇落悲徂岁，羁游忆故园。  
无劳空窃食，何以报君恩？  

陆游　开东园路北至山脚因治路傍隙地杂植花草  
清沟东畔翦蓁菅，虽设柴门尽日关。  
远引寒泉成碧沼，稍通密竹露青山。  
幽花泣露开仍落，好鸟穿林去复还。  
更上横冈吾所爱，小儿试觅屋三间。  

陆游　开东园路北至山脚因治路傍隙地杂植花草  
魏野林逋久已僲，放翁寄傲镜湖边。  
松根偃蹇支琴石，岩窦潺湲洗药泉。  
半禄扫空虽在我，残年健甚岂非天。  
遥遥桑苎家风在，重补茶经又一编。  

陆游　开东园路北至山脚因治路傍隙地杂植花草  
忆自南昌返故乡，移家来就镜湖凉。  
鹤雏养得冲霄汉，松树看成任栋梁。  
手版永抛贫亦乐，肩舆时上老何妨。  
平郊东望江城近，隐隐清笳送夕阳。  

陆游　开东园路北至山脚因治路傍隙地杂植花草  
父子追随一笑倾，东园东畔路初成。  
夹栽芳草如绳直，前出篱门似砥平。  
春近野梅香欲动，雨余沟水细无声。  
今朝有喜谁能识？不用人扶亦自行。  

陆游　开东园路北至山脚因治路傍隙地杂植花草  
病眼逢人每嬾开，正须此地洗氛埃。  
数枝梅向林梢出，一脉泉从岭背来。  
藤杖有时缘石磴，风炉随处置茶杯。  
残躯自笑如春草，又喜天边斗柄回。  

陆游　开东园路北至山脚因治路傍隙地杂植花草  
避俗从来恨不深，家园栽种偶成阴。  
西连几曲菖蒲涧，东接无穷藆卜林。  
乌臼谷寒迎野步，金沙泉冷洗尘襟。  
清音可写吾诗拙，它日君来试抱琴。  

陆游　开局  
八十年光敢自期，镜中久已发成丝。  
谁令归蹋京麈路，又见新开史局时。  
旧吏仅存多不识，残编重对只成悲。  
免朝愈觉君恩厚，闲看中庭木影移。  

陆游　开炉  
余疾三分在，闲愁一点无。  
书能伴孙读，身欲却人扶。  
霁日鸦鸣乐，清霜草蔓枯。  
南山送僧炭，随事且开炉。  

陆游　开书箧见韩无咎书有感  
老觉人间万事非，幽栖幸已脱尘韟。  
残年得饱不啻足，旧友半空谁与归？  
开眼不妨成一梦，翦翎何至羡群飞。  
龙图老子今安在？把卷灯前泪满衣。  

陆游　开岁  
绿襦新画卫门扉，贺刺相欺可累欷。  
卖困不灵仍喜睡，送穷无术又来归。  
相寻蚕市人何在，烂醉蟆津事亦非。  
惟有禹祠春渐好，从今剩判典春衣。  

陆游　开岁半月湖村梅开无余偶得五诗以烟湿落梅村为韵  
断岸通别浦，孤舟入春烟。  
与梅本无期，忽到醉眼边。  
折花插纱帽，花重觉帽偏。  
居人空巷看，疑是湖中仙。  

陆游　开岁半月湖村梅开无余偶得五诗以烟湿落梅村为韵  
我来梅花村，倚杖久伫立。  
措哉风雨余，零落绿苔湿。  
往年赋诗人，去袂不可执。  
明朝梅亦空，感旧百忧集。  

陆游　开岁半月湖村梅开无余偶得五诗以烟湿落梅村为韵  
梅花如高人，妙在一丘壑。  
林逋语虽工，竟未脱缠缚。  
乃知尤物侧，天下无杰作。  
老我怀不纾，樽前几开落？  

陆游　开岁半月湖村梅开无余偶得五诗以烟湿落梅村为韵  
斗柄忽东指，开尽湖边梅，  
伟观天下无，四顾雪千堆。  
时至当歛退，勿受晓角催。  
安知桃李辈，於子无嫌猜？  

陆游　开岁半月湖村梅开无余偶得五诗以烟湿落梅村为韵  
昨日春已来，盎盎满江村；  
落梅亦多情，点点浮清樽。  
语离聊一醉，不恨村酒浑。  
人生共如此，已矣两忘言！  

陆游　开岁连日大雪  
开岁大雪如飞鸥，转盼已见平檐沟。  
村深出门风裂面，况复取醉湖边楼。  
从来春雪不耐久，卧听点滴无时休。  
去年久旱绵千里，犁不入土蝗虫稠。  
今年冬春足膏泽，天意似欲滋农畴。  
岂惟养猪大作社，更卖宝剑添耕牛。  

陆游　开岁屡作雨不成正月二十六日夜乃得雨明日行家圃有赋  
东风催雨破天悭，行圃归来剩解颜。  
百草吹香蝴蝶闹，一溪涨绿鹭鸶闲。  
老来每叹论心少，贫甚方知觅醉艰。  
犹赖篮舆无恙在，呼儿结束入南山。  

陆游　开岁颇思江湖游适  
健笔当年赋远游，即今局促但堪羞。  
虽为月下孤舟客，未醉天涯七泽秋。  
丹熟竟当金换骨，客来从笑雪蒙头。  
龙泉本约同归隐，肯为春耕欲换牛？  

陆游　开岁愈贫戏咏  
谢事贫过筮仕初，归装仅有一柴车。  
笥衣尽典仍耽酒，囷米无炊尚买书。  
涧底饱观苗郁郁，梦中聊喜蝶蘧蘧。  
商山几许功名事，老子如今却笑渠。  

陆游　开孙满月  
夜梦奇童拜且言，今乃幸得生高门。  
梦後一日得开孙，虎儿堕地百兽奔。  
未论头角与眉宇，但听啼声谁敢侮！  
就令长大未必奇，亦作人间孔文举。  

陆游　开元暮归  
白发书生不自珍，天涯又作宦游身。  
溪桥烟淡偏宜晚，野寺花迟未觉春。  
日暖登山思谢屐，病余漉酒负陶巾。  
茹芝却粒平生事，回首岩扉一怆神。  

陆游　开元寺小阁十四韵  
渊源两名衲，筑阁扪星辰。  
近山卧蜿蜒，远山高嶙峋。  
朝看雨空蒙，暮揖云轮囷。  
赋诗有宿诺，下语终未亲。  
万法不孤起，请君作其因。  
高挂四面窗，净扫一榻尘。  
室中绝人声，门前谢车轮，  
容我睡半日，两忘主与宾。  
缓烧海南沉，细碾建溪春。  
是间傥有句，可与屈宋邻。  
诗如奋蛰龙，夭矫不受驯；  
使可造次得，何异池中鳞。  
世有扰龙手，媿我非其人。  
诗不已就乎？著眼勿逡巡。  

陆游　看花  
好树典衣买，新花扶杖看。  
村醪杂清浊，山果半甘酸。  
家事贫尤简，诗情老未阑。  
鸬鹚闲似我，日暮立清滩。  

陆游　看镜  
局促人间百不如，每看清镜叹头颅。  
醉来风月心虽在，老去轩裳梦已无。  
棋劫正忙停晚饷，诗联未稳画寒炉。  
乘除尚喜身强健，六十登山不用扶。  

陆游　看镜  
凋尽朱颜白尽头，神仙富贵两悠悠。  
胡尘遮断阳关路，空听琵琶奏石州。  

陆游　看镜  
七十衰翁卧故山，镜中无复旧朱颜。  
一联轻甲流尘积，不为君王戍玉关。  

陆游　看梅归马上戏作  
平明南出笮桥门，走马归来趁未昏。  
渐老更知闲有味，一冬强半在梅村。  
本为梅花判痛饮，却嗅梅香消宿酲。  
日欲落时始上马，青羊宫前闻发更。  

陆游　看梅归马上戏作  
一点不杂桃李春，一水隔断车马尘。  
恨不月中香露湿乌巾。  

陆游　看梅归马上戏作  
江路疏篱已过清，月中霜冷若为情。  
不如折向金壶贮，画烛银灯看到明。  

陆游　看梅归马上戏作  
江郊车马满斜晖，争趁南城未阖扉。  
要识梅花无尽藏，人人襟袖带香归。  

陆游　看梅绝句  
梅花宜寒更宜阴，摩挲拄杖过溪寻。  
幽香著人索管领，不信如今铁石心。  

陆游　看梅绝句  
梅花树下黄茆丘，古人尚能爱花不？  
月淡烟深听牧笛，死生常事不须愁。  

陆游　看梅绝句  
荒陂十亩浴凫鸭，折苇枯蒲寒意深。  
何处得船满载酒？醉时系著古梅林。  

陆游　看梅绝句  
一物不向胸次横，醉中谈谑坐中倾。  
梅花有情应记得，可惜如今白发生。  

陆游　看梅绝句  
老子舞时不须拍，梅花乱插乌巾香。  
尊前作剧莫相笑，我死诸君思此生。  

陆游　看山  
小葺茆茨紫翠间，今年偷得半年闲。  
门前木落须霜晓，且看西南一角山。  

陆游　看月睡晚戏作  
香火课夙兴，风月留晚睡。  
直言散吏闲，亦未尽无事。  
旧闻云台翁，高枕阅尘世。  
至今青嶂间，鼻息乱松吹。  
平生寡嗜好，所愿究此味。  
千年一欠伸，笑看岩花坠。  

陆游　考古  
考古无长昼，忧时少熟眠。  
偷生迫钟漏，战死媿兜韐。  
莫报乾坤施，空惊岁月迁。  
藜羹安用糁，吾事本萧然。  

陆游　考宗皇帝挽词  
大道本生知，崇高志不移。  
凝神超事物，观妙极希夷。  
访药三山远，遗弓万国悲。  
神孙昔锺爱，天作太平基。  

陆游　考宗皇帝挽词  
代邸膺图日，临朝涕泗横。  
诚心非外饰，至孝化群生。  
高庙联龙衮，思陵接柏城。  
平生奉亲意，一理贯幽明。  

陆游　考宗皇帝挽词  
便殿谘询早，深宫宴乐稀。  
欲颁传位诏，犹索未明衣。  
寿损名方永，身舑国愈肥。  
孤臣泣陵柏，心折九虞归。  

陆游　柯桥客亭  
小市初晴已过春，朱樱青杏一番新。  
灞陵老子无人识，暂借邮亭整角巾。  

陆游　柯桥客亭  
梅子生仁燕护雏，遶檐新叶绿扶疏。  
朝来酒兴不可耐，买得钓船双鳜鱼。  

陆游　柯山道上作  
道路如绳直，郊园似砥平。  
山为翠螺踊，桥作彩虹明。  
午酌金丸橘，晨炊玉粒粳。  
江村好时节，及我疾初平。  

陆游　客愁  
骑马出门无所诣，端居正尔客愁侵。  
苍颜白发入衰境，黄卷青灯空苦心。  
天下极知须隽杰，书生何恨死山林。  
消磨未尽胸中事，梁甫时时尚一吟。  

陆游　客从城中来  
客从城中来，相视惨不悦；  
引杯抚长剑，慨叹胡未灭。  
我亦为悲愤，共论到明发。  
向来酣斗时，人情愿少歇。  
及今数十秋，复谓须岁月。  
诸将尔何心，安坐望旄节！  

陆游　客多福院晨起  
万鲸传响彻修廊，唤起衰翁晓梦长。  
万事可怜随日出，一生常是伴人忙。  
驰驱深厌交飞盖，息偃何时静炷香？  
四到锦州身愈老，更堪重入少年场！  

陆游　客怀  
客怀病思两凄凄，瘦马长靴溅雪泥。  
道左忽逢曾宿驿，壁间闲看旧留题。  
村醅酸薄陈山果，旅饭萧条嚼冻齑。  
何处人间非梦境？恥然重到剑关西。  

陆游　客怀  
客怀耿耿向谁语，世事茫茫空自知。  
坚坐嬾穷牛渚怪，倦游何恨雁门踦。  
眼前客共一杯酒，身後人传千首诗。  
报与故交当贺我，计归犹及菊花时。  

陆游　客叩门多不能接往往独坐至晚戏作  
贫舍久疏罗酒浆，客来不复倒衣裳。  
官情已尽诗情在，世味无余睡味长。  
红练带飞穿柳去，锦熏笼暖扑帘香。  
萧然自笑浑无事，渔唱声中又夕阳。  

陆游　客去  
客来拈麈尾，客去拂床眠。  
孤梦归湖上，残书堕枕边。  
幽禽窥户语，落日傍窗妍。  
暂尔名朝士，终然是地僲。  

陆游　客去  
相对蒲团睡味长，主人与客两相忘。  
须臾客去主人觉，一半西窗无夕阳。  

陆游　客去追记坐间所言  
征西幕罢几经春，叹息儿音尚带秦。  
每为後生谈旧事，始知老子是陈人。  
建隆乾德开王业，温洛荣河厌虏麈。  
倘得此生重少壮，临危敢爱不赀身。  

陆游　客舍对梅  
野迥林寒一水傍，密如疏蕊正商量。  
半霜半雪相仍白，无蝶无蜂自在香。  
月过晓窗移影瘦，风传残角引声长。  
还怜客路龙山下，未折一枝先断肠。  

陆游　客思  
裘马平生喜远游，暮年憔悴向南州。  
文书与睡中分日，衰病和愁总怕秋。  
无复雪郊看射虎，但思烟浦听呼牛。  
还家谁道无余俸，倒橐犹堪买钓舟。  

陆游　客思  
千里关山道路赊，可怜客子费年华。  
杯觞艳艳红烧酒，风露盈盈紫笑花。  
孤月有情来海峤，双鱼无信到天涯。  
此生那得常飘泊，归卧东溪弄钓车。  

陆游　客思  
两鬓星星久倦游，凄凉况复寓南州。  
未甘蟋蟀专清夜，已叹梧桐报素秋。  
绮语安能敌生死，热官正欲快恩雠。  
空堂饱作东归梦，梦泊严滩月满舟。  

陆游　客谈荆渚五昌慨然有作  
去岁出蜀初东游，峨舸大艑下荆州。  
便风转头五百里，吟啸已在黄鹤楼。  
戏拈铁笛吹出塞，水涌月落鱼龙愁。  
明朝喧传古仙过，碧玉带束黄絡裘。  
岂知一官自桎梏，簿书期会无时休。  
丰城宝剑已化久，我自吐气冲斗牛。  
洞庭四万八千顷，蟹舍正对芦花洲。  
速脱衣冠挂神武，散发烂醉垂虹秋。  

陆游　客亭  
荻浦烟汀并海涯，一枝柔橹语咿哑。  
久从野老非生客，惯寓僧庐胜在家。  
乘兴村村俱有酒，逢春处处可寻花。  
朝来雪霁梅初动，又向邮亭阅岁华。  

陆游　客言来自上皋道中以其语作一绝  
日晒霜融作浅泥，酒家却在断桥西。  
五陵今代无豪侠，独卧茅檐听午鸡。  

陆游　客意  
山行曳杖水拏舟，走遍茫茫禹画州。  
蝴蝶梦魂常是客，芭蕉身世不禁秋。  
早因食少妨高卧，晚忆茶甘作远游。  
龙焙一尝端可去，无心更为荔枝留。  

陆游　客有见过者既去喟然有作  
鬓毛俱白尽，事不补秋毫。  
去死今无几，归耕何足高。  
已知陶止酒，徒劝屈餵糟。  
惟有沧溟去，扬帆观雪涛。  

陆游　客有见过者既去喟然有作  
永日安耕钓，余年迫耄期。  
研朱点周易，饮酒和陶诗。  
带箭归飞鹤，榰床不瞑龟。  
此生君看取，死是出门时。  

陆游　客有言太山者因思青城旧游有作  
我登青城山，云雨顾在下，  
月色缟岩谷，欲睡不忍舍。  
明朝下半岭，颇怪哀湍泻，  
山麓云未归，平地泥没踝，  
乃知宿处高，所恨到者寡。  
有客谈泰山，昔尝宿石室，  
夜分林采变，阳谷看浴日，  
九州皆片麈，盛夏犹惨栗。  
我闻思一往，安得飞僲术？  
但愿齐鲁平，东封扈清跸。  

陆游　客至  
何处轩车客，能来桑麦村？  
一奴先入市，此老自应门。  
野果尝皆涩，村醅厌尚浑。  
残年亦何恨，治世作黎元。  

陆游　客至  
官闲身自得，客至眼殊明。  
静算棋生死，闲分酒浊清。  
悠然剧谈罢，偶尔小诗成。  
但恨桑麻事，无人与共评。  

陆游　客中夜寒戏作长谣  
孤翁痴钝如寒蝇，霜夕不瞑愁严凝。  
寝衣触体起芒粟，鼻息嘘润成冰凌。  
冬冬默数严谯鼓，耿耿独看幽窗灯。  
支床龟老共夜永。号月鸡冷同晨兴。  
白狐紫貂了不暖，何况蜀锦并吴绫。  
静思忽得安乐法，人生所欠絮与缯。  
十年一衲尚可过，不信请视匡山僧。  

陆游　客中作  
江天雨霁秋光老，野气川云净如扫。  
投空飞鸟杂落叶，极目斜阳衬衰草。  
平沙争渡人鹄立，长亭下马障泥湿。  
累累红果络青篾，未霜先摘犹酸涩。  
客中虽云贪路程，买薪籴米常留行。  
茆檐独坐待僮仆，不闻人声闻碓声。  

陆游　客自凤州来言岐雍间事怅然有感  
表里山河古帝京，逆胡数尽固当平。  
千门未报甘泉火，万耦方观渭上耕。  
前日已传天狗堕，今年宁许佛狸生？  
会须一洗儒酸态，猎罢南山夜下营。  

陆游　空酒壶  
铜壼受五升，中贮太古醇。  
相从亦已久，一朝委流尘。  
我岂少恩哉？白头乃如新。  
谁知矮道士，亦作斥仙人？  

陆游　箜篌谣二首寄季长少卿  
庭树非不荣，霜靊万叶枯。  
朋友岂我弃，渐远势自疏。  
中夜起太息，发箧觅旧书，  
尘昏蠹蚀损，行缺字欲无。  
一读色已变，再读涕泪濡。  
卷书置箧中，宁使饱蠹鱼。  

陆游　箜篌谣二首寄季长少卿  
少壮离别时，回顾日月长；  
会合终有期，何恨天一方。  
我齿如败屐，君发如新霜，  
余日复几何，万里遥相望。  
欲泣老无泪，欲梦不可常。  
寄书何时到？江汉春茫茫。  

陆游　口占送岩师还大梅护圣  
放翁白发已萧然，黄纸新除玉局仙。  
寄语山头老师叔，欲分茅舍度残年。  

陆游　枯菊  
龙山落帽未多时，陈迹依然使我悲。  
粲粲菊花何似好，阶前惟见束枯枝。  

陆游　枯菊  
翠羽金钱梦已阑，空余残蕊抱枝乾。  
纷纷轻薄随流水，黄与姚花一样看。  

陆游　枯菊  
积雪严霜转眼空，春回无处不春风。  
欲知造物无穷妙，但看萱根与菊丛。  

陆游　哭杜府君  
叔高初过我，风度何玉立，  
超然众客中，可慕不待揖。  
入都多宾友，伯高数来集，  
质如琮璧润，气等芝兰袭。  
晚乃过仲高，午日晒行笠，  
匆匆遽别去，怅望空怏悒。  
有如此三高，青紫何足拾。  
岂无知之者，相视莫维絷。  
穷鱼虽相悯，可媿吐微泾。  
亦知尊公贤，何止盖乡邑。  
向风每拳拳，识面真汲汲。  
秋风忽闻讣，执书叹以泣。  
造门不自决，追悔今何及！  
又闻著书富，手泽溢巾笈。  
哀毁要无益，遗稿勤缀缉。  

陆游　哭季长  
岷山剡曲各天涯，死籍前时偶脱遗。  
三径就荒俱已老，一樽相属永无期。  
寝门哀恸今何及？泉壤从游後不疑。  
邂逅子孙能记此，交情应似两翁时。  

陆游　哭季长  
我荷锄时君赐环，君归我复造清班，  
无由促席暂握手，每得寄声聊解颜。  
造物不令成老伴，著书犹喜在名山。  
半年仅得陈蓴鲫，白首临风涕自潸。  

陆游　哭径山策老  
岌岌龙门万衲倾，翩翩只履又西行。  
尘侵白拂绳床冷，露滴青松卵塔成。  
遥想再来非四入，尚应相见话三生。  
放翁大欠修行力，未免人间怆别情。  

陆游　哭开孙  
学步渐扶床，乘车已驾羊。  
虚称砌台使，不遇玉函方。  
杳杳天难问，茫茫夜正长。  
寂寥谁伴汝，萧寺闭空房。  

陆游　哭李孟达  
旧交多已谢明时，孟达奇才最所思。  
晚岁立朝虽小试，平生苦学竟谁知！  
尊前一笑终无日，地下相从却有期。  
恸绝寝门霜日暮，短篇聊为写余悲。  

陆游　哭王季夷  
超遥天马渥洼来，万里修途忽勒回。  
爽气即今犹可想，旧游何处不堪哀！  
梦中有客徵残锦，地下无炉铸横财。  
欲酹一尊身尚病，鬣封春露湿苍苔。  

陆游　苦寒  
冻砚时能出苦吟，浊醪亦复慰孤斟。  
谁知冰雪凝严侯，自是乾坤爱育心。  
疠鬼尽驱人意乐，遗蝗一洗麦根深。  
但嫌景短妨书课，栖鸟纷纷又满林。  

陆游　苦寒  
终日频添季子裘，经旬不上仲宣楼。  
摩挲酒榼虽堪喜，疏索梅花未免愁。  
正苦冰生退吟笔，却思雪作润耕畴。  
乘除扰扰殊多事，独拥青毡觅睡休。  

陆游　苦贫  
老作清时版籍民，深耕迨及故山春。  
熟思岂是天贫我，妄计还忧鬼笑人。  
但使甑中余麦饭，何妨涧底采荆薪。  
此穷正坐清狂尔，莫向瞿昙问宿因。  

陆游　苦贫戏作  
五穷作祟不容支，蝉腹龟肠旋过时。  
客散难求门外辙，衣穿徒有鬓边丝。  
儿能解事甘藜藿，婢苦无薪睨扊扅。  
箕踞浩歌君会否？书痴终觉胜钱痴。  

陆游　苦热  
炎歳行中天，曼肤汗翻水，  
纤絺薄如雾，不异铠被体。  
散发垂两肩，万事弃不理。  
寸阴若度岁，日暮何可俟。  
颇闻交广间，暑又烈於此，  
此如不可耐，彼岂皆暍死？  
聊当扶短策，北涧弄清泚。  
岂必拜赐冰，恩光动闾里。  

陆游　苦热  
万瓦鳞鳞若火龙，日车不动汗珠融。  
无因羽翮氛埃外，坐觉蒸炊釜甑中。  
石涧寒泉空有梦，冰壶团扇欲无功。  
余威向晚犹堪畏，浴罢斜阳满野红。  

陆游　苦笋  
藜藿盘中忽眼明，骈头脱襁白玉婴。  
极知耿介种性别，苦节乃与生俱生。  
我见魏徵殊媚妩，约束儿童勿多取。  
人才自古要养成，放使干霄战风雨。  

陆游　苦雨  
尽道迎梅雨，能无一日晴。  
窗昏愁细字，檐滴乱疏更。  
未怪蛙争席，真忧水冒城。  
何由收积潦，萧鼓赛西成？  

陆游　苦雨  
烟水茫无际，空阶滴不休。  
一窗闲隐几，四月澹如秋。  
箔冷蚕迟绩，泥深麦未收。  
家贫村酒薄，曷解老农忧？  

陆游　苦雨叹  
九渊龙公出忘还，瓦沟垂溜声淙潺；  
茫茫大泽北际海，潋潋平湖南浸山。  
吾庐四望路俱断，蛙黾争雄乱昏旦。  
漏床腐席夜失眠，湿灶生薪朝不爨。  
今年十分喜有秋，岂知青秧出禾头。  
老夫一饱复缪悠，听儿读书宽百忧。  

陆游　块坐斋中有感  
败席凝麈嬾拂除，况能作意去庭芜。  
读书眼力衰难强，对酒心情薄欲无。  
野寺钟鱼思下担，山邮鞍驮忆登途。  
颓然坐睡谁惊觉？寂寞西窗日又晡。  

陆游　快晴  
地辟天开斗柄回，今年红日遍池台。  
新阳苏醒春前柳，轻暖医治雪後梅。  
瓦屋螺青披雾出，锦江鸭绿抱山来。  
衰翁也逐儿童喜，旋拨文书近酒杯。  

陆游　狂夫  
狂夫与世本难谐，醉傲王侯亦壮哉！  
奕奕方收岩际电，酣酣已起枕间雷。  
回天力在人终叹，入月星来敌自摧。  
千载鬼雄皆国士，直令穷死未须哀。  

陆游　狂歌  
少年虽狂犹有限，遇酒时能傲忧患；  
即今狂处不待酒，混混长歌老岩涧。  
拂衣即与世俗辞，掉头不受朋友谏。  
挂帆直欲截烟海，策马犹堪度云栈。  
枵然痴腹肯贮愁？天遣作盎盛藜苋。  
发垂不栉性所便，衣垢忘濯心已惯。  
眼前故人死欲无，此生行矣风雨散。  
羞为尘土伏辕驹，宁作江湖断行雁。  

陆游　狂吟  
浮世何须宇宙名，一狂自足了平生。  
秋风湘浦纫兰佩，夜月缑山听玉笙。  
学剑惯曾游紫阁，结巢终欲隐青城。  
年来自笑弥耽酒，百斛蒲萄未解酲。  

陆游　旷怀  
旷怀何啻等沙鸥，外物相挻剧火牛。  
若信本心无一事，始知平地起闲愁。  
每逢达士惟长啸，欲弃浮生尚小留。  
今旦微霜好风日，短筇且领镜湖秋。  

陆游　夔州重阳  
夔州鼓角晚凄悲，恰是幽窗睡起时。  
但忆社醅挼菊蕊，敢希朝士赐萸枝。  
山川信美吾庐远，天地无情客鬓衰。  
佳日掩门君莫笑，病来纱帽不禁吹。  

陆游　昆仑行  
阴云解駮朝暾红，黄河直与昆仑通。  
不驾鸾凤骖蚢龙，径蹑香烟上空中。  
吾行忽过日月宫，下视积气青蒙蒙，  
寒暑不分昼夜同。嵯峨九关常烈风，  
凛然萧森变冲融，不悸不眩身如空。  
尘沙浩劫环无穷，讵须更觅安期翁！  

陆游　困甚戏书  
官如枝头乾，不受雨露恩；  
身如水上浮，泛泛宁有根？  
刈茆以苫屋，缚柴以为门。  
故人分禄米，邻父饷鱼餐。  
前门吏徵租，後门质襦褌。  
不敢谋岁月，且复支朝昏。  
雨余幽花拆，亦可侑清尊。  
吾生信已乎，终老此山村！  

陆游　腊月  
今冬少霜雪，腊月厌重裘。  
渐动园林兴，顿宽薪炭忧。  
山陂泉脉活，村市柳枝柔。  
春饼吾何患，嘉蔬日可求。  

陆游　腊月十九日午睡觉复酣卧至晚戏作  
枕痕著面眼芒羊，欲起元无抵死忙。  
拥被却寻初断梦，掩屏重拨欲残香。  
雪云虽散寒犹紧，春意将回昼已长。  
老去此身无著处，华胥真恐是吾乡。  

陆游　腊月十四日雨  
岁晚深居嬾出游，小窗终日寄悠悠。  
雨声到枕助诗律，花气袭衣生客愁。  
残齿不堪添舮卼，瘦肩转复觉飕飀。  
春前一雪犹关念，安得琼瑶积瓦沟。  

陆游　赖牟镇早行  
孤灯照影听初鸡，揽辔情怀倍惨凄。  
雪作未成云意闹，茅荒无际客魂迷。  
触寒手指藏犹裂，畏巑图书弃不携。  
老去有文无卖处，等闲题遍蜀东西。  

陆游　兰  
南岩路最近，饭已时散策。  
香来知有兰，遽求乃弗获。  
生世本幽谷，岂愿为世娱。  
无心托阶庭，当门任君锄。  

陆游　兰亭  
兰亭绝境擅吾州，病起身闲得纵游。  
曲水流觞千古胜，小山丛桂一年秋。  
酒酣起舞风前袖，兴尽回桡月下舟。  
江左诸贤嗟未远，感今怀昔使人愁。  

陆游　兰亭道上  
湖上青山古会稽，断云漠漠雨凄凄。  
篮舆晚过偏门市，满路春泥闻竹鸡。  

陆游　兰亭道上  
兰亭步口水如天，茶市纷纷趁雨前。  
乌笠游僧云际去，白衣醉叟道傍眠。  

陆游　兰亭道上  
陌上行歌日正长，吴蚕捉绩麦登场。  
兰亭酒美逢人醉，花坞茶新满市香。  

陆游　兰亭道上  
箭菔弓弢小猎回，壮心自笑未低摧。  
前身家近盘阊路，曾看吴王射雉来。  

陆游　览镜  
白头渐觉黑丝多，造物将如此老何？  
三万里天供醉眼，二千年事入悲歌。  
剑关曾蹴连云栈，海道新窥浴日波。  
未颂中兴吾未死，插江崖石竟须磨。  

陆游　览镜  
镜中老翁谁？非得少年我。  
诵书如布谷，拈出无一可。  
又非富贵逼，弃去自不果。  
无功博一饱，有罪当万坐。  
老境最堪笑，作计日益左。  
正似鸠拙巢，不及蚕自裹。  
霜寒衣未赎，瑟缩附残火。  
作诗数十年，所得良琐琐。  
弱松困蔓缠，何日见磊砢？  
洞庭可远游，秋风思捩舵。  

陆游　览镜  
此头那可著貂蝉，瘦似骑驴孟浩然。  
一事比渠差省力，闭门无句与人传。  

陆游　览镜有感  
齿如败屐鬓成丝，七十之年敢自期。  
阅世久应书鬼录，强颜那复乞山资。  
绯衫荫子踰初望，下泽还乡负圣时。  
回首堕沟元有命，不须深计巧丸儿。  

陆游　嬾趣  
谢病掩柴荆，年来嬾趣成。  
舌根茶味永，鼻观酒香清。  
已矣驰驱息，悠然磊磈平。  
高眠得三昧，梦断已窗明。  

陆游　阆中作  
残年作客遍天崖，下马长亭便似家。  
三叠凄凉渭城曲，数枝闲澹阆中花。  
襞牋授管相逢晚，理鬓熏衣一笑哗。  
俱是邯郸枕中梦，堕鞭不用忆京华。  

陆游　阆中作  
挽住征衣为濯尘，阆州斋酿绝芳醇。  
莺花旧识非生客，山水曾游是故人。  
遨乐无时冠巴蜀，语音渐正带咸秦。  
平生剩有寻梅债，作意城南看小春。  

陆游　浪迹  
浪迹人间四十年，镜中不觉已华颠。  
山川惨澹秋多感，灯火青荧夜少眠。  
壮志已忘榆塞外，高情正在酒垆边。  
扁舟不恨无人识，且复长歌入暮烟。  

陆游　老病  
湖上归耕一病翁，此心非复少年同。  
读书初恨岁时速，闻道始知身世空。  
匠石不能材社栎，弋人何意慕冥鸿。  
新春愈觉支离甚，又付生涯药裹中。  

陆游　老病无复宦情或者疑焉作此示之  
病思萧条岂独今，十年前已鬓霜侵。  
旧交略尽形吊影，薄宦宜休口语心。  
老骥已甘当伏枥，穷猿况是急投林。  
别君径入乱云去，後日相思何处寻？  

陆游　老病谢客或者非之戏作  
病侵腰膂两经秋，欲下绳床不自由。  
客至难令三握发，佛来仅可小低头。  
安禅还我闲蒙衲，怒气从渠勇挟輈。  
亦欲署门还嬾去，死生贵贱本悠悠。  

陆游　老病追感壮岁读书之乐作短歌  
少年志力强，文史富三冬；  
但喜寒夜永，那知睡味浓。  
庭树风淅淅，城楼鼓冬冬，  
自鞭不少贷，冻坐闻晨钟。  
探义剧攻玉，摛文笑雕龙；  
落纸笔纵横，围坐书叠重，  
得意自吟讽，清悲答莎蛩。  
饥肠得一饼，美如紫驼峰。  
俯仰五十年，干世终不逢。  
夜半起饭牛，颓然成老农。  
束书不更读，蠹简流尘封。  
世无袁伯业，太息吾何从！  

陆游　老鳏  
水际山前有老鳏，终年无事亦非闲。  
渊源师友简编上，土木形骸鱼鸟间。  
零落断云依钓濑，连涓新月照柴关。  
葵羹稗饭悠然过，一饱元非造物悭。  

陆游　老怀  
老怀常易感，秋雨苦难晴。  
羁枕悲欢梦，高城长短更。  
荣枯一螘垤，成壤几棋枰？  
抱疾茅檐下，行人肯寄声。  

陆游　老怀  
身见高皇再造初，名场流辈略无余。  
旧书科斗才存空，薄业蜗牛仅有庐。  
迂士岂堪新贵使，少年自与老人疏。  
荒园寂寂堆霜叶，抱瓮何妨日灌蔬。  

陆游　老鸡  
老鸡拥肿不良行，将旦犹能效一鸣。  
碓下糠粞幸不乏，何妨相倚过余生。  

陆游　老疾戏自赠  
年过七十日夜衰，羸然骨立不支持。  
一身百病作无时，饭且不足那论医。  
镜中之人定是谁，面骨突兀鬓成丝。  
买棺作冢计已迟，一旦宁免累诸儿？  
门前湖山可遨嬉，心虽欲往力不随。  
左车牙脱吁可悲，问汝何不食肉糜？  

陆游　老健  
才智不足狂有余，此身老健更谁如？  
齿牢尚可决乾肉，目了未妨观细书。  
不怪模棱嗤了了，但惊絞臂劝徐徐。  
晓看瓜垄初牵蔓，一笑呼儿勿废鉯。  

陆游　老健  
年垂九十身犹健，竹屋荆扉不厌低。  
挈榼自沽深巷酒，拥衾遥听别村鸡。  
家添豚栅还堪赋，路认牛栏每不迷。  
惟恨穷秋开霁少，晚来小雨又成泥。  

陆游　老将  
忆昔东都有事宜，夜传帛诏起西师。  
功名无分身空在，犹指金创说战时。  

陆游　老将  
百战西归变姓名，悲歌击筑醉湖城。  
貂裘换得金鸦觜，种药南山待太平。  

陆游　老将效唐人体  
宝剑夜长鸣，金痍老未平。  
指弓夸野战，抵掌说番情。  
已矣黑山戍，怅然青史名。  
和亲不用武，教子作儒生。  

陆游　老景  
老景虽无几，为农尚有余。  
曾传种鱼术，新得相牛书。  
黍酒时留客，菱歌或起予。  
平生湖海志，高枕看严徐。  

陆游　老景  
老死知无日，天公偶见宽。  
疾行逾百步，健啖每三餐。  
身瘦短裁褐，发稀低作冠。  
年来更小黠，不据伏波鞍。  

陆游　老境  
发白未及童，齿摇未及脱，  
正如一席饮，烧烛将见跋。  
溪山环草舍，霜露侵布褐。  
文章虽自力，亦已强弩末。  
宁将垂老耳，更受世事聒？  
匡庐入我梦，行已寄瓶钵。  

陆游　老境  
平生百不遂，惟有老如期。  
眼涩观书夜，心衰把酒时。  
僧分新掘药，客诵旧题诗。  
四十年前我，回看定是谁？  

陆游　老境  
一生幸免践危机，老境还山饱蕨薇。  
智士固知穷有命，达人元谓死为归。  
临窗蜀纸誊诗草，出户郿绦系褐衣。  
堪笑街头小儿女，问予君是伯休非？  

陆游　老境  
白发短欲尽，人嗤心尚孩。  
埋盆池潋灩，累瓦塔崔嵬。  
软饭三舂米，醇醪九酝醅。  
忽然拈笔起，记著早梅开。  

陆游　老境  
今日霜殊重，衰翁老可怜。  
朝晡两炊火，覆藉一床毡。  
人客容称疾，儿童不搅眠。  
云开见残日，更爱小窗妍。  

陆游　老君洞  
丹凤楼头语未终，崎岖蜀道复相逢。  
太清宫阙俱煨烬，岂亦南来避贼锋？  

陆游　老伶  
老伶头已白，相识不论年。  
时出随童稚，犹能习管弦。  
烟林梅市路，风幔放翁船。  
余酒堪同醉，君无惜醉眠。  

陆游　老马行  
老马虺雙依晚照，自计岂堪三品料？  
玉鞭金络付梦想，瘦稗枯萁空咀噍　。  
中原蝗旱聀　运衰，王师北伐方传诏。  
一闻战鼓意气生，犹能为国平燕赵。  

陆游　老民  
乞得不赀身，林间号老民。  
儿因作诗瘦，家为买书贫。  
村仆欺谩少　　邻翁语笑真。  
今朝盐酪尽，荠糁更宜人。  

陆游　老民  
老民无一事，终日卧柴扉。  
凿沼观鱼乐，勾帘待燕归。  
架高藤叶密，土润药苗肥。  
休退真吾分，无心学息机。  

陆游　老去  
老去时时病，春来日日阴。  
文书有期会，山水负登临。  
倦客风埃眼，孤臣狗马心。  
余寒欺短褐，莫惜酒杯深。  

陆游　老身  
老身无处著，登望忆闲游。  
白浪浮天远，黄云出塞秋。  
百年殊鼎鼎，万事只悠悠。  
岁晚长亭路，寒侵季子裘。  

陆游　老甚自咏  
残年真欲数期颐，一事无营饱即嬉。  
身入儿童斗草社，心如太古结绳时。  
腾腾不许诸人会，兀兀从嘲老子痴。  
亦莫城中买盐酪，菜羹有味淡方知。  

陆游　老甚自咏  
羡生常笑古人痴，俛仰那知迫耄期。  
镜里鬓无添白处，尊前颜有暂丹时。  
客瞠终岁常称疾，儿讶经旬嬾赋诗。  
枉却愁过强健日，身闲何往不熙熙？  

陆游　老态  
齿如强留客，虽住无久理；  
目如新募兵，临敌乌可使？  
齿废疏粱肉，目涩屏书史，  
浮世真几何，老态遽如此！  
啜粥习安坐，用短亦自喜。  
作诗记吾衰，聊用调稚子。  

陆游　老态  
破榼愁春近，空囷畏日长。  
头风便菊枕，足痹倚藜床。  
冉冉残年逼，悠悠万事忘。  
有儿堪晤语，无客亦何妨。  

陆游　老态  
寡欲贫何损，无才老更宜。  
挂墙多汉刻，插架半唐诗。  
饭已频摩腹，儿来暂解颐。  
尚悲吴蜀远，未免故人思。  

陆游　老态自遣  
似见不见目愈衰，欲堕不堕齿更危。  
谁令汝年八九十，常欲强健宁非痴！  
目昏大字亦可读，齿摇犹能决濡肉。  
若知用短百无忧，此理正如夔一足。  
蒙胧舮卼俱有味，笑侮莫听傍人喙。  
但令孙曾能力耕，一饱不妨还美睡。  

陆游　老叹  
一齿危将坠，双瞳久已昏。  
谋生赖蔬圃，养拙闭柴门。  
多病从来惯，虚名不足论。  
自怜余一念，犹欲济元元。  

陆游　老叹  
八十未满七十余，山巅水涯一丈夫。  
长鸣未免似野鹤，生意欲尽如枯株。  
临安宫阙经营初，银鞍日日醉西湖。  
不须细数旧酒徒，当时儿童今亦无！  

陆游　老叹  
事与年俱往，心於世转疏。  
曼肤销欲尽，鬷发变无余。  
野店通赊酒，邻翁伴荷鉯。  
尚嗟余习在，梦课吏钞书。  

陆游　老叹  
步迟腰伛偻，面瘦骨峥嵘。  
贫病消前业，耕樵乐太平。  
有歌悲易水，无酒醉湖城。  
何许容身得？门前钓艇横。  

陆游　老叹  
百年逝不留，万事本难料。  
夜行钟漏迫，但取贤达笑。  
颇疑功名事，造物付年少。  
归休莫问人，晓镜勤自照。  

陆游　老叹  
齿发衰残久退休，衡茅荒寂更禁秋。  
一年用力身犹倦，百不关心梦亦愁。  
远浦卧看凫泛泛，深林时听鹿呦呦。  
天台日有游僧过，白术黄精不待求。  

陆游　老叹  
人生易衰老，万事海涛翻。  
但恨芳尊迮，宁悲雪鬓繁？  
诸儒轻古学，遗虏盗中原。  
有语谁能听？毋矜舌尚存。  

陆游　老叹  
老翁终日饱还嬉，常拾儿童竹马骑。  
食为齿摇艰咀嚼，冠因发少易倾欹。  
鸟乌歌罢人谁问？咄咄书成自不知。  
堪笑残生似蒲柳，秋风未到已先衰。  

陆游　老翁  
老翁垂七十，不复叹头颅。  
浩荡新渔艇，凋零旧酒徒。  
严徐元衮衮，管葛亦区区。  
独有欣然处，登山未用扶。  

陆游　老翁  
老翁睡少知遥夜，贫士衾单怯苦寒。  
闷里不嫌村酒薄，瘦来偏觉旧衣宽。  
篱门遇健时能出，书卷乘闲亦取看。  
深愧野人怜寂寞，放锄相唤共朝餐。  

陆游　老学庵  
老学衡茅底，秋毫敢自欺。  
开编常默识，闭户有余师。  
大节艰危见，真心梦寐知。  
唐虞元在眼，生世未为迟。  

陆游　老学庵  
穷冬短景苦匆忙，老学庵中日自长。  
名誉不如心自肯，文辞终与道相妨。  
吾心本自同天地，俗学何知溺秕糠？  
已与儿曹相约定，勿为无益费年光。  

陆游　老学庵北窗杂书  
本慕修真谢俗尘，中年蹭蹬作诗人。  
即今恨养金丹晚，且向江湖把钓缗。  

陆游　老学庵北窗杂书  
偶住人间遂许时，残骸自笑尚支持。  
直须消破黄齑尽，始是浮生结局时。  

陆游　老学庵北窗杂书  
茅斋遥夜养心君，静处工夫自策勋。  
正喜残香伴幽独，鸦鸣窗白又纷纷。  

陆游　老学庵北窗杂书  
小龙团与长鹰爪，桑苎玉川俱未知。  
自置风炉北窗下，勒回睡思赋新诗。  

陆游　老学庵北窗杂书  
定交鱼鸟欲忘形，独岸纶巾坐草亭。  
不恨囊中无赤仄，且欣案上有黄庭。  

陆游　老学庵北窗杂书  
松棚接屋得阴多，石径生苔奈滑何！  
尽道疏篱宜细雨，晴时最好晒渔蓑。  

陆游　老学庵北窗杂书  
龟常曳尾岂非乐？鹤已锻翎徒自伤。  
造物今知不负汝，北窗夜雨默焚香。  

陆游　老学庵北作假山既成即雨弥月不止  
古者封禅岁，乾封辄枯旱；  
不言绝民食，徒欲晒日观。  
我今作小山，才及仞有半，  
下瀦数斗水，草木稍葱蒨。  
蕞尔何足言，造物亦幽赞。  
冥冥一月雨，阴翳迷昏旦。  
芳草争抽萌，珍木亦擢干。  
龟鱼出复没，鸟雀聚仍散。  
彼天初何私，遗我耳目玩，  
遂令闾巷间，日厌鹁鸪唤。  
淖深樵苏绝，有米不能爨。  
为小乃害大，未可以理断。  
忧惧塞胸中，当食屡兴叹。  
培塿固易平，荷锸媿吾懦。  

陆游　老学庵井  
老学庵北井，六月寒如冰，  
大旱不涸雨不增，凛如人以常德称。  
日济千人不骄矜，置而不汲渠自澄。  
辘轳三丈青丝绳，对之已足凉肺膺。  
使我终日卧曲肱，顾谓此井真良朋。  
荡除炎歳却尘垢，宜有鬼神来护守。  
鸣呼！泾水一石泥数斗，  
正使逢时亦何有！  

陆游　老学庵夜兴  
冷卧空斋枕曲肱，饥鹰惊起发鬅鬿。  
烟霞华岳逃名客，风雪庐山入定僧。  
槲叶蔽身胜衣帛，金丹照室不燃灯。  
秃翁自笑无名字，聊向江湖袭旧称。  

陆游　老学庵自规  
尧德被四表，其本在身修。  
江河水稽天，发源乃涓流。  
人忍於搏虱，习熟且解牛。  
象箸与玉杯，漆器实其由。  
斯须失兢畏，恶名溢九州。  
始乎为善士，终可蹈轲丘。  
孰置汝太山？孰挤汝污沟？  
降福孰汝私？得祸孰汝雠？  
圣狂在一念，祸福皆自求。  
易箦汝所知，垂死勿惰偷。  

陆游　雷  
君不见，冬月雷，  
深藏九地底，寂默如寒灰。  
纷纷槁叶木尽脱，蠢蠢蛰户虫争坯。  
坚冰积雪一朝尽，风摇天边斗柄回。  
雷声却擘九地出，殷殷似挟春俱来。  
鱼龙振鳍熟睡醒，桃李一笑韶颜开。  
候耕老农喜欲舞，掀泥百草知谁催。  
惟嗟妇女不解事，深屋搑耳藏婴孩。  
吾闻阴阳有常数，非时动静皆为菑。  
无人为报阿香道，时来何至劳卿推。  

陆游　雷雨  
云昏失南山，雷过撼北户。  
天其哀此民，畀以三日雨。  
未言高下足，十已得四五。  
雨势殊未已，喜色遍农圃。  
稽手谒龙公，愿言终有秋。  
民饥不敢辞，惧贻明主忧。  

陆游　羸疾  
羸疾止还作，已过秋暮时。  
但当名百药，那更谒三医？  
强饭幸如昨，清游元有期。  
新霜宜野店，行矣不须疑。  

陆游　羸老  
羸老幸未死，敢嗟生理微。  
牛闲牧童卧，犬吠市船归。  
月落见收纲，灯青闻踏机。  
时时语邻里，井臼幸相依。  

陆游　羸卧  
羸卧将如老景何，小园风月且婆娑。  
茶因春困论交密，酒为家贫作态多。  
马上元无听鸡句，原头那有饭牛歌？  
自怜远屏犹多事，卖药归来买钓蓑。  

陆游　耒阳令曾君寄禾谱农器谱二书求诗  
欧阳公谱西都花，蔡公亦记北苑茶，  
农功最大置不录，如弃六艺崇百家。  
曾侯奋笔谱多稼，儋州读罢深咨嗟。  
一篇秧马传海内，农器名数方萌芽。  
令君继之笔何健，古今一一辨等差。  
我今八十归抱耒，两编入手喜莫涯。  
神农之学未可废，坐使末俗惭浮华。  

陆游　累日多事不复能观书感叹作此诗  
我生无他长，所得静而简。  
出仕三十年，不殖一金产。  
四方到为家，所向不容拣。  
南游极巨海，西戍掠危栈。  
为州亦何好，且复占仕版。  
俸不给淖糜，况敢事酒瑆。  
振兴坐堂上，符檄高＊嵼。  
藏书三万轴，一字不到眼。  
胸中积磊块，叹息谁为铲。  
浮生固如此，正可付一莞。  

陆游　累日倦甚不能觞客睡起戏作  
粉闇红荐樽俎薄，不如止酒得安眠。  
无心已破浮生梦，有力聊轻造化权。  
脱发满梳真老矣，断香萦几故翛然。  
晚知古佛中边语，正合蒙庄内外篇。  

陆游　累日浓云作雪不成遂有春意  
酿雪经旬竟不成，一霜却作十分晴。  
云归岫穴千峰立，暖入郊原万耦耕。  
菖叶离离丰岁候，梅花眷眷故人情。  
道傍孤店新醅熟，已有幽禽一两声。  

陆游　累日文符沓至怅然有感  
豪气人言苦不除，固应屏迹向江湖。  
封侯万里独心在，餬口四方何事无？  
薄俗更堪开眼看，老翁宁办折腰趋？  
鼠肝虫臂今无择，付与乾坤造化炉。  

陆游　累日文符沓至怅然有感  
白首逢人只累欷，今虽未是昨真非。  
文章才尽欲焚稿，仕宦兴阑当拂衣。  
浪出自应为後戒，放言那计堕危机。  
辽天华表苍茫里，千载何人识令威？  

陆游　累日文符沓至怅然有感  
三十年为一世人，孤城梦断洛阳尘。  
强颜嬾复看人面，何地真堪著此身。  
白骨久埋金谷友，黄花尚醉葛天民。  
严光钓濑虽亡恙，除却江山万事新。  

陆游　累日无酒亦不肉食戏作此诗  
小筑精庐剡曲傍，枵然蝉腹与龟肠。  
酒钱觅处无司业，斋日多来似太常。  
云碓旋舂菰米滑，风炉亲候药苗香。  
明年更入南山去，要试囊中服玉方。  

陆游　梨花  
开向春残不恨迟，绿杨窣地最相宜。  
征西幕府煎茶地，一幅边鸾画折枝。  

陆游　梨花  
粉淡香清自一家，未容桃李占年华。  
常思南郑清明路，醉袖迎风雪一杈。  

陆游　梨花  
嘉陵江色嫩如蓝，凤集山光照马衔。  
杨柳梨花迎客处，至今时梦到城南。  

陆游　离成都後却寄公寿子友德称  
萧条常闭爵罗门，点检朋侪几个存？  
吾道将为天下裂，此心难与俗人言。  
逢时尚可还三代，掩卷何由作九原。  
寄语龟城旧交道，新凉殊忆共清尊。  

陆游　离堆伏龙祠观孙太古画英惠王像  
岷山导江书禹贡，江流蹴山山为动。  
呜呼秦守信豪杰，千年遗迹人犹诵。  
决江一支溉数州，至今禾黍连云种。  
孙翁下笔开生面，岌巌高冠摩屋栋。  
徙木遗风虽峭刻，取材尚足当世用。  
寥寥後世岂乏人，尺寸未施谗已众。  
要官无责空赋禄，轩盖传呼真一哄。  
奇勋伟绩旷世无，仁人志士临风恸。  
我游故祠九顿首，夜遇神君了非梦。  
披云激电从天来，赤手骑鲸不施鞚。  

陆游　离家示妻子  
明日当北征，竟夕起复眠。  
悲虫号我傍，青灯照我前。  
妇忧衣裳薄，纫线重敷绵。  
儿为检药笼，桂姜手炮煎。  
墩堠默可数，一念已酸然。  
使忧能伤人，我得复长年？  
同生天壤间，人谁无一廛？  
伤哉狎何辜，皇皇长可怜。  
破屋不得住，风雨走道边。  
呼天得闻否？赋与何其偏！  

陆游　离嘉州宿平羌  
初挈囊衣宿水村，萧然一扫旧巢痕。  
本来信手忘工拙，却为无心少怨恩。  
自笑远游谙马上，已营小筑老云根。  
淡烟疏雨平羌路，便恐从今入梦魂。  

陆游　李允蹈判院送酒四斗予答书乃误以为二斗作小诗识媿  
冷官谁顾雀罗门？一纸惟君肯见存。  
堪笑放翁昏至此，乘壶误写作朋樽。  

陆游　鲤鱼行  
鲤鱼财三尺，浅水不覆脊；  
虽怀江湖乐，已叹刀几赤。  
长鲸之长几千丈，雪蹴山倾万重浪，  
纵游不厌沧海宽，一跃已在青天上。  
身世局促古所哀，噞喁贪饵胡为哉？  
人间沟渎莫更顾，夜半变化乘风雷。  

陆游　力耕  
力耕岁有一囷米，残俸月无三万钱。  
莫怪穷空心不动，正缘愚拙气差全。  
学经亹亹悬车後，秉礼拳拳易箦前。  
犹恨未能忘笔砚，小儿收拾又成编。  

陆游　立春  
采花枝上宝旛新，看遍秦山楚水春。  
村舍不知时节换，傍檐百舌苦撩人。  

陆游　立春  
绍熙又见四番春，春日春盘节物新。  
独酌三杯愁对影，例添一岁老催人。  
菊芽冒土如争出，柳色摇村已渐匀。  
身是兰亭山下客，未容逸少擅清真。  

陆游　立春初春出游戏作  
鬓毛萧飒寸心灰，生怕新年节物催。  
幸是身闲朝睡美，忽闻鼓吹打春回。  
绿窗百舌唤春眠，问柳寻花意已便。  
京洛化衣无梦去，邯郸观伎有诗传。  
铜壶阁下闲欹帽，石镜坊前戏坠鞭。  
酒隐人间君勿诮，定胜山泽作舑僲。  

陆游　立春後三日作  
拂面毵毵巷柳黄，穿帘细细野梅香。  
春回江表常年早，日向山中特地长。  
千古事终输钓艇，一毫忧不到禅房。  
绿尊掩罢惟须睡，高枕看人举世忙。  

陆游　立春後十二日命驾至郊外戏书触目  
身兼老病常归卧，天半阴晴偶出游。  
鹦鹉碧笼当户外，秋千画柱出墙头。  
年华冉冉飞双翼，梦境悠悠寄一沤。  
旅食都门那可久，少留应为赋春愁。  

陆游　立春後十二日命驾至郊外戏书触目  
宫云缥渺漏声迟，梦里华胥却自疑。  
春浅风光先盎盎，时平节物共熙熙。  
画帘不卷闻人语，玉勒徐行避酒旗。  
阅尽辈流身独健，恥如随计入都时。  

陆游　立春後十二日命驾至郊外戏书触目  
丹成不服怕升天，岂料乘风到日边。  
九陌楼台牛细霭，万家弦管送流年。  
香车宝马沿湖路，绣幙金罍出郭船。  
折简亦思招客醉，不堪春困又成眠。  

陆游　立春後作  
春不遗穷僻，天如念寂寥。  
鸟鸣知节换，池溜觉冰消。  
冷饼供新荠，轻裘换故貂。  
丰年无疾苦，邻曲递相招。  

陆游　立春前後连日风雨  
河岸春生绿，斋扉雨送昏。  
手钞书半淡，巾漉酒微浑。  
饼饵连春日，歌呼近上元。  
所嗟今夕梦，不在石帆村。  

陆游　立春前七日闻有预作春盘邀客者戏作  
蓼芽蔬甲簇青红，盘箸纷纷笑语中。  
一饼不分空恨望，暮年知有几春风？  

陆游　立春前三日作  
春近寒尤苦，先生不下堂。  
乌皮蒙燕几，白拂挂禅床。  
书架斜斜设，梅花细细香。  
悠然睡还起，已觉日微长。  

陆游　立春前四日谢雪方拜天庆庭中雪复作  
佩玉珊珊谒众真，竟烦一雪慰疲民。  
未看舞鹤随飞盖，先喜飘花集拜茵。  
耕垄土膏千耦出，市楼酒贱万家春。  
使君老去悲才尽，诗句难追节物新。  

陆游　立春前一日作  
开年化日己舒长，渐见风和乌变吭。  
冒土萿芽抽嫩绿，拂桥柳色弄轻黄。  
重温寿酒屠苏酽，探借春盘饼饵香。  
不入城门今几岁，遥知车马正匆忙。  

陆游　立春日  
日出风和宿醉醒，山家乐事满余龄。  
年丰腊雪经三白，地暖春郊已遍青。  
菜细簇花宜薄饼，酒香浮螘泻长瓶。  
湖村好景吟难尽，乞与侯家作画屏。  

陆游　立春日  
江花江水每年同，春日春盘放手空。  
天地无私生万物，山林有处著衰翁。  
牛趋死地身无罪，梅发京华信不通。  
数片飞飞犹腊雪，村邻相唤贺年豱。  

陆游　立春日  
花压乌巾酒满卮，旧逢春日恨春迟。  
如今病卧孤村里，过了新春也不知。  

陆游　立春日  
庆元丁巳春来晚，人日初过近上元。  
空对一樽三太息，无人为戴缕金旛！  

陆游　立春日送客郊外  
短鬓那禁岁月催，胜边花底又春回。  
雪消渐暖青鸳日，冰解初横玉监梅。  
江驿轩窗临古道，市楼弦管卖新醅。  
自怜病守无欢意，一笑常因送客来。  

陆游　立冬日作  
室小财容膝，墙低仅及肩。  
方过授衣月，又遇始裘天。  
寸积篝炉炭，铢称布被绵。  
平生师陋巷，随处一欣然。  

陆游　立秋后十日风雨凄冷独居有感  
急雨鸣瓦沟，尖风入窗罅。  
纱笼耿青灯，寂寂新秋夜。  
谁言簿领中，乃复有此暇。  
稍翻书册读，已念灰火跨。  
那知是羁客，恍若在家舍。  
睡晚且熟眠，洗沐官有假。  

陆游　立秋後四日雨  
天为新秋故作凉，海风吹雨入虚堂。  
凉生庭树阴阴绿，润袭篝衣浥浥香。  
杯泛鹅儿供小啜，碓舂云子喜新尝。  
一年又见星桥近，未信仙家日月长。  

陆游　立秋後作  
宋玉悲秋千载後，诗人例有早秋诗。  
老夫自笑心如石，三日秋风漫不知。  

陆游　立秋前九日大雨凉甚  
天暑正三伏，雨来俄九秋。  
寒声入檐户，爽气袭巾褠。  
山色凝深黛，溪流战怒蚪。  
身轻更何苦，处处可闲游。  

陆游　立秋前九日大雨凉甚  
雨暗初疑暮，云开已变秋。  
有风生枕簟，无汗渍衣　。  
漉酒尝浮螘，题诗走黑蚪。  
呼儿治书笈，吾欲剡中游。  

陆游　立秋前三日夜坐庭中偶赋  
绛阙清都侍宴还，天风摇佩夜珊珊。  
月轮桂满蟾初冷，星渚桥空鹊尚闲。  
一鹤每临云雨上，几人虚老市朝间，  
试将绿发窥清镜，未愧僲姝玉链颜。  

陆游　立秋前四日夜泛舟至跨湖桥  
短楫追凉十里来，夜深却御便风回。  
离离蒲叶先秋老，嫋嫋苹花带露开。  
陌上歌呼簪稻穗，桥边灯火卖官醅。  
时平乐事知何限，未叹流年两鬓催。  

陆游　立秋前一夕作  
萤度梧楸径，鸟鸣蒲苇洲。  
宁知八十老，又见一年秋。  
贺监称狂客，刘伶赠醉侯。  
吾身会兼此，已矣尚何求！  

陆游　立夏  
赤帜插城扉，东君整驾归。  
泥新巢燕闹，花尽蜜蜂稀。  
槐柳阴初密，帘栊暑尚微。  
日斜汤沐罢，熟练试单衣。  

陆游　立夏前二日作  
晨起披衣出草堂，轩窗已自喜微凉。  
余春只有二三日，烂醉恨无千百场。  
芳草自随征路远，游丝不及客愁长。  
残红一片无寻处，分付年华与蜜房。  

陆游　吏责  
吏责何时得暂停，年来减尽鬓边青。  
高谈正乐催迎客，美睡方酣报掣铃。  
安得云山长在眼，便从樵牧与忘形。  
诗成不用频怊怅，自古笼禽例翦翎。  

陆游　荔枝楼小酌  
碧瓦朱栏已半摧，强呼歌舞试樽罍。  
邦人莫讶心情嬾，新出莺花海里来。  

陆游　荔枝楼小酌  
病与愁兼怯酒船，巴歌闻罢更凄然。  
此身未死长为客，回首夔州又二年。  

陆游　荔子绝句  
驿骑星驰亦快哉！筠笼露湿手亲开。  
不应相与无平素，曾忝戎州刺史来。  

陆游　荔子绝句  
放翁游蜀十年回，病眼茫茫每嬾开。  
怪底酒边光景别，方红江绿一时来。  

陆游　连日暴下薾然不支戏作  
老子心如行脚僧，秋风久已办行縢。  
纸衾夜夜江湖梦，小复迟留待判惩。  

陆游　连日大寒夜坐复苦饥戏作短歌  
翁饥不能具小餐，儿冻何由成复褌？  
藏书充栋读至老，固愿少出苏黎元。  
念当万事度可否，肯使一恨弥乾坤。  
古来贤达多晚谬，千载遗笑绮与园。  
老翁肝心等铁石，他年骨朽此固存。  
村沽虽薄亦取醉，起看江月倾金盆。  

陆游　连日大雨门外湖水渺然  
趁朝把笏著乌鞞，不似归来买短蓑。  
尚鄙朱公养鱼术，肯为甯戚饭牛歌？  
逢时有命求何益？触事无心得最多。  
乐处却嫌儿辈觉，出门十步即烟波。  

陆游　连日得雨凉甚有作  
九渊龙起跨苍茫，聊为西州洗亢阳。  
晓看空蒙知岁稔，夜闻点滴觉心凉。  
纱幮不下蚊蝇静，焙火微温书画香。  
睡足何须云梦泽，如雷鼻息撼邻墙。  

陆游　连日风雨寒甚夜忽大风明旦遂晴  
万里浮云一扫空，碧天无际日曈曨。  
欢声四起春风里，恰似祥符景德中  

陆游　连日扶病领客殆不能支枕上怀故山偶成  
已强迂疏假印章，更扶衰病主杯觞。  
功名已判初心负，豪侠都无故态狂。  
静觉此身犹外物，嬾思与世永相忘。  
清泉白石生来事，曲几明窗味最长。  

陆游　连日往来湖山间颇乐即席有作  
晚春光景亦佳哉！野老苍颜一笑开。  
莫问此生犹几屐，但知相遇且衔杯。  
偶携儿女祈蚕去，又逐乡邻赛麦回。  
不信年华如转毂，城头君听角声哀。  

陆游　连日有雪意戏书  
壮岁羁游半九州，即今憔悴老菟裘。  
狂心那复缴鸿鹄，世事已如风马牛。  
雪作未成增惨澹，叶飞欲尽更飕飀。  
聊将袖里平戎事，判断千岩万壑秋。  

陆游　连日云兴气浊雨意欲成西南风辄大作比夜月明如昼  
鸠自呼鸣蚓自歌，何时甘澍一滂沱？  
封姨漫妒阳台梦，却付长空与素娥。  

陆游　连日至梅僲坞及花泾观桃花抵暮乃归  
千载桃源信不通，镜湖西坞擅春风。  
舟行十里画屏上，身在西山红雨中。  
俗事挽人常故故，夕阳归棹莫匆匆。  
豪华无复当年乐，烂醉狂歌亦足雄。  

陆游　连日治圃至山亭又作五字  
藄圃课僮奴，争前不待呼。  
水泉经雨壮，蓁莽得霜枯。  
高树鸣双鹊，清池下两凫。  
暮年惟乐此，余念一毫无。  

陆游　连日治圃至山亭又作五字  
富贵寻常事，天奚独汝悭？  
十分教嬾拙，百倍与清闲。  
放鹤云千顷，钓鱼溪一湾。  
此诗虽信笔，它日不须删。  

陆游　连日治圃至山亭又作五字  
好竹千竿翠，新泉一勺冰。  
残芜衬落日，老木上寒藤。  
细磴欹难过，危栏曲可凭。  
归时忽已暮，点点数渔灯。  

陆游　连日治圃至山亭又作五字  
门开度略彴，路尽上坡陀。  
农隙闲耕犊，樵归起醉歌。  
青烟舞鸾凤，白石伏鼋鼍。  
剩有筇枝兴，穷冬气已和。  

陆游　连日作阴颇有雨雪意  
十分历日过八九，徂岁迫人殊可惊。  
霜木萧萧临古道，雪云惨惨冒高城。  
山头噤雀无生意，水面饥鸢有堕声。  
剩压新醅供旨蓄，从今次第问春耕。  

陆游　连日作雨苦热  
天地一气尔，阴阳司阖开，  
郁蒸以为雨，回薄以为雷。  
久郁无所泄，造化安在哉？  
衣其欲雨时，虽天不能回。  
此岂降自天，其实有自来。  
所以屈宋辈，千载有余哀。  

陆游　连夕熟睡戏书  
投帻尘机息，捐书困味长。  
早眠犹有日，晚起已无霜。  
蝶入三更枕，龟榰八尺床。  
昏昏君莫笑，差胜醉为乡。  

陆游　连阴欲雪排闷  
先生经旬甑生麈，藜羹不污白毛巾。  
鲁连敢谓天下士，摩诘要是山中人。  
溪从滩瘦愈刻厉，山自木落增嶙峋。  
云重惟愁雪欲作，梅花忽报一枝春。  

陆游　涟漪亭赏梅  
判为梅花倒玉卮，故人幽梦忆疏篱。  
写真妙绝横窗影，彻骨清寒蘸水枝。  
苦节雪中逢汉使，高标泽畔见湘累。  
诗成怯为花拈出，万斛尘襟我自知。  

陆游　练塘  
微风吹颊酒初醒，落日舟横杜若汀。  
水秀山明何所似，玉人临镜晕螺青。  

陆游　凉州行  
凉州四面皆沙碛，风吹沙平马无迹。  
东门供张接中使，万里来宣布袄敕。  
敕中墨色如未乾，君王心念儿郎寒。  
当街谢恩拜舞罢，万岁声上黄云端。  
安西北庭皆郡县，四夷朝贡无征战。  
旧时胡虏陷关中，五丈原头作边面。  

陆游　两京  
两京烟柳厌胡尘，又见淳熙十四春。  
薄命邅回犹许国，孤忠恳款欲忘身。  
苏君落魄黄金尽，褚令悲伤白发新。  
曾向延和随仗入，至今殿槛梦嶙峋。  

陆游　两日寒雨作雪不成夜忽大雨遂晴  
折木翻涛一夜风，浮云吹尽日行空。  
天公岂是真悭雪，三白留来付腊中。  

陆游　两日意殊不怿作短歌自遣  
一月得笑才四五，十事败意常八九。  
国中谩说无双士，天下元无第一手。  
平生爱酒恨小户，半世为文真弊帚。  
劫灰处处吊兴亡，宿草年年哭交友。  
君看丈夫得意时，大冠如箕印如斗；  
一朝弃去岂复论，衣破何妨露双肘。  
有时采药二室间，亦或钓鱼五湖口。  
死来万古一熟眠，安用虚名传不朽！  

陆游　两蜀故人寄余阆中左绵题名石刻来皆二十余年矣怅然有感  
忆过西州乐饮时，百车载酒万花围。  
只言身外皆余事，岂信人间有骇机。  
雪鬓已成新梦境，缁尘空化旧征衣。  
早知一笑难如此，剩判年光醉不归。  

陆游　两翁歌  
君不见塞上失马翁，马去安知不为福；  
又不见新丰折臂翁，臂废身全老乡国。  
陆翁多难类两翁，著书满屋身愈穷。  
十年力耕遇水旱，老不能耕年始丰。  
人言翁穷可闵笑，霍食鹑衣天所料。  
翁方自谓实幸民，对人抱膝惟清啸。  
即今群公佐明主，长剑拄颐来接武。  
向非老病又不才，纵欲归休宁见许？  

陆游　两雁  
两雁东西来，合群以南翔。  
镜湖接天台，海阔天茫茫。  
冥飞远砫弋，长路谙冰霜。  
君看此气象，岂复谋稻粱。  
正尔下杜陵，已复掠潇湘。  
超遥万里程，燕雀安能量！  

陆游　两獐  
吾园畜两獐，善惊未易驯。  
及今才几时，弭耳常依人。  
饥食园中草，渴饮沟涧滨。  
时时辍余粮，亦未耗吾囷。  
吏或无佳政，盗贼起齐民。  
孰能抚以德，坐还三代醇。  

陆游　蓼花  
十年诗酒客刀洲，每为名花秉烛游。  
老作渔翁犹喜事，数枝红蓼醉清秋。  

陆游　猎罢夜饮示独孤生  
客途孤愤只君知，不作儿曹怨别离。  
报国虽思包马革，爱身未忍价羊皮。  
呼鹰小猎新霜後，弹剑长歌夜雨时。  
感慨却愁伤壮志，倒瓶浊酒洗余悲。  

陆游　猎罢夜饮示独孤生  
关辅何时一战收，蜀郊且复猎清秋。  
洗空狡穴银头鹘，突过重城玉腕骝。  
贼势已衰真大庆，士心未振尚私忧。  
一樽共讲平戎策，勿为飞鸢念少游。  

陆游　猎罢夜饮示独孤生  
白袍如雪宝刀横，醉上银鞍身更轻。  
帖草角鹰掀兔窟，凭风羽箭作鸱鸣。  
关河可使成南北？豪杰谁堪共死生。  
欲疏万言投魏阙，灯前揽笔涕先倾。  

陆游　邻曲  
浊酒聚邻曲，偶来非宿期。  
拭盘堆连展，洗醫煮黎祁。  
乌牸将新犊，青桑长嫩枝。  
丰年多乐事，相劝且伸眉。  

陆游　邻曲相过  
邻曲集山家，相看一笑哗。  
扶行足踸踔，半落齿槎牙。  
农圃乖生理，风霜感茂华。  
老来情话少，更尽此瓯茶。  

陆游　邻曲小饮  
早稻喜登场，相呼集野堂。  
迎霜新兔美，近社浊醪香。  
茆屋滴残雨，竹篱围夕阳。  
新丰不须作，真个是吾乡。  

陆游　邻曲有未饭被追入郭者悯然有作  
舂得香膻摘绿葵，县符急急不容炊。  
君王日御金华殿，谁诵周家七月诗？  

陆游　邻人送菰菜  
张苍饮乳元难学，绮季餐芝未免饥。  
稻饭似珠菰似玉，老农此味有谁知？  

陆游　邻山县道上作  
微雨晴时出驿门，乱莺啼处过江村。  
挽花醉袖沾余馥，迎日征鞍借小温。  
客路一身真吊影，故园万里欲招魂。  
鬓毛无色心犹壮，藉草悲歌对酒尊。  

陆游　邻水延福寺早行  
化蝶方酣枕，闻鸡又著鞭。  
乱山徐吐日，积水远生烟。  
淹泊真衰矣，登临独惘然。  
桃花应笑客，无酒到愁边。  

陆游　邻饷  
结队同秋获，连穑听夜舂。  
薄持聊共饱，热啜却烦供。  
炊玉吴粳美，浮蛆社酒浓。  
时平多乐事，莫厌数从容。  

陆游　林间书意  
三三两两市船回，水际柴门尚未开。  
垂绿笋梢风正恶，弄黄梅子雨初来。  
红螺杯小倾花露，紫玉池深贮麝煤。  
领取林间闲富贵，向来误计伴邹枚。  

陆游　林间书意  
小山草木一窗秋，团扇江山万里愁。  
不读狐书真僻学，未登鬼籾且闲游。  
少随官牒嗟无策，晚脱朝衫喜自由。  
半岭啸声惊阮籍，要知天下有高流。  

陆游　林居秋日  
桔槔引水遶荒畦，病卧蜗庐不厌低。  
小聚数家秋霭里，平波千顷夕阳西。  
亭皋草木犹葱蒨，天上风云已惨凄。  
逋负如山炊米尽，终年枉是把鉯犁。  

陆游　林亭书事  
吏退林亭夏日长，乌纱白紵自生凉。  
遶檐密叶帷三面，覆水青萍锦一方。  
约束蛮僮收药富，催呼稚子晒书忙。  
平日幽事还拈起，未觉巴山异故乡。  

陆游　林亭书事  
期会文书日日忙，偷闲聊得卧方床。  
花藏密叶多时在，风度疏帘特地凉。  
野艇空怀菱蔓滑，冰盆谁弄藕丝长？  
角声唤觉东归梦，十里平湖一草堂。  

陆游　临安春雨初霁  
世味年来薄似纱，谁令骑马客京华。  
小楼一夜听春雨，深巷明朝卖杏花。  
矮纸斜行闲作草，晴窗细乳戏分茶。  
素衣莫起风尘叹，犹及清明可到家。  

陆游　临别成都帐饮万里桥赠谭德称  
成都城南万里桥，芦根苹末风萧萧。  
映花碾草钿车小，驻坡蓦涧青骢骄。  
入门翠径绝窈窕，临水飞观何迢巃。  
判无功名著不朽，惟仗诗酒宽无聊。  
迎霜早已足雉兔，微冷便欲思狐貂。  
喜看缕脍映盘箸，恨欠斫蟹加橙椒。  
坐中谭侯天下士，龙马毛骨矜超遥。  
乌犀白紵谪僲样，但可邂逅不可招。  
今年一战馘余子，风送六翮凌青霄。  
美人再拜乞利市，醉墨飞落生蛟绡。  
我衰於世百无用，十年不趁含元朝。  
华缨肯傍萧飒鬓，宝带那束龙锺腰。  
祝君好去事明主，日望分喜来渔樵。  
游谈引类亦细事，寄酒且解相如消。  

陆游　临川绝无佳酒时得一醉戏书  
有酒时剧饮，无酒徒浩歌。  
庭花五六株，老子独婆娑。  
谁云苦寂寞，在我亦已多。  
管弦万二千，一笑谢天魔。  
梦作青城去，翠磴扪松萝。  
又为平羌游，素月沉烟波。  
觉来抚几叹，奈此桎梏何！  
流年不贷人，去去如飞梭。  

陆游　凌云醉归作  
峨嵋月入平羌水，叹息吾行俄至此。  
谪仙一去五百年，至今醉魂呼不起。  
玻璃春满琉璃锺，宦情苦薄酒兴浓。  
饮如长鲸渴赴海，诗成放笔千觞空。  
十年看尽人间事，更觉麴生偏有味。  
君不见蒲萄一斗换得西凉州，不如将军告身供一醉。  

陆游　陵霄花  
庭中青松四无邻，陵霄百尺依松身，  
高花风堕赤玉盏，老蔓烟湿苍龙鳞。  
古来豪杰人少知，昂霄耸壑宁自期？  
抱才委地固多矣，今我抚事心伤悲！  

陆游　菱歌  
海内知心人渐少，眼前败意事常多。  
问君底事浑忘却，月下菱舟一曲歌。  

陆游　刘道士赠小葫芦  
葫芦虽小藏天地，伴我云云万里身。  
收起鬼神窥不见，用时能与物为春。  

陆游　刘道士赠小葫芦  
贵人玉带佩金鱼，忧畏何曾顷刻无？  
色似栗黄形似茧，恨渠不识小葫芦。  

陆游　刘道士赠小葫芦  
短袍楚制未为非，况得药瓢相发挥。  
行过山村倾社看，绝胜小剑压戎衣。  

陆游　刘道士赠小葫芦  
个中一物著不得，建立森然却有余。  
尽底语君君岂信，试来跳入看何如？  

陆游　刘郎浦夜赋  
平生远游心，眦睨万里窄。  
今年下三巴，放浪浮七泽。  
菰蒲无远近，但觉风索索。  
浪高星辰湿，天碧河汉白。  
十年散醉发，未易著朝帻。  
守符倘可乞，来作潇湘客。  

陆游　刘太尉挽歌辞  
羌胡忘覆育，师旅备非常。  
南服更旄节，中军铸印章。  
驰书谕燕赵，开府冠侯王。  
赫赫今何在，门庭冷似霜。  

陆游　刘太尉挽歌辞  
坚壁临江日，人疑制敌疏。  
安知百万虏，锐尽浃旬余。  
智出常情表，功如定计初。  
云何媢公者，不置箧中书？  

陆游　流年  
冉冉流年迫耄期，心情渐减旧儿嬉。  
唾壼尘尾已从省，茶灶笔床犹自随。  
昨日客招东浦钓，今朝僧约北轩棋。  
敢将轻健夸邻里，一笑元知要及时。  

陆游　流年  
流年及耄敢前期，浮世如沤只自知。  
多贮闲愁持抵酒，剩游好景拟供诗。  
海东药到宽衰疾，岷下书稀怆别离。  
约束春盘莫草草，又当梅发两京时。  

陆游　留樊亭三日王觉民检详日携酒来饮海棠下比去花亦衰矣  
留落犹能领物华，名园又作醉生涯。  
何妨海内功名士，共赏人间富贵花。  

陆游　留樊亭三日王觉民检详日携酒来饮海棠下比去花亦衰矣  
石卫尉家锦步障，移在樊家园馆中。  
醉到花残呼马去，聊将侠气压春风。  

陆游　留题云门草堂  
小住初为旬月期，二年留滞未应非。  
寻碑野寺云生屦，送客溪桥雪满衣。  
亲涤砚池余墨渍，卧看炉面散烟霏。  
他年游宦应无此，早买渔蓑未老归。  

陆游　柳  
春来无处不春风，偏在湖桥柳色中。  
看得浅黄成嫩绿，始知造物有全功。  

陆游　柳  
杨柳春风绿万条，凭鞍一望已魂消。  
当年凤集城边路，曾爱纤纤拂画桥。  

陆游　柳  
西园雨打杏花稀，便面章台事已非。  
只恐无情堤上柳，又将风絮送春归。  

陆游　柳林酒家小楼  
桃花如烧酒如油，缓辔郊原当出游。  
微倦放教成午梦，宿酲留得伴春愁。  
远途始悟乾坤大，晚节偏惊岁月遒。  
记取清明果州路，半天高柳小青楼。  

陆游　柳桥  
村路初晴雪作泥，经旬不到小桥西。  
出门顿觉春来早，柳染轻黄已蘸溪。  

陆游　柳桥秋夕  
柳疏桥尽见，水落路全通。  
衣杵家家月，渔舟浦浦风。  
眼明无俗物，步蹇有枯筇。  
野逸谁能那？悠然西复东。  

陆游　柳桥秋夜  
帝青万里月轮孤，扫尽浮云一点无。  
正是吾庐秋好夜，上桥浑不要人扶。  

陆游　柳桥晚眺  
小浦闻鱼跃，横林待鹤归。  
闲云不成雨，故傍碧山飞。  

陆游　六峰项里看采杨梅连日留山中  
绿阴翳翳连山市，丹实累累照路隅。  
未爱满盘堆火齐，先惊探颔得骊珠。  
斜簪宝髻看游舫，细织筠笼入上都。  
醉里自矜豪气在，欲乘风露摘千株。  

陆游　六经  
六经圣所传，百代尊元龟；  
谆谆布方册，一字不汝欺。  
抱书入家塾，自汝儿童时，  
老乃幸不验，愚哉死何悲！  

陆游　六经  
秦人燔六经，非与经为仇，  
方其勇决时，亦为子孙谋。  
歛金铸巨人，岂复畏鉯耰？  
千载恶名在，尚与黄河流。  

陆游　六经示儿子  
六经如日月，万世固长悬。  
学不趋卑近，人谁非圣贤？  
马能龙作友，蚋乃瓮为天。  
我老空追悔，儿无弃壮年。  

陆游　六七月之交山中凉甚  
城市方炎热，村墟乃尔凉。  
拂窗桐叶下，绕舍稻花香。  
独鹤警秋露，双萤明屋梁。  
卧闻机妇织，感叹夜初长。  

陆游　六日小饮园中光景暄妍红梅已拆恍记在果州时偶得绝句  
轻裘骏马金泉路，默数新春又九年。  
风景不殊人自老。忽惊作梦到临川。  

陆游　六日云重有雪意独酌  
遍游薮泽一渔舠，尽历风霜只縵袍。  
天为念贫偏与健，人因见嬾误称高。  
地连海澨涛声近，云冒山椒雪意豪。  
偶得名樽当痛饮，凉州那得直蒲萄。  

陆游　六十吟  
人生久矣无百年，六十七十已为寿。  
嗟予忽忽蹈此境，衰发如蓬面枯瘦。  
孤松摧折老涧壑，病马凄凉依栈豆。  
尚无筹策活目前，岂有功名付身後。  
壁疏风入灯焰摇，地炉火尽寒萧萧。  
胸中白虹吐千丈，庭树叶空衣未纩。  

陆游　六言  
三巴亦有何好？万里翩然独寻。  
本意为君说破，消磨梦境光阴。  

陆游　六言  
爱马能成一癖，结髦可忘百忧。  
我亦时时自笑，开编万事俱休。  

陆游　六言  
满帽秋风入剡，半帆寒日游吴。  
问子行装何在，带间笑指葫芦。  

陆游　六言  
功名正恐不免，富贵酷非所须。  
铁马未平辽碣，钓船且醉江湖。  

陆游　六言  
不慕生为柱国，何须死向扬州。  
但愿此身无病，天台剡县闲游。  

陆游　六言  
遇合生封万户，厄穷不值一钱。  
此是由来事尔，正须到处欣然。  

陆游　六言  
噉饭一箪不尽，结庐环堵犹宽。  
常得奉祠玉局，不须草诏金銮。  

陆游　六言  
豪士以妾换马，耕农卖剑买牛。  
我看浮名似梦，却贪山水闲游。  

陆游　六言  
乌有翁边贳酒，无何乡里寻花。  
把定东风一笑，今年别是生涯。  

陆游　六言  
风细飞花相逐，林深啼鸟移时。  
客至旋开新茗，僧归未拾残棋。  

陆游　六言  
壮岁京华羁旅，暮年湖海清狂。  
勿倚新知可乐，笑中白刃如霜。  

陆游　六言  
觅饱如筹大事，拥书似堕重围。  
误喜敲门客至，出看啄木惊飞。  

陆游　六言  
香烟触帘不散，灯焰无风自摇。  
独倚蒲团寂寂，忽闻山雨萧萧。  

陆游　六言杂兴  
世界庵摩勒果，圣贤优钵昙华。  
但解折衷六艺，何须和会三家。  

陆游　六言杂兴  
梦里明明周孔，胸中历历唐虞。  
欲尽致君事业，先求养气工夫。  

陆游　六言杂兴  
语道无如孔孟，佛庄虽似非同。  
倘有一人领会，何须客满坐中。  

陆游　六言杂兴  
失马讵知非福，亡羊不妨补牢。  
病里正须周易，醉中却要离骚。  

陆游　六言杂兴  
举足加刘公腹，引手捋孙郎须。  
士气日趋委靡，赖有二君扫除。  

陆游　六言杂兴  
广平作梅花赋，少陵无海棠诗。  
正自一时偶尔，俗人平地生疑。  

陆游　六言杂兴  
瘦马羸僮道路，清泉白石山林。  
常得有衣换酒，不愁无法烧金。  

陆游　六言杂兴  
一夜雨来可怖，五更云散无余。  
传舍僧窗虽异，不妨随处观书。  

陆游　六言杂兴  
熟读大小止观，精思内外黄庭。  
直使超然有得，岂若渊源六经。  

陆游　六艺示子聿  
六艺江河万古流，吾徒钻仰死方休。  
沛然要似禹行水，卓尔孰如丁解牛？  
老惫简编犹自力，夜凉膏火渐当谋。  
大门旧业微如绵，赖有吾儿共此忧。  

陆游　六月二十六日夜梦赴季长招饮  
少城骏马逐春风，二十年间万事空。  
清梦都忘双鬓改，绣筵还喜一尊同。  
乌巾掩冉簪花重，羯鼓敲铿列炬红。  
安得此欢真入眼，碧油幢拥主人翁？  

陆游　六月二十四日夜分梦范至能李知几以尤延之同集江亭诸公请予赋诗记  
露箬霜筠织短篷，飘然来往淡烟中。  
偶经菱市寻溪友，却拣苹汀下钓筒。  
白菡萏香初过雨，红蜻蜓弱不禁风。  
吴中近事君知否？团扇家家画放翁。  

陆游　六月二十五日晓出郊  
剑南作客岁再淹，正如病翼遭{米加离}黏。  
短衣射虎性所乐，不耐龌龊垂车幨。  
今晨偶出得一快，欣然意若脱楚钳。  
晓星已疏更磊磊，残月欲尽犹纤纤。  
鸡鸣已与夜漏断，鸦起似逐朝阳暹。  
扬鞭走马忘老惫，自笑狂疾何由砭。  

陆游　六月晦日作  
长夏忽云过，徂年行且休。  
川原方渴雨，草木已惊秋。  
露蔓晨犹泫，风蝉暮更遒。  
明窗对清镜，世事判悠悠。  

陆游　六月九日夜步月至朝真观  
朝斗真人有旧祠，追凉老子曳筇枝。  
从来步月难为客，此夕听琴合有诗。  
竹院沉沉闻漏永，玉绳耿耿看星移。  
殷懃更作重来约，迨及冰轮未缺时。  

陆游　六月十八日立秋未旦起行山园口占  
北斗离离柄渐西，披衣出户听晨鸡。  
岂惟蒲柳先摇落，坐觉风云已惨凄。  
断简不妨重料理，清樽随处可提携，  
穿林莫惜衣沾露，爽彻灵台胜宝犀。  

陆游　六月十七日大暑殆不可过然去伏尽秋初皆不过数日作此自遣  
赫日炎威岂易摧，火云压屋正崔嵬。  
嗜眠但喜蕲州簟，畏酒不禁河朔杯。  
人望息肩亭午过，天方悔祸素秋来。  
细思残暑能多少，夜夜常占斗柄回。  

陆游　六月十四日宿东林寺  
看尽江湖千万峰，不嫌云梦芥吾胸。  
戏招西塞山前月，来听东林寺里锺。  
远客岂知今再到，老僧能记昔相逢。  
虚窗熟睡谁惊觉，野碓无人夜自舂。  

陆游　六月十四日微雨极凉  
湖上清秋近，斋中白日长。  
云来树收影，雨过土生香。  
莲小红衣湿，瓜甘碧玉凉。  
晚来幽兴极，移榻近方塘。  

陆游　六月十夜风月佳甚起坐中庭有作  
曼肤汗雨不胜挥，夜景泠然暂解围。  
漱罢寒泉甘齿颊，梦回斜月入窗扉。  
荷翻小浦孤萤度，露湿危巢倦鹤归。  
我亦驭风思远适，岳阳楼上酹湘妃。  

陆游　六月一日晓赋  
视夜明星高，蝉声满庭树。  
残骸幸差健，散发穿两屦。  
岩扉手自开，曳杖得徐步。  
碧瓦浮青烟，圜荷泻残露。  
草木无俗姿，鸡犬共幽趣。  
儿来问晨炊，一笑挥使去。  

陆游　龙洞  
峭崖磨天如立壁，柟根横走松倒植。  
呀然一岫惊倒人，空洞坡阤三百尺。  
幽阴宜为异物托，角爪痕存犹可识。  
想当蟠蛰未奋时，腥风逼人云触石。  
一朝偶为旱岁起，卷海作雨飞霹雳。  
向来伊吕正如此，莘渭千年有遗迹。  
我欲酌酒招蜿蜒，安用辛苦常行天；  
太平海内多丰年，归来故祠听管弦。  

陆游　龙挂  
成都六月天大风，发屋动地声势雄。  
黑云崔嵬行风中，凛如鬼神塞虚空，  
霹雳迸火射地红。上帝有命起伏龙，  
龙尾不卷曳天东。壮哉雨点车轴同，  
山摧江溢路不通，连根拔出千尺松。  
未言为人作年丰，伟观一洗芥蕂胸。  

陆游　龙湫歌  
环湫巨木老不花，奫沦千尺龙所家。  
爪痕入木欲数寸，观者心掉不敢哗。  
去年大旱绵千里，禾不立苗麦垂死。  
林神社鬼无奈何，老龙欠身徐一起。  
隆隆之雷浩浩风，倒卷江水倾虚空。  
鳞间出火作飞电，金蛇夜掣屠云中。  
明朝父老来赛雨，大巫吹箫小巫舞。  
祠门人散月娟娟，龙归抱珠湫底眠。  

陆游　龙门洞  
我来香积寺，清晨历龙门。  
孤峰撑苍昊，大壑裂厚坤。  
古穴吹腥风，峭壁挂爪痕。  
水浮石楠花，崖络菖蒲根。  
横策意未餍，褰裳探其源。  
绝境岂可名，恨我诗语烦。  
须臾苍云合，便恐白雨翻。  
东走得平野，万里扶桑暾。  

陆游　龙眠画马  
国家一从失西陲，年年买马西南夷。  
瘴乡所产非权奇，边头岁入几番皮。  
崔嵬瘦骨带火印，离立欲不禁风吹。  
圉人太仆空列位，龙媒汗血来何时？  
李公太平官京师，立仗惯见渥洼姿。  
断缣岁久墨色暗，逸气尚若不可羁。  
赏奇好古自一癖，感事忧国空余悲。  
呜呼，安得毛骨若此三千疋，  
衔枚夜度桑乾碛！  

陆游　龙瑞  
多年不蹋阳明路，今日重来院院行。  
好在千秋冯观主，修廊一见眼偏明。  

陆游　龙与寺吊少陵先生寓居  
中原草草失承平，戍火胡尘到两京。  
扈跸老臣身万里，天寒来此听江声。  

陆游　龙锺  
龙锺一老寄荒村，鼎食山栖久已分。  
平日气吞云梦泽，暮年缘在武夷君。  
抢榆敢羡垂天翼，倚市从嗤刺绣文。  
幸有笔床茶灶在，孤舟更入剡溪云。  

陆游　陇头水  
陇头十月天雨霜，壮士夜挽绿沉枪，  
卧闻陇水思故乡，三更起坐泪数行。  
我语壮士勉自疆；男儿堕地志四方，  
裹尸马革固其常，岂若妇女不下堂？  
生逢和亲最可伤，岁辇金絮输胡羌。  
夜视太白收光芒，报国欲死无战场！  

陆游　楼上醉歌  
我游四方不得意，阳狂施药成都市，  
大瓢满贮随所求，聊为疲民起憔悴。  
瓢空夜静上高楼，买酒卷帘邀月醉。  
醉中拂剑光射月，往往悲歌独流涕。  
＊却君山湘水平，斫却桂树月更明。  
丈夫有志苦难成，修名未立华发生。  

陆游　楼上醉书  
丈夫不虚生世间，本意灭虏收河山；  
岂知蹭蹬不称意，八年梁益凋朱颜。  
三更抚枕忽大叫，梦中夺得松亭关。  
中原机会嗟屡失，明日茵席留余潜。  
益州官楼酒如海，我来解旗论日买。  
酒酣博簺为欢娱，信手枭卢喝成采。  
牛背烂烂电目光，狂杀自谓元非狂。  
故都九庙臣敢忘？祖宗神灵在帝旁。  

陆游　露坐  
残月久方上，幽花时自零。  
风枝惊宿鸟，露草湿流萤。  
浩气吞云梦，危途塞井陉。  
菱歌何处起？及我醉初醒。  

陆游　露坐  
五月暑犹薄，中庭试葛衣。  
蛙声经雨壮，萤点避风稀。  
尘念三生误，归心半世违。  
残年端有几，可复负渔矶？  

陆游　露坐  
此手乃可怜，经月不把酒；  
著书又苦晚，何以图不朽？  
空庭坐三更，磊落垂北斗。  
向来历关河，万里空回首。  
岂知三十年，竟作越中叟！  
後生虽满眼，非复旧交友。  
形体迫衰谢，妻子亦何有？  
怅望怀古人，吞声死农亩。  

陆游　露坐  
略彴方塘北，簀簹小堑东。  
荷盘倾夕露，芡觜坼秋风。  
磔磔禽移树，芒芒月堕空。  
诗材随处足，尽付苦吟中。  

陆游　露坐  
泠泠野水赴横塘，坐久松风入发凉。  
月淡星疏天欲晓，未妨清啸倚胡床。  

陆游　露坐  
星稀避月门，河白映天青。  
入夜蝉逾急，先秋叶自零。  
花枝栖露蝶，帘罅度风萤。  
欲唤邻翁坐，渔舟醉不醒。  

陆游　露坐  
旋削甘瓜进酒卮，断云漠漠斗离离。  
北临积水风来壮，东恨长林月上迟。  
秋近不堪闻急杵，夜凉已复怯轻絺。  
天孙老抱河梁恨，岂独人生事可悲。  

陆游　露坐  
落月无留照，残河亦已倾。  
墬枝双鹊袅，黏草一萤明。  
暑令忘三伏，凉飕逼五更。  
为怜荷泻露，故起绕池行。  

陆游　露坐  
岸帻临窗意未便，又拖筇杖出庭前。  
清秋欲近露沾草，皎月未升星满天。  
过埭船争明旦市，蹋车人废彻宵眠。  
齐民一饱勤如许，坐食官仓每惕然！  

陆游　露坐小饮  
寂寂柴门闭嬾苔，门前有路走天台。  
近秋河汉西南落，欲雨风云东北来。  
旋摘甘瓜青带蔓，新簄玉醴冷传杯。  
亦知野外无供给，且复相逢笑口开。  

陆游　泸州乱  
高寺坡前火照天，南定楼下血成川；  
从事横尸太守死，处处巷陌森戈鋋。  
此州雄跨西南边，平安烽火夜夜传；  
岂知痈疽溃在内，漫倚筑城如铁坚。  
从来守边要人望，纵有奸谋气先丧。  
即今死者端为谁？姓名至死无人知！  

陆游　泸州使君岩在城南一里深三丈有泉出其左音中律吕木龙岩相距亦里许  
云间刁斗过边州，沙际丘亭舣客舟。  
涨水方忧三峡巑，短筇犹作两岩游。  
蛟龙矫矫拏云起，琴筑泠泠绕榻流。  
未死人生谁料得，会来携客试茶瓯。  

陆游　鲁墟础  
鲁墟无复坏垣存，偶榜舟来入乱云。  
杜曲桑麻犹郁郁，桃源鸡犬亦欣欣。  
青围旧墅千峰立，绿引官河一脉分。  
我卜数椽差不远，得归何以报吾君？  

陆游　鲁墟舟中作  
春浦南来元不到，画桡偶复入鸥群。  
人家远火林间见，船底微波枕上闻。  
山口正衔初出月，渡头未散欲归云。  
锦囊诗草新寥落，得句犹堪寄一欣。  

陆游　鹿头关过庞士元庙  
士元死千载，凄恻过遗祠。  
海内常难合，天心岂易知。  
英雄今古恨，父老岁时思。  
苍藓无情极，秋来满断碑。  

陆游　碌碌  
碌碌初何取，悠悠信所之。  
安贫无鬼笑，守道有天知。  
暑服黄缣制，晨飧赤米炊。  
今朝潦水退，村路得遨嬉。  

陆游　路傍曲  
冷饭杂沙砾，短褐蒙霜露。  
黄叶满山邮，行人跨驴去。  

陆游　路傍曲  
大道南北出，车轮无停日。  
彼岂皆奇才，我独饥至夕。  

陆游　路傍曲  
凄凉路傍曲，朱门人不知。  
秋街槐叶落，正是断肠时。  

陆游　路乾  
日晒霜融步步泥，旬余不到石泉西。  
连朝和暖得乾路，唤取邻翁来杖藜。  

陆游　鹭  
雪霁春回亦乐哉！棋轩正对小滩开。  
翩翩飞鹭真吾友，肯为幽人一再来。  

陆游　吕氏子夔郎求诗  
乃祖身兼将相祟，诸孙玉立有家风。  
此郎己复麈埃外，它日相期气类中。  
行己勤劝须自省，读书亹亹要新功。  
果能哮吼如狮子，一瓣香o　嗣放翁。  

陆游　吕真人赞二首  
一粒之粟，有国有民。  
二升之釜，浩渺嶙峋。  
我遊巴陵，始譺公面。  
青蛇鑑，求之不见。  

陆游　吕真人赞二首  
天下家家画吕公，衣冠颜魒了无同。  
劝君莫被丹青误，郡有长绳可击风。  

陆游　旅次有赠  
黄鹤楼前逢剑客，青衣江口见诗人。  
天涯莫起漂零感，物外终为自在身。  
卖马求船虽少日，阻风中酒动兼旬。  
中原早晚胡尘静，缑月嵩云要卜邻。  

陆游　旅舍  
寺钟吹动四山昏，系缆来投江上村。  
木落不妨生意足，水归犹有涨痕存。  
炉红手暖书差健，鼎沸汤深酒易温。  
勿为无年忧寇窃，狺狺小犬护篱门。  

陆游　旅舍偶题  
野店山桥策蹇驴，浩然聊喜遂吾初。  
童颜几岁已辞镜，胎发今朝还入梳。  
小瓮漫营秋社酒，断编闲理小年书。  
白云可笑犹多事，常向人间耐卷舒。  

陆游　旅食  
霜余汉水浅，野迥朔风寒。  
炊黍香浮甑，烹蔬绿映盘。  
心安失粗粝，味美出艰难。  
惟恨虚捐日，无书得纵观。  

陆游　旅思  
百病集残骸，闲游且散懹。  
旅装如远役，蔬食似长斋。  
买药停山步，求医过县街。  
春寒殊未已，闭户夜燃秸。  

陆游　旅思  
支遁山前看月门，葛洪井上听松声。  
废亭草满青骡健，野店灯残宝剑鸣。  
万事竟当归定论，寸心那得媿平生。  
悠然酌罢无人语，寄意孤桐一再行。  

陆游　旅游  
壮志蹉跎雪满头，久将余日付沧洲。  
闲云不入老人梦，邻笛似知孤客愁。  
小筑聊须傍兰渚，片帆那复到梓楼？  
生涯草草真堪笑，三十年来一破裘。  

陆游　旅游  
本自无心落市朝，不妨随处狎渔樵。  
螺青点出暮山色，石绿染成春浦潮。  
县驿下时人语闹，寺楼倚处客魂消。  
流年不贷君知否？素扇圃圃又可摇。  

陆游　屡雪二麦可望喜而作歌  
苦寒勿怨天雨雪，雪来遗我明年麦。  
三月翠浪舞东风，四月黄云暗南陌。  
坐看比屋腾欢声，已觉有司宽吏责。  
腰鎌丁壮倾闾里，拾穗儿童动千百。  
玉尘出磨飞屋梁，银丝入釜须宽汤，  
寒醅发剂炊饼裂，新麻压油寒具香。  
大妇下机废晨织，小姑佐庖忘晚妆。  
老翁饱食笑扪腹，林下击壤歌时康。  

陆游　绿净亭晚兴  
绿净亭边物色奇，放翁睡起曳筇枝。  
新凉已似雁来後，微风却如梅熟时。  
绿竹成阴藏细栈，朱阑倒影入清池。  
登临独恨非吾土，不为城头画角悲。  

陆游　论邻人  
邻曲有米当共舂，何至一旦不相容？  
为善何尝分士农，尧民皆当变时雍。  

陆游　论邻人  
相攻本出忿与疑，能不终讼固已奇。  
讼端可窒君试思，岁时邻里相谐嬉。  

陆游　论邻人  
世通婚姻对门扉，祸福饥饱常相依。  
忿争得直义愈非，不如一醉懹牒归。  

陆游　罗浮山  
十里山光翠障开，重游何事意徘徊？  
石楼自向云中见，仙岛谁知海上来？  
丹灶尚能含日月，龙潭还解起风雷。  
天涯为郡空华发，十二年间到两回。  

陆游　罗江驿翠望亭读宋景文公诗  
扑马征尘拂不开，高亭欹帽一徘徊。  
蜀山地暖稀逢雪，闰岁春迟未见梅。  
陂水近人无鹭下，烟林藏寺有钟来。  
宋公出牧曾题壁，锦段虽残试剪裁。  

陆游　罗山平云阔中阁  
上方高阁与云齐，蜡屐穿云步步跻。  
却恐此身生羽翼，不从平地作阶梯。  
九门路接青霄近，四望山连碧海低。  
徙倚阑干重回首，疏林烟暝野猿啼。  
万仞仙山插太空，山腰依约见莲宫。  
人寰隔绝无人到，洞府深沉有路通。  
石隙生云埋柱础，海光浮日映帘栊。  
野僧斋罢凭阑久，千里秋毫入望中。  

陆游　落花  
桃李擅春事，酴醾为之殿。  
岂不欲周旋，过日如掣电。  
大风连三日，吹尽无余片。  
留之岂有策，伫立情眷眷。  
空令肠九回，竟欠语一转。  
流年付芳草，樽酒孤胜践。  
莺声入碧云，帘影满深院。  
消摇绿阴间，风流属团扇。  

陆游　落花  
山杏溪桃次第开，狂风正用此时来。  
未妨老子凭栏兴，满地残红点绿苔。  

陆游　落花  
朱朱白白不禁吹，老未忘情作许悲！  
瑞锦已残犹有梦，明霞初散可无诗？  
人应偷样传图本，天亦收香付蜜脾。  
荣悴相寻君看取，晓来青子已团枝。  

陆游　落梅  
雪虐风饕愈凛然，花中气节最高坚。  
过时自合飘零去，耻向东君更乞怜。  

陆游　落梅  
醉折残梅一两枝，不妨桃李自逢时。  
向来冰雪凝严地，力斡春回竟是谁？  

陆游　落魄  
落魄东吴莫笑侬，今年要不负春风。  
闲愁掷向乾坤外，永日移来歌吹中。  
酒浪欲争湖水绿，花光却妒舞衫红。  
公卿忧责如山重，肯信人间有放翁！  

陆游　落魄  
落魄江湖七十翁，欲持一笑与谁同？  
萧萧雪鬓难藏老，寂寂蓬门可讳穷？  
好句尚来欹枕处，壮心时在倚楼中。  
无涯毁誉何劳诘，骨朽人间论自公。  

陆游　落叶  
万瓦清霜伴月明，卧听残漏若为情。  
无端木叶萧萧下，更与愁人作雨声。  

陆游　马上  
灯前薄饭陈盐虀，带睡强出行江堤。  
五更落月移树影，十月清霜侵马蹄。  
荒陂嗈嗈已度雁，小市喔喔初鸣鸡。  
可怜万里觅归梦，未到故山先自迷。  

陆游　马上  
春残马上意伥伥，纵辔微吟过数坊。  
绿树成帷连药市，清流如带绕球场。  
城荒鼓角增悲壮，苑废云烟尚莽苍。  
堪笑年来向诗嬾，还家古锦只空囊。  

陆游　马上  
残年流转似萍根，马上伤春易断魂。  
烘暖花无经日蕊，涨深水过去年痕。  
迷行每问樵夫路，投宿时敲竹寺门。  
不信太平元有象，牛羊点点散烟村。  

陆游　马上  
客游多感慨，老病少叹欣。  
去年穿村市，翻翻吹帽裙。  
天低落平野，雁远入寒云。  
渐觉江城近，秋笳马上闻。  

陆游　马上口占  
大耋光阴岂自期，即今堪喜亦堪悲。  
关河隔绝初心负，忧患侵寻旧学衰。  
羸马涉溪孤店路，栖鸦满树晓霜时。  
凭鞍残梦悠然觉，又得浮生一首诗。  

陆游　马上偶成  
城南城北紫游缰，尽日闲行看似忙。  
刺水离离葛叶短，连村漠漠豆花香。  
夕阳有信催残角，春草无情上缭墙。  
我亦人间倦游者，长吟聊复怆兴亡。  

陆游　马上微雨  
三日触毒暑，衣垢背汗浃。  
今旦殊萧然，凉雨吹醉颊。  
瘦松无横枝，蠹竹少全叶。  
渚莲乃可念，泫泣如放妾。  
岂惟人意适，我马亦振鬣。  
远村有归人，清溪争晚涉。  

陆游　马上作  
白发凭鞍一老翁，出门漏鼓尚冬冬。  
凄凉旅思传呼里，零落新诗假寐中。  
正苦文移来陆续，何由笠钓入空蒙？  
浮生正自少如意，付与秋风吹断蓬。  

陆游　马上作  
三十年前客帝城，城南结骑尽豪英。  
湖山冷落悲陈迹，文字流传付後生。  
衰老更禁新卧病，尘埃时拂旧题名。  
马头风卷飞花过，又得残春一日晴。  

陆游　马上作  
平桥小陌雨初收，淡日穿云翠霭浮。  
杨柳不遮春色断，一枝红杏出墙头。  

陆游　买屐  
一雨三日泥，泥乾雨还作。  
出门每有碍，使我惨不乐。  
百钱买木屐，日日绕村行，  
东阡与北陌，不间阴与晴。  
青鞋岂不佳，要是欠耐久；  
何当踏深雪，就饮湖桥酒？  

陆游　买酒  
放翁病起不禁愁，买酒看山自献酬。  
八月吴中未摇落，谁令衰鬓早知秋？  

陆游　买油  
习气年来扫未平，梦回犹喜读书声。  
冬裘不赎浑闲事，且为吾儿续短檠。  

陆游　买鱼  
卧沙细肋何由得？出水纤鳞却易求。  
一夏与僧同粥饭，朝来破戒醉新秋。  

陆游　买鱼  
两京春荠论斤卖，江上鲈鱼不直钱。  
斫脍捣齑香满屋，雨窗唤起醉中眠。  

陆游　麦熟市米价减邻里病者亦皆愈欣然有赋  
凶年已度麦方秋，学道从来幸寡求。  
荷锸自随身若寄，漉篱可卖饭何忧？  
邻翁濒死复相见，村市小凉时独游。  
不怕归时又侵夜，新添略彴跨清沟。  

陆游　卖药翁  
老翁如我老，卖药以代耕。  
得钱付酒家，一毫不自营。  
浩歌和邻叟，苦语诲後生。  
我欲为作传，无人知姓名。  

陆游　芒屦  
芒屦一双青，筇枝九节轻。  
登山犹健在，投檄太迟生。  
满意竹风冷，入怀溪月明。  
清秋故不远，回首忆蓴羹。  

陆游　芒种後经旬无日不雨偶得长句  
芒种初过雨及时，纱厨睡起角巾欹。  
痴云不散常遮塔，野水无声自入池。  
绿树晚凉鸠语闹，画梁昼寂燕归迟。  
闲身自喜浑无事，衣覆熏笼独诵诗。  

陆游　茅舍  
茅舍晨鸡复暝鸦，暮年别自是生涯，  
贪眠久已遗人事，对酒犹能惜物华。  
出有儿孙持几杖，归从邻曲话桑麻。  
日长亦莫憎春困，小灶何妨自煮茶。  

陆游　茅亭  
终日坐茅亭，萧然倚素屏。  
儿圆点茶梦，客授养鱼经。  
马以鸣当斥，龟缘久不灵。  
诗成作吴咏，及此醉初醒。  

陆游　茅斋  
茅斋虽绝小，老子策新勋。  
磑落霏霏雪，炉生袅袅云。  
心将鸥共远，巢与鹤中分。  
几许人间事，吾庐寂不闻。  

陆游　卯酒径醉走笔  
少时凭酒剩狂颠，摘宿缘云欲上天。  
才尽气衰空自笑，一杯才放已颓然。  

陆游　卯饮醉卧枕上有赋  
天寒朝泥酒，熟醉卧蓬窗。  
雨势平吞野，风声倒卷江。  
渔蓑傲狐腋，菜把美羊腔。  
常笑潮阳守，南征畏下泷。  

陆游　卯饮醉卧枕上有赋  
一榻卧空舍，四山风雨声。  
病多书倚阁，寒极酒施行。  
孤愤歌弥放，端忧涕易横。  
群胡满河洛，志士若为情！  

陆游　茆亭  
读罢楞伽四卷经，其余终日坐茆亭。  
静听溪碓舂云母，细斸松根采茯苓。  
大道粗尝闻海若，高情未至媿山灵。  
寒泉新渫甘于乳，晨起何妨挈半瓶。  

陆游　冒雨登拟岘台观江涨  
雨气昏千嶂，江声撼万家。  
云翻一天墨，浪蹴半空花。  
喷薄侵虚阁，低昂泛断槎。  
壮游思夙昔，乘醉下三巴。  

陆游　眉州郡燕大醉中间道驰出城宿石佛院  
玻璃春作江水清，紫玉箫如雏凤鸣。  
漏声不闻看灺烛，侠气未减欺飞觥。  
单车万里信有数，二年三过宁忘情。  
钗头玉茗妙天下，琼花一树真虚名。  
酒酣忽作檀公策，间道绝出东关城。  
清歌未断去已远，回首楼堞空峥嵘。  
貂裘狐帽醉走马，陌上应有行人惊。  
径投野寺睡正美，鱼鼓忽报江天明。  

陆游　眉州披风榭拜东坡先生遗像  
万里桥边白版扉，三年高卧谢尘韟。  
半窗竹影棋僧去，满棹苹风钓伴归。  
看镜已添新雪鬓，听鸡重拂旧朝衣。  
故人零落今无几，华表空悲老令威。  
蜿蜒回顾山有情，平铺十里江无声。  
孕奇蓄秀当此地，郁然千载诗书城。  
高台老仙谁所写，仰视眉宇寒峥嵘。  
百年醉魂吹不醒，飘飘风袖筇枝横。  
尔来逢迎厌俗子，龙章凤姿我。  
眼明北扉南海均梦耳，谪堕本自白玉京。  
惜哉画史未造极，不作散发骑长鲸。  
故乡归来要有日，安得春江变酒从公倾。  

陆游　眉州驿舍睡起  
平生百无能，一嬾每自喜。  
胡为八年间，逐食走万里。  
身如盘汞转，人似炉丹死。  
事君未免媿，富贵不如已。  
雨余古驿凉，昼寐无错履。  
澹然得高卧，睡思极清美。  
心平了无梦，惊魇何自起。  
尚嫌漆园蝶，肯作南柯螘！  
斜阳生木影，龙蛇满窗纸。  
煎茶傥已熟，一笑问童子。  

陆游　眉州作  
扁舟久不泛蟆津，常恐黄尘解污人。  
烂醉破除千日懑，狂吟判断四州春。  
汀洲渐叹苹花老，风露初尝荔子新。  
便欲骑鲸东海去，胜游未忍别峨岷。  

陆游　梅  
若耶溪头春意悭，梅花独秀愁空山。  
逢时决非桃李辈，得道自保冰雪颜。  
僲去要令天下惜，折来聊伴放翁闲。  
人中商略谁堪比，千载夷齐伯仲间。  

陆游　梅  
三十三年举眼非，锦江乐事祗成悲。  
溪头忽见梅花发，恰似青羊宫里时。  

陆游　梅  
俗事常妨把一杯，等闲开过小园梅。  
自伤惟有寻春梦，百舌无情又唤回。  

陆游　梅村野人家小憩  
正遣清诗觅菊栽，穿云涉水又寻梅。  
万牛不挽新愁去，一鸟还惊午梦回。  
老媿逢人说幽愤，穷能随事学低摧。  
江边漂母何为者？无食王孙未易哀。  

陆游　梅花  
冰崖雪谷木未芽，造物破荒开此花。  
神全形枯近有道，意庄色正知无邪。  
高坚政要饱忧患，放弃何遽愁荒遐。  
移根上苑亦过计，竹篱茅屋真吾家。  
平生自嫌亦自许，妙处可识不可夸。  
金樽翠杓未免俗，篝火为试江南茶。  

陆游　梅花  
家是江南友是兰，水边月底怯新寒。  
画图省识惊春早，玉笛孤吹怨夜残。  
冷淡合教闲处著，清舑难遣俗人看。  
相逢剩作樽前恨，索笑情怀老渐阑。  

陆游　梅花  
我与梅花有旧盟，即今白发未忘情。  
不愁索笑无多子，惟恨相思太瘦生。  
身世何曾怨空谷，风流正自合倾城。  
增冰积雪行人少，试倩羁鸿为寄声。  

陆游　梅花  
造物作梅花，毫发无遗恨。  
楚人称芳兰，细看终不近。  

陆游　梅花  
老厌纷纷渐鲜欢，爱花聊复客江干。  
月中欲与人争瘦，雪後偷凭笛诉寒。  
野艇幽寻惊岁晚，纱巾乱插醉更阑。  
尤怜心事凄凉甚，结子青青亦带酸。  

陆游　梅花  
五十年间万事非，放翁依旧掩柴扉。  
相从不厌闲风月，只有梅花与钓矶。  

陆游　梅花  
五年作竹梢，十年作梅枝。  
九泉子廉子，此语今谁知？  

陆游　梅花  
山村梅开处处香，醉插乌巾舞道傍。  
饮酒得仙陶令达，爱花欲死杜陵狂。  

陆游　梅花  
月地云阶暗断肠，知心谁解赏孤芳。  
相逢只怪影亦好，归去始惊身染香。  
渡口耐寒窥净绿，桥边凝怨立昏黄。  
与卿俱是江南客，剩欲尊前说故乡。  

陆游　梅花  
欲舆梅为友，常忧不称渠。  
从今断火食，饮水读僲书。  

陆游　梅花  
玄冥行令肃冰霜，墙角疏梅特地芳。  
屑玉定烦修月户，堆金难买破天荒。  
了知一气环无尽，坐笑千林冻欲僵。  
力量世间谁得似，挽回岁律放春阳。  

陆游　梅花  
一花两花春信回，南枝北枝风日催。  
烂熳却愁零落近，丁宁且莫十分开。  

陆游　梅花  
广寒官中第一仙，情深不碍韵超然。  
劝君莫作儿女态，但向花前倾玉船。  

陆游　梅花  
春信今年早，江头昨夜寒。  
已教清彻骨，更向月中看。  

陆游　梅花  
折得名花伴此翁，诗情恰在醉魂中。  
高标不合尘凡有，尤物真穷造化功。  
雾雨更知仙骨别，铅丹那悟色尘空。  
前身姑射疑君是，问道端须顺下风。  

陆游　梅花  
江上梅花吐，山头霜月明。  
摩挲古藤杖，三友可同盟。  

陆游　梅花  
秭归江头烟雨昏，客舟夜系梅花村。  
相逢万里各羁旅，不待猿啼已断魂。  

陆游　梅花  
青羊宫前锦江路，曾为梅花醉十年。  
岂知今日寻香处，却是山阴雪夜船。  

陆游　梅花过後游西山诸庵  
乞得身归喜满颜，柴门虽设不曾关。  
无如梅作经年别，且就僧分半日闲。  
樵斧晓穿云外去，钓船夜向月中还。  
君看老子无穷乐，一笑如非造物悭。  

陆游　梅花绝句  
幽谷那堪更北枝，年年自分著花迟。  
高标逸韵君知否，正在层冰积雪时。  

陆游　梅花绝句  
凛凛冰霜晨，皎皎风月夜。  
南山有飞仙，来结寻梅社。  

陆游　梅花绝句  
当年走马锦城西，曾为梅花醉似泥。  
二十里中香不断，青羊宫到浣花溪。  

陆游　梅花绝句  
体中颇觉不能佳，急就梅花一散怀。  
冲雨涉溪君会否？免教麈土涴青鞋。  

陆游　梅花绝句  
空谷佳人洛浦仙，洗妆真态更婵娟  
广平莫倚心如铁，撩起清愁又破禅。  

陆游　梅花绝句  
忆昔西戍日，夜宿僲人原。  
风吹野梅香，梦绕江南村。  

陆游　梅花绝句  
万瓦清霜夜漏残，小舟斜月过兰干。  
老来一事偏堪恨，好看梅时却怕寒。  

陆游　梅花绝句  
高韵知难折简呼，溪头扫地置芳壶。  
梅如解语应惆怅，昔日名流一个无。  

陆游　梅花绝句  
月中疏影雪中香，只为无言更断肠。  
曾与诗翁定花品，一丘一壑过姚黄。  

陆游　梅花绝句  
闻道梅花坼晓风，雪堆遍满四山中。  
何方可化身千亿，一树梅前一放翁？  

陆游　梅花绝句  
锦城梅花海，十里香不断。  
醉帽插花归，银鞍万人看。  

陆游　梅花绝句  
小亭终日倚阑干，树树梅花看到残。  
只怪此翁常谢客，元来不是怕春寒。  

陆游　梅花绝句  
折得梅花愧满颜，文书堆案正如山。  
输君一觉翛然梦，长在清泉白石间。  

陆游　梅花绝句  
折得梅花古渡头，诗凡却恐作花羞。  
清樽赖有平生约，烂醉千场死即休。  

陆游　梅花绝句  
低空银一钩，糁野玉三尺。  
愁绝水边花，无人问消息。  

陆游　梅花绝句  
濯锦江边忆旧游，缠头百万醉青楼。  
如今莫索梅花笑，古驿灯前各自愁。  

陆游　梅花绝句  
疏枝冷蕊谁能画？杨叟江西旧擅名。  
今日东窗闲拂拭，去人一尺眼先明。  

陆游　梅花绝句  
乱篸桐帽花如雪，斜挂驴鞍酒满壶。  
安得丹青如顾陆，凭渠画我夜归图？  

陆游　梅花绝句  
兰荃古所贵，梅乃晚见称。  
盛衰各有时，类非人力能。  

陆游　梅花绝句  
红梅过後到缃梅，一种春风不并开。  
造物无心还有意，引教日日放翁来。  

陆游　梅花绝句  
蜀王小苑旧池台，江北江南万树梅。  
只怪朝来歌吹闹，园官已报五分开。  

陆游　梅花绝句  
湖上梅花手自移，小桥风月最相宜。  
主人岁岁常为客，莫怪幽香怨不知。  

陆游　梅花绝句  
子欲作梅诗，当造幽绝境。  
笔端有纤尘，正恐梅未肯。  

陆游　梅花绝句  
清霜彻花骨，霜重骨欲折。  
我知造物意，遣子世味绝。  

陆游　梅花绝句  
吾州古梅旧得名，云蒸雨渍绿苔生。  
一枝只好僧窗看，莫售千金入凤城。  

陆游　梅花绝句  
士穷见节义，木槁自芬芳。  
坐回万物春，赖此一点香。  

陆游　梅花绝句  
探春岁岁在天涯，醉里题诗字半斜。  
今日溪头还小饮，冷官不禁看梅花。  

陆游　梅花绝句  
池馆登临雪半消，梅花与我两无聊。  
青羊宫里应如旧，肠断春风万里桥！  

陆游　梅花绝句  
南村花已繁，北坞殊未动。  
更赊一月期，待我醉春瓮。  

陆游　梅花绝句  
山月缟中庭，幽人酒初醒。  
不是怯清寒，愁蹋梅花影。  

陆游　梅花已过闻东村一树盛开特往寻之慨然有感  
春晚城南十里陂，亭亭独立见奇姿。  
品流不落松竹後，怀抱惟应风月知。  
旋拂乱云成小伫，重携芳榼卜幽期。  
佳人空谷从来事，莫恨桃花笑背时。  

陆游　梅开绝晚有感  
年年踏雪探梅开，二月今年始见梅。  
从此逢春心转嬾，小诗不拟觅花栽。  

陆游　梅开绝晚有感  
寻梅不负雪中期，醉倒犹须插一枝。  
莫讳衰迟杀风景，卷中今岁欠梅诗。  

陆游　梅市  
沙际人家半掩扉，借炊小住不相违。  
水生溪面大鱼跃，风定草头双蝶飞。  
竹院游僧闻鼓集，烟畦老圃荷锄归。  
浩然物外真堪乐，回首浮生万事非。  

陆游　梅市  
小雨长堤古寺西，不容羸马惜障泥。  
时平道路铃声少，岁乐坊场酒价低。  
烟树浅深山驿近，野歌断续客魂迷。  
残躯不料重来此，一首清诗手自题。  

陆游　梅市  
梅市柯山小系船，开篷惊起醉中眠。  
桥横风柳荒寒外，月坠烟钟缥渺边。  
客思况经孤驿路，诗情又入早秋天。  
如今老病知何恨？判断江山六十年。  

陆游　梅市道中  
去去浮官浦，悠悠数客樯。  
蓼花低蘸水，枫树老经霜。  
箫鼓迎神闹，鉯耰下麦忙。  
城西小市散，归艇满斜阳。  

陆游　梅市道中  
雨暗山陂路，人喧古渡头。  
庙垣新画马，村笛远呼牛。  
买饭谙争席，迎潮竞解舟。  
平生苦吟处，又送一年秋。  

陆游　梅市暮归  
老境惟闭门，不与事物接。  
时逢佳山水，尚复快登涉。  
山程策子蹇，水泛摇短楫。  
今兹税驾地，佳事喜稠叠。  
云生湿行滕，风细掠醉颊。  
旅羹芼玉糁，僧饭敷白　。  
葑火煨芋魁，瓦甑炊豆荚。  
经行出幽圃，懹抱颇自惬。  
枯篱络丹实，深涧堆黄叶。  
白云横谷口，缘筱穿山胁。  
还家宁迫暮，取路羞径捷。  
何当倚蒲龛，一坐十小劫。  

陆游　梅市暮归三山  
日日蛮童佩一壼，壼乾时亦复村酤。  
横林露塔远犹见，暮霭笼山淡欲无。  
绿浦例凭菰作界，画桡常遣鹭前驱。  
此身元是沧浪客，敢学高人乞镜湖。  

陆游　梅市书事  
羸马孤愁不可胜，小诗未忍付瞢腾。  
一声客枕江头雁，数点商船雨外灯。  

陆游　梅市舟中作  
漕渠北向小桥通，渐入苍茫大泽中。  
造物将无知我醉，故吹急雨打船篷？  

陆游　梅天  
稻陇移初遍，梅天涩未晴。  
轻阴昏茗色，余润咽琴声。  
时傍菱塘立，还寻沙径行。  
杜门终此世，更誓未来生。  

陆游　梅僲坞花泾观桃李  
妖妍天遣占年华，叹息人间有许花！  
十里织成无罅锦，半天留得未残霞。  
欲题直恐无才称，不见何由信客夸？  
醉後又惊春事晚，湖堤烟柳已藏鸦。  

陆游　梅僲坞小饮  
绿树阴阴小岭西，一翁二子自扶携。  
雨前芳嫩初浮碗，腊脚清醇旋拆泥。  
本欲省缘行买饼，未能去杀尚烹鸡。  
弄桡莫便寻归路，湖静无风日未低。  

陆游　梅雨  
残雨收还滴，低云去复留。  
护雏怜弱燕，唤妇笑鸣鸠。  
碓米舂初滑，园蔬摘复抽。  
谁知泥没踝，也有客相求？  

陆游　梅雨  
沐罢斜簪二寸冠，断云残霭暗江干。  
丝丝梅子熟时雨，漠漠楝花开後寒。  
剩采芸香辟书蠹，旋舂麦＊续家餐。  
日长倦睫惟思闭，茗碗真须抵死宽。  

陆游　梅雨陂泽皆满  
雨暗迷行路，溪深没旧痕。  
汪汪牛湩白，盎盎酒醅浑。  
暖浸千畦稻，横通十里村。  
群蛙更堪笑，鼓吹闹黄昏。  

陆游　梅雨初霁  
梅雨忽已过，松风来飒然。  
吟多锦囊富，影瘦角巾偏。  
客祝加餐饭，儿忧少睡眠。  
衰骸累人久，抚事感余年。  

陆游　梅雨初晴迓客东郊  
霁色澄鲜已断梅，江郊隐隐尚轻雷。  
层峦正对孤城落，健席遥看大艑来。  
幼妇髻鬟簪早稻，近村坊店卖新醅。  
吾行在处皆诗本，锦段虽残试剪裁。  

陆游　美睡  
老来胸次扫峥嵘，投枕神安气亦平。  
漫道布衾如铁冷，未妨鼻息自雷鸣。  
天高斗柄阑干晓，露下鸡埘腷膊声。  
俗念绝知无起处，梦为孤鹤过青城。  

陆游　门外独立  
朝看出市暮看归，数尽行人尚倚扉。  
要见先生无尽兴，少须高树挂残晖。  

陆游　门外独望  
离离远树傍烟津，又见清秋一岁新。  
老眼厌看南北路，流年暗换往来人。  
铸金遗像谁能记？执玉来朝适已陈。  
况我风中断蓬耳，夕阳空复一伤神。  

陆游　门外纳凉  
玄云障落日，早得数刻凉。  
寒泉洒门前，浴罢倚胡床。  
蝉声晚愈壮，藕花凋更香。  
啸咏忽已久，野色来苍苍。  
新月淡无辉，大星森有芒。  
水鸟亦归宿，飞鸣掠横塘。  
人生各有时，何至终身忙！  
抚髀三太息，坠露湿衣裳。  

陆游　门外野望  
野迥浮烟碧，门深反照红。  
柳边双鹭渚，天际万鸦风。  
僧呗家禳疫，神船社送穷。  
丰年随处乐，忘却鬓如蓬。  

陆游　门外追凉  
羽扇纶巾一味凉，旷怀非醉亦非狂。  
横林点点暮鸦集，平垄离离新稻香。  
山月出时闲弄影，水风清处旋移床。  
学仙到此无余说，更觉金丹堕秕糠。  

陆游　门屋纳凉  
机裂齐纨如素月，床敷蕲簟起微澜。  
行人远不分眉目，过鸟高犹响羽翰。  
新长庭槐夹门绿，无穷陂稻际天宽。  
今年项里杨梅熟，火齐骊珠已满盘。  

陆游　扪腹  
身如椰子腹瓠壼，三亩荒园常荷锄。  
著万卷书虽不足，容数百人还有余。  

陆游　闷极有作  
贵已不如贱，狂应又胜痴。  
新寒压酒夜，微雨种花时。  
堂下藤成架，门边枳作篱。  
老人无日课，有兴即题诗。  

陆游　盟云  
谓云本无心，企望乃尔奇；  
谓云果有心，百变端为谁，  
岂怜此翁愁，一出怡悦之？  
横截千嶂平，高擎一峰危，  
银城突嵯峨，玉海浩渺弥；  
或为群龙矫，或作孤鹤飞，  
卷舒闲有态，去来倏无时。  
滃滃覆松顶，霭霭映水湄，  
带雨过僧窗，和月傍钓矶。  
岂惟困画工，吾诗固难追。  
惟当与之盟，毕世相娱嬉。  
忍饥固易耳，此友不可欺。  

陆游　蒙恩封渭南县伯因刻渭南伯印  
旋著朝衫拜九天，荣光夜半属星躔。  
渭南且作诗人伴，敢望移封向酒泉。  

陆游　蒙恩奉祠桐柏  
少年曾缀紫宸班，晚落危途九折艰。  
罪大初闻收郡印，恩宽俄许领家山。  
羁鸿但自思烟渚，病骥宁容著帝闲。  
回首觚棱渺何处，从今常寄梦魂间。  

陆游　孟夏方渴雨忽暴热雨遂大作  
蒸溽殊未解，雨来那可涯。  
鹊惊无稳树，灯暗不成花。  
处处跃秧马，家家闲水车。  
儿童伴翁喜，聚首话桑麻。  

陆游　梦笔驿  
朱扉水际亭，白塔道边寺，  
扁舟几往返，每过辄歔欷。  
经秋病不死，岁暮复一至。  
少年自喧哗，此老独憔悴。  
可怜钓鳌客，终返屠半肆。  
吾身行赤无，荣辱曳所寄？  
短灯照孤愁，寒衾推残醉。  
明当临大江，一洒壮士泪。  

陆游　梦断  
梦断灯残闻雁声，揽衣起坐待天明。  
街头浊酒不堪醉，窗外疏梅空复情。  
人欲见挤真砭石，身宁轻用作投琼。  
南湖可引春畴美，只合躬耕毕此生。  

陆游　梦范参政  
梦中不知何岁月，长亭惨淡天飞雪。  
酒肉如山鼓吹喧，车马结束有行色。  
我起持公不得语，但道不料今遽别。  
平生故人端有几？长号顿足泪迸血。  
生存相别尚如此，何况一旦泉壤隔。  
欲怀鸡黍病为重，千里关河阻临穴。  
速死从公尚何撼，眼中宁复见此杰？  
青灯耿耿山雨寒，援笔诗成心欲裂。  

陆游　梦观牡丹  
忘却晨梳满把丝，楝花嫌不似舉脂。  
起来一笑看清镜，惟插梨花却较宜。  

陆游　梦归  
老去无余念，时时梦弊庐。  
细倾新酿酒，尽读旧藏书。  
云崦鉯畲粟，烟畦挽野蔬。  
从渠造物巧，赋芧戏群狙。  

陆游　梦海山壁间诗不能尽记以其意追补  
碧海无风镜面平，潮来忽作雪山倾。  
金桥化出三千丈，闲把松枝引鹤行。  

陆游　梦海山壁间诗不能尽记以其意追补  
海上乘云满袖风，醉扪星斗蹑虚空。  
要知壮观非尘世，半夜鲸波浴日红。  

陆游　梦海山壁间诗不能尽记以其意追补  
一剑能清万里尘，谗波深处偶全身。  
那知九转丹成後，却插金貂侍帝宸。  

陆游　梦海山壁间诗不能尽记以其意追补  
春残枕藉落花眠，正是周家定鼎年。  
睡起不知秦汉事，一尊闲醉华阳川。  

陆游　梦韩咎咎王季夷诸公  
积雪欲照夜，老鸡方唱晨。  
诸公逝已久，幽梦忽相亲。  
话旧殷懃意，追欢见在身。  
悠然又惊觉，抚枕一悲辛。  

陆游　梦韩无咎如在京口时既觉枕上作短歌  
隆兴之初客江皁，连榱结驷皆贤豪。  
坐中吴咎我所畏，日夜酬倡兼诗骚。  
有时赠我玉具剑，间亦报之金错刀。  
旧游忽堕五更梦，举首但觉铁瓮高。  
樽前美人亦黄土，吾辈鬼录将安逃？  
死生一诀信已矣，所恨膏火常煎熬。  
平生不爱葱岭话，方术亦陋葛与陶；  
但当东归弃百事，烂醉海上观云涛。  

陆游　梦华山  
古松偃蹇谷豦豣，太华峰前野老家。  
久客未归丹灶冷，碧桃八十一番花。  

陆游　梦华山  
路入河潼喜著鞭，华山忽到帽裙边。  
洗头盆上云生壁，腰带鞓前月满川，  
丹灶故基谁复识？白驴遗迹但相传。  
梦魂妄想君无笑，尚拟今生得地仙。  

陆游　梦回  
病骨便衾暖，羁怀怯梦回。  
钟残灯烬落，香冷雨声来。  
老抱忧时志，狂非济世材。  
明朝入冬假，烧兔荐新醅。  

陆游　梦入禅林有老宿方升座或云通悟禅师也  
尘埃车马何憧憧，獐头鼠目厌妄庸。  
乐哉梦见德人容，巍巍堂堂人中龙。  
举头仰望太华峰，摄衣欲往路无从。  
忽然梦断难再逢，空记说法声如钟。  

陆游　梦蜀  
梦饮成都好事家，新妆执乐雁行斜。  
趚肩郫县千筒酒，照眼彭州百驮花。  
醉帽倾欹歌未阕，罚觥潋灩笑方哗。  
霜钟唤觉晨窗白，自怪无端一念差。  

陆游　梦蜀  
自计前生定蜀人，锦官来往九经春。  
堆盘丙穴鱼腴美，下箸峨眉栮脯珍。  
联骑隽游非复昔，数编残稿尚如新。  
最怜栩栩西窗梦，路入青衣不问津。  

陆游　梦藤驿  
倦马投孤驿，一峰青压门。  
萧条秋浦路，荒陋夜郎村。  
地瘴霜常薄，林深日易昏。  
百年常作客，排闷近清樽。  

陆游　梦藤驿  
又入千山去，真成万里行。  
履霜常早驾，秉炬或宵征。  
古驿怪藤合，荒陂群鴈鸣。  
客中常少睡，归梦若为成。  

陆游　梦题驿壁  
半生征袖厌风埃，又向关门把酒杯。  
车辙自随芳草远，岁华无奈夕阳催。  
驿前历历堠双只，陌上悠悠人去来。  
不为途穷身易老，百年回首总堪哀。  

陆游　梦仙  
中宵游帝所，广殿缀仙官。  
天逼星辰大，霜清剑佩寒。  
赋诗题碧简，侍宴跨青鸾。  
惆怅尘缘重，梦残更未残。  

陆游　梦行秦晋间有作  
夜店紬衾暖，晨厨粟饭香。  
驴肩双酒榼，童背一琴囊。  
冰坼河声壮，郊平塔影长。  
古今均梦境，不用吊兴亡。  

陆游　梦行小益道中  
栈云零乱驮铃声，驿树轮囷桦烛明。  
清梦不知身万里，只言今夜宿葭萌。  

陆游　梦行小益道中  
榉柳林边候吏迎，血涂草棘虎纵横。  
分明身在朝天驿，惟欠嘉陵江水声。  

陆游　梦行益昌道中赋  
朱栈青林小益西，早行遥听隔村鸡。  
龙门合畔千寻壁，江月亭前十里堤。  
酒舍胡姬歌折柳，江津洮马惜障泥。  
倦游重到曾来处，自拂流尘觅旧题。  

陆游　梦宴客大楼上命笔作诗既觉续成之  
表里江山亦乐哉！华缨满座敌邹枚。  
歌从郢客楼中听，猎向樊姬墓上回。  
梅蕊香清篸宝髻，熊蹯味美按新醅。  
眼边历历兴亡事，欲赋章华恐过哀。  

陆游　梦游  
太华峰头秋气新，醉临绝壁岸纶巾。  
世间万事惟堪笑，禹迹茫茫九片麈。  

陆游　梦游  
九秋风露洗头盆，万里云烟腰带　。  
小瓮松醪知已熟，与君烂醉不须醒。  

陆游　梦游  
客途幽梦苦凄凄，满眼山川意却迷。  
条华朝驱云外骑，河潼夜听月中鸡。  

陆游　梦游散关渭水之间  
平生望眼怯天涯，客里何堪度岁华？  
但恨征轮无四角，不愁归路有三叉。  
驿窗灯闇传秋柝，关树烟深宿暮鸦。  
叱犊老翁头似雪，羡渠生死不离家。  

陆游　梦游山水奇丽处有古宫观云云台观也  
神游忽到云台宫，太华彩翠明秋空。  
曲廊下阚白莲沼，小阁正对青萝峰。  
林间突兀见古碣，云外缥缈闻疏锺。  
褐衣纱帽瘦如削，遗像恐是希夷翁。  
穷搜未遍忽惊觉，半窗朝日初曈曨。  
却思巉然五千仞，可使常堕胡尘中？  
小臣昧死露肝鬲，愿扈銮驾临崤潼。  
何当真过此山下，百尺嫋嫋龙旗风。  

陆游　梦游山寺焚香煮茗甚适既觉怅然以诗记之  
平日居山恨不深，蹔来差足慰幽寻。  
僧归共说道逢虎，院静惟闻风满林。  
毫盏雪涛驱滞思，篆盘云缕洗尘襟。  
此行殊胜邯郸客，数刻清闲直万金。  

陆游　梦有饷地黄者味甘如蜜戏作数语记之  
有客饷珍草，发奁惊绝奇，  
正尔取嚼齕，炮制不暇施。  
异香透昆仑，清水生玉池，  
至味不可名，何止甘如饴。  
儿稚喜语翁，雪颔生黑丝。  
老病失所在，便欲弃杖驰。  
晨鸡唤梦觉，齿颊余甘滋。  
寄声山中友，安用求金芝。  

陆游　梦与刘韶美夜饮乐甚  
死生契阔十年余，欲话交情涕已濡。  
梦里偶同清夜宴，醉中犹揽故人须。  
岸巾谈笑今谁记，满腹诗书只自愚。  
我亦与公同此病，早收身世老江湖。  

陆游　梦与数客剧饮或请赋诗予已大醉纵笔书一绝觉而录之  
高谈雄辩凭陵酒，豪竹哀丝蹴蹋春。  
占断名园排日醉，不教虚作太平人。  

陆游　梦曾文清公  
有道真为万物宗，巉然使我叹犹龙。  
晨鸡底事惊残梦，一夕清谈恨未终！  

陆游　梦至成都怅然有作  
春风小陌锦城西，翠箔珠帘客意迷。  
下尽牙筹闲纵博，刻残画烛戏分题。  
紫氍毹暖帐中醉，红叱拨骄花外嘶。  
孤梦凄凉身万里，令人憎杀五更鸡。  

陆游　梦至成都怅然有作  
宦途元不羡飞腾，锦里豪华压五陵。  
红袖引行游玉局，华灯围坐醉金绳。  
阶前汗血洮河马，架上霜毛海国鹰。  
世事转头谁料得，一官南去冷如冰。  

陆游　梦至洛中观牡丹繁丽溢目觉而有赋  
两京初驾小羊车，憔悴江湖岁月赊。  
老去已忘天下事，梦中犹看洛阳花。  
妖魂艳骨千年在，朱弹金鞭一笑哗。  
寄语毡裘莫痴绝，祁连还汝旧风沙。  

陆游　梦至小益  
梦觉空山泪渍衿，西游岁月苦駸駸。  
葭萌古路缘云壁，桔柏浮梁暗栎林。  
坐上新声犹蜀伎，道傍逆旅已秦音。  
荷戈意气浑如昨，自笑摧颓负壮心。  

陆游　梦中赋早行  
夜分秉炬治装贲，千里霜风入马蹄。  
拥褐却寻孤驿梦，垂鞭时听近村鸡。  
荒烟漫漫沉残月，宿莽离离上古堤。  
天色渐分寒更力，道傍沽酒坼官泥。  

陆游　梦中江行过乡豪家赋诗二首既觉犹历历能记也  
筑屋傍江皋，墙垣缔结牢。  
深门荫杨柳，高架引蒲萄。  
黍酒欢迎客，麻衫旋束绦。  
儿孙勿游惰，常念起家劳。  

陆游　梦中江行过乡豪家赋诗二首既觉犹历历能记也  
蒲席乘风健，江潮带雨浑。  
树余梢缆迹，崖有刺篙痕。  
酒酹湘君庙，歌招屈子魂。  
客途嗟草草，无处采芳荪。  

陆游　梦中行荷花万顷中  
天风无际路茫茫，老作月王风露郎。  
只把千尊为月俸，为嫌铜臭杂花香。  

陆游　梦中游禹祠  
湖上无人月自明，梦中髣佛得闲行。  
庭空满地楸梧影，风壮侵云鼓角声。  
世异客怀增惨怆，秋高岁事己峥嵘。  
长歌忽遇骑鲸客，唤取同朝白玉京。  

陆游　梦中住  
久向人间隐姓名，看花几到武昌城。  
一壶春色常供醉，万里烟波嬾问程。  
斜日挂帆堤外影，便风系鼓驿前声。  
丈夫入手皆勋业，廊庙江湖未易评。  

陆游　梦中作  
长堤行尽古河濆，小市人稀雾雨昏。  
枥马垂头啮菅草，驿门移路避槐根。  
断碑零落苔俱遍，漏壁微茫字半存。  
催唤厨人燎狐兔，强排旅思举清樽。  

陆游　梦中作  
富贵夸人死即休，每轻庸子觅封侯。  
读书历见古人面，好义常先天下忧。  
独往何妨刀买犊，大烹却要鼎函牛。  
坐皆豪杰真成快，不负凌云百尺楼。  

陆游　梦中作  
华山敷水本闲人，一念无端堕世尘。  
八十余年多少事，药炉丹灶尚如新。  

陆游　梦中作  
万里行求药，三生誓弃官。  
鹤巢投暮宿，松麦续朝餐。  
进火金丹熟，凌风玉宇寒。  
人间日月速，岁历又将残。  

陆游　梦中作  
路平沙软净无泥，香草丰茸没马蹄。  
捣纸声中春日晚，恥然重到浣花溪。  

陆游　梦中作  
拓地移屯过酒泉，第功图像上凌烟，  
事权皂纛兼黄钺，富贵金貂映玉蝉。  
油筑球场飞騕褭，锦裁步障贮婵娟。  
拥涂士女千层看，应记新丰旧少年。  

陆游　梦中作  
野鹤翩僲啄粒微，碧桃缥缈著花稀。  
海山又见春风到，丹灶苔封人未归。  

陆游　梦中作  
世事何由可控抟？故山归卧有余欢。  
涧泉见底药根瘦，石室生云丹灶寒。  
人远忽闻清啸起，山开频得异书看。  
一朝出赴安期约，万里烟霄驾紫鸾。  

陆游　梦中作  
征途遇秋雨，数士集邮亭。  
酒拆官壶绿，山围草市青。  
剧谈犹激烈，瘦影各伶俜。  
四海皆兄弟，悠然共醉醒。  

陆游　梦中作  
试说山翁事，诸君且勿哗。  
百年看似梦，万里不思家。  
夜艾犹添酒，春残更觅花。  
却嗤勾漏令，辛苦学丹砂。  

陆游　梦中作  
系马朱桥上酒楼，楼前敷水拍堤流。  
春风又作无情计，满路杨花辊雪球。  

陆游　梦中作  
平羌江上月，伴我故山来。  
幽兴依然在，浮云正尔开。  
清秋才几日，黄叶已成堆。  
未醉江楼酒，扁舟可得回？  

陆游　梦中作  
一客若蜀士，相逢意气豪。  
偶谈唐夹寨，遂及楚成皋。  
顿洗风尘恶，都忘箠辔劳。  
蝉嘶笑余子，辛苦学离骚。  

陆游　梦中作  
大庆桥头春雨晴，行人马上听莺声。  
祥符西祀曾迎驾，惆怅无人说太平！  

陆游　梦中作游山绝句  
霜风吹帽江村路，小蹇迢迢委辔行。  
忽到云山幽绝处，穿林啼鸟不知名。  

陆游　梦中作游山绝句  
寺楼已断暮钟声，照佛琉璃一点明。  
不道溪深待船久，老僧惊怪太迟生。  

陆游　弥牟镇驿舍小酌  
邮亭草草置盘盂，买果煎蔬便有余。  
自许白云终醉死，不论黄纸有除书。  
角巾垫雨蝉声外，细葛含风日落初。  
行遍天涯身尚健，却嫌陶令爱吾庐。  

陆游　绵州录参厅观姜楚公画鹰少陵为作诗者  
我来访古涪之滨，不辞百冈冀一真。  
走马朝寻海棕馆，斫脍夜醉鲂鱼津。  
越王高楼亦已换，俯仰今古堪悲辛。  
督邮官舍最卑陋，栋挠楹腐知几春？  
岿然此壁独亡恙，老槎劲翮完如新。  
向来劫火何自免，叱呵守护疑有神。  
妖狐九尾穴中国，共置不问如越秦。  
天时此物合致用，下韝指呼端在人。  
会当原野洒毛血，坐令万里清烟尘。  
老眼还忧不及见，诗成肝胆空轮囷。  

陆游　绵州魏成县驿有罗江东诗云芳草有情皆碍马好云无处不遮楼戏用其韵  
老夫乘兴忽西游，远跨秦吴万里秋。  
尊酒登临遍山寺，歌辞散落满江楼。  
孤城木叶萧萧下，古驿滩声虢虢流。  
未许诗人夸此地，茂林修竹忆吾州。  

陆游　沔阳夜行  
夜发沔阳驿，坡陀冈阜重。  
月斜欹帽影，霜重湿裘茸。  
野岸鸣枯叶，烟林度晓钟。  
梁州明日到，一笑解衰容。  

陆游　勉学  
学力艰危见，精诚梦寐知。  
众人虽莫察，吾道岂容欺？  
雷雨含元气，蓍龟决大疑。  
为儒能体此，端不负先师。  

陆游　闵雨  
腊雪不濡土，春风吹早尘。  
东吴贵粳稻，布种当及晨。  
千里方嚣嚣，坐视膏泽屯。  
民孽实自作，所赖天公仁。  
何时见秋获，如山筑高囷？  

陆游　闵雨  
岁秋固多雨，每恨不及时。  
黄麈蔽赤日，苗槁已不迟。  
踏车声如雷，力尽真何为！  
天岂不念民，云族风散之。  
穷民守稼泣，便恐化棘茨；  
妻子不望活，所惧尊老饥。  
我愿上天仁，顾哀民语悲；  
鞭龙起风霆，尚继丰年诗。  

陆游　闵雨  
黄沙白雾昼常昏，嗣岁丰凶讵易论。  
寂寂不闻秧鼓劝，哑哑实厌水车翻。  
粟囷久尽无遗粒，泪席尝沾有旧痕。  
闻道忧民又传诏，苍生何以报君恩？  

陆游　闵雨  
赤日黄尘江上村，徵租惟有吏过门。  
微风敢喜北窗卧，大旱恐非东海冤。  
千载傅岩疑可致，一篇洪范向谁论？  
青蔬半亩垂生死，且唤邻翁共灌园。  

陆游　悯俗  
蚩蚩之氓不自觉，顾笑吾曹安淡薄。  
携女数千行问法，腰钱钜万仍骑鹤。  
岂知此事不两得，刍豢何可参毒药？  
野狐出林作百态，击下髑髅渠自怍。  
老氏五千本清静，杨雄太玄惟寂寞。  
但能於此尊所闻，万卷丹经尽糟粕。  

陆游　明妃曲  
汉家和亲成故事，万里风尘妾何罪？  
掖庭终有一人行，敢道君王弃蕉萃？  
双驼驾车夷乐非，公卿谁悟和戎非！  
蒲桃宫中颜色惨，鸡鹿塞外行人稀。  
沙碛茫茫天四围，一片云生雪即飞。  
太古以来无寸草，借问春从何处归？  

陆游　明河篇  
明河八月转分明，炯如素练西南倾。  
年年岁岁见河汉，坊坊曲曲闻磚声。  
良人万里事征行，磚声中有玉关情。  
遥知铁衣冷如水，指点明河白发生。  
碛中草死骆驼鸣，万里却望长安城。  
儿生总角爷未见，归心顿觉封侯轻。  
汉家自古有夷狄，付与穷荒何足惜；  
只愿天狼无光太白低，还家为妇说安西。  

陆游　明觉院  
细路蟠青壁，层轩倚碧空。  
天香下尘世，僧梵起云中。  
藤络将颓石，松号不断风。  
尤怜扶杖处，直下数飞鸿。  

陆游　明日复得五字  
羸病偶不死，端居思出游。  
山寒麦苗短，天阔雁声遒。  
学剑元痴绝，脂车久罢休。  
邻翁独眷眷，同好自相求。  

陆游　明日复得五字  
腰痛今朝愈，褰裳野兴长。  
黄鸦号乱筱，碧蝶绕枯桑。  
陂坏良畴废，村空旧路荒。  
十年逢九潦，谁与问苍苍！  

陆游　明日复理梦中意作  
白尽髭须两颊红，颓然自以放名翁。  
客从谢事归时散，诗到无人爱处工。  
高挂蒲帆上黄鹤，独吹铜笛过垂虹。  
闲人浪迹由来事，那计猿惊蕙帐空。  

陆游　明日复雨排闷  
湖上孤村冷欲冰，更堪衰与病相乘！  
梦回点滴檐间雨，心折青荧帐外灯。  
虽有数椽常似客，仅存一肉未成僧。  
披衣偶取南华读，打破愁城喜不胜。  

陆游　明日复雨排闷  
此老在家如出家，蒲团趺坐读南华。  
湿云不散雁呼伴，幽室无声灯坠花。  
心法先当破窠窟，世缘最忌养萌芽。  
行年七十方知悔，万事无涯生有涯。  

陆游　明日复欲出游而雨再用前韵  
小艇争浮浦，幽人独倚扉。  
新泥添燕垒，细雨湿莺衣。  
葚紫桑新暗，秧青水正肥。  
欣然语邻父，投老得相依。  

陆游　明日复作一首自解  
霜寒衣絮薄，日暮爨烟微。  
冀北马空老，辽东鹤幸归。  
飘零旧交少，衰疾壮心违。  
每顾儿童笑，吾贫未解围。  

陆游　明日观孤寂诗不觉大笑作长句自解  
独处将如长夜何？直将寂寞养天和。  
爱身不惰如怀璧，守气无亏似塞河。  
尘箧空存获麟笔，烟陂嬾和饭牛歌。  
年来勋业君知否？纛下新降百万魔。  

陆游　明日开霁益凉复得长句  
睡起东窗照眼明，朝阳烂熳作新晴。  
已闻雨断空阶滴，更觉风从细葛生。  
蛱蝶飞来停酒榼，石榴飘落糁棋枰。  
四时好处闲方觉，不枉今年住锦城。  

陆游　明日午睡至暮复次前韵  
酒力醺然入四支，华胥税驾不应迟。  
残年已觉衰难强，万事无如睡不知。  
幸有琴书供枕藉，安能冠带更支持。  
红炉过尽灰如雪，独守青灯坐画诗。  

陆游　明日又来天微阴再赋  
乌臼赤于枫，园林九月中。  
天寒山惨淡，云薄日曈曨。  
旋摘分猿果，宽编养鹤笼。  
身闲足幽事，归卧莫　　。  

陆游　明日又来天微阴再赋  
河岸风樯远，村陂牧笛长。  
短篱围麂眼，幽径缭羊肠。  
照水须眉见，搓橙指爪香。  
衣裘又关念，磚杵满斜阳。  

陆游　明日再游又赋  
舟中如甑炊，端坐畏暍死。  
未能踏增冰，且复呼艇子。  
纤纤新月低，玉桨沈野水。  
微风生苹末，尘抱真一洗。  
可怜黄山塔，突兀暮烟里，  
依然十年前，看我行万里。  
两浆且勿摇，横舟小滩尾。  
得诗偶长吟，宿鹭为惊起。  

陆游　明日自和  
二顷元知未易求，不如马磨学文休。  
正令未死有几日，那得残年丛百忧。  
霜野挟弓朝射雁，烟陂吹笛暮呼牛。  
兴来醉倒寻常事，莫信儿童笑白头。  

陆游　明州  
丰年满路笑歌声，蚕麦俱收榖价平。  
村步有船衔尾泊，江桥无柱架空横。  
海东估客初登岸，云北山僧远入城。  
风物可人吾欲住，担头蕝菜正堪烹。  

陆游　鸣禽  
小径霜泥结冻时，幽人十日废筇枝。  
新晴池馆春来早，帘外鸣禽圣得知。  

陆游　铭座  
身退仍怀退，心平更欲平。  
直嫌绳尚曲，重觉鼎犹轻。  
力学能除翳，深居可息黥。  
圣门初岂远，妙处在躬行。  

陆游　铭座  
天下本无事，庸人实扰之。  
吾身本无患，卫养在得宜。  
一毫不加谨，百疾所由滋。  
人生快意事，噬脐莫能追。  
汝顾不少忍，杀身常在斯。  
深居勿妄动，一动当百思。  
每食视本草，此意未可嗤。  
赋诗置座右，终身作元龟。  

陆游　命驾  
命驾清晨出射堂，筇枝羽扇受微凉。  
鸦将数子窥苔井，桐引新枝出粉墙。  
岸帻影边茶正熟，投壼声里日初长。  
兴阑却蹋湖堤去，十里山花满袖香。  

陆游　摩诃池  
摩诃古池苑，一过一消魂。  
春水生新涨，烟芜没旧痕。  
年光走车毂，人事转萍根。  
犹有宫梁燕，卫衔泥入水门。  

陆游　磨衲道衣  
久脱朝衣学道装，溪云野鹤作身章。  
何时九转丹砂熟，却插金貂侍紫皇？  

陆游　魔境作颇思远适赋此自遣  
夜夜燃灯旦旦香，修行老尚堕微茫。  
斋居自许尘心尽，遇事方知业力强。  
两屦生云入灊皖，孤舟载月上潇湘。  
道人行李君毋笑，惟是蓍筒与药囊。  

陆游　末题  
平日尤闲老更闲，一毫世事岂相关。  
孤云不散来归岫，细水无声自出山。  
支径过僧才百步，小楼藏药可三间。  
客来不肯通名姓，熟视吾庐为破颜。  

陆游　末题  
一身只付鸡栖上，万卷真藏椰子中。  
嘉定三年正月後，不知几度醉春风？  

陆游　陌上  
陌上长歌任笑狂，此生得丧略相当。  
天将耄齿偿贫悴，身坐虚名掇谤伤。  
溪水渐生朱舫活，野梅半落绿苔香。  
新晴快上兰亭路，莫待春残始一觞。  

陆游　莫辞酒  
劝君莫辞酒，酒能解君愁；  
劝君勤采药，药可使疾廖。  
此外莫废书，书亦岂君误？  
古来败人事，正以不学故。  
愁去疾亦平，便腹如瓠壶，  
努力贮万卷，无此令君愚。  

陆游　莫笑  
莫笑穷阎叟，人生亦已稀。  
众中容後死，险处得先归。  
初服还韦布，晨飧美蕨薇。  
床头周易在，拾此复畴依？  

陆游　莫仲谦挽词  
怀器潜山泽，逢时起薜萝。  
星辰占宝剑，雷雨化龙梭。  
禹穴书虽富，浯溪石未磨。  
门闾更须筑，有子继三科。  

陆游　默坐  
巧譀′安能敌拙修，焚香默坐一窗幽。  
煌煌炎火常下照，浩浩黄河方逆流。  
气住神仙端可学，心虚造物本同游。  
绝知此事不相负，荆棘翦除梨栗秋。  

陆游　木瓜舖短歌  
鼓楼坡前木瓜舖，岁晚悲辛利州路。  
当车祑祑石如屋，百里夷途无十步。  
溪桥缺断水啮沙，崖腹崩颓风拔树。  
虎狼妥尾择肉食，狐狸竖毛啼日暮。  
冢丘短草声竜窣，往往精灵与人遇。  
我生胡为忽在此？正坐一饥忘百虑。  
五更出门寒裂面，半夜燎衣泥满裤。  
妻孥八月离夔州，寄书未到今何处？  
余年有几百忧集，日夜朱颜不如故。  
即今台省盛诸贤，细思宁是儒冠误！  

陆游　木山  
枯楠千岁遭风雷，披枝折干吁可哀。  
轮囷无用天所赦，秋水初落浮江来。  
嵌空宛转若耳鼻，峭瘦拔起何崔嵬。  
珠宫贝阙留不得，忽出洲渚知谁推。  
书窗正对云洞启，丛菊初傍幽篁栽。  
是间著汝颇宜称，摩挲朝暮真千回。  
天公解事雨十日，洗尽泥滓滋莓苔。  
一丘一壑吾所许，不须更慕明堂材。  

陆游　目昏颇废观书以诗记其始时年七十九矣  
少时业诗书，慕古不自量，  
晨暮间弦诵，左右纷朱黄。  
积书山崇崇，探义海茫茫。  
同志三四人，辩论略相当。  
落笔辄千言，气欲吞名场。  
忽焉六十年，缘鬓久已霜。  
食必观本草，不疗病在床。  
今秋又病目，始觉闲味长。  
车马既不至，亦无书在傍，  
一坐漏十刻，甚倦则倚墙。  
蝴蝶吾前身，华胥吾故乡。  
童子亦听睡，不复呼烧香。  

陆游　目昏有感  
两眦眵昏八十余，尔来触事觉空疏。  
何由四目如苍颉，读昼当年倚相书？  

陆游　牧牛儿  
溪深不须忧，吴牛自能浮。  
童儿踏牛背，安稳如乘舟。  
寒雨山陂远，参差烟树晚。  
闻笛翁出迎，儿归牛入圈。  

陆游　牧牛儿  
南村牧牛儿，赤脚踏牛立，  
衣穿江风冷，笠败山雨急。  
长陂望若远，隘巷忽相及。  
儿归牛入栏，烟火茆檐湿。  

陆游　牧羊歌  
牧羊忌太早，太早羊辄伤。  
一羊病尚可，举群无全羊。  
日高露曦原草缘，羊散如云满川谷。  
小童但岂必习诗知考牧。  

陆游　暮春  
憔悴都门白发新，归来一振客衣尘。  
啼莺妒梦频催晓，飞絮锺情独殿春。  
湖上风光犹淡沱，尊前怀抱颇清真。  
诗成绝恨知心少，自写吴牋寄故人。  

陆游　暮春  
忙里偷闲慰晚途，春来日日在东湖。  
凭栏投饭看鱼队，挟弹惊鸦护雀雏。  
俗态似看花烂熳，病身能斗竹清癯。  
一樽是处成幽赏，风月随人不用呼。  

陆游　暮春  
数间茅屋镜湖滨，万卷藏书不救贫。  
燕去燕来还过日，花开花落即经春。  
开编喜见平生友，照水惊非曩岁人。  
自笑灭胡心尚在，凭高慷慨欲忘身。  

陆游　暮春  
山阴又见暮春初，禁火园林社雨余。  
世事不妨随日改，年光未遽与人疏。  
豉香下箸尝蓴菜，盐白开奁得{上制下鱼}鱼。  
草草一杯终可喜，数间茅屋亦吾庐。  

陆游　暮春  
季子黄金尽，安仁白发新。  
无情五更雨，便送一年春。  
难续西楼梦，空存北陌身。  
海棠应似旧，惆怅又成尘。  

陆游　暮春  
掠面微风吹宿醒，送春空有不胜情。  
风烟老尽王孙草，时听桑间小妇声。  

陆游　暮春  
绿叶枝头密，青芜陌上深。  
江山妨极目，天地入孤吟。  
身已双蓬鬓，家惟一素琴  
世情君莫说。头痛欲涔涔。  

陆游　暮春  
辛夷海棠俱作尘，鮦鱼蓴菜亦尝新。  
一声布谷便无说，红药虽开不属春。  

陆游　暮春  
市桥岸下泛湖舟，雕槛疏帘半上　。  
春事几何君惜醉，明朝赤帜插谯楼。  

陆游　暮春  
祓除已过暮春初，彩舫相衔十里余。  
浮蜡喜尝新店酒，流尘闲拂壤垣书。  

陆游　暮春龟堂即事  
风日初和昼漏长，萧然巾屦集茆堂。  
雨余千叠暮山绿，花落一溪春水香。  
断简椟中尘委积，故人墓上草荒凉。  
尔来幸有宽怀处，病退床头减药囊。  

陆游　暮春龟堂即事  
踯躅花开照眼明，缓扶藤杖绕廊行。  
流年又见一春过，苦雨略无三日晴。  
觅句未应妨熟睡，漱泉聊足解余酲。  
鹿麛雉子常追逐，谁识山翁及物情？  

陆游　暮春龟堂即事  
日月无根去若驰，故园又见落花时。  
杯中绿酒不肯饮，镜里苍颜应自知。  
千丈新堤湖水满，五更残漏角声悲。  
暮年父子难乖隔，淮浦书来苦觉迟。  

陆游　暮春龟堂即事  
东皇促驾又天涯，一片难寻堕地花。  
瘦策穿林数新笋，素屏围枕听鸣蛙。  
蚕房已裹清明种，茶户初收谷雨芽。  
欲把一杯壶已罄，谩搜诗句答年华。  

陆游　暮春叹  
春深桃李争时节，千团红云万堆雪；  
东风一夜吹欲空，曲径平池烂如缬。  
城门猎猎双青旗，羲和促辔西南驰。  
中原未有澄清日，志士虚捐少壮时。  

陆游　暮春新路至湖上示元敏  
时雨作未成，蒸溽思出门。  
湖塘直东西，行人各归村。  
翻翻鸟投林。杳杳钟鸣昏。  
羊牛争迮路，烟火出短垣。  
吾儿望未到，谁与共盘餐？  
幽独多恻怆，且复携斯孙，  
归来蓬窗下，聊可与晤言。  

陆游　暮次秭归  
朝披南陵云，夕揖建平树。  
啼鸦随客樯，落日满孤戍。  
恶滩不可说，石芒森如锯。  
浪花一丈白，吹沬入窗户。  
是身初非我，底处著忧怖？  
酒酣一枕睡，过尽鲛鳄怒。  
欣然推枕起，曳杖散予步。  
殷勤沙际柳，记我维舟处。  

陆游　暮归  
意行无所之，偶傍陂头立。  
空村犬吠豪，高树蝉噂急。  
风尘一身老，海宇万感集。  
还家日已暮，草露青鞋湿。  

陆游　暮归马上作  
石笋街头日落时，铜壶阁上角声悲。  
不辞与世终难合，惟恨无人粗见知。  
宝马俊游春浩荡，江楼豪饮夜淋漓。  
醉来剩欲吟梁父，千古隆中可与期。  

陆游　暮归舟中  
五月未剧暑，暮从城市还。  
断虹低饮涧，落日远衔山。  
蟹舍丛芦外，菱舟薄霭间。  
诗情终草草，虚遣鬓毛斑。  

陆游　暮归舟中  
湖水绿可爱，弄桡冲夕霏。  
林昏渔火壮，山转寺钟微。  
老叹世情恶，穷知心事违。  
回头语孤鹤，伴我莫先飞。  

陆游　暮秋  
十日都门雨，风烟己暮秋。  
甑香新菽粟，篝暖故衣裘。  
意气临书健，形骸顾影愁。  
何时剡中路，秣蹇憩山邮？  

陆游　暮秋  
多雨今秋水渺然，沟溪无处不通船。  
山回忽得烟村路，始信桃源是地仙。  

陆游　暮秋  
时序中年速，风霜客路长。  
孤愁巴月白，清梦楚山苍。  
灯暗秋衔壁，钟疏夜殷床。  
端居有微禄，不敢恨殊方。  

陆游　暮秋  
万里归无策，八年淹此留。  
羞蒙子公力，宁倦长卿游。  
听雨潇湘夜，飞鹰鄠杜秋。  
更须论富贵。此记亦悠悠。  

陆游　暮秋  
闲倾清圣浊贤酒，稳泛朝南暮北风。  
射的山前云几片，一秋不散伴渔翁。  

陆游　暮秋  
百年大耋龙锺日，九月初寒惨淡天。  
岭谷高低明野火，村墟远近起炊烟。  

陆游　暮秋  
舍前舍後养鱼塘，溪北溪南打稻场。  
喜事一双黄蛱蝶，随人往来弄秋光。  

陆游　暮秋  
九月山村已骤寒，看云殊怯倚阑干。  
一杯浊酒栽培睡，不觉春雷起鼻端。  

陆游　暮秋  
清秋又是一年新，满眼丹枫映白苹。  
海内故人书断绝，汀洲鸥鹭却心亲。  

陆游　暮秋遣兴  
改尽朱颜白尽头，杜门亦复弊貂裘。  
断鸿影外玉关月，病骥嘶中青海秋。  
孤坐向空书咄咄，闲吟随处送悠悠。  
如虹壮气终难豁，安得云涛万里舟！  

陆游　暮秋遣兴  
平生南地惯羁游，放浪常同不系舟。  
鼍作夜风经沌口，鹳鸣秋雨宿杭头。  
方倾意气轻秦侠，俄困悲伤类楚囚。  
买屋数间聊作戏，岂知真用作菟裘。  

陆游　暮秋书事  
暮秋风雨卷茆茨，砧杵声中过雁悲。  
枫叶欲丹先惨澹，菊丛半倒不支持。  
旗亭人熟容赊酒，野寺僧闲得对棋。  
莫怪苦寻林下事，骇机满地只心知。  

陆游　暮秋有怀王四季夷  
镜湖西畔小茅茨，红叶黄花秋晚时。  
天阔素书无雁寄，夜阑清梦有灯知。  
功名蹭蹬初何憾，朋旧乖离未免悲。  
遥想扁舟五湖口，阻风中酒又成诗。  

陆游　暮秋中夜起坐次前韵  
东吴秋令迟，得雨亦良悦。  
中庭有流萤，烈风吹不灭。  
披衣起坐久，鼓角参差发。  
西成虽作劳，农事亦渐歇。  
老怯岁律残，俛仰忽九月。  
蟋蟀鸣壁间，媿汝知时节。  

陆游　暮行  
志士能轻万户封，野人自爱一枝筇。  
行穷绿岸呼船渡，籴得黄粱就碓舂。  
林外人家明远火，月边僧阁下疏钟。  
江村不用愁孤绝，小店茅檐尽见容。  

陆游　南池  
二月莺花满阆中，城南搔首立衰翁。  
数茎白发愁无那，万顷苍池事已空。  
陂复岂惟民食足，渠成终助霸图雄。  
眼前碌碌谁知此，漫走丛祠乞岁丰。  

陆游　南窗  
流落逢知少，疏慵迕俗多。  
闷拈如意舞，狂叩唾壶歌。  
巴酒禁愁得，金丹奈老何！  
南窗好风月，聊复此婆娑。  

陆游　南窗  
暄妍一窗日，的皪数枝梅。  
小鼎煎茶熟，幽人作梦回。  
新春又将近，晚景但堪哀。  
用底舒怀抱？残书阖复开。  

陆游　南窗  
身轻婚嫁毕，耳静市朝疏。  
褫带脱乌帻，一窗宽有余。  

陆游　南窗擘黄柑独酌有感  
放翁潦倒鬓成丝，也把花前酒一卮。  
何限人间堪恨事，黄柑丹荔不同时。  

陆游　南窗睡起  
梦中忘却在天涯，一似当年锦里时。  
狂倚宝筝歌白紵，醉移银烛写乌丝。  
酒来郫县香初压，花送彭州露尚滋。  
起坐南窗成绝叹，玉楼乾鹊误归期。  

陆游　南窗睡起  
昼漏迢迢暑气清，不妨小倦带余酲。  
梦从陇客声中断，愁向湘屏曲处生。  
风度帘旌红浪飍，窗明香岫碧云横。  
闲情赋罢凭谁寄？怅望壶天白玉京。  

陆游　南定楼遇急雨  
行遍梁州到益州，今年又作度泸游。  
江山重复争供眼，风雨纵横乱入楼。  
人语朱离逢峒獠，棹歌歡乃下吴舟。  
天涯住稳归心嬾，登览茫然却欲愁。  

陆游　南津胜因院亭子  
南江平无风，如镜新拂拭。  
渔舟不点破，潋潋千顷碧。  
阑干西北角，云散山争出。  
坡陀竞南走，翠入窗户窄。  
江山不世情，作意娱此客。  
岂无尊中酒，豪饮非宿昔。  
明当还成都，尘土埋马迹。  
後岩在眼中，飞去无羽翼。  

陆游　南沮水道中  
磑舍临湍濑，罾船聚小潭。  
山形寒渐瘦，雪意暮方酣。  
久客情怀恶，频来道路谙。  
家山空怅望，无梦到江南。  

陆游　南楼  
十年不把武昌酒，此日阑边感慨深。  
舟楫纷纷南复北，山川莽莽古犹今。  
登临壮士兴怀地，忠义孤臣许国心。  
倚杖黯然斜照晚，秦吴万里入长吟。  

陆游　南门散策  
结宇溪一曲，两山左右之。  
横木以为门，断竹作短篱。  
本无剥啄客，门牡固不施。  
甽路坏莫补，石罅生棘茨。  
野蔓不知名，丹实何累累。  
村童摘不诃，吾亦爱吾儿。  

陆游　南门散策  
槐楸阴最茂，秋晚惟空枝。  
今日晴无风，散步适其宜。  
右扶青溪杖，左挟斜川诗。  
石琢四腰鼓，可以休我疲。  
清言出正始，不杂世论卑。  
野僧何处来？成此一段奇。  

陆游　南门晚眺  
奚奴前负一胡床，门巷楸梧已渐黄。  
不历尘埃三伏热，孰知风露九秋凉？  
萧萧浦漵渔歌晚，漠漠陂塘稻穗香。  
勿恨行云吞素月，梦回正爱雨淋浪。  

陆游　南烹  
十年流落忆南烹，初见鲈鱼眼自明。  
堪笑吾宗轻许可，坐令羊酪僭蒪羹。  

陆游　南省宿直  
檐角参差散暮霞，重门锁断市声哗。  
风经绿树鸦栖稳，月入空廊柱影斜。  
藤纸静临新获帖，铜瓶寒浸欲开花。  
谁知今夕幽窗梦，又搒扁舟上若耶？  

陆游　南堂  
空堂寂寂暑气清，祗有燕雀无人声。  
云头忽移帘影失，雨点乱集荷盘倾。  
沟坑水溢鱼鳖喜，庭户风送蛟龙腥。  
衣巾汗垢为一洗，呼奴举榻临前楹。  
取泉石井试日铸，吾诗邂逅亦已成。  
何由探借中秋月，与子同游白玉京。  

陆游　南堂晨坐  
镜湖清绝似潇湘，晨起焚香坐草堂。  
日暖游丝垂百尺，花残新蜜酿千房。  
绿桑糁箔开蚕食，白水翻车浸稻秧。  
莫道村翁杀风景，也能沽酒答年光。  

陆游　南堂独坐  
晨坐南堂双眼明，南山山色满柴荆。  
片云忽过失帘影，急雨初来闻竹声。  
鹦鹉螺深生酒兴，蟾蜍滴古助诗情。  
野人频约天台去，几緉青鞋了此行。  

陆游　南堂脊记乃已三十年偶读之怅然有感  
一住三山三十载，交亲渐觉眼前稀。  
长松郁郁偃高盖，新竹森森添旧围。  
沙径雨余留鸟迹，柴门日落锁烟扉。  
放翁正倚蒲团稳，辽海从渠万事非。  

陆游　南堂默坐  
日日树头鹎鵪鸣，夜夜溪边姑恶声；  
堂中老子独无语，寂然似可终吾生。  
大鹏一举九万程，下视海内徒营营。  
秋虫春鸟非我类，何至伴渠鸣不平！  

陆游　南堂纳凉  
环坐列胡床，儿曹共此凉。  
风生桐叶墬，露下稻花香。  
老幸返初服，穷宜归故乡。  
已无缨可濯，清啸对沧浪。  

陆游　南堂纳凉  
浴罢闲无事，悠然寄一床。  
水风凉醉颊，松月上虚廊。  
岸久乌纱侧，熏余细葛香。  
今宵一美睡，何止傲羲皇。  

陆游　南堂卧观月  
河汉横斜星宿稀，卧看凉月入窗扉。  
恍如北戍梁州日，睡觉清霜满铁衣。  

陆游　南堂夜坐  
老来日月驶，秋令俄更端。  
蝉号晚愈壮，萤火流空园。  
西风吹衣裳，萧然谢炎官。  
饱食一事无，散发坐前轩。  
河汉西南流，北斗何阑干。  
坐久光彩变，缺月涌金盆。  
欲睡复踌躇，草棘露已漙。  
徂岁何足道，死生付乾坤。  

陆游　南堂与儿辈夜坐  
残暑初归肺病苏，胡床清夜集前除。  
风高木叶危将脱，月上天河淡欲无。  
鹊影绕枝栖未稳，荷盘擎露重相扶。  
凄然又起流年感，两鬓如蓬日夜枯。  

陆游　南堂杂兴  
车马无声昼漏长，野人与世已相忘。  
屏除长物轩楹爽，洗濯尘襟肺腑凉。  
秋近平郊鸣鹳鹤，日斜荒径下牛羊。  
兴来欲唤筇枝去，更尽铜炉一炷香。  

陆游　南堂杂兴  
新凉一夜入效墟，晨起衣巾爽有余。  
燕欲委巢雏尽去，扇犹在手意先疏。  
题诗又满牛腰束，采乐常携鸦觜锄。  
湖上从今风月好，不妨随处命篮舆。  

陆游　南堂杂兴  
蛩声每续蝉声起，桐叶仍兼柳叶凋。  
嬾惰心情疏笔砚，久长生计属渔樵。  
剪茅旋补东厢屋，伐石新成北港桥。  
物外高人来往熟，等闲折简也能招。  

陆游　南堂杂兴  
耄齿东归息故庐，聊持顽健托乡闾。  
未忘尘尾清谈兴，常读蝇头细字书。  
贫甚尚能耕有犊，步轻那叹出无驴？  
南堂又见秋风起，卧看溪云自卷舒。  

陆游　南堂杂兴  
奔走当年一念差，归休别觉是生涯。  
茆檐唤客家常饭，竹院随僧自在茶。  
禅欠遍参宁得髓？诗缘独学不名家。  
如今百事无能解，只拟清秋上钓槎。  

陆游　南堂杂兴  
十里城南禾黍村，白头心事与谁论？  
惰偷已坠先人训，迂拙仍辜圣主恩。  
病退时时亲蠹简，兴来往往出柴门。  
斜阳倚杖君知否？收点鸡豚及未昏。  

陆游　南堂杂兴  
年过八十更应稀，又向清秋听捣衣。  
一片雨来书幔黑，数声钟断钓船归。  
酒垆好事能焚券，齑瓮无情未解围。  
剩欲出门寻一笑，故人零落叹畴依。  

陆游　南堂杂兴  
北连大泽惊秋早，东限连林觉晓迟。  
数箸药田留客话，一炉松火约僧棋。  
人间扫迹虽堪笑，物外论心颇自奇。  
有恨未偿犹绝叹，青城交旧待多时！  

陆游　南塘晚步记邻里语  
唤舟欲泛湖，出门日已暮。  
顾景遂辍行，老病畏风露。  
不如上南塘，萧然散予步。  
季子挟书卷，仲孙奉杖屦。  
夏秋多杜门，一出惊行路。  
邻里相与言：穑事凛可惧，  
群蝗飞蔽日，残啮到竹树；  
惟兹数里间，若有神物护，  
天菑幸独薄，岂以此老故？  
老人亦自笑：病骨日欲仆，  
鬼神彼何为，与世殊好恶？  
相期勤自修，此幸岂可屡。  

陆游　南轩  
今年秋早凉，七月已萧然。  
南轩修竹下，枕簟终日眠。  
时将半残梦，听此欲断蝉。  
推枕起太息，四序忽已迁。  
功名堕渺莽，衰疾方沈绵。  
新月独多情，窥窗澹娟娟。  

陆游　南遇大风雨  
叹息谁如造物雄，故将意气压衰翁。  
千群铁马云屯野，百尺金蛇电掣空。  
身羡渔蓑鸣急雨，心怜鸦阵困狂风。  
世间变态谁能测，归路斜阳十里红。  

陆游　南园  
晓莺催系柳边舟，老陌东风拂面柔。  
客里又惊春事晚，梦中重续栝苍游。  
欢情饮量年年减，古寺名园处处留。  
却羡少年轻岁月，角声如此不知愁。  

陆游　南园观梅  
幽径疏篱洗世尘，眼明见此数枝新。  
横斜恰受三更月，璀璨先回万物春。  
洛浦渞波矜绝态，缑山骑鹤想前身。  
放翁著句烦君记，画在生绡却未真。  

陆游　南园观梅  
小岭清陂寂寞中，绿樽岁晚与君同。  
高标赖有诗人识，绝艳真穷造物工。  
正喜参差横夜月，又惊零落付春风。  
老谙世事宁多叹，身自人间一转蓬。  

陆游　南园四首  
南游云海叹茫茫，又泛归舟到栝苍。  
城郭凄凉叹辽鹤，鬓毛萧飒点吴霜。  
酴醾可把春无几，弦索初陈燕未央。  
楼下清溪三百里，溪流不似客愁长。  

陆游　南园四首  
安用移封向酒泉，醉乡只拟乞南园。  
更添小阁临滩石，一洗人间歌吹喧。  

陆游　南园四首  
春来归路阅三州，是处跏趺懒出游。  
一到南园便忘返，亭边绿浸琵琶洲。  

陆游　能仁院前有石像丈余盖作大像时样也  
江阁欲开千尺像，云龛先定此规模。  
斜阳徙倚空三叹，尝试成功自古无。  

陆游　拟古  
牛迹可使圜，羊角可使直；  
惟使刚者柔，造物不可得。  
世方贵软熟，刚实不可为；  
为刚死道傍，已矣何所悲？  

陆游　拟古  
君看一絧丝，能得几日络？  
君思几州铁，打此一大错！  
目前岂不快，後悔将奈何？  
我非通神明，比汝更事多。  

陆游　拟古  
宁忍千日饥，野葛不可烹；  
宁枉百里途，捷径不可行。  
自古风俗坏，善土亦沦胥。  
橘柚禹包贡，後世称木奴。  

陆游　拟古  
坐卧北窗下，百事废不治。  
脱粟与大布，衣食裁自支。  
温饱岂不欲，违道予心悲。  
地下见先人，所冀尚有辞。  

陆游　拟岘台观雪  
垂虹亭上三更月，拟岘台前清晓雪。  
我行万里跨秦吴，此地固应名二绝。  
山川灭没雪作海，乱坠天花自成态。  
狂歌痛饮豪不除，更忆衔枚驰出塞。  
芦摧苇折号饥鸿，欲傅粉墨无良工；  
摩挲东绢三叹息，收入放翁诗卷中。  
明朝青天行日毂，万瓦生烟失琼玉。  
世间成壤本相寻，却看晴山晕眉绿。  

陆游　逆境  
步步常由逆境行，极知造物欲其成。  
磨砻久已尽芒角，烹煮岂容重发生。  
死到面前犹觉小，事於身外孰非轻。  
出门不必名山去，但见风烟已眼明。  

陆游　逆旅  
秋晚南山行，小蹇就店秣。  
我亦念少休，无奈市儿聒。  
嗟尔亦坐饥，锱铢苦争夺。  
其心计亦厌，陷溺无自脱。  
我欲救其本，汝勿谓迂阔。  
要倾江海大，一洗锥刀末。  
人生顾须几？卒岁惟一褐。  
有地即可耕，何山不堪活？  

陆游　逆旅书壁  
驴鞍悬酒榼，僮背负衣囊。  
但说市朝变，不知岐路长。  
下程先施药，拂榻静焚香。  
明旦又西去，河桥秋叶黄。  

陆游　逆旅书壁  
骑驴万里行，岁一过秦城。  
下杜贳春酒，新丰闻晓莺。  
绿槐新巷陌，白骨几公卿？  
欲觅曲江水，连云禾黍生。  

陆游　逆旅行  
古者谓死为归人，此身未死均是客。  
家为逆旅身在途，久寓遽归初不择。  
逆旅相看随薄厚，非意相干宁足责？  
世间何处无溪山，得酒尽醉当堕帻。  
傍观嘲诮亦其宜，东海定非蠡可测。  

陆游　年光  
无赖年光逐水流，人间随处送悠悠。  
千帆落浦湘天晚，孤笛吟风鄠县秋。  
小市莺花时痛饮，故宫禾黍亦闲愁。  
久留只恐惊凡目，又向西凉上酒楼。  

陆游　念归  
江南五月朝暮雨，雨脚才收水流础。  
酒杯未把愁作病，麈柄欲拈谁共语！  
有时暂解簿书围，独坐藤床看香缕。  
林堂渺渺鸠正懽，帘幕阴阴燕新乳。  
湖川旧隐入我梦，白首忘归独安取。  
一生花里醉春风，即日愿作扶犁翁。  

陆游　鸟啼  
野人无历日，鸟啼知四时：  
二月闻子规，春耕不可迟；  
三月闻黄鹂，幼妇闵蚕饥；  
四月鸣布谷，家家蚕上簇；  
五月鸣鸦舅，苗稚忧草茂。  
人言农家苦，望晴复望雨；  
乐处谁得知？生不识官府。  
葛衫麦饭有即休，湖桥小市酒如油。  
夜夜扶归常烂醉，不怕行逢灞陵尉。  

陆游　牛饮市中小饮呈坐客  
牛饮桥头小市东，店门系马一尊同。  
已能自置功名外，尚欲相期意气中。  
褐拥紫茸迎晓日，酒翻红浪醉春风。  
从今共约无疏索，竹外梅花欲恼公。  

陆游　农家  
南亩勤菑获，西成谨盖藏。  
种荞乘霁日，斫荻待微霜。  
溪碓新舂白，山厨野蔌香。  
何须北窗卧，始得傲羲皇。  

陆游　农家  
吴农耕泽泽，吴牛耳湿湿。  
农功何崇崇，农事常汲汲。  
冬休筑陂防，丁壮皆云集。  
春耕人在野，农具已山立。  
房栊鸣机杼，烟雨暗蓑笠。  
尺薪仰有取，断履俛有拾。  
洪水昔滔天，得禹民乃粒。  
食不知所从，汝悔将何及？  
孩提同一初，勤惰在所习。  
周公有遗训，请视七月什。  

陆游　农家  
低垣矮屋俯江流，浑舍相娱到白头。  
累世不知名宦乐，百年那识别离愁。  
饭余常贮新陈谷，农隙闲眠子母牛。  
闻道少年俱孝谨，未应家法媿恬侯。  

陆游　农家  
寂寂江村数掩篱，吾庐又及素秋时。  
横林未脱色已尽，孤鸟欲栖鸣更悲。  
小釜蓴羹初下豉，矮瓶豆粉正燃萁。  
为农幸有家风在，百世相传更勿疑。  

陆游　农家  
大布缝袍稳，乾薪起火红。  
薄才施畎亩，朴学教儿童。  
羊要高为栈，鸡当细织笼。  
农家自堪乐，不是傲王公。  

陆游　农家  
盗息无排甲，兵消不取丁。  
频过门鸡舍，闲学相牛经。  
江浦渔歌远，人家绩火青。  
遨游无定处，随意宿丘亭。  

陆游　农家  
东舍女乘龙，西家妇梦熊。  
翁夸酒重碧，孙爱果初红。  
栗烈三冬近，团栾一笑同。  
营生无缪巧，百事仰天公。  

陆游　农家  
租犊耕荞地，呼船取荻薪。  
苍头供井臼，赤脚解缝纫。  
僧乞铭师塔，巫邀赛土神。  
心常厌多事，谢病又经旬。  

陆游　农家  
新作地炉成，蓬窗亦自明。  
油香荞饵脆，人静布机鸣。  
县吏催科简，豪家督债轻。  
小康何敢望，生计且支撑。  

陆游　农家  
诸孙晚下学，髻脱绕园行。  
互笑藏　拙，争言斗草赢。  
爷严责程课，翁爱哺饴饧。  
富贵宁期汝？他年且力耕。  

陆游　农家歌  
村东买牛犊，舍北作牛屋。  
饭牛三更起，夜寐不敢熟。  
茫茫陂水白，纤纤稻秧绿。  
二月鸣搏黍，三月号布榖。  
为农但力作，瘠卤变衍沃。  
腰鎌卷黄云，踏碓舂白玉。  
八月租税毕，社瓮醲如粥。  
老稚相扶携，闾里迭追逐，  
坐令百世後，复睹可封俗。  
君不见朱门玉食烹万羊，不如农家小甑吴粳香！  

陆游　农家秋晚戏咏  
鞭地如镜筑我场，破砻玉粒输官仓。  
九月野空天欲霜，甑中初喜新粳香。  
舍边萧萧落叶多，野蚕出茧飞黄蛾。  
寒蔬种罢醉且歌，只鸡短纸赛园婆。  

陆游　农家叹  
有山皆种麦，有水皆种秔。  
牛领疮见骨，叱叱犹夜耕。  
竭力事本业，所愿乐太平。  
门前谁剥啄，县吏徵租声。  
一身入县庭，日夜穷笞搒。  
人孰不惮死，自计无由生。  
还家欲具说，恐伤父母情。  
老人傥得食，妻子鸿毛轻！  

陆游　农圃歌  
我不如老农，占地亩一锺。  
东作虽有时，力耕在兹冬。  
张灯观夜织，高枕听晨舂。  
时时唤邻里，旨蓄亦可供。  
我不如老圃，父子日相从。  
一鉯万事足，不求定远封。  
春泥翦绿韭，秋雨畦青菘。  
放筋有余味，岂不烹噞喁？  
乃者半年病，清镜满衰容。  
尘生一緉屐，壁倚一枝筇。  
惟有呻吟声，和合床下蛩。  
青灯照兀兀，布衲聊自缝。  

陆游　农桑  
农事初兴未苦忙，且支漏屋补颓墙。  
山歌高下皆成调，野水纵横自入塘。  

陆游　农桑  
水长人家浸稻秧，蚕生女手摘桑黄。  
差科未起身无事，邻曲相过日正长。  

陆游　农桑  
采桑蚕妇念蚕饥，陌上　　负笼归。  
却羡邻家下湖草，画船青繖去如飞。  

陆游　农桑  
蚕如黑螘稻青鎝，夫妇耕桑各苦心。  
但得老亲供养足，不羞布袂与蒿簪。  

陆游　农舍  
农舍虽云苦，君恩讵可忘？  
茧稠初满簇，麦熟已登场。  
渺渺开村路，登登筑野塘。  
但须时雨足，击壤咏时康。  

陆游　农舍  
三农虽隙亦　忙，穑事何曾一夕忘。  
欲晒胡麻愁屡雨，未收荞麦怯新霜。  

陆游　农舍  
神农之学未为非，日夜勤劳备岁饖。  
雨畏禾头蒸耳出，润忧麦粒化蛾飞。  

陆游　农舍  
万钱近县买黄犊，襲襫行当东作时。  
堪笑江东王谢辈，唾壼尘尾事儿嬉。  

陆游　农舍  
杜门虽与世相违，未许人嘲作计非，  
长绠云边牵犊过，小舟月下载犁归。  

陆游　农事稍间有作  
架犁架犁唤春农，布谷布谷督岁功。  
黄云压檐风日美，绿针插水雾雨蒙。  
年丰远近笑语乐，浦涨纵横舟楫通。  
东家筑室窗户绿，西舍迎妇花扇红。  
我方祭灶彻豚酒，盘箸亦复呼邻翁。  
客归我起何所作，孝经论语教儿童。  
教儿童，莫匆匆，愿汝日夜勤磨砻，  
乌巾白紵待至公。  

陆游　农事休小葺东园十韵  
归老心常逸，新寒体亦康。  
幸当农事隙，稍治旧园荒。  
翦辟西山出，萦回北径长。  
作栏扶弱蔓，换土植孤芳。  
霜霰簀簹碧，风烟薜荔苍。  
蝶来翻小翅，鸟下啭幽吭。  
疏剔岩泉集，耘锄药草香。  
溪藤裁酒榼，番锦制诗囊。  
坐久云生石，归迟月满廊。  
人间胡不乐？拔宅笑君房。  

陆游　弄笔  
少学文章竟不成，暮年腕弱字欹倾。  
抽毫欲下还休去，棐几空怜似砥平。  

陆游　暖阁  
裘软胜狐白，炉温等鸽青。  
纸屏山字样，布被隶书铭。  
养目帘稀卷，留香户每扃。  
日晡浓睡起，盥濯诵黄庭。  

陆游　鸥  
海上轻鸥何处寻？烟波万里信浮沉。  
今朝忽向船头见，消尽平生得丧心。  

陆游　偶出至近村  
神爽无酣寝，身闲有剧棋。  
说诗横楖栗，赊酒挈鸱夷。  
寺古残香冷，溪深独木危。  
往来元信步，不是赴幽期。  

陆游　偶得北虏金泉酒小酌  
草草杯盘莫笑贫，朱樱羊酪也尝新。  
灯前耳热颠狂甚，虏酒谁言不醉人？  

陆游　偶得北虏金泉酒小酌  
逆胡万里跨燕秦，志士悲歌泪满巾。  
未履胡肠涉胡血，一樽先醉范阳春。  

陆游　偶得长鱼巨蟹命酒小饮盖久无此举也  
老生日日困盐齑，异味棕鱼与楮鸡。  
敢望槎头分缩项，况当霜後得团脐。  
堪怜妄出缘香饵，尚想横行向草泥。  
东崦夜来梅已动，一樽芳酝径须携。  

陆游　偶得海错侑酒戏作  
判无神药斸清冥，放贮那憎海物腥。  
满贮醇醪渍黄甲，密封小瓮饷红丁。  
从来一饱忘南北，此去千锺任醉醒。  
添雪更知凭茗碗，山童敲臼隔窗听。  

陆游　偶得石室酒独饮醉卧觉而有作  
初寒思小饮，名酒忽堕前。  
素畓手自倾，色若秋涧泉。  
浩歌复起舞，与影俱翩僲。  
一笑遗宇宙，未觉异少年。  
诗人不闻道，苦叹岁月迁。  
岂知汝南市，自有壶中天。  
河洛久未复，铜驼棘森然。  
秋风归去来，虚老玉井莲。  

陆游　偶得双鲫  
今朝溪女留鲜鲫，洒扫茅檐旋置樽。  
养老不须烦祝鲠，从来楚俗惯鱼餐。  

陆游　偶得双鲫  
酒兴森然不可回，重阳未到菊先开。  
一双鱭刺明吾眼，催唤厨人斫鱠来。  

陆游　偶读陈无己芍药诗云一枝剩欲簪双髻未有人间第一人盖晚年所作也为  
少年妄想已痴绝，镜里何堪白发生！  
纵有倾城何预汝，可怜元未解人情。  

陆游　偶读山谷老境五十六翁之句作六十二翁吟  
三百里湖水接天，六十二翁身刺船。  
饭足便休慵念禄，丹成不服怕登仙。  
胸中浩浩了无物，世上纷纷徒可怜。  
但有青钱沽白酒，犹堪醉倒落梅前。  

陆游　偶观旧诗书叹  
吾道运无积，何至堕畦畛。  
醯鸡舞瓮天，乃复自拘窘。  
外物岂移人，子顾不少忍。  
鹤井与狐妖，正可付一哂。  
繁华梦境闹，零乱空花靊。  
可怜憨书生，尚学居易稹。  
我昔亦未免，吟哦琢肝肾，  
落笔过白雨，聚稿森束笋。  
幸能悟差早，念念常自悯。  
安得从硕儒，稽道谢不敏。  

陆游　偶过浣花感旧游戏作  
忆昔初为锦城客，醉骑骏马桃花色。  
玉人携手上江楼，一笑钩帘赏微雪。  
宝钗换酒忽径去，三日楼中香未灭。  
市人不识呼酒仙，异事惊传一城说。  
至今西壁余小草，过眼年光如电掣。  
正月锦江春水生，花枝缺处小舟横。  
闲倚胡床吹玉笛，东风十里断肠声。  

陆游　偶怀小益南郑之间怅然有赋  
西戍梁州鬓未丝，嶓山漾水几题诗。  
剑分苍石高皇迹，岩拥朱门老子祠。  
烧兔驿亭微雪夜，骑驴栈路早梅时。  
登临不用频凄断，未死安知无後期？  

陆游　偶书  
身放江湖远，年推里巷尊。  
邻翁分酒子，羽客借桐孙。  
决决冰消涧，纤纤柳映门。  
小车非汉相，时亦到前村。  

陆游　偶思蜀道有赋  
天回驿畔江如染，凤集城边柳似搓。  
万事已随流水去，一尊将奈夕阳何！  
是非无定言何益，穷达徐观得孰多？  
幸有漂蓑归故里，不妨高枕且酣歌。  

陆游　偶忆万州戏作短歌  
峡中天下最穷处，万州萧条谁肯顾？  
去年正月偶过之，曾为巴人三日住。  
南浦寻梅雪满舟，西山载酒云生屦。  
至今梦听竹枝声，灯火纷纷驿前路。  
残春游客蜀江边，陈迹回思一怆然。  
渐老定知欢渐少，明年还复忆今年。  

陆游　偶与客话峡中旧游  
我昔旅游秋雨细，建平城东门欲闭。  
主人迎劳语蝉联，小妇舂炊缟衣袂。  
长年三老半醉醒，蜀估峡商工算计。  
须臾灯闇人欲眠，泊船卸驮犹相继。  
山深水巑近蛮獠，往往居民杂椎髻。  
即今屈指四十年，怀抱凄凉真隔世。  

陆游　偶与客饮客去戏作  
多泥穷巷破茆屋，人不堪忧心自足。  
有时负日向门前，手把南华日中读。  
若教开门与客游，扰扰依前怀百忧。  
平生自计亦已熟，惟有钓鱼湖水头。  
旧闻仲长子光可与友，瘖不能言但耽酒。  
安得此友常过门，一语不交倾数斗。  

陆游　偶作夜雨诗明日读而自笑别赋一首  
俗情向者未全忘，洗以萦帘一缕香。  
得失故应常浩浩，是非正可付苍苍。  
残蝉不断知秋近，双燕归来伴昼长。  
谁识龟堂新力量，东家却笑接舆狂。  

陆游　排闷  
白发无端日日新，自怜犹作百忧身。  
孤灯听雨常终夜，一榼寻花又送春。  
旋压麦糕邀父老，时分菜把饷比邻。  
不须频起陈人叹，已是清朝六世民。  

陆游　排闷  
老去知心少，流尘锁断弦。  
尊空问字酒，囊罄作碑钱。  
扫叶供朝爨，和泥补漏船。  
胸中元浩浩，白眼望青天。  

陆游　排闷  
吹尽梅花了不知，化工也误老人期。  
离离新草随愁出，漠漠余寒与睡宜。  
古锦一联吟旧句，文楸数著理残棋。  
波生澄涧君何怪？禅榻从来映鬓丝。  

陆游　排闷  
造物冥冥中，与我无一面，  
不知获罪由，动辄被诃遣；  
又若哀其愚，救以药瞑眩。  
我亦揣此心，安受不敢怨。  
中间戍蜀汉，十载困邮传。  
骑壒蒙陇干，阵云暗秦甸，  
齰粮杂沙墋，掬水以三咽，  
传烽东骆谷，倏忽若流电。  
归吴获小休，余喘仅一线。  
意言在故乡，终胜客异县。  
夫何命大谬，魔事每交战，  
友雠同一波，平地肆蹈践。  
么然性命微，日畏谗口煽。  
旧书不暇视，鼠迹上几砚。  
负痾不即死，遂作诸老殿。  
却观所更历，殆是金百链。  
人谁不爱身，悔作青紫楦。  
短筇入空翠，小艇破江练，  
渔歌隔浦闻，绩火傍林见。  
苦贫虽至骨，未肯受客唁。  
君看投林猿，终异巢幕燕。  
有山皆可耕，焉往失贫贱！  

陆游　排闷  
抱耒返东皋，初非惮作劳。  
饥寒凛未免，老病适相遭。  
开卷无如嬾，飞觥岂复豪。  
不辞穷到死，犹足窃名高。  

陆游　排闷  
残雪融成雨，寒灯结作花。  
睡稀听啮鼠，坐久送栖鸦。  
食似开僧钵，居如寓店家。  
余年不须问，即此是生涯。  

陆游　排闷  
弃官谓逍遥，劳苦殊未既。  
荒畴须垦辟，破屋久涂塱。  
疾深药难求，食尽谷暴贵。  
安能作经营，但觉睡有味。  
秋高霜露逼，更苦薪炭费。  
虽云未遽死，饥冻亦可畏。  
颇思从李广，小猎聊吐气；  
复恐灞亭归，邂逅逢醉尉。  

陆游　排闷  
悠然不觉岁时迁，楚水枫林系钓船。  
贫悴只如行卷日，衰迟忽过挂冠年。  
闲游野寺骑驴去，倦拥残书听雨眠。  
赖有一筹差自慰，小儿笔墨日翩翩。  

陆游　排闷  
人间岁月莽悠悠，老大悲伤只涕流。  
民餍糟糠宁细事？俗忘节义更深忧。  
潦归宿麦犹难忘雪少同云未易求。  
自叹此生真已矣，且偷暇日弄孤舟。  

陆游　排闷  
丈夫结发志功名，大事真当以死争。  
我昔驻车筹笔驿，孔明千载尚如生。  

陆游　排闷  
曾携一剑远从戎，秦赵关河顾盼中。  
老去功名无复梦，凌烟分付黑头公。  

陆游　排闷  
四十从军渭水边，功名无命气犹全。  
白头烂醉东吴市，自拔长刀割彘肩。  

陆游　排闷  
西塞山前吹笛声，曲终已过雒阳城。  
君能洗尽世间念，何处楼台无月明！  

陆游　排闷  
万里风中寄断蓬，古来虚死几英雄？  
拔山力与回天势，不满先生一笑中。  

陆游　排闷  
风霜九月冷飕飀，湖海飘然一布裘。  
亲见宓羲初画卦，转头三十万春秋  

陆游　蟠龙瀑布  
远望纷珠缨，近观转雷霆。  
人言水出奇，意使行人惊。  
人惊我何得，定非水之情。  
水亦有何情，因物以赋形；  
处高势趋下，岂乐与石争。  
退之亦隘人，强言不平鸣。  
古来贤达士，初亦愿躬耕，  
意气或感激，邂逅成功名。  

陆游　盆池  
雨送疏疏响，风吹细细纹。  
犹稀绿萍点，已映小鱼群。  
傍有一拳石，又生肤寸云。  
我来闲照影，一笑整纶巾。  

陆游　盆池  
寒溜初通後，新荷未长时。  
谁持大圜镜，为我照须眉？  

陆游　盆池  
人生何处不儿嬉，一世元知孰是非。  
汲井埋盆凿苔破，敲针作钓得鱼归。  
萧萧菰叶风声细，嫋嫋苹花雨点稀。  
并舍老翁能喜事，为添拳石象苔矶。  

陆游　盆池  
门外江涛涌雪堆，埋盆作沼亦何哉？  
儿曹不解渠翁意，新脱风波巑处来。  

陆游　烹茶  
麴生可论交，正自畏中圣；  
年来衰可笑，茶亦能作病。  
噎呕废晨飧，支离失宵瞑。  
是身如芭蕉，宁可与物竞。  
兔瓯试玉尘，香色两超胜。  
把玩一欣然，为汝烹茶竟。  

陆游　蓬户  
蓬户真堪设爵罗，岁时野老自相过。  
人情静处看方见，诗句穷来得最多。  
枕上长歌时激烈，樽前一笑且婆娑。  
白头万事都经遍，莫为悲伤损太和。  

陆游　蓬莱阁闻大风  
天风摇荡万松声，卷海颓山得我惊。  
触灩澦堆秋起柂，鏖皋兰下夜还营。  
荷戈老气纵横在，看剑新诗欬唾成。  
兴尽却寻湖上路，醉看月堕斗杓倾。  

陆游　蓬莱馆午憩  
驿门系马听蝉吟，翻动平生万里心。  
桥畔笛声催日落，城边草色带烟深。  
关河历历功名晚，岁月悠悠老病侵。  
忆戍梁州如昨日，凭阑西望一沾襟。  

陆游　蓬莱行  
山峭插云海，楼高入烟霄，  
不知何宫殿，东望郁迢巃。  
是时青童君，初散通明朝，  
风涛中破裂，涌出黄金桥，  
授我玉芝房，服之尘念消。  
凡骨一朝换，八极坐可超。  

陆游　蓬门  
莫笑蓬门雀可罗，老农正要养天和。  
穿林袅袅孙登啸，叩角呜呜甯戚歌。  
睡美到明三展转，饭甘捧腹一摩挲。  
床头更听糟床注，造物私吾亦已多。  

陆游　郫县道中思故里  
衰发不胜簪，驰驱岂复堪。  
客魂迷剑外，归思满天南。  
江路滩声壮，云停雪意酣。  
空怀小丛碧，细酌破吴柑。  

陆游　琵琶  
西蜀琵琶逻遚槽，梨园旧谱郁轮袍。  
绣筵银烛燕宫夜，一饮千锺未足豪。  

陆游　贫病  
贫至今年剧，真无地置锥。  
判愁停贳酒，忍病罢迎医。  
性嬾非关老，天穷岂坐诗？  
秋风还欲到，便可数期颐。  

陆游　贫病  
行年七十尚携鉯，贫悴还如白紵初。  
好事邻僧勤送米，过门溪友强留鱼。  
客来旋过墙头酒，睡起闲抽架上书。  
要信荣枯元不动，胸中浩浩著空虚。  

陆游　贫病  
穷愁病思两茫茫，衰发元知合变霜。  
酒要解酲犹有策，食求祝噎更无方。  
凋零坐上亲朋少，寂寞人间岁月长。  
默计有时还自幸，幼安垂老始归乡。  

陆游　贫病戏书  
得米还忧无束薪，今年真欲甑生尘。  
椎奴跣婢皆辞去，始觉卢仝未苦贫。  

陆游　贫病戏书  
头痛涔涔齿动摇，医骄折简不能招。  
亦知客疾无根柢，少健还能起负樵。  

陆游　贫歌  
寿居福之首，贫为士之常。  
造物赋我贫，乃以寿见偿。  
处常而受福，每恐不得当。  
掬涧以沃渴，屑柏以为粮；  
虽云未免饥，何至死道傍。  
犹胜辽东丁，化鹤还故乡。  

陆游　贫居  
囊空如客路，屋窄似僧寮。  
得饭多菰米，烹蔬半药苗。  
草生初失径，笋放欲干霄。  
不道弓旌误，虞人自畏招。  

陆游　贫居即事  
筮易常逢坎，推星但值箕。  
老虽齐渭叟，穷不减湘累。  
巷月鸣衣杵，庖烟爨豆萁。  
秋深病良已，且复强伸眉。  

陆游　贫居即事  
地偏人罕到，秋晚日犹长。  
病去筇枝赘，家贫菜粥香。  
流泉通药垄，积雨润书囊。  
欲谱幽居事，疏慵久未遑。  

陆游　贫居即事  
月黑枭鸣树，灯残鼠穴墙。  
床空围纸被，室静爇枫香。  
不恨言伤直，惟忧欲败刚。  
回头顾名利，百世永相忘。  

陆游　贫居即事  
米竭炊烟静，村深客屦稀。  
庭除荒宿莽，篱落带斜晖。  
风恶披书卷，鸥驯傍钓矶。  
邻家殊耐久，相伴荷锄归。  

陆游　贫居即事  
意绪丧家狗，形骸槁木枝。  
曲肱虽自适，纵理固当饥。  
买絮初寒後，畦蔬小雨时。  
穷途何用卜，吾道即蓍龟。  

陆游　贫居即事  
守道常违俗，存心不媿天。  
终年饥过半，动步谤居前。  
力倦少行立，气昏多睡眠。  
今宵风月好，扶杖到溪边。  

陆游　贫居时一肉食尔戏作  
身老便居僻，山寒喜屋低。  
时犹赖僧米，那惜贷邻醯。  
汤饼挑春荠，盘餐设冻齑。  
怪来食指动，异味得豚蹄。  

陆游　贫乐  
萧然曲肱地，自号直心翁。  
拙宦三灾过，劳生一笑空。  
新蔬经雨绿，晚稻得霜红。  
饱食真无事，浩歌明月中。  

陆游　贫舍写兴  
深山木食犹堪饱，上古巢居亦自安。  
麦饭早庐吾已过，故应高卧有余欢。  

陆游　贫舍写兴  
粲粲新霜缟瓦沟，离离寒菜入盘羞。  
赘童拥篲扫枯叶，瞶婢挑灯缝破裘。  

陆游　贫甚卖常用酒杯作诗自戏  
桃李成尘浑不数，海棠也作舉脂雨；  
清明未到春已空，枝上流莺替人语。  
逢春日日合醉归，莫笑典衣穷杜甫。  
生时不肯浇舌本，死後空持酹坟土。  
门前三百里湖光，天与先生作醉乡。  
银杯羽化不须叹，多钱使人生窟郎。  

陆游　贫甚戏作长句示邻曲  
百屋堆钱四壁空，人生志愿孰能同？  
萧条齿发难藏老，冷落杯盘可讳穷？  
斸笋不思鄣夏日，典衣那计御霜风。  
知心幸有邻翁在，一笑相从草莽中。  

陆游　贫甚戏作绝句  
俸禄无余退即耕，市人指笑太清生。  
从今惜取青鞋底，祗向云边水际行。  

陆游　贫甚戏作绝句  
处穷上策更谁如，日晏犹眠为腹虚。  
尚阙邻僧分供米，敢烦地主送园蔬。  

陆游　贫甚戏作绝句  
贷米东村待不回，钵盂过午未曾开。  
饥肠雷动寻常事，但误生台两鹊来。  

陆游　贫甚戏作绝句  
北齑孤坐破三更，庭户无人有月明。  
数种裤襦秋未赎，羡他邻巷捣衣声。  

陆游　贫甚戏作绝句  
灶突无烟甑有尘，颓垣破屋越溪滨。  
老鳏狂怪谁嗔责，日日行歌独卖薪。  

陆游　贫甚戏作绝句  
行遍天涯等断蓬，作诗博得一生穷。  
可怜老境萧萧梦，常在荒山破驿中。  

陆游　贫甚戏作绝句  
读书但觉惭轮扁，补吏非能去箭张。  
白发归为林下叟，固应饥下餍糟糠。  

陆游　贫甚戏作绝句  
籴米归迟午未炊，家人窃闵乃翁饥。  
不知弄笔东窗下，正和渊明乞食诗。  

陆游　贫甚自励  
忍病停朝药，捐书省夜灯。  
都门下第客，山寺退居僧。  
天每临幽隐，人何与废兴？  
能轻马千驷，肯慕稷三升！  

陆游　贫甚作短歌排闷  
间何阔，逢诸葛，  
畏人常忧不得活。事不谐，  
问文开，不蹋权门更可哀。  
即今白发如霜草，一饱茫然身已老。  
惟有躬耕差可为，卖剑买牛悔不早。  
年丰米贱身独饥，今朝得米无薪炊。  
地上去天八万里，空自呼天天岂知！  

陆游　贫述  
寒生肌粟苦衣单，瘦减头围觉帽宽。  
荒寂在家犹逆旅，穷空养老亦蔬餐。  
柴青灶突腾烟细，膏尽灯缸照字难。  
犹喜新醅三斗熟，半窗梅影助清欢。  

陆游　贫叹  
贫到今年极，萧然四壁家。  
弊袍生虮虱，粗饭杂泥沙。  
浩浩乾坤大，茫茫岁月赊。  
故乡烟水窟，别拟卜生涯。  

陆游　贫叹  
老叟年年病，书生世世贫。  
盗宁窥破橐，雀亦弃空囷。  
屋坏须撑挂，衣穿厌补纫。  
今朝风日美，且复过比邻。  

陆游　贫中自戏  
种枳为篱草结庐，人间知足更谁如？  
涧深松老忘荣谢，天阔云闲任卷舒。  
门冷并无残客迹，家贫常读绝编书。  
有金可散还关念，多事从来笑汉疏。  

陆游　频夜梦至南郑小益之间慨然感怀  
身似庵居老病僧，罢参不复系行縢。  
梦中忽在三泉驿，庭树鸣枭鬼弄灯。  

陆游　频夜梦至南郑小益之间慨然感怀  
客枕梦游何处所，梁州西北上危台。  
雪云不隔平安火，一点遥从骆谷来。  

陆游　平都山  
名山近江步，蜡屐得闲行。  
奔鹿冲人过，藏丹彻夜明。  
唐碑多断蚀，梁殿半欹倾。  
洞口云常涌，檐牙柏再荣。  
行逢负笼客，卧听送船声。  
乞我诛茆地，灵苗得共烹。  

陆游　平明出小东门观梅  
知心多别离，慰眼易零落。  
东风吹梅花，烂漫照城郭。  
晴日千堆雪，偏宜马上看。  
逢迎无几日，不惜犯春寒。  
明年花发时，我在两京道。  
花香固无尽，我亦未遽老。  
脱帽发如漆，看花心未灰。  
平戎那得妨持酒，会有诗传剑外来。  

陆游　平羌道中望峨眉山慨然有作  
白云如玉城，翠岭出其上。  
异境忽堕前，心目久荡漾。  
别来二百日，突兀喜亡恙。  
飞僲遥举手，唤我一税鞅。  
此行岂或使，屏迹事幽旷。  
何必故山归，更破万里浪。  

陆游　平生  
平生涉世似虚舟，不著胸中一点愁。  
已用浮云看富贵，肯缘华屋叹山丘？  
戴溪寒酿千峰雪，严濑声酣七里秋。  
好景人间随处有，未埋白骨且闲游。  

陆游　平水  
水悍溪桥败，沙颓野径移。  
年华入诗卷，心事付筇枝。  
雨霁鹁鸠喜，春归鶗鴚知。  
客庖消底物，麦饭荐蕝丝。  

陆游　平水  
旅饭风埃小市傍，却呼拄杖踏斜阳。  
可怜陌上离离草，一种逢春各短长！  

陆游　平水道中  
处处陂水满，家家巢燕忙。  
叶舒桑渐闇，穗重麦初昂。  
高下山花发，青红粉饵香。  
亦知时节好，老大自悲伤。  

陆游　平水小憩  
蓐食草庵中，肩舆小市东。  
雾收山淡碧，云漏日微红。  
酒旆村场近，罾船浦漵通。  
平生喜行路，小住莫匆匆。  

陆游　平昔  
平昔飘然林下僧，更堪衰与病相乘。  
残年已任身生死，一念犹关道废兴。  
皎皎初心质天地，兢兢晚节蹈渊冰。  
子孙勿厌藜羹薄，此是吾家无尽灯。  

陆游　平阳驿舍梅花  
江路轻阴未成雨，梅花欲过半沾泥。  
远来不负东皇意，一绝清诗手自题。  

陆游　平云亭  
满榼芳醪何处倾，金鳌背上得同行。  
天垂绿野三边尽，云与朱阑一样平。  
烟树微茫疑误墨，风松萧瑟有新声。  
黄花未吐无多恨，也胜湘累拾落英。  

陆游　凭栏  
蝉噂晚尤壮，鸦栖久未安。  
不成浮舴艋，故作凭阑干。  
露重倾荷盖，风尖蹙芡盘。  
新秋动归思，更觉五湖宽。  

陆游　屏迹  
昔者航涛江，云山迎我东，  
击楫誓江神，永托冥冥鸿。  
十年桑榆暖，万事马牛风。  
迩来愈屏迹，庭户深蒿蓬。  
就瓮挹新醅，傍畦撷晚菘。  
邻曲或念我，小鲜亦时供。  
喟然抚几叹，恨今已龙锺；  
向使早十年，何媿柴桑翁！  

陆游　屏迹  
屏迹乱山中，观身槁木同。  
桑麻安旧业，薪水付村童。  
不散婴儿朴，常存太古风。  
一钱无用处，那复计囊空。  

陆游　屏迹  
饭熟起开钵，困来徐倒床。  
无狂安取圣？有短始知长。  
养道褐怀玉，露才锥出囊。  
聊须唤儿稚，细细话耕桑。  

陆游　破屋叹  
我年四十时，筑舍受一廛；  
岁月不贷人，殆将五十年。  
初非榝柟材，既久理岂全。  
惨淡窘风雨，亦复补破穿。  
竹椽与绳枢，岂敢求牢坚。  
今朝忽自顾，衰疾方沉绵，  
不知此残躯，与屋谁先颠？  
粥药幸粗给，儿稚满目前。  
歛藏虽甚薄，犹胜死道边。  
一笑推枕起，无酒亦陶然。  

陆游　仆顷在征四大幕登高望关辅乐之每冀王师拓定得卜居焉暇日记此意以  
八月残暑退，秋声满庭树。  
岂无四方志，衰病迫霜露。  
辽东黄头奴，稔恶天震怒。  
南北会当一，老我悲不遇。  
子孙勉西迁，俗厚吾所慕。  
约己收孤嫠，教子立门户。  
黍稌暗阡陌，鹑雉足匕箸。  
永为河渭民，勿惮关山路。  

陆游　莆阳饷荔子  
江驿山程日夜驰，筠笼初拆露犹滋。  
星球皱玉虽奇品，终忆戎州绿荔枝。  

陆游　莆阳昭武延平送兵渐集戏书  
鼓声晨紞紞，角声暮呜呜。  
作官了何事，空叹岁月徂。  
送兵稍稍集，秣马脂吾车。  
风霜迫摇落，残暑亦已无。  
野渡明丹枫，破驿吹黄榆。  
聊收作诗料，未用厌征途。  

陆游　曝旧画  
故箧开缄一怆情，断缣残幅尚知名。  
翩翩戏鹊如相语，汹汹惊涛觉有声。  
柳暗正当烟未歛，花穠仍值雨初晴。  
百年手泽存无几，虫蠹尘侵秖涕横。  

陆游　曝书偶见旧稿有感  
日满晴轩理蠹鱼，壮游回首一欷歔！  
凄凉王粲从军作，零落相如谏猎书。  
歌吹恍思登北固，弓刀谁记渡南沮？  
虎头本久功名相，归老林间计未疏。  

陆游　七十  
七十残年百念枯，桑榆元不补东隅。  
但存隐具金鸦觜，那梦朝　￡玉鹿卢。  
身世蚕眠将作茧，形容牛老已垂胡。  
客来莫问先生处，不钓娥江即镜湖。  

陆游　七十二岁吟  
七十人言自古稀，我今过二未全衰。  
读书似走名场日　　许国如骑战马时。  
秋晚雁来空自感，夜阑酒尽不胜悲。  
渭滨星靊逾千载，一表何人继出师！  

陆游　七十三吟  
七十三年事事新，涵濡幸作六朝民。  
发无可白方为老，酒不能赊始觉贫。  
末路已悲身是客，此心犹与物为春。  
柴门勿谓常岑寂，时有乡邻请药人。  

陆游　七十一翁吟  
七十一翁心事阑，坐叨祠禄养衰残。  
樽中无酒但清坐，架上有书犹纵观。  
吏部齿摇心怅望，将军髀满泪丸澜。  
客来共饭增羞涩，小摘山蔬不掩盘。  

陆游　七月八日马上作  
沟水浸新月，街槐生碧烟。  
明河七夕後，倦马五门前。  
小市灯初闹，高楼鼓已传。  
赋诗宽客恨，哦罢却凄然。  

陆游　七月二日夜赋  
鄙人志趣在渔樵，四十年来负圣朝。  
本耻弹冠良易挂，未尝刻印敢烦销？  
盈盈微月生江渚，嫋嫋清笳下郡谯。  
衰病逢秋真一洗，井床桐叶已先飘。  

陆游　七月二十四日作  
闲拂青铜一惘然，此生应老海云边。  
凉颸入袂诗初就，幽鸟呼人梦不全。  
天上鹊归星渚冷，月中桂长露华鲜。  
射胡羽箭凋零尽，坐负心期四十年！  

陆游　七月二十一日午睡梦泛江风涛甚壮觉而有赋  
梦中不记适何邦，风饱蒲颿入大江。  
久矣眼中无此快，蹴天雪浪溅船窗。  

陆游　七月十八夜枕上作  
电掣光如昼，雷轰意未平。  
乱云俄卷尽，孤月却徐行。  
露草蛩相语，风枝鹊自惊。  
一凉吾事足，美睡到窗明。  

陆游　七月十九日大风雨雷电  
雷车动地电火明，急雨遂作盆盎倾。  
强弩夹射马陵道，屋瓦大震昆阳城。  
岂独鱼虾空际落，真成盖屐舍中行。  
明朝雨止寻幽梦，尚听飞涛溅瀑声。  

陆游　七月十七日大雨极凉  
吴中七月热未已，渴乌呀呀井无水。  
炎官护前不少歛，树头敢望秋风起。  
天公老手亦岂难，雨来黑云如坏山；  
瓦沟淙淙万银竹，变化只在须臾间。  
老夫挑灯北窗下，山童夜归泥过踝。  
草根促织有底忙？缣衣未赎还慨慷。  

陆游　七月十七晚行湖塘雷雨大作  
电火雷车下九关，我行暮出郊原间。  
鬅鬿暗树类奇鬼，突兀黑云如壤山。  
江潮默应鳗岫溢，铁锁自脱梅梁还。  
今夕虚檐泻悬瀑，预知高枕听淙潺。  

陆游　七月十七夜五更起坐至旦  
秋容淡如水，昨暮到江城。  
世事违高枕，年华入短檠。  
书中固多味，身外尽浮名。  
倚壁方清啸，蓬窗已送明。  

陆游　七月十日到故山削瓜瀹茗翛然自适  
镜湖清绝胜吴松，家占湖山第一峰。  
瓜冷霜刀开碧玉，茶香铜碾破苍龙。  
壮心自笑老犹在，狂态极知人不容。  
击壤穷阎歌帝力，未妨尧舜亦亲逢。  

陆游　七月十四夜观月  
不复微云滓太清，浩然风露欲三更。  
开帘一寄平生快，万顷空江著月明。  

陆游　七月十一日见落叶  
叶雕非一日，盛夏则已然，  
一叶复一叶，及此摇落天。  
晨起坐堂上，散若飞鸟翩，  
昔时可藏鸦，今欲不庇蝉。  
顾视庭中草，亦复非阡眠。  
百谷秋皆成，是谓造化权。  
岂为草木计，而欲求两全？  
物理贵见微，勇退差为贤。  

陆游　七月十一日雨後夜坐户外观月  
浴罢淡无事，岸帻临前轩。  
雷雨始退散，云月相吐吞。  
风蝉断还续，枝间终夕喧。  
露萤阖复开，熠熠缀草根。  
残暑会当去，孰敢厌炮燔？  
四时莽相代，所叹岁月奔。  
欢悰挽不留，白发生无根。  
儿女日夜长，子且复有孙。  
涧松偶未薪，野鹤犹孤骞。  
华表幸来归，余事何足言！  

陆游　七月四日夜赋  
楼角西南月一钓，晚瓜落刃酒新簄。  
仙家又怆银河别，太史新班玉历秋。  
衰病岁时良冉冉，穷愁身世转悠悠。  
莫因乞巧嘲儿女，我亦飘然水上浮。  

陆游　七月下旬得疾不能出户者十有八日病起有赋  
秋风吹海氛，气候颇不令。  
昏昏七十翁，扰扰半月病。  
著书殊未成，即死目不瞑。  
扶持赖药物，仅得全性命。  
雨添苔晕青，风入桐枝劲。  
深巷无人声，搘颐发孤咏。  

陆游　七月一日夜坐舍北水涯戏作  
兀傲胡床酒半醒，钓筒收尽数舟横。  
风生细葛无三伏，月上疏林正四更。  
北斗离离低欲尽，明河脉脉去无声。  
斥僲岂复尘中恋，便拟骑鲸返玉京。  

陆游　七侄岁暮同诸孙来过偶得长句  
雨垫林宗一角巾，萧条村路并烟津。  
四朝遇主终身困，八世为儒举族贫。  
行摘残蔬循废圃，卧闻饥雀噪空囷。  
封胡羯末皆佳甚，剩喜团栾一笑新。  

陆游　凄凄行  
凄凄重凄凄，恻恻复恻恻，  
我媿思旷傍，人谁子思侧？  
兴邦在人材，岩穴当物色。  
如何清庙器，老死山南北！  
小儒虽微陋，一饭亦忧国；  
岂无一得愚，欲献惧非职。  

陆游　祈雨  
折腰为米颜常腼，负耒躬耕意自甘。  
积谷千牛多骨相，年年祷雨到云庵。  

陆游　祈雨  
至德无私不我欺，精祈未效莫轻疑。  
但令葵藿勤倾向，会有风云感会时。  

陆游　乞祠久未报  
圣朝未许领丛祠，拥褐清羸不自支。  
邓禹有灵应笑拙，周公无梦固知衰。  
得闲要及身安日，到死应无睡足时。  
七百日来尘满抱，今朝湔祓有新诗。  

陆游　乞奉祠未报食且不继  
富贵常求系日绳，厄穷却羡弃家僧。  
强颜始觉贫为害，对镜方嗟老可憎。  
出户风霜欺短褐，读书父子共昏灯。  
圣师梦奠二千载，一卷遗言终可凭。  

陆游　起晚  
傍檐百舌语聪珑，已觉新春在眼中。  
欲起未成还小睡，忽看初日满窗红。  

陆游　起晚戏作  
地偏身饱闲，秋爽睡殊美。  
老鸡每愧渠，三唱呼未起。  
厨人罢晨汲，童子愁屣履。  
惰慵虽可嘲，安静良足喜。  
心空梦亦少，酣枕甘若醴。  
不学多事人，南柯豪众蚁。  

陆游　起晚戏作  
睡到僧廊响木鱼，庄周蝴蝶两蘧蘧。  
数声林下华亭鹤，一卷床头笠泽书。  
云子甑香炊熟後，露芽瓯浅点尝初。  
若论身逸心无事，台省诸公恐不如。  

陆游　起晚自嘲  
辛苦一生何所获，老向东阡与南陌。  
头眩眼暗牙齿疏，能作人间几时客？  
尔来偷惰更可笑，卧听场中打新麦。  
老鸡失旦也似侬，引颈一呼窗已白。  

陆游　葺圃  
种树书频读，齐民术屡窥。  
曾求竹醉日，更问柳眠时。  
卢橘初非橘，蒲葵不是葵。  
因而辨名物，甘作老樊迟。  

陆游　葺舍  
蚁知将雨先移穴，燕护新雏迭守巢。  
补漏支倾吾可笑，呼奴乘屋更添茅。  

陆游　葺小圃及东斋  
山翁作园沼，安乐及禽鱼。  
凡草犹当养，芳兰可得锄？  
初非治一室，亦岂爱吾庐。  
暮境虽云迫，心期故有余。  

陆游　憩归州光孝寺寺後有冢近岁或发之得宝玉剑佩之类  
秭归城畔蹋斜阳，古寺无僧昼闭房。  
残佩断钗陵谷变，苫茆架竹井闾荒。  
虎行欲与人争路，猿啸能令客断肠。  
寂寞倚楼搔短发，剩题新恨付巴娘。  

陆游　憩黄秀才书堂  
吾生如虚舟，万里常泛泛；  
终年厌作客，著处思系缆。  
道边何人居？花竹颇闲淡，  
门庭净如拭，窗几光可监，  
堂上满架书，朱黄方点勘。  
把茅容卜邻，老死更谁憾！  

陆游　千峰榭宴坐  
苍寒千叠拥官居，吏退凭高乐有余。  
尽日烟云穷变化，入秋草木渐凋疏。  
朱弦静按新传谱，黄卷闲披累译书。  
聊与邦人共无事，吾僚不用笑迂疏。  

陆游　迁鸡栅歌  
乌鸡买来逾岁年，庭中赤帻何昂然。  
吾孙初生畏晨唱，家人共议欲汝捐。  
鸟穷必啄奴岂惮，鸡卖将烹吾所怜。  
贵人贱畜虽古训，物理宁不思两全。  
旧栖况亦苦沮洳，新栅幸可图守坚。  
东园稍去房奥远，挟雌将雏从此迁。  
竹箪朝暮有余粒，瓦缶亦自盛清泉。  
喈喈风雨守汝职，腷膊勿恤惊吾眠。  

陆游　前诗感慨颇深犹吾前日之言也明日读而悔之乃复作此然亦未能超然物  
身世今如一老僧，病余残发雪鬅鬿。  
湖桑埭下渔舟雨，道树山前野店灯。  
涧水潺湲供洗钵，松风萧飒入行縢。  
世人欲觅何由得，觌面相逢唤不应。  

陆游　前有樽酒行  
绿酒盎盎盈芳樽，清歌嫋嫋留行云。  
美人千金织宝裙，水沈龙脑作燎焚。  
问君胡为惨不乐？四纪妖氛暗幽朔；  
诸人但欲口击贼，茫茫九原谁可作！  
丈夫可为酒色死？战场横尸胜床笫。  
华堂乐饮自有时，少待擒胡献天子。  

陆游　前有樽酒行一  
虚堂雨过生凉颸，劝君一醉君勿辞。  
去年不知今岁事，明年万事今得知？  
旧时扶床同戏儿，还乡问讯令人悲。  
冢丘累累在者谁？纸钱雨湿抱树枝。  
君去六十有几时？更望七十何其痴！  
求师学道亦已迟，谢客努力从鸱夷。  

陆游　钱道人不饮酒食肉囊中不畜一钱所须饭及草屦二物皆临时乞钱买之非  
万里飘如不系船，空囊短褐过年年。  
食时无饭芒鞋破，只向街头旋乞钱。  

陆游　钱道人不饮酒食肉囊中不畜一钱所须饭及草屦二物皆临时乞钱买之非  
误辱君王赐镜湖，身随鸥鹭寄菰蒲。  
行年八十犹强健，欲伴先生去得无？  

陆游　钱道人赞  
栟榈冠，青芒屩，上天下夫不骑鹤。  
唤作神仙渠不肯，道是凡人我又划，会稽城中且賣藥。  

陆游　钱清夜渡  
轻舟夜绝江，天阔星磊磊。  
地势下东南，壮哉水所汇。  
月出半天赤，转盼离巨海，  
清晖流玉宇，草木尽光彩。  
男子志功名，徒死不容悔。  
坐思黄河上，横戈被重铠。  
晚途虽益困，此志顾常在。  
一日天胜人，丑虏安足醢！  

陆游　乾道初予自临川归锺陵李德远范周士送别於西津是日宿战平风雨终夕  
故人已作山头土，倦客犹鄣陌上尘。  
十五年间真一梦，又骑羸马涉西津。  

陆游　乾道初予自临川归锺陵李德远范周士送别於西津是日宿战平风雨终夕  
十五年前宿战平，长亭风雨夜连明，  
无端老作天涯客，还听当时夜雨声。  

陆游　乾道之初卜居三山今四十年八十有一感事抒懹  
乾道之初结草庐，三朝六见纪元初。  
年光抛掷虽加倍，生计萧条愈不如。  
目暗欲盲停夜课，发残无几怯晨梳。  
市声风便犹关耳，未死终当更徙居。  

陆游　乾封驿早行  
己巳被驿书，乙亥戒徂两，  
扶衰犯霜露，疲惫不可状。  
夜行星满天，晨起鸡初唱，  
槁枝烧代烛，冻菜撷供饷。  
三年走万里，天幸苟亡恙。  
深知赋材薄，自笑得名妄。  
宣温望玉座，何以待谘访？  
春江色如蓝，归舟行可榜。  

陆游　乾明阮观画  
唐年兰若占闲坊，名画萧条半在亡。  
簌簌疏篁常似雨，阴阴古屋自生凉。  
入门叠鼓初催讲，唤马斜阳欲满廊。  
显晦熟思真有数，万金奇迹弃颓墙。  

陆游　遣怀  
许国区区不自胜，秋风空羡下韝鹰。  
青云夜叹初心误，白发朝看一倍增。  
积愤有时歌易水，孤忠无路哭昭陵。  
头颅自揣今如此，尚欲闲寻紫阁僧。  

陆游　遣怀  
秋风策策冷吹衣，谢病经年昼掩扉。  
绝世本来希独立，刺天不复计群飞。  
细思万古名何用，太息九原谁与归？  
葬近要离非素意，富春滩畔有苔矶。  

陆游　遣怀  
暮年世事转悠悠，揽涕凄然类楚囚。  
不道浑无排遣处，病观周易闷梳头。  

陆游　遣怀  
宽袂新裁大布裘，低篷初买小渔舟。  
旧交只有青山在，壮志皆因白发休。  
漫道卧罴吞貉子，安能淅米向矛头？  
山园芋栗秋方熟，一饱今知本易谋。  

陆游　遣怀  
山泽荒寒外，门庭寂寞中。  
厌闻鸠唤雨，常羡鹊知风。  
逆境嗟行遍，闲愁幸扫空。  
今晨有奇事，箫鼓赛年丰。  

陆游　遣怀  
息倦登耕陇，乘闲弄钓舟。  
安能书咄咄，且复送悠悠。  
穷巷谁来往，村醪自献酬。  
何妨晏平仲，岁晚一狐裘。  

陆游　遣怀  
穷每占周易，闲惟读楚骚。  
病随灾渐退，嬾与拙相遭。  
投枕灯初上，披衣日已高。  
清愁亦可剪，无处买并刀。  

陆游　遣怀  
风月资吟啸，渔樵约往还。  
贫犹能酿酒，病不废游山。  
乱石卧牛马，流泉鸣佩环。  
豁除羁旅日，犹有半生闲。  

陆游　遣怀  
有志师千载，无方起九原。  
山园菜常瘦，村店酒多浑。  
衰疾形诗句，穷愁入梦魂。  
傍观任嘲笑，吾道始应尊。  

陆游　遣怀  
云族初疑雨，风生忽快晴。  
半窗松竹影，绕舍鸟乌声。  
看剑心犹壮，开书眼渐明。  
余年真已矣，不复问君平。  

陆游　遣兴  
书生不自怜，老眼付皇天。  
已饱三升稷，宁堆百屋钱！  
红尘忙过日，青嶂醉论年。  
名字元虚幻，从人谤是仙。  

陆游　遣兴  
翳翳鱼盐市，迢迢桑麦村。  
山家薪炭足，野叟裤襦温。  
羋兔残芜尽，叉鱼积水浑。  
诗书老无效，犹拟付儿孙。  

陆游　遣兴  
貂裘破弊色凄凉，塞上归来路更长。  
老骥嘶鸣常伏枥，寒龟藏缩正支床。  
雕零客路新霜鬓，扫洒先师旧草堂。  
九折阪头休绝叹，世间何地不羊肠！  

陆游　遣兴  
兔径游观足，蜗庐卧起宽。  
垂名千古易，无愧寸心难。  
灯火娱清夜，风霜变早寒。  
一经家世事，吾兴未应阑。  

陆游　遣兴  
酒量愁翻减，诗声老转低。  
日高羹马齿，霜冷驾鸡栖。  
已判功名迕，宁论簿领迷。  
赖无权入手，软弱实如泥。  

陆游　遣兴  
壮岁元多病，长年敢自期？  
贱贫交易绝，忧患梦常悲。  
续食叨微禄，宽心赖小儿。  
平生镜湖上，天乞小茆茨。  

陆游　遣兴  
蓬壶旧隐已微茫，浪迹红尘乐未央。  
纵酒山南千日醉，看花剑外十年狂。  
新诗刻烛惊词客，骏马追风戏鞠场。  
要是世间男子事，不须台省竞飞翔。  

陆游　遣兴  
西州落魄九年余，濯锦江头已结庐。  
谁遣径归朝凤阙，不令小住奉鱼书。  
尘埃眯目诗情尽，疾病侵人酒兴疏。  
寄语莺花休入梦，世间万事有乘除。  

陆游　遣兴  
鹤料无多又扫空，今年真是浣花翁。  
放教绿酒关身事，留得朱颜在镜中。  
挟弹园林芳径雨，投竿窗槛小溪风。  
痴顽自笑归何日，家在东吴更向东。  

陆游　遣兴  
勋业如今莫系怀，开单日日学僧斋。  
谗深只有天堪问，忧极浑无地可埋。  
看镜已成双白鬓，登山犹费几青鞋。  
晚来诗兴谁能那，雀噪空囷叶拥阶。  

陆游　遣兴  
老子痴顽愦转蓬，残年嬾复问穷通。  
赦书虽未除诗债，盟府犹当策酒功。  
桐岭市回人踏月，柘冈月落鸟呼风。  
浮生触处无真实，岂独南柯是梦中。  

陆游　遣兴  
图书鸡犬共扁舟，又续人间汗漫游。  
醉眼本轻千古事，钓竿新赐一滩秋。  
惯看浮世成陵谷，莫露神光上斗牛。  
老病岂堪常作客，梦寻归路傍西畴。  

陆游　遣兴  
平生与俗马牛风，落魄人间亦未穷。  
绿绮奏终香缕碧，乌丝书罢烛花红。  
梦中吴蜀山川近，醉後周秦战伐空。  
投老飘然君勿笑，也胜鱼鸟在池笼。  

陆游　遣兴  
莫羡朝回带万钉，吾曹要可草堂灵。  
风来弱柳摇官绿，云破奇峰涌帝青。  
听尽啼莺春欲去，惊回梦蝶醉初醒。  
从教俗眼憎疏放，行矣桐江酹客星！  

陆游　遣兴  
壮年一箭落双鵰，野饷如今撷药苗。  
寒与梅花同不睡，闷寻鹦鹉说无憀。  
乌丝阑上诗初就，绿绮声中酒半消。  
老去可怜风味在，未应山海混渔樵。  

陆游　遣兴  
学废文章传世少，身闲车马过门疏。  
壮心易尽彘肩酒，义气肯贪熊掌鱼？  
列圣仁恩深雨露，两京宫阙尚丘墟。  
素怀华渭嗟谁问，且作狂歌楚接舆。  

陆游　遣兴  
小麦登场雨熟梅，闭门病眼每慵开。  
酒杯不解为愁敌，书卷才开作睡媒。  
骨朽空名垂断简，冢荒残碣卧苍苔。  
纷纷倾夺知何得，老觉人间但可哀。  

陆游　遣兴  
耆旧日凋谢，将如此老何。  
懑拈如意舞，狂扣唾壶歌。  
郡县轻民力，封疆恃虏和。  
功民莫看镜，吾意已蹉跎。  

陆游　遣兴  
马迹车麈不到门，暮年万事付乾坤。  
读书浪苦只取笑，识字虽多谁与论！  
骨相元非金马客，梦魂空绕石帆村。  
浊醪幸有邻翁共，莫厌从来老瓦盆。  

陆游　遣兴  
前岁峨冠领石渠，即今山市醉骑驴。  
目衰书卷研求嬾，心弱诗章锻链疏。  
风雨吾庐嗟独破，齑盐每食叹无余。  
灯前却有欣然处，稚子谈经屡起予。  

陆游　遣兴  
老子从来薄宦情，不辞落魄锦官城。  
生前犹著几两屐，身後更须千载名。  
楼外雪山森晓色，井边风叶战秋声。  
一尊尚有临邛酒，却为无忧得细倾。  

陆游　遣兴  
聒聒鸣鸠莫笑渠，百年我亦旋枝梧。  
病知药物难为验，老觉人间不足娱。  
茆屋何妨度寒暑，蔬餐且可遣朝晡。  
钓船一出无寻处，千顷江边雪色芦。  

陆游　遣兴  
失马真成福，移山未必愚。  
故园三径废，余俸一钱无。  
望道心常渴，观书眼欲枯。  
宦游归自好，不必为蓴鲈。  

陆游　遣兴  
侯印从来非所图，赤丁子亦不容呼。  
著低怯对新棋敌，量减愁逢旧酒徒。  
生世岂能常役役，酣歌且复和呜呜。  
肩舟到处皆吾境，莫问桐江与镜湖。  

陆游　遣兴  
几看人间岁月新，钓船犹系镜湖滨。  
曾穿高帝朝元仗，却作山阴版籍民。  
留病三分嫌太健，忍饥半日未全贫。  
早知画绣能为祟，翁子终身合负薪。  

陆游　遣兴  
外物元知等一尘，浮生何事最关身？  
江山好处得新句，风月佳时逢故人。  
有酒一樽聊自适，藏书万卷未为贫。  
圣贤自古无如命，君看居东与在陈。  

陆游　遣兴  
辙迹当年遍九州，晚归始解卧林丘。  
爱身每戒玉抵鹊，养气要如刀解牛。  
柔橹摇残天镜月，短筇领尽石帆秋。  
尽言未办常扃户，竟是吾身得自由。  

陆游　遣兴  
莫笑龟堂礌磈胸，此中元可贮虚空。  
尚饶灵运先成佛，那计辛毗不作公。  
采药遇逢丹井客，买蓑因过玉霄翁。  
不须更问归何许，散发飘然万里风。  

陆游　遣兴  
绿发凋零白发多，山林未死且婆娑。  
无端忤俗坐狂耳，甚欲读书如嬾何！  
雨过乱蓑堆野艇，月明长笛和菱歌。  
此中得意君须领，莫爱车前印几窠。  

陆游　遣兴  
疗饥惟恃粥，动步已须人。  
欲午犹支枕，经旬不过邻。  
鹊栖寒自稳，鸥没远难驯。  
莫笑谋身拙，黄冠学季真。  

陆游　遣兴  
出仕才堪斗大州，初归便拟筑糟丘。  
虚名大似月蟾兔，荣路久如风马牛。  
啷啷悲蛩常吊夜，萧萧蠹叶更禁秋。  
静观世事频兴叹，千载前时有许由。  

陆游　遣兴  
湖海元为汗漫游，误恩四领幔亭秋。  
扫空薄禄始无媿，闭上衡门那得愁？  
汤嫩雪涛翻茗碗，火温香缕上衣篝。  
床头亦有闲书卷，信手拈来倦即休。  

陆游　遣兴  
远檐新叶著啼莺，睡起东窗一榻横。  
愁衮衮来疑有约，春堂堂去恨无情。  
鹘飞局上新棋势，龙吼床头古剑声。  
莫叹柴荆无客到，绿尊还对暮山倾。  

陆游　遣兴  
老向人间怯路岐，感今怀昔不胜悲。  
诗无杰思知才尽，酒有残杯觉气衰。  
县郭灯疏寻店夜，津亭雨细待船时。  
筋骸尚给春耕在，便买乌犍亦未迟。  

陆游　遣兴  
家住城南剡曲傍，门前山色蘸湖光。  
三朝执戟悲年往，二顷扶犁乐岁穰。  
名姓已随身共隐，文辞终与道相妨。  
子孙勉守东皋业，小甑吴粳底样香？  

陆游　遣兴  
老荷君恩许醉眠，散人名号媿妨贤。  
久叨物外清闲福，麤识诗中造化权。  
风月四时随指顾，乾坤一气入陶甄。  
新秋更欲浮沧海，卧看云帆万里天。  

陆游　遣兴  
我是仙蓬旧主人，一生常得自由身。  
退归自合称山长，变化犹应侍帝晨。  
得酒不妨开口笑，学人难作捧心颦。  
垄中且复随缘住，又见湖边草木新。  

陆游　遣兴  
扫尽衣尘喜不胜，村居终日醉腾腾。  
闲投邻父祈神社，戏入群儿斗草朋。  
幽径有风偏爱竹，虚堂无暑不憎蝇。  
悠然又见江天晚，隔浦人家已上灯。  

陆游　遣兴  
久矣微官绊此身，柴车归老亦逢辰。  
阮咸卧摘孤风在，白堕闲倾一笑新。  
万里驰驱曾远戍，六朝涵养忝遗民。  
清闲即是桃源境，常笑渊明欲问津。  

陆游　遣舟迎子遹因寄古风十四韵  
今日坼汝书，一读眼为明，  
知汝即日归，明当遣舟迎。  
想汝片帆东，翩若飞鸿征，  
薄暮过梅市，咿讴双橹声。  
到家亦尚早，城楼初发更。  
草草一尊酒，为汝手自倾。  
夜分不能寐，顿忘衰病婴；  
岂惟病良已，白头黑丝生。  
暂别亦不恶，益重父子情。  
自今日相守，北窗同短檠。  
六经焰久伏，百氏方纵横，  
世俗摈孤学，未易口舌争。  
此责在学者，草莱勿自轻。  
汝壮父未死，相勉在力行。  

陆游　荞麦初熟刈者满野喜而有作  
城南城北如铺雪，原野家家种荞麦。  
霜晴收敛少在家，饼饵今冬不忧窄。  
胡麻压油油更香，油新饼美争先尝；  
猎归炽火燎雉兔，相呼置酒喜欲狂。  
陌上行歌忘恶岁，小妇红妆穗簪髻。  
诏书宽大与天通，逐熟淮南几误计。  

陆游　桥南纳凉  
曳杖来追柳外凉，画桥南畔倚胡床。  
月明船笛参差起，风定池莲自在香。  
半落星河知夜久，无穷草树觉城荒。  
碧筒莫惜颓然醉，人事还随日出忙。  

陆游　樵夫  
酸澀涧边果，青红巖际花。  
贪随狙狖去，风雨未还家。  

陆游　妾命薄  
妾命薄，早入天家侍帷幄。  
君王勤俭省宴游，宝柱朱弦尘漠漠。  
日长别殿承恩稀，旱昃犹闻亲万机。  
宫中虽无珠玉赐，塞上不见烟尘飞。  
不须悲伤妾命薄，命薄却令天下乐。  

陆游　亲旧或见嘲终岁杜门戏作解嘲  
十年萧散住林间，只是幽居不是闲。  
续得茶经新绝笔，补成僧史可藏山。  
诗题紫阁凭云寄，药报青城附鹤还。  
自笑何曾总无事，枉教人道闭柴关。  

陆游　亲旧见过多见贺强健戏作此篇  
偶向人间脱骇机，玉池中夜自生肥。  
据鞍马援虽堪笑，强饭廉颇亦未非。  
道貌安能希瞓盎？世缘但可付猗违。  
它年不死君须记，曾在天津看落晖。  

陆游　亲旧书来多问近况以诗答之  
耐辱推颓百不能，居然老病住庵僧。  
流年速似一弹指，更事多於三折肱。  
庭树影中闻夜汲，邻机声里对寒灯。  
沈诗任笔俱忘尽，酒户新来却少增。  

陆游　秦皇酒翁下垂钓偶赋  
酒瓮山边古钓矶，沙鸥与我共斜晖。  
目前虽有小得丧，天下岂无公是非！  
沧海横流何日定，古人复起欲谁归？  
道边醉倒君奚憾，岂失风尘一布衣！  

陆游　琴剑  
流尘冉冉琴谁鼓，渍血斑斑剑不磨。  
俱是人间感怀事，岂无壮士为悲歌？  

陆游　禽声  
布谷布谷天未明，架犁架犁人起耕。  
宦途不似农家乐，东作西成过此生。  

陆游　禽言  
架犁架犁，南村北村雨凄凄。  
夜起饭牛鸡未啼，日暮砽砽行千畦。  
没足勿恨尺泥，西成收薄汝噬脐。  

陆游　禽言  
拔笋拔笋，入箐不辞风雨窘。  
养成会见高拂云，取供口腹初不忍。  
独持两把慰倚门，慈颜一笑如春温。  

陆游　禽言  
老翁老尚健，打麦持作饭。  
终岁陇亩间，劳苦孰敢怨。  
人生为农最可愿，得饱正如持左券。  
碓舂樵爨小甑香，岂不胜汝耗太仓！  

陆游　禽言  
堂前捉绩子，力作忘朝餐。  
鹅黄雪白相照耀，插茅作簇高如山。  
蠢女采桑至煮茧，何暇膏沐梳髻鬟。  
缫成蜀锦与楚縠，舞姝缠头不论束。  

陆游　青城大面山中有二隐士一曰谯先生定字天授建炎初以经行召至扬州欲  
寄谢谯夫子，今年一出无？  
万绿随梦断，百念与形枯。  
云护巢松谷，神呵煆药炉。  
凭高应念我，白首学徵租。  

陆游　青城县会饮何氏池亭赠谭德称  
赤日黄尘行路难，青城县里得偷闲。  
十年去国悲霜鬓，六月登楼望雪山。  
醉客千言犹落笔，美人斗酒未酡颜。  
凭谁唤住谭夫子。更与徘徊水石间。  

陆游　青村寺  
十年淹泊望修门，临水登山几断魂。  
短鬓星星身欲老，小楼微月宿青村。  

陆游　青山白云歌  
青山白云翁，放浪酒中死；  
埋骨长松根，夜夜听溪水。  
松老会作薪，骨朽会作尘；  
但留千载狂名在，知我它年自有人。  

陆游　青溪道中行古松间因少留瀹茶而行  
露湿青松细细香，旋呼拄杖踏斜阳。  
三生旧发游山愿，一卷新传辟谷方。  
云外未论笙鹤近，尘中实厌簿书忙。  
拾樵汲涧俱清绝，聊为煎茶一据床。  

陆游　青羊宫小饮赠道士  
青羊道士竹为家，也种玄都观里花。  
微雨晴时看鹤舞，小窗幽处听蜂衙。  
药罏宿火荧荧暖，醉袖迎风猎猎斜。  
老我一官真漫浪，会来分子淡生涯。  

陆游　清都行  
积两初收晓寒重，野人忽作清都梦。  
宫墙柳色绿如染，仰视修门岌飞动。  
元章久已葬岷山，安得翩翩并驰鞚？  
春光如昔交旧少，肺肝欲写谁堪共？  
颇闻天阍有疑事，通明殿下方佥议。  
约君切勿负初心，天上人间均一是。  

陆游　清明  
气候江吴异，清明乃尔寒！  
老增丘墓感，贫苦道途难。  
燕子家家入，梨花树树残。  
一春回首尽，怀抱若为宽？  

陆游　清暑  
穿竹清我魂，散发吹我顶。  
虚窗听鸣蝉，小槛看汲井。  
扫地长物空，漱泉齿颊冷。  
厨人具浆粉，童子鬻山茗。  
微云未必雨，且喜收树影。  
残书置不视，乐此清昼永。  
既夕即搒舟，门外绿千顷。  
世事何足论，平生慕箕颍。  

陆游　蜻蜓浦  
舍北蜻蜓浦，新秋偶一来。  
菱丝烟际老，芡觜露中开。  
渔火明还灭，沙禽去却回。  
吾行兴无尽，舟子莫相催。  

陆游　蜻蜓浦夜泊  
风雨忽如秋已深，短篷今夜系枫林。  
溪翁那问市朝事，蔬食不生杯炙心。  
横截烟波飞健鹘，远投沙渚落羁禽。  
斯游谁道伤幽独，犹有残钟伴苦吟。  

陆游　晴窗读书自勉  
今日雪始晴，遶舍鸟乌乐。  
老来少睡眠，虽病亦早作。  
岂无案上书，可与共寂寞。  
弦歌始风雅，次第窥灏噩。  
高明仰河汉，曲折穷脉络。  
唐虞诚未远，洙泗亦如昨。  
委佩闻都俞，避席承博约。  
膏肓幸施砭，幽閟欣纳钥。  
天全鲁壁藏，不堕秦火虐。  
吾生百世余，其敢负所托！  

陆游　晴甫一日复大风雨连日不止遣怀  
书剑当年隘九州，白头归卧一窗幽。  
染成草色春犹浅，老尽梅花雨未休。  
复句已无前辈赏，开编时与古人游。  
山房小瓮今朝熟，不恨尊前自献酬。  

陆游　晴和出游湖山间  
日出气稍和，呼船渡烟津。  
微风西南来，水面生鱼鳞。  
适此一日佳，聊娱百年身。  
捋须俯船舷，一笑彼何人？  
闰余春事早，已觉阳和新，  
梅花处处开，幽香袭衣巾。  
久病喜我出，问讯倾乡邻。  
舟回不须速，看涌白玉轮。  

陆游　顷岁从戎南郑屡往来兴凤间暇日追怀旧游有赋  
昔戍蚕丛北，频行凤集南。  
烽传戎垒密，驿远客程贪。  
春尽花犹坼，云低雨半含。  
种畲多菽粟，蓺木杂松柟。  
妇汲惟陶器，民居半草庵。  
风烟迷栈阁，雷霆起湫潭。  
城郭秦风近，村墟蜀语参。  
快心逢旷野，刮目望浮岚。  
考古时兴感，无诗每自惭。  
嘉陵最堪忆，迎马柳毵毵。  

陆游　穷居  
厄穷心自乐，寂寞道常尊。  
老病频辞客，嬉游不出村。  
淖糜均列鼎，徒步当华轩。  
不但终吾世，犹堪遗子孙。  

陆游　穷居  
羸病无时已，穷居只自悲。  
巾偏非雨垫，衣弊岂尘缁。  
米尽时炊稗，樽空惯啜漓。  
逐贫虽有赋，乞食未成诗。  

陆游　穷居  
半世伥伥信所之，穷居仍抱暮年悲。  
烧金术误囊衣薄，种黍年凶酒味醨。  
大厦万间空有志，後车千乘更无期。  
掩书常笑城南杜，麻屦还朝授拾遗。  

陆游　穷居  
仕宦初何得，穷居半士农。  
清宵叔夜锻，平旦伯鸾舂。  
马磨犹支日，牛衣亦过冬。  
湖中有啸父，何计得相从？  

陆游　穷居戏咏  
赋分虽云薄，谋生亦自疏。  
但令书有种，敢恨食无余。  
身病慵行立，庭荒废扫除。  
寒温虽泛礼，犹辱间何如。  

陆游　穷居有感  
孤村烟草暮凄迷，笠子蓑衣自架犁。  
生计似蛛聊补网，弊庐如燕旋添泥。  
人亡耆旧多时学，地废陂湖失古堤。  
迂阔自知无著处，敢因穷厄怨推挤。  

陆游　穷老  
穷老宁须叹，吾生得已多。  
风埃弃朝帻，烟雨弄渔蓑。  
富屋乌爰止，闲门爵可罗。  
人生只此是，得酒且高歌。  

陆游　穷途  
穷途多感慨，老境少知闻。  
酒里闲消日，书中自策勋。  
全躯希碌碌，扫轨厌纷纷。  
每愧吾乡老，头童念致君。  

陆游　秋词  
东吴七月暑未艾，川云忽兴天昼晦。  
蔽空雨点弩发机，平地成渠屋穿背。  
早禾玉粒自天泻，村北村南喧地碓。  
大牲如阜酒如江，相唤龙祠作秋赛。  

陆游　秋词  
八月暑退凉风生，家家场中打稻声。  
穗多粒饱三倍熟，车轴压折人肩趚。  
常年县符闹如雨，道上即今无吏行。  
乡闾老稚迭歌舞，灶釜日餐猪羊烹。  

陆游　秋词  
蓐收功成将整驾，万顷黄云收晚稼。  
公私逋负一洗空，怀抱喜看儿娅　。  
从来婚聘不出乡，长自东家适西舍。  
年丰人乐我作诗，朝耕夜织谁能画？  

陆游　秋旦  
将旦溪风急，新秋天宇宽。  
凉生竖裁褐，爽入缩缝冠。  
拊翼鸡频唱，争枝雀正讙。  
一箪吾已足，芋豆亦加餐。  

陆游　秋冬之交杂赋  
蓬户终年闭，灵台一事无。  
贫犹能自活，衰未藉人扶。  
儿学无歆异，孙啼有启呱。  
东邻麴道士，折简也能呼。  

陆游　秋冬之交杂赋  
霁日收残霭，微霜作早寒。  
桐凋无宿叶，水退出新滩。  
室小才容膝，门低每触冠。  
平生只此是，何物动忧端！  

陆游　秋冬之交杂赋  
避俗嫌林浅，安贫觉屋宽。  
地炉烧葑火，土榻藉薄团。  
稚子夸藜糁，高僧辍芋残。  
霜寒固难出，不怕笑蹒跚。  

陆游　秋冬之交杂赋  
岭下晨炊黍，津头暮系船。  
寒潮吞别浦，老木惨苍烟。  
市徙新山步，耕侵古庙堧。  
闲人不蓄帻，散发醉江天。  

陆游　秋冬之交杂赋  
雾雨林塘晚，风霜聚落寒。  
衣冠存简朴，农圃傋艰难。  
舂簸荞供饵，蒸炊豆作团。  
此心如古井，无地起涛澜。  

陆游　秋冬之交杂赋  
碓舍临寒水，渔舟弄夕霏。  
乌将九子过，雉挟两雌飞。  
浮世萍无蕂，流年弩发机。  
常思南郑日，县驿跨骡归。  

陆游　秋分後顿凄冷有感  
今年秋气早，木落不待黄，  
蟋蟀当在宇，遽已近我床。  
况我老当逝，且复小彷徉。  
岂无一樽酒，亦有书在傍。  
饮酒读古书，慨然想黄唐。  
耄矣狂未除，谁能药膏肓。  

陆游　秋风  
秋风吹客樯，节物叹遐方。  
岁事忽云暮，吾行殊未央。  
霜清汉水绿，日落楚山苍。  
此去三巴路，无猿亦断肠。  

陆游　秋风曲  
秋风吹雨鸣窗纸，壮士不眠推枕起。  
床头金尽尊酒空，枥马相看泪如洗。  
鸿门霸上百万师，安西北庭九千里。  
帐前画角声入云，陇上铁衣光照水。  
横飞渡辽健如鹘，谈笑不劳投马箠。  
堂堂羽檄从天下，夜半斫营孱可鄙。  
拾萤读书定何益，投笔取封当努力。  
百斤长刀两石弓，饱将两耳听秋风。  

陆游　秋风亭拜寇莱公遗像  
江上秋风宋玉悲，长官手自葺茅茨。  
人生穷达谁能料，蜡泪成堆又一时。  

陆游　秋风亭拜寇莱公遗像  
豪杰何心後世名，材高遇事即峥嵘。  
巴东诗句澶州策，信手拈来尽可惊。  

陆游　秋感  
畏涂历尽百年中，老卧穷阎一秃翁，  
衣杵凄凉常带月，井桐零落不禁风。  
空文久悔雕虫技，大学方施习射功。  
万一死前能少进，九原犹可见先公。  

陆游　秋感  
瘦尽腰围白尽头，悲蛩声里落梧秋。  
短檠且忍经年别，竖褐犹懹卒岁忧。  
天地无私嗟独困，风霜有信又残秋。  
顽躯安得常强健，更倚东吴寺寺楼。  

陆游　秋感  
扶杖龙锺迫耄期，江湖木落更堪悲。  
醉中光景似得志，梦里朋侪如少时。  
落笔龙蛇仲蒙帖，满懹风月季长诗。  
前朝名胜凋零尽，百岁关心只自知。  

陆游　秋感  
圣世优容许乞身，归来犹幸齿齐民。  
渔家那有悬车地，蔬食何施祝鲠人。  
獠婢临溪漂衣絮，蛮童扫叶续炊薪。  
生涯如此仍秋暮，赖是从来惯处贫。  

陆游　秋光  
小圃秋光泼眼来，老人隐几兴悠哉！  
翩翩蝴蝶成双过，两两蜀葵相背开。  
雨足疏篱引荒蔓，人稀幽径长新苔。  
贫家灶冷炊烟晚，待得邻翁卖药回。  

陆游　秋光  
年年最爱秋光好，病起逢秋合赋诗。  
丛菊渐黄人醉後，孤灯初暗雨来时。  
旧书细读犹多味，老态相寻似有期。  
早信为农胜觅禄，一生虚作虎头痴。  

陆游　秋旱方甚七月二十八夜忽雨喜而有作  
嘉谷如焚稗草青，沉忧耿耿欲忘生。  
钧天九奏箫韶乐，未抵虚檐泻雨声。  

陆游　秋後一日风雨  
炎歳数日剧，荡涤及秋初。  
病叶风吹尽，鸣蝉雨打疏。  
趁凉谋社酒，乘润理园蔬。  
分喜宁无处，蒲中鱭鱭鱼。  

陆游　秋花叹  
秋花如义士，荣悴相与同；  
岂比轻薄花，四散随春风。  
黄菊抱残枝，寂寞卧寒雨；  
拒霜更可怜，和蕂浮烟浦。  
古来结交意，正要共死生。  
读我秋花诗，可代丹鸡盟。  

陆游　秋怀  
策策桐叶风，蒙蒙菊花雨。  
空堂一灯青，幽壁百虫语。  
嗟余岂愿仕，老病归无所。  
屈指计岁年，强半堕羁旅，  
荷戈北戍秦，挂席西适楚。  
名惭垂竹帛，文不谐律吕。  
所余惟一死，忍复类儿女。  
金丹或可成，青霄渺轻举。  

陆游　秋怀  
少时本愿守坟墓，读书射猎毕此生。  
断蓬遇风不自觉，偶入戎幙从西征。  
朝看十万阅武罢，暮驰三百巡边行。  
马蹄度陇雹声急，士甲照日波光明。  
兴怀徒寄广武叹，薄福不挂云台名。  
颔须白尽愈落寞，始读法律亲笞榜。  
讼氓满庭闹如市，吏牍围坐高于城。  
未嫌樵唱作野哭，最怕甜酒倾稀饧。  
平生养气颇自许，虽老尚可吞司并。  
何时拥马横戈去，聊为君王护北平。  

陆游　秋怀  
形骸岁岁就枯朽，意气时时犹激昂。  
水远浮鸥方浩荡，霜高残菊更芬芳。  
人皆有舌是非在，劫未成灰时世长。  
三百里湖行自复，子孙努力事耕桑。  

陆游　秋怀  
火食非初志，衣尘每自哀。  
危途触灩澦，归兴薄蓬莱。  
逋客传琴调，高僧乞药栽。  
人间岂不好？病眼自慵开。  

陆游　秋怀  
暮年身世转悠悠，又向天涯见早秋。  
昨夜月明今夜雨，关人何事总成愁。  

陆游　秋怀  
少年万里度关河，老遇秋风感慨多。  
草圣诗情元未减，若无明镜奈君何！  

陆游　秋怀  
苦雨无时止，幽人空复情。  
少眠知夜永，久病喜秋清。  
萤傍疏帘度，蛩依壤甽鸣。  
流年那可挽，又见晓窗明。  

陆游　秋怀  
星斗阑干河汉流，建州风物更禁秋。  
年来多病题诗嬾，付与鸣蛩替说愁。  

陆游　秋怀  
园丁傍架摘黄瓜，村女沿篱采碧花。  
城市尚余三伏热，秋光先到野人家。  

陆游　秋怀  
独立离人境，幽居察物情。  
蚁知军阵法，虫作纬车声。  
身老惟贪睡，儿痴亦惰耕。  
腾腾复兀兀，何以报时平？  

陆游　秋怀  
迢迢枕上望明河，帐薄帘疏奈冷何！  
不惜衣篝重换火，却缘微润得香多。  

陆游　秋怀  
寓世久成赘，忘家生若浮。  
安能三太息，惟有四宜休。  
屋壤无全堵，船轻每信流。  
鸱夷幸无恙，赖尔可消忧。  

陆游　秋怀  
诗如水淡功差进，身似云孤累转轻。  
落叶拥篱门巷晚，一枝藤杖且闲行。  

陆游　秋怀十首末章稍自振起亦古义也  
皇天本无心，万物各有时。  
飞鸿何预人，南翔每如期。  
仰看霜露坠，俯叹草木衰。  
英英篱下菊，秀色独满枝。  
岂无一樽酒，相与斟酌之。  
耋老天所佚，行歌复何疑？  

陆游　秋怀十首末章稍自振起亦古义也  
暑退财几时，忽已迫霜露；  
西风一何厉，落叶纷满路。  
老翁衰可笑，日夜念墐户；  
衣裘先关怀，膏火亦当具。  
酒尤不可缓，倾听糟床注。  
供盘柿栗耳，何敢议雉兔！  

陆游　秋怀十首末章稍自振起亦古义也  
雨滴大梧叶，风转孤蓬窠，  
秋色固凄怆，二物感人多。  
日月行黄道，倏过如飞梭，  
大计百年间，贵贱俱销磨。  
东家及西舍，更代哭与歌。  
若无杯中物，如此摇落何！  

陆游　秋怀十首末章稍自振起亦古义也  
身如行脚僧，放包即为家；  
家如道边店，萧然寄天涯。  
居室如小舟，风扉橹讴哑；  
坐傍陈琴书，庭下栽杂花。  
检陋虽可笑，在我则已奢。  
何以善吾生？念念思无邪。  

陆游　秋怀十首末章稍自振起亦古义也  
遇酒幸一醉，遇饭幸一饱；  
或遇空无时，岂复有他巧？  
乡邻哀其穷，叩户馈麋　。  
欣然出舍傍，菘韭青落爪。  
饥羸曾未起，吟讽已稍稍。  
袖手北窗前，枯肠困搜搅。  

陆游　秋怀十首末章稍自振起亦古义也  
秋高天薄寒，夹衣已出笥；  
团团素纨扇，时至自当弃。  
明年机中练，与我亦何异？  
宫妾感物悲，此岂丈夫事？  
吾曹一出门，所遇皆有义。  
夷齐死千年，高风邈难嗣。  

陆游　秋怀十首末章稍自振起亦古义也  
辟尘当以犀，濯缨当以水；  
龟堂一炷香，世念去如洗。  
人生天地间，太仓一稊米，  
哀哉不自悟，役役以至死！  
孰能从我游，趺坐燔柏子；  
夜半清磬声，悠然从定起。  

陆游　秋怀十首末章稍自振起亦古义也  
改朔甫再宿，月见西南隅，  
纤纤一银勾，挂空疑有无。  
我行青枫岸，远水浮双凫。  
新寒入短衣，感此风霜初。  
颇欲呼小艇，东村行芋区。  
衣薄且言归，烟火望吾庐。  

陆游　秋怀十首末章稍自振起亦古义也  
短蓑榜轻舟，时过野僧舍。  
长衫挂数珠，亦入法华社。  
平生无拣择，生死均早夜，  
余年犹几何，久已付造化。  
常嫌乐天佞，却肯退之骂，  
君看佛骨表，自是无生话。  

陆游　秋怀十首末章稍自振起亦古义也  
我昔闻关中，水深土平旷；  
泾渭贯其间，沃壤谁与抗？  
桑麻郁千里，黍林高一丈；  
潼华临黄河，古出名将相。  
沦陷七十年，北首增惨怆。  
犹期垂老眼，一睹天下壮！  

陆游　秋怀十首以竹药闭深院琴樽开小轩为韵  
我非王子猷，赋性亦爱竹。  
舍外地十亩，不艺凡草木。  
长吟杂清啸，触目皆此族。  
更招竹林人，枕藉糟与曲。  

陆游　秋怀十首以竹药闭深院琴樽开小轩为韵  
短裘入重云，长鑱求灵药。  
人葠四体具，狗杞群吠恶。  
采实去条枚，摘花弃跗萼。  
长啸忽蹑空，天台赴幽约。  

陆游　秋怀十首以竹药闭深院琴樽开小轩为韵  
惟王居法宫，玉帛来四裔。  
一朝启戎心，边城或昼闭。  
养生能体此，皆可阅千岁。  
利欲喜乘人，日夜劝自励。  

陆游　秋怀十首以竹药闭深院琴樽开小轩为韵  
饮酒可不病，自酌随浅深；  
处世可无患，惟勿欺此心。  
此心实通天，一念天所临。  
子能守吾言，可度豺虎林。  

陆游　秋怀十首以竹药闭深院琴樽开小轩为韵  
吾道久寂寞，不绝如一绵。  
至人隐市麈，我辈何由见？  
安得世外士，与之共谈醼？  
僧话亦或佳，聊可过竹院。  

陆游　秋怀十首以竹药闭深院琴樽开小轩为韵  
小人方盛时，瓦砾视黄金；  
及其大势去，或不遗一簪。  
郿坞今尚存，遗戒岂不深。  
所以栗里翁，惟蓄一素琴。  

陆游　秋怀十首以竹药闭深院琴樽开小轩为韵  
世事本何常，贺吊更在门。  
弃为沟中断，亦何羡牺樽？  
祸福要其终，愚智始可言。  
君看骊山墓，何若杨王孙？  

陆游　秋怀十首以竹药闭深院琴樽开小轩为韵  
今日天微寒，处处菊花开。  
永怀杜拾遗，抱病起登台。  
古路逢僧过，湿云闻雁来。  
我亦秋风客，诗成有余哀。  

陆游　秋怀十首以竹药闭深院琴樽开小轩为韵  
天镜环千峰，苍翠立云表。  
渔舟破浪来，泛泛一叶小。  
云门若耶间，迨此素秋杪。  
登览不可迟，去若孤鸿矫。  

陆游　秋怀十首以竹药闭深院琴樽开小轩为韵  
丈夫素所学，致主齐羲轩。  
恨无同志人，徒欲起九原。  
痛哭惊世俗，著书成空言。  
岁月去衮衮，吾其死空村！  

陆游　秋获歌  
墙头累累柿子黄，人家秋获争登场。  
长碓捣珠照地光，大甑炊玉连村香。  
万人墙进输官仓，仓吏炙冷不暇尝。  
讫事散去喜若狂，醉卧相枕官道傍。  
数年斯民厄凶荒，转徙沟壑殣相望，  
县吏亭长如饿狼，妇女怖死儿童僵。  
岂知皇天赐丰穰，亩收一锺富万箱。  
我愿邻曲谨盖藏，缩衣节食勤耕桑，  
追思食不餍糟糠，勿使水旱忧尧汤。  

陆游　秋获後即事  
多稼如云接百城，村村鼓乐赛西成。  
顿宽公赋私逋责，一洗儿啼妇叹声。  
社酒粥醲供晚酌，秋菰玉洁芼晨烹。  
放翁醉饱摩便腹，自炙亮瓯试雪坑。  

陆游　秋获後即事  
秋获春耕力尚余，雨中襲襫种寒蔬。  
筑居正可茨生草，出市何妨借蹇驴。  
老境朝晡数匙饭，腐儒生死一编书。  
敲门忽有岷山使，惭愧交情未作疏。  

陆游　秋霁  
灏气明山川，霁色满天地。  
西风吹我衣，忽有万里意。  
中原运当平，所要在得士。  
余年犹几何，弃置复弃置！  

陆游　秋霁  
驱除云雾极知难，敢意天公不作悭。  
汛扫中庭待明月，攀跻危榭望青山。  
取琴理曲茶烟畔，看鹤梳翎竹影间。  
不为新晴宜著句，拟将幽事破除闲。  

陆游　秋霁遣怀  
陆生少日心胆壮，万里凭陵寄疏放；  
玉关曾誓马革裹，沧海岂忧鱼腹葬。  
人生富贵本细事，钓筑逢时俱将相。  
正令不遇亦何慊，药鑱丹炉老青嶂。  
今年秋晚苦多雨，三十六溪新绿涨。  
极知世事不足论，霁日小舟行可榜。  

陆游　秋稼渐登识喜  
门外新场滑似油，早禾已庆十分收。  
虹霓不隔郊原雨，蜩蚻争催巷陌秋。  
人乐风传迎社鼓，路长水溅采莲舟。  
老翁自笑无它事，欲隐墙东学侩牛。  

陆游　秋郊有怀  
漫漫荞麦花，如雪覆平野；  
离离豆子荚，数枝忽堪把。  
颇忆故乡时，屏迹谢车马，  
水宿依蟹舍，泥行没牛骻。  
作劳归薄暮，浊酒倾老瓦，  
缕飞绿鲫脍，花簇趚鲤鮳。  
弃官虽未决，世念亦已且，  
浩歌续楚狂，幽怀欣独写。  

陆游　秋郊有怀  
檐头买双兔，市店取斗酒；  
还家扫北窗，欢言酌亲友。  
家贫气未馁，礼薄情更厚。  
高吟金石裂，健笔龙蛇走。  
酒阑起出门，孤月挂衰柳。  
大笑各散归，吾辈可不朽。  
官身缚简书，此乐宁复有？  
怅望秦稽云，凭高一搔首。  

陆游　秋郊有怀  
楚人固多孱，妄谓秋可悲；  
宁知河岳间，气俗乐此时。  
壮士鸣雕弓，健马嚼枯萁，  
日驰三百里，榆关赴战期。  
阵云压龙庭，杀气摇参旗，  
炽火燎孤兔，倒泻黄金扈。  
勒铭燕然石，千载镇胡儿。  
安能空山里，冻研哦清诗。  

陆游　秋郊有怀  
秋山瘦益奇，秋水浅可涉。  
出城西风劲，拂帽吹脱叶。  
新霜拆栗罅，宿雨饱豆荚，  
枯柳无鸣蜩，寒花有穿蝶。  
郊行得幽旷，颇觉耳目惬。  
断云北山来，欣然与之接。  
挂冠易事尔，看镜叹勋业。  
永怀桑乾河，夜渡拥马鬣。  

陆游　秋尽自遣  
息驾江湖上，推移岁又残。  
雨添苔晖紫，霜染柏林丹。  
贫叹耕畴薄，狂依禁网宽。  
游山携一钵，到寺即开单。  

陆游　秋尽自遣  
老健非颐摄，羁穷为折除。  
人情看已惯，身在不论余。  
席下钱虽尽，缾中粟有储。  
行歌混樵牧，吾计未全疏。  

陆游　秋近  
石榴萱草并成空，又见墙阴苋叶红。  
茶酽颇妨千里梦，簟凉初怯五更风。  
新瓜落刃冰盘里，晚燕添巢画阁中。  
身健流年俱可乐，故人自欠一尊同。  

陆游　秋近颇有凉意  
平旦面数箸，晡时饭一杯。  
枝梧长日过，怅望早秋来。  
团扇寻诗写，缁巾借样裁。  
惟应水边坐，待得市船回。  

陆游　秋景  
雨泣苹花老，风摇稗穗长。  
昏林喧宿鸟，秋院咽啼蟩。  
旧学成迂阔，初心堕渺茫。  
颓龄尚余几，谁与问苍苍？  

陆游　秋来苦贫戏作  
闭门高卧养吾真，说著生涯笑倒人。  
奴闵囊空辞雇直，婢愁爨冷拾炊薪。  
羹能有糁犹为泰，地到无锥始是贫。  
一饭不妨支一日，读书常媿聒比邻。  

陆游　秋来瘦甚而益健戏作  
莫笑形羸不自支，清虚正与老人宜。  
矛头淅米谁能食，甑里生尘却自奇。  
独钓又逢秋晚後，安眠常到日高时。  
迩来久雨墙垣壤，砟竹东冈自作篱。  

陆游　秋来益觉顽健时一出游意中甚适杂赋五字  
旬日雨频作，一年秋又残。  
光阴不少贷，怀抱若为宽？  
小瓮聊寻醉，疏砧已戒寒。  
定知清夜梦，又过石阑干。  

陆游　秋来益觉顽健时一出游意中甚适杂赋五字  
何许是吾庐？南临古镜湖。  
园林垂橘柚，门巷落楸梧。  
床稳龟无息，巢新鹤有雏。  
邻翁殊耐久，有酒即相呼。  

陆游　秋来益觉顽健时一出游意中甚适杂赋五字  
原野无闲土，乡闾有老人。  
疾平行已健，秋晚醉差频。  
啄黍黄鸡嫩，迎霜紫蟹新。  
百年元任运，一笑却关身。  

陆游　秋来益觉顽健时一出游意中甚适杂赋五字  
藿食筋骸惫，林庐岁月侵。  
道穷思故友，力尽悔初心。  
浩浩天知我，悠悠後视今。  
飘零君勿叹，古瑟有遗音。  

陆游　秋来益觉顽健时一出游意中甚适杂赋五字  
轻装两衣笈，假寝一胡床。  
唤渡江楼下，逢僧县驿傍。  
横林生夕霭，孤蝶弄秋光。  
老惯人间事，无诗寄断肠。  

陆游　秋来益觉顽健时一出游意中甚适杂赋五字  
渡水得鱼舍，乞浆敲竹扉。  
地偏花带恨，林暖鸟忘归。  
独往非违世，幽居自息机。  
晚来清兴极，更喜雨霏霏。  

陆游　秋来益觉顽健时一出游意中甚适杂赋五字  
穷厄非由命，从来作计疏。  
妄营资鬼笑，多爱夺狐书。  
何事能陶写，惟当尽破除。  
霜晴宜著屐，不敢笑无驴。  

陆游　秋来益觉顽健时一出游意中甚适杂赋五字  
寓世年虽往，安心矣已平。  
每思丹灶冷，宜觉世缘轻。  
布被鸡催晓，蓬窗鹊噪晴。  
呼儿净洗砚，书帖寄青城。  

陆游　秋来益觉顽健时一出游意中甚适杂赋五字  
万古无穷梦，余年欲散云。  
身虽迫衰谢，学未废鉯耘。  
开卷多新得，逢人有旧闻。  
伏生虽九十，犹冀与斯文。  

陆游　秋来益觉顽健时一出游意中甚适杂赋五字  
斯世本无事，古人谁与归？  
屏除闲尘尾，收拾旧蓑衣。  
浩浩观空劫，拳拳讼昨非。  
云开天万里，辽鹤正孤飞。  

陆游　秋晴  
身健心闲百虑轻。秋晴未必减春晴。  
晨窗暖日烘花气，午枕微风送鸟声。  
韫玉砚凹宜墨色，冷金牋滑助诗情。  
少年风味嗟犹在，虚道归休学力耕。  

陆游　秋晴出游  
雨余清冷近霜天，拄杖闲拖不挂钱。  
黄叶舞风初簌簌，碧渠通溜正溅溅。  
无情日驭工催老，耐事天公听放颠。  
薄暮行歌并湖去，有人偷样画舑僲。  

陆游　秋晴见天际飞鸿有感  
新晴天宇色正青，群鸿高骞在冥冥。  
儿童相呼共仰视，我亦扶杖来中庭。  
丰年到处稻粱满，胡不暂下栖沙汀？  
应须江海寄旷快，肯为霜雪嗟飘零！  
书生可笑不自喜，憔悴久翦笼中翎。  
鸥波万里每媿杜，鹤化千载知非丁。  
风前哀号漫激烈，月下孤影常伶竮。  
诗成欲写复　　去，诵似溪友声泠泠。  

陆游　秋晴每至园中辄抵暮戏示儿子  
老翁七十如童儿，置书不观事游嬉；  
园中垒瓦强名塔，庭下埋盆聊作池。  
青蒲红蓼共掩映，病棕瘦　1相扶持。  
衰颓已作老骥卧，来往尚如黄犊驰。  
但知身存百无害，莫问老健能几时。  
汝勤挟筴乃堪笑，且共饭豆羹秋葵。  

陆游　秋晴欲出城以事不果  
古人已去不可回，今人日夜归泉台。  
浮生细看只此是，到死自苦何为哉？  
矜名饰诈竟一世，忍寒触热忘其骸。  
不令金樽映翠杓，坐待白骨生苍苔。  
清秋九月瘴如洗，白盐千仞高崔嵬。  
荒庭落叶不可扫，惟有丛菊争先开。  
瀼西黄柑霜落爪，溪口赤梨丹染腮，  
熊肪玉洁美香饭，鮳脔花糁宜新醅。  
南窗病起亦萧散，甚欲往探城西梅。  
一官底处不败意，正用此时持事来！  

陆游　秋晴园中山禽绝多有感而赋  
九日秋阴一日晴，山禽应喜我闲行。  
幽吭弄暖闲相命，劲翮凌风远有声。  
熟果啄余看核堕，细枝衔得欲巢成。  
名园美荫不飞去，似比交朋犹有情。  

陆游　秋懹  
居在三家聚，门才一木横。  
用宽缘岁乐，歛薄为时平。  
疏树叶迟落，远村灯更明。  
题诗虽草草，亦足写幽情。  

陆游　秋懹  
村晚归牛下，林昏宿鸟喧。  
微升天际月，半掩水边门。  
衣杵悲边信，渔歌断客魂。  
老人交旧尽，此意与谁论？  

陆游　秋懹  
客思残荷外，农功晚稻前。  
祭多巫得职，税足吏无权。  
浦漵家家钓，村墟点点烟。  
归舟葛衣薄，始觉是秋天。  

陆游　秋懹  
典琴沽市酿，卖剑买吴牛。  
鸡黍随时具，江山到处留。  
随僧日一浴，笑吏月三休。  
安得沅湘客，相从赋远游？  

陆游　秋懹  
心常凝不动，形要小劳之。  
活火闲煎茗，残枰静拾棋。  
晒书朝日出，丸药昼阴移。  
意适还休去，悠然到睡时。  

陆游　秋懹  
曩得治中俸，湖山偶卜居。  
身尝著禾谱，儿解读农书。  
遇事绝欣厌，接人均戚疏。  
乾坤虽浩浩，等付一蘧庐。  

陆游　秋懹  
秋暑虽犹在，晨兴气已清。  
蛮童扫荒径，獠婢涤空铛。  
病树有凋叶，残蝉无壮声。  
书生守故态，已复理灯檠。  

陆游　秋懹  
种树清阴满，钞书蠹字穿。  
老身犹在世，屈指不知年。  
弃纸储诗稿，长筒聚药钱。  
一生如一日，正可付之天。  

陆游　秋懹  
望远目犹明，登高脚更轻。  
每思游赤壁，时梦上青城。  
灯下书如蚁，花前饮似鲸。  
古仙曾历考，强半出儒生。  

陆游　秋懹  
昨者风雨过，浩然天地秋。  
年光双雪鬓，生计一渔舟。  
卖药来查浦，听猿到沃洲。  
平生畏暑毒，八月记初游。  

陆游　秋日步至湖桑埭西  
伏枕衰方剧，搘筇气忽增。  
细泉鸣暗窦，疏树映孤灯。  
断雁寒依渚，强鱼健脱罾。  
行缠已无用，却作在家僧。  

陆游　秋日晨起  
翻树鸦知旦，横空雁戒寒。  
但欣苏肺渴，未暇议衣单。  
粥鼎汤初沸，香篝火半残。  
读书心渐嬾，顾影一长叹。  

陆游　秋日出游戏作  
箬帽蓑衣自道宜，不论晴雨著无时。  
半醒半醉人争看，是圣是凡谁得知？  

陆游　秋日出游戏作  
薄云韬日未成雨，野水啮沙争赴溪。  
书册嬾看聊作伴，酒壶不饮亦常携。  

陆游　秋日次前辈新年韵  
孤生虽永弃，要亦是黎元。  
渺渺烟中路，冥冥海上村。  
小滩看鹭立，平野送鸦翻。  
即欲掩关卧，南山犹未昏。  

陆游　秋日次前辈新年韵  
旧交多隽杰，离散各何之？  
骐骥志千里，鹪鹩巢一枝。  
青云迷故步，白首负明时。  
幸有残书卷，犹堪付小儿。  

陆游　秋日次前辈新年韵  
老人常独处，一笑比河清。  
终日无来客，三年不入城。  
高眠听酒滴，危坐对云生。  
矫首羲皇世，吾其享大羹？  

陆游　秋日次前辈新年韵  
浮家久居蜀，下峡晚还东。  
天际孤帆远，花前百榼空。  
旅游浑似梦，年运遂成翁。  
欲话峨眉月，无人可与同。  

陆游　秋日次前辈新年韵  
残年垂九十，云鬓不胜繁。  
卖屦籴炊米，典衣租废园。  
山深云满屋，夜静月当门。  
邻曲时相过，扶行赖稚孙。  

陆游　秋日村舍  
会稽城南古大泽，霜晴水落烟波迮。  
寒风萧萧凋榉柳，暖日晖晖秀荞麦。  
传闻新诏募新军，复道公车纳群策。  
忠诚所感金石开，勉建功名垂竹帛。  

陆游　秋日村舍  
川云惨惨欲成雨，宿麦苍苍初覆土。  
芋肥一本可专车，蟹壮两螫能敌虎。  
村村婚嫁花簇檐，庙庙祷祠神降语。  
儿孙力稼供赋租，千年万年报明主。  

陆游　秋日登僲游阁  
马蹄连早暮，车尘细如雾。  
谁知此路边，高阁下风驭。  
颇传秋月夕，语笑联杖屦。  
始知僲与人，混迹无异处。  
我来想鸾鹤，稽首祈一顾。  
飞僲不可见，惟与白云遇；  
白云如有情，傍我栏角住。  
借问何山来？云惊却飞去。  

陆游　秋日独酌  
草木秋始繁，黄碧照篱落，  
虽云各有时，意绪终索莫。  
老人固多感，对此聊命酌。  
风霜肃万物，过雁在寥廓。  
吾当识其大，微物不足托。  
何以豁旷怀，短章可时作。  

陆游　秋日泛镜中憩千秋观  
病起重来理钓丝，扁舟迨及素秋时。  
旧交犹有青山在，幽趣唯应白鸟知。  
冉冉年光行老矣，茫茫世路欲何之？  
秦皇酒榼苔封遍，虚负霜螯左手持。  

陆游　秋日焚香读书戏作  
世事无端自纠纷，放翁隐几对炉熏。  
好官何恨输玄保，奇字犹须属子云。  
婆律一铢能敌国，水沉盈握有兼斤。  
闭门莫怪常终日，不是高人不遣闻。  

陆游　秋日怀东湖  
小阁东头罨画池，秋来长是忆幽期。  
身如巢燕临归日，心似堂僧欲动时。  
病思羁怀惟付酒，西风落日更催诗。  
故知岁暮常多感，不独当年宋玉悲。  

陆游　秋日怀东湖  
罨画池边小钓矶，垂竿几度到斜晖，  
青苹叶动知鱼过，朱阁帘开看燕归。  
岁晚官身空自闵，途穷世事巧相违。  
边州客少巴歌陋，谁与愁城略解围？  

陆游　秋日郊居  
山雨霏微鸭头水，溪云细薄鱼鳞天。  
幽寻自笑本无事，羽扇筇枝上钓船。  

陆游　秋日郊居  
行歌曳杖到新塘，银阙瑶台无此凉。  
万里秋风菰菜老，一川明月稻花香。  

陆游　秋日郊居  
秋日留连野老家，朱盘鮳脔粲如花。  
已炊藟散真珠米，更点丁坑白雪茶。  

陆游　秋日郊居  
车荡比邻例馈鱼，流涎对此四腮鲈。  
北窗雨过凉如水，消得先生一醉无？  

陆游　秋日郊居  
今年斟酌是丰年，社近儿童喜欲颠。  
半醉半醒村老子，家家门口掠神钱。  

陆游　秋日郊居  
鱼咸满缶酒新簄，处处吴歌起陇头。  
上客已随新雁到，晚禾犹待薄霜收。  

陆游　秋日郊居  
儿童冬学闹比邻，据案愚儒却自珍。  
授罢村书闭门睡，终年不著面看人。  

陆游　秋日郊居  
两翁儿女旧论姻，酒担羊腔喜色新。  
不遣交情隔生死，固应世好等朱陈。  

陆游　秋日遣怀  
离离上药苗，郁郁灵芝荣，  
我昔逢异人，琐细皆能名。  
击石以取火，薪桂持煎烹，  
五云夜覆鼎，谈笑得长生。  

陆游　秋日遣怀  
胸中何所有，世界如河沙；  
区区吞云梦，何至为客夸。  
初见卖苑冰，青门已无瓜。  
天河正不远，秋风乘客槎。  

陆游　秋日遣怀  
西来浮涛江，东眺俯镜湖。  
其中绵千里，郁郁桑麻区。  
禹葬有遗窆，粤亡无故墟。  
秋风吹短褐，望古空踌躇。  

陆游　秋日遣怀  
野风声如潮，溪水色可染。  
浮云时翳日，亦作雨数点。  
行歌虽放浪，未至越绳检。  
萧然茅三间，送老此山崦。  

陆游　秋日遣怀  
秋夜坐东窗，残雨时一滴。  
四壁无人声，心境两虚寂。  
吾方游物初，超然谢形役。  
一毫傥未尽，何往非勍敌。  

陆游　秋日遣怀  
自我归故山，不知岁月徂。  
念虽迫霜露，忧国犹区区。  
老不能上疏，泰阶陈六符。  
安得子元子，同歌于蒵于！  

陆游　秋日遣怀  
今年秋气早，风露应时令；  
晨起换熟衣，残暑已退听。  
松声满庭户，萧然失衰病。  
人众何足言，天固不可胜。  

陆游　秋日遣怀  
晨几手作墨，午窗身磑茶：  
岂惟要小劳，亦以御百邪。  
儿童不解此，倾心逐纷华。  
君看如山祸，萌在一念差。  

陆游　秋日山居晏起  
年年睡债苦相关，好梦长随苦角残。  
作意归来偿宿负，透窗遮莫已三竿。  

陆游　秋日睡起  
白露已过天益凉，练衣初覆篝炉香。  
天其闵我老且惫，付以美睡声撼墙。  
离骚古文傍倦枕，砥柱巨刻悬高堂。  
睡余一读搔短发，万壑松风秋兴长。  

陆游　秋日闻蝉  
断角斜阳触处愁，长亭搔首晚悠悠。  
世间最是蝉堪恨，送尽行人更送秋。  

陆游　秋日徙倚门外久之  
舍前烟水似潇湘，白首归来爱故乡。  
五亩山园郁桑柘，数椽茅屋映菰蒋。  
翻翻小繖船归郭，渺渺长歌月满塘。  
却掩柴荆了无事，篆盘重点已残香。  

陆游　秋日小雨有感  
七月江边暑已微，虚窗卧看雨霏霏。  
凄凉蛩伴草根语，憔悴鹊从天上归。  
志士酒酣看宝剑，美人泪尽倚鸳机。  
嗟予亦有新秋感，遥忆苍苔满钓矶。  

陆游　秋日杂咏  
都门初出若登仙，弄水穿云喜欲颠。  
只恐光阴巳无几，不知又过十三年。  

陆游　秋日杂咏  
五百年前贺季真，再来依旧作闲人。  
一生看尽佳风月，不负湖山不负身。  

陆游　秋日杂咏  
菰蒲风起暮萧萧，烟歛林疏见断桥。  
白蟹{上制下鱼}鱼初上市，轻舟无数去乘潮。  

陆游　秋日杂咏  
叶底珍禽不受呼，弄风小蝶点残芜。  
舍南舍北秋光好，到处皆成一画图。  

陆游　秋日杂咏  
红苋如丹照眼明，卧开石竹乱纵横。  
骚人见处终然别，只说清秋采落英。  

陆游　秋日杂咏  
桐叶吹残柳亦稀，溪头倚杖立斜晖。  
谁知老子无穷喜，待得吾儿小艇归？  

陆游　秋日杂咏  
久雨初晴喜欲迷，青鞋踏偏舍东西。  
忽然来到柳桥下，露湿蓼花红一溪。  

陆游　秋日杂咏  
十里秋风画角哀，夕阳光景亦佳哉！  
正疑白鹭归何晚，一片雪从天际来。  

陆游　秋赛  
柳姑庙前烟出浦，冉冉萦空青一缕；  
须臾散作四山云，明日来为社公雨。  
小巫屡舞大巫歌，士女拜祝肩相摩，  
芳茶绿酒进杂遝，长鱼大胾高嵯峨。  
常年徵科烦箠楚，县家血湿庭前土。  
妻啼儿号不敢怨，期会常忧累官府。  
今年家家有余粟，县符未下输先足。  
木刻吏，蒲作鞭，  
自然粟帛如流泉，储积不愁无九年！  

陆游　秋色  
一段凄凉傍酒杯，中年剩作楚囚哀。  
迢迢似伴明河出，惨惨如随落照来。  
客路半生常泪眼，乡关万里更危台。  
蓼汀荻浦江南岸，自入秋来梦几回？  

陆游　秋社  
雨余残日照庭槐，社鼓冬冬赛庙回。  
又见神盘分肉至，不堪沙雁带寒来。  
书因忌作闲终日，酒为治聋醉一杯。  
记取镜湖无限景，苹花零落蓼花开。  

陆游　秋社  
明朝逢社日，邻曲乐年丰。  
稻蟹雨中尽，海氛秋後空。  
不须谀土偶，正可倚天公。  
酒满银杯绿，相呼一笑中。  

陆游　秋社  
浦漵渔歌远，茆茨绩火明。  
新凉迎病起，乐事及秋成。  
社肉分初至，官壶买旋倾。  
残年得家食，何以报时清？  

陆游　秋声  
人言悲秋难为情，我喜枕上闻秋声。  
快鹰下韝爪觜健，壮士抚剑精神生。  
我亦奋迅起衰病，唾手便有擒胡兴，  
弦开雁落诗亦成，笔力未饶弓力劲。  
五原草枯苜蓿空，青海萧萧风卷蓬，  
草罢捷书重上马，却从銮驾下辽东。  

陆游　秋声  
萧骚拂树过中庭，何处人间有此声？  
涨水雨余晨放闸，骑兵战罢夜还营。  
闲凭曲几听虽久，强抚哀弦写不成。  
暑退凉生君勿喜，一年光景又峥嵘。  

陆游　秋暑夜起追凉  
漱罢寒泉弄月明，浩然风露欲三更。  
曲阑干畔踟躇久，静听空廊络纬声。  

陆游　秋暑夜起追凉  
道士矶边浪蹴天，郎官湖上月侵船。  
暮年自度无因到，且与沙鸥作後缘。  

陆游　秋暑夜兴  
寂寂空廊络纬鸣，消摇岸帻近南荣。  
闲眠簟作波纹冷，新浴衣如蝉翼轻。  
微雨已收云尽散，众星俱隐月徐行。  
呼童持烛开藤纸，一首清诗取次成。  

陆游　秋树  
秋风一夜吹桥树，明日来看已非故。  
吴中九月霜尚薄，落叶半随飞鸟去。  
老人心事感凋零，只欲逢秋醉不醒。  
范宽用意真难解，偏写丹枫作画屏。  

陆游　秋思  
黄落梧桐覆井床，莎根日夜泣寒蟩。  
老生窥镜鬓成雪，俊鹘掣韝天欲霜。  
破虏谁持白羽扇？从军曾拥绿沈枪。  
壮心自笑何时豁，梦遶祁连古战场。  

陆游　秋思  
人生四十叹头颅，久矣心知负壮图。  
未死皆为闲日月，无求尽有醉工夫。  
风凋木叶流年晚，秋入窗扉病骨苏。  
信步出门湖万顷，季鹰不用忆蓴鲈。  

陆游　秋思  
诗人本自易悲伤，何况身更忧患场。  
乌鹊成桥秋又到，梧桐滴雨夜初凉。  
江南江北堠双只，灯暗灯明更短长。  
安得平生会心侣，一尊相属戏年光？  

陆游　秋思  
烈日炎天欲不禁，喜逢秋色到园林。  
云阴映日初萧瑟，露气侵帘已峭深。  
衰发凋零随槁叶，苦吟凄断杂疏磚。  
鴈来不得中原信，抚剑何人识壮心！  

陆游　秋思  
鱼复城边逢雁飞，白头羁客恨依依。  
远游眼底故交少，晚岁人间乐事稀。  
云重古关传夜柝，月斜深巷捣秋衣。  
官闲况是频移疾，药鼎荧荧卧掩扉。  

陆游　秋思  
秋来情味更堪论，身寄城南五亩园。  
委辔看山无铁獭，拾樵煎茗有青猿。  
陂塘夜雨添新涨，原野烟芜减旧痕。  
岂是平生少亲友，略无人肯访孤村。  

陆游　秋思  
利欲驱人万火牛，江湖浪迹一沙鸥。  
日长似岁闲方觉，事大如山醉亦休。  
衣杵相望深巷月，井桐摇落故园秋。  
欲舒老眼无高处，安得元龙百尺楼。  

陆游　秋思  
一径苔侵四壁空，北窗支枕听秋钟。  
故人去後登楼怯，白发多来览镜慵。  
狂忆射麋穷楚泽，闲思钓雪泛吴松。  
相如病渴年来剧，酿酒倾家畏不供。  

陆游　秋思  
湖边一夜霜，庭树无秋声。  
嬾不近笔砚，何以纾幽情？  
但有一睡耳，展转无由成。  
起拥地炉暖，坐待天窗明。  

陆游　秋思  
大面山前秋笛清，细腰宫畔暮滩平。  
吴樯楚柁动归思，陇月巴云空复情。  
万里风尘旧朝士，百年铅椠老书生。  
水村渔市从今始，安用区区海内名。  

陆游　秋思  
南郑归来二十霜，背人岁月去堂堂。  
破裘不补知寒早，倦枕无憀厌夜长。  
年少若为评宿士？狂生曾是说高皇。  
慨然此夕江湖梦，犹绕天山古战场。  

陆游　秋思  
露浓压架葡萄熟，日嫩登场罢亚香。  
商略人生如意事，及身强健得还乡。  

陆游　秋思  
少日猖狂不自谋，即今垂死更何求？  
简编不隔圣贤面，梦寐时为河岳游。  
浊酒未倾心已醉，长歌欲发涕先流。  
石帆射的烟岚晚，过雁声中又一秋。  

陆游　秋思  
乌帽翩翩九陌麈，枝藜谁记岸纶巾？  
遗簪见取终安用，弊帚虽微亦自珍。  
廊庙似闻怜老病，云山渐欲属闲身。  
墙隅苜蓿秋风晚，独倚门扉感慨频。  

陆游　秋思  
乌柏微丹菊渐开，天高风送雁声哀。  
诗情也似并刀快，翦得秋光入卷来。  

陆游　秋思  
秋云易簇日常阴，西望山村每欲寻。  
屏掩数峰临峭绝，蛇蟠一径入幽深。  

陆游　秋思  
门巷萧条秋色深，黄花始欲慰孤斟。  
久贫自笑不妨乐，过足固知非所钦。  
琴调已忘还渐省，诗联未稳更长吟。  
吾儿西上无多日，安得相从老故林？  

陆游　秋思  
秋毫不受俗尘侵，随处悠然一散襟。  
天际挂虹初断雨，云头翳日又成阴。  
引泉北涧长浇竹，拂榻西窗自斫琴。  
药石扫空身便健，始知万事要无心。  

陆游　秋思  
巢燕成归秋景奇，颇容老子醉哦诗。  
山晴更觉云含态，风定闲看水弄姿。  
痛饮何由从次道，并游空复忆安期。  
天涯又作经年客，莫对青铜恨鬓丝。  

陆游　秋思  
弊衣但故絮，粝食惟黄齑。  
余年如登山，步步勤攀跻。  
从子念寂寞，千里致鹿麑。  
秋风石帆下，伴我扶青藜。  

陆游　秋思  
雨长苍苔满钓矶，坐令秋暑歛余威。  
天高月破残云出，野旷风惊蠹叶飞。  
终岁鉯犁犹不饱，万家磚杵独无衣。  
早知竟坐儒冠误，射虎南山未必非。  

陆游　秋思  
日落江城闻捣衣，长空杳杳雁南飞。  
桑枝空後醅初熟，豆荚成时兔正肥。  
徂岁背人常冉冉，老怀感物倍依依。  
平生许国今何有，且拟梁鸿赋五噫。  

陆游　秋思  
水际柴门一扇开，白头羸病亦堪哀。  
阿谁得似桄榔杖，肯为闲人万里来？  

陆游　秋思  
一生书剑遍天涯，两岁秋风喜在家。  
烂醉日倾无算酒，高眠时听属私蛙。  
园林夕照明丹柿，篱落初寒蔓碧花。  
便拟挂冠君会否？耳根不复耐喧哗。  

陆游　秋思  
山步溪桥入早秋，飘然无处不堪游。  
僧廊偶为题诗入，鱼市常因施药留。  

陆游　秋思  
霜露初侵季子裘，山川空赋仲宣楼。  
梦回最怯闻衣杵，病起常忧负酒筹。  
日月往来双转毂，乾坤成坏一浮沤。  
书生事业无多许，二寸毛锥老未休。  

陆游　秋思  
十日秋阴满径苔，蓬门那有客敲推。  
水边丹叶已如许，篱下黄花犹未开。  
空见游僧衡岳去，难逢新雁杜陵来。  
溪云一片闲舒卷，恋著渔矶不肯回。  

陆游　秋思  
三三两两戏鱼行，香饵才投去若惊。  
寄与扁舟五湖客，只当远引过平生。  

陆游　秋思  
残暑偏能著此翁，吹襟剩喜得西风。  
露滋小径兰苕冷，月射高梁燕户空。  
衰病呻吟真一洗，醉歌跌宕与谁同？  
从今日日增幽兴，水际先丹数叶枫。  

陆游　秋思  
苍颜莫怪少曾开，触目人情但可哀。  
死去肯为浮世恋？此身元自不应来。  

陆游　秋思  
稽山九十翁，病起无气力。  
拥杖牧鸡豚，乃是老人职。  
一杯芋糁羹，孙子唤翁食。  
既饱负朝阳，自愧尔何德！  

陆游　秋思  
西风吹叶满湖边，初换秋衣独慨然。  
白首有诗悲蜀道，清宵无梦到钧天。  
迂疏早不营三窟，流落今宁直一钱！  
把酒未妨余兴在，试凭丝管饯流年。  

陆游　秋思  
临海铜灯喜夜长，蕲春笛簟怨秋凉。  
世间生灭无穷境，尽付山房一炷香。  

陆游　秋思  
身似庞翁不出家，一窗自了淡生涯。  
山姜零落初成子，石竹凄凉半吐花。  
寒涧挹泉供试墨，堕巢篝火唤煎茶。  
掩关本意君知否？两耳衰年不耐哗。  

陆游　秋思  
一篇旧草天台赋，六幅新传太华图。  
占尽人间清绝事，紫藤香起竹根炉。  

陆游　秋思  
今日鹊噪檐，邢赵别我西。  
老怀易感慨，近别亦惨凄。  
自我卧孤村，海内无轮蹄。  
垂虹秋愈佳，不得同装齰。  

陆游　秋思  
村南村北鹁鸪鸣，小雨霏霏又作晴。  
拂枕欹眠不成梦，却拖藤杖出门行。  

陆游　秋思  
才不才间未必全，胸中元自要超然。  
黄金不博身强健，且醉江湖万里天。  

陆游　秋思  
半年闭户废登临，直自春残病至今。  
帐外昏灯伴孤梦，檐前寒雨滴愁心。  
中原形胜关河在，列圣忧勤德泽深。  
遥想遗民垂泣处，大梁城阙又秋砧。  

陆游　秋思  
老怀不惯著闲愁，信脚时为野外游。  
过雁未惊残月晓，片云先借一天秋。  
村醅似粥家家醉，社肉如林处处留。  
七十已稀今又过，问君端的更何求？  

陆游　秋思  
出门东行复西行，处处人家打稻声。  
小瓮秫醅虽未熟，後园楮蕈已堪烹。  

陆游　秋思  
牙齿漂浮欲半空，此生已付有无中。  
一杯藜粥枫林下，时与邻翁说岁丰。  

陆游　秋思  
雁阵横空送早寒，白头病叟住江干。  
风林脱叶山容瘦，霜稻登场野色宽。  
万里关河惊契阔，一尊邻曲话悲欢。  
书生饿死寻常事，那得重弹挂壁冠。  

陆游　秋思  
疏泉洗石夸身健，试墨烧香破日长。  
若得三山安乐法，不须更觅玉函方。  

陆游　秋思  
看云庐阜屏风叠，采乐嵩山冠子峰。  
行尽四方心未快，不如一棹醉吴松。  

陆游　秋思  
药畦蔬垄夕阳中，带落冠欹一病翁。  
步蹇每妨行乐兴，眼昏几废读书功。  
露浓乍警云巢鹤，风劲先凋玉井桐。  
欲赋悲秋却休去，鬓丝已是满青铜。  

陆游　秋思  
傍县人来涕泗翻，蝗灾暴虎不堪言。  
天心似为衰翁地，饱食安眠独北村。  

陆游　秋思  
桑竹成阴不见门，牛羊分路各归村。  
前山雨过云无迹，别浦潮回岸有痕。  

陆游　秋思  
闲愁正可资诗酒，小疾安能减食眠。  
一亩旋租畦菜地，千钱新买钓鱼船。  

陆游　秋思  
邻砧落日数声残，汀树秋风几叶丹。  
冉冉清愁来不断，无方能使酒肠宽。  

陆游　秋思  
老子斋居罢击鲜，木盘竹箸每随缘。  
邻僧不用分香钵，莲芡犹堪过半年。  

陆游　秋思  
眼明尚见蝇头字，暑退初亲雁足灯。  
历历胸中千载事，莫将轻比住庵僧。  

陆游　秋思  
存神止虑自长年，黄老遗书汉尚传。  
妙语虽传人不省，却从丹灶觅神仙。  

陆游　秋思  
虚极静笃道乃见，仁至义尽余可忧。  
名山采药恐未免，策蹇孰能从我游？  

陆游　秋思绝句  
烟草茫茫楚泽秋，牧童吹笛唤归牛。  
九衢不是风尘少，一点能来此地不？  

陆游　秋思绝句  
荣悴元知岂有常，纷纷草木占年光。  
霜风一扫知何在，楚客从来枉断肠。  

陆游　秋思绝句  
一片云生便作阴，东轩草树共萧森。  
秋风岂必关人事，自是衰翁感慨深。  

陆游　秋思绝句  
枳棘编篱昼掩门，桑麻遮路不知村。  
平生诗句传天下，白首还家自灌园。  

陆游　秋思绝句  
胸次本来容具区，自私盆盎一何愚！  
片帆忽逐秋风起，聊试人间万里途。  

陆游　秋思绝句  
黄蛱蝶轻停曲槛，红蜻蜓小过横塘。  
老人未肯杀风景，睡起熏笼重炷香。  

陆游　秋晚  
春将愁并至，秋与病相终。  
过望犹赊死，扶衰又入冬。  
拨香开社瓮，带睡听晨钟。  
嬾放君无诮，天公尽见容。  

陆游　秋晚  
寒渚雁新下，坏墙蛩夜吟。  
庭莎欲无色，园树不成阴。  
沾洒孤臣泪，驰驱壮士心。  
明朝镜中发，饱受雪霜侵。  

陆游　秋晚  
庭草犹残绿，溪枫已半丹。  
谁知此翁健，又见一年寒。  
幻境槐安梦，危机竹节滩。  
如今浑过尽，摩腹且加餐。  

陆游　秋晚  
聚落萧条古埭东，芦藩蓬户卧衰翁。  
井桐叶尽新霜後，衣杵声繁夕照中。  
身似败棋难复掁，心如病木已中空。  
村醪酸涩君无笑，也解灯前作脸红。  

陆游　秋晚  
鸡声喔喔频催晓，木叶飕飕已变秋。  
忧患纵多终强项，饥寒未至且优游。  
老罢尚欲身当道，乳虎何疑气食牛。  
但有一愁消未得，大儿白发戍边头。  

陆游　秋晚  
春粳入甑香炊玉，压酒鸣槽滴碎珠。  
甲第朱门漫豪侈，山家风味定应无。  

陆游　秋晚  
梧桐落井床，蟋蟀在书堂。  
徂岁聿云暮，揽衣慨以慷。  
一生常蹭蹬，万事略更尝。  
赖有铭心语，南华论坐忘。  

陆游　秋晚  
门巷清如水，情怀淡似秋。  
诗吟唐近体，谈慕晋高流。  
托命须长鑱，浮家只小舟。  
江南烟雨岸，何处不堪留？  

陆游　秋晚  
西山破晓两眉青，南浦无风一镜平。  
食尽不容添鹤口，身闲且免负鸥盟。  
霜前草树已无色，雨到菰蒲先有声。  
只怪胜游频入梦，今朝蜀客话青城。  

陆游　秋晚  
身世呻吟裹，园庐寂寞中。  
家贫忧酒券，才尽畏诗筒。  
陂水潴犹满，山苗获欲空。  
儿孙更力作，勿媿禹遣风。  

陆游　秋晚  
木落寺楼出，江平沙渚生。  
牛羊下残照，鼓角动高城。  
寒至衣犹质，忧多梦自惊。  
群胡方斗穴，河渭几时清？  

陆游　秋晚  
辞禄始知贫有味，杜门不觉老相催。  
寒鸦已占雁前到，黄菊犹须霜後开。  
团扇尘埃高挂壁，短檠书史乱成堆。  
羸躯自笑痴顽甚，撑拄新寒又一回。  

陆游　秋晚  
新筑场如镜面平，家家欢喜贺秋成。  
老来嬾惰惭丁壮，美睡中闻打稻声。  

陆游　秋晚  
秋菰出水白於玉，寒荠绕墙甘若饴。  
正是长斋岂不可，凛然大节固难移。  

陆游　秋晚  
世事无穷似弈棋，不如常采故山芝。  
萧萧鸡犬三家聚，莽莽风烟十里陂。  
幸有浊醪从客醉，常忧黠鬼笑人痴。  
清秋乐处君知否？庭下幽花渐可移。  

陆游　秋晚  
竹竿坡面老别驾，饭颗山头瘦拾遗。  
自古诗人例如此，放翁穷死未须悲。  

陆游　秋晚弊庐小葺一室过冬欣然有作  
放翁毕竟合躬耕，剩喜东归乐太平。  
碧瓦新霜寒尚薄，明窗嫩日雨初晴。  
素琴寻得无弦曲，野饷烹成不糁羹。  
更说市朝痴太绝，一湖秋水濯尘缨。  

陆游　秋晚病起  
心静病良已，翛然巾履轻。  
灰深地炉暖，日出纸窗明。  
宿雨全消瘴，新霜剩得晴。  
井梧殊可念，无叶送秋声。  

陆游　秋晚村舍杂咏  
村巷翳桑麻，萧然野老家。  
园丁种冬菜，邻女卖秋茶。  
啄木矜奇服，牵牛蔓碧花。  
一樽虽草草，笑语且喧哗。  

陆游　秋晚村舍杂咏  
秋晚年中熟，湖乡未寂寥。  
步头横画舫，柳外出朱桥。  
潮壮知多蟹，霜迟不损荞。  
家家新酿美，邻里递相邀。  

陆游　秋晚登城北门  
幅巾藜杖北城头，卷地西风满眼愁。  
一点烽传散关信，两行雁带杜陵秋。  
山河兴废供搔首，身世安危人倚楼。  
横槊赋诗非复昔，梦魂犹绕古梁州。  

陆游　秋晚登拟岘望祥符观  
放翁局促留江干，爱此楼前烟水宽。  
雨昏回望殿突兀，秋晚剩觉山苍寒。  
中原未复泪横臆，故里欲归身属官。  
云外飞仙故不远，唤渠小为驻青鸾。  

陆游　秋晚湖上  
已过西成赛庙期，家家下麦不容迟。  
夕阳遍野人归後，秋水生滩鹭集时。  
灵药不治怀抱恶，好诗空益鬓毛衰。  
从来未识苏司业，愁绝西风满酒旗。  

陆游　秋晚散步门外  
栗里归栽菊，青门隐卖瓜。  
羸躯病天色，衰鬓怯年华。  
野旷乌声乐，溪清雁影斜。  
门退，也拟筑堤沙。  

陆游　秋晚书感  
丘冢相望故旧空，放翁犹复寄沤中。  
少眠危坐待窗白，得酒细倾生颊红。  
虽媿蛟龙起云雨，尚胜鱼鸟困池笼。  
秋来莫道无游兴，野渡村桥处处通。  

陆游　秋晚书感  
牺象初心岂愿才，沟中虽断不须哀。  
吾生自信云舒卷，客态谁论燕去来？  
夕露正看沾草棘，晨霜已见落楸槐。  
耄年闭户真无憾，葑火更阑熟芋魁。  

陆游　秋晚书懹  
七泽三巴日月长，即今万事付茫茫。  
结庐穷僻新知少，属疾沉绵旧学荒。  
中夜饭牛初上阪，千年化鹤复还乡。  
自怜尚觉身为累，剩蓄荆薪待雪霜。  

陆游　秋晚书懹  
颓然兀兀复腾腾，万事惟除死未曾。  
无奈喜欢闲弄水，不胜顽健远寻僧。  
唤船野岸横斜渡，问路云山曲折登。  
却笑吾儿多事在，夜分未灭读书灯。  

陆游　秋晚衰疾稍平聊识喜怀  
世事纷纷博局中，岂知造物贷衰翁。  
短筇倚壁知身健，小甑炊粳喜岁丰。  
霜近平郊多雁落，雨频断港有船通。  
更余一事生诗兴，乌柏新添数叶红。  

陆游　秋晚思梁益旧游  
幅巾筇杖立篱门，秋意萧条欲断魂。  
恰似嘉陵江上路，冷云微雨湿黄昏。  

陆游　秋晚思梁益旧游  
忆昔西行万里余，长亭夜夜梦归吴。  
如今历尽风波恶，飞栈连云是坦途。  

陆游　秋晚思梁益旧游  
沧波极目江乡恨，衰草连天塞路愁。  
三十年间行万里，不论南北怯登楼。  

陆游　秋晚岁登戏作  
水落沙痕出，天高野气严。  
饼香油乍压，齑美韭新腌。  
裘褐风霜逼，衡茆醉梦兼。  
菊花香满把，聊得儗陶潜。  

陆游　秋晚岁登戏作  
漫漫荞铺白，累累橘弄黄。  
未论痴腹饱，已觉醉魂香。  
曳杖行歌里，抛书倦枕傍。  
轩车虽已矣，终媿食官仓。  

陆游　秋晚闲步邻曲以予近尝卧病皆欣然迎劳  
放翁病起出门行，绩女窥篱牧竖迎。  
酒似粥醲知社到，饼如盘大喜秋成。  
归来早觉人情好，对此弥将世事轻。  
红树青山只如昨，长安拜免几公卿！  

陆游　秋晚幽居  
吴中秋晚气犹和，疾竖其如此老何？  
鸟语渐稀人睡美，木阴初薄夕阳多。  
扫园日日成幽趣，抚枕时时亦浩歌。  
车辙久空君勿叹，文殊自解问维摩。  

陆游　秋晚雨中作  
新雁南来岁又残，萧萧风雨暗江干。  
客疏似悉尔来病，酒薄不禁如许寒。  
草络篱头花尚碧，树当浦口叶初丹。  
醉来且拥黄紬睡，莫问何时后土乾。  

陆游　秋晚寓叹  
荷叶枯已尽，菊花残更香。  
带酲尝野橘，和梦听啼蟩。  
鬓畔流年速，灯前旧话长。  
寒龟且未死，不必恨楮床。  

陆游　秋晚寓叹  
野处仍多病，经年无与游。  
僧庸几市井，医傲过公侯。  
不睡愁逢夜，无衣怯到秋。  
一端聊自慰，问事有长头。  

陆游　秋晚寓叹  
幽梦鸡呼觉，孤愁雨滴成。  
天高那可问，年往若为情？  
孱虏犹遗育，神州未削平。  
登高西北望，衰涕对谁倾？  

陆游　秋晚寓叹  
老叹交朋尽，闲知日月长。  
著书终覆瓿，得句漫投囊。  
霜树昏鸦黑，风帘小蠂黄。  
村醪如水薄，也复答年光。  

陆游　秋晚寓叹  
十里丹枫岸，三家小麦村。  
山多妨极目，秋晚易消魂。  
火举船过埭，人行犬吠门。  
穷愁已如许，那更雨昏昏！  

陆游　秋晚寓叹  
行年垂大耋，久矣少朋俦。  
旧事同谁说，新诗或自酬。  
废书眠过日，泥酒醉经秋。  
迟速皆当死，时来莫预愁。  

陆游　秋晚杂兴  
汀树犹青未著霜，垄间稗穗已先黄。  
放翁皓首归民籍，烂醉狂歌坐箦床。  

陆游　秋晚杂兴  
昔遇高皇起众材，姓名曾得厕邹枚。  
年踰八十犹赊死，却伴邻翁斸芋魁。  

陆游　秋晚杂兴  
老病侵凌不可当，时时揽镜自悲伤。  
西风吹散朝来酒，依旧衰颜似叶黄。  

陆游　秋晚杂兴  
冷落秋风把酒杯，半酣直欲挽春回。  
今年菰菜尝新晚，正与鲈鱼一并来。  

陆游　秋晚杂兴  
置酒何由办咄嗟，清言深媿淡生涯。  
聊将横浦红丝磑，自作蒙山紫笋茶。  

陆游　秋晚杂兴  
洗耳高人耻见尧，看渠应不受弓招。  
精神徇物那能久，刀砺君看日日销。  

陆游　秋晚杂兴  
石帆山下醉清秋，常伴渔翁弄小舟。  
箬笠照溪吾自喜，貂蝉谁管出兜鍪？  

陆游　秋晚杂兴  
烟波万顷镜湖秋，清啸虽闻不可求。  
自是世间知者少，山林何代乏巢由？  

陆游　秋晚杂兴  
禹巡吾国三千岁，陈迹销沉渺莽中。  
岂独江山无定主，苔矶知换几渔翁？  

陆游　秋晚杂兴  
江东谁复识重瞳，遗庙欹斜草棘中。  
若比咿嘤念如意，乌江战死尚英雄。  

陆游　秋晚杂兴  
漠漠渔村烟雨中，参差苍桧映丹枫。  
古来画手知多少，除却范宽无此工。  

陆游　秋晚杂兴  
渺渺风烟接小江，牛头山色满蓬窗。  
门前西走钱塘路，也有闲人似老庞。  

陆游　秋望  
千里郊原俯莽苍，三江烟水接微茫。  
横林虫镂无全叶，新雁风惊有断行。  
神禹祠庭遗剑佩，先秦金石古文章。  
一尊莫恨盘餐薄，终胜登楼忆故乡。  

陆游　秋望  
快哉一雨洗浮麈，却喜郊原霁色匀。  
野火已亡秦相篆，江涛犹托伍胥神。  
登临顿觉清秋早，流落空悲白发新。  
东望思陵郁葱里，老民犹及见时巡。  

陆游　秋夕  
承学虽云浅，初心敢自轻。  
飘零为禄仕，蹭蹬得诗名。  
抚事悲长剑，怀人感短檠。  
不堪秋雨夕，鼓角下高城。  

陆游　秋夕  
西山樵路隔重云，溪水微风起谷纹。  
暑退忽惊秋渐晚，夜长已与昼中分。  
菰蒋入馔浑家喜，磚矸催寒并舍闻。  
新作篝灯学僧样，与儿同策读书勋。  

陆游　秋夕  
浴罢纱巾出草堂，一枝瘦杖倚桄榔。  
蝉吟古柳声相续，月入幽扉影正方。  
频约僧棋秋渐健，稍增书课夜初长。  
亦知桑落宜簄酒，太息何时办一觞？  

陆游　秋夕  
羁魂虚仗些词招，病骨那禁积毁消。  
乱叶打窗寒有信，昏灯照幔梦无聊。  
栈边老骥心空在，爨下残桐尾半焦。  
百感忽生推枕起，碧霄银汉正迢迢。  

陆游　秋夕大风松声甚壮戏作短歌  
人生不自怜，坐受外物械。  
荣华难把玩，俄顷皆变坏。  
山栖亦何有，耳目差旷快。  
秋郊多烈风，夜壑起松籁。  
初闻尚萧瑟，髣佛听严濑；  
忽如倒巨浸，便欲翻大块；  
又疑楚汉战，澒洞更胜败；  
不然六月雨，雷电奔百怪。  
三更势稍歛，铁马归入塞。  
孰能从吾游，洗汝胸次隘？  

陆游　秋夕虹桥舟中偶赋  
解缆初离小市门，放篙冲破一溪云。  
露萤合散自成阵，水鸟飞鸣如觅群。  
枫落荷疏秋渐老，河倾斗转夜将分。  
书生老负功名志，醉里长歌强一欣。  

陆游　秋夕露坐作  
银河半落露华清，南斗阑干北斗明。  
冉冉方悲老将至，纤纤又叹月初生。  
酒床细滴香浮瓮，衣杵相闻声满城。  
万卷读书无用处，却将耕稼报升平。  

陆游　秋夕排闷十韵  
湖海双归棹，蓬蒿一病翁。  
幽居天镜北，别墅石帆东。  
云岫翩孤鹤，烟汀渺断鸿。  
一从生白发，几见落丹枫？  
独立中庭月，欹眠满院蛩。  
藜羹晨糁白，葑火夜炉红。  
物外缘虽薄，尘中念已空。  
放鱼从长者，累塔伴群童。  
野寺观冬忏，业祠祷岁丰。  
行歌与坐睡，处处现神通。  

秋夕书事  
垂老虽堪叹，为谋亦未疏。  
闷赊邻巷酒，闲读後身书。  
大嚼宁须肉，徐行可当车。  
秋来欢喜事，菽粟有新储。  

陆游　秋夕书事  
秋夕初多露，渔家半掩扉。  
鹊飞山月出，犬吠市船归。  
影瘦悲形瘁，冠偏感发稀。  
眼中无宿士，老我欲畴依？  

陆游　秋夕书事  
点点秋灯晚，翻翻宿鸟还。  
雨添羁枕睡，书伴小窗闲。  
僧阁荒寒外，渔村缥缈间。  
画工今代少，谁为写家山？  

陆游　秋夕书事  
寂寂青枫岸，萧萧白版扉。  
端居常嬾动，偶出却忘归。  
时泰徵科简，师还驿置稀。  
江村日无事，烟火自相依。  

陆游　秋晓  
菅席多年败见经，布衾木枕伴残更。  
嗈嗈天际雁初度，喔喔舍傍鸡乱鸣。  
贷米未回愁灶冷，读书有课待窗明。  
一秋最恨空阶雨，滴破羁怀是此声。  

陆游　秋晓书感  
天公息我半生劳，寄傲江湖亦足豪。  
淡尽月痕知夜艾，飘残桐叶喜秋高。  
读书时亦挂牛角，对酒正须持蟹螯。  
纵有故人终自绝，安能从汝望绨袍。  

陆游　秋晓闻禽声五韵  
秋晓风露佳，天宇旷以清。  
鸟雀当此时，意乐有和声；  
人独不自喜，乃欲鸣不平。  
世事虽万端，但可笑绝缨。  
君看郊与岛，徒自残其生。  

陆游　秋晓倚阑  
云罅纤纤玉一钩，小庭风露更清柔。  
老来朋旧凋零尽，独倚阑干特地愁。  

陆游　秋兴  
节物喜更新，清秋最可人。  
徐行曳藤杖，小立岸纱巾。  
烟雨迷衰草，汀洲老百苹。  
鹤巢时托宿，猿果每分珍。  
羽客期烧药，毛人约卜邻，  
兰亭故不远，千载见清真。  

陆游　秋兴  
秋眠怯簟冷，晨饭喜蔬香。  
宁使衣百结，肯储钱一囊。  
杜门虽局促，负气尚轩昂。  
死去真无憾，曾孙似我长。  

陆游　秋兴  
扶衰又见素秋过，未死其如造物何？  
破屋颓垣那敢议，浊醪麤饭已为多。  
佩刀但可偿黄犊，作字安能博白鹅？  
龟紫拜恩如梦寐，残年其实一渔蓑。  

陆游　秋兴  
巢燕无情不更回，门庭日日落楸槐。  
新凉渐喜偿碑债，多病还忧欠药材。  
社近家方簄浊酒，客来身自扫苍苔。  
道心已熟机心尽，寄语鸬鷷莫苦猜。  

陆游　秋兴  
无处逢秋不黯然，驿前斜日渡头烟。  
吟肩雅与寒驴称，归梦频争社燕先。  
百岁犹穿几两屐，千诗不及一囊钱。  
故应身世如团扇，已向人间耐弃捐。  

陆游　秋兴  
秋风又满会稽城，有客飘然万事轻。  
久向林间得佳趣，不知身外有浮名。  
蒲萄雨足初全紫，乌臼霜前已半趚。  
欲把一杯终觉嬾，老来怀抱为谁倾？  

陆游　秋兴  
樵风溪上弄扁舟，濯锦江边忆旧游。  
豪竹哀丝真昨梦，爽砧繁杵又惊秋。  
坠枝橘熟初堪翦，浮瓮醅香恰受簄。  
莫道身闲总无事，孤灯夜夜写清愁。  

陆游　秋兴  
去秋尚十日，轩窗夕已凉；  
露草黏湿萤，坏壁啼寒蟩。  
丈夫志四海，临书慨以慷。  
白发忽如此，惟有归耕桑。  
药饵且枝梧，邻曲相扶将。  
岂无瓮中酒，老病不能觞。  
南山有归处，岁晚柏已行。  
下从吾亲游，此事岁月长。  

陆游　秋兴  
晨兴秋色已凄凄，咿喔犹闻隔浦鸡。  
说与膺门谢来客，要乘微雨理蔬畦。  

陆游　秋兴  
秋风吹我夜，植杖溪桥侧。  
木叶虽未凋，惨澹无颜色。  

陆游　秋兴  
楸槐雨霋霋，凫雁水拍拍。  
晓行城南路，落叶满阡陌。  
新霜上衰鬓，吾死亦已迫，  
那将有限身，常作未归客！  
长吟侧纱帽，万里一秋色。  
世俗不足论，天岂无皁白？  

陆游　秋兴  
白发萧萧欲满头，归来三见故山秋。  
醉凭高阁乾坤迮，病入中年日月遒。  
百战铁衣空许国，五更画角只生愁。  
明朝烟雨桐江岸，且占丹枫系钓舟。  

陆游　秋兴  
修蔓丛篁步步迷，山村东下近鱼陂。  
钓归恰值秋风起，棋罢常惊日景移。  
病叶辞枝应有恨，侯虫吟壁故知时。  
残年我亦悲摇落，薄暮空囊又有诗。  

陆游　秋兴  
流光冉冉迫崦嵫，常抱秋风宋玉悲。  
才尽已无枫落句，身存又见雁来时。  
自怜闭户庞眉叟，初对还家大耳儿。  
一盏青灯照寒影，不妨细举别来诗。  

陆游　秋兴  
谁敢轻他万户侯，一生赋分在沧洲。  
屋穿况值雨骑月，路恶更堪风打头！  
此世极知同逆旅，吾身亦自是悬疣。  
乞钱买取青芒屦，烂醉三条二华秋。  

陆游　秋兴  
满簪白发不胜繁，窃禄偷安媿主恩。  
东馆烟波秋渐瘦，北山雾雨昼多昏。  
功名蹭蹬身长弃，筹策澜翻舌幸存。  
堪笑此生虚过尽，一秋闭合听啼猿。  

陆游　秋兴  
天遣幽人尽放狂，醉眠无复客为妨。  
墨蛟飞下剡藤滑，苍璧碾成官焙香。  
老境虽深身更健，清秋欲半日犹长。  
闭门莫道都无事，又了移花一段忙。  

陆游　秋兴  
拒霜惨淡数枝红，石竹凋零不满丛。  
小蠂一双来又去，与人都在寂寥中。  

陆游　秋兴  
朝先鸣鸡兴，夕殿栖鸦还。  
符檄积几案，寝饭於其间。  
榜笞督租赋，涉笔騢我颜。  
忽忽过白日，胡能慰惸鳏？  
叶脱横林疏，发鬱溪南山。  
岂无一杯酒，吾事何时闲？  

陆游　秋兴  
功名不垂世，富贵但堪伤。  
底事杜陵老，时时矜省郎？  

陆游　秋兴  
孤城寂寞近江干，处处疏磚送早寒。  
水落才余半篙绿，霜高初染一林丹。  
民租屡减追胥少，吏责全轻法令宽。  
偶有一樽聊独醉，强挼黄菊助清欢。  

陆游　秋兴  
村酒甜酸市酒浑，犹胜终日对空樽。  
茅斋不奈秋萧瑟，蹋雨来敲野店门。  

陆游　秋兴  
无食苦日长，无衣念秋近。  
虽云老农圃，未害乐尧舜。  
士生要弘毅，病在堕骄吝。  
得丧才几何，哀哉以身徇！  
平生最耐事，霜雪亦满鬓。  
忧患一洗空，吾道其少进。  

陆游　秋兴  
八十仍当过二时，加餐安寝岂前知。  
晨梳脱发虽无数，社瓮新醅已有期。  
偶为买花经废圃，时因蹋藕下清池。  
尚余一事终关念，安得儿孙少别离。  

陆游　秋兴  
歛尽残云见夕阳，门前罢亚渐登场。  
经年都得几回醉，一雨顿惊如许凉。  
耐事尚能心似铁，放歌仍忘发成霜。  
颐生底用从人问，此是山翁肘後方。  

陆游　秋兴  
世事元看等一毫，纷纷宠辱陋儿曹。  
雁行横野月初上，桐叶满庭霜未高。  
细考虫鱼笺尔雅，广收草木续离骚。  
更余一事君知否，卧听床头滴小槽。  

陆游　秋兴  
蓬蒿门巷绝经过，清夜何人与晤歌？  
蟋蟀独知秋令早，芭蕉正得雨声多。  
传家产业遗书富，玩世神通醉脸酡。  
如许痴顽君会否？一毫不遣损天和。  

陆游　秋兴  
足力蹒跚少迎客，目视昏短常废书。  
赖是门前秋水长，沙鸥未遽与人疏。  

陆游　秋兴  
暮境何堪与病遭，西风落叶拥亭舥。  
极知世上人情恶，且放江边醉眼高。  
应俗纷纷何日了，咏诗混混寄吾豪。  
碧油金锁平生意，未许人言学楚骚。  

陆游　秋兴  
秋暑势已穷，风雨纵横至。  
白鹭立清滩，与我俱得意。  

陆游　秋兴  
囷储赤米枝梧饭，箧有青毡准拟寒。  
政使堆金无处用，不须常贮一钱看。  

陆游　秋兴  
五十年来住镜湖，白头仍是一舑儒。  
朝眠每恨妨书课，秋获先令入酒逋。  
江路伶俜形吊影，草庵寂默我忘吾。  
雨窗忽有高谈兴，筮叟医翁亦可呼。  

陆游　秋兴  
老子虽贫未易量，风流犹在小茆堂。  
蒲萄锦覆桐孙古，鹦鹉螺斟玉瀣香。  
千点荷声先报雨，一林竹影剩分凉。  
秋来便有欣然处，新种蓴丝已满塘。  

陆游　秋兴  
胸中万卷书，一字用不著。  
归休始太息，竟是为农乐。  

陆游　秋兴  
病起残骸不自支，旋烹藜粥解饥羸。  
一编蠹简青灯下，恰似吴僧夜讲时。  

陆游　秋兴  
世事何曾挂齿牙，只将放浪作生涯。  
有时掬米引驯鹿，到处入林求野花。  
邻父筑场收早稼，溪姑负笼卖秋茶。  
等闲一日还过却，又倚柴扉数暮鸦。  

陆游　秋兴  
酌酒桑阴下，邠风入醉歌。  
何须绳检外，名教乐还多。  

陆游　秋兴  
莫笑门庭草棘荒，也能随事答年光。  
半瓶野店沽醇碧，一畚邻园饷矮黄。  

陆游　秋兴  
白头韭美腌虀熟，趚尾鱼鲜斫鱠成。  
却对盘餮三太息，老年一饱费经营。  

陆游　秋兴  
淹速从来但信缘，襟怀无日不超然。  
唤船渡口因闲立，待饭僧床得蹔眠。  

陆游　秋兴  
惩羹吹齑岂其非，亡羊补牢理所宜。  
白头始访金丹术，莫笑龟堂见事迟。  

陆游　秋兴  
赫赫能令京兆死，沾沾正坐魏其愚。  
何如陆子山行乐，胪膊常悬酒一壼？  

陆游　秋兴  
放翁老矣欲何之？采药名山更不疑。  
但入剡中行百里，姓名颜状有谁知？  

陆游　秋兴  
樵客高僧两断蓬，偶同烟搒泛秋风。  
栖贤雪夜匆匆别，岂意相逢在剡中。  

陆游　秋兴  
鼍鼓华鲸响寺廊，残芜落叶弄秋光。  
蹇驴系著门前柳，闲觅题名拂败墙。  

陆游　秋兴夜饮  
成都城中秋夜长，灯笼蜡纸明空堂。  
高梧月白绕飞鹊，衰草露湿啼寒蟩。  
堂上书生读书罢，欲眠未眠偏断肠。  
起行百匝几叹息，一夕绿发成秋霜。  
中原日月用胡历，幽州老酋著柘黄。  
荣河温洛底处所，可使长作旃裘乡。  
百金战袍雕鹘盘，三尺剑锋霜雪寒。  
一朝出塞君试看，旦发宝鸡暮长安。  
引剑酣歌亦壮哉。要君共覆手中杯。  
秋鸿阵密横江去，暮角声酣战雨来。  
莫恨皇天无老眼，请看白骨有青苔。  
中年倍觉流光速，行矣西郊又见梅。  

陆游　秋夜  
老病睡眠少，如斯秋夜何！  
长庚未配月，织女已斜河。  
莎径虫吟苦，柴门叶落多。  
谁知穷甯戚，不作饭牛歌？  

陆游　秋夜  
湖海秋初到，房栊夜转幽。  
露浓惊鹤梦，月冷伴蛩愁。  
生计依微禄，年光堕远游。  
严滩已在眼，早晚放孤舟。  

陆游　秋夜  
岸帻萧然病体轻，雨余郊馆已生凉。  
微风掠面酒无力，明月满窗眠不成。  
叶底涓涓秋露滴，草根咽咽暗蛩鸣。  
屏居未免伤孤寂，赖有邻翁约耦耕。  

陆游　秋夜  
倦叟投床早，昏灯落烬频。  
鹊翻惊缺月，犬吠逐行人。  
未丧诗书业，犹存老病身。  
菊花行可醉，作意插乌巾。  

陆游　秋夜  
清夜不成寐，出门还浩歌。  
断云微翳月，薄露不倾荷。  
络纬知时早，梧桐奈汝何！  
非关老怀恶，秋物感人多。  

陆游　秋夜  
高屐枯筇一老翁，灯前自笑发如蓬。  
泠泠月浸荒庭竹，淅淅风凋古井桐。  
病思未苏秋尚浅，醉魂初醒夜方中。  
故人万里无消息，便拟江头问断鸿。  

陆游　秋夜  
药饵扶衰疾，琴书返故园。  
陶公方止酒，乐令且清言。  
烟鸟宿沙际，露萤明草根。  
尘嚣不到处，此意与谁论？  

陆游　秋夜  
秋色满江干，江枫已半丹。  
身闲诗简淡，道胜梦轻安。  
偃蹇怜腰折，清舑鄙面团。  
何妨杵衣夜，又见岁将残。  

陆游　秋夜  
抱病齿发非，阅世城市换。  
朋侪冢累累，在者亦云散。  
穷居嬾出户，俯仰秋已半。  
疏钟到倦枕，微火耿幽幔。  
平生疑著处，忽若河冰泮。  
百年寓逆旅，万事真既灌。  
纷纷彼方寱，袖手不须唤。  
萝月忽满窗，悠然付长叹。  

陆游　秋夜  
大枕空床梦不成，草堂悄悄四无声。  
月明渐见天窗白，风起忽闻檐佩鸣。  
客子未忘悲故里，老人无念到浮名。  
江村岁岁先凉冷，且复寻盟向短檠。  

陆游　秋夜  
庭院萧条夜气清，卧听宫漏下宫城。  
旅懹生怕还乡梦，留取残灯伴雨声。  

陆游　秋夜  
秋气侵帷梦不成，一灯西壁翳还明。  
风高露井无桐叶，雨急烟村有雁声。  
击筑谁同燕市饮？赁舂方作会稽行。  
从来自许知何等，堪叹江湖白发生。  

陆游　秋夜  
老病龙锺不入城，浊醪麤饭饯余生。  
未霜村舍秋先冷，无月江天夜自明。  
出塞虽惭平贼手，下帷聊喜读书声。  
山童睡熟青灯暗，自拨残炉候药铛。  

陆游　秋夜  
老觉人间岁月遒，愔愔窗户一灯幽。  
读书已废虚长夜，护塞无共负癀　秋。  
病齿何堪食粱肉，残躯惟念制衣裘。  
重阳卧看登高侣，满把茱萸只自愁。  

陆游　秋夜  
局促人间每鲜欢，秋来病骨愈酸寒。  
夹衣尚典雁声过，断简未收鸡唱残。  
退士鬓毛纷似雪，老臣心事炳如丹。  
灯前握臂无交旧，聊唤清尊少自宽。  

陆游　秋夜  
灯欲残时酒半消，断磚疏雨共无憀。  
老来万事浑非昔　　惟有诗情似灞桥。  

陆游　秋夜  
夜雨凄凉客思迷，闻磚却是梦回时。  
人人解说悲秋事，不似诗人彻底知。  

陆游　秋夜泊舟亭山下  
逢水逢山到处留，可怜身世寄孤舟。  
一汀苹露渔村晚，十里荷花野店秋。  
羽檄未闻传塞外，金椎先报击衙头。  
煌煌太白高千丈，那得功名取次休。  

陆游　秋夜池上作  
短发飕飕病骨轻，临池闲看露荷倾。  
月明何与浮云事，正向圆时故故生。  

陆游　秋夜出门观月  
六十衰翁适得闲，一秋无事掩柴关。  
雁来惨淡沙场外，月出苍茫云海间。  
饮酒已衰犹爱客，著书初毕可藏山。  
此生终羡渔家乐，小艇常冲夕霭还。  

陆游　秋夜登千峰榭待晓  
万里秋风夜艾时，剡川孤客不胜悲。  
读书眼暗定谁许，忧国涕零空自知。  
欲坠高梧先策策，渐低北斗正离离。  
倚阑不觉鸡号晓，剪烛题诗寄所思。  

陆游　秋夜读书  
门前客三千，帐下兵十万，  
人生可意事，随手风雨散。  
不如一编书，相伴过昏旦，  
岂惟洗贫病，亦足捍患难。  
老夫垂八十，岩电尚烂烂，  
孤灯对细字，坚坐常夜半。  
吾儿幸能继，书亦未残断，  
安知不遭时，清庙荐玉瓒；  
不然老空山，亦足化里閈。  
我死斯言存，观者有追叹。  

陆游　秋夜读书  
一雨濯残热，秋气忽已深。  
青灯照空廊，重露滴高林。  
危坐读周易，会我平生心。  
夜分徐掩卷，闲弄床上琴。  
帘外初斜河，屋头已横参。  
人生每如此，利欲安能侵！  

陆游　秋夜读书  
读书喜夜长，著书悲齿暮。  
平生企前哲，凛有庸人惧。  
吾庐大泽中，地旷北风怒。  
徂年凋草木，寒气逼霜露。  
灯昏老眼闇，钝马行恶路。  
投枕卷未终，吾衰叹非故。  

陆游　秋夜读书每以二鼓尽为节  
腐儒碌碌叹无奇，独喜遗编不我欺。  
白发无情侵老境，青灯有味似儿时。  
高梧策策传寒意，叠鼓冬冬迫睡期。  
秋夜渐长饥作祟，一杯山药进琼糜。  

陆游　秋夜读书示儿子  
久病少睡眠，往往中夕起，  
呼灯取书读，不能尽数纸。  
喟然置之叹，生世後阙里。  
持蠡欲测海，遽复迫老死。  
人生各有业，唐虞本吾事。  
诗书脱秦厄，天意固在此。  
异端塞穹壤，作俑孰为始？  
神禹逝不还，吾其如洚水！  

陆游　秋夜读书有感  
久病畏长夏，枕簟如炮焚。  
扶持赖药物，俛仰秋已分。  
清夜炷炉香，袅袅起孤云。  
灵府豁蒙滞，旧学资鉯耘。  
言念总角初，操觚极艰勤，  
诸老颇赏识，谓可与斯文。  
沉痼幸鎝石，轮囷劳斧斤。  
可怜四十年，薄陋负所闻。  
白首犹著书，逝将献吾君，  
太官荐玉食，野人徒美芹。  

陆游　秋夜读书有感  
鬓毛焦秃齿牙疏，老病灯前未废书。  
卷里光阴能属我，人间声利久忘渠。  
穷山藏拙犹嫌浅，粝饭支羸不愿余。  
雨露安能泽枯朽，故人枉是费吹嘘。  

陆游　秋夜读书有感  
妄意斯文力弗胜，苦心犹欲付云仍。  
数编鲁壁家传学，一盏吴僧夜讲灯。  
南犬固应多吠雪，夏虫那得解知冰。  
但令吾道常无坠，饮水何妨枕曲肱。  

陆游　秋夜读书有感  
齿发凋残志有余，一编聊复遂吾初。  
老来每恨无同学，梦里犹曾得异书。  
家世偏憎慕青紫，儿童切莫话龙猪。  
正令世世皆农圃，廉让何妨化里闾。  

陆游　秋夜读昼戏作  
别驾生涯似蠹鱼，简编垂老未相疏。  
也知赋得寒儒分，五十灯前见细书。  

陆游　秋夜独过小桥观月  
湖上萧萧叶落频，小桥东畔岸纶巾。  
乍圆素月升寒璧，欲散微云蹙细鳞。  
有酒便应遗世事，得闲随处胜官身。  
笑谈但恨朋游少，安得幽人与卜邻。  

陆游　秋夜独酌  
壮志随年减，羁愁与夜长。  
月高寒晖淡，花坼露丛香。  
仕畏谗销骨，归判酒腐肠。  
青灯写孤影，相劝尽余觞。  

陆游　秋夜独醉戏归  
弊袍羸马遍天涯，恰似伶优著处家。  
社瓮嫩醅初泛蚁，寒缸残烬自成花。  
幽窗照影乌巾折，醉手题诗淡墨斜。  
莫恨久为峨下客，江吴归去得雄夸。  

陆游　秋夜独坐闻里中鼓吹声  
收尽浮云见素娥，青天脉脉映明河。  
时平里巷吹弹闹，岁熟人家嫁娶多。  
高会不知清夜永，散归想见醉颜酡。  
小窗灯火晶荧处，也有人廼七月歌。  

陆游　秋夜风雨暴至  
风声掠野来，澒洞如翻涛。  
雨声集庭木，桐叶声最豪。  
残暑一洗空，凛然念绨袍。  
秋榖已登场，欲忘终岁劳。  
东舍捉鹅鸭，西舍烹豚羔。  
篱落开寒花，房栊压小槽。  
贫贱何所叹，乐岁成吾高。  
却拾墙角檠，拂拭贺汝遭。  

陆游　秋夜感旧十二韵  
冷萤缀蓬根，忽复照高树。  
年光逝不留，百感集迟暮。  
往者秦蜀间，慷慨事征戍。  
猿啼鬼迷店，马噤飞石舖。  
危岭高入云，朽栈劣容步。  
天近星宿大，江恶蛟鼍怒。  
意气颇自奇，性命那复顾。  
最怀清渭上，冲雪夜掠渡。  
封侯细事尔，所冀垂竹素。  
兜鍪竟何成，岂独儒冠误？  
当时妄校尉，旗纛今照路。  
浩歌遂成章，聊慰老不遇。  

陆游　秋夜感遇十首以孤村一犬吠残月几人行为韵  
月生东山口，宿鸟惊相呼。  
我起立苍茫，恥在白玉壶。  
饥鹘掠危巢，大鱼跃平湖。  
作意赋新诗，佳夕不可孤。  

陆游　秋夜感遇十首以孤村一犬吠残月几人行为韵  
今日天气佳，驾言适山村。  
种枳作短篱，叠石成高垣。  
牲酒赛秋社，箫鼓迎新婚。  
所愿在仕者，努力苏元元。  

陆游　秋夜感遇十首以孤村一犬吠残月几人行为韵  

长康有三绝，吾独得其一，  
寓世八十年，一痴万事毕。  
世问所谓黠，正类褌中虱，  
燂汤会有时，为计谁得失？  

陆游　秋夜感遇十首以孤村一犬吠残月几人行为韵  
我梦游异境，乌帽跨小蹇，  
桑麻夹阡陌，山川旷何远！  
俗有太古风，萧散到鸡犬。  
钟鸣忽惊觉，所造恨犹浅。  

陆游　秋夜感遇十首以孤村一犬吠残月几人行为韵  
竭作朝筑陂，独劳暮鉯菜。  
草烟栏犊卧，船响篱犬吠。  
残年迫耄及，农事不敢废。  
儿曹强学余，努力事舂磑。  

陆游　秋夜感遇十首以孤村一犬吠残月几人行为韵  
颁历如昨日，俯仰芳岁残。  
蜩蚻方鸣秋，磚杵已戒寒。  
书生赋予薄，何适不艰难。  
粱肉固所美，食淡心始安。  

陆游　秋夜感遇十首以孤村一犬吠残月几人行为韵  
前年蒙趣召，渡江当六月，  
顾惭衰病躯，触热朝行阙。  
君恩虽屡下，恐惧乞骸骨，  
飘然返柴荆，所愧已黔突。  

陆游　秋夜感遇十首以孤村一犬吠残月几人行为韵  
畏首复畏尾，吾身其余几？  
虽云食不足，健决岂不伟。  
蓬窗对亲旧，情话来亹亹。  
何以永今朝，沽酒刺圈豨。  

陆游　秋夜感遇十首以孤村一犬吠残月几人行为韵  
昔遇高皇帝，同朝多伟人。  
哀哉逝不留，焄蒿返苍昮。  
存者才一二，相望不得亲。  
秋风闻雁过，老泪沾衣巾。  

陆游　秋夜感遇十首以孤村一犬吠残月几人行为韵  
唐虞治巍巍，洙泗道益明。  
岂知秦汉後，佛老起纵横。  
诗书虽仅存，韶頀无遗声。  
书生幸有闻，未死犹力行。  

陆游　秋夜歌  
书生白首无处著，病卧空斋夜萧索。  
茶铛飕飕候汤熟，灯檠簌簌看烬落。  
山童唤起已复倒，顾影自笑如孤鹤。  
人言富贵堕骇机，一生穷愁正不恶。  
架上故裘破见肘，床头残酒倾到脚。  
问君何以鏖霜风，悠然卧听山城角。  

陆游　秋夜观月  
梦回残烛耿房栊，杳杳江天叫断鸿。  
病骨不禁风露重，披衣小立月明中。  

陆游　秋夜观月  
谁琢天边白玉盘，亭亭破雾上高寒。  
山房无客儿贪睡，常恨清光独自看。  

陆游　秋夜怀吴中  
秋夜挑灯读楚辞，昔人句句不吾欺。  
更堪临水登山处，正是浮家泛宅时。  
巴酒不能消客恨，蜀巫空解报归期。  
灞桥烟柳知何限，谁念行。  
灞桥烟柳知何限，谁念行人寄一枝？  

陆游　秋夜即事  
鸟宿牛归户欲扃，灯前老子影伶俜。  
湿云不散初闻雁，深竹微明尚有萤。  
一卷旧书开蠹简，半升浊酒倒余瓶。  
乘闲欲拟归来作，小草斜行满曲屏。  

陆游　秋夜纪怀  
缺月淡欲尽，老鸡鸣苦迟。  
聊为待旦坐，不作感秋悲。  
鲁叟一王法，豳人七月诗。  
平生经世志，老死欲谁期？  

陆游　秋夜纪怀  
瞿昙起西域，老氏奋中州。  
谈理一家说，蠹民千载忧。  
横流当有自，独立岂相仇。  
垂世诗书在，儿童勿外求。  

陆游　秋夜纪怀  
北斗垂莽苍，明河浮太清。  
风林一叶下，露草百虫鸣。  
病入新凉减，诗从半睡成。  
还思散关路，炬火驿前迎。  

陆游　秋夜将晓出篱门迎凉有感  
迢迢天汉西南落，喔喔邻鸡一再鸣。  
壮志病来消欲尽，出门搔首怆平生。  

陆游　秋夜将晓出篱门迎凉有感  
三万里河东入海，五千仞岳上摩天。  
遗民泪尽胡尘里，南望王师又一年！  

陆游　秋夜遣怀  
六年归卧水云乡，本自无闲可得忙？  
羸病岂知身尚健，迂疏真与世相忘。  
霜清水落年华晚，月黑枭鸣夜漏长。  
琐琐井蛙何足计，一篇秋水笑蒙庄。  

陆游　秋夜遣怀  
江云傍檐山雨细，羁客空堂卧荒翳。  
心如秋燕不安巢，迹似春萍本无柢。  
官身奔走何时定，病眼蒙笼惟欲闭。  
壮游不复记坠鞭，夜语谁能怀拥髻？  
诗情已减但微吟，酒戒渐坚才小哜。  
从今更拟著幽襯，半世伥伥真误计。  

陆游　秋夜示儿辈  
吴下当时薄阿蒙，岂知垂老叹途穷。  
秋砧巷陌昏昏月，夜烛帘栊袅袅风。  
缩项{左鱼右扁}鱼收晚钓，长腰粳米出新砻。  
儿曹幸可团栾语，忧患如山一笑空。  

陆游　秋夜书感  
阑干斗插酉，惨淡河络角。  
开岁财属尔，草木忽摇落。  
平生历畏涂，赤手犯蛟鳄。  
幸收垂尽日，归卧一丘壑。  
乡邻怪此老，肮脏尚如昨。  
使无湖海宽，朝市何处著？  
诸公方衮衮，一士要谔谔。  
谋食古所羞，终身美藜藿。  

陆游　秋夜书怀  
断香漠漠绕藤床，新月娟娟转画廊。  
乡远每劳千里梦，雨悭未放九秋凉。  
衰迟分作骥伏枥，敛退敢求锥出囊。  
剩喜今年有奇事，严遵滩下系归航。  

陆游　秋夜思南郑军中  
五丈原头刁斗声，秋风又到亚夫营。  
昔如埋剑常思出，今作闲云不计程。  
盛事何由观北伐，後人谁可继西平？  
眼昏不奈陈编得，挑尽残灯不肯明。  

陆游　秋夜闻兰亭天章寺钟  
绝湖上兰亭，不过一炊顷。  
湖废缭堤行，往返常毕景。  
犹有古寺钟，迢迢下重岭。  
烟云含莽苍，风露共凄冷。  
萧然草堂卧，度此清夜永。  
百念一洗空，於焉发深省。  

陆游　秋夜闻雨  
香断灯昏小幌深，不堪病里值秋霖；  
惊回万里关河梦，滴碎孤臣犬马心。  
清似钓船闻急濑，悲於静院听繁砧。  
玉峰老去情怀恶，稳受千茎雪鬓侵。  

陆游　秋夜五鼓初起坐堂上至旦  
蒸郁不可过，开门星满天。  
身还倚藤杖，手自酌岩泉。  
鸡唱犹相续，鸦飞忽已翩。  
事随朝日出，佳思复茫然。  

陆游　秋夜有感  
候虫何唧唧，岁晚声出壁，  
不惟嬾妇惊，感此白头客。  
壮年事征戍，万里不得息，  
扬颿凌秋涛，策马赴山驿。  
日照蛟鼍涎，雪印豺虎迹，  
谁知七尺躯，幸脱九死厄。  
前年补畿郡，入对瞻玉色，  
报恩无死所，再拜衰泪滴。  
即今故山归，愈叹老境逼。  
不眠中夜起，仰视星历历。  
中原何时定？铜驼卧荆棘。  
灭胡恨无人，有复不易识。  

陆游　秋夜斋中  
木落烟深江上村，暮秋萧瑟不堪论。  
雁如著意频惊枕，月似知愁故入门。  
营道数峰新石友，广陵一曲古桐孙。  
亦知长物终安取，聊与儿曹洗睡昏。  

陆游　秋夜斋中  
残年冉冉返丘园，败屋萧萧长子孙。  
久悔文辞妨大学，偶因忧患得玄门。  
扶持後死知天幸，容养无能荷国恩。  
急雨打窗秋又晚，旋挑野菜助盘餐。  

陆游　秋夜舟中作  
沽酒黄叶村，炊饭红蓼岸。  
居人不孰何，正作渔父看。  
渔父我所羡，尚恐不得作。  
读书端自痴，游宦亦何乐？  
四顾泽茫茫，仰视天离离。  
长歌入云去，月落斗未欹。  

陆游　秋夜自近村归  
江头浩歌天宇宽，刺船归来清夜阑。  
女贞林黑月未上，姑恶声悲村已寒。  
不恨故交日零落，本知浮生难控抟。  
头童面槁更安往？莫问傍人君自看。  

陆游　秋阴  
淡日披朝雾，轻云结暮阴。  
菰蒲溪路暗，松竹草堂深。  
妙墨双勾帖，奇声百衲琴。  
古人端未远，一笑会吾心。  

陆游　秋阴  
陂泽秋容淡，郊原晓气清。  
雨来鸠有语，社近燕无情。  
拄杖扶腰痛，渔舟照眼明。  
苦吟缘病辍，随意或诗成。  

陆游　秋阴出游  
遮日云生忽复收，黄鸦鸣唤伴林鸠。  
也知雨意逢秋作，未害山翁竟日游。  
陌上驿亭双只堠，烟中渔钓两三舟。  
归迟不是寻诗料，秣蹇民家偶小留。  

陆游　秋阴至近村  
村店闲寻酒，筇枝廲倚肩。  
云齐龙卷雨，野旷鹤盘天。  
露井飘桐後，清觞泛菊前。  
欲归还小立，搔首意悠然。  

陆游　秋雨  
西山云千重，东园泥一尺。  
可怜墙下路，十日无履迹。  
空庭桐叶尽，古甽土花碧。  
坐怀江湖间，病鴈湿羽翮。  
寒窗向人青，衰发垂领白。  
孤吟更不寐，聊伴候虫啧。  

陆游　秋雨  
老火阻余威，赖此一雨洗。  
一雨岂遽凉，凉亦自此始。  
陂湖菱芡熟，小市新酒美。  
行歌多醉人，髈意溢闾里。  
悬知娄丰年，丝谷贱如水。  
呼儿具笔牍，作诗识吾喜。  

陆游　秋雨  
雨声疏复密，窗影暗还明。  
赤米香炊饭，青蔬淡鬻羹。  
闲中长棋格，病後减诗情。  
惟有桑麻事，邻翁与细评。  

陆游　秋雨  
漫道秋来雨，那无一日晴。  
只供高枕卧，不放小窗明。  
书册频开阖，山瓢任浊清。  
长年谙世味，不是故逃名。  

陆游　秋雨  
山深草木久已荒，昼昏风雨殊未止。  
看书不觉向壁卧，煎茶欲罢推枕起。  
清心正付竹罏香，漱齿每挹岩泉水。  
与世不谐元有命，闭门自适差可喜。  
少年痴绝晚乃悟，束缚珠襦均一死。  
悠然袖手倚蒲团，洗尽玉关心万里。  

陆游　秋雨  
久占烟波弄钓舟，业风吹作凤城游。  
不知苑外芙蕖老，但见墙阴苜蓿秋。  
黄把里书俄复至，朱颜辞镜不容留。  
晚窗又听萧萧雨，一点昏灯相对愁。  

陆游　秋雨  
一秋风雨蔽白日，积水鬼神愁太阴。  
寒蟩悲鸣草根湿，水鸟暝哭菰丛深。  
残年不觉日月逝，病骨惟愁霜露侵。  
常有淖糜支旦暮，一毫宁复少年心？  

陆游　秋雨  
暮秋木叶已微丹，小雨萧萧又作寒。  
目送断云归谷口，身随新雁寄江干。  
浊醪易负寻常债，退士难叨本分官。  
谢尽浮名更无事，灯前儿女话团栾。  

陆游　秋雨  
毒热秋未衰，吾庐况浅迫。  
虽云日一浴，流汗沾衣帻。  
萧萧三日雨，出此炮烙厄。  
潇湘应更佳，恨我无六翮。  

陆游　秋雨  
雨滴何由止，人眠不复成。  
云深无雁影，村近有砧声。  
草草残年梦，寥寥後世名。  
太山并螘垤，俱向酒中平。  

陆游　秋雨  
剡曲高秋一草亭，雨来迨我醉初醒。  
豪吞平野宜闲望，急打虚窗入静听。  
沙上湿云号断雁，篱根衰草缀孤萤。  
老人嬾复亲灯火，卧看炉香掩素屏。  

陆游　秋雨  
吾庐多美荫，最茂楸与梧。  
百鸟集其间，下上更鸣呼。  
秋风忽动地，摇落日日疏。  
何如涧底松，终岁无荣枯？  

陆游　秋雨  
赤日黄尘势已穷，凄风苦雨却匆匆。  
盛衰默定见天造，寒暑密移成岁功。  
柯叶凋零无茂木，羽翰憔悴有羁鸿。  
谁知病客悲秋意，尽在空阶点滴中。  

陆游　秋雨  
秋晚兼旬雨，雨晴当有霜。  
颇思游近县，亦已戒轻装。  
珍鯗披绵美，寒醅拨雪香。  
菊花常岁有，所喜及重阳。  

陆游　秋雨  
冷雨萧萧涩不晴，丛篁遮尽小窗明。  
故衾独展成酣寝，新酿初尝得细倾。  
壁简积阴添蠹字，床琴生润咽弦声。  
此时怀抱真难遣，一首清诗信笔成。  

陆游　秋雨北榭作  
秋风吹雨到江濆，小阁疏帘晚色分。  
津吏报增三尺水，山僧归入万重云。  
飘零露井无桐叶，断续烟汀有雁群。  
了却文书早寻睡，檐声偏爱枕间闻。  

陆游　秋雨不止排闷  
放翁愁坐茆斋里，泥潦连村不得行。  
夜夜湿星占雨候，时时老木送秋声。  
小诗旋录兼行草，薄酒新簄任浊清。  
身世正如萍在水，略无根柢也能生。  

陆游　秋雨初霁试笔  
墨入红丝点漆浓，闲将倦笔写秋容。  
雨声已断时闻滴，云气将归别起峰。  
斜日半穿临水竹，好风遥送隔城钟。  
远游更动轻舟兴，太息何人解见从？  

陆游　秋雨初霁徙倚门外有作  
三十余年此结庐，客来不用笑迂疏。  
前身已预兰亭会，老眼曾窥禹穴书。  
浮瓮社醅香出屋，登场秋稼穗盈车。  
萧萧蓬鬓虽衰矣，追逐乡邻尚有余。  

陆游　秋雨初晴有感  
炎曦赫赫尚余威，冷雨萧萧故解围。  
号野百虫如自诉，辞柯万叶竟安归？  
芼羹菰菜珍无价，上钓鲂鱼健欲飞。  
散吏何功沾一饱，高眠仍听捣秋衣。  

陆游　秋雨顿寒偶书  
羁怀不醉自昏昏，卧对青灯独掩门。  
沙雁带寒来古泽，林鸠催雨暗孤村。  
数椽蟹舍偿初志，九陌尘衣洗旧痕。  
自叹一生书里活，暮年无力济黎元。  

陆游　秋雨渐凉有怀兴元  
八月山中夜渐长，雨声灯影共凄凉。  
遥知南郑风霜早，已有寒熊犯猎场。  

陆游　秋雨渐凉有怀兴元  
十年前在古梁州，痛饮无时不惯愁。  
最忆夜分歌舞歇，卧听秦女擘箜篌。  

陆游　秋雨渐凉有怀兴元  
清梦初回秋夜阑，床前耿耿一灯残。  
忽闻雨掠蓬窗过，犹作当时铁马看。  

陆游　秋雨排闷十韵  
今夏久无雨，从秋却少晴。  
空蒙迷远望，萧瑟送寒声。  
衣润香偏著，书蒸蠹欲生。  
坏檐闻瓦堕，涨水见堤平。  
沟溢池鱼出，天低塞雁征。  
萤飞明闇庑，蛙闹杂疏更。  
药醭时须焙，舟闲任自横。  
未忧荒楚菊，直恐败吴粳。  
夜永灯相守，愁深酒细倾。  
浮云会消散，鼓笛赛西成。  

陆游　秋雨书感  
新舂赤米摘青蔬，一饱从来不愿余。  
门外久无温卷客，架中宁有热官书？  
浊醪未废时时啜，短发犹须日日梳。  
自笑少年风味在，满川烟雨正愁予！  

陆游　秋雨书感  
晨起开门雪满簪，东岗一径得幽寻。  
断云残雨岁华晚，丹实碧花秋意深。  
林下已悲身老病，人间犹与俗浮沉。  
床头小瓮今朝熟，又唤邻翁共浅斟。  

陆游　秋雨叹  
点点滴滴雨到明，凄凄恻恻梦不成。  
窗间残灯暗欲灭，匣中孤剑铿有声。  
少年读书忽头白，一字不试空虚名。  
公车自荐心实耻，新丰独饮人所惊。  
太行千仞插云立，黄流万里从天倾。  
遗民久愤污左衽，孱虏何足烦长缨。  
霜风初高鹰隼击，天河下洗烟尘清。  
投笔急装须快士，令人绝忆独孤生。  

陆游　秋雨叹  
淙淙雨声泻高秋，稻粱浸澜雨不休。  
志士仁人万行泪，孤臣孽子无穷忧。  
一身穷困未暇恤，如此无事理有不？  
圣言古训举不验，简编可用汗马牛？  
呜呼有粟吾得食，夜睡何时得安席？  
我生犹及宣和年，建炎以来身所历。  
高皇一言感天地，盗贼千群扫无迹。  
疽囊虽惨固可医，谁为圣代施鎝石！  

陆游　秋雨益凉写兴  
秋气萧萧暑已归，晚云更送雨霏微。  
床收珍簟敷菅席，笥叠纤絺换熟衣。  
遣醉纵横驰笔阵，乘闲谈笑解棋围。  
出门未免流年叹，又见湖边木叶飞。  

陆游　秋雨中作  
灯前剧论与谁同？中岁朋侪亦已空。  
行道敢希千载上，会心聊付一编中。  
雨侵坏甽新苔绿，秋入横林数叶红。  
莫怪又生湖海兴，此身元自是孤篷。  

陆游　秋月曲  
旧时家住长安城，万户千门秋月明，  
紫陌朱楼歌吹海，酣宴不觉银河倾。  
受降城头更奇绝，莽莽平沙千里月，  
选兵夜出打番营，铁马蹴冰冰欲裂。  
塞月未落成功回，腰鼓横笛如春雷。  
长安高楼岂不乐，与此相去何辽哉！  
丈夫志在垂不朽，漆胡骷髅持饮酒，  
举头云表飞金盘，痛饮不用思长安。  

陆游　囚山  
垣屋参差绿树边，囚山光景饯华颠。  
平川极目思秦地，大泽浮空忆楚天。  
刺虎射麋俱已矣，举杯开剑忽凄然。  
此生终遣英雄笑，棘没铜驼六十年。  

陆游　求月桂  
重重汗简拥衰翁，百里家山梦不通。  
病眼可令常寂寞，烦君为致数枝红。  

陆游　屈平庙  
委命仇雠事可知，章华荆棘国人悲。  
恨公无寿如金石，不见秦婴系颈时。  

陆游　衢州道中作  
耿耿孤忠不自胜，南来清梦遶觚棱。  
驿门上马千峰雪，寺壁题诗一砚冰。  
疾病时时须药物，衰迟处处少交朋。  
无情最恨寒沙雁，不为愁人说杜陵。  

陆游　衢州早行  
邻鸡已三号，残烛无一寸。  
参差发行橐，迢递望前顿。  
满靴霜若雪，破面风抵刃。  
敢辞行路难，渐喜京邑近。  
少年奉朝请，亲见尧授舜。  
飘然如脱叶，蹭蹬垂七闰。  
风埃暗征袍，岁月集衰鬓。  
余生迫归休，周行愧英俊。  

陆游　龋齿  
人生天地间，本非金石坚，  
况复历岁久，蠹坏无复全。  
龋齿虽小疾，颇解妨食眠，  
昨暮作尤剧，颊辅相钓联。  
欲起嬾衣裳，欲睡目了然，  
恨不弃残骸，蜕去如蛇蝉。  
或当学金丹，挥手凌云烟，  
逢师定悠悠，丹成在何年？  

陆游　去国待潮江亭太常徐簿宋卿载酒来别  
昨解鱼符已径归，偶随尺一起柴扉。  
蹔留已媿黔吾突，久住空令缁客衣。  
外物纷纷何足问，故人眷眷莫相违。  
从今再见应无日，长与沙鸥共钓矶。  

陆游　去年余佐京口遇王嘉叟从张魏公督师过焉魏公道免相嘉叟亦出守莆阳  
河亭挈手共徘徊，万事宁非有数哉！  
黄阁相君三黜去，青云学士一麾来。  
中原故老知谁在，南岳新丘共此哀。  
火冷夜窗听急雪，相思时取近书开。  

陆游　去新春才旬余霁色可爱  
宦游强半侍僲祠，况是悬车耄及时。  
厚薄人情穷易见，阴晴天气病先知。  
绿樽一醉真当勉，白发千茎莫自疑。  
野渡山村梅柳动，身闲何处不熙熙？  

陆游　犬鸡  
小犬一何警，日夜吠篱落。  
老鸡则不然，平旦方喔喔。  
勤惰各其性，於我何厚薄？  
糠粞一施之，且复慰寂寞。  

陆游　雀啄粟  
坡头车败雀啄粟，桑下饷来乌攫肉。  
乘时投隙自谓才，苟得未必为汝福。  
忍饥蓬蒿固亦难，要是少远弹射辱。  
老农辍耒为汝悲，岂信江湖有鸿鹄。  

陆游　群儿  
野行遇群儿，呼笑运甓忙，  
共为小浮图，嶙峋当道旁，  
蚬壳以注灯，碗足以焚香，  
须臾一哄散，无益亦何伤。  
古来富贵人，峨冠登庙堂，  
諆谟一悖谬，县宇失太康，  
坐令安业民，血喋而尸僵，  
传呼一朝宠，遗患日月长。  
均为儿戏尔，祸机孰深藏？  
我作群儿诗，持用砭世肓。  

陆游　瀼西  
千载瀼西路，今年著脚行。  
匆匆衰已具，渺渺恨难平。  
绝壁猿啼雨，深枝鹊报晴。  
亦知忧吏责，未忍废诗情。  

陆游　懹成都十韵  
放翁五十犹豪纵，锦城一觉繁华梦。  
竹叶春醪碧玉壶，桃花骏马青丝鞚。  
斗鸡南市各分朋，射雉西郊常命中。  
壮士臂立绿绦鹰，佳人袍画金泥凤。  
椽烛那知夜漏残，银貂不管晨霜重。  
一梢红破海棠回，数蕊香新早梅动。  
酒徒诗社朝暮忙，日月匆匆迭宾送。  
浮世堪惊老已成，虚名自今笑何用。  
归来山舍万事空，卧听糟床酒鸣瓮。  
北窗风雨耿青灯，旧游欲说无人共。  

陆游　懹昔  
奋迹穷阎本甚微，刺天何敢慕群飞。  
业文仅与驴书券，学射才因鼠发机。  
罟攏纵横真脱命，风波澒洞尚余威。  
朝冠挂了方无事，却爱山僧百衲衣。  

陆游　懹昔  
高皇布纲收凤麟，我得定交犹数人。  
陈山清真王逸少，李石风流贺季真。  

陆游　人日  
新岁逢人日，老夫持道斋。  
断冰浮野水，微绿发枯莇。  
霁景丰年象，闲吟旷士怀。  
春旛已陈迹，斗巧笑吴娃。  

陆游　人日东园  
岁首未入春，风气已稍和。  
我睡意慵起，如此鸣禽何！  
驾言之东园，落海亦已多。  
江南无坚冰，绿池生微波。  
挹彼蒲萄醅，酌我鹦鹉螺，  
虽无丝与竹，倚树自高歌。  
矫首东南望，稽山郁嵯峨。  
儿曹幸力穑，老子得婆娑。  

陆游　人日饭昭觉  
天涯羁旅逢人日，病起消摇集宝坊。  
雪水初融锦江涨，梅花半落绿苔香。  
家山松桂年年长，幕府文书日日忙。  
自笑余生有几许，一庵借与得深藏。  

陆游　人日偶游民家小园有山茶方开  
人日西郊路，晨光射浅滩。  
停桡喜萧散，照影叹衰残。  
社酒香浮瓮，春蔬绿满盘。  
山茶虽慰眼，不似海云看。  

陆游　人日雪  
病卧江村不厌深，貂裘无奈晓寒侵。  
非贤那畏蛇年至？多难却愁人日阴。  
嫋嫋孤云生翠壁，霏霏急雪洒青林。  
一盂饭罢无余事，坐看生台下冻禽。  

陆游　人寿至耄期  
人寿至耄期，如位至王公；  
非以德将之，往往不克终。  
非必皆大恶，过取固多凶。  
吾今垂九十，追逐群众中。  
筋骸胜拜起，耳目未盲聋。  
强健天所借，正与富贵同。  
一念媿屋漏，一言诳孩童，  
老无朋友规，日夜勤自攻。  

陆游　壬辰十月十三日自阆中还兴元游三泉龙门十一月二日自兴元适成都复  
胜地惜轻别，短筇成後游。  
门呀一境异，木落四山秋。  
野鸽翔深窦，蟠蛟擅古湫。  
栈危萦峭壁，桥迥跨奔流。  
白雨穿林至，腥风卷地浮。  
真成起衰病，不但洗孤愁。  
登陟知难再，吟哦为小留。  
回头即万里，雪满戴溪舟。  

陆游　壬戌正月十四日  
老子居然健，上元如许晴。  
湖平波不起，天阔月徐行。  
散发渔舟稳，临风野笛清。  
安能拥笳鼓，万里将幽并。  

陆游　壬寅新春  
半生常是道边人，岁晚初收事外身。  
浊酒一樽聊永日，小园三亩亦新春。  
尚无枕寄邯郸梦，那有衣沾京洛尘。  
门外烟波三百里，此心惟与白鸥亲。  

陆游　壬子八月癸卯大风雨拔木飘瓦通夕不能寐  
我昔浮江坐贪快，六十幅蒲船尾挂。  
恶风吹到马当祠，出没蜿蜒舞澎湃。  
舟人失色急倒樯，共上芦湾望祠拜。  
风云昼晦性命忧，更复何心问薪菜。  
颠危仅免葬鱼腹，至今常抱垂堂戒。  
岂知风雨有兹夕，屋破窗鸣纷百怪。  
直疑屋外即长江，九转得生那可再。  
正襟默坐徐自思，忠信固可当丧败。  
鬼神虽恶技有穷，卷地破山真一噫。  
明朝倚杖看晴云，兹夕惊心复何在。  

陆游　壬子除夕  
前村後村燎火明，东家西家爆竹声。  
老逢新正幸强健，却视徂岁何峥嵘！  
儿时祝身愿事主，谈笑可使中原清。  
岂知一出践忧患，歛缩岂复希功名。  
雪霜满鬓觉死近，节物到眼空叹惊。  
蚕官社公正暖热，春盘傩鼓争施行。  
蓬门车马所不至，山僧野叟相逢迎。  
呜呼吾曹见事晚，古俗实在蚩蚩氓。  
茆檐一笑语儿子：明当满举屠苏觥。  

陆游　壬子九日登山小酌  
老怀多感惊佳节，病骨宜寒喜薄霜。  
玉脍齑中橙尚绿，彩猫糕上菊初黄。  
几年虚负登高兴，何许重寻落帽狂？  
浅酌易醒归薄暮，又成支枕独焚香。  

陆游　忍穷  
短褐财遮骭，孤烟仅续炊。  
久穷方有味，古语不吾欺。  
坚坐忘昏旦，残年迫耄期。  
尚余书满屋，手校付吾儿。  

陆游　日出入行  
吾闻开阖来，白日行长空；  
扶桑谁曾到？崦嵫不可穷。  
但见旦旦升天东，但见暮暮入地中，  
使我倏忽成老翁，镜里衰鬓成霜蓬。  
我愿一日一百二十刻，我愿一生一千二百岁，  
四海诸公常在座，绿酒金尊终日醉。  
高楼锦绣中天开，乐作画鼓如春雷。  
劝尔白日无西颓，常行九十万里胡为哉？  

陆游　日暮  
淅淅风吹叶，凄凄雨作泥。  
鹊寒犹遶树，鸡晚自归栖。  
老病心知有，荣枯理本齐。  
端居嫌太嬾，拾瓦傍蔬畦。  

陆游　日暮  
朴学无关道废兴，更堪衰与病相乘。  
眼看白日西南去，绳系胶黏总不能。  

陆游　日暮南窗纳凉  
冠盖尘沙得我憎，脱巾聊喜发鬅鬿。  
素娥东涌行空阔，清吹南来扫郁蒸。  
团扇正闲看破墨，矮床欹卧怯文藤。  
扁舟归去应尤乐，莫羡金盘赐苑冰。  

陆游　日暮至湖上  
篮舆晚绕湖，乐此新秋凉。  
粉落竹方老，红凋荷更香。  
天宇无纤云，仰视鸿鹄翔。  
小楼久不登，抚槛悲慨慷。  
浮生寄一梦，共尽无彭殇。  
况我数月客，转眼促去装，  
顾作儿女态，裴徊惜流光。  
檐角迎夜月，林间送斜阳。  
四年已五迁，终岁常遑遑。  
安得一茆屋，归老樵枫旁。  

陆游　日暮自大汇村归  
笋舆伊轧暮山昏，水败陂塘路仅存。  
出谷钟声知过寺，隔林人语喜逢村。  
庙壖荒寂新犁地，堤草凄迷旧烧痕。  
儿子念翁霜露冷，遥持炬火出柴门。  

陆游　日暮自湖上归  
我生本亦与人同，缘薄才疏剩得穷。  
细水自鸣沙渚外，乱山时出雪云中。  
僧归独趁残钟去，人散遥怜晚渡空。  
造物陈诗信奇绝，匆匆摹写不能工。  

陆游　日晚散步湖上遇小雨  
暮色苍苍日初落，寒声策策风正作。  
湖边倚杖堤上行，病起聊试游山脚。  
平生出门轻万里，老去谢客专一壑。  
风涛澒洞鲛鳄横，阊阖崔嵬鬼神恶。  
春芜二顷叱黄犊，老学为农元不错。  
兜鍪蝉冕俱扫空，雨笠香新织青簅。  

陆游　日用  
日用无渊奥，其中妙理存。  
但能明物性，不必学玄门。  
尽力扶元气，精思去病根。  
昔人由此道，推已及元年。  

陆游　日用  
旧好疏毛颖，新知得麴生。  
幽居无一事，枕臂听松声。  

陆游　日用  
舂谷灌园蔬，日长闲有余。  
何妨忍挥汗，合药施乡闾。  

陆游　融州寄松纹剑  
十年学剑勇成癖，腾身一上三千尺；  
术成欲试酒半酣，直蹑丹梯削青壁。  
青壁一削平无踪，浩歌却过连花峰；  
世人仰视那得测，但怪雪刃飞秋空。  
老胡畏诛奉约束，假息渔阳连上谷。  
愿闻下诏遣材官，耻作腐儒常碌碌。  

陆游　肉食  
平生爱枯淡，老病未免肉。  
杀戒苦难持，贪境则易熟。  
鄙夫五鼎少，达士一瓢足。  
纷纷刀机间，断者岂复续。  
习闻谓当然，乍见可痛哭。  
长安多贵人，得此试一读。  

陆游　儒生  
儒生安义命，所遇委之天。  
用可重九鼎，穷宁直一钱？  
虽云发种种，未害腹便便。  
高卧茅檐下，羹藜法不传。  

陆游　入城  
宿冻迷车辙，晨霜缟瓦沟。  
路长休小驿，风劲透重裘。  
贸贸残躯健，芒芒去日遒。  
亲交喜握手，随处小迟留。  

陆游　入城寓榻开元  
羸僮倦马困长堤，借榻禅房日未西。  
熟睡觉来闲隐几，庭楸阴转乳鸦啼。  

陆游　入城至郡圃及诸家园亭游人甚盛  
老子何曾惯市尘，今朝也复入城闉。  
太平有象人人醉，造物无私处处春。  
九陌莺花娱病眼，一竿风月属闲身。  
不缘兴尽回桡早，要就湖波照角巾。  

陆游　入城舟中作  
棹边蘸岸挼蓝水，篷外横空破墨山。  
更著滩头一行鹭，此身真在画图间。  

陆游　入春念归尤切有作  
六朝覆育忝遗民，扶惫归来雪鬓新。  
对酒无欢翻作病，爱诗何得但穷人。  
腰钱自昔妨骑鹤，绝笔何时到获麟？  
乡俗嬉游重端五，剩烹团粽唤比邻。  

陆游　入冬病体差健而贫弥甚戏作  
乞骸自喜脱风尘，北陌东阡负耒身。  
梦里相逢无竖子，面间时出有真人。  
闲凭曲几还终日，不出衡门动过旬。  
送老齑盐君勿笑，天教成就一生贫。  

陆游　入都  
葵苋登盘酒可赊，岂知扶病又离家。  
朝行打岸涛头恶，夜宿垂天斗柄斜。  
不恨山林淹岁月，但悲道路困风沙。  
邻翁好为看耕陇，行矣东归一笑哗。  

陆游　入局  
残年困简牍，静坐忆渔樵。  
鄙意惭轻出，殊恩免早朝。  
微霜凋绿树，寒日满朱桥。  
怅望沧波友，弓旌岂易招！  

陆游　入瞿唐登白帝庙  
晓入大溪口，是为瞿唐门。  
长江从蜀来，日夜东南奔。  
两山对崔嵬，势如塞乾坤，  
峭壁空仰视，欲上不可扪。  
禹功何巍巍，尚睹镌凿痕。  
天不生斯人，人皆化鱼鼋。  
於时仲冬月，水各归其源。  
灩澦屹中流，百尺呈孤根。  
参差层颠屋，邦人祀公孙。  
力战死社稷，宜享庙貌尊；  
丈夫贵不挠，成败何足论。  
我欲伐巨石，作碑累千言。  
上陈跃马壮，下斥乘骡昏，  
虽惭豪伟词，尚慰雄杰魂。  
君王昔玉食，何至歆鸡豚，  
愿言采芳兰，舞歌荐清尊。  

陆游　入临川境马上作  
投老縻身薄领间，却因马上得偷闲。  
兼旬敢恨常为客，一饭何曾不对山。  
铜镜无情欺白发，霜风有力散酡颜。  
今宵要看浮桥月，尽放征騱晚入关。  

陆游　入梅  
今年入梅日，云脚垂到地。  
芬香小麦面，展转北窗睡。  
甲夜闻雨声，起拜造物赐。  
三登于此卜，一饱可坐致。  
语儿高尔囷，戒妇丰尔馈。  
击壤歌太平，门无督租吏。  

陆游　入梅  
微雨轻云已入梅，石榴萱草一时开。  
碑偿宿诺淮僧去，卷录新诗蜀使回。  
墨试小螺看斗砚，茶分细乳玩毫杯。  
客来莫诮儿嬉事，九陌红尘更可哀！  

陆游　入秋游山赋诗略无阙日戏作五字七首识之以野店山桥送马蹢为韵  
束发初学诗，妄意薄风雅。  
中年困忧患，聊欲希屈贾。  
宁知竟卤莽，所得才土苴；  
入海殊未深，珠玑不盈把。  
老来似少进，遇兴颇倾泻；  
犹能起後生，黄河吞钜野！  

陆游　入秋游山赋诗略无阙日戏作五字七首识之以野店山桥送马蹢为韵  
我昔西游边，万里持一剑，  
风餐不自恤，露宿未尝厌，  
栈危余汉烧，山断有秦堑，  
敢夸胡羊美，但怀巴酒酽。  
回首四十年，远游每关念。  
秋风跨蹇驴，尚喜道傍店。  

陆游　入秋游山赋诗略无阙日戏作五字七首识之以野店山桥送马蹢为韵  
周南太史公，道家蓬莱山，  
麈凡不可料，亦复居其间。  
屡奏乞骸骨，宽恩许投闲，  
羽衣碧玉简，尚缀僲官班。  
黄精扫白发，面有孺子颜。  
简寂吾家旧，飘然时往还。  

陆游　入秋游山赋诗略无阙日戏作五字七首识之以野店山桥送马蹢为韵  
我行剡中路，茆店连溪桥。  
驴弱我亦饥，解鞍雨萧萧。  
投床得小憩，炊黍烹药苗。  
举手谢主人，去路盘山腰。  
沃洲在何许？秋叶红未凋。  
游僧不可逢，聊须问归樵。  

陆游　入秋游山赋诗略无阙日戏作五字七首识之以野店山桥送马蹢为韵  
怕事真驽痾，老作入都梦。  
头颅今何似，尚复堪自送。  
联裾预登瀛，策马从上雍，  
年衰当亟去，恩大容力控。  
虽言解朝籍，尚予待祠俸。  
明年即八十，日月难把弄。  
著书则已矣，努力谋社瓮。  

陆游　入秋游山赋诗略无阙日戏作五字七首识之以野店山桥送马蹢为韵  
吾才如蹇人，何计逐奔马；  
吾文如丑女，惟藉粉黛假。  
向来已归休，毕志向林下。  
块然一愚公，初不系用舍。  
国恩定难报，衰涕时一洒。  
人本不胜天，岂复论众寡。  

陆游　入秋游山赋诗略无阙日戏作五字七首识之以野店山桥送马蹢为韵  
驴病比已损，秋风轻四蹄，  
朝游支遁寺，暮涉干吉溪。  
青嶂环孤村，绿波溢横堤。  
吾行本无定，所至穷攀跻。  
细推亦何乐，正类好锻嵇。  
自今当务本，春芜饱鉯犁。  

陆游　入荣州境  
一起一伏黄茅冈，崔嵬破丘狐兔藏。  
炯炯寒日清无光，单单终日行羊肠。  
村落聚看如惊獐，亦有银钗伏短墙。  
黄旗翻翻鼓其镗，画角呜咽吹斜阳。  
长筒吸井熬雪霜，辘轳咿哑官道傍。  
渺然孤城天一方，传者或云古夜郎，  
其民简朴士甚良，千里郁为诗书乡。  
闭合扫地焚清香，老人处处是道场。  

陆游　入省  
点点轻花堕绿槐，翩翩羸马犯黄埃。  
眼边好句等闲过，梦里故人时一来。  
玉塞请行狂故在，霜髭自照老相催。  
今朝凉冷文书少，隐几南窗听转雷。  

陆游　入夏多雨虽止复作六月甲寅始大晴  
兼旬大雨无昼夜，积潦深虞败吾稼。  
岂惟一饱堕渺汒，直恐下湿侵腰胯。  
风南忽从木末来，新月徘徊出云罅。  
州家出符县家喜，泄水渐空梁可架。  
放翁亦复扶病起，旋筑颓墙补茆舍。  
便合观身作老禅，安心稳坐今年夏。  

陆游　入云门小憩五云桥  
谷雨初过换夹衣，园林零落到蔷薇。  
鸣鸠日暖遥相应，雏燕风柔渐独飞。  
台省多才吾辈拙，江湖久客暮年归。  
云门蹋月方清绝，且倚溪桥看夕霏。  

陆游　溽暑  
溽暑雨将作，南风来解围。  
幽花临砌坼，乳燕傍巢飞。  
腰斧劙桑去，携篮采药归。  
翻怜少年老，叠雪诧宫衣。  

陆游　瑞草桥  
柘叶飕飕雪意骄，檐头双兔遇归樵。  
宿酲未解题诗嬾，虚过风流瑞草桥。  

陆游　瑞草桥道中作  
经年簿书无少暇，款段今朝欣一跨。  
瑞草桥边水乱流，青衣渡口山如画。  
老翁醉著看龙锺，小妇出窥闻娅奼。  
荒陂吹笛晚呼牛，古路倚梯晨釆柘。  
残花零落不禁折，香草丰茸如可藉。  
邮亭慈竹笋穿篱，野店蒲萄枝上架。  
功名垂世端有数，利欲昏心喜乘罅。  
羁穷自笑岂人谋，闲放每欲从天借。  
草根虫语秪自悲，风里蓬征安税驾？  
祖师补处浣花村，会傍清江结茆舍。  

陆游　闰二月二十日游西湖  
西湖二月游人稠，鲜车快马巷无留。  
梨园乐工教坊优，丝竹悲激杂清讴。  
追逐下上暮始休，外虽狂酲乐则不。  
岂如吾曹淡相求，酒肴取具非预谋，  
青梅苦笋助献酬，意象简朴足镇浮。  
尚惭一官自拘囚，未免疋马从两驺。  
南山老翁亦出游，百钱自挂竹杖头。  

陆游　闰月三夜舍西观新月  
平生绝爱初三月，况是平池浸玉钩。  
老去人间朋旧少，一樽谁与话清愁？  

陆游　闰月辛酉壬戌连日风雨癸亥早晴  
残雨在檐犹点滴，断云衔日正苍凉。  
清愁偏向暮年觉，少睡不禁秋夜长。  
帘影渐生禽语乐，杵声初动药尘香。  
诸儿作吏俱安否，那得乘风至汝傍？  

陆游　若耶村老人  
昔闻若耶村，意象乃物外。  
皤然阡陌间，来往几鲐背。  
无论百岁翁，甲子数至再，  
我来亲见之，殊未辍耕耒。  
曩事一一言，多闻杂谆诲，  
回头指丁壮，此是曾玄辈。  
有翁又过我，家有孙五代，  
指呼取斗酒，山果杂细碎。  
顾我使之年，惭缩不能对；  
恭惟大父行，不觉投杖拜。  
养生惟一啬，此在吾术内，  
翁能信践之，成就乃尔大！  
我今才耄及，耳目已愦愦，  
长庚虽余辉，敢与明月配？  

陆游　若耶溪上  
微官元不直鲈鱼，何况人间足畏途。  
今日溪头慰心处，自寻白石养菖蒲。  

陆游　若耶溪上  
九月霜风吹客衣，溪头红叶傍人飞。  
村场酒薄何妨醉，菰正堪烹蟹正肥。  

陆游　塞上  
塞上今年有事宜，将军承诏出全师。  
精金错落八尺马，刺绣鲜明五丈旗。  
上谷飞狐传号令，萧关积石列城陴。  
不应幕府无班固，早晚燕然刻颂诗。  

陆游　塞上曲  
三尺铁如意，一枝玉马鞭，  
笑把出门去，万里行无前。  
当道何崔嵬，云是玉门关。  
方当置屯守，征人何时还？  
马色如杂花，铠光若流水；  
肃肃不敢哗，遥望但尘起。  
日落戍火青，烟重塞垣紫。  
回首五湖秋，西风开芡觜。  

陆游　塞上曲  
茫茫大碛吁可嗟，暮春积雪草未芽。  
明月如霜照白骨，恶风卷地吹黄沙。  
驼鸣喜见泉脉出，雁起低傍寒云斜。  
穷荒万里无斥堠，天地自古分夷华。  
青毡红锦双奚车，上有胡姬抱琵琶。  
犯边杀汝不遗种，千年万年朝汉家。  

陆游　塞上曲  
秋风猎猎汉旗黄，晓陌霜清见太行。  
车载毡庐驼载酒，渔阳城里作重阳。  

陆游　塞上曲  
将军许国不怀归，又见桑乾木叶飞。  
要识君王念征戍，新秋已报赐冬衣。  

陆游　塞上曲  
金鼓轰轰百里声，绣旗宝马照川明。  
王师仗义从天下，莫道南兵夜斫营。  

陆游　塞上曲  
老矣犹思万里行，翩然上马始身轻。  
玉关去路心如铁，把酒何妨听渭城。  

陆游　赛神  
岁熟乡邻乐，辰良祭赛多。  
荒园抛鬼饭，高机置神鹅。  
人散丛祠寂，巫归醉脸酡。  
饥鸦更堪笑，鸣噪下庭柯。  

陆游　赛神  
落日林间萧鼓声，村村倒社祝西成。  
扶翁儿大两髦　，溉水渠成千耦耕。  
家受一廛修本业，乡推三老主齐盟。  
日闻淮颍归王化，要使新民识太平。  

陆游　赛神曲  
击鼓坎坎，吹笙呜呜。  
绿袍槐简立老巫，红衫绣裙舞小姑。  
乌臼烛明蜡不如，鲤鱼糁美出神厨。  
老巫前致词，小姑抱酒壶：  
愿神来享常髈娱，使我嘉谷收连车；  
牛羊暮归塞门闾，鸡鹜一母生百雏，  
岁岁赐粟，年年蠲租；  
蒲鞭不施，圜土空虚；  
束草作官但形模，刻木为吏无文书；  
淳风复还羲皇初，绳亦不结况其余！  
神归人散醉相扶，夜深歌舞官道隅。  

陆游　赛神曲  
丛祠千岁临江渚，拜贶今年那可数，  
须晴得晴雨得雨，人意所向神辄许。  
嘉禾九穗持上府，庙前女巫递歌舞，  
呜呜歌讴坎坎鼓，香烟成云神降语。  
大饼如盘牲腯肥，再拜献神神不违。  
晚来人醉相扶归，蝉声满庙锁斜晖。  

陆游　三齿堕歌  
一叶落知天下秋，三齿堕矣吾生休！  
诗人未脱纨裤态，尚乐华屋悲山丘。  
蓼花荻叶可以解我忧，鸬鹚白鹭可以从我游。  
君看貂蝉与兜鍪，等为岑岑压我头。  
岂知石阑干下买簅笠；一棹飘然烟雨舟。  
不须强预家国忧，亦莫妄陈帷幄筹，  
功名富贵两悠悠，惟有杜宇可与谋。  

陆游　三二年来夜梦每过吾庐之西一士支家观书饮酒方梦时亦自知其为梦也  
西邻好友工谈笑，每见明知是梦中。  
樽酒不空书满架，何时真得与君同？  

陆游　三二年来夜梦每过吾庐之西一士支家观书饮酒方梦时亦自知其为梦也  
清言亹亹岸纶巾，久矣吾游无若人！  
自怪梦中来往熟，抱琴携酒过西邻。  

陆游　三江  
三江郡东北，古戍郁嵯峨。  
渔子船浮叶，更人鼓应鼍。  
年丰坊酒贱，盗息海商多。  
老我无豪思，悠然寄醉歌。  

陆游　三江舟中大醉作  
志欲富天下，一身常苦饥；  
气可吞匈奴，束带向小儿。  
天公无由问，世俗那得知！  
挥手散醉发，去隐云海涯。  
风息天镜平，涛起雪山倾。  
轻帆入浩荡，百怪不可名。  
虹竿秋月钩，巨鳌倘可求。  
灭迹从今逝，回看隘九州。  

陆游　三年前尝与儿辈步过东泾小岭得胜处可营别墅贫不能成偶复至其地怅  
前年度岭踏斜阳，曾卜松阴置草堂。  
只倚气吞云梦泽，竟无钱买雪堆庄。  
烟脂菱角空频摘，火齐杨梅已再尝。  
事不如心居十九，往来常羡捕鱼郎。  

陆游　三泉驿舍  
残钟断角度黄昏，小驿孤灯早闭门。  
霜气峭深摧草木，风声浩荡卷郊原。  
故山有约频回首，末路无归易断魂。  
短鬓萧萧不禁白，强排幽恨近清樽。  

陆游　三三孙十月九日生日翁翁为赋诗为寿  
正过重阳一月时，龟堂髈喜抱孙枝。  
弃繻已足惊关吏，堆笏宁惟取世资？  
落笔千言犹细事，读书万卷要深期。  
汝翁豪杰非今士，不用担簦更觅师。  

陆游　三山卜居今三十有三年矣屋陋甚而地有余数世之後当自成一村今日病  
印累累，绶若若，  
换君朱颜君不觉。冠如箕，  
剑拄颐，苍头庐儿笑君痴。  
不如短褐归乡舍，上毕租庸下婚嫁。  
横陂引水莳禾黍，高陆犁荒种桑柘。  
比邻毕出观夜场，老稚相呼作春社。  
鸡争舂米茅檐底，犬吠行人槿篱罅。  
数椽幸可传子孙，此地它年名陆村。  
藜羹一饱能世守，殊胜养牛并上尊。  

陆游　三山卜居今三十有三年矣屋陋甚而地有余数世之後当自成一村今日病  
再见封侯未为快，一掷成卢安用再？  
世间得意固多矣，堪笑穷人事常败。  
我生出仕四十年，寸进恰如船上埭。  
即今卧病茅檐里，回首穷通竟何在！  
荆山之下玉抵鹊，两京春齐论斤卖。  
苏秦煌煌佩六印，尼父栖栖厄陈蔡。  
玄保美官辄见思，东野出门常有碍。  
躬耕至老岂不佳，子孙当以吾为戒。  

陆游　三山卜居三十有四年矣老身七十有五儿辈亦颇宦学未为非吉也偶作五  
买地不占龟，心知百世宜。  
西邻梅福隐，南望项王祠。  
庵小偷僧样，陂长按古规。  
保家无异法，一念勿萌欺。  

陆游　三山杜门作歌  
我生学步逢丧乱，家在中原厌奔窜。  
淮边夜闻贼马嘶，跳去不待鸡号旦。  
人怀一饼草间伏，往往经旬不炊爨。  
鸣呼！乱定百口俱得全，  
孰为此者宁非天！  

陆游　三山杜门作歌  
高宗下诏传神器，嗣皇御殿犹挥涕。  
当时获缀鵷鹭行，百寮拜舞皆歔欷。  
小臣疏贱亦何取，即日趋召登丹陛。  
鸣呼！桥山岁晚松柏寒，  
杀身从死岂所难！  

陆游　三山杜门作歌  
中岁远游踰剑阁，青衫误入征西幙。  
南沮水边秋射虎，大散关头夜闻角。  
画策虽工不见用，悲吒那复从军乐。  
鸣呼！人生难料老更穷，  
麦野桑村白发翁。  

陆游　三山杜门作歌  
晚入南宫典牋奏，滥陪太史牛马走。  
忽然名在白简中，一棹还家倾腊酒。  
十年光阴如电雹，绿蓑黄犊从邻叟。  
鸣呼！古来肮脏例倚门，  
况我本自安丘园！  

陆游　三山杜门作歌  
宽恩四赋仙祠禄，每忍惭颜救枵腹。  
五秉初辞官粟红，一瓢自酌岩泉绿。  
天公乘除不负汝，宿疾微平岁中熟。  
鸣呼！字字细读逍遥篇，  
此去八十有几年？  

陆游　三峡歌  
神女庙前秋月明，黄牛峡里暮猿声。  
危途性命不容恤，百丈牵船侵夜行。  

陆游　三峡歌  
不怕滩如竹节稠，新滩已过可无忧。  
古妆峨峨一尺髻，木盎银杯邀客舟。  

陆游　三峡歌  
十二巫山见九峰，船头彩翠满秋空。  
朝云暮雨浑虚语，一夜猿啼明月中。  

陆游　三峡歌  
锦绣楼前看卖花，麝香山下摘新茶。  
长安卿相多忧畏，老向夔州不用嗟。  

陆游　三峡歌  
险诈沾沾不媿天，交情回首薄如烟。  
东游万里虽堪乐，灩澦瞿唐要放船。  

陆游　三峡歌  
蛮江水碧瘴花红，白舫黄旗无便风。  
涪万四时常避水，棚居高出乱云中。  

陆游　三峡歌  
乱插山花簍子红，蛮歌相和瀼西东。  
忽然四散不知处，踏月扪萝归峒中。  

陆游　三峡歌  
万州溪西花柳多，四邻相应竹枝歌。  
问君今夕不痛饮，奈此满川明月何！  

陆游　三峡歌  
我游南宾春暮时，蜀船曾系挂猿枝。  
云迷江岸屈原塔，花落空山夏禹祠。  

陆游　三游洞前岩下小潭水甚奇取以煎茶  
苔径芒鞋滑不妨，潭边聊得据胡床。  
岩空倒看峰峦影，涧远中含药草香。  
汲取满瓶牛乳白，分流触石佩声长。  
囊中日铸传天下，不是名泉不合尝。  

陆游　三月二十二日作  
雨过草争出，溪湍鱼逆行。  
轻舟摘蒪菜，小市听莺声。  
万事已无梦，一樽犹有情。  
吾儿能讲学，不必说无生。  

陆游　三月二十七日夜醉中作  
前年脍鲸东海上，白浪如山寄豪壮。  
去年射虎南山秋，夜归急雪满貂裘。  
今年摧颓最堪笑，华发苍颜羞自照。  
谁知得酒尚能狂，脱帽向人时大叫。  
逆胡未灭心未平，孤剑床头铿有声。  
破驿梦回灯欲死，打窗风雨正三更。  

陆游　三月二十日儿辈出谒孤坐北窗  
园林春已空，陂港雨新足，  
泥深黄犊健，桑老紫椹熟。  
丰年逋负少，村社餍酒肉，  
微风吹醉醒，起和饭牛曲。  

陆游　三月二十日儿辈出谒孤坐北窗  
岁月不相贷，布谷忽已鸣。  
新夏亦自佳，北窗绿阴成。  
读书老易倦，披衣绕阶行，  
摩挲桄榔杖，与汝乐太平。  

陆　　　三月二十日晚酌  
暂因赐沐作闲身，太息才余一日春。  
委地落花新著雨，穿帘归燕不生人。  
卫青此日怪长揖，王翰当年谋卜邻。  
商略晚窗须小醉，朱樱青店正尝新。  
　¨宋诗　陆游　三月二十五夜达旦不能寐  
愁眼已无寐，更堪衰病婴？  
萧萧窗竹影，磔磔水禽声。  
捶楚民方急，烟尘虏未平。  
一身那敢计，雪涕为时倾！  

陆游　三月二十五夜达旦不能寐  
忧国心常折，观书眼欲枯。  
百年终坎壈，一饭且枝梧。  
忽忽残春过，迢迢清夜徂。  
壮心空万里，老病要人扶。  

陆游　三月二十一日作  
蹴踘墙东一市哗，秋千楼外两旗斜。  
及时小雨放桐叶，无赖余寒开楝花。  
明月吹笙思蜀苑，软尘骑马梦京华。  
懽情减尽朱颜改，节物催人只自嗟。  

陆游　三月三十夜闻杜宇  
斗转春归不自由，韶华已逐水东流。  
子规独抱区区意，血泪交零晓未休。  

陆游　三月十六日至柯桥迎子布东还  
江国常年秋雁飞，吾儿远客寄书稀。  
道途一见相持泣，邻曲聚观同载归。  
草草杯盘更起舞，匆匆刀尺旋裁衣。  
从今父子茅檐下，回首人间万事非。  

陆游　三月十六日至柯桥迎子布东还  
我似伤禽带箭飞，更怜汝作雁行稀。  
异时恐抱终身恨，此日宁知徒步归。  
万里外应劳远梦，三年前已挂朝衣。  
断编蠹简相从老，绝念功名亦丈非。  

陆游　三月十六日作  
石笋街西风景幽，醉眠万事付悠悠。  
倦游我已七年客，促驾春无三日留。  
枝上蝶稀红药老，舍中蚕起绿桑柔。  
功名堕甑谁能问，羞作饥鹰夜掣韝。  

陆游　三月十一日郊行  
到处人家可乞浆，槐阴巷陌午风凉。  
水陂漫漫新秧绿，山垄离离大麦黄。  
父子力耕春渐老，妇姑共绩夜犹长。  
尧民击壤虽难继，芹美怀君未敢忘。  

陆游　三月一日府宴学射山  
北出升仙路少东，据鞍自笑老从戎。  
百年身世酣歌里，千古功名感慨中。  
天远仅分山仿佛，雾收初见日曈曨。  
横空我欲江湖去，谁借泠然御寇风。  

陆游　散步东村  
偶从北崦缭东岗，曳杖行歌踏夕阳。  
一径入云多鹿迹，数家临水共渔梁。  
野风萧瑟知秋早，社酒淋漓喜岁穰。  
邻曲不须怜老惫，尚能寻句答年光。  

陆游　散步湖堤上时方浚湖水面稍渺弥矣  
老觉人间万事轻，不妨闲处得闲行。  
西山鸟没暮云合，南浦堤平春水生。  
孤操不渝无鹤怨，淡交耐久有鸥盟。  
先民幸处吾能胜，生长兵间老太平。  

陆游　散步湖上至野人家  
湖上霜高水落时，一藤信步出寻诗。  
妄夸强健真堪笑，唤作清闲亦自欺。  
西埭又随牛迹去，东村常望鹳巢知。  
渔翁留客频辞谢，鸡瘦难烹酒味漓。  

陆游　散步至三家村  
人情简朴古风存，暮过三家水际村。  
见说终年常闭户，仍闻累世自通婚。  
罾船归处鱼餐美，社瓮香时黍酒浑。  
记取放翁扶杖处，渚蒲烟草湿黄昏。  

陆游　散策门外邻叟怪其瘦  
八十衰翁力既愆，强扶藤杖出门前。  
朝晡恃粥何劳叹，齿脱牙摇已数年。  

陆游　散策至湖上民家  
曳杖翩然入莽苍，人间有此白云乡。  
风传高树珍禽语，露湿幽丛药草香。  
农事正看春水白，客途渐爱午阴凉。  
余年且就无羁束，社鼓冬冬乐未央。  

陆游　散发  
散发垂肩嬾更簪，一窗竹水对萧森。  
从来耻作资身策，老去终怀报国心。  
雷起鼻端秋枕石，泉鸣指下夜横琴。  
不缘羸病愁迎客，经岁何人肯见临？  

陆游　散怀  
东行西行一日过，深酌浅酌万事休。  
亦知衣食将不继，老甚安能怀百忧？  

陆游　散怀  
小疾便幽翳，孤怀抱郁陶。  
遗文诵史汉，奇思探庄骚。  
谈笑宽吟苦，经行慰作劳。  
东冈聊一往，突兀古台高。  

陆游　散怀  
少年已遂遯山林，何况霜毛两鬓侵。  
习气尚存诗入梦，病根未去药关心。  
猿知秋近啼先苦，鹤阅年多顶渐深。  
不忍顿疏风月在，麤能扶杖即登临。  

陆游　散吏  
拜赐明时散吏名，头衔字字敌冰清。  
读书有味聊忘老，赋禄无多亦代耕。  
笠泽蓴鲈秋向晚，缑山笙鹤月微明。  
人间乐事今真得，莫恨摧颓白发生。  

陆游　搔首  
玩画无余易，闻歌已尽诗。  
古人不可作，此理孰能推？  
白发秋风里，青灯夜雨时。  
初心竟当负，搔首叹吾衰。  

陆游　扫除小园未竟归卧  
竹叶扫仍落，莎根锄更生。  
阴阳常代谢，今昔各施行。  
勋业须时至，衰荣忌力争。  
径归差省事，高枕听蝉声。  

陆游　僧饭  
云碓舂粳白，斋厨爨桂香。  
百穷惭燕颔，一饱慰龟肠。  
举世知心少，平生为口忙。  
何当弃簪笏，终老掩山房。  

陆游　僧房假榻  
过尽青山唤渡船，晚窗洗脚卧僧毡。  
剩偿平日清游愿，更结来生熟睡缘。  
吞啄渐稀如老鹤，鸣声已断似寒蝉。  
旁观莫苦嘲痴钝，此妙吾宗秘不传。  

陆游　僧庐  
僧庐土木涂金碧，四出徵求如羽檄。  
富商豪吏多厚积，宜其弃金如瓦砾。  
贫民妻子半菽食，一饥转作沟中瘠，  
赋歛鞭笞县庭赤，持以与僧亦不惜。  
古者养民如养儿，劝相农事忧其饥。  
露台百金止不为，尚媿七月周公诗。  
流俗纷纷岂知此，熟视创残谓当尔。  
杰屋大像无时止，安得疲民免饥死！  

陆游　僧师源画观音赞  
三世如来同一鬨，大雨料作補陀梦。  
佛子无财可修供，尺纸寸毫俱妙用。  
寳缨天冠儼四众，长年造极筽愈纵。  
唯师鲁公为作颂，十方世界俱震动。  

陆游　沙头  
游子行愈远，沙头逢暮秋。  
孙刘鼎足地，荆益犬牙州。  
鼓角风云惨，江湖日夜浮。  
此生应衮衮，高枕看东流。  

陆游　山茶  
雪裹开花到春晚，世间耐久孰如君？  
凭阑叹息无人会，三十年前宴海云。  

陆游　山茶一树自冬至清明後著花不已  
东园三日两兼风，桃李飘零扫地空。  
惟有山茶偏耐久，绿丛又放数枝红。  

陆游　山村道中思蜀  
当年万里客西南，药市题诗倚半酣。  
偶为三游群玉府，遂妨重到百花潭。  
剡溪漫说思安道，函谷谁能识老聃？  
空乞丹青作横幅，半堤寒日策羸骖。  

陆游　山村独酌  
腰剑如今不换牛，固应万事一时休。  
孤舟惯作潇湘梦，骏马宁思鄠杜游？  
毁誉要须千载定，功名已向隔生求。  
石帆山下秋风晚，买酒看云自献酬。  

陆游　山村经行因施药  
闲行偶复到山村，父老遮留共一尊。  
曩日见公孙未晬，如今已解牧鸡豚。  

陆游　山村经行因施药  
耕佣蚕妇共欣然，得见先生定有年；  
扫洒门庭拂床几，瓦盆盛酒荐豚肩。  

陆游　山村经行因施药  
儿扶一老侯溪边，来告头风久未痊。  
不用更求芎芷辈，吾诗读罢自醒然。  

陆游　山村经行因施药  
驴肩每带药囊行，村巷欢欣夹道迎。  
共说向来曾活我，生儿多以陆为名。  

陆游　山村经行因施药  
逆旅人家近野桥，偶因秣蹇暂消摇。  
村翁不解读本草，争就先生辨药苗。  

陆游　山村书所见  
老枳垂藤昼常黑，雏鹰声作婴儿啼。  
伐薪归来遇急雨，石路下山如踏梯。  

陆游　山村书所见  
荒坡茫茫牧牛童，扳角上背捷如风；  
腰间一枝横吹短笛过村东。  

陆游　山店卖石榴取以荐酒  
山色苍寒云酿雪，旗亭据榻兴悠哉！  
麴生正欲相料理，催唤风流措措来。  

陆游　山房  
柴门不掩俗人稀，成就山房一段奇。  
木叶最宜新雨後，鸟声更胜暮春时。  
家赀屡罄缘耽酒，宿习犹存为爱诗。  
别有一条差自慰，术苗芎茁正离离。  

陆游　山房  
何处合题诗，山房病起时。  
晨光鸟先觉，春信柳偏知。  
陋学勤何益？虚名悔可追。  
布衾新絮暖，惟与睡相宜。  

陆游　山房  
扰扰人间岁月移，山房几度换茅茨。  
身游与世相忘地，诗到令人不爱时。  
老鹤初来未丹顶，稚松亲种已蚢枝。  
东涂西抹非无意，皱面朱铅太不宜。  

陆游　山房  
四纪移家剡曲傍，自茨生草作山房。  
寒侵夜艾知霜重，行遍天涯觉梦长。  
戒婢无劳事钗泽，课奴相率补陂塘。  
无衣已免豳人叹，数箔春蚕岁有常。  

陆游　山家  
白石青莎一径斜，断无人迹到山家。  
梁间归燕避微雨，池面游鱼争落花。  
雪鬓但增新感慨，金鞭那复旧豪华。  
明窗睡起浑无事，篝火风炉自试茶。  

陆游　山家  
风月宽闲地，溪山隐遯身。  
云边安井臼，竹里过比邻。  
洗术分岩瀑，烹芝束涧薪。  
柴门敲不应，疑是避秦人。  

陆游　山家  
种药为生业，弹琴悦性灵。  
中宵煮白石，平旦诵黄庭。  
茶熟眠初起，儿扶酒半醒。  
意行无定处，猿鸟共忘形。  

陆游　山家  
长生固非道，得道自长生。  
书不传关尹。言谁契广成？  
罗浮观日出，句曲听松声。  
闻说长安好，何妨醉太平。  

陆游　山家  
陶葛金丹诀，千年秘不传。  
人皆肖天地，世岂乏神仙。  
扰扰生趋死，悠悠食复眠。  
微言谁复领，浩叹抚遗编。  

陆游　山家  
清绝更谁如？松风小阁虚。  
氎巾参几杖，鹤毳落琴书。  
新凿淘丹井，常携斸药鉯。  
身闲随处乐，何况是吾庐。  

陆游　山家暮春  
遶屋清阴合，缘堤绿草纤。  
起蚕初放食，新麦已磨镰。  
苦笋先调酱，青梅小蘸盐。  
佳时幸无事，酒尽更须添。  

陆游　山家暮春  
行饭独相羊，扶藜过野塘。  
晴光生蝶粉，暖律变莺吭。  
美群儿竞，蚕饥小妇忙。  
深知游宦恶，穷死勿离乡。  

陆游　山脚散步由舍北归  
偶散东冈步，因成北渚游。  
鸦昏先小泊，鱼暖欲群浮。  
缓曳红藤杖，斜披紫绮裘。  
闲身病亦可，随处得无愁。  

陆游　山脚散步由舍北归  
幽径欣行药，衰年困负薪。  
梅残香更远，草勋绿初匀。  
鱼似濠梁乐，鸥如海上驯。  
度桥成一笑，微健及新春。  

陆游　山脚散步由舍北归  
空碧升团月，江郊弄夕霏。  
生涯今始是，年事古犹稀。  
冰解鱼初跃，风和雁欲归。  
兴来忘远近，草露已沾衣。  

陆游　山居  
平生杜宇最相知，遗我巢山一段奇。  
茶磑细香供隐几，松风幽韵入哦诗。  
溪边拂石同儿钓，竹下开轩唤客棋。  
几许放翁新事业，不教虚过太平时。  

陆游　山居  
客至何曾共剧谈，行藏独有老农谙。  
觅官肯信山居乐，食淡方知饭味甘。  
一脉泉通浇药圃，万重云锁钓鱼庵。  
好奇自笑心无厌，行遍江南忆剑南。  

陆游　山居  
平生绝爱山居乐，老去初心亦渐偿。  
直道本知天可恃，旷怀真与世相忘。  
径穿修竹衣巾爽，盘设灵苗匕箸香。  
但恨相逢无鲁叟，浩歌小试接与狂。  

陆游　山居叠韵  
禽吟阴森林，鹿伏朴樕木。  
呜呼吾徒愚，仆仆逐肉粟。  
联翩怜鸢肩，覆餸速戮辱。  
艰难还山间，独欲足畜牧。  
跻梯栖西溪，筑屋宿北谷。  
光茫常当藏，椟玉触俗目。  

陆游　山居食每不肉戏作  
溪友留鱼不忍烹，直将蔬粝送余生；  
二升畲粟香炊饭，一把畦菘淡煮羹。  
莫笑开单成净供，也能扪腹作徐行。  
秋来更有堪夸处，日傍东篱拾落英。  

陆游　山居戏题  
海山缥缈斸云痽，扫地焚香悦性灵。  
嫩白半瓯尝日铸，硬黄一卷学兰亭。  
衰颜冉冉临清镜，华发萧萧倚素屏。  
尊酒不空身见在，莫争天上少微星。  

陆游　山居戏题  
病起清羸不自持，年光都上鬓边丝。  
昏昏雨细梅黄後，漫漫秧青水满时。  
曲几方床娱永日，矮冠高屐骇群儿。  
客来莫笑狂颠甚，此处那容世俗知。  

陆游　山麓  
草合路如线，偶随樵子行。  
林间遇磐石，小憩看春耕。  

陆游　山庖  
新舂罢亚滑如珠，旋压犁祁软胜酥。  
更翦药苗挑野菜，山家不必远庖厨。  

陆游　山墅  
烟水烟林老结庐，人间用短更谁知？  
软蒲稳背供危坐，小帜障灯便细书。  
莫欺衰病归山墅，曾领诸儒上石渠。  
贞观开元嗟已远，为君试说绍兴初。  

陆游　山寺  
路尽初逢寺，行行独叩扉。  
民贫稀送供，僧老少完衣。  
日正楼钟动，溪深药草肥。  
吾衰亦久矣，舍此欲畴依？  

陆游　山寺  
信步得佳寺，入门吹断香。  
林深栗鼠健，屋老瓦松长。  
吊古增凄怆，凭高寄慨慷。  
匆匆兴未尽，新月映方塘。  

陆游　山寺  
篮舆送客过江村，小寺无人半掩门。  
古佛负墙尘漠漠，孤灯照殿雨昏昏。  
喜投襯榻聊寻梦，嬾为啼猿更断魂。  
要识人间盛衰理，岸沙君看去年痕。  

陆游　山寺  
寺门压石危欲崩，槎牙老松挂苍藤。  
风传上方出定磬，雨暗古殿长明灯。  
宿林野鹘惊复起，争栗山童呼不应。  
溪南闻道更幽绝，明日裂布缝行縢。  

陆游　山亭  
风恶阑回雨，天寒勒住花。  
寻幽扶楖栗，息倦倚槎牙。  
分韵僧吟苦，争棋客笑哗。  
相逢仍草草，归路并山斜。  

陆游　山亭观梅  
与梅岁岁有幽期，忘却如今两鬓丝。  
乘淡月时和雪看，斸苍苔地带花移。  
先春瘦损应多恨，静夜香来更一奇。  
醉倒栏边君勿笑，明朝红萼缀空枝。  

陆游　山头鹿  
呦呦山头鹿，毛角自媚好，  
渴饮涧底泉，饥啮林间草。  
汉家方和亲，将军灞陵老。  
天寒弓力劲，木落霜气早。  
短衣日驰射，逐鹿应弦倒。  
金盘犀筋命有系。翠壁苍崖迹如扫。  
何时诏下北击胡，却起将军远征讨？  
泉甘草茂上林中，使我母子常相保。  

陆游　山头石  
秋风万木靊，春雨百草生，  
造物初何心，时至自枯荣。  
惟有山头石，岁月浩莫测，  
不知四时运，常带太古色。  
老翁一生居此山，脚力欲尽犹跻攀；  
时时抚石三叹息，安得此身如尔顽？  

陆游　山行  
五尺桄榔杖，二寸栟榈冠，  
往来山谷中，发白面渥丹。  
初非乳石力，所得怀抱宽。  
入寺不寻僧，自爱松风寒。  
松风晚少静，我意殊未阑。  
却寻归村路，白石明青滩。  

陆游　山行  
七十衰翁短鬓斑，药瓢藤杖伴清闲。  
平生恶路羊肠阪，晚岁羸躯饭颗山。  
一寸塔余青霭外，数声钟下翠微间。  
往来处处皆奇绝，莫道先生兴尽还。  

陆游　山行  
老翁七十亦何求，尚赖山行散百忧。  
攍耳帽宽新小疾，独猿车稳正闲游。  
酒旗滴雨村场晚，茶灶炊烟野寺秋。  
若论人间长久事，高吟何啻傲封侯。  

陆游　山行  
山鸟啼孤戍，烟芜入废亭。  
堤成陂水白，雨细稻秧青。  
草市少行旅，丛祠多乞灵。  
最怜投宿处，微火暮晶荧。  

陆游　山行  
山光秀可餐，溪水清可啜。  
白云映空碧，突起若积雪。  
我行溪山间，灵府为澄澈。  
崚嶒崖角立，蟠屈路九折。  
黄杨与冬青，郁郁自成列；  
其根贯石罅，横逸相纠结。  
上扪鵰鹘巢，下历豺虎穴。  
流泉不可见，锵然响环玦。  
出山日已暮，林火远明灭。  
小息得樵家，题诗记幽绝。  

陆游　山行  
闲人日日得闲行，况值今朝小雨晴。  
水浅游鱼浑可数，山深药草半无名。  
临溪旋唤罾船渡，过寺初闻浴鼓声。  
小醉未应风味减，满盘青杏伴朱樱。  

陆游　山行  
南出柴门即是山，青鞋踏破白云间。  
旋偿酒券何时足？罢诺僧碑尽日闲。  
三尺古琴余爨迹，一枝禅杖带湘斑。  
吾庐北望云烟里，又伴纷纷宿鸟还。  

陆游　山行  
缘崖曲曲羊肠路，傍水疏疏麂眼篱。  
举起短鞭成一笑，吾诗正是策勋时。  

陆游　山行  
眼边处处皆新句，尘务经心苦自迷。  
今日偶然亲拾得，乱松深处石桥西。  

陆游　山行过僧庵不入  
垣屋参差竹坞深，旧题名处嬾重寻。  
茶炉烟起知高兴，棋子声疏识苦心。  
淡日晖晖孤市散，残云漠漠半川阴。  
长吟未断清愁起，已见横林宿暮禽。  

陆游　山行见三十年前题名怅然有赋  
百年村落半丘墟，垂老经过一柅车。  
金石阙讹秦汉旧，山川胜绝晋唐余。  
醉题墨淡尘昏壁，诗社人亡泪溅裾。  
名宦半生成底事？早时恨不学犁鉯。  

陆游　山行赠野叟  
垂白衰翁住道边，突间犹喜续炊烟。  
壁如龟筴难占卜，瓦似鱼鳞不接连。  
幼学及时儿识字，官租先众吏无权。  
与君俱长宣和日，握手相看一怅然！  

陆游　山行赠野叟  
莫笑孤村生理微，茅茨烟火自相依。  
客来旋扫青苔榻，日在先关白版扉。  
妇女忧蚕租叶去，儿童耘麦荷鉯归。  
散人世袭江湖号，剩欲溪头借钓矶。  

陆游　山游暮归  
东行西行日暮归，川云漠漠雨霏霏。  
蝗余场上禾收薄，酒贵街头客醉稀。  
买犊躬耕空自力，灼龟占岁又成非。  
稚孙索饭殊关抱，怜汝何时得瓠肥。  

陆游　山园  
山泉引派涨清池，野蔓移根络短篱。  
艺果极知非老事，接花聊复效儿嬉。  
提壶言语开颜听，斫木衣襦缓步窥。  
莫笑题诗还满纸，小园幽事要君知。  

陆游　山园  
山园寂寂闭春风，个里天教著放翁。  
万事已抛孤枕外，一尊常醉乱花中。  
闲随戏蝶忘形久，细听啼莺得意同。  
月桂可怜常在眼，小丛时放一枝红。  

陆游　山园  
买得新园近钓矶，旋营茆栋设柴扉。  
山经宿雨修容出，花倚和风作态飞。  
世事只成惊老眼，酒徒频约典春衣。  
狂吟烂醉君无笑，十丈愁城要解围。  

陆游　山园草间菊数枝开席地独酌  
屋东菊畦蔓草荒，瘦枝山草三尺长。  
碎金狼藉不堪摘，扫地为渠持一觞。  
日斜大醉叫堕帻，野花村酒何曾择。  
君不见诗人跌宕例如此，苍耳林中留太白。  

陆游　山园屡种杨梅皆不成枇杷一株独结实可爱戏作长句  
杨梅空有树团团，却是枇杷解满盘。  
难学权门堆火齐，且从公子拾金丸。  
枝头不怕风摇落，地上惟忧鸟啄残。  
清晓呼僮乘露摘，任教半熟杂甘酸。  

陆游　山园遣兴  
输逋告籴走比邻，恤患分灾累故人。  
安得此身无一事，林中数笋过残春！  

陆游　山园书触目  
山近云生易，人稀鸟下频。  
瘦篁穿石窍，古蔓络松身。  
熟摘岩边果，乾收涧底薪。  
经过不相识，唤作避秦人。  

陆游　山园晚兴  
病骨初轻野兴浓，闲扶拄杖夕阳中。  
草枯陂泽涓涓水，木落园林淅淅风。  
杨子凄凉老天禄，马周憔悴客新丰。  
壮心未与朱颜改，一笑凭高送断鸿。  

陆游　山园晚兴  
传杯谁与豁幽悰？霜晚黄花未满丛。  
过雁一声寒霭外，短篱数掩夕阳中。  
易虽病里犹能读，诗到愁边始欲工。  
惟有功名真已矣，嬾将华发对青铜。  

陆游　山园杂赋  
初夏未觉暑，微阴殊胜晴。  
藤冠称新沐，蓴菜解余酲。  
偶据盘陀坐，还扶楖栗行。  
平生志勋业，今日一毫轻。  

陆游　山园杂赋  
藤阴初覆架，菱蔓渐穿萍。  
水绕篱根绿，山从树罅青。  
长辞帝所梦，不媿草堂灵。  
赖有黄醅法，终年任醉醒。  

陆游　山园杂赋  
一日老一日，一年贫一年。  
元无肉食相，且作地行仙。  
本不营三窟，何须直一钱。  
村虚樱笋闹，剩放醉中颠。  

陆游　山园杂赋  
芳荃真妙士，霜菊亦奇才。  
邂逅心生敬，殷懃手自培。  
扶持新长桂，护惜欲残梅。  
此意何人解，颓然付酒杯。  

陆游　山园杂咏  
祠禄留人未挂冠，山园三亩著身宽。  
百年竟向愁边老，万事元输静处看。  
花径糁红供晚醉，月天生晕作春寒。  
汗青事业都忘尽，时赖吾儿举话端。  

陆游　山园杂咏  
残春终日在林亭，散发披衣醉复醒。  
科斗已成蛙合合，樱桃初结子青青。  
鱼游沧海宁濡沫，禽慕雕笼即翦翎。  
薄晚东风吹小雨，笑携长鑱伴畦丁。  

陆游　山园杂咏  
桃花烂熳杏花稀，春色撩人不忍违。  
俗客年来真扫迹，清樽日暮独忘归。  
鱼行池面红云散，鹊起枝头绛雪飞。  
莫道颠狂无诉处，卧看香篆掩斋扉。  

陆游　山园杂咏  
已过社雨尚春寒，小醉初醒怯倚栏。  
柳带花移宜土润，鹤和雏养要笼宽。  
孤翁白首投村社，诸彦青云接羽翰。  
谁信幽居多乐事，晚窗儿女话团坘。  

陆游　山园杂咏  
春光何止二分空，寒食都无数日中。  
密叶成阴花寂寂，旧巢添土燕匆匆。  
纸鸢收线愁风恶，秧马掀泥喜雨蒙。  
堪叹今年衰更甚，苍颜纵醉不成红。  

陆游　山泽  
我本山泽人，散诞傲簪裳。  
宦游五十年，天遣还农桑。  
东阡南陌间，吾亦爱吾乡。  
楚祠坐秋社，隋寺观夜场。  
醉迷采苍耳，旅饭炊黄粱。  
自疑太古民，百年乐未央。  
有时闲暇时，颇复诵老庄；  
亦尝游岷峨，略闻度世方。  
气为东道主，主安客自长。  
却後五百年，见我灞城旁。  

陆游　山斋书事  
山榴子结又重开，巢燕雏飞却续回。  
雨足人畦千顷稻，日长风舞一庭槐。  
浩歌从酒愁仍在，作意观书睡已来。  
常恨流年不相贷，若为更著暮蝉催？  

陆游　山中  
草阁留云宿，溪桥引鹤行。  
身闲诗旷逸，心静梦和平。  
石乳无时滴，松肪彻夜明。  
山中足幽趣，不是傲公卿。  

陆游　山中得长句戏呈周辅并简朱县丞  
鹤鸣山空无鹤来，青霞嶂深天壁开。  
千岩角逐互吞吐，一峰拔起矜崔嵬。  
日光微漏潭见底，水气上薄云成堆。  
幽禽飞鸣报客至，奇树璀璨知谁栽。  
花藤怪蔓白昼暗，奔猿落狖无时哀。  
路穷尚蹑一千级，忽见密竹藏楼台。  
共言神僧昔住此，至今光景如天台。  
搘筇负笠出复没，喜动妇人惊提孩。  
高人何至作狡狯，无乃耫世聊相诙。  
不然学道穷实际，讵舍正大崇奇  
儒林丈人学擅世，余事尚压蔡与崔。  
名山未死可再到，此士一失难重陪。  
赞府摘山事如织，摆拨领客何奇哉！  
境幽神怆不可住，归倩玉手传金杯。  

陆游　山中观残菊追怀眉山师伯浑  
空山菊花瘦如棘，倾倒满地枝三尺。  
阴风冷雨不相贷，烂草苍苔共狼藉。  
人虽委弃渠自香，讵必泛酒登华堂。  
君不见仁人志士穷死眉山阳，空使後世传文章！  

陆游　山中晚兴  
薄酒亦陶然，偃蹇涧石侧。  
巾堕拄杖横，意象颇自得。  
青山受落日，忽作玻璃色。  
踌躇不忍去，下磴天已黑。  

陆游　山中望篱东枫树有怀成都  
五门西角红楼下，一树丹枫马上看。  
回首旧游如梦里，西风吹泪倚阑干。  

陆游　山中小雨得宇文使君简问尝见张僲翁乎戏作一绝  
张僲挟弹知何往，清啸穿林但可闻。  
拾得铁丸无处用，为君打散四山云。  

陆游　山中夜归戏作短歌  
骏马不用换美妾，名酒不用博凉州，  
霜天饮酒骑马出，驰猎蹴蹋川原秋。  
少年意薄万户侯，白首乃作穷山囚。  
箭锋岂必尽狐兔，胸次聊欲平山丘。  
夜归湖上酒初醒，庄舍萧条灯火冷。  
解刀自笑太麤生，却染松煤飞兔颖。  

陆游　山中饮酒  
百屋堆金钱，万户封公侯；  
富贵人所羡，熟计终缪悠。  
有酒君但饮，有山君但游，  
虽云亦梦事，要是胜一筹。  
独醉新丰市，遗魂招马周；  
清啸苏门山，旷度交公休。  
烂烂目如电，凛凛气愈遒。  
骑鲸归东海，已矣吾何求！  

陆游　山中作  
朱墨纷纷讼满庭，半年初得试山行。  
烧香扫地病良已，饮水饭蔬身顿轻。  
日落三通传浴鼓，雨余千耦看农耕。  
故巢光景还如此，为底淹留白发生？  

陆游　扇子峡山腹有草阁小亭极幽邃意其非俗人居也  
绝境慰人心，谁家住玉岑？  
乱云生翠窦，密雪洒青林。  
高阁临空豁，孤亭隐邃深。  
定知非俗士，橹急不容寻。  

陆游　赏花  
湖上花光何处寻？朱朱白白自成林。  
衰翁何预伤春事，闲客犹怀爱物心。  
欲堕每愁风骤起，正开却要日微阴。  
兰亭禹庙平生事，一榼芳醪莫厌深。  

陆游　赏花至湖上  
吾国名花天下稀，园林尽日敞朱扉。  
蝶穿密叶常相失，蜂恋繁香不记归。  
欲过每愁风荡漾，半开却要雨霏微。  
良辰乐事真当勉，莫遣匆匆一片飞。  

陆游　赏山园牡丹有感  
雒阳牡丹面径尺，鄜畤牡丹高丈余。  
世间尤物有如此，恨我总角东吴居。  
俗人用意苦局促，目所未见辄谓无。  
周汉故都亦岂远，安得尺箠驱群胡！  

陆游　上丁  
燎火明中庭，老槐泣残雨。  
白头奉祀事，恐惧剧仰俯。  
三终乐在悬，再拜肉升俎。  
谁言千载後，恍若到邹鲁。  
吾国虽褊小，大社胙茆土。  
如何俨章绶，日夜临箠楚？  
藏书如丘山，及物无一羽。  
吾其可怜哉，去去老农圃！  

陆游　上方銛老求宿芦诗宿芦盖所寓室名以其似渔舟也  
一曲亭前水接天，放翁短棹弄风烟。  
宿芦纵有江湖趣，犹是人间赝钓船。  

陆游　上书乞祠  
上书又乞奉祠归，梦到湖边自叩扉。  
此去敢辞依马磨，向来真惯拥牛衣。  
致身途远年龄暮，报国心存气力微。  
誓墓那因一怀祖，人间处处是危机。  

陆游　上书乞祠辄述鄙怀  
干禄本代耕，穷达敢自必？  
早遇高皇帝，九品对宣室。  
妄怀犬马心，嫠纬不暇恤。  
上恩等天地，腰领免斧鑕。  
旋属绍兴末，阳谷瞻出日，  
贱臣复何幸，便殿首造膝。  
煌煌帝尧典，推择首秉笔。  
愚患虽恳款，野性实坦率。  
飘然去周行，湖海抱沉疾。  
远游客穷塞，亭障秋萧瑟。  
圣君终记省，万里忽乘馹。  
同朝久凋谢，存者不十一。  
造廷故抱暗，下殿衰涕溢。  
蹉跎又十载，忧患岂易述。  
流年不贷人，白发日夜密，  
冠虽未即挂，驭已不容叱。  
尚觊公朝恩，养老沾散秩；  
闭门教子孙，志愿真永毕。  

陆游　上书乞再任冲佑  
蚢枝六尺藤，方屋九寸帽；  
人间无处著，山水归寄傲。  
耳中闻渊明，自我发未燥，  
高标不可揖，七十忽已到。  
明窗置经龛，奥室养丹灶，  
虽云迫迟暮，要足平昔好。  
悠然万念空，快若河卷扫。  
寄声幔亭云，行拜散人号。  

陆游　上巳  
残年登八十，佳日遇重三。  
帘幙低新燕，房栊起晚蚕。  
名花红满舫，美酝绿盈畑。  
春事还如昨，衰怀自不堪。  

陆游　上巳临川道中  
二月六夜春水生，陆子初有临川行。  
溪深桥断不得渡，城近卧闻吹角声。  
三月三日天气新，临川道中愁杀人。  
纤纤女手桑叶绿，漠漠客舍桐花春。  
平生怕路如怕虎，幽居不省游城俯。  
鹤躯苦瘦坐长饥，龟息无声惟默数。  
如今自怜还自笑，歛版低心事年少。  
儒冠未恨终自误，刀笔最惊非素料。  
五更欹枕一凄然，梦里扁舟水接天，  
红蕖绿芰梅山下，白塔朱楼禹庙边。  

陆游　上巳书事  
单衣初著下湖天，飞盖相随出郭船。  
得雨人人喜秧信，祈蚕户户歛神钱。  
黄鸡煮舋无停筋，青韭淹葅欲堕涎。  
丞相传闻又三押，衡茅未改日高眠。  

陆游　上巳小饮追忆乾道中尝以是日病酒留三泉江月亭凄然有感  
零落残花一两枝，绿阴庭院燕差池。  
隔墙笑语秋千散，惆怅三泉驿里时。  

陆游　上虞逆旅见旧题岁月感怀  
舴艋为家东复西，今朝破晓下前溪。  
青山缺处日初上，孤店开时莺乱啼。  
倦枕不成千里梦，壤墙闲觅十年题。  
漆园傲吏犹非达，物我区区岂足齐。  

陆游　上元  
细细香尘暗六街，鱼鳞浅碧暮云开。  
新妆褰幕全身见，误马随车一笑回。  
酒酽顿忘风力峭，夜长犹恨漏声催。  
京华旧侣雕零尽，短鬓成丝心未灰。  

陆游　上元  
病起衰颜非昔红，偷闲聊与少年同。  
一规寒玉挂楼角，千点华星来坐中。  
久戍遗民虽困弊，承平旧镇尚繁雄。  
归时瘦马崔嵬影，定有游人笑此翁。  

陆游　上元後连数日小雨作寒戏作  
呼儿取酒敌春寒，病起驼裘剩觉宽。  
万事不妨高枕卧，始知老子耐悲欢。  

陆游　上元後连数日小雨作寒戏作  
春风催暖入园林，一片云生又作阴。  
留得梅花三日住，谁云造物本无心？  

陆游　上元後连数日小雨作寒戏作  
烟笼天阙青鸳湿，水涨官河画鷁浮。  
解赋春阴三十首，不应惟有宋鄜州。  

陆游　上元後连数日小雨作寒戏作  
拟拨残书出郭行，浮云忽已败春晴。  
穷阎今雨无车马，卧听深泥溅履声。  

陆游　上元前一日  
异县客游久，今年春事迟。  
峭寒增酒价，微雨恼灯欺。  
老态人未觉，孤愁心自知。  
停车呼病妇，强出伴诸儿。  

陆游　上元日昼卧  
积雨连上元，孤愁卧空馆。  
宿酲殊未解，欲起意复嬾。  
床敷蛮毡稳，被拥吴绫暖。  
残香碧缕细，软火红焰短。  
虽云少睡眠，聊喜屡展转。  
昏昏忽已暮，一笑呼茗碗。  

陆游　上元夜作  
百年古谓风前烛，我逾七十饭不足。  
亦知生世无工拙，久向人间耐荣辱。  
今年上元灯满城，十里东风度丝竹。  
蓬窗湿薪不御寒，独取残书伴儿读。  
忽然得意见古人，半碗冻齑甘胜肉。  
书生盖棺事未定，论著傥存终见录。  
富贵无名岂胜数，意气空能骄世俗。  
君不见拄天拄地邢君牙，不如诗人穷瞎张太祝！  

陆游　上元雨  
城中酒垆千百所，不忧不售惟忧雨。  
今年上元灯满城，曲巷深坊闹歌舞。  
天公不借一日晴，风吹灯死雨如倾。  
家家移床避屋漏，不闻人声闻屐声。  

陆游　上章纳禄恩畀外祠遂以五月初东归  
身似霜松老不枯，乞骸犹得待清都。  
百钱浊酒浑家醉，六月飞蚊彻晓无。  
美睡不愁闲客搅，出游自有小儿扶。  
买山尚恐巢由笑，敢向君王觅镜湖。  

陆游　上章纳禄恩畀外祠遂以五月初东归  
黄纸淋漓字似鸦，即今真个是还家。  
园庐渐近湖山好，邻曲来迎鼓笛哗。  
笾实傍篱收豆荚，盘蔬临水采芹芽。  
皇家养老非忘汝，不必青门学种瓜。  

陆游　上章纳禄恩畀外祠遂以五月初东归  
群玉峰头孤梦断，五云溪上野舟回。  
傍人鸥鸟自然熟，到处藕花无数开。  
麦饭不餍常面槁，柴门闲掩自心灰。  
雨来正作盆山地，不怕冥冥半月梅。  

陆游　上章纳禄恩畀外祠遂以五月初东归  
身是风前一断蓬，经年窃食竟何功？  
倚天青嶂迎船出，扑马红麈转眼空。  
网户饷鱼胜丙穴，旗亭送酒等郫筒。  
死前幸作扶犁叟，免使淮南笑发蒙。  

陆游　上章纳禄恩畀外祠遂以五月初东归  
此身惟有一躬耕，乞得余年乐太平。  
东观并游收昨梦，西湖重到付来生。  
一堤草露明晨照，半浦荷风飍晚晴。  
历历归途皆胜事，江亭先听棹歌声。  

陆游　上之回  
咸阳宫阙天下壮，五更卫士传鸡唱，  
重门洞开銮驾出，回中更在云霄上。  
云霄一路蟠青冥，车声隐辚驰雷霆。  
宓妃穿仗王母下，何必轩皇居大庭。  
君王游幸无终极，万年尽是欢娱日。  
文成已死方不雠，茂陵松柏秋萧瑟。  

陆游　烧丹示道流  
昔烧大药青牛谷，磊落玉床收箭镞。  
扶桑朝暾谨火候，仙掌秋露勤沐浴。  
带间小瓢鬼神卫，异气如虹夜穿屋。  
点成黄金弃山海，挥手人间一裘足。  
明年服丹径仙去，洞庭月冷吹横玉。  
相逢只恐惊倒君，毛发毵毵垂地绿。  

陆游　烧香  
宝熏清夜起氤氲，寂寂中庭伴月痕。  
小斮海沉非弄水，旋开山麝取当门。  
蜜房割处春方半，花露收时日未暾。  
安得故人同晤语，一灯相对看云屯？  

陆游　烧香  
茹芝却粒世无方，随时江湖每自伤。  
千里一身凫泛泛，十年万事海茫茫。  
春来乡梦凭谁说，归去君恩未敢忘。  
一寸丹心幸无愧，庭空月白夜烧香。  

陆游　少微山  
平生一舴艋，几到少微山。  
杰观扫无迹，高人呼不还。  
崖崩危欲压，磴断滑难攀。  
日暮增幽兴，渔歌莽苍间。  

陆游　绍熙辛亥九月四日雨後白龙挂西北方复雨三日作长句记之  
长空黮闇如欲夜，白龙腾拏见云罅，  
鳞间出火光照江，尾卷风霆雨如射。  
老人百岁见未曾，儿童闭门伏床下，  
发毛惨凛谁复支，性命么微不禁吓。  
登场已叹禾生耳，出户仍愁泥没胯。  
皇天生民岂不爱，龙亦何心败吾稼！  
父老相看出无策，揽涕顿颡号枌社。  
移床避漏我亦忙，秉烛题诗寄悲吒。  

陆游　绍兴庚辰余游谢康乐石门与老洪道士痛饮赋诗既还山阴王仲信为予作  
二十余年别石门，灯前感旧欲消魂。  
人生万事皆如梦，自笑区区记剑痕。  

陆游　绍兴庚辰余游谢康乐石门与老洪道士痛饮赋诗既还山阴王仲信为予作  
爱酒黄冠鬓如雪，石门邂逅一樽同。  
悬知久作此山土，愁对画图秋雨中。  

陆游　绍兴癸亥余以进士来临安年十九明年上元从舅光州通守唐公仲俊招观  
随计当时入帝城，笙歌灯火夜连明。  
宁知六十余年後，老眼重来看太平。  

陆游　绍兴辛末至丙子六年间予年方壮每遇重九多与一时名士登高於蕺山宇  
故里登高接隽游，即今不计几番秋。  
一樽尚与菊花醉，胄事不禁江水流。  
薄命虽多死闾巷，逢时亦有至公侯。  
若论耄岁朱颜在，穷达皆当输一筹。  

陆游　绍兴辛酉予年十七矣距今已六十年追感旧事作绝句  
常忆初年十七时，朝朝乌帽出从师。  
忽逢寒食停供课，正写矾书作赝碑。  

陆游　绍兴中予初仕为宁德主簿与同官饮酒食蛎房甚乐後五十年有饷此味者  
昔仕闽江日，民淳簿领闲。  
同寮飞酒海，小吏擘蚝山。  
梦境悠然逝，羸躯独尔顽。  
所嗟晨镜里，非复旧朱颜。  

陆游　绍兴中与陈鲁山王季夷从兄仲高以重九日同游禹庙後三十余年自三桥  
重楼杰阁倚虚空，红日苍烟正郁葱。  
乡国归来浑似鹤，交朋零落不成龙。  
人生真与梦何挍，我辈故应情所锺。  
泪渍清诗却回棹，不眠一夜听鸣蛩。  

陆游　舍傍晚步  
蒲团初起定，藤杖偶闲行。  
鸟语如相命，鱼浮忽自惊。  
麦苗经雨绿，枫叶得霜趚。  
野老淳风在，悠然不送迎。  

陆游　舍傍晚步  
养疾便居僻，寻幽喜雨晴。  
偶因将鹿出，遂作放鱼行。  
木落塔初见，潦收滩自生。  
霜清念游衍，渐拟问山程。  

陆游　舍北  
支径秋原上，衡门夕照中。  
野烟山半失，溪涨浦横通。  
鬓秃难藏老，衣穿可讳穷？  
浩歌终自得，心事寄冥鸿。  

陆游　舍北独步  
霜露沾衣迫岁徂，天公欲为老人娱。  
断云新月供诗句，苍桧丹枫列画图。  
风叶萧萧归独鹤，烟波渺渺漾双凫。  
孤村薄暮谁从我，惟是诗囊与酒壼。  

陆游　舍北晚步  
漠漠炊烟村远近，冬冬傩鼓埭西东。  
三叉古路残芜里，一曲清江淡霭中。  
外物已忘如弃屣，老身无伴等羁鸿。  
天寒寂寞篱门晚，又见浮生一岁穷。  

陆游　舍北晚眺  
平野沉寒日，远村生暮烟。  
离离立红树，点点散乌犍。  
暂出不逾岁，告归仍一廛。  
江湖初见雁，著眼送云边。  

陆游　舍北晚眺  
红树青林带暮烟，并桥常有卖鱼船。  
樊川诗句营丘画，尽在先生拄杖边。  

陆游　舍北晚眺  
日日津头系小舟，老人自嬾出门游。  
一枝筇杖疏篱外，占断千岩万壑秋。  

陆游　舍北望牛头山山有延胜寺先太傅书堂在焉六年前尝泛小江往游寺焚於  
太傅读书处，秋风曾问途。  
江如青弋险，山似白盐孤。  
路尽还登岭，林开忽见湖。  
草堂无复识，流涕想规模。  

陆游　舍北望水乡风物戏作绝句  
西风沙际矫轻鸥，落日桥边系钓舟。  
乞与画工团扇本，青林红树一川秋。  

陆游　舍北溪上垂钓  
大耋还家万事非，垂竿好在绿苔矶。  
风和山雉挟雌过，村晚吴牛将犊归。  
春涨新添塘滟滟，夕云仍带雨霏霏。  
此生自笑狂颠足，依旧人间一布衣。  

陆游　舍北闲望作六字绝句  
潘岳一篇秋兴，李成八幅寒林。  
舍北偶然倚杖，尽见古人用心。  

陆游　舍北行饭  
饭饱逍遥信所之，芡塘蔬圃遍游嬉。  
梧楸凋落风高後，瓜瓠轮囷雨足时。  
犬喜人归迎野路，鹊营巢稳占低枝。  
晚来嬾复呼童子，自掩柴门上扊　。  

陆游　舍北行饭  
蔓络疏篱草满塘，饱嬉聊复步斜阳。  
一霜骤变千林色，两犊新犁百亩荒。  
野寺僧残尚钟鼓，官堤舟过见帆樯。  
归来笑补空囊课，寒日谁知亦自长。  

陆游　舍北行饭书触目  
晚餐初泼一瓯茶，曳杖闲行兴未涯。  
烟树参差墨浓淡，风鸦零乱字横斜。  
夕阳偏傍平桥路，寒蝶犹依晚菊花。  
堪笑衰翁耐荒寂，短衣沾露未还家。  

陆游　舍北行饭书触目  
落雁昏鸦集远洲，青林红树拥平畴。  
意行舍北三叉路，闲看桥西一片秋。  
小妇破烟撑去艇，丫童棋笛唤归牛。  
形容野景无余思，自怪痴顽不解愁。  

陆游　舍北摇落景物殊佳偶作  
今年冬候晚，仲月始微霜。  
野日明枫叶，江风断雁行。  
穷涂多藉躝，老境易悲伤。  
自笑诗情嬾，萧然旧锦囊。  

陆游　舍北摇落景物殊佳偶作  
路拥新霜叶，溪余旧涨沙。  
栖乌初满树，归鸭各知家。  
世事元堪笑，吾生固有涯。  
南村闻酒熟，试遣小僮赊。  

陆游　舍北摇落景物殊佳偶作  
小聚鸥沙北，横林蟹舍东。  
船头眠醉叟，牛背立村童。  
日落云全碧，霜余叶半红。  
穷鳞与倦翼，终胜在池笼。  

陆游　舍北摇落景物殊佳偶作  
屋角成金字，溪流作谷纹。  
斜通小桥路，半掩夕阳门。  
孤艇冲烟过，疏钟隔坞闻。  
杜门非独病，实自厌纷纷。  

陆游　舍北摇落景物殊佳偶作  
草径人稀到，柴扉手自开。  
林疏鸦小泊，溪浅鹭频来。  
檐角除瓜蔓，墙隅斸芋魁。  
东邻膰肉至，一笑举新醅。  

陆游　舍北野望  
短景妨游兴，长歌慰作劳。  
叶凋西埭近，水落北桥高。  
病每随时剧，衰难与世鏖  
旗亭新酿美，万事一秋毫。  

陆游　舍北野望  
断垄围蔬圃，枯桑系钓查。  
经行桥独木，伫立路三叉。  
野卉栖孤蝶，平川起乱鸦  
榰筇无定处，兴尽即还家。  

陆游　舍北野望  
溪彴通西崦，山蹊缭北村。  
残霞明水面，落叶拥篱根。  
野父编龙具，樵儿习兔园。  
吾今井蛙耳，敢复慕鹏鲲！  

陆游　舍北野望  
早岁遭逢异，中年促召频。  
驰驱犹许国，卧起已须人。  
药石三秋病，风波万里身。  
篱门残照里，惨淡易伤神。  

陆游　舍东追凉  
骄阳收火伞，清露贮冰壼。  
海涌四更月，风生千顷蒲。  
砍狂忘老境，意豁失穷途。  
所恨朋侪尽，无人为揽须。  

陆游　舍南野步  
枯蔓络荆离，幽花映荻扉。  
驯獐惊不起，归鹤倦犹飞。  
野色连收纲，边愁入捣衣。  
壮图空自笑，事事与心违。  

陆游　舍南杂兴  
淅淅暮风生，晖晖残月明。  
开门喜闲望，扶杖得徐行。  
霜薄树多绿，泉流沟有声。  
儿童殊可念，画地作棋枰。  

陆游　舍南杂兴  
莎径依山曲，柴扉并水开。  
不因行药出，即为觅诗来。  
戒婢挑蔬甲，催儿斸芋魁。  
随宜也能饱，漂母未须哀。  

陆游　舍南杂兴  
麻菽连枝熟，柴荆尽日关。  
临池惊鹭起，倚柱待云还。  
倦憩石腰鼓，行携铜博山。  
老人无定意，所到即开颜。  

陆游　舍外弥望皆青秧白水喜而有赋  
此地天教著放翁，舍傍烟树晚空蒙。  
一无可恨得归老，寸有所长能忍穷。  
东作己趋尧旧俗，南薰方咏舜遗风。  
谢安勋业能多少，枉是　　起剡中。  

陆游　舍西晚眺示子聿  
秋涛常记犯灵胥，季子双髦尚髧如。  
薄饭不为明日计，短檠相对十年余。  
嗟予久合堕鬼录，怜汝犹能读父书。  
西望牛头渺天际，永怀吾祖起家初。  

陆游　舍西夕望  
茆舍菱陂北，柴门药圃西。  
奇云去人近，澹月傍檐低。  
野迥羊牛下，林昏鸟雀栖。  
郊墟少还往，父子自扶携。  

陆游　社鼓  
酒旗三家市，烟草十里陂。  
林间鼓冬冬，迨此春社时。  
饮福父老醉，嵬峨相扶持。  
君勿轻此声，可配丰年诗。  

陆游　社酒  
农家耕作苦，雨阳每关念。  
种黍蹋麴孽，终岁勤收歛。  
社瓮虽草草，酒味亦醇酽。  
长歌南陌头，百年应不厌。  

陆游　社前一夕未昏辄寝中夜乃得寐  
祠事当行惧不任，未昏强卧拥孤衾。  
三更自笑元无睡，万事从来忌有心。  
檐角河倾秋耿耿，床头虫语夜愔愔。  
若耶溪上苹花老，倦枕何人听越吟？  

陆游　社日  
百谷登场酒满卮，神林箫鼓晚清悲。  
蝉依疏柳长言处，燕委空巢大去时。  
幼学已忘那用忌，微聋自乐不须医。  
伤心故里鸡豚集，父老逢迎正见思。  

陆游　社日  
坎坎迎神鼓，儿童喜欲颠。  
放翁无社酒，闭户课残编。  

陆游　社日小饮  
人生当惜老年时，醉插山花压帽欹。  
世事恰如风过耳，微聋自好不须治。  

陆游　社日小饮  
社日西风吹角巾，一樽强醉汝江滨。  
杏梁燕子还堪恨，归去匆匆不报人。  

陆游　社日小饮  
催花初过社公雨，对酒喜烹溪友鱼。  
尽道乱山穷绝处，年华未觉异吾庐。  

陆游　社日小饮  
社雨霏霏湿杏花，农家分喜到州家。  
苍鹅戏处塘初满，黄犊归时日欲斜。  

陆游　社肉  
社日取社猪，燔炙香满村。  
饥鸦集街树，老巫立庙门。  
虽无牲牢盛，古礼亦略存。  
醉归怀余肉，沾遗偏诸孙。  

陆游　社饮  
东作初占嗣岁宜，蚕官又近乞灵时。  
倾家酿酒无遗力，倒社迎神尽及期。  
先醉後醒惊老惫，路长足蹇叹归迟。  
西村渐过新塘近，宿鸟归飞已满枝。  

陆游　社饮  
世上升沉一辘轳，古来成败几樗蒱？  
试看大醉称贤相，始信常醒是鄙夫。  
起舞非无垂白伴，暮归仍有枕髦扶。  
即今不乏丹青手，谁画三山社饮图？  

陆游　射的山观梅  
射的山前雨垫巾，篱边初见一枝新。  
照溪尽洗骄春意，倚竹真成绝代人。  
餐玉元知非火食，化衣应笑走京尘。  
即今画史无名手，试把清诗当写真。  

陆游　射的山观梅  
凌厉冰霜节愈坚，人间乃有此舑仙。  
坐收国士无双价，独立东皇太一前。  
此去幽寻应尽日，向来别恨动经年。  
花中竟是谁流辈？欲许芳兰恐未然。  

陆游　涉白马渡慨然有怀  
我马顾影嘶，忽涉白马津。  
虽非黄河上，抚事犹悲辛。  
太行之下吹虏尘，燕南赵北空无人。  
袁曹百战相持处，犬羊堂堂自来去。  

陆游　涉溪  
挥汗欲成雨，聚蚊真若雷。  
山翁在何许，赤脚步溪来。  

陆游　身世  
身世飘然似断云，时人误许与斯文。  
旋偿碑债动千里，强理诗情无一分。  
子美旧悲残酒炙，幼安今老白襦裙。  
余生自喜浑无事，清夜铜炉炷宝熏。  

陆游　身世  
身世浮沉等一沤，卧看校尉例封侯。  
青灯微火药铛夜，淡月凄风衣杵秋。  
醉里不辞嘲兀兀，吟边时得寄悠悠。  
即今老眼无开处，又向城南倚寺楼。  

陆游　呻吟  
呻吟半岁掩柴扉，性命惟存气力微。  
夙业岂能逃马麦，穷居赖是惯牛衣。  
浊清且复分贤圣，今昨谁能论是非！  
一段光明君记取，要知无念是真归。  

陆游　深居  
作吏难堪簿领迷，深居聊复学幽栖。  
病来酒户何妨小，老去诗名不厌低。  
零落野云寒傍水，霏微山雨晚成泥。  
自怜甫里家风在，小摘残蔬遶废畦。  

陆游　神君歌  
泰山可为砺，东海可扬尘。  
惟有壮士志，死生要一伸。  
我梦神君自天下，威仪奕奕难具陈。  
飞龙驾车不用马，诃前殿後皆鬼神。  
奇形诡状，密如鱼鳞，  
齾齾，争扶车轮。  
黑纛白旄，其来无垠。  
黄雾紫氛，合散轮囷。  
考录魑魅，号呼吟呻。  
约束蛟螭，夭矫服驯。  
後车百两载号呼吟呻。  
约束蛟螭，夭矫服驯。  
後车百两载美人，巾袡鲜丽工笑颦。  
金尊翠杓溢芳醇，琵琶箜篌饰怪珍。  
世间局促常悲辛，神君欢乐千万春。  
呜呼，生不封侯死庙食，  
丈人岂得抱志长默默！  

陆游　神山歌  
吾闻海中五神山，其根戴以十五鳌。  
一朝六鳌被钓去，岱舆员峤沉洪涛。  
尚余三山岿然在，当时不没争秋毫。  
如何蓬莱又已浅，忽见平地生藜蒿。  
伏羲迨今几万岁，世事如火煎油膏。  
娶妻不敢待翁命，治水无暇怜儿号。  
避谗奔楚仅得免，历聘返鲁终不遭。  
老聃关尹亦又死，人实危脆无坚牢。  
有口惟可饮醇醪，有手惟可持霜螯，  
勿令他人复笑汝，後有万世来滔滔。  

陆游　沈园  
城上斜阳画角衰，沈园非复旧池台。  
伤心桥下春波绿，曾是惊鸿照影来。  

陆游　升僲桥遇风雨大至憩小店  
触热真疑堕火灰，雨如飞镞亦佳哉！  
空江鱼鳖从龙起，平野雷霆拥马来。  
正怪横吹屋茅尽，俄闻下击涧松摧。  
晚来日漏风犹急，卧看柴扉阖复开。  

陆游　生日子聿作五字诗十首为寿追怀先亲泣然有作  
我生尚及宣和末，颁历频惊岁月移。  
负米养亲无复日，蓼莪废讲岂胜悲！  
渡江百口今谁在？抱恨终身秪自知。  
文字虚名何足道，樽前媿汝十章诗。  

陆游　生世  
乾坤成毁由来事，生世真同黍一炊。  
嗟我已过三万日，余年有几自应知。  

陆游　生涯  
久矣冥行堕巑巇，乐哉偶得谢招麾。  
放怀身世相忘地，夙驾山林独往时。  
纵老岂容妨痛饮，更慵亦未废新诗。  
超然自喜生涯别，始叹龟堂见事迟。  

陆游　生涯  
生涯数畦采，心事一溪云。  
樵担斜阳下，渔歌静夜闻。  
门无俗驾到，厨有远泉分。  
但了麴糱事，功名乌足云！  

陆游　生涯  
身世茫如梦，门庭冷似冰。  
逢迎卖药叟，辞谢乞钱僧。  
羸疾时时剧，衰颜日日增。  
人扶亦可出，要是藉乌藤。  

陆游　生涯  
旧业桑麻在，颓龄耄耄过。  
虞卿著书晚，伏叟授经讹。  
井上磨椎斫，村东买钓蓑。  
倾身营一饱，自笑又蹉砣。  

陆游　生涯  
残年端有几，寂寞寄沧洲。  
鸟宿千林暮，虫鸣四壁秋。  
风廊动磚杵，月垄把鉯耰。  
衣食随宜具，何心复浪求。  

陆游　省事  
车马声都绝，比邻迹亦疏。  
浅倾家酿酒，细读手钞书。  
薄饭惟羹芋，闲游不借驴。  
有时还自笑，省事更谁如？  

陆游　省事  
省事渐捐书，甘贫学蓺蔬。  
心安闲梦少，病去俗医疏。  
兀尔游方外，超然到物初。  
此身犹是幻，况复爱吾庐。  

陆游　省事  
老去终年卧草庐，事皆省尽略无余。  
麈留鼠迹犹嗔拂，风作瓢声固不除。  
兴发旧醅何害醉，诗成拙笔亦堪书。  
投床睡美悠然觉，作计今知本不疏。  

陆游　圣门  
圣门妙处不容思，千古茫茫欲语谁？  
曦发庭中新沐後，舞雩沂上咏归时。  
研求岂足窥微指，博约何由遇硕师？  
小疾扫空身尚健，蓬窗更作数年期。  

陆游　失鸂鶒  
不见池边整羽衣，绕村散觅走群儿。  
卑飞正恐为人得，径去何须报我知。  
久忆苹洲应自喜，尚余菰米亦堪悲。  
放翁未到忘情处，日暮凭栏独咏诗。  

陆游　诗酒  
酒隐凌晨醉，诗狂彻旦歌。  
悯怜蜗左角，嘲笑螘南柯。  
风月随长笛，江湖入短蓑。  
平生会心处，最向漆园多。  

陆游　诗酒  
诗酒平生乐，无如老病侵。  
才衰愁韵险，量退怯杯深。  
宿露滋金藟，微霜点缬林。  
呼鹰五陵路，惆怅少年心。  

陆游　诗酒  
我生寓诗酒，本以全吾真。  
酒既工作病，诗亦能穷人。  
每欲两忘之，永为耕樵民；  
周旋日已久，弃去终无因。  
齿发益衰谢，肝胆犹轮囷，  
吟哦撼四壁，嵬峨颓乌巾。  
江上处处好，风月年年新。  
正尔岂不乐，浩歌终此身。  

陆游　诗一首  
上重支三枕，趺寒踏两裘。  
悠悠煎藥水，常照夜深愁。  

陆游　十二月八日步至西村  
腊月风和意已春，时因散策过吾邻。  
草烟漠漠柴门里，牛迹重重野水滨。  
多病所须唯药物，差科未动是闲人。  
今朝佛粥更相馈，更觉江村节物新。  

陆游　十二月初一日得梅一枝绝奇戏作长句今年於是四赋此花矣  
高标已压万花群，尚恐娇春习气存。  
月兔捣霜供换骨，湘娥鼓瑟为招魂。  
孤城小驿初飞雪，断角残钟半掩门。  
尽意端相终有恨，夜寒皴玉倩谁温？  

陆游　十二月二日夜梦游沈氏园亭  
路近城南已怕行，沈家园里更伤情。  
香穿客袖梅花在，绿蘸寺桥春水生。  

陆游　十二月二日夜梦游沈氏园亭  
城南小陌又逢春，只见梅花不见人。  
玉骨久成泉下土，墨痕犹锁壁间尘。  

陆游　十二月二日夜梦与客并马行黄河上息於古驿  
并辔徐驱百里中，云开太华翠摩空。  
是间合有神灵在，七十余年堕犬戎。  

陆游　十二月二日夜梦与客并马行黄河上息於古驿  
河滨古驿辟重门，雉兔纷纷黍酒浑。  
吾辈岂应徒醉饱，会倾东海洗中原。  

陆游　十二月二十九日夜半雨雪作披衣起听  
腊雪瑞丰登，春雨相发生，  
二者皆可贺，爱此打窗声。  
披衣起静听，萧萧乱疏更。  
岂惟肺渴苏，耳目为一清。  
孤灯不结花，相对翳复明。  
明朝遂除夕，岁月惊峥嵘。  

陆游　十二月二十六夜听雨  
新春尚七日，小雨暗江城。  
茆檐夜点滴，已作春雨声。  
轻黄上柳枝，嬾绿抽菊萌；  
造物本何心，谁主此发生？  
颇疑重云外，斗杓已东倾。  
老至不可却，一尊忘浊清。  

陆游　十二月二十七日祭风师归道中作  
虎豹生憎上九关，诸公衮衮遂难攀。  
面颜已老尘埃里，精力虚捐薄领间。  
束带敢言趋玉陛，横戈犹忆戍天山。  
新春自笑摧颓甚，鼓吹东风拜胙还。  

陆游　十二月九日枕上作  
卧听百舌语帘栊，已是新春不是冬。  
堪叹老来如许病，正令无病亦无悰。  

陆游　十二月三日夜桥上看月  
常时新月有无间，今夕清晖抵半环。  
柳外桥高最堪望，凭阑目送下西山。  

陆游　十二月十九日晚巫山送客归回望西寺小阁缥缈可爱遂与赵郭二教授同  
送客沙头落日催，遥看重阁更同来。  
清尊与闷都倾尽，倦马和诗总勒回。  
憔悴远游悲骑省，豪华前事记章台。  
归时灯火参差晚，自脱征衣拂帽埃。  

陆游　十二月十日暮小雪即止  
夜来急雪打船窗，今夜推窗月满江。  
堪恨无情一枝橹，水禽惊起不成双。  

陆游　十二月十日暮小雪即止  
夜来一雪苦匆匆，千里浓云忽扫空。  
换得月明良不恶，未须过计虑蝗虫。  

陆游　十二月十一日视筑堤  
江水来自蛮夷中，五月六月声摩空。  
巨鱼穹龟牙须雄，欲取陎市为龙宫。  
横堤百丈卧霁虹，始谁筑此东平公。  
今年乐哉适岁丰，吏不相倚勇赴功。  
西山大竹织万笼，船舸载石来亡穷。  
横陈屹立相叠重，置力尤在水庙东。  
我登高原相其冲，一盾可受百箭攻。  
蜿蜿其长高隆隆，截如长城限羌戎。  
安得椽笔记始终，插江石崖坚可砻。  

陆游　十二月一日  
病愈都忘老，晴和已似春。  
畦蔬青长甲，塘水绿生鳞。  
酒碗论交密，丹炉作梦新。  
穷居那敢恨，幸远庾公尘。  

陆游　十二月一日  
东风吹斗柄，暖律变严凝。  
草色迷残烧，溪流带断冰。  
儿书春日牓，女翦上元灯。  
莫笑蒲龛睡，山翁怯岁增。  

陆游　十日夜月中马上作  
身游碧海跨鲸鱼，心似寒冰贮玉壶。  
衣湿三更清露坠，眼明万里片云无。  
横空孤鹤曾相识，散发飞僲定可呼。  
老向人间无复意，逝将从此谒清都。  

陆游　十五日  
谁推圜镜上天东？桂影婆娑满镜中。  
天宇更无云一点，谯门初报鼓三通。  
儿童草草杯盘喜，邻曲纷纷笑语同。  
逐禄岂能无聚散，明年谁复伴衰翁！  

陆游　十五日云阴凉尤甚再赋长句  
褦襶京尘触热行，岂知世有野堂清。  
磑茶落雪睡魔退，激水跳珠凉意生。  
亹亹清风随麈柄，悠悠长日付棋枰。  
小舟先向苹汀泊，浴罢还须泛月明。  

陆游　十五夜月色皦然有顷云生遂不复见  
北望但空阔，南望横群山。  
青天无翳行素月，寥寥永夜非人间。  
九酝浆成老仙醉，六铢衣薄天宫寒。  
翠眉真人不火食，小立环佩风珊珊。  
横空邀我海山去，缥缈万里骖青鸾。  
相携一笑在云表，徐看玉宇飞金盘。  

陆游　十一月八日夜灯下对梅花独酌累日劳甚颇自慰也  
奔走人间无已时，夜窗喜对出尘姿。  
移灯看影怜渠瘦，掩户留香笑我痴。  
冷艳照杯欺麴蘖，孤标逼砚结冰澌。  
本来难入繁华社，莫向春风怨不知。  

陆游　十一月二十二日夜待子聿未归  
寒炉火半销，坏壁灯欲死。  
人行篱犬吠，月出林鹊起。  
吾儿信偶非长路，老子可怜煎百虑。  
人人父子与我同，立朝勿遣交河戍。  

陆游　十一月廿七日夜分披衣起坐神光自两眦出若初日室中皆明作诗志之  
灵府无思踵息微，神光出眦射窗扉。  
大冠长剑竟何有？尺宅寸园今始归。  
忧患过前皆梦事，功名自古与心违。  
三峰二室烟尘静，要试霜天槲叶衣。  

陆游　十一月三日过升仙桥作  
早过升仙不暇炊，桥边买饼疗朝饥。  
纷纷满座谁能识，大似新丰独酌时。  

陆游　十一月三日过升仙桥作  
熨手金鞭天马驹，冰河雪谷笑谈无。  
只言燕赵多奇士，岂必书生尽腐儒。  

陆游　十一月三日过升仙桥作  
桥边沙水绿蒲老，原上烟芜黄犊闲。  
老子真成兴不浅，凭鞍归梦遶家山。  

陆游　十一月上七日蔬饭骡岭小店  
新粳炊饭白胜玉，枯松作薪香出屋；  
冰蔬雪菌竞登盘，瓦钵毡巾俱不俗。  
晓途微雨压征尘，午店清泉带修竹。  
建溪小春初出碾，一碗细乳浮银粟。  
老来畏酒厌刍豢，却喜今朝食无肉。  
尚嫌车马苦縻人，会入青云骑白鹿。  

陆游　十一月十八日蒙恩再领冲佑邻里来贺谢以长句  
绿章封事彻虚皇，黄纸除书降野堂。  
海上春常探先到，壶中日已不胜长。  
冰衔再署仙班贵，鹤料重支玉粒香。  
便挂朝冠亦良易，金铜茶笼本相忘。  

陆游　十一月十三日夜作  
风雪正相乘，萧然一点灯。  
拥炉蒙衲被，就壁倚枯藤。  
火降神方王，河潮脑自凝。  
邻鸡太多事，三唱请晨兴。  

陆游　十一月十一日夜闻雨声  
入冬殊未寒，尘土冒原野。  
沟溪但枯萍，不闻清湍泻。  
今夕复何夕，急雨鸣屋瓦。  
岂惟宿麦长，分喜到菜把。  
明朝开衡门，想见泥溅踝。  
丰年傥可期，击壤歌豳雅。  

陆游　十一月四日风雨大作  
风卷江湖雨闇村，四山声作海涛翻。  
溪柴火软蛮毡暖，我与狸奴不出门。  

陆游　十一月四日风雨大作  
僵卧孤村不自哀，尚思为国戍轮台。  
夜阑卧听风吹雨，铁马冰河入梦来。  

陆游　十一月四日夜半枕上口占  
小室愔愔夜向分，幽人残睡带残醺。  
檐间雨滴愁偏觉，枕畔橙香梦亦闻。  
惊雁数声投野泽，悲笳三叠上霜云。  
年来万事俱抛尽，自笑诗中尚策勋。  

陆游　十一月五日夜半偶作  
草径江村人迹绝，白头病卧一书生。  
窗间月出见梅影，枕上酒醒闻雁声。  
寂寞已甘千古笑，驰驱犹望两河平。  
後生谁记当年事，泪溅龙床请北征？  

陆游　十一月五夜风雪寒甚燃薪取暖戏作五字  
束薪从涧底，及此不时求。  
力比鹅黄酒，功如狐白裘。  
分才具糜粥，余事暖衾稠。  
复恐成骄惰，三更起饭牛。  

陆游　十月  
红树平沙十月天，放翁今作水中仙。  
冬冬林外迎神鼓，只只溪头下钓船。  
世事极知吾有命，俗人终与汝无缘。  
菊花枯尽香犹在，又付东篱一醉眠。  

陆游　十月  
塞向倾书槴，开炉积豆萁。  
林居得温暖，天遣养衰迟。  
瓮盎藏蔬後，鉯耰下麦时。  
农家冬最乐，我老颇能知。  

陆游　十月  
十月霜侵季子裘，吾诗又送一年秋。  
风回断续闻樵唱，木落参差见寺楼。  
久已浮云看富贵，固应华屋等山丘。  
江边海际多幽致，拟跨青骡处处游。  

陆游　十月八日九日连夕雷雨  
雨声聒耳不停点，云气冒山殊未开。  
敢恨终年惟短褐，但惊十月有奔雷。  
牵萝且复补茆屋，饭豆何妨羹芋魁。  
莫笑赋诗无杰句，年来万事学低摧。  

陆游　十月旦日至近村  
鸭脚叶黄乌臼丹，草烟小店风雨寒。  
荒年人家鸡黍迮，芋羹豆饭供时节。  
村童上牛踏牛鼻，吹笛声长入云际。  
今年虽饥却少安，县吏不来官放税。  

陆游　十月二十八日夜风雨大作  
风怒欲拔木，雨暴欲掀屋。  
风声翻海涛，雨点堕车轴。  
拄门那敢开，吹火不得烛。  
岂惟涨沟溪，势已卷平陆。  
辛勤蓺宿麦，所望明年熟；  
一饱正自艰，五穷故相逐。  
南邻更可念，布被冬未赎；  
明朝甑复空，母子相持哭。  

陆游　十月二十八日夜鸡初鸣时梦与数女仙遇其一作诗示予颇哀怨如人间语  
玉姝眉黛翠连娟，弄翰闲题小碧牋。  
人世愁多无著处，故应分与蕊宫仙。  

陆游　十月二十八日夜鸡初鸣时梦与数女仙遇其一作诗示予颇哀怨如人间语  
虹作飞桥蜃吐楼，群仙来赋海山秋。  
玉姝定自多才思，更与人间替说愁。  

陆游　十月二十六日夜梦行南郑道中既觉恍然揽笔作此诗时且五鼓矣  
孤云两角不可行，望云九井不可渡。  
嶓冢之山高插天，汉水滔滔日东去。  
高皇试剑石为分，草没苔封犹故处。  
将坛坡陀过千载，中野疑有神物护。  
我时在幕府，来往无晨暮。  
夜宿沔阳驿，朝饭长木舖。  
雪中痛饮百榼空，蹴踏山林伐狐兔。  
耽耽北山虎，食人不知数。  
孤儿寡妇雠不报，日落风生行旅惧。  
我闻投袂起，大呼闻百步，  
奋戈直前虎人立，吼裂苍崖血如注。  
从骑三十皆秦人，面青气夺空相顾。  
国家未发度辽师，落魄人间傍行路。  
对花把酒学酝藉，空辱诸公诵诗句。  
即今衰病卧在床，振臂犹思傋征戍。  
南人孰谓不知兵？昔者亡秦楚三户！  

陆游　十月二四日夜梦中送庐山道人归山  
平生不到三公府，晚岁归来五老庵。  
夙士极知成殿後，吾曹所赖作司南。  
孤舟夜泊滩声恶，小瓮晨香雪意酣。  
笑语床隅拄杖子：即今惟汝是同参。  

陆游　十月晦日作  
藤疏不覆架，桐落欲平沟。  
闰岁风霜晚，衰年日月遒。  
观书方坐石，把钓又登舟。  
不是无羁束，闲人得自由。  

陆游　十月九日  
酒开瓮面扑人香，菊折霜余满把黄。  
我是化工君信否？放迟一月作重阳。  

陆游　十月九日与客饮忽记去年此时自锦屏归山南道中小猎今又将去此矣  
去年纵猎韩坛侧，玉鞭自探南山雪。  
今年痛饮蜀江边，金杯却吸峨眉月。  
竹枝歌舞新教成，凄怨传得三巴声。  
城头筑观出云雨，峨眉正与阑干平。  
酒酣诗就掷杯去，醉蹋玻璃江上路。  
悬知幽涧断桥边，已有梅花开半树。  

陆游　十月苦蝇  
村北村南打稻忙，浮云吹尽见朝阳。  
不宜便作晴明看，扑面飞蝇未退藏。  

陆游　十月苦蝇  
十月江南未拥炉，痴蝇扰扰莫嫌渠。  
细看岂是坚牢物，付与清霜为扫除。  

陆游　十月三日泛舟湖中作  
桑落可酿酒，草枯可呼鹰；  
平生当此时，意气十倍增。  
即今境界别，千钱买短篷，  
镜湖三百里，往来寒日中。  
小甑炊雕胡，玉食无此美。  
卧闻水鸟声，世念去如洗。  
知此恨太晚；享此恐不足。  
南山忽已昏，更就渔村宿。  

陆游　十月十九日大风作寒闭户竟日  
霜风卷地起，落叶拥蜗庐。  
终日澹无事，一窗宽有余。  
坐多知力耗，食少觉心虚。  
嬾惰无新句，松声忽起予。  

陆游　十月十七日予生日也孤村风雨萧然偶得二绝句予生於淮上是日平旦大  
少傅奉诏朝京师，檥船生我淮之湄。  
宣和七年冬十月，犹是中原无事时。  

陆游　十月十七日予生日也孤村风雨萧然偶得二绝句予生於淮上是日平旦大  
我生急雨暗淮天，出没蛟鼍浪入船。  
白首功名无尺寸，茅檐还听雨声眠。  

陆游　十月十四夜梦与客分题得早行  
蓐食寒灯下，脂车小市傍。  
驿门犹淡月，街树正清霜。  
触目关河异，兴懹道路长。  
丈夫当自力，双鬓易苍苍。  

陆游　十月十四夜月终夜如昼  
月从海东来，径尺熔银盘，  
西行到峨眉，玉宇万里宽。  
幽人耿不寐，弄影清夜阑。  
五城十二楼，缥缈香雾间，  
不知何仙人，亭亭倚高寒。  
欲语不得往，怅望冰雪颜，  
叩头傥见哀，容我蹑素鸾。  
掬露以为浆，屑玉以为餐。  
泠泠漱齿颊，皓皓濯肺肝，  
逝将从君游，人间苦无欢。  

陆游　十月十五夜对月  
离海月盈丈，寒光万里明。  
众星歛欲尽，一镜独徐行。  
重露滴松鬣，高风吹鹤声。  
老来殊畏冷，不尽倚阑情。  

陆游　十月四日夜记梦  
四客联辔来，我醉久不知；  
倒衣出迎客，媿谢前致辞。  
客意极疏豁，大笑轩须眉。  
礼岂为我设，度外以相期。  
衮衮吐雄辩，泠泠诵新诗，  
共言携酒壼，扫地临前墀。  
意气相顾喜，忽如少年时。  
老鸡不解事，唤觉空嗟咨。  
涉世四十年，贤隽常追随。  
尔来风俗坏，动脚堕险巇。  
森然义府刀，谁为叔度陂？  
起作四客篇，捕影吾其痴。  

陆游　十月下旬暄甚戏作小诗  
老怯霜风尽日眠，素屏纸帐拥蛮毡。  
为君小试回春手，便似暄妍二月天。  

陆游　十月暄甚人多疾十六日风雨作寒气候方少正作短歌以记之  
昔我从行台，宿师南山旁。  
仲秋已戒寒，九月常靊霜。  
入冬即大雪，人马有仆僵。  
土床炽薪炭，旃毳如胡羌。  
果蔬悉已冰，熟视不得尝。  
猎骑荷戈归，争献狐与狼。  
是时意气快，岂复思江乡。  
迩来四十载，余景迫耄荒。  
结茅镜湖曲，气候岁靡常，  
残暑排不去，单衣作重阳，  
霜晚木未丹，地燠草不黄，  
玄冥失号令，疟鬼意颉颃。  
忽焉风雨恶，纵击势莫当，  
颇疑地撼轴，又恐河决防。  
和泥补窍穴，乞火燎衣裳。  
霰雪虽未作，疾疠幸退藏。  
风炉荠糁美，瓦甑粳饭香，  
比邻共安健，相与歌虞唐。  

陆游　十月一日浮桥成以故事宴客凌云  
阴风吹雨白昼昏，谁扫云雾升朝暾？  
三江水缩献洲渚，九顶秀色欲塞门。  
西山下竹十万个，江面便可驰车辕。  
巷无居人亦何怪，释耒来看空山村。  
竹枝宛转秋猿苦，桑落潋灩春泉浑。  
众宾共醉忘烛跋，一径却下缘云根。  
走沙人语若潮卷，争桥炬火如星繁。  
肩舆睡兀到东郭，空有醉墨留衫痕。  
十年万事俱变灭，点检自觉惟身存。  
寒灯夜永照耿耿，卧赋长句招羁魂。  

陆游　石洞饷酒  
忘忧自古无上策，欲饮家贫酒杯迮。  
今朝鹊喜报远饷，未坼赤泥先动色。  
鱼长三尺催脍玉，巨蟹两螫仍斫雪。  
勿言地僻少过从，清风明月俱吾客。  
驱除二竖走三彭，零落眼花生耳热。  
陶然酣卧听松声，媿尔公卿足忧责。  

陆游　石帆山下  
久矣移家住鹿门，偶然信脚到桃源。  
尚嫌名挂东林社，那问尘生北海樽。  
才尽极知诗草草，睡多常觉气昏昏。  
旧闻福地多灵药，安得高人与细论？  

陆游　石帆山下作  
石帆山下古苔矶，回首人间万事非。  
能饮上池何患死，不营尺宅欲安归？  
寒龟瑟缩搘床老，倦鹤翩迁带箭飞。  
堪笑年来殊省事，就凭樵女绽春衣。  

陆游　石帆夏日  
石帆山下雨冥冥，闲岸纱巾憩草亭。  
单复篝衣时脱著，甜酸园果半黄青。  
鳏鱼无队依蒲藻，病鹤长鸣铩翅翎。  
自笑若为消永日，异书新录相牛经。  

陆游　石帆夏日  
短棹飘然信所之，茶园渔市到无时。  
风从苹末萧萧起，月过花阴故故迟。  
蓴菜煮羹吴旧俗，竹枝度曲楚遗辞。  
颇闻颈里杨梅熟，邻曲相招莫後期。  

陆游　石门  
昔讀康乐诗，梦到石门山。  
中有醉道士，倒珮落其冠。  
来游一一是，嵌岩如屋宽。  
喷薄三百尺，万珠落珊珊。  
峭壁天削成，磐石容投竿。  
摩挲苍藓字，喟发千载叹。  
老洪梦中舊，两脸依然丹。  
语我君小留，山瓢勿嫌酸。  
涧果四时有，收拾苦不难。  
旋炊胡麻饭，薦惊蛟龙蟠。  
醉面索吹醒，坐待风雷翻。  

陆游　石首县雨中系舟戏作短歌  
庚寅去吴西适楚，秋晚孤舟泊江渚。  
荒林月黑虎欲行，古道人稀鬼相语。  
鬼语亦如人语悲，楚国繁华非昔时。  
章华台前小家住，茆屋雨漏秋风吹。  
悲哉秦人真虎狼，欺侮六国囚侯王。  
亦知兴废古来有，但恨不见秦先亡。  
开窗酹汝一杯酒，等为亡国秦更丑。  
骊山冢破已千年，至今过者无伤怜。  

陆游　石堰村  
木落山不蔽，水缩洲自献。  
寒日晚更明，村巷曲折见。  
小妇鸣机杼，童子陈笔砚。  
农家虽苦贫，终胜异乡县。  
君看宦游子，岂无坟墓恋。  
生死在故乡，切勿慕乘传。  

陆游　时鸟  
日出鸣布谷，月落鸣子规，  
一气之所感，彼亦不自知。  
架犁最晚至，适当农事时；  
丁壮戴星出，力作孰敢迟。  
鸣者既有警，闻者得以思；  
乃知失时辈，强聒终何为？  
百舌亦能言，今默乃其宜。  
我作时鸟篇，用继豳人诗。  

陆游　时雨  
时雨及芒种，四野皆插秧。  
家家麦饭美，处处菱歌长。  
老我成惰农，永日付竹床。  
衰发短不栉，爱此一雨凉。  
庭木集奇声，架藤发幽香。  
莺衣湿不去，劝我持一觞。  
即今幸无事，际海皆农桑；  
野老固不穷，击壤歌虞唐。  

陆游　识媿  
几年羸疾卧家山，牧竖樵夫日往还。  
至论本求编简上，忠言乃在里闾间。  
私忧骄虏心常折，念报明时涕每潸。  
寸禄不沾能及此，细听只益厚吾颜。  

陆游　识喜  
本自怕沾京洛尘，固应不吐相君茵。  
偶逃鼍作鲸吞地，幸保诗狂酒病身。  
傲世曾歌楚人凤，著书久绝鲁郊麟。  
山村且试筇枝兴，风月秋来正一新。  

陆游　识喜  
齿摇徐自定，发脱却重生。  
意适簪花舞，身轻拾杖行。  
僧招决棋战，客让主诗盟。  
尚欲潇湘去，烟帆不计程。  

陆游　食酪  
南烹北馔妄相高，常笑纷纷儿女曹。  
未必鲈鱼芼菰菜，便胜羊酪荐樱桃？  

陆游　食荠  
日日思归饱蕨薇，春来荠美忽忘归。  
传夸真欲嫌茶苦，自笑何时得瓠肥？  

陆游　食荠  
采采珍蔬不待畦，中原正味压蒪丝。  
挑根择叶无虚日，直到开花如雪时。  

陆游　食荠  
小著盐醯助滋味，微加姜桂发精神。  
风炉歙钵穷家活，妙诀何曾肯授人。  

陆游　食荠糁甚美盖蜀人所谓东坡羹也  
荠糁芳甘妙绝伦，啜来恍若在峨岷。  
蓴羹下豉知难敌，牛乳抨酥亦未珍。  
异味颇思修净供，秘方常惜授厨人。  
午窗自抚膨脝腹，好住烟村莫厌贫。  

陆游　食荠十韵  
舍东种早韭，生计似庾郎；  
舍西种小果，戏学蚕丛乡。  
惟荠天所赐，青青被陵冈，  
珍美屏盐酪，耿介凌雪霜。  
采撷无阙日，烹饪有秘方，  
侯火地炉暖，加糁沙钵香。  
尚嫌杂笋蕨，而况污膏粱。  
炊粳及煮饼，得此生辉光。  
吾馋实易足，扪腹喜欲狂，  
一扫万钱食，终老稽山旁。  

陆游　食晚  
日高得米唤儿舂，苦雨园蔬久阙供。  
省事家风君看取，半饥半饱过残冬。  

陆游　食新  
龙锺好在梦中身，剩喜今年又食新。  
不用更烦人祝鲠，轮囷瓜瓠是常珍。  

陆游　食新有感贫居久蔬食至是方稍得肉  
壮游车辙遍天涯，晚得祠官不去家。  
优老每惭千载遇，食新又叹一年加。  
出波鱼美如通印，下栈羊肥抵卧沙。  
扪腹笑歌仍索酒，不嫌邻舍怪讙哗。  

陆游　食野菜  
野蔌山蔬次第尝，超然气压太官羊。  
放翁此意君知否？要配吴粳晓甑香。  

陆游　食野菜  
万里萧条酒一杯，梦魂犹自度邛郲。  
可怜龙鹤山中菜，不伴峨眉栮脯来。  

陆游　食野味包子戏作  
珍饷贫居少，寒云万里宽。  
叠双初中鹄，牢九已登盘。  
放箸摩便腹，呼童破小团。  
犹胜瀼西老，菜把仰园官。  

陆游　食粥  
世人个个学长年，不悟长年在目前。  
我得宛丘平易法，只将食粥致神仙。  

陆游　史院书怀  
後死与斯文，犹能读典坟。  
虽惭千载事，要是一生勤。  
石磑霏霏雪，铜炉袅袅云。  
扶衰又秋晚，何以报吾君？  

陆游　史院书事  
信史新修稿满床，牙签黄帊带芸香。  
中人驰赐初宣旨，丞相传呼早出堂。  
皇祖圣谟高万古，诸贤直笔擅三长。  
孤臣曾趣龙墀对，白首为郎只自伤。  

陆游　史院晚出  
已乞残骸老故丘，误恩重作道山游。  
龙津雨过桥如拭，凤阙烟消瓦欲流。  
直舍小眠钟报午，归途微冷叶飞秋。  
心知伏枥无千里，纵有王良也合休。  

陆游　世上  
世上悠悠东逝波，金丹将奈鬓丝何！  
墙头杨柳知秋早，窗外芭蕉受雨多。  
伏枥自应如老骥，还乡元欲借明驼。  
吾棋一局千年事，从使旁观烂斧柯。  

陆游　世事  
世事本难全，吾生已媿天。  
借书常稛载，馈酒亦蝉联。  
饘粥随时具，湖山此地偏。  
残年更何慕，未死即神仙。  

陆游　世事  
世事说来犹可厌，宦情梦里亦应无。  
山林已结三生愿，朝市谁非九折途？  
醉舞杯盘无藉在，狂吟风月不枝梧。  
何人今擅丹青艺，为画苏门长啸图？  

陆游　世事  
世事如今尽伏输，面能乾唾况其余。  
诗才退後愁强韵，眼力衰来怯细书。  
歛迹已思焚笔砚，作劳敢避把犁鉯。  
晴空万里宽多少，一片闲云足卷舒。  

陆游　市饮  
学道无多事，消阴服众魔。  
春雷惊蛰户，海日浴鲸波。  
大勇收全胜，灵襟袭太和。  
何妨会稽市，取酒独酣歌。  

陆游　示村医  
玉函肘後了无功，每寓奇方啸傲中。  
衫袖耫橙清鼻观，枕囊贮菊愈头风。  
新诗吟罢愁如洗，好景逢来病欲空。  
却羡龙锺布裘客，埭西卖药到村东。  

陆游　示儿  
得道如良贾，深藏要若无。  
冶金宁辄跃？韫玉忌轻沽。  
儒术今方裂，吾家学本孤。  
汝曹能念此，努力共枝梧。  

陆游　示儿  
斥逐襩被归，招唤振衣起；  
此是鄙夫事，学者那得尔。  
前年还东时，指心誓江水。  
亦知食不足，但有饿而死。  
小儿教汝书，不用日十纸；  
字字讲声形，仍要身践履。  
果能称善人，便可老乡里。  
勿言五鼎养，肉食吾所鄙。  

陆游　示儿  
闻义贵能徙，见贤思与齐。  
食尝甘脱粟，起不待鸣鸡。  
萧索园官菜，酸寒太学齑。  
时时语儿子：未用厌鉯犁。  

陆游　示儿  
文能换骨余无法，学但穷源自不疑。  
齿豁头童方悟此，乃翁见事可怜迟！  

陆游　示儿  
舍东已种百本桑，舍西仍筑百步塘，  
早茶采尽晚茶出，小麦方秀大麦黄。  
老夫一饱手扪腹，不复举首号苍苍。  
读书习气扫未尽，灯前简牍纷朱黄。  
吾儿从旁论治乱，每使老子喜欲狂。  
不须饮酒径自醉，取书相和声琅琅。  
人生百病有已时，独有书癖不可医。  
愿儿力耕足衣食，读书万卷真何益！  

陆游　示儿  
死去元知万事空，但悲不见九州同。  
王师北定中原日，家祭无忘告乃翁。  

陆游　示儿辈  
穷居怀抱久无懽，犹赖吾儿得少宽。  
谨视鸡豚供老疾，力营薪炭备春寒。  
旧书缀缉编无绝，小瓮调停味不酸。  
坐使乃翁无一事，高眠常到日三竿。  

陆游　示儿孙辈  
昔忝诸生後，初非一世豪。  
但希乡有秩，敢望郡功曹。  
歛版宁为辱？扶犁亦足高。  
儿孙勿妄想，底处不徒劳？  

陆游　示儿子  
父子扶携返故乡，欣然击壤咏陶唐。  
墓前自誓宁非隘，泽畔行吟未免狂。  
雨润北窗看洗竹，霜清南陌课劙桑。  
秋毫何者非君赐，回首修门敢遽忘。  

陆游　示儿子  
禄食无功我自知，汝曹何以报明时？  
为农为士亦奚异，事国事亲惟不欺。  
道在六经宁有尽，躬耕百亩可无饥。  
最亲切处今相付，熟读周公七月诗。  

陆游　示二子  
岂不怀荣畏友朋，一生凛凛蹈春冰。  
任真虽笑拘边幅，达节宁容出准绳。  
自喜残年如白传，更怜诸子慕崔丞。  
耄期尚有江湖兴，顽健人言见未曾。  

陆游　示福孙井示喜曾  
北商久不通，犁枣罕登盘；  
山舍惟有橘，琐细如弹丸，  
此外则柿栗，收拾猿鸟残。  
虽无庞翁话，儿孙亦团栾。  
今岁雨雪晚，岁莫始大寒，  
二稚乃可怜，不诉衣襦单。  
地炉有微火，诵书到更阑。  
我老多感慨，赖汝差自宽。  

陆游　示客  
一点昏灯两部蛙，客来相对半瓯茶。  
典衣未赎身饶虱，治米无工饭有沙。  
每为采菱浮野艇，时因卖药宿山家。  
青鞋到处堪乘兴，不独云门与若耶。  

陆游　示客  
枳缚藩篱荆作门，萧条何以致诸君？  
归休正得求吾志，老病犹能诵所闻。  
紫蟹迎霜径盈尺，白鱼脱水重兼斤。  
一杯潋灩无辞醉，秋稼登场合策勋。  

陆游　示客  
久泛烟波不问津，腾腾且复养吾真。  
每持杯酒呼江月，殊胜征衣化路尘。  
半枕何人游蚁垤，立谈为汝脱狐身。  
挂帆莫恨潇湘远，是处相逢一笑新。  

陆游　示客  
世间可笑走踷踷，误认虚空作汝身。  
已觅余名润枯骨，更谋厚积遗何人？  
风旛毕竟非心境，瓦砾何妨是道真。  
新藕出泥瓜上市，为君一醉堕纱巾。  

陆游　示客  
桑柘成阴百草香，缫车声里午风凉。  
客来莫说人间事，且共山林夏日长。  

陆游　示客  
十年奔走每思归，剩喜湖边昼掩扉。  
社燕免教嘲作客，海鸥曾是信忘机。  
晖晖晚日收新稻，漠漠新寒试夹衣。  
留客盘餐君勿笑，一畦蔬甲摘初稀。  

陆游　示邻里  
古学陵夷失本原，读书万卷误元元。  
从今相勉躬行处，土庶人章数十言。  

陆游　示邻曲  
北陌东阡好弟兄，耄年幸复主齐盟。  
同尝春韭秋菘味，共听朝猿夜鹤声。  
百世不忘耕稼业，一壼时叙里闾情。  
诸孙识字吾真足，安用鹏抟九万程。  

陆游　示友  
道向虚中得，文从实处工。  
凌空一鹗上，赴海百川东。  
气骨真当勉，规模不必同。  
人生易衰老，君等勿匆匆。  

陆游　示友  
黄卷青灯自幼童，长年颇亦有新功。  
尚嘲孟顗迟成佛，那计辛毗不作公。  
学问更当穷广大，友朋谁与共磨砻？  
诸君果未捐衰老，鄙语人当致一通。  

陆游　示元礼  
燕居侍立出扶行，见汝成童我眼明。  
但使乡闾称善士，布衣未必媿公卿。  

陆游　示元敏  
学问参千古，工夫始一经。  
宁论绶若若，且喜佩青青。  
汝业方当进，吾言要细听。  
仍须知稼穑，勉为国添丁。  

陆游　示元敏  
学贵身行道，儒当世守经。  
心心慕绳检，字字讲声形。  
吾已鬓眉白，汝方衿佩青。  
良时不可失，苦语直须听。  

陆游　示元用  
德孙学语已惊人，闷里时时一笑新。  
老子已应如枥骥，此郎端恐是天麟。  
会看神授如椽笔，莫改家傅折角巾。  
汝叔不痴当爱汝，夜窗灯火勉相亲。  

陆游　示诸孙  
蜗舍鹑衣老可哀，衰颜时为汝曹开。  
朱门莫羡煮羊脚，粝食且安羹芋魁。  
家塾读书须十纸，山园上树莫千回。  
但令学业无中绝，秀出安知有後来。  

陆游　示子虡  
好学承家夙所奇，蠹编残简共娱嬉。  
一婚倘毕吾无累，三釜虽微汝有期。  
聿弟元知是难弟，德儿稍长岂常儿。  
要令舟过三山者，弦诵常闻夜艾时。  

陆游　示子孙  
累叶为儒业不隳，定知贤杰有生时。  
学须造次常於是，道岂须臾或可离？  
我老已无明日计，心存犹惜寸阴移。  
巍巍夫子虽天纵，礼乐官名尽有师。  

陆游　示子孙  
茆屋惟须补漏穿，家人衣食亦随缘。  
岂容一事相关白，已过传家十二年。  

陆游　示子孙  
为贫出仕退为农，二百年来世世同。  
富贵苟求终近祸，汝曹切勿坠家风。  

陆游　示子孙  
吾家世守农桑业，一挂朝衣即力耕。  
汝但从师劝学问，不须念我叱牛声。  

陆游　示子聿  
故山谁伴隐茅茨，幸有吾家大耳儿。  
雨暗小窗分夜课，雪迷长鑱共朝饥。  
名场未捷宁妨学，史限虽严不废诗。  
我死汝应传钵袋，勉持愚直报明时。  

陆游　示子聿  
古学尊皇极，淫辞斥异端。  
人才如尔少，老健及吾难。  
身退桑榆暖，家贫菽水欢。  
人生粗足耳，衣食不须宽。  

陆游　示子聿  
儒林早岁窃虚名，白首何曾负短檠。  
堪叹一衰今至此，梦回闻汝读书声。  

陆游　示子聿  
我钻故纸似痴蝇，汝复孳孳不少惩。  
父子更兼师友分，夜深常共短檠灯。  

陆游　示子遹  
我初学诗日，但欲工藻绘；  
中年始少悟，渐若窥宏大。  
怪奇亦间出，如石漱湍濑。  
数仞李杜墙，常恨欠领会。  
元白才倚门，温李真自郐。  
正令笔扛鼎，亦未造三昧。  
诗为六艺一，岂用资狡狯？  
汝果欲学诗，工夫在诗外。  

陆游　示子遹  
敢恨吾生後圣贤，六经虽缺尚成编。  
本来尧舜身亲见，孰谓丘轲道不传？  
妙理岂求逢掖外，淳风宁在结绳前。  
此身未死还堪勉，更伴吾儿学数年。  

陆游　示子遹  
吾家太傅後，衿佩盛青青。  
我忝殿诸老，汝能通一经。  
学先严诂训，书要讲声形。  
夙夜常相勉，诸孙待典刑。  

陆游　示子遹  
家贫不学俭，物理有固然。  
要是善用短，足以终其年。  
我家稽山下，禀赋良奇偏。  
敢言中人产，日或无炊烟。  
有儿更耐穷，伴翁理遗编。  
短檠幸能继，竟夜可忘眠。  

陆游　示子遹  
翁老儿穷不自支，此心幸与古人期。  
劳兼薪水奴初去，典到琴书事可知。  
药杵无声工忍病，米囷可扫耻言饥。  
余年有几须相守，万里烟霄付异时。  

陆游　视陂至崇仁村落  
津亭徙倚客衣单，秋尽江南亦已寒。  
雁翅不禁疏雨湿，枫林初染早霞丹。  
少年已叹儒冠误，暮境更知行路难。  
倦马归来踏残日，长吟聊得写忧端。  

陆游　视东皋归  
抱耒新湖葑，烧畲古庙壖。  
宦游悲肮脏，归卧困沉绵。  
日隐啼鸦戍，舟回落鴈天。  
衰残知迫死，不忍负青编。  

陆游　视东皋归小酌  
筑陂下麦晚归来，围火烘衣始此回。  
但得诸孙传素业，真无一事挂灵台。  
井桐叶落垂垂尽，篱菊花残续续开。  
不负初寒蟹螫手，床头小瓮拨新醅。  

陆游　视东皋归小酌  
少年误计慕浮名，更事方知外物轻。  
身誓生生辞禄食，家当世世守农耕。  
授时尧典先精读，陈业豳诗更力行。  
最好水村风雪夜，地炉烟暖岁猪鸣。  

陆游　试笔  
用笔如用人，利钝乌可常。  
必欲责其全，无乃废所长？  
宣城与晋陵，声价略相当。  
不知今何年，森然集龟堂。  
和墨若璫黑，捣纸如银光。  
心手适调一，运此紫毫鋩。  
前却俱称意，六骥驰康庄。  
聊复取一快，讵必师锺张。  

陆游　试笔  
清谈数语犹疑过，平地徐行亦虑危。  
酌酒浅深须在我，更衣单复要随时。  

陆游　试笔  
人间元无第一手，万事端如屈伸肘。  
但能看破即超然，何代商山无四叟？  
老民自视中何有，倾身经营一杯酒。  
此外管城差可人，相从且作明窗友。  

陆游　试笔  
烹葵饭豆饱还休，弄笔翻书岁又秋。  
灵府湛然如止水，拟将何地著闲愁？  

陆游　试笔  
红丝玉斗紫毫鋩，岁晚相从味更长。  
不似乐天归老日，柳枝骆马雨堪伤。  

陆游　试茶  
苍爪初惊鹰脱韝，得汤已见玉花浮。  
睡魔何止避三舍，欢伯直知输一筹。  
日铸焙香怀旧隐，谷帘试水忆西游。  
银缾铜碾俱官样，恨欠纤纤为捧瓯。  

陆游　试茶  
北窗高卧鼾如雷，谁遣香茶挽梦回？  
绿地毫瓯雪花乳，不妨也道入闽来。  

陆游　试茶  
强饭年来幸未衰，睡魔百万要支持。  
难从陆羽毁茶论，宁和陶潜止酒诗？  
乳井帘泉方遍试，柘罗铜碾雅相宜。  
山僧剥啄知谁报？正是松风欲动时。  

陆游　试院春晚  
病思萧条掩绿樽，闲坊寂历锁朱门。  
故人别久难寻梦，远客愁多易断魂。  
漫漫晚花吹瀼岸，离离春草上宫垣。  
此生飘泊何时已，家在山阴水际村。  

陆游　室中屏去长物戏作  
久从昭代乞残骸，荷锸随行偶未埋。  
四壁尽空君勿怪，才留一物即关怀。  

陆游　适闽  
春残犹看少城花，雪里来尝北苑茶。  
未恨光阴疾驹隙，但惊世界等河沙。  
功名塞外心空壮，诗酒樽前发已华。  
官柳弄黄梅放白，不堪倦马又天涯。  

陆游　首春连阴  
入春十日九日阴，积雪未解雨复霪；  
西家船漏湖水涨，东家驴病街泥深。  
去秋宿麦不入土，今年米贵如黄金。  
老妪哭子那可听，僵死不覆黔娄衾！  
州家遣骑馈春酒，欲饮复止吾何心？  
出门空叹岁华速，已见微绿生高林。  

陆游　首夏  
乱山深处著柴荆，岸帻披衣露气清。  
宴坐有书聊作伴，出游无客独题名。  
阴阴密树花初尽，灩灩方池水已平。  
几许人间堪笑事，今朝百舌顿无声。  

陆游　寿考如富贵  
寿考如富贵，初亦不自知；  
邂逅偶不死，亦或至期颐。  
予少多疾恙，五十已遽衰，  
齿摇颔须白，萧然蒲柳姿。  
俛仰忽二纪，卧病实半之。  
富贵不可求，寿亦岂汝私？  
万事付自然，孰为乐与悲？  
惟当老益学，易箦以为期。  

陆游　受外祠敕  
放浪江湖迹已陈，今朝剩喜结衔新。  
读骚未敢称名士，拜赐犹应号散人。  
归去还骑款段马，醉颠重岸接篱巾。  
行行渐近云门寺，愈信人生有宿因。  

陆游　书悲  
今日我复悲，坚卧脚踏壁。  
古来共一死，何至尔寂寂！  
秋风两京道，上有胡马迹。  
和戎壮士废，忧国清泪滴。  
关河入指顾，忠义勇推激。  
常恐埋山丘，不得委锋镝。  
立功老无期，建议贱非职。  
赖有墨成池，淋漓豁胸臆。  

陆游　书悲  
丈夫孰能穷，吐气成虹霓。  
酿酒东海乾，累麴南山齐。  
平生搴旗手，头白归扶犁。  
谁知蓬窗梦，中有铁马嘶？  
何当受诏出，函谷封丸泥，  
筑城天山北，开府萧关西，  
万里扫尘烟，三边无鼓鼙。  
此意恐不遂，月明号荒鸡。  

陆游　书壁  
稻草高茨屋，绳枢窄作门。  
渔樵皆结友，邻曲自通婚。  
留客秋茶苦，醺人社酒浑。  
余年尚何叹，一饭亦君恩。  

陆游　书壁  
故里还初服，明恩今老农。  
方蒙镜湖赐，又忝渭川封。  
炊粟犹支日，藏蔬可御冬。  
霜天病益减，高枕听邻钟。  

陆游　书病  
暮年虽病不甚剧，啜药噉粥犹自力。  
今年七月风眩作，儿子在前不能识。  
杯中药冷呼不醒，全家相顾无人色。  
昏昏但思向壁卧，虫臂鼠肝宁暇恤。  
医巫技殚欲歛手，天高鬼恶吁莫测！  
偶然得活出望外，扶杖下床犹屡踣。  
读书心在目力短，袖手坚坐到窗黑。  
无功禄食四十年，叹息此责何由塞？  

陆游　书巢冬夜待旦  
扫叶拥阶寒犬行，编茆护栅老鸡鸣。  
风霜渐逼岁时晚，形影相依灯火明。  
史策千年媿豪杰，关河万里怆功名。  
固应死抱无穷恨，老病何由更请缨！  

陆游　书村店壁  
裹茶来就店家煎，手解炉鞍古柳边。  
寺阁重重出山崦，渔舟两两破溪烟。  
近秋渐动寻幽兴，绝俸难营觅醉钱。  
到处不妨闲著句，他年好事或能传。  

陆游　书村落间事  
东巷西巷新月明，南村北村戏鼓声。  
家家输赋及时足，耕有让畔桑无争。  
一村婚娉皆邻里，妇姑孝慈均母子。  
儿从城中怀肉归，妇涤铛釜供刀匕。  
再拜进酒寿老人，慈颜一笑温如春。  
太平无象今有象，穷虏何地生烟尘！  

陆游　书道室壁  
余生天地一飞蓬，学道年来似有功。  
习气扫除空劫外，精神澡雪隐书中。  
种瓜溪父时时见，卖药壶公处处同。  
莫谓与人缘苦薄，相随拍手有儿童。  

陆游　书房杂书  
敛版一何久，悬车已後时。  
狂酲醒始悔，穷独老方知。  
世外乾坤大，林间日月迟。  
犹须采药去，不媿鹿门期。  

陆游　书房杂书  
面槁发鬅魎，衰残百不能。  
夜房侵户月，晨砚满池冰。  
药债多於酒，蔬餐薄过僧。  
年深拄杖折，自斫涧边藤。  

陆游　书房杂咏  
赋性无他嗜，传家但古书。  
尧咨洪水际，羲画结绳余。  
异学方攘斥，浮文亦扫除。  
挑灯北窗下，聊得遂吾初。  

陆游　书房杂咏  
久客思乡井，残躯怯岁年。  
家能常食粥，口固不言钱。  
铁补曾穿砚，韦联屡绝编。  
卧闻儿讲学，起坐失沉绵。  

陆游　书愤  
山河自古有乖分，京洛腥膻实未闻。  
剧盗曾从宗父命，遗民犹望岳家军。  
上天悔祸终平虏，公道何人肯散群？  
白首自知疏报国，尚凭精意祝炉熏。  

陆游　书愤  
清汴逶迤贯旧京，宫墙春草几番生。  
剖心莫写孤臣愤，抉眼终看此虏平。  
天地固将容小丑，犬羊自惯渎齐盟。  
蓬窗老抱横行路，未敢随人说弭兵。  

陆游　书愤  
早岁那知世事艰，中原北望气如山。  
楼船夜雪瓜洲渡，铁马秋风大散关。  
塞上长城空自许，镜中衰鬓已先斑。  
出师一表真名世，千载谁堪伯仲间！  

陆游　书愤  
白发萧萧卧泽中，秪凭天地鉴孤忠。  
厄穷苏武餐毡久，忧愤张巡嚼齿空。  
细雨春芜上林苑，颓垣夜月洛阳宫。  
壮心未与年俱老，死去犹能作鬼雄。  

陆游　书愤  
镜里流年两鬓残，寸心自许尚如丹。  
衰迟罢试戎衣窄，悲愤犹争宝剑寒。  
远戍十年临的博，壮图万里战皋兰。  
关河自古无穷事，谁料如今袖手看！  

陆游　书感  
半世狂疏践骇机，暮年持此欲安局？  
会凭香火消前业，已筑茆茨讼昨非。  
薄俗惯看翻覆手，忧心空复倒颠衣。  
烟蓑雪笠家风在，送老湖边一钓矶。  

陆游　书感  
襁负客淮颍，髧髦逢乱离。  
中原遂乖隔，北望每伤悲。  
泛渭题新赋，游嵩续旧诗。  
死生虽异世，此意未应移。  

陆游　书感  
楚些难招去干魂，正令舌在向谁论？  
中分白日归欹枕，全付青春与杜门。  
凛凛哸人愁履虎，区区染指畏尝鼋。  
残年誓报嗟何有？虚负明时养老恩。  

陆游　书感  
梦里逢无咎，天涯哭季长。  
吾生亦有几？且复钓沧浪。  

陆游　书感  
常记当年赋子虚，公卿交口荐相如。  
岂知鹤发残年叟，犹读蝇头细字书。  
出处幸逃千载笑，功名从负此心初。  
荒园落叶纷如积，日暮归来自荷锄。  

陆游　书感  
夺璧元知价不雠，屠龙谁信本无求。  
哦诗声里岁时速，忧国泪边天地秋。  
已欠谢安俱泛海，况无王粲与登楼。  
此身著处凭君记，万里烟波没白鸥。  

陆游　书感  
投老羁孤久，临觞感慨频。  
关河疏旧友，风雨败新春。  
事固少如意，天终能胜人。  
所悲头上发，不与柳条新。  

陆游　书感  
俗学方哗世，遗经寖已微。  
斯文未云丧，吾道岂其非。  
拔本宁余力，迷途幸识归。  
新凉起衰疾，灯火耿郊扉。  

陆游　书感  
头颅已可知，牙齿今复落，  
十步或再休，啜粥不及勺。  
身依一蒲团，壁挂雨芒屩；  
对客辄坐睡，有问莫能酢。  
念昔少壮时，心慕宦游乐。  
初登平津馆，晚入征西幙。  
雨暗骆谷烽，霜清散关柝。  
登高望中原，气已吞雍雒。  
宁知事大谬，憔悴理征橐，  
单车去梁益，健席下沔鄂。  
还朝见故人，大马黄金络。  
後来固多士，鵷鹭照台阁。  
婆娑郎吏间，祗自取嘲噱。  
历思从来事，无铁可打错。  
幸得还故园，快若解束缚。  
闾里通有无，情厚不为薄。  
泥行事春耕，日曝毕秋获。  
隔墙唤邻翁，浊酒聊共酌。  

陆游　书感  
伐性戕生岂一端，暮年赢得是衰残。  
齿牙零落畏大胾，毛发萧疏便小冠。  
惜日每惊新历换，怯寒尚觉弊庐宽。  
华山阻绝岷山远，安得冥鸿借羽翰？  

陆游　书感  
我欲哭穷途，所惧世俗惊，  
出门复入门，掩泪且吞声。  
唐虞邈难继，周孔不复生，  
承学百世下，我辈责岂轻。  
杨墨斥已殚，释老犹纵横，  
拔本塞其源，力尽志未平。  
吾道如曒日，薄食终必明。  
一木虽独立，可支大厦倾。  
夷风方变夏，孰能作长城？  
卓哉易箦公，垂死犹力行。  

陆游　书感  
老荷宽恩许退耕，丝毫无报亦何情。  
民贫乐岁尚艰食，道丧异端方肆行。  
党祸本从名辈出，弊端常向盛时生。  
古人骨冷青松下，谁起英魂与细评？  

陆游　书感  
丈夫本愿脱世韟，丹成昼日凌空飞，  
缨冠佩玉朝紫微，白银宫阙瞻巍巍。  
不然万里将天威，提兵直解边城围，  
苜蓿满川胡马肥，掩取不遣一骑归。  
苦心文章亦未非，与此二事同一机。  
寥寥千载见亦稀，庄屈已死吾畴依？  
哀哉穷子百家衣，岂识万斛倾珠玑。  
欲洗薄蚀还光辉，熟睨无力空歔欷。  

陆游　书感  
溪路人家尚阖扉，强扶衰惫著征衣。  
百年朝露古所叹，一棹秋风吾欲归。  
楚客长号沽白璧，汉宫太息遣明妃。  
铄金消骨从来事，老矣何心践骇机。  

陆游　书感  
壮岁功名妄自期，晚途流落鬓成丝。  
临风画角晓三弄，酿雪野云寒四垂。  
金锁甲思酣战地，皂貂裘记远游时。  
此心炯炯空添泪，青史它年未必知。  

陆游　书感  
衰颜非复昔年朱，几过黄公旧酒垆。  
成败只堪三太息，是非终付一胡卢。  
连天烟草迷归梦，动地风波历畏途。  
辛苦一生成底事，躬耕犹得补东隅。  

陆游　书感  
鸭子陂头看水生，蜂儿园里按歌声。  
天公用意谁能测？未许吾曹醉太平。  

陆游　书感  
疋马曾为塞上游，东归几见剡川秋。  
故城废市古今叹，断角残钟朝暮愁。  
尺寸无功真碌碌，耄期未死转悠悠。  
阿奴尚喜强人意，三日於菟气食牛。  

陆游　书感  
一是端能服万人，施行自足扫胡尘。  
南州不可无高士，东国何妨有逐臣。  

陆游　书感  
翟公冷落客散去，萧尹谴死人所怜。  
输与桐君山下叟，一生散发醉江天。  

陆游　书感  
人生百忧坐一官，况与群飞接羽翰。  
两具吴牛给耕足，三间茅屋著身宽。  
焄蒿凄怆会不免，简俭寂默差可安。  
康庄坦坦不整驾，可怜平地生涛澜。  

陆游　书感  
驱山不障东逝波，一尊莫惜醉颜酡。  
斜风细雨苕溪路，我是後身张志和。  

陆游　书感  
舞非得谱拍拍错，行未知津步步危。  
劫石消磨会当尽，太行突兀乃可移。  
清晨瓦釜煮藜粥，遥夜地炉烧豆萁。  
此中正自有佳处，区区外慕宁非痴？  

陆游　书感  
茅檐住稳胜华屋，芋糁味甘如大烹。  
静观万事付一默，扫空白发非黄精。  
丈人祠西鹤传信，小姑山前鼍报更。  
兴阑却挥短棹去，晓渡清伊听玉笙。  

陆游　书怀  
谢客元无疾，深居似有忧。  
向空书咄咄，对竹送悠悠。  
出每思安卧，归还念远游。  
春衣典已惯，斗酒不难谋。  

陆游　书怀  
萧飒先秋鬓，龙锺未死身。  
不惟今日老，已是一生贫。  
食菜从儿瘦，关门任客嗔。  
世间余一念，河雒尚胡尘。  

陆游　书怀  
功名富贵两茫茫，惟有躬耕策最长。  
吏牍沈迷妨养疾，囊衣结束待还乡。  
洲中未种千头橘，宅畔先栽百本桑。  
书寄子公吾自嬾，故人不是总相忘。  

陆游　书怀  
青城结云巢，拟住三千年。  
御风偶南游，万里栖紫烟。  
翠裘绿玉杖，白日凌青天。  
招呼方瞳翁，邂逅鸟爪仙。  
朝咏阴阳歌，暮诵道德篇。  
玉童持碧简，笙鹤来翩翩。  
海边武夷山，小留赏宿缘。  
火食非所乐，巾褐常翛然。  
清时未免出，颇息世俗传。  
行矣秋风高，去采玉井莲。  

陆游　书怀  
万里驰驱坐一饥，自怜无计脱尘韟。  
身留幕府还家少，眼乱文书把酒稀。  
客路更逢秋色晚，故山空有梦魂归。  
芋羹豆饭元堪饱，错用人言恨子威。  

陆游　书怀  
漫道年来未极衰，穷途憔悴实难支。  
半分臂减休文瘦，七尺躯存曼倩饥。  
尚忆青衫陪众隽，宁期白首负明时！  
悠然万里烟波兴，除却沙鸥总不知。  

陆游　书怀  
羸马常愁趁早朝，斥归幸复侣渔樵。  
青黄未胜沟中断，宫徵何殊爨下焦？  
心乐箪瓢同鼎食，身安山泽谢弓招。  
数间茅屋谁知处，烟雨蒙蒙隔断桥。  

陆游　书怀  
诗不能工浪得穷，几年衮衮看诸公。  
催颓已作骥伏枥，留滞敢嫌船逆风。  
消日剧棋疏竹下，送春烂醉乱花中。  
倚楼看镜俱痴绝，赢取烟蓑伴钓翁。  

陆游　书怀  
武担山上望京都，谁记黄公旧酒垆。  
宿负本宜输左校，宽恩犹听补东隅。  
一官漫浪行将老，万卷纵横只自愚。  
甫里松陵在何许，古人投劾为蒪鲈。  

陆游　书怀  
无事自能心太平，有为终蔽性光明。  
皮肤脱尽见真理，粱肉扫空甘菜羹。  
处处浮家成野宿，时时策蹇作山行。  
平生常笑羊裘老，史册犹存後世名。  

陆游　书怀  
濯锦江头成昨梦，紫芝山下又新年。  
久因多病疏云液，近为长斋进玉延。  
啼鸟傍檐春寂寂，飞花掠水晚翩翩。  
支离自笑生涯别，一炷炉香绣佛前。  

陆游　书怀  
楚泽巴江两鬓残，夕阳又是倚阑干。  
敢言日与长安远，惟恨天如蜀道难。  
客枕五更归梦短，新诗千首後人看。  
青帘白舫何时发，醉听琵琶兴已阑。  

陆游　书怀  
不饥不寒万事足，有山有水一生闲。  
朱门莫管渠痴绝，自爱茅茨三两间。  

陆游　书怀  
老人举动须扶掖，跣婢椎奴少得闲。  
从此渐须都画断，疋如避难在空山。  

陆游　书怀  
西风萧瑟晚吹衣，又见亭皋木叶飞。  
已是中年频作恶，更堪秋日送将归。  
黄尘颜鬓无人识，青史功名与愿违。  
强把一杯还径醉，羁怀何必不依依。  

陆游　书怀  
蜗庐自称野人居，三尺明窗已有余。  
从此要当常省事，时时小葺欲何须？  

陆游　书怀  
苜蓿堆盘莫笑贫，家园瓜瓠渐轮囷。  
但令烂熟如蒸鸭，不著盐醯也自珍。  

陆游　书怀绝句  
老死已无日，功名犹自期。  
清笳太行路，何日出王师？  

陆游　书怀绝句  
不到天台三十年，草庵犹记宿云边。  
老僧晓出松门去，手挈军持取涧泉。  

陆游　书怀绝句  
忆过栖贤见蜀僧，云堂十月冷生冰。  
定回蔌蔌闻窗雪，一碗琉璃照佛灯。  

陆游　书怀绝句  
丈人祠西山谷盘，麻姑洞前松栎寒。  
仙翁欲觅渺无处，闻在青溪浴大丹。  

陆游　书怀绝句  
早佩黄庭两卷经，不应灵府杂膻腥。  
凭君为买金鸦觜，归去秋山斸茯苓。  

陆游　书怀绝句  
未驾青鸾返帝乡，三江七潭路茫茫。  
看山看水无程数，渔艇为家芡作粮。  

陆游　书怀示子遹  
平生山林几緉屐，何意随人戴朝帻！  
口言报国直妄耳，断简围坐晨至夕。  
道山堂东直庐冷，手种疏篁半窗碧。  
但虞风波起平地，岂有亮发能补益。  
成书朝奏暮请老，入耳幸免烦言啧。  
东望故山百余里，父老欢忻来接迹，  
白羊绿酒争下担，长笛腰鼓纷如织，  
迢迢梅市过鲁墟，观者所至空巷陌。  
尔来呻吟又春尽，周视室中惟四壁。  
但令粝饭麤撑拄，犹胜朱门常踧踖。  
小儿助我理孤学，终岁伏几心如石。  
问看饮酒咏离骚，何似焚香对周易？  

陆游　书悔  
衣食须耕稼，无端浪出游。  
客途南北雁，世事雨晴鸠。  
蓬转何时已？灰寒善自谋。  
江湖千万里，何处久渔舟？  

陆游　书几试笔  
鬓毛萧飒齿牙疏，九十侵寻八十余。  
屋小苦寒犹省火，窗明新霁倍添书。  
解梁已报偏师入，上谷方看大盗除。  
药笈箸囊幸无恙，莲峰吾亦葺吾庐。  

陆游　书剑  
书剑当年遍两川，归来垂钓镜湖边。  
老皆有死岂独我，士固多贫宁怨天。  
物外胜游携鹤去，琴中绝谱就僧传。  
莫言白首诗才尽，读罢犹能意爽然。  

陆游　书戒  
我幼事父师，熟闻忠厚言，  
治身挀￥物间，要使如春温。  
鞭朴不可弛，此语实少恩。  
但能交相爱，余亦何足论。  
家贫赖奴婢，炊汲与应门，  
余力具茗药，夕饭或至昏。  
有过尚当贳，况可使烦冤！  
出仕推此心，所乐在平反。  
宁坐软弱废，促驾归丘园。  
吾老死无日，作诗遗子孙。  

陆游　书近况寄蜀中道旧  
遗事复遗荣，空斋一榻横。  
宿酲投未正，新句锻初成。  
山崦传梅信，天窗送雪声。  
戏题匀碧纸，遣鹤报青城。  

陆游　书警  
束带接一客，伸纸报一书。  
未为甚疲劳，已觉不枝梧。  
惟有袖手坐，俨然如斋居。  
尚惧精神衰，药石以自扶。  

陆游　书警  
情欲虽害人，要是自惑溺。  
吾观日用事，饮食真勍敌。  
乃知匕箸间，其祸甚衽席。  
堂堂六尺躯，勿为口腹役。  

陆游　书况  
垂白渭南叟，深居湖上村。  
贫知蔬食美，闲觉布衣尊。  
琴谱从僧借，茶经与客论。  
探梅来直步，沽酒到偏门。  
细织笼安鹤，频求果饲猿。  
旧书编未绝，犹足教诸孙。  

陆游　书况  
自从请老镜湖滨，万事不关林下人。  
鸦去鸦归还过日，花开花落又经春。  
官微也过千重浪，身在依然一幅巾。  
晨突有烟吾事了，浊醪不复恼比邻。  

陆游　书嬾  
此身不觉老侵寻，残发萧萧雪满簪。  
那有新诗书触目，亦无闲话问安心。  
塞垣西戍茫如梦，省户东归病至今。  
一嬾便知生世了，午窗酣枕敌千金。  

陆游　书嬾  
我性本迂疏，养生又无术，  
忧患自外至，疾病由中出。  
屏居绝造请，冀补东隅失。  
今观世间事，如僧视沐栉。  
闲身岭上云，睡味蜂房蜜，  
惟思茅檐下，一席卧朝日。  

陆游　书李商叟秀才所藏曾文清诗卷後  
陇蜀归来两鬓丝，茶山已作隔生期。  
西风落叶秋萧瑟，泪洒行间读旧诗。  

陆游　书里中事  
事近接耳目，诞信良易知。  
颇疑有定数，一惑不可移。  
坐视非所安，忠告反取疑。  
虽抱愚直意，妄发悔曷追？  

陆游　书耄  
我老耄已及，终日惟冥行。  
邻里少间阔，便若昧平生。  
家人每过前，亦或忘其名。  
昏昏等作梦，兀兀如病酲。  
不知张睢阳，何以记一城？  
愚知各自适，得失未易评。  

陆游　书梦  
我梦举有司，鸡唱起裹饭；  
又梦趁早朝，漏舍坐待旦。  
既寤两无有，抚枕徒浩叹。  
今虽去为农，饭牛亦夜半；  
何曾得放慵，美睡到日旰？  
一笑俱置之，浮生固多难。  

陆游　书南堂壁  
偶筑湖边舍，侵寻四十春。  
山丘未薶骨，诗酒尚关身。  
樵路霜侵屦，渔舟雨垫巾。  
忝蒙乡党敬，六圣有遗民。  

陆游　书南堂壁  
数间破屋住荒郊，暑雨时须自补茅。  
多病篇章无杰思，长闲樵牧有新交。  
荒唐但向先师媿，肮脏宁辞薄俗嘲？  
偶有会心成独笑，一林春笋放烟梢。  

陆游　书南堂壁  
荒寒浅村步，隐翳小茅茨。  
偶逐渔樵住，都忘岁月移。  
闲惟接僧话，老始爱陶诗。  
耆齿犹须几，羸然敢自期！  

陆游　书南堂壁  
心溷元知面合团，愚公骨相却酸寒。  
云山万叠犹嫌浅，茆屋三间已觉宽。  
菜长何妨供小摘，花开聊得助幽欢。  
今朝忽有西村兴，著起芒鞋不作难。  

陆游　书逆旅壁  
市远过三里，店孤无四邻。  
窄才容一客，久或住经旬。  
病妪求风药，樵儿馈爨薪。  
人情愈谙熟，来往不辞频。  

陆游　书逆旅壁  
百忧袭暮年，怀抱日骚屑。  
虽云归故乡，何异万里客。  
穷冬迫寒饿，凛有在陈厄。  
驾言适近村，惨惨天欲雪。  
人沽村市酒，马啮山坡麦。  
旅炊杂沙土，得饱何暇择。  
手皲若龟兆，面槁无人色。  
士穷自其分，所幸全大节。  
功名已甑堕，身世真瓦裂。  
不学玉关人，饥鹰方夜掣。  

陆游　书懹  
愁向东华蹋软红，暂归旧隐乐无穷。  
石池洗药涓涓水，渔艇投竿嫋嫋风。  
尽日醉醒菱唱里，邻家来往竹阴中。  
何须列戟长安第，四面云山拥此翁。  

陆游　书日用事  
左右数书册，朝夕一草堂。  
家贫自能俭，病愈不求方。  
盛馔豚肩美，常庖笋茁香。  
园丁报花坼，亦复命壶觞。  

陆游　书日用事  
一裘良已暖，半菽可无饥。  
养气戒多语，端居如有思。  
私心须自胜，己过遣谁知？  
耄齿尤当勉，常忧寸晷移。  

陆游　书生  
书生事业苦难成，点检常忧害至诚。  
梦寐未能除小忿，文辞犹欲事虚名。  
圣言甚远当深考，古义虽闻要力行。  
汉世陋儒吾所斥，若为青紫胜归耕？  

陆游　书生叹  
君不见城中小儿计不疏，卖浆卖饼活有余，  
夜归无事唤俦侣，醉倒往往眠街衢。  
又不见垄头男子手把鉯，丁字不识称农夫，  
筋力虽劳忧患少，春秋社饮常欢娱。  
可怜秀才最误计，一生衣食囊中书，  
声名才出众毁集，中道不复能他图，  
抱书饿死在空谷，人虽可罪汝亦愚。  
呜呼，人虽可罪汝亦愚，  
曼倩岂即贤侏儒！  

陆游　书事  
北征谈笑取关河，盟府何人策战多？  
扫尽烟麈归铁马，剪空荆棘出铜驼。  
史臣历纪平戎策，壮士遥传入塞歌。  
自笑书生无寸效，十年枉是枕琱戈。  

陆游　书事  
生长江湖狎钓船，跨鞍塞上亦前缘。  
云埋废苑呼鹰处，雪暗荒郊射虎天。  
醪酒芳醇偏易醉，胡羊肥美了无膻。  
扬州虽有东归日，闭置车中定怅然。  

陆游　书事  
本来只道千钧重，看破元无一羽轻。  
日月光明天广大，不妨啸傲过平生。  

陆游　书事  
闻道舆图次第还，黄河依旧抱潼关。  
会当小驻平戎帐，饶益南亭看华山。  

陆游　书事  
关中父老望王师，想见壶浆满路时。  
寂寞西溪衰草里，断碑犹有少陵诗。  

陆游　书事  
燕雏学母飞初熟，梅子团枝亦半黄。  
尘尾唾壼俱屏去，尚存余习炷炉香。  

陆游　书事  
鸭绿桑乾尽汉天，传烽自合过祁连。  
功名在子何殊我，惟恨无人快著鞭。  

陆游　书事  
九天清跸响春雷，百万貔貅扈驾回。  
不独雨师先洒道，汴流袬袬入淮来。  

陆游　书事寄良长老  
素屏乌几野人庐，山色苍寒十月初。  
雨足四郊耕欲遍，霜高万木脱无余。  
一尊窗下浇愁酒，数卷床头引睡书。  
寄语住庵刘老宿，不应随俗向人疏。  

陆游　书室  
客来莫笑席尘凝，静处工夫却少增。  
黑蚁常翻鲁壁简，瘦蛟时落越溪藤。  
尚能豪健如霜鹘，未遽衰残学冻蝇。  
更喜论文有儿子，夜窗相对短檠灯。  

陆游　书室独处欣然有咏  
凿空学道本无师，歇尽狂心颇自奇。  
闲坐始知冬日永，高谈未自耄年衰。  
治棺准备膏肓日，酿酒枝梧雨雪时。  
常笑祖龙痴到底，一生辛苦觅安期。  

陆游　书室独夜  
忽忽新春过，愔愔一室幽。  
铜灯立雁趾，石鼎揭龙头。  
老媿人扶拜，贫无食足谋。  
退居消日月，太半付庄周。  

陆游　书室名可斋或问其义作诗告之  
得福常廉祸自轻，坦然无媿亦无惊。  
平生秘诀今相付，只向君心可处行。  

陆游　书室明暖终日婆娑其间倦则扶杖至小园戏作长句  
放翁老手竟超然，俗子何由与作缘？  
百榼旧曾夸席地，一窗今复幻壶天。  
梦回橙在屏风曲，雨霁梅迎拄杖前。  
吾忧吾庐得安卧，笑人思颍忆平泉。  

陆游　书室明暖终日婆娑其间倦则扶杖至小园戏作长句  
美睡宜人胜按摩，江南十月气犹和。  
重帘不卷留香久，古砚微凹聚墨多。  
月上忽看梅影出，风高时送鴈声过。  
一杯太淡君休笑，牛背吾方扣角歌。  

陆游　书室杂兴  
秋水浅出滩，秋叶落成阵。  
方喜风露消，已叹霜霰近。  
衰疾虽向平，死死亦堇堇。  
灯青地炉冷，吾学其少进？  

陆游　书室杂兴  
衣多藏之笥，食余积之囷。  
我享既有限，富亦岂胜贫。  
布裼本自温，笋蕨固已珍。  
君看梁伯鸶，寄食终其身。  

陆游　书室杂兴  
老眼观细书，纷然黑花坠。  
不如袖手坐，嘿诵旧所记。  
但恨志弗强，编简颇失次。  
後身作书生，努力究此事。  

陆游　书室杂兴  
学书五十年，其进不及寸。  
未能践绳墨，况敢说豪健。  
虽然亦有用，尚足博麤饭。  
开学教牛经，坐市写驴券。  

陆游　书适  
畴昔花前醉放颠，即今不饮亦陶然。  
太平固自多遗老，独往何妨是斥仙。  
扶杖每观南亩饁，解衣时作北窗眠。  
人间贤俊方云集，我遇龙蛇岂厄年。  

陆游　书适  
万事罢经营，悠然心太平。  
甘餐随日足，美睡等闲成。  
处处佳风月，人人好弟兄。  
神仙不须学，券内有长生。  

陆游　书适  
老人去健羡，饭足便有余；  
此外一壼酒，荐以园中蔬，  
手种数畦花，时开一编书。  
近者苦足蹇，复营一柴车。  
时时访溪父，亦或游僧庐。  
上下山泽间，视身等禽鱼。  
既归则浩歌，幽抱亦少摅。  
一笑谓儿子；不须起犁锄。  

陆游　书适  
细读养生主，长歌归去来。  
山僧借水品，溪父送琴材。  
病退稀求药，身闲日探梅。  
今宵喜无寐，岷下有书回。  

陆游　书适  
架竹苫茅屋数椽，推开窗户即江天。  
微饥未遽愁长日，小疾何妨度厄年。  
孤鹤入秋偏警露，断山欲雨自生烟。  
囊中妙法君知否？买断清闲不用钱。  

陆游　书适  
清和巷陌单衣後，绿润轩窗午饷余。  
曲曲素屏围倦枕，斜斜筠架阁残书。  
松阴坐石闲看鹤，山寺寻僧晚跨驴。  
此段家风君试看，京麈扑帽独何欤？  

陆游　书适  
北崦千梢竹，东轩八尺床。  
遍行欣老健，熟睡领新凉。  
海石陈书几，陶诗贮药囊。  
时时一到眼，亦足傲羲皇。  

陆游　书适  
老翁垂七十，其实似童儿。  
山果啼呼觅，乡傩喜笑随。  
群嬉累瓦塔，独立照盆池。  
更挟残书读，浑如上学时。  

陆游　书适  
心清绝欲早，才薄去官多。  
月下时闲钓，云边每浩歌。  
野堂青草覆，山市白驴过。  
也有成功处，新降百万魔。  

陆游　书适  
家食身无役，耆年力未衰。  
寓欢那待酒，随意或成诗。  
穷达元非我，冤亲竟是谁？  
惟嗟见事晚，枉却鬓边丝。  

陆游　书叹  
人生如春蚕，作茧自缠裹，  
一朝眉羽成，钻破亦在我。  
少年不自珍，妄念然烈火，  
眼乱舞腰轻，心醉笑齿瑳。  
余龄幸早悟，世味无一可；  
但忆唤山僧，煎茶陈饼果。  

陆游　书叹  
三代藏宝器，世守参河图。  
埋湮则已矣，可使列市区。  
文章有废兴，盖与治乱符。  
庆历嘉佑间，和气扇大炉。  
数公实主盟，浑灏配典谟。  
开辟始欧王，菑畲逮曾苏。  
大驾初渡江，中原皆避胡。  
吾犹及故老，清夜陪坐隅。  
论文有脉络，千古著不诬。  
俯仰四十年，绿发霜蓬枯。  
孤生尊所闻，秉节不敢渝。  
久幽士固有，速售理则无。  
世方乱珉玉，吾其老江湖！  

陆游　书叹  
齐民困衣食，如疲马思秣。  
我欲达其情，疏远畏强聒。  
有司或苛取，兼并亦豪夺；  
正如横江纲，一举孰能脱！  
政本在养民，此论岂迂阔？  
我今虽退休，尝缀廷议末。  
明恩殊未报，敢自同衣褐？  
吾君不可负，愿治甚饥渴。  

陆游　书叹  
高庙衣冠月出游，中原父老泪交流。  
诸公谁效回天力？散吏空怀恤纬忧。  
雨细渔庵晨举网，月明耕陇夜驱牛。  
神州克复知何日？北望飞蓬万里秋。  

陆游　书叹  
世态秦欺楚，交情越视秦。  
宁教待羝乳，不耐望车尘。  
书积高围坐，花繁乱插巾。  
那须散人号，已是葛天民。  

陆游　书叹  
多病文园苦滞留，时时浩叹揽貂裘。  
纵无夜雨何曾寐，不为秋风也自愁。  
今岁顿惊丝鬓改，此生难继锦江游。  
欲谈旧事无人共，日落鸦归又倚楼。  

陆游　书叹  
髧髦承学绍兴前，历看人间七十年。  
扑满终归弃道侧，鸱夷犹得载车边。  
钓船夜泛吴江月，醉眼秋看楚泽天。  
造物未容书鬼录，残春又藉落花眠。  

陆游　书叹  
尘甑炊畲粟，羸僮策蹇驴。  
自从行卷日，直至挂冠余。  
揣分元知止，求官实抱虚。  
园蔬幸无恙，父子日携锄。  

陆游　书叹  
瀋落非时用，栖迟送此生。  
只知求醉死，何惮得狂名。  
伏枥天涯老，吞舟海澨横。  
眼前交旧尽，有泪对谁倾！  

陆游　书叹  
夜深青灯耿窗扉，老翁稚子穷相依。  
齑盐不给脱粟饭，布褐仅有悬鹑方，  
偶然得肉思共饱，吾儿苦让不忍违。  
儿饥读书到鸡唱，意虽甚壮气力微；  
可怜落笔渐健快，其奈瘦面无光辉！  
布衣儒生例骨立，纨裤市儿皆瓠肥。  
勿言学古徒自困，吾曹舍此将安归？  
作诗自宽亦慰汝，吟罢抚几频歔欷。  

陆游　书叹  
无能自号痴须老，尚健人惊矍铄翁。  
未向松根藏病骨，尚寻花底醉春风。  
翩翩孤影如归鹤，冉冉流年付断蓬。  
曾谒高皇识隆准，伤心无复一人同！  

陆游　书叹  
少年志欲扫胡尘，至老宁知不少伸！  
览镜已悲身潦倒，横戈空觉胆轮囷。  
生无鲍叔能知己，死有要离与卜邻。  
西望不须揩病眼，长安冠剑几番新。  

陆游　书叹  
只道才高始不容，无才也堕骇机中！  
市朝回首已陈迹，日月催人成老翁。  
仗马自贪三品料，云鹏方驾九天风。  
今朝有喜君知否，拣得烟汀下钓筒。  

陆游　书叹  
早得虚名翰墨林，谢归忽已岁时侵。  
春郊射雉朝盘马，秋院焚香夜弄琴。  
病酒闭门常兀兀，哦诗袖手久愔愔。  
浮沉不是忘经世，後有仁人识此心。  

陆游　书叹  
世事纷纭汝所知，欣然领略尚何疑。  
穷居自是长年术，魔境常为定力资。  
人但与游无德怨，酒皆可醉略醇醨。  
兰亭宾主今何在？修竹依然似曩时。  

陆游　书叹  
遗蝗出境乐秋成，多稼登场喜雨晴。  
暗笑衰翁不解事，犹怀万里玉关情。  

陆游　书叹  
尺椽不改结茅初，薄粥犹艰卒岁储。  
猧子解迎门外客，狸奴知护案间书。  
深林闲数新添笋，小沼时观旧放鱼。  
自笑从来徒步惯，归休枉道是悬车。  

陆游　书叹  
雨夜孤舟宿镜湖，秋声萧瑟满菰蒲。  
书生有泪无挥处，寻见祥符九域图。  

陆游　书陶靖节桃源诗後  
寄奴谈笑取秦燕，愚智皆知晋鼎迁。  
独为桃源人作传，固应不仕义熙年。  

陆游　书宛陵集後  
突过元和作，巍然独主盟。  
诸家义皆堕，此老话方行。  
赵璧连城价，隋珠照乘明。  
粗能窥梗概，亦足慰平生。  

陆游　书文稿後  
上蔡牵黄犬，丹徒作布衣。  
苦言谁解听？临祸始知非。  

陆游　书屋壁  
筑室镜湖滨，于今四十春。  
放生鱼自乐，施食鸟常驯。  
土润观锄药，灯清论养真。  
桃源处处有，不独武陵人。  

陆游　书屋壁  
鸟道经行稳，巢居卧起宽。  
鹿衣裁短褐，龟屋制危冠。  
旧慕嵇中散，今师靖长官。  
蛟龙云雨上，未必胜泥蟠。  

陆游　书喜  
莫谓家贫厌旧醅，一尊聊对桂花开。  
天菑已过无蝗孽，海舶初通有药材。  
剩借凉风吹醉颊，况逢急雨洗浮埃。  
入秋腰脚增强健，山麓从今日日来。  

陆游　书喜  
雨足郊原正得晴，地绵万里尽春耕。  
阴阴阡陌桑麻暗，轧轧房栊机杼鸣。  
亭鼓不闻知盗息，社钱易歛庆秋成。  
天公不负书生眼，留向人间看太平。  

陆游　书喜  
堪笑龟堂老更顽，天教白发看青山。  
家居禹庙兰亭路，诗在林逋魏野间。  
略计未尝三日醒，细推犹得半生闲。  
今年况展南湖面，朝借樵风暮可还。  

陆游　书喜  
欹斜古屋枕江干，恩赐残骸许挂冠。  
杵臼有声聊足食，羊牛识路自归阑。  
不求客恕陶潜醉，肯受人怜范叔寒？  
儿辈渐还家暖热，预知灯火话团栾。  

陆游　书喜  
宠辱元知不足惊，退居兀兀饯余生。  
冰鱼可钓羹材足，霜稻方登籴价平。  
邻媪已安诸子养，园丁初葺数椽成。  
乡闾喜事吾曹共，一醉宁辞洗破觥。  

陆游　书喜  
乞得身归镜水滨，此生真作葛天民。  
眼明身健何妨老，饭白茶甘不觉贫。  
瓮酒又簄三斗熟，园花时报一枝新。  
挂冠更作黄冠计，多事常嫌贺季真。  

陆游　书喜  
水际柴荆键不开，野人相觅漫敲推。  
寒鸦阵黑疑云过，老木声酣认雨来。  
酒价日低常得醉，官租时办不劳催。  
平生未省如今乐，却笑傍观误见哀。  

陆游　书喜  
今年端的是丰穰，十里家家喜欲狂。  
俗美农夫知让畔，化行蚕妇不争桑。  
酒坊饮客朝成市，佛庙村伶夜作场。  
身是闲人新病愈，剩移霜菊待重阳。  

陆游　书喜  
十月东吴草未枯，村村耕牧可成图。  
岁收俭薄虽中熟，民得蠲除已小苏。  
家塾竞延师教子，里门罕见吏徵租。  
老昏不记唐年事，试问元和有此无？  

陆游　书喜  
已向烟霞著脚深，世间万事不关心。  
旧携鸦嘴供鉯药，新典鱼须用买琴。  
井上引藤初满架，池南移竹渐成阴。  
话行不必须今日，五百年间有赏音。  

陆游　书喜  
满川秋获重趚肩，拾穗儿童拥道边。  
夜夜江村无吠犬，家家市步有新船。  
夺攘不复忧山越，安乐浑疑是地仙。  
惟有衰翁最知达，避胡犹记建炎年。  

陆游　书兴  
占得溪山卜数椽，饱经世故气犹全。  
入门明月真堪友，满榻清风不用钱。  
便死也胜千百辈，少留更过二三年。  
湖桥酒美能来醉，一棹何妨作水仙。  

陆游　书幸  
才薄无能役，穷途不意全。  
得书娱晚暮，遇药起沉绵。  
漂母能分食，偷儿肯恕毡。  
不知从此去，更度几流年？  

陆游　书幸  
土盎常余菜，山庖不绝烟。  
罢医翻少疾，无术自长年。  
小舴烟波宅，闲身陆地仙。  
东窗最佳处，日对坐忘编。  

陆游　书幸  
谋身从昔本迂疏，岂料余年却晏如。  
盘箸无时阙鲑菜，道途随事有舟车。  
故衣已敝月三浣，短发虽残日一梳。  
里巷浮沉亦何憾，见贤犹及渡江初。  

陆游　书幸  
破屋颓垣鬼笑穷，暗中调护赖天公。  
频年得疾身犹健，百种无营饭不空。  

陆游　书幸  
富贵不可为，祸机发须臾，  
贫贱不可为，饥寒死路衢。  
我亦贫贱者，死期幸少纾。  
春雨两耕犊，西畴破烟芜；  
秋风一钓舟，南浦宿菰蒲。  
辛勤异退之，亦复有屋庐。  
堂北凿明窗，可以陈琴书。  
文章不传世，自适亦有余。  

陆游　书幸  
我身匪兕虎，岂是旷野物？  
生非洪水时，胡为在巢窟！  
向来三入朝，薄命不黔突，  
未尝识许史，况敢交平勃。  
沧波渺黏天，远逐轻鸥没。  
今年君恩厚，幸许赐骸骨。  
既逃申公钳，又异卞和刖。  
放怀歌呜呜，宁暇书咄咄？  

陆游　书驿壁  
猿叫舖前雪欲作，鬼门关头路正恶。  
泥深三尺马蹄弱，霜厚一寸客衣薄。  
朝行过栈暮渡笮，夜投破驿火煜爚。  
人生但要无媿怍，万里窜身元不错。  

陆游　书驿壁  
硖中山多甲天下，万嶂千峰通一罅。  
峒民无地习耕稼，射麋捕虎连昼夜。  
女儿薄命天不借，青灯独宿江边舍。  
黎明卖薪勿悲吒，女生岂有终不嫁。  

陆游　书意  
帝命煌煌敕百神，方倾天汉洗胡尘。  
但须荆州一好汉，安用商山四老人。  
竹帛恐贻千古笑，江湖未媿百年身。  
此心欲与何人说？病足呻吟又过春。  

陆游　书意  
万事马牛风，萧然破屋中。  
忍贫增力量，耐辱见神通。  
道进天魔散，心安客疾空。  
微言施鱼鸟，一一脱池笼。  

陆游　书意  
屋漏徙我床，窗破补其罅。  
衣穿傲狐貉，食淡忘脍炙。  
人生老可哀，百事就衰谢。  
我喜在得归，味美如啖蔗。  
虽云茅茨陋，岂不贤传舍。  
儿能牧鸡豚，身自种桑柘。  
市垆酒易赊，邻厩驴可借。  
睡任门生嘲，醉无官长骂。  
见书眼先闭，惰嬾亦自赦。  
却後五百年，林间作佳话。  

陆游　书意  
巢山远下湿，止酒谢中乾。  
麤得养生妙，孰能非意干？  
挂冠身始贵，屏药疾方安。  
自笑犹多事，时时把钓竿。  

陆游　书意  
颔霜久矣不胜耘，残发今年白十分。  
忧国虽忘嫠妇纬，爱君敢进野人芹。  
床头酒滴空阶雨，炉面香横出岫云。  
已向人间齐物我，不教惊起白鸥群。  

陆游　书意  
养得山林气麤全，此怀无处不超然。  
日长琴弈茆檐下，岁晚江湖箬帽前。  
天上本令星主酒，俗间妄谓世无仙。  
今年茶比常年早，笑试西峰一掬泉。  

陆游　书意  
一鸣辄斥不鸣烹，祸福元知未易评。  
湖海凄凉身跌宕，杯觞豪举笔纵横。  
敢希二顷成高卧，但愿诸公致太平。  
波暖龙舟泝清汴，道边扶杖眼犹明。  

陆游　书意  
疏慵久已卧郊扉，暂出人间辄免归。  
梵志放花常恨晚，士师分鹿又成非。  
平生旧学宁当负？同志良箴亦重违。  
说与吾儿勤念此，负禾勿恨露沾衣。  

陆游　书意  
饮酒以散愁，服药以去病，  
区区赖外物，岂足语性命。  
清晨坐堂上，万事一袖手，  
愁病初无根，孰谓药与酒？  
掀髯笑嵇阮，举袂谢和缓，  
气住则神住，时至骨自换。  

陆游　书意  
策蹇若华驷，歠漓如上尊。  
人皆可尧舜，身自有乾坤。  
逢客亦共语，无人还闭门。  
千年道术裂，谁复见全浑？  

陆游　书意  
我本三生世外人，幻躯其实强冠巾。  
稍能闭户学种菜，时亦长歌行负薪。  
一醉却非身外事，百年终是冢中尘。  
君知梦境无根底，莫信人言想与因。  

陆游　书意  
秋江菰菜喜新尝，盐酪亲调七箸香。  
但有长腰吴下米，岂须细肋大官羊。  
青衫昔悔尘中老，白发今宜静处藏。  
一事尚须深自咎，街头儿女识韩康。  

陆游　书意  
整书拂几当闲嬉，时取曾孙竹马骑。  
故故小劳君会否？户枢流水即吾师。  

陆游　书意  
病眼犹堪阅世人，难将雪鬓著乌巾。  
囊中钱尽罢沽酒，涧底雨寒愁束薪。  
老子那辞徙牛屋，痴人自喜拜车尘。  
穷通要是儿嬉事，嬾就山僧讲宿因。  

陆游　书意  
解牛悟养生，牧羊知治民，  
通一万事毕，我每思古人。  
小园财三亩，手自蓻嘉木，  
先当培其根，又戒无欲速。  
老松卧涧底，千岁陵冰霜。  
我岂樗栎哉，但取无伐伤。  

陆游　书意  
养生慕黄老，为治法唐虞。  
耆寿缘忧惧，危亡坐燕娱。  
大川宜利涉，蔓草戒难图。  
退士惟身虑，铭膺岂敢无！  

陆游　书意  
人生只要常无事，忿欲纷纷喜见侵。  
赠子秘传安乐法：秋毫莫遣动吾心。  

陆游　书意  
物我年来已两忘，萧然湖曲一茆堂。  
身闲自与俗子远，睡美不知秋夜长。  
余禄正应齑瓮在，宿酲时卧酒垆傍。  
老人肘後长生药，检尽千金无此方。  

陆游　书意  
唐尧授人时，妙用均造化。  
我读七月诗，周室亦其亚。  
彼用治四海，我敛之一身。  
至理之所在，太山等微尘。  
链气以成真，岂复有它术。  
譬如尊六经，百氏当尽黜。  

陆游　书意  
委顺天知我，经营鬼笑人。  
定知穷至死，敢恨病经旬。  
爱酒陶元亮，还乡贺季真。  
扁舟吾事毕，遗世亦遗身。  

陆游　书意  
篱角绯桃落渐稀，晚风吹去点苔矶。  
挥金岂必如疏傅，二亩春秧也是归。  

陆游　书意示子孙  
我阅人间久，深知理恶盈。  
孳孳训来裔，堇堇作儒生。  
仕勿卑曹掾，书才记姓名。  
茆茨不啻足，此外尽浮荣。  

陆游　书忧  
时人应怪我何求，白尽从来未白头。  
磅祌昆仑三万里，不知何地可埋忧？  

陆游　书雨  
仲冬候始寒，丙夜天正黑。  
雨来挟风助，吼击不遗力。  
声如拔高山，势若伐强国。  
初忧老柏折，遂恐石笋踣。  
乾坤本无心，百神各效职。  
蛟龙斗岁暮，豪横理莫测。  
农功幸已成，龙怒亦会息。  
屋漏何足言，袖手姑默默。  

陆游　书寓舍壁  
天与痴顽不解愁，未埋病骨且闲游。  
山於拄杖横时看，路到芒鞋破处休。  
初拟烧丹住南岳，却因学剑客西州。  
秋风巾褐添萧爽，又作临邛十日留。  

陆游　书寓舍壁  
落佩颓冠惯放慵，经旬寓馆古临邛。  
西偏取路横穿竹，北向开门倒看松。  
醉後蹇驴归薄暮，闲来支枕睡高舂。  
鹄鸣山谷曾游处，剩欲扶犁学老农。  

陆游　书斋壁  
幅巾短褐野人装，洗尽黄尘早暮忙。  
地僻渔扉常隐翳，身闲灵府自清凉。  
雨中郁郁垣衣绿，涧底纤纤石发长。  
老惫只思眠蹋壁，一尊到手又成狂。  

陆游　书斋壁  
烟水云山千万重，散人名号继吾宗。  
买雏养就冲霄鹤，拾子栽成偃盖松。  
父老年年同社酒，儿孙世世作春农。  
晚窗睡觉添幽事，卧听兰亭古寺钟。  

陆游　书斋壁  
平生忧患苦萦缠，菱刺磨成芡实圜。  
天下不知谁竟是，古来惟有醉差贤。  
过堂未悟钟将衅，睨柱宁知璧偶全？  
自笑为农行没世，尚如惊雁落空弦。  

陆游　书斋壁  
老病人扶气力微，阑干西角立斜晖。  
流年冉冉功名误，新冢累累故旧稀。  
仗马曾鸣宜永弃，牧抵虽乳敢言归？  
住庵活计无多子，只要筇枝与衲衣。  

陆游　书斋壁  
落魄人间不记年，晚营茆栋镜湖边。  
室空惟是四壁立，面瘦渐生双颊颧。  
地僻门无残客到，岁丰路有醉人眠。  
君看朝市红尘闹，始信吾曹是地仙。  

陆游　书枕屏  
西域兜罗被，南番笃耨香。  
惯眠三丈日，不识五更霜。  

陆游　书枕屏  
心若冰将释，貌如儿未孩。  
青城上官叟，时入梦中来。  

陆游　书枕屏  
甘菊缝为枕，疏梅画作屏。  
改诗眠未稳，闻雪醉初醒。  

陆游　书枕屏  
星斗阑干晓，窗扉曨聪明。  
金门与茅店，一种是鸡声。  

陆游　书直舍壁  
三黜媿公议，再来仍冷官。  
志无重奋发，身有转衰残。  
加饭支余息，添衣御早寒。  
归休应渐近，不是强心宽。  

陆游　书直舍壁  
道山西下路，杳杳历重廊。  
地寂闻传漏，帘疏有断香。  
渠清水马健，屋老瓦松长。  
欲出重欹枕，无何觅故乡。  

陆游　书志  
著书汗马牛，不如守道力；  
卖文取卿相，讵是儒者职。  
孔光岂不学，千载污简册。  
通塞本细事，于我奚失得？  
袁安卧空庐，亦度风雪夕；  
如何慕温饱，挠节不自惜！  
我突无炊烟，或至日中昃。  
小儿抱遗经，衣短两胫赤，  
吟诵何琅琅，声如出金石；  
掩卷语乃翁：圣有陈蔡厄。  

陆游　书志  
往年出都门，誓墓志已决。  
况今蒲柳姿，俛仰及大耋。  
妻孥厌寒饿，邻里笑迂拙。  
悲歌行拾穗，幽愤卧啮雪。  
千岁埋松根，阴风荡空穴。  
肝心独不化，凝结变金铁，  
铸为上方剑，衅以佞臣血。  
匣藏武库中，出参髦头列。  
三尺粲星辰，万里静妖孽。  
君看此神奇，丑虏何足灭！  

陆游　书志  
蓬矢桑弧射四方，岂知垂老卧江乡。  
读书虽复具只眼，贮酒其如无别肠！  
疋马扬鞭游鄠杜，扁舟捩柂上潇湘。  
自悲此志俱难豁，且复狂歌破夜长。  

陆游　书志  
平生不喜作鹏抟，常伴寒蟩语夜阑。  
一碗淖糜支日过，数椽破屋著身宽。  
衰残虽已叹垂白，忧患未容侵渥丹。  
後五百年吾话在，笑君虚坐几蒲团。  

陆游　书志  
饮水萧然卧曲肱，桑村麦野醉腾腾。  
老身长子知无憾，泛宅浮家苦未能。  
南亩服劳胜乞食，腐儒垂死耻依僧。  
柴荆常闭斜阳里，剥啄虽闻亦嬾应。  

陆游　书志示子聿  
误上蓬山亦已叨，所悲故里隔胥涛。  
还家未失屠羊业，报国元无汗马劳。  
载笔敢言宗史汉，闭门犹得读庄骚。  
小儿愿与翁偕隐，正恐声名未易逃。  

陆游　疏篱  
数掩围柴荆，王维画不成。  
尤怜月中影，特地起诗情。  

陆游　疏山东堂昼眠  
饭饱眼欲闭，心闭身自安。  
乐超六欲界，美过八珍盘。  
香缕萦檐断，松风逼枕寒。  
吾儿解原梦，为我转云团。  

陆游　疏雨  
檐间秋雨时一滴，绝似汉嘉方响泉。  
不听此声三十载，梦回搔首一凄然。  

陆游　舒悲  
嗜酒苦猖狂，畏人还龌龊。  
老病始悔叹，天下无此错。  
管葛逝已久，千古困俗学；  
扪虱论大计，使我思景略。  
中原失枝梧，胡尘暗河洛。  
天道远莫测，士气伏不作。  
煌煌东观书，无乃太寂寞。  
丈夫不徒死，可作一丘貉？  
岁晚计愈疏，抚事泪零落！  

陆游　蔬饭  
春事已阑珊，山村未褪寒。  
笋生初入馔，荠老尚登盘。  
僧饭时分钵，园蔬不仰官。  
枯肠更禁搅，姑置密云团。  

陆游　蔬圃  
蔬圃依山脚，渔扉并水涯。  
卧枝开野菊，残枿出秋茶。  
病骨知天色，羁怀感物华。  
余年有几许？且灌邵平瓜。  

陆游　蔬圃  
山翁老学圃，自笑一何愚。  
硗瘠财三亩，勤劬赖两奴。  
正方畦画局，微润土融酥。  
翦辟荆榛尽，鉯犁磊块无。  
过沟横略彴，聚甓起浮屠。  
隙地成瓜援，余功及芋区。  
如丝细生菜，似鸭烂蒸壶。  
此事今真办，东归不为鲈。  

陆游　蔬圃绝句  
拟种芜菁已是迟，晚菘早韭恰当时。  
老夫要作斋盂备，乞得青秧趁雨移。  

陆游　蔬圃绝句  
百钱薪买绿蓑衣，不羡黄金带十围。  
枯柳坡头风雨急，凭谁画我荷鉯归？  

陆游　蔬圃绝句  
青青蔬甲早寒天，想像登盘已堕涎。  
更欲鉯畦向东去，园丁来报竹行鞭。  

陆游　蔬圃绝句  
瓦叠浮屠盆作池，池边红蓼两三枝。  
贪看忘却还家饭，恰似儿童放学时。  

陆游　蔬圃绝句  
小桥只在槿篱东，沟水穿篱曲折通。  
烟雨空蒙最堪乐，从教打湿败天公。  

陆游　蔬圃绝句  
冲雨冲风不怕寒，晚来日出短蓑乾。  
遶畦拾块真为乐，莫作陶公运甓看。  

陆游　蔬圃绝句  
嬾随年少爱花狂，且伴群儿斗草忙。  
行遍山南山北路，归时新月浸横塘。  

陆游　蔬食  
墙阴春荠老，笋蕨正登盘。  
野饁元无妇，村醅不属官。  
何由取熊掌？幸免买猪肝。  
犹胜烦秦相，绨袍闵一寒。  

陆游　蔬食  
今年彻底贫，不复具一肉；  
日高对空案，肠鸣转车轴。  
春荠忽已花，老笋欲成竹；  
平生饭蔬食，至此亦不足。  
孰知读书却少进，忍饥对客谈尧舜。  
但令此道粗有传，深山饿死吾何恨！  

陆游　蔬食  
肉食从来意自疑，斋盂况与病相宜。  
老羝昔作春蔬祟，断稿今无晚钓诗。  
陌上烟苕谁采采？墙阴风叶正离离。  
人生饥饱初何校，一斛槟榔笑汝痴。  

陆游　蔬食戏书  
新津韭黄天下无，色如鹅黄三尺余；  
东门彘肉更奇绝，肥美不减胡羊酥。  
贵珍讵敢杂常馔，桂炊薏米圆比珠。  
还吴此味那复有，日饭脱粟焚枯鱼。  
人生口腹何足道，往往坐役七尺躯。  
膻荤从今一扫除，夜煮白石笺阴符。  

陆游　暑行憩新都驿  
细细黄花落古槐，江皋不雨转轻雷。  
长空鸟破苍烟去，落日人从绿野来。  
散策意行寻水石，脱巾高卧避氛埃。  
羁游未羡端居乐，看月房湖又一回。  

陆游　暑夜  
毒暑弥三伏，微凉起二更。  
月窗风竹乱，烟渚露荷倾。  
寂寞借书读，清羸扶杖行。  
无功耗官廪，太息负平生。  

陆游　暑夜泛舟  
暑气方然一鼎汤，聊呼艇子夜追凉。  
微风忽起发根冷，阙月初升林影长。  
渐近场中闻笑语，却从堤外看帆樯。  
超然自适君知否？身世从来付两忘。  

陆游　暑夜泛舟  
烈暑元知不可逃，天将清夜付吾曹。  
小舟行处浦风急，健鹘归时山月高。  
愚智极知均腐骨，利名何啻一秋毫。  
等闲分得吴松水。安用并州快翦刀！  

陆游　暑雨  
欲雨未雨雷车奔，欲睡不睡人思昏。  
蛮童正报煮茶熟，忽有野僧来叩门。  

陆游　暑雨  
草茂水长蛙群鸣，洼深路壤人断行。  
故侯老退守瓜垄，翠蔓黄花偏眼明。  

陆游　暑中北窗昼卧有作  
御疾如治河，但当导之东，  
下流既有归，自然行地中。  
养生如蓺木，培植要得宜，  
常使无夭伤，自有干云时。  
我少本多疾，屡亦频危殆，  
皇天实相之，警告意有在。  
中年弃嗜欲，晚岁节饮食，  
中坚却外慕，魔盛有定力。  
死生虽天命，人事常相参，  
茫茫九衢中，百祸起一贪。  
郊虚暑雨余，巾堕脚不袜。  
高卧北窗凉，超然寄疏豁。  

陆游　暑中久不把酒盆池千叶白莲忽开一枝欣然小酌因赋绝句  
千叶芙蕖白玉肤，一樽沆瀣碧琳腴。  
极知俱出氛埃外，我亦秋风山泽舑。  

陆游　暑中自遣  
名山处处得幽寻，破砚时时出苦吟。  
上药和平无近效，古诗简淡有遗音。  
苏门隐去闻孤啸，栗里归来弄素琴。  
尚恐俗尘除未尽，每思雪夜宿东林。  

陆游　鼠败书  
云归雨亦止，鸦起窗既白。  
秋宵未为永，不寐如岁隔。  
平明亟不榻，亦未暇冠帻，  
检校案上书，狼藉鼠啮迹。  
食箪与果笾，攘取初不责，  
侈然敢四出，乃至暴方册。  
坐令汉箧亡，不减秦火厄。  
向能畜一猫，狡穴讵弗获？  
缄縢又荡然，追咎亦何益。  
惰偷当自戒，鼠辈安足磔。  

陆游　鼠屡败吾书偶得狸奴捕杀无虚日群鼠几空为赋此诗  
服役无人自炷香，狸奴乃肯伴禅房。  
书眠共藉床敷暖，夜坐同闻漏鼓长。  
贾勇遂能空鼠穴，策勋何止履胡肠。  
鱼餮虽薄真无媿，不向花间捕蝶忙。  

陆游　蜀汉  
蜀汉崎岖外，江湖莽苍中。  
冷官家世事，独立古人风。  
已老学犹力，久穷诗未工。  
悠悠千载後，此意与谁同？  

陆游　蜀汉  
忆昔遨游蜀汉间，駸駸五十尚朱颜。  
呼鹰雪闇天回路，采药云迷御爱山。  
旧事已无人共说，征途犹与梦相关。  
夕阳不觉凭阑久，待得林鸦接翅还。  

陆游　蜀酒歌  
汉州鹅黄鸾凤雏，不騺不搏德有余；  
眉州玻璃天马驹，出门已无万里涂。  
病夫少年梦清都，曾赐虚皇碧琳腴，  
文德殿门晨奏书，归局黄封罗百壶。  
十年流落狂不除，遍走人间寻酒垆，  
青丝玉瓶到处酤，鹅黄玻璃一滴无。  
安得豪士致连车，倒瓶不用杯与盂，  
琵琶如雷聒坐隅，不愁渴死老相如。  

陆游　蜀僧宗杰来乞诗三日不去作长句送之  
看遍东南数十州，寄船却泝蜀江秋。  
孤云两角山亡恙，斗米三钱路不忧。  
万里得诗长揖去，它年挈笠再来不？  
放翁烂醉寻常事，莫笑黄花插满头。  

陆游　蜀使归寄青城上官道人  
轻别青城十二年，至今客枕梦林泉。  
一杯松屑斋前进，两卷丹经肘後传。  
欲与公为尘外侣，几时身上峡中船？  
世间牛蚁何劳问，输与云窗一粲然。  

陆游　蜀苑赏梅  
十里温香扑马来，江头还见去年梅。  
喜开剩欲邀明月，愁落先教扫绿苔。  
跌宕放翁新醉墨，凄凉废苑旧歌台。  
盛衰自古无穷事，莫向昆明叹劫灰。  

陆游　蜀州大阅  
晓束戎衣一怅然，五年奔走遍穷边。  
平生亭障休兵日，惨澹风云阅武天。  
戍陇旧游真一梦，渡辽奇事付他年。  
刘琨晚抱闻鸡恨，安得英雄共著鞭！  

陆游　术家言予今岁畏四孟月而秋尤甚自初秋小疾屡作戏题长句  
一生强半卧穷阎，粝饭藜羹似蜜甜。  
耄齿觉衰嗟已晚，孟秋属疾信如占。  
危途本自难安步，恶石何妨更痛砭。  
坚忍莫为秋雨叹，牵萝犹足补茅苫。  

陆游　戍卒说沉黎事有感  
亭障曾无阅岁宁，频闻夷落犯王灵。  
孤城月落冤魂哭，百里风吹战血腥。  
瘴重厌看茅叶赤，春残不放柳条青。  
焦头烂额知何补，弭患从来贵未形。  

陆游　述悲  
屏居不出门，终岁袖手坐；  
但怪意气衰，那觉日月过。  
故人为冢丘，老伴余几个？  
天高鬼神恶，回夭夷齐饿。  
遗魂一零落，岂复闻楚些？  
且当醉浊醪，吾梦行亦破。  

陆游　述感  
断简承孤学，穷阎负壮心。  
方忧一齿落，何止二毛侵。  
买地开幽圃，招僧理废琴。  
浮生祗如此，感慨不须深。  

陆游　述怀  
宦游轻用不赀身，歛退今为省事人。  
唾俟面乾元不校，羹忧手烂更谁嗔？  
时分邻瓮双瓶绿，永谢官仓五斗陈。  
最好暮秋溪上路，柴门月色向人新。  

陆游　述怀  
情怀犹是昔年人，岂料侵寻八十身。  
灯下看书方觉老，花前阙酒始知贫。  
玉非鼠朴何劳辨，鱼与熊蹯各自珍。  
万事回头已陈迹，为君一笑落纱巾。  

陆游　述怀  
尺寸虽无补县官，此心炯炯实如丹。  
羯胡未灭敢爱死？尊酒在前终鲜欢。  
亚父抱忠撞玉斗，虞人守节待皮冠。  
纵言老病摧颓甚，壮气犹凭後代看。  

陆游　述怀  
谤誉纷纷笑杀侬，此身本自等虚空。  
大鹏境界纤尘里，旷劫年光掣电中。  
翻动烟霞长鑱在，招呼风月一尊同。  
是凡是圣谁能测，试问西邻织屦翁。  

陆游　述闲  
披衣按摩罢，据榻欠伸余。  
香暖翻心字，茶凝出草书。  
客稀门每闭，意闷发重梳。  
赖有盆山树，幽情得少摅。  

陆游　述野人语  
白米乾薪好井泉，甘餐美睡若登仙。  
从来不惯尝盐酪，席下何须有一钱？  

陆游　述野人语  
重重大布敌风霜，篱外桑阴五月凉。  
软饭一盂千万足，那知世有郭汾阳。  

陆游　述意  
忧患无穷生有涯，惟须百事屏纷华。  
人谁敢侮修身士，天不能穷力穑家。  
频唤老僧同夜粥，间从邻叟试秋茶。  
结茅林下从来事，瓦屋三间已太奢。  

陆游　述志  
椎牛酾酒千人帐，破浪凌风万斛船。  
常恨书生无此快，一生低首短檠前。  

陆游　述志  
新丰买酒慰无聊，冲雪骑驴上瀢桥。  
罴老尚堪吞　子，松风何至羡山苗？  

陆游　数日不出门偶赋  
衰甚身如作茧蚕，经旬不省出茅庵。  
老僧遣信分茶串，隐士敲门致酒畑。  
看鹤松阴赏高洁，疏泉石罅得清甘。  
地偏心远无车马，赖有吾儿与剧谈。  

陆游　数日不出门偶赋  
十二年来一日同，饭蔬略似诵经翁。  
居家不拟依邻富，报国惟思祝岁丰。  
冰涧乍通寒溜碧，兰丛新放露芽红。  
闲门万化俱观尽，那用瞿昙更说空。  

陆游　数日不出门偶赋  
湖上蜗庐仅自容，寸怀无奈百忧攻。  
补衣未竟迫秋露，待饭不来闻午钟。  
稚子挟书勤质问，邻翁释耒间过从。  
今朝一笑君知否，满瓮新醅粥面醲。  

陆游　数日不作诗  
吾诗郁不发，孤寂奈愁何！  
偶尔得一语，快如疏九河。  
黄流舞活荡，白雨助滂沱。  
门外无来客，花前自浩歌。  

陆游　数日寒顿减颇有春意感怀赋短歌  
微阴寒不力，破腊春暗动。  
林梢报梅白，水际闻鸟唘。  
羁鸿渐整翮，一一劳目送。  
应怜飞蓬客，犹作浣花梦。  
平生江淮间，裘马事豪纵。  
岂知老畏死，斋钵受蔬供。  
忍馋每自笑，小饮未敢痛。  
何以慰寂寥，卧听压春瓮。  

陆游　数日秋气已深清坐无酒戏题长句  
渐近重阳天气嘉，数椽茆竹淡生涯。  
山童拥篲扫黄叶，邻女傍篱收碧花。  
避俗要生轮四角，出门何啻路三叉。  
晚窗酒尽无多叹，试问前村好事家。  

陆游　数日诉牒苦多惫甚戏作  
江南五月暑犹薄，梅子正黄风雨恶。  
庭中讼獠不贷人，急甚常如虎遭缚，  
空斋鼠迹留几尘，赋诗饮酒疑前身。  
脱归径卧与壁语，敢恨无人问良苦。  

陆游　数日暄妍颇有春意予闲居无日不出游戏作  
小春花蕾索春饶，已有暄风入紫貂。  
村路雨晴鸠妇喜，射场草绿雉媒娇。  
苑边结客飞金勒，楼上谁家弄玉箫。  
莫怪夕阳归独后，早梅唤我度溪桥。  

陆游　衰病  
衰病集余日，推移成老翁。  
衡门隐者趣，大布古人风。  
几枝呻吟里，山川莽苍中。  
从来世缘薄，不是坐诗穷。  

陆游　衰病  
衰病龙锺已要扶，谁怜犹作折腰趋。  
世无鲁国真男子，心忆高阳旧酒徒。  
万里秋风吹鬓发，百年世事叹头颅。  
桐江久客无奇句，孤负君王乞左符。  

陆游　衰病  
衰病不浪出，闭门烟雨中。  
苇花添絮暖，葑火试炉红。  
仕宦螘窠梦，功名马耳风。  
山翁但更事，人看作神通。  

陆游　衰病  
病除犹老健，雨止得冬晴。  
觅句嗟心在，钞书试眼明。  
朝寒添布褐，晚步出柴荆。  
外慕终无益，儿曹且力耕。  

陆游　衰病不复能剧饮而多不见察戏作此诗  
平生不持面看人，宁作五湖云水身。  
忍穷闭门岂自苦，是中有味敌八珍。  
酒杯潋灩鼓吹作，我自悲吒人自乐。  
更阑坐睡不得去，如鹰在韝虎遭缚。  
丈夫欢乐自有时，遇酒先怯非予衰。  
万骑击胡青海岸，此时意气令君看。  

陆游　衰病有感  
衰与病相乘，山房冷欲冰。  
在家元是客，有发亦如僧。  
愁绝穷秋雨，情亲独夜灯。  
西邻有甘井，聊得曲吾肱。  

陆游　衰病有感  
倦枕先鸡觉，寒汀伴雁孤。  
寂寥谁省录，衰疾且枝梧。  
鹤骨秋添瘦，龟肠夜自呼。  
盖棺吾事定，未敢泣穷途。  

陆游　衰病有感  
羁宦一周星，归如化鹤丁。  
灰心成寂寂，霜鬓失青青。  
小智空自贵，大愚元不灵。  
客来应绝倒，扶病讲丹经。  

陆游　衰疾  
衰疾怜新鬼，狂豪尚故吾。  
棋常先客著，行不许儿扶。  
砚润闲蟾滴，香残冷鸭炉。  
自怜风味在，尚欲泛江湖。  

陆游　衰疾  
衰疾犹能饭一箪，蓴丝菰首亦加餐。  
旧叨刻印俄销印，老媿弹冠亟挂冠。  
自怪嵇康如许嬾，人怜范叔不胜寒。  
得钱剩买青芒屦，采药名山兴未阑。  

陆游　衰疾  
衰疾支离负圣时，犹能采菊傍东篱。  
捉衿见肘贫无敌，耸膊成山瘦可知。  
百岁光阴半归酒，一生事业略存诗。  
不妨举世无同志，会有方来可与期。  

陆游　衰甚书感  
发残不胜冠，齿堕欲废嚼；  
譬如亭皋木，秋至叶自落。  
岂惟形骸变，意气已非昨。  
床隅倚拄杖，壁上挂双屩，  
经旬不出户，薄饭羹藜藿。  
居然远霜露，因得养腰脚。  
年衰固应死，延促未可度。  
人之生实难，寿终固为乐。  
开卷思千载，阅世等六博。  
志士有蹈海，儒生亦投阁。  
何如酿浊醪，遇兴时独酌？  
半酣望青天，万事付一噱。  

陆游　衰叹  
十年三堕齿，久矣叹吾衰。  
亹亹循天理，兢兢到死时。  
穷空颜子巷，勤苦董生帷。  
道远余生趣，常忧日影移。  

陆游　双柏  
双柏屹相向，刚严如巨人。  
龙呤风雨夕，山立雪霜晨。  
阅世易成古。刳心不复春。  
扶颠要力量，岁晚莫全身。  

陆游　双蝶  
庭草何离离，清晨露犹湿。  
草头两黄蝶，为我小伫立。  
秋光亦已晚，行见霜霰集。  
方春不尽狂，汝悔尚何及！  
吾生更堪笑，去日如电急。  
功名竟何在？惆怅剑锋涩。  

陆游　双流旅舍  
孤市人稀冷欲冰，昏昏一盏店家灯。  
开门拂榻便酣寝，我是江南行脚僧。  

陆游　双流旅舍  
西风黄叶满江村，瘦马来穿渡口云。  
动地传呼逢醉尉，谁何禁杀故将军！  

陆游　双流旅舍  
每因髀肉叹身闲，聊欲勤劳鞍马间。  
黑黄旗端未免，会冲风雪出榆关。  

陆游　双桥道中寒甚  
裂面霜风快似镰，重重裘裤晚仍添。  
梅当官道香撩客，山逼篮舆翠入帘。  
男子坐为衣食役，年光常向道途淹。  
古来共说还家乐，岂独全躯畏楚钳。  

陆游　双清堂夜赋  
陆子病少间，独卧溪上堂。  
人静鱼自跃，风定荷更香。  
素月行中天，流萤失孤光。  
归鸟飞有声，度此十里塘。  
嗟我独何事，迟暮客异乡。  
太息搔短发，起视夜未央。  

陆游　双清堂醉卧  
客里逢秋醉似泥，空堂独卧意凄迷。  
乱号庭树西风急，斜挂城楼北斗低。  
末路敢贪请鹤料，微官久厌驾鸡栖。  
平生玉局经行地，拟乞冰衔隐剡溪。  

陆游　双松  
东冈夭矫两苍龙，千尺蟠空黛色浓。  
六十余年松若此，谁知我更老於松！  

陆游　双溪道中  
晓出筰桥门，天低日未暾。  
绿陂寒淡淡，白雾远昏昏。  
古路乱车辙，行人惊雁群。  
征涂不须厌，蓬转本无根。  

陆游　霜草  
入冬已两旬，泽国霜始靊。  
可怜青青草，一夕生意尽。  
嗟予蒲柳姿，去日若飞隼。  
草衰有复荣，我发宁再鬷？  
微官虽置散，束带终自悯。  
渐退用妇言，千载付一哂。  

陆游　霜风  
霜风近海夜飕飕，敢效庸人念褐裘。  
关吏虽通西域贡，王师犹护北平秋。  
黄旗驰奏有三捷，金印酬功多列侯。  
愿补颜行身已老，区区畎亩亦私忧。  

陆游　霜风  
十月霜风吼屋边，布裘未办一铢绵。  
岂惟饥索邻僧米，真是寒无坐客毡。  
身老啸歌悲永夜，家贫撑拄过凶年。  
丈夫经此宁非福，破涕灯前一粲然。  

陆游　霜寒  
霜重晨檐滴，薪乾夜焙温。  
老惟便布褐，病不出柴门。  
瓶里梅花堕，窗间鹊语喧。  
闲人信无事，午睡到黄昏。  

陆游　霜寒不能出户偶书  
垂老仍多病，浓霜得快晴。  
犹能挼菊醉，但负探梅行。  
篝火烘裘暖，油窗泼眼明。  
小儿殊可喜，和我读书声。  

陆游　霜降前四日颇寒  
草木初黄落，风云屡阖开。  
儿童锄麦罢，邻里赛神回。  
鹰击喜霜近，鹳鸣知雨来。  
盛衰君勿叹，已有复燃灰。  

陆游　霜冷  
梅花消息动江边，渐见新春换故年。  
莫道孤翁心似铁，夜来霜冷透青毡。  

陆游　霜晴  
万瓦新霜白，一窗朝日晴。  
破裘身亦暖，细字眼犹明。  
耄喜谵谆语，衰常踸踔行。  
登封书不草，力穑报时平。  

陆游　霜天晚兴  
薄霜门巷不胜清，小立湖边夕照明。  
红颗带芒收晚稻，绿苞和叶摘新橙。  
闲评琴价留僧话，静听松声领鹤行。  
壮志消磨浑欲尽，西风莫动玉关情。  

陆游　霜天杂兴  
枫业全丹槲叶黄，江城残角伴斜阳。  
琴书自足闲中乐，天地能容醉後狂。  
老死山林初不憾，梦游河渭独难忘。  
谷城黄石今安在？取履犹思效子房。  

陆游　霜天杂兴  
万鼓风声吼屋边，老人裘裤旋装绵。  
晨梳堕发知衰甚，夜枕闻鸡尚慨然。  
身後文章空饱蠹，眼前交旧半沉泉。  
饭蔬饮水平生惯，耻向天公更乞怜。  

陆游　霜天杂兴  
少学愚公一味愚，暮年仍似病相如。  
闲吟寄友惟生纸，草具留僧只野蔬。  
雨涩溪流殊未足，霜高木叶已无余。  
潭州丞相怜衰疾，细字时收尺素书。  

陆游　霜晓  
霜有连甍白，林无一叶青。  
纸衾围栗烈，风响送东丁。  
酒尽尊余滴，灰深火拨星。  
蓬窗了无事，默坐养黄庭。  

陆游　霜晓肩舆行湖上  
去去出柴关，巾车古陌间。  
晨霜染丹叶，宿雾淡青山。  
登览身犹健，歌呼酒每悭。  
殷勤镜湖水，聊为照衰颜。  

陆游　霜夜  
梅花欲动梦魂狂，橙子闲搓指爪香。  
莫怪草堂清到骨，一梳残月伴新霜。  

陆游　霜夜  
月淡霜清夜漏迟，疏钟杳杳度南陂。  
灯残有恨欲谁语，鸡老无声如我衰。  
使入蜀川方在道，书传淮浦定何时？  
艾为可遣闲愁得？独拥寒炉爇豆萁。  

陆游　霜夜  
黄甘磊落围三寸，赤蟹轮囷可一斤。  
更唤东阳麴道士，与君霜夜策奇勋。  

陆游　霜夜  
土床纸帐卧幽寂，枕上细听城上更。  
榾柮烧残地炉冷，喔咿声断天窗明。  
风霜欲透草茨屋，盐酪不下荠糁羹。  
犹恨扶犁老无力，向来枉是请躬耕。  

陆游　霜夜  
澹月窥窗似有情，更堪梅影向人横。  
放翁不受天魔恼，独拥青毡　　到明。  

陆游　霜月  
枯草霜花白，寒窗月影新。  
惊鸦时绕树，吠犬远随人。  
出仕谗销骨，归耕病满身。  
世间输坏衲，切莫劝冠巾。  

陆游　谁家无泉源  
泉声百步闻，泉脉高下通，  
潺湲乱云外，屈曲明月中。  
八月稻登场，引之作机舂，  
羡流灌蔬畦，全家饱芥菘。  
洗沐及澣濯，蚤暮靡不供。  
斗水百忧宽，悲哉杜陵翁！  

陆游　水村  
家住烟波似画图，残年不复叹头颅。  
深深竹坞见萤度，翳翳菰丛闻鸟呼。  
十里笳声上云汉，一空星影落陂湖。  
天公著我非无地，却悔从来错怪渠。  

陆游　水村曲  
山村今年晚禾旱，奏下民租蠲太半；  
水村雨足米狼戾，也放三分慰民意。  
看榜归来迭歌舞，共喜清平好官府。  
老翁犹记军兴时，汝辈少年那得知！  

陆游　水亭  
日淡暑犹薄，雨余风更清。  
翛然水亭立，试此葛衣轻。  
晒粉怜孤蝶，穿枝喜晚莺。  
谁知簿书里，也复得吾生！  

陆游　水亭  
水亭不受俗尘侵，葛帐筠床弄素琴。  
一片风光谁画得：红蜻蜓点绿荷心。  

陆游　水亭  
莫道山翁老病侵，静中理得旧传琴。  
朝来有喜君知否：雨展芭蕉二尺心。  

陆游　水亭独酌十二韵  
清风扫郁蒸，爽气生户牖，  
客中淡无事，翛然一杯酒。  
书生拙自料，事业期不朽；  
少年忝朝迹，蹭蹬今白首。  
历观千载事，和戎固尝有。  
定襄五原间，乃可画地守。  
神州在何许，东巡已去久。  
煌煌一统业，谟训其可负？  
荆楚多剑客，宣润富弩手，  
孰能用其长，坐使老农亩。  
讲武幸长杨，劳军临细柳，  
中兴望圣时，未死得见否？  

陆游　水亭偶题  
凉榭闲拈玉笛吹，十年疏放负明时。  
沟中木断谁曾问，空里蓬征自不知。  
金井梧桐生昼寂，绿池苹藻弄风漪。  
人生行乐从来事，此理何须更细推。  

陆游　水亭晚眺  
暑雨初晴浦面宽，水亭景物卷帘看。  
联舟作阵围鱼队，屈竹成篱护芡盘。  
四海诸公半丘垄，百年几夕倚阑干？  
日沈未用匆匆去，待挽银河濯肺肝。  

陆游　水亭有怀  
渔村把酒对丹枫，水驿凭轩送去鸿。  
道路半年行不到，江山万里看无穷。  
故人草诏九天上，老子题诗三峡中。  
笑谓毛锥可无恨，书生处处与卿同。  

陆游　水乡泛舟  
终朝流汗浃衣褠，怅望何时枕簟秋？  
作雨未成徒益热，举杯不醉更添愁。  
悲歌易水轻燕侠，对泣新亭笑楚囚。  
别有生涯君会否，烟波无际弄孤舟？  

陆游　水乡泛舟  
赤日黄尘不自聊，泛溪且用沃枯焦。  
隔林犬吠村墟近，掠面风来酒力消。  
远火微茫知夜绩，长歌断续认归樵。  
扁舟不尽凌风兴，鄐著青鞋踏野桥。  

陆游　睡  
纸帐青毡暖有余，昏昏信脚到华胥。  
冻醪有力勤推挽，春茗无端苦破除。  
半熟拥衾闻急雨，乍回推枕觅残书。  
个中得意君知否？万户生封未必如。  

陆游　睡觉  
白日悠悠喜意平，梦中历历觉魂清。  
觉时不落晨鸡後，静待天窗一点明。  

陆游　睡觉闻儿子读书  
梦回闻汝读书声，如听箫韶奏九成。  
且要沉酣向文史，未须辛苦慕功名。  
人人本性初何欠，字字微言要力行。  
老病自怜难预此，夜窗常负短灯檠。  

陆游　睡觉作  
世言黄帝华胥境，千古蓁荒孰再游？  
但解消摇化蝴蝶，不须富贵慕蚍蜉。  

陆游　睡觉作  
邯郸梦事岂关身？未熟黄粱迹已陈。  
输与乌衣老铃下，日中睡觉一颦伸。  

陆游　睡起  
不恨无人到野堂，惟将美睡答年光。  
风经荷叶翻翻绿，雨湿松枝细细香。  
薄俗空成士龙笑，长歌未尽接舆狂。  
掬泉弄石翛然晚，又得今年一夏凉。  

陆游　睡起  
风约飞花满曲廊，萧然无客共焚香。  
瓮醅力重初投枕，鼻鼾声豪已撼床。  
栩栩梦游心自适，昏昏起坐日方长。  
静凭一几吾何恨，笑杀穿帘燕子忙。  

陆游　睡起  
老怯年华速，闲知昼漏长。  
已回酣枕梦，未过古協香。  
洗面宫眉绿，开茶带胯方。  
山家风味在，虽病意差强。  

陆游　睡起  
闲身喜午睡，睡起日犹早。  
茂竹青入檐，幽花红出草。  
苔钱亦满砌，护惜不忍扫。  
宦情本自疏，此地可忘老。  

陆游　睡起  
深闭重门谢簿书，日长添得睡工夫。  
水纹竹簟凉如洗，云碧纱幮薄欲无。  
半吐山榴看著子，新来梁燕见将雏。  
梦回茗碗聊须把，自扫桐阴置瓦炉。  

陆游　睡起  
虚堂四檐竹修修，朱夏正午如高秋。  
八尺风漪云碧裯，一榻宽如禹九州。  
屈信展转俱自由，息以两踵无与喉。  
世方窘若鱼吞钩，我独超然鹰脱韝。  
一物不向灵台留，非睡非觉以神游。  
青城紫阁多朋俦，相逢握手笑不休。  

陆游　睡起  
睡味清酣鼻息轻，碧幮文簟喜凉生。  
片云过处失帘影，急雨来时闻瓦声。  
索虏尚凭三辅险，散关未下九天兵。  
白头漫倚诗豪在，手掣鲸鱼意未平。  

陆游　睡起  
睡起披衣弄素琴，房栊槐柳绿成阴。  
春残鵹鵪如多恨，雨恶酴醾欲不禁。  
羸病强行常踸踔，戆愚多虑每噫喑。  
行年九十犹赊死，谁测高高厚厚心！  

陆游　睡起  
睡起伥伥扇嬾摇，枕痕著面未全消。  
山丹石竹俱零落，孤蝶飞来伴寂寥。  

陆游　睡起  
薄萄换叶欲成阴，岁月催人感慨深。  
安得门前无俗客，岸巾临水听蝉吟。  

陆游　睡起见杨花满庭偶书  
断香袅袅傍窗纱，睡起瞢腾日未斜。  
堪叹一春风雨恶，今年四月见杨花。  

陆游　睡起遣怀  
百事不能能荷锄，不锄菜畦锄芋区；  
身存那用十年相，陂壤且为凶岁储。  
百事不学学作诗，不作白紵作竹枝；  
黄陵庙前风浪恶，青衣渡口行人悲。  
老病闭门常愦愦，芋不复锄诗亦废；  
客来剥啄唤不应，一味人间占闲退。  
今朝一日三倒床，叹息春昼如年长。  
摩挲困睫喜汤熟，小瓶自拆山茶香。  

陆游　睡起试茶  
笛材细织含风漪，蝉翼新裁云碧帷。  
端溪砚璞斲作枕，素屏画出月堕空江时。  
朱栏碧甽玉色井，自候银缾试蒙顶。  
门前剥啄不嫌渠，但恨此味无人领。  

陆游　睡起书触目  
压架藤花重，团枝杏子稠。  
渴蜂窥砚水，弱燕集帘钩。  
入夏暑犹薄，投闲身自由。  
午窗初睡起，幽兴付茶瓯。  

陆游　睡起书事  
京华豪饮酹千锺，濯锦江边怯酒浓。  
烈士壮心虽未减，狂奴故态有谁容？  
折梅著句聊排闷，闭户焚香剩放慵。  
午枕如雷君莫怪，西风吹梦过吴松。  

陆游　睡起行至门外有赋  
窗黑停书课，屏深养病眸。  
雨声工破睡，酒力不禁愁。  
兀兀披衣起，昏昏曳杖游。  
柴荆晚未闭，隔水数归牛。  

陆游　睡起已亭午终日凉甚有赋  
饭罢颓然付一床，旷怀真足傲羲皇。  
松棚尽日常如暮，荷沼无风亦自香。  
倚杖月生人影瘦，岸巾露透发根凉。  
颇闻王旅徂征近，敷水条山兴已狂。  

陆游　睡起至园中  
春风忽已遍天涯，老子犹能领物华。  
浅碧细倾家酿酒，小红初试手栽花。  
野人易与输肝肺，俗语谁能挂齿牙？  
更欲世间同省事，勾回蚁战放蜂衙。  

陆游　睡起至园中  
欲挂衣冠万事轻，不妨小住向山城。  
绿尊耐久常相伴，雪鬓才生便放行。  
拂枕时时觅幽梦，倚阑日日听新莺。  
夕阳更有欣然处，来看青郊雨後耕。  

陆游　睡起作帖数行  
睡余得清风，起坐傍书几；  
日长谁语言，赖此管城子。  
欣然共游戏，一笑我忘尔。  
群鸿偶下集，但怪惊不起。  
古来翰墨事，著意更可鄙。  
跌宕三十年，一日造此理。  
不知笔在手，而况字落纸。  
三叫投纱巾，作歌识吾喜。  

陆游　睡乡  
有酒君勿啜，入肠作戈矛；  
有书君勿观，到眼生君愁。  
不如睡乡去，万事风马牛。  
郊墟无来客，风雨送暮秋。  
苔甽虫唧唧，霜林叶飕飕。  
是时一枕睡，不博万户侯。  
斗帐裁青毡，重衾拥黄紬，  
华山希夷翁，千载可与游。  

陆游　舜庙怀古  
云断苍梧竟不归，江边古庙锁朱扉。  
山川不为兴亡改，风月应怜感慨非。  
孤枕有时莺唤梦，斜风无赖客添衣。  
千年回首消磨尽，输与渔舟送落晖。  

陆游　思北邻韩二翁西邻因庵主南邻章老秀才  
韩翁生不识官府，半醉长歌老烟浦。  
因师老乃学长斋，白饭青蔬自炊煮。  
二君要是可喜人，未尝一语欺其邻。  
有过无过姑置之，後生孰能如此真？  

陆游　思北邻韩二翁西邻因庵主南邻章老秀才  
乡闾耆宿非复前，老章病死今三年。  
朝来出门为太息，不见此翁催社钱。  
我比翁虽差识字，向来推择尝为吏，  
事功自计无一毫，尚不如翁终日醉。  

陆游　思故庐  
平生一束书，不为屋庐计。  
微官寄邮传，俯仰阅半世。  
草堂白云边，日夜长松桂。  
柴门入幽梦，落日乱蝉噂。  
宦游有何好，海角愁瘴疠。  
拂衣便可耳，勿使老春荠。  

陆游　思故山  
千金不须买画图，听我长歌歌镜湖。  
湖山奇丽说不尽，且复为子陈吾庐。  
柳姑庙前鱼作市，道士庄畔菱为租。  
一弯画桥出林薄，两岸红蓼连菰蒲。  
陂南陂北鸦阵黑，舍东舍西枫叶赤。  
正当九月十月时，放翁艇子无时出。  
船头一束书，船後一壶酒，  
新钓紫鳜鱼，旋洗白莲耦。  
从渠贵人食万钱，放翁痴腹常便便  
暮归稚子迎我笑，遥指一抹西村烟。  

陆游　思归  
白发满青镜，怅然山水身。  
那因五斗米，常作半涂人。  
涉世风波恶，思归怀抱真。  
会当求鈯斧，送老镜湖滨。  

陆游　思归  
平生无宦情，方外久浪迹。  
往来梁益间，一笑颇自得。  
花穠锦城酒，月白瞿唐笛，  
咿哑下江橹，跌宕登山屐。  
巴东烟雨秋，渭上风雪夕，  
至今客枕梦，万里不能尺。  
谁知建安城，触目非夙昔。  
冥冥瘴雾细，潋潋蛮江碧。  
出门无交朋，呜呼吾何适。  
归哉故山路，讵必须暖席。  

陆游　思归  
短发今年雪满巾，一杯且醉瓮中春。  
定无术致长生药，那得愁供有限身。  
碎枕不求名利梦，挽河尽洗簿书尘。  
江湖意决君知否？致主唐虞自有人。  

陆游　思归示儿辈  
睡味甜如蜜，人情冷似浆。  
流年垂及耄，客子固多伤。  
兴发鸡豚社，心阑翰墨场。  
吾儿姑力穑，莫羡笏堆床。  

陆游　思归示子聿  
平生爱山水，游陟老不厌。  
此外惟读书，垂死尚关念。  
方昔少壮时，万里携一剑。  
自从还故山，日夜就收歛。  
蒙恩置三馆，寒灰忽光焰。  
龙锺气才属，笔力安得赡？  
同舍多贤豪，揣分无乃玷。  
春来百疾作，沉痼困鎝砭，  
思归入梦寐，历历数过店。  
问津始胥涛，系缆望禹窆。  
小江齑饼美，梅市将酒酽。  
云破山嶙峋，雨足湖潋灩，  
二月柳胜搓，三月花如染。  
拄杖幸可扶，吾生尚何欠。  
更当与稚子，晨暮事铅椠。  
天爵古所尊，荣名勿多占。  

陆游　思归引  
善泅不如稳乘舟，善骑不如谨持辔。  
妙於服食不如寡欲，工於揣摩不如省事。  
在天有命谁得逃，在我无求直差易。  
散人家风脱纠缠，烟蓑雨笠全其天。  
蒪丝老尽归不得，但坐长饥须俸钱。  
此身不堪阿堵役，宁待秋风始投檄。  
山林聊复取熊掌，仕宦真当弃鸡肋。  
锦城小憩不淹迟，即是轻舠下峡时。  
那用更为麟阁梦，从今正有鹿门期。  

陆游　思夔州  
老来百念尽消磨，无奈云安入梦何！  
壮忆公孙剑器舞，愁思宾客竹枝歌。  

陆游　思夔州  
武侯八阵孙吴法，工部十诗韶頀音。  
遗碛故祠春草合，略无人解两公心。  

陆游　思剡  
羸疾无休日，清秋适此时。  
节存旄尽落，带剩眼频移。  
吾兴复不浅，俗人那得知。  
会当游剡去，支许有深期。  

陆游　思蜀  
白首躬耕遇洊饥，江南自笑欲畴依？  
凌烟勋业无人许，濯锦园林有梦归。  
心似游僧思远适，身如败将陷重围。  
客来强欲相宽释，每说人生七十稀。  

陆游　思蜀  
老子馋堪笑，珍盘忆少城。  
流匙抄薏饭，加糁啜巢羹。  
栮美倾筠笼，茶香出土铛。  
西郊有旧隐，何日返柴荆？  

陆游　思蜀  
西游陈迹浩无穷，回首真同一梦中。  
柳拂驿墙思凤集，鼓喧市里忆蚕丛。  
故人丘陇秋芜碧，旧隐园林夕照红。  
自闵未能忘感慨，浩歌弹剑送飞鸿。  

陆游　思蜀  
思蜀寸心折，归吴双鬓衰。  
今年脱虎口，昨夜梦蟆颐。  
死隔平时友，愁吟别後诗。  
江山应好在，谁记踏青期？  

陆游　思蜀  
白帝城边八阵碛，青城山下丈人祠。  
英雄不生僲又去，零落草间多折碑。  

陆游　思蜀  
园庐已卜锦城东，乘驿归来更得穷。  
只道骅骝开道路，岂知鱼鸟困池笼。  
石犀祠下春波绿，金雁桥边夜烛红。  
未死旧游如可继，典衣犹拟醉郫筒。  

陆游　思蜀  
二十年前客锦城，酒徙诗社尽豪英。  
才名吏部倾朝野，意气成州共死生。  
废苑探梅常共醉，遗祠访柏亦俱行。  
即今病卧寒灯里，欲话当时涕已倾。  

陆游　思蜀  
一作剑关客，闲游将十年。  
不嫌狂骇俗，自许醉知天。  
瑞草溪桥路，青衣野庙壖。  
霜天猎归处，万里入横鞭。  

陆游　思蜀  
谭侯才气敌文园，日日银鞍画戟门。  
奇句入神闻鬼泣，巨觥如海看鲸吞。  
一官胄监能令死，万里铭旌忍更论。  
湖上秋来频入梦，凭谁词翰与招魂？  

陆游　思蜀  
蜀庄鸣飞隘九区，超然岂止山泽舑。  
荒台古井无处所，行子但觅房公湖。  

陆游　思蜀  
来从云栈北，行度雪山西。  
故事谈金马，遗踪访石犀。  
闲情淡於水，豪饮醉如泥。  
坏壁尘封遍，何人拂旧题！  

陆游　思蜀  
玉食峨嵋栮，金齑丙穴鱼。  
常思晚秋醉，未与故人疏。  
白发当归隐，青山可结庐。  
梅花消息动，怅望雪消初。  

陆游　思远游  
我志日已衰，诗亦无杰句，  
正如垂翅鹤，怅望辽海路。  
虽云须药物，幸未迫霜露。  
裂裳裹两踵，此诗亦已屡。  
嵯峨青城云，惨淡嶓冢树，  
秋风吹短裘，万里入芒屦。  

陆游　思云门  
一身膏脂略瘦尽，万卷简编如隔生。  
只欲移家若耶去，乱云深处听滩声。  

陆游　思政堂东轩偶题  
羁愁酒病两无聊，小篆吹香已半消。  
唤起十年闽岭梦，趚桐花畔见红蕉。  

陆游　思子虡  
里堠迢迢阻问津，年光冉冉苦催人。  
未能免俗予嗟老，岂不怀归汝念亲。  
家酿湖蓴谁共醉？江云淮月又经春。  
新诗题罢无从寄，独倚危阑一怆神。  

陆游　斯道  
斯道有显晦，所忧非贱贫。  
乾坤均一气，夷狄亦吾人。  
朋党消廷论，鉯耰洗战尘。  
清时更何事，处处是尧民。  

陆游　四鼓出嘉会门赴南郊斋宫  
客游梁益半吾生，不死还能见太平。  
初喜梦魂朝帝所，更惊老眼看都城。  
九重宫阙晨霜冷，十里楼台落月明。  
白发苍颜君勿笑，少年惯听舜韶声。  

陆游　四鼓酒醒起步庭下  
酒解夜过半，出门步中庭。  
天高河汉白，月淡烟雾青。  
重滴竹杪露，疏见树罅星。  
坏甽啼寒蟩，深竹明孤萤。  
秋晚虽未霜，蠹叶时自零，  
四序逝不留，慨然感颓龄。  
平生茅一把，不博带万钉。  
鸱沟谢拍拍，鸿路追冥冥。  

陆游　四日夜鸡未鸣起作  
放翁病过秋，忽起作醉墨。  
正如久蛰龙，青天飞霹雳。  
虽云堕怪奇，要胜常悯默。  
一朝此翁死，千金求不得。  

陆游　四月  
四月江南暑尚微，虚堂初换葛衣时。  
嬾陪陌上雍容骑，且对窗间腷膊棋。  
糁径落花犹片片，拂云新竹已离离。  
年来病肺疏杯酌，应接风光赖有诗。  

陆游　四月旦作时立夏已十余日  
京尘相值各匆忙，谁信闲人日月长？  
争叶蚕饥闹风雨，趁虚茶嬾斗旗枪。  
林中晚笋供厨美，庭下新桐覆井凉。  
堪笑山家太早计，已陈竹几与藤床。  

陆游　四月二十八日作又行遍人间病不禁，  
四月欲尽五月初，九十未及八十余。  
开口何曾谈世事，收身且复爱吾庐。  

陆游　四月二十九日作  
假馆犹三日，还家甫四旬。  
昏眸云雾隔，衰鬓雪霜新。  
尊酒虽慵近，囊诗却未贫。  
但愁门有客，流汗强冠巾。  

陆游　四月二十三日作  
飍飍荷离水，翩翩燕出巢。  
苔添雨後晕，笋放露中梢。  
世路千重浪，生涯一把茅。  
款门僧亦绝，无句链推敲。  

陆游　四月二十三日作  
莫笑茅庐迮，何曾厌日长。  
饭余餐酪滑，浴罢葛巾凉。  
落日桐阴转，微风栀子香。  
贫家犹裹粽，随事答年光。  

陆游　四月晦日小雨  
霏霏乱点暗朝光，蔌蔌奇声渡野塘。  
一浦未输新涨绿，四郊聊压旱尘黄。  
风生团扇清无暑，衣覆熏笼润有香。  
竹屋茆檐得奇趣，不须殿阁咏微凉。  

陆游　四月廿二日微雨中次前辈韵  
语讹觉齿疏，冠倒感发稀。  
屡为曼容免，遂赋渊明归。  
今日天气佳，雨丝弄斜晖。  
起居惟所适，单复时易衣。  
出游叩僧庐，归卧掩渔扉。  
一笑顾儿子，正尔良未非。  

陆游　四月三日同子坦子聿游湖中诸山  
我行无所诣，悠扬信舴艋。  
爱此绿树村，舍棹度小岭。  
路穷忽披豁，恥然得异境，  
苍玉立万峰，清镜渺千顷。  
更为西南行，聊破春昼永。  
遥看秀邃处，疑足事幽屏。  
一崦果可人，奇石插碧井，  
锵鸣若环佩，其味复甘冷；  
徘徊不忍去，照我须鬓影。  
须臾日穿林，井面光炯炯。  
古今胜绝意，正用一笑领。  
安得绝世喧，於兹慕箕颍。  

陆游　四月十三夜四更起读书  
七十未捐书，正恐死乃息。  
起挑窗下灯，度此风雨夕。  

陆游　四月五夜见萤  
蜀州官居富水竹，四月萤火遶梁飞。  
流年迫人不相贷，客子倦游何日归？  

陆游　四月一日夜漏欲尽起坐达旦  
春归不可留，斗柄已峥嵘；  
老至不可却，雪鬓森千茎。  
少年所读书，废忘如隔生。  
旧交死欲尽，存者万里程。  
高谈无与发，欲语辄吞声。  
悠悠一饱计，泯泯千载名。  
逝将山丘归，不见河雒清。  
挑灯坐待旦，揽笔衰涕倾。  

陆游　四月一日作  
桃李逢春次第开，坐看零落付苍苔。  
压车麦穗黄云重，食叶蚕声白雨来。  
镜里顿惊年事速，天边谁挽斗杓回？  
可怜团扇尘侵损，又见生绡月样裁。  

陆游　寺壁偶题  
断山支径得行吟，度涧穿林不厌深。  
雉挟两雌飞谷口，鸟将数子下墙阴。  
前三喜接高人语，方寸宁容俗虑侵？  
少待新春好风日，不妨携客更相寻。  

陆游　寺阁  
三髽初得牧牛童，两扇新成钓舸篷。  
偶访野僧过射的，却冲微雨上樵风。  
登山未减青鞋兴，到手俄惊绿酒空。  
自笑此身犹健在，试凭重阁送飞鸿。  

陆游　寺居睡觉  
虚窗寂寂夜三更，灯敛残光避月明。  
老嬾只贪春睡美，媿闻童子诵经声。  

陆游　寺居睡觉  
心地安平晓梦长，忽闻鱼鼓动修廊。  
披衣起坐清羸甚，想像云堂缹粥香。  

陆游　寺居夙兴  
闲居无一事，睡少自夙兴。  
空庭翠雾合，高树红日升。  
曳杖遶四廊，悄然不逢僧。  
厨烟俄漠漠，鱼鼓亦登登。  
晨粥香满堂，粱肉坐可憎。  
匡山在何许？吾将买行縢。  

陆游　寺楼月夜醉中戏作  
素璧徐升天宇闲，连峰积雪苍茫间。  
楼台是处可见月，无此巉巉群玉山。  

陆游　寺楼月夜醉中戏作  
水精盏映碧琳腴，月下泠泠看似无。  
此酒定从何处得，判知不是文君垆。  

陆游　寺楼月夜醉中戏作  
海山缥缈玉真妃，贪看冰轮不肯归。  
楼上三更风露冷，旋围步障换罗衣。  

陆游　笥中偶得去年二月都下数诗  
昨佩鱼符入凤城，春风处处听莺声。  
欲寻旧友半为鬼，重到西湖疑隔生。  
浮世正如投六簙，野人何意慕三旌。  
严州戍满真当老，犹幸为民死太平。  

陆游　松风  
半岭松风破睡时，起看山月倚筇枝；  
纵横满地髯龙影，尽是当年手自移。  

陆游　松骥行  
骥行千里亦何得，垂首伏枥终自伤。  
松阅千年弃涧壑，不如杀身扶明堂。  
士生抱材愿少试，誓取燕赵归君王。  
闭门高卧身欲老，闻鸡相蹴涕数行。  
正令咿嘤死床箦，岂若横身当战场。  
半酣浩歌声激烈，车轮百转盘愁肠。  

陆游　松棚  
松棚寻丈地，客至共开颜。  
堪笑杜陵老，坐思千万间。  

陆游　松下纵笔  
自扫松阴寄醉眠，龙吟虎啸满霜天。  
却思初到人间世，似是唐尧丙子年。  

陆游　松下纵笔  
老不能闲莫笑予，五千言岂世间书。  
青松折取当麈尾，为子试谈天地初。  

陆游　松下纵笔  
种玉餐芝术不传，金丹下手更茫然。  
陶公妙诀吾曾受，但听松风自得仙。  

陆游　松下纵笔  
髯龙夭矫欲飞去，百尺苍藤罗络之。  
应笑此翁才不进，故将老气起吾诗。  

陆游　松滋小酌  
西游六千里，此地最凄凉。  
骚客久埋骨，巴歌犹断肠。  
风声撼云梦，雪意接潇湘。  
万古茫茫恨，悠然付一觞。  

陆游　菘园杂咏  
雨送寒声满背蓬，如今真是荷鉯翁。  
可怜遇事常迟钝，九月区区种晚菘。  

陆游　宋都曹屡寄诗且督和答作此示之  
古诗三千篇，删取财十一，  
每读先再拜，若听清庙瑟。  
诗降为楚骚，犹足中六律。  
天未丧斯文，杜老乃独出。  
陵迟至元白，固已可愤疾；  
及观晚唐作，令人欲焚笔。  
此风近复炽，隙穴始难窒，  
淫哇解移人，往往丧妙质。  
苦言告学者，切勿为所怵；  
杭川必至海，为道当择术。  

陆游　诵书示子聿  
乃翁诵书舍东偏，吾儿相和山之巅。  
翁老且衰常早眠，儿声夜半方泠然。  
楚公著书数百编，少师手挍世世传。  
我生七十有八年，见汝任此宁非天。  

陆游　诵书示子聿  
易传三圣至仲尼，炎炎秦火乃见遗。  
经中独无一字疑，正须虚心以受之。  
世衰道散吁可悲！我老欲学无硕师。  
父子共读忘朝饥，此生有尽志不移。  

陆游　送查元章赴夔漕  
柳色西门路，看公上马时。  
亦知非久别，不奈自成悲。  
白发刘宾客，青衫杜拾遗。  
分留端有待，剩赋竹枝词。  

陆游　送陈德邵宫教赴行在二十韵  
相从何必早，白头或如新；  
登门虽尚疏，数面自成亲。  
昨者始见公，凛然须如银，  
败席留煮茗，寒厅无杂宾。  
平生事贤意，寸心渴生尘，  
乐哉得所从，贫病忘吟呻。  
恭惟大雅姿，信是邦国珍。  
广文旧官长，二纪转鸿钧，  
恩仇快报复，祸福出笑颦。  
同舍事容悦，腰佩玉麒麟，  
群谀更得志，後来如积薪。  
於时公淡如，位屈道则伸。  
法宫亲决事，收召极海滨，  
人才方杂沓，公仕益逡巡。  
欲以贵祝公，公岂慕要津；  
欲以穷托公，公岂私贱贫；  
颇欲述古谊，劝公勿爱身，  
此又公所存，岂待贱子陈。  
高颿泊江渚，岁晚风雨频，  
愿言添衣裘，寒阴能薄人。  

陆游　送陈怀叔赴上皋酒官却还都下  
奇才初试发硎刀，疋马秋风到上皋。  
地近虽同三辅重，时平无复五陵豪。  
极知稳步烟霄路，却要微知郡县劳。  
归去平津开首燕，吐茵应复忤西曹。  

陆游　送陈吏部还朝  
邂逅稽山许揽须，尘埃时得近冰壶。  
不辞我老鸡豚社，且喜公归樱笋厨。  
满室琴书怀燕几，一川风雨送行舻。  
勉哉早了功名债，要画骑牛第二图。  

陆游　送陈希周赴安福令  
补吏鹤岭边，尊公方玉立。  
超遥籬风云，余子那可及。  
天高鬼神恶，闻讣三日泣。  
晚途见嗣子，握手悲喜集。  
乘桴掠鲸波，信矣勇可习。  
巉巉风骨峭，飓雾不能袭。  
谓当上台省，岂复论等级；  
如何困无津，俛首临一邑？  
顾嗟六朝民，龙锺垂八十，  
肯来野水滨，半月解书笈。  
吾杯仅容龠，安得看鲸吸。  
伫立送归鞍，霁日满原隰。  

陆游　送春  
新叶张翠幄，落花作红茵。  
山蔬旨且柔，家酿清而淳。  
以我垂老境，送此将归春。  
我固惜流年，春亦记陈人。  
江山处处佳，风月日日新。  
蹇驴度松冈，短楫横烟津。  
兰亭人已远，遗韵犹清真。  
却下木栅市，天风吹角巾。  

陆游　送绰侄住庵吴兴山中  
一杯淡粥不烹蔬，自占云根结草庐。  
非佛非心犹坐断，定知不看夹山书。  

陆游　送绰侄住庵吴兴山中  
湖海相从十日留，颇哀老子鬓惊秋。  
目光犹射车牛背，不用殷勤举话头。  

陆游　送杜起莘殿院出守遂宁  
羽檄联翩昼夜驰，臣忧顾不在边陲。  
军容地密宁当议，陛下恩深不忍欺。  
白简万言几恸哭，青编一传可前知。  
平生所学今无负，未叹还乡两鬓丝。  

陆游　送范舍人还朝  
平生嗜酒不为味，聊欲醉中遗万事。  
酒醒客散独凄然，枕上屡挥忧国泪。  
君如高光那可负，东都儿童作胡语。  
常时念此气生瘿，况送公归觐明主。  
皇天震怒贼得长，三年胡星失光芒。  
旄头下扫在旦暮，嗟此大议知谁当？  
公归上前勉书策，先取关中次河北。  
尧舜尚不有百蛮，此贼何能穴中国。  
黄扉甘泉多故人，定知不作白头新。  
因公并寄千万意，早为神州清虏尘。  

陆游　送范西叔赴召  
天涯流落过重阳，枫叶摇丹已著霜。  
衰病强陪莲幕客，凄凉又送石渠郎。  
杜陵雁下悲徂岁，笠泽鱼肥梦故乡。  
便恐从今长隔阔，旧交新贵例相忘。  

陆游　送范西叔赴召  
欲驾征车劝小留，南山南畔更逢秋。  
数声过雁催行色，一盏昏灯话别愁。  
自昔文章关治道，即今台阁要名流。  
白头尚作书痴在，剩乞朱黄与校雠。  

陆游　送佛照光老赴径山  
大觉住育王，拗折拄杖强到底；  
佛照住育王，挑得钵囊随诏起。  
从来宗门话，只要句不死。  
说同说异庵外人，若是吾宗宁有此？  
日日风雨今日晴，万里春光入帝城；  
传宣江上走中使，开堂座下罗公卿。  
御香霭霭云共布，法音浩浩潮收声。  
报恩一句作麽道？常遣山林见太平。  

陆游　送韩立道守池州  
千里江山控上流，省郎怀绶去为州。  
才华故在诸公右，谈笑遥分圣主忧。  
月堕丽谯喧鼓角，雨余绿野遍锄耰。  
万家歌舞春风裹，秋浦如今不似秋。  

陆游　送韩梓秀才十八韵  
束发走场屋，始得从君游。  
灯火都城夜，风雨湖上秋，  
追随不隔日，岩穷探搜，  
摩挲石屋背，摇兀闇门舟。  
酒酣耳颊热，意气盖九州。  
夜卧相蹋语，狂笑杂嘲讴。  
但恐富贵逼，肯怀贫贱忧！  
人事信难料，百战竟不侯。  
我老农圃间，君落天南陬。  
相逢会稽市，感叹岁月遒。  
君从上都来，倘逢旧朋俦？  
我穷本天命，於人宁有求。  
但念侯君房，不知尚痴不？  
君闻拊手笑，怪我狂未瘳。  
共谈平生旧，只欲苦死留。  
如何忽决去，病疟送无由。  
秋风坠桐叶，新霜犯貂裘。  
君听马蹄声，中有千里愁。  

陆游　送华师从剑州张秘书之招  
三年相伴锦江头，一日翩然不可留。  
官冷蓬门无客恋，时清剑阁有僧游。  
关山默数来时路，风月悬知别後愁。  
禅版经龛有余暇，频登高处望西州。  

陆游　送黄文叔守福州  
黄公天下士，遇立绍熙年。  
议论前修似，声名九牧传。  
巨舟夷险济，拱璧始终全。  
勇退先诸老，荣归总十连。  
旌旄照关路，冠盖盛离筵。  
内阁恩光重，宸毫墨色鲜。  
任方分斧钺，归即珥貂蝉，  
病叟难为别，临期一怅然。  

陆游　送霍监丞出守盱眙  
淮浦鳞鳞浸碧天，即今谁料作穷边！  
空闻瓯脱嘶胡马，不见浮屠插霁烟。  
亭障久安无檄到，杯觞频举有诗传。  
长城万里英雄事，应笑穷儒饱昼眠。  

陆游　送杰上人归成都  
锦城一别鬓成丝，今日山阴送杰师。  
乱絮飞花扑行路，正如东郭放船时。  

陆游　送杰上人归成都  
春夜挑灯话别愁，此心已在锦江头。  
旧时处处尘昏壁，想复长吟为小留。  

陆游　送客  
有客相与饮，酒尽惟清言。  
坐久饥肠鸣，殷如车轮翻。  
烹栗煨芋魁，味美敌熊蹯。  
一饱失百忧，抵掌谈羲轩。  
意倦客辞去，秉炬送柴门；  
林间鸟惊起，落月倾金盆。  

陆游　送客  
长亭柳渐柔，送客当闲游。  
江近闻津鼓，云开见戍楼。  
簿书来衮衮，岁月去悠悠。  
闭眼寻归路，春芜满故畴。  

陆游　送客城西  
倦客凭鞍半醉醒，秋光满眼叹颓龄。  
日斜野渡放船小，风急渔村摊网腥。  
客思不堪闻断雁，诗情强半在邮亭。  
归来更恨城笳咽，烟火昏昏独掩屏。  

陆游　送客至湖州市  
偶驾鸡栖送客行，迢迢十里出关城。  
谁知小市萧条处，剩有丰年笑语声。  
聊借野风吹醉颊，更凭陂水濯麈缨。  
故庐想见春回近，邻曲家家已遍耕。  

陆游　送客至江上  
多事经旬不出城，今朝送客此闲行。  
郊原远带新晴色，人语中含乐岁声。  
天际歛云山尽出，江流收涨水初平。  
故园社友应惆怅，五岁无端弃耦耕。  

陆游　送客至望云门外  
冬温频作雨，晨冷顿催晴。  
嫩日满江驿，淡烟笼郡城。  
忧民怀凛凛，谋己耻营营。  
投檄真须决，邻翁约耦耕。  

陆游　送李德远寺丞奉祠归临川  
送骑拥东城，烟帆如鸟轻。  
道行端有命，身隐更须名？  
旰食烦明主，胡沙暗旧京。  
临分一襟泪，不独为交情。  

陆游　送李宪被召旧与其先侍郎游从  
早谒龙门鬓未秋，暮年乃复接英游。  
海濒已幸见公子，瓜垄仍烦访故侯。  
霖雨即陪诸老进，德星肯为一方留？  
西城柳色青如许，欲挽长条特地愁。  

陆游　送梁谏议  
湖海还朝白发生，嬾随年少事声名。  
极知忧国人谁及，细看无心语自平。  
归访乡人忘位重，乍辞言责觉身轻。  
篮舆避暑云门寺，应过幽居听水声。  

陆游　送刘戒之东归  
去国三年恨未平，东城况复送君行。  
难凭魂梦寻言笑，空向除书见姓名。  
残日半竿斜谷路，西风万里玉关情。  
兰台粉署朝回晚，肯记麤官数寄声？  

陆游　送吕彦升参谋  
楚塞萧条久宿师，参谋承诏上丹墀。  
苦言到口真当发，圣度如天莫自疑。  
万里寄声长不达，一尊相属岂前期。  
遥怜霜晓朝衣冷，深愧江城睡足时。  

陆游　送潘德久使蓟门  
昆仑东分一枝浑，奔蹴砥柱经龙门。  
羲皇受图抚上古，神禹治水开中原。  
三灵实扶艺祖业，万国共仰东都尊。  
群儿撞坏吁可叹，顾使残虏今游魂。  
因君试求出师路，孟津白马应如故；  
不须更议系河桥，北风正可乘冰渡。  
颇闻卢龙已数尽，复道飞狐合屯戍；  
辕门倘驻拂云祠，烽火应过明妃墓。  
君归解鞍藉芳草，细谈塞北忘予老。  
读书饮酒待贼平，万丈旄头方下扫。  

陆游　送七兄赴扬州帅幕  
初报边烽照石头，旋闻胡马集瓜州。  
诸公谁听刍荛策，吾辈空怀畎亩忧。  
急雪打窗心共碎，危楼望远涕俱流。  
岂知今日淮南路，乱絮飞花送客舟。  

陆游　送钱仲耕修撰  
姑熟溪边识胜流，十年重见岂人谋。  
自应客路难为别，不是阳关作许愁。  
儤直公看鳌禁月，倦游我梦镜湖秋。  
殷勤为报中朝旧，睡足平生是建州。  

陆游　送全州赵都曹  
霜叶无停声，脂车有行色。  
正悲南浦秋，又送清湘客。  
啼饥儿颊红，待养亲发白。  
努力事上官，世路日已迫。  

陆游　送任夷仲大监  
往者江淮未彻兵，丹阳邂逅识耆英；  
叩门偶缀诸公後，倒屣曾蒙一笑迎。  
敢意痴顽成後死，相从髣佛若平生。  
小诗话别初何有，一段清愁伴橹声。  

陆游　送芮国器司业  
此心知我岂非天，双鬓皤然气浩然。  
曾见灰寒百僚底，真能山立万夫前。  
洛城霜重听宫漏，霅水云深著钓船。  
拈起吾宗安乐法，人生何处不随缘。  

陆游　送芮国器司业  
往岁淮边虏未归，诸生合疏论危机。  
人材衰靡方当虑，士气峥嵘未可非。  
万事不如公论久，诸贤莫与众心违。  
还朝此段宜先及，岂独遗经赖发挥。  

陆游　送三兄赴奏邸  
兄年十七弟始生，弟今白发森千茎；  
所期相就毕此生，一尊浊酒得共倾。  
往年虽穷犹半菽，两年糠核苦不足。  
书生志欲及天下，贫贱不得收骨肉。  
过悲复恐兄意伤，忍涕不觉涕已滂。  
早朝霜露戒衣薄，愿书此语欢或忘。  
闭门病衰百无用，日望兄归有余俸。  
早从丞相乞湖州，莫待异时思少游。  

陆游　送施武子通判  
初入修门鬓未秋，安期千里接英游。  
退归久散前三众，迈往欣逢第一流。  
只道升沉方异趣，岂知气类肯相求。  
龙锺不得临江别，目断西陵烟雨舟。  

陆游　送十五郎适临安  
求禄亦常事，出门宁自由？  
苦留虽惜别，细话却生愁。  
雨急投村市，钟残过寺楼。  
只应今夕梦，先汝到江头。  

陆游　送苏召叟秀才入蜀效宛陵先生体  
士勇赴知己，义重身固轻。  
尊公况有命，子得辞此行？  
结庐出门去，迢迢过蛮荆，  
泝江卜风色，入峡听猿声。  
万里一纸书，南寄孤雁征，  
山阴在何处？计子难为情。  
愿言早来归，邻曲当出迎。  
檥舟柯桥市，一榼手自倾。  

陆游　送苏赵叟赴省试  
关路谁非观国宾，此君肝胆独轮囷。  
故家遗俗欲坠地，博士议郎方要人。  
久矣扁舟弄江月，往哉駸马踏京尘。  
敕中墨色如鸦湿，日待东归一笑新。  

陆游　送汤岐公镇会稽  
吴越东西州，浙江限其中。  
黄旗高十丈，大舟凌虚空。  
都人送留守，郡吏迎相公。  
江心波涛壮，帐下鼓角雄。  
乐哉公何憾，廷论则未同。  
永怀前年秋，群胡方啸凶，  
闾左发蓟北，戈船满山东。  
旧盟顾未解，谁敢婴其锋？  
公时立殿上，措置极雍容。  
南荒窜骄将，京口起元戎。  
旧勋与宿贵，屏气听指踪。  
规模一朝定，强虏终归穷。  
当时谓易耳，未见回天功；  
及今始大服，咨嗟到儿童。  
天心佑社稷，主圣肖祖宗。  
旌节早来朝，笑谈折遐冲。  

陆游　送王成之给事  
我昔扬帆掠吴楚，夜泊秦淮听春雨。  
明朝冠盖拥长亭，误辱诸公问良苦。  
是时众中初识公，天骥蹴踏万马空。  
知心投分财数语，玉麈谡谡生清风。  
冶城醉墨鸦栖壁，长干祖道花照席。  
公方闭户试诸生，坐叹江山少颜色。  
尔来俛仰三十春，欲话旧游无故人。  
岂知邂逅逢一笑，使我肝胆还轮囷。  
衰迟少复入城市，虚左屡招惭主意。  
忽闻上印却凄然，悔不日日从公醉。  
朝廷三载虚一相，如公早合鸾台上。  
荣河温洛久胡沙，此段功名勿多让。  

陆游　送王龟龄著作赴会稽大宗丞  
有越踰千载，何人不宦游？  
向来惟一范，真足壮吾州。  
高躅今谁继，先生独再留。  
豲堂吊兴废，想像气横秋。  

陆游　送王龟龄著作赴会稽大宗丞  
大将上兵符，军容备扫除。  
恭惟陛下圣，方采直臣书。  
忽报分司去，还寻入幕初。  
宗藩虽旧识，莫遣得亲疏。  

陆游　送王季嘉赴湖南漕司主管官  
它人作陵邑，榜笞朝暮急；  
王子乃不然，袖手万事集。  
它人西入都，竞裁丞相书；  
王子掉头去，长沙万里余。  
问子谋身无乃左，凛如霜松姿磊砢。  
屈原贾谊死有灵，计此两人心独可。  

陆游　送王嘉叟编修出佐南昌  
玉殿求衣早，鸾台退食迟。  
君看多故日，宁是弃言时。  
小作南州计，方观急诏追。  
归来上霄汉，莫遣此心移。  

陆游　送王景文  
张公遂如此，海内共悲辛。  
逆虏犹遗种，皇天夺老臣。  
深知万言策，不愧九原人。  
风雨津亭暮，辞君泪满巾。  

陆游　送王仲言倅泰州绝句  
紫薇杰作传千载，物色分留待下车。  
老病难陪曳裾客，因来时寄一行书。  

陆游　送王仲言倅泰州绝句  
汝阴太史万签藏，酸枣先生六世芳。  
豹尾属车留不住，却寻陈迹海陵仓。  

陆游　送襄阳郑帅唐老  
郑侯骨相非复常，伏犀贯额面正方。  
声名赫奕勤天子，家世富贵连椒房。  
武能防秋北平道，文全落笔中书堂。  
畿西谋帅国大事，当宁久弄黄金章。  
一朝丹诏自天下，两班仰首看腾骧。  
郑侯此行端可羡，绣旗皂纛戈如霜。  
三更传令出玉帐，平旦按阵来球场。  
宿兵万灶尽貔虎，牧马千群皆驌髄。  
酒酣赋诗幙府和，纵横健笔谁能当？  
虽然郑侯志意远，虎视直欲吞北荒。  
榆林雁门塞垣紫，孟津砥柱河流黄。  
出师有路吾能说，直自襄阳向洛阳。  

陆游　送辛幼安殿撰造朝  
稼轩落笔凌鲍谢，退避声名称学稼。  
十年高卧不出门，参透南宗牧牛话。  
功名固是券内事，且葺园庐了婚嫁。  
千篇昌谷诗满囊，万卷邺侯书插架。  
忽然起冠东诸侯，黄旗皂纛从天下。  
圣朝仄席意未快，尺一东来烦促驾。  
大材小用古所叹，管仲萧何实流亚。  
天山挂旆或少须，先挽银河洗嵩华。  
中原麟凤争自奋，残虏犬羊何足吓。  
但令小试出绪余，青史英豪可雄跨。  
古来立事戒轻发，往往谗夫出乘罅。  
深仇积愤在逆胡，不用追思灞亭夜。  

陆游　送邢刍甫入闽  
两穷相值每相怜，闻子南游一怆然。  
莫道此行非久别，衰翁何敢望明年！  

陆游　送邢刍甫入闽  
君行正及荔枝丹，想见临觞为破颜。  
此外但宜烹茗雪，伤生不用擘蚝山。  

陆游　送宣书记并寄其兄昙才二公  
在吴识昙公，至蜀识才公；  
弥天宣书记，晚乃得从容。  
是家固多贤，天遣慰我穷。  
初秋夏末时，衲子各西东。  
子独惜此别，共语夜烛红，  
怪我耐逆境，万事一笑空。  
子顾知我否，视身如枯蓬；  
枯蓬未变灭，姑当付之风。  
家世无高年，我今六十翁，  
俯仰几时客，结束已匆匆。  
那将须臾景，更受忧患攻？  
愿言早来归，相就煮晚菘。  

陆游　送严居厚弃官归建阳溪庄  
曼容不过六百石，渊明仅留八十日，  
寥寥千载有两公，海内至今推绝识。  
放翁贪禄老始归，自今不作一钱直。  
见人勇退辄欣慕，亟欲起拜忘衰疾。  
吾庐近在官道傍，门外未扫车马迹。  
溪庄有地肯见分，会结茅斋傍青壁。  

陆游　送叶尚书  
曩岁榜扁舟，万里归自蜀。  
五月下瞿唐，六月过浮玉。  
於时始识公，一笑忘暑毒。  
羽扇临清流，华觞跋红烛。  
一别十五年，去日如电速。  
孤生晚还朝，歛退惭陆陆。  
要津非所冀，见公心自足。  
斥归又七载，衰病将就木。  
造物哀其穷，公来位岳牧。  
每见语谆谆，与世异寒燠。  
圣朝方急贤，登用及钓筑，  
如公实旧德，顾岂待梦卜。  
初闻一札下，已报四辈趣。  
悬知新天子，虚怀须启沃，  
愿公论其大，始为天下福。  
即宣垂拱麻，宁复摛文宿？  

陆游　送猷讲主赴李明府姜山之招  
贯花签帙压车辕，惟子穷探到本源。  
听法鬼神环尘尾，质疑英俊集龙门。  
孤舟此日轻为别，尺素何时远见存？  
坐想文殊对摩诘，高谈无碍九河翻。  

陆游　送曾学士赴行在  
二月侍燕觞，红杏寒未拆；  
四月送入都，杏子已可摘。  
流年不贷人，俯仰遂成昔。  
事贤要及时，感此我心恻。  
欲书加餐字，寄之西飞翮。  
念公为民起，我得怨乖隔？  
摇摇跂前旌，去去望车轭。  
亭鄣郁将暮，落日澹陂泽。  
敢忘国士风，涕泣效臧获。  
敬输千一虑，或取二三策。  
公归对延英，清问方侧席；  
民瘼公所知，愿言写肝膈。  
向来酷吏横，至今有遗螫；  
织罗士破胆，白著民碎魄。  
诏书已屡下，宿蠹或未革；  
期公作医和，汤剂穷络脉。  
士生恨不用，得位忍辞责。  
并乞谢诸贤：努力光竹帛。  

陆游　送张叔潜编修造朝  
此士名高北斗南，眼中独许我同参。  
匆匆却作临分恨，一月何曾笑二三。  

陆游　送张叔潜编修造朝  
简牍清闲胜校雠，题诗应肯寄夔州。  
东厨羊美聊堪饱，北面铃稀莫强愁。  

陆游　送张叔潜编修造朝  
北窗铜碾破云腴，扪腹翛然一事无。  
安用雁行排院吏，正须鱼贯看胡奴。  

陆游　送张叔潜编修造朝  
芒屩年来渐嬾穿，闭门日日只高眠。  
今朝出送张夫子，借得南邻放鸭船。  

陆游　送张野夫寺丞牧滁州  
皇天方忧九州裂，建隆真人仗黄钺。  
阵云冷压清流关，贼垒咿嘤气如发。  
逋诛猾虏入槛车，北风吹乾草头血。  
一龙上天三百年，旧事空闻遗老说。  
金印斗大谁作州，公子玉面苍髯蚢。  
赋诗健笔挟风雨，论兵辩舌森戈矛。  
别君帐饮灞桥头，长歌为君宽旅愁。  
战场遗迹傥可画，尺素寄我关河秋。  

陆游　送仲高兄宫学秩满赴行在  
兄去游东合，才堪直北扉。  
莫忧持橐晚，姑记乞身归。  
道义无今古，功名有是非。  
临分出苦语，不敢计从违。  

陆游　送周郎  
我居山阴古人泽，四顾茫茫烟水白。  
平时辙迹所不到，玉树郎君肯来客。  
衡门仅可俛首过，陋室真成容膝迮。  
木盘设食菜数箸，共饱知君不予责。  
期年相从无夜旦，一日复有千里隔。  
送君津头泪如绠，老身恨不生羽翮。  
江湖道巑非一二，触处兢畏真良策。  
从今日望平安书，我欲灯前手亲拆。  

陆游　送子虡赴金坛丞  
与汝为父李，忽逾五十年；  
平生知几别，此别益酸然。  
念汝发亦白，执手河桥边。  
西行过临平，想汝小系船。  
悠悠阳羡路，渺渺云阳川。  
京江昔所游，想像在目前。  
今兹两使君，幸有宿昔缘，  
汝虽登门晚，汝虽登门晚，  
世好亦牵联，顾於赏罚间，  
其肯为汝偏。夙夜佐而长，  
努力忘食眠。醇如新丰酒，  
清若鹤林泉，棠宜使可爱，  
蒲正不须鞭。  

陆游　送子虡吴门之行  
相送何由插羽翰，淡烟微雨暗江干。  
孤怀最怯新春别，病骨难禁昨夜寒。  
尊酒汝宁嫌鲁薄？釜羹翁自絮吴酸，  
此诗字字俱愁绝，忍泪成篇却怕看。  

陆游　送子龙赴吉州掾  
我老汝远行，知汝非得已。  
驾言当送汝，挥涕不能止。  
人谁乐离别，坐贫至于此。  
汝行犯胥涛，次第过彭蠡。  
波横吞舟鱼，林啸独脚鬼。  
野饭何店炊？孤棹何岸檥？  
判司比唐时，犹幸免笞箠；  
庭参亦何辱，负职乃可耻。  
汝为吉州吏，但饮吉州水；  
一钱亦分明，谁能肆谗毁？  
聚俸嫁阿惜，择士教元礼。  
我食可自营，勿用念甘旨。  
衣穿听露肘，履破从见指；  
山门虽被嘲，归舍却睡美。  
益公名位重，凛若乔岳峙；  
汝以通家故，或许望燕几，  
得见已足荣，切勿有所启。  
又若杨诚斋，清介世莫比，  
一闻俗人言，三日归洗耳；  
汝但问起居，余事勿挂齿。  
希周有世好，敬叔乃乡里，  
岂惟能文辞，实亦坚操履；  
相从勉讲学，事业在积累。  
仁义本何常，蹈之则君子。  
汝去三年归，我傥未即死，  
江中有鲤鱼，频寄书一纸。  

陆游　送子坦  
老境宁容别，诸儿仕为贫。  
一春多卧病，几度送行人。  
五斗方须禄，千金且爱身。  
长安虽可乐，怜汝正思亲。  

陆游　送子坦赴盐官县市征  
父子团栾笑语哗，岂知云散各天涯。  
长亭结束秋将晚，别酒凄凉日易斜。  
我坐耄年艰就养，汝非仰禄肯离家？  
游山尚有平生意，试为闲寻一鹿车。  

陆游　送子修入闽  
士生万里合鹏抟，憔悴青衫且自宽。  
薄禄及亲虽共喜，远途将父亦诚难。  
关山可厌风麈恶，蓬荜应思菽水欢。  
只道耄年心似铁，诗成也作鼻辛酸。  

陆游　送子遹  
隔一涛江路岂遥，踌躇不觉欲魂销。  
寄书勿遣过三日，发渡何曾无两潮。  
睡少不关茶作祟，愁多却赖酒时浇。  
柯桥西畔斜阳岸，谁为离人惜柳条？  

陆游　送子遹至梅市而归  
梅市长堤怆别情，鲁垆归路当闲行。  
日沉菱浦看鱼跃，烟合菰丛闻獭鸣。  
蘸水门扉初半掩，拥桥炬火已先迎。  
停桡不奈清愁得，独倚阑干待月明。  

陆游　送紫霄女道士四明谢君  
一别南充十四年，时时清梦到金泉。  
山阴道上秋风早，却见神仙小自然。  

陆游　送紫霄女道士四明谢君  
道骨仙风凛不群，清秋采药到江村。  
自言家住云南北，知是遗尘几世孙？  

陆游　苏韬光节推挽歌词  
才名京兆椽，门阀魏公孙。  
遇事虽肮脏，接人终静温。  
宁吟灞桥雪，不扫舍人门。  
二妙凋零尽，衰翁慨独存。  

陆游　夙兴  
草堂风雨少睡眠，骨冷始觉非壮年。  
水鸟长鸣声戛然，庭中栖鸦亦已翩。  
老人清饿如龟蝉，起坐甚爱小窗妍。  
一生宦游膏火煎，归来杜门气麤全。  
人看虽不直一钱，知我自有穹穹天。  
赋诗稿成弃不传，残钟断磬知谁编？  

陆游　夙兴  
客中睡眠少，常以鸡鸣兴。  
新炭炽宿火，膏油续残灯。  
焚香倚蒲团，外静中已凝。  
荣辱两不到，淡如秋水澄。  
出定窗已白，炯炯寒日升。  
厨人作芋糁，供此在家僧。  

陆游　夙兴  
病後精神殊未减，披衣每起待晨鸡。  
爱书不厌如平壑，戒酒新严似筑堤。  
莫叹茅茨常局促，犹胜簿领苦沈迷。  
迎长渐近丹当熟，已觉温温下彻脐。  

陆游　夙兴  
夙兴短蓬发，幽步豁烦襟。  
翠碧停阑角，黧黄语柳阴。  
书残频补缉，琴废细追寻。  
未是全无事，犹堪养道心。  

陆游　夙兴  
幽梦回千里，高城转五更。  
窗虚送月落，竹动喜风生。  
自笑行安往，犹思坐待明。  
郊居少僮仆，手自辟柴荆。  

陆游　夙兴  
钟巳楼头动，灯犹帐外残。  
霜浓愁枕冷，病起觉衣宽。  
鹤怨凭谁解？鸥盟恐已寒。  
君恩等天地，应许纳微官。  

陆游　夙兴  
老眼无眠觉夜长，揽衣不复待窗光。  
明星渐淡避初日，秋露已浓生晓凉。  
出草幽花红紫杂，穿林啼鸟去来忙。  
是中有趣君知否？喧寂年来已两忘。  

陆游　夙兴  
喔喔老鸡催落月，丁丁残漏伴斜河。  
一杯淡粥寒灯下，还与山僧不校多。  

陆游　夙兴  
青灯黄卷拥篝炉，残发垂蓬未暇梳。  
略似诸生勤夜课，绝胜小吏迫晨趋。  
鸡声喔喔寒犹力，月影离离淡欲无。  
幽致满前君不领，枉因留滞叹头颅。  

陆游　夙兴出谒  
嗜酒狂无敌，居家嬾有余。  
苦寒愁手版，美睡付肩舆。  
觅句吟哦惯，逢人省识疏。  
亦知归去好，无地著蜗庐。  

陆游　夙兴弄笔偶书  
忧患熏心少睡眠，鸡号窗白一欣然。  
道旁岁晚貂裘弊，灯下书成铁砚穿。  
杜老惯听儿索饭，郑公何啻客无毡。  
春风不解嫌贫病，尚拟花前醉放颠。  

陆游　泝溪  
射的峰前禹庙东，短篷三扇卧衰翁。  
闲携清圣浊贤酒，重试朝南暮北风。  
水落痕留红蓼节，雨来声满绿蒲丛。  
冲烟莫作匆匆去，拟看溪丁下钓筒。  

陆游　泝小江饭舟中  
老作孤舟客，秋涛涨小江。  
林昏见飞磷，村近有惊尨。  
天阔三更月，篷低一尺窗。  
鱼餐虽草草，聊喜到吾邦。  

陆游　素饭  
放翁年来不肉食，盘箸未免犹豪奢。  
松桂软炊玉粒饭，醯酱自调银色茄。  
时招林下二三子，气压城中千百家。  
缓步横摩五经笥，风炉更试茶山茶。  

陆游　宿北钱清  
晡时理舟檞，甲夜泊钱清。  
齑饼依然美，渔灯特地明。  
酒旗阑道出，风浪拍船鸣。  
未说乡闾喜，江山亦有情。  

陆游　宿北岩院  
车马纷纷送入朝，北岩灯火夜无聊。  
中年到处难为别，也似初程宿灞桥。  

陆游　宿城头舖小饮而睡  
亭传临江浒，床敷息我劳。  
屋茅残月冷，庭树北风鏖。  
虚市饶新兔，村场有浊醪。  
气衰仍病著，小饮不能豪。  

陆游　宿村舍  
驴瘦童僵小作程，村翁也复解逢迎。  
霜林已熟灯相馈，雪窖初开芋可羹。  
土榻围炉豆楷暖，荻帘当户布机鸣。  
解囊自取残编读，何处人间无短檠。  

陆游　宿杜氏庄晨起遇雨  
怪藤十围蔽白日，老木千尺干青霄。  
水泛戛滩竹作舫，陆行跨空绳系桥。  
阴阴古屋精灵语，惨惨江云蛟鳄骄。  
吾道非耶行至此，诸公正散紫宸朝。  

陆游　宿枫桥  
七年不到枫桥寺，客枕依然半夜钟。  
风月未须轻感慨，巴山此去尚千重。  

陆游　宿华严寺  
夜宿华严寺，人扶到上方。  
唤僧同看画，避佛旋移床。  
小雨不成雪，烈风还作霜。  
锺残灯渐暗，趺坐默焚香。  

陆游　宿黄僲观兵火焚荡之余惟一殿突兀犹在黄僲盖与许旌阳同时飞升者  
拔宅翛然上碧虚，神偀2岂亦爱吾庐？  
重门不改云山色，古殿犹存劫火余。  
翠木萧森高蔽日，黄冠贫窭自畦蔬。  
残年安得长来此，一碗松肪读隐书。  

陆游　宿监中偶作  
流落归来两鬓丝，-¤生真媿北山移。  
数残宫漏寒无寐，开尽梅花病不知。  
同舍破甘醒宿酒，故人折简索新诗。  
生涯可笑清如许，枉是京尘扑马时。  

陆游　宿江原县东十醴　张氏亭子未明而起  
寸廪驱人卒岁劳，一官坐失布衣高。  
剑南十月霜犹薄，江上五更鸡乱号。  
孤枕拥衾寻短梦，青灯照影著征袍。  
客愁相续无时断，那得并州快剪刀。  

陆游　宿近村  
病齿漂浮短发稀，此身犹堕乱书围。  
邯郸倦枕晨炊熟，昌谷空囊晚醉归。  
久困厌从人乞贷，力耕频遇岁凶饥。  
行年九十穷弥甚，旅舍灯前自绽衣。  

陆游　宿龙华山中寂然无一人方丈前梅花盛开月下独观至中夜  
梅花如高人，枯槁道愈尊。  
君看在空谷，岂比倚市门，  
我来整冠佩，洁斋三沐熏，  
亦思醉其下，燕惰恐渎君。  
敬抱绿绮琴，玄酒挹古樽。  
月明流水间，一洗世浊昏。  
摹写香与影，计君已厌闻。  
老我少杰思，尚喜非陈言。  

陆游　宿能仁寺  
小雨暗江城，倦客寄僧榻。  
孤灯如秋萤，清夜自开阖。  
遥怜萍青青，厌听鼁合合。  
窗明竟无寐，卯酒倒残榼。  

陆游　宿彭山县通津驿大风邻园多乔木终夜有声  
木欲静，风不止。  
子欲养，亲不留。  
夜诵此语涕莫收。吾亲之没今几秋，  
尚疑舍我而远游。心冀乘云反故丘，  
再拜奉觞陈膳羞。陶盎治米声叟叟，  
木甑炊饼香浮浮。芼姜屑桂调甘柔，  
稚鳌煮＊长鱼＊，夜敷枕席视衾禂，  
晨起熏笼进衣裘。哀乐此志终莫酬，  
有言不闻九泉幽。北风岁晚号松楸，  
哀哉万里为食谋。  

陆游　宿上清宫  
九万天衢浩浩风，此身真是一枯蓬。  
盘蔬采掇多灵药，阁道攀難出半空。  
累尽神僲端可致，心虚造化欲无功。  
金丹定解幽人意，散作山椒百炬红。  

陆游　宿上清宫  
永夜寥寥憩上清，下听万壑度松声。  
星辰顿觉去人近，风雨何曾败月明。  
早岁文辞妨至道，中年忧患博虚名。  
一庵傥许西峰住，常就巢僲问养生。  

陆游　宿石帆山下  
卷地东风吹钓船，石帆重到又经年。  
放翁夜半酒初解，落月衔山闻杜鹃。  

陆游　宿石帆山下  
系船禹庙醉如泥，投宿渔家月向低。  
湿翠扑人浓可掬，始知身在石帆西。  

陆游　宿天庆道院  
衰病厌多事，清游谐夙心。  
夜深楼突兀，岁晚柏萧森。  
汲井洗灵药，焚香横素琴。  
身闲境自胜，城市亦山林。  

陆游　宿沱江雡勒院  
雨足陂塘溢，庭空草树荒。  
衰年愁客路，野寺憩衣囊。  
蛙吹喧孤枕，蚊雷动四廊。  
青灯照无寐，寂寞数更长。  

陆游　宿武连县驿  
平日功名浪自期，头颅到此不难知。  
宦情薄似秋蝉翼，乡思多於春茧丝。  
野店风霜俶装早，县桥灯火下程迟。  
鞭寒熨手戎衣窄，忽忆南山射虎时。  

陆游　宿僲霞岭下  
吾生真是一枯蓬，行遍人间路未穷。  
暂听朝鸡双阙下，又骑羸马万山中。  
重裘不敌晨霜力，老木争号夜谷风。  
切勿重寻散关梦，朱颜改尽壮图空。  

陆游　宿野人家  
避雨来投白版扉，野人怜客不相违。  
林喧鸟雀栖初定，村近牛羊暮自归。  
土釜暖汤先濯足，豆秸吹火旋烘衣。  
老来世路浑谙尽，露宿风餐未觉非。  

陆游　宿鱼梁驿五鼓起行有感  
忆从南郑客成都，身健官闲一事无。  
分骑霜天伐狐兔，张灯雪夜掷枭卢。  
百忧忽堕新衰境，一笑难寻旧酒徒。  
投宿鱼梁溪遶屋，五更听雨拥篝炉。  

陆游　宿鱼梁驿五鼓起行有感  
少时谈舌坐生风，管葛奇才自许同。  
闭户著书千古计，变名学剑十年功。  
酒起顿觉狂堪笑，睡醒才知梦本空。  
它日故人能忆我，葛僲矶畔觅渔翁。  

陆游　宿渔浦  
东归剡曲只三程，旅泊还如万里行。  
灯影动摇风不定，船声鼞韔浪初生。  
曳裾非复白头事，瞑目那求青史名。  
归去若为消暮境，一蓑烟雨学春耕。  

陆游　随意  
随意上渔舟，幽寻不预谋。  
清溪欣始泛，野寺忆前游。  
丰岁鸡豚贱，霜天柿栗稠。  
余生知有几，且置万端忧。  

陆游　岁尽苦寒  
晓寒无赖透重裘，三日江云暝不收。  
岁月推移吾辈老，交朋零落此生浮。  
东皋苦潦犹中熟，旧疾虽存亦小瘳。  
禹庙兰亭俱在眼，剩沽春酒破春愁。  

陆游　岁暮  
吴中寒气薄，岁暮亦和风。  
移树来村北，寻僧渡港东。  
露葵收半绿，霜稻杵微红。  
一饱无余念，吾生正不穷。  

陆游　岁暮  
案间官历喜更端，鬓畔罗旛巧耐寒。  
筛辣捣香簄腊酒，染红丝绿簇春盘。  
衰容未觉余年迫，佳日犹思一笑欢。  
太息儿童痴过我，乡傩虽陋亦争看。  

陆游　岁暮  
离离井上桐，郁郁墙下桑，  
零落岂不悲，无奈中夜霜。  
蟋蟀更可念，岁暮依客床。  
客亦自孤寂，衣篝歇残香。  
一灯挂西壁，耿耿青无光。  
援笔欲写愁，三喟不成章。  

陆游　岁暮  
岁暮风霜惨，村深草棘稠。  
力衰行每蹇，衣薄鼻多鼽。  
久矣当长往，悠然尚小留。  
儿童报炊熟，得饱且忘忧。  

陆游　岁暮  
半生浪走跨秦吴，白道还如筮仕初。  
冻芋浊醪邀里巷，昏烟湿雪暗郊墟。  
穷空敢恨寒无褐，忧患元因出有车。  
笑掩陈编聊自慰，古来富贵羡樵渔。  

陆游　岁暮  
小筑幽栖与拙宜，读书写字伴儿嬉。  
已无叹老嗟卑意，却喜分冬守岁时。  
羹＊芳鲜新弋雁，衣襦轻暖自缫丝。  
农家岁暮真堪乐，说向公卿未必知。  

陆游　岁暮  
书房偷得蜗庐样，仅仅能容老病身。  
纸被蒙头方坐稳，却愁转眼又新春。  

陆游　岁暮  
浅色染成官柳丝，水沉熏透野梅枝。  
客来莫怪逢迎嬾，正伴曾孙竹马嬉。  

陆游　岁暮  
挹泉石鼎煎崖蜜，候火铜炉炷海沉。  
一坐便应论十劫，不知岁月去駸駸。  

陆游　岁暮  
久衰岂是见人时，健忘偏于养性宜。  
噉饭著衣常苦嬾，为谁欲理一团丝？  

陆游　岁暮  
燕脂斑出古铜鼎，弹子窝深湖石山。  
老去柴门谁复过，天教二友伴清闲。  

陆游　岁暮  
少慕浮名百种痴，老知世事尽儿嬉。  
从今春困不须卖，睡到日高三丈时。  

陆游　岁暮出游  
残历消磨无半纸，一年光景又成非。  
瓦沟雪水滴欲尽，江路梅花开尚稀。  
竹院篝灯留度宿，旗亭夸酒劝无归。  
此身自笑知何似，万里辽天一鹤飞。  

陆游　岁暮独酌感怀  
明时频忝武夷僲，俯仰人间只自怜。  
总角回思如昨日，挂冠过限已三年。  
病多晴日思行药，睡少清宵学坐禅。  
更叹衰孱不禁酒，地黄一盏即颓然。  

陆游　岁暮风雨  
骄风起海澨，浩荡东北来；  
铁骑掠阵过，秋涛触山回。  
老夫北窗下，坐守寒炉火。  
处世困忧患，万事学低摧。  
便欲灭灯睡，门闭不敢开。  
并海固多风，汝孱良可哀。  
念昔少年日，从戎何壮哉！  
独骑洮河马，涉渭夜衔枚。  

陆游　岁暮风雨  
一冬少雨雪，人意常昏昏。  
夜半有奇事，雨声卷江村。  
陆子真老农，破屋依颓垣，  
扶持衰病身，收召谴逐魂。  
手烹墙阴荠，美若乳下豚；  
听雨取一醉，不厌村酒浑。  
眼眚灯生晕，衣弊虱可扪。  
父子幸相守，万事何足论！  

陆游　岁暮感怀  
征尘十载暗戎衣，虚负名山采药期。  
少日覆毡曾草檄，即今横槊尚能诗。  
昏昏杀气秋登陇，飒飒飞霜夜出师。  
曾有英豪能共此，镜中未用叹吾衰。  

陆游　岁暮感怀以余年谅无几休日怆已迫为韵  
昨暮送客归，短棹过鲁墟。  
故庐有遗趾，青山遶墙隅。  
桑竹虽郁然，旧植已无余；  
瓦砾不可求，而况屋壁书。  
系舟问邻人，搔首久踌躇。  
行当挂朝衣，躬耕返吾初。  

陆游　岁暮感怀以余年谅无几休日怆已迫为韵  
我家释耒起，远自东封前，  
诗书守素业，蝉联二百年。  
长老日零落，念之心惕然。  
每恐後生辈，或为利欲迁。  
我少亦知学，蹭蹬及华颠；  
讼过岂不力，寿非金石坚。  

陆游　岁暮感怀以余年谅无几休日怆已迫为韵  
我壮已早衰，晨镜每惆怅；  
药物姑自持，耆老曷敢望。  
造物有乘除，贫悴博无恙。  
归乡更多感，朋旧尽凋丧。  
客来多避席，谓我丈人行。  
此意讵敢忘，报子以直谅。  
