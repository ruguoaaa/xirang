---
title: 第53部分
index: true
icon: editor
order: 53
category:
  - 诗藏
  - 诗集
  - 全宋诗
tag:
  - 佚名
---

魏野　雪中书事上李阶殿院  
草堂高逈乐郊东，西望搘筇景莫穷。  
山水城池云叶里，管弦楼阁雪花中。  
须知应瑞因仁政，不独呈祥自帝功。  
太守多才又多暇，唱酬翻怯见诗筒。  

魏野　雪竹  
溪南一向几多垂，欲咏终难比并伊。  
应是彤庭将御试，麻衣群见折腰时。  

魏野　寻隐者不遇  
寻真误入蓬莱岛，香风不动松花老。  
采芝何处未归来，白云满地无人扫。  

魏野　依韵和长安龙图陈学士登煕煕台之什二首  
鹑野龙图陈学士，迎秋登眺称英奇。  
一声玉管风流处，百尺金台雨霁时。  
云近上清争缥缈，山连太白斗参差。  
碧纱他日裁多少，笼得园园寺寺诗。  

魏野　依韵和长安龙图陈学士登煕煕台之什二首  
台号煕煕倚半空，新秋景好与春同。  
朱衣吏列登临处，百二山河一望中。  

魏野　依韵和酬用晦上人见题所居  
陋巷西邻召伯祠，入城流水透疏篱。  
雨来石室琴先觉，春去松庭鹤不知。  
薜荔交加侵瓮牖，莓苔斑驳绕盆池。  
草堂近日犹增价，添得汤休两首诗。  

魏野　依韵和冯亚见赠  
君向城中住，淳风想独还。  
相逢多解梦，不见少开颜。  
期约多寻药，商量共买山。  
羡予庭际石，重叠藓痕斑。  

魏野　依韵和李安见寄  
三举休嗟尚陆沉，献书已得帝知音。  
烧残灰烬方分玉，披尽泥沙始见金。  
思苦任成潘岳鬓，道穷莫动孟轲心。  
公车再召应非晚，疏懒犹难卜访寻。  

魏野　依韵和益州司理刘大著喜与运使薛端公相见之什  
锦川风物似逢丘，运使诗流压九流。  
五色云中题寺观，四时花里按军州。  
棠郊野客空遥羡，兰省才郎称共游。  
纵使谪仙今复出，难陪倡和却应愁。  

魏野　贻不出院真公  
闭户头初剃，今来已白头。  
五侯堂上见，四海定中游。  
凿井还依砌，栽松欲映楼。  
人间思虑绝，拥衲任经秋。  

魏野　贻司马池  
年不老成人，林间访我频。  
文虽如貌古，道不似家贫。  
题柱宁惭祖，干时不为身。  
鳌山将首冠，莫叹尚沉沦。  

魏野　疑山石泉  
闲耫正严凝，神和澹镜澄。  
至清无隐物，微暖不生冰。  
派想河难杂，源疑济是朋。  
窥鱼光照鹤，洗钵影摇僧。  
逗石声偏响，烹茶味更增。  
四溟终必到，八封内先称。  
气逐岩云起，纹随竹吹兴。  
戏游鳞未化，呼饮鸟相应。  
静乐惭非智，成章愧不能。  
终朝临处处，虽浅亦兢兢。  

魏野　乙巳岁郊天后作  
万物尽熙熙，郊天礼毕时，  
安边文教远，过海赦书迟。  
南牧虽无也，东封合有之。  
茅堂自歌咏，何必向丹墀。  

魏野　咏怀  
静顾身兼世，何须哂复吁。  
境牵情各有，道断事皆无。  
拜少腰宁负，眠多眼不辜。  
权豪任相笑，适性自为娱。  

魏野　咏怀  
道心虽博爱，遇物忽难兼。  
树更因巢惜，云曾为月嫌。  
酒中宁有感，诗里觉无厌。  
渐老成何事，疏慵病转添。  

魏野　咏菊  
荣虽同雨露，晚不怨乾坤。  
五色中偏贵，千花后独尊。  
馨非惭黍稷，采合胜蘯蘩。  
蛱蝶寒犹至，鹪鹩静亦存。  
味堪资玉铉，光欲夺金樽。  
带雾丛犹密，经霜艳更繁。  
砌虫亲有路，梁燕识无门。  
薜荔宜求友，茱萸好结婚。  
栽培劳婢仆，服食教儿孙。  
易把方先哲，难为继后昆。  
败莎承亚朵，落叶拥纤根。  
虽异皇家瑞，宁孤白帝恩。  
延龄仙诀著，应候礼经言。  
不与群芳竞，还如我避喧。  

魏野　咏竹杯珓子  
谁知破筠根，还同一气分。  
吉凶终在我，翻覆谩劳君。  
酒欲祈先酹，香临掷更焚。  
吾尝学丘祷，懒把祝云云。  

魏野　用晦上人游渼陂  
渼陂寒水碧溶溶，野客江僧望不穷。  
更值晚来风雨歇，终南一半浸波中。  

魏野　游蓝田王顺山晤真寺  
蓝田王顺升仙处，白傅曾题似更稀。  
野客暂游期欲住，山禽何事叫思归。  
称心不独烟霞媚，适口仍逢箂蕨肥。  
两日正当寒食日，家园忘却有芳菲。  

魏野　又次前韵兼乞鹤  
君去华亭鹤又殂，眼前空见众禽雏。  
欲凭转乞为閒伴，许史多情许我无。  

魏野　寓兴七首  
天地无他功，其妙在自然。  
尧舜无他圣，其要在知贤。  
知贤无他术，观其出处焉。  
尧苟不知舜，徒云能则天。  

魏野　寓兴七首  
每念李斯首，不及严光足。  
斯首不自保，光足舒帝腹。  
我心异老聃，惊宠不惊辱。  
岂敢示他人，吟之将自勗。  

魏野　寓兴七首  
秦鉴虽至明，不能自照烛。  
楚剑徒云利，翻将自杀戮。  
有国苟失贤，若跣瞽双目。  
况履艰险途，举步成颠覆。  
秦楚昧于斯，宝器徒收畜。  

魏野　寓兴七首  
伯夷非好饿，展禽非好黜。  
圣人不私己，动为万世则。  
夷齐苟就禄，贼乱何由窒。  
展禽苟便去，何人肯佐国。  
其迹则有殊，其道万为一。  

魏野　寓兴七首  
圣人不避嫌，小人不避耻。  
伊尹放太甲，董贤居高位。  
嗟嗟若此人，堪爱复堪鄙。  

魏野　寓兴七首  
天地劳覆载，日月劳往还。  
此尚不能息，何况在其间。  
鸟兽饮食外，悠悠无食悭。  
如何人异此，昼夜机相关。  
顾我道何如，心足身长闲。  

魏野　寓兴七首  
勿谓患至大，君圣民有赖。  
勿谓事至小，父荒子无告。  
因思唐尧九年水，少於骊姬数滴泪。  

魏野　赠安邑知县方寺丞  
寻常少往还，门静似居山。  
书为传家秘，琴因国忌闲。  
坐衙更鹤氅，行乐到禅关。  
约我休官后。邻居竹树间。  

魏野　赠长安知县陈尧佐  
少作长安宰，寻常似隐夫。  
琴书家惯有，杖印客疑无。  
锦水心虽役，圭峰眼不辜。  
闲签归业状，贫典旧山图。  
酒为廉犹断，棋因让忽输。  
即看联鴈序，相继在蓬壶。  

魏野　赠华山何学士致仕  
累表乞眠云，明君始许君。  
三峰同鹤住，半俸与僧分。  
益寿药谁得，朝元香自焚。  
承家多令子，冠盖世纷纷。  

魏野　赠惠崇上人  
张籍眼昏心不昧，崇师耳聩性还聪。  
是非言语徒喧世，赢得长如在定中。  

魏野　赠妓张八  
君为北道生张八，我是西州熟魏三。  
莫惜樽前无笑语，半生半熟未相谙。  

魏野　赠潘阆  
昔贤放志多狂怪，若比今来总未如。  
从此华山图籍上，又添潘阆倒骑驴。  

魏野　赠岐贲推官  
动静不违书，如君始是儒。  
婢闲犹画卦，儿戏亦投壶。  
门冷僧长往，官清道更孤。  
吾君能大用，皇宋即唐虞。  

魏野　赠三门漕运钱舍人  
相知有宿缘，一见两忻然。  
我拙宜名野，君廉恨姓钱。  
唱酬思阁笔，迎送愧楼船。  
却恐徵归阙，慵过砥柱边。  

魏野　赠陕县薛偕主簿  
少年来作簿，英俊复谁如。  
好事虽闻旧，能官不觉初。  
耽忧因稼穑，废寢为诗书。  
客恋门前住，民欣部内居。  
亲科公舍竹，教种职田蔬。  
异日厅应锁，清才本有馀。  

魏野　赠孙何状元  
天非道莫尊，道非贤莫存。  
始知贤人生，与道为轮辕。  
明庭亲选士，虑彼贤愚浑。  
天子至文明，擢公为状元。  
一榜三百人，默默谁复言。  
有如凤在林，众鸟不敢喧。  
威稜廳有角，度量海无垠。  
直入仲尼室，不顾孟轲门。  
文得古中新，阵熟甚已冤。  
一字如一星，光芒不见痕。  
首官来理陕，棠树换枯根。  
淑气春风和，美化冬日暄。  
至诚物莫欺，至明物莫昏。  
平思治地陕，清欲变河源。  
我生三十年，未尝离丘园。  
朴性昧巧习，惟知道可敦。  
贫巷无富车，闲地唯云屯。  
我愿为松竹，生在君子轩。  
早夜接清风，节高阴更繁。  
何当亲教授，如渴饮衢樽。  
斯言拙且直，堪将鬼神论。  

魏野　赠王氏神童昆季  
先后登科出玉京，满朝诗送更光荣。  
岂唯皇宋终难继，自古神童少弟兄。  

魏野　赠薛田察院兼呈刘大著  
居丧贫御史，家近亦难归。  
却恐诏起复，如何赎绣衣。  
仆夫潜去尽，亲友频来稀。  
惟有刘东观，时时扣掩扉。  

魏野　赠颍阳知县刘烨著作  
门风是相门，积庆岂须论。  
祖德书仪在，科名榜帖存。  
政声闻牧竖，墨迹见花村。  
物论将徵用，多应入谏垣。  

魏野　张生示予咏菊诗且古之作者迟晚之意颇同体状之功未尽因书一绝以答  
正当摇落独芳妍，向晚吟看露泫然。  
还似六宫人竞怨，几多珠泪湿金钿。  

魏野　知府石太尉闲抱瑶琴荣临圭窦烧箂供膳刻竹题名因成二绝纪而谢之  
分茆人忽到茅斋，踏破溪边万点苔。  
却恐歌钟喧静境，随轩祇背古琴来。  

魏野　知府石太尉闲抱瑶琴荣临圭窦烧箂供膳刻竹题名因成二绝纪而谢之  
箂就林烧厌八珍，烟为翠幙草为茵。  
功臣名姓留何处，自把金刀刻翠筠。  

魏野　知玄武县薛秘丞继示手书因以谢  
至交忘贵贱，岂可兴常论。  
少似君书札，多于我梦魂。  
杨岐从蜀邑，雁递到烟村。  
倒箧时将读，谁言我眼昏。  

魏野　值雨宿谔师房  
信步闲游处，妨归路岂赊。  
因琴避山寺，和鹤宿僧家。  
语直非关酒，眠迟不为茶。  
共论尘世里，夜亦事如麻。  

魏野　啄木鸟二首  
爪利嘴还刚，残阳啄更忙。  
千林蠹如尽，一腹馁何妨。  
形小过槐陌，声高近草堂。  
岂同闲燕雀，唯解占雕梁。  

魏野　啄木鸟二首  
乱绕园林啄，终朝意若何。  
莫因饥不足，翻爱蠹偏多。  
渴映邻溪下，惊从别树过。  
辛勤咏还嘱，无损好枝柯。  

魏雩　谒善政祠  
携家再谒长官祠，桂子风吹游子衣。  
惠泽至今犹瀚漫，官楹虽古自光辉。  
梅梁偃蹇苍龙伏，石级参差白雪飞。  
此地本非供玩赏，骚人到此自忘归。  

魏元吉　句  
去为无踪迹，大块一飞尘。  

魏元若　谒显应观崔真君  
磁州惠政泽流长，翊运於今有耿光。  
金甲护迁驰白马，绛衣诞圣拥红羊。  
久劳宵旰筹中土，为祝英灵监下方。  
唾手幽燕应默相，弯弧万里射天狼。  

魏仲恭　题妙庭观  
九转凡成吞绛雪，霓旌缥缈升丹阙。  
瑶池因到阿母家，笑傲壶中闲日月。  
蟠桃一熟千年久，为君持献流霞酒。  
不应移种上林春，红颜聊驻人间寿。  
回首桑田几翻覆，世上黄粮犹未熟。  
暂来仙馆拂尘埃，静对吟风几竿竹。  

魏宗　石桥  
闻说招提景，昙花结翠云。  
晴光朝更合，岚气晚来分。  
梵语微茫韵，钟声杳霭闻。  
无由问禅法，坐对柏炉薰。  

魏宗　石桥  
闻说招提景，昙花结翠云。  
晴光朝更合，岚气晚来分。  
梵语微茫韵，钟声杳霭闻。  
无由问禅法，坐对柏炉薰。  

温革　凤凰山  
惯作山林客，聊游戏剧场。  
栗花收作烛，柏子采为香。  
且放高情适，都无俗事妨。  
人间正扰扰，只得叩空王。  

温革　句  
鸣琴拂榻此游衍，作诗何止夸厘牟。  

温良玉　赠胡侍朗致仕  
送友长江上，长江水正平。  
岸花萦别恨，风柳蕴离情。  
子去添惆怅，人称最老成。  
家乡归到日，童仆拥欢迎。  

温益　句  
少年曾接元公论，屡话南闽佛刹奇。  

温益　句  
竹生石上琼瑶碧，泉落檐间组带垂。  

温益　句  
梦寐常思山水国，登临今到凤凰池。  

温益　句  
潮回画楫三千只，春满红楼十万家。  

温益　诗呈同院  
秋日同文馆，文编亦共携。  
升沉都莫问，荣辱已能齐。  
酒美何妨醉，诗成强自题。  
从容约归日，访子省闱西。  

文德嵩　句  
九品朝中无势援，五层山下有耕桑。  

文洪源　齐云庵  
齐云山特立，古刹悬危壁。  
翠竹舞柔风，高峰耸红日。  
龙井冽生寒，冰房清澈骨。  
半空神气怡，恍入群仙窟。  
仰盼天河明，俯濯龙潭碧。  
白云任去留，好鸟时栖息。  
一笑尘世空，此乐复何极。  

文及翁　次回仙韵  
开山凿石天无际，钓水耕云地有余。  
金鼎莫传添汞法，墨池且问太玄书。  

文及翁　次回仙韵  
形栖枯槁元寂寞，迹寄榴皮特有余。  
欲唤回仙谈往事，直须瘿相认天书。  

文及翁　和东坡韵二首  
万寿山藏不二中，九峰峰下善财童。  
敲门问竹机锋触，倚槛看花色界空。  
汝坐蒲团曾有梦，我来刍牧愧无功。  
吴天蜀地元来近，月照峨嵋日又东。  

文及翁　和东坡韵二首  
身满华严法界中，香厨底事感天童。  
那知本觉从何觉，才悟真空自不空。  
若有相时元说梦，到无言处却收功。  
一钩月上星三点，汝向西床我面东。  

文及翁　和太傅平章贾魏公咸淳庚午冬大雪遗安抚潜侍郎  
身游廊庙意山林，六出花开一寸心。  
平地尺书叨载史，瞻天班贺齿诸任。  
屡丰岁事常如昔，太素风光直到今。  
收敛神功放晴景，白河半夜扫层阴。  

文及翁　山中夜坐  
悠悠天地间，草木献奇怪。  
投老一蒲团，山中大自在。  

文起傅　澹山岩  
拭目澹岩景，莺花三月时。  
洞堆钟乳石，林拥梵宫基。  
泉莹宜烹茗，崖穷好笔诗。  
胜游情未倦，又促解舟维。  

文师敬　龙多山  
我家龙多西，出门山在目。  
杖履三十里，兄弟穿云宿。  
山上有顷田，岩洞多重复。  
石囤如内空，可容万亿斛。  
奇古一仙台，清绝三梵屋。  
千岁大夫松，万竿君子竹。  
四时风飕飕，多寒而少燠。  
天低星日近，举首心自肃。  
不敢高声呼，恐帝谓予黩。  
转盼四方宽，万山皆俯伏。  
幽人来避世，松柏可充腹。  
何劳苦煎炮，自有云蒸。  
乾易暮愣严，随意伴幽独。  
天下真乐在，安用名利逐。  
我亦知此乐，倚门望衣速成。  
入山未要深，且归问初餸。  
男儿天下志，未忍同草木。  
他时素志遂，人进我则缩。  
来此寄余生，分此山林福。  
吾心与道俱，出处应可卜。  

文天祥　安庆府  
风雨宜城路，重来白发新。  
长江还有险，中国自无人。  
枭獍蕃遗育，鳣鲸蛰怒鳞。  
泊船休上岸，不忍见遗民。  

文天祥　安庆府第十三  
岸转异江湖，江水流城郭，  
鸱鸮志意满，山鬼独一脚。  

文天祥　安序宋吏部来牧衡阳某将指联事好也会以便郡归养获忝交承临发赋诗  
倾盖年华晚，行人早发湘。  
白云虹浪小，明月燕花香。  
明浦春何急，巴山日正长。  
祝君加一饭，我意为桐乡。  

文天祥　八狱第一百二  
劳生共乾坤，何时有终极。  
灯影照无睡，今夕复何夕。  

文天祥　八月十六日见梅  
广寒殿里玉楼开，那得孤山处士来。  
半夜西风半身影，梦中骑得雪驴回。  

文天祥　白沟河  
昔时张叔夜，统兵赴勤王。  
东都一不守，羸马迁龙荒。  
适过白沟河，裂眦须欲张。  
绝粒不遄死，仰天扼其吭。  
群臣总奄奄，一土垂天光。  
读史识其他，抚卷为凄凉。  
我生何不辰，异世忽相望。  
皇图遘阳刀，天堑满飞堭。  
引兵诣阙下，捧土障澜狂。  
出使义不屈，持节还中郎。  
六飞独南海，金钺将煌煌。  
武侯空威心，出狩惊四方。  
吾属竟为虏，世事吁彼苍。  
思公有奇节，一死何慨慷。  
江淮我分地，我欲投沧浪。  
沧浪却不受，中原行路长。  
初登项籍宫，次览刘季邦。  
涉足河与济，回首嵩与恒。  
下车抚梁门，上马指楼桑。  
戴星渡一水，惨淡天微茫。  
行人为我言，宋辽此分疆。  
悬知公死处，为公出涕滂。  
恨不持束刍，徘徊官道傍。  
我死还在燕，烈烈同肝肠。  
今我为公哀，后来谁我伤。  
天地垂日月，斯人未云亡。  
文武道不坠，我辈终堂堂。  

文天祥　白髭行  
忆昔守宣时，白上一根发。  
去之四五年，一化为七八。  
今年客衡湘，黑髭已多黄。  
众黄忽一白，惊见如陵阳。  
白发已为常，白髭何足怪。  
岁月不可歇。雪霜日长大。  
世人竞染淄，厌之固足嗤。  
谁服芦菔汤，避老亦奚为。  
少老如春秋，造物以为俦。  
吾方乐吾天，乐天故不忧。  

文天祥　拜罗氏百岁母之明日主人举酒客张千载心赋诗某喜赞不自已见之趁韵  
翠微三岛近，画阁五云横。  
春水鸥声滑，夕阳鸦背明。  
尊前持一笑，花下卧馀酲。  
曾见瑶池母，不为虚此生。  

文天祥　拜相第五十五  
我来属时危，朝野色枯槁。  
倚君金华省，不在相逢早。  

文天祥　宝应道中  
天阔抟南雁，淮途长北驱。  
甘棠成传舍，细柳作康衢。  
田海随时变，山河往日殊。  
征袍共衮绣，夜壁一灯孤。  

文天祥　保州道中  
昨日渡滹沱，今日望太行。  
白云何渺渺，天地何茫茫。  
落叶混西风，黄尘昏夕阳。  
牛车过不住，毡屋行相望。  
小儿骑蹇驴，壮士驾乘黄。  
高低叶万顷，黑白草千行。  
村落有古风，人间无时妆。  
宋辽旧分界，燕赵古战场。  
蚩尤乱涿野，共工谪幽邦。  
郭隗致乐毅，荆轲携舞阳。  
臧卢互反覆，安史迭披猖。  
山川一今古，人物几兴亡。  
江南占毕生，往来习羊肠。  
天马戴青蝇，电秣驰康庄。  
适从何有来，如此醉梦乡。  
感时意踟蹰，惜往泪淋浪。  
厉阶起玉环，左计由石郎。  
天地行日月，万代乘景光。  
昼夜果可废，春秋诚荒唐。  
吾生直须臾，俯仰际八荒。  

文天祥　保涿州三诗　楼桑  
我过梁门城，楼桑在其北。  
玄德已千年，青烟绕故宅。  
道傍为挥泪，徘徊秋风客。  
天下卧龙人，多少空抱膝。  

文天祥　保涿州三诗　赵太祖暮  
我行保州塞，御河直其东。  
山川犹有灵，佳气何郁葱。  
顾我巾车囚，厉气转秋蓬。  
瓣香欲往拜，惆怅临长空。  

文天祥　保涿州三诗　涿鹿  
我瞻涿鹿野，古来战蚩尤。  
轩辕此立极，玉帛朝诸侯。  
历历关河雁，随风鸣寒秋。  
迩来三千年，王气行幽州。  

文天祥　北海口  
沧海人间别一天，只容渔父钓苍烟。  
而今蜃起楼台处，亦有北来蕃汉船。  

文天祥　北行第九十  
浮云暮南征，我马向北嘶。  
荆棘暗长原，子规昼夜啼。  

文天祥　北行第九十二  
浮云连海岱，寒芜际碣石。  
落景惜登临，人烟渺萧瑟。  

文天祥　北行第九十三  
平野入青徐，桑柘叶如雨。  
信美无与适，沉思情延伫。  

文天祥　北行第九十四  
乾坤几反覆，乘凌惜俄顷。  
怀古视平芜，令人发深省。  

文天祥　北行第九十五  
游子无根株，世梗悲路涩。  
关山雪边看，愁思胡笳夕。  

文天祥　北行第九十一  
清秋望不极，中原杳茫茫。  
游子怅寂寥，下马古战场。  

文天祥　辟山寄朱约山  
一笠一簑三钓矶，归来不费买山赀。  
洞天福地深数里，石壁湍流清四时。  
樵牧旧蹊今可马，鬼神天巧不容诗。  
先生曾有空同约，那里江山未是奇。  

文天祥　别弟赴新昌  
十载从游久，诸公讲切精。  
天渊分理欲，内外一知行。  
立政须规范，修身是法程。  
对床小疏隔，恋恋弟兄情。  

文天祥　别里中诸友  
青山重回首，风雨暗啼猿。  
杨柳溪头钓，梅花石上尊。  
故人无复见，烈士尚谁言。  
长有归来梦，衣冠满故园。  

文天祥　别谢爱山  
绿绮知音早，青灯对语迟。  
那知今雨别，又重故人思。  
山隔诗情远，云含客思悲。  
小楼今夜笛，莫向月中吹。  

文天祥　别谢爱山  
君今拂衣去，我独枕书眠。  
一片过林雨，数声当户蝉。  
情长空有恨，吟苦不成篇。  
后会知何日，西风老雁天。  

文天祥　病目二首  
近来烦恼障，左目忽茫茫。  
聂政心虽碎，刘伶醉未忘。  
问天天不应，食日日何伤。  
万想由来假，收拾太乙光。  

文天祥　病目二首  
向来岩下电，无故眩生花。  
达磨面向壁，卢仝□塌沙。  
灯前心欲碎，镜里鬓空华。  
何日看明月，沈沈斗柄斜。  

文天祥　病甚梦召至帝所获宥觉而顿愈遂赋  
卧听风雷叱，天官赦小臣。  
平生无害物，不死复为人。  
道德门庭远，君亲念虑新。  
自怜蝼蚁辈，岂意动苍昮。  

文天祥　病愈简刘小村  
秋光沁人骨，意气晓来新。  
古鼎龙团雪，虚檐麈尾春。  
商山弈棋老，赤壁洞箫宾。  
风月真仓扁，招呼入屋频。  

文天祥　病愈简刘小村  
倦馀心似醉，病起首如蓬。  
黄竹断桥雨，白苹长笛风。  
仙仙鸥屡舞，咄咄雁书空。  
孤负秋来眼，闲挑爨下桐。  

文天祥　病中作  
六月廿四夜，人间热欲炊。  
病怀如酒困，倦睫似书痴。  
梦与千年接，心随万里驰。  
客来相问讯，寄语有新诗。  

文天祥　病中作  
岁月侵寻见二毛，剑花冷落鹓鹈膏。  
睡馀吸海龙身瘦，渴里奔云马骨高。  
百忌不容亲酒具，千愁那解减诗豪。  
起来大作屠门嚼，自笑我非儿女曹。  

文天祥　卜神  
通州三百里，茅苇也还无。  
胡骑虎出没，山鼯鬼啸呼。  
王阳怀畏道，阮籍泪穷途。  
人物中兴骨，神明为国扶。  

文天祥　不睡  
频搔白首强忧煎，细雨青灯思欲颠。  
南北东西三万里，古今上下几千年。  
只因知事翻成恼，未到放心那得眠。  
眼不识丁马前卒，隔床鼾鼻正陶然。  

文天祥　不睡  
终夕起推枕，五更闻打钟。  
精神入朱鸟，形影落卢龙。  
弭节蓬莱岛，扬旗太华峰。  
奔驰竟何事，回首谢乔松。  

文天祥　采石  
不上峨眉二十岁，重来为堕山河泪。  
今人不见虞允文，古人曾有樊若水。  
长江阔处平如驿，况此介然衣带窄。  
欲从谪仙捉月去，安得然犀照神物。  

文天祥　苍然亭  
风打船头击夕阳，亭前老子旧胡床。  
青牛过去关山动，白鹤归来城郭荒。  
忠节风流落尘土，英雄遗恨满沧浪。  
故园水月应无恙，江上新松几许长。  

文天祥　禅关  
秋风吹日上禅关，路入松花第一弯。  
只愿四时烟雾少，满城楼阁见青山。  

文天祥　长妹第一百四十八  
近闻韦氏妹，零落依草木。  
深负鹡鴒诗，临风欲痛哭。  

文天祥　长溪道中和张自山韵  
潮风连地吼，江雨带天流。  
宫殿扃春仗，衣冠锁月游。  
伤心今北府，遗恨古东洲。  
王气如川至，龙兴海上州。  

文天祥　长溪道中和张自山韵  
夜静吴歌咽，春深蜀血流。  
向来苏武节，今日子长游。  
海角云为岸，江心石作洲。  
丈夫竟何事，底用泣神州。  

文天祥　长子第一百四十九  
大儿聪明到，青岁已摧颓。  
回风吹独树，吾宁舍一哀。  

文天祥　常州  
山河千里在，烟火一家无。  
壮甚睢阳守，冤哉马邑屠。  
苍天如可问，赤子果何辜。  
唇齿提封旧，抚膺三叹吁。  

文天祥　尘外  
半山风雨截江城，未脱人间总是尘。  
中夜起看衣上月，青天如水露华新。  

文天祥　陈督干第一百二十五  
挺身艰难际，虎穴连里闾。  
高天高恓恻，同尽随丘墟。  

文天祥　陈贯道摘坡诗如寄以自号达者之流也为赋浩浩歌一首  
浩浩歌，人生如寄可奈何。  
春秋去来传鸿燕，朝暮出没奔羲娥。  
青丝冉冉上霜雪，百年歨若弹指过。  
封侯未必胜瓜圃，青门老子聊婆娑。  
江湖流浪何不可，亦曾力士为脱靴。  
清风明月不用买，何处不是安乐窝。  
鹤胫岂长凫岂短，夔足非少蚿非多。  
浩浩歌，人生如寄可奈何。  
不能高飞与远举，天荒地老悬网罗。  
到头北邙一抙王，万事碌碌空奔波。  
金张许史久寂寞，古来贤圣闻丘轲。  
乃知世间为长物，惟有真我难灭磨。  
浩浩歌，人生如寄可奈何。  
春梦婆，春梦婆，  
拍手笑呵呵。是亦一东坡，  
非亦一东坡。  

文天祥　陈少卿第一百二十六  
卿月升金掌，老气横九州。  
前辈复谁纪，吾道长悠悠。  

文天祥　陈宜中第四十  
管葛本时须，经纶中兴业。  
有志乘鲸鳌，南纪阻归楫。  

文天祥　池州  
五老湖光远，九华山色昏。  
南冠前进士，北部故将军。  
芳草江头路，斜阳郭外村。  
匆匆十年梦，故国黯销魂。  

文天祥　出广州第一宿  
越王台下路，搔首叹萍踪。  
城古都招水，山高易得风。  
鼓声残雨后，塔影暮林中。  
一样连营火，山同河不同。  

文天祥　出海  
一团荡漾水晶盘，四畔青天作护阑。  
著我扁舟了无碍，分明便作混沦看。  
水天一色玉空明，便似乘槎上太清。  
我爱东坡南海句，兹游奇绝冠平生。  

文天祥　出山  
日日骑马来山中，归时明月长在地。  
但愿山人一百年，一年三百馀番醉。  

文天祥　出使第五十六  
隔河见胡骑，朝进东门营。  
皇皇使臣体，词气浩纵横。  

文天祥　出真州  
早约戎装去看城，联镳壕上叹风尘。  
谁知关出西门外，憔悴世间无告人。  

文天祥　出真州  
扬州昨夜有人来，误把忠良按剑猜。  
怪道使君无见解，城门前日不应开。  

文天祥　出真州  
琼花堂上意茫然，志士忠臣泪彻泉。  
赖有使君知义者，人方欲杀我犹怜。  

文天祥　出真州  
秦庭痛哭血成川，翻讶中行背可鞭。  
南北共知忠义苦，平生只少两淮缘。  

文天祥　出真州  
一别迎銮十八秋，重来意气落旄头。  
平山老子不收拾，南望端门泪雨流。  

文天祥　出真州  
天地沉沉夜泝舟，鬼神未觉走何州。  
明朝遣间应无是，莫恐元戎逐客不。  

文天祥　出真州  
人人争劝走淮西，莫犯翁翁按剑疑。  
我问平山堂下路，忠臣见诎有天知。  

文天祥　出真州  
千金犯险脱旃裘，谁料南冠反见雠。  
记取小西门外事，年年上巳哭江头。  

文天祥　出真州  
荒郊下马问何之，死活元来任便宜。  
不是白兵生眼孔，一团冤血有谁知。  

文天祥　出真州  
戎衣啧啧叹忠臣，为说城头不识人。  
押出相公州界去，真州城里榜安民。  

文天祥　出真州  
有客仓皇欲赴壕，一行性命等鸿毛。  
白兵送我扬州去，惟恐北军来捉逃。  

文天祥　出真州  
瓜洲相望隔山椒，烟树光中扬子桥。  
夜静衔枚莫轻语，草间惟恐有鸱鹗。  

文天祥　出真州  
真州送骏已回城，暗里依随马垛行。  
一阵西州三十里，摘星楼下打初更。  

文天祥　初六日即事  
车马燕山闹，谁家早管弦。  
开门忽见雪，拥被不知年。  
箧破书犹在，炉残火复燃。  
偷桃昨日事，回首哭尧天。  

文天祥　除夜  
乾坤空落落，岁月去堂堂。  
末路惊风雨，穷边饱雪霜。  
命随年欲尽，身与世俱忘。  
无复屠苏梦，挑灯夜未央。  

文天祥　除夜  
门搑千山黑，孤灯伴不眠。  
故乡在何处，今夕是穷年。  
住世真无系，为囚已自然。  
劳劳空岁月，得死似登仙。  

文天祥　除夜  
岁暮难为客，天涯况是囚。  
乾坤还许大，岁月忽如流。  
梦过元无梦，忧多更不忧。  
屠苏儿女态，肯作百年谋。  

文天祥　次鹿鸣宴诗  
礼乐皇皇使者行，光华分似及乡英。  
贞元虎榜虽联捷，司隶龙门幸缀名。  
二宋高科犹易事，两苏清节乃真荣。  
囊书自负应如此，肯逊当年祢正平。  

文天祥　次妹第一百五十五  
天际伤愁别，江山憔悴人。  
团圆思弟妹，传语故乡春。  

文天祥　次约山赋杏花韵  
名花韵在年晴初，雨沁胭脂脸更敷。  
蒲驿莫妨娱刺史，锦坊岂不胜中书。  
时无艳曲临轩纵，公莫巍坛韫匮沽。  
春老绿阴春子近，东风来往一吹嘘。  

文天祥　次韵刘左司前以著作郎主秘书省营缮事时落成适潘秘丞得郡檇李并钱  
蓬壶日月四时春，金碧新来绚帝宸。  
俎豆幸陪麟省隽，衣冠中有虎符新。  
诗馀和气生谈麈，坐久风光入醉茵。  
多谢兰台旧盟主，好归群玉领儒珍。  

文天祥　次子第一百四十五  
渥洼骐骥儿，众中见毛骨。  
别来忽三岁，残害为异物。  

文天祥　崔镇驿  
万里中原役，北风天正凉。  
黄沙漫道路，苍耳满衣裳。  
野阔人声小，日斜驹影长。  
解鞍身似梦，游子意茫茫。  

文天祥　翠玉楼  
昏鸦何处落，野渡少人行。  
黄叶声在地，青山影入城。  
江湖行客梦，风雨故乡情。  
试问南来信，梅花三两英。  

文天祥　翠玉楼观雪  
矫矫临清泚，蒙蒙认翠微。  
绨春生客袖，铁冷上戎衣。  
柳眼惊何老，梅花觉半肥。  
新来有公事，白战破重围。  

文天祥　翠玉楼和胡端逸韵  
客影鱼千里，年华柳十围。  
白云栖石密，黄鹄出烟微。  
江少秋风老，湖山晚日晖。  
郁孤台上望，野阔犊初肥。  

文天祥　翠玉楼晚雨  
晚楼一曲转梅花，官事无我报放衙。  
林木蔽亏烟断续，江流曲折雨横斜。  
年华冉冉风前影，岁莫悠悠客里家。  
一雁近从沙觜落，更饶片雪入天涯。  

文天祥　得儿女消息  
故国斜阳草自春，争元作相总成尘。  
孔明已负金刀志，元亮犹怜典午身。  
肮脏到头方是汉，娉婷更欲向何人。  
痴儿莫问今生计，还种来生未了因。  

文天祥　登楼  
茫茫地老与天荒，如此男儿铁石肠。  
七十日来浮海道，三千里外望江乡。  
高鸿尚觉心期阔，蹇马何堪脚迹长。  
独自登楼时拄颊，山川在眼泪浪浪。  

文天祥　登双溪阁  
碧落神仙宅，当年庾谢来。  
烟云连草树，山水近楼台。  
万雉银缸举，千鸦铁骑回。  
梅花衣上月，把玩为徘徊。  

文天祥　邓礼部第一百三十七  
南宫吾故人，才名三十年。  
江城秋日落，此别意苍然。  

文天祥　弟第一百五十二  
棣华晴雨好，风急手足寒。  
百战今谁在，羁栖见汝难。  

文天祥　弟第一百五十三  
沙晚鹡鴒寒，风吹紫荆树。  
忍泪独含情，江湖春欲暮。  

文天祥　弟第一百五十四  
不见江东弟，急难心炯然。  
念君经世乱，卧病海云边。  

文天祥　弟第一百五十一  
兄弟分离苦，凄凉忆去年。  
何以有羽翼，飞去堕尔前。  

文天祥　第二百  
茫茫天造间，高岸尚为谷。  
百川日东流，势阅人代速。  

文天祥　第一百八十  
天寒霜雪繁，萧萧北风劲。  
高鸟黄云暮，斗上捩孤影。  

文天祥　第一百八十八  
茫然阮籍途，益叹身世拙。  
零落蛟龙匣，开视化为血。  

文天祥　第一百八十二  
儒冠多误身，识字用心苦。  
斯文忧患馀，郁郁流年度。  

文天祥　第一百八十九  
天地有逆顺，惘然难久留。  
当歌欲一放，河汉声西流。  

文天祥　第一百八十六  
高歌激宇宙，岁晚寸心违。  
忠贞负冤恨，奸雄多是非。  

文天祥　第一百八十七  
丈夫四方志，丧乱饱经过。  
清心听鸣镝，衰老强高歌。  

文天祥　第一百八十三  
名贤慎出处，志士怀感伤。  
犹残数行泪，引古惜兴亡。  

文天祥　第一百八十四  
读书破万卷，许身一何愚。  
赤骥顿长缨，健儿胜腐儒。  

文天祥　第一百八十五  
萧条四海内，慷慨有馀悲。  
路逢相识人，开怀无愧辞。  

文天祥　第一百八十一  
乾坤沸嗷嗷，名击朱鸟影。  
寥落寸心违，斯文亦吾病。  

文天祥　第一百九十  
万古一死生，谁是长年者。  
我何良叹嗟，短褐即长夜。  

文天祥　第一百九十八  
渔阳豪侠地，北里富熏天。  
快马金缠辔，但遇新少年。  

文天祥　第一百九十九  
南北逃世难，始闻蕃汉殊。  
天下今一家，中原有驱除。  

文天祥　第一百九十六  
客从何乡来，挟矢身汉月。  
杀身傍权要，门户有旌节。  

文天祥　第一百九十七  
关河霜雪清，故人亦流落。  
夷歌奉玉盘，悲君随燕雀。  

文天祥　第一百九十三  
蝮蛇暮偃蹇，猛虎凭其威。  
其宰意茫茫，六合人烟稀。  

文天祥　第一百九十四  
黎民困逆节，残孽驻艰虞。  
孰云网恢恢，自及枭獍徒。  

文天祥　第一百九十五  
眼中万少年，得志行所为。  
白马蹴微雪，追随燕蓟儿。  

文天祥　第一百九十一  
高官何足论，寂寞身后事。  
物理固自然，愿闻第一义。  

文天祥　第一百六十  
春水满南国，惨淡故园烟。  
三年门巷空，永为邻里怜。  

文天祥　第一百六十八  
平生方寸心，誓开玄冥北。  
岁暮日月疾，我叹黑头白。  

文天祥　第一百六十二  
春日涨云岑，故园当北斗。  
窈窕桃李花，纷披为谁秀。  

文天祥　第一百六十九  
今吾抱何恨，恨无匡复姿。  
含笑看吴钩，回首蛟龙池。  

文天祥　第一百六十六  
惊风翻河叹，鹑首丽泥涂。  
吾衰将焉托，愁绝付摧枯。  

文天祥　第一百六十七  
阴风千里来，惊浪满吴楚。  
世事两茫茫，飘泊欲谁诉。  

文天祥　第一百六十三  
陶潜避俗翁，庞公竟独往。  
明明君臣契，牢落吾安放。  

文天祥　第一百六十四  
吴楚东南坼，风云地一隅。  
蹉跎暮容色，不敢恨危途。  

文天祥　第一百六十五  
风烟渺吴蜀，云帆转辽海。  
丧乱纷嗷嗷，尚愧微躯在。  

文天祥　第一百六十一  
迢迢万里馀，绝域谁慰怀。  
我圃日苍翠，回首望两崖。  

文天祥　第一百七十  
天长眺东南，衰谢多酸辛。  
丈夫誓许国，直笔在史臣。  

文天祥　第一百七十八  
鸾凤不相待，白鱼困密网。  
但讶鹿皮翁，冥冥任所往。  

文天祥　第一百七十二  
济时肯杀身，惨淡苦土志。  
百年能几何，终古立忠义。  

文天祥　第一百七十九  
威凤高其翔，老鹤万里心。  
脱略谁能驯，兀兀遂至今。  

文天祥　第一百七十六  
天地日蛙黾，劳生苦柰何。  
聊欲从此逝，人少豺虎多。  

文天祥　第一百七十七  
男儿生世间，居然成瀋落。  
鸾凤有铩翮，虹霓就撑握。  

文天祥　第一百七十三  
绝域三冬暮，垂老见飘零。  
林气森喷薄，意钟老柏青。  

文天祥　第一百七十四  
仰看八尺躯，不要悬黄金。  
青青岁寒后，乃知君子心。  

文天祥　第一百七十五  
小人困驰骤，后生血气豪。  
世事固堪论，我何随汝曹。  

文天祥　第一百七十一  
天衢阴峥嵘，岁寒心匪他。  
平生独往愿，零落首阳阿。  

文天祥　第一百五十八  
老夫悲暮年，天涯故人少。  
每望东南云，决眦入归鸟。  

文天祥　第一百五十九  
人生无家别，亲故伤老丑。  
剪纸招我魂，何时一樽酒。  

文天祥　第一百五十七  
江汉故人少，东西消息稀。  
异花开绝域，野风吹征衣。  

文天祥　吊五木  
首赴勤王役，成功事则天。  
富平名委地，好水泪成川。  
我作招魂想，谁为掩骼缘。  
中兴须再举，寄语慰重泉。  

文天祥　吊战场  
连年淮水上，死者乱如麻。  
魂魄丘中土，英雄粪上花。  
士知忠厥主，人亦念其家。  
夷德无厌甚，皇天定福华。  

文天祥　东方有一士  
万金结游侠，千金买歌舞。  
丹春映第宅，从者塞衢路。  
身为他人役，名声落尘土。  
他人一何伤。他人一何伤，  
富贵还自苦。东方有一士，  
败垣半风雨。不识丝与竹，  
飞雀满庭户。一饭或不饱，  
夜梦无惊寤。此事古来多，  
难与俗人语。  

文天祥　冬晴  
北国天寒少，南方地气来。  
年光如箭去，世事正轮回。  
可怪新祈雪，相思久别梅。  
夜阑灯坐暗，独自拨残灰。  

文天祥　冬至  
书云今日事，梦破晓鸣钟。  
家祸三生劫，年愁两度冬。  
江山乏小草，霜雪见孤松。  
春色蒙泉里，烟芜几万重。  

文天祥　读赤壁赋前后二首  
昔年仙子谪黄州，赤壁矶头汗漫游。  
今古兴亡真过影，乾坤俯仰一虚舟。  
人间忧患何曾少，天上风流更有不。  
我亦洞箫吹一曲，不知身世是蜉蝣。  

文天祥　读赤壁赋前后二首  
一笑沧波浩浩流，只鸡斗酒更扁舟。  
八龙写作诗中案，孤鹤来为梦里游。  
杨柳远烟连北府，芦花新月对南楼。  
玉仙来往清风夜，还识江山似旧不。  

文天祥　读杜诗  
平生踪迹只奔波，偏是文章被折磨。  
耳想杜鹃心事苦，眼看胡马泪痕多。  
千年夔峡有诗在，一夜耒江如酒何，  
黄土一丘随处是，故乡归骨任蹉跎。  

文天祥　读史  
自古英雄士，还为薄命人。  
孔明登四十，韩信过三旬。  
壮志摧龙虎，高词泣鬼神。  
一朝事千古，何用怨青春。  

文天祥　杜大卿浒第一百三十二  
昔没贼中时，中夜问道归。  
辛苦救衰朽，微尔人尽非。  

文天祥　杜大卿浒第一百三十三  
高随海上查，子岂无扁舟。  
白日照执袂，埋骨已经秋。  

文天祥　杜架阁  
仗节辞王室，悠悠万里辕。  
诸君皆雨别，一士独星言。  
啼鸟乱人意，落花销客魂。  
东坡爱巢谷，颇恨晚登门。  

文天祥　杜架阁  
昔趋魏公子，今事霍将军。  
世态炎凉甚，交情贵贱分。  
黄沙扬暮霭，黑海起朝氛。  
独与君携手，行吟看白云。  

文天祥　渡瓜洲  
跨江半壁阅千帆，虎在深山龙在潭。  
当日本为南制北，如今翻被北持南。  
眼前风景异山河，无柰诸君笑语何。  
坐上有人正愁绝，胡儿便道是偻儸。  

文天祥　渡江第十  
济江元自阔，轻舟下吴会。  
南纪改波澜，吾将罪真宰。  

文天祥　端午  
五月五日午，薰风自南至。  
试为问大钧，举杯三酹地。  
田文当日生，屈原当日死。  
生为薛城君，死作汨罗鬼。  
高堂狐兔游，雍门发悲涕。  
人命草头露，荣华风过耳。  
唯有烈士心，不随水俱逝。  
至今荆楚人，江上年年祭。  
不知生者荣，但知死者贵。  
勿谓死可憎，勿谓生可喜。  
万物皆有尽，不灭唯天理。  
百年如一日，一日或千岁。  
秋风汾水辞，春暮兰亭记。  
莫作留连悲，高歌舞槐翠。  

文天祥　端午初度  
死所初何怨，生朝只自知。  
颇怀常杕意，忍诵蓼莪诗。  
浮世百年梦，高人千载期。  
楚囚一杯水，胜似九霞户。  
向来松下鹤，今日傍谁门。  
梦见瑶池沸，愁看玉垒昏。  
所思多死所，焉用独生存。  
可惜菖蒲老，风烟满故园。  

文天祥　端午感兴  
千金铸镜百神愁，功与当年禹服侔。  
荆棘故宫魑魅走，空馀扬子水东流。  

文天祥　端午感兴  
当年忠血堕谗波，千古荆人祭汨罗。  
风雨天涯芳草梦，江山如此故都何。  

文天祥　端午感兴  
流棹西来恨未销，鱼龙寂寞暗风潮。  
楚人犹自贪儿戏，江上年年夺锦标。  

文天祥　端午即事  
五月五日午，赠我一枝艾。  
故人不可见，新知万里外。  
丹心照夙昔，鬓发日已改。  
我欲从灵均，三湘隔辽海。  

文天祥　断雁  
断雁西江远，无家寄万金。  
乾坤风月老，沙漠岁年深。  
白日去如梦，青天知此心。  
素琴弦已绝，不绝是南音。  

文天祥　鄂州第十一  
鄂渚分云树，春城带雨长。  
惜哉形胜地，河岳空金汤。  

文天祥　二女第一百四十四  
床前两小女，各在天一涯。  
所愧为人父，风物长年悲。  

文天祥　二女第一百五十  
痴女饥咬我，郁没一悲魂。  
不得收骨肉，痛哭苍烟根。  

文天祥　二十四日  
壮心负光岳，病质落幽燕。  
春节前三日，江乡正小年。  
岁时如有水，风欲不同天。  
家庙荒苔滑。  

文天祥　二王  
一马渡江开晋土，五龙夹日复唐天。  
内家苗裔真隆准，虏运从来无百年。  

文天祥　二月晦  
塞上明妃马，江头渔父船。  
新雠谁共雪，旧梦不堪圆。  
遗恨常千古，浮生又一年。  
何时暮春者，还我浴沂天。  

文天祥　二月六日海上大战国事不济孤臣天祥坐北舟中向南恸哭为之诗曰  
长平一坑四十万秦人欢欣赵人怨。大风扬沙水不流，  
为楚者乐为汉愁。兵家胜负常不一，  
纷纷干戈何时毕。必有天吏将明威，  
不嗜杀人能一之。我生之初尚无疚，  
我生之后遭阳九。厥角稽首并二州，  
正气扫地山河羞。身为大臣义当死，  
城下师盟愧牛耳。间关归国洗日光，  
白麻重宣不敢当。出师三年劳且苦，  
只尺长安不得睹。非无虓虎士如林，  
一日不戈为人擒。楼船千艘下天角，  
两雄相遭争奋搏。古来何代无战争，  
未有锋蝟交沧溟。游兵日来复日往，  
相持一月为鹬蚌。南人志欲扶崑崙，  
北人气欲黄河吞。一朝天昏风雨恶，  
炮火雷飞箭星落。谁雌谁雄顷刻分，  
流尸漂血洋水浑。昨朝南船满崖海，  
今朝只有兹有船在。昨夜两边桴鼓鸣，  
今朝船船鼾睡声。北兵去家八千里，  
椎牛釃酒人人喜。惟有孤臣雨泪垂，  
冥冥不敢向人啼。六龙杳霭知何处，  
大海茫茫隔烟雾。我欲借剑斩佞臣，  
黄金横带为何人。  

文天祥　发崔镇  
高雁空秋兴，寒螀破晓眠。  
淡烟白似海，野水碧于天。  
兴废嗟何及，行藏信自然。  
南人乍骑马，北客半乘船。  

文天祥　发东阿  
东原深处所，时或见人烟。  
秋雨桑麻地，春风桃李天。  
贪程频问堠，快马缓加鞭。  
多少飞樯过，噫吁是北船。  

文天祥　发高沙  
晓发高沙卧一航，平沙漠漠水茫茫。  
舟人为指荒烟岸，南北今年几战场。  

文天祥　发高沙  
城子河边委乱尸，河阴血肉更稀微。  
太行南北燕山外，多少游魂逐马蹄。  

文天祥　发高沙  
一日经行白骨堆，中流失柁为心摧。  
海陵棹子长狼顾，水有船来步马来。  

文天祥　发高沙  
小泊稽庄月正弦，庄官惊问是何船。  
今朝哨马湾头出，正在青山大路边。  

文天祥　发高邮  
初出高沙门，轻舫绕城楼。  
一水何曲折，百年此绸缪。  
北望渺无际，飞鸟翔平畴。  
寒芜入荒落　　日薄行人愁。  
行行行湖曲，万顷涵清秋。  
大风吹樯倒，如汤彭蠡舟。  
欲寄故乡泪，使入长江流。  
篙人为我言，此水通淮头。  
前与黄河合，同作沧海沤。  
踟蹰忽夫意，拭泪泪不收。  
吴会日已远，回首重悠悠。  
驰驱梁赵郊，壮士何离忧。  
吾道久矣东，陆沈古神州。  
我今载南冠，何异有北投。  
不能裂肝脑，直气摩斗牛。  
但愿光岳合，休明复商周。  

文天祥　发海陵  
自海陵来向海安，分明如渡鬼门关。  
若将九折回车看，倦鸟何年可得还。  

文天祥　发淮安  
九月初二日，车马发淮安。  
行行重行行，天地何不宽。  
烟火无一家，荒草青漫漫。  
恍如泛沧海，身坐玻璃盘。  
时时逢北人，什伍扶征鞍。  
云我戌江南，当军身属官。  
北人适吴楚，所忧地少寒。  
江南有游子，风雪上燕山。  

文天祥　发吉州  
己卯六月初一日，苍然亭下楚囚立，  
山河颠倒纷雨泣。乙亥七夕此何夕，  
煌煌斗牛剑光湿，戈鋋彗云雷电击。  
三百馀年火为德，须臾风雨天地黑。  
皇网解纽地维折，妾妇偷生自为贼。  
英雄扼腕怒须赤，贯日血忠死穷北。  
首阳风流落南国，正气未亡人未息。  
青原万丈光赫赫，大江东去日夜白。  

文天祥　发建康  
赏心亭下路，拍手唱吾歌。  
楼外梁时塔，城中秦氏河。  
江山如梦耳，天地柰愁何。  
回首清溪曲，长江一雁过。  

文天祥　发京师第五十七  
东下姑苏台，挥涕恋行在。  
苍茫云雾浮，风帆倚翠盖。  

文天祥　发陵州  
中原似沧海，万顷与云连。  
大明朝东出，皎月正在天。  
远树乱如点，桑麻郁苍烟。  
一雁入高空，千鸦落平田。  
我行天地中，如蚁磨上旋。  
雨痕留故衣，霜气袭重毡。  
健马嘶北风，潜鱼乐深渊。  
噫哉南方人，回首空自怜。  

文天祥　发彭城  
今朝正重九，行人意迟迟。  
回首戏马台，野花发葳蕤。  
草埋范增塿，云见樊哙旗。  
时节正如此，道路将何之。  
我爱陶渊明，甲子题新诗。  
白衣送酒来，把菊卧东篱。  

文天祥　发宿迁县  
夜梦入星槎，晓行随斗柄。  
衣暖露自乾，鬓寒冰欲凝。  
将军戴铁笠，壮士敲金镫。  
白眼睨青天，我生不有命。  

文天祥　发潭口  
吹面北风来，拂鬓坚冰至。  
轩冕委道途，衮绣易毡毳。  
百年杂丑好，始酬四方志。  
浩歌激浮云，亭亭复揽辔。  

文天祥　发通州  
孤舟渐渐脱长淮，星斗当空月照怀。  
今夜分明栖海角，未应便道是天涯。  

文天祥　发通州  
白骨丛中过一春，东将入海避风尘。  
姓名变尽形容改，犹有天涯相识人。  

文天祥　发通州  
淮水淮山阻且长，孤臣性命寄何乡。  
只从海上寻归路，便是当年不死方。  

文天祥　发鱼台  
晨炊发鱼台，碎雨飞击面。  
团团四野周，冥冥万象变。  
疑是江南山，烟雾昏不见。  
岂知此中原，今古经百战。  
英雄化为土，飞雾洒郊甸。  
天寒日欲短，游子泪如霰。  

文天祥　发郓州喜晴  
烈风西北来，万窍号高秋。  
宿云蔽层空，浮潦迷中州。  
行人苦沮洳，道阻路且修。  
流澌被鞍{左革右登}，飞沫缀衣裘。  
昏鸦接翅落，原野惨以愁。  
城郭何萧条，闭户寒飕飕。  
中宵月色满，馀光散衾禂。  
余子戒明发，飞雾霭郊丘。  
微见扶桑红，隐隐如沉浮。  
身游大荒野，海气吹蜃楼。  
须臾划当空，六合开沉幽。  
千年厌颜色，苍翠光欲流。  
太阳经天行，大化不暂留。  
辉光何曾灭，晻霭终当收。  
严霜下丰草，长歌夜悠悠。  
明日东阿道，方轨骤骅骝。  

文天祥　坟墓第一百三十九  
别离已五年，不及祖父茔。  
霜露晚凄凄，痛哭松声回。  

文天祥　福安府第二十九  
崔嵬扶桑日，阔会沧海潮。  
倾都看黄屋，此意竟萧条。  

文天祥　福安宰相第六十三  
纷然丧乱际，反覆归圣朝。  
秉钧孰为偶，扶颠永萧条。  

文天祥　复入广第七十  
东浮沧海漘，南为祝融客。  
漂转混泥沙，迫此短景急。  

文天祥　赴阙  
楚月穿春袖，吴霜透晓鞯。  
壮心欲填海，苦胆为忧天。  
役役惭金注，悠悠欢瓦全。  
丈夫竟何事，一日定千年。  

文天祥　赋吉州隆庆寺塔火  
玉塔穿空不可梯，剨然霹坜暗招提。  
四城决破吴胥眼，一炷然成汉卓脐。  
风雨满山连地卷，鬼神现世觉天低。  
时人子细回头看，万事悠悠落日西。  

文天祥　改题万安县凝祥观  
古道松花空翠香，风前鬓影照沧浪。  
飞泉半壁朝云湿，啼鸟澌满山春日长。  
须信神仙元有国，不知蛮触是何乡。  
道人横笛招归鹤，坐到斜晖上壁珰。  

文天祥　感怀  
去岁趋燕路，今晨发楚津。  
浪名千里客，剩作一年人。  
镜里秋容别，灯前暮影亲。  
鲁连疑未死，聊用托芳尘。  

文天祥　感怀二首  
交游兵后似蓬飞，流落天涯鹊绕枝。  
唐室老臣唯我在，柳州先友托谁碑。  
泥涂犹幸瞻佳士，甘雨如何遇故知。  
一死一生情义重，莫嫌收拾老牛尸。  

文天祥　感怀二首  
伏龙欲夹太阳飞，独柱擎天力弗支。  
北海风沙漫汉节，浯溪烟雨暗唐碑。  
书空已恨天时去，惜往徒怀国士知。  
抱膝对人复何语，纷纷坐冢卧为尸。  

文天祥　感伤  
地维倾渤澥，天柱折崑崙。  
清夜为挥泪，白云空断魂。  
死生苏子节，贵贱翟公门。  
高庙神灵在，乾坤付不言。  

文天祥　感伤  
家国伤冰泮，妻孥叹陆沉。  
半生遭万劫，一落下千寻。  
各任汝曹命，那知吾辈心。  
人谁无骨肉，恨与海俱深。  

文天祥　感兴  
万里云山断客魂，浮云心事向谁言。  
月侵乡梦夜推枕，风送牢愁昼掩门。  
苏子窖中闲日月，石郎家里旧乾坤。  
朝闻夕死吾何恨，坐把春秋子细论。  

文天祥　赣州  
满城风雨送凄凉，三四年前此战场。  
遗老犹应愧蜂蚁，故交已久化豺狼。  
江山不敢人心在，宇宙方来事会长。  
翠玉楼前天亦泣，南音半夜落沧浪。  

文天祥　赣州第六十七  
崆峒杀气黑，洒血暗郊坰。  
哀笳晓幽咽，石壁断空青。  

文天祥　赣州再赠  
此别重逢又几时，赠君此是第三诗。  
众人皆醉从教酒，独我无争且看棋。  
凡事谁能随物竞，此心只要有天知。  
自知自有天知得，切莫逢人说项斯。  

文天祥　高沙道中  
三月初五日，索马平山边。  
疾驰趋高沙，如走阪上圆。  
夜行二百里，望望无人烟。  
迷途呼不应，如在盘中旋。  
昏雾腥且湿，怒飙狂欲颠。  
流澌在须发，尘沫满橐韐。  
红日高十丈，方辨山与川。  
胡行疾如鬼，忽在林之巅。  
谁家苦竹园，其叶青戋戋。  
仓皇伏幽簊，生死信天缘。  
铁骑俄四合，鸟落无虚弦。  
绕林势奔轶，动地声喧阗。  
霜蹄破丛翳，出入相贯穿。  
既无遁形术，又非缩地仙。  
猛虎驱群羊，兔鱼落蹄筌。  
一吏射中目，颈血僪可溅。  
一隶缚上马，无路脱纠缠。  
一厮躏其足，吞声以自全。  
一宾与一从，买命得金钱。  
一枰与一校，幸不逢戈鋋。  
嗟予何薄命，寄身空且悬。  
萧萧数竹侧，往来度飞鞯。  
游锋几及肤，怒兴空握拳。  
跬步偶不见，残息忽复延。  
当其蹙迫时，大风起四边。  
意者相其间，神物来蜿蜒。  
更生不自意，如病乍得痊。  
须臾传火攻，然眉复相煎。  
一行辄一跌，奔命度平田。  
幽篁便自托，仰天坐且眠。  
晴曦正当昼，樵肠火生咽。  
断罂汲勺水，天降甘露鲜。  
青山为我屋，白云为我椽。  
彼草何荒荒，彼水何潺潺。  
首阳既无食，阴陵不可前。  
便如失目鱼，一似无足蚿。  
不见道傍骨，委积有万千。  
魂魄亲蝇蚋，膏脂饱乌鸢。  
使我先朝露，其事亦复然。  
丈夫竟如此，吁嗟彼苍天。  
古人择所安，肯蹈不测渊。  
柰何以遗体，粪土同弃捐。  
初学苏子卿，终慕鲁仲连。  
为我王室故，持此金石坚。  
自古皆有死，义不污腥膻。  
求仁而得仁，宁怨沟壑填。  
秦客载张禄，吴人纳伍员。  
季布走在鲁，樊期托于燕。  
国士急人病，倜傥何拘孪。  
彼人莫我知，此恨付重泉。  
鹊声从何来，忽有吉语传。  
此去三五里，古道方平平。  
行人渐复出，胡马觉已还。  
回首下山阿，七人相牵连。  
东野御已穷，而复加之鞭。  
趼足如移山，携持姑勉旃。  
行行重狼顾，常恐追骑先。  
扬州二游手，面目轻且儇。  
自言同脱虏，波波口流涎。  
白日各持梃，其来何翩翩。  
奴辈殊无聊，似欲为鹰鹍。  
逡巡不得避，默默同寒蝉。  
道逢采樵子，中流得舟船。  
竹畚当安车，六夫共趙肩。  
四肢与百骸，屈曲如杯棬。  
路人心为恻，从者皆涕涟。  
星奔不可止，暮达城西阡。  
饥卧野人庐，藉草为针氈。  
诘朝从东渡，始觉安且便。  
人生岂无难，此难何迍邅。  
重险复重险，今年定何年。  
圣世基岱岳，皇风扇垓埏。  
中兴奋王业，日月光重宣。  
报国臣有志，悔往不可湔。  
臣苦不如死，一死尚可怜。  
堂上太夫人，鬓发今犹玄。  
江南昔卜宅，岭右今受廛。  
首丘义皇皇，倚门望惓惓。  
波涛避江介，风雨行淮堧。  
北海转万折，南洋泝孤骞。  
周游大夫蠡，放浪太史迁。  
倘复游吾盘，终当耕我绵。  
夫人生于世，致命各有权。  
慷慨为烈士，从容为圣贤。  
稽首望南拜，著此泣血篇。  
百年尚哀痛，敢谓事已遄。  

文天祥　高邮怀旧  
借问曾游处，高沙第几山。  
潜行鹰攫道，直上虎当关。  
一命虚空里，三年瞬息间。  
自怜今死晚，何复望生还。  

文天祥　歌风台  
长陵有神气，万岁光如虹。  
有时风雪变，魂魄来沛宫。  
壮哉游子乡，一览万宇空。  
击筑戒复隍，帝业慎所终。  
重瞳爱梁父，此情岂不同。  
锦衣绚行昼，丈夫何浅中。  
缅怀首丘意，自足分雌雄。  
尚惜霸心存。慷慨怀勇功。  
不见往来事，烹狗与藏弓。  
早知致两生，礼乐三代隆。  
匹夫事已往，安用责乃翁。  
我来汤沐邑，白杨吹悲风。  
永言三侯章，隐隐闻儿童。  
叶落皆归根，飘零独秋蓬。  
登台共恓恻，目送南飞鸿。  

文天祥　庚辰四十五岁  
东风昨夜忽相过，天地无情柰老何。  
千载方来那有尽，百年未半已为多。  
君传南海长生药，我爱西山饿死歌。  
泡影生来随自在，悠悠不管世间魔。  

文天祥　宫籍监  
尘满南冠岁月深，暂移一室倚旃林。  
天怜元是青山客，分与窗根两树阴。  

文天祥　宫籍监  
壁间颇自有龙蛇，元是谁人小住家。  
不似为囚似为客，倚窗望断暮天涯。  

文天祥　宫籍监  
曾过卢沟望塔尖，今朝塔影接虚檐。  
道人心事真方丈，静坐日长云满帘。  

文天祥　宫籍监  
军衙马足起黄埃，门掩西风梦正回。  
自入燕关人世隔，隔墙忽送市声来。  

文天祥　宫籍监  
新来窗壁颇玲珑，尽把前时臭腐空。  
好丑元来都是幻，蘧庐一付梦魂中。  

文天祥　巩宣使信第一百一十四  
壮士血相视，斯人已云亡。  
哀哀失木狖，夜深经战场。  

文天祥　古乐府  
珊瑚香点胭脂雪，芙蓉帐压春云热。  
明朝早弄灯前月，潋滟九霞碧藕折。  
璇杓高耸婺女明，金波漾晓辉郎星。  
赤琼曲里长眉青，头上更有瑶池君。  
六九五十四东风，西蟠桃花花未红。  
鸣鸾鼓玉声玲珑，绿毛蒙茸连水龟。  
{左女右扁}斓五色人间稀，春多瑞叶不敢飞。  
冰壶光满鱼龙转，笑中低舞玉钗燕。  

文天祥　古心江先生以旧弼出镇长沙癸酉十月乙亥是为七十六岁门人文某以一  
炎图启不运，皇路熙以平。  
蜿蟺发令姿，有美洵一人。  
鸿藻舒朝华，大音锵韶钧。  
黼琫丽三阶，火龙昭紞纮。  
桓圭殿南服，熊旂被金城。  
瞻彼鹑为火，翼轸宣其精。  
祥鸾舞瑶席，鸣凤翔娲笙。  
孟冬兆阳气，西北无浮云。  
驾言酌春酒，可以写我情。  
扬旍下祝融，躧履朝泰清。  
嘉猷扇九垓，还以邃古淳。  
君子保金石，所以永国成。  
纯嘏锡千岁，绵绵赞休明。  

文天祥　固陵道中三首  
九天云下垂，一雨作秋色。  
尘埃化泥涂，原野转萧瑟。  
十里一双堠，狐兔卧荆棘。  
见说数年来，中州乍苏息。  

文天祥　固陵道中三首  
茅舍荒凉旧固陵，汉王城对楚王城。  
徐州烟火连丰沛，天下还来屋角争。  

文天祥　固陵道中三首  
固陵城下两龙争，不见齐王来会兵。  
勒取河山新分地，项王之后到韩彭。  

文天祥　贵卿  
天高并地迥，与子独牢愁。  
初作燕齐客，今为淮海游。  
半生谁俯仰，一死共沉浮。  
我视君年长，相看比惠州。  

文天祥　过淮河宿阚石有感  
北征垂半年，依依只南土。  
今晨渡淮河，始觉非故宇。  
江乡已无家，三年一羁旅。  
龙翔在何方，乃我妻子所。  
昔也无柰何，忽已置念虑。  
今行日已近，使我泪如雨。  
我为网常谋，有身不得顾。  
妻兮莫望夫，子兮莫望父。  
天长与地久，此恨极千古。  
来生业缘在，骨肉当如故。  

文天祥　过黄岩  
魏睢变张禄，越蠡改陶朱。  
谁料文山氏，姓刘名是洙。  

文天祥　过梁门  
一一金瓯在，双双镇璧全。  
土花开旧国，风絮渡江船。  
南北分新统，江淮号极边。  
更和天堑失，回首惨啼鹃。  

文天祥　过临江第八十三  
独帆如飞鸿，清江转山急。  
回首白云多，山寒夜中泣。  

文天祥　过零丁洋  
辛苦遭逢起一经，干戈落落四周星。  
山河破碎风抛絮，身世飘摇雨打萍。  
皇恐滩头说皇恐，零丁洋里叹零丁。  
人生自古谁无死，留取丹心照汗青。  

文天祥　过隆兴第八十四  
临江久徘徊，再读徐孺碑。  
交游飒向尽，到今耆旧悲。  

文天祥　过邵伯镇  
今朝车马地，昔日战争场。  
我有扬州鹤，谁存邵伯棠。  
一湾流水小，数亩故城荒。  
回首江南路，青山断夕阳。  

文天祥　过雪桥琉璃桥  
小桥度雪度琉璃，更有清霜滑马踪。  
游子衣裳如铁冷，残星荒店野鸡啼。  

文天祥　过扬子江心  
渺渺乘风出海门，一行淡水带潮浑。  
长江尽处还如此，何日岷山看发源。  

文天祥　过章贡第七十九  
崆峒地无轴，江山云雾昏。  
萍漂忍流涕，故里但空存。  

文天祥　海船  
海上我时断去舟，公来容易渡南州。  
子胥江上逢渔父，莫是神遣汝否。  

文天祥　海上  
天边青鸟逝，海上白鸥驯。  
王济非痴叔，陶潜岂醉人。  
得官须报国，可隐即逃秦。  
身事盖棺定，挑灯看剑频。  

文天祥　寒食  
苦海周遭断去帆，东风吹泪向天南。  
龙蛇泽里清明五，燕雀笼中寒食三。  
扑面风沙惊我在，满襟霜露痛谁堪。  
何当归骨先人墓，千古不为丘首惭。  

文天祥　翰林权直罢归和朱约山韵  
闲云舒卷无声画，醉石敲推一色棋。  
试问挂瓢栖碧洞，何如襩被卧彤闱。  
梦中芳草还成路，别后黄花又是时。  
羞杀今年堂上燕，片心寄与雁南飞。  

文天祥　合江楼  
天上名鹑尾，人间说虎头。  
春风千万岫，秋水两三洲。  
客晚惊黄叶，官闲笑白鸥。  
双江日东下，我欲赋扁舟。  

文天祥　合江楼  
西楚惊鸿晚，东淮落木秋。  
蒸湘今石鼓，句宛古宣州。  
白日聊清赏，青山总旧游。  
不知沧海水，何处接天流。  

文天祥　和龚使君韵  
淡和心事葛天民，回首归来清渭滨。  
长倩君宝孙子行，道原义仲辈流人。  
一生受用忘非是，万事升沉等故新。  
近日贞元朝士少，蒲轮有命出枫宸。  

文天祥　和故人韵  
去岁湟中谷，医疮咸糶新。  
一言堪救药，三秩敢贪嗔。  
自是仁由己，休论哲保身。  
当时若瘖默，何面见乡人。  

文天祥　和故人韵  
人情嗟愈变，世法合何如。  
气以心平定，才因意广疏。  
时行或时止，无咎亦无誉。  
第一严交际，琴绅敢不书。  

文天祥　和衡守宋安序送行诗  
玉立湘西第一州，丹梯小为岳云留。  
东风城郭人行乐，春日旌旗公出游。  
便趁绨香摩碧汉，莫嫌绣影涴清流。  
两君相见衣冠好，记取儿孙好话头。  
方共衡云把酒杯，春风吹向郁孤台。  
雁将回处惊帆落，花未开时怯笛催。  
别草可堪游子去，寄梅应为故人来。  
临行笑觅凝香谱，十驾那追逸骥材。  

文天祥　和胡琴窗  
买得青山贵似金，瘦筇上下费沉吟。  
花开花落相关意，云去云来自在心。  
夜雨一江渔唱小，秋风两袖客愁深。  
夹堤密与栽杨柳，剩有行人待绿阴。  

文天祥　和前人赋别  
翠松三万顷，松雪著神仙。  
柳院催金钥，江花送玉鞭。  
晓岩云壁立，晚棹浪规圆。  
未了醉翁事，重寻颍上田。  

文天祥　和前人赋别  
当年童子见，今见二毛翁。  
海月三秋别，江云一日同。  
鸥心驰舍北，龙尾曳天东。  
定有延和奏，南来寄一通。  

文天祥　和萧安抚平林送行韵  
得失元来付塞翁，何心桃李问东风。  
人皆有喜荣三仕，我尚无文谢五穷。  
秘苑固知朋可正，畏途犹恐甲方衷。  
欲酬长者殷勤祝，坎止流行学四忠。  

文天祥　和萧秋屋韵  
芦花作雪照波流，黄叶声中一半秋。  
明月婵娟千里梦，扁舟汗漫五湖游。  
星辰活动惊歌笑，风露轻寒敌拍浮。  
赢得年年清赏处，山河全影入金瓯。  

文天祥　和谢爱山晚吟韵日晚与客散步因诵夕阳虽好不多时之句谢爱山欣然赋  
日落未落天沧凉，悬崖挂壁留馀光。  
紫烟翠雾空迷茫，飕飕度壑松风长。  
牛背短笛催归忙，飘飘逸兴空悠扬。  
襟怀洒落万虑亡，须臾薄暝山色藏。  
长歌浩浩相激昂，淡云弄月微昏黄。  

文天祥　和言字韵  
悠悠天地阔，世事与谁论。  
清夜为挥涕，白云空断魂。  
死生苏子节，贵贱翟公门。  
前辈如瓶戒，无言胜有言。  

文天祥　和夷齐西山歌  
小雅尽废兮，出车采薇矣。  
戎有中国兮，人类熄矣。  
明王不兴兮，吾谁与归矣。  
抱春秋以没世兮，甚矣吾衰矣。  

文天祥　和夷齐西山歌  
彼美人兮，西山之薇矣。  
北方之人兮，为吾是非矣。  
异域长绝兮，不复归矣。  
凤不至兮，德之衰矣。  

文天祥　和友人  
落落南冠过故都，近来我意亦忘吾。  
骑来驿马身如寄，遣去家书字亦无。  
景伯未囚先立后，嵇康纵死不为孤。  
江南只有归来梦，休问田园芜不芜。  

文天祥　和韵送逸轩刘民  
少日屠龙事已劳，送人千里发江涛。  
蓬莱地近风方细，阊阖门开日正高。  
春里看花须款款，雨中剪韭且陶陶。  
金吾已办长安月，双凤扶云立海鳌。  

文天祥　和中甫端午韵不依次  
黄茅古道外，羸马发南州。  
有客嗤齐鲁，何人念楚囚。  
岁年付流水，风雨满沧洲。  
手把菖莆看，黑头非所求。  

文天祥　和中斋韵  
功业飘零五丈原，如今局促傍谁辕。  
挽首北去明妃泪，啼血南飞望帝魂。  
骨肉凋残唯我在，形容变尽只声存。  
洪流千古英雄恨，兰作行舟柳作樊。  

文天祥　和中斋韵  
见说黄沙接五原，飘零只影向南辕。  
江山有恨销人骨，风雨无情断客魂。  
泪似空花千点落，鬓如硕果数根存。  
肉飞不起真堪叹，江水为笼海作樊。  

文天祥　和朱衡守约山韵  
昔人一出正朋字，今我惭非行秘书。  
人样相看愿元佑，诗章甚雅突黄初。  
竞言汲戆犹须复，或谓颜愚亦可如。  
把酒对花姑勿论，春行后长莫妨徐。  

文天祥　和朱松坡  
学医未至大医王，笑杀年年折臂伤。  
屏里江山如出色，亭皋松菊已成行。  
细参不语禅三昧，静对无弦琴一张。  
多谢岭头诗寄我，满园梅意弄春光。  

文天祥　和自山  
春晚伤为客，月明思见君。  
我方慕苏武，谁复从田文。  
龙背夹红日，雁声连白云。  
琶琵汉宫曲，马上不堪闻。  

文天祥　河间  
空有丹心贯碧霄，泮冰亡国不崇朝。  
小臣万死无遗慨，曾见天家十八朝。  

文天祥　河间  
南归雁荡报郎君，老子精神健十分。  
不为瀛洲复相见，阿戎翻隔万山云。  

文天祥　河间  
江南车盖走燕山，老子旁观袖手閒。  
见说新诗题甲子，桃源元只在人间。  

文天祥　贺秘书欧阳巽斋先生迁居  
先生挟册当菑畲，不待辛勤有屋庐。  
宅样只还齐里旧，乡风好似颍川居。  
镜湖今日贺外监，瀛馆前年虞秘书。  
天下经纶犹一室，时人尚敢说吾迂。  

文天祥　衡州送胡端逸赴漕  
楚观檐花晓，舟人击鼓东。  
蛟龙噀灵雨，雕鹗展雄风。  
此客云宵士，斯文造化工。  
捷来君饮此，我亦岂元戎。  

文天祥　滹沱河二首  
过了长江与大河，横流数仞绝滹沱。  
萧王麦饭曾仓卒，回首中天感慨多。  

文天祥　滹沱河二首  
风沙睢水终亡楚，草木公山竟蹙秦。  
始信滹沱冰合事，世间兴废不由人。  

文天祥　胡笳曲　八拍  
只今年才十六七，风尘荏苒音书绝。  
胡骑长驱五六年，弊裘何啻连百结。  
愁对寒云雪满山，愁看冀北是长安。  
此身未知归定处，漂泊西南天地间。  

文天祥　胡笳曲　二拍  
独立缥缈之飞楼，高视乾坤又何愁。  
江风萧萧云拂地，笛声愤怒哀中流。  
邻鸡野哭如昨日，昨日晚晴今日黑。  
苍皇已就长途往，欲往城南忘南北。  

文天祥　胡笳曲　九拍  
午夜漏声催晓箭，寒尽春生洛阳殿。  
汉主山河锦绣中，可惜春光不相见。  
自胡之反持干戈，一生抱恨空咨嗟。  
我已无家寻弟妹，此身那得更无家。  
南极一星朝北斗，每依南斗望京华。  

文天祥　胡笳曲　六拍  
胡人归来血洗箭，白马将军若雷电。  
蛮夷杂种错相干，洛阳宫殿烧焚尽。  
干戈兵革斗未已，魑魅魍魉徒为尔。  
恸哭秋原何处村，千村万落生荆杞。  

文天祥　胡笳曲　七拍  
忆昔十五心尚孩，莫怪频频劝酒杯。  
孤城此日肠堪断，如何不饮令人哀。  
一去紫台连朔漠，月出云通雪山白。  
九度附书归洛阳，故国三年一消息。  

文天祥　胡笳曲　三拍  
三年奔走空皮骨，三年笛里关山月。  
中天月色好谁看，豺狼塞路人烟绝。  
寒刮肌肤北风利，牛马毛零缩如蝟。  
塞上风云接地阴，咫尺但愁雷雨至。  

文天祥　胡笳曲　十八拍  
事殊兴极忧思集，足茧荒山转愁疾。  
汉家山东二百州，青是烽烟白人骨。  
入门依旧四壁空，一斛旧水藏蛟龙。  
年过半百不称意，此曲哀怨何时终。  

文天祥　胡笳曲　十二拍  
洛阳一别四千里，边庭流血成海水。  
自经丧乱少睡眠，手脚冻皴皮肉死。  
反鏁衡门守环堵，稚子无忧走风雨。  
此时与子空归来，喜得与子长夜语。  

文天祥　胡笳曲　十六拍  
乃知贫贱别更苦，况我飘转无定所。  
心怀百忧复千虑，世人那得知其故。  
娇儿不离膝，哀哉两决绝。  
也复可怜人，里巷尽呜咽。  
断肠分手各风烟，中间消息两茫然。  
自断此生休问天，看射猛虎终残年。  

文天祥　胡笳曲　十拍  
今年腊月冻全消，天涯涕泪一身遥。  
诸将亦自军中至，行人弓箭各在腰。  
白马嚼啮黄金勒，三尺角弓两斛力。  
胡雁翅湿高飞难，一箭正坠双飞翼。  

文天祥　胡笳曲　十七拍  
江头宫殿锁千门，千家今有百家存。  
面妆首饰杂啼痕，教我叹恨伤精魂。  
自有两儿郎，忽在天一方。  
胡尘暗天道路长，安得送我置汝傍。  

文天祥　胡笳曲　十三拍  
大儿九龄色清彻，骅骝作驹已汗血。  
小儿五岁气食牛，冰壶玉衡悬清秋。  
罢琴惆怅月照席，人生有情泪沾臆。  
离别不堪无限意，更为后会知何地。  
酒肉如山又一时，只今未醉已先悲。  

文天祥　胡笳曲　十四拍  
北归秦川多鼓鼙，禾生陇亩无东西。  
三步回头五步坐，谁家捣练风凄凄。  
已近苦寒月，惨惨中肠悲，  
自恐二男儿，不得相追随。  
去留俱失意，徘徊感生离。  
十年蹴踘将雏远，目极伤神谁为携。  
此别还须各努力，无使霜露沾人衣。  

文天祥　胡笳曲　十五拍  
寒雨飒飒枯树湿，坐卧只多少行立。  
青春欲暮急还乡，非关使者徵求急。  
欲别上马身无力，去住彼此无消息。  
关塞萧条行路难，行路难行涩如棘。  
男儿性命绝可怜，十日不一见颜色。  

文天祥　胡笳曲　十一拍  
冬至阳生春又来，口虽吟咏心中哀。  
长笛谁能乱愁思，呼儿且覆掌杯。  
云白山青万馀里，壁立石城横塞起。  
至戎小队出郊坰，天寒日暮山谷里。  

文天祥　胡笳曲　四拍  
黄河北岸海西军，翻身向天仰射云。  
胡马长鸣不知数，衣冠南渡多崩奔。  
山木惨惨天欲雨，前有毒蛇后猛虎。  
欲问长安无使来，终日戚戚忍羁旅。  

文天祥　胡笳曲　五拍  
北庭数有关中使，飘飘远自流沙至。  
胡人高鼻动成群，仍唱胡歌饮都市。  
中原无书归不得，道路只今多拥隔。  
身欲奋飞病在床，时独看云泪沾臆。  

文天祥　胡笳曲　一拍  
风尘澒洞昏王室，天地惨惨无颜色。  
而今西北自反胡，西望千山万山赤。  
叹息人间万事非，被驱不异犬与鸡。  
不知明月为谁好，来岁如今归未归。  

文天祥　湖口  
江湖一都会，宇宙几兴亡。  
走马芦林外，买鱼茅舍傍。  
南人撑快桨，北客坐危樯。  
江水交岷水，东流日夜长。  

文天祥　沪州大将第四  
西南失大将，带甲满天地。  
高人忧祝胎，感叹亦歔欷。  

文天祥　怀旧第一百八  
故人入我梦，相视涕阑干。  
四海一涂炭，焉用身独完。  

文天祥　怀旧第一百九  
中夜怀友朋，百年见存没。  
风吹苍江树，寒月照白骨。  

文天祥　怀旧第一百六  
天寒昏无日，故乡不可思。  
访旧半为鬼，惨惨中肠悲。  

文天祥　怀旧第一百七  
故园花自发，无复故人来。  
乱离朋友尽，幽佩为谁哀。  

文天祥　怀旧第一百五  
风尘淹白日，乾坤霾涨海。  
为我问故人，离别今谁在。  

文天祥　怀孔明  
斜谷事不济，将星殒营中。  
至今出师表，读之泪沾胸。  
汉贼明大义，赤心贯苍穹。  
世以成败论，操懿真英雄。  

文天祥　怀扬通州  
江波无柰暮云阴，一片朝宗只此心。  
今日海头觅船去，始知百炼是精金。  

文天祥　怀扬通州  
唤渡江沙眼欲枯，羁臣中道落崎岖。  
乘船不管千金购，渔父真成大丈夫。  

文天祥　怀扬通州  
范叔西来变姓名，绨袍曾感故人情。  
而今未识春风面，倾盖江湖话一生。  

文天祥　怀扬通州  
仲连义不帝西秦，拔宅逃来住海滨。  
我亦东寻烟雾去，扶桑影里看金轮。  

文天祥　怀友人二首  
久要何落落，末路重依依，  
风雨连兵幕，泥途满客衣。  
人间龙虎变，天外燕鸿违。  
死矣烦公传，北方人是非。  

文天祥　怀友人二首  
涯海真何地，驱来坐战场。  
家人半分合，国事决存亡。  
一死不足道，百忧何可当。  
故人髯似戟，起舞为君伤。  

文天祥　怀则堂实堂  
白头北使驾双鞯，沙阔天长泪晓烟。  
中夜想应发深省，故人南北地行仙。  

文天祥　怀赵清逸  
崖海真何地，驱来坐战场。  
家人半分合，国事决存亡。  
一死不足道，百忧何可当。  
故人髯似戟，起舞为君伤。  

文天祥　怀中甫  
久要何落落，末路重依依。  
风雨连兵幕，泥涂满客衣。  
人间龙虎变，天外燕鸿违。  
死矣烦公传，北方人是非。  

文天祥　怀忠襄  
平生王佐心，世运蹈衰末。  
齐虏谁复封，楚囚讵当脱。  
金陵虽怀古，尚友在风烈。  
褒忠侈遗庙，夫子我先达。  

文天祥　淮安军  
楚州城门外，白杨吹悲风。  
累累死人塿，死向锋镝中。  
岂无匹妇冤，定无万夫雄。  
中原在其北，登城望何穷。  

文天祥　淮西帅第二十五  
借问大将谁，战骨当速朽。  
逆节同所归，水花笑白首。  

文天祥　还司即事  
幙燕方如寄，屠羊忽复旋。  
霜枝空独立，雪窖已三迁。  
漂泊知何所，逍遥付自然。  
庭空谁共语，拄颊望青天。  
秋声满南国，一叶此飘蓬。  
墙外千门迥，庭皋四壁空。  
谁家驴吼月，隔巷犬嗥风。  
灯暗人无寐，沉沉夜正中。  

文天祥　还狱  
人情感故物，百年多离忧。  
桑下住三宿，应者犹迟留。  
矧兹方丈室，屏居二春秋。  
夜眠与昼坐，雙乎安楚囚。  
自罹大雨水，圜土俱汤舟。  
此身委传舍，迁徒无定谋。  
去之已旬月，宫室重绸缪。  
今夕果何夕，复此搔白头。  
恍如流浪人，一旦归旧游。  
故家不可复，故国已成丘。  
对此重回首，汪然涕泗流。  
人生如空花，随风任飘浮。  

文天祥　黄金市  
闭蓬绝粒始南州，我过青山欲首丘。  
巡远应无儿女态，夷齐肯作稻粱谋。  
人间早见黄金市，天上犹迟白玉楼。  
先子神游今二纪，梦中挥泪溅松楸。  

文天祥　黄州第七  
桓桓陈将军，东屯大江北。  
化作虎与豺，楚星南天黑。  

文天祥　回京口  
早作田文去，终无苏武留。  
偷生宁伏剑，忍死欲焚舟。  
逸骥思超乘，飞鹰志脱鞲。  
登楼望江上，日日数行艘。  

文天祥　慧和尚三绝  
画我郎潜先帝时，而今白发渐参差。  
若交传入都人眼，疑汝前身妙善师。  
风雪衡山涕满膺，懒残不管自家身。  
殷勤拨火分煨芋，却有工夫到别人。  
花光老矣墨婆娑，无赖梅花一白何。  
为问西来宗旨道，世间色相是空麽。  

文天祥　稽庄即事  
乃心王室故，日夜奔南征。  
蹈险宁追悔，怀忠莫见明。  
雁声连水远，山色与天平。  
枉作穷途哭，男儿付死生。  

文天祥　吉州第八十二  
戚戚去故里，我生苦飘零。  
回身视绿野，但见西岭青。  

文天祥　吉州第八十一  
泊舟沧江岸，身轻一鸟过。  
请为父老歌，歌长击樽破。  

文天祥　即事  
去年伤北使，今日叹南驰。  
云湿山如动，天低雨欲垂。  
征夫行未已，游子去何之。  
正好王师出，崆峒麦熟时。  

文天祥　即事  
飘蓬一叶落天涯，潮溅青纱日未斜。  
好事官人无勾当，呼童上岸买青虾。  

文天祥　即事  
痛哭辞京阙，微行访海门。  
久无鸡可听，新有虱堪扪。  
白发应多长，苍头少有存。  
但令身未死，随力报乾坤。  

文天祥　即事  
船只时閒锁，城孤日闭关。  
惊心常有马，极目柰无山。  
出路相传险，行囊愈觉悭。  
归心风絮乱，无柰一身闲。  

文天祥　集英殿赐进士及第恭谢诗  
于皇天子自乘龙，三十三年此道中。  
悠远直参天地化，升平奚羡帝王功。  
但坚圣志持常久，须使生民见泰通。  
第一胪传新渥重，报恩惟有厉清忠。  

文天祥　己卯十月五日予入燕狱今三十有六旬感兴一首  
石晋旧燕赵，钟仪新楚囚。  
山河千古痛，风雨一年周。  
过雁催人老，寒花送客愁。  
卷帘云满座，抱膝意悠悠。  

文天祥　己卯十月一日予入燕城岁月冉冉忽复周星而予犹未得死也因赋八句  
去冬阳月朔，吾始至幽燕。  
浩劫真千载，浮生又一年。  
天南照天北，山后接山前。  
梦里乾坤老，孤臣雪咽毡。  

文天祥　己卯十月一日至燕越五日罹狴犴有感而赋  
直弦不似曲如钩，自古圣贤多被囚。  
命有死时名不死，身无忧处道还忧。  
可怜杜宇空流血，惟愿严颜便斫头。  
结束长编犹在此，灶间婢子见人羞。  

文天祥　己卯十月一日至燕越五日罹狴犴有感而赋  
落落南冠自结缨，桁杨卧起影纵横。  
坐移白石知何世，梦断青灯问几更。  
国破家亡双泪暗，天荒地老一身轻。  
黄粱得失俱成幻，五十年前元未生。  

文天祥　己卯十月一日至燕越五日罹狴犴有感而赋  
心期耿耿浮云上，身事悠悠落日西。  
千古兴亡何限错，百年生死本来齐。  
沙边莫待哀黄鹄，雪里何须问牧羝。  
此处曾埋双宝剑，虹光夜指楚天低。  

文天祥　己卯十月一日至燕越五日罹狴犴有感而赋  
寥阳殿上步黄金，一落颠崖地狱深。  
苏武窖中偏喜卧，刘琨囚里不妨吟。  
生前已见夜叉面，死去只因菩萨心。  
万里风沙知己尽，谁人会得广陵音。  

文天祥　己卯十月一日至燕越五日罹狴犴有感而赋  
亦知戛戛楚囚难，无柰天生一寸丹。  
铁马行鏖南地热，赭衣坐拥北庭寒。  
朝餐淡薄神还爽，夜睡崎岖梦自安。  
亡国大夫谁为传，只饶野史与人看。  

文天祥　己卯十月一日至燕越五日罹狴犴有感而赋  
风雪重门老楚囚，梦回长夜意悠悠。  
熊鱼自古无双得，鹄雀如何可共谋。  
万里山河真堕甑，一家妻子枉填沟。  
儿时爱读忠臣传，不谓身当百六秋。  

文天祥　己卯十月一日至燕越五日罹狴犴有感而赋  
听着啼鹃泪满襟，国亡家破见忠臣。  
关河历落三生梦，风雪飘零万死身。  
丞相岂能堪狱吏，故侯安得作园人。  
神农虞夏吾谁适，回首西山继绝尘。  

文天祥　己卯十月一日至燕越五日罹狴犴有感而赋  
风前泣灯影，日下泣霜花。  
钟信忽然动，屋阴俄又斜。  
闷中聊度岁，梦里尚还家。  
地狱何须问，人间见夜叉。  

文天祥　己卯十月一日至燕越五日罹狴犴有感而赋  
风霜阴忽忽，天地澹悠悠。  
我自操吴语，谁来问楚囚。  
寂中惟灭想，达处尽忘忧。  
手有韦编在，朝闻夕死休。  

文天祥　己卯十月一日至燕越五日罹狴犴有感而赋  
环堵尘如屋，累然一故吾。  
解衣烘稚虱，匀鏁救残须。  
坐处心如忘，吟馀眼已枯。  
不应留滞久，何日裹籧簒。  

文天祥　己卯十月一日至燕越五日罹狴犴有感而赋  
浩劫风尘暗，衣冠痛百罹。  
静传方外学，晴写狱中诗。  
烈士惟名殉，真人与物违。  
世间忙会错，认取去来时。  

文天祥　己卯十月一日至燕越五日罹狴犴有感而赋  
俨然楚君子，一日造王庭。  
议论探坚白，精神入汗青。  
无书求出狱，有舌到临刑。  
宋故忠臣墓，真吾五字铭。  

文天祥　己卯十月一日至燕越五日罹狴犴有感而赋  
两月缥囚里，一年忧患馀。  
疏因随事直，忠故有时愚。  
道在身何拙，心安体自舒。  
近来都勘破，人世只蘧庐。  

文天祥　己卯十月一日至燕越五日罹狴犴有感而赋  
衮衣坐缧絰，世事亦堪哀。  
枕外亲炊黍，炉边细画灰。  
无人泪垂血，何地骨生苔。  
风雪江南路，梦中行探梅。  

文天祥　己卯十月一日至燕越五日罹狴犴有感而赋  
我自怜人丑，人方笑我愚。  
身生豫让癞，背发范增疽。  
已愧功臣传，犹堪烈士书。  
衣冠事至此，命也欲何如。  

文天祥　己卯十月一日至燕越五日罹狴犴有感而赋  
久矣忘荣辱，今兹一死生。  
理明心自裕，神定气还清。  
欲了男儿事，几无妻子情。  
出门天宇阔，一笑暮云横。  

文天祥　己卯十月一日至燕越五日罹狴犴有感而赋  
珙璧衣冠十六传，更无一士死君前。  
自惭重赵非九鼎，犹幸延韩更数年。  
孟博囊头真自爱，杲卿钩舌要谁怜。  
人间信有网常在，万古西山皎月悬。  

文天祥　己卯岁除  
岁除破衣裳，夜半刺针线。  
游子长夜思，佳人不可见。  
草枯稚驴吼，灯暗饥鼠现。  
深室闭星斗，轻裘卧风霰。  
大化忽流斡，浩劫荡回转。  
冠屦失其位，侯王化畸贱。  
弓戈叱奇字，刀锯摧{左弁右页}弁。  
至性讵可迁，微躯不足恋。  
真人坐冲漠，死生一乘传。  
日月行万古，神光索九县。  

文天祥　纪事  
狼心那顾歃铜盘，舌在纵横击可汗。  
自分身为虀粉碎，虏中方作丈夫看。  

文天祥　纪事  
三宫九庙事方危，狼子心肠未可知。  
若使无人折狂虏，东南那个是男儿。  

文天祥　纪事  
不拚一死报封疆，忍使湖山牧虎狼。  
当日本为妻子计，而今何面见三光。  

文天祥　纪事  
春秋人物类能言，宗国常因口舌存。  
我亦濒危专对出，北风满野负乾坤。  

文天祥　纪事  
虎头牌子织金裳，北面三年蚁梦长。  
借问一门朱与紫，江南几世谢君王。  

文天祥　纪事  
单骑堂堂诣虏营，古今祸富了如陈。  
北方相顾称男子，似谓江南尚有人。  

文天祥　纪事  
枭獍何堪共劝酬，衣冠涂炭可胜羞。  
袖中若有击贼笏，便使凶渠面血流。  

文天祥　纪事  
麟笔严于首恶书，我将口舌击奸谀。  
虽非周勃安刘手，不愧当年产禄诛。  

文天祥　纪事  
百色无厌不可支，甘心卖国问为谁，  
豺狼尚畏忠臣在，相戒勿令丞相知。  

文天祥　纪事  
慷慨轻身堕蒺藜，羝羊生乳是归期。  
岂无从史私袁盎，恨我从前少侍儿。  

文天祥　纪事  
英雄未肯死前休，风起云飞不自由。  
杀我混同江外去，岂无曹翰守幽州。  

文天祥　纪闲  
九十春光好，周流人鬼关。  
人情轻似土，世路险于山。  
俯仰经行处，死生谈笑间。  
近时最难得，旬日海陵闲。  

文天祥　寄故人刘方斋  
溪头浊潦拥鱼虾，笑杀渔翁下钓差。  
棹取扁舟湖海去，悠悠心事寄芦花。  

文天祥　寄惠州弟  
五十年兄弟，一朝生别离。  
雁行长已矣，马足远何之。  
葬骨知无地，论心更有谁。  
亲丧君自尽，犹子是吾儿。  

文天祥　寄题琴高台  
泾水绀水深，古有神人潛。  
灵鲔煦春藻，微波漾幽澜。  
朝岑翳长岚，暮汛暖苍烟。  
回首宋康王，子今定何年。  
飞仙山高迈，遗踪落清渊。  
至今空山夜，泠泠琴上弦。  
西瞻晻霭中，霞光辉远天。  
何当驾长风，一睨泾水涟。  

文天祥　家枢密铉翁第一百三十八  
出处同世网，高谊迈等伦。  
异方惊会面，慰此贞良臣。  

文天祥　贾家庄  
行边无鸟雀，卧处有腥臊。  
露打须眉硬，风搜颧颊高。  
流离外颠沛，饥渴内煎熬。  
多少偷生者，孤臣叹所遭。  

文天祥　简琴窗云屋竹轩诸友  
世情千万变，险甚剑头炊。  
嗜传姑成癖，登山且作痴。  
烟霞非疾痼，泉石自心驰。  
独喜精神健，山中剩有诗。  

文天祥　见艾有感  
过眼惊初夏，回头忆晚春。  
已怜花结子，又见艾为人。  
故国丹心老，中原白发新。  
灵悠那解化，清梦楚江滨。  

文天祥　建康  
金陵古会府，南渡旧陪京。  
山势犹盘礴，江流已变更。  
健儿徒幽土，新鬼哭台城。  
一片清溪月，偏于客有情。  

文天祥　建康府第十五  
亭亭凤凰台，江城孤照日。  
胡来满彤宫，驱马一万匹。  

文天祥　江丞相万里第四十五  
星拆台衡地，斯文去矣休。  
湖光与天远，屈注沧江流。  

文天祥　江陵第二十四  
闻说江陵府，今又降元戎。  
甲外控鸣镝，肩舆强老翁。  

文天祥　江西第六十八  
东望西江水，高义在云台。  
到今用钺地，霜鸿有馀哀。  

文天祥　江西第六十九  
旄头初俶扰，义士皆痛愤。  
乾坤空峥嵘，向者留遗恨。  

文天祥　江行  
日日看山好，山山山色苍。  
忘机鸥下早，恋厩马行忙。  
松晓清风湿，荷秋流水香。  
短簑吹铁笛，年岁大江长。  

文天祥　江行第八十八  
连山暗烽燧，川谷血横流。  
挥泪临大江，上有行云愁。  

文天祥　江行第八十九  
朔风飘胡雁，江城带素月。  
安得覆八溟，滂沱洗吴越。  

文天祥　江行第八十六  
江水东流去，浮云终日行。  
别离经死地，饮啄愧残生。  

文天祥　江行第八十七  
萧萧白杨路，死人积如丘。  
大江东流去，苍山旌旆愁。  

文天祥　江行第八十五  
畏途随长江，万里沧茫水。  
游子去日长，壮心不肯已。  

文天祥　江行有感  
蒲萄肥汗马，荆棘冷铜驼。  
巫峡朝云湿，洞庭秋水波。  
穷愁空突兀，暗泪自滂沱。  
莫恨吾生误，江东才俊多。  

文天祥　江州第十二  
戎马暗天宇，落日九江流。  
元恶迷是似，化作黄长虬。  

文天祥　姜都统才第五十  
屹然强寇敌，古人重守边。  
惜哉功名忏，死亦垂千年。  

文天祥　将军王安节第四十七  
激烈伤雄才，直气横乾坤。  
惆怅汗血驹，见此忠孝门。  

文天祥　将母赴赣道西昌  
重来鸥阁晓，帆影涨新晴。  
倚槛云来去，闭帘花送迎。  
江湖春汗漫，岁月老峥嵘。  
手把忘忧草，夔夔绕太清。  

文天祥　将相弃国第十九  
扈圣登黄阁，大将赴朝廷。  
胡为入云雾，浩荡乘沧溟。  

文天祥　借道冠有赋  
病中萧散服黄冠，笑倒群儿指为弹。  
秘监贺君曾道士，翰林苏子亦祠官。  
酒壶钓具有时乐，茶灶笔床随处安。  
幸有山阴深密处，他年炼就九还丹。  

文天祥　借朱约山韵就贺挂冠  
身健尚堪松下饭，眼明正好橘中棋。  
青山有约当朱户，白首何心上彩闱。  
栗里田园供雅兴，午桥钟鼓赏清时。  
晚来倦客秋江上，坐看半天黄鹄飞。  

文天祥　金陵驿  
草合离宫转夕晖，孤云飘泊复何依。  
山河风景元无异，城郭人民半已非。  
满地芦花和我老，旧家燕子傍谁飞。  
从今别却江南日，化作啼鹃带血归。  

文天祥　金陵驿  
万里金瓯失壮图，衮衣颠倒落泥涂。  
空流杜宇声中血，半脱骊龙颔下须。  
老去秋风吹我恶，梦回寒月照人孤。  
千年成败俱尘土，消得人间说丈夫。  

文天祥　金应第一百一十  
追随三十载，艰难愧深情。  
何处埋尔骨，呼号傍孤城。  

文天祥　京城第二十  
当宁陷玉座，两宫弃紫微。  
北城悲笳发，失涕万人挥。  

文天祥　京城二十一  
黄屋朔风卷，园林杀气平。  
宫殿青门隔，永怀丹凤城。  

文天祥　京城借永福寺漆台占似王城山  
心如明镜台，此言出浮屠。  
后来发精义，并谓此台无。  
此台已是赘，何况形而器。  
圆释正超然，点头会意思。  
多谢城山翁，一语迎禅锋。  
顾我尘俗人，与物方溶溶。  

文天祥　京湖两淮第二十七  
荆扬风土暖，大城铁不如。  
秦山忽破碎，流落随丘墟。  

文天祥　京湖宣阃第九  
正当艰难时，岂无济时策。  
连樯荆州船，悠悠回赤壁。  

文天祥　荆湖诸戌第六  
长啸下荆门，胡行速如鬼。  
门户无人持，社稷堪流涕。  

文天祥　景定壬戌司户弟生日有感赋诗  
夏中与秋仲，兄弟客京华。  
椒柏同欢贺，萍蓬可叹嗟。  
孤云在何处，明岁却谁家。  
料想亲帏喜，中堂自点茶。  

文天祥　景炎宾天第三十一  
阴风西北来，青海天轩轾。  
白水暮东流，魂断苍梧帝。  

文天祥　景炎拥立第二十八  
汉运初中兴，扶颠待柱石。  
畴能补天漏，登阶捧玉册。  

文天祥　敬和道山堂庆瞻御书韵  
墨洒天奎映籀红，斯堂殿阁与俱隆。  
方壶圆峤神仙宅，温洛荣河造化工。  
列圣文章千载重，诸孙声气一时同。  
著庭更有邦人笔，稽首承休学二忠。  

文天祥　句  
一片黄云万顷田，江南父老庆丰年。  

文天祥　哭金路分应  
我为吾君役，而从乃主行。  
险夷宁异趣，休戚与同情。  
遇贼能无死，寻医剧不生。  
通州一丘土，相望泪如倾。  

文天祥　哭金路分应  
明朝吾渡海，汝魄在它乡。  
六七年华短，三千客路长。  
招魂情黯黯，归骨事茫茫。  
有子应年长，平生不汝忘。  

文天祥　哭秘书彭止所  
人物孤中秘，神山返异仙。  
目穿陪绋处，梦断曝书年。  
玉质应无死，韦编岂不传。  
奠刍和泪遣，此月向谁圆。  

文天祥　哭母大祥  
前年惠州哭母敛，去年邳州哭母期。  
今年飘泊在何处，燕山狱里菊花时。  
哀哀黄花如昨日，两度星周俄箭疾。  
人间送死一大事，生儿富贵不得力。  
只今谁人守坟墓，零落瘴乡一堆土。  
大儿狼狈勿复道，下有二儿并二女。  
一儿一女亦在燕，佛庐设供捐金钱。  
一儿一女家下祭，病脱麻衣日晏眠。  
夜来好梦归故国，忽然海上见颜色。  
一声鸡泪满床，化为清血衣裳湿。  
当年嫠纬意谓何，亲曾抚我夜枕戈。  
古来全忠不全孝，世事至此甘滂沱。  
夫人开国分齐魏，生荣死哀送天地。  
悠悠国破与家亡，平生无憾惟此事。  
二郎已作门户谋，江南葬母麦满舟。  
不知何日归兄骨，狐死犹应正首丘。  

文天祥　哭崖山  
宝藏如山席六宗，楼船千叠水晶宫。  
吴儿进退寻常事，汉氏存亡顷刻中。  
诸老丹心付流水，孤臣血泪洒南风。  
早来朝市今何处，如悟人间万法空。  

文天祥　哭尹玉  
团练濠州庙赣川，官其二子赐良田。  
西台捕逐多亡将，还有焚黄到墓前。  

文天祥　快阁遇雨观澜  
一笑登临晚，江流接太虚。  
自惭云出岫，争讶雨随车。  
慷慨十围柳，周回千里鱼。  
故园堤好在，夜梦绕吾庐。  

文天祥　愧故人  
九门一夜涨风尘，何事痴儿竟误身。  
子产片言图救郑，仲连本志为排秦。  
但知慷慨称男子，不料蹉跎愧故人。  
玉勒雕鞍南上去，天高月冷泣孤臣。  

文天祥　来平馆  
憔悴江南客，萧条古郓州。  
雨声连五日，月色彻中流。  
万里山河梦，千年宇宙愁。  
欲鞭刘豫骨，烟草暗荒丘。  

文天祥　览镜见须髯消落为之流涕  
万里飘零一毫，满前风影恨滔滔。  
泪如杜宇喉中血，须似苏郎节上旄。  
今日形骸迟一死，向来事业竟徒劳。  
青山是我安魂处，清梦时时赋大刀。  

文天祥　李安抚芾第四十八  
杀气吹沅湘，高兴激荆衡。  
城中贤府主，千秋万岁名。  

文天祥　李制置庭芝第四十九  
空留玉帐卫，那免白头翁。  
死者长已矣，淮海生清风。  

文天祥　理宗度宗第二  
先帝弓剑远，永怀侍芳茵。  
今朝汉社稷，为话涕沾巾。  

文天祥　立春  
无限斜阳故国愁，朔风吹马上幽州。  
天翻地覆三生劫，岁晚江空万里囚。  
烈士丧元端不惜，达人知命复何忧。  
只应四十三年死，两度无端见土牛。  

文天祥　林附祖  
画影图形正捕风，书生薄命入置中。  
胡儿一似冬烘眼，错认颜标作鲁公。  

文天祥　林检院琦第一百三十五  
时危挹佳士，惨淡随回鹘。  
佯狂真可哀，死泪终映睫。  

文天祥　临江军  
江岸今多啮，城居昔屡焚。  
市人半伧父，竖子亦将军。  
蛟哭金洲雨，猿啼玉观云。  
周郎坟土上，回首泪成痕。  

文天祥　临岐钱别  
圣恩优许力求田，把酒临岐钱一杯。  
台阁是非远已矣，乾坤俯仰愧何哉。  
竟追范蠡归湖去，不管胡儿放马来。  
强圉倘殷如孔棘，也应定策救时危。  

文天祥　陵寝第二十二  
五陵花满眼，霜露在草根。  
冥冥子规叫，重是古帝魂。  

文天祥　陵寝第二十三  
旄头彗紫微，蚩尤塞寒空。  
愚智心尽死，漂荡随高风。  

文天祥　刘监簿第一百二十九  
艰难奋长戟，高义薄曾云。  
死为殊方鬼，三夜频梦君。  

文天祥　刘监簿第一百三十  
秀气冲星斗，壮笔过飞泉。  
旧游易磨灭，魂伤山寂然。  

文天祥　刘琨  
中原荡分崩，壮哉刘越石。  
连踪起幽并，只手扶晋室。  
福华天意乘，匹磾生鬼蜮。  
公死百世名，天下分南北。  

文天祥　刘沐第一百二十  
王翰愿卜邻，嵇康不得死。  
落月满屋梁，悲风为我起。  

文天祥　刘钦贡元第一痀　一十二  
文章日自负，去家死路傍。  
高视见霸王，感子故意长。  

文天祥　留远亭  
甘心卖国罪滔天，酒后猖狂诈作颠。  
把酒逢迎酋虏笑，从头骂坐数时贤。  
落得称呼浪子刘，樽前百媚佞旃裘。  
当年鲍老不如此，留远亭前犬也羞。  

文天祥　六歌  
有妻有妻出糟3　，自少结发不下堂。  
乱离中道逢虎狼，凤飞翩翩失其凰。  
将雏一二去何方，岂料国破家亦亡，  
不忍舍君罗襦裳。天长地久终茫茫，  
牛女夜夜遥相望。呜呼一歌兮歌正长，  
悲风北来起徬徨。有妹有妹家流离，  
良人去后携诸儿。北风吹沙塞草凄，  
穷猿惨淡将安归。去年哭母南海湄，  
三男一女同嘘欷，惟汝不在割我肌。  
汝家零落母不知，母知岂有暝目时。  
呜呼再歌兮歌孔悲，鹡鴒在原我何为。  
有女有女婉清扬，大者学帖临钟王，  
小者读字声琅琅。朔风吹衣白日黄，  
一双白璧委道傍。雁儿啄啄秋无粱，  
随母北首谁人将。呜呼三歌兮歌愈伤，  
非为儿女泪淋浪。  

文天祥　六歌  
有子有子风骨殊，释氏抱送徐卿雏。  
四月八日摩尼珠，榴花犀钱络绣襦。  
兰汤百沸香似酥，歨随飞电飘泥涂。  
汝兄十三骑鲸鱼，汝今知在三岁无。  
呜呼四歌兮歌以吁，灯前老我明月孤。  
有妾有妾今何如，大者手将玉蟾蜍，  
次者亲抱汗血驹。晨妆靓服临西湖，  
英英雁落飘瓀琚。风花飞坠鸟鸣呼，  
金茎沆瀣浮污渠。天摧地裂龙凤殂，  
美人尘土何代无。呜呼五歌兮歌郁纡，  
为尔遡风立斯须。  

文天祥　六歌  
我生我生何不辰，孤根不识桃李春。  
天寒日短重愁人，北风随我铁马尘。  
初怜骨肉钟奇祸，而今骨肉相怜我。  
汝在北兮婴我怀，我死谁当收我骸。  
人生百年何丑好，黄粱得丧俱草草。  
呜呼六歌兮勿复道，出门一笑天地老。  

文天祥　龙雾洲觉海寺次李文溪壁间韵  
阇黎钟后访团蒲，江色漫漫昼欲晡。  
一笛梅边何满子，千簑芦外笔头奴。  
急风吹雁还家未，新雨生涛到海无。  
本是白鸥随浩荡，野田漂泊不为孤。  

文天祥　隆兴府  
半生几度此登临，流落而今雪满簪。  
南浦不知春已晚，西山但觉日初阴。  
谁怜龟鹤千年语，空负鹏鹍万里心。  
无限故人帘雨外，夜深如有广陵音。  

文天祥　鲁港  
方夸金坞筑，岂料玉床摇。  
国体真三代，江流旧六朝。  
鞭投能几日，丽解不崇朝。  
千古燕山恨，西风卷怒潮。  

文天祥　鲁港之遁第十四  
出师亦多门，水陆迷畏途。  
蹭蹬麒麟老，危樯逐夜乌。  

文天祥　陆枢密秀夫第五十二  
文采珊瑚钩，淑气含公鼎。  
炯炯一心在，天水相与永。  

文天祥　吕武第一百一十三  
疾恶怀刚肠，世人皆欲杀。  
魂魄犹正直，回首肝肺热。  

文天祥　旅怀  
北去通州号畏途，固应孝子为回车。  
海陵若也容羁客，賸买菰蒲且寄居。  

文天祥　旅怀  
天地虽宽靡所容，长淮谁是主人翁。  
江南父老还相念，只欠一帆东海风。  

文天祥　旅怀  
昨夜分明梦到家，飘飖依旧客天涯。  
故园门掩东风老，无限杜鹃啼落花。  

文天祥　绿漪堂  
义方堂上看，窗户翠玲珑。  
砚里云坛月，席间淇水风。  
清声随地到，直节与天通。  
庭玉森如笋，干霄雨露功。  

文天祥　乱礁洋  
海山仙子国，邂逅寄孤蓬。  
万象画图里，千崖玉界中。  
风摇春浪软，礁激暮潮雄。  
云气东南密，龙腾上碧空。  

文天祥　罗山长存叟兄弟来谢宴山中  
天开盘谷隐，春到浣溪家。  
一水楼台影，满山桃李花。  
春风寄横笛，夜月拟乘槎。  
政好逢佳客，江空北斗斜。  

文天祥　马祖岩  
曾将飞锡破苔痕，一片云根锁洞门。  
出外人家山下路，石头心事付无言。  

文天祥　卖鱼湾  
风起千湾浪，潮生万顷沙。  
春红堆蟹子，晚白结盐花。  
故国何时讯，扁舟到处家。  
狼山青两点，极目是天涯。  

文天祥　梅  
梅花耐寒白如玉，干涉春风红更黄。  
若为司花示薄罚，到底不能磨灭香。  
香者梅之气，白者梅之质。  
以为香不香，鼻孔有通窒。  
我有天者在，一白自不易。  
古人重伐木，惟恐变颜色。  
大雅久不作，此道岂常息。  
诗翁言外意，不能磨灭白。  

文天祥　梅州第六十六  
楼角凌风迥，孤城隐雾深。  
万事随转烛，秋光近青岑。  

文天祥　秘省再会次韵  
蓬莱春宴聚文星，多荷君恩锡百朋。  
四座衣冠陪贺监，一时梁栋盛吴兴。  
图书光动青藜杖，人物温如古玉升。  
好是木天新境界，萤窗容我种金灯。  

文天祥　闽三士第一百一十七  
俊逸鲍参军，优游谢康乐。  
豺虎正纵横，南行道弥恶。  

文天祥　名姝吟  
丈夫至白首，钟鼎重功名。  
未有朱门中，而无丝竹声。  
与主共富贵，不见主苦辛。  
名姝从何来，婉娈出神京。  
京人薄生男，生女即不贫。  
东家从王侯，西家事公卿。  
吾行天下多，朱紫稀晨星。  
大都不一一，甚者旷数城。  
如何世上福，冉冉归娉婷。  
乃知长安市，家家生贵人。  

文天祥　明堂庆成恭进诗  
于皇艺祖德乘乾，圣主宣光奕叶前。  
运再庚申皇建极，祀同癸亥数参天。  
中严外办三千礼，累洽重熙四十年。  
愿赞帝心长对越。至忱功用贯垓埏。  

文天祥　明堂庆成诗  
晓移天仗入思成，雨脚先驱御路清。  
虹影倒垂云气卷，日轮飞上衮衣明。  
韶音九奏真游格，酌献三行福酒顷。  
景命有开和未艾，万年孙子庆纯精。  

文天祥　明堂庆成诗  
清庙严更夜未央，珠星璧月璨殊光。  
香飘黄道移天步，烛引红纱转殿廊。  
祼荐交神诸室醉，骏奔执豆庶羞芳。  
都人报道君王喜，净睹和銮入建章。  

文天祥　明堂庆成诗  
淳熙稽古再明禋，制作规模汶上新。  
未植羽旄朝万国，首将玉币荐三神。  
灵车欲下天先雨，御幄虚张帝在茵。  
熙事告成中外贺，与民同乐霈恩均。  

文天祥　明堂庆成诗  
皇心寅畏格皇天，旱岁俄书大有年。  
报本愈严阳馆祀，庆成复第从臣篇。  
祠官瑞纪灵光烛，太史星占贯索捐。  
黼座正中图贡上，万方归德更乾乾。  

文天祥　命里  
熊罴十万建行台，单骑谁教免胄来。  
一日捉将沙漠去，遭逢碧眼老回回。  

文天祥　缪朝宗第一百一十六  
空荒咆熊罴，摧残没藜莠。  
平生江海心，其人骨已朽。  

文天祥　某叨臬衡湘蒙恩以便郡归养肯斋大卿实寓衡我十年前邦君也一再见间  
潇湘一夜雨，湖海十年云。  
相见皆成老，重逢便作分。  
啼鹃春浩荡，回雁晓殷勤。  
江阔人方健，月明思对君。  

文天祥　母第一百四十一  
何时太夫人，上天回哀眷。  
墓久狐兔邻，呜呼泪如霰。  

文天祥　幕客载酒舟中即席序别  
故人满江海，游子下潇湘。  
梦载月千里，意行云一方。  
橹声人语小，岸影客心长。  
总是浮萍迹，飞花莫近樯。  

文天祥　南安军  
梅花南北路，风雨湿征衣。  
出岭谁同出，归乡如不归。  
山河千古在，城郭一时非。  
饥死真吾志，梦中行采薇。  

文天祥　南海  
朼来南海上，人死乱如麻。  
腥浪拍心碎，飙风吹鬓华。  
一山还一水，无国又无家。  
男子千年志，吾生未有涯。  

文天祥　南海第七十六  
南海春天外，只应学水仙。  
自伤迟暮眼，为我一潸然。  

文天祥　南海第七十五  
开帆驾洪涛，血战乾坤赤。  
风雨闻号呼，流涕洒丹极。  

文天祥　南华山  
北行近千里，迷复忘西东。  
行行至南华，忽忽如梦中。  
佛化知几尘，患乃与我同。  
有形终归灭，不灭惟真空。  
笑看曹溪水，门前坐松风。  

文天祥　南剑州督第六十四  
剑外春天远，江阁邻石面。  
幕府盛才贤，意气今谁见。  

文天祥　偶成  
昨朝门前地寸裂，今朝床下泥尺深。  
人生世间一蒲柳，岂堪日炙复雨淋。  
起来高歌离骚赋，睡去细和梁父吟。  
已矣已矣尚何道，犹有天地知吾心。  

文天祥　偶成二首  
灯影沉沉夜气清，朔风吹梦度江城。  
觉来知打明钟未，忽听邻家叫佛声。  

文天祥　偶成二首  
乌兔东西不住天，平生奔走亦茫然。  
向来鞅掌真堪笑，烂熳如今独自眠  

文天祥　偶赋  
苍苍已如此，梁父共谁吟。  
袖有忠臣传，床无壮士金。  
收心归寂灭，随性过光阴。  
一笑西山晚，门前秋雨深。  

文天祥　沛歌  
秦世失其鹿，丰沛发龙颜。  
王侯与将相，不出徐济间。  
当时数公起，四海王气闲。  
至今尚想见，虹光照人寰。  
我来千载下，吊古泪如潸。  
白云落荒草，隐隐芒砀山。  
黄河天下雄，南去不复还。  
乃知盈虚故，天道如循环。  

文天祥　彭城行  
连山四围合，吕梁贯其中。  
河南大都会，故有项王宫。  
晋牧连杨豫，虎视北方雄。  
唐时燕子楼，风流张建封。  
西望睢阳城，只与汴水通。  
太平黄楼赋，尚能想遗风。  
迩来百馀年，正朔归江东。  
遗民死欲尽，莽然狐兔丛。  
我从南方来，停骖抚遗踪。  
故河蓄潢潦，荒城翳秋蓬。  
凄凉戏马台，憔悴巨佛峰。  
沧海变桑田，陵谷代不同。  
朝为朱门贵，暮作行旅穷。  
乘除信物理，感慨击所逢。  
古来贤达人，一醉万虑空。  
如此独醒何，悲风逐征鸿。  

文天祥　彭司令震龙第一百二十二  
堂上会亲戚，可怜马上郎。  
呻吟更流血，干戈浩茫茫。  

文天祥　彭通伯卫和堂  
理身如理国，用药如用兵。  
人能保天和，于身为太平。  
外邪奸其间，甚于寇抢攘。  
守护一不谨，乘间敌益勍。  
古有黄帝书，犹今六韬经。  
悍夫命雄喙，仁将资参苓。  
羽衣为其徒，识破阴阳争。  
指授别生死，铮然震能名。  
道家摄铅汞，肤腠如重扃。  
到头关键密，六气无敢婴。  
君方建旗鼓，不敢走且惊。  
他时櫜吾弓，闭门读黄庭。  

文天祥　邳州哭母小祥  
我有母圣善，鸾飞星一周。  
去年哭海上，今年哭邳州。  
遥想仲季间，木主布筵几。  
我躬已不阅，祀事付支子，  
使我早沦落，如此终天何。  
及今毕亲丧，于分亦已多。  
母尝教我忠，我不违母志。  
及泉会相见，鬼神共欢喜。  

文天祥　贫女吟四首  
柴门寒自闭，不识赏花心。  
春笋翠如玉，为人拈绣针。  

文天祥　贫女吟四首  
竹扇掩红颜，辛苦纫白苧。  
人间罗雪香，白苧汗如雨。  

文天祥　贫女吟四首  
西风两鬓忪，凉意吹伶俜。  
百巧不救贫，误拜织女星。  

文天祥　贫女吟四首  
巧梳手欲冰，小颦为寒怯。  
有时衿肘露，颇与雪争洁。  

文天祥　平安  
平原太守颜真卿，长安天子不知名。  
一朝渔阳动鼙鼓，大河以北无坚城。  
公家兄弟奋戈起，一十七郡连夏盟。  
贼闻失色分兵还，不敢长驱入咸京。  
明皇父子将西狩，由是灵武起义兵。  
唐家再造李郭力，若论牵制公威灵。  
哀哉常山惨钩舌，心归朝廷气不慑。  
崎岖坎坷不得志，出入四朝老忠节。  
当年幸脱安禄山，白首竟陷李希烈。  
希烈安能遽杀公，宰相卢杞欺日月。  
乱臣贼子归何处，茫茫烟草中原土。  
公死于今六百年，忠精赫赫雷行天。  

文天祥　平江府  
楼台俯舟楫，城郭满干戈。  
故吏归心少，遗民出涕多。  
鸠居无鹊在，鱼网有鸿过。  
使遂睢阳志，安危今若何。  

文天祥　七夕  
大地风尘恶，长天岁月奔。  
忧来浑是感，梦破与谁言。  
缑鹤空回首，河牛暗断魂。  
吾今拙又拙，无复问天孙。  

文天祥　七月二日大雨歌  
燕山五六月，气候苦不常。  
积阴绵五旬，畏景淡无光。  
天漏比西极，地湿等南方。  
今何苦常雨，昔何苦常暘。  
七月二日夜，天工为谁忙。  
浮云黑如墨，飘风怒如狂。  
滂沱至夜半，天地为低昂。  
势如蛟龙出，平陆俄怀襄。  
初疑倒巫峡，又似翻萧湘。  
千门各已闭，仰视天茫茫。  
但闻屋侧声，人力无支当。  
嗟哉此圜土，占胜非高冈。  
赭衣无容足，南房并北房。  
北房水二尺，聚立唯东箱。  
桎梏犹自可，凛然覆穹墙。  
嘈嘈复杂杂，丞汗流成浆。  
张目以待旦，沈沈漏何长。  
南冠者为谁，独居沮洳场。  
此夕水弥满，浮动八尺床。  
壁老如欲压，守者殊皇皇。  
我方鼾鼻睡，逍遥游帝乡。  
百年一大梦，所历皆黄粱。  
死生已勘破，身世如遗忘。  
雄鸡叫东白，渐闻语场扬。  
论言苦飘扬，形势犹仓黄。  
起来立泥涂，一笑褰衣裳。  
遗书宛在架，吾道终未亡。  

文天祥　七月十三夜用灯牌字韵凑成一诗与诸宾一笑  
赤壁当年赋子虚，西风忽复到菰蒲。  
蟾蜍影里千秋鉴，蟋蟀声中七月图。  
诗思飘飘入云汉，歌声隐隐动江湖。  
万家箫鼓连灯火，见说来年此事无。  

文天祥　妻第一百四十三  
结发为妻子，仓皇避乱兵。  
生离与死别，回首泪纵横。  

文天祥　妻子第一百四十六  
妻子隔绝久，飘飖若埃尘。  
漠漠世间黑，性命由他人。  

文天祥　妻子第一百四十七  
世乱遭飘荡，飞藿共徘徊。  
十口隔风雪，反畏消息来。  

文天祥　气慨  
气概如虹俺得知，留吴那肯竖降旗。  
北人不解欺心语，正恐南人作浅窥。  

文天祥　钱新班弟  
送君天上去，当户理瑶琴。  
万里白鸥远，千山黄叶深。  
江空行路影，日暮倚门心。  
若见西湖雪，霸桥人正吟。  

文天祥　遣兴  
一落颠崖不自由，春风相对说牢愁。  
稚驴黑月光中吼，饥鼠青灯影下游。  
岂料乾坤成堕甑，始知身世是虚舟。  
遥怜海上今尘土，前代风流不肯休。  

文天祥　遣兴  
东风吹草日高眠，试把平生细问天。  
燕子愁迷江右月，杜鹃声破洛阳烟。  
何从林下寻元亮，只向尘中作鲁连。  
莫笑道人空打坐，英雄收敛便神仙。  

文天祥　勤王第五十三  
出师亘长云，尽驱诣阙下。  
首唱恢大义，垂之俟来者。  

文天祥　清江何汉英再见于空同读欧阳先生诗感慨为赋  
采芝云满山，采檗瀑垂涧。  
当年有清徽，为寄南来雁。  
雁去人已逝，岁月剨云晏。  
流水失声音，西河老忧患。  
往日志士悲，穷途行子惯。  
君为梁宋游，我复江汉宦。  
十年耿相逢，千里欠一盼。  
玄机寄糟粕，美痬堕刍豢。  
赠子归东方，聊荐吴兴苋。  

文天祥　庆罗氏祖母百岁  
丽日萱花照五云，升堂风采见乾淳。  
蓬莱会上逢王母，婺女光中见老人。  
雨露一门华发润，江山满座彩衣新。  
只将千载苓为寿，更住人间九百春。  

文天祥　求客  
眼看铜驼燕雀羞，东风花柳自皇州。  
白云万里易成梦，明月一间都是愁。  
男子铁心无地着，故人血泪向天流，  
鸡鸣曾脱函关厄，还有当年此客不。  

文天祥　去年十月九日余至燕城今周星不报为赋长句  
君不见常山太守骂羯奴，天津桥上舌尽刳。  
又不见睢阳将军怒切齿，三十六人同日死。  
去冬长至前一日，朔庭呼我弗为屈。  
丈夫开即见胆，竟谓生死在顷刻。  
赭衣冉冉生苍苔，书云时节忽复来。  
鬼影青灯照孤坐，梦啼死血丹心破。  
只今便作渭水囚，食粟已是西山羞。  
悔不当年跳东海，空有鲁连心独在。  

文天祥　去镇江第五十八  
京口流江航，穷途仗神道。  
萧条向水陆，云雨白浩浩。  

文天祥　人日  
今年为蛇年，此日是人日。  
江右一龙钟，山中旧占毕。  
独坐守太玄，一笑发狂疾。  
悠悠王正意，衰涕感麟笔。  

文天祥　壬午  
忆昔三月朔，岁在火鼠乡。  
朝登迎銮镇，夜宿清边堂。  
于时坌飙雾，阳精暗无芒。  
胡羯犯彤宫，犬戎升御床。  
惨淡铜驼泣，威垂朱鸟翔。  
我欲疏河岳，借助金与汤。  
吾道率旷野，绕树空徬徨。  
慷慨抚鳌背，艰关出羊肠。  
扶日上天门，随云拜东皇。  
我逖誓兴晋，郑畋义扶唐。  
人谋岂云及，天命不于堂。  
泗水沉洛鼎，蓟丘植汶篁。  
瑶宫可敦后，玉陛单于王。  
革命旷千古，被发绵八荒。  
海流忽西注，天旋俄右方。  
嗟予俘为馘，万里劳梯航。  
秋风上瓯脱，夜雪卧桁杨。  
南冠郑大夫，北窖苏中郎。  
龙蛇共窟穴，蚁虱连衣裳。  
周旋溲勃间，宛转沮洳场。  
漠漠苍天黑，悠悠白日黄。  
风埃满沙漠，岁月稔星霜。  
地下双气烈，狱中孤愤长。  
唯存葵藿心，不改铁石肠。  
断舌奋常山，抉齿厉睢阳。  
此志已沟壑，馀命终岩墙。  
夷吾不可作，仲连久云亡。  
王衍劝石勒，冯道朝德光。  
末俗正靡靡，横流已汤汤。  
馀子不足言，丈夫何可当。  

文天祥　如皋  
雄狐假虎之林皋，河水腥风接海涛。  
行客不知身世险，一窗春梦送轻舠。  

文天祥　入山即事  
江流风虢虢，云薄雨丝丝。  
上马忙呼繖，巡檐静看棋。  
露天厨作泞，沙地水生池。  
秉烛留前夕，兹游更绝奇。  

文天祥　入狱第九十九  
阴房鬼火青，白日亦寂寞。  
自非旷士怀，居人莽牢落。  

文天祥　入狱第一百  
天黑闭春院，今如置中兔。  
人间夜寥阒，永日不可暮。  

文天祥　入狱第一百三  
眼前列杻械，熊挂玄蛇吼。  
夜看丰城气，朝光入畒牖。  

文天祥　入狱第一百四  
徘徊虎穴上，吾道正羁束。  
落日将何如，清文动哀玉。  

文天祥　入狱第一百一  
行行见羁束，斯人独憔悴。  
欲觉闻晨钟，青灯死分翳。  

文天祥　入浙东  
厄运一百日，危机九十遭。  
孤踪落虎口，薄命付鸿毛。  
漠漠长淮路，茫茫巨海涛。  
惊魂犹未定，消息问金鳌。  

文天祥　山中  
沧洲棹影荻花凉，歡乃一声江水长。  
赖有莼风堪斫脍，便无花月亦飞觞。  
山中世已惊东晋，席上人多赋晚唐。  
何处鱼羹不可饭，蚤拚泉石入膏肓。  

文天祥　山中  
烟云开窈缈，荆棘剪离披。  
蜡屐上下齿，竹枝长短词。  
半山江色透，独树午阴迟。  
世上儿孙老，有人犹看棋。  

文天祥　山中  
倏忽当年遇，蒙茸几度披。  
水霞明画卷，草树幻骚词。  
鸟过目不瞬，江流意自迟。  
世人空黑白，一色看坡棋。  

文天祥　山中呈聂心远诸客  
谁入山来问野舟，一篙花外渡深流。  
小颦风树蹁跹鹤，浅约湍沙浩荡鸥。  
湖上有时思洛社，人间何处不滁州。  
徘徊才是黄昏候，短笛先催月上楼。  

文天祥　山中呈聂心远诸客  
黄叶婆娑上钓舟，唤回旧梦到江流。  
多情政自怜樯燕，两鬓终当付野鸥。  
未说离怀向南浦，须知诗意在夔州。  
朔风昨夜吹沙急，早觉寒声战玉楼。  

文天祥　山中泛舟觞客  
便作乘槎客，萧萧骨发清。  
尊前山月过，笛里水风生。  
半夜鱼龙沸，三秋河汉明。  
雪堂眠二客，梦与白鸥盟。  

文天祥　山中感兴三首  
载酒之东郊，东郊草新绿。  
一雨生江波，洲渚失其足。  
青春岂不惜，行乐非所欲。  
采芝复采芝，终朝不盈掬。  
大风从何来，奇响振空谷。  
我马何玄黄，息我西山麓。  

文天祥　山中感兴三首  
山中有流水，霜降石自出。  
骤雨东南来，消长不终日。  
故人书问至，为言北风急。  
山深人不知，塞马谁得失。  
挑灯看古史，感泪纵横发。  
幸生圣明时，渔樵以自适。  

文天祥　山中感兴三首  
桃花何夭夭，杨柳何依依。  
去年白鸟集，今年黄鹄飞。  
昔为江上潮，今为山中云。  
江上潮有声，山中云无情。  
一年足自念，况复百年长。  
但存松柏心，天地真茫茫。  

文天祥　山中和韵  
白扇挥残暑，青鞋踏嫩晴。  
花床寻小隐，石鼎引长鸣。  
纱帽有时去，酒壶惟意倾。  
山僧痴与坐，闲却瘦弥明。  

文天祥　山中即事  
携壶藉草醉斜阳，白鹤飞来月下双。  
芦叶西风惊别浦，芭蕉夜雨隔疏窗。  
千年帝子朱帘梦，一曲仙人铁笛腔。  
若问山翁还瘦否，手持渔竹下寒江。  

文天祥　山中即事  
山中方雨笠，天外忽晴丝。  
夕钓江澄练，春行路布棋。  
乾坤供俯仰，岁月任差池。  
有酒如渑在，何妨日问奇。  

文天祥　山中立夏用坐客韵  
归来泉石国，日月共溪翁。  
夏气重渊底，春光万象中。  
穷吟到云黑，淡饮胜裙红。  
一阵弦声好，人间解愠风。  

文天祥　山中六言三首  
两两渔舟摇下，双双紫燕飞回。  
流水白云芳草，清风明月苍苔。  

文天祥　山中六言三首  
鹤外竹声簌簌，座边松影疏疏。  
夜静不收棋局，日高犹卧纱厨。  

文天祥　山中六言三首  
风暖江鸿海燕，雨晴檐鹊林鸠。  
一段青山颜色，不随江水俱流。  

文天祥　山中谩成柬刘方斋  
东风解冻出行嬉，一哄烟尘隔翠微。  
自有溪山真乐地，从来富贵是危机。  
二三辈行惟须醉，多少公卿未得归。  
明日主人酬一座，小船旋网鳜鱼肥。  

文天祥　山中偶成  
白鹤飞来牵我衣，东风吹我下渔矶。  
当年只为青山误，直草君王一诏归。  

文天祥　山中小集  
江山闲胜赏，万户不须留。  
客醉客多事，吾诗吾自酬。  
夕风吹绛蜡，春色漾黄流。  
宾从归来夜，滁翁无此游。  

文天祥　山中载酒用萧敬夫韵赋江涨  
拍拍春风满面浮，出门一笑大江流。  
坐中狂客有醉白，物外闲人惟弈秋。  
晴抹雨妆总西子，日开云暝一滁州。  
忽传十万军声至，如在浙江亭上游。  

文天祥　山中再次胡德昭韵  
不将颜色汗黄金，落得灞桥驴上吟。  
是处江山生酒兴，满天风雪得梅心。  
觥筹堂里春声沸，灯火林皋夜色深。  

文天祥　山中再次胡德昭韵  
人世可能行乐耳，重游不用卜晴阴。  
人生柳絮斗坚牢，过眼春光欢伯劳。  
蜀道谩传千古险，庐山方许一人高。  

文天祥　山中再次胡德昭韵  
眼前见赤徒妨道，耳后生风未当豪。  
明月芦花随处有，扁舟自在不须篙。  
曾见尊前此客哉，笑携麈尾拂莓苔。  

文天祥　山中再次胡德昭韵  
水边飞雁年年见，湖上新亭日日来。  
酹菊醉馀披草坐，探梅吟罢带花回。  
北崖尚被刚风隔，笑按匆匆上马杯。  

文天祥　山中自赋  
□□□□□□□，门外苍松一水修。  
不必清高逼巢许，只教潇洒胜由求。  
空花自满三千界，老树相看五百秋。  
坐有鹰扬人物在，怕牵昨梦上渔舟。  

文天祥　珊瑚吟  
南方有珍禽，鸣声天下奇。  
毛羽黑如漆，两脸凝瓀脂。  
燕赵佳公子，笼槛以自随。  
童子重丁宁，饮食必以时。  
将献上林苑，来巢万年枝。  
待之岂少恩，不免加絷维。  
珊瑚真珊瑚，碎琢良自悲。  
中原寒气深，风土非所宜。  

文天祥　上巳  
昔自长淮树去帆，今从燕蓟眺东南。  
泥沙一命九分九，风雨六年三月三。  
地下故人那可作，天涯游子竟何堪。  
便从饿死伤迟暮，面对西山已发惭。  

文天祥　上元怀旧  
禁门三五金吾夜，回首青春忽二毛。  
池上昔陪王母宴，斗中今直贵人牢。  
风生江海龙游远，月满关山鹤唳高。  
梦到钧天灯火闹，依然彩笔照宫袍。  

文天祥　上塿吟  
余昔从君时，上堂拜姑嫜。  
相携上祖塿，岁时持酒浆。  
姑嫜相继没，马鬣不在乡。  
共君瓯盂饭，清涕流襦裳。  
君贫初赴官，有家不得将。  
妾无应书儿，松梵槚自成行。  
君别不复归，岁月何茫茫。  
长安拥朱绶，执雁事侯王。  
岂无一纸书，道路阻且长。  
年年酹寒食，妾心良自伤。  
君家旧巾栉，至今袭且藏。  
谅君霜露心，白首遥相望。  

文天祥　社稷第一  
南极连铜柱，煌煌太宗业。  
始谋谁其间，风雨秋一叶。  

文天祥　沈颐家  
孤舟霜月迥，晓起入柴门。  
断岸行簪影，荒畦落履痕。  
江山浑在眼，宇宙付无言。  
昨夜三更梦，春风满故园。  

文天祥　生朝  
客中端二日，风雨送牢愁。  
昨岁犹潘母，今年更楚囚。  
田园荒吉水，妻子老幽州。  
莫作长生祝，吾心在首丘。  

文天祥　生日  
忆昔闲居日，端二逢始生。  
升堂拜亲寿，抠衣接宾荣。  
载酒出郊去，江花相送迎。  
诗歌和盈轴，铿戛金石声。  
于时果何时，朝野方休明。  
人生足自乐，帝力无能名。  
譬如江海鱼，与水俱忘情。  
讵知君父恩。天地同生成。  
旄头忽堕地，氛雾迷三精。  
黄屋朔风卷，园林杀气平。  
四海靡所骋，三年老于行。  
宾僚半荡覆，妻子同飘零。  
无几哭慈母，有顷遭溃兵。  
束兵献穹帐，囚首送空囹。  
痛甚衣冠烈，甘于鼎镬烹。  
死生久已定，宠辱安足惊。  
不图坐罗网，四见槐云青。  
朱颜日复少，玄发益以星。  
往事真蕉鹿，浮名一草萤。  
牢愁写玄语，初度感骚经。  
朝登蓬莱门，暮涉芙蓉城。  
忽复临故国，摇摇我心旌。  
想见家下人，念我涕为倾。  
交朋说畴昔，惆怅鸡豚盟。  
空花从何来，为吾舞娉婷。  
莫道无人歌，时鸟不可听。  
达人贵知命，俗士空劳形。  
吾生复安适，拄颊观苍冥。  

文天祥　生日和聂吉甫  
青蒲花未老，黄竹笋初生。  
细味诗工部，闲评字率更。  
大江流日影，时鸟说春荣。  
共作千年计，身谋政自轻。  

文天祥　生日和谢爱山长句  
寓形落落大块间，嘘吸一气自往还。  
桑弧未了男子事，何能局促甘囚山。  
昔年此日作初度，宾客如云剧欢舞。  
今年避影却闭门，捧觞自寿白头母。  
故人忆我能远来，虹光满袖生琼瑰。  
一杯相属慰岑寂，使我发笑愁颜开。  
簸扬且听箕张口，丈夫壮气须冲斗。  
夜阑拂剑碧光寒，握手相期出云表。  

文天祥　生日山中和萧敬夫韵  
山深不用结凉棚，风起江苹暑气轻。  
处士林泉自今古，男儿弧矢付豪英。  
客来不必笼中羽，我爱无如橘里枰。  
一任苍松栽十里，他年犹见茯苓生。  

文天祥　生日谢朱约山和来韵  
元丰五年正月日，洛中耆英佳话出。  
当时韩公七十九，欢噱赓酬老吟笔。  
伟然冠剑照孔鸾，鲐背鸠杖蒲轮安。  
韩公而下文宽夫，相高以寿不以官。  
洛尘已随流水急，云仍相逢松下石。  
顾我行辈真我来，兼谟故事强安排。  
约对青山共长久，醉歌要赛滁州守。  
愿随后社著深衣，阑风伏雨从是非。  
便令携樽西墅去，山花山鸟为歌舞。  
招招瑶母来庭闱，拍手共笑偷桃儿。  
吾山陂陀白云满，猿鹤司我北门管。  
紫霞隔断鸡犬声，下有琥珀滋长龄。  
向来福地七十二，此亦清高仙地位。  
朝游崑崙暮崆峒，驾风鞭霆迎我公。  
丹崖翠壁千万丈，与公上上上上上。  

文天祥　声苦  
万死奔波落一生，飘零淮海命何轻。  
近来学得赵清献，叫苦时时数十声。  

文天祥　十二月二十日作  
家国衰千古，星霜忽一周。  
黄沙漫故道，白骨委荒丘。  
许远死何晚，李陵生自羞。  
南来冠不改，吾且任吾囚。  

文天祥　石港  
王阳真畏道，季路渐知津。  
山鸟唤醒客，海风吹黑人。  
乾坤万里梦，烟雨一年春。  
起看扶桑晓，红黄六六鳞。  

文天祥　石楼  
晓色重帘卷，春声叠鼓催。  
长垣连草树，远水照楼台。  
八境烟浓淡，六街人往来。  
平安消息好，看到岭头梅。  

文天祥　石三峰为示十字云昔日乘龙贵今朝汗马劳为足六句  
云低昏海日，风急沸洪涛。  
昔日乘龙贵，今朝汗马劳。  
纨绮污尘土，珠玉委蓬蒿。  
若作凄然赋，吾将仆命骚。  

文天祥　使北  
自说家乡古相州，白麻风旨出狂酋。  
中书尽出降元表，北渡黄河衣锦游。  

文天祥　使北  
至尊驰表献燕城，肉食那知以死争。  
当代老儒居首揆，殿前陪拜率公卿。  

文天祥　使北  
江南浪子是何官，只当空庐杂剧看。  
拨取公卿如粪土，沐猴徒自辱衣冠。  

文天祥　使北  
公子方张奉使旗，行行且尼复何为。  
似闻倾尽黄金坞，辛苦平生只为谁。  

文天祥　使北  
廷争堂堂负直声，飘零沙漠若为情。  
程婴存赵真公志，赖有忠良壮此行。  

文天祥　使北  
初修降表我无名，不是随班拜舞人。  
谁遣附庸祈请使，要教索虏识忠臣。  

文天祥　使北  
客子漂摇万里程，北征情味似南征。  
小臣事主宁无罪，只作幽州谪吏行。  

文天祥　使北  
使旃尽道有回期，独陷羁臣去牧羝。  
小尔含沙浑小事，白云飞处楚天低。  

文天祥　使风  
渺渺茫茫远愈微，乘风日夜趁东归。  
半醒半困模糊处，一似醉中骑马飞。  

文天祥　世事  
世事孤鸿外，人生落日西。  
棋淫诗兴薄，书倦梦魂迷。  
汩汩驰还坐，悠悠笑即啼。  
一真吾自得，开眼总筌蹄。  

文天祥　寿朱约山八十三岁  
八十馀翁雪满颠，深衣大带耳垂肩。  
磻溪回首今三载，绛县论心又十年。  
归去来兮真富贵，美哉寿也活神仙。  
门前燕雀纷如雨，愧我白云深处眠。  

文天祥　寿朱约山八十韵  
翠袖琼楼八十翁，平安晓宇看孤鸿。  
五湖图里添彭祖，南极光中约祝融。  
日日青山醉春色，年年黄菊饱西风。  
鹰扬但愿无施处，臣老婆娑一钓蓬。  

文天祥　书汪水云诗后  
南风之薰兮琴无弦，北风其凉兮诗无传。  
云之汉兮水之渊，佳哉斯人兮水云之仙。  

文天祥　暑布送王廷举用萧敬夫韵  
平生凉薄资，埏陶误大竓。  
谁知此石怪，愈沃乃愈焦。  
崑崙织火鼠，顿易鹑衣飘。  
荣我丝苏附，免此蒲柳凋。  
服之雪漫白，长袂风摇摇。  
表之以雾縠，缘之以烟绡。  
振衣从姬满，佩玉游西瑶。  

文天祥　暑布送王廷举用萧敬夫韵  
高人不烟火，跳出天地竓。  
掀然立千仞，块视金与焦。  
香袂拂雪冷，紫髯逐风飘。  
摩挲云冥树，凯随群卉凋。  
但知仙骨轻，不学倒影摇。  
人间尽描貌，妙不在生绡。  
揭斗斟天浆，霞衣却琼瑶。  

文天祥　鼠第一百四十二  
萱草秋已死，岁暮有严霜。  
落日渭阳明，涕泪溅我裳。  

文天祥　睡起  
空堂孤影起闻鸡，风起高楼鼓角悲。  
江海无情游子倦，岁年如梦美人迟。  
平生管鲍成何事，千古夷齐在一时。  
坐久日斜庭木落，浮云灭没漏朝曦。  

文天祥　思方将军  
始兴溪子下江淮，曾为东南再造来。  
如虎如熊今固在，将军何处上金台。  

文天祥　思故乡第一百五十六  
天地西江远，无家问死生。  
凉风起天末，万里故乡情。  

文天祥　思蒲塘  
扬旌来冉冉，卷旆去堂堂。  
恨我飞无翼，思君济有航。  
麒麟还共处，熊虎已何乡。  
南国应无恙，中兴事会长。  

文天祥　思小村  
春云惨惨兮春水漫漫，思我故人兮行路难。  
君辕以南兮我辕以北，去日以远兮忧不可以终极。  
蹇予马兮江皋，式燕兮以游遨。  
念我平生兮君郁陶。在师中兮岂造次之可离，  
忠言不闻兮思君忸怩。毫厘之差兮天壤易位，  
驷不及舌兮脐不可噬。思我故人兮怀我亲，  
怀我亲兮思故人。怀哉怀哉，  
不可忍兮不如速死。慨百年之未半兮，  
胡中道而遄止。鲁连子兮义不帝秦，  
负玄德兮羽不名为人。委骨草莽兮时乃天命，  
自古孰无死兮首丘为正。我行我行兮梦寐所思，  
故人望我兮胡不归，胡不归。  

文天祥　思则堂先生  
白须老子宿招提，香积厨边供晚炊。  
借问鱼羹何处少，北风安得似南枝。  

文天祥　四月八日  
今朝浴佛旧风流，身落山前第一州。  
赣上瑶桃俄五稔，海中玉果已三周。  
人生聚散真成梦，世事悲欢一转头。  
坐对薰风开口笑，满怀耿耿复何求。  

文天祥　送曹倅岩山官满归里  
春陵光霁落苍苔，葛水神仙立翠槐。  
万里云霞麒骥路，三年风月凤凰台。  
兴同老子复不浅，歌曰先生归去来。  
庾岭梅花开渐遍，一枝就与寄蓬莱。  

文天祥　送曹大著知广德军  
暂屈瀛州客，来临沬水民。  
山川归史记，岳牧属词人。  
馆舍朋簪旧，都门祖帐新。  
儒林官可纪，何止吏称循。  

文天祥　送河间晁寺丞  
公孙富文墨，名字世多知。  
谈笑取高第，弦歌当此时。  
临河薪石费，近塞茧丝移。  
缓急当愁此，看君有所为。  

文天祥　送吉州陈守解任  
美人策良马，弭节螺江湄。  
岁年忽晼晚，桃李已成蹊。  
遥遥一水间，复复东与西。  
晴川夹修杨，行舟何能维。  
朱凤翔海山，层汉扬音徽。  
高冈有梧桐，驾言览朝晖。  
赠君以白云，白云不我持。  
赠君以明月，明月不我携。  
白云与明月，远道相追随。  

文天祥　送刘其发入蜀  
秋风凄已寒，蜀道阻且长。  
虎狼伏原野，欲济川无梁。  
客从何处来，云我之西方。  
萧萧髕髗鸣，熠熠湛卢光。  
昔时荣华地，今为争战场。  
将军扬天戈，壮士发戎行。  
江南有羁鸟，悠悠怀故乡。  
驾言与子游，云天何茫茫。  

文天祥　送人往湖南  
雁拖秋月洞庭边，客路凄凉野菊天。  
云隔酒尊横北海，风吹诗史落西川。  
夜深鬼火千山雪，春后鹃花一树烟。  
为我祝融峰上看，朝暾白处礼蓬仙。  

文天祥　送三山林溶孙归省  
束书游京师，孤云瞻太行。  
辞归慕何蕃，舍养殊欧阳。  
山林乾坤静，菽水日月长。  
好味诸公诗，胜读寒泉章。  

文天祥　送行中斋三首  
秋风晚正烈，客衣早知寒。  
把衣不能别，更尽此日欢。  
出门一万里，风沙浩漫漫。  
岂无儿女情，为君思汍澜。  
百年有时尽，千载无馀观。  
明明君臣义，公独为其难。  
愿持丹一寸，写入青琅玕。  
会有抚卷人，孤灯起长叹。  

文天祥　送行中斋三首  
神龙荡失水，驯扰终未得。  
威凤虽在薮，肯顾鸡鹜食。  
所以古之人，受变心不易。  
毫鼎已迁周，西山竟肌瘠。  
豫子身自漆，长弘血成碧。  
何尝怨废兴，而或二心迹。  
坚白不在缁，羔裘良自惜。  
此谊公素明，俗见或未识。  

文天祥　送行中斋三首  
嗟予抱区区，畴昔同里闬。  
过从三十年，知心不知面。  
零落忽重逢，家亡市朝变。  
惸惸蹈海馀，踽踽南冠殿。  
剧谈泥涂际，握手鞍马倦。  
依依斯文意，苦恨十年晚。  
鲁仲偶不逢，随世本非愿。  
灵胥目未抉，端欲诣所见。  
及兹万里别，一夕肠百转。  
余生谅须臾，孤感横九县。  
庶几太尉事，万一中丞传。  

文天祥　送张宗甫兄弟楚观登舟赴湖北试  
金螺晓气照人寒，手把天浆领佩环。  
夜有送鱼来赤壁，秋风吹雁发衡山。  
东南折处旗花见，牛女光中槎影还。  
见说青年文赋好，士龙一笑共云间。  

文天祥　送赵王宾三首  
风流不比贺家狂，潇洒黄冠意更长。  
自有武夷溪九曲，鉴湖何必问君王。  

文天祥　送赵王宾三首  
萧然被褐不求知，归倚溪船理钓丝。  
却笑荆山空自售，未应有智不如葵。  

文天祥　送赵王宾三首  
懒从原上访桃花，又不青门去种瓜。  
传得神仙蝉蜕法，君如觅我问烟霞。  

文天祥　送朱制干象祖  
一官聱漫任如何，屡疏笺天气不磨。  
宋祚万年陈大计，周图五字订前讹。  
重寻范老忧时箸，旁竖文公卫道戈。  
投匦近年殊不少，有人说似此君麽。  

文天祥　送卓大著知漳州  
蓬山隔风雨，芸观司阳秋。  
厌作承明直，出为漳逋游。  
问俗便桑梓，过家拜松楸。  
锦堂事相俪，棠舍阴易留。  
何来澜蠡间，何物辄负舟。  
翻覆十年事，行止随坎流。  
倘来岂不再，迟取终无尤。  
太守执此往，邦人庶其瘳。  
昔予援西铭。期子以前修。  
愿觌弘济学，四海放一舟。  

文天祥　苏刘义第四十三  
骅骝事天子，龙怒拔老湫。  
鼓枻视青昮，烈风无时休。  

文天祥　苏州第五十四  
嵯峨阊门北，朱旗散广川。  
控带莽悠悠，惨淡陵风烟。  

文天祥　苏州洋  
一叶漂摇扬子江，白云尽处是苏洋。  
便如伍子当年苦，只少行头宝剑装。  

文天祥　宿高唐州  
早发东阿县，暮宿高唐州。  
哲人达几微，志士怀隐忧。  
山河已历历，天地空悠悠。  
孤馆一夜宿，北风吹白头。  

文天祥　宿山中用前韵  
南山之雝北山阳，羽扇轻风共影双。  
画桨菰蒲明月笛，青灯蟋蟀白云窗。  
半生游子成行债，一夜佳人作别腔。  
倚钓重来此簑笠，梅花十里雪空江。  

文天祥　岁祝犁单阏月赤奋若日焉逢涒滩遇异人指示以大光明正法于是死生脱  
谁知真患难，忽悟大光明。  
日出云俱静，风消水自平。  
功名几灭性，忠孝大劳生。  
天下惟豪杰，神仙立地成。  

文天祥　孙粟第一百二十一  
故人有孙宰，义均骨肉地。  
连为粪土丛，挥手洒衰泪。  

文天祥　唆都  
虎牌氈笠号公卿，不直人间一唾轻。  
但愿扶桑红日上，江南匹士死犹荣。  

文天祥　所怀  
英英香蕙莹朝华，收拾东风作一家。  
燕语莺啼春又夏，灯花剔尽暗窗斜。  

文天祥　所怀  
世途嗟孔棘，行役苦期频。  
良马比君子，清风来故人。  
相看千里月，空负一年春。  
便有桃源路，吾当少避秦。  

文天祥　所怀  
万里青山两鬓华，老臣无国又无家。  
乾坤局促笼中鸟，风雪飘零粪上花。  
岁晚江空人已逝，天寒日短路何赊。  
书生不作网常计，闻是东门已种瓜。  

文天祥　所怀  
予自皋亭山为北所留，深悔一出之误。  
闻故人刘小村、陈蒲塘引兵而南，流涕不自堪。  
只把初心看，休将近事论。  
誓为天出力，疑有鬼迷魂。  
明月夜推枕，春风昼闭门。  
故人万山外，俯仰向谁言。  

文天祥　太白楼  
高城蘸云根，聊可慰心迹。  
长风万里来，如对骑鲸客。  
监州好事者，树此楼与石。  
隆鼻号金仙，更长漫嗟惜。  

文天祥　太白楼  
扬子江心第一泉，南金来此铸文渊。  
男儿斩却楼兰首，闲品茶经拜羽仙。  

文天祥　泰和  
书生曾拥碧油幢，耻与群儿共竖降。  
汉节几回登快阁，楚囚今度过澄江。  
丹心不改君臣谊，清泪难忘父母邦。  
惟有乡人知我瘦，下帷绝粒坐蓬窗。  

文天祥　泰州  
羁臣家万里，天目鉴孤忠。  
心在坤维外，身游坎窞中。  
长淮行不断，苦海望无穷。  
晚鹊传佳好，通州路已通。  

文天祥　叹世道第一百九十二  
古来遭丧乱，丈夫多英雄。  
悠悠委薄俗，岂非吾道东。  

文天祥　桃源道中  
漠漠地千里，垂垂天四围。  
隔溪胡骑过，傍草野鸡飞。  
风露吹青笠，尘沙薄素衣。  
吾家白云下，都伴北人归。  

文天祥　桃源县  
清野百年久，中原千里赊。  
火烟新聚落，山水旧生涯。  
种麦十数亩，诛茅千百家。  
我来行正倦，何处觅桃花。  

文天祥　题碧落堂  
大厦新成燕雀欢，与君聊此共清闲。  
地居一郡楼台上，人在半空烟雨间。  
修复尽还今宇宙，感伤犹记旧江山。  
近来又报秋风紧，颇觉忧时鬓欲斑。  

文天祥　题陈国秀小园  
席地自乾坤，半树阅今古。  
池馆岂不宽，每换牡丹主。  
园公非陇傭，独捎占春风。  
弄影不在多，臭香知乃翁。  

文天祥　题陈国秀小园  
长鹤展轻翮，远栖松桂林。  
故宇入清梦，盘盘亦苦心。  
中林风月赊，十亩团幽阴。  
林下有奇士，绕树从之吟。  

文天祥　题陈正献公六梅亭  
相府亭前梅六株，四围香影护琴书。  
月华犹带玉堂色，风味曾分金鼎馀。  
五柳门前空寂寞，三槐堂上竟萧疏。  
惟渠不变凌霜操，千古风标只自如。  

文天祥　题楚观楼  
西风吹感慨，晓气薄登临。  
半壁楚云立，一川湘雨深。  
乾坤横笛影，江海倚楼心。  
遗恨飞鸿外，南来访远音。  

文天祥　题得鱼集史评  
男儿生作事，豪杰死留名。  
天运常相禅，江流自不平。  
百年多险梦，千古有闲评。  
诸父渊源在，吾犹及老成。  

文天祥　题高君宝绀泉  
渟渟岩下泓，澄碧落梧影。  
寒瑶披清飙，残月照濎濙。  
俯渊测浮云，流日荡苕颖。  
向来沧浪歌，孺子不可诇。  
载沾衣上尘，怀古意深永。  
招招素心人，相期发深省。  

文天祥　题古磵  
市腰石有千年磵，石眼泉无一日乾。  
天下苍生应有望，不知龙向此中蟠。  

文天祥　题黄冈寺次吴履斋韵  
长江几千里，万折必归东。  
南浦惊新雁，庐山隔晚风。  
人行荒树外，秋在断芜中。  
何日洗兵马，车书四海同。  

文天祥　题静山  
地得一以宁，凝然者卷石。  
嵁岩及培塿，异形不异质。  
古之能定者，悟此为一极。  
春荣秋以悴，一岁百态出。  
鸟鸣花落句，此意谁与诘。  
所以尼丘人，仁智不废一。  
万象此纬经，死灰彼何物。  
明发此乎游，参入观水术。  

文天祥　题罗次说竹岩摘藁  
游子西南来，出门道何悠。  
文章会有用，意气轻身谋。  
纷纷食粱肉，藜藿当其忧。  
君看百川水，何处不东流。  

文天祥　题毛霆甫诗集  
英英白云，在涧之濆。  
彼美人兮，其德孔纯。  

文天祥　题毛霆甫诗集  
英英白云，在涧之阿。  
彼美人兮，其思孔多。  

文天祥　题毛霆甫诗集  
白云英英，涧水泱泱。  
彼美人兮，硕大且昌。  

文天祥　题梅尉诗轴  
乃翁圣俞君，瑰辞灿琳琅。  
吾乡欧阳子，逸韵谐宫商。  
人物雄中原，园囿盛洛阳。  
醲郁追皇风，诡怪抑晚唐。  
云仍四方志，生长百战场。  
忧国杜少陵，感兴陈子昂。  
我亦青原人，君遗明月光。  
掩卷不能和，握手谈肝肠。  

文天祥　题凝祥观  
前路风尘走且僵，我来一日此徜徉。  
欧公自是游嵩观，迂叟原非过太行。  
始信神仙还有国，不知蛮触是何乡。  
世间如此纷纷者，赢得山林作道场。  

文天祥　题彭小林诗稿  
晚识宗文忆浣花，删馀今见雅名家。  
牙签料理西风读，共笑钟山说老鸦。  

文天祥　题苏武忠节图  
忽报忠图纪岁华，东风吹泪落天涯。  
苏卿更有归时国，老相兼无去后家。  
烈士丧元心不易，达人知命事何嗟。  
生平爱览忠臣传，不为吾身亦陷车。  

文天祥　题苏武忠节图  
独伴羝羊海上游，相逢血泪向天流。  
忠贞已向生前定，老节须从死后休。  
不死未论生可喜，虽生何恨死堪忧。  
甘心卖国人何处，曾识苏公义胆不。  

文天祥　题苏武忠节图  
漠漠愁云海戌迷，十年何事望京师。  
李陵罪在偷生日，苏武功成未死时。  
铁石心存无镜变，君臣义重与天期。  
纵饶夜久胡尘黑，百炼丹心涅不缁。  

文天祥　题滕王阁  
五云窗户瞰沧浪，犹带唐人翰墨香。  
日月四时黄道阔，江山一片画图长。  
回风何处抟双雁，冻雨谁人驾独航。  
回首十年此漂泊，阁前新柳已成行。  

文天祥　题王声甫松坡樵苦唱后  
倚柯睨苍髯，短簑挟风雨。  
谈道谁我知，对弈者其侣。  
狂吟发悲调，谷鸣相律吕。  
扊扅岂不怨，宁售大夫股。  
长閗斸仙苓，获薪为吾煮。  

文天祥　题吴城山  
龙行人鬼外，神在地天间。  
彭蠡石砮出，洞庭商舶还。  
秋风黄鹄阔，春雨白鸥闲。  
云际青如粟，河流接海山。  

文天祥　题宣州叠嶂楼  
初日照高楼，轻烟在疏树。  
峨峨远岫出，泯泯清江去。  
檐隙委残籀，屋隅连宿莽。  
荟蔚互低昂，熹微分散聚。  
城郭谅非昔，山川俨如故。  
童鬓已零落，姝颜慰迟莫。  
沈沈澹忘归，欲归重回顾。  

文天祥　题宣州推官厅览翠堂  
都官自楚产，文采光陆离。  
当年从事君，如与山川期。  
岁月忽已遒，天球落尘土。  
岂曰无嘉宾，过者不我顾。  
谁令赤城子，发坎出方珉。  
灵物必复见，其见乃以人。  
回视城南端，飞甍俯苍蒨。  
物理有屈伸，流峙岂云变。  
寥寥南楼月，至今有遐音。  
千年一邂逅，共调风中琴。  
亦欲结方轨，揽茝事幽寻。  
行行且言迈，踟蹰思何深。  

文天祥　题玄潭观雪浪阁用诚斋韵  
弃官学道勾山许，学到至人本无怒。  
赤子{左角右戢}{左角右戢}如鱼头，不堪妖孽腥上流。  
钳键长潭铁树立，摩挲穹石宝剑湿。  
当时岂忍如是观，毒流不可开眼看，  
英风凛凛万古寒。  

文天祥　题延真罗道士玉涧  
双双夹方流，知有至妙蕴。  
山石发清晖，草木得馀涧。  
泉源皆宝气，樵牧骇潜蜃。  
仙翁独危坐，华池养水性。  
神泽温而栗，骨峭老益劲。  
苔矶枕泓碧，时有鱼出听。  
糜琼饭潺湲，冲淡意无朕。  

文天祥　题颜景彝八窗玲珑  
我闼无纖埃，风日自清好。  
面面有芙蓉，何如交翠草。  

文天祥　题颜景彝八窗玲珑  
吾闻开十牖，不及一户明。  
泰宇有天光，八荒尽夷庚。  

文天祥　题郁孤台  
城郭春声阔，楼台昼影迟。  
并天浮雪界，盖海出云旗。  
风雨十年梦，江湖湖城思。  
倚阑时北顾，空翠湿朝曦。  

文天祥　题曾氏连理本  
皇后嘉树生僪佹，四衢五衢合一轨。  
德泽纯洽八方一，乘木而王固如此。  
大明香琴橘，贞观玉华李。  
一时图传传奇观，荣华过眼转九易。  
惟有武城宅前树，不知何年己连理。  
从来县官不以闻，武城子孙世专美。  
人言协气薰嘉生，此家孝友陶协气。  
朱门多少锁乔木，百年瞬息滋一渭。  
焉得鼎鼎为轮囷，受命不迁相曾氏。  
传闻此木更八世，方遇麻阳大夫记。  
麻阳又几年，却入青螺地舆志。  
比来彻当路，表名连瑞里。  
有日捧图上，嘉禾灵草共青史。  
物生隐显殆有时，展如之人亦应尔。  
榝楠杞梓离奇生继此，庐陵城北不止称三瑞。  

文天祥　题张景召簿尉梅墅并饯入南  
唤醒三影燕支魂，一枝半树专黄昏。  
江南暗香郁不住，霜风吹入罗浮村。  
疏枝不入辋川画，暗香不到东山棋。  
云阶一枕梨花梦，参横月落无人知。  

文天祥　题钟圣举积学斋  
东家筑黄金，西家列珊瑚。  
叹此草露晞，良时聊斯须。  
古人重孜孜，殖学乃菑畲。  
彼美不琢雕，椟中竟何如。  
空同白云深，君子式其庐。  
棐几照初阳，垂签动凉嘘。  
方寸起岑楼，一勺生龙鱼。  
辰乎曷来迟，竞诸复竞诸。  

文天祥　题周山甫锦绣段  
客从西北来，遗我锦绣段。  
上有双凤凰，文彩何灿灿。  
置之箧笥中，岁月亦已宴。  
天孙顾七襄，雷电下河汉。  
凤凰忽飞去，遽然失把玩。  
贫家机杼寒，秋虫助予叹。  

文天祥　天下赵  
皇王著姓复炎图，此是中兴受命符。  
独向迎鸾呈瑞字，为言艺祖有灵无。  

文天祥　铁错  
貔貅十万众，日夜望南辕。  
老马翻迷路，羝羊竟触藩。  
武夫伤铁错，达士笑金昏。  
单骑见回纥，汾阳岂易言。  

文天祥　汀州第六十五  
雷霆走业锐，斧钺下青冥。  
江城今夜客，惨淡飞云汀。  

文天祥　听罗道士琴  
断崖千仞碧，下有寒泉落。  
道人挥丝桐，清风转寥廓。  
飘飘襟袂举，冰纨不禁薄。  
紫烟护丹霞，双舞天外鹤。  

文天祥　听罗道士琴  
吾闻泗滨磬，暗含角与徵。  
又闻天乐泉，净洗筝笛耳。  
如何碧一泓，乃此并二美。  
蓝田沧海意，请问玉溪子。  

文天祥　脱京口　出隘难  
袖携匕首学衔枚，横渡城关马欲猜。  
夜静天昏人影散，北军鼾睡正如雷。  

文天祥　脱京口　出门难  
罗刹盈庭夜色寒，人家灯火半阑珊。  
梦回跳出铁门限，世上一重人鬼关。  

文天祥　脱京口　出巷难  
不时徇铺路纵横，小队戎衣自出城。  
天假汉儿灯一炬，旁人只道是官行。  

文天祥　脱京口　绐北难  
百计经营夜负舟，仓皇谁趣渡瓜洲。  
若非绐虏成宵遁，哭死界河天地愁。  

文天祥　脱京口　得船难  
经营勀　日苦无舟，惨惨椎心泪血流。  
渔父疑为神物遣，相逢扬子大江头。  

文天祥　脱京口　得风难  
空中哨响到孤蓬，尽道江河田相公。  
神物自来扶正直，中流半夜一帆风。  

文天祥　脱京口　定变难  
老兵中变意差池，仓卒呼来朽索危。  
若使阿婆真一吼，目生随后悔何追。  

文天祥　脱京口　定计难  
南北人人苦泣岐，壮心万折誓东归。  
若非斫案判生死，夜半何人敢突围。  

文天祥　脱京口　候船难  
待船三五立江干，眼欲穿时夜渐阑。  
若使长年期不至，江流便作汨罗看。  

文天祥　脱京口　谋人难  
一片归心似乱云，逢人时漏话三分。  
当时若也私谋泄，春梦悠悠郭璞坟。  

文天祥　脱京口　入城难  
轻身漂泊入銮江，太守欣然为避堂。  
若使闭城呼不应，人间生死路茫茫。  

文天祥　脱京口　上岸难  
岸行五里入真州，城外荒荒鬼也愁。  
忽听路人嗟叹说，昨朝哨马到江头。  

文天祥　脱京口　上江难  
蒙冲两岸夹长川，鼠伏孤蓬棹向前。  
七里江边惊一喝，天教潮退阁巡船。  

文天祥　脱京口　踏路难  
烟火连甍铁畒关，要寻间道走江干。  
何人肯为将军地，北府老兵思汉官。  

文天祥　脱京口　望城难  
自来百里半九十，望见城头路愈长。  
薄命只愁追者至，人人摇桨渡沧浪。  

文天祥　挽高邮守晏桂山  
淮南已仙去，桂树郁青青。  
五马贤声望，三丞旧典刑。  
邦人多感叹，诸老半凋零。  
何日持鸡酒，伤心请葬铭。  

文天祥　挽龚用和  
结屋南陵三十秋，田园旧隐隔江流。  
鄜州避乱杜工部，下泽乘车马少游。  
名利无心付隍鹿，诗书有种出烟楼。  
长淮清野难归玉，魂魄犹应恋故丘。  

文天祥　挽湖守吴西林  
凛凛千军笔，堂堂一面威。  
荆流春浪涌，峡树莫云飞。  
素壁琴犹在，中桥鹤不归。  
剑亭遗迹古，丰石照山辉。  

文天祥　挽湖守吴西林  
倾盖岁年晚，相知江海深。  
春天思北树，夜雨话西林。  
五岭生前梦，中原地下心。  
英雄凋落尽，慷慨一沾襟。  

文天祥　挽黎致政  
楚峰天地阔，四世百年家。  
鹤发垂袍叶，龙孙上榜花。  
诗书新雨露，松柏老烟霞。  
白马苍山路，斯人忽已遐。  

文天祥　挽李制帅二首  
上下荆淮剑气雄，进担全蜀凛英风。  
将坛歃血金汤志，白腹填天竹帛功。  
治法征谋关世道，清忠定力简皇衷。  
伤哉生出瞿塘险，翻落黄粱一梦中。  
世变江河渺未涯，如公真是济时危。  
几年荆益龙骧誉，一日潇湘鵩谶悲。  
天下皆传清献节，人心自有武侯碑。  
郎君昔共慈恩约，抆泪西风寄些词。  

文天祥　挽刘知县  
玉海渊源懿，金闺步武高。  
功名千载意，翰墨一时豪。  
天马含风骨，秋鹰折羽毛。  
相逢俱白发，流涕湿征袍。  

文天祥　挽孙庸斋  
淮水奇人物，枢星伟弟兄。  
泰山开学谱，云谷发诗源。  
委吏初行志，修文莫返魂。  
功名传久远，赖有二郎存。  

文天祥　挽太博朱古平  
白氏贤司马，昌黎真学官。  
江湖惊落笔，朝野望弹冠。  
天马高风骨，秋鹰折羽翰。  
莱庭人白发，烟雨万松寒。  

文天祥　挽太博朱古平  
铁砚伤同志，青灯忆旧游。  
临轩朝凤阙，驰道听鸡筹。  
魏野神仙宅，元龙湖海楼。  
西风一挥泪，世事盖棺休。  

文天祥　挽万监丞益之  
文华时辈右，质朴古风馀。  
壁上舂陵记，屏间太极图。  
云山居士屋，风雪故人书。  
一梦中观化，尧夫以后无。  

文天祥　挽王远叔  
孟尝生五日，白首叹遭逢。  
灯火残编雨，虀盐短褐风。  
八天下雕鹗，半水偃蛟龙。  
原上诸生哭，黄花衰草中。  

文天祥　挽萧帅机虎溪  
世以千金重，谁能学隐君。  
一门名似雨，满座客如云。  
志愿生无憾，声华死有闻。  
韩碑照原草，含笑有斯文。  

文天祥　挽巽斋先生欧阳大著  
徘徊西河上，月落众星稀。  
哲人萎中道，雨绝将安之。  
昔者丽鸿藻，玉振含清晖。  
名理轶晋魏，雅言袭轲思。  
连驾觐驰道，并坐侍端闱。  
及门怀燕婉，升堂接逶迤。  
方期黄鹄翔，忽作朝露晞。  
黔娄不盖体，延陵有遗悲。  
层阿翳寒树，平楚暧希微。  
帷{左巾右荒}衣广柳，缟冠涕如縻。  
水从章江去，云绕楚山飞。  
已矣如有闻，斯文不在兹。  

文天祥　挽鄢晋步主簿  
此君何坦坦，回首杏园游。  
魂魄湘潭去，声名彭泽休。  
百年中道短，千里故乡愁。  
六子三方幼，遗言可泪流。  

文天祥　挽朱尚书貔孙  
一代文昌贵，千年谏议名。  
天球声浑厚，玄酒韵和平。  
岩穴思风采，朝廷惜老成。  
东西生死别，江水泪为倾。  

文天祥　晚渡  
青山围万叠，流落此何邦。  
云静龙归海，风清马渡江。  
汲滩供茗碗，编竹当蓬窗。  
一井沙头月，羁鸿共影双。  

文天祥　万安县  
青山曲折水天平，不是南征是北征。  
举世更无巡远死，当年谁道甫申生。  
遥知岭外相思处，不见滩头皇恐声。  
传语故园猿鹤好，梦回江路月风清。  

文天祥　望邳州  
中原行几日，今日才见山。  
问山在何处，云在徐邳间。  
邳州山，徐州水，  
项籍不还韩信死。龙争虎斗不肯止，  
烟草漫漫青万里。  

文天祥　望扬州  
阮籍临广武，杜甫登吹台。  
高情发慷慨，前人后人哀。  
江左遘阳运，铜驼化飞灰。  
二十四桥月，楚囚今日来。  

文天祥　为或人赋  
悠悠成败百年中，笑看柯山局未终。  
金马胜游成旧雨，铜驼遗恨付西风。  
黑头尔自夸江总，冷齿人能说褚公。  
龙首黄扉真一梦，梦回何面见江东。  

文天祥　为刘定伯索油蕨  
我欲登山去采薇，江南秋雨正霏霏。  
仙家解有逡巡手，一筹西风落翠微。  

文天祥　维扬驿  
三年别淮水，一夕宿扬州。  
南极山川古，北风江海秋。  
昭君愁出塞，王粲怕登楼。  
千载英雄泪，如今况楚囚。  

文天祥　文山即事  
宇宙风烟阔，山林日月长。  
开滩通燕尾，伐石割羊肠。  
盘谷堪居李，庐山偶姓康。  
知名总闲事，一醉棹沧浪。  

文天祥　闻蝶  
北来追骑满江滨，那更元戎按剑嗔。  
不是神明扶正直，淮头何处可安身。  

文天祥　闻鸡  
军中二十日，此夕始闻鸡。  
尘暗天街静，沙张海路迷。  
铜驼随雨落，铁骑向风嘶。  
晓起呼詹尹，何时脱蒺藜。  

文天祥　闻季万至  
去年别我旋出岭，今年汝来亦至燕。  
弟兄一囚一乘马，同父同母不同天。  
可怜骨肉相聚散，人间不满五十年。  
三仁生死各有意，悠悠白日横苍烟。  

文天祥　闻马  
过海安来柰若何，舟人去后马临河。  
若非神物扶忠直，世上未应侥幸多。  

文天祥　汶阳道中  
积雨不肯霁，行陆如涉川。  
青毡纩我后，白毡覆我前。  
我欲正衣冠，两手如纠缠。  
飞沫流被面，代我泣涕涟。  
鸿雁纷南翔，游子北入燕。  
平楚渺四极，雪风迷远天。  
昔闻济上军，又说汶阳田。  
我今履其地，吊古怆苍烟。  

文天祥　汶阳馆  
去岁营船雝，今朝馆汶阳。  
海空沙漠漠，河广草茫茫。  
家国哀千古，男儿慨四方。  
老槐秋雨暗，孤影照淋浪。  

文天祥　无锡  
金山冉冉波涛雨，锡水泯泯草木春。  
二十年前曾去路，三千里外作行人。  
英雄未死心为碎，父老相逢鼻欲辛。  
夜读程婴存赵事，一回惆怅一沾巾。  

文天祥　吴小村  
万里飘零命羽轻，归来喜有故人迎。  
雷潜九地声元在，月暗千山魄再明。  
疑是仓公回已死，恍如羊祜说前生。  
夜阑相对真成梦，清酒浩歌双剑横。  

文天祥　五月二日生朝  
北风吹满楚冠尘，笑捧蟠桃梦里春。  
几岁已无笼鸽客，去年犹有送半人。  
江山如许非吾土，宇宙柰何多此身。  
不灭不生在何许，静中聊且养吾真。  

文天祥　五月十七夜大雨歌  
去年五月望，流水满一房。  
今年后三夕，大雨复没床。  
我辞江海来，中原路茫茫。  
舟楫不复见，车马驰康庄。  
矧居圜土中，得水犹得浆。  
忽如巨石浸，仓卒殊徬徨。  
明星尚未启，大风方发狂。  
叫呼人不应，宛转水中央。  
壁下有水穴，群鼠走踉蹡。  
或如鱼泼刺，垫溺无所藏。  
周身莫如物，患至不得防。  
业为世间人，何处逃祸殃。  
朝来辟沟道，宛如决陂塘。  
尽室泥泞涂，化为糜烂场。  
炎蒸迫其上，臭腐薰其傍。  
恶气所侵薄，疫疠何可当。  
楚囚欲何之，寝食此一方。  
羁栖无复望，坐待仆且僵。  
乾坤莽空阔，何为此凉凉。  
达人识义命，此事关网常。  
万物方焦枯，皇皇祷穹苍。  
上帝实好生，夜半下龙章。  
但愿天下人，家家足稻粱。  
我命浑小事，我死庸何伤。  

文天祥　戊寅腊月二十日空坑败被执于今二周年矣感怀八句  
横磨十万坐无谋，回首蹉跎海上州。  
大傅只图和药了，将军便谓斫头休。  
乾坤颠倒真千劫，身世留连复一周。  
一死到今如送佛，空窗淡月夜悠悠。  

文天祥　误国权臣第三  
苍生倚大臣，此风破南极。  
开边一何多，至死难塞责。  

文天祥　西昌倪氏有山谷书杜陵山水图障歌作江山堂堂废其后人以黄书求题跋  
杜二已无黄九去，长歌大字落江山。  
百年风物今何似，春水晚烟飞白鹇。  

文天祥　西瓜吟  
拔出金佩刀，斫破苍玉瓶。  
千点红樱桃，一团黄水晶。  
下咽顿除烟火气，入齿便作冰雪声。  
长安清富说邵平，争如汉朝作公卿。  

文天祥　吸江  
绝壁千寻俯雪潭，春花秋草有{上髟下监}鬺。  
当年误著蒲团坐，惹得人称马祖岩。  

文天祥　戏马台  
九月初九日，客游戏马台。  
黄花弄朝露，古人花飞埃。  
今人哀后人，后人复今哀。  
世事那可及，泪落茱萸杯。  

文天祥　先两国初忌  
北风吹黄花，落木寒萧飕。  
哀哀我慈母，玉化炎海秋。  
日月水东流，音容隔悠悠。  
小祥哭下邳，大祥哭幽州。  
今此复何夕，荏苒三星周。  
嗟哉不肖孤，宗职旷不修。  
昔母肉未寒，委身堕寇雠。  
仰药早云遂，庶从地下游。  
太阿落人手，死生不自由。  
南冠坐绝域，大期落淹流。  
白华下玄发，碧苏生缁裘。  
心口自相语，形影旁无俦。  
空庭鬼火阒，天黑对牢愁。  
鱼轩在何处，魂魄今安否。  
儿女各北归，坟墓委南陬。  
寒食雨凄凄，盂饭谁与投。  
荆棘缠蔓草，狐兔缘荒丘。  
长夜良寂寞，与我同幽幽。  
我心亦劳止，我命实不犹。  
昨夕梦堂上，乐昔欢绸缪。  
觉来尚恍惚，血涕连衾禂。  
晨兴一瓣香，痛如螫在头。  
吾家白云下，万里同关忧。  
遥怜弟与妹，几筵罗庶羞。  
既伤母在殡，又念兄在囚。  
兄囚不足念，毋亦为母谋。  
三圣去已远。穹垠莽洪流。  
缅怀百世虑，白骨甘填沟。  
冥冥先大夫，郁郁苍松楸。  

文天祥　先太师忌日  
太师忌汗漫，二纪似跳丸。  
弟妹俱成立，家乡忍破残。  
衣冠晨月暗，坟墓夜风寒。  
万而逢先忌，无言把泪弹。  

文天祥　先太师忌日  
万里先人忌，呼号痛不天。  
遗孤馀二纪，旷祀忽三年。  
永恨丘园隔，遥怜弟妹圆。  
义方如昨日，地下想欣然。  

文天祥　闲居和云屋道士  
一樽聊共此时心，文字追随落醉吟。  
仙子楼台修竹外，行人冠盖画桥阴。  
一年芳草东风老，五月空江夜雨深。  
且作兰亭欢喜集，更论谁后又谁今。  

文天祥　咸淳甲戌第二朔予道槠洲里笔畋方谏自长沙来为别问客几何日半年矣  
君为湘水燕，我作衡阳雁。  
雁去燕方留，白云草迷岸。  

文天祥　献州道中  
三年戎服行，五岭文玉会。  
跻攀上崖磴，厉揭涉潇濑。  
十步九崎岖，山水何破碎。  
坐信纸管仲小，自觉伯夷隘。  
乃今来中州，万里如一概。  
四望登原隰，桑麻蔚旆旆。  
骅骝出清庙，过都真历块。  
历历古战场，俯仰生感慨。  
吾常涉重湖，东海际南海。  
兹游冠平生，天宇更宏大。  
心与太虚际，目空九围内。  
男儿不出居，妇人坐帷盖。  
反身以自观，须弥纳一芥。  
以此处死生，超然万形内。  

文天祥　相陈宜中第十六  
苍生起谢安，翠华拥吴岳。  
可以一木支，俯恐坤轴弱。  

文天祥　湘潭道中赠送丁碧眼相士  
自诡衡山道士孙，至今句法有轩辕。  
世人未见题尧庙，尽把昌黎作寓言。  
收拾衡云作羽衣，便如屈子远游归。  
离骚忘却题天柱，为立斜阳问翠微。  

文天祥　襄阳第五  
十年杀气盛，百万攻一城。  
贼臣表逆节，胡骑忽纵横。  

文天祥　祥兴登极第三十二  
浮龙倚长津，参错走洲渚。  
苍梧云正愁，初日翳复吐。  

文天祥　祥兴第三十八  
客从南溟来，黄屋今在否。  
天高无消息，未忍即开口。  

文天祥　祥兴第三十九  
南岳配朱鸟，地轴为之翻。  
皇纲未为绝，云台谁再论。  

文天祥　祥兴第三十六  
六龙忽蹉跎，川广不可泝。  
东风吹春水，乾坤莽回互。  

文天祥　祥兴第三十七  
幽燕盛用武，六合已一家。  
眼穿当落日，沧海有灵查。  

文天祥　祥兴第三十三  
南游炎海甸，沃野开天庭。  
真龙竟寂寞，乾坤水上萍。  

文天祥　祥兴第三十四  
弧矢暗江海，百万化为鱼。  
帝子留遗恨，故园莽丘墟。  

文天祥　祥兴第三十五  
朱崖云日高，风浪无晨暮。  
冥冥翠龙驾，今复在何许。  

文天祥　象弈各有等级四绝品四人高下  
螳臂初来攫晚蝉，那知黄雀沫馋涎。  
王孙挟弹无人处，一夜雕盘荐玳筵。  

文天祥　象弈各有等级四绝品四人高下  
射虎将军发欲枯，茫茫沙草正迷途。  
小儿谩取封侯去，还是平阳公主奴。  

文天祥　象弈各有等级四绝品四人高下  
坐踞河南百战雄，少年飞槊健如龙。  
世间只畏两人在，上有高公下慕容。  

文天祥　象弈各有等级四绝品四人高下  
击柱论功不忍看，篵坛刑马誓河山。  
当年绛灌知何似，只在春秋鲁卫间。  

文天祥　萧从事焘夫第一百二十三  
洒翰银钩连，翩跹山颠鹤。  
惨淡斗龙蛇，及兹叹冥漠。  

文天祥　萧架阁第一百二十四  
诸生旧短褐，张目视寇雠。  
高义终焉在，白骨更何忧。  

文天祥　萧资第一百三十一  
主当风云会，谢尔从者劳。  
感恩义不小，块独委蓬蒿。  

文天祥　小年  
燕朔逢穷腊，江南拜小年。  
岁时生处乐，身世死为缘。  
鸦噪千山雪，鸿飞万里天。  
出门意寥廓，四顾但茫然。  

文天祥　小清口  
乍见惊胡妇，相嗟遇楚兵。  
北来鸿雁密，南去骆驼轻。  
芳草中原路，斜阳故国情。  
明朝五十里，错做武陵行。  

文天祥　晓起  
梦破风烟迥，衾寒不自由。  
钟声到枕曙，月影入帘秋。  
雁过江山老，蛩吟草树愁。  
整冠人共笑，两月不梳头。  

文天祥　晓起  
远寺鸣金铎，疏窗试宝熏。  
秋声江一片，曙影月三分。  
倦鹤行黄叶，痴猿坐白云。  
道人无一事，抱膝看回文。  

文天祥　新济州  
借问新济州，徐郓兄弟国。  
昔为大河南，今为大河北。  
垂云阴万里，平原望不极。  
百草尽枯死，黄花自秋色。  
时时见桑树，青青杂阡陌。  
路上无人行，烟火渺萧瑟。  
车辙分纵横，过者临岐泣。  
积潦流交衢，霜蹄破丛棘。  
江南寒未深，铜炉兽花赤。  
为知行路人，铁冷衣裳湿。  

文天祥　新年  
梅花枕上听司晨，起绾金章候拜亲。  
喜对慈颜看铺鬓，发虽疏脱未如银。  

文天祥　信云父  
东鲁遗黎老子孙，南方心事北方身。  
几多江左腰金客，便把君王作路人。  

文天祥　信云父  
肯从悟室课儿书，啮雪风流却减渠。  
我爱信陵冠带意，任教句法问何如。  

文天祥　行府之败第七十三  
送兵五千人，散足尽西靡。  
留滞一老翁，盖棺事则已。  

文天祥　行府之败第七十四  
翠盖蒙尘飞，仗钺奋忠烈。  
千秋沧海南，事与云水白。  

文天祥　行宫  
十里宫墙一聚尘，天津晚过客愁新。  
花啼杜宇归来血，树挂苍龙脱去鳞。  
神德傥存终有晋，秣陵未改已无秦。  
秋风禾黍空南北，见说铜驼会笑人。  

文天祥　行宫  
怪底秦淮一水长，几多客泪洒斜阳。  
江流本是限南北，地气何曾减帝王。  
台沼渐荒基历落，莺花犹在意凄凉。  
青天毕竟有情否，旧月东来失女墙。  

文天祥　行淮东第六十  
客子中夜发，月照白水山。  
悲辛但狂顾，浩荡前后间。  

文天祥　幸海道第三十  
天王守太白，立国自有疆。  
舍此复何之，已具浮海航。  

文天祥　徐榛第一百三十四  
正将徐榛，温州人。  
其父官湖北，榛往省，  
迷失道，归行府。  
后生精练，以笔札典机密，  
小心可信。予被执，  
榛得脱，自惠州来五羊，  
愿从北行。扶持患难，  
备殚忠款。道病，  
至丰城死焉。  

文天祥　徐州道中  
彭城古官道，日中十马驰。  
咫尺不见人，扑面黄尘飞。  
白头汉王缟素师，美人燕罢项羽啼。  
一时混战四十万，天昏地黑睢水湄。  
乃知大风扬沙失白昼，自是地利非天时。  
汉王仓皇问道西，一儿一女嘻其危。  
太公吕后去不归，俎上宁有生还时。  
未央称寿太上皇，巍然女娲帝中闱。  

文天祥　许远  
起师哭玄元，义气震天地。  
百战奋雄姿，脔妾士挥泪。  
睢阳水东流，双庙垂百世。  
当时令狐潮，乃是贼游说。  

文天祥　宣州罢任再赠  
贫贱元无富贵思，泥涂滑滑总危机。  
世无徐庶不如卧，见到渊明便合归。  
流落丹心天肯未，峥嵘青眼古来稀。  
西风为语岩前桂，若更多言却又非。  

文天祥　玄潭观和龚宰韵  
晋代何曾谷此陵，到今楼观隐居亭。  
幻成鸥鹭乾坤阔，陶尽鱼龙云水腥。  
仙有神功参造化，人将故事入丹青。  
我来欲去长桥孽，祠下徘徊夜乞灵。  

文天祥　言志  
九垠化为魅，亿丑俘为虏。  
既不能变姓名卒于吴，又不能髠钳奴于鲁。  
远引不如四皓翁，高蹈不如仲连父。  
冥鸿堕砫缴，长鲸陷网罟。  
鷃燕上下争谁何，蝼蚁等闲相尔汝。  
狼藉山河岁云杪，飘零海角春重暮。  
百年落落生涯尽，万里遥遥行役苦。  
我生不辰逢百罹，求仁得仁尚何语。  
一死鸿毛或泰山，之轻之重安所处。  
妇女低头守巾帼，男儿嚼齿吞刀锯。  
杀身慷慨犹易免，取义从容未轻许。  
仁人志士所植立，横绝地维屹天柱。  
以身徇道不苟生，道在光明照千古。  
素王不作春秋废，兽蹄鸟迹交中土。  
闰位适在三七间，礼乐终当属真主。  
李陵卫律罪通天，遗臭至今使人吐。  
种瓜东门不可得，暴骨匈奴固其所。  
平生读书为谁事，临难何忧复何惧。  
已矣夫，易箦不必如曾参，  
结缨犹当效子路。  

文天祥　颜杲卿  
常山义旗奋，范阳哽喉咽。  
胡雏一狼狈，六飞入西川。  
哥舒降且拜，公舌膏戈鋋。  
人世谁不死，公死千万年。  

文天祥　宴湖南董提举致语口号  
西风八月楚江滨，争看星槎会汉津。  
露湿红绫旗影旧，云连翠簜辔华新。  
东西杜若洲连月，先后瑞芝堂上春。  
回首琼林拚一醉，使还总是凤池人。  

文天祥　宴交代湖南提弄李运使致语口号  
河流双星会使槎，分明彻夜照长沙。  
辔丝晓转全龟影，衣绣春随锦鹊花。  
云杏旧阴凉绿净，野萍新韵度朱华。  
明年共侍蓬莱宴，回首丹墀日未斜。  

文天祥　宴交代宁国孟知府致语口号  
玉堂学士催班鹭，粉省潛郎趣佩麟。  
来往神仙同碧落，后先岳牧总词人。  
阳坡共喜瓜时及，朝路相期柳色新。  
握手论交拚一醉，东风散作满城春。  

文天祥　宴交代权赣州孙提刑致语口号  
麾节东南会一堂，兰亭昨日记流觞。  
六丝星度银潢影，五彩春浮玉翠香。  
院柳旧云怀燕语，野华新雨挹虹光。  
凤池对秉他年事，伫看天街接佩珰。  
帘影晴丝落舞茵，崆峒云晚聚星辰。  
翠虹光度楼台月，香燕先浮霄汉春。  
一道清风华辔远，双江绿水彩衣新。  
相逢屡有朝花约，又看貂蝉会紫宸。  

文天祥　宴朱衡守致语口号  
翩翩紫马绚银潢，春入梅花新雨香。  
牛斗剑芒浮翼轸，岷峨佩影度潇湘。  
东南麾节精神合，上下风云意气长。  
且为绿醽拚一醉，传呼联辔觐明光。  

文天祥　燕子楼  
自别张公子，婵娟不下楼。  
遂令楼上燕，百岁称风流。  
我游彭城门，来吊楚王阙。  
问楼在何处，城东草如雪。  
蛾眉代不乏，埋没安足论。  
因何张家妾，名与山川存。  
自古皆有死，忠义长不没。  
但传美人心，不说美人色。  

文天祥　扬州城下赋  
暗云霜雾暗扶桑，半壁东南尽雪霜。  
壮气不随天地变，笑骑飞鹤入维扬。  

文天祥　扬州地分官  
五骑驰来号徼巡，咆哮按剑一何嗔。  
金钱买命方无语，何必豺狼骂北人。  
便当缟素驾戎车，畏贼何当畏虎如。  
看取摘星楼咫尺，可怜城下哭包胥。  

文天祥　扬州第二十六  
城峻随天壁，胡来但自守。  
士卒终倒戟，仰望嗟叹久。  

文天祥　扬子江  
几日随风北海游，回从扬子大江头。  
臣心一片磁针石，不指南方不肯休。  

文天祥　阳罗堡第八  
日色隐孤戌，大江声怒号。  
朝廷任猛将，宿昔恨滔滔。  

文天祥　夜  
秋光连夜色，万里客凄凄。  
落木空山杳，孤云故国迷。  
衾寒霜正下，灯晚月平西。  
梦过重成梦，千门鸡乱啼。  

文天祥　夜潮  
雨恶风狞夜色浓，潮头如屋打孤蓬。  
漂零行路丹心苦，梦里一声何处鸿。  

文天祥　夜归  
市桥灯火未阑珊，一簇人家树影间。  
想把神仙争羡我，不知我正羡渠閒。  

文天祥　夜起  
梦破东窗月半明，此身虽在只堪惊。  
一春花里离人泪，万里灯前故国情。  
龙去想应回海岛，雁飞犹未出江城。  
客愁多似西山雨，一任萧条白发生。  

文天祥　夜起二绝  
惆怅高歌入睡乡，梦中魂魄尚飞扬。  
起来露立频搔首，夜静无风自在凉。  

文天祥　夜起二绝  
三年独立已成僧，欲与何人说葛藤。  
夜夜隔墙囚叫佛，三生因果伴孤灯。  

文天祥　夜宿青原寺感怀  
松风一榻雨萧萧，万里封疆夜寂寥。  
独坐瑶琴悲世虑，君恩犹恐壮怀消。  

文天祥　夜走  
鲸波万里送归舟，倏忽惊心欲白头。  
何处赭衣操剑戟，同时黄帽理兜鍪。  
人间风雨真成梦，夜半江山总是愁。  
雁荡双峰片云隔，明朝蹑憍作清游。  

文天祥　夜坐  
淡烟枫叶路，细雨蓼花时。  
宿雁半江画，寒蛩四壁诗。  
少年成老大，吾道付逶迟。  
终有剑心在，闻鸡坐欲驰。  

文天祥　夜坐偶成  
萧萧秋夜凉，明月入我户。  
揽衣起中庭，仰见牛与女。  
坐久寒露下，悲风动纨素。  
不遇王子乔，此意谁与语。  

文天祥　移司即事  
燕山积雨泥塞道，大屋欹倾小成倒。  
赭衣棘下无颜色，仓卒移司避流潦。  
行行桎梏如贯鱼，怜我龙钟迟明早。  
我来二十有一月，若书下下几一考。  
梦回恍忆入新衙，不知传舍何时了。  
寄书痴儿了家事，九年一毛亦云小。  
天门皇皇虎豹立，下土孤臣泣云表。  
莫令赤子尽为鱼，早愿当空目杲杲。  

文天祥　忆太夫人  
三生命孤苦，万里路酸辛。  
屡险不一险，无身复有身。  
不忘圣天子，几负太夫人。  
定省今何处，新来梦寐频。  

文天祥　议纠合两淮复兴  
清边堂上老将军，南望天家雨湿巾。  
为道两淮兵定出，相公同作歃盟人。  

文天祥　议纠合两淮复兴  
扬州兵了约庐州，某向瓜洲某鹭洲。  
直下南徐侯自管，皇亲刺史统千舟。  

文天祥　议纠合两淮复兴  
南八空归唐垒陷，包胥一出楚疆还。  
而今庙社存亡决，只看元戎进退间。  

文天祥　英德道中  
海近山如沃，杼深屋半芜。  
乾坤正风雨，轩冕总泥途。  
自叹鸢肩薄，谁怜鹤影孤。  
少年狂不醒，夜夜梦伊吾。  

文天祥　咏怀  
阴阳相烹然，天地一釜鬵。  
人生居其间，便同肉在砧。  
热犹以火燎，湿犹以汤浔。  
一岁一煅炼，老形忽駸駸。  
吾生四十六，弱质本不任。  
矧当五六年，患难长侵寻。  
子卿羝羊节，少陵杜鹃心。  
酷罚毒我肤，深忧烦我襟。  
蹉蹉夏涉秋，天道何其淫。  
或时日杲杲，或时雨淋淋。  
方如坐蒸甑，又似立烘煁。  
水火交相禅，益热与益深。  
宛转儿戏中，日夜空呻吟。  
何如真鼎镬，殊我一寸金。  
脱此寒暑殻，谁能复岖嵚。  

文天祥　用前人韵赋招隐  
钓鱼船上听吹笛，煨芋炉头看下棋。  
賸有晚愁归别浦，已无春梦到端闱。  
去年尚忆桃红处，好景重逢橘绿时。  
珍重山人招隐意，猿啼鹤啸白云飞。  

文天祥　用前人韵招山行以春为期  
扫残竹径随人坐，凿破苔矶到处棋。  
一水楼台开晓镜，万山花木领先春闱。  
雪中便有回舟兴，林下岂无烧笋时。  
莫待东风吹柳絮，眼穿笼鹤绕湖飞。  

文天祥　用前韵留琴窗  
百年矛上淅，万事枕中炊。  
病苦还思老，贪嗔未若痴。  
云低天欲动，江长岸如驰。  
明月西风健，山头赋别诗。  

文天祥　用萧敬夫韵  
庭院芭蕉碎绿阴，高山一曲寄瑶琴。  
西风游子万山影，明月故乡千里心。  
江上断鸿随我老，天涯芳草为谁深。  
雪中若作梅花梦，约莫孤山人姓林。  

文天祥　用韵谢前人  
兹游良邂逅，吾道未逶迟。  
斗野横双剑，牛津直两旗。  
此风应小住，明日便相思。  
输与君家近，扶桑五色曦。  

文天祥　用韵谢诸客和章  
传鼓发船去，我秦君向湘。  
持螯思太白，占鹊问东方。  
世味秋云薄，交情江水长。  
相期天路晓，阵马度风樯。  

文天祥　游集灵观  
小洞烟霞国，重阳风雨秋。  
欧公嵩岳步，朱子武夷舟。  
香火真吾职，觥筹且此游。  
龙山马台事，糠秕旧王侯。  

文天祥　游青源二首  
钟鱼閒日月，竹树老风烟。  
一径溪声满，四山天影圆。  
无言都是趣，有想便成缘。  
梦破啼猿雨，开元六百年。  

文天祥　游青源二首  
空庭横蟚蝬，断碣偃龙蛇。  
活火参禅笋，真泉透佛茶。  
晚钟何处雨，春水满城花。  
夜影灯前客，江西七祖家。  

文天祥　有感  
已矣勿复道，安之如自然。  
闲陪黄妳坐，倦退白衣眠。  
一死知何地，此生休问天。  
怪哉茨野客，宿果堕幽燕。  

文天祥　有感  
心在六虚外，不知身网罗。  
病中长日过，梦里好时多。  
夜夜频能坐，时时亦自歌。  
平生此光景，回首笑呵呵。  

文天祥　有感  
海阔龙深蛰，山空鸟杂鸣。  
花随春共去，云与水俱行。  
壮士千年志，征夫夫城程。  
夜凉看星斗，何处是搀枪。  

文天祥　有感  
平生心事付悠悠，风雨燕南老楚囚。  
故旧相思空万里，妻孥不见满三秋。  
绝怜诸葛隆中意，羸得子长天下游。  
一死皎然无复恨，忠魂多少暗荒丘。  

文天祥　有感  
石郎草草割山川，一落人手三百年。  
八州风雨暗连天，三皇五帝如飞烟。  
人人野祭伊水边，春秋断烂不复传。  
白头潦倒今鲁连，夜深危坐日晏眠。  

文天祥　有感呈景山校书诸丈  
北风吹春草，阳乌日已至。  
天时岂云爽，人事胡乃异。  
三月方皇皇，衣冠道如坠。  
栋挠榱桷折，木颠桢干悴。  
大者怀端忧，燋头求室爏。  
小者嗟行役，泥涂跋其尾。  
长平与新安，露胔如栉比。  
赋分本尔殊，适与天时值。  
哲人处明夷，致命以遂志。  
但令守吾贞，死生浩无愧。  

文天祥　又呈中斋  
风雨羊肠道，飘零万死身。  
牛儿朝共载，木客夜为邻。  
庾子江南梦，苏郎海上贫。  
悠悠看晚渡，谁是济川人。  

文天祥　又呈中斋  
万里论心晚，相看慰乱离。  
丹成俄已化，璧碎尚无缁。  
禾黍西原梦，川原落日悲。  
斯文今已矣，来世以为期。  

文天祥　又二绝  
瞿塘隘处真重险，勾漏坡前又一滩。  
世事不容轻易看，翻云覆雨等闲间。  

文天祥　又二绝  
病中忽误通真理，静处专寻入定工。  
雨汗淋头都不管，须臾和气自冲融。  

文天祥　又赋  
一番潮信过，时暂脱熬煎。  
心似辘轳转，身如徽纆缠。  
夜听饥鼠啸，昼看伏雌眠。  
急雨千山动，应知为解弦。  

文天祥　又赋  
一病忽两月，蓬头夏涉秋。  
形羸心自壮，手弱笔仍遒。  
昨夜灯如喜，今宵蝶莫愁。  
问谁驱五疟，正与五穷谋。  

文天祥　又赋  
一病四十日，西风草木凉。  
倚床腰见骨，览镜眼留眶。  
倦策吟诗杖，频烧读易香。  
夜深排果饵，乞巧大医王。  

文天祥　又赋  
病里心如故，闲中事更生。  
睡猫随我懒，黠鼠向人鸣。  
羽扇看棋坐，黄冠扶杖行。  
灯前翻自喜，瘦得此诗清。  

文天祥　又赋  
骤雨知何处，一溪秋水生。  
苦吟肩鹤瘦，多病耳蝉鸣。  
隐几惟便睡，挑包正倦行。  
山深明月夜，乞我半窗清。  

文天祥　又赋  
寄兴逃吾病，吟诗老此生。  
风高鸿雁起，晴久鹁鸠鸣。  
野树辞秋落，溪云带雨行。  
晚凉便懒坐，移傍竹阴清。  

文天祥　又六噫  
飚风起兮海水飞，噫。  
文武尽兮火德微，噫。  
鹰鹍相击兮靡所施，噫。  
鸿秸欲举兮将安归，噫。  
櫂歌中流兮任所之，噫。  
狈抱春秋兮莫我知，噫。  

文天祥　又三绝  
世事蒙蒙醉不知，南山秋意满东篱。  
黄花何故无颜色，应为元嘉以后诗。  

文天祥　又三绝  
人间万事转头空，皂帽飘萧一病翁。  
不学孟嘉狂落魄，故将白发向西风。  

文天祥　又三绝  
老来忧患易凄凉，说到悲秋更断肠。  
世事不堪逢九九，休言今日是重阳。  

文天祥　又送前人琴棋书画四首  
不知甲子定何年，题满柴桑日醉眠。  
意不在言君解否，壁间琴本是无弦。  
我爱商山茹紫芝，逍遥胜似橘中时。  
纷纷玄白方龙战，世事从他一局棋。  
蔡邕去后右军死，谁是风流入品题。  
只少蛟龙大师字，至今风骨在浯溪。  
欲觅龙眠旧时事，相传此本世间无。  
黄金不买昭君本，只买严陵归钓图。  

文天祥　又送卓大著知漳州  
陆氏登三阁，源明出一麾。  
清声光漳浦，便道拜长基。  
赤子歌来暮，同寅赋去思。  
西铭功用大，伫验顺宁诗。  

文天祥　又送卓大著知漳州  
大陆登三阁，源明出一麾。  
临轩亲策后，上冢过家时。  
秋色吴山外，春风漳水涯。  
斯文交独厚，羌赋送行诗。  

文天祥　又用韵简李深之  
晚尊和月吸，早饭带星炊。  
鹏鷃从高下，螳蝉任黠痴。  
水澄神自止，云远意俱驰。  
门外谁车马，故人来课诗。  

文天祥　予邓峒□巽斋欧阳先生为淦邓峒赋诗以孝子慈孙望于人先生之盛心也  
乃翁犹旅殡，霜露几焄蒿。  
日与清江游，云连桂岭高。  
时无郭元振，梦有令狐绹。  
目断方田墓，招魂我欲骚。  

文天祥　予题郁孤泉管五湖翁姚濂为之和翁官满归里因韵贽别并谢前辱  
巢龟君往好，涌翠我来迟。  
夜雨呼三韭，春风试一旗。  
飞花行客梦，芳草故人思。  
何日五湖上，同看浴海曦。  

文天祥　渔舟  
一阵飞帆破碧烟，儿郎惊饵理弓弦。  
舟中自信娄师德，海上谁知鲁仲连。  
初谓悠扬真贼舰，后闻歡乃是渔船。  
人生漂泊多磨折，何日山林清昼眠。  

文天祥　与朱古平饮山中和萧敬夫韵  
江山自足引千杯，况有如今此客哉。  
石室只还湖守住，芦峰曾屈晦翁来。  
酒酣剩有诗酬唱，步倦何妨车马回。  
游遍此山方可别，北崖莫遣晓云开。  

文天祥　雨雪  
秋色金台路，殷殷半马蹄。  
因风随作雪，有雨便成泥。  
过眼惊新梦，伤心忆旧题。  
江云愁万叠，遗恨鹧鸪啼。  

文天祥　御赐琼林宴恭和诗  
奉诏新弹入仕冠，重来轩陛望天颜。  
云呈五色符旗盖，露立千官杂佩环。  
燕席巧临牛女节，鸾章光映壁奎间。  
献诗陈雅愚臣事，况见赓歌气象还。  

文天祥　遇灵阳子谈道赠以诗  
昔我爱泉石，长揖离公卿。  
结屋青山下，咫尺蓬与瀛。  
至人不可见，世尘忽相缨。  
业风吹浩劫，蜗角争浮名。  
偶逢大吕翁，如有宿世盟。  
相从语寥廓，俯仰万念轻。  
天地不知老，日月交其精。  
人一阴阳性，本来自长生。  
指点虚无间，引我归员明。  
一针透顶门，道骨由天成。  
我如一逆旅，久欲蹑屩行。  
闻师此妙廖，蘧庐复何情。  

文天祥　元日  
铁马风尘暗，金龙日月新。  
衣冠怀故国，鼓角泣离人。  
自分流年晚，不妨吾道春。  
方来有千载，儿女枉悲辛。  

文天祥　元日  
金虬衔日出，铁骑勒春回。  
天上青门隔，人间白发催。  
霜寒欺旧草，山晚放新梅。  
环堵甘牢落，东风枉却来。  

文天祥　元日  
惭愧疚云台客，飘零雪满毡。  
不图朱鸟影，犹见白蛇年。  
宫殿荒烟隔，门庭宿草连。  
乾坤自春色，回首一潸然。  

文天祥　元夕  
南海观元夕，兹游古未曾。  
人间大竞渡，水上小烧灯。  
世事争强弱，人情尚废兴。  
孤臣腔血满，死不愧庐陵。  

文天祥　元夕  
灯火喧三市，衣冠宴九宸。  
金吾不禁夜，公子早行春。  
梦断青山远，愁侵白发新。  
燕山今夕月，清影伴孤臣。  

文天祥　元夕  
飘零竟如此，元夕几堪怜。  
南国张灯火，燕山沸管弦。  
相思云万里，剩看月三年。  
笑与东风道，浮生信偶然。  

文天祥　远游  
黄河流活活，太行高巍巍。  
王屋山以东，百泉山以西。  
邹鲁盛文献，燕赵多雄姿。  
右摩泰山碑，左蹑函谷泥。  
郏鄏吊周公，曲阜拜宣尼。  
或登广武叹，或上北邙悲。  
平生几两屐，汗漫以为期。  
绝交天下士，要为男子奇。  
吴会偏王业，中原隔遗黎。  
安得与黄鹤，比翼天上飞。  
江河异风景，击楫感且欷。  
阳运遘百六，兴否俄推移。  
桑田变沧海，楚囚发孔悲。  
我本槛车客，为我解絷维。  
青蝇附天骥，万里相追随。  
人生尚行乐，矧复新相知。  
周道思下泉，王风怀黍离。  
富贵岂不愿，忧患那自持。  
人命危且浅，忽若朝露晞。  
长恐折我轴，中道欲差池。  
去我父母邦，我行且迟迟。  
听我远游曲，寄我长相思。  

文天祥　月夜  
月到中天云划开，断桥幻出玉楼台。  
夜深一鹤掠舟过，疑是坡仙赤壁来。  

文天祥　越王台  
登临我向乱离来，落落千年一越台。  
春事暗随流水去，潮声空逐暮天回。  
烟横古道人行少，月堕荒村鬼哭哀。  
莫作楚囚愁绝看，旧家歌舞此衔杯。  

文天祥　云端  
半空夭矫起层台，传道刘安车马来。  
山上自晴山下雨，倚阑平立看风雷。  

文天祥　葬无主墓碑  
路逢一石碑，亭亭傲风雨。  
停骖彷佛看，云是无主墓。  
末书戊申岁，屈指九十秋。  
是时龙渡江，甲子恍一周。  
借问葬者谁，承平百世祖。  
亦有周馀民，战骨委黄土。  
太祖下江南，誓不戮一人。  
神孙再立国，天以报至仁。  
大河流血丹，屠毒谁之罪。  
潼关忽不守，皇皇依汴蔡。  
螳螂知捕蝉，不知黄雀来。  
今古有兴废，重为生人哀。  

文天祥　早起  
晓日半窗红，邻鸡振翼雄。  
馀子贪慵睡，佳人理发蓬。  
未忘尘俗虑，那免是非攻。  
前山浑不见，笼翠雾烟中。  

文天祥　早起偶成  
澹澹池光曙，沉沉野色秋。  
片云生北舍，只雁过南楼。  
有见皆成趣，无言总是愁。  
芭蕉夜来水，嚥罢自搔头。  

文天祥　早起偶成  
江山如有意，天地可无秋。  
夜月冯髈铗，西风王粲楼。  
露蛩令我喜，烟草为谁愁。  
且醉杯中物，相看尚黑头。  

文天祥　早秋  
只影飘零天一涯，千秋摇落欲何之。  
朝看带缓方嫌瘦，夜怯衾单始觉衰。  
眼里游从惊死别，梦中儿女慰生离。  
六朝无限江山在，搔首斜阳独立时。  

文天祥　蚤秋  
寒魄澹玄河，商飙慻明发。  
羁人坐环堵，壮士衣穿褐。  
晋陵谁复新，秦陵尚云秣。  
夫君百世心，患不在饥渴。  

文天祥　皂盖楼  
一水楼台绕，半空图画开，  
蜗涎行薜荔，雀影上莓苔。  
碧落人千载，青山酒一杯。  
晚烟看不尽，待月却归来。  

文天祥　则堂  
北入京城，贾馀庆迎逢卖国。  
既令学士降诏，俾天下州郡归附之。  
又各州付一省劄，惟枢密则堂、家先生铉翁于省劄上不肯押号。  
吴丞相坚号老儒，不能自持，  
一切惟贾馀庆之命，其愧则堂甚矣。  
程鹏飞见则堂不肯奉命，堂中作色，  
欲缚之去。则堂云中书省无缚执政之理，  
归私厅以待执，北竟不敢谁何。  
予在北，以忠义孤立，  
闻其事以自壮云。山河四塞旧瓯金，  
艺祖高宗实鉴临。一日尽将输敌手，  
何人卖国独甘心。中书堂帖下诸城，  
摇首庭中号独清。此后方知枢密事，  
从今北地转相惊。  

文天祥　曾先生第一百三十六  
江海日凄凉，贤圣尽萧索。  
西河共风味，顾步涕横落。  

文天祥　曾渊子第四十四  
子负经济才，郁&nbsp;陶抱长策。  
安得万里风，南图回羽翮。  

文天祥　赠碧眼相士  
苍苍垂天云，灵照行下土。  
秋江浸草木，鱼暇历可数。  
眉山老麻衣，偷入此阿堵。  
色界只点头，从人道吾瞽。  

文天祥　赠拆字嗅衣相士  
水水坎离紫阳怪，滑波皮骨长坡骇。  
解州得解解中胶，费家封铺同一解。  
唫字从金诗反穷，贝何为分田何同。  
黄绢幼妇我自乐，竹犬多事鸦鹤翁。  

文天祥　赠拆字嗅衣相士  
阿英薰蒸透肌理，不洁未蒙好西子。  
芙蓉浪中蔷薇水，苏合蜣蜋忘彼己。  
马嵬新袜钓新月，腥臊千年天地裂。  
是间曾著鼻孔麽，梅香窦臭无如何。  

文天祥　赠龚豫轩数术  
挟策考休微，巫甘迈何追。  
君亦布灵草，乃复探其微。  
载观河洛书，今也休明时。  
天高凤鸟翔，击拊遨以嬉。  

文天祥　赠桂岩杨相士  
荣悴纷纷未可期，夕多未振已朝披。  
得刚难免于今世，行好须看有验时。  
萱昼堂前惟有母，槐阴庭下岂无儿。  
好官要做无难做，身后生前是两岐。  

文天祥　赠黄生银河数  
乘槎人从天上来，天上知有君平术。  
黄生能谈君平书，不知曾认支机石。  

文天祥　赠黄终晦  
钓鱼船上听吹笛，煨芋炉头看下棋。  
賸有晚愁归别浦，已无春梦到端闱。  
去年尚忆桃红处，好景重逢橘绿时。  
珍重山人招隐意，猿啼鹤啸白云飞。  

文天祥　赠鉴湖相士  
瘦竹凌风弄碧漪，山光云影共熹微。  
月黄昏里疏枝外，认取半天孤鹤飞。  

文天祥　赠金称  
我有一丛篱下花，黄金满眼无人拾。  
夜看璇玑度玉衡，猿啼雨外青山湿。  

文天祥　赠镜湖相士  
五月五日扬子江心水，铸作道人双瞳子。  
吾面碟子大，安用镜照二百里。  

文天祥　赠镜斋徐相士  
邹忌不如徐公美，引镜自窥得真是。  
门下食客才有求，昏昏便与妻妾比。  
徐家耳孙却不然，自名一镜京师市。  
世人无用看青铜，此君双眼明秋水。  
君以无求游公卿，勿令此镜生瑕滓。  
碟子大面何难知，从今光照二百里。  

文天祥　赠刊图书萧文彬  
苍籀书法祖，斯冰篆家豪。  
昔人锋在笔，今子锋在刀。  
收功棠豩金，不礼山中毛。  
囊锥脱颖出，镌崖齐天高。  

文天祥　赠尅择徐吉甫  
东望会稽山，穆陵郁岧峣。  
卜壤藏剑履，伯也昭其劳。  
昔者游仙人，龙耳致君王。  
君家世其传，芳踵畴可量。  
青囊落君手，辩语如何河。  
寻云履高阜，汤汤俯长波。  
朔风渺天垂，万进草离离。  
安得结方轨，为君起遐思。  

文天祥　赠老庵廖希说  
短屐平生几两穿，锦囊真得当家传。  
山中老去称庵主，天上将来说地仙。  
面皱不妨筋骨健，舌存何必齿牙全。  
金精深处苓堪饭，更住人间八百年。  

文天祥　赠乐轩彭善之  
吾家小黄溪，其间石甚巨。  
可写归来辞，可刻盘谷序。  
晋唐文章手，谁敢以自负。  
异时此重来，烦君作玉筹。  

文天祥　赠林碧鉴相士  
咸阳宫中四尺镜，照人五舓何炯炯。  
桑田沧海千馀年，百炼依然化为矿。  
君从何处得此物，铸就双瞳敌秋月。  
向来照心今照形，不事澜翻三寸舌。  
远冲风雪肯我过，看来犹未深知我。  
我方簑笠立钓矶，万事浮云都勘破。  
噫嘻吁，只今神目鬼眼纷道途，  
暗中许负应卢胡。试问何如林家老碧鉴，  
不知天津桥上复有龙钟无。  

文天祥　赠刘矮跛相士  
炼石为形，铿金为音。  
世方好圆，痴守方心。  
阴阳絪縜，人一气质。  
善恶之微，证于声色。  
意所欲发，虽吾不知。  
彼美子刘，洞其先几。  
骯脏难合，今世道病。  
如子所言，生禀已定。  
戆夫勇士，往往一偏。  
以视妾妇，岂不犹贤。  
洪范得三，二曰刚克。  
会其归其，好是正直。  
学问工夫，气质用微。  
汝能观形，安知其馀。  
子术已定，吾情已成。  
子执子术，吾安吾情。  

文天祥　赠刘矮跛相士  
媻姗三尺躯，举止如不扬。  
瞻视照肝胆，音吐何琅琅。  
君看水中凫，不及鹤胫长。  
昔闻夔怜蚿，未闻一足僵。  
万物各自适，形色安足量。  
子言良有理，与子持酒浆。  

文天祥　赠刘可轩写真  
燕颔鸢肩都易写，从前只道点睛难。  
近来阿堵君休问，灯下时将颊影看。  

文天祥　赠刘忠朴  
楹何为折剑何借，须肯为佛粪肯尝。  
马公布衾王公饭，石家锦障丁家香。  
忠邪佞邪两无定，一雕一璞异其性。  
忠朴先生躔法高，古今四者岂关命。  
五九六馀能善恶，铁算不是并州错。  
便从忠朴问如今，忠果谁忠朴谁朴。  

文天祥　赠闾丘相士  
急流勇退识真舑，昔有麻衣拨地炉。  
我亦爱君云水趣，莫言雷雨趄江湖。  

文天祥　赠罗雪崖樵青  
萧萧山下人，闭门衣裘单。  
春心动溪谷，晓起扪松看。  

文天祥　赠梅谷相士  
当年寿阳额，春风点颜色。  
后来广平肠，冰雪峙气骨。  
世人识花面，识花还自浅。  
花有岁寒心，清贞坚百炼。  
君家在梅谷，自诡知梅熟。  
须得花性情，不假花头目。  
莫说和羹事，花被和羹累。  
突兀烟水村，我梅自林氏。  

文天祥　赠秘书王监丞  
君不见秘书外监贺放翁，镜湖一曲高清风。  
又不见太子师傅两疏氏，东门祖帐罗群公。  
人生晚节良不易，颓波下下谁障东。  
使人知有在我者，二三君子为有功。  
我公金华山下住，赤松安期白云处。  
风骨细瘦真神仙，急流勇退不肯顾。  
我昔山中想风采，几回击节归田疏。  
适来追陪水苍佩，亲见辞归白云路。  
御笔擢公领蓬山，师表玉立东宫官。  
两年苦口一去字，未许鸥鹭从公闲。  
瑶池深深锁策府，玉皇宫阙侨其间。  
暂分赤符管下界，半空云气常往还。  
多少持麾辞上国，悠悠风尘见此客。  
莫作寻常太守看，疏贺以来伟人物。  
夜瞻婺女次舍中，一点光明射南极。  
公归眠食重调护，世道尚凭公气力。  

文天祥　赠明脉萧信叔  
枚乘擅七发，郭玉明四难。  
微言起沈痼，此道今漫漫。  
云何东海生，而乃绪真要。  
砉然以神遇，契彼镜经妙。  
我欲炊雕胡，俯凿菊水泉。  
寿彼方舆人，六气何由諐。  

文天祥　赠墨林曹大崧  
巍峨幼妇碑，伶俜七步诗。  
又得墨林墨淋漓，凑作曹家三绝奇。  

文天祥　赠南安黄梅峰  
清浅风流圣得知，黄昏归鹤月来时。  
岭头更有高寒处，却是江南第一枝。  

文天祥　赠彭别峰太极数  
手把先天已后书，当来一画本全无。  
白云山下泠泠水，自在人间太极图。  

文天祥　赠彭神机  
挽强二石徒碌碌，学到穿杨精艺熟。  
百发百中无虚弦，百中一趺前功辱。  
彭君绝识透黄间，不师逢羿师珞琭。  
天度三百六十强，一算不容失正鹄。  
吾闻天机难语人，往来了了拈众镞。  
君姑藏用凝于神，矢口莫轻谈祸福。  

文天祥　赠萍乡道士  
道上观行人，半似重相见。  
古云性相近，性岂不如面。  
万形本一性，万心方一殊。  
世固难绝圣，亦恐难绝愚。  

文天祥　赠莆阳卓大著顺宁精舍三十韵  
人生天地间，一死非细事。  
识破此条贯，八九分地位。  
赵岐图寿藏，杜牧拟墓志。  
祭文潜自撰，荷锸伶常醉。  
此等蜕浮生，见解已不易。  
齐物逍遥游，大抵蒙庄意，  
圣门有大法，学者必孔自。  
知生未了了，未到知死地。  
原始则返终，终始本一致。  
后来得西铭，精蕴发洙泗。  
吾体天地塞，吾气天地帅。  
一节非践形，终身莫继志。  
舜功禹顾养，参全颖锡类。  
伯奇令无违，申生恭不贰。  
圣贤当其生，无日不惴惴。  
彼岂不大观，何苦勤兴寐。  
吾顺苟不亏，吾宁始无愧。  
人而有所忝，旷达未足智。  
卓哉居士翁，方心不姿媚。  
蒙谗以去国，七年无怨怼。  
风雨三间茅，松楸接苍翠。  
斯丘亦乐哉，未老先位置。  
宇宙如许大，岂以为敝屣。  
当其归去来，致命聊自遂。  
天之生贤才，初意岂无为。  
民胞物同与，何莫非己累。  
君方仕于朝，名高贵所萃。  
乾坤父母身，方来日川至。  
西铭一篇书，顺事为大义。  
请君观我生，姑置末四字。  

文天祥　赠秋月叶相士  
急流勇退神仙，跋蹩龙钟将相。  
借问华山山中，何似天津桥上。  

文天祥　赠神目相士  
道茂数遁甲，长房得役鬼。  
风鉴麻衣仙，地理青乌子。  
择术患不精。精义本无二。  
奇哉梦笔生，熊鱼掩前氏。  

文天祥　赠适庵册工  
本是儒家子，学为方外事。  
此身恨凫短，有意求蝉蜕。  
犹留鼎馀药，还授人间世。  
从君卧山中，共谈弘景秘。  

文天祥　赠舒片云  
麻源谪仙人，嘘呵成阴阳。  
向来怀袖间，冉冉天孙裳。  
一夕大雷电，六丁下取将。  
仙人乘风来帝乡，又从肤寸起飞扬。  
仙术亦如此，天机神翕张。  
有时行浑天，周游十三万里强。  
往来仙驭不可韁，正恐问命人，  
望气蓬莱隔渺茫。  

文天祥　赠蜀医钟正甫  
炎皇鉴从草，异种多西州。  
为君望岷峨，使我双泪流。  
向来秦越人，朝洛夕邯郸。  
子持鹊经来，自西亦徂南。  
江南有羁羽，岂不怀故营。  
何当同皇风，六气和且平。  

文天祥　赠涂内明  
老云五色令人盲，面壁不视佛慧生。  
彼皆去眼绝人伪，孰知涂者出天成。  
有口能谈贵人命，有耳能听贵人声。  
此中一片光明藏，嗜欲浅处天机深。  

文天祥　赠魏山人  
君不见而家直臣犯天怒，身死未寒碑已仆。  
又不见而家处士承天渥，闭门水竹以自乐。  
云仍妙参曾杨诀，谓余地宅谁优劣。  
小烦稳作子午针，灵于己则灵于人。  

文天祥　赠萧巽斋  
未有大挠书，先有伏羲易。  
古人尚卜筮，今人信命术。  
八卦与五行，皆自河图出。  
易中元有命，道一万事毕。  
卦义六十四，萧君得其一。  
江湖旅琐琐，谈命以巽入。  
人情爱委曲，喉舌嫌棘棘。  
言言依忠孝，君平意未失。  
我生独骯脏，动取无妄疾。  
是有命流行，谁陨复谁诎。  
安能从儿女，朝夕谈昵昵。  
若卦有人买，不妨君卖直。  

文天祥　赠许柏溪惟一  
长风吹飞藿，蜻蛚吟野草。  
流光速代谢，兴怀令人老。  
游子中夜起，悠悠酣且歌。  
明月委清照，江湖秋涉多。  
岂无临淄鱼，亦有邯郸酒。  
怀古招王孙，登高重回首。  

文天祥　赠杨樵隐应炎谈命  
莘郊一介，尧舜君民。  
薇山二难，百世忠清。  
富春耕叟，涕洟云台。  
终南遁士，仕宦梯媒。  
是数公者，俱以隐名。  
木石一迹，霄渊异情。  
九华山人，卖樵江湖。  
请算世间，几种樵夫。  

文天祥　赠叶大明  
大明标榜叶氏子，自称后朴　门下士。  
误言木吉孛为灾，后村曾发一笑来。  
其师流传说如此，宁知祸福乃不尔。  
犀腰貂首徒劳人，甘藜豢藿无苦辛。  
我生有命殊六六，木孛循环相起伏。  
袖中莫出将相图，尽洗旧学读吾书。  

文天祥　赠一壶天李日者  
汝南市人眼，壶小天地大。  
谁知卖药翁，壶宽天地隘。  
李君血肉身，大化中一芥。  
天度三百馀，满腔粲蓍蔡。  
仙翁以过谪，长房以术败。  
造化多漏泄，鬼神争讶怪。  
君归视斯壶，口匏深覆盖。  
得钱且沽酒，日晚便罢卖。  

文天祥　赠余月心五首  
月之所在谓之身，朝市山林几样人。  
静看一轮如此洁，莫将身著软红尘。  

文天祥　赠余月心五首  
我生之辰月宿斗，如何谤誉由箕口。  
月明只合醒眼看，斗亦何须挹浆酒。  

文天祥　赠余月心五首  
月比于人历世多，才圆又缺几消磨。  
只因受用长生药，嗟尔死蛙如月何。  

文天祥　赠余月心五首  
一种黄州月，曹苏善恶几。  
吾矶连月钓，此月是邪非。  

文天祥　赠余月心五首  
子心月其明，子术星之数。  
为月诘众星，不知何以故。  

文天祥　赠月洲相士  
月洲月眼阅人多，且道西州事若何。  
朱紫贵人皆好命，不知中有孔明麽。  

文天祥　赠曾兰谷相士  
许负眼，祢衡口。  
巧言甘，莠言丑。  

文天祥　赠曾一轩  
磨蝎之宫星见斗，簸之扬之箕有口。  
昌黎安身坡立命，谤毁平生无不有。  
我有斗度限所经，适然天尾来临丑。  
虽非终身事干涉，一年贝锦纷杂糅。  
吾家禄书成巨编，往往日者迷几先。  
惟有一轩曾正德，其说已在前五年。  
阴阳造化荡昼夜，世间利钝非偶然。  
未来不必更臆度，我自存我谓之天。  

文天祥　赠赵神眼  
一条一褐髯如铁，神为秋水眼为月。  
欲从壶子觅三机，剑首终然吹一吷。  

文天祥　赠周东卿画鱼  
观君潇湘图，起我濠上心。  
短褐波涛旧，秋雨菰蒲深。  

文天祥　张秘撰汴第一百一十五  
入幕旌旗动，挥翰绮绣扬。  
烟雾蒙玉质，斯人今则亡。  

文天祥　张世杰第四十二  
长风驾高浪，偃蹇龙虎姿。  
萧条犹在否，寒日出雾迟。  

文天祥　张世杰第四十一  
南国卷云水，黄金倾有无。  
蛟龙亦狼狈，反复乃须臾。  

文天祥　张元帅谓予国已亡矣杀身以忠谁复书之予谓商非不亡夷齐自不食周粟  
高人名若浼，烈士死如归。  
智灭犹吞炭，商亡正采薇。  
岂因徼后福，其肯蹈危机。  
万古春秋义，悠悠双泪挥。  

文天祥　张云第一百一十一  
痛愤寄所宣，四方服勇决。  
壮士敛精魂，里巷犹呜咽。  

文天祥　张制置珏第五十一  
气敌万人将，独在天一隅。  
向使国不亡，功业竟何如。  

文天祥　召张世杰第十七  
诏发西山将，熊虎亘阡陌。  
笳鼓凝皇情，佳气向金阙。  

文天祥　赵倅昴发第四十六  
风雷飒万里，大江动我前。  
青衿一惟悴，名与日月悬。  

文天祥　赵大监时赏第一百一十九  
豪杰贵勋业，宗支神翘后。  
平生白羽扇，欝结回我首。  

文天祥　真州驿  
山川如识我，故旧更无人。  
俯仰干戈迹，往来车马尘。  
英雄遗算晚，天地暗愁新。  
北首燕山路，凄凉夜向晨。  

文天祥　真州杂赋  
四十羲娥落虎狼，今朝骑马入真阳。  
山川莫道非吾土，一见衣冠是故乡。  

文天祥　真州杂赋  
聚观夹道卷红楼，夺得南朝一状头。  
将谓燕人骑屋看，而今马首向真州。  

文天祥　真州杂赋  
卖却私盐一舸回，天教壮士果安排。  
子胥流向江南去，我独他皇夜走淮。  

文天祥　真州杂赋  
便把长江作界河，负舟半夜泝烟波。  
明朝方觉田文去，追骑如云可柰何。  

文天祥　真州杂赋  
十二男儿夜出关，晓来到处捉南冠。  
博浪力士犹难觅，要觅张良更是难。  

文天祥　真州杂赋  
我作朱金沙上游，诸君冠盖渡瓜洲。  
淮云一片不相隔，南北死生分路头。  

文天祥　真州杂赋  
公卿北去共低眉，世事兴亡付不知。  
不是谋归全赵璧，东南那个是男儿。  

文天祥　镇江  
铁畒山河旧，金瓯宇宙非。  
昔随西日上，今见北军飞。  
豪杰非无志，功名自有机。  
中流怀士稚，风雨湿双扉。  

文天祥　镇江之战第十八  
海胡舶千艘，肉食三十万。  
江平不肯流，到今有遗恨。  

文天祥　正气歌  
天地有正气，杂然赋流形。  
下则为河岳，上则为日星。  
于人曰浩然，沛乎塞苍冥。  
皇路当清夷，含和吐明庭。  
时穷节乃见，一一垂丹青。  
在刘太史简，在晋董狐笔。  
在秦张良椎，在汉苏武节。  
为严将军头，为嵇侍中血。  
为张睢阳齿，为颜常山舌。  
或为辽东帽，清操厉冰雪。  
或为出师表，鬼神泣壮烈。  
或为渡江楫，慷慨吞胡羯。  
或为击贼笏，逆竖头破裂。  
是气所旁薄，凛烈万古存。  
当其贯日月，生死安足论。  
地维赖以立，天柱赖以尊。  
三网实系命，道义为之根。  
嗟予遘阳九，隶也实不力。  
楚囚缨其冠，传车送穷北。  
鼎镬甘如饴，求之不可得。  
阴房阒鬼火，春院閟天黑。  
牛骥同一皂，鸡栖凤凰食。  
一朝蒙雾露，分作沟中瘠。  
如此再寒暑，百沴自辟易。  
嗟哉沮洳场，为我安乐国。  
岂有他缪巧，阴阳不能贼。  
顾此耿耿在，仰视浮云白。  
悠悠我心悲，苍天曷有极。  
哲人日已远，典刑在夙昔。  
风檐展书读，古道照颜色。  

文天祥　正月十三日  
去年今日遁崖山，望见龙舟咫尺间。  
海上楼台俄已变，河阳车驾不须还。  
可怜羝乳烟横塞，空想鹃啼月掩关。  
人世流光忽如此，东风吹雪鬓毛班。  

文天祥　纸帐  
纸帐白如雪，上有坐客影。  
一白不自由，黑光荡无定。  
人倦影已散，依然雪花莹。  
须臾秉烛眠，相忘心目静。  

文天祥　至福安第六十二  
握节汉臣回，麻鞋见天子。  
感激动四极，壮士泪如雨。  

文天祥　至高沙  
江南自好筑金台，何事风花堕向淮。  
若使两遭豺虎手，而今玉也有谁埋。  

文天祥　至广州第七十七  
南方瘴疠地，白马东北来。  
长城扫遗堞，泪落强徘徊。  

文天祥　至吉州第八十  
挂颿远色外，缅邈怀旧丘。  
江水风萧萧，乌啼满城头。  

文天祥　至南安军第七十八  
短日行梅岭，天门郁嵯峨。  
江西万里船，归期无柰何。  

文天祥　至温州  
万里风霜鬓已丝，飘零回首壮心悲。  
罗浮山下雪来未，扬子江心月照谁。  
只谓虎头非贵相，不图羝乳有归期。  
乘潮一到中川寺，暗读中兴第二碑。  

文天祥　至温州  
晏岁着脚来东瓯，始觉坤轴东南浮。  
百川同归无异脉，有如天子朝诸侯。  
何年飞落两巨石，孤撑肮脏分江流。  
初疑炼失女娲手，又疑钓脱任公钩。  
冯夷海若不敢有，涌出精舍如莲舟。  
楼高百尺蜃吐气，塔耸双角龙昂头。  
蒲牢撞撞鼍坎坎，潮声滚滚风飕飕。  
沙高峰顶德门住，海门山上焦公留。  
长淮在望铁畒近，大浪不洗英雄愁。  
孰知隶古百粤地，今为礼乐衣冠州。  
池塘芳草年年绿，谢公胜事遗江楼。  
蓝田无飇蟾架夜，黄金作颗人家秋。  
客帆渺茫拂宸极，渔舠散漫轻凫鸥。  
丽天红日起初浴，五云扶上烟氛收。  
孤臣涕泗如此水，恨不从帝崆峒游。  

文天祥　至燕城第九十八  
百年不敢料，先后无丑好。  
绝境与谁同，飘泊南庭老。  

文天祥　至燕城第九十六  
往在西京时，胡星坠燕地。  
登临意惘然，千秋一拭泪。  

文天祥　至燕城第九十七  
浩荡想幽冀，行行郡国遥。  
天寒落万里，回首向风飙。  

文天祥　至扬州  
此庙何神三十郎，问郎行客忒琅珰。  
荒阶枕籍无人问，风露满堂清夜长。  

文天祥　至扬州  
谯鼓咚咚入四更，行行三五入西城。  
隔壕喝问无人应，怕恐人来捉眼生。  

文天祥　至扬州  
怅怅乾坤靡所之，平山风露夜何其。  
翁翁岂有甘心事，何故高楼鼓角悲。  

文天祥　至扬州  
城上兜鍪按剑看，四郊胡骑绕团团。  
平生不解杨朱泣，到此方知进退难。  

文天祥　至扬州  
吾戴吾头向广陵，仰天无告可怜生。  
争如负命投东海，犹会乘风近玉京。  

文天祥　至扬州  
海云渺渺楚天头，满路胡尘不自由。  
若使一朝俘上去，不如制命死扬州。  

文天祥　至扬州  
路傍邂逅卖柴人，为说高沙可问津。  
此去侬家三十里，山坳聊可避风尘。  

文天祥　至扬州  
且行且止正依违，彷佛长空曙影微。  
从者仓皇心绪急，各持议论泣牵衣。  

文天祥　至扬州  
问谁攫去橐中金，惮仆双双不可寻。  
折节从今交国士，死生一片岁寒心。  

文天祥　至扬州  
颠崖一陷落千寻，奴仆偏生负主心。  
饥火相煎疲欲绝，满山荒草晓沉沉。  

文天祥　至扬州  
戴星欲赴野人家，曙色纷纷路愈赊。  
仓卒只从山半住，颓垣上有白云遮。  

文天祥　至扬州  
路逢败屋作鸡栖，白屋荒荒鬼哭悲。  
袖有金钱无米籴，假饶有米亦无炊。  

文天祥　至扬州  
扫退蜣蜋枕败墙，一朝何止九回肠。  
睡馀扪虱沉沉坐，偏觉人间白昼长。  

文天祥　至扬州  
飘零无绪叹途穷，搔首踟蹰日已中。  
何处人声似潮泝，黑云骤起满山风。  

文天祥　至扬州  
昼阑万骑忽东行，鼠伏荒村命羽轻。  
隔壁但闻风雨过，人人顾影贺更生。  

文天祥　至扬州  
青衣山下汲荒泉，道遇腥风走不前。  
向晚归来号且哭，胡儿只为解腰缠。  

文天祥　至扬州  
眼穿只候卖柴回，今日堡城门不开。  
籴米已无消息至，黄昏惆怅下山来。  

文天祥　至扬州  
既投古庙觅藜羹，三五樵夫不识名。  
僮子似知予梦恶，生柴烧火到天明。  

文天祥　至扬州  
苦作江头乞食翁，一层破庙五更风。  
眼前境界身何许，始悟人间万法空。  

文天祥　至扬州  
樵夫偏念客途长，肯向城中为裹粮。  
晓指高沙移处泊，司徒庙下贾家庄。  

文天祥　至真州第五十九  
万里长江边，去国同目粲。  
青山意不尽，皇天照嗟叹。  

文天祥　中秋  
不教收骨瘴江边，驱向胡沙着去鞭。  
旧夺宫袍空独步，新食宫饭饱孤眠。  
客程恰与秋天半，人影何如月倍圆。  
犹是江南佳丽地，徘徊把酒看苍天。  

文天祥　中原  
中原方万里，明日是重阳。  
桑枣人家近，蓬蒿客路长。  
引弓虚射雁，失马为寻羊。  
见说今年旱，青青麦又秧。  

文天祥　重阳  
万里飘零两鬓蓬，故乡秋色老梧桐。  
雁栖新月江湖满，燕别斜阳巷陌空。  
落叶何心定流水，黄花无主更西风。  
乾坤遗恨知多少，前日龙山如梦中。  

文天祥　重阳  
飘零万里若为家，一夜西风吹鬓华。  
只有新诗题甲子，更无故旧对黄花。  

文天祥　重阳  
江南秋色满梧桐，回首青山万事空。  
怕见镜中新白发，长将破帽裹西风。  

文天祥　重阳  
风卷车尘弄晓寒，天涯流落寸心丹。  
去年醉与茱萸别，不把今年作健看。  

文天祥　周苍崖入吾山作图诗赠之  
三生石上结因缘，袍笏横斜学米颠。  
渔父几忘山下路，仙人时访岭头船。  
乌猿白鹤无根树，淡月疏星一线天。  
为我醉呼添蒙澒，倦来平卧看云烟。  

文天祥　诸幕客第一百一十八  
入幕未展才，辛苦在道路。  
回首一茫茫，风悲浮云去。  

文天祥　竹花  
黄家紫家斗魏姚，夷齐玉立青萧萧。  
便是人间小天地，不特水上作萍漂。  

文天祥　竹间  
倦来聊歇马，随分此青山。  
流水竹千个，清风沙一湾。  
乾坤醒醉里，身世有无间。  
客路真希绝，浮生半日闲。  

文天祥　驻潮阳第七十二  
寒城朝烟淡，江沫拥春沙。  
群盗乱豺虎，回首白日斜。  

文天祥　驻惠境第七十一  
朱凤日威垂，罗浮展衰步。  
北风吹蒹葭，送此齿发暮。  

文天祥　筑房子歌  
自予居狴犴，一室以自治。  
二年二大雨，地污实成池。  
圄人为我恻，畚土以筑之。  
筑之可二尺，宛然水中坻。  
初运朽壤来，臭秽恨莫追。  
掩鼻不可近，牛皂鸡于埘。  
须臾传黑坟，千杵鸣参差。  
但见如坻平，粪土不复疑。  
乃知天下事，不在论閏基。  
苟可掩耳目，臭腐夸神奇。  
世人所不辨，羊质而虎皮。  
大者莫不然，小者又何知。  
深居守我玄，默观道推移。  
何时蝉蜕去，忽与浊世违。  

文天祥　自淮归浙东第六十一  
北走惊险难，十步一回首。  
碧海吹衣裳，挂席上南斗。  

文天祥　自遣  
诗馀眠白日，饮后坐清风。  
万事乘除里，平生宠辱中。  
心无随境变，意自与天通。  
莫笑邯郸梦，惺惺更是空。  

文天祥　自述  
赤舄登黄道，朱旗上紫垣。  
有心扶日月，无力报乾坤。  
往事飞鸿渺，新愁落照昏。  
千年沧海上，精卫是吾魂。  

文天祥　自述二首  
当年嚼血渍铜驼，风气悠悠柰若何。  
汉贼已成千古恨，楚囚不觉二年过。  
古今咸道天骄子，老去忽如春梦婆。  
试把睢阳双庙看。只今事业愧蹉跎。  

文天祥　自述二首  
江南啼血送残春，漂泊风沙万里身。  
汉末固应多死士，周馀乃止一遗民。  
乍看须少疑非我，只要心存尚是人。  
坐拥牢愁书眼倦，土床伸脚任吾真。  

文天祥　自叹  
草宿披宵露，松餐立晚风。  
乱离嗟我在，艰苦有谁同。  
祖逖关河志，程婴社稷功。  
身谋百年事，宇宙浩舞穷。  

文天祥　自叹  
可怜大流落，白发鲁连翁。  
每夜瞻南斗，连年坐北风。  
三生遭际处，一死笑谈中。  
赢得千年在，丹心射碧空。  

文天祥　自叹  
三年海峤拥貔貅，一日蹉跎白尽头。  
垓下雌雄羞故老，长安咫尺泣孤囚。  
鱼龙沸海地为泣，烟雨满山天也愁。  
万死小臣无足憾，荡阴谁共侍中游。  

文天祥　自叹  
瑟瑟秋风悲，烈烈寒气骄。  
蒲柳先已零，松柏何后凋。  
天意重肃杀，造物无不销。  
强弱有异禀，忧患同一朝。  
惟有南山石，千载一岧峣。  
人苦不自足，空羡王子乔。  

文天祥　自叹  
长安不可诣，何故会皋亭。  
倦鸟非无翼，神龟弗自灵。  
乾坤增感慨，身世付飘零。  
回首西湖晓，雨馀山更青。  

文天祥　自叹  
功业羞前辈，形骸感故吾。  
屡判嵇绍血，几无庆公须。  
落落惟心在，苍他有意无。  
江流总遗泪，何止失吞吴。  

文天祥　自叹  
门掩牢愁白日过，不应老子坐婆娑。  
虽生得似无生好，欲死其如不死何。  
王蠋高风真可挹，鲁连大节岂容磨。  
东流不尽铜驼恨，四海悠悠总一波。  

文天祥　自叹  
绿槐云影弄黄昏，月照牢愁半掩门。  
一片心如千片碎，十分须有二分存。  
沙边黄鹄长回首，江上杜鹃空断魂。  
竖子溷人漫不省，红缨白马意轩轩。  

文天祥　自叹三首  
猛思身世事，四十七年无。  
鹤发俄然在，鸾飞久已殂。  
二儿化成土，六女掠为奴。  
只有南冠在，何妨是丈夫。  

文天祥　自叹三首  
北辙更寒暑，南冠几晦冥。  
家山时入梦，妻子亦关情。  
惆怅心如失，崎岖命复轻。  
遭时命如此，薄分笑三生。  

文天祥　自叹三首  
疾病连三次，形容落九分。  
几成白宰相，谁识故将军。  
暗坐羞红日，闲眠想白云。  
苍苍竟何意，未肯丧斯文。  

文天祥　自汶阳至郓  
渺渺中原道，劳生叹百非。  
风雨吹打人，泥泞飞上衣。  
目力去天短，心事与时违。  
夫子昔相鲁，侵疆自齐归。  

文天祥　宗族第一百四十  
西江接锦城，山阴一茅宇。  
宗族忍相遗，乾坤此深阻。  

文天祥　邹处置第一百二十八  
方当节钺用，不返旧征魂。  
凄凉馀部曲，发声为尔吞。  

文天祥　邹处置第一百二十七  
东郊暗长戟，死地脱斯须。  
庾公兴不浅，居然屈壮图。  

文天祥　祖逖  
平生祖豫州，白首起大事。  
东门长啸儿，为逊一头地。  
何哉戴若思，中道奋螳臂。  
豪杰事垂成，今古为短气。  

文天祥士友　送文安抚出师  
出师自古尚张皇，何况长江恣扰攘。  
闻道义旗离漕口，已驱北骑走池阳。  
先将十万来迎敌，最好诸军自裹粮。  
说与无知饶舌者，文魁元不是猖狂。  

文天祐　别黄山  
黄山别去恨绵绵，华表重寻第几巅。  
马迹苔肥连碧汉，龙潭水暖涨灵泉。  
断无花逐桃溪外，别有春留药圃边。  
鶗鴃一声人亦老，鬓丝惊笑玉颜仙。  

文天祐　黄山听琴  
岁晏抱琴入室处，榾柮烧残听风雨。  
有客五弦弹太古，扫空恩怨不儿女。  
污樽抔饮击土鼓，如与羲轩相对语。  
又如重华坐舜皋，万物长养不苦窳。  
闻君澹然太古音，感君悠悠太古心。  
古心古音谁能识，应向松涛处处寻。  

文同　安仁道中旱行  
行马江头未晓时，好风无限满轻衣。  
寒蝉噪月成番起，野鸭惊沙作队飞。  
揭揭酒旗当岸立，翩翩鱼艇隔湾归。  
此间物象皆新得，须信诗情不可违。  

文同　傲吏  
管马心何在，排车意自闲。  
问时将年板，柱颊对西山。  

文同　罢郡  
自问尔何事，端然信方策。  
本是鉯犁人，强为簪组客。  
何尝补万分，徒自劳七尺。  
还如裴昭明，罢郡归无宅。  

文同　白鹤寺北轩围棋  
只园隐城角，开轩极幽邃。  
日影转不到，居常抱秋气。  
余兹度炎燠，一局忘万事。  
扰扰门外人，谁知此中意。  

文同　白头吟  
忆昔宴华堂，金徽导幽意。  
虽知取名贱，越礼奉君子。  
相期本同穴，谁复耻犊鼻。  
一见茂陵人，烟霄与泥滓。  
愿言保新爱，妾以甘自弃。  
恩义薄所终，多生于富贵。  

文同　百舌鸟  
众禽乘春喉吻生，满林无限啼新晴。  
南园花木正繁盛，小小大大皆来鸣。  
藏枝映叶复谁使，不肯停住常嘤嘤。  
就中百舌最无谓，满口学尽群鸟声。  
自无一语出于己，徒尔嘲{左口右哲}夸从横。  
朝朝泊我高柳上，叫破一窗残月明。  
幽人稳睡正酣美，无计可奈遭尔惊。  
少年挟弹彼谁者，安得为我来五更。  

文同　北禅龙井  
城北神龙去几年，近日人言归旧止。  
澄潭沈沈不可近，百步之外毛骨起。  
今年兴元辄愆雨，众恳问龙求滴水。  
香烟才上云满空，一夜滂沱遍千里。  

文同　北城楼上  
满目望不极，城楼当最高。  
地形连楚阔，山势入秦豪。  
平外斜通骆，深中远认褒。  
图经何壮观，故事有萧曹。  

文同　北郭  
绕树垂萝荫曲堤，暖烟深处乱禽啼。  
何人来此共携酒，可惜拒霜花一溪。  

文同　北楼晚晴望秦岭  
秦岭巉巉列万峰，晚岚浑欲滴晴空。  
如何学得崔重易，吟啸终南明月中。  

文同　北园避热  
缭绕度回塘，纡余转短墙。  
引筇聊散诞，入竹得清凉。  
正午禽虫净，初晴果木香。  
移床就高处，更欲解衣裳。  

文同　北园梨花  
寒食北园春已深，梨花满枝雪围遍。  
清香每向风外得，秀艳应难月中见。  
苦嫌桃李共妖冶，多谢松篁相葱蒨。  
黄鹂紫燕莫过从，时有一声拖白练。  

文同　北斋雨后  
小庭幽圃绝清佳，爱此常教放吏衙。  
雨后双禽来占竹，秋深一蝶下寻花。  
唤人扫壁开吴画，留客临轩试越茶。  
野兴渐多公事少，宛如当日在山家。  

文同　豳州  
昔年戎马尽南豳，今日风光已太文。  
雅吹夜喧金府月，靓妆春艳玉峰云。  
泉亭柳色浓将滴，水寨荷香远更薰。  
逻候不惊烽燧息，高原闲猎旧将军。  

文同　病眼  
病眼每至午，其视何{左目右荒}{左目右荒}。  
安得张中书，就欲求古方。  

文同　薄命女  
夭夭东邻姝，艳色如春柔。  
去嫁不得偶，罗衣空自羞。  
轻埃掩菱花，不分铅华休。  
回首视庸奴，寂寞还卷收。  

文同　不饮自嘲  
能诗何水曹，眼不识杯铛。  
而我岂解吟，亦得不饮名。  
持此以立世，可笑实浪生。  

文同　不雨  
陵阳官居遇久旱，发喘浑如起新病。  
已惊赤日晨可畏，更恨炎风午尤盛。  
徒嗟禾黍尽焦落，无奈蝇虻转豪横。  
安得神龙驾九宵，大注满倾如倒井。  

文同　步月  
掩卷下中庭，月色浩如水。  
秋气凉满襟，松阴密铺地。  
百虫催夜去，一雁领寒起。  
静念忘世纷，谁同此佳味。  

文同　采莲曲  
绿缬裆，红绣裳，  
衫盘蜂蝶裙鸳鸯。雕瑰错宝垂鬓长，  
紫眉翠盖行新妆。蹁跹曲堤下回塘，  
画桡送入波中央。罗袖卷起金钏光，  
摇轻撼脆敲短芒。丹琼绀玉低复昂，  
沾裛薄粉扑嫩黄。替腰蛛腹丝飘扬，  
列坐彩舫求比方。笑声吃吃动明珰，  
挨蒲拂蓼次岸旁。风吹落霞供晚凉，  
西城鸦鸦啼女墙。归来索酒酌满觞，  
吴屏蜀帐围象床。困卧不起灯烛张，  
琉璃盎缶丛生香。  

文同　采芡  
芡盘团团开碧轮，城东壕中如叠鳞。  
汉南父老旧不识，日日岸上多少人。  
骈头鬅忪露秋熟，绿刺红鎝割寒玉。  
提笼当筵破紫苞，老蚌一开珠一掬。  
吹台北下凝祥池，圃田东边仆射陂。  
如今两处尽堙没，异日此地名应驰。  
物贵新成味尤美，可惜飘零还入水。  
料得明年转更多，一匝清波流万子。  

文同　采桑  
溪桥接桑畦，钩笼晓群过。  
今朝去何早，向晚蚕恐卧。  
家家五十日，谁敢一日情。  
未言给私用，且以应官课。  

文同　采药归晚因宿野人山舍  
东岩阴深崖巘古，夹涧垂泉结鹅乳。  
我来采药晚忘归，试宿荆扉问鸡黍。  
春风满林灯火冷，一夜不眠山月苦。  
平明携策下青苍，松叶纷纷洒新雨。  

文同　残秋郊外  
萧萧风色弄寒威，见尽郊原向晚晖。  
昨夜星霜和月落，满林红叶隔烟飞。  
已嗟北渚莲初老，更惜东篱菊渐稀。  
休感岁华伤节物，眼前樽酒重相违。  

文同　苍溪山寺  
正午风色高，遂泊苍溪县。  
层崖抱林木，有寺藏葱蒨。  
出船步危磴，荫密颇索转。  
上到金仙家，缘空列台殿。  
修篁挂县溜，坐觉炎暑变。  
老僧晓经论，言语何贯穿。  
引我上高阁，阑干俯江面。  
寥寥百里内，山水尽奇观。  
谁谓羁旅中，所见皆所愿。  
汀洲白鸟聚，井邑青烟散。  
乐此暮忘归，疏钟起岩畔。  
徒倚下松门，尚怪舟人唤。  

文同　长安道  
长安道，隋唐宫殿生秋草。  
若使皆知嗣业难，争得行人望中老。  

文同　长安李晦叔醉老庵  
醉老名庵晦叔为，庵中长是醉淋漓。  
扶头未得日过午，门外万端俱不知。  

文同　长举  
山色满西阁，到江知几层。  
峰峦李成似，涧谷范宽能。  
阔外晴烟落，深中晚霭凝。  
无由画奇绝，已下更重登。  

文同　长举驿楼  
爽气浮空紫翠浓，隔江无限有奇峰。  
君如要识营丘画，请看东头第五重。  

文同　朝阳亭  
峨峨乎守居，已与前峰对。  
朝阳乃危榭，更在守居外。  
烟云一川满，林麓三山会。  
近槛有胡床，无忘傲公退。  

文同　嘲任昿  
幸自文章亦可怜，不消一事已为贤。  
何如却逐虫儿去，忍耻更来王亮前。  

文同　嘲中条  
荆山赴太华，百万如走驼。  
嘴尾不相殊，前后翻海波。  
既至拥而蹲，仰首争列罗。  
太华势愈尊，引手欲下摩。  
中条从北来，亦愿依巍峨。  
岂知队伍弱，只类马与驘。  
奔腾气力尽，群伏饮大河。  
饮已只南望，岌然将奈何。  

文同　成都杨氏江亭  
汀洲烟雨卷轻霏，遥望轩窗隐翠围。  
万岭西来供晓色，一江南下载晴晖。  
凫鸥惯入阑干宿，鱼蟹长随舴艋归。  
我亦旧多沧海思，几时如此得苔矶。  

文同　呈里中诸友  
君莫怪我不读书，君莫笑我不饮酒。  
更精文史岂足用，渐老欢娱复何有。  
负郭安得二百亩，举家已聚三十口。  
且来伴我数月闲，未几区区又西走。  

文同　城南江馆  
汉江之北涯，轩宇颇高爽。  
西南正空阔，时此托遐想。  
谁家有竹石，更可悦新赏。  
待学袁愍孙，乘兴欲直往。  

文同　稠桑见荆山  
万岭郁丛丛，盘云气势雄。  
纵横谁画笔，屈折自屏风。  
倒树出断外，乱云生掩中。  
无由更停马，此意恨如蓬。  

文同　筹笔诸峰  
君看筹笔驿江边，翠壁苍崖起昼烟。  
正是峡中佳绝处，土人休用作畲田。  

文同　酬仲几秦州道上见寄  
送子入秦处，纷纷黄叶间。  
孤舟渡野水，疋马转遥山。  
明月每夜望，清风何日还。  
新诗慰牢落，为一破愁颜。  

文同　初入二里  
树色交山色，蝉声杂水声。  
客怀殊不倦，信马此间行。  

文同　初雪  
一色阴云蔽晓空，粉英琼屑乱茸茸。  
不知游骑将何处，已失南城玉柱峰。  

文同　春闺  
枕带索春思，窗纱漏晓光。  
蟏蛸伤远别，鶗鴚感流芳。  
妆匣蒸残粉，薰炉试旧香。  
洞房灯烛外，只有梦悠扬。  

文同　春寒  
东风何事力犹微，凛凛边寒犯客衣。  
旧雪未消新雪下，南园春色几时归。  

文同　春山  
冈原草木秀，溪谷云霞媚。  
君笔谁所传，独解吐和气。  

文同　春庭  
春院阴阴翠霭低，春庭寂寂晓光迷。  
花间蜂去抱黄粉，苔上燕来衔绿泥。  
两行高梧初荫合，一翻新草恰生齐。  
微禽已识幽人意，飞下栏干向里啼。  

文同　春雪呈知府龙图  
胧胧玉魄沉霄彩，蔌蔌瑶花破晓阴。  
和气所蒸缘异政，丰年之兆慰群心。  
画楼卷白欢声洽，游骑障泥乐意深。  
太守安闲民讼息，锦城无限好园林。  

文同　慈济院双楠  
双楠高耸绿氤氲，密叶长柯荫四邻。  
佛现宝幢经几劫，天开云帐待何人。  
护持必有诸贤圣，触犯宁无恶鬼神。  
付嘱寺僧常洒扫，莫令向下有纤尘。  

文同　此君庵  
斑斑堕箨开新筠，粉光璀璨香氛氲。  
我常爱君此默坐，胜见无限寻常人。  

文同　此乐  
吏散收簿书，公馆如山居。  
归来换野服，携策将焉如。  
园亭极潇洒，阴森修竹下。  
拂石坐终日，徒倚不知夜。  
山月照我明，林风吹我清。  
口诵太古文，往来池上行。  
露下觉微凛，南窗归就枕。  
心闲神自安，达旦得酣寝。  
乱曰：懒守尔何为，日日常若斯。  
为言我自尔，此乐非汝知。  

文同　骢马  
鬵鬣拥如云，西人号乞银。  
更逢桓御史，特地起精神。  

文同　崔白败荷折苇寒鹭  
疏苇雨中老，乱荷霜外凋。  
多情惟白鸟，常此伴萧条。  

文同　崔觐诗  
崔觐者高干，梁州城固人。  
读书不求官，但与耕稼亲。  
夫妇既已老，左右无子孙。  
一日召奴婢，尽又田宅均。  
俾之各为业，不用来相闻。  
遂去隐南山，杂迹麋鹿群。  
约曰或过汝，所给我为陈。  
有时携其妻，来至诸人门。  
乃与具酒食，啸咏相欢欣。  
山南郑余庆，辟之为参军。  
见趣使就职，漫不知吏文。  
已复许谢事，但谓长者云。  
补阙王直方，本觐之比邻。  
文宗时上书，召见蒙咨询。  
荐觐有高行，用可追至淳。  
诏授起居郎，褒斜走蒲轮。  
辞疾不肯至，高风概秋昮。  
我昨过其县，裴回想芳尘。  
访问诸故老，寂无祠与坟。  
斯人久不竞，薄夫何由敦。  
此县汉唐时，诸公扬清芬。  
刻诗子坚庙，来者期不泯。  

文同　村居  
日影满松窗，云开雨初止。  
晴林梨枣熟，晓巷儿童喜。  
牛羊深涧下，凫雁寒塘里。  
田父酒新成，瓶罂馈邻里。  

文同　答马子山节推见寄  
曾陪参画从橐韐，文雅当时最盛传。  
玉挂好风横饮簟，翠漪明月漾吟船。  
石渠金马余何者，绿水红莲子尚然。  
好养江边鸿渐翼，诏书非久不菑川。  

文同　大垂手  
华堂合乐轰春昼，凤叫龙嘶画鼍吼。  
琼猊压地开组绣，美人舞兮献君寿。  
红婆娑兮翠蚴蟳，雪翻花兮风入柳。  
曳轻裾兮扬彩绶，金鸾飞兮玉麟走。  
入急破，大垂手。  
香檀扎扎江雨骤，情凝力定方举袖。  
烟收雾敛曲彻后，锦盈车兮珠满斗。  

文同　大慈交师演古轩  
万法一轩中，周回百座容。  
曲燃藆卜久，横揭贝多重。  
信士供晨钵，门人集午钟。  
何时听雄辨，几柄换庭松。  

文同　大热  
大热早复暮，幽居如火围。  
更无风稍快，只有汗频挥。  
袒露忧生客，沾濡怕熟衣。  
何当生两翼，直近广寒飞。  

文同　大热过散关因寄里中友人  
六月日正午，大暑若沸镬。  
时行古关道，十步九立脚。  
烟云炙尽散，树木晒欲落。  
喉鼻喘不接，齿舌津屡涸。  
担血僮破领，鞍汗马濡膊。  
幽坑困猿狖，密莽渴鸟雀。  
至此因自谓，胡为就名缚。  
所利缘底物，奔走冒炎恶。  
尘心日夜迫，欲住不能略。  
因念吾故园，左右悉林薄。  
昔我未第时，此有文酒乐。  
长松借高阴，飞瀑与清濯。  
层崖对僧咏，大石引客酌。  
畏景虽赫然，无由此流烁。  
于今只梦想，欲往途路邈。  
所效殊未立，期归尚谁约。  
徒尔发短歌，西首谢岩壑。  

文同　大热见田中病牛  
垅上病牛良可悲，皮毛枯杭头角垂。  
两鼻豦豣只自喘，四蹄屴岌曾不皮。  
牧童默坐罢牵挽，耕叟拱立徒嗟咨。  
朝驱暮使气力尽，尔死主人安得知。  

文同　大雨  
惊云驾长风，大雨洒九有。  
崩腾百川倒，豪怒一雷走。  
茫茫草木乱，隐隐岩谷吼。  
高阁昼眠人，觉来但支肘。  

文同　大元观题壁  
三十穷男子，其好胆气成。  
鸿毛在乡里，骥足本乾坤。  
周孔为逢揖，轲雄自吐吞。  
平生所怀抱，应共帝王论。  

文同　待雪  
向晚欲雪天气阴，木叶乱飞杂归禽。  
城头徒倚待飘洒，东北万里皆云林。  

文同　灙泉亭  
竹列苍戟枝干稠，亭开翠幄窗户幽。  
下分灙水入渠口，正坐小榻临清流。  

文同　登邠州城楼  
试此望摇落，秋襟成惘然。  
客怀伤薄莫，节物感穷边。  
断烧侵高垒，微阳入晚川。  
年来旧山意，常与雁翩翩。  

文同　登陵阳云山阁寄上吴尹  
云山高阁倚危墙，晚意无穷在渺茫。  
极望不知云几许，满空惟见雁交相。  
与谁把酒邀明月，独自吟诗到夕阳。  
因念平台有佳兴，邹生枚叟奉梁王。  

文同　登山城书事  
节物感羁旅，连空生塞阴。  
乱鸿寒渚远，群雀晚丛深。  
霜重泾滩出，烟高陇树沉。  
岁华徒自老，幽愤满登临。  

文同　登山亭  
登临平楚外，徒倚夕阳间。  
归鸟乱飞叶，暮云凝远山。  
行知筋力倦，愁欲鬓毛斑。  
坐久成搔首，疏慵好强颜。  

文同　邓隐老木寒牛  
苍崖棱层草芊绵，巨木半死生枯烟。  
羸牛日晚已噍草，稚子天寒犹打钱。  

文同　殿前生桂树  
童童彼芳桂，蔼蔼生广内。  
灵根浃和液，柯叶冬不改。  
日月最临照，雨露偏汪{左氵右岁}。  
愿保刚劲质，与君同万岁。  

文同　钓竿  
霜刀裁绿筠，桂饵挂轻缗。  
敛迹天地间，侧身江海滨。  
悠悠宝帐夜，寂寂烟波春。  
何时投竿归，再与君子亲。  

文同　东窗  
丛榆落碎钿，蔓柳扑轻绵。  
丽畹暗红雾，曲堤横翠烟。  
嘉树正阴合，好禽新晤圆。  
东窗日已满，犹托隐囊眠。  

文同　东谷独往  
久不到东谷，晚晴欣细履。  
阴阴夹路木，溅溅落溪水。  
幽涎界屏粉，乱喙刻窗纸。  
兀坐忘所归，烟云逼人起。  

文同　东谷茅斋  
野径转深密，静无车马痕。  
松花金粉堕，苔叶翠葺动。  
虫鸟春音杂，烟云晚色昏。  
俗尘何处入，长是掩溪门。  

文同　东谷偶成  
府事幸稀简，常为东谷游。  
旧山兹仿佛，佳景每迟留。  
断续溪云起，纵横野水流。  
拂衣知未得，聊此慰乡愁。  

文同　东谷沿小涧树木丛蔚中有圆潭爱之久坐书所见  
野水泻古穴，石岸盘回渊。  
飞尘不可入，竹树围清涟。  
静往得胜玩，深居逃俗缘。  
寒光照烦襟，景寂心自圆。  
枯篁蹲碧禽，垂颈窥沉鲜。  
对之不敢动，相望两俱禅。  

文同　东门行  
土有失所偶，难甘蓬荜微。  
拔剑出东门，感愤不顾归。  
贤哉彼嘉匹，逐逐牵其衣。  
愿同此{檀木换饣}粥，节义安得违。  
况今谓清世，不可复为非。  

文同　东丘老人  
东丘老人眉有毫，皮肉光润牙龄牢。  
自云新年九十九，须发白者无一毛。  
问之吾术本无有，咽津纳息徒嘈嘈。  
莫将元气佐喜怒，自然所得春秋高。  
吾尝行之五十载，此事至易曾不劳。  
饮之以酒谢使使去，手足轻利如猿猱。  
尝闻唐人柳公度，八十许岁精力豪。  
其言与人亦如此，老人无乃斯人曹。  

文同　东山亭  
朝阳之峰乃天设，曲岭长岗地盘结。  
下临绝涧走索回，上耸巍亭飞巠嵲。  
晚云几处水墨画，秋树数番红绿缬。  
安能恰会此时閒，静与诗翁吟晓雪。  

文同　东斋闷书  
读书已无效，何用转劳苦。  
闲斋幸无事，日共古人语。  
古人议论好，善恶皆有补。  
舍此欲奚为，惟应睡满午。  

文同　冬晚书事  
倚杖立亭皋，寒威向晓豪。  
雪乾山色老，风烈树声高。  
残日千鸦舞，孤云一雁号。  
自然成感物，不觉首重搔。  

文同　读蒋都官画像记  
闻昔妖氛满巴蜀，所临州县偃如风。  
其城陷者尽从贼，以义死之惟有公。  
节与岷山高莫敌，名随皁水注无穷。  
兰台秉笔今谁氏，舍此何由壮史功。  

文同　读史  
不得荥阳遂失秦，始知成败尽由人。  
可怜一掷赢天下，只使黄金四万斤。  

文同　读武纪  
嗟哉彻之有天下，甘心神仙希羽化。  
五十余丈起楼观，万八千里走车驾。  
安期羡门竟何在，五利文成终死诈。  
若非留意尚文学，嬴政且贤非尔亚。  

文同　读杨山人诗  
秋高群山空，众籁吐天窍。  
霜飚击林野，岩壑起哀嘂。  
萧萧寒月下，合若万鬼啸。  
疑是太古魂，{左口右幽}{左口右幽}此中吊。  
山人住中巘，侧耳得清峭。  
谱之入文字，满卷冷雪照。  
其声太凄楚，劲涩皆古调。  
俗尚正淫靡，惑者自夸耀。  
山人持之归，无乃取众谯。  
会有知此音，相逢当一笑。  

文同　读渊明集  
吏人已散门阑静，公事才休耳目清。  
窗下好风无俗客，案头遗集有先生。  
文章简要惟华衮，滋味醇醲是太羹。  
也待将身学归去，圣时争奈正升平。  

文同　独游  
孤亭入阴森，竹径北松坞。  
高林动清吹，犹滴前夕雨。  
解衣此危坐，左右一不许。  
性本不奈杂，况复兹寡侣。  
孤怀托寥旷，世虑绝参伍。  
幽花为谁笑，独鸟只自语。  
身闲得天全，一息了万古。  
忽往而忽来，其谁知踽踽。  

文同　杜逸人归龙山  
上亭北望二百里，颓巘堕壑围龙山。  
余尝往来见之喜，饮食梦寐皆孱颜。  
恨无羽翼一飞到，羡子长往不欲还。  
安得摆手掉世故，相与傲兀于其间。  

文同　对酒  
朝廷皦如日，区宇清若水。  
殊方文教达，微品德泽被。  
伊人复何幸，遇此栗陆氏。  
茫然大虚内，蒸胡尽和气。  
真风浃敦俗，无所容一伪。  
唯宜对樽酒，酣饮乐无事。  
人间此昭世，得偶须自贵。  
无为名所劳，区区取愚谥。  

文同　对雪独酌  
云阴低重玉花繁，独拥貂裘对一樽。  
不语佳宾是何物，古书名画满西轩。  

文同　二乐榭  
暖山北来耸峨峨，汉水东下流滔滔。  
开轩直可望百里，最爱此榭凌云高。  

文同　二里溪濯足  
暑气沉晚树，晴光满遥川。  
下马古道侧，濯足清溪边。  
胜事乐水石，幽怀托云烟。  
还来振衣起，回首徒悒然。  

文同　二年陵阳不见中秋月  
陵阳乱山中，阴雺日夕发。  
晴光尚希见，况复求夜月。  
二年逢中秋，曾不识皎洁。  
烟云尔何事，常此作蓬勃。  
才令薄中明，已遣浓处没。  
群邪利幽暗，左右觉竜窣。  
清光若蒙蔽，谁为我磨指。  
庭下倚高株，露华沾鬓发。  

文同　伐枯株  
层崖垂空石壁牢，上有大木百丈高。  
古荔全身裹铁甲，顽姜满腹铺金毛。  
空根花蟒露拥肿，曲枿怪{左伏右鸟}争呼嗥。  
一朝壮士挥巨斧，无限随死蓬与蒿。  

文同　范宽雪中孤峰  
大雪洒天表，孤峰入云端。  
何人向渔艇，拥褐对巑岏。  

文同　芳树  
庭前有芳树，浓阴满轩碧。  
莫惜更携酒，醉此青春色。  
朝来见鶗鴚，飞鸣绕其侧。  
光景不可留，徒遣君叹息。  

文同　房公湖  
一顷清波四面平，宛然唐相旧经营。  
高秋林木形容老，落日楼台彩绘明。  
有景可寻兰棹远，无幽不入竹桥横。  
二年所得官居乐，肯厌频来缓带行。  

文同　访古寺老僧不遇书壁  
寂寂复寂寂，门前苔藓积。  
巾钵定何之，禅房封屈膝。  
蛛丝网窗户，蜗涎篆墙壁。  
欲去重迟留，空中望归锡。  

文同　访李奂山人隐居  
多暇无所适，故来寻隐君。  
搴开压屋树，触散拥门云。  
状貌不妨古，言谈何太文。  
令人重高趣，归去每斜曛。  

文同　放言  
裨海之外既尔知，自问何苦安喧卑。  
胡不往见蒙毂士，看卷龟壳食蛤蜊。  

文同　飞泉山寺  
东城兀高峰，爽气浮翠微。  
霞光射岩壁，中有寒泉飞。  
上方金仙家，煌煌启双扉。  
栏干出云表，目可了四围。  
我来久不下，幡影移斜晖。  
风吹月中桂，天香满人衣。  
远渚凫雁落，前岭牛羊归。  
尚此恋幽胜，不能手聊挥。  

文同　飞仙石溪  
爱此潺湲任溅衣，独寻幽石坐多时。  
日斜徒御应相笑，底事教公上马迟。  

文同　翡翠  
清晨有珍禽，翩翩下鱼梁。  
其形不盈握，毛羽鲜且光。  
天人裁碧霞，为尔缝衣裳。  
晶荧炫我目，非世之青黄。  
爱之坐良久，常恐瞥尔翔。  
忽然投清漪，得食如针铓。  
如是者三四，厌饫已一肮。  
既饱且自嬉，翻身度回塘。  
飞鸣逐佳匹，相和音琅琅。  
是晓凫与雁，狼藉岛屿旁。  
满腹酿腥秽，纷纷晒晴阳。  
鹙鷌最粗恶，嘴大脚胫长。  
入水捕蛇鱳，淤泥亦衔将。  
想其见尔时，一啄亦尔伤。  
其心肯谓尔，被体凝华章。  
劝尔慎所止，好丑难同乡。  
清溪多纤鲜，亦足充尔肠。  
江海深且阔，所获未可量。  
尔当事澡刷，帝囿参鸾凰。  

文同　峰铁峡  
东风吹空力何短，三月陇山全未暖。  
文法奸酋引骑兵，飞随银鹘弓刀满。  
霜矛雪甲寒如水，候卒何由知首尾。  
君不见峰铁峡头云色死，一过萧然五十里。  

文同　冯氏道中早行  
畏暑事晨役，高原动征羁。  
遥遥历广博，浩浩长风吹。  
疏星才出没，河汉西南垂。  
林端启明上，飞光发丹曦。  
荧荧洒晴露，百物含华滋。  
爽气入肝鬲，宿浊无一丝。  
寒泉漱清甘，洗涤俗虑遗。  
还忧火轮怒，万里烧去逵。  

文同　凤山古祠  
林木摧折堂庑倾，其中塑像犹纵横。  
狂巫腾踏野老拜，瘦鸡薄酒邀神明。  
形容诡怪蛇{尴监换虫}乱，声音丑恶鸱枭鸣。  
灾牛祸犬亦可作，世有此事何由平。  

文同　奉送少讷还青神  
湿云堆空泄淫雨，日与三嵎气相轧。  
春阳沈伏不得动，万木屈蘖草藏茁。  
丛冈复岭谁敢度，旦暮寒鸡叫泥滑。  
少讷胡为犯此苦，特念我困来省察。  
延之累日对佳话，如侍大飨听椌榟。  
彦瞻弟兄别已久，使我心胸昏莫刮。  
天将少讷愈我病，次第为取蹊茅拔。  
长编巨轴写治乱，笔墨挥洒何横猾。  
词章直如子长健，辩论不比仲连黠。  
我惭无琴类师旷，鹤误衔珠投二八。  
酌泉煮蔬共家馔，敢用俗礼费烹杀。  
少讷忽尔道其去，归辕在途不可揠。  
此怀作恶定数日，愦愦已觉惭磨戛。  
欲留少讷意无尽，更为逡巡柅西辖。  

文同　佛头  
公暇常来此处游，碧波巷巘解相留。  
翩然又向城中去，回顾溪山只自羞。  

文同　富春山人为予道其所获石于江中者状甚怪伟欲予作诗言若可得持归刻  
奇礓巑岏倚秋江，俗眼过几多所忽。  
风霜锻链愈坚重，怒浪喷激不可没。  
富春山人好尚古，见此便以作吾物。  
镌鑱牵挽置庭下，犀角鲸牙蛟蜃骨。  
精金凝滑露筋膂，老玉磥砢开窍窟。  
狂螭奔拿势夭矫，猛兕抟生气蓬勃。  
山人夸我谓如此，欲我诗之惭拙讷。  
何当走到山人家，抚月摩烟观突兀。  

文同　富东山海师  
上人者何人，富乐之禅客。  
成都昔尝见，时已坐法席。  
别来二十年，嗟此出处隔。  
昨过芙蓉溪，舍楫得携策。  
盘盘转危磴，上叩金仙宅。  
林间识孤标，梵眼老愈碧。  
引我翠壁下，煮茗拂藓石。  
问之第二月，雄辩发古译。  
无由后之游，不得蒙久益。  
翻然入尘阓，俯首愧名迹。  

文同　盖宽饶  
次公清而狂，其本出天性。  
惜哉公廉质，不以儒术正。  
陷害公峭刻，奸犯语坚劲。  
在位及贵戚，合然仇怨盛。  
稀迁愈失意，躁戾因以逞。  
王生识其趣，劝以全寿命。  
胡为不开纳，封事转凌横。  
五帝官天下，此语岂君听。  
上怒以不改，章不求众定。  
礭然金吾奏，直以大逆订。  
虽为郑昌颂，高嫉掩一诤。  
遂尔属诸吏，羞复受笞榜。  
行当北阙下，辄引佩刀刭。  
时虽众所怜，终为端士病。  

文同　高槐  
高槐夹前除，合荫卷若洞，  
交柯载宿雨，压地翠色重。  
青虫暖自挂，黄鸟晴辄唘。  
枕簟傲炎风，为君高兴动。  

文同　高堂山兜率寺  
孤绝不可状，此山余旧闻。  
因官多暇日，与客到深云。  
门外一尘断，座中千里分。  
劳生当自去，缭绕下西曛。  

文同　公馆  
公馆书沈沈，烟云晚作阴。  
琴轩冰沼净，书阁火炉深。  
默坐自有得，闲行谁可寻，  
还应上高阁，看雪一千岑。  

文同　狗溪迎湫祈雨辄应  
夏雨渴久矣，秋苗忧杭然。  
至诚通祝版，灵贶逐香烟。  
桐祓应无讼，囷仓定有年。  
曹公三大堰，一夜满民田。  

文同　鼓子  
柔条长百尺，秀萼包千叶。  
不惜作高架，为君相引接。  

文同　观风阁  
危阁覆高林，晚步聊徒倚。  
东南两峰断，空阔见万里。  
茫茫落霞外，苒苒孤烟里。  
忽暗识归云，乍明知积水。  
风从半天下，月向平地志，  
夜久殊未还，峨冠露盈几。  

文同　观音院怪松  
怪松屡见无如此，每度来观说向僧。  
若遇风雷宜守护，恐生头角便飞腾。  
秋声绕殿随斋磬，夜影侵廊对佛灯。  
韦偃毕宏今不在，欲求人画有谁能。  

文同　官舍春日书怀  
自趋戎幙佐韐橐，四见新阴发旧柯。  
学饮不成欢意少，好吟无倦苦心多。  
无伤池柳风图甚，泣破庭兰雨奈何。  
敢对青春叹留滞，且须开口更狂歌。  

文同　官舍春日书怀  
琵琶泉水碧溶溶，又见春归玉柱峰。  
欢绪已兰羞老大，交期将近懒游从。  
杏开暖萼融红蠟，柳放晴花拆白茸。  
赋得上林佳景尽，不知谁为荐临邛。  

文同　贵侯行  
将军功动满旂常，昨日赐对开明光。  
腰悬橐驼紫金钮，爵号进拜诸侯王。  
戟衣翩翩弄春影，大第高门临万井。  
但愿囊书绝边警，常官中都奉朝请。  

文同　过大散寄子骏  
才过嘉陵心自喜，归来一夜写君书。  
明朝便送曾冰底，定有西行双鲤鱼。  

文同　过高塶城  
颓壁乍高低，中间已乱蹊。  
长原想鹅鹳，大冢记鲸鲵。  
黯澹寒云结，萧疏野草齐。  
兴亡尽遗迹，立马看扶犁。  

文同　过金鸡关  
关头气象古，关下风烟淡。  
春深草木活，岚重坑谷暗。  
禽声着部奏，花色成窠勘。  
归鞍虽若水，留此亦能暂。  

文同　过禄氏山齐  
过水得凭槛，满川皆夕阳。  
江山逢胜绝，手笔恨荒唐。  
城郭蒙笼近，汀州杳霭长。  
明朝又东去，尘土入衣裳。  

文同　过青泥  
铁山正月雪交加，欲探东风未有涯。  
才过青泥春便好，水边林下见梅花。  

文同　过永寿县  
驱马上危坂，暮鞭摇客愁。  
峰峦惊满目，咫尺拟回头。  
红树拥野店，白云藏县楼。  
须知此北下，地底见豳州。  

文同　过友人溪居  
篱巷接菰蒲，闲扉掩自娱。  
水虫行插岸，林鸟过提壶。  
白浪摇秋艇，青烟盖晚厨。  
主人夸野饭，为我煮新芦。  

文同　涵虚亭  
云外众峰檐际横，竹间飞泉窗下鸣。  
欲往二乐即歇此，胸怀已自如冰清。  

文同　寒食  
蜀客寓秦城，寒威怯夜生。  
火床功甚小，酒榼力何轻。  
月外天无色，霜中地有声。  
王章龙具薄，数彻郡楼更。  

文同　寒食感事呈同官  
三月八日值寒食，阴霾蔽空不肯收。  
北园花木殊未动，到处哭雨惟鸣鸠。  
吾曹可怜爱薄宦，甘此寂寞来山州。  
酒肴有无更莫问，逢遇相与清谈休。  

文同　寒食书事感怀  
寥寥官舍静于僧，虽有园亭亦倦登。  
桃杏花阴流似水，图书滋味冷如冰。  
坐观棨戟惭无状，归扫松楸恨未能。  
得报君恩便休去，虞卿前日本担簦。  

文同　寒蜩  
山月满地流金波，寒蜩向秋鸣更多。  
大都时节使如此，止尔不得将奈何。  

文同　汉中城楼  
解带缓幽忧，登城复上楼。  
断烟横沔水，孤鹜入洋州。  
浩荡成遥望，凄凉起暮愁。  
山中自有桂，何事此淹留。  

文同　汉中城楼  
藓径踏层斑，高林古木间。  
雁随平楚远，云共太虚闲。  
晚霭昏斜谷，晴阳露斗山。  
将身就清旷，名路尔何颜。  

文同　汉州王氏林亭  
短彴疏篱入野扃，竹烟松露满襟清。  
奔湍激险飞寒响，弱蔓穿深挂晚英。  
惜去更观曾画壁，记来重注旧题名。  
门前便是红尘道，谁肯同过洗俗缨。  

文同　旱雷  
夏旱亦已久，众惧非常灾。  
茫茫大田中，赤风起炎埃。  
密云徒满空，甘泽竟不来。  
但闻南山下，日日喧怒雷。  

文同　菡萏亭  
日高过竹湖水光，风长入座荷花香。  
交红映绿满渠下，各有意态随低昂。  

文同　何桂林  
十万余工造羽仪，夹堤浮浪去参差。  
堂堂送入江都去，浑忘当年揽颈时。  

文同　和陈基载大雨  
黕黕云如涌，淙淙雨若倾。  
骤翻银汉浊，匀洒玉绳明。  
雷怒无停势，风豪有遏声。  
危楼已初伏，犹谓褀衣轻。  

文同　和何靖山人海棠  
为爱香苞照地红，倚栏终日对芳丛。  
夜深忽忆高枝好，把酒更来明月中。  

文同　和寄白圣均  
年来双鬓已丝丝，头角低摧羽翼垂。  
无命不穷常自笑，有谋皆拙敢求知。  
荣途谩说居三馆，僻郡还甘守一麾。  
赖是山城好风物，不能逢子共吟诗。  

文同　和梨花  
素质静相依，清香暖更飞。  
笑从风外歇，啼向雨中归。  
江令歌琼树，甄妃梦玉衣。  
画堂明月地，常此惜芳菲。  

文同　和邵兴宗棋声  
二客与棋酬，寒声满侧楸。  
急因随行发，断为见迟休。  
花下莺翻翼，林间鹤转头。  
丁丁竹楼下　　不独在黄州。  

文同　和提刑度支王店鸡诗  
王店有邮吏，养鸡殊可笑。  
昂然处高襟，不肯以时嘂。  
官有宿此者，西征待初晓。  
鸡竟不一鸣，问吏吏已告。  
云此最荒绝，左右悉蓬蓼。  
狐狸占为宅，恣横不可道。  
前此三四鸡，一一遭其暴。  
寻声即知处，尽获爪牙吊。  
自后始得此，其若有人教。  
东方或未明，群丑尚腾趠。  
此鸡但钳结，直伺太阳耀。  
虽然谓失旦，似得保身要。  
官曰此何用，不然则宜糶。  
不见不鸣雁，先死盖自召。  
天下已明白，岂假更喧闹。  
徒尔费稻梁，曾莫知所报。  
吏云官言是，且愿勿嘲诮。  
知是本在人，此物何足校。  

文同　和提刑郎中阅兵之什  
晓营金革列周遭，大纛长牙拥帐高。  
虎豹用韬传妙略，龙蛇供阵役群豪。  
言初抚处如萧纩，恩尽均时若楚醪。  
敢谓施行剪诸盗，亡之才比一牛毛。  

文同　和提刑子功喜雨  
时雨已可喜，况当春发生。  
入地如流膏，浸灌万物萌。  
真宰每自惜。才洒复却晴。  
常时稍沾湿，庶汇亦已荣。  
昨宵忽盛下，栏宇翻瓶罂。  
高原与庳陆，旦可一尺盈。  
寻观太阳起，红光吐峥嵘。  
万里洗氛浊，四顾苍烟平。  
群农悉就野，上下罗晨耕。  
父老荷锄锸，林间笑相迎。  
尽言此美泽，天意恤下甿。  
麻麦固已定，预见禾黍成。  
且幸赋输办，敢望求他赢。  
次第还与官，口腹甘别营。  
愿常获丰稔，自觉所取轻。  
言罢乃散去，沟垅纷纵横。  
使者有职事，其喜谁与并。  
高斋听淙淙，不寐达五更。  
岂不省文移，赖此一夕倾。  
天明作浩歌，满纸编和声。  

文同　和吴龙图韵五首　二色芙蓉  
蜀国芙蓉名二色，重阳前后始盈枝。  
画调粉笔分妆处，绣引红针间刺时。  
落晚自怜窥露沼，忍寒谁念倚霜篱。  
主人日有西园客，得尔方于劝酒宜。  

文同　和吴龙图韵五首　经史阁  
自持金节此为州，小善何尝不见收。  
更起丽谯连石室，盛藏缣帙拟蓬丘。  
师延旧德皆高谊，士集他邦尽久留。  
当念河南向儒意，莫教弦诵少时休。  

文同　和吴龙图韵五首　明堂肆赦不得预观感而成诗  
季秋阳馆事严禋，能飨洪惟上至仁。  
游庙衣冠参帝坐，侍祠簪佩俨星辰。  
欢声被宇和于律，协气流天蔼若春。  
即见陪銮千万祀，岂长如此在遐垠。  

文同　和吴龙图韵五首　洗竹  
斤斧从来到此稀，为撩疏密绕藩篱。  
已繁不用饶新笋，纵碍何妨惜旧枝。  
风外清音闻曲阁，月中寒影下方池。  
想公日在琅玕径，正是棠阴讼少时。  

文同　和吴龙图韵五首　有怀致政景仁侍郎  
一生名籍占风流，为识庄环可自由。  
几杖未销容早退，庙堂将近肯中休。  
有人把酒思高节，何处挥毫咏素秋。  
故国岷峨最佳绝，几时归伴赤松游。  

文同　和杨仲轲春难度  
春难度。红梢梢，  
寻缕缕。朝披烟，  
暮结雨。劝君饮酒莫用诉。  
春难度。  

文同　和杨仲轲春难度  
春难度。歌满阕，  
酒万举。喉欲破，  
肠欲腐。风光满天已不暮。  
春难度。  

文同　和杨仲轲春难度  
春难度。池浮花，  
墙拥絮。枕书睡，  
树阴午。日长几何万尺许。  
春难度。  

文同　和张推官荔枝  
长嗟珍果滞遐方，好种华林奉帝王。  
夏簟满风罗秀色，晓梯乘露摘新香。  
泼霞乍染愁将变，烹玉才凝忍更尝。  
正在临节病痟甚，忽蒙佳惠敢相忘。  

文同　和张屯田秋晚灵峰东阁闲望  
直栏横绝紫微阴，凭久秋光照客襟。  
一道山川寒色远，万家烟火夕阳深。  
泾滩水落君鸦集，秦岭云高断雁沉。  
此兴浩然须把酒，可怜难难异乡心。  

文同　和张屯田雪中朝拜天庆观  
簌簌遥空堕碎琼，一街寒色晓风清。  
题舆想入箫台下，似驾飚轮向玉京。  

文同　和张屯田雪中朝拜天庆观  
宝幢珠节共玲珑，九虎严关有路通。  
遥望玉宸端象简，宛然身在广寒宫。  

文同　和仲蒙山城  
大历年，忠武居豳捍逆氏。  
盛平民，营板堵，  
断贼闭迒蹊。连橹横，  
朱鸟飞。墙切紫霓索纡围，  
绝巘靡迤附深溪。外浚池隍低。  
辪輼防蔺石，埤堄碍云梯。  
树杪鸣巡铎，崖端响守鼙。  
石头何培楼，龙首太醯鸡。  
岁久苍苔上，时平白草齐。  
全秦襟带地，惟此壮山西。  

文同　和仲蒙石龙涡  
群冈压泾湄，于此聚众首。  
其间石屋露，远视若呀口。  
林端蹑絙上，却入势愈斗。  
围空竖古壁，阔可百人受。  
洪钟谁倒仰，巨瓮忽侧剖。  
层岩寒泉飞，绝巘怪树走。  
阴风喜复怒，野雾吞且呕。  
晴岚逼衣襟，欲住不得久。  
尝闻耕者说，自昔藏蚴蟳。  
当年救旱事，有记刻不朽。  
近岁灵恐歇，百祷无一偶。  
至今闾里人，不复来奠酒。  

文同　和仲蒙夏日即事  
簿领初休几案清，西轩移枕卧前楹。  
香从菡萏红苞发，粉入筼箉翠节生。  
不分便衰闻蚁斗，可嗟俱妄见蜗争。  
日长景静官曹冷，莫厌频来对一枰。  

文同　和仲蒙夜坐  
宿鸟惊飞断雁号，独凭幽几静尘劳。  
风鸣北户霜威重，云压南山雪意高。  
少睡始知茶效力，大寒须遣酒争豪。  
砚冰已合灯花老，犹对群书拥敝袍。  

文同　和子平悼马  
生来未尝畜良马，近得此驹诚可嘉。  
骨节权奇毛肉好，此种无乃真渥洼。  
健蹄髒髒稳而疾，历目一过如飞霞。  
自归官下少出入，惟是刍粟意转加。  
前时相期好天色，往返百里驰平沙。  
谁谓兵奴踠其足，针烙熨里成瘢痂。  
立多气毒愤入肺，双膁攒缩两鼻呀。  
庸工谬药久不效，倒死枥下鬃髟髿。  
敝帷一区瘗以赠，惜尔命薄如萎花。  
子平平时最爱尔，对客满坐常洪夸。  
今朝凶尔忽毙踣，重以好诗形叹嗟。  
嗟余逐贫官职小，此民岂合居余家。  
从今但只跨款段，坏辔破鞍仍短檛。  

文同　和子平吊猿  
去年汶山花平僧，求得匡猿远相寄。  
来时野性已驯熟，趫捷轻便殊可憙。  
呼来遣去会人语，一成已绝归山意。  
置之眼前看不足，解去絛索令自恣。  
月明木杪倚风啸，天暖花阴向阳睡。  
儿童围绕宾客惜，倒挂横跳衒嬉戏。  
豢夫每日费提举，未始时节亏饮饲。  
前时忽来报之病，抱立阶前自临视。  
与之柿栗不肯顾，局脚埋头交两臂。  
毛焦色暗肉挛缩，斗觉精神变憔悴。  
寻常忽然遇小疾，不过蜘蛛噉三四。  
咽喉才下即无恙，何此不效况频饵。  
今朝霜风冷入骨，早遣之问去已毙。  
人情不免为伤怛，退自悔恨中且愧。  
重峦复岫本其乐，大薄长林违尔志。  
苦将缰锁强维絷，不究天年良有自。  
遣人包裹瘗深僻，不使筋骸属蝼蚁。  
西邻子平最如事，闻之搏髀叹无已。  
再三惨怛来访问，归作长篇踰百字。  
其词读之甚凄怆，亦谓一郁叹其死。  
复推物理重相慰，聚有散无皆偶尔。  
把之庭下读复读，仰望高株一歔欷。  

文同　和子山春日雨中书事见寄  
菀菀冥冥雨气沉，一春长是咏春阴。  
燕归画栋帘栊静，莺下雕栏院宇深。  
斗草玉钗应复约，看花金勒误重寻。  
谢郎风调将谁奈，独倚书床拥鼻吟。  

文同　和子山春日雨中书事见寄  
青春已破六十日，正好共携歌管游。  
莺花有意欲恼乱，风雨何事相淹留。  
南园彩棚映绿树，西湖画舫临清流。  
几时云阴得敛霁，愿把一樽相献酬。  

文同　和子山陪使君游西湖三绝正月晦日  
游骑翩翩从使君，娱宾亭上宴西曛。  
座中不用频辞酒，明日青春已一分。  

文同　和子山陪使君游西湖三绝正月晦日  
柳色绕堤金粉明，湖光浮岸玉烟轻。  
风柔日薄恰新霁，正好访春来此行。  

文同　和子山陪使君游西湖三绝正月晦日  
满眼垂杨照绿波，就中春意延先多。  
不将歌管酬佳景，拟奈翠漪堂上何。  

文同　和子山种花  
风流从事季长家，绕遍官居种尽花。  
应为清才无比敌，拟将文彩竞春华。  

文同　和子山种花  
碾薄{左禾右弋}圆粉色匀，一枝寒艳恼青春。  
晓来带雨四厢下，恰似蓬莱见太真。  

文同　和子山种花  
曾宴琼林烂熳红，宝津楼下看春风。  
今朝忽向君家见，犹忆当年醉眼中。  

文同　和子山种花  
几树山樱曲槛前，花开如火叶如烟。  
待将短句夸形似，已被休文道欲燃。  

文同　和子山种花  
新自泾州趁雨移，便开繁萼拥芳枝。  
红霞照地清香起，似到玄都观里时。  

文同　贺陈基载重阳日  
文酒寻常不厌求，坐中须得买长头。  
幸逢九日称佳节，宜对三嵎赏素秋。  
岁月但看随叶落，利名当信与云浮。  
凭君且学龙山饮，一醉能令万事休。  

文同　红树  
万叶惊风尽卷收，独余红树拟禁秋。  
已疑断烧生前岭，更共残霞入远楼。  
枫岸最深霜未落，柿园浑变雨初休。  
劝君莫上青山道，妆点行人分外愁。  

文同　后溪  
新晴揉蓝染溪色，我爱常来坐溪侧。  
一林奇石宛如画，两岸野花殊不识。  
蝉鸣尽日竞何事，鹭下多时犹未食。  
细观物理须静中，归云无辞更昏黑。  

文同　后溪晚步  
阴阴芳树暗回堤，路入蒙笼转野溪。  
泽雉应媒高复下，林鸦引子曷还啼。  
青蒲宛宛全淹水，紫笋斑斑半出泥。  
倚杖风前感时节，乱烟斜日一蝉嘶。  

文同　忽忆故园修竹因作此诗  
故园修竹绕东溪，占水侵沙一万枝。  
我走宦途休未得，此君应是怪归迟。  

文同　湖上众禽尽以俗呼为题　连点七  
翩翩彼珍禽，金羽耀寒日。  
飞落滩上冰，对人连点七。  

文同　湖上众禽尽以俗呼为题　泥滑滑  
春日正晴明，满园花盛发。  
劝尔竹木鸡，莫啼泥滑滑。  

文同　湖上众禽尽以俗呼为题　淘河  
群鱼见新晴，万鬣戏清泚。  
忽尔下淘河，惊回入水底。  

文同　湖上众禽尽以俗呼为题　提葫芦  
花开已堪镜，半绿卷如杯。  
谁为回风力，清香满面来。  

文同　湖上众禽尽以俗呼为题　拖白练  
盘石坐深林，不欲人求见。  
隔岸谁品弦，数声拖白练。  

文同　鄠上怀古  
未晓南山去，从禽夜不归。  
凡行多少地，十二所更长。  

文同　华山  
岩头漠漠卫卿云，谷口纷纷张楷雾。  
安得钩梯上石龟，欲看明星洗头处。  

文同　华山  
石莲峨峨横紫霄，中泻万丈银河水。  
安得大箭长八尺，欲与天神博于此。  

文同　画眉禽  
尽日闲窗生好风，一声初听下高笼。  
公庭事简人皆散，如在千岩万壑中。  

文同　槐庄渡口  
云烟飘泊树微茫，一岸人家带夕阳。  
欲上高原便回音，可怜风物似吾乡。  

文同　还李中舍奉使集  
奉使道中诗百首，古人遗落尽冥搜。  
自怜吴蜀佳山水，一夜灯前得遍游。  

文同　还友人诗卷  
作诗所患格不高，君今已和诗中格。  
吾乡风物最清丽，君向其间作诗客。  
定余绝景在幽深，更欲烦君用刀尺。  

文同　黄功垂秘书岚城阁  
群峰绕高轩，四望如城密。  
晴岚逼窗户，净若新洗熨。  
杳杳其中人，衣襟照寒碧。  
临风设横几，萧洒坐终日。  
门前车马道，扰扰乱如虱。  
转眼不复观，长歌傲簪绂。  

文同　黄筌鹊雏  
短羽已褵褷，弱胫方屴岌。  
母也向何处，开口犹仰食。  

文同　黄蜀葵  
锦江何日别，漆水今朝见。  
清露染颜色，秋鹅一分浅。  

文同　黄秀才北郊书堂  
吾邑固僻陋，巉巉合群山。  
苟无贤者居，孰能营幽闲。  
黄子治北郊，胜绝收其间。  
长溪断谷口，嚣哗隔尘阛。  
始至甚夷旷，渐往颇险艰。  
洞穴烟云昏，涧壑松桂环。  
幽芳自芬馥，野唘常绵蛮。  
缭磴挂绝壁，孤彴飞遥湾。  
气象夺天奥，景物搜鬼悭。  
筑室贮群籍，轩窗面孱颜。  
朱黄列几案，坐把古穴删。  
自取天爵高，下视五两纶。  
处心固已定，讵恤时辈讪。  
伊余素无似，谬入文墨班。  
前得省亲归，屡此容追攀。  
时亦窃讲议，始蹈贤圣关。  
譬之拉虎豹，所得才一斑。  
自愧鄙朴姿，得涉道谊寰。  
余亦有东谷，对此何格顽。  
每来辄尽日，须步明月还。  

文同　黄崖洞  
黄崖大洞埋古云，入去所履平如席。  
其中玉髓尽可餐，只恐归来变为石。  

文同　积雨  
京师值积雨，浮淖皆满城。  
况当淘决时，左右罗深阬。  
有客南河居，旦夕堤上行。  
病仆挟羸马，十步八九倾。  
职事有出入，长抱落胆惊。  
都人素豪恣，小官常见轻。  
排辟要稳道，敛避不敢争。  
试欲效呵止，圜目根姓名。  
往往被溅污，直落舌与睛。  
归来事洗濯，袍裦纷纵横。  
仰首问天公，春泽当早晴。  
幸有好日月，何惜施光明。  

文同　吉祥院  
欹危一迳通，下马转深丛。  
便是尘寰外，可怜烟坞中。  
修篁寒滴雨，老柏静吟风。  
日暮庭前树，归鸦自绕空。  

文同　即事  
公礼欲下格，具观人所存。  
须知范孟博，岂肯伏陈蕃。  

文同　极寒  
灯火家冬杪，图书称夜长。  
帘钩挂新月，窗纸漏飞霜。  
酒醴惭孤宦，皮毛逐异秀。  
谁知旧山下，梅艳满东墙。  

文同　季百般已亥大雨  
黑云堆空天地昏，风势猛恶山岳揿。  
怪电烧爇嗔霆喧，鲸海起立星汉翻。  
玉竿银索倾瓶盆，谊威怒力凌乾坤。  
川陆浩渺同一源，泛滥直欲浮高原。  
涧谷汹涌龙蛇奔，沟渠溪壑相吐吞。  
土肉刮尽惟骨存，漂荡秋稼无一根。  
天生焌民主仁恩，覆露养育生理蕃。  
谁持害錀开祸门，绝灭黍豆灾元元。  
无路能去陈九阍，此事是非安可论。  

文同　寄褒城宰  
滟滟清波泻石门，茂林高巘夹烟昏。  
何当画舫载明月，共醉江心白玉盆。  

文同　寄成都监库石屯田远叔  
一年同往夹城中，小圃高斋幸见容。  
吟尽物题春唱和，讲穷人事夜过从。  
寻芳待去门前约，访古邀回道上逢。  
别后西楼不堪倚，满川林木暮云重。  

文同　寄成都赵资政  
才承宠诏联公鼎，便谒除书别帝阍。  
万口一词歌盛德，四年三度福遐藩。  
已为魁垒无双士，更入摩诃不二门。  
应笑临邛病痟客，最先参见在江原。  

文同　寄呈温江安寺丞  
高崖古驿荒凉甚，过客何尝住久之。  
独有门边君写处，每来无不读多时。  

文同　寄冯永州  
山水永最善，守居闻更优。  
烟云万石古，风月九岩秋。  
几案少俗事，壶觞多雅游。  
无因陪后乘，幽意满湘流。  

文同　寄何首乌丸与友人  
此草有奇效，尝闻于习之。  
陵阳亦旧产，其地尤所宜。  
翠蔓走岩壁，芳丛蔚参差。  
下有根如拳，赤白相雄雌，  
斸之高秋后，气味乃不亏。  
断以苦竹刀，蒸曝凡九为。  
夹罗下香屑，石密相和治。  
入臼杵万过，盈盘走累累。  
日进岂厌屡，初若无所滋。  
渐久觉肤革，鲜润如凝脂。  
既已须发换，白者无一丝。  
耳目固聪明，步履欲走驰。  
十年亲友别，忽见皆生疑。  
问胡得尔术，容貌曾莫衰。  
为之讲灵苗，不为世俗知。  
盖以多见贱，蓬藋同一亏。  
君如听予服，此语不敢欺。  
勿信柳子厚，但夸仙灵脾。  

文同　寄纪禅师  
自笑尘中游宦客，长输林下坐禅僧。  
水田百亩一区宅，归老城南何日能。  

文同　寄景孺提刑  
江由岩巑地，万木与云齐。  
弭节山中宿，思归夜半啼。  
麝香沾野草，虎迹滑春泥。  
到此须凭酒，何人手可携。  

文同　寄景孺提刑时按武兴  
夹栏虚栈武兴西，使骑翩翩晚夕驰。  
想过飞仙须下马，此中佳影入吟诗。  

文同　寄景逊  
别后西城上，来须到日曛。  
目迎秦塞雁，心过陇山云。  
寡合无如我，高怀少似君。  
相思只相望，徒尔托云云。  

文同　寄楞严大师  
锦官城里寺，一室若云峰。  
水缩秋吟鼎，霜低夜讲松。  
住斋尘入钵，出定藓生筇。  
曾听三摩义，居常梦晓钟。  

文同　寄题杭州通判胡学士官居诗四首　方庵  
众人庵尽圆，君庵独云方。  
君虽乐其中，无乃太异常。  
劝君刓其角，使称著月床。  
自然制度稳，名号亦可详。  
东西南北不足辨，左右前后谁能防。  
愿君见听便如此，鼠蝎四面人恐伤。  

文同　寄题杭州通判胡学士官居诗四首　凤哹堂  
胡侯外补来钱塘，所居之山名凤凰。  
不知元本发何处，蛇颈鱼尾盘高冈。  
婆娑欲下大江饮，万里一息头低昂。  
谁将浮图压两翅，直使贴地不得翔。  
前人眼俗不知顾，会有贤者来形相。  
怜汝困欲共汝语，故近汝哹营斯堂。  
起居饮食不离上，外孰有耳听琅琅。  
应云汝德未衰在，旦暮可起鸣朝阳。  

文同　寄题杭州通判胡学士官居诗四首　溅玉斋  
石林荦荦森座隅，激水注射成飞渠。  
寒音琤然落环佩，爽气飒尔生庭除。  
主人清标自可敌，底处胜概为能如。  
想君不欲时暂去，其余满案堆文书。  

文同　寄题杭州通判胡学士官居诗四首　月岩斋  
月为太阴精，石亦月之类。  
月常寄孕于石中，事理如此何足异。  
天地始分判，日月各一物。  
既名物乃人形器，安有形器不消没。  
况此日与月，晓夜东西走。  
珠流璧转无暂停，岂与天地同长久。  
其为劳苦世共知，惟是月有生死时。  
既然须常换新者，人但不见神所为。  
日须天上生，月必地中产。  
君不见虢州朱阳县之山谷间，才成未就知何限。  
石有不才者，往往其卵{孵孚换段}。  
灵媪弃置不复惜，任人取去为珍玩。  
佳者留之待天取，藏满库楼千万许。  
彦瞻博物天下称更无，定不以予之说寱语。  
予恐世人不知嵩丘岩洞中，西湖前。  
其上有石妊月月已满，此人朼来就彼剜剔归上天。  
所以此石拆副不复合，至今神胞所附之处其痕圆。  
抛掷道傍凡几岁，风刷雨淋尘土秽。  
子平一见初动心，辇致东斋自摩洗。  
更选他山相拥列，就中独尔一峰最奇绝。  
每至瑶魄流光下照时，玉柱横欹无少缺。  
子平谓我同所嗜，万里书之特相寄。  
邀我为诗我岂能，窗前累日临空纸。  
遥想岩前宝穴通，玉蟾从此去无踪。  

文同　寄题何靖山人隐居  
门外铺寒水，墙头立好山。  
先生忘势利，高隐寄中间。  
凫鹜应同乐，烟云已共闲。  
几时能少暇，携酒到松关。  

文同　寄题湖州沈秀才天隐楼  
自念久不偶，归老东南州。  
地名水精宫，家有天隐楼。  
收卷势利心，欲与汗漫游。  
出处固以义，无为子光羞。  

文同　寄题阆州开元寺泽师竹轩  
泽师种竹三十年，竹成满院生绿烟。  
苍龙子孙太繁盛，分领眷属来渭川。  
藏风蓄雨荫殿壁，不敢辄近寒森然。  
香飞常入佛座上，叶落不到经窗前。  
芟除扫掠净如洗，栏外不许行狂鞭。  
泽师瘦健如老鹤，坏衲几尺披左肩。  
手持数珠读梵筴，状貌兀若与镌。  
朝旋暮绕在其下，不肯出院求斋钱。  
古人亦有爱竹者，岂得以师心意专。  
我亦平生若如此，兼解略把笔墨传。  
逢师正谓同所好，但恨尚有区中缘。  
何时相对月明下，坐彻清影谈幽禅。  

文同　寄题密州苏学士快哉亭太史云此城之西北送客处也  
出城送客客未来，主人到此先徘徊。  
地临潍水极清旷，每为送客双眼开。  
客来既坐歌管作，红袖劝酒无停杯。  
主人自醒客已醉，门外落日骊驹催。  
揖客上马退岸帻，未忍便拥千骑回。  
满襟高兴属轩槛，野阔风长真快哉。  

文同　寄题威胜军守居高明榭  
石侯守铜韑，暑居念烦愀。  
营基切城角，列礱出树杪。  
窗横四野外，转目可俱了。  
长风落霄极，万里吹缥缈。  
主人白羽扇，日日上清晓。  
琴樽啸佳侣，以乐军事少。  
晴烟抹阛阓，暮角送禽鸟。  
语客莫遽归，前林月将皎。  

文同　寄夏文州左藏佾  
翩翩贵公子，佳誉本能文。  
大第辞京辇，高旌拥塞云。  
劝农唐刺史，养士汉将军。  
莫刻和戎誓，朝廷立功勋。  

文同　寄夏文州左藏佾  
寄语文州守，谋边想甚劳。  
封疆通鸟鼠，种落杂猿猱。  
甲马廉颇少，诗书郄縠高。  
当须办乃事，不用耻弓刀。  

文同　寄彦思时在长安言游终南  
日日望车马，君当何日还。  
谈谐思衮衮，篇什爱关关。  
大道风埃恶，长河冰雪顽。  
相招早来此，拟欲问南山。  

文同　寄杨归一  
出处久异矣，居常劳所思。  
烟霄惟子未，鬓发已翁为。  
世故岂须问，人生当自知。  
林泉闻幸好，足可乐明时。  

文同　寄永兴吴龙图给事  
高舂铃下索焚香，镂管纹笺发彩章。  
应在后园凉榭里，玄霜仙帽紫霓裳。  

文同　寄永兴吴龙图给事  
见山楼迥倚晴虚，看展终南百幅图。  
闻说二林尤胜绝，想公高兴在香炉。  

文同　寄永兴吴龙图给事  
土风豪盛古长安，谁谓元侯卧治难。  
使客不来公事少，一床蕲簟石林寒。  

文同　寄友人  
惟秦抵于蜀，间可历万{左血右戏}。  
遥怀向英义，潜想一夕驰。  
乏人探道奥，求合常苦奇。  
见谓可招纳，欲与相埙篪。  
夫何断乖绝，出处各一涯。  
秋风动孤况，西首劳所思。  

文同　寄宇文公南  
彭泽长谣便归去，君辞曲水亦其徒。  
一官何藉五斗米，二子况皆千里驹。  
懒对俗人常答飒，厌闻时事但虑胡。  
从来绵竹多贤者，唯是杨雄识壮夫。  

文同　寄员文饶屯田  
英英文饶江汉士，何者天教丧眸子。  
用心专一性转明，无所不知余两耳。  
能为乐府胜张籍，暗诵史书过杜顗。  
弃官新自荆渚归，万里逆风冲峡水。  
峨峨全家载巨艑，坐卧吟诗满千纸。  
自言从此生事足，可了芋栗及麻枲。  
数椽旧屋蔽风雨，一榻萧然容隐几。  
丘明国语浩如云，子夏门人纷若蚁。  
向人问口夸舌在，道义文章吾岂已。  
自知俗事无所观，便落双睛君亦喜。  

文同　寄张郎中  
常惭无才动有权，十年乡里但留连。  
养成答飒人应笑，学得支离自谓贤。  
三馆旧游层汉上，一麾今守乱峰前。  
幸逢别驾如张轨，免对苏章说二天。  

文同　寄彰明任光禄遵圣  
轩轩任公子，本是钓鳌人。  
手把虹蝩竿，一举百万钧。  
得鳌谓无用，坐卷千丈纶。  
却自絓蚯蚓，浅濑收纤鳞。  
悠悠世上儿，不识此有神。  
但将俗士眼，下视穷水滨。  

文同　寄子骏运使  
西乡巴岭下，巑道入孱颜。  
使骑到荒驿，野禽啼乱山。  
问民青霭里，访古白云间。  
几日南城路，新诗满轴还。  

文同　嘉川  
嘉川之西过新栈，几里朱栏绕青壁。  
我行落月尚在水，水影照人襟袖白。  
繁英杂缀修蔓上，绿锦缬带垂百尺。  
清香满马去未休，赖尔春风慰行客。  

文同　嘉川道中寄周正孺  
草木春深后，山川雨过时。  
清佳常满目，衰倦敢忘诗。  
好尚旧若此，飘零今比谁。  
争如画堂上，日日听新词。  

文同　贾佩兰歌  
绿发忆新梳，君前侍玉壶。  
相随五色凤，飞止帝宫梧。  
凤时入紫烟，一举万羽趋。  
乘风恣敖眜，众首倾云衢。  
帝既天上行，留凤不与俱。  
铩翮下永巷，髡鬄编钳徒。  
赭衣舂且歌，北望鹡呼。  
凛凛赤喙鸩，一杯死其鹐。  
凤亦饮瘖药，鞠域支体殊。  
娥姁岂不仁，幸此全贱躯。  
归来南山下，秋风裂罗襦。  
寒床覆龙具，霜雪侵肌肤。  
忽自感时节，临风只长吁。  
徒怀掖庭事，欲泣对民夫。  

文同　剑州东园  
群峰高拥碧嶙峋，亭宇清华气象新。  
两岸烟云先向日，一林花木暗藏春。  
溪明夜阁轩窗月，风断晴桥井邑尘。  
好酒满樽诗满轴，主人曾不倦行人。  

文同　鉴崖  
层崖莹青瑶，泠滑不可扪。  
秋光发净照，林影摇晴暾。  
飞瀑涤吟肺，垂萝清饮魂。  
惟忧渍愁霖，碎藓来相痕。  

文同　江上主人  
客路逢江国，人家占画图。  
青林随远岸，白水满平湖。  
鱼小犹论尺，鸥轻欲问铢。  
何时遂休去，来此伴潜夫。  

文同　江原张景通善颂堂  
庭前云盖碧巉岩，堂上先生雪满髯。  
说药客来聊下榻，谒斋僧去便垂帘。  
种时法好花难谢，买处钱多石易添。  
子舍光荣身壮健，只将香火事华严。  

文同　将赴洋州书东谷旧隐  

晚客无一来，独步入东谷。  
园林已成就，此景颇不俗。  
落落岩畔松，修修涧边竹。  
爽气逼襟袖，清如新出浴。  
寒泉激乱石，磊磊漱琼玉。  
荒溪清余润，满地苔藓绿。  
珍禽静相倚，毛羽华且缛。  
高下相和鸣，不去若驯伏。  
幽花杂红紫，点滴乱盈目。  
坐久微风来，时闻散余馥。  
往年读书处，宛尔旧茅屋。  
虽然小破坏，修整可数木。  
开门拂轩窗，无限起蝙蝠。  
纵横列虫网，不免自扫扑。  
壁间细书字，多是亲写录。  
当时苦谋身，如此用意毒。  
于今三十年，才抵羊脾熟。  
一从入仕路，行步每踖踧。  
所畏惟简书，其甘者藜菽。  
中间何大幸，致身在天禄。  
无状陪俊游，俯首常自恧。  
连章乞外补，得郡悉乡曲。  
虽名二千石，敢自辞碌碌。  
朝廷设新法，布作天下福。  
或虑多垢玩，训戒稍严肃。  
刺史当是时，能不为驱督。  
行之以中道，勉副议者欲。  
刻薄素所憎，忍复用刑狱。  
进身岂不愿，实惧有阴戮。  
昨从汉中归，于此度炎燠。  
亲朋日相会，分义愈敦笃。  
便欲从之游，投簪解朝服。  
退自数年计，伏腊殊未足。  
还当武康去，就养若鸡鹜。  
贫虽士之常，于我何迫蹙。  
简飘若自具，尚可继前躅。  
奈何食口众，不比回也独。  
东方千余骑，导从催我速。  
行复登长途，貌展心甚缩。  
渊明岂俗士，幸此有松菊。  

文同　将至陇城县  
数日山林间，嵬眼复倾耳。  
烦襟一以换，飘若方外士。  
今朝出谷口，已觉俗虑起。  
可惜身上衣，斑斑遂尘滓。  
回首林下游，何年赤松子。  

文同　郊外  
城市压压土，高原聊振衣。  
晚云多浅碧，秋树半深绯。  
江气杂轻霭，山光明落晖。  
因成求好景，更就野桥归。  

文同　金凤花  
花有金凤为小丛，秋色已深方盛发。  
英英秀质实具体，文采烂然无少缺。  
纤茎翩翩翠景动，红白粉乱如点缬。  
谁云脆弱易飘堕，自卵至翼亦数月。  
美人相形欲摹画，巧不得施暂自拙。  
铺茸剪彩转难似，只把长条恣穿结。  
眼前草木尽零落，怜尔开于此时节。  
常疑一如小儿花，性命所系不忍折。  
君不见昨夜雨，今朝风，  
一队惊飞返丹穴。  

文同　金桃  
雨染烟蒸万实垂，丹原为骨菊为衣。  
客疑丽水新淘得，人向瑶池旧带归。  
只恐压枝星欲落，最怜和叶露初晞。  
银瓜玉李君休并，此品仙家亦自稀。  

文同　金影轩  
开轩俯清溪，正在修篁内。  
霜筠抱冰节，爽气常四会。  
主人厌俗客，日与此君对。  
月上寒影来，满襟摇琐碎。  

文同　锦鸡  
高原濯濯弄春晖，金碧冠缨彩绘衣。  
石溜泻烟晴自照，岩枝横月夜相依。  
有时勃窣盘跚舞，忽地钩輈格磔飞。  
寄语人间用砫缴，瑶台鸾凤好同归。  

文同　近日  
近日簿书全简少，吏人惟趁两衙休。  
归来便只寻冠屦，绕遍林亭山上头。  

文同　晋铭  
长安鬻碑者，遗我古鼎铭。  
不知其所来，有眼实未经。  
凡百十九字，诡怪摹物形。  
纵横下点画，不类子与丁。  
试考诸传说，其源已冥冥。  
宣王石鼓文，气韵殊飘零。  
始皇峄山碑，骨骼何冷竮。  
我恐鬼哭时，正为此物灵。  
安得不死神，提去询大庭。  
为我译其辞，读之骇群听。  

文同　景逊以诗招棋因答  
待阙官期远，侨居客思多。  
许时闲日月，愿与局中磨。  

文同　静庵  
问此初谁筑，经营羡尔能。  
依深还巨木，就荫覆高藤。  
坐与境同寂，来无人可憎。  
一床黄卧具，茂灌本如僧。  

文同　静林诗僧已老  
七十吟中老，清风满旧林。  
倚筇秋岸远，围衲夜房深。  
未得云空在，将成月已沉。  
生平苦如此，谁是识师心。  

文同　静中吟  
客去复掩户，高松下清阴。  
微风动其间，对语双珍禽。  
幽人独凭几，听此古意深。  
起来南窗下，被以朱弦琴。  
弹之代佳话，俚耳谁知音。  

文同　久不雨喜见晚云  
晚云万丈如银山，日光返射红孱颜。  
莫夸突兀在天上，且放滂沱来人间。  
雷公施力已愤怒，风伯坏事休庸顽。  
我将待之至夜半，慎勿更似前时悭。  

文同　久雨  
寒鸠劬劬屋上鸣，欲使此雨何时晴。  
山中有客抱幽郁，日日起望东方明。  
今朝晚霞发光焰，喜极再拜当西楹。  
须臾云阴又蒙没，遣我涕泪流沾缨。  

文同　句  
拟将一段鹅溪绢，扫取寒梢万丈长。  

文同　句  
兴来雷出土，万箨起崖谷。  

文同　句  
北客若来休问事，西湖虽好莫吟诗。  

文同　句  

文同　来观古柏丹渊客。丁已年五月二十三日题  

文同　隽老水墨  
之人勃海后，所尚亦潇洒。  
不承春秋学，乃好水墨画。  
鹅溪吾乡里，有绢滑如砑。  
君凡几多笔，为我秃数把。  

文同　郡学锁宿  
长柏高柟荫广庭，夜凉人静梦魂清。  
不知山月几时落，每到晓钟闻雨声。  

文同　郡斋水阁闲书　报国  
报国无忘竭节，居官勿用论功。  
莫问哸哸趋乐，不烦咄咄书空。  

文同　郡斋水阁闲书　北岸  
曲榭红蕖影，圆庵绿筱阴中。  
门外何人会画，故来写作屏风。  

文同　郡斋水阁闲书　采莲  
岸帻客来桥上，溅裙人在湖中。  
桂楫兰桡甚处，莲花荷叶无穷。  

文同　郡斋水阁闲书　车轩  
平湖静处朱阁，垂柳深中画桥。  
隐几香烟露湿，投竿衣带风飘。  

文同　郡斋水阁闲书　独坐  
不报门前宾客，已收案上文书。  
独坐水边林下，宛如故里闲居。  

文同　郡斋水阁闲书　翡翠  
见诸长喙须避，得少纤鳞便飞。  
为报休来近岸，有人爱汝毛衣。  

文同　郡斋水阁闲书　湖桥  
湖桥北颊花坞，水阁西头竹村。  
霏霏薄雾红暖，漠漠轻烟翠昏。  

文同　郡斋水阁闲书　湖上  
湖上双禽泛泛，桥边细柳垂垂。  
日午亭中无事，使君来此吟诗。  

文同　郡斋水阁闲书　静观  
十许纹鱼弄水，一双花鸭眠沙。  
静观只恐惊去，无语凭栏日斜。  

文同　郡斋水阁闲书　莲子  
绿实填房未满，黄茸绕壳方开。  
为问因谁劝酒，一时齐侧金杯。  

文同　郡斋水阁闲书　流水  
四首秦僧绝论，一篇楚客离骚。  
读罢却弹流水，先生此兴尤高。  

文同　郡斋水阁闲书　鹭鸶  
避雨竹间点点，迎风柳下翻翻。  
静依寒蓼如画，独立晴沙可怜。  

文同　郡斋水阁闲书　偶书  
犊去食苗莫间，鸟来攫肉休知。  
物须以信相感，事忌于心有为。  

文同　郡斋水阁闲书　彭泽  
彭泽先生未去，武陵太守常贫。  
上官幸且容己，下鬼休来笑人。  

文同　郡斋水阁闲书　凭几  
列传日逢佳士，群书时得微言。  
自对古人凭几，不烦俗客登门。  

文同　郡斋水阁闲书　衰后  
衰后常亲药饵，忧来颇忆林泉。  
身坐谢庄小阁，心游沈约东田。  

文同　郡斋水阁闲书　亭馆  
亭馆翛翛度日，园林寂寂经春。  
且遮新笋夸客，莫扫残花闷人。  

文同　郡斋水阁闲书　推琴  
点点新萍贴水，蒙蒙乱絮索风。  
尽日推琴默坐，有人池上亭中。  

文同　郡斋水阁闲书　闻道  
闻道幸非曲士，读书甘作陈人。  
为文自怪逆俗，好画谁知入神。  

文同　郡斋水阁闲书　闲书  
逐出堪羞子溥，归来可重渊明。  
试问七松处士，何如五柳先生。  

文同　郡斋水阁闲书　相如  
相如何必称病，靖节奚须去官。  
就下其谁不许，如愚是处皆安。  

文同　郡斋水阁闲书　再赠鹭鸶  
颈若琼钩浅曲，股如碧管深翘。  
湖上水禽无数，其谁似汝风标。  

文同　郡斋水阁闲书　朱槿  
常恶静时凫鹜，不惊饱处虾鱼。  
与吾闲正相似，问尔乐复何如。  

文同　郡斋水阁闲书　自悟  
自悟空王理胜，因知辩士辞穷。  
但了一忘六解，休论四异三同。  

文同　郡斋水阁闲书　自咏  
看画亭中默坐，吟诗岸上微行。  
人谓偷闲太守，自呼窃禄先生。  

文同　可笑口号  
可笑庭前小儿女，栽盆贮水种浮萍。  
不知何处闻人说，一夜一根生七茎。  

文同　可笑口号  
可笑陵阳太守家，闲无一事只栽花。  
已开渐落并才发，长作亭中五色霞。  

文同　可笑口号  
可笑此公何太惑，读书写字到三更。  
也知学得终无用，自肯辛勤比后生。  

文同　可笑口号  
可笑生平事迂阔，向人不肯强云云。  
到头官职难迁转，一似城南萧次君。  

文同　可笑口号  
可笑为官太徼阔，养愚藏拙在深山。  
君看处置繁难者，日夜经营心不闲。  

文同　可笑口号  
可笑儿孙亦满眼，朝朝庭下立参差。  
谓言饱读诗书去，憔悴如翁亦好为。  

文同　可笑口号  
可笑山州为刺史，寂寥都不似川城。  
若无书籍兼图画，便不教人白发生。  

文同　寇君玉郎中大蟹  
蟹性最难图，生意在螯跪。  
伊人得之妙，郭索不能已。  

文同　苦寒行  
上太行兮高盘盘，日将暮兮岁已阑。  
入谷口兮出林端，风惨惨兮吹骨寒。  
冰霜结兮玉败巑岏，光上照兮天色乾。  
纷横委兮草树残，黯慄烈兮烟云漫。  
仆足皲兮马蹄抚，望所舍兮摧心肝。  
囊立空兮衣且单，嗟道途兮胡艰难。  

文同　苦热行  
黄人顿驾留天中，金鸦吐火烧碧空。  
炎光染云耸岌岌，旱气烁土飞蓬蓬。  
龙摇乾胡不作雨，虎裂渴吻燕生风。  
安和有术擘海水，入底一扣鲛人宫。  

文同　揽照  
耻将衰晚竞青春，强把圆波拂晓尘。  
自笑年来须鬓白，王昭不解作官人。  

文同　阆州东园十咏　花坞  
缭绕穿红萼，烂斑踏紫苔。  
谁将锦步障，端为使君开。  

文同　阆州东园十咏　锦屏阁  
茂林斑若锦，秀巘矗如屏。  
底处供登览，阑干在杳冥。  

文同　阆州东园十咏　郎中庵  
已筑环为堵，仍裁月作床。  
公来时隐几，身世在义皇。  

文同　阆州东园十咏　柳桥  
挼风夸晚态，垂雨怯春寒。  
为问题芳意，同谁倚画栏。  

文同　阆州东园十咏　明月台  
微棱生海角，圆魄到天心。  
共上唯佳客，无容照俗襟。  

文同　阆州东园十咏　清风台  
无时来见袭，有地更临高。  
坐客清谈起，纷纷落麈毛。  

文同　阆州东园十咏　曲池  
水似珠珰入，池如玉磬开。  
临流唯自适，鱼鸟莫相猜。  

文同　阆州东园十咏　三角亭  
合栋交生角，回栏互引牙。  
由来因地势，不是故尖斜。  

文同　阆州东园十咏　四照亭  
画箔褰何碍，珍丛发已圆。  
愿公皆遍赏，莫为一隅偏。  

文同　阆州东园十咏　药栏  
玉笋齐抽日，金鈍竞列时。  
自然俱可爱，莫放画帘垂。  

文同　冷瓶  
海南有陶器，质状矮而堶。  
云初日炙就，锻铄不以火。  
水壶丑突兀，酒畐肥磥砢。  
山罍颈微肿，石鼎足已跛。  
圆如鸱夷形，大比康瓠颗。  
华元腹且皤，王莽口何哆。  
蕃胡入中国，万里随大舸。  
携之五羊市，巾匮费包裹。  
侏{左亻中离右隹}讲其效，泻辩若炙輠，  
课以沸泉沃，冰雪变立可。  
炙敲疗中渴，其用岂幺麽。  
君凡几钱得，不惜持遗我。  
曾将对佳客，屡试辄亦果。  
勿云远且陋，幸可置之左。  

文同　李道士惠琴轩集  
驱役精魂入大幽，满编奇绝尽冥搜。  
不教天地略容隐，应与鬼神同访求。  
海藏光芒开宝玉，羽林锋刃立戈矛。  
萧台自好携归去，莫向人间苦暗投。  

文同　李道士惠琴轩集  
寿宁孙老画壁下，当日偶同君此行。  
是时众里略一揖，自尔乃得君时名。  
风驰雨绝十五载，此地忽尔相逢迎。  
见投琴轩两大集，宝匣金钥缄瑶琼。  
未开试使道所有，毛发寒竖肝胆惊。  
归来烧灯读至晓，句险短歌报佳惠，  
它日愿将朝七璎。  

文同　李坚甫净居杂题一十三首　北堂  
净居都葺了，余地盖斯堂。  
不用栽萱草，无忧可得忘。  

文同　李坚甫净居杂题一十三首　春轩  
日光明骀荡，天气暖氤氲。  
草木遍庭槛，清香朝暮闻。  

文同　李坚甫净居杂题一十三首　画斋  
试品斋中画，曾无第二流。  
顽礓与乱筱，应挂在当头。  

文同　李坚甫净居杂题一十三首　桧轩  
翠羽攒何密，青丸缀实繁。  
谁知人与木，俱是太清孙。  

文同　李坚甫净居杂题一十三首　静居  
何事当清世，归来咏考槃。  
近闻新住处，不似在长安。  

文同　李坚甫净居杂题一十三首　静叟  
米盐辞剧务，宫观得清资。  
自取闲官乐，争教俗客知。  

文同　李坚甫净居杂题一十三首　棋室  
身闲无可奈，惟此度晨昏。  
与客正争局，闻谁休叩门。  

文同　李坚甫净居杂题一十三首　琴室  
将何写幽意，有此古桐声。  
为问好弹处，谁来听蟹行。  

文同　李坚甫净居杂题一十三首　秋轩  
清飚动萧瑟，翠樾减婆娑。  
却爱夜来月，满窗寒影多。  

文同　李坚甫净居杂题一十三首　书斋  
缣缃罗几格，无限有奇书。  
想在中间坐，浑如獭祭鱼。  

文同　李坚甫净居杂题一十三首　水亭  
寒溜日涓涓，索纡小槛前。  
不知明月下，谁与弄潺湲。  

文同　李坚甫净居杂题一十三首　退庵  
未老先求退，题庵乃自呼。  
有才须进用，能保此名无。  

文同　李坚甫净居杂题一十三首　竹轩  
铁石枝梢劲，冰霜节目圆。  
净摇风苒苒，闲映月娟娟。  

文同　李生画鹤  
昂昂青田姿，杳杳在轻素。  
一身万里意，双目九霄顾。  
钐钐羽翮利，竦竦骨节露。  
君初本谁学，我恐必神悟。  
得于想像外，看在绝笔处。  
稷筌如复生，相与较独步。  

文同　李太尉  
昏雺翳紫极，横霓势光大。  
妖威集凶冀，忍秽实中赖。  
奸铓日增剡，谁汝触取害。  
骄根愈自固，所植利孱昧。  
容容彼群辅，竮伏皆鼠辈。  
侧视况示敢，肯复形叹慨。  
太尉汉中士，气引八极外。  
岌然处大麓，天下耸风采。  
自开煮饼祸，贼意已莫快。  
移书沥愤胆，语激益睚眦。  
罹冤卒用此，数与六九会。  
基兹被沈酷，燮免乃天贷。  
高忠揭万古，宇宙莫能载。  
垂晶耀简策，粪土视广戒。  
归来葬墝埆，祠冢兹俨在。  
宏垣敞深豁，巨木森晻暧。  
神灵皎如日，过者知再拜。  
同愚忝郡寄，公里曰境内。  
心期款举像，所顾官有碍。  
精衷托明酌，举手向东酹。  

文同　梁景和  
隋氏廷中列百官，几人风节动朝端。  
越公事势炎如火，独有梁毗会忍寒。  

文同　梁山大雪  
严风吹屋鸣，向晓尤凛冽。  
应从北山上，一夜吹猛雪。  
幽人不能饮，身体冷如铁。  
空向龙具中，苦吟声不绝。  

文同　梁信羯鼓小图  
高梧间垂杨，玉宇极清邃。  
三郎当殿坐，左右拥佳丽。  
氍毹近香案，蹲兽吐碧穗。  
宝几承画控，缤纷交彩袂。  
花奴卷双袖，俯立前奏技。  
君王顾之笑，轩庑动和气。  
谁谓一尺素，写遍天上意。  
听者定何如，观之犹解秽。  

文同　林居  
宿发未暇梳，林居且辰诣。  
鲜晖散清滴，湿湿满衣袂。  
仄行盖前碍，倾视因远翳。  
野意浩盈怀，曾忘傲公退。  

文同　临高台  
临高台，望故乡。  
地千里，天一方。  
极目外，空茫茫。  
孤云飞，不我将。  
安得羽翼西南翔。  

文同　临阛阁  
绝壑迎朱槛，高林拂画楹。  
卷帘千嶂远，入座一川平。  
蝩彩缘云断，霞光射水明。  
不须夸旷望，为语谢宣城。  

文同　凌霄附柏  
古柏苍苍高入云，凌霄万朵拥其身。  
有如巨君染须发，新娶杜陵佳丽人。  

文同　陵井喻氏岁寒山居  
蕨平处士居山日，手种青松一万根。  
岁月惭深枝尽偃，雪霜虽厚叶仍繁。  
本宫胜概逃轩冕，更结清风遗子孙。  
寄语后人须爱护，莫教空有令名存。  

文同　刘生  
历古推任侠，彼刘生者何。  
提槌击朱亥，引剑刺荆轲。  
饮肆扶头出，歌楼掉臂过。  
无人继义勇，关陇气消磨。  

文同　柳池赠丁絪  
场屋声名四十年，五车书误一囊钱。  
老来山驿为监吏，相对春风但惘然。  

文同　柳枝  
墙宇周回院落深，日光风色净阴阴。  
柔条一似孙荆玉，贴地反腰衔宝簪。  

文同　六月十日中伏玉峰园避暑值雨  
南园避中伏，意适晚忘归。  
墙外谷云起，檐前山雨飞。  
兴余思秉烛，坐久欲添衣。  
为爱东岩下，泉声通翠微。  

文同　吕惠穆挽诗四首  
文靖登庸久，朝廷政教隆。  
相门无或议，子舍有如公。  
恩泽非徼幸，官荣悉治功。  
至今清论在，常满缙绅中。  

文同　吕惠穆挽诗四首  
帝御皇图后，公居右府时。  
开陈诸议论，感发止嗟咨。  
自此倾宸眷，方将正宰司。  
胡为便沦谢，天意固难知。  

文同　吕惠穆挽诗四首  
忆在南邛日，家君此忽亡。  
公时帅本道，力为济归丧。  
贱息将何报，深恩不可忘。  
如今每念及，惟有泪浪浪。  

文同　吕惠穆挽诗四首  
自出公门下，常蒙礼意勤。  
相看如子姓，交政为郎君。  
每望中书入，俄惊远讣闻。  
何时高冢上，永日哭寒云。  

文同　骆谷  
高峰偃蹇云崔嵬，层崖巨壑长峡开。  
龙蛇纵横虎豹乱，古栈朽裂埋深苔。  
行人侧足恐惧过，飞鸟敛翅哀鸣回。  
君不见德宗注意用奸惹，大驾从此苍黄来。  

文同　马子山为余与贺顺之书记李仲蒙察推同年同幕作题名记复有诗督程适  
太常旧得同科第一幕府今还次姓名。作记马周文已赡，  
书丹程邈隶尤精。定知二美能传久，  
从此三家觉转荣。每对雄词观健笔，  
自惭孤迷附群英。  

文同　漫郎亭  
凿城为洞深且长，沿壕开径闲复荒。  
有亭如许入蒙密，谁比次山称漫郎。  

文同　毛老斗牛  
牛牛尔何争，于此辄斗怒。  
长鞭闹儿童，大炬走翁妪。  
苍{狄火换娄}八九子，骇立各四顾。  
何时解角归，茅舍江村暮。  

文同　梅  
寒梅引旧枝，映竹复临池。  
朵露深开处，香闻瞥过时。  
凌兢侵腊雪，散漫入春诗。  
赠我岁寒色，怜君冰玉姿。  

文同　弭盖亭  
弭盖长亭下，轩窗慰客心。  
田塍交远日，水堋泻清襟。  
此道云千里，西山雪万寻。  
尘衣无奈拂，去骑复髒髒。  

文同　面川亭  
幽亭最孤亭，直入乱丛间。  
近晚独来此，有谁相与闲。  
卷帘通大野，临槛数前山。  
便欲教携酒，陶然踏月还。  

文同　苗子居运判归宿州同赴武康西县道中奉寄  
霜风舞征袂，有客去符离。  
斜谷雪晴后，曲滩水满时。  
乱山谁对酒，孤驿独吟诗。  
不得陪清绝，怅然空所思。  

文同　苗子居运判归宿州同赴武康西县道中奉寄  
汉中为会失兼程，雨雪曾无一日晴。  
拗项桥头聊立马，使车应已过褒城。  

文同　明教院  
野径欹危入谷斜，曲岗回岭共交加。  
经年不到为隔水，此日独游因看花。  
两岸烟云闲景物，一轩泉石静生涯。  
自怜冠珮婴身者，直入樊笼老岁华。  

文同　鸣玉亭筹笔之南  
层崖高百尺，亭即层崖下。  
飞泉若环佩，万缕当檐泻。  
坐可脱赤热，听宜彻清夜。  
亭前树肤剥，为系行人马。  

文同　莫扫花  
莫扫花，从教花满地。  
纵然堆积亦何害，留之且重东君意。  
君不见昨朝枝上正芳菲，今日庭前已憔悴。  
中间得好能几时，用此请君穷物理。  
一荣一谢两皆空，若了非真本自同。  
但对落英开酒盏，每年如此任春风。  

文同　莫折花  
莫折花，花好亦自喜。  
勿谓花无言，请以君心酌花意。  
君容待花转丰艳，花枝因君愈憔悴。  
莫折花，任花飞落地。  
但对春风倚芳树，长遣香英伴君醉。  

文同　墨君堂  
嗜竹种复画，浑如王掾居。  
高堂倚空岩，素壁交扶疏。  
山影覆秋静，月色澄夜虚。  
萧爽只自适，谁能爱吾庐。  

文同　墨君堂晚晴凭栏  
墨君堂中看新霁，十里平林铺净绿。  
青烟一去抹远岸，白鸟双来立乔木。  
戴胜入园蚕已老，栗留过陇麦将熟。  
坐等月破东岭云，自取帘钩更高轴。  

文同　木瓜园  
驱马下高岗，吟鞭只自扬。  
溪山过新霁，草木发清香。  
浩荡来江阔，索纡去栈长。  
春风去欲尽，樽酒叹何尝。  

文同　南亭  
晚衙初散吏人归，独立南亭着道衣。  
浅酒小诗聊自乐，此心浑欲外轻肥。  

文同　凝云榭晚兴  
晚策倚危榭，群峰天际横。  
云阴下斜谷，雨势落褒城。  
远渡孤烟起，前村夕照明。  
遥怀寄新月，又见一棱生。  

文同　弄珠宁春日闲望  
弄珠亭上客，来想弄珠人。  
野草迷晴岸，垂杨暗晚津。  
天涯羁旅地，村落寂寥春。  
何处皤然叟，扁舟下钓纶。  

文同　弄珠亭春望  
岸柳无毵毵，春醲物象酣。  
烟云分极浦，舟楫聚回潭。  
上水鱼千万，眠沙雁两三。  
遥怀无可奈，长是寄城南。  

文同　弄珠亭下柳  
江柳早春前，蒙蒙弄紫烟。  
未容长作带，已见乱飞绵。  
远外分晴凫，深中泊暮舡。  
惟应汉水色，奈尔一年年。  

文同　偶成  
僻陋为州耻不才，偃然空见两星回。  
只应归举谣言日，三府诸君口尽枚。  

文同　偶题  
鬓云双堕给明珠，窄窄罗裙短短襦。  
闲把花枝起新样，满调金粉画文四输。  

文同　彭山县君  
公馆静寥寥，园亭景物饶。  
溪光明短彴，枝影荫危谯。  
山鸟忽双下，池鱼时一跳。  
主人王事简，文酒日逍遥。  

文同　彭州南楼  
百尺压城端，飞檐欲上搏。  
湖光摇埤堄，山影转栏杆。  
秀野含春煦，乔林拥暮寒。  
回头大岷雪，千仞玉巑岏。  

文同　蓬溪苏令均利泉  
潜流蔽荒壤，嘉惠郁所施。  
邑人念远汲，视此无以为。  
苏君作之令，大利收前遗。  
一日会众锸，兹焉发清漪。  
既已就新甽，瓶缶何累累。  
尽言彼污浊，岂尔同甘滋。  
比户获美饮，颂君皆一辞。  
何以纪君德，是泉无涸时。  

文同　霹雳  
君不见。前时忽疑天地坼，  
万里一声晴霹雳。彼某氏者尔何人，  
敢自欺诬被诛磔。子烂华容神火燎，  
父碎梓潼灵{左石右千}劈。惟震与曜今晓然，  
谁对君亲肆奸逆。  

文同　琵琶泉  
险道人幽邃，深溪转岑寂。  
苍烟郁孤岩，秀石围断壁。  
古藓甽碧润，寒泉洒清滴。  
谁能厌尘襟，兹可供洗涤。  
全嬀　诗　文同　贫居  
绳床拥敝禂，初起发未栉。  
南窗展书卷，就暖读寒日。  
门前绝车马，薄暮垂片席。  
短墙挂纤蔓，幽鸟啄红实。  
群蜗恶积雨，缭绕篆空壁。  
男儿处贫贱，举首宇宙窄。  
翩翻枪榆鸠，宛转匿絮虱。  
妻孥竞相笑，憔翠守文笔。  

文同　贫士行  
侧身入穷阎，踨影守环堵。  
日高齿未嚼，风刀2骭犹露。  
胡为迫冻饿，此道吾所素。  
出每驾鸡栖，归仍伏龙具。  
原生本非病，董子盖不遇。  
谁将斗升水，活此辙中鲋。  
不见裹粮人，欲死者亦屡。  
徒自讽诗书，区区立名誉。  

文同　平云阁观雨  
黑云漆天雷破地，风卷雷射雨倾泻。  
喷崖倒壑恣颓荡，咫尺不可辨牛马。  
鸡豚已见逐高浪，禾稻应须没平野。  
莫言鱼鳖走堂厨，且看泥沙漫屋瓦。  

文同　平云阁偶作  
陵阳郡事全稀少，懒守长赢半日闲。  
晚后须来上高阁，就中无厌是云山。  

文同　蒲生钟馗  
寒风酸号月惨苦，枭飞狐鸣满墟墓，  
丛棘乱礓翳野雾。古社秃剥倒枯树，  
下有三鬼相啸聚，初行谁家作{外门内主}忤。  
痛热肿痒快呕吐，塞噎咽喉胀脐肚，  
呼巫召觋使咒诅。翁惊妪忙设赛具，  
茅盘草舡置五咱，饭盂炙串狼籍布。  
相共收敛各执去，方此危坐歠且哺，  
忽尔相见生畏怖。有神杰然驾巨牯，  
前诃后拥役二竖，此神噉鬼充旦暮。  
其腹尚馁色躁怒，鬼遥见之悉失措，  
竮匿不暇相告论。酒倾肉落杂秽污，  
魄魂飞荡身偃仆。一入木底只四据，  
一尚把盏愕以顾，一自隐蔽捩眦觑。  
神用气摄缚束固，前死入吻无十步。  
计之嚼嚼或味饫。蒲生胡为适尔遇，  
画之满卷无一误，笔墨丑怪实可惧。  
持以赠余子何故，摇手不取一钱赂。  
他日乞诗者尤屡，试为言之写其故。  

文同　蒲氏别墅十咏　白莲堂  
逼帘呈素艳，入座荐清香。  
何以陪暑饮，对之飞玉觞。  

文同　蒲氏别墅十咏　草庵  
深深郑真谷，小小焦先庐。  
借问贮何物，满床皆隐书。  

文同　蒲氏别墅十咏　朝真堂  
高台按虚境，飞驾罗太空。  
小兆佩神虎，每来清夜中。  

文同　蒲氏别墅十咏　稻畦  
决水转横渠，交塍画方羖。  
秋风报秋熟，满顷吹罢亚。  

文同　蒲氏别墅十咏　方湖  
风交蒲苇乱，烟断凫鹜飞。  
日暮一笛起，扁舟垂钓归。  

文同　蒲氏别墅十咏　芙蓉溪  
晓霭滋花色，晴辉发水光。  
何人露新缬，不管著秋霜。  

文同　蒲氏别墅十咏　涵碧亭  
轩窗晓吹清，枕簟晴光冷。  
亭上逍遥人，满身摇水影。  

文同　蒲氏别墅十咏　莲池  
紫盖嫩贴水，玉梢长刺沙。  
避风红出没，惊雨绿交加。  

文同　蒲氏别墅十咏　清蟾桥  
溪光摇玉璧，云影漏金盘。  
谁此伴高兴，画桥凭曲栏。  

文同　蒲氏别墅十咏　鱼池  
积水自渊渊，来源常汩汩。  
岸上翠衣禽，对人时一没。  

文同　普州三亭　碧崖亭  
断巘渌溪边，危亭翠壁前。  
轩窗谁是客，诗酒自称仙。  
远壑春藏雨，长波昼起烟。  
吏人休报事，高兴正陶然。  

文同　普州三亭　东溪亭  
短彴逶迤渡，高檐夭矫沉。  
波光环堵净，日色彩梁深。  
萍荇翻金鲫，兰苕超翠禽。  
主人公事简，时此照清襟。  

文同　普州三亭　均逸亭  
亭宇跨城端，新苔磴道盘。  
风光晴水石，烟景暮林峦。  
簿领仍多暇，宝从每尽欢。  
何由掉尘鞅，聊问借阑干。  

文同　乞画雁寄泾州毋使君  
寒影乱翻奉岭月，晚行高处陇山云。  
回中有客能传雁，异日从公乞一群。  

文同　起夜来  
晓窗明绿纱，蜀锦压春卧。  
横腮虎魄冷，惊起新梦破。  
玲珑转条脱，缥缈梳矮堕。  
高轴响银床，时误君车过。  

文同　牵牛织女  
桂阳有仙人，姓成名武丁。  
朝为堕人世，人惟识其形。  
一日语其弟，吾将返青冥。  
乃曰此七夕，上天呼群灵。  
织女欲渡河，暂诣牵牛星。  
诸仙尽还宫，天路罗云輟。  
吾亦向祈召，当往不得停。  
弟问何时还，答云三千龄。  
明日失丁在，恍惚迷所经。  
后世凡此节，儿女喧家庭。  
纵横具鎝缕，花果排甘馨。  
贪巧但云得，欲寐曾莫宁。  
俗尚每怪妄，吾言谁见听。  

文同　前溪独游  
溪水碧溶溶，纡余短彴通。  
小滩晴霭外，独鹤夕阳中。  
倚杖对清濑，披襟当好风。  
几时归住此，长下钓鱼筒。  

文同　浅水原  
鹑觚西北地鳞鳞，此处当年起战尘。  
见说如今沟垅下，断锋残镞属耕民。  

文同　遣兴三首  
恻恻抱伊郁，试此登嶕峣。  
阴风吹繁云，黯黯蒙泰霄。  
关河眇无际，节物何萧萧。  
过雁安所之，惊哀翻泬寥。  
幽怀漭如失，随此群草凋。  
嗟予生胡为，迹玷明盛朝。  
服职讵云补，赧然缀群寮。  
感此四序迁，一昏复一朝。  
寒霜入两鬓，渐积不肯消。  
良辰乖所遇，慨叹心魂飘。  
贱禀迂且介，于时信无庸。  
欲适阂所之，此道当何从。  
富贵谅非有，僻陋知可容。  
岂不愧上恩，耗此釜与钟。  
昨归得此州，满眼皆乱峰。  
事物固琐碎，敢兹任顽慵。  
报国只自明，惟神谍其胸。  

文同　遣兴三首  
少小事编简，渊源极沿洄。  
不自测其深，津涯信悠哉。  
既长务修省，日以德义培。  
一篑敢中画，期之至崔嵬。  
振缨仕明庭，鸳鹭忝游陪。  
蹇修无嗣者，谁可吾与媒。  
吐艳落晚春，蔫然抱枯莇。  
因人寔自耻，寂寞余敢哀。  
何当清泠泉，襟裾濯氛埃。  
故山有松菊，待赋归去来。  

文同　遣兴三首  
运阴不肯解，山雾尝霏霏。  
积润日已滋，厌浥沾人衣。  
展转厌早起，隔窗问晴晖。  
幸闻太阳出，身体轻欲飞。  

文同　遣兴效乐天  
君莫学杨虞卿奉李宗闵，宗闵权势岂能久。  
君莫学刘栖楚附李逢吉，逢吉禄位宁长守。  
虽然一时身暂好，其奈千古名常丑。  
丈夫读书要知道，所信不笃被其诱。  
大张富贵作罗网，愚者纷纷以身就。  
左缠右绕不可脱，诛竮还当逐其后。  
君不见虞卿须遇李固言，君不见栖楚终遭韦处厚。  
一朝摧折灵气尽，龙如蛇兮虎如狗。  
劝君圣贤术内好潜心，劝君邪佞党中休入手。  
岂不知潞州处士田佐时，唤与美官嫌不受。  

文同　芹叹  
清霜入寒溪，水迹落一尺。  
飞沙上芹弃，脆卷如燎炙。  
孤根抱生意，春泽守遗沥。  
愿奉野人荐，充君盘中实。  

文同　秦王卷衣  
咸阳秦王家，宫阙明晓霞。  
丹文映碧镂，光采相钩加。  
铜螭逐银猊，压屋矜蟠拿。  
洞户锁日月，其中光景赊。  
春风动珠箔，鸾额金窠斜。  
美人却扇坐，羞落庭下花。  
闲弄玉指环，轻冰扼红牙。  
君王顾之笑，为驻七玉车。  
自卷金缕衣，龙鸾蔚纷葩。  
持以赠所爱，结欢期无涯。  

文同　秦诏  
山流濯幽阬，铜篆发古耀。  
我行奉天县，叟以百钱糶。  
读之乃二世，元年所刻诏。  
谓法度量者，尽始皇帝造。  
辞止曰皇帝，久远若为道。  
乃命斯去疾，具述纪其右。  
文章既精简，字画亦佳妙。  
亥尔何等人，敢作万世调。  
其为者非是，所累才一庙。  
区区颂微末，回首皆可吊。  
郡兵厌宝玉，得此只挥掉。  
漂流落芒壤，千载厄潜奥。  
乃知天宇内，事有不可料。  
此物今何为，惟助观者笑。  

文同　青城山丈人观  
群峰垂碧光，下拥岷仙家。  
神皇被金巾，坐领五帝衙。  
威灵摄真境，俗语不敢哗。  
精心叩殊庭，俯首仰紫华。  
愿言凤罗盟，毕世驱尘邪。  
循奉蕊珠戒，期之飞太霞。  

文同　青鸟  
青鸟客馆之车轩，前对长江隔层嶂。  
欹危一径入林外，竹栅茅檐俨相向。  
爱其生事亦自足，牛羊纵横鸡犬放。  
安得与尔号比邻，为作野歌供吹唱。  

文同　青山道  
冥冥青山道，丛木含古烟。  
远客事行役，未晚不敢前。  
乳虎正养子，采食大路边。  
但顾已所急，其谁辨愚贤。  

文同　清阁  
治道区纭纷，斋阁简应接。  
身闲意枕簟，虑静厌图牒。  
孤芳媚深丛，幽唘出密叶。  
物理兹领会，真境知可蹑。  

文同　清景堂  
公外捐尘虑，闲中见物情。  
蕉花红炬密，竹节粉环轻。  
燕泊帘钩语，蜂寻笔架鸣。  
静能知此趣，吃吃笑劳生。  

文同　晴步西园  
急雨正新霁，林端明晚霞。  
松亭临旷绝，竹径入欹斜。  
花落留深草，泉生上浅沙。  
稚圭贫亦乐，一部奏池蛙。  

文同　晴登北城  
积雨已逾月，久妨于此行。  
云山劳梦想，风日幸晴明。  
常爱往来处，尽皆苔藓生。  
一壕新草木，强半不知名。  

文同　晴山  
东北横群峰，新过夜来雨。  
扶空立屏障，浩翠小万古。  
岂无短齿屐，携手谁我侣。  
欲往殊未能，□□□□□。  

文同　晴望汉川  
城头看雨霁，天地若新浴。  
晚容变云霞，秋意著草木。  
四时易迁改，万事苦迫促。  
旧山何日归，三径有松菊。  

文同　邛州东园晚兴  
公休时得岸轻纱，门外谁知吏隐家。  
斗鸭整群翻荇叶，乳乌无数堕松花。  
携琴秀野弹流水，设席芳州咏落霞。  
向晚双亲共诸子，相将来此乐无涯。  

文同　邛州俯听三省堂  
将欲言治人，必先由正身。  
身正人自治，此化行如神。  
总总群圣书，论说尤谆谆。  
后贤守为法，不敢忘逡巡。  
有欲著其迹，更假他物神。  
或取几杖明，或用盘盂陈。  
或则铭于座，或则书于绅。  
此皆贪道者，欲己日夕亲。  
涵泳既滋久，盛德光璾璾。  
鲁侯相门子，佩义而服仁。  
来乘别驾舆，齿发何青春。  
开口议政事，条件皆有伦。  
春露与秋霜，畏爱其吏民。  
尚惧有片缺，不使其质纯。  
乃于厅事侧，开轩承甲寅。  
题曰三省堂，大构高榜新。  
地古物象野，水竹清衣巾。  
公暇每居此，寂嘿如隐沦。  
冥心以自观，外揣复内循。  
一有所不逮，补绽无纤尘。  
既已自作诗，文理相彬彬。  
宛转示明戒，欲使风俗淳。  
愚重侯所存，再拜无辞频。  
待己固如此，贤哉君子邻。  
常愿此基构，永不罹荆榛。  
有坏则请修，使之名不泯。  

文同　邛州赏丰亭并序  
人之创亭意，大率繇己便。  
夫何我公有，所作异他见。  
临邛郡东北，井井画群甸。  
其民喜施力，无岁不登衍。  
公因到城上，有此多稼羡。  
而云彼嘉谷，诚我民所擅。  
如其每用此，岂不乡土恋。  
伊我牧其众，胡尔惧流转。  
遂兹谋栋宇，显显向一面。  
题为赏丰字，义不止营缮。  
常时命僚侣，于时歌管荐。  
高谈诧上瑞，衮衮莫之倦。  
擎酒揖大野，指顾一欣汴。  
田夫各相语，我辈谁曰贱。  
太守亦为我，今日又张燕。  

文同　秋尽日陪诸友登白佛阁  
危刹隐高阜，孤轩横碧虚。  
登临赏秋杪，笑傲乐公余。  
野外景入画，坐中欢可书。  
重城已严钥，归马尚踟蹰。  

文同　秋居览景因感所事  
閒居闭穷巷，拙者诚所宜。  
掩书坐前楹，默与天理期。  
是时新雨收，物物含秋姿。  
疏檐正残日，曲几方凉颸。  
群雀下空阶，逐逐顾且随。  
微虫出幽隙，绕绕行复飞。  
疏篁挺坚劲，不并草木衰。  
丛兰吐芬芳，岂畏霜露知。  
观此动与植，一一全天资。  
因念物禀生，有性各异持。  
夫人为灵者，仁义实所尸。  
胡为智巧役，所有日夜隳。  
不能保其元，妄事纷扰为。  
汲汲以就死，所耗无纤釐。  
还本既不完，何用冠且衣。  
余因激所遇，揽笔成此诗。  
庶哉学者心，读已而悟兹。  

文同　秋日寄吕永寿微中  
落日照容谷，寥然官署秋。  
开帘临绝巘，凭几对寒流。  
古意深中得，诗中静外游。  
三年多少景，满箧是冥搜。  

文同　秋日田家  
淘漉沟源筑野塘，满坡烟草卧牛羊。  
今年且喜输官办，豆荚繁多栗穗长。  

文同　秋日晚晴呈同院  
秋风淅淅吹碧虚，白云鳞鳞如卧鱼。  
共君今夜赏明月，兴来谁欲骑蟾蜍。  

文同　秋山  
孤峰露苍骨，疏木耸坚干。  
高堂挂虚壁，爽气来不断。  

文同　秋兴二首  
晨风吹茂林，夕露下芳畹。  
秋容变憔悴，复此白日短。  
萧萧岁华暮，冉冉节物换。  
浩叹倚前楹，使我心曲乱。  

文同　秋兴二首  
百虫感秋阴，入夜声更切。  
问尔苦何事，到晓啼不曷。  
盈庭不可止，蓊{上艹下岁}藏万穴。  
会是天使然，相将送凋节。  

文同　秋子  
袅袅复翻翻，封条压树繁。  
群芳非姊妹，乱实见儿孙。  
荫日临虚槛，披风指短垣。  
主公无奈尔，常为醉幽轩。  

文同　仁宗皇帝挽诗十首  
绪业承三圣，规模盛一王。  
朝廷周礼乐，庠序汉文章。  
殊俗皆归往，蒸民尽乐康。  
帝功如此大，宜享寿无疆。  

文同　仁宗皇帝挽诗十首  
徇速承王后，聪明复辟初。  
恩波同海浸，刑网比天疏。  
屡有搜贤诏，曾无谏猎书。  
惟余封禅事，应恨缺蒲车。  

文同　仁宗皇帝挽诗十首  
求治亲垂诏，观文自著图。  
何曾凭喜怒，未省蔽谗谀。  
尘世留微号，烟霄返旧都。  
悠悠增筴验，难问鬼臾区。  

文同　仁宗皇帝挽诗十首  
宝略嬉游少，珠宫艺学优。  
仙毫媚风帛，睿藻焕星钩。  
天极推神历，兵防演秘谋。  
飚流今已矣，长共糾林秋。  

文同　仁宗皇帝挽诗十首  
政殿咨丞弼，经筵引俊髦。  
未尝耽逸乐，终是过焦劳。  
归路三山远，遗台万古高。  
小臣无分去，定拥堕髯号。  

文同　仁宗皇帝挽诗十首  
神鼎犹烘药，夷槃已实冰。  
留恩均器服，下诏约山陵。  
影殿虚绨几，皇堂掩漆灯。  
萧萧柏城下，空有暮云凝。  

文同　仁宗皇帝挽诗十首  
浮世期云尽，清都位欲传。  
秉珪徒请命，脱躧遂登仙。  
遗泽流天下，重光照柩前。  
几时来甲观，更待一千年。  

文同　仁宗皇帝挽诗十首  
披衮才凭几，跻阶忽受同。  
哀文铺帝业，谥册讲仁功。  
竭躡趋群后，号唃动两宫。  
铭旌来巩洛，万里卷悲风。  

文同　仁宗皇帝挽诗十首  
幡翣离三殿，箫笳接两都。  
尧殂如考妣，禹葬省人徒。  
岂并游韶石，应同去鼎湖。  
愁闻下竹使，海外走哀符。  

文同　仁宗皇帝挽诗十首  
史祝周坛日，人忧杞国时。  
饮池无善效，頮水有遗辞。  
仙伏朝三后，蕃仪集四夷。  
从今河与洛，长泻凤台悲。  

文同　任居云栖枝阁  
峨峨仙鸾山，杳杳山上阁。  
道傍问耕者，居云之所作。  
居云倜傥士，缰锁不可缚。  
读书三十年，议论写不涸。  
纵横入众艺，深晓不止略。  
自笑与世疏，回首念岩壑。  
安排事幽隐，终老期此托。  
结茅层峦巅，退此篱下雀。  
栖枝榜其号，意岂羡鹏鹗。  
时兹入岑绝，寄愤满寥廓。  
江风拂危栏，涧月满疏箔。  
独横古溜琴，远意追淡泊。  
萧萧履霜操，隐隐天外落。  
飘扬杂仙籁，泛响度林薄。  
其谁其高兴，唯此猿与鹤。  
愿言解尘缨，一赴方外约。  

文同　任氏鸣珰桥  
清溪漱碧崖，衮衮寒声落。  
子川爱溪声，架桥横绝壑。  
山风撼松月，倚槛听喷薄。  
遂号曰鸣珰，古人无此作。  

文同　入谷马上  
宛转入深谷，一林还一丘。  
摇鞭弄新霁，把笔韵高秋。  
翠巘云长合，寒潭烟自浮。  
因成忆猿鹤，聊此为迟留。  

文同　入谷马上  
乱竹围清密，垂萝荫屈盘。  
晴林风色淡，晚水日光寒。  
树石因谁限，烟云只自漫。  
群峰若相待，满眼碧巑岏。  

文同　入谷马上  
北谷气象佳，有景乃天设。  
峰峦互亏蔽，湍濑相绾结。  
珍条拂垂袂，芳草留去辙。  
自顾尘满缨，安能住深绝。  

文同　入谷马上  
群山护秦陇，转去转幽深。  
岚气重压眼，秋光清彻心。  
凭鞍吟绝壁，解带坐高林。  
爱此岩泉好，临流浣俗襟。  

文同　沙堤行  
金吾驰骑东复西，督兵万指平沙堤。  
传言筑路拜新相，恐与九衢同一泥。  
夜来上在蓬莱宿，手写姓名符萝卜。  
连诏黄门下北扉，趣草赞辞登力牧。  
平明剑珮罗东阁，大字满行书德业。  
谒者长言告紫宸，感召一庭和气合。  
上心喜曰予良弼，未谢急宣令直笔。  
群吏迎归政事堂，指顾之间歌画一。  
午漏初移催入马，宝带盘腰印垂胯。  
归来冠盖烂盈门，异口同音贺太平。  

文同　山城秋日野望感事书怀诗五章呈吴龙图  
原隰萧条草木衰，倚风浑类楚人悲。  
便成孤愤终何事，且寄遥怀对此时。  
千里暝阴云杳霭，一川寒影雁参差。  
登临自不宜羁旅，更敢凭高剩作诗。  

文同　山城秋日野望感事书怀诗五章呈吴龙图  
已是秋阴更夕曛，乱山高下起寒云。  
危楼愿见客何处，远笛不知人厌闻。  
身外流年波渺渺，眼前生事叶纷纷。  
此愁万斛谁量得，直为重拈庾信文。  

文同　山城秋日野望感事书怀诗五章呈吴龙图  
才力虽难敌楚骚，赋诗常亦在秋多。  
自然野思元无限，不尔闲愁可奈何。  
要路故人皆废忘，偏州佳客少经过。  
明时且为贪荣禄，岂学湘累便九歌。  

文同　山城秋日野望感事书怀诗五章呈吴龙图  
岩谷雨余生晚烟，高城危阁坐萧然。  
侧身仕路本谁使，回首家山空自怜。  
远信断来从过雁，苦吟多后敌鸣蝉。  
郡斋有客唯庄叟，常与高谭内外篇。  

文同　山城秋日野望感事书怀诗五章呈吴龙图  
早是蓬山预校雠，起居常赴殿东头。  
鹓鸾拥陛联簪笏，日月开天拜冕旒。  
一出光阴销远郡，两形篇什咏清秋。  
有人更在杨庄上，文似相如肯见休。  

文同　山池  
偪侧苍苔地，{左亻右瓜}邪白石池。  
数枝红菡萏，几尺碧涟漪。  
鱼鳖争香饵，儿童簇钓丝。  
爱来芳荫下，每日日西时。  

文同　山舍早起探晴  
山鸟啭晴日，独行风满林。  
涧花薰野袂，岩水油幽襟。  
侧石惊新滑，垂萝爱近深。  
萧然此清兴，不似戴华簪。  

文同　山堂偶书  
几日无公事，山堂兴颇清。  
和诗防积压，丸药趁清明。  
斸石新棱出，浇蔬晚甲生。  
此皆忙外得，低首笑尘缨。  

文同　山堂前庭有奇石数种其状皆与物形相类在此久矣自余始名而诗之　枯  
紫藓装花帽，红藤缠臂{左巾右鞲去革}。  
被谁留断拍，长舞不教休。  

文同　山堂前庭有奇石数种其状皆与物形相类在此久矣自余始名而诗之　昆  
雨渍身如漆，苔侵面若蓝。  
问时都不语，应是忆扶南。  

文同　山堂前庭有奇石数种其状皆与物形相类在此久矣自余始名而诗之　罗  
洗濯形容露，剜挑口眼通。  
试教常点检，每夜定飞空。  

文同　山堂前庭有奇石数种其状皆与物形相类在此久矣自余始名而诗之　珊  
海底初生处，扶疏苦未全。  
几时随铁网，流落汉江边。  

文同　山堂前庭有奇石数种其状皆与物形相类在此久矣自余始名而诗之　狻  
巨尾蟠深草，丰毛覆古苔。  
雕栏临绮席，长欲上香台。  

文同　山堂前庭有奇石数种其状皆与物形相类在此久矣自余始名而诗之　鹦  
静立身微耸，惊窥首略回。  
何人将至此，应自陇山来。  

文同　山樱  
岩壁自丛丛，年华寂寞中。  
偶因移晓雨，似欲占春风。  
嫩叶藏轻绿，繁葩露浅红。  
孤根知幸否，从此对雕栊。  

文同　山雨  
山雨洒春城，潗潗声颇急。  
窗下读书人，横编揭阴湿。  
高鸢饿独叫，远燕寒双入。  
南园有桃杏，尽抱群梢泣。  

文同　山园  
久雨无所适，新晴步山园。  
西风满高林，败叶惊已翻。  
时节急如此，世事安可论。  
夜归灯下吟，寒虫伴幽喧。  

文同　山中新晴  
山中新晴晓烟暖，散带颓冠漱岩畔。  
海盐未去猿鹤喜，柴桑初归松菊乱。  
林间余雨时一滴，岭上飞云忽双断。  
安能举手恣扶摇，欲共高鸿拂霄汉。  

文同　上清宫  
琼台横紫霄，上有缥缈居。  
云霞抱窗户，日月循庭除。  
飞羽下金辇，隐芝吟玉书。  
俯首视人间，人间臭如帤。  

文同　上亭北轩对月吹笛得才元舍人昭华引醉霜月草堂吟皆诗谱也  
潋滟金波泻碧空，隔霜寒影下征鸿。  
夜深一笛昭华引，吹满千岩万壑中。  

文同　上亭北轩对月吹笛得才元舍人昭华引醉霜月草堂吟皆诗谱也  
群山暝色烟开后，远水寒光雨过时。  
今夜何人醉霜月，卧听缑岭玉参差。  

文同　上亭北轩对月吹笛得才元舍人昭华引醉霜月草堂吟皆诗谱也  
涪江东岸有云林，峦岭索回涧谷深。  
何事迟留未归去，强颜犹唱草堂吟。  

文同　深渡  
前日寒食在绵州，牡丹盛开海棠洛。  
今已逾旬过深渡，山桃一枝横晓阁。  
此花平川最为早，何乃于此才破萼。  
化工岂尔用或偏，盖尔所生居绝壑。  
一年春事但自了，勿较后先嗟寂寞。  

文同　师厚还朝  
闻公之句三十年，常恨与公不相值。  
岂期今乃出门下，每一见公心自醉。  
词章豪荡已难敌，辨论注射尤可畏。  
谘询故事要蒋父，讲正大体须贾谊。  
荆山拾玉抵乾鹊，虞坂装盐压良骥。  
用人最忌非所宜，愿莫使公嗟俗吏。  

文同　师鲁推官惠甘蔗戏谢  
满节甘滋渗齿寒，醍醐谁与酿琅玕。  
不知佳境何时入，试似前人取倒餐。  

文同　施公潭  
盘岩复转溪，磴道入云微。  
断巘双屏立，垂泉一剑飞。  
浮空交彩翠，溅远乱珠玑。  
啼穴饥鼯出，翘滩宿鹭归。  
寒光清彻骨，晚气润沾衣。  
东谷牛羊下，摇鞭去夕晖。  

文同　十月梅花  
十月冻墙隈，英英见早梅。  
应从九地底，先领一阳来。  
紫膜纷纷脱，黄肤迤迤开。  
得风浑自变，与雪欲成堆。  
细晕轻檀口，浓妆腻粉肋。  
月娥身解写，青女手能裁。  
冷艳浮冰沼，清香落玉杯。  
只忧融乳酪，不惜露琼瑰。  
避妒情堪重，禁寒术可猜。  
有谁怜寂寞，尽日独徘徊。  
共语诚无计，将题耻不才。  
东邻夜夜客，莫放笛声哀。  

文同　什邡道中  
驱马下遥川，残阳促晚鞭。  
高林夹广道，乱水入平田。  
村落晴如画，桑林昼起烟。  
飞鸿正南下，归意满云边。  

文同　石龙涡  
巑势围空断壁圆，四时常见聚云烟。  
为霖救旱今何在，徒有遗文记昔年。  

文同　石泉  
俨俨耸石壁，拆穴中流泉。  
断崖散激激，曲窦藏涓涓。  
蓄润活古藓，焌虚发晴烟。  
时怀一勺惠，使我心泠然。  

文同　石竹  
蜂齧红蕊烂，虫啼碧丛短。  
秋风略地起，惟有苍苔管。  

文同　石左藏挽诗二首  
世泽传清范，戎韬演秘谋。  
雄藩未赐节，大壑忽移舟。  
谢氏胡床在，羊公羽扇收。  
光华归令子，何恨掩泉丘。  

文同　石左藏挽诗二首  
昔年陪宴上崏台，一听新歌一举杯。  
此会如今嗟已矣，拟将何调寄余哀。  

文同　拾羽曲  
新罗砑红裙襵齐，彩缕刺衫花倒提。  
新晴暖日丽烟草，金兽齧锁藏春闺。  
朱桥逼江晓沙白，锦带交风大堤窄。  
兰洲遗瓴得残碧，归来惊飞上娇额。  

文同　史少讷见许江豚未得以诗戏  
霜重水落岸有冰，江豚乘寒弄晴日。  
摇波拍浪乍群起，尾厚喙长鬵鬣赤。  
鱼人清晓横巨舟，一举大网凡数头。  
想君盘筋已厌足，何不略遣来陵州。  

文同　誓鬼碑  
正一受天录，腰垂神虎章。  
群魔狱幽隐，秘篆刻青苍。  
故事骇前志，余威惊大荒。  
谁能识奥诀，禹步学魁罡。  

文同　收复河湟故地  
哑儿峡西山已尘，驮金辇帛无断群。  
河湟故疆尽收复，解辫厥角归如云。  
堂中玉带赐丞相，陇外金节酬将军。  
唐兵万里若日月，请作古今人未闻。  

文同　守居园池杂题　北园  
春风有多少，尽入使君家。  
当与那人乐，满园桃李花。  

文同　守居园池杂题　冰池  
日暮池已冰，翩翩下凫鹜。  
不怕池中寒，便于冰上宿。  

文同　守居园池杂题　茶蘼洞  
柔条缀繁英，拥架若深洞。  
是处欲清香，凭风为持送。  

文同　守居园池杂题　此君庵  
丛筠裹圜檐，净影碧如水。  
谁识爱君心，过桥先到此。  

文同　守居园池杂题　待月台  
城端筑层台，木杪转深路。  
常此候明月，上到天心去。  

文同　守居园池杂题　灙泉亭  
迳源分灙水，衮衮出亭下。  
横湖能许深，日夜见倾泻。  

文同　守居园池杂题　荻浦  
枯荻馓霜风，暮寒声索索。  
无限有微禽，捉之宿如客。  

文同　守居园池杂题　二乐榭  
暖山孰云静，汉水亦非动。  
二见因妄生，仁智何常用。  

文同　守居园池杂题　过溪亭  
小彴过清溪，有亭才四柱。  
地僻少人行，翩翩下鸥鹭。  

文同　守居园池杂题　涵虚亭  
石磴抱城回，入竹见虚槛。  
前望佳景多，倚筇聊此暂。  

文同　守居园池杂题　寒芦港  
落月照冰湖，晓气何太爽。  
两岸雪烟昏，凫鸥出深港。  

文同　守居园池杂题　菡萏轩  
胡阳媚秋漪，菡萏隔深竹。  
谁开翠锦障，无限点银烛。  

文同　守居园池杂题　横湖  
长湖直东西，漾漾承守寝。  
一望见荷花，天机织云锦。  

文同　守居园池杂题　湖桥  
飞桥架横湖，偃若长虹卧。  
自问一日中，往来凡几过。  

文同　守居园池杂题　金橙径  
金橙实佳果，不为土人重。  
上苑闻未多，谁能为移种。  

文同　守居园池杂题　吏隐亭  
竹篱如鸡栖，茅屋类蜗壳。  
静几默如禅，往来人不觉。  

文同　守居园池杂题　蓼屿  
孤屿红蓼深，清波照寒影。  
时有双鹭鸶，飞来作佳景。  

文同　守居园池杂题　露香亭  
宿露蒙晓花，婀娜清香发。  
随风入怀袖，累日不消歇。  

文同　守居园池杂题　南园  
农桑乘晓日，凌乱如碧油。  
紫椹熟未熟，但闻黄栗留。  

文同　守居园池杂题　披锦亭  
繁红层若云，密绿叠如浪。  
青帝不寻春，满园开步障。  

文同　守居园池杂题　书轩  
清泉绕庭除，绿簊映轩槛。  
坐此何可为，惟宜弄铜椠。  

文同　守居园池杂题　霜筠亭  
危亭入幽深，正在修篁里。  
坐久寒逼人，暂来须索起。  

文同　守居园池杂题　天汉台  
北岸亭馆众，最先登此台。  
台高望群峰，万里云崔嵬。  

文同　守居园池杂题　望云楼  
巴山楼之东，秦岭楼之北。  
楼上卷帘时，满楼云一色。  

文同　守居园池杂题　无言亭  
谁此设孄床，颇称我衰惰。  
公事凡少休，须来默然坐。  

文同　守居园池杂题　溪光亭  
横湖决余波，虢虢泻寒溜。  
日影上高林，清光动窗牖。  

文同　守居园池杂题　禊亭  
悬流效曲水，上已娱嘉宾。  
饮罢已陈迹，那复山阴人。  

文同　守居园池杂题　野人庐  
萧条野人庐，篱巷杂蓬苇。  
每一过衡门，归心为之起。  

文同　守居园池杂题　筼箉谷  
千舆翠羽盖，万鍂绿沈枪。  
定有葛陂种，不知何处藏。  

文同　守居园池杂题　竹坞  
文石间苍苔，相引入深坞。  
莫撼青琅玕，无时露如雨。  

文同　书鹤鸣化壁  
晚气阴阴别作寒，夕阳林下动归鞍。  
忽然人报后山雪，更上上清宫上看。  

文同　书绿帷亭壁  
乔木绕舍如绿帏，群山四面寒参差。  
春禽入秋啼自别，早云到暮归常迟。  
庭前好菊欢饮酒，案上佳纸邀吟诗。  
闲居数月兴便野，浑忘簿书相聒时。  

文同　书平泉草木记后二首  
卫公当国日，力与天地均。  
平泉植草木，取尽四方春。  
海岳欲必得，亦能役鬼神。  
可笑身未冷，已闻属他人。  

文同　书平泉草木记后二首  
公岂不聪明，嗜好乃如此。  
若非以私饵，是物安至止。  
彼致者何人，定非端洁士。  
草木固为尘，丑名终未已。  

文同　书隐者壁  
枳棘分三径，猿猱结四邻。  
茂林修竹地，枕石漱流人。  
看雨搘藤杖，迎风卸葛巾。  
我来怀愧甚，衣上有红尘。  

文同　暑夕待月庭下夜深方归  
昼蝇方少夜蚊多，摇脱霜纨奈热何。  
独向中庭待明月，一身清露泻金波。  

文同　庶先北谷  
路自西溪入，园当北谷开。  
月亭诗作客，雨馆睡为媒。  
摘果衣沾露，寻泉屐渍苔。  
闲居正无事，莫问我频来。  

文同　墅居  
不复入城市，乱山围一村。  
云霞供几席，水石佐琴樽。  
病久筋力缓，眠多头日昏。  
无人来谷口，苔藓上松门。  

文同　墅居  
林下览清旷，此怀殊不羁。  
散行轻帻便，独酌小瓯宜。  
自可追三乐，何须作五噫。  
世情歌笑外，纷扰意何为。  

文同　衰晚  
衰晚得洋川，劳生只自怜。  
文移供尽日，心力付流年。  
咄咄空书字，便便声昼眠。  
其如昏嫁在，了即赋归田。  

文同　霜柏亭试墨  
山风吹早晴，褀服觉微凛。  
烟云有佳尚，竹石得幽禀。  
闲窗覆旧局，晚阁试新品。  
几欲赋郊居，奇词未如沈。  

文同　谁氏子  
缥缈谁氏子，学道要长仙。  
人世岂不乐，何苦求上天。  
反首顾我语，子岂得谓贤。  
智如扑灯蛾，甘就膏火煎。  

文同　水边春半  
芹牙差差兰笋短，石渠冰销水色浅。  
倡情冶思不可奈，好鸟问关花婉娩。  
鲜衫翠裾者谁氏，行歌杨枝惜时晚。  
临流有客抱危膝，苦调长谣问谁遣。  

文同　水葓  
红芳宵露清，翠节晓霜犯。  
雨后晒残日，秋容满庭楹。  

文同　水硙  
激水为硙嘉陵民，构高穴深良苦辛。  
十里之间凡共此，麦入面出无虚人。  
彼甿居险所产薄，世世食此江之滨。  
朝廷遗使兴水利，嗟尔平轮与侧轮。  

文同　水仙操  
嗟哉先生去何所兮，杳不可寻。  
舍我于此使形影之外兮，唯莽苍之山林。  
仰圆峤之峨峨兮，俯大壑之沉沉。  
长波澒涌以荡潏兮，群鸟翻翻而悲吟。  
寂扰扰之烦虑兮，纳冥冥之至音。  
先生将一我之正性兮，何设意之此深。  
我已穷神而造妙兮，达真指于素琴。  
先生盍还此兮，度明明乎我心。  

文同　睡起  
寥寥公馆静，门掩似山家。  
竹簟屡移枕，石盘频浸花。  
闲多新得策，事少早何衙。  
一觉高舂睡，谁来伴试茶。  

文同　思归鸟左右掩作  
峡中足啼鸟，醆邹不可会。  
其道思归者，雄鸣即雌对。  
前壑云渐起，后山月已背。  
行人畏闻汝，一声一心碎。  

文同　宋复古度支晚川晴雪  
霁色变云林，寒光混烟水。  
遥山定何处，渺漭才可指。  

文同　送窦佥判同年  
冰霜满清汉，此地送君归。  
天涯作远别，怀抱殊依依。  
短亭临灙水，杨柳长条稀。  
道傍有寒梅，幽香扑人衣。  
折以持赠君，爱之含春晖。  
酒罢不可留，晚鸿随马飞。  

文同　送范尧夫  
遝遝走闾巷，都人起中宵。  
相拥候府门，惟恐失此朝。  
尽言来送公，车马城北桥。  
桥边脂辖亭，大尹此相邀。  
歌管盛宴集，簪裾合群僚。  
四座酒既行，相顾魂已销。  
亭前有杨柳，秋风减长条。  
折以持赠公，莫厌霜叶凋。  
节物虽谓晚，比春情更饶。  
递起劝公饮，双呼金翠翘。  
岂徒要公醉，恐公遽乘轺。  
借问何尔为，重公若琼瑶。  
美质未省变，与人存久要。  
既莫不可留，征衫遂飘飘，  
鸣驺过升迁，群甿闹如蜩。  
感公来二年，免我于无聊。  
今公舍我去，何由借诸朝。  
愿君富且贵，寿命等松乔。  
直似先令公，巍巍佐唐尧。  
涕泪逐公行，不惮公更遥。  
公诚上下通，和如奏笙箫。  
所以得如此，人情不相辽。  
嗟同缪与公，一时赴弓招。  
于今二十年，不见有所超。  
前日荷君相，与印垂之腰。  
使归守山郡，藏伏甘寂寥。  
闻公将治行，乃心日夜摇。  
恨不能送公，俯首类酸痟。  
徒为送公诗，有如草虫喓。  
强勉写之去，忧来立危谯。  

文同　送冯允南倅梓  
去年父老送督邮，衣上泪痕犹未变。  
今年吏民迎别乘，马前欢声挽不断。  
梓州城中十万家，家家尽喜见君面。  
以君乡里最相近，物态人情素谙练。  
况复才力强且明，中理之的无漫箭。  
从来府政号少事，今更得君愈清简。  
太守李公词掖老，淘汰心源无滓澱。  
时携宾从访山寺，惟以高谭侑清宴。  
苍崖素壁多自书，是处新诗题欲遍。  
君今到彼亦尔为，异日唱酬知几卷。  

文同　送郭方叔南充簿  
六月东山道，炎风满去鞍。  
谯周之旧里，仇览此初官。  
簿领无烦壅，图书好燕安。  
清朝名路阔，慎勿学长叹。  

文同　送郭经知县  
促促送归客，短亭垂柳风。  
离樽掩残日，去骑若轻蓬。  
百里讴歌内，三年畏谨中。  
乡人问蜀物，笑指一囊空。  

文同　送郭荣叔秀才应武举  
爱君才辩吐如倾，圆直横斜善讲兵。  
休弄向时闲笔砚，破蛮征虏是功名。  

文同　送韩山人  
昌黎山人抱藜杖，三度访我于三隅。  
端然入座更谁顾，谈辩衮衮如流珠。  
灵丹尝凝日月鼎，至宝自产乾刊炉。  
要行撇起不可逐，安得双舄为飞凫。  

文同　送韩震都官监渭州酒韩近悼亡  
土师每失官，未始有忧慢。  
园吏既丧妇，何尝复嗟愤。  
二子道义胜，一与天理顺。  
之人乃其徒，心迹两相近。  
区区赴穷塞，而使卖官醖。  
胸中浩然者，俗口不得问。  
好军此开府，遇士以恩信。  
若访御戎策，请为讲三阵。  

文同　送黄梦得  
去年轻舳过巫山，今日羸骖度剑关。  
孤客每嗟随断梗，慈亲常把梦连环。  
兰陔岁晚虽堪采，桂窟春深正好攀。  
决取荣科归旧里，板舆迎侍且承颜。  

文同　送黄庶先岷州赴举  
朝庭取士及洮西，君今去就岷州荐。  
男儿至身自有地，六月万里君莫惮。  
君也经术三十年，此发必中后羿箭。  
声名大抵重文章，慎莫便从班定远。  

文同　送坚甫同年  
坚甫神太清，不谓久流落。  
别来二十载，论议转深博。  
其中富所有，种道以文获。  
铺张讲治乱，破若劲弩彉。  
众人诮青衫，可笑俗眼薄。  
兰筋隐瘦骨，垂耳受羁络。  
拳挛喙拄地，过者无伯乐。  
去蜀持底归，雄藁满坏橐。  
朝辞玉垒关，暮上石櫃。  
知子者云谁，独我怀抱恶。  

文同　送坚甫同年  
得数常奇懒下筹，肯来荒徼治累囚。  
三年笑别浙江远，万里吟归岷岭秋。  
赵壹囊空常骯髒，虞卿书就愈穷愁。  
跖香回臭都休问，未有林泉且宦游。  

文同　送坚甫同年  
春深行剑栈，羡子此时归。  
照日江浮马，迎风花聚衣。  
下程家累省，对景俗题稀。  
若遇西来客，书言不可违。  

文同　送坚甫同年  
春风吹雪满西窗，此夜无人对酒缸。  
若到杭州见苏子，为言常梦过松江。  

文同　送坚甫同年  
华亭有珍禽，毛丰而骨细。  
他日上隋渠，为我致清唳。  

文同　送酒与吕令答所示诗  
君无彭泽五十亩，我有谪仙三百杯。  
闻道山中足春意，满壶聊为拨新醅。  

文同　送酒与吕令答所示诗  
见说西溪里，群花艳正繁。  
不知红影下，谁共醉芳樽。  

文同　送李道士  
先生若孤云，两在隆山见。  
清标瘦弥耸，秀骨老愈健。  
高谈吐深诣，大句写精链。  
忽起忆鹅池，胔飞石泉溅。  

文同　送李道士归  
先生状貌古，瘦健若老鹤。  
秋风唳清霄，寒响满寥廓。  
一腹冰雪词，勿为俗人作。  
便可住鹅池，乾死守岩壑。  

文同　送李坚甫中舍奉使还阙  
曾歌出塞愁，又遣使西州。  
去国星辰动，还家岁月流。  
褒斜新路晚，鄠杜故园秋。  
归对延和殿，从容问讲求。  

文同　送李野夫兼简公择学士同年  
吾友野夫官满归，峡中风物正春时。  
莫因道路起长叹，且对江山吟好诗。  
异日滑台君若到，寄言别乘我相思。  
声名已重更论底，但引冰堂金屈卮。  

文同　送刘立之著作归长安因赴安定知县  
西郊晴雾晓霏霏，回首京尘一拂衣。  
上国莫嗟为客久，高堂初喜改官归。  
洛城气候花才动，灞水风光絮恰飞。  
恨不同游曲江岸，与将歌酒{左言右尼}春晖。  

文同　送柳才佥判蔡州  
翩翩河东孙，豪迈有祖德。  
二十补楚掾，能用口破贼。  
归来入京寺，不借推挽力。  
骄夸固其宜，了不见颜色。  
题舆盖本乘，入幕乃屈职。  
淮西号剧府，君也兹敛翼。  
朝廷选材吏，闻下前日敕。  
奉诏者云谁，此章君可塞。  

文同　送吕希彦司门通判河阳  
行父须生公相家，修洁不类在纨绮。  
岂惟浩荡爱古学，实亦纵横晓时事。  
孟州之民尔何幸，一旦得此贤半刺。  
定知未几政清简，日日案头诗满纸。  
河阳花开酒休{左言右尼}，太行云飞楼好倚。  
若因行县至盘谷，为访其间隐君子。  

文同　送牟太素山人  
山人高迹若孤云，聊问太虚求所止。  
昨因随风起西北，翩然远堕三隅里。  
揽之不住瞥尔去，瞬息谁知几千里。  
东游必定遇鸿蒙，请问无为最深旨。  

文同　送潘司理秘校  
已自多时赋式微，五峰佳景梦长飞。  
四年远地为官去，万里高堂喜客归。  
下马便呈新授敕，开箱争忍旧缝衣。  
乡人觅次来相贺，莼菜鲈鱼正软肥。  

文同　送潘司理秘校  
曲栈绕斜谷，钩栏天际分。  
吟鞭摇岭月，倦枕拂溪云。  
好景不关俗，新诗皆属君。  
西南有归客，一一幸相闻。  

文同　送庞中秀才  
曼倩学精知蜥蜴，公明术妙识蜘蛛。  
临邛复有庞成叔，万事先将入卦图。  

文同　送蒲霖中舍致仕归阆中  
急趋长拜倦劳劳，自笑风埃满绿袍。  
官味十年如水薄，归心一日共云高。  
毫釐已悟蜗争角，文彩须知凤得毛。  
且喜还家收拾在，锦屏山下旧东皋。  

文同　送棋僧惟照  
不成九章开方诀，诵得一行乘除诗。  
自然天性晓绝艺，可敌国手应吾师。  
窗前横榻拥炉处，门外大雪压屋时。  
独翻旧局辨错著，冷笑古人心许谁。  

文同　送钱规判官归蜀觐遂之岳阳  
严风吹玉柱，有客动归装。  
古道转危孤，全家行晓霜。  
休嗟游薄宦，且喜拜高堂。  
会合知何所，春江泛楚艎。  

文同　送提刑司勋  
同昔分符守兴元，公始仗节来武信。  
因而出入在门下，未有三日不亲近。  
台移希疏狱谳少，凛凛清风满墙仞。  
乘闲每许陪后乘，好寺名园遍游尽。  
惟携茶具常幽绝，新胯珍团曾不吝。  
或因议事阅书画，止用小肴并浅醖。  
清欢雅兴自无厌，妓乐喧烦谁愿进。  
开张胸怀脱羁检，颜色何尝形喜愠。  
使威敛霁官况乐，瞥过二年如一瞬。  
后同先满去涪上，数月复来为属郡。  
再将厚荫蒙旧物，掩蔽不才宽责问。  
同常自念性偏僻，凡取交游最精慎。  
虽然众中事汎爱，仁者与亲余不忍。  
生平所得无几人，既已得之心自信。  
公家兄弟何磊落，一一光华如美瑾。  
顾同质状似顽石，辄簉其间袭温润。  
令昆强季没已久，公独康庄驰驵骏。  
朝廷要人办繁剧，昨不诏书催入觐。  
连城众口惜公去，不问鲵鲐与髫龀。  
烟开汉沔晓光薄，雪下褒斜寒力峻。  
嗟同不得送行旆，回视腰间绾双印。  
灙城西北有危楼，徒望高鸿寄长韵。  

文同　送通判喻郎中  
前年为郡得陵时，不谓其州陋如此。  
萧条官宇岩岭上，零落民家坑谷里。  
西城初入已可厌，窃谓岂堪余所止。  
幸逢之彦倅郡事，日月渐深殊可喜。  
予以所禀至迂谬，君亦恬然尤自委。  
每来聚议一朝罢，各云掩门归隐几。  
虽然有时亦为会，此事可知谁得已。  
酒肴粗粝妓乐可，况复譫譫满公使。  
惟于试茶并看画，以此过从不知几。  
幕中有客乃佳士，爱遣高谈听亹亹。  
如斯共处五百日，索寞情怀未尝起。  
君今官满忽先去，撩动予愁安可柅。  
英溪长亭一挥手，自此吴蜀五千里。  
谓言川江会北固，中亦有船多上水。  
愿君因出到金山，遇此莫忘批纸尾。  

文同　送通判喻郎中  
晴霞照西城，漠漠卷宿雾。  
高空缭危磴，此乃君云路。  
吴蜀向万里，上马初一步。  
莫言道途远，况已嗟久寓。  
今兹有行色，便可到北固。  
长亭聊把手，几日更逢遇。  
不敢醉君酒，君意实急遽。  
惟是送君心，相随亦东鹜。  

文同　送通判喻郎中  
群居五百日，日日如初见。  
一日忽远别，能不成怆恋。  
人生三万日，光景若激箭。  
何苦于其间，喜愠费颜面。  
兹缘胜心在，胸内每交战。  
既欲多上人，计校须自炫。  
于事固无补，在己亦非便。  
仕路繁此徒，可谓丈夫贱。  
爱君性浑厚，殊不与时变。  
相共为此州，敢说皆尽善。  
何尝分彼此，惟务乃职办。  
所以将二年，无有长短辩。  
为人倘如此，所至复何患。  
官满去还台，岂能忘眷眷。  
阳关调虽苦，且尽西城宴。  
问君到京国，几月方下汴。  
予亦想是时，移守至梁甸。  
佳音幸见及，西南足邮传。  

文同　送王存之  
野水冰生薄似绵，短亭梅发大于钱。  
想君归到江阳日，欲话今时已去年。  

文同　送王晦叔  
岂无旧德为清望，亦有强亲在要流。  
班簿至今才博士，郡书犹自许诸侯。  
贫甘远宦冰盈腹，老忆高堂雪满头。  
不恃交期便求去，趁归春圃奉兰羞。  

文同　送王恪司门知绛州  
绛守园池天下夸，绍述有记词聱牙。  
苍官青土左右树，神君仙人高下花。  
远水依然尚钩带，旧门想已无靴檛。  
自怜俗状不能到，此去羡君专宴衙。  

文同　送文铸师游襄阳鹿门  
师今鹿门去，正此冒炎曦。  
野店乞晨馔，乱山吟古诗。  
问程行几日，览景立多时。  
我有怀贤意，凭看堕泪碑。  

文同　送无演归成都  
曾读契嵩辅教编，浮屠氏有不可忽。  
后于京师识怀琏，彼上人者尤奇掘。  
余尝从容问其友，琏复为余道民讷。  
是三大士才过人，所畜岂肯吾儒屈。  
文章汪洋道义富，不止区区事其佛。  
余思此等更谁似，蜀有人焉颇超越。  
成都敏行字无演，所谓万星中一月。  
想嵩琏讷见须避，不尔往往被呵咄。  
通禅晓律两无碍，前会定预耆阇崛。  
群经列史固汗漫，独泛其深仍出没。  
外之所精者书画，不问不语常若吃。  
计其夏腊殊未几，在大众中诚突兀。  
余守陵阳至穷陋，雨浸一春泥汩汩。  
英磎硗磝磴道巑，行客欷歔上崷崒。  
无演冲冒独不顾，来款余门手持谒。  
呼之使前见已喜，相貌圆满藏神骨。  
清谭坐久愈飘洒，顿遣尘襟落如拂。  
新诗古文览嘉贶，气格俊健凌霜鹘。  
观其衮衮出论议，收敛便可与簪笏。  
试将邀之使从仕，笑指此顶安更发。  
日招与语自无厌，何乃告去苦仓卒。  
西城晓日照高岭，倒搭乾陀入深樾。  
师归常宜见嘉佑，此老心中已无物。  
好音相与频寄惠，余在空山正伊郁。  

文同　送夏殿直  
霜树东门晓，清寒满客衣。  
一樽从此别，百两岁时归。  
漆水鱼初荐，梁园雪正飞。  
高堂今远郡，须念报春晖。  

文同　送杨议卿赴举  
寒日照残树，新霜结衰草。  
有客奉高荐，策马奔远道。  
声名近转大，文字素已好。  
壮岁虽可恃，荣科亦宜早。  
勉自报春晖，高堂亲发老。  

文同　送尧夫二章  
有志深沉定，无心出处同。  
庙堂应为国，台省复还公。  
肖似家声重，端方士论雄。  
上如留左右，风采壮朝中。  

文同　送尧夫二章  
欲与民为利，先求正所妨。  
纷更初下议，旁午遂交章。  
不尔毛安傅，其如体自伤。  
西南余弊在，归为对明光。  

文同　送喻介夫  
介夫陵阳奇男子，节义素为人所谈。  
身长七尺气万丈，自谓流落谁能甘。  
去将旧学中新格，坐取高第如手探。  
明年西归有光耀，且请为我来山南。  

文同　送张郭二秀才赴举  
二子共齰刀，翩翩去意豪。  
负才皆万选，入守定双高。  
上道梅薰袖，还家草映袍。  
须知本鸿鹄，终不大蓬蒿。  

文同　送张兢无悔秘校赴调  
无悔富道谊，卷藏无所施。  
端笏拜上官，十年走阶墀。  
人皆为嗟惋，君独安且怡。  
又执考书去，当衡谁与知。  

文同　送张朴翁归眛厔  
一觉落天梦，遂吟招隐诗。  
携家异乡去，变服散人为。  
郿坞云开后，圭峰月上时。  
清秋此高兴，琴酒问同谁。  

文同　送张朴翁归眛厔  
山曲水曲处，其间皆美田。  
夫君别桑梓，此地卜林泉。  
壮岁可立事，明时方尚贤。  
何当再就诏，便忍说终焉。  

文同　送张正夫监簿归汉州  
知己非不遇，其如才命违。  
宦名疑在梦，亲禄只徒归。  
道路盘危栈，家山指落晖。  
好将绵竹颂，重拂入关衣。  

文同　送张宗益工部知相州  
学术深沉久未施，晚登台省世方知。  
诗章好奏周文庙，字法宜磨魏武碑。  
禁掖便当提大笔，名藩犹自拥高麾。  
应怜共试金坡者，答飒浑如郑鲜之。  

文同　送知府吴龙图  
国初已来治蜀者，处置尽自乖崖公。  
当时奏使便宜敕，不与天下州府同。  
行之已及八十载，奸宄消伏谁之功。  
因循至此渐抏敝，有未晓者时相攻。  
鞭笞小罪亦检察，不许略出常科中。  
下民知之颇不惧，州县往往藏群凶。  
侧身敛足未动者，实以累朝恩泽隆。  
公之初来蜀人喜，慈爱旧熟民情通。  
众心欢然耻犯法，救药浮薄归醇醲。  
尽将约束付僚吏，兴起学校还文翁。  
二年美化极沾洽，远近循服如偃风。  
上将归公问谁代，当使间作如笙镛。  
遂求元老得青社，其人廊庙之宗工。  
往年镇抚有异绩，大旆再遣来于东。  
公今与之合符去，到必奉诏参夔龙。  
大资旧德固无虑，剖判自出其心胸。  
所忧厥后嗣之者，忠定良法还如空。  
养顽活狡作渊薮，不免剪殄烦兴戎。  
同之愤懑久填臆，言贱不得能九重。  
愿公上殿起居罢，第一用此闻宸聪。  

文同　送周介之学士通判定州  
紫垣之东藩，群宇合四翼。  
天家积图只，编简何万亿。  
介之才艺选，此地典文墨。  
纵横四部内，骋骤千古力。  
久为光禄校，颇倦承明直。  
尝言石渠树，五见弄春色。  
前自启君相，得请均外职。  
翩然驾别乘，去矣大河北。  
河北扼虏要，定武承其咽。  
分道宿劲兵，望之为中权。  
朝廷倚注地，择用须材贤。  
黠猃讋所闻，射猎不敢边。  
兹焉势愈重，岂谓甲马然。  
将军庙堂老，御史蓬瀛仙。  
合谋运潜略，胜气压古燕。  
惟当陪缓带，壶觞铃阁前。  

文同　宿超果山寺  
荒途涉沮洳，危岭升坡阤。  
爱此清净居，不倦来往多。  
山僧见余喜，颠倒披乾陀。  
引我坐前轩，山果丹碧罗。  
食已步野径，新柔踏晴莎。  
就石枕古棱，依松执长柯。  
是夕乃宿此，东山吐圆波。  
夜久不能寐，禽虫伴幽哦。  
达旦鸣落叶，固非俗士歌。  
岩猿与溪鸟，应笑频经过。  

文同　宿东山村舍  
八十雪眉翁，灯前屡歔欷。  
问之尔何者，不语惟抆泪。  
良久云老矣，未始逢此事。  
种粟满川原，幸已皆藏遂。  
喜闻欲登熟，近复失所冀。  
有虫大如蚕，日夜啮其穗。  
群鸦利虫食，剪摘俱在地。  
驱呵力难及，十止余三四。  
供家固未足，王税何由备。  
瘠土耕至骨，所得几何利。  
又令遭此祸，不晓上天意。  
在世幸许年，必以饥馑死。  
闻之不敢诘，但愧有禄位。  
移灯面空壁，到晚曾不寐。  

文同　宿斗山奉真宫  
山形如斗势坡陀，魁枕杓携万尺高。  
近世无人知火枣，当年有客得蟠桃。  
灵蟾尚隐凝琼髓，神鹤常归堕玉毛。  
一夜杉松响天籁，满空疑是奏云環。  

文同　宿李同年荫碧亭  
抱病出烦阓，投此青林间。  
高轩得清凉，坐致精爽还。  
主人止之宿，借与终南山。  
中宵皓月起，绕枕皆孱颜。  
望久气自清，心胸无结顽。  
平明又西走，胜轨不可攀。  

文同　宿隆平精舍  
万木罗青盖，双峰敞翠屏。  
风埃愁客路，钟鼓喜禅扃。  
下马穿蒙密，随僧入杳冥。  
俗襟如见濯，试为泻铜瓶。  

文同　宿山寺  
高峰浮云际，古寺高峰上。  
秋来已潇洒，雨后益清旷。  
坐随明月转，吟伴寒蛩响。  
待晓出松关，幽襟谢嘉贶。  

文同　宿田家  
日落云四起，牛羊下高原。  
今夜宿何处，孤烟生远村。  
寥寥岩狖响，扰扰林鸦喧。  
危坐欲终夕，此意将谁论。  

文同　宿云屏山寺  
翠岭耸云端，巉巉走复蟠。  
客从尘外入，僧向画中看。  
月上千岩碧，风生万木寒。  
平明惜归云，犹待一凭栏。  

文同　岁晚登清素院北阁  
云端访古寺，树杪临危阁。  
风厉慑草木，霜乾喜雕鹗。  
天时既凄惨，人意亦寂寞。  
回念故山远，心随日西落。  

文同　孙怀悦纸本乱石  
孙老抱奇笔，临纸恣挥洒。  
从头扫乱石，磥砢随墨下。  
焦顽与圆润，无一不精者。  
谁信万钧重，卷之不盈把。  

文同　孙太古辟支迦佛  
调御出火起正念，萨埵捧香生信心。  
二士之意在笔外，彼太古者何情深。  

文同　孙知微画  
太古奇伟士，精思独于画。  
驰心入茫昧，万物赴挥洒。  
当时一名重，顾陆非尔亚。  
卓哉青城笔，妙绝冠天下。  
寥寥九天仗，一一若神写。  
吾恐千载后，是终无继者。  

文同　太博孙公游火井因寄  
七盘云道与云浮，下见高林压县楼。  
览影莫能陪后乘，临风空自忆前游。  
已闻去日谋诗席，更羡归时就钓舟。  
好句定知酬不得，尽将奇诡入冥搜。  

文同　太常致斋闲书寺壁  
晚日微明弄雨余，竹阴桐影共萧疏。  
旋移小榻中庭坐，读尽扶桑太帝书。  

文同　炭泉险道  
一涧呀然截乱峰，更于何处问途穷。  
高深出井又入井，曲直上弓还下弓。  
绝底乍临浑偪仄，危颠才彻似飞冲。  
我来行县须经此，正在炎炎三伏中。  

文同　探春  
豳郊寒重勒春迟，消息如今尚未知。  
只是垂杨最先得，每朝来觅向东枝。  

文同　塘上行  
寒塘涨新雨，滟滟翠波满。  
沙晴步声涩，风引罗带缓。  
蒲牙妒舌利，荷叶欢心卷。  
生平玉衣梦，至此神亦诞。  
徒诵小星篇，无人觉肠断。  

文同　桃花  
种近短墙边，开临小槛前。  
倚风无限意，笑日有余妍。  
枝软围深密，苞浓堕碎圆。  
只应芳树下，时见武陵仙。  

文同　滕昌佑芙蓉  
双干发寒葩，一枿立纹羽。  
欲品精妙人，君当二三数。  

文同　提刑司勋示及瞑禽图作诗咏之  
朱华盛发穿疏竹，寒枿齐枯遍野矶。  
大雪蔽天方乱下，众禽争地各相依。  
非公好事谁能得，此画如今自已稀。  
试待晴明挂轩壁，定开群眼一时飞。  

文同　题东岩隐者壁  
青峰丛丛拥危壑，绿树团团扶曲阁。  
幽人睡起漱寒泉，坐看一林山雨落。  
岩前火气杂之术，涧下苔痕乱猿鹤。  
自怜尘土满衣衫，欲解从君今尚莫。  

文同　题兜率寺  
簿领迷人喜暂闲，聊寻古寺陟孤峦。  
柏藏一径中间窄，云敛千峰四面宽。  
远目已将飞鸟过，寸心更乞老僧安。  
若为借得禅房宿，卧看龛灯一点残。  

文同　题凤凰山后岩  
此影又奇绝，半空生曲栏。  
蜀尘随眼断，蕃雪满襟寒。  
涧下雨声急，岩头云色乾。  
归鞍休报晚，吾待且盘桓。  

文同　题何靖山人隐居二首  
锦屏山下何夫子，铁带麻衣真古人。  
苦学诗来偷鬓老，乐为儒后却家贫。  
酒中酌月江村夜，琴上弹风鹤寺春。  
君已归寻旧闲味，肯骑肥马入红尘。  

文同　题何靖山人隐居二首  
因循失计下青山，却恨溪云占断闲。  
黄卷圣贤忻对语，青云岐路只低颜。  
月墙槐影侵阶暗，雨槛秋花满目斑。  
自爱萧条真吏隐，心清不累有无间。  

文同　题鹤鸣化上清宫  
秘宇压孱颜，飞梯上屈盘。  
清流抱山合，乔树来云寒。  
地古芝英折，岩秋石乳乾。  
飚轮游底处，空自立层坛。  

文同　题晋原舒太博清溪阁  
危阁飞空羽翼开，下蟠波面影徘徊。  
光摇画板月深浅，声绕曲栏风往来。  
暝色四郊烟莽苍，晓云千嶂雪崔嵬。  
主人好事民无讼，日夕登游对酒杯。  

文同　题黎公照序训堂  
堂爱三峨临古郡，君之别业在其城。  
近营大每当高处，更起新堂立美名。  
满外江山皆秀绝，入中文史自纵横。  
如何置得乌尤住，相与谈经过此生。  

文同　题李处士月轩  
圆蟾喷金波，万里洒清滴。  
幽轩得虚敞，皓彩溢素壁。  
绳床有高隐，苦调起岑寂。  
盈襟纳孤光，静与爽气敌。  

文同　题象耳山寺  
转谷索岩路始穷，隔林遥望一门通。  
溪山俱在见闻外，台殿尽藏怀抱中。  
像阁罘羜明海日，经幢璎珞撼天风。  
劳生又逐轻舠去，珍重高僧解苦空。  

文同　题友人书斋新壁  
彩梔纵横设，雕厨次第开。  
须防何法盛，直入此中来。  

文同　天汉桥  
风吹两岸菰蒲乾，日洒一汀凫鹜寒。  
夜深霜月照湖水，须上此桥凭画栏。  

文同　天师栗  
天师携此种，至自上饶远。  
当时十七树，高干倚孤巘。  
苍蓬蒺藜大，紫壳槟榔软。  
蜀部名果中，推之为上选。  

文同　天氏北溪  
石龟州北群峰起，一去距城无十里。  
烟岚秀气护岩扃，松菊清香泛溪水。  
轻裘肥马正荣耀，春韮秋菘任凋毁。  
待将底物勒移文，谷口浓云白如纸。  

文同　田舍  
园林晓气清，篱巷夕阳明。  
石窦闻寒碓，烟坡见晚耕。  
豚蹄供祷赛，龟壳问阴晴。  
欲识丰年乐，一村鸡犬声。  

文同　听天台处士弹琴  
处士得琴要，谁师师自然。  
为言秋思好，因听夜声圆。  
耳出淫哇外，心摇寂寞前。  
广陵君且止，不欲慢商絣。  

文同　亭口  
林下翩翩雁影斜，满川红叶映人家。  
岩头孤增见横阁，有客独来登暮霞。  

文同　亭前高柏  
石田硗硗地力燥，谁种双柏已高大。  
长材夭矫堪巨栋，老顶索纡若层盖。  
雪下孔翠寒不起，风中笙簧清可爱。  
菟丝幸好求女萝，莫倚纤柔欲无赖。  

文同　同苏秘丞子平登延晖故亭  
城端有亭余故基，吏曰旧榜题延晖。  
行穿蒙笼倚孤陴，霜风飘萧吹我衣。  
高林满郊目四围，云起日落晴烟飞。  
感今念往聊久之，埤堄昏黑群鸦归。  

文同　推官惠李庶子鄂州篆字  
天下有奇篆，阳冰书鄂州。  
异兽呀五口，狂咬掉三头。  
磥砢玻璃碗，诘屈珊瑚钩。  
愧无希世宝，何以为子酬。  

文同　晚次江上  
宛转下江岸，霜风绕人衣。  
翩翩渚鸿堕，冉冉林鸦归。  
前壑已重霭，远峰犹落晖。  
孤舟欲何处，划浪去如飞。  

文同　晚秋烟波  
直于一丈素，写尽千里景。  
云山杳杳已成秋，烟水漻漻方入暝。  
君应无心得此画，我岂有言能尔咏。  

文同　晚兴  
众吏晚已散，西园常访寻。  
覆棋苔阁静，行药草桥深。  
草色晴承屐，检阴密洒襟。  
山蚿欲重赋，倚竹听清音。  

文同　晚雪湖上  
朔风吹雪满横湖，众鸟归栖日欲晡。  
独坐水轩人不到，满林如挂暝禽图。  

文同　晚至村家  
高原硗确石径微，篱巷明灭余残晖。  
旧裾飘风采桑去，白袷卷水身稻归。  
深葭绕涧牛散卧，积麦满场鸡乱飞。  
前溪后谷暝烟起，稚子各出关柴扉。  

文同　晚坐山亭口占  
岭上生来月似磨，岩前断去云如削。  
遥闻褐吏叩高林，应是雷公催采药。  

文同　王会之秀才山亭  
盘盘翠城山，君在城中住。  
溪流第索转，冈势复回互。  
苍林无春冬，啼鸟常旦暮。  
漠漠领头云，霏霏岩底务。  
中间列亭榭，佳景实天付。  
物象皆自然，人巧谁能寓。  
浮生欲何事，有此即乐处。  
况君弟兄贤，信道各已固。  
诗书诲儿侄，觞豆燕逢遇。  
敢问彼簪裾，何发此巾屦。  

文同　王昭君  
不惜将黄金，争头买颜色。  
妾貌自可恃，谁能苦劳力。  

文同　王昭君  
绝艳生殊域，芳年入内庭。  
谁知金屋宠，只是信丹青。  

文同　王昭君  
几岁后宫尘，今朝绝国春。  
君王重恩信，不欲遣他人。  

文同　王昭君  
极目胡沙满，伤心汉月圆。  
一生埋没恨，长入四条弦。  

文同　往年寄子平  
往年记得归在京，日日访子来西城。  
虽然对坐两寂寞，亦有大笑时相轰。  
顾子心力苦未老，犹弄故态如狂生。  
书窗画壁恣掀倒，脱帽褫带随纵横。  
喧呶歌诗嘂文字，荡突不管邻人惊。  
更呼老卒立台下，使抱短箫吹月明。  
清欢居此仅数月，夜夜放去常三更。  
别来七年在乡里，已忝三度移双旌。  
今兹惛惛意思倦，加以跕跕疾病婴。  
每思此乐一绝后，更不逢人如夜行。  

文同　忘忧堂  
磴道循城近，垣墙占地幽。  
轩窗谁指画，砚席我优游。  
不许簿书到，恐为图史羞。  
此心元自适，何处欲忘忧。  

文同　望云楼  
南山北岭远如层，朝云暮雨浓若焌。  
楼高百尺见万里，更有底事须来登。  

文同　文领相仍意虑烦浊聊携野策独访山园因睹霜柏亭残梅忆公向时有诗酒  
昨日梅开饮公酒，今朝梅谢念公诗。  
眼前光景急如水，案上簿书棼若丝。  
且试辍忙来此地，可怜遗恨满残枝。  
西园想已成青实，敢问调羹去几时。  

文同　闻陈山人定命丹成试以诗乞  
水火相交养大还，已闻神汞满炉乾。  
彘肪谷漆寻常得，敢服灵丹二万丸。  

文同　阌乡值风  
烈风吹华阴，古槐若长呼。  
高沙起黄碛，四望如一铺。  
上马低便面，据鞍兀长途。  
日晚过潼关，行客亦已疏。  
守吏索姓名，沸乱如虫蛆。  
两目不可开，说之使自书。  
夜至阌乡县，僮仆相欷嘘。  
困定即洗濯，泥土扪短须。  
草草具盘飧，零落饭与蔬。  
恨无姜少府，为脍黄河鱼。  

文同　问陈彦升觅古瓦砚  
魏主用死力，构彼铜雀台。  
当时台上瓦，百澄为一坯。  
烧成比坚玉，翠甲横崔嵬。  
西陵既归后，此地日以摧。  
后历曲午朝，群雄力相貀。  
兹台既已倾，此瓦只自堆。  
岁久岸谷变，埋没深蒿莱。  
初谁得耕人，刳之研松煤。  
其于是密且润，端歙真可咍。  
彦升所有者，一一皆珍材。  
自言欲购时，经岁无一枚。  
琴纹与锡花，此乃如琼瑰。  
前日秘阁下，重匣手自开。  
示我者佳绝，恰用一朴裁。  
形模甚古野，用可资怪魁。  
归来作诗乞，愿致无迟回。  

文同　问景逊借梅圣俞诗卷  
前日读子诗，快我烦病躯。  
若坐大暑中，琼杯饮琳腴。  
辞严意清绝，敢谓人所无。  
子乃不自高，尚尔尊圣俞。  
为我诵佳句，实亦郊岛徒。  
遂云有家藏，两轴如椽粗。  
我方嗜此学，常恨失所趋。  
愿子少假之，使之识夷途。  

文同　乌生八九子  
南山有乌鸟，生子层崖巅。  
戢戢新羽成，相将弄晴烟。  
朝饥集垅土，暮渴来岩前。  
托居深林中，自足终尔年。  
胡为去所仍，无乃甘叶捐。  
却爱庭树好，群飞投碧圆。  
高枝踏未稳，身已随潜弦。  
因知万物理，主者持默权。  
凡云爱此命，生死期已然。  
出入既有定，何叹于后先。  

文同　巫山高  
巫山高，高凝烟，  
十二碧簪寒插天。危岩绝壁已飞动，  
况复下压万丈之苍渊。波冲浪激作深井，  
虎眼彻底一漩。长风澒涌发滟澦，  
恶色怒势因谁然。我欲截中流，  
虹梁莫得施{左虫右连}蜷。东西相远望不到，  
两目欲断心将穿。回看高唐庙下洒灵雨，  
遣我归意常翩翩。  

文同　无为山寺  
一絙危磴绕峥嵘，上彻幽深入化城。  
烟外川原谁绣画，云中楼阁自阴晴。  
老僧高论都无者，古佛真身宛若生。  
闻道军持新呪水，愿倾涓滴洒尘缨。  

文同　吴公惠酒因谢  
山城物色正严冬，梅放长梢露小红。  
破萼未深聊敌雪，收香不密任随风。  
尽教插满金钗上，休管吹残玉笛中。  
须至开筵召佳客，为公连夜赏郫筒。  

文同　吴李坚甫中舍  
往年曾忆过长安，短纸书名诣门下。  
君时延我坐终日，洒扫东轩留看画。  
横图巨轴不知数，但见匣中时一把。  
甲犹未意乙复作，门类著番开满架。  
使人叹羡不能已，只恨有门归隔夜。  
归来兀坐想精绝，念此荣观若为谢。  
就中寒林两大幅，此物世间谁敢价。  
倏然一别十五载，常向人前盛夸诧。  
因君奉使临敝邑，见先问此余不暇。  
君能为我再讲说，座上不容不俗话。  
如君所蓄更谁有，有亦未能无笑骂。  
况君累世尽清职，摹本敢来前弄诈。  
君今还省正擢用，异日须求作邻舍。  
峨巾曳屦日相谒，更欲重烦开几帊。  
待寻前辈用心处，款由应须频假借。  
每厨阅讫当便还，不敢奉欺言羽化。  

文同　吴趋曲  
万顷平湖水，晴光射早霞。  
红裙斗画楫，相结采荷花。  

文同　吴趋曲  
岸上相将叠鼓催，青翰齐上碧波开。  
鵁鶄属鳿不惊起，惯见兰桡日日来。  

文同　吴趋曲  
荡漾水中舟，徘徊岸边马。  
相看两不语，密意待谁写。  

文同　吾友务深有叹琴之什运使子骏答之佳章务深亦使余继作  
白水满方湖，山中好秋色。  
逋翁促瑶轸，来坐湖水侧。  
临风起高调，此兴浩无极。  
波静戢游鳞，云空矫飞翼。  
萧条变林野，万籁一以息。  
且莫缓商弦，令人涕横臆。  

文同　五里三滩  
群石壅水成哀湍，五里之地凡三滩。  
船如走丸势不住，力适万弩云涛盘。  
门窗掩塞怕飞浪，已倒床座翻杯槃。  
长年三老色自落，捩眼不敢窥波澜。  
捎涡撇漩出九死，众命幸免鱼鳖餐。  
须臾出缆系高岸，竞以好语相尉安。  
是时左右有观者，应亦为我心曾寒。  

文同　五十  
生平曾不事悠悠，倏忽年华五十秋。  
宦意文情俱淡泊，可怜浑似李蒙州。  

文同　五原行  
云萧萧，草摇摇，  
风吹黄沙昏泬寥。胡儿满窟卧寒日，  
卓旗系马人一疋。夜来烽火连篝起，  
银鹘呼兵捷如鬼。齐集弓刀上陇行，  
犬噪狐嗥绕空垒。羌人钞暴为常事，  
见敌不争收若雨。自高声势叙边功，  
岁岁年年皆一同。将军玩寇五原上，  
朝廷不知但推赏。  

文同　武溪深  
峤南之武溪，其深不能测。  
潭潭滀瘴疠，水色重如墨。  
昏然潦雾作，上下毒气塞。  
仰视高飞鸢，跕跕堕两翼。  
交州恶女子，制驭费衔勒。  
伊余缪兵寄，得总浪泊役。  
常甘马革死，持此期报国。  
卧念少游言，从之何可得。  

文同　西冈僦居  
出官在秦蜀，始末凡十年。  
所治得公宇，靡不完且坚。  
中堂与挟廊，角翼相钩联。  
领属仅十口，出处皆安便。  
冬夏恶风日，侵薄曾无缘。  
今年归中都，职事叨磨铅。  
未免僦屋住，敢谓须华鲜。  
西冈颇幽僻，爱此远市廛。  
问得王氏居，十楹月四千。  
床榻案几外，空处无一缘。  
郾溷及井灶，坼壁皆相连。  
经庳须俯首，过隘常侧肩。  
所谓十口者，日绕蜗壳旋。  
前时大暑中，几不禁袢延。  
郁若鼎釜炊，局如狴犴挛。  
走蝎过乱蚁，飞蚊剧群蝉。  
今日幸过之，复畏明日然。  
喜见白露节，相贺肌肉全。  
如何下淫雨，晓夕常绵绵。  
瓦破榱栋漏，柱陷墙垣穿。  
惟供改席坐，岂暇安枫眠。  
中庭止数步，深已可载船。  
尽室徒跣行，一起复一颠。  
京师费耗地，居止实重迁。  
俸料计月入，外得无几钱。  
却思已过分，仅免亲犁田。  
自望于古人，若地而升夫。  
小庐焦生高，陋巷颜子贤。  
引之谕妻孥，吾道宜此焉。  
犹胜比邻者，寒突无晨烟。  

文同　西湖  
丞相淹回地，光容满落晖。  
池塘存旧梦，城郭叹前非。  
烟霭阴晴出，凫鸥远近归。  
松风殊有意，犹欲下金徽。  

文同　西湖荷花  
红苞绿叶共低昂，满眼寒波映碧光。  
应是西风拘管得，是人须与一襟香。  

文同　西门行  
盛年可爱重，芳辰宜嬉游。  
金瓮酿醇酒，玉盘炙肥牛。  
青春九十日，不可一日休。  
勿自汨浩气，满胸藏百忧。  
君莫惜黄金，黄金身后雠。  
自古贪与吝，常为贤者羞。  

文同　西轩秋日  
官舍萧然似隐居，一轩秋色伴恬如。  
深藏宿雨树木暗，高洒夕阳篱落疏。  
景物静思临水石，光阴闲觉入图书。  
此心只有云相信，长畔吟魂绕太虚。  

文同　西崦道友  
西崦入深窅，幽茅藏隐仙。  
虚窗画云篆，净几校灵编。  
绝巘耸玉干，危岩泻珠涎。  
相留饭青{左饣中辶右凡}，人世凡几年。  

文同　惜花  
胡蜂采花花气薄，黄鸟啄花花蕊落。  
林风吹花花片乱，池水浸花花色恶。  
少年惜花会花意，晴张青帏雨油幕。  
劝君直须为花饮，明日春归空晚萼。  

文同　惜杏  
北园山杏皆高株，新枝放花如点酥。  
早来其间有啼鸟，儿女尽识名提壶。  
急教取酒对之饮，满头乱插红模糊。  
可怜后日再来此，定见随风如锦铺。  

文同　戏呈凤凰长老用师  
七十头陀会语言，舌根流利口阑珊。  
罗浮居士最难奈，稳把无弦琴与弹。  

文同　侠客行  
紫髯围碧瞳，勇气炙会热。  
生平脱羁检，少小服义烈。  
堂堂吐高论，牙齿若嚼铁。  
宝剑压{左月右陛去阝}横，谁耻我可雪。  
酣歌入都市，当面洗人血。  
常言荆轲愚，每笑豫让拙。  
事已不受谢，门前车马绝。  
自谓取功名，焉能由笔舌。  

文同　下金鸡山  
峡束几重烟，山分数尺天。  
岩猿与溪鸟，一似过飞仙。  

文同　夏日翠漪堂  
湖山碧溶溶，寒漪四望通。  
龟鱼游浩渺，凫鹜下虚空。  
爽气吟窗外，清光钓艇中。  
一襟时自快，多谢北轩风。  

文同　夏日官舍  
省事公多暇，虚心景更长。  
舍书无可乐，就枕不能忘。  
短葛沾肌薄，寒泉沃肺凉。  
何当逢清节，相与话义皇。  

文同　夏日湖亭试笔  
亭台清凉水竹净，爱此来避蚊与蝇。  
莲花窥人类楚女，野鸟弹舌如胡僧。  
旋来开卷坐松荫，却把钓竿沿石棱。  
二年何幸尔足乐，惭报上恩无所能。  

文同　夏日南园  
阴阴乔木下，翠影若云浮。  
满地紫桑椹，数枝黄栗留。  
迎风湖上去，避日竹间游。  
定作今宵雨，绕墙啼晓鸠。  

文同　夏日闲书墨君堂壁二首  
先人有敝庐，涪水之东边。  
我罢汉中守，归此聊息焉。  
是时五六月，赤日烘遥天。  
山川尽糁燥，草木皆焦燃。  
尘襟既暂解，胜境乃独专。  
高林抱深麓，清荫密石绵。  
层岩敞户外，浅濑流窗前。  
邀客上素琴，留僧酌寒泉。  
竹簟白石枕，稳处只屡迁。  
忽时乘高风，远望立云烟。  
野兴极浩荡，俗虑无一缘。  
气爽神自乐，世故便可捐。  
却忆为吏时，荷重常满肩。  
几案堆簿书，区处忘食眠。  
冠带坐大暑，颡汗常涓涓。  
每惧落深责，取适敢自便。  
安闲获在兹，恥若梦游仙。  
行将佩守符，复尔趋洋川。  
山中岂不恋，事有势外牵。  
尚子愿未毕，安能赋归田。  

文同　夏日闲书墨君堂壁二首  
归来山中住，便作山中人。  
冠带亦自闲，累月不首身。  
散发层岩阿，濯足清涧滨。  
石藓黏简册，松风堕衣巾。  
乡里多旧游，不厌过从频。  
山肴与野釀，待我如佳宾。  
有召即走赴，爱其爱我真。  
常巩礼数乖，取问吾交亲。  
正此一夏乐，忽兹遘萧辰。  
还愧拥千骑，又走西道尘。  

文同　夏树  
夏树始繁密，条缕方且柔。  
左右覆吾庐，合如张碧油。  
新蝉噪晴午，余响藏深幽。  
轩窗转炎日，清影为我留。  
蚊蚋亦取庇，闹若春雨稠。  
拂挥不停手，咀嚼胡尔雠。  
何当薰风来，一与扫荡收。  
吾将就高荫，濯足临寒流。  

文同　夏夕  
池馆萧然夜欲分，满林虫鸟寂无闻。  
风吹松子下如雨，月照荷花繁苦云。  
泉作小滩声淅沥，笋成新竹气氤氲。  
清阴正覆吟诗石，更引高梧拂练裙。  

文同　夏秀才江居五题　斗碧亭  
雨余山景鲜，风定水光好。  
晴阳破宿雾，秀色浓可扫。  
平时一樽酒，野客共倾倒。  
朝暮山水间，年华不知老。  

文同　夏秀才江居五题　天隐洞  
层崖削青瑶，谁昔此镌镂。  
潭潭斗孤洞，中可百人受。  
巑岏列岫绕，汹涌大江漱。  
虞卿方著书，入此几年就。  

文同　夏秀才江居五题　枕流亭  
爱此烟景佳，开轩故临水。  
晴晖照寒浪，飞影动窗纸。  
倚槛见鱼游，卷帘知雁起。  
憔悴笑湘累，区区咏兰芷。  

文同　夏秀才江居五题　直钩矶  
尽知人钩曲，独见君钩直。  
年年此矶上，万掣无一得。  
持竿只自苦，吞饵何尝识。  
试效人所为，君鱼不胜食。  

文同　夏秀才江居五题　醉经庵  
垂茅缉为庵，有类穹庐形。  
之人伏其中，日醉乎群经。  
世俗安尔知，但谓长不醒。  
寄此语二豪，渠非彼刘伶。  

文同　仙禽送景逊赴阶州监税  
肃肃彼灵羽，英英下瑶台。  
扬翘俗采暗，振响仙籁回。  
凡鸟只敛避，众人亦惊猜。  
罗以万目网，离双双翼摧。  
十载困尘土，一身伏蒿莱。  
晦色不敢耀，藏音岂能哀。  
饥肠金屑实，渴吻琼浆开。  
俯首事澡刷，一飞游九垓。  

文同　仙人  
身著青罗绯衣裙，口诵白羽黑翮文。  
半空欲下复不下，回首翩然归五云。  

文同　仙人  
头梳三角髻，余发散垂腰。  
时伴秦楼女，月明吹紫箫。  

文同　闲居秋日书事  
秋雨晚萧萧，端居闲寂寥。  
雀饥争配穗，蝉病落寒条。  
云过茶烟没，风归砚水摇。  
惟当{言左右尼}图史，闲日底能消。  

文同　闲居院上方晚景  
绕岩索谷到禅扃，更上危颠最上亭。  
风揽乱鸦盘古木，雨催群鹭下寒汀。  
秋田沟垅如棋局，晚岫峰峦若画屏。  
诗已就成终夕去，远村灯火一星星。  

文同　闲乐  
昼睡忽过午，好风吹竹床。  
溪云生薄暮，山雨送微凉。  
粉裛衣裳润，兰薰簟席香。  
归来闲且乐，多谢墨君堂。  

文同　闲遣  
庭竹拥高丛，移床就好风。  
掩门休务外，隐几坐忘中。  
世事元何物，人心了即空。  
客来休借问，此意浩无穷。  

文同　咸阳道上晚晴有作  
积霭晚尽散，南山明夕阳。  
秋容遍丰镐，古恨入隋唐。  
草木咸摇落，风烟自渺茫。  
客亭须下马，把酒慰殊乡。  

文同　县楼独酌  
向晚无公事，身如太古闲。  
县楼明夕照，樽酒对南山。  
放意利名外，游心天地间。  
生来不能饮，到此学酡颜。  

文同　小阁戏书  
闲揭新刊集，时装旧窨香。  
还如到茂灌，无物在床旁。  

文同　小蟹  
骨甲与支节，解络尤精研。  
手足虽尔多，能使如一钱。  

文同　晓入东谷  
振缨效王官，释耒去乡县。  
十年始还此，景物觉尽变。  
东谷素所爱，乍到若创见。  
烟云引晨策，数里入葱蒨。  
明霞照溪口，花草露初泫。  
长松盘高岗，竦竦擢秀干。  
垂阴杂群木，上欲接霄汉。  
柔萝互钩锁，揽地走荒蔓。  
修篁揭其间，万个挺若箭。  
登临怆旧历，眺听悦新玩。  
读书破茅庐，径彴已漂断。  
唯余舍南水，尚吐石窦油。  
潺潺落危壑，衮衮引飞练。  
临流濯尘襟，照影实觌面。  
功名竟何所，旅迹转孤贱。  
引手谢猿鹤，深惭尔惊怨。  

文同　谢黄森惠诗并草书  
南{左耒中昔右阝}黄夫子，生平气凛然。  
吟诗旧有癖，写字近方颠。  
可惜空山老，须为后世传。  
兰溪修禊否，愿续永和年。  

文同　谢惠橘  
缃叶隐朱实，累累楚江澨。  
寒香摘清露，奔走寄迢递。  
琳腴满金壳，咀嚼想佳惠。  
君未致此时，风已吹削肺。  

文同　谢人寄蒙顶新茶  
蜀土茶称盛，蒙山味独珍。  
灵根托高顶，胜地发先春。  
几树初惊暖，群篮竞摘新。  
苍条寻暗粒，紫萼落轻鳞。  
的皪香琼碎，{上髟下监}鬺绿虿匀。  
慢烘防炽炭，重碾敌轻尘。  
无锡泉来蜀，乾崤盏自秦。  
十分调雪粉，一啜咽云津。  
沃睡迷无鬼，清吟健有神。  
冰霜疑入骨，羽翼要腾身。  
磊磊真贤宰，堂堂作主人。  
玉川喉吻涩，莫惜寄来频。  

文同　谢任泸州师中寄荔枝  
有客来山中，云附泸南信。  
开门得君书，欢喜失鄙吝。  
筠籢包荔子，四角具封印。  
童稚瞥闻之，群来立如阵。  
竞言此佳果，生眼不识忍。  
相前求拆观，颗颗红且润。  
众手攫之去，争夺递追趁。  
贪多乃为得，廉耻曾不问。  
喧闹俄顷闻，咀嚼一时尽。  
空余皮与核，狼籍入煨烬。  

文同　谢任遵圣光禄惠诗  
常念文选诗，最爱颜光禄。  
君今作此官，诗亦颜之躅。  
寻常得君诗，如隼饥见肉。  
凡当忧愤际，不可不取读。  
我自山南归，幽居值炎溽。  
六月久不雨，万物蒸煮熟。  
正在墨君堂，流体汗可掬。  
单絺与圆素，岂解疗烦毒。  
闻君有诗至，猛起捧大轴。  
拆开得累纸，半日了一幅。  
使我困病除，如药清头目。  
把诗坐前轩，愤惋几欲哭。  
君也实高才，径庭无骫曲。  
六十尚为县，不自耻碌碌。  
近闻移小麾，所用愈局促。  
安得长康庄，走此老骥騤。  
哲士甘藜藿，鄙夫厌梁肉。  
天理不可问，长吁倚乔木。  

文同　谢王庶轲秀才见赠诸篇  
览君山中诗，多有赠我篇。  
感此意爱厚，使我将潸然。  
世态日衰薄，交道君独全。  
岂若贱丈夫，心丑貌甚妍。  
我已婴组绶，君方傲林泉。  
出处虽有殊，所乐同一天。  

文同　谢夏文州寄金钱狨  
天地生奇兽，朝廷宠近臣。  
覆鞍须用此，投网为何人。  
梨栗恩虽厚，云山梦想频。  
烦君远相惠，时为一沾巾。  

文同　谢许判官惠茶图茶诗  
成图画茶器，满幅写茶诗。  
会说工全妙，深谙句特奇。  
尽将为远赠，留与作闲资。  
便觉新来癖，浑如陆季疵。  

文同　谢杨侍读惠端溪紫石砚  
学文二十年，语气殊未成。  
所以文房中，四谱无一精。  
岂不愿收贮，恐窃好事名。  
自愧中槁然，敢假外物荣。  
前日下秘阁，谒公来西城。  
公常顾遇厚，待以为墨卿。  
延之吐佳论，出口无杂声。  
语次座上物，砚有紫石英。  
云在岭使得，渠常美其评。  
因取手自封，见授嘱所擎。  
仓皇捧以拜，其喜怀抱盈。  
归来示家人，众目欢且惊。  
言并我所有，瓦砾而瑶琼。  
贵价市珍煤，风前试寒泓。  
磨知密理润，点觉浮光清。  
洗濯鉴面莹，弹扣牙音铿。  
遂剪十袭巾，加以重箧盛。  
客来有欲观，稍欲不敢呈。  
愿传之子孙，更重金满籯。  
作诗叙嘉贶，惭比毫毛轻。  

文同　谢友人寄画  
客从长安来，厚纸封小轴。  
题云此奇画，寄赠公或蓄。  
开之挂高壁，烂绢止一幅。  
中有两骆驼，气韵颇不俗。  
大驼载半髀，正面颈愈曲。  
小驼方就乳，蹲身脚微踨。  
一马立其后，才露头与足。  
三犬乃子母，共卧衔脔肉。  
老胡抱朱旗，状貌何狠愎。  
端然立高岸，势若不可触。  
定是虏中酋，华旃盖鲜服。  
不知何所来，随从无一仆。  
初谁作此画，精妙亦可录。  
应余右方在，次第不止独。  
更愿君访来，我肯万钱赎。  

文同　辛亥孟秋戊子有虹下天绕飞泉山入东谷饮古井良久去作大雨咄之以诗  
长虹落天帔，万丈截群岭。  
蟠身下深谷，俯首饮古井。  
居人莫之指，况复敢引领。  
幡然绕空去，云雾变俄顷。  
乾坤为之黑，喷雨极暴猛。  
崩流汇沟澜，巨涨没四境。  
民田一漂荡，多稼不可省。  
此物盖虫类，闻亦具头颈。  
淫沴之所生，诗传载为眚。  
朝西暮东出，辄与日对影。  
夫何此凶孽，得使乘时逞。  
高风扫寥廓，一帚昏秽净。  
煌煌太阳起，隙穴被光景。  
群阴逐海内，此物应远屏。  

文同　新津退思堂  
三江古剧邑，入籍生齿夥。  
词源百端起，区处不可惰。  
子醇为之宰，幽隐照必破。  
断事精且密，有若麦历磨。  
尚惧忽一失，退即此堂坐。  
戾者思改易，无使下罹祸。  
如此凡二载，不识有纤过。  
贤哉令之师，敢以此为贺。  

文同　新晴山月  
高松漏疏月，落影如画地。  
徘徊爱其下，及久不能寐。  
怯风池荷卷，疾雨山果坠。  
谁伴予苦吟，满林啼络纬。  

文同　新晴事溪树阴洒然鉴景成韵  
雨后溪水急，晴光郁如浮。  
高林放繁阴，黮黮幢盖稠。  
麦熟桑椹好，撩乱黄栗留。  
咿咿动新蜩，呴呴啼乳鸠。  
晚策贪静境，缓带成独游。  
照影俯回渊，濯足临漫流。  
愿言怀世虑，逐此萧洒休。  
定知今夕梦，不作尘土忧。  

文同　新晴望北山  
西风吹北山，晚日晒新雨。  
岚光发岩岫，草木纷可数。  
翠壁倚万丈，白云横一楼。  
待访餐霞人，斯游欲谁与。  

文同　新秋读书  
高风发远籁，转响为清商。  
隆曦减炎威，未晚先自凉。  
庭前碧桐树，昨日闻早霜。  
朝来逐叶上，已晕一拂黄。  
壮岁觉时节，{左火右霍}若翻电光。  
自顾勿嗟惋，徒然搅中肠。  
官居幸少事，署案日几行。  
公退清且闲，垂帘坐虚堂。  
解带辄傲兀，左右罗缣缃。  
所务唯讨论，一灯从夜长。  

文同　新霜  
新霜着庭树，叶下如猛剉。  
萧然物容改，有若惧凌挫。  
砌下丹橘落，墙边紫榴破。  
精光竹劲健，沮丧柳怯懦。  
览景惜向暮，感时惊忽过。  
胜事实可乐，闲愁本堪唾。  
何当共佳客，对此酌香糯。  

文同　兴平原上  
东西车马走秦川，扰扰飞尘混晓烟。  
我亦中间游宦者，尚惭无语赋归田。  

文同　兴平原上赤热因寄永寿同年  
日午终南翠色燃，满襟飞土下秦川。  
是时独想君高尚，正在山亭弄野泉。  

文同　兴元府园亭杂咏　北轩  
天上之贵神，所居皆在北。  
有轩正相望，慢恐取阴劾。  
余常过则趋，不敢兹少息。  

文同　兴元府园亭杂咏　垂萝径  
长萝托高株，晻暧蔽烟雾。  
垂蔓已百尺，更引欲何处。  
愿少放余条，恐伤君所附。  

文同　兴元府园亭杂咏　桂石堂  
尝闻阳朔山，万尺从地起。  
孤峰立庭下，此石无乃似。  
爱尔常独来，一日须三四。  

文同　兴元府园亭杂咏　激湍亭  
高轮转深渊，下泻石蟾口。  
临之设轩槛，清绝更无有。  
爱此山中来，应须坐良久。  

文同　兴元府园亭杂咏　静庵  
知动以为幻，既知即非静。  
名庵以静者，无乃自起争。  
为语庵中人，勿以静为病。  

文同　兴元府园亭杂咏　绿景亭  
竹间有幽亭，所宜惟暑饮。  
层阴隔炎日，四坐障绿锦。  
过午不可留，单絺觉微凛。  

文同　兴元府园亭杂咏　凝云榭  
朝云南山吐，暮云北山翕。  
来往高榭中，留者颇堆积。  
坐客如久之，去须襟袖湿。  

文同　兴元府园亭杂咏　盘云坞  
几曲上层城，盘盘次文石。  
爱之有佳趣，不倦纡晚策。  
禽虫应见疑，日遇此狂客。  

文同　兴元府园亭杂咏　棋轩  
北城云最高，上复有乔木。  
垂萝密如帐，中乃营小屋。  
时引方外人，百忧销一局。  

文同　兴元府园亭杂咏　山堂  
何以山名堂，层石作崖巘。  
余本岩穴士，每往不欲返。  
公吏呈俗书，还来愧冠冕。  

文同　兴元府园亭杂咏　甚美堂  
潭潭栋宇盛，窅窅轩窗辟。  
高深与地称，可大张宴席。  
府事如少休，兹焉会佳客。  

文同　兴元府园亭杂咏　四照亭  
峦岭附梁山，汀洲随汉水。  
秋容上屏障，左右二百里。  
此景谁能论，残霞独凭几。  

文同　兴元府园亭杂咏　武陵轩  
水从前岩来，围入后溪云。  
中间载酒下，各到客前住。  
醉后皆恥然，再来无觅处。  

文同　兴元府园亭杂咏　照筠坛  
积土削为坛，险然在深竹。  
中惟一诗石，独坐拥寒玉。  
勿谓人少知，此境不容俗。  

文同　行李载书成咏  
于世已无用，何苦爱读书。  
自笑身许大，所处如蟫鱼。  
编简补断烂，卷轴收残余。  
又锁十余箧，作数随行书。  

文同　杏花  
仙杏一翻新，妖饶洗露晨。  
待妆忧粉重，欲点要酥匀。  
月淡斜分影，池清倒写真。  
君须怜旧物，曾伴曲江春。  

文同　徐太元  
彼徐太元者，杭州之参军。  
同僚曰张惠，犯趎抵深文。  
徐哀其母老，诣狱辄自陈。  
谓惠所受趎，太元本同分。  
今傥独坐惠，此狱无乃冤。  
均之不满法，惠遂减死论。  
太元亦坐免，不调十余年。  
西台李侍郎，典选世所贤。  
闻徐之所为，特以不次迁。  
擢授郑司功，太元名始传。  
后为申王师，德行人推先。  
嗟哉后世人，恩义日不完。  
初既同职事，言色殊相欢。  
谄酒与佞食，旦夕同杯盘。  
一有不得意，艰险立万端。  
推之不网罗，又以毒箭攒。  
昂然了自得，衒露其术全。  
此等虽曰人，犬彘曾岂然。  
眼见与耳闻，天下何可言。  
我今作此诗，中有二义存。  
欲使在位者，此风幸相敦。  
勿令有识人，命尔为蝎蛍。  
又欲彼正士，为国掌三铨。  
须察此恶子，废斥入冗员。  
自然此浮薄，不长其奸恨。  
览者请味之，勿罪其言烦。  

文同　许道宁寒林  
许生虽学李营丘，墨路纵横多自出。  
交柯挥霍裴昮剑，乱蔓淋漓张晓笔。  

文同　许中正捕龙雷  
彼龙胡为被天谪，下肯为天行雨泽。  
天敕雷公恣搜索，龙藏何所忽尔获。  
提之满空若曳帛，雹风电火相卷射。  
雷张两翅但拍拍，首尾挽之足双磔。  
龙力与雷固不敌，雷转威怒龙褫魄，  
须臾定见肝胃拆。万力千气凡几画，  
斯人斯品入神格。  

文同　续青城山四咏　飞赴寺  
平林露层巘，上独置孤寺。  
群仙驭飞驾，往往赴于此。  
风高幡影乱，日落钟声起。  
谁可谓诗豪，兴来吟万纸。  

文同　续青城山四咏　天仓山威仪观  
群峰削琼瑶，老藓抹古绿。  
应朝大岷去，簪笏俨相逐。  
珠宫秘仙仗，锦笈藏宝录。  
上帝此为仓，其田堪种玉。  

文同　续青城山四咏　香积寺  
道险转诘曲，山深愈巑岏。  
行松耳目清，入竹襟袖寒。  
殿阁红芙蕖，岩峦碧琅玕。  
高僧把金字，拥衲对云看。  

文同　续青城山四咏　昭庆观  
琳崖盘玉霄，彩翠接步武。  
云霞不可画，泉石固难谱。  
神幢逾百寻，帝辙历万古。  
灵瀑谁与穷，长飞六时雨。  

文同　雪后寄影孺提刑  
云阴低重雪花繁，夹道欢谣引使轩。  
何处邮亭链佳句，彩毫挥罢索清樽。  

文同　雪中三章寄景孺提刑  
城头高榭陟嶙峋，坐看江郊洒玉尘。  
恨不同来对清绝，拟将佳景待何人。  

文同　寻春  
马行如疾轮，十里去寻春。  
盎盎日光丽，鲜鲜云色新。  
楼台出花木，道路夹松筠。  
欲买前村酒，陶然作醉人。  

文同　盐亭县永乐山叩云亭  
长江合高峰，爽气左右绕。  
中流望绝巘，万丈见木杪。  
孤宁揭其上，隐隐一拳小。  
李君令兹邑，邀我升缥缈。  
是时天宇净，晴色洗霜晓。  
万象满四隅，转盼皆可了。  
神清压尘坌，志适喜猿鸟。  
人生贵轩豁，世务苦纷扰。  
兹焉获登览，浩思欲飞矫。  
令谓亭我为，胜绝此应少。  
愿子立佳号，光辉饰松茑。  
因名之叩云，大字榜霞表。  

文同　阎君见示岷山赋因为小诗谢之  
大岷西南镇，岩壑天下秀。  
厥初造此者，以作神仙囿。  
相如子云没，李杜继其后。  
欲赋俱未敢，于祠怯轻构。  
阎君通方士，才力谁可斗。  
驱联入健笔，万状无一漏。  
髒髒语趫劲，骏杂驰骤。  
太华杨已拙，天台孙亦谬。  
示余读数过，惊耸肩缩脰。  
勉为成短章，聊酬君意厚。  

文同　阎生谈黄庭  
茫茫诵灵文，谁为抉久瞽。  
不能辨三一，岂复更知五。  
方迷得真指，忽悟有奇睹。  
自此日相亲，赤龙交黑虎。  

文同　厌虫  
月出松坞明，露下莲塘清。  
今宵好风色，独绕林下行。  
百虫尔胡为，啧啧饶秋声。  
求静不能得，我诗何由成。  

文同　彦思惠榵梜因谢  
秦中物专美，榵梜为嘉果。  
南枝种府署，高树立婀娜。  
秋来放新实，照日垂万颗。  
中滋甘醴酿，外饰素葺裹。  
彦思摘晨露，满合持赠我。  
复侑以佳句，再拜极所荷。  
珍之不敢尽，玩已即深锁。  
兹焉遂名产，沙苑忽幺麽。  

文同　彦思示望南山诗因答  
余于岐雍间，屡走官道上。  
终南百里近，不得迂马访。  
徒常饮双眼，引首旦夕望。  
群峦突天起，气势颇豪王。  
余名爱山者，所见亦无量。  
嵩华最魁杰，诗之岂曾让。  
至此觉才弱，不敢辄名状。  
世谓秦土强，舍是孰为壮。  
彦思奇伟士，雅志同所尚。  
近自山中来，满幅以诗贶。  
凡是山胜绝，钩羒付心匠。  
驱联以大语，句度实奔放。  
豁若展图画，压纸千万嶂。  
读之未云彻，早自肝胆丧。  
试欲效其说，无迹可依傍。  
坐见山所有，已若一携杖。  
何当俯清渭，解带濯尘坱。  
掉手入岩俗，琴樽乐幽旷。  
浩漭八极大，冥心恣飘飏。  
此意殊未谐，临风一悽怆。  

文同　彦思有北楼见寄之作依韵和答  
峨峨守居城上楼，最宜登览群物秋。  
层檐高搴碍翠岭，采槛直出横清流。  
烟中岛屿远历历，风外岩壑寒飕飕。  
主人好事客意乐，日夕幸此忘幽忧。  

文同　杨山人草堂  
九陇山人文父后，心闲身健两谁如。  
玉函经外传奇诀，画戟门前创隐居。  
入鼎灵丹黄似橘，隔墙凡境臭如帤。  
何时再到高柟下，倚遍清阴听道书。  

文同　杨山人归绵竹  
一别江梅十度花，相逢重为讲胡麻。  
火铃未降真君宅，金钮曾盟太帝家。  
道气满簪凝绿发，神光飞鼎护黄芽。  
青骡不肯留归驭，又入无为嚥晓霞。  

文同　杳杳堂  
杳杳堂何者，余常此养愚。  
放身依曲几，忘虑若枯株。  
庄老题书册，乔松列画图。  
客来休见问，非尔识于于。  

文同　野花叹  
昨看百草抽新芽，今看草开新花。  
岩隈水侧自成列，红丑紫贱何交加。  
东皇施恩岂不溥，随所付受无少差。  
尔之琐细亦蒙被，尽使奋发争春华。  
织丛密蔓不可数，竞起涂抹如柔夸。  
妖莺冶蝶不尔顾，去尔自欲寻名葩。  
尔知有艳贵尔否,歌管匝树侯王家。尔徒此地弄颜色，  
只自狼籍随泥沙。何当照水自窥览，  
枝赧叶惧相藏遮。晚权无限晒残日，  
索酒为尔成吁嗟。  

文同　野迳  
山圃饶秋色，林亭近晚晴。  
禽虫依月令，药草带人名。  
排石铺衣坐，看云缓带行。  
官闲惟此乐，与世欲无营。  

文同　野老  
野老扶白头，耕垦事由垅。  
岂无儿与孙，冻馁实我恐。  
地产止数出，财用知几种。  
食肉与衣帛，贤者何言冗。  

文同　野田黄雀行  
搥鼍铿鲸宴瑶台，红鸦弄翼春徘徊。  
和风入坐宾主乐，金觥玉豆天中来。  
劝君剧饮莫自诉，暗中光景能相催。  
试看庭前好花谢，枝下落多枝上开。  
人生不厌苦行乐，勿用蹙促相惊猜。  
贤愚贵贱各有命，此理悟者真贤哉。  

文同　夜发散关  
风吹古关口，万木响如裂。  
凄凉异乡客，骑马关下月。  
板道霜凿凿，石梁溪咽咽。  
怪来晓寒重，御爱山头雪。  

文同　夜静独登小阁有所见因书  
危阁横空蔽野扉，夜深来上久忘归。  
水光潋滟和烟动，云色褵褷夹月飞。  
隔岸苇村闻笛远，背湾松坞见灯微。  
此间自得吟中乐，不觉霜华满尽衣。  

文同　夜声  
秋风动衰草，摵摵响夜月。  
其下有鸣蛩，到晓啼不歇。  
乃知摇落时，众籁自感发。  
安得苦吟人，不能为一{决冫换日}。  

文同　夜思寄苏子平秘丞  
乱竹敲风远，高松过雨凉。  
检书防落烬，下幕恐遗香。  
好月娟娟上，轻云苒苒长。  
端令阻佳客，不得共清觞。  

文同　夜学  
已叨名第虽堪放，未到根原岂敢休。  
文字一床灯一盏，只应前世是深雠。  

文同　一字至十字成章二首　咏石  
石，石，  
阴黑，阳白。  
岸胚胎，山骨骼。  
天地鎔铸，鬼神刻画。  
鲲鲵张怒眼，虎兕交斗额。  
敲如温玉声清，洗似精钢色碧。  
花边砵尔尽奇品，林下礴然无俗格。  
冰霜惨冽坚操不移，尘土昏冥孤标自隔。  
峣砵独立见到侍中家，磊落群居在牛丞相宅。  
昔时大士常命汝曰听徒，今日衰翁且对君为佳客。  

文同　一字至十字成章二首　咏竹  
竹，竹。  
森寒，洁绿。  
湘江滨，渭水曲。  
帷幔翠锦，戈矛苍玉。  
心虚异众草，节劲逾凡木。  
化龙杖入仙陂，呼凤律鸣神谷。  
月娥巾帔静苒苒，风神笙竽清蔌蔌。  
林间饮酒碎影摇樽，石上围棋轻阴覆局。  
屈大夫逐去徒悦椒兰，陶先生归来但寻松菊。  
若论檀栾之操无敌于君，欲图潇洒之姿莫贤于仆。  

文同　依韵和蒲诚之春日即事  
轻烟漠漠雨斜斜，无事常教放两衙。  
问客江边求好古，倩人山里觅奇花。  
新蔬宛宛生晴圃，浅溜涓涓出暖沙。  
入夏杯盘须准备，绕畦亲灌邵平瓜。  

文同　依韵和图南五首　大桃途次见菊  
英英寒菊犯清霜，来伴山中草木黄。  
不趁盛时随众卉，自甘深处作孤芳。  
其他烂漫非真色，惟此氤氲是正香。  
却念白衣谁送酒，满篱高兴忆吾乡。  

文同　依韵和图南五首　过朝天岭  
双壁相参万木深，马前猿鸟亦难寻。  
云容杳杳断鸿意，风色萧萧行客心。  
山若画屏随峡势，水如衣带转岩阴。  
生平来往成何事，且倚钩栏拥鼻吟。  

文同　依韵和图南五首　金牛相别呈诚之  
出门相与望横参，露浥幧头冷逼簪。  
驿在金堆随涧远，路经铜冶入烟深。  
过桥住马应回首，上岭闻猿想动心。  
胜事莫过文酒乐，此时销得各沉吟。  

文同　依韵和图南五首　平阿马上  
江山相引转平皋，满马诗情拥敝袍。  
鸣鹤不知谁使怨，飞鸢何谓尔能高。  
岩头乱木森如戟，漳下繁云涌似涛。  
才到邮亭使沈思，向来佳景待吾曹。  

文同　依韵和图南五首　晚泊金牛  
一襟初觉晚霜清，短鞚垂头任马行。  
斜日敛回疏木影，急风收断落泉声。  
望穷好景番番别，题遍新诗阕阕精。  
终是教人伏潘令，许多才调赋西征。  

文同　依韵和张推官元夕  
山郡上元荣乐事，大开金地作遨场。  
烟云向晓谁教霁，灯烛乘春自有香。  
紫陌荧煌随步远，彩棚佳丽斗眉长。  
游人莫惜酬高直，买取银蟾一寸光。  

文同　依韵和子骏雪山图  
一白溪山六幅中，其间雪意与云容。  
君应记得飞仙下，飚驭亭前此数峰。  

文同　依韵和子瞻游孤山  
跨明越，压苏湖，  
钱塘风物天下无。玉峰孱颜石穿漏，  
雪海浩荡潮喧呼。旧尝持之诧吾孥，  
会挈尔去相与娱。宦游若不来此都，  
腰间彩组徒云纡。子瞻凤哹新结庐，  
日哦其间兴不孤。平生美志自偿足，  
休问瞻之乐固有余，辨说是非从鲁蘧。  
我今有索君勿逋，归日好景为我摹。  

文同　揖山阁  
一问此孤高，苍苍欲上摩。  
有时临缥缈，尽日对嵯峨。  
绝底秋阴重，危层晚照多。  
无由从隐者，空自愧云萝。  

文同　宜禄昭仁寺后轩  
危栏凭绝壑，欲奈此时何。  
但有夕阳处，就中秋色多。  
与谁同徒倚，空自发吟哦。  
便觉成羁旅，归心逐雁过。  

文同　已师竹杖  
已师杖奇竹，坐亦不去手。  
循摩莹且腻，瘦骨何蚴蟳。  
丛枝抱奇节，两两相对走。  
寻常出孤梢，上下分左右。  
如何此独异，在产固非偶。  
师初得之谁，此实世未有。  
不为师所用，亦共众植朽。  
愿师勿弃置，珍之比灵寿。  

文同　忆西湖旧游  
西湖晴碧晚溶溶，与客常来坐好风。  
记得有人歌小玉，月明犹在画船中。  

文同　易元吉抱栎狨  
老栎抱拥肿，金狨立鬅鬿。  
当年陇山道，似此见危层。  

文同　吟春  
春工运潜巧，是处有行迹。  
庭梢发新颍，岩溜融暖脉。  
晴湖影拨刺，晓树音格磔。  
须知玉峰下，日有寻芳客。  

文同　引子獐  
苍獐引黄麑，双耳谁惊立。  
高原想新霁，町疃见行迹。  

文同　莺  
浓染羽毛深画眉，晓来风日正晴时。  
只应自道新声好，啼遍后园花万枝。  

文同　永泰刘令清曦亭  
木杪照初日，捲帘知晓晴。  
轩窗无限思，图史有余清。  
露下蒙花重，风来泛竹轻。  
何须嫌五斗，持此谢渊明。  

文同　咏凫  
双双纹羽弄清漪，全得天真似尔稀。  
万顷沧波供口腹，一梁寒日晒毛衣。  
雨归别岛呕唲语，风度前滩翕呷飞。  
好向口流最深处，等闲休要上渔矶。  

文同　咏莲  
全红开似镜，半绿卷如杯。  
谁为回风力，清香满面来。  

文同　咏柳  
风外挂帘夸软甚，雨中盘砌奈长何。  
一般草木缘何事，听唱骊驹尔最多。  

文同　咏柳  
绿蛾缘条立春后，金蛹抱花寒食前。  
行人折罢自欲去，更羒长梢留客鞭。  

文同　咏月  
见说楼台满玉波，中间惟只锁孀娥。  
可怜八万二千户，每到缺时争奈何。  

文同　忧居  
忧居向山林，虫鸟日为伍。  
形骸乍摧剥，骨肉惯辛苦。  
蔬盘羞客至，病榻厌人语。  
地僻谁往还，闲门闭深雨。  

文同　幽沼  
促促开幽沼，涓涓引细渠。  
无由安岛屿，才可活龟鱼。  
秀荇新宜食，圆荷净好书。  
时来坐高柳，濯足荫扶疏。  

文同　游石门诗  
凌城走马过花村，朱玩玉盆到石门。  
细想张良烧断处，岩前伫立欲销魂。  

文同　游闲居院  
乘暇访闲居，临行欲所须。  
急沽龙口酒，忙打佛前鱼。  

文同　又送刘著作  
北地戎马后，凋残今几年。  
边民此天幸，县令若君贤。  
况自储蓄久，定知摩抚全。  
好须图善政，能为作诗传。  

文同　余过兴州太守晁侯延之于东池晴碧亭且道其所以为此池亭之意使余赋  
郑谷题诗处，荒凉不复知。  
使群来问日，景物欲归时。  
崖巘供清溜，亭台绕翠漪。  
主人怜过客，借与傲炎曦。  

文同　雨过侧调  
阴车飞空载急雨，雨过林塘若新换。  
柽花浮波鱼误食，松子落屋乌惊弹。  
白云挂树久不起，青烟泊草殊未散。  
东园傲吏爱高竹，把卷倚风头发乱。  

文同　雨后看山因忆黄世南先生诗以相招  
新霜夜落群梢鸣，群风刮天为早晴。  
南山向晓尽张列，颓岭断壑当空横。  
开轩一见喜无量，走上高阁临飞甍。  
层栏倚遍不能下，状貌秀活围双睛。  
奔腾远近若波良，爱极拟去中间行。  
此时只恨少佳客，相共叫笑夸峥嵘。  
我思黄子者奇士，趣向超越无俗情。  
手提诗笔若缘大，到处咏物物有名。  
我今此县颇幽僻，复在岁杪天气清。  
溪中鱼蟹易寻觅，林下梨栗新收盛。  
子如访我住旬浃，此品可备盘与觥。  
遂驰仆马去邀予，愿子为我聊出城。  
私心不独徒见子，亦愿播此山之声。  
子如不见不为咏，可惜此山虚此生。  

文同　雨喜客过  
积雨无所诣，十日不出屋。  
故人念端居，牢落如槁木。  
高轩过穷巷，下马想慰沃。  
载酒酡杨颜，课饭饱桑腹。  
日暮从者散，还寻旧书读。  

文同　玉峰园避暑  
伏日当饮酒，南城会群贤。  
开樽荫碧树，移席临清泉。  
浩意脱尘土，高怀錾云烟。  
早归休信俗，须待月娟娟。  

文同　玉峰园经春不得一过因成诗呈同官约游  
春来少嬉游，俗事日相耗。  
南园只城外，累月不一到。  
花香雨后歇，树色风中老。  
惟有岩下泉，犹能涤幽抱。  

文同　欲雪  
山城蔽层阴，晚照空外灭。  
天低云气暖，此意欲作雪。  
归鸦烟惨澹，断雁风萧屑。  
樽酒聊自持，同谁感时节。  

文同　冤妇行  
婉婉西邻女，韶颜艳朝霞。  
淑性自天与，少小传令嘉。  
孝爱亲党重，巧慧闾里夸。  
其母最娇怜，看若眼下花。  
自从挣冠笄，未始离窗纱。  
读书佩箴戒，举止无纤瑕。  
求媒不自审，得婿非良家。  
如以琼树枝，使之并蒹葭。  
忆初行嫁时，遗赠矜豪华。  
明珠蹙裲裾，杂宝装簪珈。  
余赀讵可数，但较辇以车。  
其姑本寒种，贪壑常豦豣。  
得妇不问好，求索惟无涯。  
侍奉四五年，叫物愈饿鸦。  
百欲一不应，用毒同{尴监换虫}蛇。  
岂惟被诟辱，抑亦遭笞挝。  
驰使执贱役，课责日夜加。  
手指尽秃瘃，鬓发仍髟髿。  
一旦不任事，病骨枯若槎。  
委顿卧在床，尚尔磨怒牙。  
既死亦不顾，但恣攫且拿。  
闻之道路人，涕泗而咨嗟。  
养女择所适，此事宁轻耶。  
家法要相委，在迩不在遐。  
娉礼贵得中，尚约不尚奢。  
尊章若慈仁，至死甘苧麻。  
请看西邻女，一失千里差。  

文同　袁术  
四代司空倚世劳，可嗟不肖事奸豪。  
妄云名字与谶合，直欲起应当涂高。  

文同　猿  
岷岭高无敌，来从第几层。  
攀缘殊不倦，趫捷尔诚能。  
晚啸思危石，晴悬忆古藤。  
王孙非汝类，只可以文憎。  

文同　约春  
云岁相违恨已赊，今年相遇喜无涯。  
红情绿意知多少，尽入泾川万树花。  

文同　阅史感事  
世间诸味已全疏，惟爱缣缃似蠹鱼。  
名霸者来为御史，姓关人去作尚书。  
晋师嘿嘿曾何害，楚客昂昂　a自如。  
安得汉阴归抱瓮，满园青甲灌新蔬。  

文同　筼箉谷  
池通一谷波溶溶，竹合两岸烟蒙蒙。  
寻幽直去景渐野，宛尔不似在尘中。  

文同　筼箉谷二首　赠竹  
我昔初来见尔时，秃稍挛叶病褵褷。  
遮根护笋今成立，好在清风十万枝。  

文同　筼箉谷二首　竹答  
我实仙陂百世孙，二年生长感君恩。  
近闻官满将归去，更望临时莫洗园。  

文同　运判南园瞻民阁  
青都高与紫霄通，独此危栏望不穷。  
万岭过云秋色里，一峰擎雪夕阳中。  
檐楹晓落天仓月，窗户晴吹石阙风。  
民吏安闲财赋足，管弦时复在层空。  

文同　【　　01】　再和  
问子瞻，何江湖，  
乃心魏阙君岂无。胡为放浪检束外，  
日与隐者相招呼。篮舆往往从以孥，  
灵运石壁无此娱，穷深极险兴未已，  
岂复更惮梯登纡。过客休夸衡与庐，  
天下此景君勿孤。欲将文字写物象，  
当截无限春江蒲。登高能赋属大夫，  
游览未厌嗟已晡。安得世上有绝笔，  
尽取君诗妆在图。此身之外何赢余，  
成然而寐其觉蘧。请看湖上人名逋，  
此子形相谁解摹。  

文同　再送师厚  
久使西南此召还，鹿头东去渐云山。  
莫嫌策马经烧栈，正好题诗到散关。  
财利文书犹络绎，边防田地已朱殷。  
奇谋不吐将何用，况是归临咫尺颜。  

文同　昝公溉  
晚泊昝公溉，船头余落晖。  
携家上岸行，爱此风满衣。  
村巷何萧条，四顾烟火稀。  
问之曰去岁，此地遭凶饥。  
斯民半逃亡，在者生计微，  
请看林木下，墙屋皆空围。  
好田无人耕，惟有荆棘肥。  
至今深夜中，鬼火流清煇。  
众稚闻此语，竞走来相依。  
错莫惊且哭，牵挽求速归。  

文同　早起览物成咏  
移枕出幽幌，披衣步前楹。  
秋容草木静，晓气烟云轻。  
蝉噪宿露滴，雁飞朝霞明。  
尘心幸未动，聊此纳余清。  

文同　早晴至报恩山寺  
山石巉巉磴道微，拂松穿竹露沾衣。  
烟开远水双鸥落，日照高林一雉飞。  
大麦未收治圃晚，小蚕犹卧斫桑稀。  
暮烟已合牛羊下，信马林间步月归。  

文同　早秋山水砚屏  
晚霭隔远岫，秋容入平林。  
方素仅盈尺，岩谷能许深。  

文同　赠城南观音院庵主广师  
簿领日婴薄，纷然汩幽襟。  
驾言出城南，聊欲清此心。  
平冈见净刹，石通郁以深。  
中有苦空人，峭健奇骨森。  
十年一庵下，形迹了莫寻。  
兀如拥败褐，口吐众妙音。  
时下寂照堂，声绝响亦沈。  
默矣盖自得，其谁知少林。  

文同　赠李仲祥道士  
不见先生已数年，相思惟是诵嘉篇。  
因来守郡空山里，又喜通名画戟前。  
抵掌剧谈犹矍铄，堆胸豪气尚蜿延。  
近闻买得鹅池住，且向人间作地仙。  

文同　赠日新禅师  
嶕峣祝融峰，窈竔懒瓒岩。  
师也西南人，尝居彼巉巉。  
十年不下山，烟云烂衣衫。  
借问尔何为，法味见愈馋。  
妄萌将轧然，即以慧刃芟。  
既久辟门户，不须更封缄。  
龙神护水瓶，鬼物扶经函。  
叠足坐苍石，放身依古杉。  
一日望剑门，归心瞥如帆。  
过我画戟前，清晨投短衔。  
欣然揖师坐，未语已不凡。  
再勘自不破，谁敢分酸咸。  
大朴本无痕，巧者强削劖。  
师如捉龟拂，定不空喃喃。  

文同　赠淘金叟  
濯石淋沙不自劳，抉光挑屑甚幺麽。  
世间有客能胠箧，比尔元来得校多。  

文同　斋宫  
玉龙喷雾碧霏霏，钿枕珠衾照百枝。  
自与侍书人一处，此中全不管岷之。  

文同　张次公太博归阆中  
制诏频来试玉京，清途犹自滞豪英。  
策高三道竟何用，恩拜二亲方尔荣。  
嵇阮襟怀终旷达，仪秦才术本纵横。  
阆中胜事知无限，且向城南烂漫行。  

文同　张道宗比部挽诗三首  
学富词章妙，才高志力强。  
帝方知可用，官欲渐难量。  
始得西原使，才终石省郎。  
念公今止此，无语问苍苍。  

文同　张道宗比部挽诗三首  
见说关西讣，危肠已似刀。  
抚膺成一恸，复魄遂三号。  
旧馆州名桂，新居里曰蒿。  
九泉休负恨，兰玉满儿曹。  

文同　张道宗比部挽诗三首  
忆在南岐日，于今十二年。  
宦途聊邂逅，宾馆重留连。  
正喜谋黄峒，俄惊葬圃田。  
无由执行绋，徒尔泪如泉。  

文同　张净琬  
骠骑极豪侈，后房多艳姬。  
可怜张净琬，不识半酣时。  

文同　张林宗司勲挽诗三首  
巫峡乘轺去，涪江拥节还。  
方来赴京兆，又出领潼关。  
髀肉川涂瘦，颠毛案牍斑。  
音容今遂已，清血为公潸。  

文同　张林宗司勲挽诗三首  
候骑排弓箙，牙门换戟衣。  
使麾方报入，神柩已云归。  
关吏惊来往，乡人叹是非。  
生平幽石在，谁为刻珠玑。  

文同　张林宗司勲挽诗三首  
素节乡评重，清芬世阅传。  
谢家儿侄盛，穆宅弟兄贤。  
展矣兹良士，嗟乎不永年。  
西风寄哀调，愿为唱新阡。  

文同　张骞冢祠  
中梁山麓汉水滨，路侧有墓高嶙峋。  
丛祠蓊蔚蔽野雾，榜曰博望侯之神。  
当年宝币走绝域，此日鸡豚邀小民。  
君不见武帝甘心事远略，靡坏财力由斯人。  

文同　张少愚书院  
涧水侵断桥，车马不得通。  
飞岚积庭礱，秋藓垂紫茸。  
窗纸烂溪雨，帘衣拆林风。  
主人殊未归，使我烟景空。  

文同　张思孺秘校挽诗二首  
昔在天彭郡，侨居过一冬。  
感君常见访，无日不相从。  
远寺携棋局，高亭把洒钟。  
认知三载后，孤冢列新松。  

文同　张思孺秘校挽诗二首  
人间常奉诧，张也好堂堂。  
处众谦和甚，居官志力强。  
当时君壮健，在座我苍浪。  
今日翻相哭，无言问彼苍。  

文同　张中允先生换诗三首  
善颂堂中客，华严会里人。  
生为天所佑，没与佛相亲。  
祖送逾千两，哀号动四邻。  
宜祠瑞筠社，永配蜀江神。  

文同　张中允先生换诗三首  
乡校咨橅范，闺门慕典刑。  
爱看高士传，欲注净名经。  
素节标家牒，芬情勒冢铭。  
近谁瞻碧落，应见少微星。  

文同　张中允先生换诗三首  
文行俱高妙，声名五十秋。  
君恩来草泽，子舍上瀛洲。  
有相身须尽，无谁泪不流。  
庭前云盖石，长伴影堂愁。  

文同　赵壹  
壹也本西县，状貌徒磊砢。  
其才固难得，行有所不可。  
世有讵能掩，而尔辄自我。  
既慾焉得刚，所守实未果。  
抵罪当至死，其中遂水火。  
一为人所活，上赋何琐琐。  
为文好讥骂，恶吻事掀簸。  
逢陟与规辈，次第滋尔祸。  
无成困乡里，倔僵老愈叵。  
何烦遣相视，器识自幺麽。  
余因守汉中，作诗揭墓左。  
劝君莫学壹，学壹终坎轲。  

文同　折杨柳  
垂杨百尺临池水，风定烟浓盘不起。  
欲折长条寄远行，想到君边已憔悴。  

文同　贞女吟  
身外无一簪，何以供铅华。  
饰行不饰容，浊水白藕花。  
藕心乱如丝，妾心圆如珠。  
丝乱端绪多，珠圆瑕纇元。  
焉得偶君子，奉之此高节。  
所生虽至亲，此意安可说。  

文同　正肃吴公挽诗二首  
虎节归兵日，麟符命使年。  
帝将还二府，人已哭三川。  
清议谁违者，高风自凛然。  
佳城空万古，一圹掩寒烟。  

文同　正肃吴公挽诗二首  
晁董文章重，夔龙德丛尊。  
简编成故事，穹壤与长存。  
风旐飘寒陌，霜笳咽晚原。  
谁人碑有道，应不愧斯言。  

文同　正月八日峡中新花  
深碧长条浅紫芽，晓丛无数傲霜华。  
只应耻在江梅后，未著叶时先放花。  

文同　织妇怨  
掷梭两手倦，踏籬双足趼。  
三日不住织，一疋纔可剪。  
织处畏风日，剪时谨刀尺。  
皆言边幅好，自爱经纬密。  
昨朝持入库，何事监官怒。  
大字雕印文，浓和油墨污。  
父母抱归舍，抛向中间下。  
相看各无语，泪迸若倾泻。  
质钱解衣服，买丝添上轴。  
不敢辄下机，连宵停火烛。  
当须了租赋，岂暇恤襦裦。  
前知寒切骨，甘心肩骭露。  
里胥踞门限，叫骂嗔纳晚。  
安得织妇心，变作监官眼。  

文同　中伏日诸群君会玉峰余以病不预作诗寄呈  
去年中伏在南园，同听清泉引绿樽。  
今日诸君又高会，独嗟移疾卧西轩。  

文同　中梁山寺  
台殿晻暧山嶕峣，云霞鲜明天泬寥。  
侧身下望厌尘世，安得羽翼凌九宵。  

文同　中梁山寺  
烟峦彩翠霜林红，层楼复阁云雾中。  
襟怀太爽睡不得，一夜满山铃铎风。  

文同　中梁山寺  
群峰南北争嵯峨，如泻大壑翻众波。  
爱之欲把入图画，世无好手将奈何。  

文同　中梁山寺  
上方梯磴绕岩头，谁就孤高更起楼。  
直望汉江三百里，一条如线下洋州。  

文同　中秋对月怀寄凤凰山邓道人  
有客千岩万壑中，绿毛丹脸紫方瞳。  
不知今夜西楼月，几处飞仙下碧空。  

文同　中秋夜试院寄子平  
忆初我来时，夜色如墨障。  
心常念明月，几日西南上。  
松梢倚楼角，一玦偃相向。  
渐见轮中物，依稀吐形状。  
今宵东岭外，滟滟金波涨。  
人间重此夕，一岁号佳赏。  
而我督秋试，锁宿密如藏。  
细务纷满前，约束甚韟鞅。  
无由奉朋侣，彻晓坐清旷。  
之人富才华，笔力趫且壮。  
谁陪把樽酒，露下与酬唱。  
南墙咫尺地，使我起遐想。  
人生此良会，可惜已虚放。  
独立中夜归，俯首入书幌。  

文同　中秋夜坐遣兴  
素纨不摇风满襟，露气中夜寒相侵。  
予怀浩然杳莫寄，伴月直到青天心。  

文同　中秋月  
隔林滟滟生寒浪，倚汉岧岧数乱峰。  
记得旧山曾此夕，碧岩千尺坐高松。  
望外物容澄似水，坐中秋力凛如刀。  
此身直愿乘双翼，飞上三峰第一高。  

文同　种榆诗  
昔我去守陵阳日，门前夹道初种榆。  
今年我自山南归，向椽大者皆柱粗。  
两边合阴若深洞，满地清影繁如铺。  
是时暑气正炎酷，无处容此烦病躯。  
昼摇清风夜筛月，日日不可离群株。  
闲邀亲友坐其下，左右间设琴与壶。  
人生适意乃为乐，此乐已恐他更无。  
霜飚未起枝叶在，且与诸君同此娱。  

文同　重过旧学山寺  
当年读书处，古寺拥群峰。  
不改岁寒色，可怜门外松。  
有僧皆老大，待客转从客。  
又下白云去，楼头敲暮钟。  

文同　重送  
一生自守至如此，惟道外皆非所亲。  
顾已通塞尽有命，是身可忍求因人。  

文同　重送  
燕尾归{舶白加王}正稳，鸭头春水方深。  
不得同摇楚棹，与君齐到山阴。  

文同　周思道如诏亭  
繁上先生教子时，义方题榜贴亭楣。  
当年此地开师席，今日其言入制词。  
乡里共传为盛事，鬼神相助使前知。  
后人若续成都记，第一详书不可遗。  

文同　朱康叔郎中弃宫求母于金州因会华清宫作此诗送之  
蟠桃实在枝，蟠桃花已飞。  
相隔五十春，一旦还相依。  
康叔视金龟，解去如粪土。  
徒步入峣关，金州取其母。  
古人亦有此，比之康叔难。  
几时有古人，能如公弃官。  
玉莲仙宇中，相会谈此事。  
使我发惊叹，达晓不能寐。  
借问侍安舆，辇下何时过。  
我欲率诸君，扶服诣门贺。  

文同　朱樱歌  
金衣珍禽弄深樾，禁篽朱樱斑若缬。  
上幸离宫促荐新，藤篮宝笼貂珰发。  
凝霞作丸珠尚软，油露成津密初割。  
君王日午坐猗兰，翡翠一盘红靺韍。  

文同　诸葛丰  
少年名特立，初为贡公起。  
元帝擢司隶，刺举无所避。  
间者何久阔，京师语如此。  
驰车下许章，去节自丰始。  
上书擿章恶，此举诚可喜。  
奈何少恩恕，春夏常系治。  
人多讼其短，遂徒城门尉。  
复列堪猛过，上为之切齿。  
制诏白其罪，不忍下丰吏。  
丰初在朝时，数道堪猛美。  
失职乃自取，不内省诸己。  
反惑怨其他，转誉以为毁。  
不欲加以刑，上怜之老矣。  
庶人终于家，反覆丰可耻。  

文同　竹阁  
回庑抱曾阁，萧然深且虚。  
画栏凭曲曲，高竹爱疏疏。  
尘滓外不到，衣襟清有余。  
每来聊自适，幽意满琴书。  

文同　竹棕  
秀干扶疏彩槛新，琅玕一束净无尘。  
重苞吐实黄金穗，密叶围条碧玉轮。  
凌犯雪霜持劲节，遮藏烟雨长轻筠。  
此名未入华林记，谁念西南寂寞春。  

文同　属疾梧轩  
高梧覆新叶，满院发华滋。  
白日一何永，清阴闲自移。  
暖虫垂到地，晴鸟语多时。  
病肘倚枯几，泊然忘所思。  

文同　拙诗六韵奉寄兴州分判诚之蒲兄  
武兴山水郡，左右有佳处。  
仙岩蝉两壳，佛字玉一柱。  
神坑孕金砾，灵窦泄琼乳。  
乳柱石窟寺，不辨文字古。  
主人好事者，乃我诗酒侣。  
安得陪后乘，放荡此历睹。  

文同　子骏游沙溪洞  
闻有沙溪洞，公将核使轮。  
还如探禹穴，应见避秦人。  
石繖形容古，琳房气象春。  
若逢丹辇客，问取虎文巾。  

文同　子骏运使八咏堂　柏轩  
沈沈敞幽轩，耸耸列寒柏。  
清音纳窗户，爽气逼枕席。  
主人重端劲，坐若对佳客。  
时复下抚摩，破藓交履迹。  
此意乃如是，来者当爱惜。  
大厦须良材，相期早千尺。  

文同　子骏运使八咏堂　宝峰亭  
嘉陵抱江回，平衍出横澨。  
中间筑雄垒，独据两川会。  
行台敞严府，磊砢北城外。  
潭潭走群楹，直上峦岭背。  
危墙缭空阔，飞阁入茫昧。  
上有宝峰亭，仰见白云内。  
岧晓占孤绝，下与万山对。  
层檐动寥廓，曲槛枕阛阓。  
主人从篮举，晚兴在公退。  
心掩万象远，目引八极大。  
钩帘拂坐榻，隐几缓衣带。  
诗书抉关键，笔砚产珠贝。  
是时众吏去，不敢呈计会。  
虽然彼郡邑，原本穷利害。  
自取金谷饶，无烦火盐碎。  
此地寄清襟，岁书从屡最。  

文同　子骏运使八咏堂　会景亭  
谁兹敞高亭，磴道绕千蹋。  
江山接平远，百里俱会合。  
人间最佳景，窗户供远纳。  
烟云互蔽亏，虫鸟相应答。  
吟笺摘奇胜，画笔写纷杂。  
安得日从公，短屐手自蜡。  

文同　子骏运使八咏堂　山斋  
职事凡少休，余复不经眼。  
幽斋设横榻，尽日对层巘。  
遥怀寄浩荡，静想索{左山右蹇}{左山右产}。  
松雨润书奁，竹风吹酒盏。  
荣名付傲兀，胜事入清简。  
虽有旧林泉，何须嗟去晚。  

文同　子骏运使八咏堂　桐轩  
晴影满空壁，晨曦上清轩。  
庭下双高桐，枝叶蔚以繁。  
种者意自远，岂并群木论。  
谓可絙朱丝，中有雅韵存。  
成之在谁手，但为培霜根。  
须知治世音，尽付于此孙。  

文同　子骏运使八咏堂　闲燕亭  
静宇占幽深，是中何所有。  
轩窗极清洁，砚席罗左右。  
公余每休此，俗客曾不受。  
六尺局脚床，解带就横肘。  
扫除闲景物，健笔当大帚。  
敢问公许年，得诗凡几首。  

文同　子骏运使八咏堂　巽堂  
华堂耸严台，地势侧随水。  
高临巽宫上，其取名以是。  
峨峨宝峰顶，日影正辰已。  
缭栈入云林，诘屈如篆字。  
轻霏互亏蔽，乱樾纷间厕。  
宾来获清欢，吏散生野思。  
静见万物本，一一齐于此。  
体道以行权，端居得深旨。  

文同　子骏运使八咏堂　竹轩  
此景绝可爱，丛筠挺修竿。  
侵帘复映幌，悴影何檀乐。  
霜威忌晚秀，雨气矜晴寒。  
每向极静时，幽禽发清弹。  
自无车马尘，飞来泊琅玕。  
宜遣老铃下，日日申平安。  

文同　子平寄惠希夷陈先生服唐福山药方因戏作杂言谢之  
蜀江之东山色尽如赭，有道人云此是丹砂伏其下。  
烟云光润若洗濯，涧谷玲珑如刻画。  
我闻神仙草药不在丹上生，是中当有灵苗异卉之根茎。  
果然人言所出山芋为第一，西南诸郡有者皆虚名。  
就中唐福众称赏，肥实甘香天所养。  
有时岩头倒垂三尺壮士臂，忽然洞口直举一合仙人掌。  
土人入冬农事闲，千篝万锸来此山。  
可怜所鬻不甚贵，着价即售曾不悭。  
往年子瞻为余说，言君所部之内此物尤奇绝。  
后复寄书劝我当饵之，满纸亲题华岳先生诀。  
予因购之不惜钱，依方服饵将二年。  
其功神圣久乃觉，筋牢体溢支节坚。  
自问丹霄几时上，早生两翅教颺。  
尘世如帤不可居，待看鸿蒙对云将。  

文同　子平棋负茶墨小章督之  
睡忆建茶斟潋滟，画思兖墨泼淋漓。  
可怜二物俱无有，记得南堂棋胜时。  

文同　子瞻戏子由依韵奉和  
子由在陈穷于丘，正若浅港横巨舟。  
每朝升堂讲书罢，紧合两眼深埋头。  
才名至高位至下，此事自属他人羞。  
犹胜俣俣彼贤者，手把翟籥随群优。  
岌如老鹤立海上，退避不与鶖鷌游。  
文章岂肯用一律，独取无间有神术。  
所蓄未尝资己身，搰搰恰如蜂聚蜜。  
有时七日不火食，支体虽羸心不屈。  
陵阳谬守卑且劳，马前空愧持旌旄。  
平生读书若诟，老大下笔侵离骚。  
贫且贱焉真可耻，欲挞群邪无尺箠。  
安得来亲绛帐旁，日与诸生供唯唯。  
须知道义故可乐，莫问功名能得几。  
君子道远不计程，死而后已方成名。  
千钧一羽不须校，女子小人知重轻。  

文同　紫骝马  
翩翩紫骝马，烂烂黄金鞍。  
流水四蹄急，飞星双目寒。  
拥头青玉鈓，蔽臆彩丝韖。  
谁取交州鼓，摸将骨去看。  

文同　自君之出矣  
自君之出矣，吊影度晨夕。  
中门一步地，未省有行迹。  
闺闱足仪检，常恐犯绳尺。  
欲寄锦字书，知谁者云的。  

文同　自斜谷第一堰泝舟上观石门两岸奇峰最为佳绝  
北风吹云落寒水，逆波刺船行五里。  
层峦夹空抱丛石，万剑侧脊翠烟起。  
草木枝叶自殊别，禽虫羽毛亦奇诡。  
安得鸡冠数棱田，便可诛茅此居止。  

文喜　句  
一向乱云寻不得，几番临水待归来。  

文兴　寄云水禅师  
百丈传衣后，栖心近沃洲。  
道高归毳侣，名重达凝旒。  
对话千峰雪，安禅万木秋。  
仍闻有新偈，时向四方流。  

文仪　诗一首  
乙卯之春凤诏颁，二孙指拟上春宫。  
兰宫绾却蓝袍了，犹恨麻衣泪未乾。  

文有年　题澹山岩  
为爱溪山来永州，黄茅白苇使人愁。  
驱车遥指嵛峰去，峰在潇江最上头。  
江转峰回景奇绝，澹山嵌窦真天设。  
摩挲丹灶酌石泉，髣髴曾游今几劫。  
徵君徵君苦避秦，一秦人又一秦人。  
青山踏破无扃鐍，何地堪逃世上尘。  

文有年　题元子故宅  
漫郎百事皆漫尔，独有溪山认作吾。  
念无一物镇泉石，生怕偃蹇羞吾徒。  
灵武中兴功掩德，天地大义须人扶。  
宁将善颂寓谲谏，百世闻之立懦夫。  
太师劲气形於笔，二美能兼自古无。  
后来衮衮下注脚，识者涪翁次石湖。  
松煤狼藉楮山赭，空谷雷响工传摹。  
徘徊熟玩长太息，世道日与湘流俱。  

文子璋　澹山岩  
舟舣澹岩前，岩扃不记年。  
台高先得月，石透可通天。  
洞古依禅刹，碑残纪昔贤。  
胜游回首望，林麓锁云烟。  

文子璋　浯溪  
漫郎直笔老文□，太师□字尤卓荦。  
天然二妙刻苍崖，墨本传来重如璞。  
三年流客居萧嶷，甚欲一来观此碑。  
尽被前贤刚说破，手磨苔刻难为辞。  
为子从来止于孝，古以敝屣匹天下。  
□□神武妖氛清，南内凄凉泪血洒。  
一时大业中兴唐，万世□□□虎狼。  
从今罪案休拈起，只挹□□与元郎。  

闻鉴　洞霄纪游  
从来此山中，不记几游历。  
每缘困杯酌，未暇赋篇什。  
屡恐为山羞，欲吟嗟思涩。  
今晨始杖屦，醒眼看泉石。  
草木呈幽姿，烟云舒秀色。  
扪萝扣栖真，束燎穿大涤。  
神工跨石梁，天巧镂岩壁。  
仙人不可逢，灵箬无从得。  
回观翠蛟舞，俯视云根屹。  
何如出山去，飞腾霈甘泽。  

闻九成　初入洞霄  
拟借寒泉洗此心，幽亭曾屡谒清音。  
会须枕石伴龙睡，不尔吹箫学凤吟。  
蛰地金丹闻往昔，插天琳宇盛当今。  
灵芝仙草宁无分，为我山中试访寻。  

闻九成　初入洞霄  
胎仙舞处叠琴心，坛月高时闻佩音。  
九锁山扉元不闭，对闲诗句为谁吟。  
长生可学凡成圣，陈迹休令后视今。  
欲饵流膏种松子，参天会见一千寻。  

闻九成　洞霄山隐斋  
馀杭之西天柱峰，下有石洞蟠苍龙。  
斋居无尘山四合，仙人宴坐空翠中。  
夜扪北斗罡气接，晨吸东日精光通。  
醉凌高风驾白鹤，笑视黄庭驱玉童。  
人间自有赤松子，方外或友洪崖公。  
丹泉吹阴晓雾碧，野果变色秋山红。  
献酬且尽琉璃钟，谈笑便是蓬莱宫。  
肯如金粟衰病翁，散花丈室谈虚空。  

闻九成　杨先高题漱玉轩  
二龙触斗一不支，化为怪石檐之垂。  
神泉内溢石齿迸，漱激犹作琼瑶飞。  
琴高赤鱳或在迩，借我一跨邀安期。  
远来相就盥灵液，六腑共浥清凉滋。  
玉泉细度玉楼去，不碍丹元中守威。  
黄金隄边审依护，视之则微听则希。  
俯窥溟渤正澄澹，海若仰望朱灵旗。  
彼妄人子夸饮玉，死诳愚妇何所稽。  
何如随我饮此水，辨玉别石俱忘机。  
真忘乃是大奇事，身可如木心可灰。  

闻人安寿　题招提院静照堂  
名蓝小隐惬高情，雅构堂深豁眼明。  
万虑平时身可外，一轩安处道初生。  
花萦宝砌当春盛，香满金炉入座清。  
复有高人乘兴至，为题佳句遍雕甍。  

闻人偲　净因院建炎兵火独存纪事  
湖海浮学二十年，重来春色尚依然。  
杏花篱落喷红雾，杨柳林塘护绿烟。  
草暖村人出游地，鸠鸣刺史劝农天。  
觉场独在三灾外，试问支郎第几禅。  

闻人符　题清习阁  
清晓卷书会，开帘揖远峰。  
腻云留宿润，膏雨沐春容。  
世味生来薄，诗愁晚更浓。  
溪山看未足，还听暮楼钟。  

闻人武子　丁角暮春  
绿叶成阴春已归，茅檐相对两斜晖。  
残花且插春事急，别酒欲酌歌声微。  
黄鸟忽匆隔林语，杨花款款沾人衣。  
人间一别春常好，过我渔舟果是非。  

闻人武子　句  
踪迹共徘徊。  

闻人武子　墨梅  
陇首人归信息稀，愁看冰楮破寒枝。  
瑶姬驻立缘何事，直到霜飞月堕时。  

闻人宇　海盐鹿苑寺  
郡邑相望路半停，屹然香刹从林坰。  
罢参释子忘情久，供胡伴僧入梦灵。  
东去无情波缭绕，西来有意柏葱青。  
定知俗驾经过少，月上松扉不用扃。  

闻人滋　早秋游灵岩  
凭栏山翠湿蒙蒙，佛阁依然水殿风。  
欲采莲花何处所，年年金井落梧桐。  

闻肇瑝　汉严将军庙  
汉史标名氏，宕梁存慕丘。  
非惟能抗节，更独抱先忧。  
全蜀悲衔璧，孤身欲断头。  
湍奔砥柱屹，果硕剥阳留。  
片语消威猛，三军尽辑柔。  
词严偏蔼若，气正一何遒。  
庙貌旒垂冕，祀将春复秋。  
我来虔展拜，匪敢谓遨游。  

翁采　贻里中旧游  
偶控星槎到日边，几回归梦入闽川。  
乡关阻绝三千里，江海驰驱四十年。  
白发应憎梅共放，青衫漫与草争鲜。  
相逢准约春风里，黎岭春深叫杜鹃。  

翁赐坡　梅溪铺  
村北村南春水，山前山后人家。  
夜来何处飞雨，流出碧桃数花。  

翁定远　冬日  
迟明骑马谒朱门，安得梅花入梦魂。  
惭愧高人眠正熟，一生知不受人恩。  

翁逢龙　曹娥庙  
再拜灵娥庙，魂清若可招。  
幡风吹古流，帆月落残潮。  
碑有行人读，香多野客烧。  
迎神汉朝曲，时听起云霄。  

翁逢龙　曹娥墓  
何朝无朽骨，此地尚清阴。  
冢上独根树，江边孤女心。  
化钱烧石燥，落叶渍泥深。  
长有英灵在，风平烟浪沉。  

翁逢龙　除夜怀弟  
为官与为客，相望各天涯。  
明日同添岁，何年共在家。  
梅飘几片雪，灯结两心花。  
前月书无报，多因道路赊。  

翁逢龙　官满借居  
尽装家具已回京，便觉身如片叶轻。  
近市借居人语杂，闭门独处自心清。  
雨中蹑屣青苔滑，烛下梳头白发明。  
余亦傍人檐底住，新来巢燕不须惊。  

翁逢龙　过齐山人居  
自说住居年，山灵夙有缘。  
看经医病鹤，祭土凿新泉。  
食相过饥岁，眠蓑度雪天。  
所言非释老，难与世人传。  

翁逢龙　金山寺  
波涛涌处浮双塔，塔影高低树影边。  
山下虽无归寺路，门前却有过淮船。  
石峰隔水难寻水，井脉通泉易得泉。  
闻说老龙归洞口，几回惊起定僧禅。  

翁逢龙　句  
知君游世磨不磷，往作道人之石友。  

翁逢龙　祈雪  
谷中草木几经春，敕额犹存古隶文。  
千里耕桑安土俗，一炉香火奉山君。  
多留姓字溪边石，惯见旌旗陇上云。  
太守若贤神自感，夜来入梦雪缤纷。  

翁逢龙　闰月见九华菊  
众草已枯霜，墙阴独自芳。  
旋开三四蕊，知为两重阳。  
酒恰今朝熟，花多一月香。  
又经风雨后，得尔慰凄凉。  

翁逢龙　润州五州日  
五州山下路，樵牧自成群。  
涧浅泉交径，岩高石碍云。  
老松前代寺，异草贵人坟。  
更陟重冈望，江淮地势分。  

翁逢龙　上马  
因行作游计，上马未须忙。  
旧路往来熟，新秋早晚凉。  
看图寻古迹，听语认同乡。  
一带陂塘近，西风菱藕香。  

翁逢龙　天津桥  
下马过天津，听传禁漏频。  
惟怜一桥月，曾照六朝人。  
金剥宫门安，红飞粉壁尘。  
中官来宿内，因问帝乡亲。  

翁逢龙　夜读  
官事归来夜雪埋，儿曹灯火小茅斋。  
人家不必问贫富，但有读书声便佳。  

翁逢龙　原西  
原西行来遍，独影在斜最。  
骤雨晴明快，初秋早晚凉。  
猿摇山果落，麝浴涧泉香。  
不向闲中看，争知城郭忙。  

翁甫　九日  
秋风两度身为客，已见重阳未到家。  
村酒不堪供节事，祗将青眼看黄花。  

翁甫　赠孙花翁  
我生头发未燥时，花间已歌花翁诗。  
我发既长今渐白，犹见花翁好颜色。  
举酒祝翁寿百年，我为诗孙戏翁边。  

翁合　常庵  
我是曾孙孙又孙，今朝始谒武夷君。  
三英秀峙千岩合，九曲平空两岸分。  
丹壑何年流绛水，幔亭整日鏁红云。  
一生湖海江三白，早向溪头累石坟。  

翁合　贺参政生日古风  
国朝启运星聚奎，太极夫子生濂溪。  
圣远言湮开众迷，接引伊洛为航梯。  
乾精神粹星端拶，纸上陈迹俱筌蹄。  
南来道统坠涂泥，我考亭翁重挈提。  
及肩诸子户牖低，有山突兀宫墙西。  
道则高矣身颠挤，嘉禾瑞草来庭闱。  
种之美也无稗荑，公尤硗硗头峙犀。  
笔下绝去翰墨畦，删后既醉涂凫鹥。  
三十年前塔上题，只今待漏听朝鸡。  
排海摧嵩鳞屡批，肯美宫室奉妾妻。  
广厦峨冠讲若稽，我欲托国谁放麑。  
知公可仗为筑堤，保我子孙安焌黎。  
谁贤稚老空自赍，有德与位至公齐。  
言如车行是軏輗，尼山上有孤凤栖。  
惟伋传道如取携，鲤与白也难之難。  
西山家学有根柢，眼中三世琮璋珪。  
言行一一玩诃诋，此福如海难测蠡。  
番番黄发齿且儿，倘可撰杖李蹊。  

翁合　寿参政  
凤凰巢定万年枝，陶铸苍生尽未迟。  
六丈语言同辈服，二郎官职乃翁知。  
味因春茗甘方永，春到寒花淡更奇。  
十有三人共千岁，向羊终社更追随。  

翁合　题方丈  
武夷奇绝处，水碧更山丹。  
观陃南唐址，祠仍西汉坛。  
山禽酣午梦，野菜健晨餐。  
道士江冲一，新诗有集刊。  

翁合老　春日田园杂兴  
诏华到处入冥搜，郭外人家事更幽。  
土胍正融催地觫，林阴微合听钩辀。  
谁家酒熟社公醉，明日桑空蚕妾愁。  
只恐春工忙裹度，又吟风雨满城秋。  

翁宏　宫词  
又是春残也，如何出翠帷。  
落花人独立，微雨燕双飞。  
寓目魂将断，经年梦亦非。  
那堪向秋夕，萧飒暮蟾辉。  

翁宏　句  
因寻买珠客，误入射猿家。  

翁宏　句  
万木本秋里，孤膛半夜猿。  

翁宏　句  
漏光残井甽，缺影背山椒。  

翁宏　句  
客帆来异域，别岛落蟠桃。  

翁宏　句  
何处残春夜，和花落古宫。  

翁宏　句  
寒清万国土，冷斗四维根。  

翁宏　句  
孤舟半夜雨，上国十年心。  

翁宏　句  
风高弓力大，霜重角声干。  

翁宏　句  

翁宏　秋风曲  
又是秋残也，无聊意若何。  
客程江外远，归思夜深多。  
岘首飞黄叶，湘湄走白波。  
仍闻汉都护，今岁合休戈。  

翁宏　赠衡山廖融南游  
病卧瘴云间，莓苔渍竹关。  
孤吟牛渚月，老忆洞庭山。  
壮志潜消尽，淳风竟未还。  
今朝忽相遇，执手一开颜。  

翁华　龙爪石  
香开岩桂露凄清，翠锁晴岚泼眼明。  
风度南枝乌鹊啭，月斜西坞玉绳横。  
来游十里水云窟，偿我一生邱壑情。  
诗句乞君高挂壁，且容鼻息撼盏鸣。  

翁教授　乡饮酒唱和诗  
警书双羽出乎西，端坐凝香恶境移。  
已铸剑锋成耒耜，更陶瓦缶作尊彝。  
雅南歌里声千古，乾巽维边位两仪。  
细数昩江知郡事，有如此事几人知。  

翁卷　白紵词  
翩翩长袖光闪银，绣罗帐密流香尘。  
歌分四时舞一色，渌觞传处驰金轮。  
急竹繁丝互催逼，吴娘娇浓玉无力。  
呵星唤月留夜长，十二围屏暖山色。  

翁卷　宝冠寺  
山多猿鸟群，永日绝嚣氛。  
一涧水流出，几房僧共闻。  
拄筇黏落趺，拂石动寒云。  
谁昔来营此，寻碑看记文。  

翁卷　鲍使君闲居  
吟楼影在湖波上，吟景长从望处生。  
叠石拟成幽嶂色，种松移得远滩声。  
多谙经品曾因病，却著荷衣欲避名。  
闻说近来心更静，案头惟有一琴横。  

翁卷　泊舟龙游  
未得桥开锁，去船难自由。  
渚禽飞入竹，山叶下随流。  
忽见秋风喜，还成早岁愁。  
卧闻舟子说，明日到衢州。  

翁卷　步虚词  
玄根布灵叶，妙化无常人。  
结兹清阳气，挺我空洞神。  
炼度得长生，列籍齐众真。  
登宾玉皇家，执侍罗星嫔。  
歨往宴十洲，飞客成相亲。  
茫茫尘中区，荒秽何足邻。  

翁卷　陈西老母氏挽词  
八十余年寿，孀居备苦辛。  
成家无别物，有子作诗人。  
远客移书吊，新坟得佛邻。  
秋堂挂遗像，癯若在时身。  

翁卷　呈余伯皋  
木犀香残菊花拆，多少秋风吹陇陌。  
我行欲遍江西州，最后方作筠阳客。  
筠阳之州水中隔，古来称是神仙宅。  
今君住此将二年，应识神仙李八伯。  

翁卷　酬杜子野  
千葩开欲休，独客思悠悠。  
江水能相隔，春风不共游。  
数篇诗未答，一幅信重收。  
多少怀君意，莺声高树头。  

翁卷　酬友人  
常忧别时数，每苦欢事痚。  
矧兹同心人，契阔三月余。  
昨日携瘦藤，往访林间庐。  
差池不一见，出门恨何如。  
今晨苍童来。赠言委璠玙。  
吟玩弗忍释，绚彩摇襟裾。  
子有供世才，胡为未展舒。  
我无资身策，合守贫贱居。  
积疴因疲薾，焉得愁闷除。  
殷勤荷久要，尚肯念到予。  
南枝早梅白，古涧寒流虚。  
明当复相寻，行游带琴书。  
嚼花饮芳泉，哦诗更踌躇。  

翁卷　初晴道中  
初晴残湿在，众树碧光鲜。  
幽鹭窥泉立，闲童跨犊眠。  
依山知有寺，过水恨无船。  
石路是谁作，姓名岩上镌。  

翁卷　处州苍岭  
步步蹑飞云，初疑梦里身。  
村鸡数声远，山舍几家邻。  
不雨溪长急，非春树亦新。  
自从开此岭，便有客行人。  

翁卷　春登南昌城  
独立高城四望低，望中无物不堪题。  
欲知春事几深浅，芳草青青犹未齐。  

翁卷　春日和刘明远  
不奈滴檐声，风囘昨夜晴。  
一阶春草碧，几片落花轻。  
知分贫堪乐，无营梦亦清。  
看君话幽隐，如我愿逃名。  

翁卷　春雪  
疑是梨花发，满园惊乍看。  
不能为腊瑞，空自作春寒。  
远遁营巢鹊，深埋吐叶兰。  
从教艳阳晒，流去作波澜。  

翁卷　次徐灵渊韵赠赵灵艇  
一轴黄庭看不厌，诗囊茶器每随身。  
三年在任同仙隐，一日还家只旧贫。  
种得溪蒲生似发，教成野鹤舞如人。  
出门便是登山路，更要遥山翠色匀。  

翁卷　次韵葛天民  
接得诗来胜接书，忆君情思豁然舒。  
却看城里谁家竹，又锁湖边旧住庐。  
曾有退之怜贾岛，岂无得意荐相如。  
欲知别后予纵迹，只向此江閒钓鱼。  

翁卷　悼旧呈赵紫芝  
忆向城南共说诗，山民与我定相随。  
如今独来还独往，此恨除君人不知。  

翁卷　悼雪庵禅师  
悟了无生妙，归空若故乡。  
竹房三尺像，石榻一炉香。  
坏衲犹悬树，新松忽过墙。  
僧中留不得，几日为凄凉。  

翁卷　道上人房老梅  
孤高不受埃，老怪昔谁栽。  
仙魄乘槎去，龙身带雪来。  
数枝寒照水，一点净沾苔。  
头白狂诗客，花时屡往囘。  

翁卷　登飞霞山作  
局居厌纷丛，荡志寻岖嵚。  
拂衣出城隅，杖策循湖阴。  
何年彼真仙，遗宫寄幽岑。  
连树窈蒙密，灵洞疑虚沈。  
攀条承藓飙，立石弄澄深。  
眺睐增殊欢，超忽涓烦襟。  
美人逝云远，青草畴与吟。  
感昔兴重嗟，会意良在今。  
山公悦崇资，嵇氏陶清音。  
保真道无违，逐欲情易淫。  
顾乏安期资，华鬓能不侵。  
虽非尚子贤，傥遂毕娶心。  

翁卷　东湖行  
湖水添时宿雨时，野禽无处不春声。  
万株杨柳青如昨，全是东风染得成。  

翁卷　东阳路傍蚕妇  
两鬓樵风一面尘，采桑桑上露沾身。  
相逢却道空辛苦，抽得丝来还别人。  

翁卷　冬日登富览亭  
未委海潮水，往来何不閒。  
轻烟分近郭，积雪盖遥山。  
渔舸汀鸿外，僧廊岛树间。  
晚寒难独立，吟竟小诗还。  

翁卷　冬日过道上人旧房  
已知超众相，假质任成灰。  
房是他僧住，门无旧客来。  
冰乾半池水，花落一根梅。  
犹是疑行脚，何年见却囘。  

翁卷　冯公岭  
乱峰千叠拂云霓，辐合坑崖立似梯。  
曾向括州州里望，众山却是此山低。  

翁卷　福州黄檗寺  
天下两黄檗，此中山是真。  
碑看前代刻，僧值故乡人。  
一宿禅房雨，经时客路尘。  
将行更瞻礼，十二祖师身。  

翁卷　古道  
古道今不见，今交非古情。  
交情亦何难，难逢双目明。  
青松生青山，真节莫与并。  
植之廛郭旁，流俗多所轻。  
远道岂易行，出门悔吝生。  
君看天上云，何心更营营。  
勿言贫未安，安贫存令名。  

翁卷　关陈郎中棅知严州  
频年经虎害，人望使君来。  
地重分旄节，州清管钓台。  
凉天星象动，吉日印符开。  
帝擢平津策，曾知有用才。  

翁卷　观落花  
才看艳蕾破春晴，又见飞花点点轻。  
纵是闲花自开落，东风毕竟亦无情。  

翁卷　过太湖  
不跨三州地，苏州水最多。  
昔年僧为说，今日自经过。  
亡国岂无恨，渔人休更歌。  
洞庭山一抹，翠霭白云和。  

翁卷　和陈待制秋日湖楼宴集篇  
一夕鸣雨来，秋容变俄顷。  
湖山属初霁，风烟带微冷。  
侍臣设芳筵，开楼玩澄景。  
怀我林下人，招携共观省。  
碧草铺近洲，白云冒遥岭。  
依衡兰杜香，仿佛潇湘净。  
抚化篇忽成，达生累全屏。  
即是造物游，何必神仙境。  

翁卷　还家夜同赵端行分韵赋  
莫怪每霜满鬓侵，半年长路几关心。  
还家点检家中物，依旧清风在竹林。  

翁卷　即事  
省饮不成醉，牢愁将奈何。  
晚烟云半杂，春雪雨相和。  
巷湿人行少，空寒雁叫多。  
凭栏思无极，怀古谩悲歌。  

翁卷　即事言怀  
赋得拙痚性，合令纵踪赊。  
相亲惟野客，所论是诗家。  
听雨眠僧屋，看云立钓槎。  
秋来有新句，多半为黄花。  

翁卷　寄从善上人  
数载不相见，师应长闭关。  
香烟前代寺，秋色五峰山。  
棋进僧谁敌，琴余鹤共閒。  
几时重过我，吟话此林间。  

翁卷　寄葛天民  
常日已清癯，那兼疾未除。  
传来五字好，吟了半年余。  
铁柱仙人观，梅花处士庐。  
江湖正相隔，岁晚更愁予。  

翁卷　寄筠州张录事  
每到友朋相会地，未尝一日不思君。  
小诗曾托乡僧寄，善政因逢故客闻。  
山上仙踪丹鼎在，郭边溪色市桥分。  
公余若起吟游兴，游处多应儿白云。  

翁卷　寄山人徐灵晖  
只隔烟霞数里间，本期还往共幽闲。  
宁知逸羽飞相背，我入山来群出山。  

翁卷　寄山友徐灵晖  
若非殊俗好，那肯爱幽居。  
深么无来客，空山自读书。  
树蝉经雨少，门柳望秋痚。  
相忆何时去，闲园共尔锄。  

翁卷　寄沈洞主  
想当清夜醮，带月叩仙钟。  
指上雷霆诀，庵前虎豹踪。  
药收阳地草，薪采故枝松。  
拟即寻师去，茅峰叠几重。  

翁卷　寄衣词  
手织白紵纤且长，生着宜热熟宜凉。  
以比妾心齐素洁，制成游子远衣裳。  
君心相厚未相薄，衣来还得称君目。  
愿君服之无弃捐，映君颜貌长如玉。  

翁卷　寄永州徐三掾曹  
闻说居官睡，千峰近九疑。  
合流皆楚水，高石半唐碑。  
香草寒犹录，清猿夜更悲。  
其中多隐者，君去得逢谁。  

翁卷　寄远人  
秋气日凄清，秋衣纫未成。  
在家犹不乐，行路若为情。  
几处好山色，暮天群雁声。  
分明相忆梦，夜夜出江城。  

翁卷　寄张季思  
荆吴中隔万山遥，那得相逢话寂寥。  
长忆梅花好时节，访君船泊古枫桥。  

翁卷　寄张直翁  
若向筠州去，惟消一日宽。  
又无他事阻，自欲访君难。  
露下秋山洁，鸿飞楚水寒。  
近诗凡几首，专传写来看。  

翁卷　寄赵灵秀  
千山落叶深，高树不藏禽。  
游子在何处，故人劳此心。  
闲灯妨远梦，寒雨乱愁吟。  
僧奭曾相约，花时共一寻。  

翁卷　京口即事  
长流当下流，铁翁此为州。  
前代多名迹，闲人欲遍游。  
夕阳波上寺，明月戍边楼。  
一曲渔家笛，生予无限愁。  

翁卷　句  
分石同僧坐，看松见鹤来。  

翁卷　句  
留客看花赋诗坐。  

翁卷　句  
独自卷帘楼上望。  

翁卷　句  
官历春犹浅。  

翁卷　句  
梅花处处妍。  

翁卷　句  
空把月中枝。  

翁卷　哭徐玑  
前时官上归，感怆失灵晖。  
不料三年后，俱随万化非。  
塔峰长入座，池色自临扉。  
无复乘闲屐，观棋访衲衣。  

翁卷　哭徐山民  
已是穷侵骨，何期早丧身。  
分明上天意，磨折苦吟人。  
花色连晴昼，莺声在近邻。  
谁怜三尺像，犹带瘦精神。  

翁卷　留别南昌诸友  
衰颜怕被青铜见，病骨堪同瘦鹤群。  
出久并荒幽径菊，未归长忆满山云。  
春风岂识吟人恨，夜雨频於客舍闻。  
万柳百花好时节，别君愁绪乱纷纷。  

翁卷　留别吴中诸士友  
羁游虽不闲，幽思亦相关。  
今日经行处，他宵梦寐间。  
松江云在水，茂苑树成山。  
况复多吟客，令人懒欲还。  

翁卷　旅泊  
几日溪篷下，低垂困水程。  
喜因山县泊，略向岸汀行。  
闻笛生羁思，看松减宦情。  
遥知此夜月，必照故山明。  

翁卷　梦回  
一枕庄生梦，囘来日未衙。  
自煎砂井水，更煮岳僧茶。  
宿雨消花气，惊雷长荻芽。  
故山沧海角，遥念在春华。  

翁卷　闽中秋思  
客愁无定迹，几处冒风埃。  
逢得家乡便，凭将信息囘。  
海烟蛮树湿，秋雨瘴花开。  
旧日越王国，吾今身再来。  

翁卷　暮春病归  
朝朝风景添，吾病亦开帘。  
洗药花前晒，传方壁上黏。  
力还省语，身老更看髯。  
昨日林僧至，茶杯始一拈。  

翁卷　南涧寻韩仲止不遇  
树树有佳阴，山蝉不住吟。  
掬来南涧水，清若主人心。  
屋上云飞冷，篱根藓积深。  
留诗在岩壁，明日更相寻。  

翁卷　南塘即事  
半川寒日满村烟，红树青林古岸边。  
渔子不知何处去，渚禽飞藩拗罾船。  

翁卷　能仁寺  
芙蓉峰入天，寺与此峰连。  
得见是冬月，要来从昔年。  
寒潭盛塔影，古木带厨烟。  
偶值高僧出，禅床坐默然。  

翁卷　偶题  
绿树何稠叠，清风稍羡余。  
枕萦云片片，帘透雨痚痚。  
修笕通泉壑，残碑出野锄。  
丘陵知几变，耕稼学陶渔。  

翁卷　秋怀  
不管秋天阴复晴，秋怀何处不凄清。  
江城几夜无佳月，亦有新诗对雨成。  

翁卷　秋居寄西里君  
每日看山山上立，满山风日又秋来。  
贫家岁计惟收菊，幽径时常不扫苔。  
新得酒方思欲试，旧存吟轴见还开。  
凉天在处清如水，能赋惭无宋玉才。  

翁卷　秋日闲居呈赵端行  
闲居观物化，几叶又飞东。  
清氯全归月，寒声半是风。  
病多怜骨瘦，吟苦笑身穷。  
折得邻家菊，还思靖节翁。  

翁卷　山雨  
一夜满林星月白，且无云气亦无雷。  
平明忽见溪流急，知是他山落雨来。  

翁卷　山中  
山中凡事幸相宜，第一红尘免上衣。  
寻药每同丹客去，拾薪多趁牧儿归。  
鸣泉潄石寒蒲洁，宿雾蒸泥早蕨肥。  
不奈邻峰学禅伴，时时来此叩岩扉。  

翁卷　山中采药  
岩崖产灵药，等閒人顾稀。  
采掇获所愿，跻登倦忘归。  
沃叶带露滋，深根涵土肌。  
妍光媚幽笈，芳气盈我衣。  
濯以清涧泉，曝之太阳晖。  
制治拟如法，服食从所宜。  
除疴养天和，仙方岂吾欺，  
协彼古修意，庶用延将衰。  
将衰偿得延，万事焉足为。  

翁卷　舍外早梅  
行遍江村未有梅，一花忽向暖枝开。  
黄蜂何处知消息，便解寻香隔舍来。  

翁卷　石门庵  
山到极深处，石门为地名，  
岚蒸空寺坏，雪压小庵清。  
果落群猿拾，林昏独虎行。  
一僧何所得，高从若无情。  

翁卷　寿昌道中  
清游从此起，过处必须看。  
背日山梅瘦，随潮海鸭寒。  
平途迷望阔，峻岭痴行难。  
听得居人语，今年冬又残。  

翁卷　寿周少保  
袖中勋业拂云烟，笔底文章响涧泉。  
已是贵为天下宰，不妨长作地行仙。  
蚁浮玉斝秋初熟，鹊报银河月正圆。  
满饮寿觞今夜看，相星重入太微躔。  

翁卷　书隐者所居  
百事已无机，空林不掩扉。  
蜂沾朝露出，鹤带晚云归。  
石老苔为貌，松寒薜作衣。  
山翁与渔父，相过转依依。  

翁卷　思远客  
涉夏思已深，感秋念愈迫。  
思念皆为谁，为彼远行客。  
客行曷辰休，怅望朝复夕。  
出门虚有待，命驾焉所适。  
邈邈阻前欢，悠悠抱今戚。  
中庭一株橘，嘉实转金碧。  
爰意花开时，花边语离析。  
惜此不忍餐，留之候君摘。  
拟君君未来，囘肠更如折。  
何当乘梦时，傥遂徽容觌。  

翁卷　送包释可抚机  
州带福星明，君今指去程。  
乱山秋雨后，一路野蝉鸣。  
时静军书少，人閒官况清。  
归来话风土，尽识荔枝名。  

翁卷　送曹西士宰建昌  
买得秋风棹，江行不问程。  
谁知书判笔，中有惠慈情。  
旧治川僧说，新衔楚吏迎。  
名山皆在望，应费好诗评。  

翁卷　送陈嘉父为彭泽主簿  
昔时陶令弹琴县，今日君为主簿官。  
地胜不嫌清俸薄，政公还得众人欢。  
江分九脉潮常到，岳沓千峰夏亦寒。  
闲客欲游游未得，画成图轴乞予看。  

翁卷　送戴汉老  
三洞耸奇秀，双溪泻澄鲜。  
上有婺女光，照耀无穷年。  
储灵复产异，人物相比肩。  
君虽生后来，识与先辈连。  
如筠挺修直，似玉抱贞坚。  
策名甲科上，初仕瓯海边。  
孰云簿领闲，文案方满前。  
敏手信无敌，虚怀常坦然。  
驾言指归期，通邑皆拳拳。  
乃知为政者，何苦用心偏。  
良才世所稀，华职当骤迁。  
愿君养盛业，益使芳雀传。  
明晨潮信来，挂席从中川。  

翁卷　送吉水包长官  
不耻身为令，惟存济物心。  
离家春雨足，入境夏苗深。  
吉字水初识，洞岩仙可寻。  
知君修净化，白日只弹琴。  

翁卷　送蒋德瞻节推  
八百里重湖，长涵太古波。  
君山云出少，梦泽雨来多。  
才子今方去，名楼必屡过。  
楚辞休要学，易得怨伤和。  

翁卷　送刘成道  
客中仍送客，羸病若为心。  
沿路万千景，费君多少吟。  
出门梅雨滑，浮棹浙河深。  
莫放旅愁起，闻蝉思旧林。  

翁卷　送刘几道  
束发同执经，交分人莫如。  
我愚百无成，蹭蹬空林居。  
君文最奇崛，二十魁荐书。  
青衫何太晚，警捕殊区区。  
是月蝉始鸣，秀色连郊墟。  
俶装趋海邑，指期当憩车。  
老大恋亲友，暂别犹欷嘘。  
况此一分手，归期三载余。  
积雨山川晦，新晴氛雾除。  
殷勤送客吟，掺执行子裾。  
愿言乘高风，矫翮凌太虚。  

翁卷　送卢主簿归吴  
湖波长浩荡，苑绿遍幽奇。  
皆是全吴地，今非昔代时。  
鸱夷无旧舸，泰伯有新祠。  
吟苦曾游客，因君动远思。  

翁卷　送人赴沅州任  
旧贡包茅地，中存古意长。  
去程逢岳雪，上事带春阳，  
雾结硃砂气，波流白芷香。  
大夫祠寂寞，烦与奠椒浆。  

翁卷　送人游天台  
暂游行李少，几日到天台。  
船带落潮发，月从前浦来。  
花源香不断，药地绿成堆。  
莫学他刘阮，经年忘却囘。  

翁卷　送奭公抄化  
一锡出林去，风霜前路寒。  
自言缘事了，方得此身安。  
飘叶随禅步，饥食傍野餐。  
旧房惟有佛，开着任人看。  

翁卷　送翁应叟  
逢君亦姓翁，莫即是吾宗。  
远自刺桐里，来看孤屿峰。  
虽云相识晚，宛若故情浓。  
囘首秋风路，闽山复几重。  

翁卷　送徐灵渊永州司量  
君向零陵日，分携又雪天。  
地遥行几郡，官小度三年。  
兰芷芳条洁，潇湘翠色连。  
从来苦吟思，归赋若多篇。  

翁卷　送徐评事赴省试  
早年通法后，已是立朝身。  
更道明经好，须为擢第人。  
马寒村驿暮，灯暖帝城春。  
花气多时节，高门有贺宾。  

翁卷　送薛子舒赴华亭船官  
君到云间日，应分二陆名。  
县图山色少，井味海潮并。  
剡局三年印，春风半月程。  
野人因买鹤，曾向此中行。  

翁卷　送姚主簿归龙溪  
三考今批足，应无愧此心。  
只将零月俸，买得一张琴。  
归处路犹远，到时冬必深。  
邑丞诗极好，闲暇可相寻。  

翁卷　送叶任道  
英英桥门彦，声动翰墨场。  
已就冲天翼，如何复低翔。  
兹辰首征途，言寻八桂乡。  
远士望模式，会府钦才良。  
莫以琼树姿，怨彼霜霰妨。  
委顺要达识，沮挫知坚刚。  
改序逢清和，飞花点行装。  
登涉山川异，经从道路长。  
听猿过南岳，采芷沿三湘。  
应怀古骚人，搦笔为篇章。  
行藏义在需，通塞时靡常。  
大器且自惜，晚成亦何伤。  
蓬瀛几仙伴，伫子归班行。  

翁卷　送于君锡节推  
历历渡遥程，仙山向赤城。  
同为忆家者，岂不羡君行。  
岁晚梅花白，天寒楚塞清。  
野人诗一首，相送莫言轻。  

翁卷　送赵明叔明府  
随行惟一琴，前路足幽寻。  
今夜维舟处，何村隔树林。  
鸿声秋浦冷，雨气海山深。  
若问三年政，知君尽此心。  

翁卷　送赵嗣勋  
休思孤屿峰，且往看吴中。  
一片太湖色，远涵秋气空。  
藕塘南北棹，芦港去来鸿。  
入幕多僚属，惟君事不同。  

翁卷　送赵嗣勋签书昭庆军幕  
当时一万言，亲擢自临轩。  
况有从前例，难辞不次恩。  
下峰云带寺，震泽水浮村。  
多少闻名者，争来识状元。  

翁卷　送赵紫芝为江东从事  
非惟篇翰奇，厀　道更深知。  
山水六朝地，登临三考时。  
泥沙多旧物，风日少全碑。  
正属黄花发，愁闻有别离。  

翁卷　送周子静桂阳教官  
魁名人共说，直节世间闻。  
远地今崇学，诸生久待君。  
三湘鸿不到，五岭路初分。  
闲日登临作，应题赠屈文。  

翁卷　宿寺  
一宿此禅宫，身同落发翁。  
深窗难得月，老屋易生风。  
灯冷纱光淡，香残印篆空。  
独怜吟思苦，妨却梦西东。  

翁卷　宿邬子寨下  
已谒龙君庙，明朝早过湖。  
傍沙船尽泊，经火地多枯。  
秋至错星易，空长楚月孤。  
萧条村戍内，更点有如无。  

翁卷　太平山读书奉寄城间诸友  
寥宴￥钟磬音，永日在空林。  
多见僧家事，深便静者心。  
虚亭云片泊，侧径石根侵。  
此去城间远，君应懒出寻。  

翁卷　题常州独孤桧  
此桧何时种，相传是独孤。  
年深成古物，名重入州图。  
老节坚难蠹，皴皮裂似枯。  
托根列帝庙，应不虑樵夫。  

翁卷　题定慧寺  
不知何代寺，寺向一溪分。  
幽磴稀来往，闲僧绝风闻。  
尘昏金佛相，藓断石碑文。  
渔子并樵客，炉烟此处焚。  

翁卷　题东池  
一池寒水绿粼粼，池上初梅白未匀。  
谁念酒旗飞动处，唐朝曾住作诗人。  

翁卷　题江心寺  
名与金山并，僧言景更幽。  
寺无双屿近，地占一江浮。  
曾是龙为宅，还疑蜃吐楼。  
他乡远归者，望此得停舟。  

翁卷　题林遂之真意亭  
结亭纳虚豁，崔嵬进南山。  
南山有佳致，白云多往还。  
繁英粲秋篱，幽芳复相关。  
浊醪对之饮，超引神虑闲。  
至乐岂外求，妙象非言间。  
妙哉靖节风，千载君能攀。  

翁卷　题王法师房  
应有列仙至，观当灵洞安。  
月萝春长蔓，风竹暮生寒。  
印下鬼神役，鼎交龙虎欢。  
寻常应缘外，多把异收看。  

翁卷　题武义赵提干林亭  
武陵诸腾状，如列在檐前。  
一郭楼台日，数村桑柘烟。  
鸟啼春满谷，秧绿水平田。  
中有渔樵影，吾诗咏不全。  

翁卷　题竹  
偶种得成阴，修修过别林。  
月寒双鸽睡，风静一蝉吟。  
映地添苔碧，临池觉水深。  
贫居来客少，赖尔慰人心。  

翁卷　同徐道晖赵紫芝泛湖  
相见即相亲，吟坛得几人。  
扁舟当是日，胜赏共閒身。  
山雨曾添碧，湖风不动尘。  
晚来渔唱起，处处藕花新。  

翁卷　同赵灵芝杜子野游豫章总持寺  
满寺是秋风，吹开黄菊丛。  
重林无日到，此地若山中。  
罢磬孤僧出，看碑两客同。  
相传化龙事，神怪理难通。  

翁卷　晚秋送徐玑赴龙溪丞因过泉南旧里  
卷中风雅句，名匠亦难如。  
远邑亲微禄，他乡过旧庐。  
程途多见菊，行李半担书。  
未信文明代，无人荐子虚。  

翁卷　西风  
一处西风一处愁，又逢鸣雁在沧洲。  
芙蓉不分秋萧索，斗拆繁红满树头。  

翁卷　喜蒋德瞻远里  
为官三载余，所得是清虚。  
学就金丹法，修成玉检书。  
乍归人客满，久出竹林痚。  
怪我吟髭白，相欢相见初。  

翁卷　乡村四月  
绿遍山原白满川，子规声里雨如烟。  
乡村四月闲人少，才了蚕桑又插田。  

翁卷　晓对  
独对晓来晴，天过时景物清。  
梅花分地落，井气隔帘生。  
曾是吟招隐，何时遂耦耕。  
萧痚头上发，已白二三茎。  

翁卷　信州草衣寺  
檐多山鸟啼，山外玉为溪。  
林树若又长，塔峰应更低。  
数僧归似客，一佛坏方泥。  
宴坐当时事，廊碑具刻题。  

翁卷　行药作  
病倦令人懒欲吟，偶因行药过墙阴。  
烟生园柳暮鸦集，水涸池塘秋草侵。  
有口不须谈世事，无机惟合卧山林。  
西风飒飒吹毛骨，且看满园花似金。  

翁卷　寻僧  
秋净日晖晖，间行风满衣。  
寻僧虽不遇，折得菊花归。  

翁卷　雁池作  
包家门外柳垂垂，摇荡春风满雁池。  
为是城中最佳处，每经过此立多时。  

翁卷　野望  
一天秋色冷晴湾，无数峰峦远近间。  
闲上山来看野水，忽於水底见青山。  

翁卷　幽居  
蓬户掩还开，幽居称不才。  
移松连峤上，买石带溪苔。  
药信仙方服，衣从古样裁。  
本无官可弃，何用赋归来。  

翁卷　游仙篇  
旭日升太虚，流光到萌芽。  
旁有五云气，焕烂含精华。  
所愿服食之，跻身眇长霞。  
带我清冷佩，飞我歨忽车。  
宁为世间游，世道纷以拿。  
三山不足期，千龄讵云赊。  
悟彼劳生人，无异芳春花。  

翁卷　友人林居  
花石与林庐，皆非俗者居。  
铺沙为径软，因竹夹篱痚。  
留客同家食，教儿诵古书。  
常言治生意，只欲似樵渔。  

翁卷　玉隆宫周道士自足轩  
贪得无厌者，庆难共此居。  
炉中姹女药，案上老君书。  
花竹庭阶洁，负烟户牖虚。  
道人随分外，安坐不求余。  

翁卷　寓南昌僧舍  
突兀禅宫何代余，闲同衲客听钟鱼。  
身如野鹤栖无定，愁似顽藤拘不除。  
旧隐定多新长竹，远交全乏近来书。  
炉香碗茗晴窗睛，数轴楞伽屡展舒。  

翁卷　岳麓宫道房  
借问经行处，群仙第几家。  
晴檐鸣雪滴，虚砌影梅花。  
香爇何年柏，芽煎未社茶。  
道人三四辈，相对诵南华。  

翁卷　赠□□先生  
陇上穷年不辍耕，风吹纠笠自聁轻。  
攒眉且复看天醉，枵腹谁能与命争。  
李实於今难仲子，柳条何似问先生。  
不须远觅王官谷，雁荡峰头云自横。  

翁卷　赠鲍居士  
日日湖波畔，群鸥相共闲。  
全家皆好佛，独坐或看山。  
晒药嫌云在，留僧带月还。  
有时乘小艇，忽入到城间。  

翁卷　赠不食姑  
嫁时衣尚著，忽自欲通仙。  
终日常持呪，经年只饮泉。  
瘦形非是病，怪语却如颠。  
金母还知尔，招邀归洞天。  

翁卷　赠陈管辖  
一拂清风一袖云，紫阳容貌鹤精神。  
诗因道进言辞别，丹得师传火候真。  
庐岳峰前吟瀑布，浑仪图上礼星辰。  
我来暂作闲人歇，多谢仙翁相访频。  

翁卷　赠东庵约公  
问今年八十，退院久清闲。  
白雪髭慵剃，青松户早关。  
取泉来煮茗，与客话游山。  
弟子何僧是，缁衣多往还。  

翁卷　赠葛天民  
燕本昔如此，清名千载垂。  
谁将囊米施，自拾束薪炊。  
柳影连山阁，湖波浸竹篱。  
朝昏无别事，只是欲吟诗。  

翁卷　赠九华李丹士  
行遍东南地，曾看江水源。  
袖藏勾漏药，身是老君孙。  
去住云相似，枯荣事不论。  
九华峰最碧，相对旧柴门。  

翁卷　赠刘高士  
灵境康庐上，师曾此处家。  
今游在京国，谁为管烟霞。  
觅句行逢鹤，持经坐对花。  
笑予非酒户，相劝满鸥茶。  

翁卷　赠普觉院道上人  
病来形转瘦，老忘出家年。  
对客多无语，贪闲懒赴缘。  
一斋能过日，几世已修禅。  
住傍观音阁，门前有井泉。  

翁卷　赠孙季蕃  
立谈飞絮中，相遇在吴宫。  
以我为生拙，怜君失计同。  
醉酣花落月，吟苦竹摇风。  
自作庐山记，幽奇欲遍穷。  

翁卷　赠滕处士  
识君戎马际，今叉十年余。  
环海才安息，先生便隐居。  
清风三亩宅，白日一床书。  
长是閒门掩，邻僧亦不如。  

翁卷　赠熊鍊师  
松边自掩扉，卖药罢方归。  
教客认仙草，笑人求紫衣。  
惜琴眠处放，玩易语时稀。  
风说沅砂贱，闲身去欲飞。  

翁卷　赠张韩伯  
暂得共论文，依然纵踪分。  
春来若为况，避远不相闻。  
一路水兼石，万重山隔云。  
何由比明月，到处可逢君。  

翁卷　赠张亦  
兴兵又罢兵，策士耻无名。  
闲见秋风起，犹生万里情。  
借窗临水歇，沽酒对花倾。  
示我新诗卷，如编众玉成。  

翁卷　中秋步月  
幽兴苦相引，水边行复行。  
不知今夜月，曾动几人情。  
光逼流萤断，寒侵宿鸟惊。  
欲归犹未忍，清露滴三更。  

翁卷　舟行寄赵端行  
离亭一分手，便送钓船行。  
虽是暂相别，那能忘此情。  
花飞春已老，云散晚方晴。  
诗句空吟得，无人可共评。  

翁卷　周南仲挽词  
志以古人期，今人焉得知。  
学非无用处，命自不逢时。  
华省官如梦，闲居谤亦随。  
丧君於此日，师友最相悲。  

翁卷　周氏东山草堂  
城隅古谢村，博士草堂存。  
唯见烟霞起，全无市井喧。  
鹊来巢木末，龟出戏蒲根。  
消得吟诗客，凭栏看几番。  

翁迈　鹿鸣宴赠歌妓  
年方十三四，娇羞懒举头。  
舞余驹皎皎，歌罢鹿呦呦。  
近座香先喷，持杯玉更柔。  
高唐人去远，谁与话风流。  

翁蒙之　华胜寺题壁  
高阁登临佛国春，逍遥聊复话前因。  
老来白来渐欲近，兴到青山相与新。  
扰扰簿书抛旧梦，迢迢钟磬著闲身。  
笑他车马临官道，不及朝耕暮读人。  

翁孟寅　琼花  
春云一片辞天隙，千年万年不收拾。  
化作灵花沧海头，犹对春风怨红日。  
一从污世尘，几度□□腥。  
琼琼抱寸心，乱离常独醒。  
我疑太白散余烈，飞入花心白如雪。  
西北劲气磨不尽，孤根屡枯还再结。  
地只一笑万蕊香，玄鹤不来空断肠。  
阴云上天白日暗，何时来看春风狂。  

翁孟寅　夜泊  
夜泊寒沙际，江风起旧愁。  
离情惟怕晚，归梦又逢秋。  

翁敏之　游雁山寄怀二弟  
依栖崇儒里，咫尺鸟名山。  
奈以红尘隔，因之举步艰。  
穿花晓漏彻，何如桑者闲。  
廿载为形役，今得拂衣还。  
自酌龙湫水，照映鬓毛斑。  
山灵应诮我，对之发赧颜。  
题役双脊令，饮啄就清湾。  

翁汝正　黄亭铺  
落日荒荒下远芜，市桥官柳绿扶疏。  
沙头一霎腥风起，沽酒老翁来卖鱼。  

翁森　采桑  
采桑子，采桑子，  
朝去采桑日已曙，暮去采桑云欲雨。  
桑叶郁茂寒露眉，桑枝屈曲勾破衣。  
大妇年年忧蚕饥，小妇忙忙催叶归。  
东邻女，对西邻。  
道蚕眠起较迟早，已觉官吏促早缲。  
新丝二月已卖了，卖了新丝更栽桑。  
桑栽还似去年长，岂知城中花压墙。  
朱楼旭日映红妆，不识桑树有罗裳。  

翁森　春暮即事  
啼鹃春已暮，徒倚念流光。  
雨涨溪舂急，山晴火种忙。  
寻芳知兴浅，怀远觉愁长。  
两月无来客，青苔满石床。  

翁森　次古堂岁寒杂书韵  
清新如修竹，月露洗琅玕。  
爱之不能舍，一月三四看。  
伊人伟识量，文字馀波澜。  
出处早见几，在汉申屠蟠。  
风雨江村暮，门掩清灯寒。  
所抱寸心在，千载重不刊。  
满前炽子孙，已足遗以安。  
会当骖白鹿，华顶炼还丹。  

翁森　方岩次李学补韵  
散策松边寺，无心任去留。  
山昏云欲暝，地迥月涵秋。  
细响鸟惊树，孤吟僧倚楼。  
重阳明日是，又作十天游。  

翁森　访古村王彦高不值留竹间  
西风吹起一襟秋，遥度前村访子猷。  
不见子猷空倚竹，此心犹为此君留。  

翁森　访朱道士不遇题山扉  
閒来松下叩仙家，惟见山扉掩碧霞。  
步绕篱根霜屦滑，已将心事语黄花。  

翁森　耕  
村北村南叫杜鹃，簑披春雨柳含烟。  
不辞辛苦秋成熟，会见黄云遍野田。  

翁森　过天台  
日落千山外，悠然一望赊。  
黄檀六七里，绿竹两三家。  
幽步窥残雪，孤愁入远霞。  
今宵何处宿，茆屋有梅花。  

翁森　海门道中宿田家  
烟浦偶同渔父渡，竹篱受宿野人家。  
悠然此夜得真领，陇月初生梅始华。  

翁森　寄陈古堂  
往来几兴亡，古今一天地。  
而人生其中，云胡不自贵。  
渺予寸心孤，浩发千载喟。  
残夜抱遗编，青灯照无寐。  
怀人月千里，开门秋一林。  
徘徊不得寐，对此石上琴。  
山水有真领，寥寥本无音。  
寄语子钟子，须知琴外心。  

翁森　寄怀吕六松  
西风吹薄暝，万叶赋秋声。  
高鹄云边少，孤蝉雨后清。  
年光凄短思，世态重离情。  
石壁沧洲阔，休寒白鹭盟。  

翁森　柬陈南园  
自昔贤哲士，遭运每多屯。  
世途自屈曲，难揉胸轮囷。  
终夜起太息，所忧非贱贫。  
相望各努力，勗哉追古人。  

翁森　落花呈王如山监簿  
落地飞花锦作堆，休言落后不如开。  
爱渠不逐波流去，自在阴崖覆绿苔。  

翁森　牧  
细雨空蒙烟草稠，相呼相逐过林丘。  
回来莫向山边去，昨夜前村虎食牛。  

翁森　樵  
妻出叮咛夫转听，采薪须束担头轻。  
夜来雨过苍苔滑，莫向巉岩险处行。  

翁森　山房  
清卧荒村绝点尘，疏钟敲月梦中闻。  
山僧早起知何事，当户烧香礼白云。  

翁森　山斋偶书  
春风桃灼灼，秋雨黍离离。  
眼底千年事，空山独坐时。  

翁森　四时读书乐  
山光照槛水绕廊，舞雩归咏春风香。  
好鸟枝头亦朋友，落花水面皆文章。  
蹉跎莫遣韶光老，人生唯有读书好。  
读书之乐乐何如，绿满窗前草不除。  

翁森　四时读书乐  
新竹压檐桑四围，小斋幽敞明朱曦。  
昼长吟罢蝉鸣树，夜深烬落萤入帏。  
北窗高卧羲皇侣，只因素稔读书趣。  
读书之乐乐无穷，瑶琴一曲来薰风。  

翁森　四时读书乐  
昨夜庭前叶有声，篱豆花开蟋蟀鸣。  
不觉商意满林薄，萧然万籁涵虚清。  
床前赖有短檠在，及此读书功更倍。  
读书之乐乐陶陶，起弄明月霜天高。  

翁森　四时读书乐  
木落水尽千崖枯，迥然吾亦见真吾。  
坐对韦编灯动壁，高歌夜半雪压庐。  
地炉茶鼎烹活火，一清足称读书者。  
读书之乐何处寻，数点梅花天地心。  

翁森　送行可和尚游雁宕  
灵运平生屐，如何一瘦藤。  
夕阳红叶寺，秋雨白头僧。  
阅世三兵火，传心几佛灯。  
讵押金还记我，曾向此山登。  

翁森　宿山中田家  
欹坐颓檐醉浊醪，松油烧尽夜萧骚。  
儿童十岁能吹笛，嘹亮一声出月高。  

翁森　题陶渊明临流赋诗图  
閒居淡无事，临流忽有得。  
平生诗外心，滩上一鸥白。  

翁森　屋头梅开一蕊  
寂寞茆斋下，孤梅一蕊开。  
无人知此意，日暮绕苍苔。  

翁森　吴烈女  
士习与世换，一堕不自持。  
宁如二女子，至性不自移。  
人之能为人，所惧大节亏。  
吾父死汝手，吾身岂汝随。  
匪云随我节，义合同其归。  
空山雨流血，白日寒无辉。  
女子有是哉，道旁为嗟咨。  
北风飒万类，始见青松姿。  
有女焯其行，发潛可无诗。  
死其身不顾，身后遑所知。  
伤心复伤心，风味日以漓。  
寄语读书者，曷不愧于斯。  

翁森　夏日书怀  
孤坐衲蒙头，岩扉花竹幽。  
山明云罢雨，天迥月悬秋。  
煮茗猿分饮，藏蔬鼠或偷。  
道人方睡去，梦入五台游。  

翁森　渔  
三月桃花浪暖初，隔溪人问有鱼无。  
回言未纳官租税，不敢私将网下湖。  

翁升　挽蔡西山先生  
伤哉道学不容时，力抵先生蹈至危。  
槐棘佥谋虽日伪，草茅公论实难欺。  
苍梧千里地虽远，白首一心天自知。  
借问西山近何似，白云长护紫阳碑。  

翁世修　双溪驿  
明月不随双派去，白云长为数峰留。  
夜窗星火归渔艇，晓槛晴岚映市桥。  

翁纬　使华亭  
走清奔碧日潺湲，势与晴江远接连。  
沙草碧侵区马路，岸花红湿钓鱼船。  
烟生远店收寒雨，风起高梧咽暮蝉。  
徐氏旧居人识否，渡南溪下白云边。  

翁溪园　赐易数胡一鉴  
招牌名一鉴，数学得来真。  
以子胸中易，照他天下人。  
穷通窥见影，贤佞写成神。  
莫但为人监，回光监子身。  

翁溪园　寿刘上舍将仕  
鲁台昨夜已书云，喜报今朝纪绂麟。  
五色祲呈迎瑞气，一阳道长庆亨辰。  
定知昴宿钟英质，须信长庚现后身。  
敢效髯秦诗格献，蓂敷十一寿千春。  

翁溪园　寿刘上舍将仕  
英声璧水早年蜚，官样文章价久驰。  
汉殿紫荷应有种，燕山丹桂又传枝。  
名驹行作铨闱冠，文虎因须锁试知。  
他日汪黄推榜首，立身事业尽优为。  

翁溪园　赠谈命江文魁  
四十头颅昨自知，行年懒问斗牛箕。  
才如昭纬甘居下，命若夏侯徒抵疑。  
蟠屈尚怀云雨志，坚刚犹励雪霜姿。  
阶前松已围三尺，一笑仍烦季主推。  

翁溪园　赠谈命江文魁  
刮眼相逢四五秋，知君艺出万人头。  
但看巨轴藏盈袖，不信行囊尚弊裘。  
建阁程生藏瑞墨，买田张衍寄英游。  
从来有术高天下，莫但人谋当自谋。  

翁溪园　紫姑仙为诗索和因用其韵赠范法官  
五云楼阁阆风高，玉女轻轻月下敲。  
輟御为人催凤驾，功名报我在螭坳。  
寒灰草出千言妙，爇烬诚由一念交。  
何事赋诗徵速和，一吟聊解子云嘲。  
范君仙吏术何高，欲祷灵扃只一敲。  
借箸立谈神斡运，画灰成字势盘坳。  
三钱舞卜堪为侣，五斗师来可缔交。  
神力也须人力附，寄言诗将莫轻嘲。  

翁懿淑　送水云归吴  
金门夜醉紫霞觞，乞得黄冠还故乡。  
一似陈抟归华岳，又如李泌过衡阳。  

翁泳　己未秋登城北楼  
脚底江南第一州，台城北上小淹留。  
难忘故国千年恨，不尽长江万古流。  
目断中原谁击楫，秋来多雨独登楼。  
举头忽见长安日，一醉能消太白愁。  

翁泳　陪周溪园登赏心亭  
建业城楼四面窗，赏心胜处冠南邦。  
石头西峙云藏寺，水面南浮月满江。  
故国秋深人自老，新河夜遁虏谁降。  
高人登眺同怀古，忽有飞来白鹭双。  

翁元龙　题曹娥墓  
自从西子入吴宫，幸有英娥可劝忠。  
同姓最惭曹孟德，垂名只许叔先雄。  
虚生浪死人何限，白日青天古一同。  
看得冢头三寸草，也嫌桃李嫁东风。  

翁元龙　总宜园  
此间不愧总宜名，山色湖光任雨晴。  
鸿雁一声秋意惨，疏杨援曳尚多情。  

翁仲德　鸣鹤山  
沧海东头鹤阜高，仙人骑鹤下林坳。  
一声唳起扬州去，华表空余月下巢。  

翁仲德　夜飞山  
江南雨霁彩云开，眼界空宽翠色排。  
蜀客踌躇还识认，子规啼月夜归来。  

翁仲德　雨微山  
大川东逝近丛林，石壁潮音杂梵音。  
旱望湫龙嘘涧气，沛然甘雨慰农心。  

翁自适　句  
鸦趁梨翻争啄食，蜂粘絮落苦贫香。  

倭倭才　落笔峝  
峭壁凌空望渺微，层层烟锁雾云衣。  
深山古木高千丈，怪石青苔绕四围。  
空有石衔仙骨在，想应人逐彩鸾飞。  
洞中仙子今何往，欲上雕鞍不忍归。  

乌允卿　宁国院  
精舍萧然绝世尘，登临渐觉爽精神。  
庭连翠岛松篁暗，沼接清流瀑布新。  
高洁白云长作侣，幽间明月每为亲。  
开窗更有消烦景，猿鹤无机解伴人。  

巫伋　茅山书院谒侯处士像  
斋粮资讲舍，遗像拜山中。  
不尚神仙术，特存儒者风。  
斯文真未丧，吾道岂终穷。  
为忆皋比拥，庭前古木丛。  

无机老农　句  
名利有危机，老于农圃宜。  

无名妇人　句  
蚌胎光透台，犀角晕盈尖。  

无名女子　永安驿题柱  
无人解妾心，日夜长如醉。  
妾不是琼奴，意与琼奴会。  

无名氏　白鹤观题壁  
仙人未必皆仙去，还在人间人不知。  
手把白髦从两鹿，相逢聊问姓名谁。  

无名氏　白石滩碑刻  
太原王氏女，金陵韩守妻。  
戊辰年八月，葬在石城西。  
日为弓兮月为箭，射四时兮生改变。  
千年万年松柏风，悲尽死亡人不见。  

无名氏　碧虚洞  
灌溉工兴古洞荒，洞门□蔽碧池傍。  
□□□□□□□，□□波□□□霜。  
□□□□□□□，□窗□月□寒光。  
□□□□□□□，□□□□代是□。  

无名氏　别题  
休说三江兴五湖，平生心眼此中舒。  
人人总道浑如画，祗恐丹青画不如。  

无名氏　蔡忠惠祀歌　道边松  
大义渡至漳泉东，问谁植之我蔡公。  
岁久广荫如云浓，甘棠蔽芾安可同，  
委蛇夭矫腾苍龙。行人六月不知暑，  

无名氏　蔡忠惠祀歌　洛阳桥  
一望五里排琨瑶，行人不忧沧海潮。  
冲冲来往乘仙飚，蔡公作成去还朝，  
玉虹依旧横青霄。考之溱洧功何辽，  

无名氏　嘲林叔茂私挈楚娘  
三山城内有神仙，一个夫人一个偏。  
开口笑时真似品，直身眠处恰如川。  
并头难叙胸中事，欹枕须防背后拳。  
王恺石崇池里藕，分明两个大家莲。  

无名氏　嘲张师雄  
昨夜阴山赋吼风，帐中惊起蜜翁翁。  
平明不待全师出，连著皮裘入土空。  

无名氏　此游淡岩同成一诗敢用拜呈  
行尽萧湘山复山，掣舟来叩淡岩关。  
幽深虽与尘寰隔，空阔犹容俗驾攀。  
是处名山有岩窦，莫如此地最宽闲。  
真人仙去知何在，陈迹空留警世顽。  

无名氏　代意  
懊恼鸳鸯未白头，却寻遗翠失芳洲。  
离魂暗逐明珠佩，远目偏伤紫桂楼。  
湘水渺瀰归别渚，陇云容与澹新秋。  
菖花若有重开日，得见菖花亦自羞。  

无名氏　德兴邑廨石刻  
仕宦之身，天涯海畔。  
行商之身，南州北县。  
不如田舍，长拘见面。  
门无官府，身即强健。  
麻麦遍地，猪羊满圈。  
不知金贵，唯闻粟贱。  
夏新绢衣，秋新米饭。  
安稳眠睡，直千直万。  

无名氏　德兴邑廨石刻  
我田我地，我桑我梓。  
只知百里，不知千里。  
我饥有粮，我渴有水。  
百里之官，得人生死。  
孤儿寡妇，一张白张。  
入著县门，冤者有理。  
上官不嗔，民即欢欣。  
上官不富，民免辛苦。  
生我父母，养我明府。  
苗稼萋萋，曷东曷西。  
父母之乡，天子马蹄。  

无名氏　钓台题壁  
生涯千顷水云宽，舒卷乾坤一钓竿。  
梦里偶然伸双脚，渠知天子是何官。  

无名氏　二疏  
贤者多财应损智，愚而殖货易生嗔。  
二疏教子无他祝，愿向先畴加苦辛。  

无名氏　奉谢徐献子  
入得青山第几重，龙蟠凤舞着仙宗。  
九关云锁疑无地，数步天开又一峰。  
大涤洞中丹作井，昊穹殿下石为松。  
我来自结真人伴，杖屦蹁跹是指踪。  

无名氏　宫词二首  
迎春燕子尾纖纖，拂柳穿花掠翠檐。  
闻道蕊宫三十六，美人争为卷珠帘。  

无名氏　宫词二首  
蓬莱风促水纹斑，月甽风廊数百间。  
云外跸声穿岭去，行宫簇马望骊山。  

无名氏　归州竹枝词  
人鮳瓮头波放颠，两岸青山青插天。  
篙师力尽客破胆，茅屋老翁方醉眠。  

无名氏　闺怨  
有约示归蚕结局，小轩空度牡丹春。  
夜来拣尽鸳鸯茧，留织春衫寄远人。  

无名氏　孩儿花  
纖穠初见似娇痴，鼓舞春风二月时。  
何事自开还自落，可怜造化亦儿嬉。  

无名氏　含笑花  
薄薄沈熏骨，英英玉炼颜。  
恼人风味别，斗帐梦中间。  

无名氏　涵碧堂  
方塘纳霁景，一碧共晴寒。  
龟鱼桥不隔，霞鹜镇相看。  
其谁领胜解，结束小阑干。  
微波坐来息，人意亦平宽。  

无名氏　寒亭  
朔风凛凛雪漫漫，未是寒亭分外寒。  
六月火云天不雨，请君来此凭阑干。  

无名氏　合江亭  
□□□来□此州，□□偶到合江游。  
□□雨过□□□，□□□□□□油。  
韩愈诗奇封碧藓，朱陵洞古枕寒流。  
肩舆归去日将暮，啼鸟一声山更幽。  

无名氏　何侯洞  
何氏因韩姓始传，无由与舜共升天。  
洞前九井皆湮没，唯有荆榛绕庙壖。  

无名氏　和别驾萧世范赠玉岩诗四首  
莫守阵编学蠹鱼，筌蹄真似古人书。  
利名沧海浮沤聚，身世乾坤逆旅居。  
懒向明庭阵一得，还留故馆积三馀。  
尘埃满足崎岖地，羡子抟风上日车。  

无名氏　和别驾萧世范赠玉岩诗四首  
折腰五斗信非天，荐祢徒劳一鹗书。  
渊底纵鳞夸水泳，林间宿鸟乐巢居。  
心随俯仰缘无慊，身任行藏自有馀。  
试问通衢何处是，圣门无限指南车。  

无名氏　和别驾萧世范赠玉岩诗四首  
堪笑先生四壁无，寒窗剩有五车书。  
一童只许长须伴，半世长同双影居。  
白屋不嫌藜藿少，朱门却厌稻梁馀。  
枕流漱石多佳趣，不羡人间驷马车。  

无名氏　和别驾萧世范赠玉岩诗四首  
富贵须论命有无，谋身只是半行书，  
饥肠不羡千钟粟，广厦何如一亩居。  
世路茫茫终偃蹇，生涯处处是赢馀。  
萧条此道谁为助，掩卷时过长者居。  

无名氏　和郭使君韵  
郭侯凛凛气横秋，管领江山作胜游。  
痛饮不知乌景坠，清歌更觉鸟声幽。  
诵君崖畔神仙句，淡我胸中浩荡愁。  
万里相逢更相失，他年卜篵共归休。  

无名氏　和孝狗歌  
慈鸟反哺古所称，不闻乳狗能效颦。  
鹿坡王氏世吉人，乞得乳狗于良炮。  
良炮家贫并日食，狗母长饥骨柴立。  
乳狗食竟掉尾归，呕食餵母使母肥。  
朝养归呕暮复续，辚类之中颖考叔。  
纷纷养志多缺如，惭愧四足之韩庐。  

无名氏　环翠堂  
群山关设险，高屋昼多阴。  
晴岚度丘壑，疏翠上衣襟。  
琴声有成亏，画手随浅深。  
不如陶谢辈，著句写登临。  

无名氏　黄山  
三十六峰高倚山，瑶台金阕賏神仙。  
嵩阳若兴黄山比，独少灵砂一道泉。  

无名氏　回文  
红窗小立低声怨，永日春寒斗帐空。  
中酒落花飞絮乱，晓莺啼破梦匆匆。  

无名氏　回文  
春晚落花馀碧草，夜凉低月半枯桐。  
人随远雁边城暮，雨映疏帘绣阁空。  

无名氏　回文  
红手素丝千字锦，故人新曲人回肠。  
风吹絮雪愁萦骨，唳洒缣书恨见郎。  

无名氏　回文  
同谁更倚闲窗绣，落日红扉小院深。  
东复西流分水岭，恨兼愁续断弦琴。  

无名氏　回文  
寒信风飘桑叶黄，冷灯残月照空状。  
看君寄忆回文锦，字字萦愁写断肠。  

无名氏　回文  
羞看一首回文锦，锦似文君别恨深。  
头白自吟悲赋客，断肠愁是断弦琴。  

无名氏　回文  
前堂尽烛残凝唳，半夜清香旧惹衾。  
烟锁竹枝寒宿鸟，水沈天色霁横参。  

无名氏　回文  
娥翠敛时闻燕语，唳珠弹处见鸿归。  
多情妾似风花乱，薄幸郎如露草晞。  

无名氏　讥贾平章  
戎马掀天动地来，襄阳城下哭声哀。  
平章束手全无策，却把科场恼秀才。  

无名氏　寄潮州于公九流  
扁舟如叶路东西，一片滩声下恶豨。  
当日亭台旧时客，相逢莫惜醉如泥。  

无名氏　寄家书  
南轩北牖又东扉，取次园林待我归。  
当路莫栽荆棘草，他年免挂子孙衣。  

无名氏　金鳌山善际寺题壁  
牡砺滩头一艇横，夕阳多处待潮生。  
与君不负登临约，同向金鳌背上行。  

无名氏　金鳌山善际寺题壁  
黄帽当年驾舳舻，东浮鲸海出三吴。  
中兴事业风波恶，好作君王坐右图。  

无名氏　金华山人  
幽居倚翠峦，尘事不相干。  
天地醉来小，琴棋静里欢。  
雨苔春径绿，风竹夜窗寒。  
若问长生术，金炉有宝丹。  

无名氏　靖州歌  
小娘子，叶底花，  
无事出来吃眐。  

无名氏　九疑山  
豨山相似路人疑，众目祥观固易知。  
厚貌深情怀险阻，离朱子羽谩扬眉。  

无名氏　句  
鸟鸣深夜岂知形，彻晓音喧响更清。  

无名氏　句  
城边一水抱城流，城外群山拥郡楼。  

无名氏　句  
三春花发惟桍树，二月莺啼是老鸦。  

无名氏　句  
楚国封疆六千里，荆门岩峦十二碚。  

无名氏　句  
舍弟江南没，家兄塞北亡。  

无名氏　句  
祖来产业分兄弟，身后诗书遗子孙。  

无名氏　句  
地下若逢秦相国，也应不说到沅湘。  

无名氏　句  
从鸟不喜亦不悲，又复别寻高树枝。  

无名氏　句  
不到施黔不见山。  

无名氏　句  
啼月杜鹃喉舌冷，宿花蝴蝶梦魂香。  

无名氏　句  
浮云有意藏山顶，流水无声人稻田。  
古木微风时直籁，诸峰落日尽藏烟。  

无名氏　句  
天涯亭下有龙窟，林冶山头出碎金。  

无名氏　句  
一色楼台三十里，不知何处觅孤山。  

无名氏　句  
赢得儿童叫夫子，可怜名位只都官。  

无名氏　句  
但看建德安民榜，即是虚翁德政碑。  

无名氏　句  
文章却似呼延赞，风貌全同富相公。  

无名氏　开元寺留题  
双松偃亚老龙起，唤得清风到别楼。  
尚忆曩年诗酒伴，几回天际识归舟。  
台阁相连驾远空，乱山烟霭夕阳中。  
眼前风物初非旧，惟有清凉一寺同。  

无名氏　看弄潮  
弄罢江潮晚入城，红旗飐飐白旗轻。  
不因会吃翻浪头，争得天街鼓乐迎。  

无名氏　郎宫湖亭  
郎官遗爱凿成湖，李白题诗在昔初。  
春水浪翻惊野鹭，夏荷盘侧戏游鱼。  
冬风结冻凝青汉，秋月分光落碧虚。  
我爱四时风景好，买山来此创幽居。  

无名氏　老人行  
有一老翁老无齿，处处无人问年纪。  
白发如丝向下垂，一双眸子碧如水。  
不裹头，又不履，  
相识虽多少知己。问翁毕竟何所止，  
笑言只在红尘里。秋风猎猎行云飞，  
老人此意无人会，目注云归心自知。  
黄口小儿莫相笑，老人旧日曾年少。  
浪迹常如不击舟，地角天涯自知跳。  
亦曾乐半夜，传筹醉朱阁。  
美人如花弄弦索，只恨樽前明月落。  
亦曾忧羁放，他乡迫暮秋。  
故国日边无信息，断鸿空逐水长流。  
或安贫，或安富，  
或爵通侯封万户。一任秋霜换鬓毛，  
本来面目长如故。水有苹兮山有芝，  
人意虽存事已非。有时却忆经游处，  
都似茫茫春梦归。迩来尤解安贫贱，  
不为公卿强陪面。皎如明月在秋水，  
动着依前还不见。还不见，  
可奈何，空使远人增眷恋。  
但只从他随物转，青楼黄阁长相见。  
长相见，莫殷勤，  
却是翁家旧主人。  

无名氏　毛竹山  
蜀道称天险，南州号地灵。  
山腰生雨露，屋角走雷霆。  
挥扇云生岫，开窗月傍棂。  
明朝一回首，毛竹插天青。  

无名氏　梦鱼  
玉烛和薰日，金穰瑞应初。  
丰年知有象，吉林兆维鱼。  

无名氏　拟人生不满百  
人生不满百，譬如朝露晞。  
白日入虞渊，胡不秉烛嬉。  
大耋嗟晷短，多忧亦奚为。  
君看玄庐道，辸车无停时。  
伺晨当及旦，佳会当及期。  

无名氏　裴公亭  
裴相亭成未退身，空烦舞袖与歌尘。  
至今亭上萧萧竹，似对西风怨主人。  

无名氏　栖云阁  
倚天危阁贴重冈，细路萦纡石磴长。  
曲磵碧流疏宿雨，夹山红叶助斜阳。  

无名氏　禽言二首  
刚道故乡如许好，其如游子不归何。  
自从五柳先生死，空染千山泪血多。  

无名氏　禽言二首  
蚕茧方成四月初，鸟能早计巧相呼。  
谁知机杼声才息。已有王官来索租。  

无名氏　庆元府额上牌致语口号  
庆元天子旧名藩，宝佑元戎新榜颜。  
郁郁蛟缠三大字，停停虹贯四明山。  
百年老穉欢声沸，千古山河旺气还。  
便挟岛仙天上去，再提此笔福人间。  

无名氏　三鸦镇题壁  
二年憔悴三鸦，无米无钱怎养家。  
每日两养唯是藕，看看口裹是出莲花。  

无名氏　散水花  
盈枝点缀雪花鲜，环映清流分外妍。  
应是东君归骑速，不知坠下玉丝鞭。  

无名氏　山丹花二首  
烟红露缘晓风香，燕舞莺啼春日长。  
谁道使君贫且老，绣屏锦帐咽笙簧。  

无名氏　山丹花二首  
人间花木眼曾经，未识斯花状与名。  
丹却青山暮春色，续他红树坠时英。  

无名氏　伤双燕  
燕燕于飞春欲暮，终日呢喃语如诉。  
但闻寄唳来潇湘，不闻有意如烈妇。  
夏氏狂儿好游猎，弹射飞禽类几绝。  
梁间双燕术泥至，飞铁伤雄当儿戏。  
雌燕视之兀如凝，不能人言人不知。  
门前陂水清且泚，一飞径溺澄润底。  
伤哉痛恨应未休，安得化作吕氏女，  
手刃其头报夫仇。  

无名氏　上太师公相生辰诗十首  
地灵人杰产忠良，瑞霭龙蟠虎踞乡。  
天欲中兴神降岳，世将嘉靖弼生商。  
和羹早报梅花信，寿酒先飞柏叶觞。  
笑指山南成带砺，庞眉兴国等绵长。  

无名氏　上太师公相生辰诗十首  
运钟百六扰神州，国祚当时剧贅旒。  
独藉奇材支大厦，允贤巨力障横流。  
啸呼左袒安刘氏，指顾南冠絷楚囚。  
整顿乾坤康济了，千龄翊宋永同休。  

无名氏　上太师公相生辰诗十首  
扬眉吐气快生风，万里归来虎帐中。  
竭节任公营之计，解纷排难激丹衷。  
只凭忠信行冯貊，遂使声名等贷崧。  
一德一心天所祐，定知福寿享无穷。  

无名氏　上太师公相生辰诗十首  
交欢娄国独推诚，不顾流言断必行。  
直欲生灵跻寿域，聊将干舞解平城。  
坐扶国祚齐箕翼，立挽天河洗甲兵。  
和议一成夷夏福，苍生击壤咏升平。  

无名氏　上太师公相生辰诗十首  
谈笑能令国势强，一时忠闰凛秋霜。  
挽回騩驭远长乐，直把鸿动纪太常。  
间寐东朝宫殿晓，来庭北使塞垣长。  
辅成孝弟光环宇，竹帛仍傅万世芳。  

无名氏　上太师公相生辰诗十首  
跋扈骄矜纠纷，兵威不定将焚。  
槿归宥密消兵灰，力壗枸枪息祲氛。  
鸿刘将军休尽策，捧觞记罢论动。  
四方廊无馀事，咸仰伊周辅圣君。  

无名氏　上太师公相生辰诗十首  
偃伯灵台翳昏，太平有象更何言。  
百神社祀承天贶，万里调元误用定尊。  
复见汉偿难来举，请观周乐足同论。  
秉均当轴诚知礼，坐使先生道门。  

无名氏　上太师公相生辰诗十首  
骑壒蒙蒙一洗空，恢崇儒馆闻文风。  
正当世祖投戈际，远迈元和沸鼎中。  
坐使车书同万里，行看冠盖袭诸武。  
我公勋业追王佐，岂比区区颂泮宫。  

无名氏　上太师公相生辰诗十首  
勤劳王室见周公，报赐宜膺曲阜封。  
兆见维秦符佐命，祥开有魏庆畴庸。  
申加井赋恩方治，倍衍圭腴赏正浓。  
一德君臣千载遇，九州四海仰云龙。  

无名氏　上太师公相生辰诗十首  
手扶日月补环穷，锡第庸旌再造功。  
乐奏钧天迎骑拥，诗歌湛露晏堂岂。  
屡车临幸龙颜喜，拔宅飞升帝眷隆。  
燕雀非惟依吒计，华夷亿万赖帡幪。  

无名氏　诗三首  
越娘墓下秋风起，脱叶纷纷逐流水。  
只如明月葬高原，不奈霜威损桃花。  

无名氏　诗三首  
妖魂受赐欲报郎，夜夜飞人重城裹。  
幽诉千端朗不听，倾心吐肝儿不止。  

无名氏　诗三首  
仙都道士不知名，能用丹书镇幽鬼。  
杨郎独宿方醒然，孤莺独宿重泉底。  

无名氏　诗一首  
山行似觉鸟声殊，渐近神仙简寂居。  
门外长溪容净足，山腰苦笋耿盘蔬。  
舌松定有藏丹处，大石仍存拜斗馀。  
弟子苍髯年八十，养生世世授遗书。  

无名氏　诗一首  
西出潼嵌客路迷，一葫蘧酒一篇诗。  
葫牙酒尽兴未尽，坐看春山春尽时。  

无名氏　十七字诗  
驾幸景灵宫，诸生尽鞠躬。  
头乌身上白，米虫。  

无名氏　石刻诗  
雨滴空阶晓，无心换心香。  
井桐花落尽，一半在银床。  

无名氏　书西湖雷峰云讲主草书  
云师一生耽作草，银铁蟠空觑天巧。  
老来逸气未全平，笔底锋鋩犹独扫。  
开关勇士争赴敌，剑戟弓戈奋相缭。  
睡龙没起求颔珠。划木抓岩纷怒爪。  
风雷喧貀撼坤轴，飞电交横印清沼。  
忽然天宇变空澄，千丈孤峰立寒峭。  
张颠惊号智永泣，剥筋椎骨为君饱。  
恨予不习草书诀，九转枯肠只自搅。  
云师云师汝诚能，春蚓秋蛇几时了。  
何如认取主人翁，破衲蒙头纸窗晓。  

无名氏　舒州下寒驿题壁  
北堂无老信来稀，十载秋风雁自飞。  
今日满头生白发，千山乡路为谁归。  

无名氏　它山堰  
谁将倚天剑，屡出天河水。  
倾演落人间，合流奔至此。  
六丁战海若，横篵万里痓。  
波涛敛潮汐，辟易走千里。  
旧泄有堨埭，深长当源委。  
支派棒村落，河渠贯城市。  
千畦藉灌溉，世井酌清沚。  
伟哉霖雨功，千载流不已。  

无名氏　潭州四通馆题梁  
蜗角名，蝇头利。  
老天术何巧，以此役斯世。  
昨日一替死，今日一替生。  
暗里换人人不悟，门前每日见人行。  

无名氏　陶公醉石  
五字高吟酒一瓢，庐山千名风標。  
至今门外青青柳，不为东风肯折腰。  

无名氏　题壁  
白塔桥边卖地经，长亭短驿甚分明。  
如何只说临安路，不较中原有几程。  

无名氏　题壁  
猛风拔大树，其树根已露。  
上有寄生草，青青独未寤。  

无名氏　题壁  
山行险而修，老我骖且羸。  
独驱六月暑，蹑此千仞梯。  
世故人贷人，牵去复挽归。  
茗眃参世味，甘苦常相持。  
白云抱溪石，令人心愧之。  
岂无趺座处，逸固不疗饥。  
大叫天上人，凉风为吹衣。  

无名氏　题采石蛾眉山  
一岛烽烟斡怒流，烯犀捉月两悠悠。  
蛾眉中划三千丈，不著人间半点愁。  

无名氏　题丹阳玉乳泉壁  
骑马出门三月暮，杨花无奈雪漫天。  
客情最苦夜难度，宿处先寻无杜鹃。  

无名氏　题贵池驿壁  
昨日雨，今朝晴。  
前月小，后月大。  
君欲问百年，百年如此过。  
孰为辱，孰为荣。  
何者福，何者祸。  
山中多白云，莫教脚一蹉。  

无名氏　题旌忠亭  
转战谯门日再晡，空拳犹自把戈鈇。  
身垂虎口方安坐，命弃鸿毛更疾呼。  
柱下杲卿存断节，裦间杵臼得遗孤。  
可怜三尺英雄气，不愧山西士大夫。  
贼壮兵孤众胆惊，忠臣此日见专城。  
负君罪大宁如死，守土诚坚不问生。  
报国寸心无自愧，呼天浩气几时平。  
潺湲多少英雄泪，千古封江不断声。  

无名氏　题景星壁  
陌上春风破酒颜，马头珠络响珊珊。  
归来院落已深夜，满地月明花影寒。  

无名氏　题峻极中院法堂壁  
一团茅草乱蓬蓬，蓦地烧天蓦地空。  
争似满炉煨榾{左木右突}，慢腾腾地热烘烘。  

无名氏　题刘武僖题名后  
一入侯门海样深，漫留名字恨行人。  
夜来彷佛高唐梦，独恐行云意未真。  

无名氏　题寐宫诗  
农桑不扰几常登，边将无功吏不能。  
四十二年如梦过，东风吹唳洒昭陵。  

无名氏　题寗海瀛岩  
温台万丘壑，走遍成重胝。  
佳山落床头，咫尺反不知。  
我闻野老说，山乃神石移。  
蓬莱本三峰，一峰今失之。  
上干云霓秀，下压龟背欹。  
夜半见海日，紫晕开咸池。  
魑魅首老木，狂语向人啼。  
危亭无遗栋，绝壁无旧题。  
夫子勇过我，竦身敢独跻。  
我病不能从，梦寐常追随。  
秋风海上来，霜清钱正肥。  
行寻越溪鞅，肃此世尘韟。  

无名氏　题清隐堂  
凉蝉乱叫朝暮雨，独鹤不迷前后山。  
茶叶煮汤胜茗椀，栗花然火称松关。  

无名氏　题石鱼  
诸公讨未决。朝忌其事夕失功。  
讵可因循守常法。人心感处是天心，  
至诚解使金石裂。形势不宜久冷落，  
鼓作须及人情热。每忧奸雄东风尘，  
它日未易倾巢穴。人才政事所急者，  
此间伊吕何常管。况如耿贾郭李辈，  
马后牛前谁识别。黄芽摇寒鴥不飞，  
鬼洞蛮虚新过雪。行矣强饭莫饮酒，  
偷闲读书备施设。一官皆可行其义，  
勿学庸人苟岁月。蹄涔之水无鲲鲸，  
鸳凤宁肯争鸡榟。吾皇驻跸浙江西，  
努力朝宗致忠烈。星驰电走见相  

无名氏　题司马悔桥  
道书司马悔，福地地天台。  
兹山秀盘西，亿载青崔嵬。  
如何越中志，纪载殊未该。  
浪云唐子微，曾过兹桥来。  
奉诏悔轻出，欲勒俗驾回。  
至今名字存，修梁架严隈。  
图谍已太戾，土俗尤疏哉。  
以悔明兹桥，大字標板牍。  
流傅愈论包，云笈君试开。  

无名氏　题太和楼壁  
太和酒楼三百间，大槽昼夜声潺潺。  
千夫承糟万夫畒，有酒如海糟如山。  
铜锅熔尽龙山雪，金波涌出西湖月。  
星宫琼浆天下无，九酝仙方谁漏泄。  
皇都春色满钱塘，苏小当垆酒倍香。  
席分珠履三千客，后列金钗十二行。  
一座行觞歌一曲，楼东声断楼西续。  
就中茜袖拥红牙，春葱不露人如玉。  
今年和气光华夷。游人不醉终不归。  
金貂玉尘宁论价，对月逢花能几时？  
有个酒仙人不识，幅巾大袖豪无敌。  
醉后题诗自不知，但见龙蛇满东壁。  

无名氏　题太行山石壁  
太行千里连芳草，独酌一杯天地小。  
醉卧花间人不知，黄莺啼破春山晓。  

无名氏　题桃源  
忽入桃源景可猜，莫非道士亦曾栽。  
舟行泝水沿溪进，花映清流夹岸开。  
石涧有岐封碧草，洞门无俗长苍苔。  
方知此景非人世，岩谷幽深少客来。  

无名氏　题桃源  
舍舟入洞夕阳斜，得见方村八九家。  
林锁山环藏屋宇，鸡鸣犬吠隐烟霞。  
宁知门有今朝客，可使灯开昨夜花。  
共喜相邀询动止，呼童汲水煮山茶。  

无名氏　题桃源  
远近人家尽见招，小童环立总垂髫。  
玄冰满椀侵肌爽，绛雪堆盘入口消。  
山内不知今晋代，座中犹自问秦朝。  
夜深时向花前立，遥见双株合凤箫。  

无名氏　题桃源  
忆前复入武陵溪，野水微茫烟树迷。  
岩闭不闻仙犬汰，山深惟听鹧鸪啼。  
神仙悬隔今非昔，乌兔循环东复西。  
应向洞中存隐迹，芳名留与后人题。  

无名氏　题蜕龙洞　白茆洞  
西南十里岭之巅，灵冢岿然洞隐仙。  
门辟神扃低视井，柱生一窃仰瞻天。  
瓮中春酒今朝酿，洞内仙宾昔日贤。  
路阻山高难可到，茆君职守几千年。  
白茆职此不知年，井窦回环会饮仙。  
遗迹空存春酒瓮，通天灵窃尚依然。  

无名氏　题蜕龙洞　伏虎岩  
空岩深峻可栖真，猛虎温驯异类亲。  
正节天师时憩此，逍遥忘返咏章新。  

无名氏　题蜕龙洞　鸣凤洞  
鸣凤来仪瑞翠巅，洞中阻隘石门全。  
傍通小径无穷极，溜响玎珰有穴泉。  

无名氏　题芜湖梦日亭  
楼船犀甲下荆州，蜂目将军驻碧油。  
虎帐觉来惊日堕，龙媒嘶去逐星流。  
奸萌问鼎终何在，计落遗鞭始可羞。  
幽草乱花荒故垒，无人能作晋春秋。  

无名氏　题严陵犯钓台  
范阳忘名载西子，介推逃蹟累山樊。  
先生政尔无多事，聊把渔杆坐水村。  

无名氏　题阳义溪亭壁  
碧云亭上碧云飞，竟日回环面翠微。  
梅萼破香知我尽，柳梢含绿认春归。  
风前古润琴天痓，雪后群峰玉一围。  
遥想上人清太甚，水精宫裹说禅机。  

无名氏　题宜兴迎华驿  
家问不来秋夜长，白鸥眠处倚牙樯。  
风摇湖水动山影，天压陇云低雁行。  
菊老过时犹嚼蕊，鱼逃无水尚鸣榔。  
洗兵马诏何时下，免遣农夫坐女墙。  

无名氏　题驿壁  
记得离家日，尊亲嘱咐言。  
逢桥须下马，过渡莫争船。  
雨宿宜防夜，难鸣更相天。  
若能依此语，行路免迍邅。  

无名氏　题鸳鸯浦溆图  
睡足鸳鸯各欲飞，水花欹岸两三枝。  
多情公子因乘兴，写出江春日暖时。  

无名氏　题岳阳飞吟亭  
觅官千里赴神京，钟老相传盖更倾。  
未必无心唐事业，金丹一粒误先生。  

无名氏　题震泽寺壁  
民力久已竭，天乎不见怜。  
三年两遭水，十室九无烟。  
田没官徵赋，家贫子卖钱。  
秋风江上路，忽见渡江船。  

无名氏　望仙花  
风卷珠帘挂玉钩，采云开处望仙俦。  
妍姿不逐东君去，日照斜晖上小楼。  

无名氏　无题  
试将潜皖问云游，何似灵岩与虎丘。  
应道淮南山水游，清奇都在两三州。  

无名氏　武溪歌  
武溪深复深，飞鸟不能渡，  
兽游不能临。  

无名氏　戏题林灵素书像  
当日先生在市尘，世人那识是真仙。  
只因学得飞升后，难犬随也上天。  

无名氏　仙迹岩题诗二十三首　采芝术即事  
仙芝灵术总芳妍，野草闲花各变迁。  
古栎复荣松化石，药苗蕃植可延年。  

无名氏　仙迹岩题诗二十三首　茶岭  
秀钟天柱产灵芝，造就仙芽发嫩旗。  
采向先春烟露里，喊山凤尾岂为奇。  

无名氏　仙迹岩题诗二十三首　翠蛟亭  
湍激清泉舞翠蛟，幽亭跨涧对岩坳。  
我来憩此观嘉趣，一洗尘襟凡世抛。  

无名氏　仙迹岩题诗二十三首　道院  
幽栖枹朴古先精，宴坐参同元化并。  
一炷青香腾瑞霭，云端时透步虚声。  

无名氏　仙迹岩题诗二十三首　方丈后聚仙亭  
高敞山斋立乳巅，飘飖云驭聚群仙。  
百灵听讲开坛夜，大法将临报语宣。  

无名氏　仙迹岩题诗二十三首　飞玉亭  
闲亭清憩觉情优，四顾岚光景色幽。  
湍玉飞帘侵座冷，璇源本自接天流。  

无名氏　仙迹岩题诗二十三首　昊天殿  
游幸名山德寿存，鼎新大殿显仁恩。  
玉圭物物皆珍异，安奉严恭玉帝尊。  

无名氏　仙迹岩题诗二十三首　经阁  
宝阁庄严金玄耀，风铃震响玉丁东。  
甍飞杰出青霄上，道典珍藏在此中。  

无名氏　仙迹岩题诗二十三首　精思道院  
精思名扁列金题，冲素斋居与道齐。  
德感天仙来听论，芝輟时降共参稽。  

无名氏　仙迹岩题诗二十三首　冷泉  
琳宫门外小桥东，石罅泉流细脉通。  
清似玉壶承沆瀣，游人掬饮凛生风。  

无名氏　仙迹岩题诗二十三首　龙井  
鲮鳗环绕井榡间，两目神光状类丹。  
杖扑投渊阴雾锁，殿堂汹涌尽波澜。  

无名氏　仙迹岩题诗二十三首　三清殿  
虚无混沌未分前，大道元居太极先。  
自一而三同祖炁，澄清高上积阳天。  

无名氏　仙迹岩题诗二十三首　天柱泉  
大涤之西一穷生，源高樵者只闻声。  
汲泉烹茗多甘味，内隐丹砂赤更清。  

无名氏　仙迹岩题诗二十三首　无骨簅  
许氏功成获上升，曾遗一剂语丁宁。  
山生绀簅奇无骨，洞隐金丹显有灵。  
松竹欹岩非易取，烟霞塞道卒难经。  
有缘仙者当须遇，用幸搜求岂露形。  

无名氏　仙迹岩题诗二十三首　祥光亭  
覆石为亭武肃成，有仙来此变棋枰。  
炷香五色祥光现，缥缈灵官朝玉京。  

无名氏　仙迹岩题诗二十三首　璇玑殿  
众圣环拱位中天，统济乾坤妙转旋。  
高覆崑崙朝帝阙，注生回死福增延。  

无名氏　仙迹岩题诗二十三首　演教堂  
参稽道德本无言，不二门开阐古先。  
多谢师尊传演教，要令后学悟真诠。  

无名氏　仙迹岩题诗二十三首　叶天师书楼  
巍然垂象隐精思，著述丹书与世违。  
真得紫文无上道，业成遗轀1是题诗。  

无名氏　仙迹岩题诗二十三首　佑圣殿  
挺锋镇北阐威权，翦伐魔精正法宣。  
化育黎民臻大道，安宁家国享长年。  

无名氏　仙迹岩题诗二十三首　云根石  
一片轮囷迹严存，无心出岫瑞腾坤。  
不随风雨轻舒卷，触石凝然正性根。  

无名°　　仙迹岩题诗二十三首　斋堂  
辨道焚修练性根，应时粥饭益真元。  
斋馀有报君恩重，寿祝无疆帝道尊。  

无名氏　仙迹岩题诗二十三首　张真君祠  
圣像迁祠出禁扃，天恩遣使从神灵。  
奉安钦敬祈民福，应感昭彰佑帝庭。  

无名氏　仙迹岩题诗二十三首　钟楼  
重楼高耸丹霄外，深夜声摩碧落中。  
神通无量鸿音远，永镇名山有显功。  

无名氏　项羽庙灾  
嬴秦久矣酷斯民，羽入关中又火秦。  
父老莫嗟遗庙毁，咸阳三月是何人。  

无名氏　象耳山  
篮舆来自石苍路，喜得幽人陪杖屦。  
应是山灵泽旱苗，不关居士随轩雨。  

无名氏　逍遥观  
昔设黄婆旧酒垆，如何今日似蓬壶。  
只因王郭仙人过，化作青城上帝都。  

无名氏　小桃源  
绰约去朝真，仙源万木春。  
要知窃桃客，定是会稽人。  

无名氏　兴化沙溪驿题壁  
沙溪只是旧沙溪，今日重来路欲迷。  
独有暮鸦知我意，白云深处尽情啼。  

无名氏　宣圣墓  
灵光殿古生秋草，曲阜城荒噪晚鸦。  
惟有孔林残照里，至今犹属仲尼家。  

无名氏　野翁堂  
朝市若山林，意适无远近。  
结庐在城郭，茅竹怀远韵。  
汉吏贵无华，鲁礼从先进。  

无名氏　义试诗　孔明草庐图  
南阳高卧屈将军，往事流传水墨昏。  
莫讶轴闲茅屋小，个中藏得汉乾坤。  

无名氏　义试诗　葡萄月  
春藤上架翠成窝，颗颗圆光得月多。  
疑是蕊珠开夕宴，结成珠帐待常娥。  

无名氏　永清溪石壁  
青溪宜晚日，曲处千丈晦。  
天开苍石屏，影落西村外。  
虚无元气立，明灭河汉对。  
人行峥嵘下，鸟急浩荡内。  
向来千万峰，琐细等蓬块。  
老夫倚杖久，三叹造物大。  
惜哉太史公，意短遗此快。  
更欲访野人，穷探视其背。  

无名氏　咏蝶  
口口口口口口口，一业浮动戏兰芽。  
裁成碧玉搔头样，画作黄金便面花。  
闲过楼台飞尽日，又因风雨宿谁家。  
儿童爱把襜褕扑，惊起双双贴彩霞。  

无名氏　咏古树  
四围乔木尽儿孙，曾见吴宫几度春。  
若使当年成大厦，也应随例作灰尘。  

无名氏　油污衣  
一点清油污白衣，斑斑驳使人疑。  
从饶洗启遍千江水，争似当初不污时。  

无名氏　游象耳山  
水似青萝带，山如碧玉环。  
池蛙鸣聒聒，林鸟语关关。  
松桧磐高盖，藤萝引翠鬟。  
倚栏无一语，何以慰幽间。  

无名氏　虞帝陵  
重华车驾瘗崔嵬，不似秦皇赐玺回。  
西治骊山营兆域，东浮沧海访蓬莱。  
陟方年已过期颐，老死勤民志不衰。  
何事穆王心醉饱，耄荒无复念前规。  

无名氏　玉手炉花  
习习东风二月馀，此花宜近玉庭除。  
美人云鬓不宜插，献与观音作手炉。  

无名氏　玉笥山萧子云宅  
郁木坑头春鸟呼，云迷帝子在时居。  
风流扫地无寻处，只有寒藤学草书。  

无名氏　赠长安赵先生母  
牙发重生黑，延龄三事因。  
至诚遵道友，精谨奉高真。  
静意摛猿马，清心聚气神。  
处端聊拜上，稽首寿长人。  

无名氏　赠日本僧寂照礼天台山  
沧波泛瓶锡，几月到天朝。  
乡信日边断，归程海面遥。  
秋泉吟裹落，霜叶定中飘。  
为爱花风住，扶桑梦自消。  

无名氏　斩蛇  
皇统承尧运，朱旗启汉家。  
未诛秦始鹿，先斩沛中蛇。  

无名氏　周公亭留题  
人言周公来结宇，不知建立何年中。  
撰词仍是谪御史，残缺欲读嗟难通。  

无名子　嘲林洪  
和靖当年不娶妻，只留一鹤一童儿。  
可山认作孤山种，正是瓜皮搭李皮。  

毋丘恪　次袁说友巫山十二峰二十五韵  
缣素巧貌溪山姿，宝藏肯笑虎头痴。  
何人夜半胠箧去，信为羽化无疑迟。  
魏明不惜万夫办，凿山累土夸神奇。  
景明突起芳林苑，谷城文石光参差。  
叶公好龙广射虎，大方安能不笑之。  
至人於物特寓目，远象过眼心弗随。  
我公看山正如此，肯趁儿童脚力疲。  
胸中五岳镇地轴，眼底三辰昭旂旗。  
擢由汉庭龙宠分钺，来抚蜀土初褰帷。  
巫山一览窥妙处，写入长歌赓竹枝。  
坐令十二峰增重，已觉气压嵩华低。  
太室少室敢辈行，小孤大孤何儿嬉。  
岱宗日观峻徒尔，昆仑天柱高安为。  
出云作雨均有是，泥金镂玉彼一时。  
所谓造化一尤物，不在九华真在兹。  
中山前言恐遂废，公之妙论已四驰。  
半语犹存在公正，蟠胸经济看设施。  
要令利济均四海，无间山岩与水湄。  
只今苍生方属望，休戚在公颦伸眉。  
愿公更为天下重，所养自养观诸颐。  
量陂谁复能澂挠，德表居然无磷缁。  
岩石巍巍具瞻在，孰不叹仰声噫嘻。  
又何必东望瀛，南望嶷，  
北有天后之峻岭，西有云表之峨嵋。  
与公高名并不朽，配以今日巫山诗。  

吴黯　芙蓉岭  
每度芙蓉岭，愁眉惨不开。  
有命终须过，无灾不再来。  

吴黯　因公檄按游黄山  
倏忽云烟化杳冥，峰峦随处入丹青。  
地连药鼎汤泉沸，山带龙须草树腥。  
半壁绛霞幽洞邃，一川寒雹古湫灵。  
霓旌去后无消息，犹有仙韶动俗听。  

吴白　题画扇  
风枝露叶有馀清，转盼还从玉笋生。  
愿得此君长在眼，子猷虽老未忘情。  

吴百生　宫词四首  
妙选昭阳进，羞花妒六宫。  
行阶莲落地，随御柳含风。  
按舞天光近，徽歌烛影红。  
夜深金殿合，环佩月明中。  

吴百生　宫词四首  
阿娇金屋闭，群玉奉龙举。  
夜色明光酒，春风长信裾。  
传宣严伏合，应侍冶容虚。  
笑簇嫣然地，名花总不如。  

吴百生　宫词四首  
钧乐云中动，銮舆天上行。  
百花齐醉日，孤月独明更。  
不漏频催酒，金炉细结甍。  
春秋有常幸，日日调清平。  

吴百生　宫词四首  
中使质明催，珠宫宝扇回。  
髻云双凤拥，歌雪百花堆。  
竞立徼殊宠，群趋独魁。  
寿阳春夜额，帖尽一庭梅。  

吴百生　莫厘远眺  
金庭隔尘耸，玉柱插天浮。  
石古不知岁，溪虚长欲秋。  
绣重红错翠，锦簇阁兼楼。  
望里三州远，吟边松月留。  

吴百生　乌夜啼  
夜夜乌来啼未央，明月出户空飞霜。  
吹笳征夫不就寝，宫筵列烛声满堂。  

吴必达　及第谢恩  
圣朝更化广蒷贤，丹陛遥瞻穆穆天。  
历数成年垂统正，精微一理得心传。  
输忠敢罄刘蕡胆，擢第应同李郺肩。  
四海尚期王德洽，小臣稽首颂周篇。  

吴秉信　叩棺歌  
信叟归去来，三界无安不可住，  
西方净土有莲胎，愿去来。  

吴伯凯　句  
平生五千卷，为方不为圆。  

吴伯凯　牧儿  
磊块胸怀漫不平，牧儿横草耤功名。  
韩彭不载貂蝉死，牛背斜阳且意行。  

吴伯凯　夏夜书所见  
吴牛见月喘，引重不得休。  
孤萤出露草，意行凌九秋。  
形大苦见役，物微长自由。  
世无漆园吏，持问逍遥游。  

吴昌裔　九吟诗　翠蛟  
苍松翠束寒流，飞下长身白玉虬。  
吐出英云千尽雨，须臾霁水痕收。  

吴昌裔　九吟诗　飞玉  
谁擘岩扉石窦开，中流玉水潄苍苔。  
有时卷雪从天下，端是源头蓄得来。  

吴昌裔　九吟诗　九琐  
上神仙住九上华，故留灵锁护烟霞。  
云根欲断溪回处，浪出常山几片花。  

吴昌裔　九吟诗　来贤  
杖桂松花酒一瓢，手挼柏子杂香烧。  
山空露冷吟招隐，掉首诸贤不受招。  

吴昌裔　九吟诗　棲真  
鉴破千年浑沌心，石楠当户洞音音。  
诗{左朋右瞿}犹怯春寒在，扪石梯云不敢深。  

吴昌裔　九吟诗　清音  
山出涓寒一道泉，昱声落涧玉铮然。  
辘轳引上泥丸顶，便是人间料脚仙。  

吴昌裔　九吟诗　石室  
竹几蒲团石室中，细书抱朴参同。  
宁声碧眼朱高十，何必携琴下阆风。  

吴昌裔　九吟诗　天柱  
柱天屹页断鳌根，卧草蒙茸伏虎痕。  
想见山中明月夜，有人长啸抱昆仑。  

吴朝奉　濯缨石  
乘兴沧浪水际行，江澄如练接天平。  
玉樽暮举频添酒，石砥浮簰就濯缨。  
夜月浸潭冰鉴冷，密星沉水浦珠明。  
南山环峙相辉映，直耸蓬莱侍玉清。  

吴城　过至孝墓  
过为世希氏，史牒鲜著名。  
孰谓吾之邦，有以至孝称。  
想其事双亲，诚恪通神明。  
身后一抔土，世犹不敢轻。  
乐公诚乐善，记名誓遗氓。  
偶读灵禽碑，得之嘉不胜。  
吾邦有盛德，岂宜久沉冥。  
恨不访遗冢，下拜涕泣零。  
又恨失名字，无以附汗青。  
自伤无赢赀，傍建旌孝亭。  
当使孝者见，事亲坚其诚。  
且令顽悖儿，内愧面颊頳。  
因兹或改行，为国省繁刑。  
徒将拙言句，颂咏播芳馨。  
蒿茨莫浪剪，牛羊勿妄登。  
过者宜下马，呵护烦山灵。  

吴充　句  
南郭迎天使，东郊诏隐人。  

吴充　句  
压角旧仪烦阁老，濡毫逋责费公移。  

吴充　史院席上作  
兰台开史局，玉斝赐君馀。  
宾友求三事，规摹本八书。  
汗青裁仿此，衰白盍归欤。  
诏许从容会，何妨醉上车。  

吴充　送程给事知越州  
风力号强明，三朝选寄荣。  
谁非千骑长，独就五羊城。  

吴充　送程给事知越州  
仙殿图书掩，山阴父老迎。  
蓬莱登望好，太守擅诗名。  

吴充　送程给事知越州  
曾乘使君马，数上豫章楼。  
北阙领新命，西山追旧游。  
使星催县弩，乡月伴仙舟。  
却顾区区者，风波鬓已秋。  

吴充　送张君宰吴江  
全吴风景好，之子去弦歌。  
夜犬惊胥少，秋鲈饷客多。  
县楼疑海蜃，衙鼓答江鼍。  
遥想晨凫下，长桥正绿波。  

吴充　岁日书事  
拂露屠苏酒满巡，越山如鬣水如鳞。  
日边虽望龙庭远，海上初传凤历新。  
好景融融来破雪，和风细细欲黏人。  
莫言老守无心计，排比宾寮醉过春。  

吴充　题招题院静照堂  
人说招题好，师从静照来。  
亲携玉堂句，徐叩荜门开。  
好事能如此，题诗岂易哉。  
明年得东守，系舸一徘徊。  

吴充　召赴资政殿听读诗义感事  
雪销鴗鹊御沟融，燕见殊恩缀上公。  
昼日乍惊三接宠，正风获听二南终。  
解颐共仰天颜喜，墙面裁容圣域通。  
午漏渐长知禹锡，侍臣何术补尧聪。  

吴充　众乐亭  
使君新自四明归，邀我同为众乐诗。  
山川可爱惜不见，昼想夕思心为罢。  
恥然神遇若有得，齰身乃在天之涯。  
涨海连空四无岸，天吴却坐鲛人观。  
以手挥弄日月丹，能令桑田变瀰漫。  
海边偶到山城中，山城二月多春风。  
牛羊闲暇夕阳晚，楼阁参差朝雾浓。  
一泓山溜佛头绿，环以翠屏屏六曲。  
人烟扰扰事嬉游，落花啼鸟更汀洲。  
中为台榭闹十二，上有藻井排文楸。  
旁人指点此何许，云是四明行乐处。  
此乐为民非为身，始是集贤钱使君。  
使君风韵谁之比，政事次公诗短李。  
醉凭熊轼劝耕畴，狂取螺杯翻舞袂。  
侬爱使君君勿归，诏书夺之知何为。  
闻侍玉皇香案侧，银台深阻无消息。  
意迷却悟坐空斋，忽省君诗昨日来。  
叠纸为君书所见，不知众乐诚然哉。  

吴传正　句  
从此天津南畔景，不教都属邵尧夫。  

吴从善　游虎丘山  
乐声随转阖闾城，樯杪无风水自平。  
不待尊前催画烛，落霞明月送船行。  

吴从善　游虎丘山  
两岸黄堆罢亚香，月波金泻乱波光。  
不驱风露归囊锦，安得新诗郁鬯凉。  

吴达老　句  
水流丁字通地脉，人从甲第破天荒。  

吴大有　钱陈随隐归临川  
我昔见君方成童，长吉才华惊钜公。  
人间科第不屑就，直使声名闻九重。  
乃翁引上凝华殿，子虚不待他人荐。  
入直来来凡几年，天上奇书尽曾见。  
翩然归去大江西，二疏父子还相随。  
故乡分得云水地，却喜不爽渔樵期。  
春雨骑牛对烟草，何如振衣随龙五云表。  
秋霜黄独煨地炉，何发驼峰犀筋食天厨。  
林间拾叶抄诗句，何如宫妃拜砚挥毫处。  
溪边照影著荷衣，何如龙门应制夺锦时。  
钧天梦断难回顾，浩然合在山中住。  
金石台前伴白云，六年不踏西湖路。  
今日重来发长吁，忍看清平破草庐。  
尽拈书籍向人卖，归买田园供荷锄。  
乃翁八十齿发落，倚门待儿斜日薄。  
孤山梅花带不归，却唤扁舟载童鹤。  

吴大有　晚过西湖  
曙色溟溟湿縜袍，涌金门下上轻桡。  
五更钟鼓星初没，两岸楼台雾未消。  
路傍柳洲人语近，山连葛岭鹤声遥。  
冲寒亦有寻梅客，拥神骑驴过短桥。  

吴大有　游上竺寺  
编茅为屋住，结叶作衣裳。  
不试烧金诀，惟寻煮石方。  
洗瓢溪月冷，采药野云香。  
尝有仙家鹤，飞来绕石傍。  

吴大有　杂诗  
多年书问断，湖海竟悠悠。  
一见心虽满，相看泪忽流。  
彩烟山色暮，碧濑月痕秋。  
明日登程去，鹡鴒河上愁。  

吴大有　杂诗  
山中多雨水，秋晚正妨农。  
病菜和根煮，新粳带湿舂。  
拥沙埋废井，堕石折枯松。  
寂寂猿啼昼，白云藏数峰。  

吴大有　杂诗  
客行情最苦，草草共清尊。  
万水千山路，今朝好出门。  

吴大有　杂诗  
雁声低度水村深，中有人敲月下门。  
满屋秋风灯欲暗，江山千里故园心。  

吴栋　重游道岩  
玄都重到拂题尘，屈指于今十四春。  
白石烟消丹灶冷，苍崖日永画楼新。  
山中自笑黔驴技，天外谁知海鹤身。  
洞口桃花莫相笑，刘郎犹是少年人。  

吴洞明　和章清隐山居  
物外无寒暑，从教岁月深。  
虚间浑属我，宠辱不惊心。  
贫乐知书味，诗豪借酒吟。  
山居何所有，万籁奏清音。  

吴洞明　留春  
柴门深闭莫嫌猜，为怕春归不敢开。  
几树好花风{左扌右弃}去，一池新水雨添来。  
冥搜秀色增诗料，款挹晴光入酒杯。  
试问东君来复去，何如休去且徘徊。  

吴洞明　晚春  
瘦尽红曲绿已肥，杜鹃何事苦催归。  
未甘淑景堂堂去，更挈壶觞上翠微。  

吴洞明　仙人隐迹  
上古有神仙，一去无消息。  
峨峨碧岩前，独遗隐仙迹。  

吴洞明　仙人隐迹  
长生玄牝门，目击而道存。  
班班实可考，老涧生云根。  

吴洞明　仙人隐迹  
游人摩苍崖，满手闻异馨。  
不垂身后芳，何以知仙灵。  

吴端　草堂  
草堂长寂寂，无事且徘徊。  
幽鸟啼清嶂，閒云覆绿苔。  
古琴邀月听，新酒对花开。  
俗驾何为者，移文招不来。  

吴端　春怀  
柳阴满地水平池，门掩青春刻漏迟。  
蝶梦任渠分尔汝，蛙声谁复计公私。  
刘伶混世酒一石，梁叔逃名歌五噫。  
午睡觉来风动竹，自收隔夜着残棋。  

吴端　春日山行  
云峰叠叠路斜斜，隔洞炊烟三两家。  
何处有香来不断，嫩风微雨落松花。  

吴端　山居漫兴  
莫笑山庄小，偏於隐者宜。  
门当八字路，园葺五经篱。  
地暖花开早，天寒酒熟迟。  
不须鸡报晓，已得数联诗。  

吴丰　赠胡彦忠  
古羊人物舜风馀，子姓傅来祗旧庐。  
为爱一门能守义，相承五世不分居。  

吴逢道　句  
乱时曾作将军寨，平世今为佛氏宫。  

吴芾　爱梅  
经年不得见江梅，绕树行行日几回。  
已拟开时拼径醉，其如病后怯衔杯。  
伤心还觉成三叹，忍泪犹能强一来。  
顾我已衰无酒分，从今花更不须开。  

吴芾　安仁绝览亭  
檐前列岫连云耸，亭下双溪彻底清。  
可但坐来无暑气，老夫病眼顿增明。  

吴芾　安仁挹仙亭  
区区终日困尘劳，长恨仙山去路遥。  
岂谓一朝供顾挹，坐令逸气出层霄。  

吴芾　白石道者栖于洪岩以石为粮先朝敬爱之赐予之物甚盛一日主僧持来郡  
高僧隐青山，宴坐咀白石。  
不知几何年，人犹访遗迹。  
顾我顽钝姿，但知能肉食。  
回首仰高风，扪心有惭色。  

吴芾　白石道者栖于洪岩以石为粮先朝敬爱之赐予之物甚盛一日主僧持来郡  
道人压尘纷，万乘挽不住。  
愧我未得归，见之愈增慕。  
奎画俨若新，真容宛如故。  
旧隐虽寂寥，山灵尚可护。  

吴芾　败屋有感  
甲第巍然数百间，一朝人去顿摧残。  
寄言行客休兴叹，但积阴功后代看。  

吴芾　邦人献芍药四种日御爱红日霓裳红日缀珠冠子日红都胜因同朝宗夜饮  
冠子缀珠初泣露，霓裳舞袖更萦风。  
就中纵有红都胜，淡伫争如御爱红。  

吴芾　邦人献芍药四种日御爱红日霓裳红日缀珠冠子日红都胜因同朝宗夜饮  
芍药移来傍玉栏，浅深浓淡一般般。  
夜深促席来相就，要把春容子细看。  

吴芾　北楼二首  
不分群儿敢跳梁，向来走马饮长江。  
兹楼不是为观美，要向楼前受敌降。  

吴芾　北楼二首  
折冲自古在精神，从事兵车亦苦辛。  
羽扇纶巾前日事，尚能谈笑静风尘。  

吴芾　北山席上见梅偶成  
闻道前村梅已开，有心踏月共徘徊。  
谁知白日匆匆过，竟阻青鞋得得来。  
席上相逢如有旧，尊前伫立恨无媒。  
楼头且莫横孤管，我欲今宵醉百杯。  

吴芾　丙戌送春有作  
三月三十日，春去人尽惜。  
我独惜春多，欲留春不得。  
忆昨仕行都，亦屡逢春色。  
王事多鞅掌，常苦无暇隙。  
担上看桃李，负春长叹息。  
每欲早归田，恨不生羽翼。  
及至今得归，亦复少欢适。  
平生无室庐，方且事工役。  
老妻病累年，年来觉转剧。  
百事总关心，十日九不怿。  
把酒对东风，一春能几夕。  
因念梦幻躯，处世不满百。  
今日六十三，已是桑榆迫。  
纵使到七十，能得几年客。  
幸春有旧好，一笑常莫逆。  
今既舍我归，动是经年隔。  
聊复倒离樽，与春话胸臆。  
我方葺园亭，随分足泉石。  
准拟共东君，著此几两屐。  
丁宁春早回，莫使常相忆。  
今宵已拼醉，坐待东方白。  
明旦各分飞，断肠芳草碧。  

吴芾　病起泛舟呈诸亲友  
屏迹山间岁月深，四围绿树总成阴。  
已欣丛竹生湖岸，更爱双莲出水心。  
倚杖顿惊明老眼，舣舟还喜豁烦襟。  
病余虽是无佳思，乘兴何妨试一吟。  

吴芾　病中秋香开因成拙句呈诸亲友  
仙姿元自广寒来，分得天香长馥郁。  
千古风流独占秋，一枝曾比崑山玉。  
伊余老去百今灰，已是形骸如土木。  
年年尚为此花狂，有似渊明偏爱菊。  
坐中不可一日无，又似子猷直爱竹。  
一从秋到天宇清，颇费梦思眠不熟。  
凌晨便起探花枝，走遍荒园常仆仆。  
可怪司秋失故常，时节已深花尚伏。  
迨余抱病卧匡床，始报枝头缀金粟。  
折来三嗅忽凄然，不觉泪珠悬两目。  
天胡只赋惜花心，不容享此看花福。  
今年疾痬已如斯，来岁衰颓还可卜。  
纵令牵强到花间，空使此心生不足。  
不如等是趁西风，把花一扫还容谷。  

吴芾　病中有感  
大暑苦河鱼，久乃变成痢。  
辗转枕席间，百药几尽试。  
神气顿索然，不止形容悴。  
自谓与鬼雘，偶然有生意。  
方欲少开眉，赤目又为崇。  
余年能几何，十日不知味。  
今虽强支持，下箸犹畏忌。  
去岁夏到官，今年又秋至。  
默数一年中，安好无一二。  
顾此衰病躯，岂堪长代匮。  
回首望故山，幸有宽闲地。  
不如归去年，笑歌聊自慰。  

吴芾　病中有作  
吾年七十五，一朝忽患瘧。  
仍害及老妻，对床更撼铎。  
寒时寒如冰，热后热如灼。  
既去还复来，如与我有约。  
连日莫能休，尽室皆惊愕。  
饮啖一不忺，形骸顿如削。  
细思岂无因，良由赋分薄。  
本是农家子，只合事耕作。  
既已得美民，复有归田乐。  
已是无福当，又不知惭怍。  
遂至瘧鬼憎，故意来相虐。  
作诗告天公，纵我有过恶。  
愿天少垂怜，疾痛且潤略。  
但速赐之死，莫令我知觉。  
一生缠世网，正欲解其缚。  
假使寿百年，宁免此一著。  
不如早归藏，且免论强弱。  
我非畏死人，久已办棺槨。  

吴芾　病中再继前韵书怀  
暌违行十日，日抱负薪忧。  
已疾无良药，呼医到别州。  
不堪当剧暑，渐喜近新秋。  
痛定因追念，从生若缀旒。  

吴芾　伯洪以铁拄杖见寄二绝谢之  
应念衰翁老且疲，年来跬步要扶持。  
铁为拄杖劳相寄，全胜花前只杖藜。  

吴芾　伯洪以铁拄杖见寄二绝谢之  
铁杖君家收几年，更原古意赋成篇。  
寄来岂为资抚策，应见予心老益坚。  

吴芾　藏云寺有海棠一树在僧舍后竹篱荆棘之间余因劝耕偶见之遣兵移植于  
海棠一树竹篱根，密掩深藏若避人。  
移向亭前端有意，要令山下尽知春。  

吴芾　巢内燕园中鹿俱生子喜而有作  
倦似渊明懒似嵇，归来聊向此中栖。  
湖山围绕吾庐静，草树高低野望迷。  
燕葺新巢方乳子，鹿游故苑又生麛。  
眼前景物俱堪赋，落日何妨一杖藜。  

吴芾　嘲钦师  
师与予心总爱山，从来已许伴予閒。  
若为一出俄经月，却恋尘凡未肯还。  

吴芾　陈时中法台得郡而归喜而成诗  
去岁秋风话别离，今秋俄报有归期。  
自应冠豸登三院，何遽凭熊把一麾。  
治行伫为千里最，才猷已是九重知。  
莫辞小憩留仙隐，伴我花前倒玉卮。  

吴芾　陈天予喜拙者得谢作诗相庆次韵以报来辱  
一自同簪獬豸冠，几经离合几悲欢。  
荷君终始于人厚，知我疏慵涉世难。  
闻道休官能自适，惠在贻问更相宽。  
交游耐久如君少，松柏方能保岁寒。  

吴芾　陈正卿示蛤蜊解嘲之作因次来韵  
夫君雅志知谁会，身在寰中心物外。  
平生初不入州县，一任傍人惊且怪。  
日来杖屦忽相过，为我踏破松阴碎。  
亹亹清谈颇逼人，只将万卷窥千载。  
得酒欢然竟不辞，右手持杯左手蟹。  
夫君真是人中豪，宁比寻常庸俗辈。  
不食蛤蜊何足羞，但能适口期为快。  
山肴野蓛亦自佳，岂必莼羹与鲈脍。  

吴芾　陈子厚送韶鸭将以七绝因次其韵  
久闻韶鸭有灵踪，首尾俱轻快御风。  
公独惠然持见赠，应知野性与余同。  

吴芾　陈子厚送韶鸭将以七绝因次其韵  
兴在江湖万里间，洿池一曲岂能安。  
今朝来我西湖上，眼底陡惊天地宽。  

吴芾　陈子厚送韶鸭将以七绝因次其韵  
湖光深处恣沉浮，未让波间鹭与鸥。  
旧侣此时应羡汝，欲来相就苦无由。  

吴芾　陈子厚送韶鸭将以七绝因次其韵  
朝朝两两下平沙，添得湖中景趣嘉。  
碧卵从今生育去，便堪装点作渔家。  

吴芾　陈子厚送韶鸭将以七绝因次其韵  
投迹山林不厌深，老来宁复计升沉。  
水禽得得来相伴，应识幽人一片主。  

吴芾　陈子厚送韶鸭将以七绝因次其韵  
初来便自与人宜，相近相亲自在飞。  
底事悠然无畏忌，也知老子久忘机。  

吴芾　陈子厚送韶鸭将以七绝因次其韵  
虽是微禽亦美观，岂无缯弋欲相干。  
不须更起高飞念，且向湖中戢羽翰。  

吴芾　城上初作新亭犹未名也邦人哄然称为三槐殊不知所从来揣其意必以亭  
我心只是忆天台，欲去无从首重回。  
若得此时追五柳，绝胜他日面三槐。  
年年白发催人老，夜夜青山入梦来。  
纵有万钟非我事，何如且覆掌中杯。  

吴芾　池上近作假山引水穿石撒珠其上亦有可观因成拙句  
终日尘劳困簿书，无因归泛小西湖。  
且来池上看堆翠，更向峰前认撒珠。  
触石有云时点缀，随风无雨自沾濡。  
老夫行矣休官去，留与邦人作画图。  

吴芾　酬杨直阁知府  
识破人间伪与真，自怜扰扰百年身。  
谁教来作剖符客，仍更去为分阃人。  
故里溪山空入梦，旧家亭馆想生尘。  
愿言天意终从欲，归去林间度几春。  

吴芾　初冬山居即事十首  
我爱山居好，冬来惬野情。  
檐前朝日暖，谷口暮云横。  
柏子当轩堕，蕉花傍槛生。  
自堪安朴拙，何苦慕尘缨。  

吴芾　初冬山居即事十首  
屋角营书室，新成八九椽。  
开林延爱日，甽石截流泉。  
山近岚光逼，窗疏月色穿。  
寒梅何日吐，我欲醉花前。  

吴芾　初冬山居即事十首  
归来非计失，事少得心宽。  
村落年方稔，庭闱病复安。  
诗当随景赋，酒莫放杯乾。  
插架书还在，仍容子细看。  

吴芾　初冬山居即事十首  
自笑谋生拙，空惊岁月除。  
年衰惟藉药，发少不禁梳。  
尽日扃蓬户，无人过草庐。  
晚来闲策杖，缓步当柴车。  

吴芾　初冬山居即事十首  
节物随时变，斜阳一望中。  
暮云重叠碧，远树浅深红。  
菊色滋寒露，芦花荡晚风。  
一樽谁与共，独立意无穷。  

吴芾　初冬山居即事十首  
本是山中客，胡为作远游。  
风波惊脱险，岩谷喜寻幽。  
纸帐寒来暖，僧蔬饱即休。  
百年如一梦，此外复何求。  

吴芾　初冬山居即事十首  
久出畏人事，端来避世纷。  
山光闲里见，樵唱静中闻。  
茗碗晴翻雪，香炉晓吐云。  
已应空百念，勿复叹离群。  

吴芾　初冬山居即事十首  
年去惊人老，坐来忘夜深。  
未能成一事，何敢废发阴。  
灯尽添残烛，山寒拥败衾。  
幸无尘俗虑，聊遂读书心。  

吴芾　初冬山居即事十首  
搔首寒窗下，荒山草树迷。  
鸟声喧昼寂，雁阵接天低。  
更欲开三径，终当把一犁。  
此心非傲世，揣分合幽栖。  

吴芾　初冬山居即事十首  
田宅虽无几，琴书幸有余。  
不妨临水赋，况是背山居。  
适意真为乐，浮名总是虚。  
前贤犹若此，我辈欲何如。  

吴芾　初夏登城上有感  
来守孤城忽两杘，可堪登眺又斜晖。  
经春不见流莺语，终日唯看乳燕飞。  
风舞新荷青袅袅，烟笼细柳绿依依。  
此邦纵美非吾土，莫怪山翁只念归。  

吴芾　初至豫章二首  
邦人喜见我之官，叠足骈肩陇亩间。  
莫道使君来已暮，使君知是爱求闲。  

吴芾　初至豫章二首  
邦人知我入城闉，夹道焚香喜色新。  
愧我倦游灰百念，顾将何以慰斯人。  

吴芾　垂虹闻笛  
三十年前此凭栏，醉听渔笛暮江寒。  
重业虽复闻三弄，老去终无旧日欢。  

吴芾　春尽同诸公游紫岩各赋六言  
一径草深迷路，万点花飞到天。  
明日定知春去，只今便是残年。  

吴芾　春雨不止鲁漕有二诗因次韵  
青春能几何，况已过寒食。  
此时对东风，一日亦可惜。  
正好倒清尊，呼妇戛鸣瑟。  
胡不少自宽，兀坐有忧色。  
一春雨已多，连日风更力。  
安得补天漏，坐待江月白。  

吴芾　春雨不止鲁漕有二诗因次韵  
春日固春雨，雨多亦可已。  
若为尚滂沱，连月烟浪里。  
江湖更瀰漫，不见蒲与苇。  
有时漏日光，洪云薄如纸。  
欲晴又复阴，何以慰田里。  
郁郁不能舒，一坐不能舒，  
一坐四五起。  

吴芾　春阅偶成三首  
晓驱千骑出郊坰，极目江天万里晴。  
风入鼓鼙声益壮，日烘旗帜色增明。  
安边虽是难忘战，和众由来在戢兵。  
但愿从今烽燧息，早归林下看升平。  

吴芾　春阅偶成三首  
大阅归来日未西，柳丝摇曳草萋迷。  
桑开蝉翼枝方绿，麦露暇须穗半齐。  
池面新荷争出水，道傍飞燕竞衔泥。  
风光撩我归心动，犹喜初无杜宇啼。  

吴芾　春阅偶成三首  
肩摩袂属拥如山，平等道争看大阅还。  
无限儿童齐拍手，几多父老尽酡颜。  
八方共乐青春好，我亦常欣白昼闲。  
无奈老来归念重，梦魂夜夜绕乡关。  

吴芾　次韵沈漕寄和题碧云亭之作  
昔日危亭迹已陈，我来聊试运风斤。  
断垣无复生青划，旧观依然耸碧云。  
千里江山檐下见，一天星斗坐中分。  
他时有客来登览，应记当年老使君。  

吴芾　次韵沈漕使寄和碧云亭之作  
衰年压尘劳，久念作净观。  
奉祠还故山，阅岁更过半。  
草草结茅庐，虽无轮与奂。  
水作绿罗衣，山为青玉案。  
自足了余生，岂谓浮名绊。  
牵从江上来，去国同王粲。  
既与猿鹤疏，还惊鸥鹭散。  
公余坐危亭，四顾云影乱。  
新诗忽鼎来，累日饱吟玩。  
洗我胸中尘，宛如睹清盼。  
信知隐侯家，句法有成算。  
方今苦乏材，当馈屡兴叹。  
如公人物英，宁久从远宦。  
会见御追风，起自长淮畔。  

吴芾　答客难  
我治湖上园，占断山水窟。  
幽事日相关，颇觉无暇逸。  
有客来相过，云欲救我失。  
谓我谁爱閒，未得居閒术。  
众人役利名，公独役景物。  
固与众人殊，未免俱汩没。  
孰若淡无营，燕坐一虚室。  
百念尽消除，百事付真率。  
物来则应之，岂可自撄拂。  
客言非不忠，我意客未悉。  
万物仗境生，百果因花实。  
我闻洛阳城，名园浑比迹。  
至如司马公，朴素世莫及。  
有园号独乐，晚岁亦如葺。  
人心固不同，岂能尽如一。  
顾我病且衰，行年将七十。  
光景去不留，余龄那可必。  
要当且逍遥，乐此桑榆日。  
宁如土木偶，终朝长兀兀。  
况月佳山水，兹焉久蟠郁。  
地灵尽发露，一旦为我出。  
若不一领略，无乃太拘执。  
何妨几席间，时与相顾揖。  
择胜把酒杯，搜奇入诗笔。  
犹恨景物多，未能尽收拾。  
他人视若忙，我心常自佚。  
人无所用心，先圣每忿疾。  
既不学群儿，诧仙仍佞佛。  
不有博奕乎，为之犹胜弗。  
客既闻斯言，语塞几若讷。  
因为客书之，聊以志仿佛。  
会须画成图，继取王摩诘。  

吴芾　大雨后湖上有感  
拟为红蕖棹绿波，那知一夜作靟。  
风狂俄失云中树，雨涨全无水面荷。  
寻壑胜游先自减，泛湖乐事又多磨。  
老怀自度无閒处，且向尊前强笑歌。  

吴芾　大阅即事书怀  
东郊雨后好风烟，大阅归来意豁然。  
十里旌旗明照日，九衢鼓吹闹喧天。  
酴醾也浑如雪，杨柳飞来总是绵。  
景物眼前虽不恶，老来无奈忆林泉。  

吴芾　大阅即事书怀  
懒散无堪合杜门，十连帅阃若为分。  
仁风尚可扬千里，勇气安能作六军。  
戈甲纷纷徒曜日，旌旗猎猎漫连云。  
归来夹道人争看，应笑苍颜老使君。  

吴芾　代答  
人生何用苦多忧，无日无时可宴游。  
但使此心忘系累，凉玉佳月即中秋。  

吴芾　代张发答  
天作凶荒可奈何，饱人渐少饿人多。  
小人已免饥寒迫，纵得钱多待怎麽。  

吴芾　待史志道不至  
欲觌英标慰此怀，既推印绶尚裴回。  
心驰岩壑吾将老，目断云霄君不来。  
清夜漫劳蝴蝶梦，重阳已负菊花杯。  
傥能谅此拳拳意，胜似心颜相对开。  

吴芾　待雪不至呈子仪  
冬暖方忧雪意悭，俄然飘洒到人间。  
夜闻便谓迷三径，晓看依然在半山。  
明日既容残腊去，今朝已是迫春还。  
如何滕六浑无意，不上云霄叩九关。  

吴芾　待雪吴子仪二首  
晓见纷纷满四山，胡为未肯到人间。  
化工若解呈新巧，速剪冰花破我颜。  

吴芾　待雪吴子仪二首  
不须坐客苦言归，看取天花满院飞。  
已是雪床先到了，夜深应与月交辉。  

吴芾　到双胜匆匆不及款舟中成小诗寄良器兼简杨宰  
海滨何处足春风，尽在王孙小圃中。  
雨洗山光供几席，日移花影上帘栊。  
扁舟回首烟波隔，尊酒何时笑语同。  
若对扬雄赏幽胜，杯行应亦话衰翁。  

吴芾　到仪真沙河阻风三首  
快意由来未易逢，顺流却值打头风。  
篙师知是江神怒，引棹重回小浦中。  

吴芾　到仪真沙河阻风三首  
求退那知却冒迁，天心人意古难全。  
今朝行役还堪笑，下水船为上水船。  

吴芾　到仪真沙河阻风三首  
连日狂风已作难，今朝浊浪更如山。  
江神坚我归田志，故示危机一水间。  

吴芾　悼王习之  
两州佳政万人传，一旦那知遂溘然。  
到底久生从古少，要须乘健早归田。  

吴芾　得家书报敝居紫丁香盛开怅然有感  
我家丁香大盈丈，天公靳惜非丹材。  
去年花开香满屋，我方局促缠悲哀。  
准拟今年必无事，尽可花下相追陪。  
何期顿与花隔绝，斗粟牵从江上来。  
前日我家寄书至，为报堂前花正开。  
熏人已如兰麝喷，照眼还若锦绣堆。  
狂蜂游蝶自来往，旧成蹊处今生苔。  
主人有花不解赏，向来何以事栽培。  
置书不觉双泪堕，人事好乖如此哉。  
嗟我行年近六十，鬓发星星心已灰。  
纵使从今得自便，此生看花能几回。  
况复奔驰未能已，断蓬正滚风中埃。  
欲往一见尚不可，敢望近前持酒杯。  
须知轩冕傥来耳，不如归去山之隈。  

吴芾　得家书喜津病愈  
老怀郁郁苦难舒，忽报吾儿病已除。  
便觉身心无个事，万钱不抵一封书。  

吴芾　得三七舍侄书云二月二十五日同族人至湖山赏海棠花枝繁丽宛如神仙  
报言宗族竞寻芳，共到吾庐赏海棠。  
亭下定知春烂熳，花间想见醉淋浪。  
长年心着神仙窟，此日身縻云水乡。  
苦恨欲归无羽翼，夜深魂梦只悠颺。  

吴芾　得三七侄书说湖山佳趣因以书中语成四韵  
今日家书到，从头说故丘。  
园林增茂密，池馆愈清幽。  
嫩竹已千个，新莲仅万头。  
欲归归未得，长是梦中游。  

吴芾　得乡书  
闻道交亲知我还，欢迎竞欲越乡关。  
我于乡里初无补，又复劳人只汗颜。  

吴芾　得子云和篇约元宵见访再用前韵以速之二首  
闻道元宵始肯来，见梅说与且停杯。  
行将有客同清赏，雅致高标一似梅。  

吴芾　得子云和篇约元宵见访再用前韵以速之二首  
花开本是待春来，天遣春先荐我杯。  
君莫疑花开太早，相思一夜发寒梅。  

吴芾　登进贤县治后山望云亭  
古木千章翠欲交，白云疑只在松梢。  
公余莫惜频登眺，无限风烟满四郊。  

吴芾　登景星岩  
道满三千界，潮音未许缄。  
何为狮子座，却上景星岩。  
天近云随步，林深翠滴衫。  
我来宁惮远，端欲洗尘凡。  

吴芾　登列岫  
此邦已是富烟光，那更斯亭冠此邦。  
正向座中窥列岫，恰从檐下瞰长江。  
闲穿松径云生屧，宴坐蒲团月满窗。  
想得山人应笑我，老来强拥碧油幢。  

吴芾　登南楼二首  
人生安用若閒愁，得暇何妨且少休。  
睡起径须烹北苑，兴来聊复上南楼。  
公庭渐觉日无事，田里仍逢岁有秋。  
满目江山还可乐，归心已动不容留。  

吴芾　登南楼二首  
新敞南楼百尺雄，一溪遥跨两长虹。  
青山叠叠登临外，碧瓦鳞鳞指顾中。  
倦客自怜如倦翼，归心长是逐归鸿。  
凭高幸与宾僚共，酒盏何妨为我空。  

吴芾　登望云亭  
记得来时上此亭，亭荒有景亦徒清。  
如今亭与景俱胜，水倍秀兮山倍明。  

吴芾　登卧龙山  
岿然千古卧龙山，节物年来□旧观。  
犹有楼台出天半，正令星斗逼人寒。  
春风偶种花千树，夏日仍栽竹万竿。  
自愧牧民无实□，漫留佳致后来看。  

吴芾　登遐观亭  
城上辟新亭，似若规模小。  
谁知此亭中，景胜冠江表。  
湖山既回旋，烟云角缥缈。  
万象森目前，不数花与草。  
公余乘兴来，聊以散怀抱。  
四时风物新，一一发天巧。  
芳春柳色连，长夏荷花绕。  
月明固已佳，雪积还更好。  
凭栏认归舟，策杖送飞鸟。  
适意岂在大，容膝自足了。  
第我思故山，上章方告老。  
指日是行人，颇恨来不早。  

吴芾　登舟  
天怜行客困阳秋，许舍车徒上小舟。  
十里好风袪滞思，一溪寒水助清游。  

吴芾　丁亥守当涂中夏有献瑞麦者今日池中复得双头莲因成小诗以记之  
嗟我百无能，此身仍老矣。  
滥此把一麾，何以慰千里。  
陇麦秀两岐，池莲绽双蕊。  
斯事虽偶然，亦为邦人喜。  

吴芾　东湖观荷有感  
自有东湖知几年，荷花今日尚依然。  
堪嗟世事时时改，只有荷花岁岁妍。  

吴芾　东湖观荷有感  
双头并蒂出天然，呈瑞悬知好事连。  
果得故人来对饮，何妨一笑到金莲。  

吴芾　东楼落成二绝  
荒郡城楼久已倾，我来聊复为经营。  
南楼已是增雄观，今日东楼又落成。  

吴芾　东楼落成二绝  
人道楼前碍瓮城，无多山色到檐楹。  
那知皂盖行春日，却与春风最有情。  

吴芾　读丐辞不允诏书感而有作  
朼来江上再经年，衰病无时强自怜。  
屡控危衷甘屏缩，岂期优诏更留连。  
政平讼理曾何补，职称民安亦偶然。  
虽感上恩容卧治，何如便许老林泉。  

吴芾　读丐辞不允诏书感而有作  
齿豁头童已暮年，未容归去亦堪怜。  
只思旧隐如元亮，宁有新诗似惠连。  
万事此生浑已矣，一尊今日且陶然。  
宦情况复清如水，何必移封向酒泉。  

吴芾　读刘与权壮士歌  
满眼烟尘未息戈，御戎无策奈愁何。  
一尊浊酒空庭晚，独自歌君壮士歌。  

吴芾　渡钱塘江  
万顷烟波一叶轻，风来枕上觉凉生。  
我行触热浑无奈，却喜身心得顿清。  

吴芾　对海棠怀江朝宗  
我住湖山岁月赊，年年长醉海棠花。  
忆昨君来花未放，却言花放定相过。  
亦欲花间同一醉，肯教垂老负阳和。  
东风始动花始蕊，君已翩然到我家。  
意君为花必少驻，那知事复成参差。  
眼底垂丝先弄影，一时浮艳亦堪夸。  
岂若神仙真态度，红妆翠袖肩相摩。  
踌躇花下不忍别，回头彼此奈愁何。  
匆匆直向剡溪去，急为饥民救札瘥。  
万人既欲全性命，赏心乐事自应那。  
待得明春来修好，因循又恐成蹉跎。  
世间万事无不尔，不用逢春苦叹嗟。  
如君年年走尘俗，深疑天不付芳华。  
何似相随林下住，共将烂醉为生涯。  
不但有花供笑语，还应有句助吟哦。  

吴芾　二儿纳妇有感  
老乘一障楚江滨，无奈星星鬓影新。  
客怀情怀那似旧，忙中日月不知春。  
若为经岁抛泉石，犹把非才玷缙绅。  
还尽此生儿女债，盍归休下作闲人。  

吴芾　二公见和又成一首寄之  
忆昔同台接胜游，相期端不愧清流。  
一时人物存无几，百岁光阴挽不留。  
老去只思陶靖节，向来尤叹薛居州。  
亦闻聚首时倾倒，应笑衰翁守故丘。  

吴芾　二十八日出郊劝农陈泽民见示佳作因次来韵  
雨多晴少恐妨农，相劝欣逢日出东。  
烟蔼已收霄汉外，江山如在画图中。  
相看且喜头俱白，一醉休辞颊暂红。  
万事要从勤苦得，莫方丰歉在天公。  

吴芾　二十七日泛舟偶成  
小舟游漾小池中，偶与吾人笑语同。  
好把钓竿烟雨里，一蓑放我作渔翁。  

吴芾　二月晦日劝耕石城三首  
春晓喜新晴，聊为野外行。  
残花红雨乱，垂柳绿丝轻。  
路入藏云寺，山围走马城。  
空余怀古意，往事与谁评。  

吴芾　二月晦日劝耕石城三首  
经年萦吏役，今日作春游。  
梅雪随风去，桃花逐水流。  
已惊时节晚，还叹物华休。  
扰扰终何补，归与老一丘。  

吴芾　二月晦日劝耕石城三首  
兀坐无聊赖，所期怀抱开。  
偶驱千骑出，还得十朋来。  
遣兴非无句，消愁亦有杯。  
此心终不乐，只是忆天台。  

吴芾　二月晦日惜春有感  
春半年已除，旧闻诗人语。  
老夫始信之，倍觉伤时序。  
方春未来时，屈指朝朝数。  
十分拟春来，欲与春为主。  
那知事已乖，十日九风十。  
纵得暂时晴，应酬纷万绪。  
举眼看枝头，春事已如许。  
还忆故园花，连年成间阻。  
南园亦可人，虽美非吾土。  
愿天早放归，容我老农圃。  
月下与风前，对花歌且舞。  
日日是青春，何必唱金缕。  

吴芾　二月望日三七侄移庖于休休堂约四老人为送春之集拙者预一老之数因  
光阴过眼似奔轮，谁保生前梦幻身。  
四老共成三百岁，一时已胜万千人。  
得閒对酒须拼醉，乘健看花莫厌频。  
勿谓病多衰已甚，尚堪开口送残春。  

吴芾　泛舟归自郡中舟中偶成  
寒流清更浅，短棹去仍来。  
山色侵书帙，波光映酒杯。  
龟鱼应旧识，鸥鹭莫相猜。  
全胜山阴路，空船载月回。  

吴芾　泛舟归自郡中舟中偶成  
薄日烘云影，轻风溅浪花。  
数峰排绝岸，一雁落平沙。  
冉冉寒生袖，悠悠梦到家。  
前村谁有酒，试遣小童赊。  

吴芾　饭客看鹤赏梅遇雨有作  
鹤舞梅开总有情，小园方喜得双清。  
无端风十妨游览，不使衰翁眼暂明。  

吴芾　范丞相生日  
郁郁葱葱瑞气新，中兴周室复生申。  
半千休运逢良月，十二祥蓂表庆辰。  
自有元勋书史册，漫留遗爱及邦人。  
愿同四海跻仁寿，剩赏蟠桃几万春。  

吴芾　范丞相生日  
天启中兴运，时生间世人。  
岘山钟气象，汉水赋精神。  
文采倾场屋，声猷耸缙绅。  
千言医国策，一日致君身。  
平步登黄阁，孤忠结紫宸。  
圣心资启沃，帝业赖经纶。  
嶷嶷文章伯，常常社稷臣。  
威名腾异域，德泽遍斯民。  
相越风流在，归秦意气伸。  
有才俱擢用，靡事不咨询。  
十载空天路，三年泽国滨。  
宵衣方念远，皂盖且行春。  
令下人咸喜，风行俗自淳。  
一方新沐惠，四海旧依仁。  
伫见飞还诏，重烦秉国钧。  
从容扶日毂，慷慨扫边尘。  
为相贤如此，当朝信绝伦。  
邦人逢诞日，和气满城闉。  
贵极才三纪，冬来始浃辰。  
愿随灵寿杖，千岁阅庄椿。  

吴芾　芳洲  
秋风雕兰芷，芳洲久寂寞。  
痛饮读离骚，此兴亦不恶。  

吴芾　芙蓉  
谁向澄波上，心将云锦铺。  
无因一寓目，却忆小西湖。  

吴芾　符倅同游雁荡赓其所和范相游山韵  
晚学愧淹博，微官妨隐盘。  
攀龙荣请一，敛板喜承颜。  
懦庸资盼睐，簿领洗尘烦。  
南丰茂人杰，才望蔼江关。  
题舆裨德政，镇俗念时艰。  
仙山寻胜外，妙句落人间。  
气连天柱壮，清夺霜空寒。  
一读三叹息，发立谁敢谩。  
但嗟俊逸才，尚滞海之湾。  
中兴急贤哲，日日闻赐环。  
况复有如公，骥足宁久閒。  
会须早命驾，即日当召还。  
发硎观利器，断鳌新海寰。  
宣室伫前席，顾问应夜阑。  

吴芾　符倅同游雁荡赓其所和范相游山韵  
高才独立万夫却，险语磨崖山鬼愕。  
翕然万口竞流传，一字谁能加笔削。  
自怜庸钝百不聪，晚来喜见人中龙。  
更看挥翰光夺目，恍如海蜃浮青红。  
一时闻望已难攀，相见平居养浩然。  
慷慨胸襟包海岳，轩昂高义薄云天。  
散材不谓蒙知遇，孤迹何期遂保全。  
碌碌未能酬国士，正惭他日尉通泉。  

吴芾　复次韵  
老来绝意风云会，久欲脱身尘垢外。  
有时偶被世缘牵，咄咄书空常作怪。  
一麾何事到江城，却犯喧嚣亲琐碎。  
簿书丛里度光阴，倏忽已惊逾一载。  
所幸连年值有秋，颇足稻粱富鱼蟹。  
正愁客少无与娱，忽得诗流真我辈。  
剧谈终日坐生风，洗濯烦襟一何快。  
酒行到手君莫辞，有鳖可炰鱼可脍。  

吴芾　复和怜字韵二首  
拟归林下度余年，底事天公不见怜。  
新岁已惊青鬓换，故园还想绿阴连。  
敢萌痴意贪非据，但欲冥心任自然。  
今日有谁闻此语，只应白石与清泉。  

吴芾　复和怜字韵二首  
春色撩人胜去年，莺啼燕语若相怜。  
一川烟水清还浅，万叠云山断复连。  
好景会心宜乐矣，故园回首却凄然。  
同僚赖有清新句，似听松风漱玉泉。  

吴芾　感花  
正欲持杯赏万红，却遭连日雨兼风。  
种花欲看难如此，可是衰翁赋分穷。  

吴芾　感花  
年来老病苦相侵，已是伤春不自禁。  
那更雨声长在耳，连朝滴碎惜花心。  

吴芾　感花  
雨脚才收拟杖藜，檐前依旧又垂垂。  
倘余有分花间醉，会有风和日暖时。  

吴芾　感花  
纵令日日醉春风，已恨花无十日红。  
何事东君长作恶，不容春色丽晴空。  

吴芾　感花  
千花到底不如梅，胜赏犹宜踏雪来。  
今日满天长是雨，如何花下得徘徊。  

吴芾　感花  
春来日日欲寻春，乐此疏慵老大身。  
岂料青春今过半，萧萧风雨却愁人。  

吴芾　感花  
嗟我明年是七旬，此生能见几番春。  
凭谁为补青天漏，放出春光处处新。  

吴芾　感花  
一雨绵绵不暂停，天公于此底无情。  
不应直待花飘尽，始放阳和作好晴。  

吴芾　感旧  
达宦吾乡旧罕闻，跻荣两禁止三人。  
二公嗟已归长夜，一老知能得几春。  
轩冕但堪遮俗眼，湖山正限乐天真。  
不妨日日花前醉，已是行年及七旬。  

吴芾　耿曼老将命乡邦见过匆遽言别复作诗送之  
我方退老湖山上，混迹渔樵甘放浪。  
亲旧凋零会面稀，与君亦复成疏旷。  
何期拥节到乡邦，得得驱车肯迂访。  
开门倒屣笑相迎，尽室欢忻无此况。  
湖光山色似争辉，两眼韶华更骀荡。  
伸眉抵掌话中肠，正好花前倒春酿。  
胡为欲去挽不留，忍把阳关容易唱。  
嗟乎来日苦无多，况是频年婴拙恙。  
兴来亦欲强登临，龙钟未免扶藜杖。  
目前衰飒已如斯，宁保明年见花放。  
而今花下幸逢君，岂容不尽长鲸量。  
如君志尚迥不九，治行既高心且壮。  
方当圣主急搜扬，为斲岂应遗巧匠。  
会看唾手取功名，尽展才猷结旒纩。  
出处从今不复齐，尊酒何由更相向。  
临期一醉尚何辞，后夜月明空怅望。  

吴芾　耿曼老自去秋起归兴以被旨捄荒方有行色来告别伤成数语送之  
去秋已作送君诗，岂意淹留复许时。  
端为九重忧岁歉，故令六辔缓归期。  
万人全活俱安业，二麦收成足疗饥。  
此事一归君妙画，阴功当自有天知。  

吴芾　龚漕见示游山唱和诗卷用其首章和二篇  
说著登临喜欲颠，正惭拘俗未能前。  
羡君领客同游去，使我闻风亦豁然。  
已叹高怀能放旷，还欣佳句更清圆。  
如今便蜡寻山屐，夙驾何须吉日涓。  

吴芾　龚漕见示游山唱和诗卷用其首章和二篇  
尘埃终日满华颠，忽见新诗堕我前。  
溢目众篇虽杰出，惊人逸思独飘然。  
秀如松桧枝枝老，好似珠玑颗颗圆。  
自此得闻清庙瑟，懒从滩上听师涓。  

吴芾　龚帅以久别寄诗远惠因次其韵  
性便野服厌朝裾，一意归休学二疏。  
门外浑无俗士驾，案头惟有道家忆。  
胜游但欲寻蓬岛，旧事那能记石渠。  
亦拟冥搜酬绝唱，惭将瓦砾报琼琚。  

吴芾　龚帅以久别寄诗远惠因次其韵  
天与疏慵一味閒，许辞画戟老柴头。  
几年欲作冥鸿举，今日方随倦鸟还。  
有水不妨时载月，无人谁与共登山。  
相望千里空相忆，尊酒何时一破颜。  

吴芾　贡院落成郡庠诸生毕集因作诗以勉之  
多士如林古豫章，不应较艺寓僧房。  
一朝尽辟荆榛地，万础俄新翰墨场。  
文笔要同孤塔耸，词源宜与两湖长。  
会看从此飞鸣去，九万鹏程未易量。  

吴芾　姑溪楼  
四面楼成已壮观，兹楼仍更出云间。  
一条溪引五湖水，千里江分两岸山，  
是处风烟俱秀发，旧家气象顿追还。  
公余幸此同登览，一醉休辞酒量悭。  

吴芾　观梅偶成二首  
化工一夜报春回，雪里南枝已渐开。  
不与凡条鬭红紫，独将孤艳照池台。  
胜游滥缀蓬山侣，高唱宁追郢客才。  
多病自怜心尚在，不輀　岁岁为君来。  

吴芾　观梅偶成二首  
经年不见梦魂飞，依旧仙装淡薄衣。  
玉骨已无尘俗气，冰姿还耐雪霜威。  
携壶正欲酬清赏，策杖何妨历翠微。  
莫惜对花拼剧饮，看看风雨卷春归。  

吴芾　观址二弟种德堂诗和其韵  
万事忘怀付酒樽，长閒不厌客登门。  
但存心地平如砥，胜买　　牛教子孙。  

吴芾　归来到红梅下有感  
惜花端拟醉花时，不谓花开失素期。  
去日横枝才蓓蕾，归来满树已离披。  
虽知胜赏输同舍，尚爱余芳绕曲池。  
花亦念予情不浅，更留残萼索题诗。  

吴芾　归自郡中道上口占  
禾黍离离压道旁，蹇驴归去晚风凉。  
扬鞭西指吾庐近，想见新醅已可尝。  

吴芾　癸巳岁邑中大歉三七侄捐金散谷以济艰食因成三十韵以纪之  
吾家谓侄非常儿，自幼读书尝下帷。  
平居事母尽孝道，力供子职曾无违。  
辛勤农亩三十载，顿立门户成家肥。  
耻同流俗事骄吝，好贤乐业常怡怡。  
闻人急难知在己，见义踊跃无不为。  
造桥砌路未为德，折券释逋未足奇。  
究其存心用意处，尤在邑人艰食时。  
此邑山多土田少，民贫自昔难支持。  
其间岁收数百斛，已为富室他可知。  
况复今年苦亢旱，州里远近咸告饥。  
田畴弥望总如燎，细民未免俱流移。  
纵使人能保常产，亦复有甑无米炊。  
虽幸朝家行赈济，正恐未能遍群黎。  
往往倾村走山谷，荷锄掘地寻蕨萁。  
取根为粉虽可饱，食之既久人亦羸。  
春来必至生疫疠，死填沟壑夫何疑。  
吾侄见之轸忧恻，首议倡率输家赀。  
既捐青蚨二百万，犹恨籴贵难疗饥。  
庾中仅存二千石，一旦倾倒尽散之。  
此心但欲济雘里，身外浮名非所希。  
吁嗟薄俗务贫鄙，计较升斗争刀锥。  
徒知富有可润屋，岂虑人怨亲戚离。  
有如吾侄为此举，吾乡自古应亦稀。  
小惠所施固未博，风义自足洗浇漓。  
傥使人人皆若尔，千里岂复忧馁时。  
第愿吾侄广此意，所为尽从今日推。  
阴功在人天心报，会俾尔寿膺繁禧。  
梓里遗芳传未艾，世有子孙攀桂枝。  
岂惟同里共歆艳，亦使吾侄增光辉。  
老夫无以示旌劝，聊为吾侄题此诗。  

吴芾　癸巳夏秋旱七月十月得雨喜雨有作  
旱魃为灾害有秋，焦枯满目使人忧。  
片云忽向天边合，一雨俄惊地上流。  
尽道槁苗须半活，如云晚稻可全收。  
老农两牧齐加额，且免流离过外州。  

吴芾　桂堂  
长恨年年月窟秋，无人共拍酒船浮。  
君家双桂开时节，我欲从君载酒游。  

吴芾　过姑苏  
游宦重来二十年，江山风物总依然。  
道傍民吏犹相记，独怪吾衰雪满颠。  

吴芾　过嘉禾呈方懋德  
昔尝此地奉周旋，倒指于今三十年。  
今日相逢成二老，那知又复到樽前。  

吴芾　过金陵  
当时护跸此盘旋，倒指重来仅十年。  
决策迁都言漫切，自怜微力莫回天。  

吴芾　过上饶有感  
少日随亲官此州，如今老矣复来游。  
此身纵健那能久，何苦奔驰不自休。  

吴芾　过吴江题舑庵  
壮岁经行今白头，未容归老复来游。  
人如化鹤云间去，桥似垂虹天际浮。  
风月一川无限兴，烟波万顷不胜愁。  
三贤高躅何难继，犹抗尘容只自羞。  

吴芾　过吴门登简孚堂有感  
三十年前此宦游，经从偶得驻扁舟。  
回头岁月如驹隙，到眼风烟独虎丘。  
无复故人论旧事，却因陈迹惹新愁。  
此生未必能重到，且为斯堂更少留。  

吴芾　过许氏居  
山崖水畔得幽居，一见令人忆故庐。  
幸有山围并水绕，天胡不放我归欤。  

吴芾　海棠  
靓妆浓艳雨蒙茸，高下池台细细风。  
却恨韶华偏蜀土，更无颜色似川红。  
寻芳只恐三春暮，把酒欣逢一笑同。  
子美诗才犹阁笔，至今寂寞锦城中。  

吴芾　寒梅  
冰玉精神绝点埃，人间无物似寒梅。  
凌霜傲雪浑閒事，最是欺春不逐来。  

吴芾　濠水累年不泄鱼既牣每触热辄死余既浚治市河因开水门导之入江遂作  
局促洿池几岁鱼，想应日日念江湖。  
如今放汝非无意，亦欲天公放老夫。  

吴芾　濠水累年不泄鱼既牣每触热辄死余既浚治市河因开水门导之入江遂作  
我今纵汝入江中，好趁风雷早化龙。  
只恐为龙行雨苦，碧波深处且从容。  

吴芾　何彦清梅诗二绝用韵颇严诸公相率同和  
清愁幽恨不禁春，寂寞池塘雪意昏。  
寄语高楼莫吹笛，夜寒留取伴龙孙。  

吴芾　何彦清梅诗二绝用韵颇严诸公相率同和  
只把南枝作雪看，一般风韵照人寒。  
当年儿女还知此，定借君来答谢安。  

吴芾　和鲍昌朝湖上二首  
青山叠叠起汀沙，幽鸟惊人噪古槎。  
竹叶受风枞甲刃，松膏流地蛰龟蛇。  
爱閒正喜逢僧话，乘兴何妨到酒家。  
饮罢相携磨石壁，淋漓醉墨半欹斜。  

吴芾　和鲍昌朝湖上二首  
一片湖光净见沙，晚来閒上钓鳊槎。  
山横平野堆寒玉，水绕孤城绾卧蛇。  
遥认茶烟知禁苑，忽闻机杼得人家。  
夕阳归路西风急，笑倩旁人整帽斜。  

吴芾　和鲍昌朝韵  
参军长俊逸，醉里度流年。  
客路三千里，狂吟几百篇。  
贫宁贻俗笑，死不受人怜。  
别后知何处，相思夜不眠。  

吴芾　和鲍倅  
彯缨谁不是王臣，抗志如今有几人。  
坠典固尝深探讨，颓纲犹未许弥纶。  
拟归旧隐消残腊，旋买新田作好春。  
圣主搜扬方侧席，不应无术济生民。  

吴芾　和鲍倅  
参军已去作飞仙，俊逸声名久不传。  
千古家风期尔振，一时句法许谁先。  
心惟酷好佳山水，手不停披旧简编。  
想得锦囊应是富，年来知有几千篇。  

吴芾　和鲍倅  
人生出征苦难全，老矣安能了世缘。  
聊向此时看捉月，敢希他日上凌烟。  
行吟虽愧无新语，坐食犹欣有故廛。  
若得放归多种秫，不忧长欠酒家钱。  

吴芾　和采石诗韵寄韩无咎  
野性从来爱水云，合耕岩下钓溪滨。  
宦游愧负平生志，临按欣逢我辈人。  
奎阁雄文光照日，锦囊佳句艳争春。  
外台况上三年计，一节行看诏墨新。  

吴芾　和陈国佐亦爱堂韵  
纷纷当世士，尽道休官去。  
有堕尘网中，谁能复回顾。  
重为轩冕惑，一念遂差互。  
要当发深省，悟此形皆寓。  
奔驰徒扰扰，静中有奇趣。  
夫子廊庙材，华途昔荣遇。  
富贵方迫逐，脱身一何遽。  
盖恐负初心，或为名所误。  
独寻陶渊明，三径归来处。  
亲朋续旧游，寝食安故步。  
诗成月满窗，坐久尘生屦。  
个中有真乐，自足慰迟暮。  
我方困长途，因公识归路。  
读公寄傲篇，更觉忘世虑。  
有如逃空虚，倾耳听韶頀。  
念此有限身，岁月空复度。  
他时愿卜筑，结茅相近住。  
如公迈往姿，平生已心慕。  
我虽负俗累，胸中无好句。  
傥获从后尘，登高亦能赋。  

吴芾　和陈平仲中秋怀旧游  
天末逢秋半，临流玩佳月。  
置酒延孤光，夜久凉风发。  
感时歌慨慷，醉来翻不悦。  
念人有聚散，念月有圆缺。  
万事转头空，百年飞鸟瞥。  
粤从罹乱离，头角嗟垂折。  
兀坐山谷间，何人定交结。  
素琴已尘埃，孤剑尚清刮。  
故人不可见，幽怀欲谁说。  
明月自团团，幽忧空烈烈。  
忽得陈子诗，辞旨两奇绝。  
历历叙旧游，笔端如有舌。  
何处复可从，酒壶行自揭，  
遥想鲍与刘，应亦叹胡越。  
要当按酒兵，无令冒斧钺。  
吾侪岂长贫，庙堂方简拔。  

吴芾　和陈天予卜居二首  
夫子有直气，声名重如山。  
上书遭放逐，去国知几年。  
伤弓念投林，失水思潜渊。  
但期归里社，问舍仍求田。  
迨兹是卜筑，占胜郊野间。  
梅竹映左右，溪山绕后前。  
且欣轮奂美，碧瓦生青烟。  
莫叹经营苦，绿鬓成华颠。  
君虽欲退处，天岂容久闲。  
会起佐明主，四海俱晏然。  

吴芾　和陈天予卜居二首  
我亦初卜筑，止有湖与山。  
一区未易就，首尾八九年。  
种竹已成林，积水已成渊。  
我始得栖息，守此桑麻田。  
羡君治第敏，不出数月间。  
落成写胸臆，遥寄到我前。  
佳句粲珠玉，妙画梯云烟。  
我见为君动，喜甚殆欲颠。  
第恨隔山岳，无由相伴闲。  
何时一会面，尊酒共陶然。  

吴芾　和陈天予冠字韵  
已是头童懒整冠，尊前犹欲强追欢。  
浮生得满七旬少，乐事能并四者难。  
闲去稍知心地适，兴来殊觉醉乡宽。  
入朝更诵公诗句，两腋风生盛暑寒。  

吴芾　和陈天予见寄真字韵  
前贤惟有太丘真，岂谓于今见后身。  
虽是一时为逐客，不妨千古作全人。  
自从别从心如渴，却喜诗来句绝尘。  
无计复陪花下醉，对花只觉倍伤春。  

吴芾　和陈天予岩桂  
乞身未遂归岩谷，满面尘埃慵靧沐。  
铃斋独坐更悲秋，喜见吾人驻车毂。  
吾人别久正怀思，一旦渴心还慰沃。  
天公助我作清欢，特遣仙花荐芬馥。  
万枝琐碎屑黄金，几树阴森攒碧玉。  
天然风韵月中来，颇鄙人间桃李俗。  
秋高气爽人意佳，衰病无悰惟我独。  
胡为却被此花恼，尽日檐前看不足。  
况是欣逢磊落人，远追渭钓并岩筑。  
须知天欲长吟哦，使向筠阳看修竹。  
见花落笔作长谣，灿若珠玑千百斛。  
我方触绪不自聊，得此细看还熟读。  
明朝人去花亦残，只把新诗时反覆。  

吴芾　和陈义卿  
自顾迂疏不入时，朼来此地亦何为。  
游从断绝凭谁语，踪迹飘零只自知。  
方喜朋簪今复合，却惭酒盏但空持。  
何时得遂归休去，把手临流共赋诗。  

吴芾　和陈义卿秋香  
小园无处着清香，谁剖头栗玉黄。  
可恨楚人元未识，只知兰芷是孤芳。  

吴芾　和陈泽民即事二首  
鸡声催晓梦惊残，喜得归来卧碧峦。  
已是人间三月暮，尚余枕上五更寒。  
心安靖退虽无事，身觉衰颓亦鲜欢。  
赖有故人时会面，开颜一笑酒杯乾。  

吴芾　和陈泽民即事二首  
萧条古寺野僧残，聊与僧俱住翠峦。  
树影绕帘春尽静，水晶摇屋暮天寒。  
固知书剑不嫌冷，却恨杯盘未尽欢。  
当念老人衰已我，外虽强健实中乾。  

吴芾　和陈泽民见寄  
长年扰扰走红尘，今日方还自在身。  
行处湖光侵杖履，坐来山色照我巾。  
敢希寄傲陶元亮，且学躬耕郑子真。  
犹恐风烟劳顾揖，未能终日作閒人。  

吴芾　和陈泽民见寄  
应喜衰翁得挂冠，裁成妙语鼎来颁。  
清如水上看修竹，秀似云中见远山。  
已播政声来阙下，更传诗句满人间。  
只疑自此飞腾去，未许归来伴我闲。  

吴芾　和陈泽民见寄三首  
平生懒病苦难医，长为家山咏式微。  
投老但思抛世网，非才安敢近天威。  
不堪人事来如织，况复年华去若飞。  
胸次万端谁与语，何时玉麈对君挥。  

吴芾　和陈泽民见寄三首  
青衫晚得自蟾宫，簿领虽卑道自隆。  
不为小官忘大计，要从旧学著新功。  
忽来书劄情何厚，细读诗篇句更雄。  
还忆去年相聚日，风前月下酒频中。  

吴芾　和陈泽民见寄三首  
不学群儿事诡随，世途虽险此心夷。  
人生富贵谁无分，男子功名自有诗。  
好称良辰聊适意，莫因末路辄兴悲。  
山寒已有梅花放，想见寻梅日有诗。  

吴芾　和陈泽民咏岩桂  
我家千树正芬芳，不见羁怀已倍伤。  
岂谓幽姿怜索寞，亦来孤馆伴凄凉。  
追寻尚想年时侣，披佛还同故里香。  
花下光阴能有几，若为飘泊向江乡。  

吴芾　和陈泽民韵  
雨歇云收天意回，放教明月下天来。  
为怜病守怀三径，故遣姮娥荐一杯。  
坐上宾僚方共集，城头更漏莫相催。  
来年此夕知谁在，对月何妨笑口开。  

吴芾　和陈子良海棠四首  
春来人物尽熙熙，红紫无情亦满枝。  
正引衰翁诗思动，举头那更得君诗。  

吴芾　和陈子良海棠四首  
花间春色丽晴空，恼我狂来只绕丛。  
试问妖娆谁与比，一株胜却万株红。  

吴芾　和陈子良海棠四首  
雨后花头顿觉肥，细看还是旧风姿。  
坐余自有复芬馥，不许凡人取次知。  

吴芾　和陈子良海棠四首  
十年栽种满园花，无似兹花艳丽多。  
已是谱中推第一，不须还更问如何。  

吴芾　和陈宗师  
昨幸朋簪盍，还惊客袂分。  
相望千里月，独占一溪云。  
高论无由款，新诗忽得闻。  
羡君岩穴下，清坐绝埃氛。  

吴芾　和池州陈教授韵二首  
人物今谁似此郎，合居严近赞垂裳。  
未将事业先诸老，且把文章变一方。  
今日杏坛风似鲁，向来铁砚志如桑。  
会看奋迅为时用，展尽胸中计策长。  
