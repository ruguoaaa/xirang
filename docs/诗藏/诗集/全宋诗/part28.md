---
title: 第29部分
index: true
icon: editor
order: 29
category:
  - 诗藏
  - 诗集
  - 全宋诗
tag:
  - 佚名
---

陆游　岁暮感怀以余年谅无几休日怆已迫为韵  
士生始志学，固为圣人徒，  
人人可稷契，世世皆唐虞。  
仰事与俯育，治道无绝殊。  
孔孟之所传，世俗顾谓迂。  
申韩尚刻薄，老庄竞虚无。  
尔车非不良，盍行九轨途。  

陆游　岁暮感怀以余年谅无几休日怆已迫为韵  
江左谢太傅，高卧颇自喜，  
东山岂不佳，惜也终一起。  
阿坚偶自败，元子亦适死；  
区区疑谤中，勋业端有几？  
当时嘲小草，虽戏实中理。  
所以山中人，至今笑园绮。  

陆游　岁暮感怀以余年谅无几休日怆已迫为韵  
家世本无年，甲子近一周；  
小子独何幸，七十今平头。  
往者收朝迹，亟欲求归休，  
厚恩许奉祠，得禄岁愈优。  
三釜不及亲，顾为妻子留。  
何由洗此媿，欲挽天河流。  

陆游　岁暮感怀以余年谅无几休日怆已迫为韵  
高皇昔中兴，风雨躬沐栉；  
一士未尝遗，万里皆驰馹。  
廉听辟言路，虚怀询得失。  
孤臣实草芥，亦获对宣室，  
龙颜宛在目，德不报万一。  
桥山松柏寒，泪尽史臣笔。  

陆游　岁暮感怀以余年谅无几休日怆已迫为韵  
王师宿梁益，行台护诸将；  
腐儒忝辟书，万里至渭上。  
旌旗照关路，风雪暗戎帐，  
堂堂铁马阵，亹亹木牛饷。  
谁知骨相薄，空负心胆壮！  
回首二十年，抚事增悲怆。  

陆游　岁暮感怀以余年谅无几休日怆已迫为韵  
在昔祖宗时，风俗极粹美，  
人材兼南北，议论忘彼此。  
谁令各植党，更仆而迭起；  
中更夷狄祸，此风犹未已。  
臣不难负君，生者固卖死。  
傥筑太平基，请自厚俗始。  

陆游　岁暮感怀以余年谅无几休日怆已迫为韵  
井地以养民，整整若棋画。  
初无甚贫富，家有五亩宅。  
哀哉古益远，祸始开阡陌。  
富豪役千奴，贫老无寸帛。  
因穷礼义废，盗贼起蹙迫。  
谁能讲古制，寿我太平脉？  

陆游　岁暮怀张季长  
已迫桑榆景，况逢梅柳时。  
功名终自误，老病独如期。  
醉眼嫌天迮，孤吟觉鬼悲。  
唐安在何许？无字寄相思。  

陆游　岁暮老怀  
粥美忘流啜，灯孤伴独吟。  
衾寒知夜艾，身痛卜天阴。  
薪炭常忧绝，杯觞不厌深。  
故人今已矣，三叹有遗音。  

陆游　岁暮贫甚戏书  
阿堵元知不受呼，忍贫闭户亦良图。  
曲身得火才微直，槁面持杯秪暂朱。  
食案阑干堆苜蓿，褐衣颠倒著天吴。  
谁知未减麤豪在，落笔犹能赋两都。  

陆游　岁暮贫甚戏作  
得米还求涧底薪，始知天地有穷人。  
年开八秩宁赊死？官及三儿不救贫。  
药尽无如医偃蹇，囊空那办酒逡巡。  
柳条萱草添愁思，不似寻常见早春。  

陆游　岁暮遣兴  
昔慕骚人赋远游，放懹蜀栈楚山秋。  
橘中尚可著四老，海外谁云无九州？  
薄酒时须浇舌本，闲愁莫遣上眉头。  
幅巾短褐吾羞便，实厌衣冠裹沐猴。  

陆游　岁暮遣兴  
病著愁侵并不支，孤村况遇岁残时。  
水轩客散成舒啸，山寺僧来得剧棋。  
铜鸭香生风嫋嫋，竹鸡声断雨丝丝。  
新诗锻炼功何似，问著衰翁自不知。  

陆游　岁暮书怀  
世事从来不可常，把茆犹幸得深藏。  
床头酒瓮寒难熟，瓶里梅花夜更香。  
薄命元知等蝉翼，畏途何处不羊肠？  
诗成读罢仍无用，聊满山家骨董囊。  

陆游　岁暮书怀  
忆昔初辞鵷鹭行，慨然誓墓老耕桑。  
蓼汀夜宿梦魂爽，梅坞暮归襟袖香。  
穷巷每多闲日月，小儿时诵古文章。  
吾侪穷死从来事，敢变胸中百链刚。  

陆游　岁暮与邻曲饮酒用前辈独酌韵  
出会稽南门，九里有聚落，  
虽非衣冠区，农圃可共酌。  
野实杂甘酸，草具无厚薄。  
小童能击筑，一笑相与乐。  
徒手出丛花，空中取丸药。  
主礼虽可笑，众客亦起酢。  
聊持缀宿好，未用嘲淡泊。  
穷达则不同，亦践真率约。  
予年过八十，故物但城郭。  
作诗记清欢，未媿华表鹤。  

陆游　岁暮杂感  
衰发如枯菅，残齿如败屐。  
取米鬻薄糜，便足度晨夕。  
欲知死远近，不必讯龟筴。  
四序忽已过，如数堠双只。  
发装陌上亭，具食水边驿。  
会当一日归，岂有终作客！  

陆游　岁暮杂感  
天风吹雪片，大者如飞鸥；  
岂惟平沟坑，直恐薶马牛。  
百钱买薪蒸，千钱赎褐裘，  
虽无狐貉温，要免沟壑忧。  
小儿为我言，幸可具杯瓯；  
园蔬亦复佳，过足翁岂求。  

陆游　岁暮杂感  
岁尽霜雪稠，相望僵万木；  
天岂私梅花，独畀此芬馥。  
高标我自有，何憾老空谷。  
人言和羹实，晚或参鼎餸。  
哀哉世论卑，污我麈外躅。  
谁能湔祓之，写真配修竹？  

陆游　岁暮杂感  
我少虽嗜书，赋性实慵惰。  
初志略未酬，白发已无那。  
吾儿犹好勇，世事如弃唾。  
呻吟编简中，彻旦或未卧。  
尔来愈自励，日读易一过，  
勉终大学功，吾道要负荷。  

陆游　岁暮作  
鱼贯长条兔卧盘，往来聊续里闾欢。  
旧符又拟新年换，残历都无半纸看。  
梅影横斜春尚浅，角声悲壮夜将阑。  
坚顽敢望今如许，戏说期颐强自宽。  

陆游　岁穷  
困厄身如寄，推迁岁忽穷。  
百年均昨梦，万古一飞鸿。  
夜瓮鸣春酒，晨畦撷晚菘。  
属餍童子笑，便腹负吾翁。  

陆游　岁首书事  
东风入律寒犹剧，多稼占祥雪欲成。  
郁垒自书夸腕力，屠苏不至叹人情。  
呼卢院落哗新岁，卖困儿童起五更。  
白发满头能且健，剩随邻曲乐升平。  

陆游　岁首书事  
扶持又度改年时，耄齿侵寻敢自期。  
中夕祭余分餺飥，犁明人起换锺馗。  
春盘未抹青丝菜，寿斝先酬白发儿。  
闻道城中灯绝好，出门无日叹吾衰。  

陆游　岁晚  
日月忽其逝，吾生犹几何？  
不从屠狗醉，即和饭牛歌。  
斧钺稽天讨，金缯约虏和。  
无情恨荆棘，岁晚暗铜驼。  

陆游　岁晚  
岁晚霜风正怒号，荒村败屋拥藜蒿。  
穷犹可勉圣贤事，老岂遽忘铅椠劳。  
从宦虽如棋已决，治经窃比茧初缫。  
闭门养气渊源在，未敢摧伤学楚骚。  

陆游　岁晚  
岁晚城隅车马稀，偷闲聊得掩荆扉。  
征蓬满野风霜苦，多稼连云雁骛肥。  
报国有心空自信，结茅无地竟安归？  
浣花道上人谁识，华表千年老令威。  

陆游　岁晚  
无穷世事浩难量，岁晚沉绵卧草堂。  
短褐坼图移曲折，故书经蠹失偏傍。  
卖刀拟买春耕犊，挟筴曾亡旧牧羊。  
点检生涯还自笑，菜畦残叶带新霜。  

陆游　岁晚  
云暗郊原雪意稠，天公似欲富来黣。  
布衾岁久真如铁，讵取私怀一己忧。  

陆游　岁晚  
不学空门不学仙，端居胸次自超然。  
绛人甲子君休问，新岁吾儿本命年。  

陆游　岁晚  
扶藤据几久支离，敢料駸駸迫耄期。  
面槁自丹天所借，齿摇复住力何施？  
花前鲸吸犹堪酒，窗底蝉嘶未废诗。  
浮世极知谁不死，比君终挍几年迟。  

陆游　岁晚  
戒杀家庖罢馈鱼，病脾亦复禁寒蔬。  
莫惭邻里嘲枯淡，出甑香粳玉不如。  

陆游　岁晚  
小岫嶙峋炷宝熏，卷书闲对一窗云。  
雁声忽向天边过，起立中庭看断群。  

陆游　岁晚  
小坞梅开十二三，曲塘冰绽水如蓝。  
儿童门采春盘料，蓼茁芹芽欲满篮。  

陆游　岁晚  
久矣功名不上心，亦无心要老山林。  
鹿门采药悠然去，千载庞公是赏音。  

陆游　岁晚感怀  
利名争夺两皆非，生世宁殊露易曦。  
老冉冉来谁独免，冢累累处会同归。  
听歌莫惜终三叠，纵猎何妨更一围。  
醉卧日高呼不醒，笑人霜晓束朝衣。  

陆游　岁晚怀故人  
衰髯白尽无添处，病骨舑然欲折时。  
客抱琴来聊瀹茗，吏封印去又哦诗。  
山横城上势如压，角动楼头声正悲。  
零落断鸿书不到，岁残何以慰相思？  

陆游　岁晚怀镜湖旧隐慨然有作  
公府还家鬓未秋，镜湖南畔决归休。  
读书精舍岂轻出，采药名山成远游。  
白堕兴来犹小醉，青精材足更何求。  
俗间毁誉惟堪笑，常隘韩公咎斗牛。  

陆游　岁晚盘尊索然戏书  
经年薄宦客桐庐，市邑萧然一物无。  
名酒不来惟饮湿，长鱼难觅且焚枯。  
支离鹤骨寒添瘦，宛转龟肠夜自呼。  
更与儿曹同一笑，灯前短褐拆天吴。  

陆游　岁晚书怀  
残岁堂堂去，新春鼎鼎来。  
梦移乡国近，酒挽壮心回。  
暖律初催柳，晴光并上梅。  
东湖有归日，衰抱得频开。  

陆游　岁晚书怀  
早见龙翔上太清，即今孤宦老山城。  
灵丹不解换凡骨，薄命枉教生太平。  
积雪楼台增壮观，近春鸟雀有和声。  
如山吏牍何时了？惆怅西窗晚照明。  

陆游　岁晚幽兴  
梅出疏篱柳拂池，流年已迫早春时。  
壮心卓荦犹欺酒，老业呻吟未废诗。  
眼暗观书如棘沥，齿疏嘬饭似牛呞。  
风炉欲试苍鹰爪，自向林间拾堕枝。  

陆游　岁晚幽兴  
残年欲遂迫期颐，追数朋俦死已迟。  
卜冢治棺输我快，染须种齿笑人痴。  
野梅角地草生後，街柳拂鞍冰泮时。  
满眼云山不须买，剩倾新酿赋新诗。  

陆游　岁晚幽兴  
万里风波行路难，君恩尚许缀祠官。  
中庭郁郁药苗长，绝壁飕飕松吹寒。  
泥巷有人寻杜甫，雪庐无吏问袁安。  
清晨对镜增幽致，龟屋新裁二寸冠。  

陆游　岁晚幽兴  
短鬓元知不久青，况开九帙数余龄。  
全家共保一忍字，累世相传三住铭。  
时泛孤舟过梅市，却穿双屩上兰亭。  
拥炉莫恨无僧在，满院松风要细听。  

陆游　岁未尽前数日偶题长句  
老向人间迹转孤，参差烟火出菰蒲。  
数畦绿菜寒犹茁，一勺清泉手自　。  
榖贱窥篱无狗盗，夜长暖足有狸奴。  
岁阑更喜人强健，小草书成郁垒符。  

陆游　岁未尽前数日偶题长句  
短褐萧萧一幅巾，明时乞与水云身。  
平生不售屠龙技，投老真为种菜人。  
釜粥芬香饷邻父，阑猪丰腯祭家神。  
联翩节物惊人眼，傩鼓停　又见春。  

陆游　岁未尽前数日偶题长句  
栟榈小弁野人装，八十三年旧话长。  
真笑形骸无藉在，本知生世不牢强。  
茅檐啼鸟初相命，烟渚归鸿渐著行。  
想得城中盛冠盖，家家来往荐椒觞。  

陆游　岁未尽前数日偶题长句  
风号四野云如墨，徂岁消磨不满旬。  
瑞雪便应平地尺，野梅又报一年春。  
长河断渡冰将合，古寺题诗手为皴。  
僵卧闭门行路绝，安知今代独无人？  

陆游　岁未尽前数日偶题长句  
渐近新年日愈长，不辞扶病举椒觞。  
了无一事干灵府，只合终身住醉乡。  
门飣春盘儿女喜，捣簁腊药婢奴忙。  
蜀州白首犹痴绍，更为梅花赋断肠。  

陆游　遂初  
狂本类三闾，归仍慕二疏。  
何由满人笑，但可遂吾初。  
奕奕沙堤马，栖栖下泽车。  
细看俱外物，俛首老犁锄。  

陆游　遂初  
贫士善用短，屏居常自如。  
出寻邻叟语，归读古人书。  
过店亦沽酒，登山时跨驴。  
非关傲麈世，聊欲遂吾初。  

陆游　笋绝句  
列仙阅世独清舑，雪谷冰溪老不枯。  
输与锦绷孩子辈，千金一束入天厨。  

陆游　所居堂极凉虽三伏常有秋意也偶得长句  
高栋虚檐六月凉，野人谁遣寄华堂？  
炎威自避重重幕，清吹时生曲曲廊。  
白苎出箱开叠雪，甘瓜随刃落轻霜。  
凭谁为报金羁客，满帽京尘有底忙？  

陆游　塔子矶  
塔子矶前艇子横，一窗秋月为谁明？  
青山不减年年恨，白发无端日日生。  
七泽苍茫非故国，九歌哀怨有遗声。  
古来拨乱非无策，夜半潮平意未平。  

陆游　蹋碛  
鬼门关外逢人日，蹋碛千家万家出。  
竹枝残戚云不动，剑器联翩日将夕。  
行人十有八九瘿，见惯何曾羞顾影。  
江边沽酒沙上卧，峡口月出风吹醒。  
人生未死信难知，憔悴夔州生鬓丝。  
何日画船摇桂楫，西湖却赋探春诗？  

陆游　太古  
太古安知虙与尧，茹毛饮血自消摇。  
不须追咎为书契，初结绳时俗已浇。  

陆游　太平花  
扶床踉蹡出京华，头白车书未一家。  
宵旰至今劳圣主，泪痕空对太平花。  

陆游　太师魏国史公挽歌词  
早擅渊源学，常怀恳款忠。  
云龙际千载，典册冠三公。  
论谏宁中止，谋谟不苟同。  
此心谁复识？志士泣秋风。  

陆游　太师魏国史公挽歌词  
位历公卿贵，身兼将相荣；  
珥貂仪一品，锡带价连城。  
入告推忠厚，躬行本志诚。  
斯民何以报，万里遍春耕。  

陆游　太师魏国史公挽歌词  
道德补天石，勋劳夹日龙。  
犯颜无不尽，造膝略皆从。  
岁贡来戎币，秋防灭塞烽。  
画图麟阁上，犹足折遐冲。  

陆游　太师魏国史公挽歌词  
旧弼初收召，惟公力赞扬。  
都亭移供帐，全魏彻封疆。  
大度宁猜阻？群言自中伤。  
拳拳虚左意，犹可质穹苍。  

陆游　太师魏国史公挽歌词  
垄干劳久戍，大将未班师。  
抗议回天意，忘身为圣时。  
人心巑莫测，时事远难知。  
汗简方传信，孤生欲语谁！  

陆游　太息  
太息重太息，吾生谁与归？  
那知暮景迫，但觉故人稀。  
避祸归犹困，忧谗默亦非。  
今年贫彻底，拟卖旧渔矶。  

陆游　太息  
闲将白发照清沟，太息年光逝不留。  
勋业无期著书晚，此生与世判悠悠。  

陆游　太息  
太息重太息，吾行无终极。  
冰霜迫残岁，鸟兽号落日。  
秋砧满孤村，枯叶拥破驿。  
白头乡万里，堕此虎豹宅。  
道边新食人，膏血染草棘。  
平日铁石心，忘家思报国。  
即今冒九死，家国两无益。  
中原久丧乱，志士泪横臆。  
切勿轻书生，上马能击贼。  

陆游　太息  
太息贫家似破船，不容一夕得安眠。  
春忧水潦秋防旱，左右枝梧且过年。  

陆游　太息  
早岁元于利欲轻，但余一念在功名。  
白头不试平戎策，虚向江湖过此生。  

陆游　太息  
祷庙祈神望岁穰，今年中熟更堪伤。  
百钱斗米无人要，贯朽何时发积藏？  

陆游　太息  
凄凄复凄凄，山路穷攀跻。  
仆病卧草间，马困声酸嘶。  
脱兔截道奔，穷狖上树啼。  
崩湍一何哀，下落万仞溪。  
昏黑投孤戍，洗我衣上泥。  
下愚不可迁，大惑终身迷。  
仕宦十五年，曾不饱糠粞。  
客路少睡眠，月白闻号鸡。  
欲行且复止，虎来茆叶低。  

陆游　太息  
书生忠义与谁论？骨朽犹应此念存。  
砥柱河流僲掌日，死前恨不见中原。  

陆游　太息  
北陌东阡有故墟，辛勤见汝昔营居。  
豪吞暗蚀皆逃去，窥户无人草满庐。  

陆游　太息  
自古才高每恨浮，伟人要是出中州。  
即今未必无房魏，埋没胡沙死即休。  

陆游　太息  
关辅堂堂堕虏尘，渭城杜曲又逢春。  
安知今日新丰市，不有悠然独酌人？  
太液黄鹄歌汉始元元年春二月，黄鹄下建章宫太池中。公卿上寿，赐诸王列侯宗室金钱。予夜读汉书，追作歌一首。  
建章宫里春风寒，太液水生池面宽。  
中人驰奏黄鹄下，龙旗豹尾临池看。  
芹香藻暖鹄得意，左右从官呼万岁；  
须臾传诏宴公卿，髈声如雷动天地。  
时平宫省游乐多，黄鹄刷羽涵恩波。  
小臣珥笔龙墀下，愿继前朝天马歌。  

陆游　叹老  
齿堕因废谈，发短不入把。  
余年似残尊，欲尽不禁泻。  
出门见乡曲，每恨识面寡。  
往昔同戏儿，累累冢盈野。  

陆游　叹老  
晨起梳头满镜霜，岂堪著脚少年场。  
酒徒分散情疏索，棋敌凭陵意颉颃。  
寓世极知均醉梦，余生只合老耕桑。  
石帆山下蓴丝长，待我还东泊野航。  

陆游　叹老  
朋侪什九堕丘墟，自笑身如脱纲鱼。  
委命已悲吾道丧，垂名真负此心初。  
齿残仅可决濡肉，眼涩知难读细书。  
家事岂容关老子，儿曹努力事耕鉯。  

陆游　叹老  
小筑依林薮，残年迫耄期。  
衣宽方觉瘦，步蹇始悲衰。  
食饮常多忌，方书动自随。  
园花几分在？睡起问吾儿。  

陆游　叹老  
镜里萧萧白发新，默思旧事似前身。  
齿残对客豁可耻，臂弱学书肥失真。  
渐觉文辞乖律吕，岂惟议论少精神。  
平生师友凋零尽，鼻垩挥斤未有人。  

陆游　叹老  
身历邅回事万端，天教林下养衰残。  
文编似是他人作，书卷如曾隔世观。  
久已悠悠置恩怨，况能一一记悲懽？  
床头周易真良药，不是书生强自宽。  

陆游　叹俗  
风俗陵夷日可怜，乞墦钳市亦欣然。  
看渠皮底元无血，那识虞卿鲁仲连！  

陆游　叹息  
国家图籾合中兴。，  
叹息吾宁粥饭僧。卖剑买牛衰可笑，  
坏裳为裤老犹能。晓过射圃云藏垒，  
夜读兵书雨洒灯。安得龙媒八千骑，  
要令穷虏畏飞腾。  

陆游　炭尽地炉危坐至夜分戏作  
短景窗易黑，长宵炉少红。  
直令贫到骨，未害气如虹。  
志士元谋道，儒生敢讳穷。  
霜严鸡喔喔，但愧读书功。  

陆游　探梅  
我游东村冲暮烟，断桥流水鸣溅溅。  
欲寻梅花作一笑，数枝忽到拄杖边。  
高标元合著山泽，绝艳岂复施丹铅。  
定知曾授餐玉法，不尔恐是渞波仙。  
锦江赋诗忽万里，蓬山把酒今三年。  
相逢风味宛如昨，人生何者非前缘？  
颇思取醉极清赏，杖头幸有百许钱。  
但判插破乌纱帽，莫记吹落黄金船。  

陆游　探梅  
岁月相寻岂有穷，早梅唤醒醉眠翁。  
坐中酒量人人别，花底春风处处同。  
白帝城边微雪过，青衣江上夕阳红。  
锦囊空复残诗在，分付悲欢一梦中。  

陆游　探梅  
半吐幽香特地奇，正如官柳弄黄时。  
放翁颇具寻梅眼，可爱南枝爱北枝。  

陆游　探梅  
江路云低糁玉尘，暗香初探一枝新。  
平生不喜凡桃李，看了梅花睡过春。  

陆游　探梅至东村  
乞得残骸已累年，柴车破弊不堪悬。  
闲愁正要供诗思，小疾何妨省酒钱。  
忍事渐多心混混，贮书虽少腹便便。  
今朝偶有寻梅兴，春色争来拄杖前。  

陆游　唐长庆中南池新亭碑在汉高帝庙侧亭已失所在矣  
池废新亭亦已无，遗碑半灭卧春芜。  
文章绮靡虽非古，今代词人不办渠。  

陆游　唐希雅雪鹊  
烈风大雪吞江湖，巨木摧折竹苇枯。  
乌鸢瑟缩堕地死，岂复能顾卵与雏。  
棘枝拔出乱石罅，凛凛生气独有余。  
耐寒两鹊亦异禀，羽族有此山泽舑。  
神凝气劲中自足，不待晴日相鸣呼。  
深知画手亦怪伟，用意直刮造化炉。  
氄毛虽细爪翮健，落笔岂独今所无？  
我评此画如奇书，颜筋柳骨追欧虞。  

陆游　唐虞  
唐虞虽远愈巍巍，孔氏如天孰得违？  
大道岂容私学裂，专门常怪世儒非。  
少林尚忌随人转，老氏亦尊知我稀。  
能尽此心方有得，勿持糟粕议精微。  

陆游　堂东小室深丈袤半之戏作  
小室舍东偏，满窗朝日妍。  
研池生细浪，香岫起微烟。  
欲极图书乐，少须冰雪天。  
犹胜禅榻上，仅仅占三椽。  

陆游　堂中以大盆渍白莲花石菖蒲翛然无复暑意睡起戏书  
海东铜盆面五尺，中贮涧泉涵浅碧。  
岂惟冷浸玉芙蕖。青青菖蒲络奇石。  
长安火云行日车，此间暑气一点无。  
纱幮竹簟睡正美，鼻端雷起惊僮奴。  
觉来隐几日初午，碾就壑源分细乳。  
却拈燥笔写新图，八幅冰绡瘦蛟舞。  

陆游　逃暑小饮熟睡至暮  
桑落香浮槲叶杯，甘瓜绿李亦佳哉！  
虚堂顿解汗挥雨，高枕俄成鼻殷雷。  
静听风声生槛竹，徐看日影转庭槐。  
晚凉更动扁舟兴，北渚红蕖已半开。  

陆游　逃暑小饮熟睡至暮  
槐影桐阴欲满廊，纶巾羽扇自生凉。  
新簄玉瀣陈双榼，平展风漪可一床。  
驰骑远分丹荔到，大盆寒浸碧瓜香。  
湖边谁谓幽居陋？也爱迢迢夏日长。  

陆游　桃源  
木缺桥横一径微，断烟残霭晚霏霏。  
十年倦客明双眼，五月游人换夹衣。  
翠峡束成寒练静，苍崖溅落素鲛飞。  
尔来自笑痴顽甚，著处吟哦不记归。  

陆游　陶山遇雪觉林迁庵主见招不果往  
山中大雪二尺强，道边虎迹如碗大；  
衰翁畏虎复畏寒，招唤不来公勿怪。  
梨花开时好风日，走马寻公作寒食。  
不须沽酒饮陶潜，箭笋蕨芽如蜜甜。  

陆游　陶渊明云三径就荒松菊犹存盖以菊配松也余读而感之因赋此诗  
菊花如端人，独立凌冰霜；  
名纪先秦书，功标列仙方。  
纷纷零落中，见此数枝黄。  
高情守幽贞，大节凛介刚。  
乃知渊明意，不为泛酒觞。  
折嗅三叹息，岁晚弥芬芳。  

陆游　腾腾  
腾腾吾丧我，兀兀我忘吾。  
万事皆堕甑，一身真朽株。  
江天号鹳鹤，村巷暗楸梧。  
薄酒犹堪醉，归来稚子扶。  

陆游　题庵壁  
偶向城南卜草庐，二年浪迹寄樵渔。  
大床独卧豪犹在，万众横行策竟疏。  
清浊戏分春瓮酒，朱黄闲勘夜窗书。  
衰颜安用频看镜，日日元知有不如。  

陆游　题庵壁  
万里东归白发翁，闭门不复与人通。  
绿樽浮蚁狂犹在，黄纸栖鸦梦已空。  
薄技徒劳真刻楮，浮生随处是飞蓬。  
湖边吹笛非凡士，傥肯相从寂寞中？  

陆游　题庵壁  
万叠青山绕镜湖，数椽自爱野人居。  
风来松度龙吟曲，雨过庭余鸟迹书。  
小疾不妨寻酒去，丰年偶及挂冠初。  
有金可散还多事，四壁萧然计未疏。  

陆游　题庵壁  
破屋飕飕雀鼠穿，迩来四壁愈萧然。  
钱多孰谓可使鬼，人众何尝能胜天？  
秃尾驴游云外寺，长须奴引竹间泉。  
更余一事犹当勉，读易从今十绝编。  

陆游　题庵壁  
竹间仅有屋三楹，虽号吾庐实客亭。  
已断雨声重点滴，欲残灯影更晶荧。  
酒惟排闷难中圣，茶却名家可作经。  
头眩减来还病蹇，何时彻底得康宁？  

陆游　题庵壁  
孤村寂寂潮生浦，小院昏昏雨送梅。  
蔬食一箪宜面槁，畏涂九折自心灰。  
古人骨朽有书在，今雨泥多无客来。  
散发阳狂非寄傲，世间万事本悠哉！  

陆游　题庵壁  
侠气当年盖五陵，今成粥饭在家僧。  
身存但倚贫非病，齿落方惭豁可憎。  
踏月闲穿双草屩，听琴横按一枯藤。  
年来万事都经遍，强笑看人独未曾。  

陆游　题庵壁  
身似蜗牛麤有庐，却缘无用得安居。  
地炉封火欺寒雨，纸阁油窗见细书。  
荞熟山僧分餺飥，船来溪友饷薪樗。  
闭门莫笑衰颓甚，读易论诗亦未疏。  

陆游　题庵壁  
衰发萧疏雪满巾，君恩乞与自由身。  
身并猿鹤为三友，家托烟波作四邻。  
十日风号未成雪，一年梅发又催春。  
渔舟底用勤相觅，本避浮名不避人。  

陆游　题北窗  
束担还山读旧书，断编终日见唐虞。  
千茎白发年华速，一点青灯夜漏徂。  
厚价异时空市骨，大呼从昔不成卢。  
细思天赋原非薄，跬步门前万顷湖。  

陆游　题北窗  
不嗔人作腐儒看，断简堆中兴未阑。  
更事愈怀忧国切，苦心始觉著书难。  
流泉激激人声远，修竹萧萧暑令寒。  
四海诸公常共处，北窗何地著身宽？  

陆游　题柴言山水  
阴阴山木合，幽处著柴荆。  
喧中有静意，水车终日鸣。  

陆游　题柴言山水  
悬水三十仞，疾雷闻数里。  
正暑凛生秋，倚杖者谁子？  

陆游　题柴言山水  
高秋风雨天，幽居诗酒地。  
君看此气象，其可折简致？  

陆游　题柴言山水  
草亭临峭绝，霜嶂起嶙峋。  
危磴傥可上，老夫思卜邻。  

陆游　题陈伯予主簿所藏秦少游像  
晚生常恨不从公，忽拜英姿绘画中。  
妄欲步趋端有意，我名公字正相同。  

陆游　题城南堂  
山林恨与亲友别，朝市不堪车马喧。  
陈子调高无俗客，一廛却要近修门。  

陆游　题城南堂  
借问城南老居士：新年乐事复何如？  
春寒催唤客尝酒，夜静卧听儿读书。  

陆游　题城侍者剡溪图  
暮境侵寻两鬓丝，湖边自葺小茆茨。  
从今步步俱回棹，不独山阴兴尽时。  

陆游　题城侍者岘山图  
汉水沉碑安在哉？千年岘首独崔嵬。  
平生不作羊公计，但欲无名死草莱。  

陆游　题传神  
湿云生两屦，细雨暗孤篷。  
悔不桐江上，从初作钓翁。  

陆游　题传神  
雪鬓萧然两颊红，人间随处见神通。  
半醒半醉常终日，非士非农一老翁。  
枥骥虽存千里志，云鹏已息九天风。  
巉巉骨法吾能相，难著凌烟剑佩中。  

陆游　题传神  
盐车心愧渥洼姿，邂逅风云妄自期。  
啮雪岂无归汉日，饭牛犹有相齐时。  
君看短褐琴横膝，谁许峨冠剑拄颐？  
白发萧萧虽惫矣，时来或将渡辽师。  

陆游　题村店壁  
五十年来命压头，即今残发不禁愁。  
乱鸦阵起霜天晚，落叶声乾古渡秋。  
小市啜醨聊兀傲，长亭秣蹇得迟留。  
一身自处穷如许，幸是无因为国谋。  

陆游　题道傍壁  
晚境那禁岁月催，幽花又见涧边开。  
莫辞剩买旗亭酒，恐有骑驴李白来。  

陆游　题道傍壁  
湖废财存十二三，拍堤涨水尚如蓝。  
吾庐隐翳初非意，颇欲临流结草庵。  

陆游　题馆中直舍壁  
几年憔悴去清班，敢辱君恩误赐环。  
但厌软麈随倦马，不愁弱水隔神山。  
下帷寝饭群书里，退食雍容众隽间。  
行矣东归竟何补？低回未免媿吾颜。  

陆游　题郭太尉金州第中至喜堂  
安康甲第天下传，玉题绣井摩云烟。  
落成鼓吹震百里，意气欲压秦山川。  
第中筑堂最宏丽，奎画岌岌蛟龙缠。  
知公所喜在勇退，顾视解组如登仙。  
公心虽尔天未可，终倚北伐铭燕然。  
十年宿卫功第一，小却卧护长淮边。  
帐前犀甲罗十万，幙下珠履逾三千。  
愿公小缓高枕计，即今河雒犹腥膻。  
出师鸡鹿拥皂纛，画象麒麟峨玉蝉。  
是时公喜客亦乐，为公满泻黄金船。  

陆游　题海首座侠客像  
赵魏胡尘千丈黄，遗民膏血饱豺狼。  
功名不遣斯人了，无奈和戎白面郎！  

陆游　题韩运盐竹隐堂绝句三首  
邺下王孙今胜流，相逢三伏凛生秋。  
未尝一日可无竹，似是前身王子猷。  

陆游　题韩运盐竹隐堂绝句三首  
尘埃车马日駸駸，谁解从君一散襟？  
待我清秋有闲日，抱琴来写万龙吟。  

陆游　题韩运盐竹隐堂绝句三首  
静处知君解策勋，炉香袅袅起微云。  
岸巾不往寻青士，欹枕还应对墨君。  

陆游　题湖边旗亭  
春色初回杜若洲，佳人又典鷫鷞裘。  
八千里外狂渔父，五百年前旧酒楼。  
渡口远山颦翠黛，天边新月挂琼钩。  
回头笑向红尘说：也有闲愁到此不？  

陆游　题画薄荷扇  
薄荷花开蝶翅翻，风枝露叶弄秋妍。  
自怜不及狸奴点，烂醉篱边不用钱。  

陆游　题画薄荷扇  
一枝香草出幽丛，双蝶飞飞戏晚风。  
莫恨村居相识晚，知名元向楚辞中。  

陆游　题慧老芋岩  
煨芋当时话已新，如今拈出更精神。  
十年相国非吾愿，半颗君当别付人。  

陆游　题江陵村店壁  
青旆三家市，黄茆十里冈。  
蓬飞风浩浩，尘起日茫茫。  
驰骋多从兽，鉯耰少破荒。  
行人相指似，此路走襄阳。  

陆游　题接待院壁  
笙歌凄咽离亭晚，回首高城半掩门。  
叠叠远山横翠霭，娟娟新月耿黄昏。  
未嫌双橹妨欹枕，自是孤舟易断魂。  
遥想柯桥落帆处，隔江微火认渔村。  

陆游　题酒家壁  
智若禹行水，道如丁解牛。  
蘧蘧几春梦，泛泛一虚舟。  
事定忧何益，狂来醉始休。  
青帘夸酒美，且复共登楼。  

陆游　题酒家壁  
明主何曾弃不才，书生飘泊自堪哀。  
烟波东尽江湖远，云栈西从陇蜀回。  
宿雨送寒秋欲晚，积衰成病老初来。  
酒香菰脆丹枫岸，强遣樽前笑口开。  

陆游　题跨湖桥下酒家  
湖水绿於染，野花红欲燃。  
春当三月半，狂胜十年前。  
小店开新酒，平桥上画船。  
翩翩幸强健，不必愧华颠。  

陆游　题老学庵壁  
此生生计愈萧然，架竹苫茆只数椽。  
万卷古今消永日，一窗昏晓送流年。  
太平民乐无愁叹，衰老形枯少睡眠。  
唤得南村跛童子，煎茶扫地亦随缘。  

陆游　题梁山军瑞丰亭  
我行都梁窘风雪，史君喜事能留客；  
瑞丰亭上一尊酒，渺渺郊原水初白。  
峡中地褊常苦贫，政令愈简民愈淳。  
本来无事只畏扰，扰者才吏非庸人。  
都梁之民独无苦，须晴得晴雨得雨；  
史君心爱稼如云，时上斯亭按歌舞。  
歌阑舞罢史君醉，父老罗拜丰年赐。  
圣朝尚实抑虚文，纵产芝房非上瑞。  

陆游　题龙鹤菜帖  
先生直玉堂，日羞太官羊。  
如何梦故山，晓枕春蔬香？  
春蔬尚云尔，况我旧朋友。  
万里一纸书，殷勤问安否。  
先生高世人，独恨不早归。  
坐令龙鹤菜，犹愧首阳薇。  

陆游　题庐陵萧彦毓秀才诗卷后二首  
诗句雄豪易取名，尔来闲澹独萧卿。  
苏州死后风流艳，几许工夫学得成。  

陆游　题庐陵萧彦毓秀才诗卷后二首  
法不孤生自古同，痴人乃欲镂虚空。  
君诗妙处吾能识，正在山程水驿中。  

陆游　题旅舍壁  
老子残年未易量，出门随处得彷徉。  
窗棂日淡僧房暖，灶突烟青旅甑香。  
浊酒可求敲野店，旧题犹在拂颓墙。  
闲来又取丹经读，夜就松明解布囊。  

陆游　题旅舍壁  
泥淖停牛屋，风埃坐篑床。  
绛人难讳老，楚客自嫌狂。  
浪迹江湖大，回头日月长。  
村村有饼饵，正可不贲粮。  

陆游　题旅舍壁  
地旷风号木，天高日脱云。  
村名步头换，县界驿前分。  
蒿艾春侵路，鸡豚暮识群。  
敲门就炊爨，一饭敢忘君？  

陆游　题梅汉卿醉经堂  
它人烂醉锦瑟傍，君独醉心编简香；  
沉酣骨髓春盎盎，如枕麴蘖罗杯觞。  
三万牙签插高架，五千黄卷撑枯肠。  
信哉名教有乐地，白首不入无功乡。  

陆游　题门壁  
四十年来住此村，胜衣拜起有曾孙。  
市垆分熟容赊酒，邻舍情亲每馈餐。  
居似穷边荒马驿，身如深谷老桑门。  
幸知岁恶缘陂废，安得农官与细论？  

陆游　题明皇幸蜀图  
天宝政事何披猖，使典相国胡奴王。  
弄权杨李不足怪，阿瞒手自裂纪纲。  
八姨富贵尚有理，何至诏书褒五郎。  
卢龙贼骑已汹汹，丹凤神语犹琅琅。  
人知大势危累卵，天稔奇祸如崩墙。  
台省诸公独耐事，歌咏功德卑虞唐。  
一朝杀气横天末，疋马西奔几不脱。  
向来谄子知几人，贼前称臣草间活。  
剑南万里望秦天，行殿春寒闻杜鹃。  
老臣九龄不可作，鱼蠹蛛丝金监编。  

陆游　题千秋观怀贺亭  
河湟使典珥左貂，曲江相君谢不朝。  
宫中玉环狐作妖，黠虏旁窥心已骄。  
天维欲绝地轴摇，有识凛凛忧宗祧。  
贺公托言师松乔，黄冠径归侣渔樵，  
老马立仗不自聊，去如鸾凤冲烟霄。  
倾都祖饯拥渭桥，贤哉大夫脱尘嚣，  
扬州渡江木兰桡，入东夜听钱塘潮。  
我来故祠竹萧萧，黄冠野服传生绡。  
词卑媿匪英琼瑶，空采苹藻奠桂椒。  
虚堂断香闭寂寥，遗魂零落何由招？  

陆游　题桥南堂图  
平生不识桥南路，闻道清流带烟树。  
今朝开卷一欣然，恍若身亲到其处。  
徐郎独立嶷如山，招不能来麾不去。  
旧居万瓦碧浮烟，结茅却就桥南住。  
雪尽春生水似蓝，想君清啸钓鱼庵。  
道上红尘高十丈，断无一点到桥南。  

陆游　题三茆郡道士云隐  
兴尽当年句曲秋，却归罨画弄肩舟。  
有时信脚来沙际，拾得残云补破裘。  

陆游　题三茆郡道士云隐  
尚嫌勾漏养丹砂，况种刘郎去後花。  
罨画溪头云万顷，不知何处是君家。  

陆游　题僧庵  
细路穿云坞，危桥渡野塘。  
人稀土花碧，屋老瓦松长。  
忧患双蓬鬓，装资一布囊。  
烧薪藉余暖，今夜有新霜。  

陆游　题山家壁  
山中无传漏，猿鸣知既夕。  
芳藤上幽援，素月照高壁。  
主人殊喜事，欢若有夙昔。  
稚子擎竹盘，炊黍持饷客。  
卜邻虽未辨，清啸聊自适。  
还病久废诗，笔端叹荆棘。  

陆游　题剡溪莹上人梅花小轴  
孤舟清晓下溪滩，为访梅花不怕寒。  
忽有一枝横竹外，醉中推起短篷看。  

陆游　题少陵画像  
长安落叶纷可扫，九陌北风吹马倒。  
杜公四十不成名，袖里空余三赋草。  
车声马声喧客枕，三百青铜市楼饮。  
杯残杊冷正悲辛，仗内斗鸡催赐锦！  

陆游　题舍壁  
身寄瓜牛庐，手持科斗书。  
尚憎驽恋栈，肯羡鹤乘车？  
富贵何加我，山林亦宴如。  
年来常去杀，不叹食无鱼。  

陆游　题舍壁  
草没孔明庐，尘流倚相书。  
家居四立壁，出驾独辕车。  
穷达本无择，死生良自如。  
镜湖三百里，处处侣禽鱼。  

陆游　题施武子所藏杨补之梅  
补之写生梅，至简亦半树；  
此幅独不然，岂画横斜句？  

陆游　题十八学士图  
隋日昏曀东南倾，雷塘风吹草木腥。  
平时但忌黑色儿，不知乃有蚢须生。  
晋阳龙飞云滃滃，关洛万里即日平。  
东征归来脱金甲，天策开府延豪英。  
琴书闲暇永清昼，簪履光彩明华星。  
高参伊吕列佐命，下者才气犹峥嵘。  
但余一恨到千载，高阳缪公来窜名。  
老奸得志国几丧，李氏诛徙连孤婴。  
向令亟念履霜戒，危乱安得存勾萌。  
众贤一佞祸尚尔，掩卷涕泪临风横。  

陆游　题史院壁  
命薄谋常拙，年衰力转微。  
鷁飞元合退，羝乳偶成归。  
汗简惭靡日，流麈怯染衣。  
无端霜夜月，应照旧苔矶。  

陆游　题史院壁  
槁木忘荣谢，闲云任卷舒。  
慵为绕枝鹊，宁作蠹书鱼。  
羁旅心常折，亲朋梦亦疏。  
溪头钓船在，恐负此心初。  

陆游　题史院壁  
白发无余鬷，苍颜失故丹。  
旅游多败意，大屋每饶寒。  
出畏霜侵褐，归乘日暖鞍。  
若非时得句，何以慰衰残？  

陆游　题史院壁  
苔甽平分路，铜环半掩扉。  
残芜寒不死，败叶落还飞。  
责重何由塞，愁生但念归。  
非无茅一把，世事苦相违。  

陆游　题书斋壁  
随分琴书适性情，乍寒偏爱小窗明。  
旋煎畓粟留僧话，故种芭蕉待雨声。  
丹药验方非畏死，文章排闷不求名。  
是间幽事君知否？莫怪经秋少入城。  

陆游　题四仙像  
反虏鲸鲵世共雠，汉公勋业过伊周。  
市门洒泪尘埃里，谁与朝廷植委裘？  

陆游　题四仙像  
世上年光东逝波，咸阳铜狄几摩挲？  
神仙不死成何事，只向秋风感慨多。  

陆游　题四仙像  
曾看四岳荐虞鳏，阅岁三千一瞬间。  
归卧青山孤绝处，白驴常伴白云闲。  

陆游　题四仙像  
莲花峰下张超谷，此老何曾有死生。  
闻道风清明月夜，至今鼻息乱松声。  

陆游　题寺壁  
庵居浑似罢参僧，除却痴憨百不能。  
意倦有时凭曲几，兴来随处曳枯藤。  
云山直去宁须伴？藓磴高攀不计层。  
闻道鼍鸣天欲雨，松门小住看云兴。  

陆游　题苏虞叟岩壑隐居  
苏子飘然古胜流，平生高兴在沧州。  
千岩万壑旧卜筑，一马二僮时出游。  
香断钟残僧阁晚，鲸吞鼍作海山秋。  
极知处处多奇语，肯草吴牋寄我不？  

陆游　题搨本姜楚公鹰  
忆昔呼鹰塞草枯，妖狐狡兔笑谈无。  
明窗见画空三叹，恍若霜郊遇猎徒。  

陆游　题搨本姜楚公鹰  
弓面霜寒斗力增，坐思铁马蹴河冰。  
海东俊鹘何由得，空看绵州旧画鹰。  

陆游　题唐执中书楼  
吾州唐子他州无，闭户偏读家藏书。  
志气颇闻已山立，神仙固自多楼居。  
终日坐忘对燕几，有时出游骑蹇驴。  
人生如此自可尔，勿羡新贵高门闾。  

陆游　题王仲信画水石横幅  
王郎书逼杨风子，画亦凭陵蜀两孙。  
岂是天公憎绝艺，一生憔悴向衡门。  

陆游　题望海亭亭在卧龙绝顶  
瑞龙千丈何蜿蜒，苍鳞翠鬣翔江边。  
路逢镜湖乃下驻，玩珠不去知何年。  
七州元帅拥画戟，全家终日楼居仙。  
霜笳一曲入银汉，碧瓦万叠浮岚烟。  
其间望海最杰观，疏豁坐占蓬莱先。  
风云变化几席上，蛟鼍出没阑干前。  
手扪心房倚北斗，眼中万象俱森然。  
尚书唤客共领略，远坊十里闻管弦。  
从容赋诗出妙思，超绝欲拍微之肩。  
坐中有客垂九十，追逐无路空自怜。  
夜阑客散公归院，笙歌隐隐在半天。  
向来老客今何处？菱唱三更起钓船。  

陆游　题卧龙山  
涪翁幾日客，遗墨徧苍崖。  
作吏今三月，偷闲始一来。  
雲归就簷宿，江怒触山迴。  
更欲竑幽赏，城头叠鼓催。  

陆游　题吴参议达观堂堂牓盖朱希真所作也仆少亦辱知於朱公故尤感慨云  
中原遗老雒川公，鬓须白尽双颊红，  
挥亳为君作斋牓，想见眼中余子空。  
余子碌碌何足数，独付庄周贾生语。  
看君践履四十年，始知此公不轻许。  
公今度世为飞僲，开卷使我神凛然。  
清时台省要才杰，诸公谁致雒川客？  

陆游　题庠阛黎二画  
秋山瘦嶙峋，秋水渺无津。  
如何草亭上，却欠倚阑人。  

陆游　题绣川驿  
绣川池阁记曾游，落日栏边特地愁。  
白首即今行万里，淡烟依旧送孤舟。  
归心久负鲈鱼鱠，春色初回杜若洲。  
会买一蓑来钓雨，凭谁先为谢沙鸥？  

陆游　题徐渊子环碧亭亭有茶山曾先生诗  
茶山丈人厌嚣哗，幅巾每访博士家，  
小亭谈笑不知暮，往往城上闻吹笳。  
兴来杰作粲珠璧，岁久妙墨亡龙蛇。  
郎君弟子多白发，回头日月如奔车。  
徐卿赤城古仙子，十年四海推才华。  
览观陈迹喜不寐，旋补罅漏支倾斜。  
曲池还浸古来月，丛莽忽见当时花。  
重题旧句照高栋，力振风雅排淫哇。  
席间紵袍已散鹄，堂上讲鼓初停挝。  
速宜力置竹叶酒，不用更瀹桃花茶。  

陆游　题徐子礼宗丞自觉斋  
末俗纷纷只自谩，惟公肯向静中观。  
闲看此事从何得，正自他人著力难。  
茶熟松风生石鼎，香残云缕遶蒲团。  
江湖多少痴禅衲，蹋破青鞋觅话端。  

陆游　题宣律师画像  
秀目大头颅，英姿举世无。  
平生一瓦无，何处有天厨？  

陆游　题严州王秀才山水枕屏  
我行天下路几何，三巴小益山最多：  
翠崖青嶂高嵯峨，红栈如带萦岩阿；  
下有骇浪千盘涡，一跌性命委蛟鼍。  
日驰三百一乌骡，雪压披毡泥满靴。  
驿亭沃酒醉脸酡，长笛腰鼓杂巴歌。  
大散关上方横戈，岂料世变如翻波，  
东归轻舟下江沱，回首岁月悲蹉跎。  
壮君落笔写岷嶓，意匠自到非身过，  
伟哉千仞天相摩，谷里人家藏绿萝。  
使我恍然越关河，熟视粉墨频摩挲。  

陆游　题阎郎中溧水东皋园亭  
省中地禁清昼长，侍史深注熏笼香。  
荣名挽公公不住，东皋归去栽花忙。  
毵毵华发映朱绂，同舍半已排云翔。  
正如少陵入严幕，本自不用尚书郎。  
向令封侯佩金印，不然草诏直玉堂。  
万锺会作梦幻过，三径空叹松菊荒。  
乐天十年履道宅，赞皇一夕平泉庄。  
公看富贵定何物，一笑乃复坐此妨。  
东皋乐哉日成趣，簪花起舞当自强。  
知公能容贱子狂，请赋式微之二章。  

陆游　题阳关图  
谁画阳关赠别诗？断肠如在渭桥时。  
荒城孤驿梦千里，远水斜阳天四垂。  
青史功名常蹭蹬，白头襟抱足乖离。  
山河未复胡尘暗，一寸孤愁只自知。  

陆游　题药囊  
残暑才属尔，新春还及兹。  
真当名百药，何止谒三医？  
半夜暾朝日，晨兴饮上池。  
金丹有门户，草木尔何知！  

陆游　题野店壁  
断稿投衣橐，残壶挂马鞍。  
寺荒寻店久，桥败涉溪寒。  
道里逢人问，题名拂壁看。  
平生惯行役，随处得加餐。  

陆游　题野人壁  
身如鱼鸟出池笼，常在陂湖草莽中。  
箫鼓相闻村社密，桑麻无际岁时丰。  
市墟买酒何人识？僧合煎茶欠客同。  
久欲潇湘寄清啸，它年一棹莫匆匆。  

陆游　题夷坚志後  
笔近反离骚，书非支诺皋。  
岂惟堪史补，端足擅文豪。  
驰骋空凡马，从容立断鳌。  
陋儒那得议，汝辈亦徒劳。  

陆游　题驿壁  
轮囷古柳驿门前，籴米归迟突未烟。  
随计入都今四纪，驴寒仆瘦只依然。  

陆游　题莹上人二画右剡溪  
天地又秋风，溪山忆剡中。  
孤舟幸闲著，借我访支公。  

陆游　题莹师钓台图  
羊裘老子钓鱼处，开卷令人双眼明。  
未可忽忽便持去，夜窗吾欲听滩声。  

陆游　题幽居壁  
青山四抱路盘纡，天与先生卜草庐。  
云冷数声闻断雁，溪清百尺见游鱼。  
新醪薄薄闲寻醉，残发萧萧闷忆梳。  
莫谓躬耕便无事，百年京洛尚丘墟。  

陆游　题幽居壁  
声利场中偶解围，悠然高枕谢招挥。  
山前曳杖寻僧去，林下收棋送客归。  
城市氛埃那许到，比邻烟火自相依。  
缨冠束带前身事，散发今惟勃落衣。  

陆游　题宇文子友所藏薛公鹤  
仙人骐骥绝世稀，卵生凡禽似而非。  
宫保妙笔穷化机，缟衣玄裳真令威；  
千年华表聊一归，回首幸脱乘轩讥。  
喙吞不恨菰米微，从吾曹游安得肥。  

陆游　题斋壁  
平生喜萧散，垂老厌奔走。  
三年镜湖上，乐事未曾有。  
晨开一卷书，暮把一卮酒。  
病除觉身轻，赤脚自蹋藕。  
乃知造物意，亦未弃衰朽。  
今夕月殊佳，出门唤邻叟。  

陆游　题斋壁  
迹是沧浪客，家居罢亚村。  
秋菰芼羹滑，社酒带醅浑。  
勋业知难遂，文章不更论。  
惟余此身在，分付与乾坤。  

陆游　题斋壁  
出郭无十里，结庐才数间。  
每将穷博健，不遣乐妨闲。  
卖药云边市，寻僧雨外山。  
何妨摇楫去，却作跨驴还。  

陆游　题斋壁  
镜水西头破茅屋，绍兴初载旧书生。  
门无车马终年静，身卧云山万事轻。  
三釜昔伤贫藉禄，一廛今幸老为氓。  
断蓬不是无飞处，莫与飘风抵死争。  

陆游　题斋壁  
门前枯叶满荒街，堂下残芜拥土阶。  
蓬荜萧条如旅店，豆蔬淡薄学僧斋。  
昼存真火温枵腹，夜挽黄流灌病骸。  
唤取邻翁同结社，它年仙去与君偕。  

陆游　题斋壁  
葺得湖边屋数椽，茅斋低小竹窗妍。  
墟烟寂历归村路，山色苍寒酿雪天。  
性嬾杯盘常偶尔，地偏鸡犬亦修然  
早知栗里多幽事，虚走人间四十年。  

陆游　题斋壁  
看尽人间利与名，归来始觉此身轻。  
祸机不败漂舟兴，乐事浑输地碓声。  
破箧虽无衣可典，寒畦已有芋堪烹。  
余年且健贫何害，剩与邻翁醉太平。  

陆游　题斋壁  
皞皞太平民，堂堂大耋身。  
乾坤一旅舍，日月两车轮。  
蓑贵超三品，蔬甘敌八珍。  
明年真耄矣，烂醉海山春。  

陆游　题斋壁  
闭门无事不胜闲，心境超然一室宽。  
香岫火深生细霭，砚池风过起微澜。  
睡余但欲依书几，坐久还思弄钓竿。  
扰扰平生成底事？镜湖归隐老黄冠。  

陆游　题斋壁  
二十余年此结茆，园公溪父日论交。  
风翻半浦乱荷背，雨放一林新笋梢。  
隔叶晚莺啼谷口，唼花雏鸭聚塘坳。  
出门行罢还无事，借得丹经手自抄。  

陆游　题斋壁  
小屋闲坊旋卜居，老人也看作吾庐。  
客知贪睡多留刺，儿未来归自检书。  
草赋万言那直水，属文三纸尚无驴。  
京麈日念家山乐，况值腰鎌割麦初。  

陆游　题斋壁  
力穑输公上，藏书教子孙。  
追游屏裘马，宴集止鸡豚。  
寒士邀同学，单门与议婚。  
定知千载後，犹以陆名村。  

陆游　题斋壁  
残发萧萧不满簪，衰年亦自惜光阴。  
作碑谀墓已绝笔，紬史藏山犹苦心。  
穿破绿钱多稚笋，惊飞红雨有幽禽。  
北窗睡起摩挲眼，更觉清风直万金。  

陆游　题斋壁  
手斸云根结草庐，平生心事满无余。  
二升菰米晨炊饭，一碗松灯夜读书。  
天理直须闲处看，人谋常向巧中疏。  
烟波有趣君知否，裂网伸钩也得鱼。  

陆游　题斋壁  
四顾茫茫水接天，幽居真个似乘船。  
月窗竹影连栖鹊，露井桐声带断蝉。  
甘寝每憎茶作祟，清狂直以酒为仙。  
形骸那得常羁束，六十年来又二年。  

陆游　题斋壁  
舴艋为家一老翁，阳狂羞与俗人同。  
梦回菱曲渔歌里，身寄苹洲蓼浦中。  
断简尘埃存治道，高丘草棘闭英雄。  
旗亭村酒何劳醉，聊豁平生芥蕂胸。  

陆游　题斋壁  
一棹秋风去已迟，钓竿恐失野人期。  
朝回补睡寻幽梦，客去偷闲练近诗。  
浮世本知缘苦薄，颓龄已与志俱衰。  
平生所慕孤山老，剩欲怀茶奠旧祠。  

陆游　题斋壁  
稽山千载翠依然，著我山河一钓船。  
瓜蔓水平芳草岸，鱼鳞云亲夕阳天。  
出从父老观秧马，归伴ㄦ童放纸鸢。  
君看此翁闲适处，不应便谓世无仙。  

陆游　题詹仲信所藏米元晖云山小幅  
俗韵凡情一点无，开元以上立规模。  
镜湖老监空挥泪，想见楚江清晓图。  

陆游　题詹仲信所藏米元晖云山小幅  
一棹朝南暮北风，奇峰倒影绿波中。  
定知渐近三山路，认得渔翁是放翁。  

陆游　题张几仲所藏醉道士图  
千载风流贺季真，画图髣佛见精神。  
迩来祭酒皆巫祝，眼底难逢此辈人。  

陆游　题张几仲所藏醉道士图  
卧听床头压酒声，起行篱下摘新橙。  
一尊久欠敲门客，风味何人似麴生？  

陆游　题张野夫监簿大招图  
此生只合老渔樵，扶病谁令趁早朝？  
开卷未终三太息，羁魂零落恐难招。  

陆游　题丈人观道院壁  
断香浮月磬声残，木影如龙布石坛。  
偶驾青鸾尘世窄，闲吹玉笛洞天寒。  
奇香满院晨炊药，异气穿岩夜浴丹。  
却笑飞仙未忘俗，金貂犹著侍中冠。  

陆游　题赵生画  
东都画手排浮萍，天子独赏一赵生。  
幅缣尺纸皆厚赐，众史妒媢都人惊。  
尔来一笔不复见，好事往往空闻名。  
奇哉此独出劫火，论价直恐千金轻。  
老廉博士最别识，一见自谓双眼明。  
老夫寓居旱河上，矮轴正向幽窗横。  
饭余扪腹看不厌，林外重阁高峥嵘。  
凭谁唤住两禅客，水边共听烟钟声？  

陆游　题直舍壁  
文书那得废哦诗，羞作群儿了事痴。  
付与後人评此老，一丘一壑过元规。  

陆游　题醉中所作草书卷後  
胸中磊落藏五兵，欲试无路空峥嵘。  
酒为旗鼓笔刀槊，势从天落银河倾。  
端溪石池浓作墨，烛光相射飞纵横。  
须臾收卷复把酒，如见万里烟尘清。  
丈夫身在要有立，逆虏运尽行当平。  
何时夜出五原塞，不闻人语闻鞭声。  

陆游　题尊信斋  
於虖孔孟何其卓，如天日月地海岳。  
正令举世皆杨墨，邪正岂复劳商搉？  
虽然此道久横流，执热其谁不思濯？  
鲁邹遗书世皆读，要以尊信为善学。  
吾友希真盖其人，不肯俛首为龌龊。  
羹藜饭豆欲老矣，功虽未竟志则悫。  
我居山阴子在闽，阙然不见千里邈。  
泽中久雨道路绝，叩户忽闻声剥啄。  
尊信二字子所知，妙质岂复须斤斲。  
伏生九十语已讹，失旦自惭犹喔喔。  

陆游　藄庭草  
露草烟芜与砌平，群蛙得意乱疏更。  
微凉要作安眠地，放散今宵鼓吹声。  

陆游　天华寺前遇县令过避之入寺僧皆昼睡  
堕絮飞花掠钓船，天华寺下赏春妍。  
县多官府鸣驺过，僧少丛林避客眠。  
出网长鱼犹鱭鱭，争泥新燕欲翩翩。  
典衣剩买旗亭醉，已过旗亭六十年。  

陆游　天凉时往来湖山间有作  
万壑千岩自古传，青鞋布袜更谁先？  
泛舟菰脆鲈肥地，把酒橙黄橘绿天。  
秦篆旧碑荒草棘，禹书遗穴惨风烟。  
谁知陆子登临日，已近浮生八十年。  

陆游　天祺节日饭罢小憩  
卧听午漏隔花传，帘里花残有断烟。  
莫放辘轳鸣玉井，偷闲要补五更眠。  

陆游　天气作雪戏作  
八十又过二，与人风马牛。  
深知老当逸，熟谓死方休。  
细衲兜罗袜，奇温吉贝裘。  
闭门薪炭足，雪夜可无忧。  

陆游　天申節致语口号  
宫殿红雲捧紫皇，河清电绕擁休祥。  
壶中常占青春在，物外方知浩劫长。  
昼立龙旗风不动，晓開瓊笈远飘香。  
尧年岂特封人祝，动地髈声遍万方。  

陆游　天申節致语口号  
广殿遥闻警跸音，觚稜晓色尚沈沈。  
半空瑞霭爐香馥，一点红雲黼座深。  
夷夏髈声归羽舞，乾坤和气入薰琴。  
欲知圣德齐尧舜，逆阙争倾万国心。  

陆游　天申節致语口号  
嘉会千龄岂易逢，珮声俱集未央宫。  
九重鴓阙曈曨日，百尺龙旗掩苒风。  
奇瑞屡书坉牒上，太平长在詠歌中。  
区区击壤虽无取，意与生民既醉同。  

陆游　天台院有小阁下临官道予为名曰玉霄  
竹舆冲雨到天台，绿树阴中小阁开。  
牓作玉霄君会否？要知散吏按行来。  

陆游　天王广教院在山东麓予年二十余时与老僧惠迪游略无十日不到也淳熙  
游山如读书，深浅皆可乐；  
道边小精舍，亦自一丘壑。  
凄凉四十年，始复重著脚。  
老僧逝已久，讲座尘漠漠。  
当时童子辈，衰鬓亦萧索。  
扫壁观旧题，岁月真电雹。  
文章卑不传，衣食窘如昨。  
出门意惘然，辽海渺孤鹤。  

陆游　天王寺迪上人房五十年前友人王仲信同题名尚在  
绿遶青围古会稽，城东河上古招提。  
巳公茅屋曾游处，渭北山人半醉题。  
暂憩不妨停画楫，幽寻还得杖青藜。  
旧人死尽惟残屋，竹密云深步步迷。  

陆游　天涯  
天涯到处自生愁，游子征尘暗弊裘。  
灯火青荧五门夜，风烟索莫二江秋。  
帝城漫诵新诗句，客路难逢旧辈流。  
送老把茅须早决，此生何止四宜休。  

陆游　天中节前三日大圣慈寺华严阁燃灯甚盛游人过於元夕  
万瓦如鳞百尺梯，遥看突兀与云齐。  
宝帘风定灯相射，绮陌尘香马不嘶。  
星陨半空天宇静，莲生陆地客心迷。  
归途细踏槐阴月，家在花行更向西。  

陆游　天竺晓行  
三茆听彻五更钟，二竺穿穷九里松。  
无复官楼沽酒美，但烦湖水照衰容。  

陆游　天竺晓行  
笋舆咿轧水云间，惭愧忙身得暂闲。  
堪笑风中一黄叶，知看天外几青山？  

陆游　甜羹  
山厨薪桂软炊粳，旋洗香蔬手自烹。  
从此八珍俱避舍，天苏陀味属甜羹。  

陆游　甜羹之法以菘菜山药芋莱菔杂为之不施醯酱山庖珍烹也戏作一绝  
老住湖边一把茆，时沽村酒具山殽。  
年来传得甜羹法，更为吴酸作解嘲。  

陆游　听琴  
疏帘曲槛苹风凉，细腰美人藕丝裳，  
绿藤水文穿矮床，玉指纤纤弹履霜。  
高林莺啭日正长，幽涧泉鸣夜未央。  
哀思不怨和而庄，有齐淑女礼自防。  
世人但惑青楼倡，琵琶箜篌杂胡羌。  
试听一曲醒汝狂，文姬指法传中郎。  

陆游　听事前紫薇花二本甚盛戏题绝句  
红药紫薇西省春，从来惟惯对词臣。  
问囚自是麤官分，无奈名花解笑人。  

陆游　听事望马目山  
官身早暮不容闲，尘土堆胸媿满颜。  
也有向人夸说处，坐衙常对水南山。  

陆游　听雪为客置茶果  
病齿已两旬，日夜事医药，  
对食不能举，况复议杯酌。  
平生外形骸，常恐堕贪著。  
时时邻曲来，尚不废笑谑。  
青灯耿窗户，设茗听雪落。  
不飣栗与梨，犹能烹鸭脚。  

陆游　听雨  
发已成丝齿半摇，灯残香烬夜迢迢。  
天河不洗胸中恨，却赖檐头雨滴消。  

陆游　听雨  
老态龙锺疾未平，更堪俗事败幽情。  
纱幮笛簟差堪乐，且听萧萧暮雨声。  

陆游　庭草  
阶前西风摇百草，郁郁逢秋殊未槁。  
雪霜要当次第来，恰似人生怕衰老。  
百草荣悴则有时，人於养生当自知。  
金丹九转傥未办，简歛冲默真吾师。  
摄调小失岂遽死，二竖眉謐先溢喜。  
但令神气常守形，莫畏梦中呼起起。  

陆游　庭中夜赋  
流汗沾衣不自支，庭中散发立多时。  
乌乌画角凌风起，淡淡银河拂地垂。  
浮玉闲游元自乐，浣花小筑亦何疑。  
东归万里君知否？要了沧洲一段奇。  

陆游　通济口  
朝发嘉鱼县，晚泊通济口。  
睡起喜微凉，船窗一杯酒。  
长渔吹浪声恐人，巨鼋露背浮奫沦。  
今夕风生月复暗，寄语舟人更添缆。  

陆游　同何元立蔡肩吾至东丁院汲泉煮茶  
一州佳处尽裴回，惟有东丁院未来。  
身是江南老桑苎，诸君小住共茶杯。  

陆游　同何元立蔡肩吾至东丁院汲泉煮茶  
雪芽近自峨嵋得，不减红囊顾渚春。  
旋置风炉清樾下，它年奇事记三人。  

陆游　同王无玷罗用之访临邛道士墓  
乐天诗句本嘲诙，那有人从碧海来。  
五百年间逢好日，披榛来访此崔嵬。  

陆游　桐江行  
我来桐江今几时，面骨峥嵘鬓如雪。  
怒嗔不复有端绪，谗谤何曾容辨说。  
十年山栖却水食，酿桂餐芝自芳洁。  
作官一饱仰红腐，坐对盘餐常呕噎。  
雪晴宿戒南山游，剩要赋咏临清流。  
将行复辍却退坐，台符吏牍令人愁。  
胸中崔嵬向谁吐，独立凭高时自语。  
文章当以气为主，无怪今人不如古。  

陆游　桐江哲上人以端砚遗子聿才寸余而质甚奇天将雨辄先流泚予为效宛陵  
吾儿得岩砚，其径甫踰寸；  
奇哉掌握物，乃有琮璧润。  
器宝备才德，初不以形论。  
汝能志山林，怀之可嘉遯。  

陆游　桐庐县泛舟东归  
桐江艇子去乘月，笠泽老翁归放慵。  
一尺轮囷霜蟹美，十分潋灩社醅浓。  
宦游何啻路九折，归卧恨无山万重。  
醉里试吹苍玉笛，为君中夜舞鱼龙。  

陆游　铜壶阁望月  
铜壶阁上看明月，身在千寻白银阙。  
十年肺渴今夕平，皓然胸次堆冰雪。  
恨无僲掌出云表，更取坠露和玉屑。  
夜阑三叹下危梯，明日人间火云热。  

陆游　铜雀妓  
武王在时教歌舞，那知泪洒西陵土。  
君已去兮妾独生，生何乐兮死何苦！  
亦知从死非君意，偷生自是惭天地。  
长夜昏昏死实难，孰知妾死心所安。  

陆游　统分稻晚归  
出裹一箪饭，归收百把禾。  
勤劳解堪忍，余暇更吟哦。  
岁恶增吾困，家贫赖汝多。  
村醪莫辞醉，羹芋学岷峨。  

陆游　统分稻晚归  
薄酒不自酌，夕阳须汝归。  
橘包霜後美，豆荚雨中肥。  
路远应加饭，天寒莫减衣。  
老怀忧自切，道眼看皆非。  

陆游　偷闲  
老向人间未拂衣，偷闲聊喜息尘机。  
丹枫断岸秋来早，淡日孤村客到稀。  
偶忆雪溪携鹤去，却从云肆买蓑归。  
酒徒莫笑生涯别，久矣渊明悟昨非。  

陆游　头风戏作  
出门处处皆桃李，我独呻吟一室中。  
只道有诗敺疟鬼，谁知无檄愈头风！  

陆游　头陀寺观王简栖碑有感  
舟车如织喜身闲，独访遗碑草棘间。  
世远空惊阅陵谷，文浮未可敌江山。  
老僧西逝新成塔，旧守东归正掩关。  
笑我驱驰竟安往，夕阳飞鸟亦知还。  

陆游　投老  
投老百无成，山林送此生。  
薄才元易尽，古道竟难行。  
陋巷牛羊迹，衡门鸟雀声。  
新年幸差健，作意事春耕。  

陆游　投梁参政  
浮生无根株，志士惜浪死。  
鸡鸣何预人，推枕中夕起。  
游也本无奇，腰折百僚底。  
流离鬓成丝，悲吒泪如洗。  
残年走巴峡，辛苦为斗米，  
远冲三伏热，前指九月水。  
回首长安城，未忍便万里。  
袖诗叩东府，再拜求望履。  
平生实易足，名幸污黄纸，  
但忧死无闻，功不挂清史。  
颇闻匈奴乱，天意殄蛇豕。  
何时嫖姚师，大刷渭桥耻？  
士各奋所长，儒生未宜鄙。  
覆毡草军书，不畏寒堕指。  

陆游　徒行短歌次前辈韵  
风吹短衣双鬓白，老人徒步归乡国。  
数树丹枫野店西，一川红蓼溪桥北。  
芒鞋有卖百无忧，过尽青山到渡头。  
更求款段真多事，堪笑当年马少游！  

陆游　涂毒策禅师真赞  
骨相瓌奇，风神萧散。  
貌肃而和，语尽而简。  
画得者英气逼人，  
画不得者顶门上一双眼。  

陆游　涂毒策禅师真赞  
涂毒不自讚，留待三山老。  
试问卿上人，讚好莫讚好。  
海中忽起劫初风，  
北斗柄折须弥倒。  

陆游　屠希笔  
屠希一笔价必千，绍兴初载海内传，  
高皇爱赏登玉几，求书蚤暮常差肩。  
一朝希死子孙弱，岁久仅可售百钱。  
宣城晋陵竞声价，外虽甚饰中枵然。  
鸣呼世事每如此，使我太息中夕起！  

陆游　退居  
溪烟漠漠弈棋轩，笕水潺潺种药园。  
医为疾平新扫迹，客知睡美罕敲门。  
谈余白拂悬床角，饮散空樽卧壁根。  
赐帛更蒙优老诏，此生何以报君恩？  

陆游　晚泊  
楼上呜呜角，桥边点点灯。  
聚沙新到雁，趁渡独归僧。  
日隐山光暗，天低海气蒸。  
居人笑老子，醉发乱鬅鬿。  

陆游　晚泊  
半世无归似转蓬，今年作梦到巴东。  
身游万死一生地，路入千峰百嶂中。  
邻舫有时来乞火，丛祠无处不祈风。  
晚潮又泊淮南岸，落日啼鸦戍堞空。  

陆游　晚泊慈姥矶下二首  
山断峭崖立，江空翠霭生。  
漫多来往客，不尽古今情。  
月碎知流急，风高觉笛清。  
儿曹笑老子，不睡待潮平。  

陆游　晚泊慈姥矶下二首  
慈姥矶头月，纤纤照酒杯。  
素秋风露重，久客鬓毛催。  
宿鸟惊还定，飞萤阖复开。  
平生四方志，老去转悠哉。  

陆游　晚泊松滋渡口  
此行何处不艰难，寸寸强弓且旋弯。  
县近欢欣初得菜，江回徙倚忽逢山。  
系船日落松滋渡，跋马云埋灩澦关。  
未满百年均是客，不须数日待东还。  

陆游　晚泊松滋渡口  
小滩拍拍鸬鹚飞，深竹萧萧杜宇悲。  
看镜不堪衰病後，系船最好夕阳时。  
生涯落魄惟耽酒，客路苍茫自咏诗。  
莫问长安在何许，乱山孤店是松滋。  

陆游　晚步  
晚步清溪上，微阴忽快晴。  
鸦栖先小泊，鱼暖已群行。  
药饵扶垂老，耕桑乐太平。  
非关恋乡社。久客倦遐征。  

陆游　晚步  
地炉附残火，将夕鸟雀喧。  
食已了无事，扶杖闲出门。  
披披归云阵，淡淡新月痕。  
平生足忧患，岁晚信乾坤。  
缓步牛羊巷，浩歌桑柘村。  
九原不可作，吾意与谁论？  

陆游　晚步  
屏居无俗事，薄暮行溪园。  
断续风蝉噪，俯仰露叶翻。  
月出照西壁，参差见檐痕。  
新沐嬾不栉，清冷入发根。  
临流挥羽扇，对月倾芳尊。  
寄谢南昌尉，何必隐市门。  

陆游　晚步  
院荒有古意，僧少无人声。  
徘徊楠阴下，赏此落日明。  
著书亦何急，寂寞身後名。  
今年复止酒，歌舞陈空觥。  
不如且消摇，出门随意行。  
看竹入废园，望江上高城。  
纤纤素月出，霭霭苍烟横。  
此夕当复奇，缑山吹玉笙。  

陆游　晚步湖堤  
絡裘桐帽野人装，又上湖堤步夕阳。  
贫甚不为明日计，兴来犹作少年狂。  
残樽倒酒无余沥，幽圃寻梅认暗香。  
时有行人叹顽健，黑丝点破颔间霜。  

陆游　晚步湖堤归偶作  
酒尽知难折简呼，出门仍苦要人扶。  
残梅委地香谁惜，归雁穿云远欲无。  
日落牛羊犹被野，农闲畚锸正开湖。  
还家寂寞西窗晚，旋燎枯枝拥地炉。  

陆游　晚步湖上  
云薄漏春晖，湖空弄夕霏。  
沾泥花半落，掠水燕交飞。  
小倦聊扶策，新晴旋减衣。  
幽寻殊未已，画角唤人归。  

陆游　晚步湖塘少休民家  
瓜蔓缘篱竹，芦芽刺岸沙。  
横陂浮雁鹜，古道暗桑麻。  
适遇扶犁叟，同休织屦家。  
村童亦可念，唤客手吒叉。  

陆游　晚步江上  
万里桥边带夕阳，隔江渔市似清湘。  
山林独往吾何恨，车马交流渠自忙。  
高柳阴中扶拄杖，平沙稳处据胡床。  
故人京国无消息，安得相携共此凉。  

陆游　晚步门外  
槐叶已成阴，楸花亦离离。  
日暮门无人，迨我消摇时。  
左持漆园书，右挟栗里诗。  
风从湖面来，成此一段奇。  
石路虽甚狭，雅称拖筇枝。  
少顷山月明，照我角巾歌。  

陆游　晚步门外散怀  
大千沙界一浮沤，成坏元知不自由。  
寓迹个中谁耐久？问君底事不归休？  
春陂欲雨黄鸦闹，晚渡无人白犊浮。  
七十之年何啻足，戏凭药物小迟留。  

陆游　晚步门外散怀  
万化纷纷本一机，不为腐骨欲安归？  
彭殇共尽孰修短？尧桀两忘无是非。  
濡首极知当痛饮，翦翎那复许群飞。  
江郊未解春寒恶，高柳吹花又满衣。  

陆游　晚步门外书触目  
数椽茆屋镜湖傍，乔木苍烟一径长。  
酒贱过门多醉叟，天寒栖亩有余粮。  
歌呼草市知人乐，箫鼓丛祠喜岁穰。  
只道老来诗思尽，未妨击壤颂时康。  

陆游　晚步舍北归  
昨日海棠开，今朝燕子来。  
偶行沙际去，却傍柳阴回。  
酒是治愁药，书为引睡媒。  
吾生不乏此，外物信悠哉！  

陆游　晚步舍东  
遇兴穿丛竹，寻香折野梅。  
暮天寒欲雪，幽径绿生苔。  
栖雀争枝噪，归牛并堑来。  
高城角声动，不尽古今哀。  

陆游　晚步舍东  
篱槿花开柿叶丹，土沟东去过牛栏。  
草烟漠漠天将暮，布褐萧萧客正寒。  

陆游　晚步至湖上  
柴车无与驾，篷艇亦须人。  
赖有拄杖子，能扶羸病身。  
云山翠屏合，烟月玉钩新。  
萧散湖塘路，微风吹葛巾。  

陆游　晚出偏门  
一段新愁带宿酲，半欹乌帽策驴行。  
村墟香动梅初破，裘褐寒轻雪未成。  
渡口人争红日晚，沙边雁带碧烟横。  
悠然又觅长堤路，肠断城楼画角声。  

陆游　晚窗  
一坞梅花已尽空，数瓴春雪未全融。  
晚窗忽有题诗兴，落笔纵横半醉中。  

陆游　晚春  
世事纷纷不足论，流年去似海涛翻。  
莫因齿发悲残景，且喜柴荆是故园。  
千里桑麻无旷土，数家鸡犬自成村。  
邻翁过我夸秧信，雨後春泥一尺浑。  

陆游　晚春  
莫笑花前醉堕巾，放翁又看一年春。  
寻巢燕熟频穿户，酿蜜蜂喧不避人。  
楚庙羔豚初散社，稽山笋蕨正尝新。  
要知不负年光处，南陌东阡自在身。  

陆游　晚春东园作  
雨余木叶绿成阴，一日身闲直万金。  
习气自嫌除未尽，鸟啼花落尚关心。  

陆游　晚春东园作  
女郎花开春事阑，王孙草长思妇叹。  
蜂酿蜜脾犹未熟，雨催梅颊已微丹。  

陆游　晚春感事  
风恶房栊燕子归，雨多山路蕨芽肥。  
青餈旋捣作寒食，白葛预裁充暑衣。  
稚子日长供课早，故人官达寄书稀。  
幽居自喜浑无事，又向湖阴坐钓矶。  

陆游　晚春感事  
和风薄霭过清明，减尽重裘觉体轻。  
正午轩窗无树影，乍晴阡陌有莺声。  
酿成西蜀鹅雏酒，煮就东坡玉糁羹。  
扪腹翛然出门去，春郊何处不堪行？  

陆游　晚春感事  
徙倚阑干送落晖，年华冉冉恨依依。  
护雏燕子常更出，著雨杨花又嬾飞。  
已为读书悲眼力，还因揽带叹腰围。  
亲朋半作荒郊冢，欲话初心泪满衣。  

陆游　晚春感事  
少年骑马入咸阳，鹘似身轻蝶似狂；  
蹴鞠场边万人看，秋千旗下一春忙。  
风光流转浑如昨，志气低摧只自伤。  
日永东斋淡无事，闭门扫地独焚香。  

陆游　晚春园中作  
少逢春归未解悲，千篇曾赋伤春诗；  
可堪霜点鬓须後，更值绿暗园林时！  
杨花轻堕檐外影，杏子重压阑边枝，  
球场立马漏声静，绮窗语燕檐阴移。  
向来春事渺何许，长空鸟迹何由追。  
秋千未拆已寥寞，日暮东风吹彩旗。  

陆游　晚到东园  
岸帻寻青士，凭轩待素娥。  
官身苦日短，荒圃得秋多。  
醉眼轻浮世，羁怀激浩歌。  
功名从蹭蹬，诗酒且婆娑。  

陆游　晚登横溪阁  
楼鼓声中日又斜，凭高愈觉在天涯。  
空桑客土生秋草，野渡虚舟集晚鸦。  
瘴雾不开连六诏，俚歌相答带三巴。  
故乡可望应添泪，莫恨云山万叠遮。  

陆游　晚登横溪阁  
荦确坡头筇竹枝，西临村路立多时。  
卖蔬市近还家早，煮井人忙下麦迟，  
病客情怀常怯酒，山城光景尽供诗。  
晚来试问愁多少，只许高楼横笛吹。  

陆游　晚登千峰榭  
只道文书无了日，也能摆拨上层台。  
窗明山雪暮方作，露白野梅寒未开。  
老病真惭天下士，穷愁强覆掌中杯。  
儿曹莫怪凭阑久，得句何妨秉烛回。  

陆游　晚登望云  
一出修门又十年，辈流多已珥金蝉。  
衰如蠹叶秋先觉，愁似鳏鱼夜不眠。  
辇路疏槐迎驾处，苑城残日泛湖天。  
君恩未报身今老，徙倚危楼一泫然。  

陆游　晚登望云  
晚来烟雨暗江干，烽火遥传画角残。  
看镜功名空自许，上楼怀抱若为宽。  
青枫摇落新秋令，白发凄凉旧史官。  
饱见少年轻宿士，可怜随处强追欢。  

陆游　晚登子城  
江头作雪雪未成，北风吹云如有营。  
驱车出门何所诣，一放吾目登高城。  
城中繁雄千万户，朱门甲第何峥嵘。  
锦机玉功不知数，深夜穷巷闻吹笙。  
国家自从失河北，烟尘漠漠暗两京。  
胡行如鬼南至海，寸地尺天皆苦兵。  
老吴将军独护蜀，坐使井络无欃枪。  
名都壮邑数千里，至今不闻戎马声。  
安危自古有倚伏，相持默默非敌情。  
棘门灞上勿儿戏，犬羊岂惮渝齐盟。  

陆游　晚饭罢小立门外有作  
此心何敢慕轻肥，尚媿无功饱蕨薇。  
浦面鸟冲残霭去，柳阴人荷一锄归。  
病嗟短发纷纷白，老觉初心种种非。  
百步空庭著明月，黄昏手自掩荆扉。  

陆游　晚饭後步至门外并溪而归  
徐行摩腹出荆扉，掠面风尖酒力微。  
市步空船迎荻去，湖堤轻担卖鱼归。  
潺潺沙窦鸣残水，莽莽平芜衬落晖。  
商略最关诗思处，满村砧杵捣秋衣。  

陆游　晚归  
暑雨初晴日，江皋欲暮天。  
鸦栖沙际树，人唤渡头船。  
病骨羸将折，昏眸困欲眠。  
市桥灯火闹，且复喜丰年。  

陆游　晚归  
梅市桥边弄夕霏，菱歌声里棹船归。  
白鸥去尽还堪恨，不为幽人暧钓矶。  

陆游　晚归  
无事经秋别镜湖，诗囊随处累奚奴。  
楼头寒日低将尽，陌上残泥踏欲无。  
轩冕岂容关喜愠，箪瓢亦未费枝梧。  
画桥绿浦归来晚，一醆昏灯得自娱。  

陆游　晚归舟中作  
路人芙蕖浦，家依罢亚村。  
急滩双鹭立，平野万鸦翻。  
市散人争渡，僧归寺掩门。  
凄凉诵新句，招得欲残魂。  

陆游　晚过保福  
堂静僧闲普请疏，炉红毡暖放参余。  
莲花池上容投社，椰子身中悔著书。  
茶试赵坡如泼乳，芋来犀浦可专车。  
放翁一饱真无事，拟伴园头日把鉯。  

陆游　晚过邻曲  
阳狂跌宕送年华，信步来寻野老家。  
浅濑水清逢立鹭，横林叶尽数栖鸦。  
书生一饱依耕耒，壮士孤愁入戍笳。  
王绩但思酣美酝，葛洪不复问丹砂。  

陆游　晚过五门  
五门路，四月乳鸦啼绿树。  
闲游但喜日初长，薄暑始知春已去。  
楼头风高舞双旗，画角声中日还暮。  
马啼特特无断时，老尽行人路如故。  

陆游　晚过招贤渡  
老马骨巉然，虺＊不受鞭。  
行人争晚渡，归鸟破秋烟。  
湖海凄凉地，风霜摇落天。  
吾生半行路，搔首送流年。  

陆游　晚寒自东村步归  
夕阳下平野，落叶满荒街。  
村店卖荞面，人家烧豆秸。  
溪风透布褐，草露湿芒鞋。  
骨相元如此，何由与世谐！  

陆游　晚霁  
雨断檐余滴，云疏日漏明。  
人其如积潦，天自活疲氓。  
溪碓舂香稻，霜丛剪绿橙。  
书生久愁卧，作意赋新晴。  

陆游　晚霁  
涨水返旧壑，浮云归故山。  
园丁艺蔬去，邻妇赁舂还。  
乔木苍烟外，孤村落照间。  
莫嫌樽酒薄，且用破愁颜。  

陆游　晚菊  
蒲柳如懦夫，望秋已凋黄；  
菊花如志士，过时有余香。  
眷言东篱下，数柣弄秋光。  
粲粲滋夕露，英英傲晨霜。  
高人寄幽情，采以泛酒觞。  
投分真耐久，岁晚归枕囊。  

陆游　晚立  
倦凭小竖立柴门，残角疏钟欲断魂。  
伤雁养翎依荻浦，渡牛浮鼻望烟村。  
壮心已觉随年往，孤学何由与俗论？  
数点雨声催返舍，小窗灯火对壼餐。  

陆游　晚凉  
笛簟平铺八尺床，脱巾高卧对疏篁。  
近村得雨知何处？此地无风亦自凉。  

陆游　晚凉登山亭  
庭空叶飞秋，村迥鸠唤雨。  
新凉入巾褐，老子颠欲舞。  
凭高望稽山，秀色溢天宇。  
一镜三百里，水落分别浦。  
凄凉吊禹穴，秦汉未为古。  
世俗谁与归，吾其老农圃。  

陆游　晚凉述怀  
末学常忧堕吝骄，晚知鹏鷃本逍遥。  
屏医却药疾良已，破械空囹盗自消。  
父子终身美藜藿，交游太半是渔樵。  
衡门日落清风起，又著藤冠度野桥。  

陆游　晚起  
新晴窗日弄春妍，幌小屏深意自便。  
长恨病多妨痛饮，却缘客少得安眠。  
雏莺故故啼檐角，飞絮翩翩堕枕前。  
欲著衣裳还嬾起，重寻残梦一悠然。  

陆游　晚起  
卖剑捐书绝世缘，掩关高枕送流年。  
久从道士学踵息，谁管门生嘲腹便。  
化蝶飞时嗟昨梦，睡蛇去後喜安眠。  
欠伸看起东窗日，也似金銮过八砖。  

陆游　晚起  
学道逍遥心太平，幽窗鼻息撼床声。  
柳花无蒂蛮毡暖，龟甲有纹缯帐明。  
候起儿童陈盥栉，笑衰人客闯柴荆。  
此生睡足无余念，安用元戎报五更。  

陆游　晚晴  
今年秋多阴，殊未决丰歉。  
时时云一片，复作雨数点。  
晚来晴颇牢，天宇碧如染，  
微风过林梢，斜日在山崦。  
农家筑场罢，竭作事收歛。  
贪睡吾可惭，斋扉昼常掩。  

陆游　晚晴  
水声赴{左边三点水右边虢}{左边三点水右边虢}回塘，帘影疏疏遶四廊。  
静院数杯倾白堕，幽窗一枕梦清湘。  
润侵书笥深防蠹，暖彻衣篝剩得香。  
解组径归应更乐，偷闲犹足傲羲皇。  

陆游　晚晴  
雨余残日入疏篱，变化相乘及尔奇。  
千嶂暮云收尽後，一年秋暑洗空时。  
如山酒券不相贷，隔巷衣砧如许悲！  
剩欲出门纾滞思，交亲零落与谁期？  

陆游　晚晴  
雨如尘点送新凉，云作鱼鳞衬夕阳。  
蓬户清闲贫亦好，笋舆安稳病何伤？  

陆游　晚晴出行近村闲咏景物  
雪云吹尽木阴移，正是先生曳杖时。  
老挬行将新长犊，空桑卧出寄生枝。  
医翁暮过囊探药，筮叟晨占手布蓍。  
谁谓人间足忧患，未妨古俗自熙熙。  

陆游　晚晴书事呈同舍  
鱼复城边夕照红，物华偏解恼衰翁。  
巴莺有恨啼芳树，野水无情人故宫。  
许国渐疏悲壮志，读书多忘媿新功。  
因君共语增惆怅，京洛交游欲半空。  

陆游　晚晴闻角有感  
暑雨初收白帝城，小荷新竹夕阳明。  
十年尘土青衫色，万里江山画角声。  
零落亲朋劳远梦，凄凉乡社负归耕。  
议郎博士多新奏，谁致当时鲁二生？  

陆游　晚晴闲步邻曲间有赋  
汤沐身轻念出游，近春原野霁烟浮。  
楼阴雪在玉三寸，云罅月生银一勾。  
穷巷客稀常足睡，暮年诗退不禁愁。  
乡邻无事冬耕罢，独倚篱门数过牛。  

陆游　晚晴至索笑亭  
中年苦肺热，剩喜见新霜。  
登览江山美，经行草树荒。  
堂空响棋子，盏小聚茶香。  
兴尽扶藜去，斜阳满画廊。  

陆游　晚秋出门戏咏  
病叟倘徉古泽边，横林摇落暮秋天。  
鸣鸠雨後却呼妇，飞雀霜前先著绵。  
抱被每投僧榻宿，卷书时当酒家钱。  
秋风想像芝房熟，北望商山一怅然！  

陆游　晚秋出门戏咏  
闲愁那到野人边？万事元知合付天。  
尽醉仅能三龠酒，新寒未办一铢绵。  
邻僧每欲分斋钵，庙史犹来索社钱。  
无地置锥真细事，不妨胸次日超然。  

陆游　晚秋风雨  
尽道渔村陋，秋来物色奇。  
寒生沽酒兴，雨及种花时。  
狂舞欲谁属？清吟空自知。  
茫茫宇宙内，吾道竟何之！  

陆游　晚秋农家  
老来万事嬾，不独废应酬；  
门前即湖山，亦复罕出游。  
吾庐有真乐，一榻眠高秋。  
回看世上事，得丧良悠悠。  

陆游　晚秋农家  
秋雨无时休，令我双鬓缟。  
庭荒何由鉯，木落不得扫。  
遣奴入城市，寸步困泥潦。  
菰首幸可烹，刍豢置勿道。  

陆游　晚秋农家  
豢犬使警夜，畜鸡用司旦；  
彻警盗所窥，失旦固吾患。  
岂无糠粞费，施报不可缓。  
家居亦为政，发我中夜叹。  

陆游　晚秋农家  
东邻稻上场，劳之以一壶；  
西邻女受聘，贺之以一襦。  
诚知物寡薄，且用交里闾。  
努力毕农功，租赋勿後输。  

陆游　晚秋农家  
我年近七十，与世长相忘。  
筋力幸可勉，扶衰业耕桑。  
身杂老农间，何能避风霜？  
夜半起饭牛，北斗垂大荒。  

陆游　晚秋农家  
疏沟架略彴，拾瓦叠浮屠。  
既画菘韭畦，遂营瓜芋区。  
豉香吴盐白，饱计已有余。  
扪腹笑自贺，无羊败吾蔬！  

陆游　晚秋农家  
苦寒牛亦耕，甚雨鸡亦鸣；  
物物各有职，怠心其敢萌！  
我老返农圃，学业付後生。  
语儿续膏油，勿辍读书声。  

陆游　晚秋农家  
吾里贤长者，盖有万石风。  
少年以利迁，但可哀其穷。  
仁义亦何常，圣贤与人同。  
我言不足取，汝岂忘乃翁？  

陆游　晚秋野兴  
病骨支离不耐秋，今年九月即轻裘。  
细书灯下幸能读，旧友梦中时与游。  
官赋毕输无吠犬，农功已息有闲牛。  
不知冠盖朝天客，也得心安似我不？  

陆游　晚秋野兴  
彻底无能彻骨贫，自怜虚作六朝民。  
学因病废捐长日，志与年衰媿古人。  
露湿乱萤飞暗庑，霜清饥雀噪空囷。  
一生眼境常如此，草赋凭谁问大钧？  

陆游　晚眺  
秋晚闲愁抵酒浓，试寻高处倚枯筇。  
云归时带雨数点，木落又添山一峰。  
鸣雁沙边惊客橹，行僧烟际认楼钟。  
个中诗思来无尽，十手传抄畏不供。  

陆游　晚同僧至溪上  
眈眈卧石熊当道，矫矫长松龙上天。  
不怕雪云寒到骨，唤僧扶杖立桥边。  

陆游　晚闻庭树鸦鸣有感  
鸟鹊栖我庭，将旦辄散去；  
此岂厌所栖，亦以饮啄故。  
一饥能驱人，扰扰无晨暮；  
不然亦已矣，岂乐尘土污。  
我有茆三间，自少鲜外慕，  
力耕自足食，鸡豚亦可具。  
晚虽误收召，疾走如脱兔。  
六年枫林下，不知岁月度。  
残骸幸强健，沽酒遍山步。  
醉归每自笑，不负此芒屦。  
平生爱方外，虽老冀有遇。  
秋风送片帆，更上剡溪路。  

陆游　晚兴  
羸病时时刻，欢悰日日疏。  
睡凭书绍介，愁赖酒驱除。  
小蹇追凉处，轻衫出浴初。  
无人堪晤语，且复狎樵渔。  

陆游　晚兴  
并檐幽鸟语璁珑，一榻萧然四面风。  
客散茶甘留舌本，睡余书味在胸中。  
浮云变态吾何与，腐骨成尘论自公。  
剩欲与君谈此事，少须明月出溪东。  

陆游　晚兴  
地荒蓬藋与人齐，局促何曾厌屋低。  
村市船归闻犬吠，寺楼钟暝送鸦栖。  
山童新斫朱藤杖，伧婢能腌白苣齐。  
政欲出门寻酒伴，霏霏小雨又成泥。  

陆游　晚兴  
白布裙襦退士装，短篱幽径独相羊。  
莎根蟋蟀催秋候，稗穗蜻蜓立晚凉。  
屈子所悲人尽醉，郦生常谓我非狂。  
知心赖有青天在，又炷中庭一夕香。  

陆游　晚兴  
壮游车辙遍天涯，晚落农桑不自知。  
许国虽坚身遽老，读书未倦眼先衰。  
云深岭路樵归晚，雨细江亭渡发迟。  
一事犹堪慰孤寂，锦囊倾倒有新诗。  

陆游　晚兴  
一声天边断雁哀，数蕊篱外蚤梅开。  
幽人耐冷倚门久，送月堕湖归去来。  

陆游　晚兴  
老病愁趋画戟门，天教高卧浣花村。  
山林独往杂屠钓，世界皆空谁怨恩。  
千卷蠹书忘岁月，一尊浊酒信乾坤。  
兴来倚杖清江上，断角疏钟正敛昏。  

陆游　晚兴  
斸芋挑蔬自鬻羹，雪檐收滴暮寒生。  
不嫌终日无来客，时听荒园斫木声。  

陆游　晚兴  
偶扶藜杖过傍村，却倚禅床坐小轩。  
日落鸦栖津树暗，人归鹤踏钓船翻。  
挽弓从笑识丁字，刺绣终胜倚市门。  
羹芋一杯吾自饱，诸儿强为置盘餮。  

陆游　晚兴  
身如病鹤谢樊笼，白尽衰髯脸尚红。  
蒲苇陂塘新涨後，梧楸门巷夕阳中。  
遗名要耐千年看，快饮方夸百榼空。  
造物闵怜君会否？放教折臂老新丰。  

陆游　晚行湖上  
饱来扪腹绕村嬉，北陌东阡信所之。  
女手采余桑郁郁，烟芜生遍冢累累。  
高林日暮无莺语，深巷人归有犬随。  
东走郡城逾十里，好风劳送角声悲。  

陆游　晚行舍北  
逆旅将归客，扶衰取次行。  
霜浓木叶尽，水落岸痕生。  
凫雁浮寒浦，牛羊满晚晴。  
东村隔烟寺，杳杳送钟声。  

陆游　晚行舍後  
略彴东边一径深，杖藜行饭当登临。  
稷山并海出遥碧，禹穴生云成暮阴。  
残岁自兴游子感，少年谁解老人心？  
归来灯火参差夜，倦倚胡床续短吟。  

陆游　晚游  
垣屋参差出，沟溪曲折通。  
乱鸦空际黑，落日竹间红。  
轧轧舆竿语，摇摇旛脚风。  
吾行本无定，随意入空蒙。  

陆游　晚游东园  
药瓢藜杖合施行，独往山林已歃盟。  
傍水断云含暮色，拂檐高竹借秋声。  
痴人自作浮生梦，腐骨那须後世名。  
莫笑吟哦无阙日，老来未尽独诗情。  

陆游　晚雨  
萧瑟度横塘，霏微映缭墙。  
压低尘不动，洒急土生香。  
声入楸梧碎，清分枕簟凉。  
回头忽陈迹，檐角挂斜阳。  

陆游　晚雨  
春旱久闵雨，夏潦复望晴。  
米尽薪亦绝，涨水与阶平。  
山信得新粟，欣然听舂声。  
书生易满足，笔砚还施行。  
南风柱础乾，西照窗户明。  
雨其遂已乎？努力趣秋成。  

陆游　晚雨  
万里双芒屩，终年一布裘。  
病侵消壮志，醉著失闲愁。  
琴料凭僧问，巢居与鹤谋。  
晚来疏雨过，探借北窗秋。  

陆游　晚至新塘  
青鞋随意出柴荆，聊向南塘曳杖行。  
归鸟已从烟际没，断虹犹在柳梢明。  
城头层塔凌空立，浦口孤舟并岸横。  
向道有诗浑不信，为君拥鼻作吴声。  

陆游　晚自白鹿泉上归  
坐穴藜床愧未能，酌泉聊喜曳枯藤。  
诗从病後功殊少，酒到愁边量自增。  
事业何由垂竹帛，笑谈空觉负交朋。  
兴阑却逐栖鸦返，寂寞西窗已上灯。  

陆游　晚自北港泛舟还家  
舒啸蓬笼底，经行略彴西。  
水深鹅唼草，雨细犊掀泥。  
醉倚乾坤大，闲知物我齐。  
衡门触冠过，聊得赋幽栖。  

陆游　万庵禅师真赞  
灑灑落落五十年，一句不说祖师禅。  
妙喜堂中正法眼，等闲滅在瞎骽边。  

陆游　万里桥江上习射  
坡陇如涛东北倾，胡床看射及春晴。  
风和渐减雕弓力，野迥遥闻羽箭声。  
天上欃枪端可落，草间狐兔不须惊。  
丈夫未死谁能料，一筩他年下百城。  

陆游　万州放船过下岩小留  
画船四月满旗风，饮散匆匆鷁首东。  
醉里偏怜江水绿，意中已想荔枝红。  
断碑零落莓苔遍，幽涧淙潺略彴通。  
一疋宁无好东绢，凭谁画此碧玲珑？  

陆游　汪给事太夫人程氏挽辞太恭人谕氏挽辞  
爵邑恩荣盛乡闾誉望尊。  
儒科传累叶，上寿萃高门。  
阡茂新栽柏，堂余旧树萱。  
故民何以报，沾洒望秋原。  
耄齿人谁及，高门世共荣。  
始终膺备福，稚老遇升平。  
纶綍褒嘉事，乡闾恻怆情。  
吾诗傥传世，亦足见平生。  

陆游　汪茂南提举挽词  
学已三冬富，书犹万卷藏。  
名场虽蹭蹬，朝论极揄扬。  
小试襦裤咏，遂辞鵷鹭行。  
秋风九原路，挽铎倍凄凉。  

陆游　汪茂南提举挽词  
往者绍兴末，江淮闻战鼙。  
上流烦旧德，下客辱深知。  
陈迹成今古，追怀每涕洟。  
郎君虽不识，抚事亦增悲。  

陆游　汪叔潜教授挽辞  
江南有奇士，英誉早飞腾。  
未见心先契，相从气倍增。  
时烦问字酒，屡共读书灯。  
下榻延徐孺，同舟得李膺。  
百年期永好，一旦失良朋。  
稚子初何取，龙门亦许登。  
流光疾於鸟，旧社冷如冰。  
欲作千言诔，衰迟愧未能。  

陆游　王成之给事挽歌辞  
昔泝黄牛峡，曾经白鹭洲。  
从容参步武，谈笑极风流。  
晚预蓬莱客，时从禊祓游。  
挥毫看半醉，追想只添愁。  

陆游　王成之给事挽歌辞  
诗骚湘水客，风度曲江公。  
一夕南楼去，千秋东省空。  
囊封震朝右，墨敕绝宫中。  
赠极文昌贵，君恩厚饰终。  

陆游　王给事饷玉友  
散发萧然蒲苇林，马军送酒慰孤斟。  
江河不洗古今恨，天地能知忠义心。  
无侣有时邀落月，放狂连夕到横参。  
玉船湛湛真秋露，却恨鹅儿色尚深。  

陆游　王与道尚书挽词  
朗朗百间屋，汪汪千顷陂。  
直能彰主圣，清不愿人知。  
许国多艰日，逢辰独断时。  
人犹望霖雨，殄瘁不胜悲。  

陆游　王与道尚书挽词  
昔遇开藩日，尝叨下榻荣。  
从容陪讌笑，倾倒及平生。  
借誉言犹在，怀知涕易横。  
终惭五字句，不尽百年情。  

陆游　王子猷谓竹为此君白乐天谓酒为此君余野处无客每对竹独酌得小诗  
新种疏篁对小轩，旋沽薄酒实空尊。  
门无车辙亦何恨，有此两君堪与言。  

陆游　往事  
海内横流日，吾犹及建炎。  
众医虽共视，久疾固难砭。  
黠虏方观衅，行宫未解严。  
时平逾五纪，话此涕常沾！  

陆游　往在都下时与邹德章兵部同居百官宅无日不相从仆来佐豫章而德章亦  
巷南巷北秋月明，东家西家读书声。  
官闲出局各无事，冷落往往思同盟。  
出门相寻索一笑，亦或邂逅因俱行。  
黄中掀髯语激烈，韶美坚坐书纵横，  
子充清言喜置酒，赤梨绿柿相扶檠。  
寒灯耿耿地炉暖，宫门风顺闻疏更。  
故交一作霜叶散，外物已付秋毫轻。  
两穷相遭世果有，我与邹子俱南征。  
豫章高安本一郡，挂帆起柂无三程。  
簿书衮衮不少借，怀抱郁郁何由倾。  
明年君归我亦去，早卜三亩开柴荆。  
软红旧路莫重蹋，二升脱粟同煨铛。  

陆游　望夫石  
送君远戍交河北，男儿自以身许国。  
不能弯弓骑恶马，欲随君去何由得？  
登山矫首西北云，形容虽变心犹存。  
月明夜夜照泪痕，铁心石肠输与君！  

陆游　望霁  
夜雨勿厌空阶声，天公欲作明朝晴。  
明朝甲子最畏雨，榜舟入市闻古语。  
今年雨阳俱及时，麦已入仓云四垂。  
雨来不驶亦不迟，大点如菽细如丝。  
徐徐云开见杲日，晚禾吹花早禾实。  
但令有米送官仓，豆饭藜羹甘似蜜。  

陆游　望江道中  
吾道非邪来旷野，江涛如此去何之？  
起随乌鹊初翻後，宿及牛羊欲下时。  
风力渐添帆力健，橹声常杂雁声悲。  
晚来又入淮南路，红树青山合有诗。  

陆游　望永阜陵  
龙飞回首尚如新，忽阅人间四十春。  
圣主已严天上驾，孤臣归作道傍民。  
倾河尚恨难供泪，卫社何由得致身？  
独立秋风吹白发，感恩肝胆漫轮囷。  

陆游　望永阜陵  
圣主乘乾临斧扆，小臣承诏上丹墀。  
宁知齿豁头童後，更遇天崩地陷时！  
泣至眼枯无血续，梦随魂断独心知。  
白头才尽空濡笔，宁继生民生武诗。  

陆游　望永思陵  
高帝中兴万物春，青衫曾忝缀廷绅。  
仕为将相却常事，年及耄期能几人？  
早幸执殳观北伐，晚叨秉笔记东巡。  
归耕况复苍梧近，郁郁葱葱佳气新。  

陆游　望永思陵  
绿衣迎拜属车尘，草木曾沾雨露春。  
三十五年身未死，却为天下最穷人。  

陆游　望永思陵  
旰食忧民宴乐疏，太仓几有九年储？  
贾生未解人间事，北阙犹陈痛哭书。  

陆游　望云楼晚兴  
小阁东南独咏诗，此生终与世差池。  
夕阳明处苍烟合，栖燕归时画角悲。  
人与江山均是梦，心非风月尚谁知。  
旧交几岁音尘隔，三抚阑干有所思。  

陆游　微疾  
微疾经旬近药囊，往来巷陌未全妨。  
时时小雨知春近，处处闲身觉日长。  
林外鼓歌闻赛庙，怀中茶饼议租桑。  
两京梅发今何似？送老流年只自伤。  

陆游　微雨  
晡後气殊浊，黄昏月尚明。  
忽吹微雨过，便觉小寒生。  
树杪雀初定，草根虫已鸣。  
呼童取半臂，吾欲傍阶行。  

陆游　微雨午寝梦憩道傍驿舍若在秦蜀间慨然有赋  
吴中秋晚雨冥冥，自笑闲愁又尔馨。  
身世已归南北陌，梦魂犹寄短长亭。  
浊醪可酿樽余绿，明镜无情鬓失青。  
赖有钓船堪送老，一汀鸥鹭共忘形。  

陆游　委辔  
委辔去悠悠，山穷得渡头。  
白云生碧巘，翠木拥朱楼。  
野榼渊明酒，征尘季子裘。  
自怜诗兴在，杜若满芳洲。  

陆游　畏虎  
滑路滑如苔，涩路涩若梯。  
更堪都梁下，一雪三日泥！  
泥深尚云可，委身饿虎蹊。  
心寒道上迹，魄碎茆叶低，  
常恐不自免，一死均猪鸡。  
老马亦甚畏，愶愶不敢嘶。  
吾闻虎虽暴，未尝窥汝栖。  
孤行暮不止，取祸非排挤。  
彼谗实有心，平地生沟溪。  
哀哉马新息，薏苡成珠犀。  

陆游　畏事  
畏事偷安百不能，饭蔬聊得曲吾肱。  
旧交梦里时时见，宿疾秋来日日增。  
遣闷自鉯幽圃药，扶衰犹赖故溪藤。  
不因顾见鬅鬿影，全是深山退院僧。  

陆游　文君井  
落魄西州泥酒杯，酒酣几度上琴台。  
青鞋自笑无羁束，又向文君井畔来。  

陆游　文章  
文章如弈棋，分量固有极。  
学不尽其才，识者为太息。  
古来名世士，亦或堕此域。  
至今读其文，曷尝不追惜。  
士生千载後，夙慕当自力。  
如其不能然，归哉事耕织。  

陆游　文章  
文章本天成，妙手偶得之，  
粹然无疵瑕，岂复须人为！  
君看古彝器，巧拙两无施。  
汉最近先秦，固已殊淳漓；  
胡部何为者，豪竹杂哀丝？  
后夔不复作，千载谁与期！  

陆游　文章  
文章在眼每森然，力弱才疏挽不前。  
前辈不生吾辈老，恐留遗恨又千年。  

陆游　闻百舌  
春鸟虽儳言，春尽能齰舌，  
秋蚓与寒蟩，亦各知时节。  
微物顾能此，人乃独不然。  
君看甘陵党，作孽非由天。  

陆游　闻蝉思南郑  
昔在南郑时，送客褎谷口，  
金羁叱拨驹，玉碗蒲萄酒。  
醉归涉漾水，鸣蝉在高柳，  
回鞭指秦中，所惧壮心负。  
人生岂易料，蹭蹬十年後，  
蝉声恥如昔，而我已白首。  
逆胡亡形具，舆地沦陷久。  
岂无好少年，共取印如斗！  

陆游　闻笛  
雪飞数片又成晴，透瓦清霜伴月明。  
一曲忽闻高士笛，临窗和以读书声。  

陆游　闻杜鹃戏作绝句  
半世羁游厌路岐，凭鞍日日数归期。  
劳君树杪丁宁语，似劝饥人食肉糜。  

陆游　闻傅氏庄紫笑花开急棹小舟观之  
日长无奈清愁处，醉里来寻紫笑香。  
漫道闲人无一事，逢春也似蜜蜂忙。  

陆游　闻勾龙司户会客山亭送酒殽及橄榄并简诸同僚  
东山如高人，吾辈岂易见；  
君独不出门，终日与相面。  
阴晴烟雨月，朝暮知几变。  
闻君交不渎，冠佩未尝燕。  
弛张要有时，一笑山未谴。  
高秋得佳日，折简唤诸彦。  
风流非俗饮，歌舞参笔砚。  
但恨五日尹，阻造三语掾。  
清樽遣分似，霜果亦可荐。  
烂醉君勿辞，光景真掣电。  

陆游　闻鼓角感怀  
鼓坎坎，角呜呜，  
四鼓欲尽五鼓初，老眼不寐如鳏鱼，  
抚枕起坐涕泗濡。平生空读万卷书，  
白首不识承明庐。时多通材臣腐儒，  
妄怀孤忠策则疏。欲剖丹心奏公车，  
论罪万死尚有余。雷霆愿复宽须臾，  
许臣指陈舆地图。亿万遗民望来苏。  
艺祖有命行天诛，皇明如日讵敢诬。  
拜手乞赐丈二殳，中原烟尘一扫除，  
龙舟泝汴还东都。  

陆游　闻韩无咎下世  
书剑飘然去国时，南兰陵郡日题诗。  
吴波涨绿迎桃叶，穰烛堆红按柘枝。  
故友去为山下土，衰翁何恨鬓边丝。  
凭高老泪无挥处，神武衣冠挂已迟。  

陆游　闻鸡鸣自警  
为善孳孳进德新，鸡鸣每念舜何人。  
此身强健直须勉，一日会当无此身。  

陆游　闻角  
河白如银天淡青，角声中有玉关情。  
早知送老桑麻野，悔失安西万里行。  

陆游　闻角  
小阁柴门近，黄昏画角声。  
时时逐风散，嫋嫋伴愁生。  
天地清秋暮，关河残月明。  
湖南贼未破，独立久含情。  

陆游　闻金溪陆伯政下世  
久矣望来使，潸然开讣书。  
两家通绝谱，千里泣灵车。  
亦悟古皆死，所悲天祝余。  
泉扃生气在，故不羡曹蜍。  

陆游　闻里中有斗者作此示之  
老翁无所长，惟是更事多。  
生世与人处，乌可伤至和？  
秋毫不能忍，平地寻干戈，  
唾面听自乾，彼忿自消磨。  
乡邻皆世旧，何至誓弗过。  
勖哉养子寿，它年住鸡窠。  

陆游　闻虏乱  
运数群胡尽，烟尘北道昏。  
百年身易老，万里志空存。  
杨柳摇驰道，樱桃奉寝园。  
南公忠义薄，此恨与谁论？  

陆游　闻虏乱次前辈韵  
中原昔丧乱，豺虎厌人肉。  
辇金输虏庭，耳目久习熟。  
不知贪残性，搏噬何日足。  
至今磊落人，泪尽以血续。  
後生志抚薄，谁办新亭哭？  
艺祖有圣谟，呜呼宁忍读！  

陆游　闻虏乱代华山隐者作  
满谷松风枕石眠，中原战血又成川。  
但思秦铸铜人日，不记齐成柏寝年。  
大药一炉暾晚日，孤桐三尺写秋泉。  
何妨狂舞旗亭下，乞与人间画醉僲。  

陆游　闻虏乱有感  
前年从军南山南，夜出驰猎常半酣。  
玄熊苍兕积如阜，赤手曳虎毛毵毵。  
有时登高望鄠杜，悲歌仰天泪如雨。  
头颅自揣已可知，一死犹思报明主。  
近闻索虏自相残，秋风抚剑泪丸澜，  
雒阳八陵那忍说，玉座尘昏松柏寒。  
儒冠忽忽垂五十，急装何由穿裤褶？  
羞为老骥伏枥悲，宁作枯鱼过河泣。  

陆游　闻虏酋遁归漠北  
幽州遗民款塞来，来者扶老携其孩。  
共言单于远逃遁，一夕荆棘生燕台。  
天威在上贼胆破，捧头鼠窜吁可哀。  
妄期旧穴得孳育，不知天网方恢恢。  
老上龙庭岂不远，汉兵一炬成飞灰。  
陛下中兴天所命，筑坛授钺皆雄才。  
煌煌九霄揭日月，浩浩万里行风雷。  
虢山多兽可游猎，汝不请命何归哉！  

陆游　闻虏政衰乱扫荡有期喜成口号  
正朔今年被百蛮，遥知喜色动天颜。  
风雷传号临春水，貔虎移军过玉关。  
博士已成封禅草，单于将就会朝班。  
孤臣老抱周南恨，壮观空存梦想间。  

陆游　闻虏政衰乱扫荡有期喜成口号  
遗虏游魂岂足忧，汉家方运幄中筹。  
天开地辟逢千载，雷动风行遍九州。  
刁斗令严青海夜，旌旗色照铁关秋。  
功名自是英豪事，不用君王万户侯。  

陆游　闻鸟声有感  
小市提壼酤浊酒，东陂脱裤插青秧。  
归来静卧茅檐底，如觉闲中白日长。  

陆游　闻鸟声有感  
流年冉冉去无情，日夜溪头布谷声。  
城郭虽存人换尽，令威应悔学长生。  

陆游　闻婆饼焦  
黄泥岭，松森森，  
幽鸟穿枝时一吟。  
汝声一何悲，  
汝语恻我心。  
连村麦熟饼饵香，  
我母九泉那得尝！  

陆游　闻蛩  
蝉声未断已蛩鸣，徂岁峥嵘得我惊。  
八十光阴犹几许，勉思忠敬尽余生。  

陆游　闻蛩  
稽首周公万世师，小儒命薄不同时。  
秋虫却是生无憾，名在豳人七月诗。  

陆游　闻山步有虎  
茆屋穿漏雨送春，村路断绝虎哸人。  
采桑锄麦皆结伴，儿童出门翁媪嗔。  

陆游　闻蜀盗已平献馘庙社喜而有述  
北伐西征尽圣谟，天声万里慰来苏。  
横戈已见吞封豕，徒手何难取短狐。  
学士谁陈平蔡雅？将军方上取燕图。  
老生自悯归耕久，无地能捐六尺躯！  

陆游　闻松风有感  
重位每忧身後骂，虚名不救眼前饥。  
直须采药名山去，日夜松风无歇时。  

陆游　闻孙岩老挂冠叹仰之余辄赋长句  
圣贤在世龙行天，出处何至为物牵。  
後人竞作驹伏辕，未死奄奄如九泉。  
郫孙公者山泽僲，巉岩玉骨寒入肩。  
哦诗调苦乱噂蝉，燥墨瘦字丑不妍。  
诸公好之挽使前，六丁力尽山嶷然；  
奏书告老不待年，脱手径上岷山巅。  
吾侪一官自纠缠，俛首鞭箠不自怜，  
强欲作诗诵公贤，事伟辞卑难并传。  

陆游　闻蛙  
科斗忽安在，蛙声豪有余；  
虽成两部乐，恨失一编书。  
忿怒缘何事？号呼可奈渠。  
厨人不遐弃，犹得伴溪鱼。  

陆游　闻王嘉叟讣报有作  
呜呼嘉叟今信死，哭君寝门泪如水。  
我初入都不妄交，倾倒如君数人耳。  
笼灯蹋雪夜相过，剧论悬河骇邻里。  
地炉燔栗美刍豢，石鼎烹茶当醪醴。  
上书去国何勇决，作诗送君犹壮伟。  
十年偶复过都门，君方草制西垣里。  
鬓须班白面骨生，心颇疑君遽如此。  
西来例不候达官，每欲寄声中辄止。  
只鸡絮酒纵有时，双鱼素书长已矣。  
生前客屦纷满户，身後人情薄於纸。  
悬知海内莆阳公，独念遗孤为经纪。  

陆游　闻吴中米价甚贵二十韵  
千钱得斗米，一斛当万钱。  
嗟汝蚩蚩民，何恃以自全？  
我欲告父老：食为汝之天；  
勿结迎神社，勿饰杭湖船；  
筑室勿斲削，但取垣屋坚；  
妇女省钗泽，野妆何用妍；  
趋利常处薄，众役常在前；  
岁时相劳苦，盛馔一豚肩；  
近市可致酒，虽薄亦醺然。  
切勿慕公卿，早朝妨熟眠；  
亦勿谋高赀，贪吏不汝怜，  
有负固吹毛，无罪亦株连；  
岂暇论曲直，挺系如登仙。  
短褐与饭豆，温饱可终年。  
草庐挂苇箔，乃可数世传；  
朱门虽赫赫，交化如飞烟。  
为农最得策，本无禄与权；  
时平自逸乐，奉牲祭其先；  
不幸有散徙，均为寓民编。  
吾诗不足徵，请读七月篇！  

陆游　闻武均州报已复西京  
白发将军亦壮哉！西京昨夜捷书来。  
胡儿敢作千年计，天意宁知一日回。  
列圣仁恩深雨露，中兴赦令疾风雷。  
悬知寒食朝陵使，驿路梨花处处开。  

陆游　闻西师复华州  
西师驿上破番书，鄠杜真成可卜居。  
细肋卧沙非望及，且炊黍饭食河鱼。  

陆游　闻西师复华州  
青铜三百饮旗亭，关路骑驴半醉醒。  
双鹭斜飞敷水绿，孤云横度华山青。  

陆游　闻枭  
两忘尧桀自心平，此念胡为扫复生？  
幸是安眠无一事，苦怜莺语恶枭声。  

陆游　闻新雁有感  
才本无多老更疏，功名已负此心初。  
镜湖夜半闻新雁，自起吹灯读汉书。  

陆游　闻新雁有感  
新雁南来片影孤，冷云深处宿菰芦。  
不知湘水巴陵路，曾记渔阳上谷无？  

陆游　闻雁  
过尽梅花把酒稀，熏笼香冷换春衣。  
秦关汉苑无消息，又在江南送雁归。  

陆游　闻雁  
霜高木叶空，月落天宇黑。  
哀哀断行雁，来自关塞北。  
江湖稻粱少，念汝安得食？  
芦深洲渚冷，岁晚霰雪逼。  
不知重云外，何处避毕弋？  
我穷思远征，羡汝有羽翼。  

陆游　闻雁  
蜻蜓浦中闻雁声，寒侵短褐客愁生。  
忽思大散关头路，雪压蒙毡夜下程。  

陆游　闻雨  
慷慨心犹壮，蹉跎鬓已秋。  
百年殊鼎鼎，万事祗悠悠。  
不悟鱼千里，终归貉一丘。  
夜阑闻急雨，起坐涕交流。  

陆游　闻雨  
潭底乖龙唤不应，骄阳似欲败西成。  
虚堂永夜耿无睡，起听四郊车水声。  

陆游　闻猿  
瘦尽腰围不为诗，良辰流落自成衰。  
也知客里偏多感，谁料天涯有许悲。  
汉塞角残人不寐，渭城歌罢客将离。  
故应未抵闻猿恨，况是巫山庙里时。  

陆游　闻仲高从兄讣  
去国万里游，发书三日哭。  
久矣吾已衰，哀哉公不淑。  
寄书墨未乾，玉立在我目。  
天高鬼神恶，生世露电速。  
丹心抱忠贞，白首悲放逐。  
九阍不可叫，百身何由赎！  
文章果何罪？一斥独不复。  
上寿阿母前，悔不早碌碌。  

陆游　瓮池  
埋瓮东阶下，灩灩一石水。  
买鱼畜其间，鱭鱭三十尾。  
力微思及物，为惠止於此。  
无风水不摇，得志鱼自喜。  
涵泳藻与蒲，永不畏刀几。  
饭罢时来观，相娱从此始。  

陆游　蜗庐  
蜗庐四壁空，也过百年中。  
葑火朝供爨，芦绵夕御风。  
不憎穷有祟，自以放名翁。  
但恨村醪薄，衰颜只蹔红。  

陆游　蜗庐  
小葺蜗庐便著家，槿篱莎径任欹斜。  
为生草草僧行脚，到处悠悠客泛槎。  
孤蝶惜衣晴曝粉，樨蜂贪蜜晚争花。  
有书嬾读吾堪愧，睡起何妨自磑茶。  

陆游　蜗舍  
蜗舍茨生草，龟肠饱淖糜。  
麦因多雨损，蚕遇闰年迟。  
徙义忧无勇，求仁戒自欺。  
此生虽欲尽，吾志未应衰。  

陆游　我梦  
我梦入烟海，初日如金熔，  
赤手骑怒鲸，横身当渴龙。  
百日京尘中，诗料颇阙供。  
此夕复何夕，老狂洗衰慵。  
梦觉坐叹息，杳杳三茆钟；  
车马动晓陌，不竟睡味浓。  
平生击虏意，裂眦发上冲，  
尚可乘一障，凭堞观传烽。  

陆游　我有美酒歌  
我有美酒起自斟，劝君一卮为君吟，  
素衣未遂京尘化，绿鬓已受吴霜侵。  
三巴涂路何嶔崟，五溪雾潦多毒淫。  
虎豹夜啸裂崖谷，魑魅昼出矜山林。  
身如槁叶堕幽阱，窅窅何啻千尺深。  
无因剖胸出此心，一寸孤忠天实临！  

陆游　卧病  
人生寓一气，血脉日夜流，  
秋毫或壅隔，百体若相仇。  
嗟予少多艰，衣食拙自谋。  
方寸丛百虑，如箭集射侯。  
奔走连数岁，呻吟剧兹秋。  
生死亦何有，成坏同一沤。  
胡为不自爱，森然起戈矛？  
一笑众妄灭，霜天鹰睨韝。  
呼儿屏药囊，吾疾今其瘳。  

陆游　卧病累日羸甚偶复小健戏作  
病忽迨旬日，衰如增十年。  
难求秦缓药，空负宋清钱。  
微火秋先跨，闲房昼亦眠。  
偶赊书鬼录，遇酒又陶然。  

陆游　卧病累日羸甚偶复小健戏作  
伏枕濒九死，下床如再生。  
幸回蒿里驾，犹作越吟声。  
拂几嗟麈积，开书觉眼明。  
淖糜方自养，未敢忆南烹。  

陆游　卧病累日羸甚偶复小健戏作  
行年当大耋，卧病涉高秋。  
丸药作奇验，俶装仍小留。  
轻沤元泛泛，破屋已飕飕。  
尚有江湖兴，沙头问钓舟。  

陆游　卧病书怀  
衮衮年光挽不留，即今已白五分头。  
病中对酒犹思醉，梦里逢人亦说愁。  
青海战云临贼垒，黑山飞雪洒貂裘。  
丈夫有志终难料，憔悴渔村死即休。  

陆游　卧病杂题  
{左口右父}咀初成药，咿哑半掩扉。  
病知身健乐，闲觉宦游非。  
小涧看猿饮，枯筇拥鹤归。  
今朝更堪喜，书札得淮淝。  

陆游　卧病杂题  
鸥鹭驯亭沼，琴书悦性灵。  
身叨乡祭酒，孙为国添丁。  
烟浦收菰菜，秋山斸茯苓。  
虚名吾所薄，未应少微星。  

陆游　卧病杂题  
陋室施床迮，穷阎问疾疏。  
加餐惟是粥，弄笔不成书。  
盎盎新簄酒，青青小摘蔬。  
客来邀褫带，聊示小勤渠。  

陆游　卧病杂题  
终日常辞客，经秋半在床。  
爱穷留作伴，谙病与相忘。  
灶婢工烹粥，园丁习写方。  
今朝有奇事，久雨得窗光。  

陆游　卧病杂题  
人间跛男子，物外病维摩。  
但可妨趋拜，何因废啸歌？  
菜羹醯酱薄，村巷棘茨多。  
举手谢邻父，非君谁肯过？  

陆游　卧疾  
旧疾乘衰作，长贫与嬾宜。  
羁愁惟付酒，史课未妨诗。  
雨入残更滴，霜逢闰岁迟。  
新春真耄及，不用卜归期。  

陆游　卧龙  
危磴盘纡上翠微，倚天楼观碧参差。  
雨来海气先横骛，风恶松柯尽倒垂。  
孤鹘归巢翅翎重，断鸿觅伴语声悲。  
人间万事难禁老，醉抚阑干欲暮时。  

陆游　卧舆  
白首躬耕已有期，凤城归路却迟迟。  
卧舆拥被听秋雨，占尽人间好睡时。  

陆游　乌龙庙  
江边苍龙背负天，蟠踞千载常蜿蜒；  
其前横辟为大川，高城鼓角声隐然。  
龙庙於山家於渊，世为吾州作丰年。  
老守虽愧笔如椽，洁斋试赋迎神篇。  

陆游　乌龙雪  
乌龙如真龙，妥尾卧江碛；  
时时登楼望，爪尾略可识。  
今朝事大异，千嶂忽如失。  
遥知重云外，已有雪数尺。  
颇念采薇人，清坐焉得食？  
裹饭欲问之，矫首空峭壁。  
念昔故山时，僵卧风雪夕，  
静闻长松折，声若裂巨石，  
天晴视岩涧，鸟兽死如积。  
清梦不可寻，抚榡三太息。  

陆游　乌栖曲  
楚王手自格猛兽，七泽三江为苑囿。  
城门夜开待猎归，万炬照空如白昼。  
乐声前後震百里，树树栖乌尽惊起。  
宫中美人谓将旦，发泽口脂费千万。  
乐声早暮少断时，莫怪栖乌无稳枝。  

陆游　无酒叹  
不用塞黄河，不用出周鼎，  
但愿酒满家，日夜醉不醒；  
不用冠如箕，不用印如斗，  
但愿身强健，朝暮常饮酒。  
造物不少恕，虐戏逐段新，  
坐令古铜榼，经月常生尘。  
平生得酒狂无敌，百幅淋漓风雨疾。  
造物欲以醒困之，此老醒狂君未知。  

陆游　无咎兄郡斋燕集有诗末章见及敬次元韵  
城楼画角吹晚晴，梅花堕地草欲生。  
绮盘翠杓春满眼，我胡不乐君将行。  
君归吾党共增气，往往怪我衰涕横。  
我来江干交旧少，见君不啻河之清。  
北风共爱地炉暖，西日同赏油窗明。  
微吟剧醉不知倦，坐阅汉腊逾周正。  
君文雄丽擅一世，凛凛武库藏五兵。  
酸寒如我每自笑，顾辱刻画为虚声。  
乃知好士如好色，遇合不必皆倾城。  
君方与世作水镜，如此过许人将惊。  
千金敝帚有定价，周玉郑鼠难强名。  
失言议罚不可缓，敬白府主浮金觥。  
君看失脚落尘土，岂复毫发余诗情。  
自伤但似路旁堠，雨剥风摧供送迎。  

陆游　无客  
今日了无客，翛然麈柄闲。  
砚涵鸲鹆眼，香斮鹧鸪斑。  
木落风初劲，云低雨尚悭。  
西湖未暇到，卧看曲屏山。  

陆游　无题  
画阁无人昼漏稀，离悰病思两依依。  
钗梁双燕春先到，筝柱羁鸿暖不归。  
迎得紫姑占近信，裁成白紵寄征衣。  
晚来更就邻姬问，梦到辽阳果是非？  

陆游　无题  
碧玉当年未破瓜，学成歌舞入侯家。  
如今憔倅蓬窗里，飞上青天妒落花。  

陆游　无题  
轣辘毡车赴密期，追欢最数牡丹时。  
新春欲近犹贪喜，旧爱潜移不自知。  
宝镜尘生鸾怅望，钿筝弦绝雁参差。  
玉壼莫贮舉脂泪，从湿泥金带上诗。  

陆游　无题  
珠靴玉指擘箜篌，谁记山南秉烛游？  
结绮诗成江令醉，橐泉梦断沈郎愁。  
天涯落日孤鸿没，镜里流年两鬓秋。  
不用更求驱豆术，人生离合判悠悠。  

陆游　无题  
金鞭朱弹忆春游，万里桥东罨画楼。  
梦倩晓风吹不去，书凭春雁寄无由。  
镜中颜鬓今如此，幕下朋俦好在不？  
箧有吴牋三万个，拟将细字写新愁。  

陆游　无题  
半醉凌风过月旁，水精宫殿桂花香。  
素娥定赴瑶池宴，侍女皆骑白凤凰。  

陆游　无题  
出茧修眉淡薄妆，丁东环佩立西厢。  
人间浪作新秋感，银阙琼楼夜夜凉。  

陆游　吴歌  
胜负两蜗角，荣枯一蚁窠。  
人情苦翻覆，吾意久蹉跎。  
困睫凭茶醒，衰颜赖酒酡。  
坐人能听否？试为若吴歌。  

陆游　吴娘曲  
镜奁蚕出千黑蚁，钗梁梅小双青豆。  
吴娘十四未知愁，罗衣已觉伤春瘦。  
闲寻女伴过西家，斗草归来日未斜。  
睡睫蒙蒙娇欲闭，隔帘微雨压杨花。  

陆游　吴体寄张季长  
九月十月天雨霜，江南剑南途路长。  
平生故人阻携手，万里一书空断肠。  
人生强健已难恃，世事变迁那可常？  
两家子孙各长大，他年穷达毋相忘。  

陆游　吴娃曲  
满地花阴不闭门，琵琶抱恨立黄昏。  
妾身不似天边月，此夜此时重见君。  

陆游　吴娃曲  
忘忧石榴深浅红，草花红紫亦成丛。  
明年开时不望见，只望郎君说著侬。  

陆游　吴娃曲  
二月镜湖水拍天，禹王庙下斗龙船。  
龙船年年相似好，人自今年异去年。  

陆游　吴娃曲  
臂上烧香拜佛前，愿郎安稳过新年。  
多情已是长多病，莫要留心在妾边。  

陆游　吾家旧藏奇石甚富今无复存者独道石一尚置几案间戏作三绝句  
秋风嫋嫋雨斑斑，身隐幽窗笔砚间。  
小试壶公缩地术，数峰闲对道州山。  

陆游　吾家旧藏奇石甚富今无复存者独道石一尚置几案间戏作三绝句  
林虑灵壁俱尤物，散落人间不复还。  
投老东归风味在，舂陵小岫伴身闲。  

陆游　吾家旧藏奇石甚富今无复存者独道石一尚置几案间戏作三绝句  
误因禄米弃蓴鲈，一落尘埃底事无。  
布袜青鞋虽与尽，此峰聊当卧游图。  

陆游　吾庐  
吾庐镜湖上，傍水开云扃。  
秋浅叶未丹，日落山更青。  
孤鹤从西来，长鸣掠沙汀；  
亦知常苦饥，未忍吞膻腥。  
我食虽不肉，匕箸穷芳馨。  
幽窗灯火冷，浊酒倒残瓶。  

陆游　吾庐  
吾庐虽小亦佳哉！新作柴门斸绿苔。  
拄杖每阑归鹤入，钓船时带夕阳来。  
墟烟隔水霏霏合，篱菊凌霜续续开。  
千里安期那可得，笑呼邻父共传杯。  

陆游　吾庐东北皆修竹茂林羽族来栖者不可数计感而有作  
遶舍皆茂林，万数栖鸟雀，  
诘旦辄争鸣，未暝纷已泊。  
清阴交欲暗，丹实熟可啄。  
吾庐少人迹，媿尔肯见托。  
虽无惠养德，亦免弹射虐。  
结巢俯可窥，淳风今岂薄！  

陆游　吾年过八十  
吾年过八十，久已弃朝簪。  
化蝶有残梦，焦桐无赏音。  
溪声喧夜旦，野色变晴阴。  
欲讲平生学，茫然不可寻。  

陆游　吾年过八十  
八十又过二，自言名放翁。  
斧丘遗寿栎，云海寄冥鸿，  
酒挂驴鞍侧，诗投药笈中。  
灞城逢蓟叟，共语莫匆匆。  

陆游　芜菁  
往日芜菁不到吴，如今幽圃手亲鉯。  
凭谁为向曹瞒道，彻底无能合种蔬。  

陆游　五更读书示子  
近村远村鸡续鸣，大星已高天未明；  
床头瓦檠灯煜爚，老夫冻坐书纵横。  
暮年於书更多味，眼底明明见莘渭。  
但令病骨尚枝梧，半盏残膏未为费。  
吾儿虽戆素业存，颇能伴翁饱菜根。  
万锺一品不足论，时来出手苏元元。  

陆游　五更起坐  
世间醉梦过浮生，谁肯披衣坐五更？  
煜煜心光回自照，绵绵踵息浩无声。  
古人得意捐糟粕，痴子何知堕化城。  
七十老翁须努力，邻鸡才唱又窗明。  

陆游　五更闻雨思季长  
幽丛鸣姑恶，高树号杜宇。  
惊回千里梦，听此五更雨。  
展转窗未明，更觉心独苦。  
天涯懹故人，安得插两羽！  

陆游　五鼓  
楼堞冬冬鼓，帘栊煜煜灯。  
浪名随牒吏，实似打包僧。  
衰病元难强，疏慵每自憎。  
谁知戍边日，秋野正呼鹰！  

陆游　五鼓  
梦断华胥夜艾时，遶廊萧散曳筇枝。  
长空渐见明河落，短调犹残画角吹。  
世事又随朝日出，钓船莫负早秋期。  
南湖五亩新菰熟，此味惟应老子知。  

陆游　五鼓不得眠起酌一杯复就枕  
栖冷鸡声咽，窗深烛焰明。  
流年容易过，华发等闲生。  
浊挹连醅酒，香搓带叶橙。  
残骸付蝼蚁，汗简更须名。  

陆游　五鼓赴太社腊祭  
霜寒裂屋瓦，月白射坊门。  
病骨愁看影，孤吟怯断魂。  
饥鹰掣羁绁，老马伏车辕。  
不奈清宵梦，残芜满故园。  

陆游　五鼓起坐待旦  
睡觉初闻鸡一鸣，披衣危坐待窗明。  
残躯已向闲中老，痴梦犹寻熟处行。  
南北迢迢悲往事，古今莽莽叹浮生。  
伯伦一锸君休笑，冢象祁连亦已平。  

陆游　五鼓入城  
道旁竹树露如倾，带睡悠悠十里行。  
晓色未分烟尚重，压城楼阁已峥嵘。  

陆游　五鼓送客出城马上作  
夜漏余十刻，凉颸如九秋。  
滩声聒酒醒，月色照人愁。  
落魄悲孤宦，龙锺怯远游。  
此生那可料，六岁剑南州。  

陆游　五鼓自簇桥入府  
晓月有余光，秋树无浓影。  
野烟浩无际，陂路行愈永。  
堰声何澎湃，露气正凄冷。  
忽然客愁破，更觉诗律整。  
昔人千载意，忙里一笑领。  
山林岂难归，吾计自不猛。  

陆游　五十  
五十未名老，无如衰疾何。  
肺肝空激烈，颜鬓已嗟跎。  
夜宴看长剑，秋风舞短蓑。  
此身如砥柱，犹足阅颓波。  

陆游　五月初病体益轻偶书  
世事纷纷了不知，又逢燕乳麦秋时。  
经年谢客常因醉，三日无诗自怪衰。  
乘雨旋移西崦药，留灯重覆北窗棋。  
但将生死俱拈起，造物从来是小儿。  

陆游　五月初作  
邻舍舂新麦，家人拾晚蚕。  
推移逢夏五，赋与叹朝三。  
遣日须棋局，忘忧赖酒畑。  
幽居有高致，多取未为贪。  

陆游　五月得雨稻苗尽立  
城郭迎龙鼓吹喧，甘膏三夕慰黎元。  
草荒常日经行路，水到前村旧涨痕。  
黄犊尽耕稀旷土，绿苗无际接旁村。  
家家足食山无盗，安枕何劳夜闭门？  

陆游　五月二十三夜记梦  
夜漏欲尽鸡初唱，梦到神仙信非妄。  
泉流直舂碧涧底，松根横走苍崖上。  
徐行林际遇飞桥，峭壁惊涛临万丈，  
非惟履巑足踸踔，已觉处幽神悄怆。  
空岩滴乳久化石，宝盖珠璎纷物象。  
鬼神惨澹疑欲搏，龙蜃蜿蜓谁敢傍？  
长眉老仙乘白云，握手授我绿玉杖。  
三生汝有世外缘，一念已断尘中障。  
虽云曩事不复忆，怜汝瞳子神犹王。  
何须更待熟金丹，从我归哉住昆阆。  

陆游　五月二十一日风雨大作  
风雨纵横夜彻明，须臾更觉势如倾。  
出门已绝近村路，对面不闻高语声。  
衔舳江关多蜀估，宿师淮浦饱吴粳。  
老民愿忍须臾死，传檄方闻下百城。  

陆游　五月七日拜致仕敕口号  
剡曲东归日醉眠，冰衔屡忝武夷仙。  
恩如长假容居里，官似分司不限年。  
一扎疏荣驰厩置，两儿扶拜望云天。  
坐糜半俸犹多媿，月费公朝二万钱。  

陆游　五月七日拜致仕敕口号  
黄纸东来墨未乾，孤臣恩许挂朝冠。  
小儿扶出迎门拜，邻舍相呼拥路观。  
白首奉身归畎亩，清霄无梦接鵷鸾。  
从今剩把花前酒，忧患都空量自宽。  

陆游　五月七日夜梦中作  
征行过孤垒，寂寞已千年。  
马病霜菅瘦，狐鸣古冢穿。  
烟尘身欲老，金石志方坚。  
零落英雄尽，何人共著鞭？  

陆游　五月七日夜梦中作  
霜露薄貂裘，连年塞上留。  
芦笳青冢月，铁马玉关秋。  
振臂忘身惫，凭天报国雠。  
诸公方衮衮，好运幄中筹。  

陆游　五月十日晓寒甚闻布谷鸣有感  
弊裤久当脱，短褐竟未送。  
老怯五更寒，重衾拥残梦。  
群虱方得意，饱血藏衣缝。  
竹簟何时陈？纨扇殆无用。  
长夏叠叠来，岁月疾飞鞚。  
妄怀畎亩忧，太息欲谁控？  

陆游　五月十四日夜梦一僧持诗编过予有暴雨诗语颇壮予欣然和追作此篇  
黑云塞空万马屯，转盼白雨如倾盆，  
狂风疾雷撼乾坤，壮哉涧壑相吐吞。  
老龙腾拏下天阍，鳞间火作电脚奔。  
巨松拔起十年根，浮槎断梗何足论。  
我诗欲成醉墨翻，安得此雨洗中原，  
长河衮衮来昆仑，鹳鹊下看黄流浑。  

陆游　五月十一日睡起  
病眼慵於世事开，虚堂高卧谢氛埃。  
帘栊无影觉云起，草树有声知雨来。  
茶碗嫩汤初得乳，香篝微火未成灰。  
翛然自适君知否？一枕清风又过梅。  

陆游　五月十一日夜且半梦从大驾亲征尽复汉唐故地见城邑人物繁丽云西凉  
天宝胡兵陷两京，北庭安西无汉营。  
五百年间置不问，圣主下诏初亲征。  
熊罴百万从銮驾，故地不劳传檄下。  
筑城绝塞进新图，排仗行宫宣大赦。  
冈峦极目汉山川，文书初用淳熙年。  
驾前六军错锦锈，秋风鼓角声满天。  
苜蓿峰前尽亭障，平安火在交河上。  
凉州女儿满高楼，梳头已学京都样。  

陆游　五月十一日夜坐达旦  
莫笑耽书不计年，寒儒业定几生前。  
读经今日韦编绝，作赋当时铁砚穿。  
公路晚悲身至此，令威归叹冢累然。  
三更听雨蓬窗底，又作鳏鱼夜不眠。  

陆游　五月五日蜀州放解牓第一人杨监具庆下孤生怆然有感  
甲午五月之庚寅，渊鱼跃起三江津，  
震雷霪雨夜达晨，我知决定非凡鳞。  
人生富贵不逮亲，万钟五鼎空酸辛。  
少年得禄羞常珍，调节滋味躬爨薪。  
彻食奉盥授帨巾，此乐岂复论贱贫。  
嗟我不孝负鬼神，俯仰二纪悲如新。  
仕宦空饱息与嫔，左右供养无复辰。  
子行射策对枫宸，彩衣楚楚映华绅。  
泝江亟归娱老人，切勿著意长安春！  

陆游　五月下旬大热晦日夜得雨明旦凉甚  
一雨萧然洗睡昏，清晨屣履自开门。  
岂惟爽气生山袂，坐觉凉颸入发根。  
浦口鱼多来野鹤，林梢果熟下山猿。  
吾庐清绝君知否？钓雪寒江不足言。  

陆游　五月一日作  
处处稻分秧，家家麦上场。  
敢悲身老大，独幸岁丰穰。  
酪美朱樱熟，菰青角黍香。  
翛然一竹几，饱受北窗凉。  

陆游　五月雨  
空蒙五月雨，景气一番新。  
换尽园林叶，洗空衢路尘。  
山邮恼行客，野渡滞归人。  
独有龟堂叟，凉风吹角巾。  

陆游　五月中连夕风雨气候如高秋枕上有赋  
拥被微吟短鬓秋，孤灯残漏共悠悠。  
雨声不貣三更梦，酒力宁禁万里愁？  
身寄湖山邻剡曲，心游河岳过关头。  
世间可恨知多少？虚弊当年季子裘。  

陆游　五云门晚归  
高城带远林，落日动寒砧。  
行客自朝暮，青山无古今。  
衰迟惭逸气，忧患足危心。  
溪迮滞归艇，何时春水深？  

陆游　五杂组  
五杂组，山雉羽。  
往复还，江头路。  
不得已，贵臣去。  

陆游　五杂组  
五杂组，机上绮。  
往复还，冶游子。  
不得已，富儿死。  

陆游　午炊  
江路初晴日，烟芜古废城。  
青鎝秧稻出，黑螘稚蚕生。  
山际牛羊路，林间鸡犬声。  
午炊聊小憩，野老解逢迎。  

陆游　午饭  
我望天公本自廉，身闲饭足敢求兼！  
破裘负日茆檐底，一碗藜羹似蜜甜。  

陆游　午饭  
民穷丰岁或无食，此事昔闻今见之。  
吾侪饭饱更念肉，不待人嘲应自知。  

陆游　午梦  
若爰幽窗午梦长，此中与世暂相忘。  
华山处士如容见，不觅仙方觅睡方。  

陆游　午寝  
眼涩朦胧不自支，欠伸常恨到床迟。  
庭花著雨晴方见，野客敲门去始知。  
灰冷香烟无复在，汤成茶碗径须持。  
颓然却自嫌疏放，旋了生涯一首诗。  

陆游　午晴试笔  
叶脱园林夜夜霜，风和巷陌日犹长。  
轩车但怪容孤鹤，稊米安能盆太仓。  
此去得非穷李广，向来元是老冯唐。  
明窗揽笔聊挥洒，飒飒惊蛇又数行。  

陆游　午晴至园中  
老不禁寒起每迟，出门萧散午晴时。  
春回九地梅先觉，霜靊千林竹不知。  
药圃采苗芒屦湿，石泉照影角巾欹。  
归来未过西檐日，袖手悠然独咏诗。  

陆游　午暑  
笛材织簟凉如水，雾縠缝幮薄若空。  
更著高安竹根枕，不妨专享北窗风。  

陆游　午睡  
槐楸阴里绿窗开，天与先生作睡媒。  
流汗未乾衣上雨，大声已发鼻端雷。  
枕镌松石分琴荐，簟织风漪取笛材。  
却起岸巾看汲井，人间车马正氛埃。  

陆游　午睡  
风霜践残岁，我乃羁旅人。  
如何得一室，床敷暖如春。  
午枕挟小醉，鼻息撼四邻。  
心安了无梦，一扫想与因。  
逡巡起＊面，览镜正幅巾。  
聊呼蟹眼汤，瀹我玉色尘。  

陆游　午睡  
梅黄雨足喜初晴，投枕华胥梦已成。  
帐底香云凝未散，手中书卷堕无声。  
簟纹似水飞蝇避，鼻息如雷稚子惊。  
痴腹便便竟何有？已将嘲弄付诸生。  

陆游　午睡初起  
曲腰桑上午鸡鸣，喔喔还如报五更。  
睡起展书摩病眼，油窗喜对夕阳明。  

陆游　午睡初起  
舍中未报压新醅，闲弄流尘槲叶杯。  
得醉固佳醒亦好，了无一事到灵台。  

陆游　午睡起消摇园中因登山麓薄暮乃归  
老病攻百骸，徽纆困束缚；  
颓然一熟睡，如获万金药。  
窗明竹影乱，林暖鸟声乐。  
灰深香欲上，火活汤正作，  
毫瓯羞茗莊，铜洗供盥濯。  
整巾出庭户，曳杖历岩壑。  
遥岑见木杪，细水啮篱脚。  
踟躇遂忘归，清啸送日落。  

陆游　午睡起遇急雨  
揩眼扪髯破昼眠，阑边小立独幽然。  
丛花雨打无飞蝶，高柳风惊有堕蝉。  
才略本居元子下，功名那计祖生先？  
今朝会意君知否，目送飞云挥五弦。  

陆游　午兴  
渐转廊腰日，徐来峡口风。  
飧浆便北客，淖粥称衰翁，  
槐晚纤纤绿，榴残续续红。  
责轻仍饱食，三叹愧无功。  

陆游　午枕  
茅檐一杯淡藜粥，有底工夫希鼎餸？  
书中至味人不知，隽永无穷胜粱肉。  
老夫享此七十年，每媿天公赋予偏。  
清泉洗釜煎山茗，满榻松风清昼眠。  

陆游　午枕  
老嬾开编早欠伸，强搔短发照青荧。  
齑盐二十年前梦，尚想长廊撼夜铃。  

陆游　午醉径睡比觉已甲夜矣  
自我归城西，已复再见冬。  
虽未挂衣冠，其实则老农。  
好事或饷酒，石室酒最醲。  
一醉辄至暮，卧闻湖寺钟。  
心安病自除，衾暖梦欲重。  
化作孤鹤去，云崦巢长松。  

陆游　午坐  
茶杯凝细孔，香岫起微云。  
树影窗间见，禽声屋角闻。  
流年易抛掷，旧学失锄耘。  
师友今零落，何人为运斤？  

陆游　午坐戏咏  
贮药葫芦二寸黄，煎茶橄榄一瓯香。  
午窗坐稳摩痴腹，始觉龟堂白日长。  

陆游　武昌感事  
百万呼卢事已空，新寒拥褐一衰翁。  
但悲鬓色成枯草，不恨生涯似断蓬。  
烟雨凄迷云梦泽，山川萧瑟武昌宫。  
西游处处堪流涕，抚枕悲歌兴未穷。  

陆游　武担东台晚望  
憔悴西窗已一翁，登高意气尚豪雄。  
关河霸国兴亡後，风月诗人醉醒中。  
病起顿惊双鬓改，春归一扫万花空。  
栏边徙倚君知否，直到吴天目未穷。  

陆游　武林  
皇舆久驻武林宫，汴雒当时未易同。  
广陌有风麈不起，长河无冻水常通。  
楼台飞舞祥烟外，鼓笛喧呼明月中。  
六十年间几来往，都人谁解记衰翁？  

陆游　兀兀  
兀兀心非睡，惺惺口不言。  
齿津生颊舌，鼻息撼墙垣。  
书媿儿童问，年叨里巷尊。  
贫家有喜事，黍酒带醅浑。  

陆游　兀兀  
兀兀孤村客，悠悠两世人。  
梦忘身潦倒，醉觉胆轮囷。  
故里簪缨换，都门巷陌新。  
余年犹有几，抚事一伤神！  

陆游　兀兀  
兀兀初何有，伥伥不自知。  
偶然登耄及，便欲数期颐。  
把钓秋风夕，骑驴晚雪时。  
江湖游已遍，更作灞城期。  

陆游　兀坐久散步野舍  
澒洞风号木，萧条雨滴阶。  
忽思穿两屐，聊用散孤怀。  
赤脚舂畲粟，平头拾涧柴。  
先师有遗训，万事忌安排。  

陆游　兀坐颇念游历山水戏作  
万里当时寄一官，十年客枕不曾安。  
鬼愁滩下扁舟晚，蛇退陂前古驿寒。  
昔叹远游生雪鬓，近缘多病学金丹。  
功名非复衰翁事，独有江山兴未阑。  

陆游　戊辰立春日  
昨夜风摇斗柄回，典衣也复一传杯。  
故人久作天涯别，新句空从枕上来。  
清镜岂堪看鬓色，小园剩欲觅桃栽。  
颓然却恨贪春睡，不尽城头画角哀。  

陆游　戊辰立春日  
卧听城门出土牛，罗旛应笑雪蒙头。  
但须晨起一卮酒，聊洗人间千种愁。  
处处楼台多侠客，家家船舫待春游。  
梅花未遍枝南北，定为余寒得小留。  

陆游　戊辰岁除前五日作新岁八十有五矣  
灰深火可宿，炷小灯耐久，  
长流故不腐，易成必速朽。  
我昔游青城，闻道巢居叟；  
躬行虽不力，年少过九九。  
固知适天幸，自养亦差厚。  
传家六儿子，其四今皓首。  
宁闻涧底松，郁郁慕蒲柳？  

陆游　戊申元日  
白头身世叹羁孤，一念儿时泪已濡。  
尚记争先书郁垒，岂知落後举屠苏。  
杯盘草草思邻舍，车马纷纷厌九衢。  
六十年非心自了，挂冠犹足补东隅。  

陆游　戊午元日读书至夜分有感  
七十年来又四年，雨声灯影故依然。  
未收浮世风沤梦，尚了前生蠹简缘。  
老学辛勤那有补，旧闻零落恐无传。  
先师钵袋终当付，叹息谁能共著鞭？  

陆游　戊午元日读书至夜分有感  
强戴罗旛怯岁增，光阴堪叹捷飞腾。  
檐间点滴新春雨，窗下青荧半夜灯。  
傍架讨寻书散乱，倚屏吟啸发鬅鬿。  
极知老境惟当佚，绝学端居恨未能。  

陆游　戊午重九  
朋旧相望天一涯，登高结伴只邻家。  
秋风自欲吹纱帽，衰鬓何曾泥菊花。  
药市神仙思益部，糕盘节物记京华。  
自怜病後欢悰薄，小醉归来日未斜。  

陆游　物外杂题  
市墟沽斗酒，独酌复高歌。  
一笑语观者，比君更事多。  

陆游　物外杂题  
当年下沔鄂，回首几秋风？  
景物浑如昨，千帆落照中。  

陆游　物外杂题  
晓入姑苏市，阊门系短篷。  
老人元不食，买饼餇山童。  

陆游　物外杂题  
送客停山步，寻僧立寺门。  
青鞋惯泥潦，却爱雨昏昏。  

陆游　物外杂题  
粉堞临江渚，朱桥枕市楼。  
长吟策小蹇，又度一年秋。  

陆游　物外杂题  
饲驴留野店，买药入山城。  
兴尽飘然去，无人识姓名。  

陆游　物外杂题  
高城今旷野，比屋昔朱门。  
道上传呼过，遥遥几世孙？  

陆游　物外杂题  
过市摩双眼，惊嗟阅盛衰。  
朱楼倚霄汉，曾见始成时。  

陆游　物有可叹者因戏作数语以识之  
鸡栖及我未掩扉，犬虽远出暮自归，  
司晨警夜职交举，簸糠弃粒报亦微。  
查查双鹊更媿汝，庭树夜宿常相依，  
岂怜主人老寂寞，暖热蓬户不忍违。  
养鸱甚恩健即去，养鹰虽久饱亦飞。  
嗟哉物性厚薄异，使我隐几空歔欷！  

陆游　婺州州宅极目亭  
尚书曳履上星辰，小为东阳作主人。  
朱阁凌空云缥缈，青山绕郭玉嶙峋。  
似闻旋教新歌舞，且慰重临旧吏民。  
莫倚阑干西北角，即今河洛尚胡尘。  

陆游　夕雨  
屣履行莎径，移床卧草亭。  
风声杂溪濑，雨气挟龙腥。  
奕奕空中电，昏昏云罅星。  
徂年又如许，吾鬓得长青？  

陆游　夕雨  
独夜初传漏，空斋半掩扉。  
候虫灯下语，水鸟雨中归。  
客舍愁弹剑，京尘怯化衣。  
故人招隐意，字字莫相违。  

陆游　西城  
市步群嚣散，关门夕照明。  
河流倒桥影，雪野聚乌声。  
繁杵闻深巷，寒烟下废城。  
匆匆尽船发，争趁早潮平。  

陆游　西窗  
西窗偏受夕阳明，好事能来慰此情。  
看画客无寒具手，论书僧有折钗评。  
姜宜山茗留闲啜，豉下湖蓴喜共烹。  
酒炙朱门非我事，诸君小住听松声。  

陆游　西窗独酌  
却扫衡门岁月深，残骸况复病交侵。  
平生所学为何事？後世有人知此心。  
水落枯萍黏破块，霜高丹叶照横林。  
一樽浊酒西窗下，安得无功与共斟？  

陆游　西窗睡起  
老便寂寂厌纷纷，借得禅房卧看云。  
夜宴怕逢觥录事，秋山佣伴猎将军。  
余年敢望十寒暑，夙习正须三沐熏。  
斜日满窗谁唤起，数声啼鸟隔溪闻。  

陆游　西村  
湖塘西去两三家，杖履经行日欲斜。  
蹙蹙水纹生细縠，蜿蜿沙路卧修蛇。  
旱余虫镂园蔬叶，寒浅蜂争野菊花，  
老去郊居多乐事，脱巾未用叹苍华。  

陆游　西村  
今年四月天初暑，买蓑曾向西村去。  
桑麻满野陂水深，遥望人家不知路。  
再来桑落陂无水，闭门但见炊烟起。  
疑是羲黄上古民，又恐种桃来避秦。  

陆游　西村  
乱山深处小桃源，往岁求浆忆叩门。  
高柳簇桥初转马，数家临水自成村。  
荿林风送幽禽语，坏壁苔侵醉墨痕。  
一首清诗记今夕，细云新月耿黄昏。  

陆游　西村劳农  
川云散尽十分晴，缭出溪头信意行。  
片片飞花随步远，离离芳草上墙生。  
村深日暖单衣爽，路转沙平两履轻。  
膰肉芬香坊酒酽，因来聊得饷春耕。  

陆游　西村暮归  
天气清和修禊後，土风淳古结绳前。  
村村陂足分秧水，户户门通入郭船。  
亭障盗消常息鼓，坊场酒贱不论钱。  
行人争看山翁醉，头枕槐根卧道边。  

陆游　西村晚归  
小坞花垂尽，平堤草次迷。  
日长莺语久，风定絮飞低。  
子响闻棋院，舟横傍钓溪。  
归送不知处，依约埭东西。  

陆游　西村醉归  
侠气峥嵘盖九州，一生常耻为身谋。  
酒宁剩欠寻常债，剑不虚施细碎雠。  
歧路凋零白羽箭，风霜破弊黑貂裘。  
阳狂自是英豪事，村市归来醉跨牛。  

陆游　西湖春游  
灵隐前，天竺後，  
鬼削神剜作岩岫。冷泉亭中一尊酒，  
一昌可敌千年寿。清明後，  
上巳前，千红百紫争妖姘。  
冬冬鼓声鞠场边，秋千一蹴如登仙。  
人生得意须年少，白发茏锺空自笑。  
君不见灞亭耐事故将军，醉尉怒诃如不闻。  

陆游　西郊  
七十辞北阙，五亩寄西郊。  
泳水鱼依藻，摩云鹤结巢。  
丐僧时问疾，卜叟或论交。  
社栎天全汝，宁当叹系匏？  

陆游　西郊寻梅  
西郊梅花矜绝艳，走马独来看不厌。  
似羞流落蒙市尘，宁堕荒寒傍茆店。  
翛然自是世外人，过去生中差一念。  
浅颦常鄙桃李学，独立不容莺蝶觇。  
山矾水仙晚角出，大是春秋吴楚僭。  
余花岂无好颜色，病在一俗无由砭。  
朱栏玉砌渠有命，断桥流水君何欠。  
嗟余相与颇同调，身客剑南家在剡。  
凄凉万里归无日，萧飒二毛衰有渐。  
尚能作意晚相从，烂醉不辞杯潋灩。  

陆游　西邻亦新葺所居复与儿曹过之  
竹屋茆檐烟火微，长歌相应负禾归。  
穷居幸可支朝夕，世事何曾有是非。  
新茁畦蔬经宿雨，半开篱槿弄斜晖。  
老翁略与吾年等，眷眷遮留莫苦违。  

陆游　西林傅庵主求定庵诗  
粥後钟鱼未动时，夜灯仍对碧琉璃。  
不须更说能生慧，枯木寒灰也自奇。  

陆游　西林傅庵主求定庵诗～又  
业力驱人举世忙，西林袖手一炉香。  
未能成佛浑闲事，十劫看渠坐道场。  

陆游　西林院  
一邦尽对江边像，试比西林总不如。  
群玉萧森开士宅，五云飞动相君书。  
磴危渐觉山争出，屐响方惊阁半虚。  
安得弃官长住此，一杯香饭荐珍蔬。  

陆游　西楼夕望  
夜郎城裹叹途穷，赖有西楼著此翁。  
溪鸟孤飞寒霭外，野人参语夕阳中。  
苍天可恃何曾老，白发缘愁却未公。  
俗态十年看烂熟，不如留眼送归鸿。  

陆游　西路口山店  
日薄霜清十月天，马蹄声里送流年。  
店当古路三叉处，山似孤云两角边。  
淹泊自悲穷不醒，衰残更著病相缠。  
榆关瀚海知何在，目送飞鸿入暮烟。  

陆游　西兴泊舟  
衰发不胜白，寸心殊未降。  
避风留水市，岸帻倚船窗。  
日上金熔海，潮来雪卷江。  
登临数奇观，未易敌吾邦。  

陆游　西岩翠屏阁  
把酒孤亭半日留，西岩独擅鹤山秋。  
也知绝境终难赋，且喜闲身得纵游。  
鹘起危巢时磔磔，鹿鸣深涧暮呦呦。  
人生适意方为乐，甲第朱门秖自囚。  

陆游　西园  
半掩朱门藓径斜，翠屏绣谷忽豦＊。  
高高下下天成景，密密疏疏自在花。  
江近夕阳迎宿鹭，林昏残角促归鸦。  
吾舟已系津南岸，唤客犹能一笑哗。  

陆游　西斋遣兴  
桐叶秋先靊，菊花寒更香。  
酒边聊兀兀，身外本茫茫。  
小憩元非睡，长吟偶似狂。  
忽然思把卷，一笑就窗光。  

陆游　西斋雨後  
香碗灰深微炷火，茶铛声细缓煎汤。  
百年浮世几人乐，一雨虚斋三日凉。  
帘外微风斜燕影，池边残照歛萱房。  
纱幮石枕萧然卧，付与今宵幽梦长。  

陆游　昔从戎南郑日范西叔为予书小卧屏今三十有八年矣怅然有怀  
梁州风月今何在，每忆朋俦泪溅裾。  
戎幙已如它世事，素屏犹对故人书。  

陆游　昔人有画醉僧醉道士醉学究者皆见于传记及歌诗中予暇日为各赋一首  
残雪覆枯颅，手扶短榔栗。  
送酒无苏州，一醉未易得。  
青旗猎猎秋风吹，长瓶一吸亦足奇。  
但办道傍常醉倒，不须解作藏真草。  

陆游　昔日  
昔日从戎日，身由许国轻。  
阵如新月偃，箭作饿鸱鸣。  
坚壁临关守，连营并渭耕。  
至今悲义士，书帛报番情。  

陆游　昔在成都正月七日圣寿寺麻子市初春行乐处也偶晨兴闻邻村守麻有感  
乐事新年忆锦城，城南麻市试春行。  
如今老病茅檐底，卧听儿童吓雀声。  

陆游　溪上  
散发倚胡床，风生水面凉。  
单衣缝白紵，双屦织青芒。  
荷叶犹微赤，藤花已半黄。  
归来村路晚，渔火耿苍茫。  

陆游　溪上  
偶就澄溪照幅巾，兰亭遗韵想清真。  
功名不入山林梦，诗酒犹关老病身。  
万事只增思鲁叹，百年常媿避秦人。  
超然聊喜高情在，手挈长条贯细鳞。  

陆游　溪上  
溪上秋来风露清，萧然浴罢葛衣轻。  
看云舒卷了穷达，见月亏盈知死生。  
老去关心惟药裹，闲中消日付棋枰。  
故人书札频相问；何日芒鞋上赤城？  

陆游　溪上避暑  
暮年事业转悠悠，尽日投竿杜若洲。  
世上漫言天爱酒，古来宁有地埋忧？  
全家只合云山老，万事空惊岁月遒。  
褫带脱冠犹病喝，正平颇忆著岑牟。  

陆游　溪上避暑  
短发飕飕彻顶凉，悠哉随处据胡床。  
但怜鹊影翻残月，不恨蝉声送夕阳。  
门巷阴阴桐叶暗，汀洲漠漠藕花香。  
寓形宇内终烦促，安得骑鲸下大荒？  

陆游　溪上露坐  
水际风生爽拂裾，比邻自集不劳呼。  
昏鸦杳杳飞初定，远树离离望欲无。  
新竹出林时解箨，小荷翻露已成珠。  
桥东一径苍苔滑，归舍还须稚子扶。  

陆游　溪上小雨  
我是人间自在人，江湖处处可垂纶。  
扫空紫陌红尘梦，收得烟蓑雨笠身。  

陆游　溪上小酌  
岸帻出篱门，投竿俯溪濑。  
鱼聚忽千百，鸟鸣时一再。  
新凉社瓮香，亦有雉兔卖。  
欢言洗杯酌，又破止酒戒。  

陆游　溪上夜钓  
少时妄意学金丹，八十溪头把钓竿。  
露湿茭丛姑恶哭，烟深沙渚鹭鸶寒。  
登临每叹乾坤大，强健犹应岁月宽。  
作意清吟未须厌，如山残稿後人看。  

陆游　溪上杂言  
溪上之丘，吾可以休。  
溪中之舟，吾可以游。  
一裘虽弊可度风雪虐，一箪虽薄未有旦夕忧。  
媿于此心鼎食其敢饱，负其所学蝉冕增吾羞。  
古人谁谓不可见，黄卷犹能睹生面；  
百谷薿薿知稷功，九州茫茫开禹甸。  
巍巍成功亦何有，治乱但如翻覆手。  
逢时皆可致唐虞，比身管乐宁非苟。  
树桑酿酒蕃鸡豚，是中端有王业存。  
一朝遇合得施设，千载始知吾道尊。  

陆游　溪上醉吟  
行行不知溪路深，但怪素月生遥岑。  
不辞醉袖拂花絮，与子更醉青萝阴。  

陆游　溪上作  
落日溪边杖白头，破裘不补冷飕飕。  
戆愚酷信纸上语，老病犹先天下忧。  
末俗陵迟稀独立，斯文崩坏欲横流。  
绍兴人物嗟谁在？空记当年接俊游。  

陆游　溪上作  
伛偻溪头白发翁，暮年心事一枝筇。  
山衔落日青横野，鸦起平沙黑蔽空。  
天下可忧非一事，书生无地效孤忠。  
东山七月犹关念，未忍沉浮酒醆中。  

陆游　溪行  
篷蒻呜春雨，帆蒲挂暮烟。  
买鱼寻近市，觅火就邻船。  
愁卧醒还醉，滩行却复前。  
长年殊可念，力尽逆风牵！  

陆游　溪行  
霜落水初澄，星繁月未升。  
近村闻夜犬，隔浦见秋灯。  
多病乃如许，微寒已不胜。  
平生邻曲意，移棹避渔罾。  

陆游　溪行  
冒雨牵何急，争风力不余。  
逢人问虚市，计日买薪蔬。  
烟寺高旛出，山畲一老锄。  
枕书醒醉里，短发不曾梳。  

陆游　溪行  
疏钟度莽苍，远火耿微茫。  
岁暮水归壑，夜寒天靊霜。  
人生一虫臂，世路几羊肠？  
老大忘绳检，狂歌尽意长。  

陆游　溪园  
跌宕欲忘形，溪园半醉醒。  
静看猿哺果，闲爱鹤梳翎。  
短榻水纹簟，虚斋山字屏。  
更须新月夜，风露对青冥。  

陆游　溪月  
天风吹发冷飕飕，独向沙边上钓舟。  
愁绝平羌江上月，向人依旧半轮秋。  

陆游　羲农  
羲农去不反，释老似而非。  
太息众皆醉，逝将谁与归？  
经时忘肉味，尽日掩柴扉。  
安得同心者，灯前语造微？  

陆游　习嬾自咎  
习嬾多遗事，时能害睡眠。  
獾骄残竹笋，鼠横啮床毡。  
猧子巡篱落，狸奴护简编。  
人间有俊物，求买敢论钱。  

陆游　席上有举吕居仁诗者因次其韵示坐客  
是身如鼠穴太仓，七十始办求深藏。  
扶衰复拜求旧诏，入对讲殿瞻顒昂。  
期年蒙恩许谢病，家居更辱乡党敬。  
今夕不醉无庸归，此老余年君所知。  

陆游　席上作  
绿波画桨浣花船，清簟疏帘角黍筵。  
一幅葛巾林下客，百壶春酒饮中仙。  
散怀丝管繁华地，寄傲江湖浩荡天。  
浮世升沉何足计，丹成碧落珥貂蝉。  

陆游　徙倚  
渔扉夕不掩，徙倚欲三更。  
月正树无影，露浓荷有声。  
峥嵘岁将晚，悄怆恨难平。  
坐念中原没，男儿恐浪生。  

陆游　喜得建茶  
玉食何由到草莱，重奁初喜坼封开。  
雪霏庾岭红丝磑，乳泛闽溪绿地材。  
舌本常留甘尽日，鼻端无复鼾如雷。  
故应不负朋游意，手挈风炉竹下来。  

陆游　喜晴  
泽国风雨多，春尽尚裘褐；  
闭门不能出，饱受鸠妇聒。  
今朝云忽归，沟水清活活。  
偶为东园行，鱼鸟间何阔？  
妇女蚕事终，桑柘光如泼。  
布谷汝勿忧，吾裤真可脱。  

陆游　喜晴  
三日雨不止，意谓无复晴；  
泥深不可出，卧听空阶声。  
事有未易料，南风起三更，  
阵阵浮云归，杲杲初日明。  
穑事既竭作，机杼比屋鸣。  
天公真老手，谈笑功皆成。  
家家有新酿，欢言相送迎。  
蝗櫱幸扫空，努力谋春耕。  

陆游　喜晴  
衡门病卧动经旬，岁晚况堪风雨频。  
晴日一窗殊慰眼，清霜万瓦更宜人。  
开书顿失昏花坠，试茗初看白乳新。  
南埭东陂从此好，剩将红蕊插乌巾。  

陆游　喜晴  
葛衣初著喜新晴，寂寂虚堂一榻横。  
乍坼孤花藏叶罅，晚归双燕拂帘旌。  
舞空不断游丝直，掠地还飞落絮轻。  
剩欲倚阑寻好句，清笳已复动高城。  

陆游　喜晴  
正厌鸠呼雨，俄闻鹊噪晴。  
路开知潦退，书展喜窗明。  
日透疏帘影，风传暮角声。  
儿童竞相报，门有卖朱樱。  

陆游　喜晴  
一夜霜风扫积阴，檐间唤起有鸣禽。  
满窗零乱梧楸影，邻巷萧条鸡犬音。  
文史渐宜精讨阅，湖山仍得饱登临。  
园丁也解娱翁意，艺果移花已满林。  

陆游　喜晴  
江湖春暮多风雨，点滴空阶实厌听。  
剩喜今朝有奇事，一窗晴日写黄庭。  

陆游　喜晴  
西风吹雨冷凄凄，道上行人白昼迷。  
聊抉重云取朝日，未容嘉榖卧秋泥。  
年丰郡府疏文檄，蛮遁边亭息鼓鼙。  
寄语农家莫游惰，冬闲正要饱鉯犁。  

陆游　喜晴  
久雨群蛙日夜号，1　哉霁色满江郊。  
草书已悟屋漏壁，诗句免悲风卷茆。  
唤妇晴鸠鸣废圃，归林栖鹘补危巢。  
泥乾我亦思来客，未暇移书广绝交。  

陆游　喜事  
武夷老子雪垂肩，喜事　　曾减少年。  
鹦鹉螺深翻细浪，辟邪炉暖起微烟。  
幽花滴露沾纱帽，乱絮凭风扑画船。  
虎豹九关君勿叹，未妨一笑住壶天。  

陆游　喜谭德称归  
少鄙章句学，所慕在经世，  
诸公荐文章，颇恨非素志。  
一朝落江湖，烂熳得自恣，  
讨论极王霸，事业窥莘渭，  
孔明景略间，却立颇眦睨。  
从人无一欣，对食有三喟。  
谭侯信豪隽，可共不朽事。  
天涯再相见，握手更擦泪。  
欲寻西郊路，斗酒倾意气，  
浩歌君和我，勿作寻常醉。  

陆游　喜小儿辈到行在  
阿纲学书蚓满幅，阿绘学语莺啭木，  
截竹作马走不休，小车驾羊声陆续。  
书窗涴壁谁忍嗔，啼呼也复可怜人。  
却思胡马饮江水，敢道春风无战尘。  
传闻贼弃两京走，列城争为朝廷守。  
从今父子见太平，花前饮水勿饮酒。  

陆游　喜小儿病愈  
喜见吾家玉雪儿，今朝竹马遶廊嬉。  
也知笠泽家风在，十岁能吟病起诗。  

陆游　喜小儿病愈  
一床共置朝回笏，百屋常堆用剩钱。  
何似吾家好儿子，吟哦相伴短檠前。  

陆游　喜杨廷秀秘监再入馆  
公去蓬山轻，公归蓬山重，  
锦囊三千篇，字字律吕中。  
文章实公器，当与天下共。  
吾尝评其妙，如龙马受鞚。  
燕许亦有名，此事恐未梦。  
呜呼大厦倾，孰可任梁栋？  
愿公力起之，千载传正统；  
时时醉黄封，高咏追屈宋。  
我如老苍鹘，寂寞愁独弄。  
杖屦勤来游，雪霁梅欲动。  

陆游　喜雨  
黄尘赤日欲忘生，一夜新凉满锦城。  
雨急骤增车辙水，泥深渐壮马蹄声。  
蚊蝇敛迹知无地，灯火於人顿有情。  
市远鸡豚不须问，小畦稀甲已堪烹。  

陆游　喜雨  
一雨洗旱尘，吾庐气疏豁。  
土润竹萌出，水长渔舟活。  
桑麻郁千里，夹道光如泼。  
凭高望归云，更觉原野阔。  
沉忧宽旅食，分喜到僧钵。  
但仰皇天慈，不必尤旱魃。  

陆游　喜雨  
入夏久不雨，旱势已岌岌。  
蛙蛤徒自喧，蛟龙卧如蛰。  
何由白水满，但守青秧泣。  
上天忽悔祸，川云起呼吸。  
虚檐雨竞泻，平野苗尽立。  
儿停蹋沟车，妇免忧谷汲。  
人言雨非雨，乃是倾玉粒。  
移床亦细事，敢叹屋漏湿！  

陆游　喜雨  
楚巫奔走畏天悭，变化宁知转盼间？  
初夜电光摇北斗，平明云气冒南山。  
坐令沃野新秧遍，已觉丰年旧观还。  
白首老农愁破处，梦回高枕听潺潺。  

陆游　喜雨  
幽人睡觉夜未央，四檐悬溜声浪浪。  
乐哉甘澍及时至，九衢一洗尘沙黄。  
明朝邻曲各髈喜，赛庙沽酒刲猪羊。  
不劳轣辘蹋龙骨，转盼白水盈陂塘。  
呼儿扫地设菅席，与汝一醉歌时康。  
岂惟磨鎌待收麦，小甑已觉吴粳香。  

陆游　喜雨  
雨气侵人暮不休，雨声逼枕冷飕飕。  
方欣草木有生意，已报沟池无涸流。  
避湿入檐怜病鹤，争巢逐妇叹鸣鸠。  
老农自喜知时节，夜半呼儿起饭牛。  

陆游　喜雨  
一秋未雨冬未雪，坐使肺肝生客热。  
不惟裘褐藏箧笥，卧毯坐毡俱未设。  
樽中有酒不敢尝，小瓮黄虀却时啜。  
新春距今一月尔，便恐蝗生残宿麦。  
天公老手真可人，夜雨萧萧洗旱尘。  
北风吹雪定不晚，喜入三山汤饼碗。  

陆游　喜雨  
雷车隆隆南山阳，电光煜煜北斗傍；  
急雨横斜生土香，草木苏醒起仆僵。  
芭蕉抽心凤尾长，薜荔引蔓龙鳞苍。  
葛幮竹簟夜更凉，超然真欲无羲皇。  
常年七月蚊殷廊，今夕肃肃疑飞霜。  
水车罢踏戽斗藏，家家买酒歌时康。  

陆游　喜雨  
去年禹庙归梅梁，今年黑虹见东方。  
巫言当丰十二岁，父老相告喜欲狂。  
插秧正得十日雨，高下到处水满塘。  
六月欲尽日杲杲，造物已命摧骄阳。  
夕云如豚渡河汉，占书共谓雨至祥。  
南山雷车载膏泽，枕上忽送声淋浪。  
猛思浊酒大作社，更想红稻初迎霜。  
六十日白最先熟，食新且领晨炊香。  

陆游　喜雨  

黑云横绝天汉津，父老佥言候当雨。  
未论秋稼绵千里，且喜滂沱洗残暑。  
我起呼儿扶再拜，汗垢得凉真一快。  
桔槔抱瓮两置之，日日斋盂饱菘芥。  

陆游　喜雨  
势掠郊原飞急雪，声摇窗户过奔雷。  
坐知多稼连云熟，不独新凉傍枕来。  

陆游　喜雨  
淅沥檐声枕上闻，揽衣起坐对炉熏。  
万家歌舞丰年乐，未费乌龙一线云。  

陆游　喜雨  
雨声萧萧集庭树，雨气森森入窗户。  
玉川茆屋久不葺，破漏无复施床处。  
我於万事本悠悠，危坐读书忘百忧。  
明朝秋水增三尺，且复沙边弄钓舟。  

陆游　喜雨歌  
不雨珠，不雨玉，  
六月得雨真雨粟。十年水旱食半菽，  
民伐桑柘卖黄犊。去年小稔已食足，  
今年当得厌酒肉。斯民醉饱定复哭，  
几人不见今年熟！  

陆游　喜郑唐老相过  
郑子有书癖，对书百事忘，  
头乱不暇栉，炙冷不暇尝；  
持此金石心，力求古文章，  
吟哦屈宋作，蚤夜声琅琅。  
方挥却日戈，耻窥及肩墙。  
不见今六年，所得非复常。  
扁舟夜过我，剧论神激扬。  
徐出二三篇，稊米於太仓，  
已足起衰懦，黑丝生鬓霜；  
使得尽见之，殆可鎝膏肓。  
愿子继自今，勿惜倾锦囊。  
因来数为寄，岁晚慰所望。  

陆游　戏答野人  
日饮云根一脉泉，知君骨相自应仙。  
曲肱闲卧茅檐下，买断南山不用钱。  

陆游　戏答野人  
木叶凋疏天欲霜，老怀多感易凄凉。  
得君数语开人意，径就湖桥醉夕阳。  

陆游　戏遣老懹  
平生碌碌本无奇，况是年垂九十时。  
阿囝略如郎罢老，稚孙能伴太翁嬉。  
花前骑竹强名马，阶下埋盆便作池。  
一笑不妨闲过日，叹衰忧死却成痴。  

陆游　戏遣老懹  
清羸正怯倚阑干，纱帽还惊半指宽。  
日漏云端才欲暖，风催梅信又成寒。  
寻僧竹院逢茶熟，引鹤溪桥及雪残。  
只道捐书差似达，庖丁数纸尚须看。  

陆游　戏遣老懹  
儿时万死避胡兵，敢料时清毕此生。  
已迫九龄身愈健，熟观万卷眼犹明。  
深深小坞梅初动，潋潋清溪水欲平。  
安得飘然从此逝，缑山风月听吹笙？  

陆游　戏遣老懹  
旧袭家风号散人，晚承恩诏赐闲身。  
放狂泥酒都忘老，厚价收书不似贫。  
霜晓方惊群木脱，春晴又喜一花新。  
先生偶出人难遇，陌上争先看角巾。  

陆游　戏遣老懹  
本意归来老故丘，闭门饭足何尚求？  
闲云一片自舒卷，幽鸟数声相应酬。  
但得有书时到眼，正令无酒亦忘忧。  
东篱偪仄才寻丈，已敌征西万户侯。  

陆游　戏书  
柳下人家枳作篱，小姑不画入时眉。  
纬车声出窗扉里，正是新凉夜永时。  

陆游　戏书触目  
狸奴闲占熏笼卧，燕子横穿翠径飞。  
我亦人间好事者，凭阑小立试单衣。  

陆游　戏书日用事  
衰病时时作，闲愁日日生。  
寒添沽酒兴，困喜磑茶声，  
琴废还重理，诗成更细评。  
残年那望进，且复畅幽情。  

陆游　戏书燕几  
平生万事付天公，白首山林不厌穷。  
一枕鸟声残梦里，半窗花影独吟中。  
柴荆日晚犹深闭，烟火年来只仅通。  
水品茶经常在手，前身疑是竟陵翁。  

陆游　戏书燕几  
饱知此手合锄犁，剩喜东归老故栖。  
僧乞新诗题院壁，人扶半醉下楼梯。  
少通朝籍谗销骨，晚畏京尘悔噬脐。  
尚有远游心未死，梦携猿鹤渡敷溪。  

陆游　戏述渊鸿渐遗事  
桑苎柴桑一世豪，区区玩物亦徒劳。  
品茶未及毁茶妙，饮酒何如止酒高？  

陆游　戏题  
莫轻凡骨未飞腾，要胜人间粥饭僧。  
山路近行犹百里，酒杯举一必三升。  

陆游　戏题  
走马平欺剌绣坡，放船横截乱丝涡。  
从来倚个心平稳，遇险方知得力多。  

陆游　戏题江心寺僧房壁  
史君千骑驻霜天，主簿孤舟冷不眠。  
也与史君同快意，卧听鼓角大江边。  

陆游　戏题酒家壁  
漫道江南倚寺楼，岂如烟雨弄扁舟。  
并刀不翦清愁断，楚练难縻白日留。  
湖上采菰甘似蜜，街头买酒滑如油。  
金丹九转何时毕？且对梅花一醉休。  

陆游　戏题酒家壁  
送了春归又送秋，人间随处寄悠悠。  
百年此际成遗老，万里当时赋远游。  
笔力日衰惭阵马，江天岁晚狎冥鸥。  
清狂自笑无时歇，又犯新寒上市楼。  

陆游　戏题酒家壁  
朋旧存亡寂不闻，年年江海怆离群。  
时平酒价贱如水，病起老身闲似云。  
饱食每惭荒旧学，後生谁可付斯文？  
案头清镜尘昏尽，残发知添白几分。  

陆游　戏题僧庵  
致虚守静气常全，家付儿孙命委天。  
梦事只堪高卧看，危途谁校疾行先？  
独辕短棹聊乘兴，野草幽花自斗妍。  
数宇漫留僧壁去，与身闲作後身缘。  

陆游　戏咏  
岁历还逾半，人生但可悲，  
此身犹者健，随处且儿嬉。  
累瓦初成塔，埋盆又作池。  
惟应上庭树，不及髧髦时。  

陆游　戏咏村居  
马迹车声断已无，邻翁笑语自相呼。  
衣裁大布如亭长，船设低篷学钓徒。  
愍物欲师僧施食，畏人愁报吏催租。  
陈蕃壮志消磨尽，一室从今却扫除。  

陆游　戏咏村居  
歌起陂头正插秧，梯斜篱外又劙桑。  
日长处处莺声美，岁乐家家麦饭香。  
林杏半丹禁宿雨，丛萱自歛避斜阳。  
北窗合是羲皇上，已置临风八尺床。  

陆游　戏咏落花  
终年栽接待新春，一日随风委路麈。  
愁杀主翁渠不管，争如只作看花人。  

陆游　戏咏山家食品  
牛乳抨酥瀹茗芽，蜂房分蜜渍棕花。  
旧知石芥真尤物，晚得蒌蒿又一家。  
疏索乡邻缘老病，团栾儿女且喧哗。  
古人不下藜羹糁，斟酌龟堂已太奢。  

陆游　戏咏山阴风物  
万里秦吴税驾迟，还乡已叹鬓成丝。  
城边绿树山阴道，水际朱扉夏禹祠。  
项里杨梅盐可彻，湘湖蓴菜豉偏宜。  
图经草草常堪恨，好事它年采此诗。  

陆游　戏咏西州风上  
衍沃绵千里，融和被四时。  
蚕丛角歌吹，石室盛书诗。  
绿树藏渔市，清江遶佛祠。  
吾行更堪乐，载酒上蟆颐。  

陆游　戏咏闲适  
暮秋风雨暗江津，不下书堂已过旬。  
鹦鹉笼寒晨自诉，狸奴毡暖夜相亲。  
典衣旋买修琴料，叩户时闻请药人。  
说与乡邻当贺我，死前长作自由身。  

陆游　戏咏闲适  
钞书字细眼犹明，捣药声清疾渐平。  
桐叶雨边寻断梦，菊花香里散余酲。  
人间荣辱知难到，纸上兴亡看亦轻。  
惟恨暮年交旧少，满怀情话向谁倾？  

陆游　戏咏闲适  
剡曲稽山是故乡，人言景物似潇湘。  
三升花露春壶满，八尺风漪午枕凉。  
树合绿阴山鹊闹，盆镌紫石水栀香。  
回思乌帽京尘客，始觉幽居白日长。  

陆游　戏咏闲适  
涉世心知百不能，闭门嬾出病相仍。  
箪瓢味美如烹鼎，邻曲人淳近结绳。  
半颗鸦残墙外杏，一枯鹊袅涧边藤。  
萧然扫尽弹冠兴，敢为诗情望武陵  

陆游　戏咏乡里食物示邻曲  
山阴古称小蓬莱，青山万叠环楼台。  
不惟人物富名胜，所至地产皆奇环：  
茗芽落磑压北苑，药苗入馔逾天台，  
明珠百舸载芡实，火齐千担装杨梅，  
湘湖蓴长涎正滑，秦望蕨生拳未开，  
箭萌螯藏待时雨，桑蕈菌蠢惊春雷，  
穙花蒸煮蘸醯酱，姜茁披剥腌糟醅，  
细研畓粟具汤液，湿裹山蓣供炮煨。  
老馋自觉笔力短，得一忘十真堪咍。  
从今置之勿复道，一瓢陋巷师颜回。  

陆游　戏咏园中春草  
离离幽草自成丛，过眼儿童采撷空。  
不知马兰入晨俎，何似燕麦摇春风？  

陆游　戏咏园中春草  
童子争寻鹁鸽饭，医翁日曝虾蟆衣。  
欲赓楚客咏餐菊，却媿周人歌采薇。  

陆游　戏用方外语示客  
红粟青钱一扫空，笊篱行卖学庞翁。  
身居本地风光里，愁掷它方世界中。  
剩欲剧谈明不二，谁能太息赏无同？  
踞床一喝君闻否？三日犹应觉耳聋。  

陆游　戏赠  
帘幕阴阴昼漏迟，鹅黄雪白络新丝。  
只应笑杀东邻女，不见秋千到拆时。  

陆游　戏赠酒榼  
老去卧湖海，白发朝朝新。  
赖有小道士，时来中圣人。  
形模虽简古，风味绝清真。  
何当秋雨夕，倾倒见情亲？  

陆游　戏赠园中花  
横风疾雨为花厄，霁日暄风又不禁。  
我欲小施调燮手，酌中寒暖半晴阴。  

陆游　戏作  
归卧元知作饿夫，宦游依旧是舑儒。  
免教妻子争粳秫，秋稼连云一棱无。  

陆游　戏作绝句以唐人句终之  
雨细穿梅坞，风和上柳桥。  
山居无历日，今日是何朝？  

陆游　戏作绝句以唐人句终之  
静对煎茶灶，闲疏洗药泉。  
回头问童子：今夕是何年？  

陆游　戏作贫诗  
垂老贫弥甚，虚教遇太平。  
杜闲无马穴，釜冷有鱼生。  
妾病常停织，儿饥屡辍耕。  
痴顽惟此老，未废浩歌声。  

陆游　戏作贫诗  
左券频称贷，西成少盖藏。  
苦饥炊稻种，缘病卖桑黄。  
土焙怜烟暖，藜羹爱糁香  
君看首阳叟，穷死亦何伤？  

陆游　戏作野兴  
省事贫犹富，宽怀客胜家。  
充虚一箪饭，遣睡半瓯茶。  
有兴闲垂钓，逢欢醉插花。  
皋桥亦可死，处处是生涯。  

陆游　戏作野兴  
扰扰亭中客，悠悠局上棋。  
所遭元有命，自苦竟何为？  
冯衍深尤妇，陶潜过责儿。  
奇文虽可贵，寱语岂非痴。  

陆游　戏作野兴  
久已挂吾冠，江边岁又残。  
心惟无愧怍，身取不饥寒。  
小酌三杯足，安居一席宽。  
东冈有泉脉，携杖试寻看。  

陆游　戏作野兴  
今年病微减，耕稼乐江村。  
灯炎耿破屋，砍呼围老盆。  
常时但葵苋，盛馔有鸡豚。  
客散茅檐寂，蹒跚自闭门。  

陆游　戏作野兴  
出户语邻叟：与卿同一愚。  
逢人即如旧，临事不胜迂。  
发白花犹插，囊空酒亦沽。  
回思五十载，何处有荣枯？  

陆游　戏作野兴  
有酒皆堪醉，无山不可庐。  
遂初成近赋，孤愤悔前书。  
湘寺分经帙，庐山寄药鉯。  
江头霜叶满，诗兴属骑驴。  

陆游　戏作治生绝句  
治生何用学陶朱，少许能悭便有余。  
措酒已停晨服药，省油仍废夜观书。  

陆游　系船  
高树滴残雨，丛芦生夕风。  
惰游贫有自，老钝学无功。  
岁月诗编里，江湖旅色中。  
烟村系船处，邂逅得渔翁。  

陆游　系舟  
系舟江浦待潮平，叹息无人共月明。  
历尽世间多少事，飘然依旧老书生。  

陆游　系舟  
地旷月明铺素练，霜寒河浅拂轻绡。  
手扶万里天坛杖，夜过前村禹会桥。  

陆游　系舟平水步  
舟尾参差野岸横，屐声穿市得闲行。  
雨昏茆店炊烟湿，人语蓬窗绩火明。  
枝上橙香初受摘，担头菰脆正堪烹。  
渔樵自是平生意，不为衰迟薄宦情。  

陆游　系舟下牢溪游三游洞二十八韵  
旧观三峡图，常谓非人情。  
意疑天壤间，岂有此峥嵘。  
画师定戏耳，聊欲穷丹青。  
西游过沔鄂，莽莽千里平，  
昨日到峡州，所见始可惊，  
乃知画非妄，却恨笔未精。  
及兹下牢戍，峰嶂毕自呈。  
下入裂坤轴，高骞插青冥。  
角胜多列峙，擅美有孤撑。  
或如釜上甑，或如坐後屏。  
或如倨而立，或如喜而迎，  
或深如螺房，或疏如窗棂，  
峨巍冠冕古，婀娜髻鬟倾。  
其间绝出者，虎搏蛟虑狞，  
崩崖凛欲堕，修梁架空横，  
悬瀑泻无底，终古何时盈？  
幽泉莫知处，但闻珩佩鸣。  
怪怪与奇奇，万状不可名。  
久闻三游洞，疾走忘病婴，  
窦穴初漆黑，伛偻扪壁行，  
方虞触蜇蛇，俯见一点明，  
扶接困僮奴，恍然出瓶罂，  
穹穹厦屋宽，滴乳成微泓。  
题名欧与黄，云蒸苍藓平。  
穿林走惊麋，拂面逢飞鼪。  
息倦盘石上，拾樵置茶铛，  
长啸答谷响，清吟和松声。  
辞卑不堪刻，犹足寄友生。  

陆游　细雨  
细雨重云渐入梅，阴阴门巷长新槐。  
壮心已与年俱逝，脱发应无术可栽。  
美睡常嫌莺唤起，清愁却要酒阑回。  
年来百事非平昔，信手题诗嬾剪裁。  

陆游　虾蟆碚  
不肯爬沙桂树边，朵颐千古向岩前。  
巴东峡里最初峡，天下泉中第四泉。  
啮雪饮冰疑换骨，掬珠弄玉可忘年。  
清游自笑何曾足，叠鼓冬冬又解船。  

陆游　峡口夜坐  
三峡至此穷，两壁犹峭立。  
估船无时行，妇盎有夜汲。  
风生树影动，月碎水流急。  
草根缀微露，萤火飞熠熠。  
吾行已四旬，才抵楚西邑。  
浩歌散郁陶，还舟觉衣湿。  

陆游　峡州东山  
十年不踏东山路，今日重为放浪行。  
老矣判无黄鹄举，归哉惟有白鸥盟。  
新秧刺水农家乐，修竹环溪客眼明。  
已驾巾车仍小驻，绿萝亭下听莺声。  

陆游　峡州甘泉寺  
江上甘泉寺，登临擅一州。  
山亭喜无恙，老子得重游。  
滩急常疑雨，林深欲接秋。  
归途更清绝，倚杖唤渔舟。  

陆游　暇日  
身健官闲荷主恩，萧然不异在家园。  
一池新墨生吟思，半篆残香入梦魂。  
旧友无书知独冷，小儿有命会孤骞。  
藜羹麤足余何事，钟动三茅又歛昏。  

陆游　暇日登东冈  
双屦青芒滑，轻衫白苎凉。  
云生半岩润，麝过一林香。  
童子持棋局，厨人馈粟浆。  
归来更清绝，淡月满林塘。  

陆游　暇日弄笔戏书  
天地为我庐，江山为我客。  
北斗以酌酒，恨我饮量窄。  
人生但闭户，乌用分菽麦。  
赠君玉四方，愦愦无皂白。  

陆游　暇日弄笔戏书  
草书学张颠，行书学杨风；  
平生江湖心，聊寄笔砚中。  
龙蛇入我腕，疋素忽己穷。  
余势尚隐辚，此兴嗟谁同！  

陆游　暇日弄笔戏书  
胸怀几云梦，形骸一槁木。  
虽客长安城，未始忘退缩。  
古来豪杰士，强半死空谷。  
耐事勿动心，贫贱岂汝独？  

陆游　暇日行城上同行追不能及  
疾步登城殊未衰，欣然一笑掷筇枝。  
正当闲似白鸥处，不减健如黄犊时。  
秋野烟云横惨淡，暮天楼阁倚参差。  
高吟醉舞忘归去，乞与丹青画怪奇。  

陆游　暇日坐山麓松石间作  
偶曳枯筇出槿篱，松间盘石坐移时。  
饥獐啮草无余绿，乳鹊营巢有堕枝。  
幽事类分皆可谱，高情辞达自成诗。  
莫嗟寂寂终吾世，正是他年一段奇。  

陆游　下元日五更诣天庆观宝林寺  
朝罢琳宫谒宝坊，强扶衰疾具簪裳。  
拥裘假寐篮舆稳，夹道吹烟桦炬香。  
楼外晓星犹磊落，山头初日已苍凉。  
鸣驺应有高人笑，五斗驱君早夜忙。  

陆游　夏白紵云母屏薄望如空，水精帘疏不碍风。美人独立何所似白玉芙蕖  
翔鸾矫矫离风尘，眼明见此绝代人。  
纱窗弄笔消永日，临得黄庭新逼真。  
飞楼缥缈今何夕？月与玉人同一色。  
下帘不为九霄寒，自要玲珑看团璧。  

陆游　夏初湖村杂题  
市远村深客到稀，草堂终日掩柴扉。  
酿成新蜜蜂儿静，分尽残泥燕子归。  

陆游　夏初湖村杂题  
嫩日轻风夏未深，曲廊倚杖得闲吟。  
地偏草茂无人迹，一对茭鸡下绿阴。  

陆游　夏初湖村杂题  
寒泉自换菖蒲水，活火闲煎橄榄茶。  
自是闲人足闲趣，本无心学野僧家。  

陆游　夏初湖村杂题  
日落溪南生暮烟，幅巾萧散立桥边。  
听残赛庙冬冬鼓，数尽归村只只船。  

陆游　夏初湖村杂题  
胎发茸茸漆不如，夏初安健胜春初。  
双瞳嬾看公卿面，却解灯前读细书。  

陆游　夏初湖村杂题  
从来抵死爱湖山，敢料天教半世闲。  
杜曲桑麻虽苦薄，灞桥风雪却相关。  

陆游　夏初湖村杂题  
幽禽两两已成巢，新竹森森渐放梢。  
稻垄作陂先蓄水，野堂防漏却添茅。  

陆游　夏初湖村杂题  
门巷萧条长绿苔，经旬清坐罢传杯。  
麴生风味那忘得，少待吾家芍药开。  

陆游　夏末野兴  
半世天涯倦远游，还乡不减旅人愁。  
数声相应鸠呼雨，一片初飞叶报秋。  
山坞风烟僧院路，河梁灯火酒家楼。  
绝知雪鬓宜蓑笠，分付貂蝉与黑头。  

陆游　夏末野兴  
漠漠川云阖复开，天公试手挽秋回。  
参差小市林边出，缥缈疏钟雨外来。  
土塯饭香供晚饷，布帘字大卖新醅。  
归舟自逐轻鸥去，不用城笳抵死催。  

陆游　夏秋之交久不雨方以旱为忧忽得甘澍喜而有作  
乱点洒庭芜，凉声集井梧。  
绿荷倾作汞，翠蔓缀成珠。  
卧听病良已，行吟愁欲无。  
天公终老手，谈笑活焦枯。  

陆游　夏秋之交小舟早夜往来湖中绝句  
横林渺渺夜生烟，野水茫茫远拍天。  
菱唱一声惊梦断，始知身在钓鱼船。  

陆游　夏秋之交小舟早夜往来湖中绝句  
河汉横斜斗柄低，啼鸦掠水未成栖。  
怪生凄爽侵肌骨，船系秦皇酒瓮西。  

陆游　夏秋之交小舟早夜往来湖中绝句  
谯门鼓角寺楼钟，一一风传到短蓬。  
唤得放翁残酒醒，锦囊诗草不教空。  

陆游　夏秋之交小舟早夜往来湖中绝句  
小市易散无人行，茫茫湖桥惟月明。  
老夫解酲不用酒，自有千顷菰蒲声。  

陆游　夏秋之交小舟早夜往来湖中绝句  
鸡头累累如大珠，红草绿荷风味殊。  
天与杨梅成二絻，吾乡独有异乡无。  

陆游　夏秋之交小舟早夜往来湖中绝句  
城南天镜三百里，缭以重重翡翠屏。  
最好长桥明月夜，寄船策蹇上兰亭。  

陆游　夏秋之交小舟早夜往来湖中绝句  
酒旆摇摇出竹篱，扁舟远赴野人期。  
一天风雨晚来恶，落尽白莲浑不知。  

陆游　夏秋之交小舟早夜往来湖中绝句  
七月湖中风露新，临流闲照白纶巾。  
荷花折尽浑闲事，老却蓴丝最恼人。  

陆游　夏秋之交小舟早夜往来湖中绝句  
恰听残蝉禹寺门，又看新月石帆村。  
後来复有龟堂老，千载犹应此意存。  

陆游　夏秋之交小舟早夜往来湖中绝句  
娥江道上欲三更，垣屋参差闭月明。  
倚柂赋诗无杰思，断肠分付棹歌声。  

陆游　夏秋之交小舟早夜往来湖中绝句  
秋来湖阔渺无津，旋结渔舟作四邻。  
满眼是诗渠不领，可怜虚作水云身。  

陆游　夏秋之交小舟早夜往来湖中绝句  
梦笔桥东夜系船，残灯耿耿不成眠。  
千年未息灵胥怒，卷地潮声到枕边。  

陆游　夏日  
柴扉昼掩竹林幽，坐使炎天变素秋。  
扇月团团似初满，簟波细细欲平流。  
朋侪零落关河阻，疾病沉绵岁月遒。  
赖有澄湖常在眼，虎头不用画沧洲。  

陆游　夏日  
例谢门前客，深藏箧里书。  
衣穿但重补，饭足不求余。  
山溜鸣庭际，藤阴接屋除。  
何劳厌三伏，俯仰即秋初。  

陆游　夏日  
赤日黄尘褦襶忙，放翁湖上独相羊。  
竹梢露滴惊残梦，荷盖风翻送早凉。  
暑用酒逃犹有待，热凭静胜更无方。  
空斋一榻翛然卧，闲看衣篝起篆香。  

陆游　夏日  
赫赫炎威日正中，冰纨笛簟欲无功。  
一心愿伴沙头鹭，百计难呼木杪风。  
纤手削瓜刀似水，小畓分酒盏如空。  
洗心幸有高楼月，少待寒光出海东。  

陆游　夏日  
病退身初健，时清吏更休。  
渴蜂窥砚水，慵燕息帘钩。  
棋局每坐隐，屏山时卧游。  
真成爱长日，未用忆新秋。  

陆游　夏日  
入户桐阴渐覆床，乍敷笛簟北窗凉。  
筇枝倚壁知身健，衣焙残香觉日长。  
雨霁断云时聚散，风来纤草久低昂。  
蝶衣粉湿犹飞嬾，小驻阑干就夕阳。  

陆游　夏日  
燕子生雏梅子黄，断云残雨过林塘。  
孤舟正作笭箵梦，九陌难随褦襶忙。  
团扇兴来闲弄笔，寒泉漱罢独焚香。  
太平处处熏风好，不独宫中爱日长。  

陆游　夏日  
微风过中庭，庭树飒有声。  
穿帘徐入座，巾屦有余清。  

陆游　夏日  
暑雨初晴昼漏迟，江乡乐事有谁知？  
村村陇麦登场後，户户吴蚕拆簇时。  

陆游　夏日  
将雏燕子渐离巢，过母龙孙已放梢。  
日出并湖初晒纲，雨余乘屋旋添茅。  
家贫旧业元知废，身老微官久合抛。  
莫恨门前车马绝，岂无农圃与论交。  

陆游　夏日  
飕飕风露发根凉，月落菱歌尽意长。  
分得镜湖才一曲，吃亏堪笑贺知章。  

陆游　夏日  
齿发凋零奈尔何！年光暗里易消磨。  
街槐正喜清阴密，巷柳还惊蠹叶多。  

陆游　夏日  
过眼春光久已空，晒丝捣麦又匆匆。  
新泥满路梅黄雨，古木号山月晕风。  
角黍茭新间樽俎，灵符墨湿照房栊。  
岁华不为衰翁驻，且付余生一笑中。  

陆游　夏日  
展画发古香，弄笔娱昼寂。  
是中亦何好，使我喜忘食。  

陆游　夏日  
新辟虚堂痛扫除，萧然终日屏僮奴。  
此间恐是维摩室，除却藜床一物无。  

陆游　夏日  
呼儿整吾驾，驾言返林庐。  
可使临老眼，常亲吏文书？  

陆游　夏日  
吴中五月暑犹微，竟日南堂坐掩扉。  
绿树露香莺独语。画廊风恶燕双归。  
三千界内人人错，七十年来念念非。  
投老万缘俱扫尽，从今僧亦不须依。  

陆游　夏日  
竹根断作眠云枕，木瘿刳成贮酒尊。  
怪怪奇奇非著意，自无俗物到山村。  

陆游　夏日  
平明一浴汗无余，坐觉胸中合太虚。  
舂玉作糜天所赐，不妨数箸进山蔬。  

陆游　夏日  
草芝方出峨眉老，力比金丹似更多。  
秦不及期周过历，始知养寿在中和。  

陆游　夏日  
动身尚嬾那堪事，学古无成罢读书。  
枕上侧眠听语燕，池边小立看游鱼。  

陆游　夏日  
雨断云归旋作晴，尚余红湿在帘旌。  
燕雏掠地飞无力，梅子临池坠有声。  
米粣解包供午饷，蓱齑傍枕析朝酲。  
此翁不负顽躯处，扪腹时时绕舍行。  

陆游　夏日  
梅雨初收景气新，太平阡陌乐闲身。  
陂塘漫漫行秧马，门巷阴阴挂艾人。  
白葛乌纱称时节，黄鸡绿酒聚比邻。  
掀髯一笑吾真足，不为无锥更叹贫。  

陆游　夏日  
闷欲远游身苦嬾，病思闲语客谁过？  
北窗一枕差堪乐，无奈茶杯作祟何！  

陆游　夏日  
黄葛蚊厨睡欲成，高槐阴转暑风清。  
倚床奴子垂头坐，摇手孙儿小步行。  

陆游　夏日  
斮取溪藤便作香，炼成崖蜜旋煎汤。  
萧然巾履茅堂上，不畏人间夏日长。  

陆游　夏日  
谢客捐书日日闲，行穿密竹卧看山。  
岩前恨欠煎茶地，安得茆茨一小间？  

陆游　夏日  
苹生洲渚微风起，梅熟园林细雨来。  
咫尺柴门常嬾出，不教拄杖损苍苔。  

陆游　夏日  
侧卧横眠百不知，轩窗寂寂雨丝丝。  
岂无布袜青蛙兴，过却梅天出未迟。  

陆游　夏日  
幽花娅奼开还歛，小蝶翩聁去复留。  
贪睡畸翁俱不领，被人错唤作闲愁。  

陆游　夏日  
山下柴荆昼不开，苔生古井暗楸槐。  
新诗哦罢闲无事，移取藤床睡去来。  

陆游　夏日北榭赋诗弈棋欣然有作  
异事严州省见稀，幅巾阑角立多时。  
青林白鸟自成画，急雨好风当有诗。  
酷信医方逢酒怯，强驱吏牍坐衙迟。  
悠然笑向山僧说，又得浮生一局棋。  

陆游　夏日晨起  
华胥归路万山青，拈得乌藤绕舍行。  
两眦尚余残睡美，一襟初受晓凉生。  
阴阴院落新桐影，寂寂房栊乳燕声。  
已罢小餐停卯酒，龟肠蝉腹不胜清。  

陆游　夏日独居  
平生本清净，垂老更萧然。  
已罢客载酒，亦无僧说禅。  
空庭朝下鹊，密树晚鸣蝉。  
长日君无厌，新秋近眼边。  

陆游　夏日感旧  
北窗枕簟卧陶翁，树树鸣蝉叶叶风。  
睡觉残书栖嬾架，浴回细葛覆熏笼。  
一藤未遂名山去，半卷还惊旧历空。  
妄想金丹君莫笑，清班曾是长仙蓬。  

陆游　夏日感旧  
五侍仙祠两挂冠，此生略有半生闲。  
啸歌雨笠烟蓑底，来往山村县郭间。  
一粒何当换凡骨，数杯且复驻颓颜。  
胡尘扫尽知何日，不隐箕山即华山。  

陆游　夏日感旧  
吴人那惯粟浆酸，茶碗聊沾舌本乾。  
身病不堪闲客搅，日长惟忆异书看。  
流年冉冉谁能驻？长夏迢迢亦已残。  
步有新船君贺我，西风先梦上严滩。  

陆游　夏日感旧  
独居无复客嘲边，终日颓然饱即眠。  
护砚小屏山缥缈，摇风团扇月婵娟。  
桐阴忽见翻双鹊，石罅时闻落细泉。  
避暑不须河朔饮，转头即见早秋天。  

陆游　夏日过摩诃池  
乌帽翩翩白紵轻，摩诃池上试闲行。  
淙潺野水鸣空苑，寂历斜阳下废城。  
纵辔迎凉看马影，袖鞭寻句听蝉声。  
白头散吏元无事，却为兴亡一怆情。  

陆游　夏日湖上  
乌帽筇枝散客愁，不妨胥史杂沙鸥。  
迎风枕簟平欺暑，近水帘栊探借秋。  
茶灶远从林下见，钓筒常向月中收。  
江湖四十余年梦，岂信人间有蜀州。  

陆游　夏日六言  
退士自应客少，幽居不厌椽低。  
未说盘堆玉脍，且看臼捣金虀。  

陆游　夏日六言  
醉面贪承夕露，钓竿喜近秋风。  
借问孤舟何处，深入芙蕖浦中。  

陆游　夏日六言  
溪涨清风拂面，月落繁星满天。  
数只船横浦口，一声笛起山前。  

陆游　夏日六言  
我是百年遗老，扫空一梦浮名。  
未到终南二华，且入天台四明。  

陆游　夏日睡起  
簟纹似秋水，含风蹙微漪。  
帐幅如春烟，缥缈不受吹。  
团扇堕枕边，皎皎素月晖。  
非睡复非觉，心定息自迟。  
茶熟我亦起，寒泉掬珠玑。  
浮瓜空把玩，甚矣今年衰！  

陆游　夏日晚兴  
高挂虚窗对绿池，鸟啼声歇柳阴移。  
含风珍簟闲眠处，叠雪轻衫新浴时。  
泉冷甘瓜开碧玉，手香素藕羒长丝。  
夕阳四面渔歌起，又赴邻翁把钓期。  

陆游　夏日五鼓起戏书  
老鸡喔喔桑树颠，明星磊磊茅屋边。  
我兴视夜不复眠，坐看朝暾浴虞渊。  
开窗清风来穆然，拂几洗研整蠹编。  
火云崔嵬忽满天，安得羲和徐著鞭！  

陆游　夏日戏作  
困来两眦似胶黏，底怪吴人号黑甜。  
安得他生不识字，朝朝就日卧茅檐？  

陆游　夏日小宴  
横吹铜笛苍龙声，双奏玉笙丹凤鸣。  
已判百年终醉死，要将一笑压愁生。  
旋移画舫破山影，高卷朱帘延月明。  
试问炎歳在何许，夜阑翻怯葛衣轻。  

陆游　夏日幽居  
赤日黄尘一点无，负山临水是幽居。  
爽如瑞露零仙掌，清似寒冰贮玉壶。  
孤艇过时惊宿鹭，湿烟深处乱风蒲。  
翛然欲弃人间去，天际联翩谁与俱？  

陆游　夏日杂题  
东吴五月黄梅雨，南浦孤舟白发翁。  
貂插朝冠金络马，多年不入梦魂中。  

陆游　夏日杂题  
疏疏窗似秋蛩室，叠叠书如春鹊巢。  
大耋何妨尚弦诵，小诗时亦杂谈嘲。  

陆游　夏日杂题  
眈眈丑石罴当道，矫矫长松龙上天。  
满地凌霄花不扫，我来六月听鸣蝉。  

陆游　夏日杂题  
午梦初回理旧琴，竹炉重炷海南沉。  
茅檐三日萧萧雨，又展芭蕉数尺阴。  

陆游　夏日杂题  
情怀万里长征客，身世连床旦过僧。  
熟计书空成咄咄，不如任运去腾腾。  

陆游　夏日杂题  
新缝细葛作蠡裯，簟展风漪凛欲秋。  
啼鸟一声呼梦断，依然书卷在床头。  

陆游　夏日杂题  
檐前桐影偏宜夏，叶底蝉声渐报秋。  
莫道衰翁怯风露，也能觅醉水边楼。  

陆游　夏日杂题  
一枝黎峒桄榔杖，二寸羊城蝳蝐冠。  
万里来为老人寿，始知天地不胜宽。  

陆游　夏日杂题  
渚蒲经雨送微馨，野鹤凌风有堕翎。  
归入衡门天薄暮，清沟浅浸两三星。  

陆游　夏日杂题  
天随手不去朱黄，辟蠹芸编细细香。  
今夕短檠须暂设，北窗风雨送微凉。  

陆游　夏日杂题  
身闲欲出无如嬾，酒薄虽倾不敌愁。  
残暑从今无一月，剩储诗思待新秋。  

陆游　夏日杂题  
一叶两叶病木靊，一点两点疏萤流。  
水底星河秋脉脉，发根风露夜飕飕。  

陆游　夏日杂题  
憔悴衡门一秃翁，回头无事不成空。  
可怜万里平戎志，尽付萧萧暮雨中。  

陆游　夏日杂题  
衰疾沉绵短鬓疏，凄凉圯上一编书，  
中原久陷身垂老，付与囊中饱蠹鱼。  

陆游　夏日杂咏  
闲居自无客，况复暑如焚。  
百折赴溪水，数峰当户云。  
幽寻穷鹿径，静钓杂鸥群。  
旧爱南华语，今方践所闻。  

陆游　夏日杂咏  
兀兀从谁语？　　寄一床。  
不嗟头似葆，但苦汗如浆。  
欹枕风生竹，勾帘日转廊。  
非由静胜热，本体自清凉。  

陆游　夏日杂咏  
蒲苇萧萧晚，楸梧肃肃阴。  
山童惊大鼾，林鸟伴微吟。  
蛮砚深瀦墨，吴牋熟捣踸。  
新诗与醉帖，自笑尚童心。  

陆游　夏日杂咏  
省事心君静，忘情眼界平。  
食便餐酪美，浴试葛衣轻。  
鹤整千年驾，鸥寻万里盟。  
秋风即在眼，作意上青城。  

陆游　夏日昼寝梦游一院阒然无人帘影满堂惟燕蹋筝弦有声觉而闻铁铎风响  
桐阴清润雨余天，檐铎摇风破书眠。  
梦到画堂人不见，一双轻燕蹴筝弦。  

陆游　夏四月渴雨恐害布种代乡邻作插秧歌  
浸种二月初，插秧四月中，  
小舟载秧把，往来疾於鸿。  
吴盐雪花白，村酒粥面浓，  
长歌相赠答，宛转含豳风。  
日暮飞桨归，小市鼓冬冬。  
起居问尊老，勤俭教儿童。  
何人采此谣，为我告相公，  
不必赐民租，但愿常年丰。  

陆游　夏五月方闵雨忽大风雨三日未止  
海风一夕狂拔木，山雨三朝猛穿屋。  
向来望云眼欲枯，雨甚还忧败嘉谷。  
今年旱势连吴中，吾州乃独劳神龙。  
稽首龙公要斟酌，收云归山水归壑。  

陆游　夏五月方闵雨忽大风雨三日未止  
五月昼晦天欲雨，街中人面不相睹。  
风声撼山翻怒涛，雨点飞空射强弩。  
一雨三日姑可休，龙其玩珠归故湫。  
千里连云庆多稼，牲肥酒香作秋社。  

陆游　夏夜  
乞骸安晚节，养疾卧空村。  
月暗枭鸣树，船归犬吠门。  
藜羹加糁美，黍酒带醅浑。  
稚子能勤学，灯前与细论。  

陆游　夏夜  
散发荒池上，秋声满绿蒲。  
磷飞乘月暗，枭语似人呼。  
学问无新得，功名负壮图。  
拾薪炊麦饭，随事且枝梧。  

陆游　夏夜  
风便更漏明，室虚蚊蚋静。  
筋骸日益衰，厌事乐幽屏。  
清灯北窗下，突兀写孤影。  
进学无新功，赋诗聊自警。  

陆游　夏夜  
酒力初消睡未厌，卧看香缕绕疏帘。  
月高栖鹊重移树，风劲流萤自入檐。  
长夏迢迢秋尚远，孤愁冉冉病相兼。  
老人本是山中客，扫迹元非畏楚钳。  

陆游　夏夜  
六尺筇枝膝上横，中庭岸帻听鼍更。  
露零金掌汉宫晓，月度银河秦塞明。  
菡萏晚花香未减，梧桐病叶堕无声。  
关河又见新秋近，屈指流年一叹惊。  

陆游　夏夜  
夏夜忽已半，东冈月初生。  
起行遶庭树，爱此露滴声。  
漂流忆安卧，局促念遐征。  
幽怀谁晤语，华觞还自倾。  

陆游　夏夜  
鸣蜩断复续，宿鸟久始安。  
触热汗沾衣，暮夜犹未乾。  
梧桐独知秋，一叶堕井阑。  
行矣戒磚杵，四序环无端。  

陆游　夏夜  
露湿芙蕖冷，月明藆卜香。  
残醉吹欲无，飕飕发根凉。  
岂惟弃世事，形影亦相忘。  
空忆南山下，新秋射虎场。  

陆游　夏夜  
夏夜谁知亦自长，幽居渺在水云乡。  
月侵竹簟清无暑，风度衣篝润有香。  
栖鹊自惊移别树，流萤相逐过横塘。  
放翁尚苦余酲在，细绠铜缾落井床。  

陆游　夏夜  
我昔在南郑，夜过东骆谷，  
平川月如霜，万马皆露宿。  
思从六月师，关辅谈笑复。  
那知二十年，秋风枯苜蓿！  

陆游　夏夜  
落月不满窗，惊鹊屡移树。  
沉忧少睡眠，亦以衰疾故。  
五更忽作梦，立马青衣渡。  
白首厌山村，邮亭忆征步。  

陆游　夏夜  
萤火喜暗庭，桐叶矜冷雨。  
幽人悄不寐，独夜谁与处！  
乾坤信无情，岁月遽如许。  
明发视镜中，鬓丝添几缕。  

陆游　夏夜  
山崦风生鵩啸悲，柴门月上树阴移。  
熏衣汗雨初乾後，把卷蚊雷不动时。  
孤闷难禁终岁病，浮生易满百年期。  
钓竿只待清秋近，一棹烟波信所之。  

陆游　夏夜  
庭荒蔓草长，堂豁爽气入。  
悠然推枕起，聊作倚杖立。  
飞萤亦避雨，黏栋光熠熠。  
南邻输税归，小妇愁夜汲。  

陆游　夏夜  
展转纱幮睡不成，一藤扶惫绕廊行。  
月升双鹊移枝宿，露下孤萤缀蔓明。  
汲井忽惊人已起，开门堪叹事还生。  
羽衣道帽从吾好，柏子烟中起磬声。  

陆游　夏夜  
结屋在郊墟，翛然谢炎炽。  
窗扉故阒寂，水竹亦幽邃。  
飞虫望灯集，栖燕冲雨至。  
石枕与葛幮，美哉今夕睡。  

陆游　夏夜  
龟息绵绵破五更，起扶藤杖并南荣。  
择栖孤鹊尚三匝，司旦老鸡俄一鸣。  
移坐徐看山月吐，脱巾聊受水风清。  
不知竟是真仙未？夜夜神游白玉京。  

陆游　夏夜不寐有赋  
急雨初过天宇湿，大星磊落才数十。  
饥鹘掠檐飞磔磔，冷萤堕水光熠熠。  
丈夫无成忽老大，箭羽凋零剑锋涩。  
徘徊欲睡复起行，三更犹凭阑干立。  

陆游　夏夜大醉醒後有感  
少时酒隐东海滨，结交尽是英豪人，  
龙泉三尺动牛斗，阴符一编役鬼神。  
客游山南夜望气，颇谓王师当入秦，  
欲倾天上河汉水，净洗关中胡虏尘。  
那知一旦事大缪，骑驴剑阁霜毛新，  
却将覆毡草檄手，小诗点缀西州春。  
素心虽愿老岩壑，大义未敢忘君臣。  
鸡鸣酒解不成寐，起坐肝胆空轮囷。  

陆游　夏夜读书自嘲  
事业无成去日遒，只今身世付沧洲。  
风烟惨惨菰蒲老，星斗离离河汉流。  
寂寞书生学奇字，穷愁客子著春秋。  
白头自苦君无笑，骨朽成尘志未休。  

陆游　夏夜对月  
薄云归欲尽，残雨久犹滴。  
月入疏林间，庭户粲珠璧。  
梅天苦蒸郁，爽气始此夕。  
岂无一舴艋，放浪江天碧。  
散发黄鹤楼，醉弄白玉笛，  
真当舞鱼龙，讵止裂金石。  

陆游　夏夜泛溪至南庄复回湖桑归  
不求奇骨可封侯，但喜枯肠不贮愁。  
数点残灯沽酒市，一声柔橹采菱舟。  
元知泽国偏宜夜，已就天公探借秋。  
归过三更风露重，纱巾剩觉发飕飀。  

陆游　夏夜泛舟书所见  
山房犹复畏炎蒸，长掩柴门媿老僧。  
两桨去摇东浦月，一龛回望上方灯。  
惊飞宿鸟时呼侣，腾起长鱼有脱罾。  
夜半归来步松影，真成赤脚踏层冰。  

陆游　夏夜风雨极凉枕上口占  
北窗八尺卧文藤，夜雨生凉洗郁蒸。  
袅袅清愁萦断角，悠悠孤梦伴残灯。  
羸躯垂老嗟焉往，公论犹存似可凭。  
聊向斯文图不朽，未甘粥饭学山僧。  

陆游　夏夜纳凉  
河汉微茫月渐低，风声正在草堂西。  
莎根唧唧虫相吊，木末翻翻鹊未栖。  
屯甲近闻如积水，守关不假用丸泥。  
孤臣报国嗟无地，只有东皋更饱犁。  

陆游　夏夜起坐南亭达晓不复寐  
风露青冥近九秋，脱巾扶杖冷飕飀。  
曲阑影外巴山月，画角声中楚塞愁。  
巢燕并栖高栋稳，潜鱼时跃小池幽。  
悠然坐待江城晓，红日将升碧雾浮。  

陆游　夏夜暑毒不少解起坐庭中  
窗间有萤过，枕上见星流。  
欲睡不堪热，长歌起饭牛。  

陆游　夏夜暑毒不少解起坐庭中  
风从高树下，虫抱短莎鸣。  
小据胡床坐，还夫拄杖行。  

陆游　夏夜枕上  
卧听残更下丽谯，虽非遥夜亦迢迢。  
正令展转无安枕，犹胜龙锺趁早朝。  

陆游　夏夜舟中闻水鸟声甚哀若曰姑恶感而作诗  
女生藏深闺，未省窥墙藩。  
上车移所天，父母为它门。  
妾身虽甚愚，亦知君姑尊。  
下床头鸡鸣，梳髻著襦裙。  
堂上奉洒扫，厨中具盘餐，  
青青摘葵苋，恨不美熊蹯。  
姑色少不怡，衣袂湿泪痕。  
所冀妾生男，庶几姑弄孙。  
此志竟蹉跎，薄命来谗言。  
放弃不敢怨，所悲孤大恩。  
古路傍陂泽，微雨鬼火昏。  
君听姑恶声，无乃遣妇魂？  

陆游　夏雨  
东风吹雨溪上来，北山出云以应之。  
严州城中三日雨，朝暮点滴无休时。  
向来秧底乾欲裂，白水漫漫俄盈陂。  
豚肩覆豆巫醉饱，龙骨挂壁农遨嬉。  
今年蚕麦收数倍，茧大如瓮麦两岐。  
西成在眼又如此，还乡鼓腹歌淳熙。  

陆游　夏雨  
忽闻疏雨滴林梢，起看油云满四郊。  
行蚁君臣初徒穴，鸣鸠夫妇正争巢。  
筑陂处处移新稻，乘屋家家补破茆。  
堪笑此翁惟美睡，孝先便腹任讥嘲。  

陆游　夏雨  
清风起湖滨，急雨来天末。  
蚊蝇遽退听，松竹例苏活。  
奇声集空庭，爽气生细葛。  
素秋虽尚遥，聊喜宽肺渴。  

陆游　夏雨  
连朝暑溽不可过，动地忽有东北风；  
嵯峨云压世界碎，夭矫龙卷江湖空。  
尘沙洗濯草木醒，沟浍澰灩舟舸通。  
更烦造物出壮观，跨海千丈垂天虹。  

陆游　夏雨初霁题斋壁  
楸花楝花照眼明，幽人浴罢葛衣轻。  
燕低去地不盈尺，鹊喜傍檐时数声。  
对弈轩窗消永昼，晒丝院落喜新晴。  
忽惊重五无多日，采缕缠筒吊屈平。  

陆游　夏雨叹  
蜗舍入门楣触额，黄泥壁作龟兆坼。  
雨多潦水欲上阶，卧听凫鸭声拍拍。  
日高籴米奴未回，坐知薄饭未容索。  
仕羞捷径耕不力，自取囊空欲谁责？  
富贵危机复可畏，世间果无第一策。  
虽然胸中有事在，片言可寿天下脉。  

陆游　夏中杂兴  
梳发高舂後，投床甲夜初。  
语艰愁对客，手倦怕催书。  
美睡那思觉，甘餐不愿余。  
更应惭造化，无事到幽居。  

陆游　夏中杂兴  
小响风吹叶，微痕雨点池。  
兴来闲弄笛，客散自收棋。  
忽忽寻残梦，时时足小诗。  
出门俄已暮，忘却野人期。  

陆游　夏中杂兴  
出赴盟鸥社，归寻梦蝶床。  
愚为度世术，闲是养生方。  
休歇书中癖，消磨酒後狂。  
远游亦已矣，不复解轻装。  

陆游　夏中杂兴  
处世如灰冷，持心似砥平。  
盘餐无宿戒，香火有常程。  
樵父供藜杖，陶人售瓦檠。  
经旬常苦雨，啸傲送余生。  

陆游　夏中杂兴  
心慕羲农世，躬行黄老言。  
采椽聊筑舍，横木即为门。  
短发冠龟屋，空床枕竹根。  
从来薄世味，染指肯尝鼋？  

陆游　夏中杂兴  
遣信邀邻父，随宜具小餐。  
草燔豚肉美，瓮压酒醅浑。  
易致商山皓，难招楚泽魂。  
嗟予亦衰矣，心事与谁论？  

陆游　仙鱼舖得仲高兄书  
病酒今日载卧舆，秋云漠漠雨疏疏。  
阆州城北仙鱼舖，忽得山阴万里书。  

陆游　先大父以元佑乙亥寓居妙明僧舍後百余年当嘉泰癸亥游复假榻一夕感  
楚公仙去几秋风！巷陌萧条旧隐空。  
遗老即今无处觅，断香残照泪痕中。  

陆游　先少师宣和初有赠晁公以道诗云奴爱才如萧颖士婢知诗似郑康成晁公  
仕不逢时勇退耕，闭门自号景迂生。  
远闻佳士辄心许，老见异书犹眼明。  
奴爱才如萧颖士；婢知诗似郑康成。  
早孤遇事偏多感，欲续残章涕已倾。  

陆游　先主庙次唐贞元中张俨诗韵  
猾贼挟至尊，天命矜在己。  
岂知高帝业，煌煌汉中起。  

陆游　先主庙次唐贞元中张俨诗韵  
吴蜀本唇齿，悲哉乃连兵。  
尽锐下三硖，谁使复两京？  

陆游　先主庙次唐贞元中张俨诗韵  
洛阳化为灰，棘生铜驼陌。  
讨贼志不成，父老泣陵柏。  

陆游　僲游阁  
张公一去二百载，杰阁依然横霭中。  
徙倚看碑仍看画，时闻柏子落秋风。  

陆游　闲步至鞠场值小雪  
倒尽床头酒半罂，笑呼筇杖共闲行。  
梅花照水为谁瘦，雪片倚风如许轻。  
孟德遇冬思射猎，广文垂老谢才名。  
归来跨火西窗下，独数城楼长短更。  

陆游　闲记老境  
谢事久悬车，为农嬾荷鉯。  
破裘寒旋补，残发短犹梳。  
槁木忘荣谢，闲云任卷舒。  
心知老当逸，先罢夜观书。  

陆游　闲记老境  
嫌闹不入市，怕寒稀出门。  
拥炉愁兀兀，投枕睡昏昏。  
柳色新如染，梅花香满村。  
犹嗟未免俗，薄酒诳空樽。  

陆游　闲居  
土铛茶七碗，瓦甑稷三升。  
兀兀能言石，腾腾有发僧。  
净巾裁白氎，拄杖采红藤。  
尚喜冬来健，逢山得遍登。  

陆游　闲居  
小隐轻华屋，深山自结茅。  
乱苔侵石磴，疏竹映花梢。  

陆游　闲居  
溪透桃源路，门连小华峰。  
虹霓横水槛，羽盖偃岩松。  

陆游　闲居  
厨给胡麻粒，山供鹿脯盘。  
扫门迟客至，入郭借书看。  

陆游　闲居  
自得穷通乐，而无宠辱惊。  
韬光聊混俗，去知默陶情。  

陆游　闲居  
野水明窗几，通渠遶屋流。  
鹭冲烟织素，鱼避月沉钩。  

陆游　闲居  
生计淡无味，终焉乐有余。  
灌畦亲抱瓮，种秫学拈锄。  

陆游　闲居  
剪叶霜风劲，关门谢远游。  
深村梅映雪，前浦水明楼。  

陆游　闲居初冬作  
香碗蒲团又一新，天将闲处著闲身。  
东窗换纸明初日，南圃移花及小春。  
妇女晨炊动井臼，儿童夜诵聒比邻。  
早知闾巷无穷乐，悔不终身一幅巾。  

陆游　闲居对食书媿  
游宦无功坐免归，谁令盘筋极甘肥？  
锦鳞差尾鱼登俎，绣羽骈头雉触机。  
桑落满壶春盎盎，雨前輚磑雪霏霏。  
残年何地酬君赐，自古羁臣厌蕨薇。  

陆游　闲居对食书媿  
老病家居幸岁穰，味兼南北饫枯肠。  
满脾蜜熟餭餭美，下栈羊肥餺飥香。  
鱭剌河鲂初出水，迷离穴兔正迎霜。  
山僧一钵无余念，应笑先生为口忙。  

陆游　闲居书事  
园林绿叶一番新，桃李吹成陌上尘。  
玩易焚香消永日，听琴煮茗送残春。  
隐居正欲求吾志，大患元因有此身。  
堪笑痴人营富贵，百年赢得冢前麟。  

陆游　闲居无客所与度日笔砚纸墨而已戏作长句  
水复山重客到稀，文房四士独相依。  
黄金那得与齐价，白首自应同告归。  
韫玉面凹观墨聚，浣花理腻觉豪飞。  
兴阑却欲烧香睡，闲听松声昼掩扉。  

陆游　闲居自述  
自许山翁嬾是真，纷纷外物岂关身。  
花如解笑还多事，石不能言最可人。  
净扫明窗凭素几，闲穿密竹岸乌巾。  
残年自有青天管，便是无锥也未贫。  

陆游　闲昧  
身似枯禅谢世麈，岂容收歛强冠巾。  
庾郎三韭不妨饱，晏子一裘何恨贫？  
栖冷每怜鸡唱早，云开初见月痕新。  
闲中有味君知否，熊掌驼峰未是珍。  

陆游　闲趣  
绝迹市朝外，结庐云水间。  
心平诗淡泊，身退梦安闲。  
有酒旋寻伴，无门那说关？  
桐江故不远，日暮趁潮还。  

陆游　闲趣  
老子即今双白鬓，镜湖自古几青山？  
半窗萝月独欹枕，满院松风常掩关。  
天地许宽谁碍汝，琴尊是处可开颜。  
将行亦莫买春草，幸有一筇相伴闲。  

陆游　闲趣  
同侪零落晓星稀，久住人间岂自期。  
衰病已成垂白叟，春寒又到牡丹时。  
溪边唤客闲持钓，灯下留僧共覆棋。  
一日转头还过却，纷纷世事不须知。  

陆游　闲趣  
濯罢铜驼陌上尘，此生长作水云人。  
更贫家业犹供酒，未死年光尽属身。  
闭户棋声闻腷膊，卷帘山色对嶙峋。  
贵公漫说林间事，东路何人岸角巾？  

陆游　闲趣  
坚闭门来又过冬，一裘且复拥龙锺。  
不辞陋巷如浆冷，自爱新醅似粥醲。  
迎妇桥边灯煜煜，赛神林外鼓冬冬。  
岂惟自得闲中趣，要遣儿孙世作农。  

陆游　闲趣  
被拥听秋雨，儿扶上夜香。  
甑炊霜後稻，糟渍社前姜。  
马病空思路，僧归却住房。  
风扉久呕轧，错认橹声长。  

陆游　闲趣  
饭满七缀钵，香凝百衲窗。  
雨声酣晓枕，灯烬落秋鈍。  
疾竖元知遯，天魔亦已降。  
超然对儿子，未媿鹿门庞。  

陆游　闲趣  
老至衰滋剧，秋高病尚侵。  
坐看儿学字，卧听客弹琴。  
囷满雀方斗，栖寒鸡欲瘖。  
世情元自嬾，不是事违心。  

陆游　闲身  
炊烟漠漠闭柴荆，聊用闲身答太平。  
重碧飞觞心未老，硬黄临帖眼犹明。  
吴蚕满箔含桃熟，垄麦登车搏黍鸣。  
补劓息黥今有地，问君何处用虚名？  

陆游　闲甚戏作  
酒尽枵樽腹，书抛委架麈。  
渐能闲过日，始觉老催人。  
玉麈王夷甫，金龟贺季真。  
若论方外事，终媿葛天民。  

陆游　闲适  
闭门万事不相关，饱受人间一味闲。  
琴荐涧生识雨至，衣篝香冷叹春残。  
早曾寄傲风烟表，晚尚锺情水石间。  
小市酒旗能唤客，试寻邻曲共幵颜。  

陆游　闲适  
朝读易一卦，时钞史数行。  
花开聊把酒，睡起独焚香。  
寂寂市声远，悠悠村日长。  
吾衰尚何恨，儿女解耕桑。  

陆游　闲适  
饮酒不至狂，对客不至疲，  
读书以自娱，不强所不知。  
一窗袖手坐，往往昼漏移，  
初非能养生，简事颇似之。  
四时俱可喜，最好新秋时，  
柴门傍野水，邻叟闲相期。  

陆游　闲适  
陆子居山阴，杜门辄经年。  
有时思出游，两屦凌风烟。  
长鑱斸灵曲，大瓢挹飞泉。  
眼长不及寸，能著万里天。  
不饮颜常丹，不食腹果然，  
金丹亦弃置，我是地行仙。  

陆游　闲思  
毕世为农不复疑，还东六见岁阴移。  
闭门旋了和诗债，卖药不偿沽酒资。  
意倦投床效龟息，齿疏嚼饭类牛齝。  
兀然过日君无怪，一念功名恐过悲。  

陆游　闲思  
睡美精神足，心空忿欲轻。  
读书无定课，饮酒不成酲。  
日日东轩坐，时时北渚行。  
最奇乌桕下，侧帽听秋莺。  

陆游　闲思  
沟水细无声，窗扉晚更明。  
帘开燕双入，人静鹊群行。  
青李求初至，黄醅酿已成。  
出门无奈嬾，不是傲公卿。  

陆游　闲思  
小雨时时作，幽花续续红。  
新蝉落庭树，痴燕集屏风。  
傍枕抛书卷，临池下钓筒。  
闲中有真乐，那得叹途穷。  

陆游　闲行  
出户莽悠悠，东西本不谋。  
阻溪因小涉，逢店得中休。  
鸟没千山暝，蝉晅一院秋。  
诗成还自笑，信笔媿冥搜。  

陆游　闲行至西山民家  
秋林半丹叶，秋草多碧花。  
隔山五六里，临水两三家。  
罾鱼与伐荻，各自有生涯。  
平池散雁鹜，绕舍栽桑麻。  
客至但举手，土釜煎秋茶。  
城中不如汝，切莫慕浮夸。  

陆游　闲意  
柴门虽设不曾开，为怕人行损绿苔。  
妍日渐催春意动，好风时卷市声来。  
学经妻问生疏字，尝酒儿斟潋灩杯。  
安得小园宽半亩，黄梅绿李一时栽。  

陆游　闲吟  
闲吟可是治愁药，一展吴牋万事忘。  
不惜暮年酬倡绝，犹能作意答秋光。  

陆游　闲咏  
本志常思退，前缘剩得闲。  
听猿来剡县，采药上稽山。  
超绝风尘表，茔然冰雪颜。  
向来香火地，五缀羽衣班。  

陆游　闲咏  
平生到处足间关，天遣残年乐故山。  
社日连村餍酒肉，丰年无盗伏茆菅。  
秋来梁燕将雏去，雨过林鸠唤妇还。  
我亦葛衣新浴罢，为君满意说清闲。  

陆游　闲咏  
莫笑结庐鱼稻乡，风流殊未减华堂。  
茶分正焙新开箬，水挹中{左氵右霝}自候汤。  
小几研朱晨点易，重帘扫地昼焚香。  
个中富贵君知否？不必金貂侍紫皇。  

陆游　闲咏  
身似地行僲，心非欲界天。  
舆竿声轧轧，巾角影翩翩。  
买菊穿苔种，怀茶就井煎。  
归来书遶坐，随处一欣然。  

陆游　闲咏  
萧萧华发映乌巾，五十年前故史臣。  
正使老来无老伴，未妨闲处作闲人。  
按行池水知增耗，点检庭花见故新。  
更有庵中策勋事，投床鼻息聒比邻。  

陆游　闲咏  
久入春农社，新腰老衲包。  
纸裁微放矮，砚斫正须{左幽右页}。  
髯簿能为祟，方兄任绝交。  
吾诗无杰句，聊复当谈嘲。  

陆游　闲咏  
事业无闻负圣时，沧波自照角巾欹。  
养成林下无穷嬾，占尽人间彻底痴。  
小麦绕村苗郁郁，柔桑满陌椹累累。  
医翁筮叟真堪友，搜索残尊与共持。  

陆游　闲咏  
谢事归来一把茅，村深樵牧日论交。  
未言客路尘衣化，最恨书窗铁砚凹。  
恋恋故袍谁复念，便便痴腹敢辞嘲。  
卜居虽僻吾犹悟，失却岷山理鹤巢。  

陆游　闲咏  
白头羁客更堪论，身寄城南桑竹村。  
一榻琴书春寂寂，四山雾雨昼昏昏。  
常情共笑门庭冷，好事虚推辈行尊。  
烧笋炊粳真过足，儿曹不用致鱼餐。  

陆游　闲咏  
危途九折浩无津，晚幸收身作散人。  
俸禄既空忧患少，酒殽虽薄笑歌频。  
多添布褐方知老，净扫茆衡不觉贫。  
南陌东阡元在望，柴车嬾驾动经旬。  

陆游　闲咏园中草木  
翦刀叶畔戏鱼回，帔子花头舞蝶来。  
领略年光属闲客，一樽自劝不须推。  

陆游　闲咏园中草木  
麝香萱草移东郭，锦子葵花买上原。  
儿唤乃翁闲一看，欣然曳杖出篱门。  

陆游　闲咏园中草木  
一树山樱鸟啄残，悬钓半舍亦甘酸。  
儿童采得争来饷，应念衰翁舌本乾。  

陆游　闲咏园中草木  
绿侵小径蟆衣草，青络疏篱鬼带藤。  
未暇开编寻本草，且将名品问山僧。  

陆游　闲咏园中草木  
日高未办续晨炊，一碗村醅且疗饥。  
盘箸索然君勿笑，桑间紫椹正累累。  

陆游　闲咏园中草木  
仲夏园中百草灵，风吹露坼各青青。  
劝君办取金鸦觜，不问昌阳与豨苓。  

陆游　闲游  
出杂羊牛牧，归随鸟雀栖。  
聊持数匙饭，就乞半盂齑。  
浩荡凌原野，崎岖历涧溪。  
闲游岂不好，客意自凄凄。  

陆游　闲游  
柴车去去度横陂，正是春残入夏时。  
果熟多藏新密叶，莺啼偏占最高枝。  
迷途每就佣耕问，薄饭时从逆旅炊。  
随意题诗无杰思，还家犹足诧吾儿。  

陆游　闲游  
大冠长剑已焉哉，短褐秃巾归去来！  
五世业儒书有种，一生任运仕无媒。  
麦经小雨家家下，菊著新霜处处开。  
自笑闲游心未歇，青鞋蹋踤白云堆。  

陆游　闲游  
白石床平偶小留，青芒屦稳复闲游。  
微丹点破一林绿，淡墨写成千嶂秋。  
竹院频分斋钵饭，苔矶时把钓鱼　。  
要知此老神通否，二十年来不识愁。  

陆游　闲游  
已破梅花一两枝，并溪穿坞每归迟。  
老躯健似中年日，乡俗淳如太古时。  
上疏清狂非复昔，据鞍矍铄欲夸谁？  
一端尚被邻翁笑，无事长吟费捻髭。  

陆游　闲游  
触热辞行在，扶衰返故丘。  
乱蝉催落日，病叶报新秋。  
秣蹇投山驿，寻诗倚寺楼。  
不因行万里，那信此生浮。  

陆游　闲游  
江边小市旧经过，岁月真如东逝波。  
茶灶酒垆多识面，少留卖药买渔蓑。  

陆游　闲游  
一见溪山病眼开，青鞋处处蹋苍苔。  
平生长物扫除尽，犹带笔床茶灶来。  

陆游　闲游  
游遍名山日月长，结庐归占水云乡。  
醉中即是逃名地，闲外应无度世方。  
桧蜜满脾余小苦，木苗浥露有奇香。  
肺肠自与人间别，堪笑醅缸与饭囊。  

陆游　闲游  
好事湖边卖酒家，杖头钱尽惯曾赊。  
垆边烂醉眠经日，开过红薇一架花。  

陆游　闲游  
剡县有佳处，吾行无定期。  
横塘供晚钓，孤店具晨炊。  
约客同看竹，留僧与对棋。  
人生得自在，更老未为迟。  

陆游　闲游  
高会挥金媿二疏，食贫只似布衣初。  
终年老健绿储药，随分穷忙为著书。  
吊古何时过梁宋？题诗且欲遍衡庐。  
不须更拟乘风去，水有烟帆陆笋舆。  

陆游　闲游  
溪桥偶与僧游话，草市来寻逆旅炊。  
自笑一生为客惯，捉驴小竖诉朝饥。  

陆游　闲游  
祓除情累烟波上，放荡胸怀诗酒中。  
禹会桥边潮落处，夕阳几度系孤蓬。  

陆游　闲游  
过尽僧家到店家，山形四合路三叉。  
清明浆美村村卖，谷雨茶香院院夸。  
果卧幽窗身化蝶，醉题素壁字栖鸦。  
夕阳不尽青鞋兴，小立风前鬓脚斜。  

陆游　闲游  
我出亦何急，辍行还怅然。  
轻装幸已具，老健更谁先。  
野饭聊支日，山蔬不直钱。  
此生终乐死，何以报皇天？  

陆游　闲游  
已破京麈梦，还寻剡曲游。  
戴星离古戍，冲雨憩山邮。  
壁认曾题字，门横昔渡舟。  
经行固多感，随处寄悠悠。  

陆游　闲游  
夙兴蓐食戒山行，策蹇迢迢过故城。  
露叶未乾明晓日，风蒲初劲借秋声。  
绿阴渡口孤莺语，白水陂头两犊耕。  
遥望炊烟疑可憩，试从行路问村名。  

陆游　闲游所至少留得长句  
画桡艇子短驴秋，野店山邮每小留。  
瓜蔓水生初抹岸，梅黄雨细欲遮楼。  
辽东邂逅从归鹤，海上逢迎得狎鸥。  
岂是人间偏好异，暮年难复作沉浮。  

陆游　闲游所至少留得长句  
垣屋参差桑竹繁，意行漫漫不知村。  
眼明可数远山叠，足健直穷流水源。  
鹭引钓船经荻浦，牛随牧苖入柴门。  
试寻高处休行李，清绝应须入梦魂。  

陆游　闲游所至少留得长句  
太平人物自谐嬉，及我青鞋布袜时。  
丁壮趁晴收早粟，比邻结伴络新丝。  
圆鼙坎坎迎神社，大字翩翩卖酒旗。  
晤语岂无黄叔度，欲寻幽径过牛医。  

陆游　闲游所至少留得长句  
已过樵坞到渔村，逢春人家即叩门。  
僧釜藜羹加糁美，市垆黍酒带醅浑。  
颓龄更媿才能薄，故里方知辈行尊。  
身迫九原儿亦老，一经犹欲教诸孙。  

陆游　闲游所至少留得长句  
高僧宴坐雪蒙头，闲牧从来水牯牛。  
深院阴阴四檐雨，高堂寂寂一帘秋。  
光明本自无余欠，梦幻何曾有去留？  
我亦翛然五湖客，不妨相与试茶瓯。  

陆游　闲中  
闲中高趣傲羲皇，身卧维摩示病床。  
活眼砚凹宜墨色，长毫瓯小聚茶香。  
门无客至惟风月，案有书存但老庄。  
问我东归今几日，坐看庭树六番黄。  

陆游　闲中富贵  
要信人生各有缘，闲中富贵亦关天。  
绿窗静对千梢竹，翠窦新疏一脉泉。  
爱百衲琴常锁匣，买双钩帖不论钱。  
个中得意君知否？不换金貂与玉蝉。  

陆游　闲中富贵  
天为疏慵剩与闲，一庵青嶂白云间。  
衲僧过别归庐阜，羽客来寻说华山。  
冬笋生林龙{左角右戢}，寒泉落涧佩珊珊。  
俗人自是无因到，虽设柴门不上关。  

陆游　闲中乐事  
转老转迂疏，胸中一物无。  
放言夸酒圣，著论笑钱愚。  
扫地收松粉，全巢买鹤雏。  
登临未应倦，天给短筇扶。  

陆游　闲中乐事  
得丧略相当，幽居气味长。  
五穷虽偃蹇，二竖已奔忙。  
出甑桃花软，倾瓢竹叶香。  
语君真富贵，不是傲羲皇。  

陆游　闲中偶题  
楚泽巴山岁岁忙，今年睡足向禅房。  
只知闲味如茶永，不放羁愁似草长。  
架上汉书那复看，床头周易亦相忘。  
客来拈起清谈麈，且破西窗半篆香。  

陆游　闲中偶题  
久矣云衢敛羽翰，退飞更觉一枝安。  
七千里外新闲客，十五年前旧史官。  
花底清歌春载酒，江边明月夜投竿。  
痴顽直为多更事，莫怪胸怀抵死宽。  

陆游　闲中偶咏  
断编残稿本徒劳，横得虚名亦已叨。  
不识狐书那是博？尚分鹤料敢言高。  
巢山且欲营丹灶，跨海何当看雪涛。  
与世不谐终自许，笑人苦劝学餵糟。  

陆游　闲中偶咏  
举世纷纷名利间，天公偏赋此身闲。  
尘衣濯罢沧浪水，茅舍归来会计山。  
邻舍擎盘分麦饭，野人曳杖叩柴关。  
酒逋诗债何时了，未死何妨且旋还。  

陆游　闲中颇有四方之志偶得长句  
世论纷纷枉见仇，吾身自计本悠悠。  
读书渐嬾惟思睡，压酒初成不怕愁。  
蜀栈冷云侵瘦马，楚江笼月系孤舟。  
兴来会作飘然去，更续骚人赋远游。  

陆游　闲中颇自适戏书示客  
发犹半黑脸常红，老健应无似放翁。  
烹野八珍邀父老，烧穷四和伴儿童。  
剪纱新制簪花帽，乞竹宽编养鹤笼。  
巢许夔龙竟谁是，请君下语勿匆匆。  

陆游　闲中书事  
病过新年逐日添，清愁残醉两厌厌。  
惜花萎去常遮日，待燕归来始下帘。  
堂上清风生玉麈，涧中寒溜注铜蟾。  
一生留滞君休叹，意望天公本自廉。  

陆游　闲中书事  
一亩山园半亩池，流年忽逮挂冠期。  
卖花醉叟劙红桂，种药高僧寄玉芝。  
午枕为儿哦旧句，晚窗留客算残棋。  
登庸策免多新报，老子痴顽总不知。  

陆游　闲中书适  
棋废机心息，书捐美睡多。  
客来时淡话，酒後亦高歌。  
甚欲江湖去，无如老病何！  
平羌半轮月，依旧照渔蓑。  

陆游　闲中书适  
乞得残骸久，天涯一秃翁。  
瓢分春瓮绿，甑绝太仓红。  
短褐便冬暖，长砍乐岁丰。  
老腰那可折，步步赖枯筇。  

陆游　闲中戏赋村落景物  
游宦才能薄，还山日月长。  
买牛捐宝剑，取酒解金章。  
泉脉疏供啜，松肪炼按方。  
北窗贪兀傲，南陌喜彷徉。  
僧过传蓍法，医来寄药囊。  
泛舟经姥庙，策蹇上伧塘。  
嬾似嵇中散，痴如顾长康。  
人间须扫迹，随处是羊肠。  

陆游　闲中戏赋村落景物  
覆筱初成屋，编荆旋作门。  
孤云生钓濑，微雨过棋轩。  
柳种来傍县，花栽乞近村。  
石欹聊可坐，地褊不成园。  
酒榼刳枫瘿，香炉断竹根。  
海鸥呼可下，陇鸟教能言。  
抟饭迎双鹤，联绦系小猿。  
山家虽寂寞，随事有盘餐。  

陆游　闲中戏书  
粝饭从来不愿余，还山喜遂此心初。  
挽河尽洗弹冠念，闭户闲雠插架书。  
一榼不妨从客饮，数椽也复是吾庐。  
少游细看犹多事，安用人间下泽车。  

陆游　闲中戏书  
少年拜舞缀庭绅，曾见中天日月新。  
金印终归妄校尉，白头仍是斥仙人。  
修营香火三生愿，收拾风波九死身。  
岂但渔樵与争席，海边沤鸟亦相亲。  

陆游　闲中戏书  
钓竿风月寄沧洲，醉发荻叶秋。  
仕进世谁知我嬾，功名命不与人谋。  
衰迟更觉岁时速，疏贱空先天下忧。  
病骨未销谗未已，聊须周易著床头。  

陆游　闲中信笔二首其一追和陈去非韵其一追和王履道韵  
我看浮名如脱发，誓暮收身老岩穴。  
座延穷鬼心不疑，炉锺横财渠自别。  
乐哉今为八十翁，神交园绮商山中。  
烹葵剥枣及时序，烂醉黍酒歌邠风。  

陆游　闲中信笔二首其一追和陈去非韵其一追和王履道韵  
小江之上千峰立，潮回艇子争来集。  
飘风忽起白浪高，急雨横吹绿蓑湿。  
岁丰斗酒才百钱，茆店无人惊醉眠。  
醒来径入乱云去，异日出看东封年。  

陆游　闲中自嘲  
镜湖西畔有渔扉，窃比玄英似庶几。  
风月定交殊耐久，烟波得意可忘归。  
曾行万里求微禄，亦伴诸公践骇机。  
试问即今成底事？晨餐依旧北山藢。  

陆游　闲中自咏  
鹤羡清舑鸥羡闲，衡门正在水云间。  
无求尚恨时赊酒，有癖应缘酷爱山。  
细绕坡头行荦角，别分泉脉听淙潺。  
三更不睡看江月，恐有高人夜叩关。  

陆游　闲中自咏  
小艇上时皆绿水，短筇到处即青山。  
二十四考中书令，不换先生半日闲。  

陆游　闲中自咏～又  
声名本自不关身，富贵元知与祸邻。  
但恨平生闲不足，再来真作卧云人。  

陆游　闲中作  
呼童按摩罢，倚壁久伸余。  
棋局可忘老，鸟声能起予。  
扫檐怜羒蝶，投饵出潜鱼。  
向晚明窗下，还来读旧书。  

陆游　咸齑十韵  
九月十月屋瓦霜，家人共畏畦蔬黄；  
小畓大瓮盛涤濯，青菘绿韭谨蓄藏。  
天气初寒手诀妙，吴盐正白山泉香。  
挟书旁观樨子喜，洗刀竭作厨人忙，  
园丁无事卧曝日，弃叶狼籍堆空廊。  
泥为缄封糠作火，守护不敢非时尝。  
人生各自有贵贱，百花开时促高宴。  
刘伶病酲相如渴，长鱼大肉何由荐？  
冻齑此际价千金，不数狐泉槐叶面。  
摩挲便腹一欣然，作歌聊续冰壼传。  

陆游　乡居  
客问乡居事，久居君自知。  
度桥徵士悔，过社旅人悲。  
社散家分肉，农闲众筑陂。  
墙东新洗竹，我亦补藩篱。  

陆游　乡人或病予诗多道蜀中遨乐之盛适春日游镜湖共请赋山阴风物遂即杯  
嫩日轻云淡沱天，扑灯过後卖花前。  
便从水阁杭湖去，卷起朱帘上画船。  

陆游　乡人或病予诗多道蜀中遨乐之盛适春日游镜湖共请赋山阴风物遂即杯  
湖波绿似鸭头深，一日春晴直万金。  
好事谁家斗歌舞，方舟齐榜出花阴。  

陆游　乡人或病予诗多道蜀中遨乐之盛适春日游镜湖共请赋山阴风物遂即杯  
舫子窗扉面面开，金壼桃杏间尊罍。  
东风忽送笙歌近，一片楼台泛水来。  

陆游　乡人或病予诗多道蜀中遨乐之盛适春日游镜湖共请赋山阴风物遂即杯  
花光柳色满墙头，病酒今朝嬾出游；  
却就水亭开小宴，绣帘银烛看归舟。  

陆游　乡中每以寒食立夏之间省坟客夔适逢此时凄然感怀  
松阴系马启朱扉，粔籹青红正此时。  
守墓万家犹有日，及亲三釜永无期。  
诗成谩写天涯感，泪尽何由地下知。  
富贵贱贫俱有恨，此生长废蓼莪诗。  

陆游　乡中每以寒食立夏之间省坟客夔适逢此时凄然感怀  
手持绿酒酹苍苔，今岁何由疋马来。  
清泪不随春雨断，孤吟欲和暮猿哀。  
皂貂破弊归心切，白发凄凉老境催。  
誓墓只思长不出，松门日日手亲开。  

陆游　香爐  
四座且莫喧，愿听歌一言。  
请说铜香爐，崔巍象南山。  
上枝似松柏，下根據铜盘。  
雕文各异类，离娄自相连。  
谁能为此器，公输与鲁般。  
朱火然其中，青烟颺其间。  
顺入君怀褃，四座莫不欢。  
香风难久居，空令蕙草残。  

陆游　缃梅  
疏影横斜事已非，小园日暮锁芳菲。  
素绡应怯东风思，故著重重浅色衣。  

陆游　缃梅  
香似海沉黄似酒，不禁风雪最迟开。  
放翁欲作梅花谱，蜡屐榰筇日日来。  

陆游　缃梅  
红梅眼看风吹尽，更有缃梅亦已无。  
天与色香天自爱，不教一点上蜂须。  

陆游　项里观杨梅  
山前五月杨梅市，溪上千年项羽祠。  
小繖轻舆不辞远，年年来及贡梅时。  

陆游　项里观杨梅  
隔岁租园不计钱，杨梅海里过年年。  
痴人只竞闲名利，那信三山是地仙。  

陆游　项里观杨梅  
溪流曲曲树阴阴，人语烟中觉坞深。  
把定山僧同一笑，明年强健更相寻。  

陆游　项里观杨梅  
山中户户作梅忙，火齐骊珠入帝乡。  
细织筠笼相映发，华清虚说荔枝筐。  

陆游　项里溪上见珍禽日溪鹊相随数十步不去  
涉溪来过东溪老，断枝槁叶纷如扫。  
忽逢溪鹊昔未识，言语惺憁羽毛好。  
异哉驯狎若可呼，迹虽甚疏情有余。  
上穿苍烟立高树，下踏白石窥游鱼。  
老夫日日溪头行，见此不妨双眼明。  
定交物外从今始，岂独沙鸥可与盟。  

陆游　项王祠  
项里溪水声潺湲，溪上青山峨髻鬟。  
烟村人语虚市合，石桥日落渔樵还。  
堂上君王凛八尺，大冠如箕熊豹颜。  
筑祠不知始何代，典祀千载谁敢删？  
肃清亭障息剽夺，扫荡螟螣囚神奸。  
范增玉斗久已碎，虞姬妆面留余潸。  
小人平生仰遗烈，近庙欲结茅三间。  
时时长歌拔山曲，醉倒聊慰穷途艰。  

陆游　项羽  
八尺将军千里骓，拔山扛鼎不妨奇。  
范增力尽无施处，路到乌江君自知。  

陆游　消摇  
莫笑茆檐陋，消摇遂野情。  
遇魔增道力，因病悟浮生。  
谋食凭长鑱，论交得短檠。  
不知从此去，几见雁南征？  

陆游　逍遥  
台省诸公日造朝，放慵别驾媿逍遥。  
州如斗大真无事，日抵年长未易消。  
午坐焚香常寂寂，晨兴署字亦寥寥。  
时平更喜戈船静，闲看城边带雨潮。  

陆游　萧山  
素衣已免染京尘，一笑江边整幅巾。  
入港绿潮深蘸岸，披云白塔远招人。  
功名姑付未来劫，诗酒何孤见在身。  
会向桐江谋小筑，浮家从此往来频。  

陆游　小病两日而愈  
病骨羸然山泽舑，故应行路笑形模。  
记书身大似椰子，忍事瘿生如瓠壼。  
美酒得钱犹可致，高人折简孰能呼？  
不如净扫茅斋地，卧看微香起瓦炉。  

陆游　小池  
荷锸庭中破嫩苔，清沟一派引泉来。  
剪刀草长浮萍合，无数游鱼去复回。  

陆游　小出塞曲  
全师出雁塞，百战运龙韬。  
金络洮州马，珠装夏国刀。  
度沙风破肉，攻垒雪平壕。  
明日受降处，甲齐熊耳高。  

陆游　小儿入城  
小儿破帽出求师，老父寒炉夜画诗。  
不耐青灯写孤影，聊呼薄酒慰长饥。  
我今仅守诗书业，汝勿轻捐少壮时。  
但恨北风如许恶，湖桥归路想流澌。  

陆游　小阁纳凉  
侵床月白病全苏，掠面风清酒欲无。  
渺渺塘阴下鸥鹭，萧萧秋意满菰蒲。  
纵输烟渡横孤艇，也胜京尘暗九衢。  
莫遣良工更摹写，此诗端是卧游图。  

陆游　小疾？  
小疾有根柢，忽之当日深。  
养苗先去草，省事在清心。  
蚁梦能看破，狐妖可坐擒。  
一杯藜粥罢，听雨拥秋衾。  

陆游　小疾  
老不禁当病，经旬卧一床。  
亦知非疥癣，幸未至膏盲。  
水落滩初出，秋深草渐黄。  
非关畏人事，晚岁合深藏。  

陆游　小疾  
避人便小疾，省事喜闲身。  
并海鱼盐聚，入秋风雨频。  
元知器苦窳，空有胆轮囷。  
辧饭聊同饱，知君不笑贫。  

陆游　小疾偶书  
书生本愿致时康，自怪秋来疾在床。  
胸次岂无医国策，囊中幸有活人方。  
但知元气为根本，正使长生亦秕糠。  
竖子何劳一除扫，区区犹欲恃膏肓。  

陆游　小疾谢客  
小疾深居不唤医，消摇更觉胜平时。  
痴人未害看周易，名士真须读楚辞。  
绿径风斜花片片，画廊人静雨丝丝。  
晚来顿觉清羸甚，自置篝炉煮粟糜。  

陆游　小疾治药偶书  
御戎虚上策，治疾阙全功。  
安得如神禹，常行无事中？  

陆游　小疾治药偶书  
揠苗农害稼，过剂药伤人。  
此理君能造，无为万物春。  

陆游　小疾自警  
老来土弗强，举箸辄作病。  
造物盖警之，何啻三下令。  
而我不自珍，若与疾竖竞。  
岂惟昧摄养，实亦阙忠敬。  
颠踣乃自诒，何用死不瞑？  
自今师古训，念念贵清静。  
羔豚昔所美，放斥如远佞。  
淖糜煮石泉，香饭炊瓦甑，  
采蔬撷药苗，巾羃相照映。  
膨脝亦宜戒，仅饱勿惮剩。  
隐书有至理，要使气常胜。  
因之戒友朋，苦语君试听。  

陆游　小集  
乌柏遮山路，红蕖满野塘。  
病苏身渐健，秋近夜微凉。  
杯酌随宜具，渔歌尽意长。  
儿曹娱老子，团坐说丰穰。  

陆游　小霁乘竹舆至柳姑庙而归  
残云断处漏斜阳，草满平堤柳著行。  
飍飍画船来北港，翻翻青繖度南塘。  
行人相贺新年健，逃户虽穷旧业荒。  
感物兴怀空绝叹，才衰无语付诗囊。  

陆游　小江  
出郭四十里，孟冬天尚和。  
风生帆力健，木落月明多。  
小市人声散，长桥炬火过。  
吾生几来往，抚枕独悲歌。  

陆游　小江  
细霭斜阳一片秋，数家茅屋小江头。  
橹声远入菰芦夹，鸟阵斜飞兰杜洲。  
暂佳便成闲啸咏，欲归更复小迟留。  
老翁脚力犹能健，明日重来倚寺楼。  

陆游　小径  
环遶无十步，捷行财半之。  
安西九千里，自有著鞭时。  

陆游　小径登东山缭行自西北至溪上  
行穿荦确度豦豣，小立风中客袖斜。  
衰草双双点飞蝶，长空一一送栖鸦。  
荻洲薄暮收鱼网，茆舍初寒响纬车。  
谁道老人多感慨，未妨尊酒乐年华。  

陆游　小垒  
小垒荒寒外，高斋寂寞中。  
贫妨挂冠快，病减读书功。  
桥断春江白，云穿夕照红。  
悠然扶杖处，岁月叹匆匆。  

陆游　小立  
红树园庐晚，碧花篱落秋。  
荒陂船护鸭，断岸笛呼牛。  
酒贱村村醉，山寒寺寺幽。  
聊须岸乌帻，小立埭西头。  

陆游　小立  
旷怀尘事外，小立绿阴间；  
举世皆嫌拙，平生剩得闲。  
江郊云易暗，旱岁雨终悭。  
欲醉尊无酒，悠然对暮山。  

陆游　小凉  
羸躯一夏困沉绵，不在林间即水边。  
高卧已忘浮世事，小凉渐近早秋天。  
桔槔轧轧鸣幽圃，舴艋遥遥入暮烟。  
余日无多那讳得，逢人自笑说明年。  

陆游　小楼  
吾州近在西山麓，雪山万仞临冰谷。  
小楼森森阅三伏，清簟疏帘对棋局。  
肌肤凄凛起芒粟，肝肺峥嵘叠琼玉。  
香泉向夕初罢浴，桐竹生风吹细谷。  
九衢憧憧车击谷，黄尘赤日汗可掬。  
还家欲休客陆续，借与此诗令一读。  

陆游　小圃  
剡曲西边筑草堂，小园聊复寄相羊。  
鱼行水际汀苹动，麝过林中野草香。  
觅句有时携笔砚，遣怀随事具杯觞。  
少年朋旧凋零尽，不独思人亦自伤。  

陆游　小圃独酌  
少时裘马竞豪华，岂料今为老圃家。  
数点霏微社公雨，两丛闲淡女郎花。  
诗成枕上常难记，酒满街头却易赊。  
自笑迩来能用短，只将独醉作生涯。  

陆游　小圃醉中作  
摇落园林探借春，耄期诗酒肯输人？  
狂时湖海犹嫌迮，达处羲农亦未淳。  
木叶敝身如盛服，藜羹加糁即常珍。  
巢由尚隐唐虞代，漫道桃源是避秦。  

陆游　小葺村居  
昔我作屋时，趣欲庇风雨。  
茆茨寒自刈，条枚细相拄。  
庳湿生蚍蚽，得暖森翅羽，  
摧挠自栋梁，朽败连柱础。  
邻父为我言：努力谋安处，  
土坚瓦可陶，步近木易取。  
岂知七十翁，沈痼久未愈，  
身世如浮沤，家舍真逆旅，  
一床居易足，十岁敢自许。  
且当复其初，浩歌卧环堵。  

陆游　小葺居舍  
野水枫林下，残年亦自存。  
刈茅支漏屋，插棘补颓垣。  
把钓襟灵爽，争棋笑语喧。  
晚窗幽兴极，共酌黍醅浑。  

陆游　小憩  
徐行散腰膂，小憩啬精神。  
休养观书眼，调娱宴坐身。  
青毡我家旧，红粟太仓陈。  
温饱无余事，寒龟息自匀。  

陆游　小憩长生观饭已遂行  
清绝长生观，再游疑後身。  
人间空石劫，物外自壶春。  
道士青精饭，先生乌角巾。  
回头增怅望，倦马扑征尘。  

陆游　小憩村舍  
藤梢维艇子，烟际觅人家。  
小妇篸新麦，群童摘晚茶。  
溪云易成雨，崖树少开花。  
聊寄平生快，青鞋到若耶。  

陆游　小憩前平院戏书触目  
道边小寺名前平，残僧二三屋半倾。  
旁分千畦画楸局，正对一山横翠屏。  
修纤弱蔓上幽援，坚瘦稚柏当前荣。  
稻秧正青白鹭下，桑椹烂紫黄鹂鸣。  
村虚卖茶已成市，林薄打麦惟闻声。  
泥行扶犁叱新犊，野饁烧笋炊香粳。  
十年此乐发梦想，忽然到眼难为情。  
上车欲去复回首，那将暮境供浮名。  

陆游　小憩卧龙山亭  
山高风浩浩，堂豁海冥冥。  
绿李分猿嗛，苍苔堕鹤翎。  
松寒诗思健，茶爽醉魂醒。  
安得丹青手，传摹入素屏？  

陆游　小桥  
漠漠轻阴隐隐雷，石榴半落点莓苔。  
小桥西北阑干角，独岸纶巾待雨来。  

陆游　小僧乞诗  
风前掩苒草吹香，溪上霏微雨送凉。  
万里安西无梦到，却寻僧话破年光。  

陆游　小山之南作曲栏石磴缭绕如栈道戏作二篇  
羁游随处得哦诗，扫溉轩窗每恨迟。  
已幻小山宽客恨，更添危磴作儿嬉。  
偶留塞上宁无数，径返湖边已有期。  
谁遣化工娱此老，幽花微拆绿苔滋。  

陆游　小山之南作曲栏石磴缭绕如栈道戏作二篇  
吏退庭空剩得闲，一窗如在翠微间。  
半崖萦栈游秦路，叠嶂生云入剡山。  
真有岩居临绝壑，但无渔艇系寒湾。  
跻攀自苦君休笑，寸步何曾不险艰。  

陆游　小市  
春风小市画桥横，桥北桥南次第行。  
绝景惟诗号勍敌，闲愁赖酒作长城。  
楼台到处灵和柳，帘幙谁家子晋笙？  
薄暮归来渔火闹，放翁自笑欲忘情。  

陆游　小市  
小市门前沙作堤，杏花虽落不沾泥。  
客心尚壮身先老，江水方东我独西。  
蹔憩轩窗仍汛扫，远游书剑亦提携。  
子规应笑飘零惯，故傍茆檐尽意啼。  

陆游　小市  
小市狂歌醉堕冠，南山山色跨牛看。  
放翁胸次谁能测，万里秋空未是宽。  

陆游　小市暮归  
爱酒行行访市酤，醉中亦有稚孙扶。  
林梢残叶吹都尽，烟际孤舟远欲无。  
野饷每思羹苜蓿，旅炊犹得饭雕胡。  
青山在眼何时到？堪叹年来病满躯。  

陆游　小室  
小室仅容膝，焚香观昨非。  
出门宁有碍？知我正须希。  
霜橘争棋乐，仙壶卖药归。  
平生钓竿手，不解叩黄扉。  

陆游　小室  
地褊焚香室，窗昏酿雪天。  
烂炊二龠饭，侧枕一肱眠。  
身似婴儿日，家如太古年。  
狸奴不执鼠，同我爱青毡。  

陆游　小室  
窗几穷幽致，图书发古香。  
尺池鱼鱭鱭，拳石树苍苍。  
老去身犹健，秋来日自长。  
养生吾岂解，嬾或似嵇康。  

陆游　小室  
术浅难医忘，文疏不送穷。  
诗囊逢厄运，药裹少新功。  
小室香凝碧，明窗日射红。  
邻翁来问疾，少话莫匆匆。  

陆游　小室逃暑  
千顷菰蒲万里风，渔翁散发卧孤蓬。  
何如此室才寻丈，常在冰壼雪窖中？  

陆游　小室晚酌  
病不禁寒怯早霜，东斋随事具杯觞。  
清时宽大何妨醉，白首龙锺未减狂。  
枝叶扶檠山果熟，盐醯调适野蔬香。  
兴阑径觅华胥路，枕藉图书满一床。  

陆游　小竖醉  
漫道樽中酒不空，歌呼谁解和衰翁？  
可怜小竖如猱玴，却有平阳吏舍风。  

陆游　小亭  
除地编茅作小亭，一川风露对青冥。  
残萤欲尽犹穿户，落叶初飞已满庭。  
栎老无心求匠石，鬼灵有说拒奴星。  
余年默数能多少，尽付黄庭两卷经。  

陆游　小艇  
放翁小艇轻如叶，只载蓑衣不载家。  
清晓长歌何处去，武陵溪上看桃花。  

陆游　小轩  
磚杵声中去日遒，小轩风露一帘秋。  
人间走遍心如石，分付寒蟩替说愁。  

陆游　小轩  
四面山如碧玉城，小轩聊得惬幽情。  
乍飞乳燕低无力，自落来禽静有声。  
麟笔残功成水品，蛇图余思入棋枰。  
闲中事业吾能了，未恨林庐送此生。  

陆游　小轩夏夜凉甚偶得长句呈杜叔高秀才  
遥夜帘栊已借秋，阑干星斗挂檐头。  
鹊翻清影移枝宿，萤弄孤光拂簟流。  
榻上琴书纷枕藉，发根风露冷飕飀。  
故人莫笑幽居陋，此夕真从造物游。  

陆游　小雪  
檐飞数片雪，瓶插一枝梅。  
童子敲清磬，先生入定回。  

陆游　小雪  
夜卧风号野，晨兴雪拥篱。  
未言能压瘴，要是欲催诗。  
跨蹇虽堪喜，呼舟似更奇。  
元知剡溪路，不减灞桥时。  

陆游　小宴  
洗君鹦鹉杯，酌我蒲萄醅。  
冒雨莺不去，过春花续开。  
英雄漫青史，富贵亦黄埃。  
今夕湖边醉，还须秉烛回。  

陆游　小饮  
门生嘲喜眠，官长骂耽酒；  
人生自适尔，嘲骂亦何有？  
蒸我乳下豚，翦我雨中韭，  
杯盘虽不丰，吾儿起为寿。  
车马满长安，谁肯顾衰朽！  
作诗付汝藏，千金珍弊帚。  

陆游　小饮  
莫笑放翁颠，歌呼覆酒船。  
双螯初斫雪，珍鯗已披绵。  
寒雨连旬日，新橙又一年。  
更须重九到，作意菊花前。  

陆游　小饮罢行至湖塘而归  
社酒真如粥面浓，朱颜顷刻换衰容。  
霜轻已觉树摇落，云起始知山叠重。  
梅市鱼归冲雨棹，宝林人定隔城钟。  
此翁大似游僧样，炉暖窗深又过冬。  

陆游　小饮房园  
宦游到处即忘家，况得闲身管物华。  
疏索故人缘病酒，折除厚禄为看花。  
泥新高栋初巢燕，萍匝荒池已集蛙。  
斟酌人生要行乐，灯前起舞落乌纱。  

陆游　小饮落梅下戏作送梅一首  
零落梅花不自由，断肠容易付东流。  
与人又作经年别，问君应知此夜愁。  
已是狂风卷平野，更禁横笛起危楼。  
何时小雪山阴路，处处寻香系钓舟。  

陆游　小饮梅花下作  
脱巾莫叹发成丝，六十年间万首诗。  
排日醉过梅落後，通宵吟到雪残时。  
偶容後死宁非幸？自乞归耕已恨迟。  
青史满前闲即读，几人为我作蓍龟？  

陆游　小饮赏菊  
菊得霜乃荣，性与凡草殊。  
我病得霜健，每却稚子扶。  
岂与菊同性，故能老不枯？  
今朝唤父老，采菊陈酒壶。  
举袖舞翩僲，击缶歌乌乌。  
秋晚遇佳日，一醉讵可无！  

陆游　小饮示座中  
镜裹萧萧两鬓衰，闲人正与老相宜。  
谁知翦烛焚香夜，恰是搓橙破橘时。  
莫道闭门无逸气，尚能为客诵新诗。  
君看江海宽多少，是处皆堪理钓丝。  

陆游　小饮赵园  
少年结骑厌追欢，渐老方知一笑难。  
邂逅偶能成千醉，登临未觉怕春寒。  
高林横霭丹青幅，乱蝶争花锦绣团。  
满眼风光索弹压，酒杯须似蜀江宽。  

陆游　小隐  
小隐在江干，茆庐亦易安。  
庖厨供白小，篱落蔓黄团。  
蹭蹬冯唐老，飘零范叔寒。  
世情从迫隘，醉眼觉天宽。  

陆游　小雨  
百谷畏秋阳，常恐膏泽吝。  
大哉天公仁，靉霂来有信。  
苹汀水未长，药陇土先润。  
新凉生葛衣，老惫亦小振。  

陆游　小雨  
赤日炎熇势未回，川云忽起亦佳哉。  
鸭冲细雨桥阴出，蝶弄微风草际来。  
榉柳不禁朝暮久，芙蕖犹有二三开。  
一年光景烦君看，何怪昆池有劫灰。  

陆游　小雨  
小雨暗林塘，寒声遶画廊。  
事须求暂假，宜睡称烧香。  

陆游　小雨  
川云叠叠密如鳞，山雨霏霏细似尘。  
未必便为耕陇喜，天公分付与诗人。  

陆游　小雨  
小雨明复闇，余寒去又来。  
新苔缘砌上，残杏过篱开。  
垂老身余几，逢春心尚孩。  
江天近寒食，林外过轻雷。  

陆游　小雨  
细细湿春光，霏霏破夕阳。  
卧闻惊倦枕，起看入虚堂。  
映叶莺犹啭，争泥燕正忙。  
闲愁无遣处，谁与共飞觞？  

陆游　小雨  
小雨过岩扃，残云傍野亭。  
花光相映发，莺语苦叮咛。  
举酒和神气，弹琴悦性灵。  
索居朋友绝，得句遗谁听？  

陆游　小雨  
急雨方侵幔，斜晖忽满廊。  
麈清添草色，衣润省篝香。  
妇织将收茧，农功已下秧。  
诸孙入家塾，亲为授三苍。  

陆游　小雨出西门五里至东岳庙  
埋没文书每自怜，偷闲出郭一欣然。  
稻陂雨细丰年候，槐陌风清嫩暑天。  
心似春鸿宁久住，身如秋扇合长捐。  
平生士雅今亡恙，老病何由共著鞭？  

陆游　小雨初霁  
归来偶似老渊明，消渴谁怜病长卿？  
小雨染成芳草色，好风吹断画檐声。  
剪灯院落晨犹冷，卖酒楼台晚旋晴。  
莫道此翁游兴嬾，兰亭禹寺已关情。  

陆游　小雨钓归  
雨点鸣丛苇，云头冒远山。  
儿曹出篱望，老子榜舟还。  
润入园畦里，凉生窗户间。  
秋阳方可畏，徙倚一开颜。  

陆游　小雨泛镜湖  
吾州清绝冠三吴，天写云山万幅图。  
龙化庙梁飞白雨，鹤收仙箭下青芜。  
菱歌嫋嫋遥相答，烟树昏昏淡欲无。  
端办一船多贮酒，敢辞送老向南湖。  

陆游　小雨极凉舟中熟睡至夕  
舟中一雨扫飞蝇，半脱纶巾卧翠藤。  
清梦初回窗日晚，数声柔橹下巴陵。  

陆游　小雨偶出邻里小儿竞随吾後不知其意何也  
云生海澨初飞雨，日漏山椒旋作晴。  
箬笠芒鞋桥下路，儿童争逐放翁行。  

陆游　小雨颇寒  
冬温初喜一寒新，纸阁塼炉养病身。  
残雨已收犹点滴，断云欲散更轮囷。  
衣裳可典宁留笥？口腹虽馋肯累人？  
一事明朝差似乐，探梅闲岸接篱巾。  

陆游　小雨云门溪上  
好雨疏疏压暮埃，断云漠漠带春雷。  
离黄穿树语断续，翠碧衔鱼飞去来。  
生菜入盘随冷饼，朱樱上市伴青梅。  
狂吟不是夸强健，老气如山未许摧。  

陆游　小雨舟过梅市  
故故催诗衬雨篷，悠悠破梦隔云钟。  
遥看渔火两三点，已过暮山千万峰。  
老矣自应埋病骨，归哉莫念抗尘容。  
停桡小住青枫岸，吴市高人傥可逢？  

陆游　小园  
萧散遗尘事，栽培得小园。  
土松花意活，林暖鸟言繁。  
餐酪供晨钵，葅芹荐晚樽。  
余年君莫问，送老向孤村。  

陆游　小园  
新作小溪园，牵藤迮缚门。  
钓船横北渚，樵路接东村。  
静坐依林樾，慵眠傍竹根。  
还家日已夕，栖雀闹黄昏。  

陆游　小园  
松菊仅三亩，作园真强名。  
驯禽惊不去，熟果坠无声。  
倦就盘陀坐，闲拈楖栗行。  
茅亭亦疏豁，凭槛看春耕。  

陆游　小园  
窄窄柴门短短篱，山家随分有园池。  
客因问字来携酒，僧趁分题就赋诗。  
晨露每看花藟坼，夕阳频见树阴移。  
拂衣司谏犹忙在，此趣渊明却少知。  

陆游　小园  
谁为闲愁拨不开，小园也复有池台。  
清泉白石皆吾友，绿李黄梅尽手栽。  
冲雨茭鸡时上下，近人栗鼠不惊猜。  
自怜两屦犹轻捷，不待儿扶日日来。  

陆游　小园  
小园草木手栽培，袤丈清池数尺台。  
拄杖倦时闲倚壁，芳醪熟後喜传杯。  
春芜满地鹿忘去，夏木成阴莺自来。  
堪笑山童惭饱食，时时走报一花开。  

陆游　小园  
小园烟草接邻家，桑柘阴阴一径斜。  
卧读陶诗未终卷，又乘微雨去锄瓜。  

陆游　小园  
历尽危机歇尽狂，残年惟有付耕桑。  
麦秋天气朝朝变，蚕月人家处处忙。  

陆游　小园  
村南村北鹁鸪声，水刺新秧漫漫平。  
行遍天涯千万里，却从邻父学春耕。  

陆游　小园  
少年壮气吞残虏，晚觉丘樊乐事多。  
骏马宝刀俱一梦，夕阳闲和饭牛歌。  

陆游　小园春思  
小轩愁入丁香结，幽径春生莣蔻梢。  
若论此诗吟思苦，纵磨铁砚也成凹。  

陆游　小园春思  
重台谖草初离土，百叶缃梅已满枝。  
莫道山家杀风景，也能醉倒向东篱。  

陆游　小园独立  
草香无处觅，花嫩不禁飞。  
泽国春归晚，柴门客过稀。  
新泥添燕户，细雨湿莺衣。  
倚杖临阶久，衰翁气力微。  

陆游　小园独酌  
横林摇落微弄丹，深院萧条作小寒。  
秋气已高殊可喜，老怀多感自无欢。  
鹿初离母斑犹浅，橘乍经霜味尚酸。  
小酌一卮幽兴足，岂须落佩与颓冠？  

陆游　小园花盛开  
厌住愁城徙醉乡，春风也肯到山房。  
鸭头绿涨池平岸，猩血红深杏出墙。  
淡薄相遭心已嬾，修行无力梦犹狂。  
更嗟著句多尘思，惭愧溪藤似截肪。  

陆游　小园新晴  
散发阳狂不计年，园林只在小窗前。  
断虹千尺卷残雨，新月一钩生暮天。  
腊酿拆泥留客醉，山茶落磑唤儿煎。  
物华心赏元无尽，剩住人间作地仙。  

陆游　小园新晴  
衰病犹烦药石功，残春终日在园中。  
地偏幽草为谁绿？雨霁新花如许红。  
足蹇扶持须稚子，杯深暖热赖邻翁。  
此身虽向闲中老，若比休休却未同。  

陆游　小园竹间得梅一枝  
若耶溪边鹤发叟，流落一生端坐口。  
如今不怕桃李嗔，更因竹君得梅友。  
岭头羁旅万里愁，江上凄凉一杯酒。  
枝横澹月影在地，蕊插乌巾香馥手。  
交情岁晚金石坚，孤操凛然真耐久。  
荒山野水终自得，银烛金壶亦何有？  
梦魂不接庄周蝶，心事肯付张绪柳？  
晚来画角动高城，起舞聊为放翁寿。  

陆游　小院  
小院回廊夕照明，放翁宴坐一筇横。  
铜協暖彻香初过，铁杵声清药欲成。  
世事熟看无一可，古人不作与谁评！  
新凉社酒家家熟，便用阳狂了此生。  

陆游　小斋壁间张王子乔梅子真李八百许旌阳及近时得道诸仙像每焚香对之  
山城作吏老堪羞，衫色尘昏鬓色秋。  
敛版那供新贵使，闭门聊与数公游。  
至人不死阅千劫，大海无穷环九州。  
安得相携从此逝，醉骑丹凤下玄洲。  

陆游　小昭庆院讲僧旧在都下与之相从今没已久见画像於院中作诗吊之  
曩岁曾陪夜讲灯，伏犀插脑齿如冰；  
假令重见应难识，遗像舑然一老僧。  

陆游　小舟  
小舟无定处，随意泊江村。  
云气分山叠，沙汀蹙浪痕。  
宦途危虎尾，闲味美熊蹯。  
高咏渊明句，吾将起九原。  

陆游　小舟白竹篷盖保长所乘也偶借至近村戏作  
茅檐细雨湿炊烟，江路清寒欲雪天。  
不爱相公金络马，羡他亭长白篷船。  

陆游　小舟白竹篷盖保长所乘也偶借至近村戏作  
雪云无际暗长空，小市孤村禹庙东。  
一段荒寒端可画，白篷笼底白头翁。  

陆游　小舟过吉泽效王右丞  
泽园霜露晚，孤村烟火微。  
本去官道远，自然人迹稀。  
木落山尽出，钟鸣僧独归。  
渔家闲似我，未夕闭柴扉。  

陆游　小舟过御园  
圣主忧民罢露台，春风别苑昼常开。  
尽除曼衍鱼龙戏，不禁刍荛雉兔来。  
水鸟避人横翠霭，宫花经雨委苍苔。  
残年自喜身强健，又作清都梦一回。  

陆游　小舟过御园  
水殿西头起砌台，绿杨闹处杏花开。  
箫韶本与人同乐，羽卫才闻岁一来。  
鷁首波生涵藻荇，金铺雨後上莓苔。  
远臣侍宴应无日，目断尧云到晚回。  

陆游　小舟航湖夜归书触目  
云黑风号不见星，古丘丛木聚精灵。  
舟人已过微相语，两两三三鬼火青。  

陆游　小舟航湖夜归书触目  
电掣半空云黯黮，船浮积水浪凭陵。  
茫然不辨身何处，犹喜东南见塔灯。  

陆游　小舟航湖夜归书触目  
遥望湖塘炬火迎，才归村舍雨如倾。  
畏途回首知安在，催唤儿童暖酒铛。  

陆游　小舟湖中夜归追和孟浩然夜归鹿门歌  
山光渐淡川气昏，急雨乱打荷叶喧。  
小舟横掠湖边村，人家收网半闭门。  
吾庐未见见堤树，舟人指点孤灯处。  
蒲丛姑恶最可哀，冲雨飞鸣背人去。  

陆游　小舟晚归  
扶病寻溪友，忘忧泛钓槎。  
渚寒无宿鹭，月白有啼鸦。  
败壁青灯暗，幽窗稚子哗。  
无生未暇说，且复议桑麻。  

陆游　小舟晚归  
秋晚吾庐好，柴门映断山。  
潮生鱼箔短，木落雉媒闲。  
缭堞苍茫外，渔舟浩荡间。  
客来常谢病，老钝耐嘲讪。  

陆游　小舟游近村舍舟步归  
数家茅屋自成村，地碓声中昼掩门。  
寒日欲沉苍雾合，人间随处有桃源。  

陆游　小舟游近村舍舟步归  
借得渔船泝小溪，系船浦口却扶藜。  
莫言村落萧条甚，也胜京尘没马蹄。  

陆游　小舟游近村舍舟步归  
不识如何唤作愁，东阡南陌且闲游。  
儿童共道先生醉，折得黄花插满头。  

陆游　小舟游近村舍舟步归  
斜阳古柳赵家庄，负鼓盲翁正作场。  
死後是非谁管得，满村听说蔡中郎。  

陆游　小舟游西泾度西冈而归  
小雨重三後，余寒百五前。  
聊乘瓜蔓水，闲泛木兰船。  
雪暗梨千树，烟迷柳一川。  
西冈夕阳路，不到又经年。  

陆游　小舟自红桥之南过吉泽归三山  
霏霏寒雨数家村，鸡犬萧然昼闭门。  
它日路迷君勿恨，人间随处有桃源。  

陆游　小舟自红桥之南过吉泽归三山  
六月芙蕖正盛时，画船长记醉题诗。  
世间好景元无尽，霜落荷枯又一奇。  

陆游　小筑  
放翁小筑寄江郊，屋破随时旋补茅。  
暮看白烟横水际，晓听清露滴林梢。  
生来不啜猩猩酒，老去那营燕燕巢。  
目断鹿门三太息，庞公千载可论交。  

陆游　小筑  
小筑并湖堤，茅茨不厌低。  
引泉浇药圃，砟竹树鸡栖。  
夕霭山常淡，秋芜路欲迷。  
平生草玄手，老去学鉯犁。  

陆游　小筑  
西郊小筑临烟汀，南山秀色入窗棂。  
朝钟暮鼓在何许，乃是会稽山阴之兰亭。  
堂中老人白须鬓，手扶藤杖垂九龄，  
客来不语坐至夕，往者绝物今忘形。  
墙隅老鸡新树栅，长号催上东方星。  
老人亦起穿两屦，岩泉漱齿读黄庭。  

陆游　小筑  
小筑湖边避俗嚣，几年于此寓箪瓢。  
虽非隐士子午谷，宁媿诗人丁卯桥？  
罗雀门庭无俗驾，缘云磴路有归樵。  
诗情酒兴常相属，堪笑傍人说寂寥。  

陆游　小筑  
小筑茅茨镜水滨，天教静处著闲身。  
平原不复赋豪士，甫里但思歌散人。  
翠壁微泉时的皪，衡门叠嶂晓嶙峋。  
子虚误辱诸公赏，万里轻鸥岂易驯！  

陆游　小筑  
小筑清溪尾，萧森万竹蟠。  
庵庐虽偪仄，庭户亦平宽。  
摘果观猿哺，开笼放鹤盘。  
澹然还过日，无处著悲欢。  

陆游　小筑  
小筑随高下，园池皆自然。  
锄山得灵药，斸坎遇寒泉。  
幽槛花房歛，深林果蕂骈。  
邻翁亦好事，相伴送流年。  

陆游　小酌  
盘箸贫犹设，杯盂老更耽。  
宗文树鸡栅，灵照挈蔬篮。  
径醉眼花乱，高眠鼻息酣。  
觉来寒日晚，落叶拥茆庵。  

陆游　小酌  
白发萧然海上村，犹能草草置清樽。  
今年项里杨梅熟，绿李来禽不足言。  

陆游　小酌  
帘外桐疏见露蝉，一壼聊醉嫩寒天。  
团脐磊落吴江蟹，缩项轮囷汉水鲂。  
投老宦游真漫尔，平生怀抱固超然。  
文书缚急何由耐，会向长安市上眠。  

陆游　小酌  
偶向东园把一杯，不辞团坐扫苍苔。  
野花经雨自开落，山鸟穿林时去来。  
皂白正非天欲辨，青黄要与木为灾。  
今年秋後犹能健，剩乞梅栽与李栽。  

陆游　晓出城东  
渺渺长江下估船，亭亭孤塔隐苍烟。  
不堪异县萧条地，更遇初寒惨澹天。  
巾褐已成归有约，箪瓢未足去无缘。  
包羞强索侏儒米，豪举何人记少年？  

陆游　晓出东城  
听彻清笳听晓钟，据鞍漏鼓尚冬冬。  
西楼落月径三尺，北岭乱云生半峰。  
苍磴幽寻过古寺，绿畴小驻劳春农。  
烟村已远犹回首，恐有鵷雏与伏龙。  

陆游　晓出东城马上作  
晓出东城数帜红，蒙茸狐貉拥衰翁。  
郊墟欺岁萧条後，风雪穷冬惨淡中。  
耐辱已惭非士节，端忧未办济民穷。  
诞欺成俗真当惧，谁挽天河一洗空？  

陆游　晓出湖边摘野蔬  
浩歌振履出茅堂，翠蔓丹芽采撷忙。  
且胜堆盘供苜蓿，未言满斛进槟榔。  
行迎风露衣巾爽，净洗　　荤匕箸香。  
著句夸张君勿笑，故人方厌太官羊。  

陆游　晓出南山  
久向人间触骇机，敛收孤迹早宜归。  
亡羊未恨补牢晚，搏虎深知攘臂非。  
明月长庚天欲晓，新桐清露暑犹微。  
扁舟蓑笠平生事，莫羡黄金带十围。  

陆游　晓出遇猎徒有作  
出门万瓦粲晨霜，忽忆行军起裹创。  
卖剑买牛身已老，搴旗斩将梦犹狂。  
奇才古有潜屠肆，豪气今谁寓猎场？  
狐兔草间何足问，合留长箭射天狼。  

陆游　晓出至湖桑埭  
残年孤寂不堪言，时唤平头驾短辕。  
老气犹能作罴卧，壮懹谁复记鸿轩？  
棹歌缥渺城西路，烟树参差埭北村。  
堪笑怪奇消未尽，夜来还梦属櫜韐。  

陆游　晓发金牛  
客枕何时稳，匆匆又束装。  
快晴生马影，新暖拆花房。  
沮水春流绿，嶓山晓色苍。  
阿瞒狼狈地，千古有遗伤。  

陆游　晓赋  
八月江湖风露秋，时闻脱叶下梧楸。  
离离斗柄西南指，烂烂天河今古流。  
人语正讙过古埭，角声三弄下谯楼。  
百城已共丰年乐，一老犹怀卒岁忧。  

陆游　晓赋  
鸡晨非一唱，鸦旦每三鸣。  
万物各有役，吾生何所营？  
书编犹未掩，窗纸已微明。  
稚子勇过我，琅琅诵易声。  

陆游　晓过万里桥  
晓出锦江边，长桥柳带烟。  
豪华行乐地，芳润养花天。  
拥路看欹帽，窥门笑坠鞭。  
京华归未得，聊此送流年。  

陆游　晓寒  
落月衔山口，浓霜倒菊丛。  
青毡压衾暖，软火满炉红。  
起晚书亏课，愁多酒策功。  
杜陵如昔否，谁与问征鸿？  

陆游　晓寒  
悠悠残梦伴残更，万木风号晓气清。  
鸡唱欲阑闻井汲，月痕渐浅觉窗明。  
突烟腾碧炊初动，衣焙堆红火已生。  
小合翻书裘褐暖，早朝霜滑媿公卿。  

陆游　晓起折梅  
织女斜河漏已残，长庚配月夜将阑。  
小桥幽径无人见，折得梅花伴晓寒。  

陆游　晓晴肩舆至湖上  
多稼如云获并空，牛阑樵担画图中。  
梧桐已逐晨霜尽，乌臼犹争夕照红。  
脱网噞喁奔远浦，避鹰扑握保深丛。  
旗亭人语灯初上，一醉何妨野老同。  

陆游　晓思  
暮年多感怆，孤梦久不成。  
残灯暗无焰，宿雨滴有声。  
食少夜常饥，展转空肠鸣。  
老鸡虽三号，山窗终未明。  
默诵旧记书，更觉负平生。  
披衣搔短发，壮志浩纵横。  

陆游　晓思  
昏昏断梦带余酲，散发披衣坐待明。  
城角吹残河渐隐，海氛消尽日初生。  
老农自得当年乐，痴子方争後世名。  
莫怪闭门常嬾出，即今车盖为谁倾？  

陆游　晓叹  
一鸦飞鸣窗已白，推枕欲起先叹息。  
翠华东巡五十年，赤县神州满戎狄。  
主忧臣辱古所云，世间有粟吾得食！  
少年论兵实狂妄，谏官劾奏当窜殛。  
不为孤囚死岭海，君恩如天岂终极。  
容身有禄愧满颜，灭贼无期泪横臆。  
未闻含桃荐宗庙，至今铜驼没荆棘。  
幽并从古多烈士，悒悒可令长失职？  
王师入秦驻一月，传檄足定河南北。  
安得扬鞭出散关，下令一变旌旗色！  

陆游　晓望海山  
暮山青尚浅，晓山如黛染。  
开窗望海山，天清雾方歛。  
向来六月中，黑云齐如截，  
苍龙下曳尾，卷雨洒炎热。  
造物信老手，忽作万里秋，  
刻削此孤峭，巉然消客愁。  
岂无一布帆，寄我浩荡意；  
会当驾长风，清啸遗世事。  

陆游　晓兴  
乱蝉噂新秋，老木立清晓。  
我亦岸纶巾，寄傲万物表。  
大千藏粒粟，浩劫过飞鸟。  
痴子居其间，利欲自缠绕。  
可怜荣进意，未向盖棺了。  
浮名更吓鬼，白垩写丹旐。  
我於斯世事，看破自少小；  
老矣更何求，归哉憩林沼。  

陆游　晓雪  
遶湖谁琢玉为屏，换却南堂万叠青。  
老子醉狂还自笑，持竿画字满中庭。  

陆游　晓雪  
观雪剡溪天下胜，题诗常恨不能奇。  
未应便许凝之语，此兴何曾有尽时？  

陆游　晓雨  
平明小雨压香尘，遶舍扶疏绿渐匀。  
睡过花时慵著句，老来春事不关身。  

陆游　晓雨  
东风吹雨送残春，冉冉年光次第新。  
君看枝头如许绿，争教桃李不成尘！  

陆游　晓雨初霁  
晓来一雨洗尘痕，浓绿阴阴可一园。  
燕子声中寂无事，独穿苔径出篱门。  

陆游　晓枕  
残漏冬冬急，明星磊磊高。  
一从安枕卧，无复揽衣劳。  
熨斗生晨火，熏笼覆縵袍。  
一杯山药酒，红日满亭皋。  

陆游　晓枕  
晓枕莺声带梦听，忽看淡日满窗棂。  
闲愁谁遣浓如酒，醉过残春不解醒。  

陆游　晓坐  
低枕孤衾夜气存，披衣起坐默忘言。  
缾花力尽无风堕，炉火灰深到晓温。  
空橐时时闻鼠啮，小窗一一送鸦翻。  
悠然忽记幽居日，下榻先开水际门。  

陆游　效蜀人煎茶戏作长句  
午枕初回梦蝶床，红丝小磑破旗枪。  
正须山石龙头鼎，一试风炉蟹眼汤。  
岩电已能开倦眼，春雷不许殷枯肠。  
饭囊酒瓮纷纷是，谁赏蒙山紫笋香？  

陆游　挟书一卷至湖上戏作  
买地孤村结草庐，萧然身世落樵渔。  
一编在手君无怪，曾典蓬山四库书。  

陆游　携一尊寻春湖上  
酒里真须勉策勋，百年何啻是中分。  
花梢已点猩猩血，水面初生瑟瑟纹。  
一世极知均腐骨，万锺元自付浮云。  
浩歌不恨无人和，但惜惊飞白鹭群。  

陆游　携瘿尊醉梅花下  
楠瘿作尊容斗许，拥肿轮囷元媚妩；  
肯从放翁来住山，谁云置身不得所？  
山房寂寞久不饮，作意欲就梅花语。  
我病鲜欢花更甚，日暮凄凉泣残雨。  
人生万事云茫茫，一醉常恐俗物妨，  
正须仙人冰雪肤，来伴老子铁石肠。  
花前起舞花底卧，花影渐东山月堕。  
瘿尊未竭狂未休，笑起题诗识吾过。  

陆游　谢郭希吕送石洞酒  
从事今朝真到齐，春和盎盎却秋凄。  
色如夷甫玉麈尾，价敌茂陵金褭蹄。  
瑞露颇疑名太过，橐泉犹恨韵差低。  
山园雪後梅花动，一榼常须手自携。  

陆游　谢韩实之直阁送灯  
玉作华星缀绛绳，楼台交映暮天澄。  
东都父老今谁在，肠断当时谏浙灯！  

陆游　谢韩实之直阁送灯  
旧友年来不作疏，华灯乃肯寄蜗庐。  
宁知此老萧条甚，二尺檠前正读书。  

陆游　谢君寄一犁春雨图求诗为作绝句  
说著功名我自羞，喜君解剑换吴牛。  
莫将江上一犁雨，轻博人间万户侯。  

陆游　谢君寄一犁春雨图求诗为作绝句  
老农虽瘠喜牛肥，回首红尘万事非。  
耕罢春芜天欲暮，小舟冲雨载犁归。  

陆游　谢客相过  
我力日愈衰，人事不敢倡。  
穷巷春多泥，何以税客鞅？  
诸君顾何取，勤恳问亡恙。  
赋诗代尺书，跂望徒悢悢。  

陆游　谢李平叔郎中问疾  
吏部朝回早，幽人病始苏。  
过门迂问讯，欹枕听传呼。  
缘瘦重裁帽，因衰学染须。  
投诗发公笑，试想此形模。  

陆游　谢王彦光提刑见访并送茶  
迩英帷幄旧儒臣，肯顾荒山野水滨。  
不怕客嘲轻薄尹，要令我识老成人。  
颿回鼓转东城暮，酒冽橙香一笑新。  
遥想解酲须底物，隆兴第一壑源春。  

陆游　谢王子林判院惠诗编  
文章有定价，议论有至公，  
我不如诚斋，此评天下同。  
王子江西秀，诗有诚斋风，  
今年入修门，轩轩若飞鸿。  
人言诚斋诗，浩然与俱东，  
字字若长城，梯冲何由攻？  
我望已畏之，谨避不欲逢。  
一日来叩门，锦囊出几空。  
我欲与驰逐，未交力已穷。  
太息谓王子，诸人无此功。  
骑驴上灞桥，买酒醉新丰，  
知子定有人，讵必老钝翁。  

陆游　谢徐居厚汪叔潜携酒见访  
我虽生乱离，犹及见前辈。  
衣冠方南奔，文献往往在。  
幸供扫洒役，迹忝诸生内。  
话言犹在耳，造次敢不佩？  
残年趋死近，孤学与时背；  
妄出更何求，终老事耕耒。  
史君稽古学，力大障横溃；  
广文亦伟士，名字震当代。  
同舟肯过我，凛与前修配。  
忧时抱忠鲠，论事极慷慨。  
嗟予虽益衰，耳目幸未废。  
何当卜邻墙，早暮聆謦欬。  

陆游　谢徐志父帐干惠诗编  
平生闻若人，笔墨极奇哨，  
相望二千里，安得接谈笑。  
一朝获其诗，惊喜踰素料，  
夜窗取吟讽，寒灯耿相照。  
舂容清庙歌，缥缈苏门啸，  
蹴天浙江涛，照野楚山烧。  
每篇十过读，玩味头屡掉；  
正如啜名酒，虽爱不忍釂。  
看君亦华发，气压万年少。  
予昔从茶山，辱赏三语妙；  
文章老不进，憔悴今可吊。  
谁知牛车铎，黄钟乃同调。  
愿君时来过，勿恤俗子诮。  

陆游　谢演师送梅  
早梅时节到江南，已判樽前酒满衫。  
输与西邻明上座，解从大庾岭头参。  

陆游　谢演师送梅  
折送江梅意不疏，要教相对斗清舑。  
为君著向明窗下，试问山翁具眼无？  

陆游　谢张时可通判赠诗编  
圣朝中兴六十年，君家文武何联翩！  
先王剑履冠麟阁，後嗣簪橐陪甘泉。  
流传到君愈卓荦，投我千篇皆杰作。  
未分玉帐万貔貅，且擅诗人一丘壑。  
尔来士气日靡靡，文章光焰伏不起。  
君今已似骥千云，更看他年鲲击水。  

陆游　谢张廷老司理录示山居诗  
憔悴经年客瘴乡，把君诗卷意差强。  
古人三语犹嗟赏，况是珠玑满锦囊！  

陆游　谢张廷老司理录示山居诗  
老觉人间万事非，但思茆屋映疏篱。  
秋衾已是饶归梦，更读山居二十诗。  

陆游　谢朱元晦寄纸被  
木枕藜床席见经，卧看飘雪入窗棂。  
布衾纸被元相似，只久高人为作铭。  

陆游　谢朱元晦寄纸被  
纸被围身度雪天，白於狐腋软於绵。  
放翁用处君知否？绝胜蒲团夜坐禅。  

陆游　心太平庵  
天下本无事，庸人扰之耳。  
胸中故湛然，忿欲定谁使。  
本心倘不失。外物真一蚁。  
困穷何足道，持此端可死。  
空斋夜方中，窗月淡如水。  
忽有清磬鸣，老夫从定起。  

陆游　辛丑十月诸公馈酒偶及百榼戏题长句  
喜事诸公尚见存，尺书时到爵罗门。  
已邀风月成三友，聊对湖山倒百尊。  
醉墨淋漓动高壁，狂歌悲壮落前村。  
悠然睡起西窗黑，一点青灯又断魂。  

陆游　辛丑正月三日雪  
开岁尚残冬，佳哉雪意浓。  
润归千里麦，声乱五更钟。  
帘隙收初密，墙隅积已重。  
龙团笑羔酒，狐腋袭驼茸。  
危槛临欹竹，幽窗听堕松。  
忽思西戍日，凭堞待传烽。  

陆游　辛酉除夕  
衰境遇白鸡，自分堕幽墟；  
造物偶见宽，俯仰复岁除。  
駸駸迫耄期，凛凛无根株，  
孰知尚坚顽，壮者有不如。  
铜瓶垂碧井，手自浸屠苏；  
松煤染兔颖，秉烛题桃符；  
登梯挂锺馗，祭灶分其余，  
僮奴叹我健，却立不敢扶。  
新春无五日，节物倾里闾。  
罗旛插纱帽，一醉当百壶。  

陆游　辛酉冬至  
今日日南至，吾门方寂然。  
家贫轻过节，身老怯增年。  
毕祭皆扶拜，分盘独早眠。  
惟应探春梦，已绕镜湖边。  

陆游　新安驿  
孤驿荒山与虎邻，更堪风雪暗南津！  
羁游如此真无策，独立凄然默怆神。  
木盎汲江人起早，银钗簇髻女妆新。  
蛮风弊恶蛟龙横，未敢全夸见在身。  

陆游　新辟小园  
人生如意每难全，草草园池却自然。  
世事已抛高枕外，春风常在短筇前。  
堕空花片纷红雨，遍地苔痕长绿钱。  
酒户渐增诗兴在，天容此老剩狂颠。  

陆游　新辟小园  
西戍归来鬓已霜，生儿又过乃翁长。  
眼明身健残年足，饭软茶甘万事忘。  
学废仅能书姓字，客来嬾复倒衣裳。  
山园寂寂春将晚，酷爱幽花似蜜香。  

陆游　新辟小园  
席地幕天君勿嘲，随宜野蔌与山殽。  
幽花避日藏深叶，归燕寻人理旧巢。  
曲水咏觞空念昔，斜川邻曲自论交。  
清贫尚媿茶山在，送老湖边有把茆。  

陆游　新辟小园  
新展山园半亩强，笑人车马出笼坊。  
山禽乍暖殷懃语，野蘤无风自在香。  
点点水纹迎细雨，疏疏篱影界斜阳。  
出门遥向邻翁说，释耒相从共一觞。  

陆游　新辟小园  
东轩嫩日上疏棂，吹尽浮云作意晴。  
林暖墙头双鹊语，水清池面小鱼行。  
畦添药品谁能别？架引藤阴忽已成。  
倚杖怡然便终日，老夫那复不平鸣。  

陆游　新辟小园  
祠禄縻人未弃官，春深幽国有余欢。  
笋生遮道妨行药，果熟团枝碍整冠。  
煮酒拆泥初灩灩，生绡裁扇又团团。  
退飞风际由来事，莫羡青霄刷羽翰。  

陆游　新裁道帽示帽工  
故帽提携二十霜，别裁要作退居装。  
山人手段虽难及，老子头围未易量。  
花插露沾那暇惜，尘侵鼠啮却须防。  
裹时嬾复呼儿问，一匣菱花每在傍。  

陆游　新裁短褐接客以代戎服或以为慢戏作  
此事巧相违，残年幸许归。  
虽云裁兔褐，不拟出渔扉。  
拂石襟灵爽，榰筇气力微。  
朝衣犹挂却，况遣著戎衣！  

陆游　新春  
老境三年病，新元十日阴。  
疏篱枯蔓缀，坏壁绿苔侵。  
忧国孤臣泪，平胡壮士心。  
吾非儿女辈，肯赋白头吟？  

陆游　新春  
柳淡春初破，梅寒瘦不禁。  
羁愁醉後减，睡思雨中深。  
闲试新收砚，重寻久废琴。  
何时见朋旧，细话别来心？  

陆游　新春  
蒙蒙烟雨暗江干，新岁还胜故岁寒。  
酒压浊清鸣社瓮，菜分红绿簇春盘。  
良辰节物元如昨，病客情怀自鲜欢。  
却羡村邻机上女，隔篱相唤祭蚕官。  

陆游　新春感事八首终篇因以自解  
九陌风和不起尘，平湖冰解欲生鳞。  
往来朝暮纷如蚁，得见新春有几人？  

陆游　新春感事八首终篇因以自解  
兴来游衍不辞遥，吹帽风轻过画桥。  
猩血未看开露蕊，麴尘先已上烟条。  

陆游　新春感事八首终篇因以自解  
一年最好早春天，风日初和未脱绵。  
坎坎圆鼙赛神社，翻翻小繖下湖船。  

陆游　新春感事八首终篇因以自解  
忆到夔门正月初，竹枝歌舞拥肩舆。  
当时光景应如昨，绿鬓治中八十余。  

陆游　新春感事八首终篇因以自解  
锦城旧事不堪论，回首繁华欲断魂。  
绣毂金羁三十里，至今犹梦小东门。  

陆游　新春感事八首终篇因以自解  
玻璃江上柳如丝，行乐家家要及时。  
只怪今朝空巷出，使君人日宴蟆颐。  

陆游　新春感事八首终篇因以自解  
梁州陌上女成群，铜绿春衫罨画裙。  
相唤游家园里去，秋千高挂欲侵云。  

陆游　新春感事八首终篇因以自解  
乌藤即是碧油幢，百万天魔指顾降。  
酣枕不知霜缟瓦，下床已见日烘窗。  

陆游　新寒  
病怯新寒欲不禁，南窗拥褐夜愔愔。  
江湖跌宕送余日，书剑萧条孤壮心。  
杜曲新愁随断雁，辽阳遗恨人疏砧。  
此怀拟向何人说，赖有昏灯伴苦吟。  

陆游　新寒  
小雨戒新寒，衡茆已怯宽。  
甑香炊紫角，门静挂黄团。  
扶杖穿茶坞，移舟傍钓滩。  
欲知秋有信，霜鬓不胜繁。  

陆游　新寒  
碧蝶飞飞过短篱，山姜石竹有残枝。  
谁知老子闲眠处，恰是新寒细雨时。  

陆游　新寒  
安石榴房初小坼，南天竺子亦微丹。  
新寒漠漠偏欺老，睡起无风怯倚栏。  

陆游　新寒小醉睡起日已高戏作  
倦眼蒙胧睡易成，华胥税驾不多程。  
衾重枕稳当霜夕，毡暖屏深拥宿酲。  
栩栩蝶魂闲自适，绵绵龟息静无声。  
幽楼岂是忘微禄，正怕绦铃扰五更。  

陆游　新霁城南舟中夜兴  
身是江湖不系船，雨余随处一翛然。  
浮云尽敛出青嶂，孤月徐升行碧天。  
收网渔歌移别浦，隔城塔影落前川。  
明朝闲就平洲饮，巾履追凉又一年。  

陆游　新津小宴之明日欲游修觉寺以雨不果呈范舍人  
风雨长亭话别离，忍看清泪湿燕脂。  
酒光摇荡歌云暖，不似西楼夜宴时。  

陆游　新津小宴之明日欲游修觉寺以雨不果呈范舍人  
新津渡头船欲开，山亭准拟把离杯。  
不如意事十八九，正用此时风雨来。  

陆游　新菊  
已过重阳十日期，菊丛初破两三枝。  
自怜短鬓萧萧白，不似黄花驿里时。  

陆游　新菊  
老去流年不耐催，微霜又见菊花开。  
莫言冷落西风晚，也有飞飞小蝶来。  

陆游　新开小室  
并檐开小室，仅可容一几。  
东为读书窗，初日满窗纸。  
衰眸顿清澈，不畏字如螘。  
琅然弦诵声，和答有稚子。  
余年犹几何，此事殊可喜。  
山童报炊熟，束卷可以起。  

陆游　新篱  
新篱三面北通门，藤架阴中细路分。  
天宇淡青成卵色，水波微皱作靴纹。  
参差村舍穿林出，缥缈渔歌隔浦闻。  
忽觉楚乡来眼底，欲题幽句吊湘君。  

陆游　新历叹  
新历在手心怕开，日月联翩相续来。  
黄金散尽自一快，白发不贷真可哀。  
无为健羡广成子，千二百年终有死。  
胶不可黏西去日，刀何由翦东流水？  
酒无醇醨但痛饮，市酝上尊俱醉耳。  
堂堂七尺死即休，不饱乌鸢饱蝼螘。  

陆游　新凉  
初卷含风八尺漪，井桐已复不禁吹。  
蝉声未用催残日，最爱新凉满袖时。  

陆游　新凉  
家住山阴剡曲傍，一番风雨送新凉。  
亦知病得清秋健，无奈愁随独夜长。  
日落川原横惨淡，月明洲渚远苍茫。  
老民无复忧时意，齿豁头童只自伤。  

陆游　新凉  
尽道新凉好，无如昼漏长。  
奇文窥楚屈，妙理玩蒙庄。  
静卧贫犹乐，高歌醒亦狂。  
翩翩双蝶子，也似惜年光。  

陆游　新凉  
由居谢来客，病体喜新凉。  
幽草上墙绿，落花沾土香。  
捐书心自息，听雨梦偏长。  
菰叶邻人饷，欣然独举觞。  

陆游　新凉  
月入楸梧径，风生芦荻林。  
脱巾凉入发，临水爽披襟。  
寒暑推移久，江湖感慨深。  
功名虽已矣，犹得寓孤吟。  

陆游　新凉  
菰首初离水，姜芽浅渍糟。  
粳香等炊玉，韭美胜炮羔。  
露下残芜湿，风生万木号。  
从今更何事？痛饮读离骚。  

陆游　新凉示子遹时子遹将有临安之行  
竹簟纱幮事已非，秋清初换熟嫌衣。  
鹊惊山月栖还起，萤避溪风堕又飞。  
老眼渐昏书嬾读，壮心虽在事多违。  
夜窗剩欲挑灯语，日倚柴门望汝归。  

陆游　新凉书怀  
乌帽围宽带眼移，闭门惯忍日长饥。  
文章虽媿声名误，志节宁随血气衰？  
天地无私非困我，圣贤可学有余师。  
短檠正叹经时别，凉入郊墟喜可知。  

陆游　新凉书怀  
药物扶持病少苏，残年不恨老菰芦。  
潦收溪椴鱼争售，岁乐村场酒易沽。  
无日桤林无坠叶，有时燕户有新雏。  
秋风剩起扁舟兴，安得州家复镜湖。  

陆游　新凉书怀  
邻曲今年又有年，垂髫戴白各欣然。  
先输官庾无逋赋，共赛神祠有社钱。  
退傅寄声情缜密，晦翁入梦语蝉聊。  
灯前细与儿曹说，蠹简犹堪数世传。  

陆游　新凉书怀  
山川遗迹晋唐余，水竹相望许洛居。  
一齿屡摇犹决肉，双眸虽涩尚耽书。  
郊原夜夜驱耕犊，村店时时秣蹇驴。  
客问若为娱老境？吾儿未与短檠疏。  

陆游　新凉书事  
卧看鸟篆印苍苔，窗户凉生亦乐哉！  
鸣树乱蝉催日落，拂阶飞叶报秋来。  
病余已觉身如寄，醉里却怜心尚孩。  
排日从今占幽事，折残篱菊探溪梅。  

陆游　新凉夜坐有作  
老夫任运本腾腾，一念轩裳实未曾。  
闲似苔矶垂钓叟，淡如村院罢参僧。  
砚屏突兀蓬婆雪，书几青荧莲勺灯。  
稚子可怜贪夜课，语渠循旧未须增。  

陆游　新买啼鸡  
峨峨赤帻声甚雄，意气不与其曹同。  
我求长鸣久未获，一见便觉千群空。  
主人烧神议已决，知我此意遽见从。  
秋衣初缝惜不得，急典三百新青铜。  
怜渠亦复解人意，来宿庭树不待笼。  
狐狸熟睨那敢犯，萧萧清露和微风。  
五更引吭震户牖，横梃无复须元戎。  
明星已高啼未已，云际腾上朝阳红。  
老夫抱病气已索，赖汝豪壮生胸中。  
明朝舂黍得碎粒，第一当册司晨功。  

陆游　新年  
寄迹人间梦已长，新年脱帽始微霜。  
坐中使气如秦侠，陌上行歌类楚狂。  
扫榻欲招贫与语，杜门聊以醉为乡。  
稽山剡曲虽堪乐，终忆祁连古战场。  

陆游　新年七十有九  
中岁抱沉绵，讵敢望七十；  
造物偶脱遗，俯仰耄已及。  
宁知辱弓旌，扶惫去乡邑。  
受恩不知报，怀抱空怏悒。  
天门邈难窥，地芥亦嬾拾。  
随身一诗囊，副以两药笈。  
何当复得谢，浩荡脱维絷。  
擘浪画楫飞，穿云青鞋湿。  
余年尚有几，登览当汲汲。  
狂吟题寺廊，大笔蘸墨汁。  

陆游　新年书感  
早岁西游赋子虚，暮年负耒返乡闾。  
残躯未死敢忘国？病眼欲盲犹爱书。  
朋旧何劳记车笠，子孙幸不废菑畲。  
新年冷落如常日，白发萧萧闷自梳。  

陆游　新黏竹隔作暖阁  
骨相元作舑儒酸，况复疾竖乘衰残。  
鹁姑声急雨方作，乌舅叶丹天已寒。  
封姨青女交作厄，竹君楮生却怜客。  
小儿但喜夜炉红，老夫更爱晨窗白。  
蜗牛负庐亦自容，是岂不足支穷冬？  
已胜展钵三椽下，莫羡苴茆万户封。  

陆游　新酿熟小饮  
玉船潋灩酌鹅黄，菊欲残时抵死香。  
似与幽人为醉地，清笳声里一天霜。  

陆游　新酿熟小饮  
篱菊犹堪采落英，一尊玉瀣酿初成。  
今宵要向中庭饮，不展华茵展月明。  

陆游　新酿熟小酌索笑亭  
新酒黄如脱壳鹅，小园持盏暂婆娑。  
文章不进技止此，仕宦忘归人谓何。  
宿业簿书昏病眼，梦游烟雨湿渔蓑。  
醉中笑向儿童说，白发今年添几多？  

陆游　新葺门屋  
林栖四壁空，百事从简易。  
缺篱寒未补，幽户夜不闭。  
东偏欲广屋，厚费敢轻议。  
设关力可具，稚子请遂事。  
呀然两竹扉，宁复志容驷。  
西山正当前，浩荡纳空翠。  
下临渔樵路，横锁风月地。  
惟愁俗客来，剥啄惊午睡。  

陆游　新晴  
宿雨解残雪，新春侵故年。  
和风拆冰罅，淡日弄窗妍。  
心事绿尊里，岁华乌帽边。  
今朝我病减，随处一欣然。  

陆游　新晴  
苦雨几终月，新晴喜夕阳。  
扶行呼稚子，随意下茅堂。  
草茂知獐健，巢新觉燕忙。  
兴阑归亦好，袖手独焚香。  

陆游　新晴  
雨断归云急，沙乾步屧轻。  
风花娇作态，野水细无声。  
社酒家家醉，春芜处处耕。  
今朝公事少，一笑赋新晴。  

陆游　新晴  
积雨已凄冷，新晴还少和。  
稼收平野阔，木落远山多。  
土润朝畦菜，机鸣夜掷梭。  
时清年岁好，吾敢叹蹉跎！  

陆游　新晴  
夜雨空阶滴到明，山云忽敛作新晴。  
门前月淡有檐影，墙外泥乾无屐声。  
与世日疏愁易遣，入春得暖疾差平。  
便当剩作沧洲趣，寄语沙鸥勿败盟。  

陆游　新晴  
兼甸不雨亦常阴，一日新晴抵万金。  
浦面波纹春縠细，桥头柳色麴麈深。  
关山满眼愁千斛，岁月催人雪一簪。  
犹有强宽怀抱处，午窗睡起听鸣禽。  

陆游　新晴  
雨叶玲珑晓日明，经旬风雨得初晴。  
欹眠歇尽人间念，时听幽禽一两声。  

陆游　新晴  
寂寂房栊鸟雀声，熏笼茶灶正施行。  
繁花满树春才半，斜日穿云雨乍晴。  
引睡书横犹在架，围棋客散但空枰。  
病怀莫道伤幽独，小榼芳醪手自倾。  

陆游　新晴  
挂冠湖上遂吾初，扪腹消摇适有余。  
羹煮野蔬元足味，屋茨生草亦安居。  
市垆分熟通赊酒，邻舍情深许借驴。  
更喜新晴满窗日，签题重整一床书。  

陆游　新晴出门闲步  
一夜风号作快晴。披裘扶杖出门行。  
青山绕舍雪封尽，丹叶满街霜染成。  
废寺僧寒多晏起，近村农惰阙冬耕。  
穷人旋画膨脝计，自买蹲鸱煮糁羹。  

陆游　新晴泛舟至近村偶得双鳜而归  
秋风一夜老汀苹，剡曲稽山发兴新。  
青嶂会为身後冢，扁舟聊作画中人。  
园林摇落知寒早，父老逢迎觉意真。  
归舍不妨成小醉，眼明细柳贯霜鳞。  

陆游　新晴马上  
一剑飘然万里身，白头也复走京尘。  
画楼酒旆滴残雨，绿树莺声催暮春。  
绝塞勒回勋业梦，流年换尽市朝人。  
此生安得常强健，小艇湘湖自采蓴。  

陆游　新晴赏牡丹  
杜门睡榻长苍苔，满眼新晴亦乐哉。  
小市忽逢蒪菜出，曲栏初见牡丹开。  
不嫌雨后泥三尺，且趁春残醉几回。  
自揣明年犹健在，东箱更觅茜金栽。  

陆游　新晴午枕初起信笔  
闭户日陶然，晴窗春已妍。  
华胥梦中国，龙汉劫初年。  
浩浩尘扬海，茫茫杵倚天。  
何妨驾孤鹤，小憩华山前。  

陆游　新晴野步  
吹尽浮云旋作晴，郊原高下水纵横。  
烟芜漫漫如添色，谷鸟关关已变声。  
迨酒贱时须痛饮，得人扶处尽闲行。  
隔湖遥指兰亭路，邻叟追随羡眼明。  

陆游　新秋  
短鬓萧萧失旧青，此身已看作邮亭。  
新秋无限凄凉意，尽付风蝉与露萤。  

陆游　新秋  
秋气入清笳，旗亭酒可赊。  
长歌穿小市，短帽插幽花。  
溪女留新蟹，园公饷晚瓜。  
谁知闲老子，解作醉生涯？  

陆游　新秋  
打窗落叶报秋期，病叟颓然两鬓丝。  
纵酒已无年少梦，读书仍负夜凉时。  
问囚损气嗟谁念？学道刳心恐已迟。  
买鹤清溪归计足，寄声先遣故人知。  

陆游　新秋  
衰发成丝奈若何？更堪日月疾飞梭。  
梧桐败叶飘犹少，蟋蟀雕笼卖已多。  
岁乐喧呼沽酒市，夜凉凄断采菱歌。  
老夫亦动秋风兴，欲倩邻翁买钓蓑。  

陆游　新秋  
天河渐近鹊桥时，一夜风吹斗柄移。  
金井梧桐元未觉，画廊蟋蟀已先知。  
青灯耿耿还相伴，白发萧萧只自悲。  
犹胜玉门关外客，卧听沙雁数归期。  

陆游　新秋  
远浦平郊弄夕霏，曲篱幽径锁秋晖。  
驯獐巧占苍苔卧，惊鹊斜穿密筱飞。  
浴罢小轩成美睡，雨余老火歛余威。  
未言风月供诗思，汗帻麈衣且解围。  

陆游　新秋  
蝉声满院送流年，又见秋风到海边。  
旧友死来频入梦，新诗愁绝少成篇。  
步头野水双飞鹭，林外人家一点烟。  
顾影自惊如许瘦，囊空无药起沉绵。  

陆游　新秋感事  
江上清秋昨夜回，渔扉正对荻洲开。  
志存天下食不足，节慕古人谗愈来。  
风际纸鸢那解久，祭余刍狗会堪哀。  
萧然散发听秋雨，剩领新凉入酒杯。  

陆游　新秋感事  
北渚秋风凋白苹，流年冉冉默伤神。  
强颜未忍乞墦祭，积毁仅逃输鬼薪。  
半榼浮蛆初试酿，两螯斫雪又尝新。  
受恩自度终无报，聊为清时备隐沦。  

陆游　新秋晚归  
玉粒尝新稻，金风作好秋。  
鴈回沙漠信，蝉噪夕阳愁。  
立久云生岫，归迟月满楼。  
吟余露华冷，砧杵起江头。  

陆游　新秋往来湖山间  
车似鸡栖舟似叶，百里何曾劳步屧。  
朝游樵风弄清泚，暮泊石帆登岌巌。  
旅饭虽舂才脱粟，僧羹无菜宁用挟。  
归来村落未上灯，除却御风无此捷。  

陆游　新秋往来湖山间  
会稽山下樵风溪，翠屏倒影青玻璃，  
尤奇峭壁立千仞，行子欲上无阶梯。  
商山坐看紫芝老，武陵无奈桃花迷。  
人间得意妄自喜，一哄怜汝真醯鸡！  

陆游　新秋往来湖山间  
禹祠巍巍阅千代，广殿修廊半倾壤。  
屹然遗窆每摩挲，石长苔侵字犹在。  
去年已媿曳杖来，今者更用儿扶拜。  
聊持一酌荐丹衷，衰疾龙锺神所贷。  

陆游　新秋往来湖山间  
健席高樯梅市路，朱桥绿树兰亭步。  
儿时钓游略可记，不料耄年犹此处。  
渔歌相和苇间起，菱船远入烟中去。  
世间万事等浮云，耐久谁如两芒屦？  

陆游　新秋以窗里人将老门前树欲秋为韵作小诗  
残暑无多日，幽居近小江。  
酒醒中夜起，松月入山窗。  

陆游　新秋以窗里人将老门前树欲秋为韵作小诗  
陆子江海人，所愿守节死。  
潮生钓濑边，月落菱歌里。  

陆游　新秋以窗里人将老门前树欲秋为韵作小诗  
小智每自私，大患缘有身。  
孰能忘彼己？吾将友斯人。  

陆游　新秋以窗里人将老门前树欲秋为韵作小诗  
野艇千钱买，明当泛渺茫。  
但能容一榼，家具不须将。  

陆游　新秋以窗里人将老门前树欲秋为韵作小诗  
立朝绍兴间，犹及见诸老。  
魂梦不可逢，丘坟闭秋草。  

陆游　新秋以窗里人将老门前树欲秋为韵作小诗  
朝真方舍杖，步月始闭门。  
零落山花後，经旬掩绿樽。  

陆游　新秋以窗里人将老门前树欲秋为韵作小诗  
唐虞虽已远，至道岂无传？  
度日一编里，怀人千载前。  

陆游　新秋以窗里人将老门前树欲秋为韵作小诗  
秋风昨夜来，声满梧桐树。  
故人渺天末，此夕谁与度？  

陆游　新秋以窗里人将老门前树欲秋为韵作小诗  
少年虽婚宦，淡然本无欲。  
婆娑三亩园，自叹不啻足。  

陆游　新秋以窗里人将老门前树欲秋为韵作小诗  
无食妨何事，吾儿可散愁。  
焚香正巾褐，听汝读春秋。  

陆游　新泉绝句二首  
扫石荫双松，岸巾穿万竹。  
尔来又一奇，岩泉寒可掬。  

陆游　新泉绝句二首  
斟泉可瀹茗，就泉可洗药。  
楚人曾未知，但谓缨可濯。  

陆游　新蔬  
黄瓜翠苣最相宜，上市登盘四月时。  
莫拟将军春荠句，两京名价有谁知？  

陆游　新暑书事  
城中五月汗沾衣，吾爱吾庐喜气微。  
珍簟含风来远饷，轻罗叠雪出鸣机。  
艾人当户佳时过，筒黍堆盘旧俗非。  
漫欲题诗还嬾去，老来百事与心违。  

陆游　新岁  
风入鞭梢紧，春从草色深。  
山坡卧新犊，园木转幽禽。  
勋业少年梦，关河游子心。  
尔来都扫尽，浊酒带醅斟。  

陆游　新岁  
改岁锺馗在，依然旧绿襦。  
老庖供餺飥，跣婢暖屠苏。  
载糗送穷鬼，扶箕迎紫姑。  
儿童欺老瞶，明烛聚呼卢。  

陆游　新岁颇健寄青城故人  
骄气年来痛自锄，似能略契度关书。  
神光出眦夜穿帐，胎发满头晨映梳。  
吾道元知非土苴，此身那可付丘墟？  
岷山幸有丹炉在，青壁何时共结庐？  

陆游　新滩舟中作  
江路桃花浪已生，新滩稳过失峥嵘。  
九年行半九州地，三峡归无三日程。  
系缆便增筇杖兴，倚窗时听棹歌声。  
衰迟未觉诗情减，又襞吴牋赋楚城。  

陆游　新堂  
湖上新堂气疏豁，三面岚光翠如泼。  
都门归来病相属，邻里怪我间何阔。  
蓴丝作羹饭雕胡，厨人斫鱠艺绝殊。  
何由唤得左元放，银盘钓出松江鲈？  

陆游　新塘观月  
携酒新塘南，中夜欲忘归。  
贪看月满湖，不觉露湿衣。  
天高鹤声厉，风急萤火稀。  
此夕不一醉，行叹破镜飞。  
渔家亦喜事，未掩水际扉。  
皇天有公道，处处皆清晖。  

陆游　新塘夜归  
烟月茫茫十里堤，数声渔唱埭东西。  
旋烧新兔倾村酒，扶得归来醉似泥。  

陆游　新夏感事  
百花过尽绿阴成，漠漠炉香睡晚晴。  
病起兼旬疏把酒，山深四月始闻莺。  
近传下诏通言路，已卜余年见太平。  
圣主不忘初政美，小儒唯有涕纵横。  

陆游　新燕  
天工不用翦刀催，山杏溪桃次第开。  
要信今年春事早，社前十日燕新来。  

陆游　新养白鸡毛羽如玉殊可爱  
赤帻峨峨玉羽明，篱间新织竹笼成。  
老人从此知昏晓，不用元戎报五更。  

陆游　新移竹栽喜於得雨而池中鸂鶒乃以水溢而去戏以长句记之  
雾雨三日天沉阴，西溪水长二尺深。  
土濡新竹有生意，池满文禽无住心。  
竹根苏活赖此雨，禽亦归飞戏烟浦。  
去留虽异各欣然，抽萌哺子全其天。  

陆游　新制道衣示衣工  
良工刀尺制黄絡，天遣家居乐圣时。  
著上朱门应不称，裁成乌帽恰相宜。  
客撑小艇招垂钓，僧扫虚窗约对棋。  
宝带貂冠虽看好，定知不入野人诗。  

陆游　新制小冠  
浅醉微吟独倚阑，轻云淡月不多寒。  
悠然顾影成清啸，新制栟榈二寸冠。  

陆游　新制小冠  
栟榈冠子轻宜发，綀布单衣爽辟尘。  
纵不能诗亦堪画，年余八十水云身。  

陆游　新治火阁  
老子今朝喜有余，房栊新毕得安居。  
炉红毡暖不出户，木落窗明常读书。  
浮蚁撇尝人散後，蹲鸱煨熟雪飞初。  
颓然自适还终日，殊胜隆中卧草庐。  

陆游　新治暖室  
小堂稳暖纸窗明，低幌围炉亦已成。  
日阅藏经忘岁月，时临阁帖杂真行。  
诗才退後愁酣战，酒量衰来喜细倾。  
从此过冬那复事，夜深时听雪来声。  

陆游　新筑山亭戏作  
危槛凌风出半空，怪奇造化欲无功。  
天垂缭白萦青外，人在纷红骇绿中。  
日月匆匆双转毂，古今杳杳一飞鸿。  
酒酣独卧林间石，未许尘寰识此翁。  

陆游　新作柴门戏书  
虽设常关果是麽？开门终日有谁过。  
从来不省多车辙，此际真宜置爵罗。  
尚许渔樵时剥啄，偶逢风月亦婆娑。  
炎炎炙手须臾事，也比柴荆较几何！  

陆游　新作火阁  
旋设篝炉下纸帘，乐哉容膝似陶潜。  
囊中佩药无时服，架上堆书信手拈。  
似玉秋菰殊未老，如云宿麦不须占。  
扫空祠禄吾何欠，陋巷箪瓢易属厌。  

陆游　新作火阁  
山路霜清叶正黄，地炉火暖夜偏长。  
中安煮药膨脝鼎，傍设安禅曲彔床。  
木槁不知年自往，云闲已与世相忘。  
更阑坐稳人声静，时听风帘响暗廊。  

陆游　新作南门  
翦棘移门未费钱，好山无数碧巉然。  
病夫愦愦真堪笑，反衣狐裘三十年。  

陆游　薪米偶不继戏书  
仕宦不谐农失业，败屋萧萧书数箧。  
藜羹不糁未足嗟，爨灶无薪扫枯叶。  
丈夫穷空自其分，饿死吾肩未尝胁。  
世间大有乞墦人，放翁笑汝骄妻妾。  

陆游　信笔  
吾生本暂寓，无日不可死；  
区区迟速间，何地著愠喜？  
朝移一株石，暮引一脉水，  
是中亦何乐，一笑聊尔耳。  

陆游　信笔  
为善得祸吁可悲，颜回短命伯夷饥。  
何人长号血续泪？天自无心君自痴。  

陆游　信笔  
有酒或一醉，无酒终日闲。  
雨足通南涧，木落见西山。  
饭饱出柴门，本散腰脚顽；  
偶然遇野人，笑语欲忘还。  

陆游　信笔  
少年醉眼傲王侯，末路悲歌夜饭牛。  
济世有时生一念，镜中白发劝人休。  

陆游　信笔  
急雨初过景物奇，一天云作细鳞差。  
画桡弄水三十里，恰是西村烟暝时。  

陆游　信步近村  
端闲何以永今朝，拈得筇枝度野桥。  
三亩空园喧啄木，十寻高树络凌霄。  
长饥未必缘诗瘦，多闷惟须赖酒浇。  
兴尽归来又陈迹，一林风叶暮萧萧。  

陆游　信手翻古人诗随所得次韵夜坐除夜沐浴  
病起瘦可惊，崚嶒夜窗影。  
八十遂当至，何止践衰境。  
食箪幸能尽，药裹亦已屏，  
汲泉煮日铸，舌本味方永。  
士苦不自晦，常若锥见颖。  
叔度独何人，长陂渺千顷。  

陆游　信州东驿晨起  
衣上征尘鬓畔霜，信州古驿憩归装。  
悲歌未肯弹长铗，　气犹能卧大床。  
半暗残灯摇北壁，常饥老马卧东厢。  
邻鸡唱罢衣篝暖，自笑行人日日忙。  

陆游　行东山下至南岩  
穿林了不厌崎岖，邂逅幽怀得少摅。  
昔媿出山成小草，今知临水羡游鱼。  
呦呦驯鹿随轻策，决决流泉入野渠。  
坐觉尘襟真一洗，正如头垢得爬梳。  

陆游　行饭暮归  
蹔置观书不耐闲，飘然梅坞竹篱间。  
霜风尽脱千林叶，云气平沉一面山。  
笑唤筇枝扶蹇步，聊凭村酒借朱颜。  
庙壖墙下归来晚，宿鸟纷纷已渐还。  

陆游　行饭暮归  
宿疾去如扫，出门芒屦轻。  
菊丛寒蝶闹，枫叶夕阳明。  
结阵看鸦集，衔衣喜犬迎。  
踟躇搔白首，诗句入经营。  

陆游　行饭至湖桑堰东小市  
饱食无营是处游，偶然来到埭东头。  
芒鞋也似双凫快，渔艇真如一叶浮。  
樵担行歌冲暝色，酒旗遮路卖新簄。  
任朱二老今安在？叹息黄茅拥故丘。  

陆游　行饭至湖上  
行饭消摇日有常，青鞋又到古祠傍。  
残芜满路无多绿，落叶投空不待黄。  
只道诗书能发冢，岂知博簺亦亡羊？  
此身只合都无事，时向湖桥看戏场。  

陆游　行饭至新塘夜归  
门前徙倚尚余霞，湖上归来月满沙。  
云湿一声新到雁，林昏数点後栖鸦。  
凄迷篱落开寒菊，郑重比邻设夜茶。  
早议挂冠君会否？暮年心念不容差。  

陆游　行歌  
孤村小市负薪歌，造物其如此老何？  
灵药已能驱疾竖，醇醪不用战悲魔。  

陆游　行过西山至柳姑庙晚归  
倚杖西山麓，褰衣古庙壖。  
断云依钓浦，细雨压炊烟。  
废学惭诗退，安贫觉气全。  
霜天日易晚，钟鼓隔城传。  

陆游　行後园  
霜风吹枯桑，落叶乾有声。  
陂池日已涸，沙水见底清。  
人生非金石，岁暮难为情。  
安得天边鹄，驾之以遐征！  

陆游　行路难  
平生结交无十人，与君契合怀抱真，  
春游有时马忘秣，夜话不觉鸡报晨。  
极知贫贱别离苦，明日有怀就谁语！  
人无根柢似浮萍，未死相逢在何许？  
道边日斜泣相持，旗亭取醉不须辞。  
君贵堂厨万钱食，我劝一杯应不得。  

陆游　行绵州道中  
三年客江硖，万死脱鱼鼋。  
平地从今始，穷涂敢复论。  
园畦棋局整，坡垄海涛翻。  
瘦犊应多恨，泥涂伏短辕。  

陆游　行年  
行年过七十，与世两相忘。  
墨沼龟鱼乐，药园芝术香。  
吾生一虫臂，世路几羊肠。  
楮弁新裁就，翛然学道装。  

陆游　行牌头奴寨之间皆建炎末避贼所经也  
今朝霜薄风气和，霁色满野行人多。  
沙平水浅木叶下，摇楫渡口生微波。  
建炎避兵奔窜地，谁料白首重经过。  
四十余年万事改，惟有青嶂高嵯峨。  
安得西国蒲萄酒，满酌南海鹦鹉螺。  
侑以吴松长丝之玉鱠，送以邯郸皓齿之清歌。  
向来丧乱汝所记，大地凛凛忧干戈。  
偶然不死到老大，为底苦惜朱颜酡？  

陆游　行武担西南村落有感  
骑马悠然欲断魂，春愁满眼与谁论？  
市朝迁变归芜没，涧谷豦＊互吐吞。  
一径松楠遥见寺，数家鸡犬自成村。  
最怜高冢临官道，细细烟莎遍烧痕。  

陆游　行在春晚有怀故隐  
老辱明时乞一官，逢春惆怅独无欢。  
旧人零落北音少，市肆萧疏民力殚。  
归计已栽千个竹，残年合挂两梁冠。  
石帆山路频回首，箭茁蓴丝正满盘。  

陆游　行至严州寿昌县界得请许免入奏仍除外官感恩述怀  
晓传尺一到江村，拜起朝衣渍泪痕。  
敢恨帝城如日远，喜闻天语似春温。  
翰林惟奉还山诏，湘水空招去国魂。  
圣主恩深何力报，时从天末望修门。  

陆游　杏花  
江城开岁风雨频，闭合不出俄经旬；  
忽逢国艳带卯酒，坐觉天地无余春。  
芳敷正当晨露重，盛丽欲擅年华新。  
数株欹斜傍山驿，一簇深浅临烟津。  
徘徊跋马不忍去，只恐飘堕随车尘。  
念当载酒醉花下，破晓啼莺先唤人。  

陆游　胸次郁郁偶取枯笔作狂草遂成长句  
酒隐人间六十年，晚途敛版自伤怜。  
庄周聊寄漆园吏，梅福终为吴市仙。  
方外酒徒盟尚在，囊中剑术老当传。  
此心郁屈何由豁，聊遣龙蛇落蜀牋。  

陆游　休日  
赐休暂许养衰残，静院翛然昼掩关。  
酿酒移花调护闷，弄琴洗砚破除闲。  
与人多忤谗消骨，报国无功愧满颜。  
一寸归心向谁说，小屏依约剡中山。  

陆游　休日登花将军庙小楼  
林间缥缈出层楼，栏角苍茫万顷秋。  
曾是胸中著云梦，不妨此地少迟留。  

陆游　休日登千峰榭遇大风雨气象甚伟  
今日逢休沐，凭高且暂闲。  
风声初卷野，雨气已吞山。  
疾病临觞嬾，尘埃得句悭。  
西征忽在眼，河势抱函关。  

陆游　休日感兴  
宦海风波实饱经，久将人世寄邮亭。  
家无钗泽穷冯衍，身著襦裙老管宁。  
药圃按行新蔓绿，书楼徙倚暮山青。  
偶然得句悲谁属，零落交朋比晓星。  

陆游　休日留园中至暮乃归  
尽道官身属太仓，未妨寄傲向林塘。  
绿波春涨群鱼乐，清露晨流蔓草香。  
闲试名弓来射圃，醉盘骄马出球场。  
长城万里知谁许，看镜空悲两鬓霜。  

陆游　休日行郡圃  
南山如黛照朱扉，地接官居到亦稀。  
寒蝶徘徊掠衰草，孤花闲淡弄斜晖。  
荒城歌舞难误客，休日文书且解围。  
犹胜去年穷巷底，卧闻砧杵念秋衣。  

陆游　休日有感  
少年从宦地，休日喜无涯。  
坐上强留客，街头旋买花。  
开轩催汛扫，脱帽共諠哗。  
村巷朋游绝，逢春祗自嗟。  

陆游　休日与客燕语既去听小儿诵书因复作草数纸  
赐沐家居谢掾曹，暂将萧散慰勤劳。  
琅琅应节儿书熟，亹亹生风客论高。  
玉屑名牋来濯锦，风漪奇石出临洮。  
托盟翰墨吾安敢，挥洒淋漓自足豪。  

陆游　修居室赋诗自警  
荒园二三亩，败屋八九间，  
初至如逆旅，忽逾四十年。  
屋日已朽蠹，我老不自还。  
茅可刈之野，木可伐之山，  
尚复不能具，日夜忧其颠；  
况我虚幻身，念念随化迁，  
齿堕发亦缟，镜中失朱颜，  
其危甚于屋，何恃能牢坚？  
丰汝梨与枣，养汝汞与铅，  
防疾如待敌，爱气如守关，  
谋于履霜初，惧在横流前，  
书绅铭席端，虽老尚可全。  

陆游　修路  
雨霪道坏困泥涂，木石纷然赖里闾。  
但使仅堪行便足，我无长戟与高车。  

陆游　袖手  
袖手地炉傍，身闲日自长。  
窗明蠹简字，帘约篆盘香。  
道士传琴谱，山僧送药方。  
自然尘事远，不用濯沧浪。  

陆游　戌兵有新婚之明日遂行者予闻而悲之为作绝句  
送女忽忽不择日，彩绕羊身花照席。  
暮婚晨别已可悲，犹胜空房未相识。  

陆游　戌兵有新婚之明日遂行者予闻而悲之为作绝句  
夜静孤村闻笛声，溪头月落欲三更。  
不须吹彻阳关曲，中有征人万里情。  

陆游　虚堂  
暑气虚堂一点无，爽如秋露贮冰壶。  
沧州未遽浮舴艋，碧井聊听放辘轳。  
肃肃清风生薤簟。酣酣美梦付纱幮。  
恼人不奈奴兵辈，环抱文书待日晡。  

陆游　徐稚山给事慶八十乐语口号  
欲知主圣本臣忠，倾尽嘉谟沃舜聰。  
同载方如周吕尚，安车不数汉申公。  
日烘盎盎花光暖，爐映鳞鳞酒浪红。  
白首同朝各强健，莫辞爛醉答春风。  

陆游　叙州  
画船冲雨入戎州，缥缈山横杜若洲。  
须信时平边堠静，传烽夜夜到西楼。  

陆游　叙州  
文章何罪触雷霆？风雨南溪自醉醒。  
八十年间遗老尽，坏堂无壁草青青。  

陆游　叙州  
楚柂吴樯又远游，浣花行乐梦西州。  
千寻铁锁远堪恨，空锁长江不锁愁！  

陆游　畜一鸡报晓声清圆而鸣每晚戏书绝句  
鸡鸣平旦未为迟，恰是山房睡觉时。  
著屐起寻溪上路，野梅犹有未残枝。  

陆游　学道  
学道知专气，尊生得养形。  
精神生尺宅，虚白集中扃。  
出岫孤云静，凌霜老柏青。  
晨兴取涧水，漱齿读黄庭。  

陆游　学射道中感事  
学射山前宿雨收，篮舆咿轧自生愁。  
得闲何惜倾家酿，渐老真须秉烛游。  
道废尚书犹乞米，时来校尉亦封侯。  
自怜白首能豪在，车辙何因遍九州？  

陆游　学书  
九月十九柿叶红，闭门学书人笑翁。  
世间谁许一钱直？窗底自用十年功。  
老蔓缠松饱霜雪，瘦蛟出海拏虚空。  
即今讥评何足道，後五百年言自公。  

陆游　学易  
卒岁勿多求，壼餐与褐裘。  
心安由自足，身贵为无求。  
易化千年鹤，难驯万里鸥。  
闭门方学易，未暇揖浮丘。  

陆游　学易  
学古忘衰疾，斋心洗昨非。  
拳拳奉天理，坦坦息心机。  
改过先幽隐，收功在细微。  
耄期犹自警，俯仰惜余晖。  

陆游　雪  
一夕山阴道，真成白玉京。  
衰残失壮观，拥被听窗声。  

陆游　雪  
但苦奇寒恼病翁，岂知上瑞报年丰。  
一庭不扫待新月，万壑尽平号断鸿。  
茧纸欲书先研冻，羽觞才举已尊空。  
若耶溪上梅千树，久我今年系短篷。  

陆游　雪  
平郊漫漫觉天低，况复寒云结惨凄。  
老子方惊飞蛱蝶，群儿已说聚狻猊。  
中宵鸢堕频摧木，彻旦鸡瘖重压栖。  
只待新晴梅坞去，青鞋未怯踏春泥。  

陆游　雪  
瘴疠家家一洗无，更欣余润沃焦枯。  
花壼夜冻先除水，衣焙朝寒久覆炉。  
松顶积高时自堕，竹枝压重欲相扶。  
云开正值春风早，却看晴光满九衢。  

陆游　雪歌  
黑云黯黯如翻鸦，急霰飒飒疑投沙。  
初闻万窍号地籁，已见六出飞天花。  
宁论异事吠群犬，且喜和气连千家。  
穿帘投隙矜妩媚，平坑塞谷迷豦　。  
遥遥林塔出玉笋，渺渺江路蟠修蛇。  
扣门方拟贳邻酒，篝火更欲寻僧茶。  
悬知朝士集阙角，靴声入贺趋正衙。  
吾衰久矣尚何说，所幸一稔均幽遐。  

陆游　雪後  
雨解平檐雪，风收际海云。  
根苏萱出土，冰断水生纹。  
游舫家家葺，行歌巷巷闻。  
太平元有象，端为谢东君。  

陆游　雪後  
雪消已断虚檐溜，日暖初催百草生。  
射的山前春水绿，笙歌又满会稽城。  

陆游　雪後  
雪後晴初快，春前日渐长。  
菊根萌已动，梅藟意先香。  
禽语惊幽枕，冰消涨野塘。  
衰残难出户，不是嬾衣裳。  

陆游　雪後  
冰开地沮洳，云破日曈曨。  
鸿入青冥际，草生残烧中。  
方欣毕公税，已复始农功。  
稻垄牛行处，泥翻夕照红。  

陆游　雪後出游戏作  
小巘平冈雪陆离，幽人又赋探春诗。  
典琴沽酒元非俗，著屐观碑又一奇。  
大度乾坤容落托，多情风月笑衰迟。  
吾生也似梅花淡，燕未归来蝶不知。  

陆游　雪後龟堂独坐  
丈夫自重如拱璧。安用人看一钱直。  
箪食豆羹不虚受，富贵那可从人得。  
读书万卷行媿心，幽有鬼神为君惜。  
龟堂乐处谁得知？红日满窗听雪滴。  

陆游　雪後龟堂独坐  
两手龟坼愁出袖，闭户垂帷坐清昼。  
朝阳破云雪渐消，点滴无穷听檐溜。  
士生百行虽相补，第一要能安饭糗。  
诗书幸可教儿童，勿使後人怜晚谬。  

陆游　雪後龟堂独坐  
牙齿欲落何足惜，烂鬻藜羹自堪食。  
屋穿不害气吐虹，客至从惊瘦如腊。  
天公镌汝亦已至，春风裂面雪三尺。  
浊醪倾罢仰屋歌，尚友孙伴与徐积。  

陆游　雪後龟堂独坐  
闭门屋漏不可居，出门雪泥深尺余。  
兴阑已回剡溪棹，路滑罢借东家驴。  
竹窗兀兀无与语，浇愁赖有酒一壶。  
眼花耳热睡至夜，吹火起读残编书。  

陆游　雪後寒甚  
日破重云出，春从浅步来。  
未融楼北雪，先绽水南梅。  
屏护清吟砚，缸鸣乍熟醅。  
平生羡李愬，入蔡夜衔枚。  

陆游　雪後煎茶  
雪液清甘涨井泉，自携茶灶就烹煎。  
一毫无复关心事，不枉人间住百年。  

陆游　雪後苦寒行饶抚道中有感  
残雪暮还结，朔风晴更寒。  
重裘犹粟肤，连酌无驿颜。  
指直不可握，终日缩袖间。  
十年走万里，何适不艰难。  
附火财须臾，揽辔复慨叹。  
恨不以此劳，为国戍玉关。  

陆游　雪後ˉ　梅偶得绝句十首  
雪晴萧散曳筇枝，小坞寻梅正及时。  
临水登山一年恨，十分说似要渠知。  

陆游　雪後寻梅偶得绝句十首  
青帝宫中第一妃，宝香熏彻素绡衣。  
定着￥谪堕不容久，万斛玉尘来聘归。  

陆游　雪後寻梅偶得绝句十首  
银烛檀槽醉海棠，老来非复锦城狂。  
疏梅对影太清淡，为拂焦桐弹履霜。  

陆游　雪後寻梅偶得绝句十首  
雪里芬芳亦偶然，世人便谓占春前。  
饱知桃李俗到骨，何至与渠争著鞭。  

陆游　雪後寻梅偶得绝句十首  
双鹊飞来噪午晴，一枝梅影向窗横。  
幽人宿醉闲欹枕，不待闻香已解酲。  

陆游　雪後寻梅偶得绝句十首  
竹篱曲曲水边村，月澹霜清欲断魂。  
商略前身是飞燕，玉肌无粟立黄昏。  

陆游　雪後寻梅偶得绝句十首  
相逢未易可疏亲，不是登墙宋玉邻。  
林下风标许谁比，直须江左谢夫人。  

陆游　雪後寻梅偶得绝句十首  
春近山中日渐长，重重云崦閟幽香。  
神仙不饮尘凡酒，素面看人醉後狂。  

陆游　雪後寻梅偶得绝句十首  
蕊殿仙姝下界游，偶来税驾剡溪头。  
君看月里横枝影，尽是苍龙与翠＊。  

陆游　雪後寻梅偶得绝句十首  
清霜夜夜奈寒何，赖是知心有素娥。  
枉道疏枝不禁笑，主人欢意自无多。  

陆游　雪霁  
米尽囊空莫问渠，天公自解养迂疏。  
雪泥壅路断来客，朝日满窗宜读书。  
渐暖横林闻语鸟，乍晴幽圃富嘉蔬。  
东家小蹇那须借，早晚吾儿送鹿车。  

陆游　雪霁归湖上过千秋观少留  
纵辔不嫌远，逢山犹一登。  
夕阳陂渺渺，残雪塔层层。  
折竹横遮道，饥乌下啄冰。  
欲归还小驻，倚杖对崚嶒。  

陆游　雪晴  
腊尽春生白帝城，俸钱虽薄胜躬耕。  
眼前但恨亲朋少，身外元知得丧轻。  
日映满窗松竹影，雪消并舍鸟乌声。  
老来莫道风情减，忆向烟芜信马行。  

陆游　雪晴步至舍傍  
雪消还似雨，冰释旋成泥。  
视菜荒陂北，寻梅小坞西。  
墙阴新犊卧，庭际午鸡啼。  
幽兴殊无极，归来日已低。  

陆游　雪晴行益昌道中颇有春意  
杜陵雁下岁将残，疋马西游雪拥关。  
憔悴敢忘双阙路，淹迟遍看两川山。  
春回柳眼梅须里，愁在鞭丝帽影间。  
安得黄金成大药，为人千载驻颓颜。  

陆游　雪晴欲出而路泞未通戏作  
欲觅溪头路，春泥不可行。  
归来小窗下，袖手看新晴。  

陆游　雪晴欲出而路泞未通戏作  
雪消重作雨，冰释又成泥。  
已败筇枝兴，高眠听午鸡。  

陆游　雪晴至後园  
病扶藤杖觅残梅，牢落情怀怕酒杯。  
约束园丁勤洒扫，迎年作意待春来。  

陆游　雪晴至後园  
宝马东风拥犊车，碧鸡坊里擅豪华。  
南来强作寻春梦，何处如今更有花。  

陆游　雪山  
雪崦梅村一径斜，茆檐烟火两三家。  
眼明见此幽栖地，却恨吾庐已太奢。  

陆游　雪夕  
目视左{左目右荒}{左目右荒}耳聋，吾衰略与昔人同。  
移灯自看伶竮影，取酒时浇祑磈胸。  
东郭稍能师顺子，北山未敢笑愚公。  
空村雪虐风饕夜，袖手悠然政策功。  

陆游　雪夜  
雪声如飞沙，风声如翻涛，  
三更天地闇，雪急风愈豪。  
颇疑虚空中，鬼神战方鏖，  
胜负要一决，利兵未肯櫜。  
我如堕重围，百计无由逃。  
僵缩不能寐，起坐拥故袍。  
自叹老益贫，庭草常不薅；  
惟酒不惮费，贷券如山高。  
园蔬甘且柔，味不减豚羔。  
醉此风雪夕，聊忍抱瓮劳。  

陆游　雪夜  
雪屋透窗明，风帘撮夜声。  
披衣拥炉坐，忘却在都城。  

陆游　雪夜  
病卧湖边五亩园，雪风一夜坼芦藩。  
燎炉薪炭衣篝暖，围坐儿孙笑语温。  
菜乞邻家作菹美，酒赊近市带醅浑。  
平居自是无来客，明日冲泥谁叩门！  

陆游　雪夜  
荒郊贸贸行，断垄倄倄耕。  
常情所藉躏，岂复怀不平。  
归来卧破屋，中惟一床横。  
且烧生柴火，静听湿雪声。  

陆游　雪夜  
书卷纷纷杂药囊，拥衾时炷海南香。  
衰迟自笑壮心在，喜听北风吹雪床。  

陆游　雪夜  
村路雪泥人断行，佛灯一点绛纱明。  
山前栖鹘归何晚，磔磔风传劲翮声。  

陆游　雪夜  
今年春苦寒，风雪塞户牖。  
况我穷阎士，裤敝衣见肘。  
正须小忍之，此事岂得久。  
努力办一壶，西村看花柳。  

陆游　雪夜  
瓦疏雪堕檐，窗破风吹烛。  
短裘不及骭，手脚尽皲瘃。  
犹胜南邻叟，一褐竟未赎。  
薄酒城中来，清夜聊相属。  

陆游　雪夜感旧  
江月亭前桦烛香，龙门阁上驮声长。  
乱山古驿经三折，小市孤城宿两当。  
晚岁犹思事鞍马，当时那信老耕桑？  
绿沉金锁俱尘委，雪洒寒灯泪数行。  

陆游　雪夜小酌  
黄昏云齐雪意熟，二更雪急声簌簌。  
地炉对火得奇温，兔醢鱼鱰穷旨蓄。  
引杯且作槁面红，脱帽不管衰鬓秃。  
浩歌三终徐自和，藏书万卷方尽读。  
从来本不择死生，况复区区论祸福。  
雪晴著屐可登山，与子一放千里目。  

陆游　雪夜有感  
狂胆轮囷欲满躯，面麾谁悯滞江湖？  
青衫曾奏三千牍，白首犹思丈二殳。  
龙虎翔空瞻王气，犬羊度漠避天诛。  
何时冒雪趋行殿，香案前头进阵图？  

陆游　雪夜作  
雪重从压竹，竹折有奇声；  
雪深亦莫扫，小窗终夜明。  
我老尚耐冷，开卷对短檠。  
龙茶与羔酒，得失不足评。  
但思被重铠，夜入蔡州城。  
君勿轻舑儒，有志事竟成。  

陆游　雪意  
风吼江郊雪意浓，云如雨阵决雌雄。  
山寒酒过平时量，窗黑书亏半日功。  
闲话更端茶灶熟，清诗分韵地炉红。  
不须遽觅华胥路，更俟天花落坐中。  

陆游　雪意复作  
前日作雪风败之，今日浓雪雪复作。  
一寒未暇自为计，宿麦悬知天已诺。  
灞桥策驴愁露手，新丰买酒聊软脚。  
胸中正著九云梦，廊庙何加一丘壑？  
上书陈事固可笑，服药求仙亦成错。  
不如醉踏一剑腾风云，跨海东谒青童君。  

陆游　雪中  
忽忽悲穷处，悠悠感岁华。  
暮云如泼墨，春雪不成花。  
眼涩灯生晕，诗成字半斜。  
残尊已倾尽，试起问东家。  

陆游　雪中  
春昼雪如簁，清羸病起时。  
迹深惊虎过，烟绝闵僧饥。  
地冻萱芽短，林寒鸟唘迟。  
西窗斜日晚，呵手歛残棋。  

陆游　雪中登云泉上方  
滃滃云堆上，茫茫雪海中。  
煎茶夸坐客，打竹课蛮童。  
冰谷鸣饥鹤，烟汀立断鸿。  
归来更堪喜，葑火满炉红。  

陆游　雪中独酌  
金尊玉瀣有何好？不堪生世忽忽老。  
朱颜忽已谢晨镜，白骨行看闭秋草。  
骇浪嵯峨风作之，蛟龙血人以为嬉；  
畏涂寄命三十载，赖有痛饮纾吾悲。  
莫惊醉眼炯如电，假钺犹堪行督战；  
指麾突骑取辽阳，雪洒辕门夜传箭。  

陆游　雪中忽起从戎之兴戏作  
狐裘卧载锦驼车，酒醒冰髭结乱珠；  
三尺马鞭装白玉，雪中画字草军书。  

陆游　雪中忽起从戎之兴戏作  
铁马渡河风破肉，云梯攻垒雪平壕。  
兽奔鸟散何劳逐，直斩单于衅宝刀。  

陆游　雪中忽起从戎之兴戏作  
十万貔貅出羽林，横空杀气结层阴。  
桑乾沙土初飞雪，未到幽州一丈深。  

陆游　雪中忽起从戎之兴戏作  
群胡束手仗天亡，弃甲纵横满战场。  
雪上急追奔马迹，官军夜半入辽阳。  

陆游　雪中怀成都  
忆在西州遇雪时，绣筵处处百花围。  
乌丝阑展新诗就，油壁车迎小猎归。  
感事镜鸾悲独舞，寄书筝雁恨慵飞。  
愁多自是难成醉，不为天寒酒力微。  

陆游　雪中卧病在告戏作  
面裂愁出门，指直但藏袖，  
谁云三峡热，有此凛冽候。  
殷勤愧雪片，飞舞为我寿。  
方惊四山积，已见万瓦覆，  
岂惟寒到骨，遂觉疾在腠。  
地炉炽薪炭，噤坐连昏昼。  
梅花真强项，不肯落春後。  
俗人爱桃李，苦道太疏瘦。  
清芬终见赏，此事非速售。  
已矣吾何言，高枕听檐溜。  

陆游　雪中寻梅  
莫遣扁舟兴尽回，正须冲雪看江梅。  
楚人原未知真色，施粉何曾太白来！  

陆游　雪中寻梅  
幽香淡淡影疏疏，雪虐风饕亦自如。  
正是花中巢许辈，人间富贵不关渠。  

陆游　雪中至近村  
荒山风雪岁将残，贷粟迢迢犯苦寒。  
急燎征裘憩牛屋，旋沽村酒挂驴鞍。  
清贫彻骨初无憾，老健逢人强自宽。  
深夜还家未能睡，解囊吹火取诗看。  

陆游　雪中作  
黑风卷地连三日，密雪穿帘又一回。  
衰病不禁天色恶，笑谈谁共酒尊开？  
忍寒瘦马嘶空枥，觅食饥鸦啄废台。  
笑遣蛮童撼园竹，辍羹分火待归来。  

陆游　雪中作  
鬓毛无奈岁华催，一笑登临亦乐哉！  
平地忽成三尺雪，遶湖何啻万株梅。  
雪山叠叠朝凭阁，帘幙沉沉夜举杯。  
节物鼎来方自此，酥花彩胜待春回。  

陆游　雪中作  
竹折松僵鸟雀愁，闭门我亦拥貂裘。  
已忘作赋游梁苑，但忆衔枚入蔡州。  
属国餐毡真强项，翰林煮茗自风流。  
明朝日暖君须记，更看青鸳玉半沟。  

陆游　雪作  
今年冬暖异常时，造物收功乃尔奇。  
平野忽看吹雪片，清池俄复结冰澌。  
飞蝗扫地无遗种，瑞麦连云有两岐。  
想见市楼增酒价，深居袖手叹吾衰。  

陆游　熏蚊效宛陵先生体  
泽国故多蚊，乘夜吁可怪。  
举扇不能却，燔艾取一快。  
不如小忍之，驱逐吾已隘。  
宁闻大度士，变色为蜂虿？  

陆游　旬日公事颇简喜而有赋  
社近楼台昼已长，丰年颇减簿书忙。  
雨催树绿吹箫陌，日射尘红击鞠场。  
农事渐兴初浸种，吏衙早退独焚香。  
晚来别有欢然处，检教儿书又一箱。  

陆游　荀秀才送蜡梅十枝奇甚为赋此诗  
与梅同谱又同时，我为评香似更奇。  
痛饮便判千日醉，清狂顿减十年衰。  
色疑初割蜂脾蜜，影欲平欺鹤膝枝。  
插向宝壶犹未称，合将金屋贮幽姿。  

陆游　丫头岩见周洪道以进士入都日题字  
乌巾白紵蹋京尘，瑶树琼林照路人。  
西省归来名盖代，两行墨危尚如新。  

陆游　迓客至大浪滩上  
小垄瓜蔓绿，短篱梅子黄。  
晓风掠水来，吹我醉面凉。  
平生萧散意，未觉将迎忙。  
溪山供一笑，客主可相忘。  
宁当倒手版，聊复据胡床。  
太平岂无象，麦饭家家香。  
我归亦何有，养气犹轩昂。  
那因五斗陈，坐变百链刚。  

陆游　迓使客出郊夜归过市楼  
山川惨澹作秋霖，云物徘徊结夕阴。  
手版向人惭老大，肩舆出郭当登临。  
二年雪濑饶羁思，万里冰河歇壮心。  
却羡喧呼楼上客，隔帘红烛醉更深。  

陆游　迓益帅马上作  
马上遥看江上山，白云红树画图间。  
经年簿领无休日，却向忙中得少闲。  

陆游　砑蠡  
古者贝为货，庶物赖以通；  
後世贵铜臭，退处书几中。  
楮生借光辉，文字传亡穷。  
言利古所羞，孰谓汝不逢？  

陆游　烟波即事  
短发垂肩不裹巾，世人谁识此翁真？  
阻风江浦诗成束，卖药山城醉过春。  

陆游　烟波即事  
烟波深处卧孤篷，宿酒醒时闻断鸿。  
最是平生会心事，芦花千顷月明中。  

陆游　烟波即事  
家浮野艇无常处，身是闲人不属官。  
但有浊醪吾事足，浮名不作一钱看。  

陆游　烟波即事  
落雁沙边艇子斜，分明清梦上三巴。  
眼明一点炊烟起，不是渔家即酒家。  

陆游　烟波即事  
雕胡炊饭芰荷衣，水退浮萍尚半扉。  
莫为风波羡平地，人间处处是危机。  

陆游　烟波即事  
梦笔桥边听午钟，无穷烟水似吴松。  
前年送客曾来此，惟有山僧认得侬。  

陆游　烟波即事  
浪迹人间数十年，年年散发醉江天。  
岳阳楼上留三日，聊与潇湘结後缘。  

陆游　烟波即事  
烟水苍茫绝四邻，幽栖无地著纤尘。  
萧条鸡犬枫林下，似是无怀太古民。  

陆游　烟波即事  
归老何须乞镜湖，秋来日日饱蓴鲈。  
正令霖雨称贤佐，未及烟波号钓徒。  

陆游　烟波即事  
父子团栾到死时，渔家可乐更何疑。  
高文大策人皆有，且听烟波十绝诗。  

陆游　焉耆行  
焉耆山头暮烟紫，牛羊声断行人止；  
平沙风急卷寒蓬，天似穹庐月如水。  
大胡太息小胡悲，投鞍欲眠且复起。  
汉家诏用李轻车，万丈战云来压垒。  

陆游　焉耆行  
焉耆山下春雪晴，莽莽惟有蒺藜生。  
射麋食肉饮其血，五榖自古惟闻名。  
樵苏切莫近亭障，将军卧护真长城。  
十年牛马向南睡，知是中原今太平。  

陆游　延和殿退朝口号  
雨余未肯放朝暾，穿仗恭承圣主恩。  
清跸传声徐御殿，紫衣引拜许龙门。  
徘徊漫结尧阶恋，零落难招楚泽魂。  
归去犹堪夸里巷，桐江新赐两朱辬。  

陆游　延和殿退朝口号  
十年短棹乐沧波，强著朝衫弃钓蓑。  
才薄何堪试冯翊，恩深犹许对延和。  
空墙烟柳遥迎马，辇路春泥欲溅靴。  
莫恨此身衰病去，同时朝士久无多。  

陆游　严君平卜台  
先生久已蜕氛埃，道上犹传旧卜台。  
乞得寒泉濯肝肺，真成万里不虚来。  

陆游　严州大阅  
铁骑森森帕首红，角声旗影夕阳中。  
虽惭江左繁雄郡，且看人间矍铄翁。  
清渭十年真昨梦，玉关万里又秋风。  
凭鞍撩动功名意，未恨猿惊蕙帐空。  

陆游　严州多菊然率过重阳方开或举东坡先生菊花开时即重阳之语余谓此犹  
无人唤醒赋归翁，满把清香谁与同？  
但办对花频举酒，莫横重九在胸中。  

陆游　言怀  
兰碎作香尘，竹裂成直纹，  
炎火炽昆冈，美玉不受焚。  
孤生抱寸志，流离敢忘君。  
酿桂餐菊英，洁斋三沐熏，  
孰云九关远，精意当彻闻。  
捐躯诚有地，贾勇先三军。  
不然齰恨死，犹冀扬清芬。  
愿乞一棺地，葬近要离坟。  

陆游　言怀  
莫笑生涯似断蓬，向来诸侠避豪雄。  
报仇使气风尘里，吹竹弹丝锦绣中。  
乐事眼看成昨梦，倦游心伏作衰翁。  
论交尚喜筇枝在，白鹿泉边溯晚风。  

陆游　偃松  
巨松偃青盖，阅世岿独存。  
颇疑古仙翁，藏丹在其根。  
或是结灵药，百尺有伏鼋。  
终随风雨化，不死何足言！  

陆游　掩扉  
久卧空山独掩扉，迂疏不恨世相违。  
新霜巷陌鸟乌乐，小雨园畦菘芥肥。  
骥病极知当伏枥，鸥闲谁与共忘机？  
一编蠹简从吾好，又见西窗挂夕晖。  

陆游　掩户  
蔗浆那解破余酲，一读南华眼自明。  
香缕映窗凝不散，墨丸入砚细无声。  
太山蚁垤初何有，佛国魔宫本亦平。  
此段光明谁障得？旷怀还与老书生。  

陆游　掩卷有感  
少年虽读书，每恨性疏嬾；  
中年颇自励，已叹岁月短。  
学不到圣贤，此意终未满。  
甑空不忧饥，衣垢不思浣。  
区区管晏事，端可付一莞。  
羸然八十翁，风雪卧空馆。  

陆游　掩门  
身瘦不胜笏，官闲常掩门。  
汉廷虽好老，楚泽未招魂。  
砚润蟾疏滴，香残鸭尚温。  
个中殊会意，恨欠阿戎言。  

陆游　掩门  
簌簌落高槐，阴阴长绿苔。  
只言门昼掩，不道客谁来。  
足痹思寻壑，愁生久拨醅。  
吾儿能问事，梨栗且炮煨。  

陆游　掩门  
举手可及屋，积书高拄颐。  
忽闻疏雨滴，恥记故山时。  
点染聊成字，呻吟仅似诗。  
不关才思尽，碌碌本亡奇。  

陆游　掩门  
寡求忘市远，易足任囊空。  
院吏催呈史，家僮笑忍穷。  
鬓毛惊尽白，仓粟饫陈红。  
赖有三峨梦，时时到枕中。  

陆游　厌事  
厌事便微疾，贪眠幸早寒。  
人虽笑疏嬾，天实闵衰残。  
韦布何曾贱，茆茨本自宽。  
黄花插乌帽，一醉有余欢。  

陆游　砚湖并引  
群山环一湖，湖水绿溶漾，  
微风掠窗过，亦解生细浪，  
余流浸翠麓，倒影写青嶂，  
自然出天工，岂复烦巧匠。  
病夫屏杯酌，不遣运酒舫；  
时时挹清泚，笔墨助豪宕。  
帖成龙蛇走，诗出雷雨壮。  
从今几砚旁，一扫蟾蜍样。  

陆游　宴西楼  
西楼遗迹尚豪雄，锦绣笙箫在半空。  
万里因循成久客，一年容易又秋风。  
烛光低映珠蟚廲，酒晕徐添玉颊红。  
归路迎凉更堪爱，廲诃池上月方中。  

陆游　宴坐  
身寄穷山里，心安一事无。  
新传小止观，渐解半跏趺。  
急雪鸣窗纸，孤灯耿地炉。  
老来元少睡，且复兀枯株。  

陆游　宴坐  
鼓乐弦歌万二千，天魔剩欲破幽禅。  
道人袖手心如水，一点纱灯夜悄然。  

陆游　宴坐  
气住即存神，心安自保身。  
谁欤二竖子，卓尔一真人。  
气泝如潮上，津流若酒醇。  
幽居幸无事，莫玩物华新。  

陆游　宴坐  
周流惟一气，天地与人同。  
天道故不息，人为斯有穷。  
蛟龙上云雨，鱼鸟困池笼。  
宴坐观兹理，吾其若发蒙。  

陆游　宴坐自午至暮  
身外寥寥扫怨恩，胸中浩浩纳乾坤。  
饱经世事常高枕，惯见人情不署门。  
孤日夜分生海底，百川秋涨泝河源。  
珥貂碧落从来事，东访蓬莱不足言。  

陆游　雁翅夹口小酌  
墟烟淡将散，江雨细欲无。  
回风吹衣襟，晴光满菰蒲。  
隐几乐此时，清和如夏初。  
犬吠船丁归，小市得美蔬。  
欢言酌清醥，侑以案上书。  
虽云泊江渚，何异归林庐。  

陆游　燕  
春昼花明映柳纤，燕归胜事始能兼。  
争梁谇语惊幽梦，掠地斜飞避画帘。  
雏食得虫应自喜，巢泥经雨更频添。  
去来要是知时节，常怪人嘲作附炎。  

陆游　燕  
初见梁间牖户新，衔泥已复哺雏频。  
只愁去远归来晚，不怕飞低打著人。  

陆游　燕堂春夜  
南楼紞紞下疏更，一点纱笼满院明。  
映月疏梅入帘影，读书樨子隔窗声。  
呻吟药裹身宁久？汛扫胡尘意未平。  
草檄北征今二纪，山城仍是老书生。  

陆游　燕堂东偏一室颇深暖尽日率困於吏牍比夜乃得读书其间戏作  
衮衮流年往，匆匆短景过。  
帘深上灯早，地窄贮香多。  
书尽还重读，诗成更自哦。  
向令无此处，将奈旅愁何！  

陆游　燕堂东偏一室颇深暖尽日率困於吏牍比夜乃得读书其间戏作  
赋性无他好，开编喜欲迷。  
冬冬传夜漏，喔喔待晨鸡。  
油减玉虫暗，灰深红兽低。  
悠然抚书叹，无术济黔黎！  

陆游　燕堂东偏一室颇深暖尽日率困於吏牍比夜乃得读书其间戏作  
永夜东斋里，人声静不哗。  
衣篝起香穗，书几落灯花。  
炉暖听寒雨，窗明送晓鸦。  
文章空自苦，白首不名家。  

陆游　燕堂独坐意象殊愦愦起登子城作此诗  
睡魔困衰翁，白日坐兀兀；  
忽然振衣起，目了尚如鹘。  
凭高望中原，佳气未消歇，  
逆贼稽大刑，痛愤深至骨。  
新霜下昌陵，草有胡马齕，  
羽林百万士，何日闻北伐？  
贱臣官有守，不敢叫行阙。  
梦中涉黄河，太行高硉砵。  
天河未洗兵，封豕食上国，  
坐令河洛间，百郡暗荆棘。  
夷吾非王佐，尚足救左衽。  
中原消息断，吾辈何安寝？  
世俗苦龌龊，谁与共此功；  
安知无奇士，悲歌燕市中！  

陆游　燕坐  
赫日曈曈涌海门，黄流混混泝河源。  
功成一日书仙籍，链骨成金不足言。  

陆游　杨庭秀寄南海集  
俗子与人隔尘劫，何啻相逢风马牛。  
夜读杨卿南海句，始知天下有高流。  

陆游　杨庭秀寄南海集  
飞卿数阕峤南曲，不许刘郎夸竹枝。  
四百年来无复继，如今始有此翁诗。  

陆游　仰首座求钝庵诗  
钝庵来问钝何如，真个能参钝也无？  
掘井及泉那用巧，磨砖作镜未为愚。  
先师钵袋当传後，上座蒲团莫负渠。  
我亦年来念休歇，约君同作钝工夫。  

陆游　养疾  
齿耄婴新疾，才衰减旧名。  
短邸扶蹇步，小院惬幽情。  
卜叟言灾退，医翁贺脉平。  
饭香炊罢亚，羹美駅芜菁。  
菊颖寒犹小，枫林晓渐趚。  
清诗披客贽，佳著指僧枰。  
家塾灯前课，村陂雨外耕。  
从今尚何事，赖此遣浮生。  

陆游　养气  
学道先养气，吾闻三住章。  
屏除金鼎药，糠秕玉函方。  
凛凛春冰履，兢兢拱璧藏。  
高谈忘力守，此病最膏肓。  

陆游　养气  
养气安心不计年，未尝一念住愁边。  
才疏屡扫朝中迹，命薄翻成世外缘。  
耐老尚能消劫石，放狂聊复醉江天。  
饱知句曲罗浮路，不访初平即稚川。  

陆游　养生  
禀赋本不强，四十已遽衰，  
药裹不离手，对酒盘无梨。  
岂料今八十，白间犹黑丝，  
咀嚼虽小艰，幸未如牛　。  
昔虽学养生，所遇少硕师，  
金丹既茫昧，鸾鹤安可期？  
惟有庖丁篇，可信端不疑。  
爱身过拱璧，奉以无缺亏。  
孽不患天作，戚惟忧自诒。  
挛躭岂不苦，害犹在四支；  
二竖伏膏肓，良医所不治。  
衣巾视寒燠，饮食节饱饥，  
虎兕虽在傍，牙爪何由施？  
老人不妄语，聊赋养生诗。  

陆游　养生  
武丁命傅说，治国如和羹；  
天亦命放翁，用此以养生。  
抑过补不足，辅相其适平。  
千岁汝自有，不必师广成。  

陆游　养生  
衰病犹弱国，地与齐楚邻，  
朝忧羽书来，暮畏戎车尘，  
奔命不敢辞，所惧残吾民。  
羸老正类此，日夜忧其身，  
起居食饮间，恐惧自贵珍，  
一念少放逸，祸败生逡巡。  
所以古达者，训戒常谆谆。  
不死正尔得，成真非有神。  

陆游　养生  
受廛故里老为氓，三十余年学养生。  
倩盼作妖狐未惨，肥甘藏毒醙犹轻。  
忠言何啻千金药，赤口能烧万里城。  
陋巷藜羹心自乐，旁观虚说傲公卿。  

陆游　养生  
西游曾受养生书，晚爱烟波结草庐。  
两眦神光穿夜户，一头胎发入晨梳。  
邀云作伴远忘返，与鹤分窠宽有余。  
占尽世间闲事业，任渠千载笑迂疏。  

陆游　姚将军靖康初以战败亡命建炎中下诏求之不可得後五十年乃从吕洞宾  
造物困豪杰，意将使有为。  
功名未足言，或作出世资。  
姚公勇冠军，百战起西陲。  
天方覆中原，殆非一木支。  
脱身五十年，世人识公谁？  
但惊山泽间，有此熊豹姿。  
我亦志方外，白头未逢师。  
年来幸废放，傥遂与世辞。  
从公游五岳，稽首餐灵芝，  
金骨换绿髓，歨然松杪飞。  

陆游　摇落吟  
素秋欲尽风雨恶，千林如扫俱摇落。  
年运而往秋复冬，念念元知已非昨。  
痴人顾欲吝此生，放翁悯汝笑绝缨。  
发毛爪齿俱外物，天地大化终无情。  
我贫无以遗儿子，惟有一言持付尔：  
仕宦要能当百挫，为农饥死无游惰。  

陆游　遥夜  
遥夜凛高秋，萧条念褐裘。  
烟江新雁下，竹坞暗萤流。  
旧友嗟谁在，初心恐不酬。  
一尊桑落酒，聊得洗吾愁。  

陆游　遥夜  
遥夜雨声急，愔愔窗户幽。  
开编尧舜在，得句鬼神愁。  
同俗愚儒罪，容身壮士羞。  
灯残不成睡，晓角动南楼。  

陆游　药圃  
少年读尔雅，亦喜骚人语。  
幸兹身少闲，治地开药圃。  
破荒斸瓦砾，引水灌膏乳。  
玉芝移石帆，金星取天姥。  
申椒蘼芜辈，一一粲可数。  
次第雨苗滋，参差风叶举。  
山僧与野老，言议各有取。  
瓜香躬采曝，泉洁谨炊鬻。  
老夫病若失，稚子喜欲舞。  
余年有几何？长鑱真托汝。  

陆游　野步  
蝶舞蔬畦晚，鸠鸣麦野晴。  
就阴时小息，寻径复微行。  
村妇窥篱看，山翁拂席迎。  
市朝那有此，一笑慰余生。  

陆游　野步  
场圃农功毕，村邻醉叟多。  
野风吹惨澹，海气起嵯峨。  
妇女窥篱看，儿童拾穗歌。  
身闲不自乐，如此暮年何！  

陆游　野步  
漠漠秋园暮景孤，纶巾羽服从奚奴。  
风流画手无摩诘，写作龙山野步图。  

陆游　野步  
堤上淡黄柳，水中花白鹅。  
诗情随处有，此地得偏多。  

陆游　野步  
水生已抹堤，草长复侵路。  
小蝶仍可怜，欲下却飞去。  

陆游　野步书触目  
村落初过雨，园林殊未霜。  
幽花杂红碧，野橘半青黄。  
飞鹭横秋浦，啼鸦满夕阳。  
最怜山脚水，撩乱入陂塘。  

陆游　野步晚归  
江村十日喜霜晴，草死泥乾拄杖轻。  
沟港浅来无鹭下，郊原暖处有牛耕。  
奔驰久厌儿童戏，沦落偏知世俗情。  
欲向书窗了残课，归来犹占夕阳明。  

陆游　野步至村舍暮归  
草径盘纡入废园，涨余野水有残痕。  
新蒲漫漫藏孤艇，茂树阴阴失近村。  
拄杖敲门求小憩，老盆盛酒泻微浑。  
兴阑却觅桥边路，数点归鸦已带昏。  

陆游　野步至近村  
耳目康宁手足轻，村墟草市遍经行。  
孝经章里观初学，麦饭香中喜太平。  
妇女相呼同夜绩，比邻竭作事春耕。  
勿言野饁无盐酪，笋蕨何妨淡煮羹。  

陆游　野步至近村  
随意出柴荆，清寒作晚晴。  
风吹雁北乡，云带月东行。  
童稚争追逐，渔樵习送迎。  
白头宁复仕，惟此饯余生。  

陆游　野步至青羊宫偶怀前年尝剧饮于此  
锦官门外曳枯筇，此地天教著放翁。  
万事元无工拙处，一官已付有无中。  
拏云柏树瘦蛟立，绕郭江流清镜空。  
欲把酒杯终觉嬾，缓歌会醉落花风。  

陆游　野渡用前韵  
十里平沙到渡头，溪山合向画图收。  
老僧赴供袈黎古，醉叟行歌罢亚秋。  
断岸烟迷耕处草，孤村雨送钓时舟。  
龙泉不斸元无恨，莫放神光上斗牛。  

陆游　野饭  
薏实炊明珠，苦笋馔白玉。  
轮囷斸区芋，芳辛采山蔌。  
山深少盐酪，淡薄至味足。  
往往八十翁，登山逐奔鹿。  
可怜城南杜，零落依涧曲。  
面余作诗瘦，趋拜尚不俗。  
病夫益倦游，颇愿老穷谷。  
是家吾所慕，食菜如食肉。  
时能唤邻里，小瓮酒新漉。  
何必怀故乡，下箸厌雁鹜。  

陆游　野饭  
六十日白可续饭，三千年清何与人？  
堪笑此翁顽似铁，还山又食一番新。  

陆游　野馈  
经年仓粟厌陈陈，天遣香粳馈野人。  
黄耳蕈生斋钵富，白头韭出客盘新。  
此生不复营三釜，一饱何曾羡八珍。  
尚媿古来高士在，杯羹无糁甑生尘。  

陆游　野人舍小饮  
梅市波光远，柯桥柳色新。  
百年情分熟，数酌笑言亲。  
沙上人争渡，街头妇卖薪。  
冬冬隔林鼓，岁暮赛江神。  

陆游　野寺  
闲行入野寺，僧饭鼓其镗。  
惨惨风剺面，晖晖日满廊。  
去来元自在，宾主两相忘。  
却下山坡路，樵歌出陇长。  

陆游　野寺  
僧壁题名半阙讹，重来叹息屡摩挲。  
林蝉欲断暮复急，竹露如倾秋更多。  
半俸渐偿赊酒券，故衫已换钓鱼蓑。  
西窗一看枯棋罢，归去还忧烂斧柯。  

陆游　野堂  
野堂萧飒雪侵冠，历尽人间行路难。  
病马不收烟草暝，孤桐半落井床寒。  
长瓶浊酒犹堪醉，败箧残编更细看。  
此兴不随年共老，未容城角动忧端。  

陆游　野堂  
姓名无复世人闻，静处何妨独策勋。  
久矣不堪东阁客，归哉无媿北山文。  
横林霜近有丹叶，平野雨余多断云。  
更喜鸬鹚来渐熟，一溪烟水与中分。  

陆游　野堂  
野堂地僻无车马，草径柴门昼亦扃。  
栗里虽贫储旧粟，玉川终老抱遗经。  
病身凛凛残秋叶，故友寥寥欲旦星。  
赖有吾儿堪暖眼，夜阑常共一灯青。  

陆游　野堂  
鼓缶酣歌乐太平，野堂窗户极疏明。  
弃官正为愚无用，谢客新缘病有名。  
闲入乡人赛神社，时从长者放鱼行。  
髈然更有关心处，打稻家家趁晚晴。  

陆游　野外剧饮示坐中  
悲歌流涕遣谁听？酒隐人间已半生。  
但恨见疑非节侠，岂忘小忍就功名。  
江湖舟楫行安往，燕赵风尘久未平。  
饮罢别君携剑起，试横云海翦长鲸。  

陆游　野望  
偶携一小竖，徙倚望南山。  
船笛为谁怨？溪云如我闲。  
洲长归雁下，天迥暮鸦还。  
安得一竿去，终年烟水间。  

陆游　野兴  
溪涨侵庵路，山光压钓矶。  
荒畦荷鉯去，小艇载犁归。  
世态那堪看，吾言可自违。  
从今谢人事，终日掩荆扉。  

陆游　野兴  
晨炊畲粟荐园蔬，默计生涯已有余。  
举世方夸稽古力，满怀空贮活人书。  
闷呼赤脚行沽酒，出遣苍头旋僦驴。  
不为归休习疏嬾，爱闲元与市朝疏。  

陆游　野兴  
莽莽宽野间，悠悠旷达身。  
气从林下吐，言向醉中真。  
社栎元当寿，江鸥岂易驯。  
兴来无远近，随处岸纶巾。  

陆游　野兴  
荷锄通北涧，腰斧上东峰。  
秋水清见底，晓云深几重？  
冬冬传社鼓，渺渺度楼钟。  
归觅村桥路，诗情抵酒浓。  

陆游　野兴  
蓍草晨占大易爻，松肪夜借隐书抄。  
饥时每就猿分果，宿处时从鹤寄巢。  
旋卖荆薪持取醉，偶逢野叟即论交。  
颓然坐阅人间事，耐辱禁愁却自嘲。  

陆游　野兴  
寓馆无常地，轻装不宿谋。  
迷途问耕叟，过渡上渔舟。  
野饭香炊玉，村醪滑泻油。  
还家亦无事，随处送悠悠。  

陆游　野兴  
红饭青蔬美莫加，邻翁能共一瓯茶。  
舍西日紧花房敛，港北风生柳脚斜。  
筇杖不妨闲有伴，茆檐终胜老无家。  
自惊七十犹强健，采药归来见暮鸦。  

陆游　野兴  
东望城闉十里遥，野人生计日萧条。  
棋枰弃置机心息，肉食蠲除业境消。  
送药时时过邻父，放鱼日日度溪桥。  
自怜爱物还成癖，门巷春来草没腰。  

陆游　野兴  
玉门关外何妨死，饭颗山头不怕穷。  
春瓮已成花欲动，了无一事著胸中。  

陆游　野兴  
来日无多去日遒，朱颜那肯为人留。  
檐声点滴无时雨，野气苍茫极目秋。  
朝出钓鱼来北渚，夜耕驱犊上西畴。  
此心所要常无媿，寂寞衡门死即休。  

陆游　野兴  
身似孤鸿铩羽翰，悲鸣饮啄住江干。  
酒阑客思多新感，病起衰颜失故丹。  
倦枕忽闻中夜雨，疏砧又报一年寒。  
幽窗晤语无来客，空倚诗情强自宽。  

陆游　野兴  
扫尽红麈闭是非，舍傍好在旧苔矶。  
壶中春色松肪酒，江上秋风槲叶衣。  
一片共知云偶出，千年谁识鹤重归？  
勿言野外无供给，雪後连山药草肥。  

陆游　野兴  
小雨迎藜杖，微风入葛巾。  
宁甘结袜系，不作拜车尘。  
施药乡邻喜，忘机鸟雀驯。  
家山又初夏，好在不赀身。  

陆游　野兴  
鬓边莫笑久星星，造物常锺我辈情。  
每带余酲蹋花影，又和残梦听莺声。  
轩窗风过书签乱，洲渚潮生钓艇横。  
韩子未除豪气在，文章都待不平鸣。  

陆游　野兴  
涉涧穿林信意行，翠崖朱栈惬幽情。  
关关幽鸟将雏语，簌簌幽皇解箨声。  
藉草一壶消永日，出门几屐了平生。  
川云正作遮山计，浩荡南风又快晴。  

陆游　野兴  
老去痴顽百不能，非醒非醉日腾腾。  
敲门惟有徵租吏，好事元无送米僧。  
旧俗不还谁复念，古书虽在渐难凭。  
平生意气今如此，惆怅西窗半夜灯！  

陆游　野兴  
楼兰勋业竟悠悠，聊作人间汗漫游。  
半谷云霞丹灶熟，一天雷雨剑池秋。  
徜徉药市经旬醉，问讯巢仙数夕留。  
却过故庐应一叹，岸边犹系采菱舟。  

陆游　野兴  
江湖萧散葛天民，敕放还山一幅巾。  
老去饥羸惟恃粥，病来举动每须人。  
道穷举世知心少，学进吾儿著语亲。  
更有一端差自慰，短檠不作白头新。  

陆游　野兴  
猿臂将军老未衰，气吞十万羽林儿。  
南山射虎自堪乐，何用封侯高帝时！  

陆游　野兴  
山豁逢孤寺，林穷渡小沟。  
松声乱僧梵，雨点杂鱼游。  
皁纛三军帅，金章万户侯。  
人生各有愿，未肯换肩舟。  

陆游　野兴  
残水涓涓入野塘，菊花犹放数枝黄。  
闷思野步便晴日，病怯冬温喜薄霜。  
汤饼煮成新兔美，脍齑捣罢绿橙香。  
人间富贵知何得？商略山林却味长。  

陆游　野兴  
早见高皇宇宙新，耄年犹作太平民。  
虚名仅可欺横目，戆论曾经犯逆鳞。  
原野暮云低欲雨，陂湖秋水浩无津。  
萧条生计君无笑，一钵藜羹敌八珍。  

陆游　野兴  
去去历山寸，行行并庙垣。  
湍流鱠鱼小，仄径鮳花繁。  
白鹭飞如导，青萝险可扪。  
归途不寂寞，迎笑有诸孙。  

陆游　野兴  
饱见人间行路难，暂陪鵷鹭意先阑。  
集仙院床三题石，神武门前两挂冠。  
饥卧了无千里志，倦飞元怯九霄寒。  
客来莫笑蓬窗陋，若比巢居已太宽。  

陆游　野兴  
水作縠纹微起伏，天如卵色半阴晴。  
偶来竹下搘颐坐，却向藤阴曳杖行。  
西埭人喧荻船过，东村灯上纬车鸣。  
幽居应接真无暇，莫讶经年嬾入城。  

陆游　野性  
野性从来与世疏，俗尘自不到吾庐。  
醉中往往得新句，梦里时时见异书。  
稚子那偷服药酒，家僮尚护放生鱼。  
今朝更有欣然处，引得清泉灌晚蔬。  

陆游　野意  
堤长逾十里，村小只三家。  
山客弛樵担，溪翁鸣钓车。  
花深迷蝶梦，雨急散蜂衙。  
衰疾新年减，青鞋上若耶。  

陆游　野意  
久忝明恩返故乡，全家衣食出耕桑。  
诗才适意宁求好？醉即成眠不暇狂。  
小雨荷鉯分药品，乍凉扶杖看优场。  
此身已作农夫死，却媿时贤独未忘。  

陆游　野意  
小东门外曳筇枝，白葛乌纱自一奇。  
闲客消遥无吏责，茂阴清润胜花时。  
茶经每向僧窗读，菰米仍於野艇炊。  
便觉眼边归路近，镜湖禹庙见参差。  

陆游　野饮  
春雨行路难，春寒客衣薄；  
客衣薄尚可，泥深畏驴弱。  
溪桥有孤店，村酒亦可酌，  
凫茈小甑炊，丹柿青篾络。  
人生忧患窟，骇机日夜作；  
野饮君勿轻，名宦无此乐。  

陆游　野饮  
绿岸波生染麴尘，碧天云细蹙鱼鳞。  
山居剩得舒长日，野饮自无拘忌人。  
酒瓮石边孤店晚，樵风溪畔早梅春。  
怀章正可惊奴辈，未胜行歌独负薪。  

陆游　野饮  
农事未兴思一笑，春荠可采鱼可钓。  
霏霏小雨忽已晴，堤上相携踏残照。  
村场酒薄亦有力，把醆相娱不辞釂。  
眼花耳热言语多，霍然已醒如过烧。  
人生百年会有尽，世事万变谁能料？  
酒空人散寂无声，为君试作苏门啸。  

陆游　野饮  
青山千载老英雄，浊酒三杯失厄穷。  
访古颓垣荒堑里，觅交屠狗卖浆中。  
平堤渐放春芜绿，细浪遥翻夕照红。  
已把残年付天地，骑牛吹笛伴村童。  

陆游　野饮夜归戏作  
青海天山战未鏖，即今尘暗旧戎袍。  
风高乍觉弓声劲，霜冷初增酒兴豪。  
未办大名垂宇宙，空成恸哭向蓬蒿。  
灞亭老将归常夜，无奈人间儿女曹！  

陆游　叶相最高亭  
高亭新筑冠鳌峰，眼力超然信不同。  
肤寸油云泽天下，大千沙界纳胸中。  
春游到处群花拥，夜宴欢时百榼空。  
刘白老来忘世味，只思诗酒伴裴公。  

陆游　曳杖  
曳杖寄彷徉，徐行转曲廊。  
病知贪酒害，老悔爱花狂。  
庭树云收影，帘旌雨浥香。  
悠然有住处，物我两相忘。  

陆游　夜半池上作  
夜永空斋睡不成，起扶藤杖傍池行。  
露浓双鹊移枝宿，风急孤萤堕草明。  
断续更筹传古戍，纵横河汉接高城。  
寒泉未漱神先爽，静听铜瓶汲井声。  

陆游　夜半读书罢出门徙倚久之归赋长句  
浩歌曳杖出柴扉，不管三更露湿衣。  
拟看林梢残月上，偶逢浦口断云归。  
惊鸿脱网寒相倚，饥鹘思巢夜亦飞。  
却掩北窗谁晤语，聊凭香碗洗尘韟。  

陆游　夜泊  
小聚近江干，中春尚尔寒。  
钓船随鹭宿，烟月伴钟残。  
冉冉岁时速，茫茫天地宽。  
推篷一搔首，无处著悲欢。  

陆游　夜泊合江县月中小舟谒西凉王祠  
悬瀑雪飞舞，奇峰玉嶙峋。  
摇碎一江月，来谒西凉神。  
我虽不识神，知是山水人。  
不敢持笏来，裿褐整幅巾。  
出我囊中香，羞我南溪苹，  
杯湛玻璃春，盘横水精鳞。  
出门意惝恥，烟波浩无津。  
安得结茆地，与神永为邻。  

陆游　夜泊龙庙回望建康有感  
我醉行水上，身轻如飞烟。  
鱼龙互悲啸，伴我夜不眠。  
羽扇挥浮云，月挂牛斗间。  
河汉横复斜，风露方浩然。  
坡陀石头城，寂寞七百年。  
世事感予怀，竦身入青天。  

陆游　夜泊水村  
腰间羽箭久凋零，太息燕然未勒铭。  
老子犹堪绝大漠，诸君何至泣新亭。  
一身报国有万死，双鬓向人无再青。  
记取江湖泊船处，卧闻新雁落寒汀。  

陆游　夜不能寐复呼灯起坐戏作  
吴中秋半暑未退，今岁雨多如许凉。  
药鼎荧荧伴孤寂，三更袖手听啼蟩。  

陆游　夜步  
市人莫笑雪蒙头，北陌南阡信脚游。  
风递钟声云外寺，水摇灯影酒家楼。  
鹤归辽海逾千岁，枫落吴江又一秋。  
却掩船扉耿无寐，半窗落月照清愁。  

陆游　夜步庭下有感  
夜遶中庭百匝行，秋风传漏忽三更。  
星辰北拱疏还密，河汉西流纵复横。  
惊鹊遶枝栖不稳，冷萤穿竹远犹明。  
书生老抱平戎志，有泪如江未敢倾。  

陆游　夜出偏门还三山  
月行南斗边，人归西郊路。  
水风吹葛衣，草露湿芒履。  
渔歌起远汀，鬼火出破墓，  
凄清醒醉魂，荒怪入诗句。  
到家夜已半，伫立叩蓬户。  
樨子犹读书，一笑慰迟暮。  

陆游　夜窗  
性中汝本具光明，蔽障除时道自成。  
手刈茆苫数椽屋，身鉯菜煮一杯羹。  
天人迭胜谁能测，祸福无常不待评。  
惟有吾心终可恃，夜窗袖手听松声。  

陆游　夜从父老饮酒村店作  
旗亭浊酒典衣沽，蟹舍老翁折简呼。  
夜中醉归骑草驴，嵬昂不须宗武扶。  
丹徒布衣有筹略，渔阳突骑莫枝梧。  
床头金尽何足道，肝胆轮囷横九区。  

陆游　夜大雪歌  
朔风吹雪飞万里，三更蔌蔌鸣窗纸。  
初疑天女下散花，复恐麻姑行掷米。  
异哉冻砚已生冰，信矣重衾如泼水。  
山中卧涧松竹折，庭前蔽地乌鸢死。  
昨日之暖殊昏昏，桃李欲坼春满园。  
阴阳错缪世或有，物穷则变古所言。  
虽云明年幸一麦，冻馁沟壑知谁存？  
呜呼今夕之雪未足论，所忧明日嵼高塞门！  

陆游　夜大雨连明晨起乃知之  
黄紬被稳枕慵移，夜雨淋浪了不知。  
水长坏陂初复後，鸠鸣去妇却还时。  
芳蹊入夏多青子，白发今年有黑丝。  
剩欲披衣湖上去，满村芳草正离离。  

陆游　夜登白帝城楼怀少陵先生  
拾遗白发有谁怜，零落歌诗遍两川。  
人立飞楼今已矣，浪翻孤月尚依然。  
升沉自古无穷事，愚智同归有限年。  
此意凄凉谁共语，夜阑鸥鹭起沙边。  

陆游　夜登城楼  
上天何苍苍，四序浩旋斡。  
异哉今年热，炊鬻不可活。  
夜分睡复起，摇箑腕欲脱。  
强登城西楼，月露渺空阔。  
凭栏弄清影，凉颸入蕉葛。  
湿萤沾草根，惊鹘起木末。  
亦知难久留，襟袍资一豁。  
人事迭废兴，天理交予夺。  
羲和不停驭，去若弦上筿。  
此热曾当衰，岁晚备裘褐。  

陆游　夜登江楼  
平生胸中无滞留，旷然独与造物游。  
天风驾我周宇县，夜半忽过江边楼。  
楼前茫茫天地阔，万顷月浸空江秋。  
云阶无尘鸾鹤舞，玉笛裂石鱼龙愁。  
肺肝澄澈纳灏气，毛发惨栗临寒流。  
世间回首真一梦，谁能更念酬恩雠！  

陆游　夜登千峰榭  
夷甫诸人骨作尘，至今黄屋尚东巡。  
度兵大岘非无策，收泣新亭要有人。  
薄酿不浇胸垒块，壮图空负胆轮囷。  
危楼插斗山衔月，徙倚长歌一怆神！  

陆游　夜登山亭  
飞观峥嵘天宇宽，幽人半醉凭阑干。  
三山渺渺鸾鹤远，七泽茫茫蓑笠寒。  
清吹拂林横玉笛，紫云覆鼎熟金丹。  
童颜绿鬓无人识，回首尘寰一梦残。  

陆游　夜登小南门城上  
曳杖上江城，清宵破二更。  
月回高树影，风壮急滩声。  
野艇鱼罾举，优场炬火明。  
湖塘正如此，回首忆柴荆。  

陆游　夜抵葭萌惠照寺寓榻小阁  
亭驿驱驰髀肉消，故山归梦愈迢迢。  
夜行触尉那能避，旦过随僧不待招。  
雨後风云犹惨澹，霜前草木已萧条。  
衰迟事事非平日，醉里题诗亦复聊。  

陆游　夜读兵书  
孤灯耿霜夕，穷山读兵书。  
平生万里心，执戈王前驱。  
战死士所有，耻复守妻孥。  
成功亦邂逅，逆料政自疏。  
陂泽号饥鸿，岁月欺贫儒。  
叹息镜中面，安得长肤腴？  

陆游　夜读兵书  
八月风雨夕，千载孙吴书。  
老病虽惫甚，壮气颇有余。  
长缨果可请，上马不踌躇，  
岂惟鏖舥兰，直欲封狼居。  
万乘久巡狩，两京尽丘墟；  
此责在臣子，忧愧何时摅？  
南郑筑坛场，隆中顾草庐；  
邂逅未可知，旄头方扫除。  

陆游　夜读岑嘉州诗集  
汉嘉山水邦，岑公昔所寓。  
公诗信豪伟，笔力追李杜。  
常想从军时，气无玉关路。  
至今蠹简传，多昔横槊赋。  
零落财百篇，崔嵬多杰句。  
工夫刮造化，音节配韶頀。  
我後四百年，清梦奉巾屦。  
晚途有奇事，随牒得补处。  
群胡自鱼肉，明主方北顾。  
诵公天山篇，流涕思一遇。  

陆游　夜读东京记  
海东小胡辜覆冒，敢据神州窃名号  
幅员万里宋乾坤，五十一年雠未报。  
煌煌艺祖中天业，东都实宅神明雝。  
即今犬豕穴宫殿，安得旄头下除扫。  
宝玉大弓久不获，臣子义敢忘巨盗。  
景灵太庙威神在，北乡恸哭犹可告。  
壮士方当弃躯命，书生讵忍开和好。  
孤臣白首困西南，有志不伸空自悼。  

陆游　夜读范至能揽辔录言中原父老见使者多挥涕感其事作绝句  
公卿有党排宗泽，帷幄无人用岳飞。  
遗老不应知此恨，亦逢汉节解沾衣。  

陆游　夜读巩仲至闽中诗有怀其人  
诗思寻常有，偏於客路新。  
能追无尽景，始见不凡人。  
细读公奇作，都忘我病身。  
兰亭尽名士，逸少独清真。  

陆游　夜读了翁遗文有感  
秋雨萧萧夜不眠，挑灯开卷意凄然。  
吾曹自欲期千载，世论何曾待百年。  
当日公卿笑迂阔，即今河洛污腥膻。  
阴阳消长从来事，玩易深知屡绝编。  

陆游　夜读刘伯伦传戏作  
生本无心死可知，徐徐掩骨未为迟。  
一奴仅可供薪水，那得闲人荷锸随？  

陆游　夜读吕化光文章抛尽爱功名之句戏作  
玉关西望气横秋，肯信功名不自由？  
却是文章差得力，至今知有吕衡州。  

陆游　夜读唐诸人诗多赋烽火者因记在山南时登城观塞上传烽追赋一首  
我昔游梁州，军中方罢战。  
登城看烽火，川迥风裂面。  
青荧并骆谷，隐翳连鄠县。  
月黑望愈明，雨急灭复见。  
初疑云罅星，又似山际电。  
岂无酒满尊，对此不能咽。  
低头媿虎韔，零落白羽箭。  
何时复关中？却照甘泉殿。  

陆游　夜读隐书有感  
平生志慕白云乡，俯仰人间每自伤。  
倦鹤摧颓宁望料，寒龟蹙缩且支床。  
力探鸿宝寻奇诀，剩采青精试秘方。  
常鄙舑仙老山泽，要令仰首看飞翔。  

陆游　夜二鼓留西城门归三山  
秉炬夜离驿，戴星出西关。  
舟人飞画楫，门锁响铜环。  
渔火明遥浦，溪风解醉颜。  
邻家亦惊起，迎我笑坚顽。  

陆游　夜泛湖中  
水鸭鵁鶄拍拍飞，菰蒲深处弄烟霏。  
唤回二十年前梦，半醉姑溪棹月归。  

陆游　夜泛蜻蜓浦  
四顾水无际，三更月未生。  
偶成摇楫去，不减御风行。  
烟浦渔歌断，芦洲鬼火明。  
还家人已睡，小立叩柴荆。  

陆游　夜泛西湖示桑甥世昌  
嗟我客上都，忽已见暮春。  
骑马出闇门，眯眼吹红尘。  
西湖商贾区，山僧多市人；  
谁令污泉石，只合加冠巾。  
黄冠更可憎，状与屠沽邻，  
齤齤酒肉气，吾辈何由亲！  
少须一哄散，境寂鸥自驯。  
举手邀素月，移舟采青苹。  
钟从南山来，殷殷浮烟津。  
鹤发隐者欤？长歌收钓缗。  
畏冷不竟夕，恨此老病身。  
明发复扰扰，吾诗其绝麟。  

陆游　夜分不寐起坐园中至旦  
凉气苏衰疾，幽情入杖藜。  
月惊孤鹊起，天带众星西。  
松菊今彭泽，山川古会稽。  
清吟殊未惬，喔喔已晨鸡。  

陆游　夜分读书有感  
光阴百岁已中分，拟结茅茨老白云。  
万里谁怜新卧疾，九重犹记旧能文。  
枕边得句题屏叠，马上看山隔帽裙。  
终恨无劳糜廪粟，夜窗聊策读书勋。  

陆游　夜分复起读书  
愁极不成寐，起开窗下书。  
似囚逢纵释，如痒得爬梳。  
灯火夜过半，风霜岁欲除。  
平生济时意，却作爱吾庐。  

陆游　夜赋  
月晕知将雨，风声报近秋。  
暗廊行熠燿，深树啸鸺鷙。  
老幸传家事，狂犹为国忧。  
相齐虽已矣，且复饭吾牛。  

陆游　夜赋  
檐滴新春雨，窗昏半夜灯。  
病无诗一字，穷赖酒三升。  
世路涩如棘，祠官冷欲冰。  
残年只此是，年少解飞腾。  

陆游　夜赋  
练色亭皋月，江声木杪风。  
开书灯煜煜，传漏鼓冬冬。  
流落诸生老，呻吟四壁空。  
生涯君勿笑，淡话有儿同。  

陆游　夜赋  
夜窗搔首发鬅鬿，病不胜衣倚瘦藤。  
堪笑颜回忍饥面，常依韩愈看书灯。  
残生已与灰俱冷，旧友谁如几可凭？  
月落风生忽增气，掠檐劲翮有归鹰。  

陆游　夜赋  
八十衰翁久挂冠，今年无酒敌春寒。  
乱云入户雨方急，断雁叫群灯未残。  
蠹简幸存随意读，蜗庐虽小著身宽。  
支离自笑心犹壮，忧国忧家虑万端。  

陆游　夜赋  
小斋寂寂似禅寮，卧数更筹觉夜遥。  
帐外残灯欺不寐，梁间栖燕伴无聊。  
江湖蹭蹬朱颜改，忧患侵凌壮志消。  
挂旆天山少年事，此身终负圣明朝。  

陆游　夜赋  
老人不食觉魂清，况若身游白玉京。  
夜静月惊林鹊起，水凉风飍露荷倾。  
昏灯一点窥孤梦，画角三终转五更。  
欲醉海山还嬾去，且携羽扇憩青城。  

陆游　夜观秦蜀地图  
往者行省临秦中，我亦急服叨从戎。  
散关摩云俯贼垒，清渭如带陈军容。  
高旌缥缈严玉帐，画角悲壮传霜风。  
咸阳不劳三日到，幽州正可一炬空。  
意气已无鸡鹿塞，单于合入蒲萄宫。  
灯前此图忽到眼，白首流落悲涂穷。  
吾皇英武同世祖，诸将行策云台功。  
孤臣昧死欲自荐，君门万里无由通。  
正令选壮不为用，笔墨尚可输微忠。  
何当勒铭纪北伐，更拟草奏祈东封。  

陆游　夜观严光祠碑有感  
我昔过钓台，峭石插江渌；  
登堂拜严子，挹水荐秋菊。  
君看此眉宇，何地著荣辱？  
雒阳逢故人，醉脚加其腹。  
书生常事尔，乃复骇世俗。  
正令为少留，要非昔文叔。  
平生陋范晔，琐琐何足录！  
安得太史公，妙语写高躅。  

陆游　夜观子虡所得淮上地图  
闭置空斋清夜徂，时闻水鸟暗相呼。  
胡尘漫漫连淮颍，泪尽灯前看地图。  

陆游　夜归  
野店晡炊饭，溪桥夜据鞍。  
天回河络角，海阔斗阑干。  
牧舍牛生犊，蔬园犬逐獾。  
今年时序早，九月已清寒。  

陆游　夜归  
城角传三弄，桑村喜独归。  
雨多萤满野，径狭露沾衣。  
食俭盐醯薄，年衰气力微。  
青灯对儿女，抚事一歔欷。  

陆游　夜归  
晡时捩柂离西兴，钱清夜渡见月升。  
浮桥沽酒市嘈囋，江口过埭牛凌兢。  
寒齑煮饼坐茆店，小鲜供馔寻鱼罾。  
偶逢估客问姓字，欢笑便足为交朋。  
须臾一饱各散去，帆席健快如超腾。  
云门戍楼鼓坎坎，山尾佛塔灯层层。  
夜分到家趋篝火，樨子惊起头鬅鬿。  
道途辛苦未暇说，一尊且复驱严凝。  

陆游　夜归  
疏钟渡水来，素月依林上。  
烟火认茅庐，故倚船篷望。  

陆游　夜归  
饮酒不尽觞，观棋不竟局，  
索马踏街鼓，仰视月挂木。  
疾驰沿河堤，不记几坊曲。  
到家四邻寂，往往睡已熟。  
天香余袅袅，佛灯犹煜煜。  
中庭虽一席，缓步意亦足。  
寒犬吠荆篱，栖鹊起丛竹。  
市声从北来，始觉非林谷。  
却寻西窗书，开卷剪残烛。  
官闲居更远，一笑谢羁束。  

陆游　夜归  
今年寒到江乡早，未及中秋见雁飞。  
八十老翁顽似铁，三更风雨采菱归。  

陆游　夜归  
芡浦菱陂夜半时，小舟更著疾风吹。  
青荧一炬枫林外，鬼火渔灯两不知。  

陆游　夜归偶怀故人独孤景略  
买醉村场半夜归，西山落月照柴扉。  
刘琨死後无奇士，独听荒鸡泪满衣！  

陆游　夜归塼街巷书事  
近坊灯火如昼明，十里东风吹市声；  
远坊寂寂门尽闭，只有烟月无人行。  
谁家小楼歌恼侬？余响缥缈萦帘栊。  
苦心自古乏真赏，此恨略与吾曹同。  
归来空斋卧凄冷，灯前病骨巉巉影。  
独吟古调遣谁听，聊与梅花分夜永。  

陆游　夜归舟中作  
意薄杨修唤小儿，孤舟自笑发成丝。  
放开痴腹无非梦，拈起幽怀总是诗。  
霜下忽惊桐叶尽，滩生更觉水声奇。  
余年那恨驱黄犊，除却为农百不宜。  

陆游　夜过鲁墟  
晡时发柯桥，申夜过鲁墟。  
灯出篱落间，七世有故庐。  
门低不容驷，壁坏亡遗书。  
高树宿羁鸟，废沼跳惊鱼。  
移船过古埭，水面涵星疏。  
安得病良已，毕世浇春蔬？  

陆游　夜过鲁墟  
中夜过鲁墟，船底鸣细浪。  
月出菱歌长，林闇绩火壮。  
故居不可识，四顾但青嶂。  
百年几废兴，抚事一凄怆。  
士生本耕稼，时来偶卿相；  
功名亦余事，所勉在素尚。  
况吾多难者，久已冥得丧；  
微禄行当辞，没身事幽旷。  

陆游　夜寒  
江云作雪暗郊原，竟夜风声万马奔。  
槁面暂朱知酒酽，曲身成直赖炉温。  
幼舆正复宜岩石，倚相犹能读典坟。  
米贵仅供糜粥用，自伤无力济元元。  

陆游　夜寒  
清夜焚香读楚词，寒侵貂褐叹吾衰。  
轻冰满研风声急，忽记山阴夜雪时。  

陆游　夜寒  
斗帐重茵香雾重，膏粱那可共功名。  
三更骑报河冰合，铁马何人从我行。  

陆游　夜寒起坐待旦  
戃恥不成寐，揽衣寒夜中。  
青荧煨芋火，鼞韔鼓帘风。  
巷犬声如豹，山童首似蓬。  
悠然束书坐，徐待日生东。  

陆游　夜寒遣兴  
道人颓然寄北窗，愁魔百万一笑降。  
夜阑酒渴有奇梦，吞楚七泽吴三江。  
孤村萧萧雨解雪，寒犬噤卧饥鼠啮。  
拥衾危坐待天明，白首忍穷心似铁。  

陆游　夜寒燃火有感  
堕巢拾槁枝，微火吹孤萤，  
风火一相得，须臾细烟青，  
暖焰遂腾上，凛冽回玄冥。  
君看金鼎火，其初亦荧荧，  
至理存橐龠，奇功挟风霆。  
笑谈缚三彭，指顾役六丁，  
超然出尘世，岂独制颓龄。  
劝君勿虚死，万过诵黄庭。  

陆游　夜寒与客烧乾柴取暖戏作  
槁竹乾薪隔岁求，正虞雪夜客相投。  
如倾潋潋蒲萄酒，似拥重重貂鼠裘。  
一睡策勋殊可喜，千金论价恐难酬。  
他时铁马榆关外，忆此犹当笑不休。  

陆游　夜话赠华师  
少喜洛阳侠，今成衡岳僧。  
深培地炉火，明照佛龛灯。  
衰鬓晨霜白，禅心古涧澄。  
犹能遍参在，为我买行縢。  

陆游　夜还驿舍  
楼上冬冬初发更，断云收雨旋成晴。  
市桥新涨摇灯影，驿路残泥壮屐声。  
陎阾变迁非曩日，情怀牢落感余生。  
高秋病起犹能醉，剩买官醅乐太平。  

陆游　夜汲  
酒渴起夜汲，月白天正青。  
铜瓶响寒泉，闻之心自醒。  
井边双梧桐，映月影离离，  
上有独栖鹊，细爪握高枝。  
我欲画团扇，良工不可求。  
三叹拊庭榡，浩然风露秋。  

陆游　夜汲井水煮茶  
病起罢观书，袖手清夜永。  
四邻悄无语，灯火正凄冷。  
山童亦睡熟，汲水自煎茗，  
锵然辘轳声，百尺鸣古井，  
肺腑凛清寒，毛骨亦苏省。  
归来月满廊，惜踏疏梅影。  

陆游　夜漏欲尽行度浮桥至钱清驿待舟  
潮生抹沙岸，云薄漏月明。  
江头晓色动，鸦起人未行。  
扶携度长桥，仰视天宇清。  
遥怜系舟人，听我高屐声。  
水槛得小憩，一笑拄杖横。  
澄漪弄孤影，微风吹宿酲。  
湛然方寸间，不受尘事撄。  
寄语市朝人，此乐未易名。  

陆游　夜梦从数客雨中载酒出游山川城阙极雄丽云长安也因与客马上分韵作  
有酒不谋州，能诗自胜侯。  
但须绳系日，安用地埋忧。  
射雉侵星出，看花秉烛游。  
残春杜陵雨，不恨湿貂裘。  

陆游　夜梦游骊山  
秦楚相望万里天，岂知今夕宿温泉。  
穿云漱月无穷恨，依旧潺湲古县前。  

陆游　夜梦与数客观画有八副龙湫图持奇客请予作诗其上书数十字而觉不复  
高堂阅画娱嘉宾，巨幅小卷纵横陈。  
其间一图最杰作，命意落笔惊倒人。  
奇峰峭立插地轴，飞瀑崩泻垂天绅。  
寿藤老木幻荒怪，深潭危栈愁鬼神。  
忽然白昼起雷电，始觉异物蟠奫沦。  
阴云四兴诛老魃，甘澍连夕苏疲民。  
岂惟陂泽苗尽立，已活亿万介与鳞。  
文章与画共一法，腕力要可回千钧。  
锱铢不到便悬隔，用意虽尽终苦辛。  
君看此图凡几笔，一一圜劲如秋蓴。  
乃知世间有绝艺，天造草昧参经纶。  
吾言未竟且复止，剩发幽奥天公嗔。  

陆游　夜梦与宇文子友谭德称会山寺若饯予行者明日黎明得子友书感叹久之  
夜梦集山寺，二三佳友生。  
相顾惨不乐，若有千里行。  
在门仆整驾，临道骓嘶鸣。  
我友顾谓我，天寒戒晨征，  
迟速要当到，徐驱勿贪程；  
丁宁及药饵，依依有余情。  
邻钟忽惊觉，鸦翻窗欲明。  
作诗谢我友，有使频寄声。  

陆游　夜梦遇老人於松石间若旧尝从其游者再拜叙间阔老人亦酬接甚至云  
辽海曾从化鹤丁，百年尘土污巾瓶。  
万山深处遇行李，再拜起时如醉醒。  
绿树岩前开药笈，白驴背上指丹经。  
云霄平步寻常事，不用求方更解形。  

陆游　夜起思子虡  
我久依耕陇，儿方吊战场。  
卧闻风浩荡，起视月苍茫。  
老境绨袍暖，贫家菜粥香。  
惟愁杀风景，无酒作重阳。  

陆游　夜热  
触热行万里，烦促讵可论。  
泊船鄂州步，终日如炮燔。  
摇扇腕欲脱，挥汗白雨翻。  
推枕再三起，散发临前轩。  
秋近更漏长，天旱星宿繁。  
甘澍何时来？太息忧元元。  

陆游　夜食炒栗有感  
齿根浮动叹吾衰，山栗炮燔疗夜饥。  
唤起少年京辇梦，和宁门外早朝来。  

陆游　夜思  
苍颜华鬓久低摧，叹息何堪岁月催！  
残暑已随团扇去，新凉还傍短檠来。  
月痕澹澹侵苔砌，云叶萧萧覆水台。  
簿领沈迷无日了，试凭诗思洗氛埃。  

陆游　夜思  
露泣啼蟩草，潮声宿雁汀。  
经年寄孤舫，终夜托丘亭。  
楚泽无穷白，巴山何处青？  
四方男子事，不敢恨飘零。  

陆游　夜思  
风扫浮云作快晴，窗声终夜杂帘声。  
月明满院鹊惊起，霜冷压栖鸡嬾鸣。  
名字虚称旧朝士，门庭元是老书生。  
尚余一事犹堪喜，北陌东阡醉太平。  

陆游　夜四鼓睡觉起行檐间观新作南篱  
星斗阑干天宇清，起披短褐绕廊行。  
叶声飒飒飞霜重，篱影疏疏落月明。  
沙冷断鸿投别浦，风高残漏下孤城。  
衰迟自笑情犹在，一首新诗取次成。  

陆游　夜宿二江驿  
鸡鸣原前风折树，夜到双流雨如注。  
桦皮湿透点不明，旋设篝炉燎衣裤。  
重城回首一梦散，锦障毡车渺无处。  
新声犹傍耳边来，残酒半随风力去。  
飞觞纵饮亦何乐，愦愦不堪长闭户。  
丈夫要为国平胡，俗子岂识吾所寓。  

陆游　夜宿鹄鸣山  
西游万里已关天，采药名山亦宿缘。  
老柏干霄如许寿，幽花泣露为谁妍？  
苔黏石磴扪萝上，灯耿云房扫榻眠。  
安得仙翁索米术，一生留此弄寒泉。  

陆游　夜宿阳山矶将晓大雨北风甚劲俄顷行三百余里遂抵雁翅浦  
五更颠风吹急雨，倒海翻江洗残暑。  
白浪如山泼入船，家人惊怖篙师舞。  
此行十日苦滞留，我亦芦丛厌鸣橹。  
书生快意轻性命，十丈蒲帆百夫举，  
星驰电骛三百里，坡陇联翩杂平楚。  
船头风浪声愈厉，助以长笛檛鼍鼓，  
岂惟澎湃震山岳，直恐澒洞连后土。  
起看草木尽南靡，水鸟号鸣集洲渚。  
稽首龙公谢风伯，区区未祷烦神许。  
应知老去负壮心，戏遣穷途出豪语。  

陆游　夜听竹间雨声  
解酲不用酒，听雨神自清；  
治疾不用药，听雨体自轻。  
我居万竹间，萧瑟送此声。  
焚香倚蒲团，袖手坐三更。  
人古不自觉，忿欲投隙生。  
起歃檐间雨，更与此君盟。  

陆游　夜投山家  
蓦沟上阪到山家，牧竖应门两髻丫。  
葑火正红煨竽熟，岂知新贵筑堤沙？  

陆游　夜投山家  
夜行山步鼓冬冬，小市优场炬火红。  
唤起少年巴蜀梦，宕渠山寺看蚕丛。  

陆游　夜投山家  
生草茨庐荆作扉，数家烟火自相依。  
大儿饲犊舍边去，小儿捕鱼溪口归。  

陆游　夜投山家  
房栊深深绩火明，垣屋萧萧砻谷声。  
作官觅饱最缪算，羡尔为农过一生。  

陆游　夜闻大风感怀赋吴体  
故都宫阙污膻腥，原野久稽陈大刑。  
未须校尉戍西域，先要将军空朔庭。  
意言挥戈可退日，身乃读书方聚萤。  
病起窗前发如雪，夜闻风声孤涕零。  

陆游　夜闻埭东卖酒鼓声哗甚  
鸟桕森疏照溪赤，寒鸦翩翻蔽天黑。  
鲜鲈出纲重兼斤，新蟹登盘大盈尺。  
年年此际清霜夜，饭罢读书声满舍。  
岂惟父子讲家学，亦有朋侪结经社。  
谁令屠沽聚里中，鼓声终夜聒老翁？  
鸣呼安得寐无聪，不但杜老左耳聋！  

陆游　夜闻姑恶  
湖桥东西斜月明，高城漏鼓传三更。  
钓船夜过掠沙际，蒲苇萧萧姑恶声。  
湖桥南北烟雨昏，两岸人家早闭门。  
不知姑恶何所恨，时时一声能断魂。  
天地大矣汝至微，沧波本自无危机；  
秋菰有米亦可饱，哀哀如此将安归？  

陆游　夜闻姑恶  
学道当於万事轻，可怜力浅未忘情。  
孤愁忽起不可耐，风雨溪头姑恶声。  

陆游　夜闻湖中渔歌  
梦回一灯翳复明，卧闻湖上渔歌声。  
呜呜乍低忽更起，嫋嫋欲断还微萦。  
初随缺月堕烟浦，已和残角吹江城。  
悲伤似击渐离筑，忠愤如抚桓伊筝。  
放臣万里忧国泪，戍客白首怀乡情。  
峡猿失侣方独宿，沙雁垂翅犹遐征。  
巴巫竹枝短亭晚，潇湘歡乃孤舟横。  
世间此恨故相似，使我百感何由平！  

陆游　夜闻浣花江声甚壮  
浣江之东当筰桥，奔流啮桥桥为摇。  
分洪初疑两蛟舞，触石散作千珠跳。  
壮声每挟雷雨横，巨势潜借鼋鼍骄。  
梦回闻之坐太息，铁衣何日东征辽？  
衔枚度碛沙飒飒，盘槊断陇风萧萧。  
不然投檄径归去，短篷卧听钱塘潮。  

陆游　夜闻雷雨大作  
暗空雾雨无时已，卷地风雷却是晴。  
九十老翁更事久，寄言儿女不须惊。  

陆游　夜闻邻家治稻  
二顷春芜废不耕，半生名宦竟何成？  
归来每羡农家乐，月下风传打稻声。  

陆游　夜闻橹声  
咿哑双橹声，凄切游子情。  
岂无一杯酒，孤舟谁与倾？  
清愁不可耐，霜月照潮平。  

陆游　夜闻落叶  
我行出柴门，初喜春草生。  
俛仰几何时，落叶终夜声。  
嗟我日益老，抱疾况未平。  
晨兴就盥栉，顾亦强支撑。  
齐中有两童，熟视不能名；  
定非张睢阳，大笑颓冠缨。  
死至人所同，此理何待评；  
但有一可恨，不见复两京！  

陆游　夜闻秋风感怀  
西风一夜号庭树，起揽戎衣泪溅襟。  
残角声催关月堕，断鸿影隔塞云深。  
数篇零落从军作，一寸凄凉报国心。  
莫倚壮图思富贵，英豪何限死山林。  

陆游　夜闻松声有感  
清晨放船落星石，大风吹颿如箭激，  
回头已失庐山云，却上吴城观落日。  
夜深龙归擘祠门，入木数寸留爪痕。  
明朝就视心尚栗，腥风卷地雷霆奔。  
归船买酒持自慰，性命平生惊屡戏。  
固知神怒有定时，波纹蹙作鱼鳞细。  
如今衰病卧林垧，霜覆茆檐月满庭。  
松声惊破三更梦，犹作当时风浪听。  

陆游　夜闻塔铃及泉声  
山泉泻幽窦，塔铃摇天风；  
清音无时尽，静夜尤璁珑。  
嗟我走红尘，市声聒欲聋，  
多生耳根业，赖此一洗空。  
梦骑白凤皇，佩玉朝珠宫；  
觉来抚枕叹，月满草堂中。  

陆游　夜闻蟋蟀  
布榖布榖解劝耕，蟋蟀蟋蟀能促织。  
州符县帖无已时，劝耕促织知何益？  
安得生世当成周，一家百亩长无愁；  
绿桑郁郁暗微径，黄犊叱叱行平畴。  
荆扉绩火明煜煜，黍垄饁饭香浮浮。  
耕亦不须劝，织亦不须促；  
机上有余布，盎中有余粟。  
老翁白首如小儿，鼓腹击壤相从嬉。  

陆游　夜闻雨声  
高檐夜雨泻淋浪，起拥寒衾旋炷香。  
春事岂堪频破坏，客愁不可复禁当。  
长缾磊落输郫酿，轻骑联翩报海棠。  
著意物华君莫笑，世间得丧更茫茫。  

陆游　夜闻雨声  
我似骑驴孟浩然，帽边随意领山川。  
忽闻风雨掠窗外，便觉江湖在眼前。  
路过邮亭知几处，身如估客不论年。  
未妨剩拥寒衾卧，赢取孤吟入断编。  

陆游　夜卧久不得寐复披衣起呼灯作草书数纸乃复酣枕明旦作此诗记之  
才下多厄穷，地偏罕人客。  
半生走四海，竟无第一策。  
暮年忽大悟，惟有紧闭门，  
朝作一池墨，弄笔招羁魂。  
初若奔騤骥，忽如掣蛟鲸，  
鬼神森出没，雷雨更晦明。  
飞扬兴已极，投笔径就床，  
酣酣一枕睡，不觉幽梦长。  
手携避秦人，行上腰带　，  
下视河流黄，仰看天宇青。  
大呼自惊觉，夜半灯欲死，  
茆檐雨点滴，身乃在万里。  
挑灯影突兀，顾问汝是谁。  
留侯虽强食，轻举亦何疑？  

陆游　夜香  
投老误乘传，窃食惭无功。  
清夜一炷香，实与天心通。  
忤物虽至愚，许国犹孤忠。  
一念倘自欺，百年宁有终。  
上帝职造化，生杀操至公。  
稽首矢此心，其敢累儿童！  

陆游　夜兴  
枭呼作人声，月出如野烧。  
推枕中夜起，残灯尚余照。  
难从公荣饮，独效孙登啸。  
八十推不僵，平昔岂所料。  
空廊病马卧，枯草老牛噍。  
明朝语俗人，与汝不同调。  

陆游　夜兴  
穷巷行人绝，高城漏鼓稀。  
剧谈频翦烛，久坐旋更衣。  
饥鼠冲人过，啼鸦冒夜飞。  
客归吾未睡，孤影自相依。  

陆游　夜兴  
鬓毛饱受雪霜侵，一褐萧条寄故林。  
檐雨滴回羁枕梦，城笳唤起塞垣心。  
平生耻露囊中颖，垂老甘同爨下琴。  
灯烬欲残看瘦影，不妨袖手坐愔愔。  

陆游　夜兴  
鹤瘦龟饥与静宜，更阑徙倚并清池。  
月当三五初盈夜，河直西南欲落时。  
浩浩醉歌群鹜起，翩翩孤影角巾欹。  
飞僲授我青瑶简，索赋山中夜兴诗。  

陆游　夜兴  
脱冠残发冷飕飀，北斗阑干河汉秋。  
木末有风栖鹊起，亭皋无月乱萤流。  
酒悭仅得时时醉，诗退难禁夜夜愁。  
欲睡不妨还小立，一声菱唱起沧州。  

陆游　夜兴  
夜阑扶策绕中庭，云罅三三两两星。  
安得南风卷云尽，烂然河白映天青。  

陆游　夜兴  
夜出茆堂自撤扃，乌藤与我两伶俜。  
凉蟾吐晕围千丈，老木移阴可一庭。  
隔浦呼呜闻宿鸟，傍檐开阖数流萤。  
放翁尚友论千载，不取梁鸿即管宁。  

陆游　夜兴戏作  
遥夜寂无哗，江城鼓屡挝。  
傍墙行踸踔，脱帽发鬺鬺。  
诗和玲珑韵，灯开顷刻花。  
会心有佳处，不寐到啼鸦。  

陆游　夜行  
红藤拄杖扶衰病，村北村南破夜行。  
闲绕长堤逐萤火，戏临荒沼问蛙声。  
倦游但有笭箵兴，久客真谙笭箵情。  
安得故人同一醉，三更城上看河倾。  

陆游　夜行  
路长忧炬尽，马弱畏泥深。  
肠断猿啼树，魂惊鬼啸林。  
艰危穷自惯，寒苦老难禁。  
回首金牛道，加鞭负壮心。  

陆游　夜行过一大姓家值其乐饮戏作  
村豪聚饮自相欢，灯火歌呼闹夜阑。  
醉饱要胜饥欲死，看渠也复面团团。  

陆游　夜行湖上  
月痕澹欲无，斗柄低半没。  
荒陂雁飞鸣，草屋牛卧齕。  
我行湖边路，霜冷刮病骨；  
断堤沙水湿，屦滑常恐蹶。  
残年垂七十，野处犹短褐。  
穷死士所有，权门不可谒。  

陆游　夜行宿湖头寺  
卧载篮舆黄叶村，疏钟杳杳隔溪闻。  
清霜十里伴微月，断雁半行穿乱云。  
去国不堪心破碎，平戎空有胆轮囷。  
泗滨乐石应如旧，谁勒中原第一勋？  

陆游　夜行玉笥樵风之间宿龙瑞  
野店溪桥供晚饷，吟边醉里弄春风。  
马行缺月黄昏後，钟下乱山空翠中。  
名宦不辞成寂寂，岁时惟恨去匆匆。  
颇闻禹穴遗书在，安得高人与细穷？  

陆游　夜行至白鹿泉上  
小雨病良已，新秋夜渐长。  
隔城闻鹤唳，出户逐萤光。  
荒径穿蒙密，遥空望莽苍。  
泉声落环佩，肝肺为清凉。  

陆游　夜行至平羌憩大悲院  
忆昨游天台，夜投石桥宿。  
水声乱人语，炬火散山谷。  
穿林有惊鹘，截道多奔鹿。  
今夕复何夕，此境忽在目。  
苍茫陂十里，清浅溪数曲。  
微霜结裘茸，落叶拂帽屋。  
下马憩村寺，颓然睡清熟。  
觉来窗已白，残灯犹煜煜。  

陆游　夜宴  
酒浪摇春不受寒，烛花垂烬忽堆盘。  
山川路邈人将老，丝管声遒夜向阑。  
四海交朋更聚散，百年光景杂悲欢。  
自怜病眼犹明在，更把名花半醉看。  

陆游　夜宴即席作  
宣华辇路牧牛羊，摩诃龙池草茫茫。  
宫殿犁尽余缭墙，南风远吹禾黍香。  
草间白骨横秋霜，何由唤起釂一觞？  
痴人走死声利场，我独感此惜流光。  
苹花开时风榭凉，美人缥缈如鸾翔。  
尧年舜日乐未央，非子之故为谁狂？  

陆游　夜宴赏海棠醉书  
便便痴腹本来宽，不是天涯强作欢。  
燕子归来新社雨，海棠开後却春寒。  
醉夸落纸诗千首，歌费缠头锦百端。  
深院不闻传夜漏，忽惊蜡泪已堆盘。  

陆游　夜意  
火云夕方收，草露秋已白。  
堂空灯欲翳，壁坏虫自啧。  
四顾寂无人，独立岸吾帻。  
穷通何足论，等是百年客。  
何能为一饱，半世出下策。  
布帆幸无恙，谁谓江海迮？  

陆游　夜意  
居家元是客，在俗亦如僧。  
点滴檐间雨，青荧帐外灯。  
壮心终蹭蹬，去日捷飞腾。  
不及寒沙雁，来时下杜陵。  

陆游　夜意  
孤梦初回夜气清，世尘扫尽觉心平。  
月沉洲渚渔歌远，人语比邻绩火明。  
独汲寒泉鸣细绠，静听漏鼓下高城。  
悠然坐待东方白，却看轩窗淡日生。  

陆游　夜意  
浮云扫尽天如水，十里疏钟到野堂。  
窗纸月明人不睡，屋茅霜冷夜初长。  
归休固已师沮溺，承学犹能陋汉唐。  
安得子孙常念此，不妨世世业耕桑。  

陆游　夜意  
洒地移床曲槛前，葛衣萧爽接篱偏。  
庭空秋近露沾草，月落夜阑星满天。  
静待微风停素扇，旋消残酒漱寒泉。  
翛然自与氛埃远，安用骑鲸学水仙。  

陆游　夜意  
幌外灯青见鼠行林梢月黑有枭鸣。  
只言中夏夜偏短，万里梦回天未明。  

陆游　夜意  
名姓人谁记，形骸老渐侵。  
酒悭停剧饮，诗退负高吟。  
雨隔疏更断，云藏古院深。  
衰迟常兀兀，惆怅少年心。  

陆游　夜意  
心清知睡少，气定觉神凝。  
但有一无媿，何妨百不能。  
灯昏如隔雾，砚冷欲生冰。  
兀尔遗身世，东窗待日升。  

陆游　夜意  
睡觉邻鸡已再啼，蓬窗灯暗雨凄凄。  
东家蹇驴不用借，明日门前一尺泥。  

陆游　夜意  
瘴地晨霜薄，郊墟暮雨昏。  
啼蟩如有恨，微火解相温。  
末路真无策，孤忠敢自言。  
轮囷肝胆在，白首倚乾坤。  

陆游　夜吟  
似睡不睡客欹枕，欲落未落月挂檐。  
诗到此时当得句，羁愁病思恰相兼。  

陆游　夜饮即事  
天涯久客我何堪，聊喜灯前得纵谈。  
磊落金盘荐糖蟹，纤柔玉指破霜柑。  
烛围宝马人将起，花堕纱巾酒正酣。  
更作茶瓯清绝梦，小窗横幅画江南。  

夜饮示坐中  
胡雁叫群寒夜长，峥嵘北斗天中央。  
达人大观眇万物，烈士壮心怀四方。  
纵酒长鲸渴吞海，草书瘦蔓饱经霜。  
付君诗卷好收拾，後五百年无此狂。  

陆游　夜与儿子出门闲步  
家住黄花入麦村，闲将稚子出柴门。  
草根萤堕久开阖，云际月行时吐吞。  
未分悲忧攻齿发，已将生死付乾坤。  
旧书半蠹犹堪读，粝饭藜羹莫更论。  

陆游　夜与子遹说蜀道因作长句示之  
忆自梁州入剑门，关山无处不消魂。  
亚松托宿逢秋雨，小柏经行听晓猿。  
当日只知悲客硌，归来终亦老江村。  
吾儿生晚那知此，聊对青灯与细论。  

陆游　夜雨  
吾诗满箧笥，最多夜雨篇。  
四时雨皆佳，莫若初寒天。  
纸帐白于毡，纸被软于绵。  
枕傍小铜協，海沉起微烟。  
是时闻夜雨，如丝竹管弦。  
恨我未免俗，吟讽劝雕镌。  
南朝空阶语，妙建安前，  
意谓夺造化，百世莫比肩；  
安知梧桐句，乃复与并传。  
夜雨何时无，奇语付後贤。  

陆游　夜雨  
藩篱处处蔓牵牛，薏苡丛深稗穗抽。  
只道物生常茂遂，一宵风雨又成秋。  

陆游　夜雨  
点滴茅檐雨，长宵不肯晴。  
残缸待鸡唱，倦枕厌枭鸣。  
已践衰残境，况兼羁旅情。  
晨兴亦何事，椎髻绕廊行。  

陆游　夜雨  
齿牙摇动鬓毛疏，四壁萧然卧草庐。  
急雨声酣战丛竹，孤灯焰短伴残书。  
壮心未减从戎日，苦学犹如觅举初。  
自笑坚顽谁得似？同侪太半已丘墟。  

陆游　夜雨  
初夏雨淋浪，檐声绕四廊。  
感深头易白，睡少漏偏长。  
红卷帘旌湿，润生衣焙香。  
清吟欲排闷，三叹不成章。  

陆游　夜雨  
浓云如泼墨，急雨如飞镞，  
激电光入牖，奔雷势掀屋。  
漏湿恐败书，起视自秉烛；  
移床顾未暇，盆盎苦不足，  
不如卷茵席，少忍待其复。  
飞萤方得意，熠熠相追逐；  
姑恶独何怨，菰丛声若哭。  
吾歌亦已悲，老死终碌碌。  

陆游　夜雨  
夜雨有残滴，秋磚无绝声。  
得诗旋已忘，觅睡固难成。  
壮志悲垂老，归耕愿太平。  
发春才属尔，岁事又峥嵘。  

陆游　夜雨  
江边依旧钓舟横，万事何曾有一成？  
空忆庐山风雨夜，自吹小灶煮蔓菁。  

陆游　夜雨  
正看飞雪暗江天，不觉新春已粲然。  
花气袭人娱独夜，雨声遶舍送丰年。  
樵风未改山川旧，褉事空悲岁月迁。  
一榼可营身尚健，故应先治下湖船。  

陆游　夜雨  
空阶雨声夜转急，壁疏窗破凄风入。  
一灯嫋嫋吹欲灭，老生独傍书架立。  
取书欲读辄复休，却行出门搔白头，  
市楼卖酒日千斛，众人皆乐君胡忧？  

陆游　夜雨  
暮雨萧萧集瓦沟，空阶点滴送清愁。  
何由乞得须臾睡，直到窗明滴未休。  

陆游　夜雨  
泽国寒多雨，畸人夜少眠。  
不缘酲作病，只合醉终年。  
庭草已争茁，园梅空自怜。  
v重云不难抉，无剑倚青天。  

陆游　夜雨  
寒雨连三夕，幽居只数椽。  
家贫轻过节，身老怯增年。  
日月悲歌里，关山泪眼边。  
梅花自开落，叹息为谁妍？  

陆游　夜雨  
人日春犹浅，鸡晨夜向阑。  
残缸灯晕小，单枕雨声寒。  
难补皇天漏，空思后土乾。  
山家尊酒薄，怀抱若为宽。  

陆游　夜雨暴至  
堂中虚窗雨气入，堂前丛竹雨声急；  
山童束縵走求火，屋漏惟愁打书湿。  
秋风罢亚九千顷，此夕真成倾玉粒。  
蹋歌作社约比邻，一饱今年可平揖。  

陆游　夜雨感怀  
老来每惜岁峥嵘，几为巴歌判宿酲。  
白帝草生时入梦，锦官花重更关情。  
帘疏夜雨侵灯晕，枕冷秋风递角声。  
定许何时理归棹，酒狂犹解赋芜城。  

陆游　夜雨思栝苍游  
道心退惰如风鷁，世念坚疆似火牛。  
安得短篷湖海去，夜深听雨琵琶洲。  

陆游　夜雨有感  
北风吹雨暗江郊，十月僧庐旋补茆。  
病马敢希三品料，惊禽聊借一枝巢。  
少时诸老争求识，晚岁殊方罕定交。  
闭户不妨新得趣，丹经盈箧手亲抄。  

陆游　夜雨有感  
断虹不隔江郊雨，一醆昏灯夜半时。  
多感生悲那为酒，积衰成瘦错冤诗。  
空阶点滴何由止，倦枕凄凉只自知。  
平日故人零落尽，寄书谁与叙睽离？  

陆游　夜雨枕上  
秋雨不肯晴，秋夜不肯明；  
寸心集百忧，厌此点滴声。  
岁月不贷人，老病忽至此。  
丈夫本忧世，儿女乃畏死。  

陆游　夜阅箧中书偶得李德远数帖因思昔相从时所言後多可验感叹有作  
早岁传闻月旦评，殿门邂逅眼偏明。  
当时一坐推谈止，今日丛林见话行。  
老卧烟村身偶在，夜开蠹纸泪如倾。  
岂知三十余年後，河洛胡尘讫未平？  

陆游　夜中步月  
夜半不成寐，起寻微月行。  
风生惊叶堕，露重觉荷倾。  
兀兀酒中趣，悠悠身後名。  
兴阑还掩户，坐待日东生。  

陆游　夜中独步  
春半寒初退，更阑睡不成。  
褰裳偶独起，曳履得徐行。  
月上鸟未宿，水深蛙乱鸣。  
踟蹰忽已久，残漏下高城。  

陆游　夜中独步庭下  
山月明如画，江风冷借秋。  
衰迟亦可叹，幽独自成愁。  
斗柄垂江渚，笳声下戌楼。  
我惟诗思在，从此亦宜休！  

陆游　夜中起读书戏作  
发已凋零齿已疏，忍饥白首卧蜗庐。  
风声忽轹蓬窗过，夜半呼灯起读书。  

陆游　夜中起读书戏作  
灭虏区区计本疏，水边乔木拥茅庐。  
九原定发韩公笑，至老依然一束书。  

陆游　夜酌  
酒渌孤灯夜，梅黄细雨天。  
聊成顾影醉，复作曲肱眠。  
腰下苏秦印，囊中赵壹钱。  
丈夫随所遇，底处不陶然？  

陆游　夜酌  
我有一瓢酒，与君今夕同。  
鸣檐社公雨，卷野沛歌风。  
阅世花开落，观身劫壤空。  
北邙丘垄尽，太息几英雄！  

陆游　夜酌  
遥夜浇愁赖麴生，灯前忽见卧长瓶。  
比红有句狂犹在，染白无方老已成。  
园径露萤黏湿草，塔檐风铎乱疏更。  
悲秋要是骚人事，未必忘情胜有情。  

陆游　夜坐  
衰翁不出门，岁月过电雹。  
窗明地炉暖，袖手坐寂寞。  
可怜瓶中梅，烂漫几开落；  
小园亦数树，曾未破一萼。  
三更北风急，雨雪恐复作。  
且当勤举杯，莫恨浮蚁浊。  

陆游　夜坐  
仲夏苦郁蒸，既夕热未解。  
浴罢坐柴门，汲井痛扫洒。  
覆野天穹穹，垂地星磊磊；  
明河落无声，北斗低饮海。  
三更缺月升，草木尽光彩。  
渔舟在何许？断续闻歡乃。  
百忧集老境，坐叹双鬓改。  
谁能拥雕戈，遗虏何足醢！  

陆游　夜坐  
怀抱何萧爽，凉风扫郁蒸。  
寒蛩喧败草，饥鼠啮枯藤。  

陆游　夜坐  
灯暗一室幽，鸟鸣四山静。  
道人坐倚壁，度此清夜永。  
少时志功名，痴绝如捕影。  
造物遗以穷，磨砻发深省。  
坐令盆盎浅，渺渺波万顷。  
虽未造道真，南辕终至郢。  

陆游　夜坐  
老眼清无寐，孤怀默自伤。  
思人交旧尽，抚事岁时长。  
篱犬吠残月，江枫凋早霜。  
放翁殊耐事，掩卷拨炉香。  

陆游　夜坐  
白首仍多病，青灯独掩扉。  
云低闻雁过，雨急待儿归。  

陆游　夜坐  
耿耿残灯夜未央，负墙闲对篆盘香。  
风号东北河冰合，月落西南竹影长。  
孤鹊欲栖频绕树，寒龟无息稳搘床。  
颓然坐睡那知晓，推户朝曦已满廊。  

陆游　夜坐  
大风横吹斗柄折，迅雷下击山壁裂。  
放翁闭户寂不闻，楞严卷尽灯花结。  

陆游　夜坐  
瘦骨倚蒲团，灯前影自看。  
心清便独夜，酒尽怯新寒。  
病虎减精采，饥鸿摧羽翰。  
晚途堪笑闵，犹拟乞祠官。  

陆游　夜坐  
虚堂夜无寐，顾影叹伶竮。  
露湿萤黏草，云迷雁落汀。  
旧书开蠹简，浊酒倒残缾。  
流落知无憾，危机实饱经。  

陆游　夜坐  
地僻少行迹，屋低便老人。  
炉红得清坐，酒缘慰孤斟。  
吠犬惊飘叶，栖禽换暗林。  
人问固多难，感慨不须深。  

陆游　夜坐  
流落知闻绝，归休宠辱空。  
酒狂宁限老，诗思正须穷。  
活火生新焰，残灯委碎红。  
平生会心处，正在兀然中。  

陆游　夜坐  
家家绩火夜深明，处处新畲雨後耕。  
常媿老身无一事，地垆坚坐听风声。  

陆游　夜坐  
杳杳霜钟十里声，娟娟江月半窗明。  
陈编欲绝犹堪读，微火相依更有情。  
九曲烟云新散吏，百年铅椠老诸生。  
颓然待旦君无笑，尚胜闻鸡赋早行。  

陆游　夜坐  
老知世事谩纷纷，纸帐蒲团自策勋。  
一夜北风吹裂屋，石楼无耳不曾闻。  

陆游　夜坐  
蓬窗夜半竹骚然，坐守残编悄不眠。  
辛苦空成左传癖，逍遥常媿大慈僲。  
风宁可系功名误，日不能黏岁月迁。  
明旦觅船湖上去，西村桃李淡春烟。  

陆游　夜坐  
夜永霜浓睡不成，团乐儿女话无生。  
金莲妄想消除尽，一碗松肪彻晓明。  

陆游　夜坐  
天公似欲假余龄，鎝石年来幸小停。  
微火暖炉娱独夜，断云吐月缟中庭。  
眼前乐事寒醅绿，身後虚名蠹简青。  
赖有古人同此志，傍观不用叹伶仃。  

陆游　夜坐  
饼饵支遥夜，薪焌御早寒。  
卧闻风浩荡，起视斗阑干。  
鸡怯飞霜重，鸦惊出月残。  
挑灯搔短发，顾影发吾叹。  

陆游　夜坐  
万螘披书卷，孤萤引篆香。  
病思无事乐，老悔少年狂。  
南渡衣冠盛，西征道路长。  
如今俱梦破，高枕看人忙。  

陆游　夜坐  
曲几蒲团夜过分，颓然半脱鹿皮巾。  
惊鸿避弋鸣烟渚，断角凌风上雪云。  
仕宦愈知林下贵，穷愁方策酒中勋。  
扁舟东去何时办，昔向金丹幸有闻。  

陆游　夜坐  
叶尽木无声，天高夜自明。  
映窗灯半灭，掠野雁孤征。  
瓦裂人间事，云浮身後名。  
惟应托长鑱，寂寞送浮生。  

陆游　夜坐  
药裹关心处，篝灯照影时。  
文书用遮眼，枣栗可无饥。  
素业存农圃，颓龄迫耄期。  
盖棺万事已，唯负国恩私。  

陆游　夜坐  
山城意象自萧然，况是高斋作雪天。  
渐暗玉虫寒有烬，欲残金鸭暖无烟。  
衰容病後如添岁，遥夜冬来抵过年。  
安得龙绡三丈幅，为君试写白云篇。  

陆游　夜坐灯灭戏作  
冷饭黄齑傲太平，鬓丝原不为愁生。  
忽因灯死得奇观，明月满窗梅影横。  

陆游　夜坐独酌  
玉宇沉沉夜向阑，跨空飞阁倚高寒。  
一壼清露来云表，聊为幽人洗肺肝。  

陆游　夜坐观小儿作拟毛诗欣然有赋  
北风城头鼓紞紞，徂岁峥嵘正多感。  
老夫假寐角巾低，樨子高吟两髦髧。  
衰迟笑我藏袖手，狂率怜渠满躯胆。  
旋炊粉饐裹青箬，新煠饧枝缀红糁。  
未言问事渐澜翻，且赏挥毫能果敢。  
嗟予畴昔如汝年，万卷纵横恣窥览。  
即今见汝尚懽欣，此癖真同嗜昌歜。  
夜阑我困儿亦归，独与狸奴分坐毯。  

陆游　夜坐忽闻村路报晓铁牌  
何人叩铁警农耕，炊饭家家起五更。  
也似早朝风雪里，遥听宫漏下宫城。  

陆游　夜坐忽闻村路报晓铁牌  
秋气凄凉雾雨昏，老书生病卧孤村。  
五更不用元戎报，片铁铮铮自过门。  

陆游　夜坐门外示子遹  
秋意遽如许，体中殊未佳。  
滩深无宿鹭，草茂有鸣蛙。  
栖遯从吾好，吟哦与汝偕。  
云门渐可到，剩判几青鞋？  

陆游　夜坐偶书  
衰发萧疏雪满簪，暮年光景易駸駸。  
已甘身作沟中断，不愿人知爨下音。  
病鹤摧颓分薄俸，悲蛩断续和微吟。  
向来误有功名念，欲挽天河洗此心。  

陆游　夜坐求酒已尽喟然有赋  
澹月微霜夜漏徂，披裘不睡附寒炉。  
清笳嫋嫋已三弄，残火荧荧才一铢。  
报国无期心欲折，读书自力眼将枯。  
麴生作态年来甚，不受闲人折简呼。  

陆游　夜坐示桑甥十韵  
好诗如灵丹，不杂膻荤肠；  
子诚欲得之，洁斋祓不祥。  
食饮屑白玉，沐浴春兰芳。  
蛟龙起久蛰，鸿鹄参高翔。  
纵横开武库，浩荡发太仓。  
大巧谢雕琢，至刚反摧藏。  
一技均道妙，佻心讵能当。  
结缨与易箦，至死犹自强。  
东山七月篇，万古真文章。  
天下有精识，吾言岂荒唐？  

陆游　夜坐示子虡  
裘薄知霜重，灯残觉夜阑。  
为农宜废学，谢事等无官。  
疏嬾贫难醒，沉绵死有端。  
大儿千里至，聊复为加餐。  

陆游　夜坐示子聿  
久客诚当去，无心偶小留。  
扫空闲梦想，阅尽旧朋俦。  
学术非时好，文章幸自由。  
不嫌秋夜永，问事有长头。  

陆游　夜坐示子遹兼示元敏  
微霰不成雪，大风俄散云。  
孤灯翳还吐，断雁远犹闻。  
冉冉新春动，遥遥清夜分。  
儿孙未须睡，吾与汝论文。  

陆游　夜坐水次  
房星纵，心星横，  
北斗高挂南斗倾。蓼根熠熠萤火明，  
苇丛哀哀姑恶声。我倚胡床破三更，  
溪风吹衣月未生。玉门关，  
拂云城，何时连营插汉旌？  
白头书生未可轻，不死令君看太平。  

陆游　夜坐庭中  
大泽秋初到，荒庭夜自明。  
风云生有候，河汉落无声。  
病得新凉减，诗因少睡成。  
高枝有乌鹊，栖稳若为惊？  

陆游　夜坐庭中  
人静风褰幔，更阑露泫衣。  
暗窗饥鼠啮，空庑冷萤飞。  
岁月背人去，乡闾何日归？  
脱巾还感叹，残发不胜稀。  

陆游　夜坐庭中达旦  
老矣常嗟去日遒，病来更觉此生浮。  
庭花舞影月当午，檐树有声风报秋。  
足倦独行惊踸踔，发稀久坐怯飕飀。  
鸡号日出闲无事，又向清溪弄钓舟。  

陆游　夜坐闻大风  
天旷穹庐覆，风豪野战酣。  
诗成飞醉墨，棋罢纵高谈。  
奇怪空堪笑，低摧亦未甘。  
东浮云海去，会载酒千畑。  

陆游　夜坐闻鼓声  
村居乐饮鼓冬冬，亭障无虞岁屡丰。  
谁道喧呼妨熟睡，老人自爱地炉红。  

陆游　夜坐闻湖中渔歌  
少年嗜书谒目力，老去观书涩如棘。  
短檠油尽固自佳，坐守一窗如漆黑。  
渔歌袅袅起三更，哀而不怨非凡声。  
明星已高声未已，疑是湖中隐君子。  

陆游　夜坐戏作  
飕飕松韵生鱼眼，汹汹云涛涌兔毫。  
促膝细论同此味，绝胜痛饮读离骚。  

陆游　夜坐戏作  
束书旧隐棋岩下，惯碾春风傲北窗。  
唤起口生尘土梦，赖君圭璧一双双。  

陆游　夜坐戏作  
建苑夸豪如贵胄，棋岩晦迹类舑仙。  
倘凭阀阅定人物，耕野钓溪难自贤。  

陆游　夜坐戏作短歌  
畏事如畏虎，避人如避寇。  
结庐三家村，百事喜寒陋。  
身闲自为贵，饭足岂非富。  
素心憎狐妖，老愈恶铜臭，  
视之若寒气，可使客肤腠。  
即今知免矣，终岁塞门窦。  
始知松倒壑，殊胜云出岫。  
聊持不动心，更养未尽寿。  
夜读南华篇，欣然发吾覆。  

陆游　夜坐小饮  
零落槐花已满沟，江湖又见一番秋。  
冰轮有辙凌空上，银汉无声接地流。  
丹荔甘寒劳远致，玉醅醠洌喜新簄。  
移床坐对西南电，好雨心知不待求。  

陆游　夜坐忆剡溪  
早睡苦夜长，晚睡意复倦；  
歛膝傍残灯，拭眦展书卷。  
时时搔短发，稍稍磨冻砚。  
更阑月入户，皎若舒白练。  
便思泛樵风，次第入剡县。  
名山如高人，岂可久不见？  

陆游　夜坐油尽戏作  
金樽画烛少年豪，白首孤灯不厌劳。  
夜漏虽深书未竟，半缸谁与续残膏？  

陆游　夜坐油尽戏作  
欲尽残灯更有情，可怜剪断读书声。  
区区纸上太痴计，一笑开门看月明。  

陆游　夜坐园中至夜分  
岸巾闲倚胡床坐，步屧还扶拄杖行。  
渐近秋清知病减，尽捐世累觉心平。  
翻翻双鹊风枝爽，熠熠孤萤露草明。  
更欲裴回尽幽兴，丽谯传漏报三更。  

陆游　夜坐中庭  
萧散坐中庭，三更月未生。  
溯风凉醉颊，汲井濯尘缨。  
草露沾衣冷，天河隔树明。  
裴回不能睡，鼓角下高城。  

陆游　夜坐中庭凉甚  
银汉迢迢夜气澄，都忘朝暮困蚊蝇。  
月从东涌行空阔，风自南来洗郁蒸。  
渴解似尝仙掌露，魂清如近玉壼冰。  
谁知此际超然处，不减庐山入定僧？  

陆游　谒告归卧晚登子城  
此身真是抱官囚，厌见长空赤日流。  
斋壁晓山千嶂雪，扇纨新雁一汀秋。  
系船空作清湘梦，御气难寻太华游。  
菱角藕丝还恨少，强携玉瀣醉高楼。  

陆游　谒汉昭烈惠陵及诸葛公祠宇  
雨止风益豪，雪作云不动。  
凄凉汉陵庙，衰草卧翁仲。  
画妓空笙竽，土马阙羁鞚。  
壤沃黄犊耕，柏密幽鸟唘。  
尚想忠武公，身任社稷重。  
整整渭上营，气已无岐雍少须天意定，  
破贼宁患众。兴亡信有数，  
星陨事可痛。陵边四五家，  
茆竹居接栋。手皲纸上箔，  
醅熟酒鸣瓮。虽嗟生理微，  
亦足逭饥冻。刘葛固雄杰，  
阅世均一梦。论高常近迂，  
才大本难用。九原不可作，  
再拜临风恸。  

陆游　谒凌云大像  
出郭幽寻一笑新，径呼艇子截烟津。  
不辞疾步登重阁，聊欲今生识伟人。  
泉镜正涵螺譬绿，浪花不犯宝趺尘。  
始知神力无穷尽，丈六黄金果小身。  

陆游　谒巫山庙两庑碑版甚众皆言神佐禹开峡之功而诋宋玉高唐赋之妄予亦  
真人翳凤驾蛟龙，一念何曾与世同。  
不为行云求弭谤，那因治水欲论功。  
翱翔想见虚无里，毁誉谁知溷浊中。  
读尽旧碑成绝倒，书生惟惯谄王公。  

陆游　谒诸葛丞相庙  
汉中四百天所命，老贼方持太阿柄。  
区区梁益岂足支，不忍安坐观异姓。  
遗民亦知王室在，闰位那干天统正。  
公虽已没有神灵，犹假贼手诛锺邓。  
前年我过沔阳祠，再拜奠俎衰泪迸。  
洁斋请作送迎诗，精忠大义神其听！  

陆游　一百五日行  
一百五日东郊时，陂塘水满雨如丝。  
人家青烟不禁火，俚俗岂复思子推？  
旧坟年多木已拱，新坟积土高累累。  
老鸦飞鸣衔肉去，纸钱雨湿挂树枝。  
深松茂柏死自乐，地下应笑生人悲。  
眼中青山身後冢，此事决定君何疑。  
风吹云破日下照，小滩碎砾光陆离。  
停车暂憩道傍舍，解囊且补残春诗。  

陆游　一编  
一编垂首北窗前，皎皎宁当逐物迁？  
道有废兴何与我，心无媿怍始知天。  
昔尝西戌八千里，今复东归三十年。  
死去虽无勋业事，九原犹可见先贤。  

陆游　一病七十日  
一病七十日，共疑无复生。  
堤全河渐复，师济寇将平。  
缥缈香云散，飕飀药鼎鸣。  
庭前有残菊，自笑尚关情。  

陆游　一病四十日天气遂寒感怀有赋  
幽人病起鬓毛残，硖口楼台九月寒。  
暮角又催孤梦断，早霜初染一林丹。  
乡闾乖隔知谁健？怀抱凄凉用底宽？  
麴米春香虽可醉，瀼西新橘尚余酸，  

陆游　一齿动摇似不可复留有感  
晚境常忧豁可憎，苦留终不受丁宁。  
主贫何恨客辞去，木老元知叶自零。  
未害朵颐临肉俎，但妨叩齿读仙经。  
从今有酒须勤买，莫学骚人要独醒。  

陆游　一齿动摇已久然余皆坚甚戏作  
病齿元知不更全，漂浮杌梛已三年。  
一朝正使终辞去，大嚼犹能尽彘肩。  

陆游　一春风雨太半有感  
忽忽春将老，寒暄尚未齐。  
雨昏鸡唱晚，风恶鹊巢低。  
写物才殊退，寻芳思欲迷。  
余年不须较，只是死秦稽。  

陆游　一壶歌  
悠悠日月没根株，常在人间醉一壶。  
倾倒欲空还潋灩，不曾教化不曾沽。  

陆游　一壶歌  
先生醉後即高歌，千古英雄奈我何？  
花底一壶天所破，不曾饮尽不曾多。  

陆游　一壶歌  
自从轩昊到隋唐，几见中原作战场！  
三十万年如电掣，不曾记得不曾忘。  

陆游　一壶歌  
耻从岳牧立尧庭，况见商周战血腥。  
携得一壶闲处饮，不曾苦醉不曾醒。  

陆游　一壶歌  
长安市上醉春风，乱插繁花满帽红。  
看尽人间兴废事，不曾富贵不曾穷。  

陆游　一老  
太平一老醉腾腾，南陌东阡喜不胜。  
民力农桑家自足，士崇名节道方兴。  
骑鲸仙去时犹远，射虎归来气颇增。  
莫道幽栖交旧绝，月中亦有打门僧。  

陆游　一年老一年  
一年老一年，一日衰一日；  
譬如东周亡，岂复须大疾。  
嬾惰已废书册久，病来亦复疏杯酒。  
轫车小住固自佳，拂袖便行亦何有？  
下床拥火暖有余，咸豆数粒粥一盂。  
平生常笑愚公愚，欲栽堕齿染白须。  

陆游　一钱  
万事纷纷不足论，满庭枯草闭柴门。  
一钱留得终羞涩，持买餦餭引福孙。  

陆游　一室  
九万笑鹏抟，幽居一室宽。  
雨声便早睡，酒力压新寒。  
嬾觉闲多味，衰知死有端。  
此生吾自断，不必梦邯郸。  

陆游　一笑  
半醉微吟不怕寒，江边一笑觉天宽。  
莫愁艇子急冲雨，何逊梅花频倚阑。  
万事任从皮外去，百年聊作梦中观。  
放翁纵老狂犹在，倒尽金壶烛未残。  

陆游　一雨二十日  
一雨二十日，雨意殊未阑。  
我庐大泽中，四顾烟水宽。  
东家有小舟，借我不作难。  
鸬鹚与鵁鶄，自是平生欢。  
更作十日期，水浅生水滩。  
相与极幽赏，勿待江月残。  

陆游　仪曹直庐  
春晚气始和，微云淡朝阳，  
开轩面小庭，露渍蔷薇香。  
游丝卷欲尽，忽复百尺长；  
而我正遗事，枕藉书一床。  
谗波虽稽天，未遽妨人狂。  
惟当倾绿酒，莫待熟黄粱。  

陆游　怡斋  
东湖仲夏草树荒，屋古无人亭午凉。  
萱房微呀不见日，笋箨自解时吹香。  
野藤蟠屈入窗罅，湿菌扶疏生屋梁。  
跨沟数椽最幽翳，涨水及槛雨败墙。  
静涵青苹舞藻荇，闲立白鹭浮鸳鸯。  
芙蕖虽瘦亦弥漫，照眼翠盖遮红妆。  
水纹珍簟欲卷却，团团素扇嬾复将。  
天风忽送塔铃语，唤觉清梦游潇湘。  

陆游　移船  
沙际舟衔尾，相依作四邻。  
暮年多感慨，分路亦酸辛。  
折竹占行日，吹箫赛水神。  
无劳问亭驿，久客自知津。  

陆游　移花遇小雨喜甚为赋二十字  
独坐闲无事，烧香赋小诗。  
可怜清夜雨，及此种花时。  

陆游　移疾  
朝来移疾卧虚堂，暂屏文书日更长。  
鸥鹭近人情渐熟，帘栊欲雨意先凉。  
沙巾自照清池影，蕊笈闲销古篆香。  
莫恨微霜侵绿鬓，为渠歇尽少年狂。  

陆游　乙丑九月三日晚久雨骤晴西南新月如玉　重阳以八月置闰菊花粲然满。  
初三新月见如期，重九黄花又及时。  
俱是人间称心事，典衣一醉更何疑？  

陆游　乙丑七月二十九日夜分梦一士友风度甚高一见如宿昔出诗文数纸语皆  
客中得友绝清真，盖未倾时意已亲。  
枕冷不知清夜梦，眼明喜见老成人。  
河倾斗落三传漏，雾散云归两幻身。  
心亦了然知是妄，觉来未免一酸辛。  

陆游　乙丑元日  
好在屠苏酒，扶衰把一卮。  
家贫为寿略，历闰换年迟。  
荐庙须扶拜，题门强缀诗。  
惟思买春困，熟睡过花时。  

陆游　乙丑重五  
盘中共解青菰粽，衰甚犹簪艾一枝。  
寂寞废诗仍止酒，今年真负此佳时。  

陆游　乙丑重五  
飞棹中流救屈平，俚歌宁复楚遗声？  
危冠更在门楣上，但觉萧敷与艾荣。  

陆游　乙卯重九  
九日村醅熟，逢迎不用呼。  
樽前狂起舞，陌上醉相扶。  
残发新霜白，衰颜落叶枯。  
明年何足问，且复插茱萸。  

陆游　乙卯重五  
重五山村好，榴花忽已繁。  
粽包分两髻，艾束著危冠。  
旧俗方储药，羸躯亦点丹。  
日斜吾事毕，一笑向杯盘。  

陆游　乙巳秋暮独酌  
孤云系不定，野鹤笼难驯。  
卖药句曲秋，沽酒天台春。  
中原几流血，四海一闲人。  
邀月对我影，折花插我巾，  
花月成三友，江海为四邻。  
何敢忘吾君，巢由称外臣。  

陆游　乙巳秋暮独酌  
安期与羡门，秦汉迹已陈，  
不如东平公，一剑隐红尘。  
醉歌题市楼，墨色粲如新。  
叱吒兴风云，约束山川神。  
从我者谁欤？夜渡黄鹤津。  

陆游　乙巳秋暮独酌  
山阴老道士，寄情鱼鸟中。  
幽户绿萝月，孤舟白苹风。  
岂无小瓮熟，尊杓谁与同？  
邂逅得知心，一见叹犹龙。  

陆游　乙巳秋暮独酌  
湖中有隐士，或谓千岁人。  
大儿严子陵，小儿贺季真。  
姓名莫能知，况可得疏亲？  
有竿不钓鱼，秋晚香粳新。  

陆游　乙巳早春  
故故啼莺傍曲廊，飞飞戏蝶度横塘。  
病来对酒心虽怯，老去逢花眼尚狂。  
床拥琴书供枕藉，帘通风月索平章。  
一丘一壑从来事，起就功名未苦忙。  

陆游　乙未元日  
五十人间老大身，更堪从此数新春。  
冬冬漏鼓催窗色，急急文书动驿尘。  
病後光阴常自惜，客中节物为谁新？  
壮心只向邮亭尽，自揣头颅莫问人。  

陆游　乙夜纳凉  
幽人新制葛衣成，二寸藤冠觉发轻。  
净扫中庭延月色，缓拖拄杖听蝉声。  
微凉便欲疏纨扇，小醉何妨倒玉罂。  
八尺风漪真美睡，故应高枕到窗明。  

陆游　以菜茹饮酒自嘲  
山泽有舑儒，残年病满躯。  
拙疏难救药，贫困不枝梧。  
海客留苔浦，山僧饷笋枯。  
衰颜得村酒，犹解蹔时朱。  

陆游　以石芥送刘韶美礼部刘比酿酒劲甚因以为戏  
古人重改阳城驿，吾辈欣闻石芥名。  
风味可人终骨鲠，尊前真见鲁诸生。  

陆游　以石芥送刘韶美礼部刘比酿酒劲甚因以为戏  
长安官酒甜如蜜，风月虽佳嬾举觞。  
持送盘蔬还会否？与公新酿问端方。  

陆游　以事至城南书触目  
十里西风吹帽裙，江城衣杵远犹闻。  
路如剑阁逢秋雨，山似炉峰锁暮云。  
原上老翁眠犊背，篱根小妇牧羊群。  
百钱且就村场醉，舌本醇醨莫苦分。  

陆游　倚栏  
闲岸纱巾小倚栏，吴中三月尚春寒。  
蜂脾蜜满花初过，燕觜泥新雨未乾。  
老厌簿书思屏迹，病逢节物强追欢。  
一樽又动流年感，城上斜阳画角残。  

陆游　倚阑  
故山未敢说归期，十口相随又别离。  
小雨初收残照晚，阑干西角立多时。  

陆游　倚阑  
满庭晴日破朝寒，粥罢披裘小倚栏。  
残菊抱丛香欲尽，一株南烛独如丹。  

陆游　倚楼  
千里江山入倚楼，高吟聊复写吾忧。  
诗书幸有先人业，贫贱初非学者羞。  
数掩槿篱端可老，一杯藜粥尚何求？  
东陂未插青秧遍，且与邻翁卜雨鸠。  

陆游　倚楼  
减尽朱颜白发新，高楼徙倚默伤神。  
未酬马上功名愿，已是人间老大身，  
太史周南方卧疾，拾遗剑外又逢春。  
一杯且为江山醉，百万呼卢迹已陈。  

陆游　倚楼  
暮云细细鳞千叠，新月纤纤玉一钓。  
叹息化工真妙手，冲寒来倚水边楼。  

陆游　倚楼  
曲曲阑干缥缈间，哦诗本欲破除闲。  
无端又起天涯感，淡墨生绡数点山。  

陆游　倚楼  
楼上凭阑小立时，淡烟漠漠雨丝丝。  
年光日日有佳处，不解春寒偏入诗。  

陆游　倚筇  
老翁愈老欲安归，归卧稽山饱蕨薇。  
未免解牛逢肯綮，岂能相马造精微。  
灵山有士拈花笑，阙里何人鼓瑟希？  
我亦倚筇桑竹下，白髯萧飒满斜晖。  

陆游　倚杖  
倚杖柴门外，踟蹰到日斜。  
儿童拾笋箨，妇女卖茶芽。  
掠岸过渔艇，隔篱闻纬车。  
年来诗料别，满眼是桑麻。  

陆游　弋阳道中遇大雪  
我行江郊暮犹进，大雪塞空迷远近；  
壮哉组练从天来，人间有此堂堂阵！  
少年颇爱军中乐，跌宕不耐微官缚；  
凭鞍寓目一帐然，思为君王扫河洛。  
夜听簌簌窗纸鸣，恰似铁马相磨声；  
起倾斗酒歌出塞，弹压胸中十万兵。  

陆游　弋阳县江上书触目  
县前奇哉一江水，日暮风吹碧鳞起。  
嬀￠恨征尘忽如洗，不用金篦刮眸子。  
丹枫岸边雪色芦，下有老翁方捕鱼。  
欲求妙师貌画图，王维郑虔今世无。  

陆游　弋阳县驿  
大雨山中采药回，丫头岩畔觅诗来。  
唤船　　渡逢迎雪，携酒溪头领略梅。  
久客愁心端欲折，何时笑口得频开？  
殷勤记著今朝事，破驿空廊叶作堆。  

陆游　刈获後书事  
邻里西成例少苏，贫家生业得徐图。  
虽非五鼎岂无食，未办复褌犹著襦。  
牢彘渐肥堪奉祭，耕牛已买不求租。  
却思流落天涯日，要是家居胜道途。  

陆游　刈获後书事  
耄岁谁知困不苏，每虞黠鬼笑狂图。  
陶公老去但浊酒，管老归来惟白襦。  
不逐儿童觅兼味，且随邻曲了残租。  
细思自有欣然处，高谢人间九折途。  

陆游　忆荆州旧游  
书剑万里行翩翩，度关登陇常慨然。  
射麋云梦最乐事，至今旷快思楚天。  
落笔千言不加点，班荆百榼命割鲜。  
有时凭陵呼五白，笑人辛苦作太玄。  
君不见将军昔忍跨下辱，京兆晚为人所怜。  
功名富贵自古只如此，不如驰射乐饮终残年。  

陆游　忆梅  
护惜常愁满树开，况无一片在苍苔。  
眼高嬾为凡花醉，肠断惊闻暮角哀。  
写向素绡时拂拭，移来幽圃自栽培。  
论心竟是明年事，输与酴醾在酒杯。  

陆游　忆三山  
柳桥南北弄烟霏，门不常关客自稀。  
遣仆远驮黄檗出，呼儿闲取白鸥归。  
片云忽起迷丹灶，潦水初生没钓矶。  
一出可怜时屡变，又看刀尺制秋衣。  

陆游　忆山南  
貂裘宝马梁州日，盘槊横戈一世雄。  
恕虎吼山争雪刃，惊鸿出塞避雕弓。  
朝陪策画清油里，暮醉笙歌锦幄中。  
老去据鞍犹矍铄，君王何日伐辽东？  

陆游　忆山南  
醉墨淋漓酒百杯，辕门山色碧崔嵬。  
打球骏马千金买，切玉名刀万里来。  
结客渔阳时遣简，踏营渭北夜衔枚。  
十年一梦今谁记，闭置车中只自哀。  

陆游　忆蜀  
忆昔西游日，岷峨胜事繁。  
题诗古柏庙，载酒海棠园。  
世故纷难料，年光浩莫论。  
所欣身尚健，短褐醉江村。  

陆游　忆唐安  
南郑戍还初过蜀，朝衫与鬓犹争绿。  
逢春饮酒似长鲸，醉里千篇风雨速。  
唐安池馆夜宴频，潋潋玉船摇画烛，  
红索琵琶金缕花，百六十弦弹法曲，  
曲终却看舞霓裳，嫋嫋宫腰细如束。  
明朝解酲不用酒，起寻百亩东湖竹。  
归吴寂寞时自笑，纵有诗情谁省录？  
今年二顷似可谋，去斸云根结茅屋。  

陆游　忆天彭牡丹之盛有感  
常记彭州送牡丹，祥云径尺照金盘。  
岂知身老农桑野，一朵妖红梦里看。  

陆游　忆昔  
忆昔西征日，飞腾尚少年。  
军书插鸟羽，戍垒候狼烟。  
渭水秋风夜，岐山晓雪天。  
金韟驰叱拨，绣袂舞婵娟。  
但恨功名晚，宁知老病缠？  
虎头空有相，麟阁竟无缘。  
壮士埋巴峡，孤身卧海壖。  
安西九千里，孙武十三篇。  
裘叹苏秦弊，鞭忧祖逖先。  
何时闻诏下，遣将入幽燕？  

陆游　忆昔  
忆昔绍兴中，束带陪众彦，  
沐浴雨露私，草木尽葱蒨。  
一朝穷达异，相遇忘庆唁。  
远官楚蜀间，寂寞返乡县。  
于时同舍郎，贵者至鼎铉。  
数奇益自屏，短褐失贫贱。  
俯仰五十载，未媿金百链。  
忍饥菰芦间，生理仅如线。  
穷交谁耐久？晨暮一破砚。  
啸歌枫林下，万事付露电；  
惟有孤舟兴，所至多胜践。  
衡茅无定止，何处非邮传。  
炊烟起沙际，跳鱼裂波面。  
呕哑纬车鸣，隐翳渔火见。  
箫鼓乐水神，钟梵闹竹院。  
我诗虽日衰，得句尚悲健。  
巍巍阙里门，未尝弃狂狷。  
放浪终余年，造物不汝谴。  

陆游　忆昔  
忆昔从戎出渭滨，壼浆马道泣遗民。  
夜栖高冢占星象，昼上巢车望虏尘。  
共道功名方迫逐，岂知老病只逡巡。  
灯前抚卷空流涕，何限人间失意人！  

陆游　忆昔  
忆昔浮江发剑南，夕阳船尾每相衔。  
楠阴暗处寻高寺，荔子红时宿下严。  
硖口烹猪赛龙庙，沙头伐鼓挂风帆。  
区区陈迹何由记，惟有征尘尚满衫。  

陆游　忆昔  
忆昔高皇绌柄臣，招徕贤隽聚朝绅。  
宁知遗恨忽千载，追数同时无一人。  
薶骨九原应已朽，残书数帙尚如新。  
此身露电那堪说，也复灯前默怆神。  

陆游　忆昔  
忆昔梁州夜枕戈，东归如此壮心何！  
蹉跎已失邯郸步，悲壮空传敕勒歌。  
今日扁舟钓烟水，当时重铠渡冰河。  
自怜一觉寒窗梦，尚想浯溪石可磨。  

陆游　忆昔  
忆昔轻装万里行，水邮山驿不论程。  
屡经汉帝烧余栈，曾宿唐家雪外城。  
壮志可怜成昨梦，残年惟有事春耕。  
西窗忽听空阶雨，独对青灯意未平。  

陆游　忆昔  
忆昔西游变姓名，猎围屠肆狎豪英。  
淋漓纵酒沧溟窄，慷慨狂歌华岳倾。  
壮士有心悲老大，穷人无路共功名。  
生涯自笑惟诗在，旋种芭蕉听雨声。  

陆游　忆昔  
忆昔西游两鬓青，即今镜里雪千茎。  
峨眉风月犹关念，濯锦莺花已隔生。  
避暑有时移枕簟，畏人终日闭柴荆。  
此怀恨欠诗千首，且寄秋泉一再行。  

陆游　忆昔  
忆自梁州下益州，身闲处处醉红楼。  
早知虚起弹冠意，悔不常为秉烛游。  
诗思已惭驰阵马，目光犹觉射车牛。  
莲峰日观何时到？下看人间万里秋。  

陆游　忆云门诸寺  
三百六十日，安可日日愁？  
四百八十寺，要须寺寺游。  
云门若耶间，到处可淹留。  
金像閟古殿，霜钟发重楼。  
临涧见鱼跃，穿林闻鹿呦。  
亦有疏豁处，白鹭下绿畴。  
僧固非尽佳，终胜从公侯。  
夜阑煎蜜汤，岂不贤杯瓯。  
泽居厌溽暑，慨思风露秋。  
晴雨俱可人，亦莫占鸣鸠。  

陆游　忆昨  
入蜀还吴迹已陈，兰亭道上又逢春。  
诸君试取吾诗看，何异前身与後身？  

陆游　忆昨  
当年落魄锦江边，物外常多宿世缘。  
先主庙中逢市隐，丈人观里识巢僲。  

陆游　忆昨  
万里曾为汗漫游，岂知白首弄渔舟！  
会骑一鹤凌风去，何处人间无酒楼？  

陆游　异梦  
山中有异梦，重铠奋雕戈。  
敷水西通渭，潼关北控河。  
凄凉鸣赵瑟，慷慨和燕歌。  
此事终当在，无如老死何！  

陆游　驿壁偶题  
累累驿门堠，杳杳寺楼钟。  
叶落树阴薄，云生山崦重。  
交亲穷未弃，父子老相从。  
惟待新粳熟，高眠听夜舂。  

陆游　驿壁偶题  
去去投山驿，悠悠解橐装。  
斜阳穿破厩，落叶满空廊。  
舞简村巫醉，涂朱野女妆。  
近行吾亦倦，假寝据胡床。  

陆游　驿壁偶题  
过市未十里，入山知几重？  
幽林闻格磔，浅濑见噞喁。  
小瓮家家酒，衡门世世农。  
班生定痴绝，辛苦觅侯封。  

陆游　驿舍海棠已过有感  
凄凉古驿官道傍，朱门沈沈春日长。  
暄妍光景老海棠，颠风吹花满空廊。  
物生荣悴固其常，惜哉无与持一觞。  
游蜂戏蝶空自忙，岂知美人在西厢。  
我虽已老犹能狂，伫立为尔悲容光。  
盛时不遇诚可伤，零落逢知更断肠。  

陆游　驿舍见故屏风画海棠有感  
厌烦只欲长面壁，此心安得顽如石。  
杜门复出叹习气，止酒还开惭定力。  
成都二月海棠开，锦绣裹城迷巷陌。  
燕宫最盛号花海，霸国雄豪有遗迹。  
猩红鹦绿极天巧，叠萼重跗眩朝日。  
繁华一梦忽吹散，闭眼细思犹历历。  
忧乐相寻岂易知，故人应记醉中诗。  
夜阑风雨嘉州驿，愁向屏风见折枝。  

陆游　驿亭小憩遣兴  
淡日微云共陆离，曲阑危栈出参差。  
老松临道阅千载，杜宇号山连四时。  
汉水东流那有极，秦关北望不胜悲。  
邮亭下马开孤剑，老大功名颇自期。  

陆游　翌日早晴  
泽居傍海坝，暑雨困积潦。  
四顾路俱绝，所至泥浩浩。  
坐卧败屋中，兀若在孤岛。  
得米无束薪，端忧令人老。  
今朝复何朝，浮云散如扫。  
一蝉鸣高槐，两蝶点平草。  
欣然受凉颸，便欲事幽讨。  
呼童羁我驹，东走天台道。  

陆游　意行至神祠酒坊而归  
雨收霁色满川原，独曳枯藤出里门。  
陌上微风摇稗穟，沟中残水出篱根。  
系牲庙柱悲刀几，酾酒村场满盎盆。  
兴尽还家殊不远，渔灯绩火闹黄昏。  

陆游　薏苡  
初游唐安饭薏米，炊成不减雕胡美。  
大如芡实白如玉，滑欲流匙香满屋。  
腹腴项脔不入盘，况复餐酪夸甘酸。  
东归思之未易得，每以问人人不识。  
呜呼，奇材从古弃草菅，  
君试求之篱落间！  

陆游　因王给事回使奉寄  
雨昏郡郭连三日，吏报江流忽数回。  
正叹船如天上坐，那知人自日边来。  
臂弓腰箭身今老，航海梯山运已开。  
汉虏不应常自守，期公决策画云台。  

陆游　饮罢寺门独立有感  
一邑无平土，邦人例得穷。  
凄凉远嫁归，憔悴独醒翁。  
今古阑干外，悲欢酒醆中。  
三巴不摇落，搔首对丹枫。  

陆游　饮罢夜归  
老病畏多酌，退闲愁夜行。  
市灯疏欲尽，楼月澹初生。  
露冷莎蛩咽，天高塞雁征。  
归来差自喜，拥被听疏更。  

陆游　饮伯山家因留宿  
小醉悠然不作酲，断云飞尽却成晴。  
月生檐外见帘影，风下城头闻角声。  
岸帻莎庭便发冷，酌泉桐井觉魂清。  
鸡号忽报明星上，梦破虚皇白玉京。  

陆游　饮村店夜归  
致主初心陋汉唐，暮年身世落农桑。  
草烟牛迹西山口，又卧旗亭送夕阳。  

陆游　饮村店夜归  
灩灩村醪君勿辞，橙椒香美白鹅肥。  
醉中忘却身今老，戏逐萤光蹋雨归。  

陆游　饮村酒  
湘浦骚人咏啜漓，黄州饮湿又增奇。  
纷纷坐客评清浊，我已昏然睡不知。  

陆游　饮酒  
我酒本小户，痛饮乃有时；  
意气不相值，终日持空卮。  
醉或能斋庄，不醉或狂逸，  
乃知老子狂，非自麴孽出。  
今日雪始晴，行歌官道傍，  
超然醒醉间，非庄亦非狂。  

陆游　饮酒  
六十四民安在哉？千八百国俱烟埃。  
世人一沤寄巨海，对酒不醉吁可哀！  
平生清狂今白首，芒屦布裘称野叟。  
晨兴窗几网蛛丝，石洞书来饷名酒。  
看月直到无月时，寻花直到花片飞；  
醉中往往花压帽，邻里聚看湖边归。  
先生两耳不须洗，利名不到先生耳。  
狂歌起舞君勿嘲，青山白云终醉死。  

陆游　饮酒  
陆生学道欠力量，胸次未能和盎盎。  
百年自笑足悲欢，万事聊须付酣畅。  
有时堆阜起峥嵘，大呼索酒浇使平。  
世间岂无道师与禅老，不如闭门参麴生。  
朋旧年来散如水，惟有铛杓同生死。  
一日不见令人愁，昼夜共处终无尤。  
世言有毒在麴蘖，腐胁穿肠凝血脉。  
人生适意即为之，醉死愁生君自择。  

陆游　饮酒近村  
放翁睡多少行立，人扶往赴邻里集。  
痛饮山花插鬓红，醉归棘露沾衣湿。  
纱巾一幅何翩翩，庭中弄影不肯眠。  
莫欺此老今衰甚，曾见高皇狩越年。  

陆游　饮酒望西山戏咏  
太白十诗九言酒，醉翁无诗不说山。  
若耶老农识几字，也与二事日相关。  

陆游　饮牛歌  
门外一溪清见底，老翁牵牛饮溪水。  
溪清喜不污牛腹，岂畏践霜寒堕趾。  
舍东土瘦多瓦砾，父子勤劳艺黍稷。  
勿言牛老行苦迟，我今八十耕犹力。  
牛能生犊我有孙，世世相从老故园。  
人生得饱万事足，拾牛相齐何足言！  

陆游　饮石洞酒戏作  
酣酣霞晕力通神，澹澹鹅雏色可人。  
一笑破除垂老日，满怀摇荡隔年春。  
梅花的的吹初破，杨柳纤纤染未匀。  
醉倒桥边人不怪，西曹免护相君茵。  

陆游　饮张功父园戏题扇上  
寒食清明数日中，西园春事又忽忽。  
梅花自避新桃李，不为高楼一笛风。  

陆游　隐趣  
归老家山一幅巾，俗间那可与知闻。  
举杯每属江头月，赠客时缄谷口云。  
行采菖蒲缘藓磴，卧浮舴艋入鸥群。  
力营隐趣君无怪，作得闲人要十分。  

陆游　鷏花亭  
沙外春风柳十围，绿阴依舊语黄鹂。  
故应留与行人恨，不见秦郎半醉时。  

陆游　迎赦呈王志夫李德孺师伯浑  
平明置骑传诏函，帝意欲与东皇参。  
青城回仗国人喜，金鸡衔赦天恩覃。  
吾君爱民靡不到，黄纸字密如吴蚕。  
纪元故事极用九，圣政尽美方登三。  
嗟余久已去魏阙，梦到豹尾犹毵毵。  
过郊一月方拜赦，始知身落天西南。  
欢呼已怪衰病愈，蹈舞更觉春风酣。  
何当与子归共载，二月起柁江如蓝。  

陆游　迎诏书  
忆瞻銮仗省门前，扇影鞭声下九天。  
寂寞嘉州迎诏处，忽闻鼓吹却凄然。  

陆游　拥炉  
急雨狂风暮不收，燎炉薪暖复何忧。  
如倾潋灩鹅黄酒，似拥蒙茸狐白裘。  
大泽羁鸿来万里，高城传漏过三筹。  
明朝会看稽山雪，莫为冲寒怯上楼。  

陆游　拥炉  
睡少人人笑老生，拥炉孤坐欲三更。  
月移西去失花影，风自北来传漏声。  
凫鼎煎茶非俗物，雁灯开卷惬幽情。  
兴来自喜犹强健，一纸清诗取次成。  

陆游　拥炉不出辄终日自嘲  
柴门木落叶成堆，十日元无一再开。  
书坐藏多为饱祟，诗缘吟苦作穷媒。  
儿言山圃当收栗，僧约溪桥共探梅。  
堪笑此翁推不动，地炉无火画寒灰。  

陆游　永日无一事作诗自诒  
目昏罢观书，足蹇停游山；  
三事差可乐，造物乃复悭。  
得非闵我老，作意镌其顽，  
扫除尽宿习，使得终日闲？  
闲亦何负汝，剡曲茆三间，  
奇石玩荦角，清流听淙潺。  
勿言村醪薄，数酌可解颜。  
翛然日已夕，卧看飞鸟还。  

陆游　咏史  
入郢功成赐属镂，削吴计用载厨车。  
闭门种菜英雄事，莫笑衰翁日荷鉯。  

陆游　咏史  
夜雨灯前感慨深，为邦一士重千金。  
风云未展康时略，天地能知许国心。  
剑忽拄颐都将相，帽曾压耳隐山林。  
英雄自古常如此，君看隆中梁甫吟！  

陆游　用短  
用短定非痴，爱闲真复奇。  
饭香贫始觉，睡味老偏知。  
畦地闲栽药，留僧静对棋。  
余年犹有几，舍此欲何之？  

陆游　忧国  
恩许还山已六年，誓凭耕稼饯华颠。  
养心虽若冰将释，忧国犹虞火未然。  
议论孰能忘忌讳？人材正要越拘挛。  
群公亦采刍荛否？贞观开元在目前。  

陆游　幽怀  
苫茅架竹亦吾庐，病起幽怀得小摅。  
爱酒已捐身外事，闭门犹读死前书。  
邻家人喜添新犊，小市奴归得早蔬。  
但使身安岁中熟，敢辞老境落樵渔！  

陆游　幽居  
孤村野径不曾锄，恶草从来一寸无。  
每为游鱼疏港渎，更绿啼鸟植楸梧。  
闲门犹有僧时到，残产浑无赋未输。  
浪走人间真误计，暮年犹足补东隅。  

陆游　幽居  
早岁犹奇怪，中年痛扫除。  
华堂棋陆废，名马宴游疏。  
散帙身忘倦，畦蔬手自鉯。  
寥寥千载後，谁此访幽居？  

陆游　幽居  
海澨结茆新，退藏常畏人。  
已侵垂老境，尚爱不赀身。  
丹灶长生药，巢居上古民。  
秋来有奇事，鸥鹭日相亲。  

陆游　幽居  
社结山林友，家藏种树书。  
蔽床欣卜宅，容驷笑高闾。  
薄饭频葅韭，单衣旋制綀。  
东家借蹇罢，南市买船初。  
美景游俱遍，邻翁好不疏。  
时时得乘兴，岂独爱吾庐。  

陆游　幽居  
宿志在人外，清心游物初。  
犹轻天上福，那习世间书。  
荠菜挑供饼，槐芽采作葅。  
朝晡两摩腹，未可笑幽居。  

陆游　幽居  
翳翳桑麻巷，幽幽水竹居。  
纫缝一獠婢，樵汲两蛮奴。  
雨挟清砧急，篱悬野蔓枯。  
邻村有鬻子，吾敢叹空无！  

陆游　幽居  
幽居人迹稀，柴扉昼常掩。  
小池清见底，疏雨时数点。  
蝉噂秋未衰，花房暮先敛。  
老大固多伤，年华还冉冉。  

陆游　幽居  
旌节庭下葵，鼓吹池中蛙，  
坐令灌园公，忽作富贵家。  
浮生均一哄，事过但兴嗟。  
蚩蚩彼何人，欲摘空中花？  
墙隅蔬可挽，巷口酒可赊，  
疏嬾遂吾性，不卖东陵瓜。  

陆游　幽居  
毒暑流金石，吾庐乃尔幽。  
松棚香带露，竹簟冷生秋。  
荡桨苹花浦，垂竿杜若洲。  
非关遗世事，聊以解吾愁。  

陆游　幽居  
百事徒劳无一成，幽居偶得称幽情。  
傍篱丛枳寒犹绿，遶舍流泉夜有声。  
饥坐炮燔多巨栗，醉归怀袖有新橙。  
爱闲自是从来癖，敢窃区区纳禄名。  

陆游　幽居  
莫笑茅茨陋，冈形接卧龙。  
连娟镜湖月，缥渺宝林钟。  
闲约鱼池钓，眠听碓舍舂。  
他年好事客，过此访遗踪。  

陆游　幽居  
小舫藤为缆，幽居竹织门。  
短篱围藕荡，细路入桑村。  
鱼脍槎头美，醅倾粥面浑。  
残年谢轩冕。犹足号黎元。  

陆游　幽居  
花过莺初嬾，泥新燕正忙。  
病余犹止酒，睡起独焚香。  
拄杖嫌园窄，棋枰喜日长。  
北窗元可乐，不是傲羲皇。  

陆游　幽居  
破屋颓垣雾雨昏，幽人终日掩柴门。  
因锄衰草通南阜，偶洗丛篁见北村。  
裿褐奇温等狐腋，寒蔬脆美敌熊蹯。  
冬来酒户微增旧，万事应须付一尊。  

陆游　幽居  
万家水竹古山阴，拣得幽居惬素心。  
梁燕委巢知社近，井桐飘叶觉秋深。  
琴缘废久尘常积，书为开稀蠹渐侵。  
幸自杜门无一事，不须清夜感衣砧。  

陆游　幽居  
老子堪咍老转痴，幽居喜及早寒时。  
芋魁加糁香出屋，菰首芼羹甘若饴。  
颠倒朱黄思误字，纵横黑白戏拈棋。  
此怀敢向今人说，骨朽诸贤却见知。  

陆游　幽居  
遶屋巉巉碧玉峰，个中天遣养疏慵。  
捐书已叹空虚腹，得酒还浇垒块胸。  
曲几坐看窥户月，短蓬卧听隔城钟。  
柴桑自有归来意，枉道人间不见容。  

陆游　幽居  
松陵甫里旧家风，晚节何妨号放翁。  
衰极睡魔殊有力，愁多酒圣欲无功。  
一编蠹简晴窗下，数卷疏篱落木中。  
退士所图惟一饱，诸公好为致年丰。  

陆游　幽居  
衰鬓萧条笑旧青，一枝栖稳寄余龄。  
徐行不媿衣露肘，安卧何妨席见经。  
视客恰如堂上燕，捐书那愿案头萤。  
时时开说前贤事，聊遣乡闾识典刑。  

陆游　幽居  
谢病言归一鹿车，短篱数掩护幽居。  
树枝南畔有飞鹊，莲叶东边多戏鱼。  
倦枕续成惊断梦，斜风吹落读残书。  
兴来偶曳枯筇出，父老逢迎却未疏。  

陆游　幽居  
一曲清溪带浅山，幽居终日卧林间。  
丹经在昔曾亲授，死籍从今或可删。  
人笑拙疏安淡泊，天教强健享清闲。  
秋来渐有佳风月，拟与飞仙日往还。  

陆游　幽居  
青门不种故侯瓜，拣得湖山便寄家。  
老境一廛依水竹，壮游万里犯风沙。  
气衰那办饮无算，病著更知生有涯。  
莫道吾庐全索寞，墙东新补数株花。  

陆游　幽居  
练褐藤冠物外装，下帘留住欲残香。  
潇湘客过夸渔具，灊皖僧来说药方。  
诗未遽衰犹跌宕，书虽小退亦轩昂。  
不绿厌静寻幽事，老去无如白日长。  

陆游　幽居  
人间岁月苦駸駸，白首幽居不厌深。  
嬾爱举杯成美睡，静嫌对弈动机心。  
山村野渡双芒屩，夜雪晨霜一布衾。  
不到匡庐三十载，梦携巾钵上东林。  

陆游　幽居  
大患元因有此身，百年强半走踷踷。  
折残广武城边柳，染尽洛阳衣上尘。  
绕树鹊孤栖渐稳，支床龟老息初匀。  
出门不欲摩双眼，世态年来又一新。  

陆游　幽居  
白发萧萧仅到肩，一枝藤杖日翩跹。  
草苫墙北栖鸡屋，泥补桥西放鸭船。  
心似枯葵空向日，身如病栎孰知年？  
放怀却有翛然处，不养金丹不学禅。  

陆游　幽居  
策府还家又五年，心常无事气常全。  
平生本不营三窟，此日何须直一钱！  
雨霁桑麻皆沃若，地偏鸡犬亦翛然。  
闭门便造桃源境，不必秦人始是仙。  

陆游　幽居  
穷老苦畏事，雅意在丘壑；  
结茆镜湖上，卒岁安寂寞。  
有门常嬾开，壁间挂双屩。  
犹恨未远人，静夜闻城角。  

陆游　幽居  
殊方飘泊向谁论，小住僧庐亦所欣。  
得饱罢挥求米帖，爱眠新著毁茶文。  
摘蔬篮小沾清露，斸药鉯轻带湿云。  
从此生涯足幽事，宦游虚用半生勤。  

陆游　幽居  
落叶纷可扫，幽花寒自开。  
囷空无雀噪，门静有僧来。  
孤学时方弃，穷途势莫回。  
呼儿了租赋，莫待县符催。  

陆游　幽居  
来客无僮奴，剥啄自叩户；  
主人亦萧然，茗饮不能具。  
清言正绝倒，日暮亟散去。  
更欲尽所怀，衣薄畏霜露。  

陆游　幽居  
雨霁鸡栖早，风高雁阵斜。  
园丁刈霜稻，村女卖秋茶。  
缺井磨樵斧，枯桑系钓槎。  
客来那用问，此是放翁家。  

陆游　幽居  
百顷菰蒲古泽中，老夫病起恰秋风。  
流年不贷人皆老，造物无私我自穷。  
市隐昔曾从啸父，山栖今欲效园公。  
芳樽虽匪金丹术，槁面尊前也蹔红。  

陆游　幽居  
横草无功负主恩，一生强半卧衡门。  
蠹书身世元无憾，伏枥光阴不更论。  
春雨负薪兰渚市，秋风采药石帆村。  
更思旋籴场中麦，暖热尘埃老瓦盆。  

陆游　幽居  
剡曲故庐归未得，蹔从地主借茅茨。  
桃花春水梦不到，菰菜秋风心自知。  
强健犹穿几两屐，荣华正似一絧丝。  
此心炯炯无人会，烟雨苍茫独立时。  

陆游　幽居  
面面秋山拥翠屏，天留三亩著云扃。  
迎霜南阜枫林赤，饱雨西村菜甲青。  
散策人惊衰後健，浩歌自觉醉中醒。  
凌烟冠剑应无尔，布帽裙襦老管宁。  

陆游　幽居  
山园手栽花，日夜数花时。  
花开亦已落，一欢自无期。  
劝君强自娱，勿作儿女悲；  
春风染柳条，不染君鬓丝。  

陆游　幽居  
烟水重重际海涯，夜深风雨耿茆茨。  
交朋散落欢娱少，忧患侵陵志气衰。  
痴腹何由有鳞甲，俗情自未去毛皮。  
诗书六十余年梦，更拟传衣付小儿。  

陆游　幽居  
种菜三四畦，畜豚七八个，  
永言给宾祭，且复课慵惰。  
霜清黄犊健，土润小雨过，  
冬耕不可失，努力勿安卧。  

陆游　幽居  
放翁家山阴，其贫盖一国。  
骨相异虎头，祠禄真鸡肋。  
有米薪未具，坐待至曛黑。  
躬耕岂所难？一饱非尔力。  

陆游　幽居初夏  
湖山胜处放翁家，槐柳阴中野径斜。  
水满有时观下鹭，草深无处不鸣蛙。  
箨龙已过头番笋，木笔犹开第一花。  
叹息老来交旧尽，睡余谁共午瓯茶？  

陆游　幽居初夏  
路缭长堤北，家居小市西。  
陂塘晨饮犊，门巷午鸣鸡。  
妇喜蚕三幼，儿夸雨一犁。  
衰翁亦放浪，未怕屐沾泥。  

陆游　幽居初夏  
梅坞青黄子，草陂红紫花。  
双鹅朝戏浦，群鸭暮还家。  
赤脚挑残笋，苍头摘晚茶。  
出门逢野老，满意说桑麻。  

陆游　幽居初夏  
藤冠草屦病支离，门外纷纷百不知。  
解箨有声惊倦枕，飞花无力点清池。  
闲思旧事惟求醉，老感流年只自悲。  
绿树阴中红练起，一团零乱湿舉脂。  

陆游　幽居初夏  
长歌嫋嫋插秧天，小繖翻翻入市船。  
高栋巢乾初乳燕，绿槐阴密已鸣蝉。  
只言末俗人情恶，未废先生日晏眠。  
推枕起来闲弄笔，铜蟾手自挹寒泉。  

陆游　幽居初夏  
诘曲穿桑径，讴哑响竹门。  
疏泉灌藜苋，倚杖牧鸡豚。  
江步横新舸，茅檐弄幼孙。  
太平端有象，谁与画吾村？  

陆游　幽居初夏  
鬓毛秃尽齿牙疏，难受人间折简呼。  
诗酒本来无藉在，形骸况复不枝梧。  
槐阴渐密能鄣日，池水新生可浴凫。  
移得太行终亦死，平生常笑北山愚。  

陆游　幽居初夏  
大耋光阴短，南讹日月长。  
松枯宜倒壑，龟老惯榰床。  
寂寂三升稷，悠悠百本桑。  
饥寒犹肮脏，何术砭吾肓？  

陆游　幽居春晚  
云归禹穴赏新晴，酒买兰亭散宿酲。  
竹带鞭移俄盛出，鹤全窠买已长鸣。  
故山虽媿收身晚，外物元如脱发轻。  
只恐村邻成间阔，杖藜随处叩柴荆。  

陆游　幽居春晚  
老废雠书病废诗，昼闲惟与睡相宜。  
未寻内史流觞地，又近庞公上冢时。  
花发游蜂喧院落，笋长驯鹿入藩篱。  
石帆山下春如许，野老来招不用辞。  

陆游　幽居春夜  
暮景催人雪鬓双，十年始复反吾邦。  
云逢佳月每避舍，酒压闲愁如受降。  
三弄笛声初到枕，一枝梅影正横窗。  
要知清梦游何许，不钓桐江即锦江。  

陆游　幽居感怀  
偶傍枫林结数椽，东归也复度流年。  
汀洲雁下依残水，墟里人行破夕烟。  
十月风霜欺客枕，五更鼓角满江天。  
散关清渭应如昨，回首功名一怆然。  

陆游　幽居即事  
采药鹿门山，钓鱼富春渚。  
君看此气象，何止辈伊吕。  
直令终不偶，後人会知汝。  
亦不妨著书，世恲秘囊褚。  

陆游　幽居即事  
壮岁本亡奇，颓龄又及斯。  
极知身有几，惟是醉相宜。  
烧草温新犊，编篱护伏雌。  
谋生未忘念，笑语路傍儿。  

陆游　幽居即事  
山崦可伐薪，稻陇可负耒，  
但令二事集，一饱已有在。  
霜林两株橘，春圃数畦菜，  
仁哉造物心，乞我曾不爱。  
炊烹付樵青，鉯灌赖阿对。  
乃翁亦自为，高枕听晨碓。  

陆游　幽居即事  
晚日照茅茨，西风吹接篱。  
贫思止酒易，老悔养丹迟。  
斸地秋畦药，焚香夜揲蓍。  
呼儿具舟楫，吾欲上湘漓。  

陆游　幽居即事  
书几积流尘，砚池渍浅墨，  
老夫自省事，童子岂不力。  
人生适可尔，过计亦何得。  
胡为弃梨枣，日夜长荆棘？  
洗汝侈汰心，去汝骄吝色，  
一菜饱有余，奚取万钱食。  

陆游　幽居即事  
野寺促晨装，古驿休破橐。  
虽云行役苦，客子心独乐。  
家山幸归来，未免叹拘缚。  
安得万里天，翩然下孤鹤。  

陆游　幽居即事  
暮年乞残骸，穷巷事幽屏。  
晨兴食一箪，有味敌五鼎。  
终日无再炊，奈此夏昼永。  
枯肠不禁搅，戒婢罢煮茗。  

陆游　幽居即事  
小磑落雪花，修绠汲牛乳。  
幽人作茶供，爽气生眉宇。  
年来不把酒，杯榼委尘土。  
卧石听松风，萧然老桑苎。  

陆游　幽居即事  
日铸岁几何，苞苴遍权门。  
野人求其类，金墺实弟晜。  
超然高世韵，何独驱睡昏。  
安得如吾宗，坐致顾渚园？  

陆游　幽居即事  
酒能忘事物，不过在醉时。  
麴孽力既尽，万绪如盎丝。  
阿堵雅见疏，欢伯难与期。  
自怜善用短，时诵止酒诗。  

陆游　幽居即事  
薰艾割蜜房，荷锄掘吴术。  
谁烹弥明鼎，来荐维摩室？  
厚味不腊毒，上药能愈疾。  
今夕风月佳，良会不可失。  

陆游　幽居即事  
古人在山林，躬自事樵汲。  
我虽迫耄期，勤慎亦在习。  
扫地拂几砚，何遽力弗给。  
却笑杜陵翁，多卧少行立。  

陆游　幽居即事  
屏居江海涯，杳杳菰蒲深，  
俛仰夏令中，泽国正多阴。  
桑椹熟以紫，水鸟时遗音。  
偶得一瓢酒，邻里聊相寻。  

陆游　幽居记今昔事十首以诗书从宿好林园无俗情为韵  
总角人家塾，学经至豳诗，  
治道本耕桑，此理在不疑。  
今兹垂九十，谢事居海涯，  
戴星理农业，未叹筋力衰。  
四月筑麦场，五月瀦稻陂。  
秉火去螟蝗，磨刀翦棘茨。  
西成大作社，歌鼓乐圣时。  

陆游　幽居记今昔事十首以诗书从宿好林园无俗情为韵  
上世本为农，辍耕业诗书。  
我少学不成，固应返其初。  
冥冥不自揣，乡校参群居。  
中岁偶拔擢，清班久趑趄。  
典奏入南宫，妯书长石渠。  
及其乞身归，旧业已丘墟。  
衰疾或小间，力尚给荷锄。  
寄声谢故人，毋为笑迂疏。  

陆游　幽居记今昔事十首以诗书从宿好林园无俗情为韵  
我昔挥短楫，终年钓吴松；  
遗尝携长鑱，采药玉霄峰。  
为计晚大缪，朝路偶见容；  
晨趋大明班，夜听长乐钟。  
白发迫归休，居然鲜欢悰。  
上恩许乞骸，一日收孤踪。  
蓬茅略补葺，甑碓勤炊舂。  
故交零落尽，岁晚当谁从？  

陆游　幽居记今昔事十首以诗书从宿好林园无俗情为韵  
还乡老于死，举目少耆宿。  
邑屋亦或非，所余但乔木。  
曩时列鼎家，今不饱半菽。  
盛衰迭变迁，何者非陵谷。  
羸然九十翁，世故见已熟。  
偶能达一理，万事等破竹。  
布缝一称衣，藜煮半釜粥。  
余年更何为，枕藉糟与麴。  

陆游　幽居记今昔事十首以诗书从宿好林园无俗情为韵  
癸亥辞修门，拜赐散人号。  
一出非本心，欢喜归祭灶。  
故乡多名山，幸得遂所好。  
舟舆虽难具，信步亦可到。  
清溪无尘滓，奇峰有云冒。  
雨垫林宗巾，风落孟嘉帽。  
岂惟狂故在，望远亦未眊。  
一醉倘可谋，敢爱将军告？  

陆游　幽居记今昔事十首以诗书从宿好林园无俗情为韵  
入蜀过匡庐，秋风宿东林。  
月出断山口，满窗松竹阴。  
袅袅一枝烛，道人语夜深。  
亦设饼果供，慰此羁旅心。  
犹恨非远公，无酒遣我斟。  
明日下山去，叹息难重寻。  
回首四十年，驹隙何駸駸；  
旧游不可到，怅望空长吟。  

陆游　幽居记今昔事十首以诗书从宿好林园无俗情为韵  
昔戍西陲时，凭高望中原，  
愿欲乘天风，往吊绮与园。  
有志莫能遂，怅望商山魂。  
遥想山中人，岁时奠芳荪，  
夕阳萧鼓散，高柳拥庙门。  
老来更事多，考古见本根，  
乃知当时事，祸福未易言。  
千载信悠悠，浩叹掩绿尊。  

陆游　幽居记今昔事十首以诗书从宿好林园无俗情为韵  
客舟挂烟帆，千里过楚都，  
七泽渺无际，大不数具区。  
浪翻出长蛟，云拆浮天吴，  
峨峨来如山，碎船不须臾。  
江行幸已尽，三峡尤畏途，  
槎牙人{左雨右差}瓮，小失即见屠。  
叩头祷鬼神，已脱犹号呼。  
愿君勤自励，忧患何时无？  

陆游　幽居记今昔事十首以诗书从宿好林园无俗情为韵  
昔自京口归，卜居得剡曲。  
地偏无市人，民淳有古俗。  
陋屋仅结茆，粗饭财脱粟。  
典衣以沽酒，九月未能赎。  
宁负翁子薪，耻售卞和玉。  
老身已如此，儿子亦碌碌。  
藏书幸无恙，自计不啻足。  
拾穗且浩歌，行矣堕鬼录！  

陆游　幽居记今昔事十首以诗书从宿好林园无俗情为韵  
少小喜读书，终夜守短檠，  
其实无甚解，不幸误有声。  
劳苦亦何得，空失东皋耕。  
暮年乃小黠，告归学养生。  
采药作远游，把钓适幽情。  
高楼笛数曲，小轩棋一枰。  
余年置勿忧，不卿何由烹。  

陆游　幽居遣懹  
大患元因有此身，正须枵腹对空囷。  
扶持接客宁嗟老？质贷迎医未厌贫。  
碓下罕遗鸡啄粒，席间不扫鼠行尘。  
时时笑顾儿曹说：纵有烟霄莫问津。  

陆游　幽居遣懹  
斜阳孤影叹伶仃，横按乌藤坐草亭。  
闲久更知贫有味，病多那责药无灵。  
农书甚欲从师授，忍字常须作座铭。  
更喜友生能饷酒，欣然一醉倒长瓶。  

陆游　幽居遣懹  
习气深知要扫除，时时褊忿独何欤？  
呼童不应自生火，待饭未来还读书。  
世态讵堪闲处看？俗人自与我曹疏。  
作诗未必能传後，要是幽懹得小摅。  

陆游　幽居示客  
嗜睡疏茶碗，逢春爱麴车。  
聊将枕流耳，静听属私蛙。  
林下闲成癖，人间嬾莫加。  
孙登欲长啸，四座且无哗。  

陆游　幽居示客  
齿发虽俱弊，神明尚有余。  
幽扉链奇药，细字录仙书。  
野水鸣苔径，长松荫草庐。  
客来多谢病，深媿问何如。  

陆游　幽居书事  
莫叹人间苦不谐，清时有味是归来。  
已因积毁成高卧，更借阳狂护散才。  
正欲清言闻客至，偶思小饮报花开。  
纷纷争夺成何事，白骨生苔但可哀。  

陆游　幽居书事  
老人初起厌嚣喧，尘几从教鼠迹存。  
赤脚平头俱遣去，倚墙危坐咽朝暾。  

陆游　幽居书事  
安命知天更不疑，幽居最爱早寒时。  
手中书堕初酣枕，窗下灯残正剧棋。  
鲜鲫每从溪女买，香菰时就钓船炊。  
山阴清绝君须记，雪里骑驴未办诗。  

陆游　幽居书事  
买鱼赊酒皆高兴，野店溪桥图画中。  
从此衰翁自行耳，不须多事唤蛮童。  

陆游　幽居述事  
曾会兰亭醉堕簪，後身依旧住山阴。  
琴传数世漆文断，鹤养多年丹顶深。  
涤砚滩头无渍墨，吹萧月下有遗音。  
小诗戏述幽居事，後有高人识此心。  

陆游　幽居述事  
颓然掩户不妨奇，又赋幽居第二诗。  
大药鼎成令虎守，精思床稳用龟搘。  
壶中自喜乾坤别，局上元知日月迟。  
更就群童闲錾草，人间何处不儿嬉？  

陆游　幽居述事  
落叶平沟日满廊，幽居又赋第三章。  
喜无俗事干灵府，恨不终年住醉乡。  
上树榜船虽老健，疏泉移竹亦穷忙。  
山僧欲去还留话，更尽西斋一炷香。  

陆游　幽居述事  
舴艋东归喜遂初，频拈枯笔赋幽居。  
细烧柏子供清坐，明点松肪读道书。  
苍爪嫩芽开露茗，红根小把瀹烟蔬。  
年来自许机心尽，颇怪飞鸥自作疏。  

陆游　幽居岁暮  
冉冉忘年往，纷纷厌事来。  
庭除多草莽，几砚亦尘埃。  
园为畦蔬到，门因汲水开。  
偶闻林鸟语，太息又春回。  

陆游　幽居岁暮  
却医翻少疾，辞禄不加贫。  
嘉木移俱活，村醪酿辄醇。  
悠悠还过日，盎盎又逢春。  
狂舞君毋笑，梅花插满巾。  

陆游　幽居岁暮  
老去转无事，室空惟一床。  
卧时幽鸟语，行处野花香。  
巷北观神社，村东看戏场。  
谁知屏居意，不独为耕桑。  

陆游　幽居岁暮  
燃薪代秉烛，煮茗当传杯。  
但恨朋侪少，那知日月催。  
衣裘任穿穴，芋栗且燔煨。  
不为残年迫，吾心久矣灰。  

陆游　幽居岁暮  
古井年年浚，荒畴日日犁。  
刈茅苫鹿屋，插棘护鸡栖。  
闲赖书遮眼，愁须酒到脐。  
斜阳有常课，缓步上湖堤。  

陆游　幽居晚兴  
借鉯斸药喜微香，汲井浇花趁晚凉。  
胸次何曾横一物，尊前尚欲笑千场。  
锦江秋雨芙蓉老，笠泽春风杜若芳。  
归去自佳留亦乐，梦中何处是吾乡？  

陆游　幽居无一事戏作  
长须仅有玉川奴，秃尾犹无漫汉驴。  
万事已随春枕断，故人何啻晓星疏。  
出乘微雨鉯畲粟，归傍荒畦撷野蔬。  
一字不看方睡美，任人搜去帐中书。  

陆游　幽居戏咏  
清泉遶屋竹连墙，回首微官意已忘。  
小瓮带泥收洛笋，细鳞穿柳买河鲂。  
黄旗万里无侯骨，红烛千锺有酒肠。  
欲起九原谁可友？兰亭修禊晋诸王。  

陆游　幽居戏赠邻曲  
暮年远屏天所借，落佩倒冠如得谢。  
虽无壶酒助歌呼，幸有蠹书供枕藉。  
市声不闻耳差静，车辙扫空身转暇。  
雨悭葵叶未吐甲，露重榴房初坼罅，  
深红菱角密覆水，烂紫蒲桃重垂架。  
直令掩关避世俗，未害煎茶唤邻舍。  
萧萧鸡犬衡门晚，寂寂灯火幽窗夜。  
劝君切勿纵高谈，性命如丝不禁吓。  

陆游　幽居夏日  
茅舍参差烟霭中，超然高兴与谁同？  
形骸已与流年老，诗句犹争造物功。  
子母瓜新间尊俎，公孙竹长映帘栊。  
日长愈觉闲无事，隐具成书又一通。  

陆游　幽居夏日  
内史兰亭晚卜邻，永和风月凛如新。  
功名不入闲人梦，诗酒犹关老子身。  
檐浅时时闻靊箨，池清一一见潜鳞。  
正令未逐飞仙去，要是巢居太古民。  

陆游　幽居院  
久堕尘沙里，幽寻始此行。  
侵云千嶂合，披草一僧迎。  
藓润泉时滴，崖倾竹倒生。  
登高忽平旷，回首失峥嵘。  
老矣犹孤客，归哉念耦耕。  
结庐殊未定，此地颇关情。  

陆游　幽居杂题  
开岁频风雨，清明气始和。  
游山书半废，耽酒睡常多。  
客去孙登啸，牛疲甯戚歌。  
余生犹有几？尽底付渔蓑。  

陆游　幽居杂题  
雅意元知止，遄归喜遂初。  
久闲棋格长，多病钓徒疏。  
渍药三升酒，支头一束书。  
儿曹看翁嬾，切勿厌蜗庐。  

陆游　幽居杂题  
忽忽年光逝，悠悠世事非。  
晓犹明绩火，昼永咎渔扉。  
施食禽鱼熟，疏沟杞菊肥。  
寂寥何所叹？父子自相依。  

陆游　幽居杂题  
独往成初志，安居谢世纷。  
名书硬黄纸，古砚熨焦纹。  
雨作占琴荐，风来散鹭群。  
岂无朝市事，塞耳未曾闻。  

陆游　幽栖  
何处是幽栖？城南路少西。  
杨花穿户入，燕子避帘低。  
棋局聊相对，茶炉亦自携。  
溪头云易合，晚雨又成泥。  

陆游　幽栖  
幽栖少人客，积病得衰残。  
身纳分司禄，儿须远次官。  
新寒换衣典，闲日借书观。  
更叹秋来瘦，晨兴觉帽宽。  

陆游　幽栖  
闲人了无事，地僻称幽栖。  
{左臼右市}米留鸡食，移琴避燕泥。  
桐生窗欲暗，笋长径还迷。  
不作容车计，门闾尽放低。  

陆游　幽栖  
自卜幽栖地，频惊岁月移。  
乡邻祟礼让，子弟习书诗。  
喔喔鸡鸣树，狺狺犬吠篱。  
谋生已过足，富贵亦何为？  

陆游　幽栖  
谁谓幽栖陋，茅茨足庇床。  
雨便梧叶大，风度练花香。  
浴佛儿童喜，缫丝妇女忙。  
朼来三十载，吾鬓固宜霜。  

陆游　幽情  
免归又破六年闲，每寄幽情烟水间。  
清镜不藏新白发，芳樽犹惜旧朱颜。  
一编蠹简心空在，百瓮寒齑债未还。  
莫为岷峨劳梦想，故乡随分有名山。  

陆游　幽事  
日日营幽事，时时有好怀。  
雨园残竹粉，风砌落松钗。  
伴蝶行花径，听蛙傍水涯。  
穷通了无谓，不必更安排。  

陆游　幽事  
衰翁喜幽事，闯户不升堂。  
酒仅三蕉叶，琴才一履霜。  
好游力不给，爱客病相妨。  
独有诗情在，年来亦渐忘。  

陆游　幽事  
老境俗缘减，闲居幽事多。  
去沙通断涧，插援护新荷。  
棋罢看山卧，钓归摇楫歌。  
余年端有几，风月且婆娑。  

陆游　幽事  
幽事春来早，晨兴即启阍。  
扫梁迎燕子，插榗护龙孙。  
数日招宾友，先期办酒尊。  
淋漓衣袖湿，不管渍春痕。  

陆游　幽事  
曳杖惊林鹊，投竿羒涧花。  
若非诗满卷，只道梦还家。  
开士分朝饭，邻翁唤午茶。  
悠然吾事足，归路并山斜。  

陆游　幽事  
老夫病起日支离，幽事关心只自知。  
社近邻翁馈新酿，客归童子拾残棋。  
功名已付来生了，笔墨尤非晚岁宜。  
余习可怜除未尽，移花引水伴儿嬉。  

陆游　幽事  
老大常愁节物催，东皇又挽斗杓回。  
江天惨惨不成雪，山驿萧萧初见梅。  
隐士寄云从地肺，游僧问路上天台。  
戏书幽事无时阙，古锦诗囊暮暮开。  

陆游　幽事  
萧然四壁野人家，幽事还堪对客夸。  
快日明窗闲试墨，寒泉古鼎自煎茶。  
桐凋无复吟风叶，苹老犹残泣露花。  
万里封侯真已矣，只将高枕作生涯。  

陆游　幽事  
跌宕人间岁月迁，赏心幽事故依然。  
潮通支浦渔舟活，露湿繁花醉帽偏。  
才尽赋诗愁压倒，气衰对弈怯饶先。  
光阴风月空如昨，怅望兰亭祓禊年。  

陆游　幽事  
尘抱年来尽扫空，柴门幽事与谁同？  
水生初涨一溪绿，花落已浮千点红。  
愁赖橐泉存旧法，困凭顾渚策新功。  
故人岷下无消息，尺素凭谁寄断鸿？  

陆游　幽事绝句  
死生归有命，荣悴出无心。  
苔井闲磨剑，松窗自斲琴。  

陆游　幽事绝句  
矮纸来吴下，长毫出宛陵。  
自书霜夜句，持寄剡中僧。  

陆游　幽事绝句  
昨夕风掀屋，今朝雨壤墙。  
虽知炊米尽，不废野歌长。  

陆游　幽事绝句  
烟畦朝斸药，雪涧夜淘丹。  
仄径可曾巑，单袍不觉寒。  

陆游　幽事绝句  
新传服气诀，旧喜步虚吟。  
儿女不难弃，云山何处深？  

陆游　幽事绝句  
客生闻吠犬，草茂有鸣蛙。  
日昳方炊饭，秋深始采茶。  

陆游　幽思  
云际茅茨一两间，春来幽春日相关。  
临窗静试下岩砚，欹枕卧看灵壁山。  
红练带飞俱意得，锦熏笼暖尚香悭。  
今朝社过添惆怅，高栋巢空燕未还。  

陆游　幽兴  
午倦便高枕，朝饥美小餐。  
时穿幽圃屐，常掩小庵门。  
溪忆鸥盟约，花迷蝶梦魂。  
余生犹几许？万事付乾坤。  

陆游　幽兴  
池水车初满，荆篱补已成。  
身闲诗简淡，心静梦和平。  
雁後寒鸦至，枫先桕叶趚。  
居然足幽兴，未叹岁峥嵘。  

陆游　幽兴  
微官那得系疏慵，幽兴浑如社酒浓。  
扫尽麈埃无一点，洗空幻翳有千重。  
百年到处俱羁客，万里从来付短筇。  
身在有余真妙语，杯羹何地久秋菘？  

陆游　幽兴  
老向浮生意渐阑，飘然俟死水云间。  
龟支床稳新寒夜，鹤附书归旧隐山。  
无意诗方近平淡，绝交梦亦觉清闲。  
一端更出渊明上，寂寂柴门本不关。  

陆游　幽兴  
兰渚前头湖水清，了无俗事败幽情。  
雨淋茅屋随时补，日射油窗特地明。  
庭树晚莺窥户语，邻园秋笋过篱生。  
芥菘渐美盐醯足，谁共贫家一釜羹？  

陆游　幽兴  
雨後梅花无复在，老来酒盏顿成疏。  
身如海燕不逢社，家似瓜牛仅有庐。  
短发垂肩嬾中散，深居谢客病相如。  
从今何以消长日，剩种芭蕉学草书。  

陆游　尤延之侍郎屡求作遂初堂诗诗未成延之去国因以奉送  
印何累累绶若若，只堪人看公何乐。  
忽然捩柁开布颿，慰满平生一丘壑。  
遂初筑堂今几时，年年说归真得归。  
异书名刻堆满屋，久伸欲起遭书围。  
舍之出游公岂误，绿发朱颜已非故；  
请将勋业付诸郎，身践当年遂初赋。  

陆游　游淳化寺  
萧寺久不到，偶来幽兴长。  
螘穿珠九曲，蜂酿蜜千房。  
雨过山横翠，霜新橘弄黄。  
年衰道不进，珍重一炉香。  

陆游　游大智寺  
脱发纷满梳，衰颜不堪照。  
百年忽已半，去日如过烧。  
平生功名心，上马无燕赵。  
尔来阅世故，万事惊错料。  
岂无旧朋俦，联翩半廊庙。  
谁能伴此老，泝峡听猿叫。  
锦城得数公，意气如再少。  
偷闲访野寺，系马追一笑。  
新糟厌玉狸，畏酒亦复釂。  
古殿鼪鼯豪，坏壁冠佩肖。  
摩挲宋公诗，句法叹高妙，  
正如霓裳曲，零落得遗调。  
归途缭长堤，掠面霜气峭。  
佳游不可忘，落笔君勿诮。  

陆游　游东村  
露草衡门晓，风松一坞幽。  
新春有佳日，老子得闲游。  
鸥为忘机下，鱼缘得计浮。  
归途无远近，一叶乱渔舟。  

陆游　游东郭赵氏园  
清晨呼马出，驭吏请所之。  
锦城浩如海，我亦无与期。  
有花即入门，莫问主人谁。  
下马据胡床，傲睨忘诃讥。  
人言白头翁，胡为尚儿痴？  
老翁故不痴，借花发吾诗。  
诗句带花香，东风不敢吹。  
徘徊双蛱蝶，许汝鼻端知。  

陆游　游法云  
放船三家村，进棹十字港。  
云山互吞吐，水草遥莽苍。  
沙鸥下拍拍，野鹜浮两两。  
萧骚菰蒲中，小艇时来往。  
匡山如香炉，蓝水似车辋，  
梦魂不可到，于此寄遐想。  
瘦僧迎寺门，为我扫方丈，  
指似北窗凉，此味媿专享。  
我笑谢主人，聊可倚拄杖，  
吾庐已清绝，敢取鱼熊掌。  

陆游　游法云寺彝老新葺小园  
古寺朱扉傍水开，高僧笑语共徘徊。  
阴阴曲径人稀到，一一名花手自栽。  
竹笕引泉滋药垄，风炉篝火试茶杯。  
此行自喜非生客，二百年间六世来。  

陆游　游凤皇山  
穷日文书有底忙，幅巾萧散集山堂。  
一樽病起初浮白，连焙春迟未过黄。  
坐上清风随麈柄，归途微雨发松香。  
临溪更觅投竿地，我欲时来小作狂。  

陆游　游汉州西湖  
房公一跌丛众毁，八年汉州为剌史。  
遶城凿湖一百顷，岛屿曲折三四里。  
小庵静院穿竹入，危榭飞楼压城起。  
空蒙烟雨媚松楠，颠倒风霜老葭苇。  
日月苦长身苦闲，万事不理看湖水。  
向来爱琴虽一癖，观过自足知夫子。  
画船载酒凌湖光，想公乐饮千万场。  
叹息风流今未泯，两川名酝避鹅黄。  

陆游　游合江园戏题  
朱朱白白池台间，好风妍日开未残。  
我来觅醉苦草草，常恨不如花意闲。  
山鸡飞起乱花落，下上青林穿翠壑。  
世间动步即有拘，常恨不如禽意乐。  
人言功名恐不免，我愿徜徉娱岁晚。  
熟计淫书理白鱼，何如纵猎牵黄犬。  
成都四郊如砥平，安得双韐驰出城。  
鞚飞尘起望不见，从骑寻我鸣鹘声。  

陆游　游锦屏山谒少陵祠堂  
城中飞阁连危亭，处处轩窗临锦屏。  
涉江亲到锦屏上，却望城郭如丹青。  
虚堂奉祠子杜子，眉宇高寒照江水。  
古来磨灭知几人，此老至今元不死。  
山川寂寞客子迷，草木摇落壮士悲。  
文章垂世自一事，忠义凛凛令人思。  
夜归沙头雨如注，北风吹船横半渡。  
亦知此老愤未平，万窍争号泄悲怒。  

陆游　游近村  
度堑穿林脚愈轻，凭高望远眼犹明。  
霜凋老树寒无色，风掠枯荷飒有声。  
泥浅不侵双草屦，身闲常对一棋枰。  
茆檐蔬饭归来晚，已发城头长短更。  

陆游　游近村  
行历茶冈到药园，却从钓濑入樵村。  
半衰半健意萧散，不雨不晴天晏温。  
薯蓣傍篱寒引蔓，菖蒲络石瘦生根。  
参差灯火茆檐晚，童稚相呼正候门。  

陆游　游近村  
被发行歌雪满膺，夕阳顾影乱鬅鬿。  
乞浆得酒人情好，卖剑买牛农事兴。  
社鼓赛秋闻坎坎，塔灯照夜望层层。  
归来闲指乌藤说，个是人间耐久朋。  

陆游　游近山  
羸病知难赋远游，尚寻好景送悠悠。  
乱山孤店雁声晚，一马二童溪路秋。  
扫壁有僧求醉墨，倚楼无客话清愁。  
残年敢望常强健，到处临归为小留。  

陆游　游近山僧庵  
卧看香穗叹吾衰，起著芒鞋信所之。  
十里溪山最佳处，一年寒暖适中时。  
眼明竹院如曾到，心许沙鸥卜後期。  
不是诗人托高兴，日长真付一枰棋。  

陆游　游镜湖  
禹祠柳未黄，剡曲水已白。  
鲂鱮来洋洋，凫雁去拍拍。  
皇天亦大度，能容此狂客。  
挂席乘长风，未觉湖海迮。  
读书五十年，自笑安所获。  
昔人精微意，岂独在简册。  
骥空万马群，裘非一狐腋。  
超然登玉笥，及此烟月夕。  

陆游　游灵鹫寺堂中然独作礼开山定心尊者尊者唐人有问法者辄点胸示之时  
半世吴松理钓丝，蜀山著脚岂前知。  
云堂已散三三众，卵塔空寻点点师。  
戴雪数峰临峭绝，浮花一水舞沦漪。  
劳生未尽能重到，应扫流尘读此诗。  

陆游　游弥牟菩提院庭下有凌霄藤附古楠其高数丈花已零落满地  
绛英翠蔓亦佳哉！零乱空庭码瑙杯。  
遍雨新花天有意，定知闲客欲闲来。  

陆游　游南塔院  
小破文书梦，闲成杖履游。  
涧幽泉激激，院静竹修修。  
病骨凉如洗，归心浩莫收。  
船轻不载石，一叶乱沙鸥。  

陆游　游前山  
兀兀无欢意，闲游未拟回。  
屐声惊雉起，风信报梅开。  
山雪堆僧衲，溪流动蛰雷。  
平生一桐帽，自惜犯尘埃。  

陆游　游三井观  
三井久知名，暇日偶一访。  
栋宇坏欲尽，基址尚闳壮。  
画墙皆国工，烟云俨天仗，  
旌旄亚戈戟，佩玉杂弓＊。  
太古实杰作，笔落九天上，  
吴生名擅世，睥睨未肯让。  
规模远有考，意象豪不放。  
最奇老舑仙，骨立神愈王。  
石恪虽少怪，用笔亦跌宕。  
两姝淡蛾眉，非复火食状。  
尘埃久侵蚀，风雨无盖障。  
好事未易逢，宁能久亡恙。  
雍洛劫火余，妙迹尽凋丧。  
斯游恐难继，伫立增悄怆。  

陆游　游山  
四序虽悉佳，莫若新秋时；  
已脱烹煮厄，未兴摇落悲。  
鹭集水落渚，鹊争风堕枝。  
烟村乌臼丹，晚日望最奇。  
岂无一舴艋，往赴幽人期。  
婆娑下堂迎，坏衲颠倒披。  
丹果垂中庭，碧花蔓疏篱。  
秋高财一来，怪我今年衰。  

陆游　游山  
萧散湖山路，天教脱馽羁。  
蝉声入古寺，马影度荒陂。  
樵唱时倾耳，僧谈亦解颐。  
偏门灯火闹，不敢恨归迟。  

陆游　游山  
一生万里著行縢，抖擞尘埃尚未能。  
不怕语音时带剡，敢辞生计略如僧。  
疏梅渐动清溪曲，霁雪遥看古塔层。  
唤起故年清绝梦，数声柔橹下巴陵。  

陆游　游山  
久客喜归舍，况逢秋气新。  
聊乘行艓子，闲觅住庵人。  
道士青芒屦，高僧白毛巾。  
更须苔井水，一为濯京麈。  

陆游　游山  
萧然破帽伴枯藤，逢著青山不厌憎。  
家似江淮归业户，身如湖岭罢参僧。  
煨柴夜宿寒炉火，洗釜晨敲古涧冰。  
果向此中能得趣，宦途捷径不须曾。  

陆游　游山  
南出平桥十里余，湖山处处可成图。  
水边更觉梅花瘦，云外谁怜雁影孤。  
时唤行僧同焴　茗，亦逢樵叟问迷途。  
破裘不怕春寒峭，小市疏灯有酒垆。  

陆游　游山  
病退行犹倦，山坡每少休。  
高枝闻鹊语，浅濑见鱼游。  
偶有堪乘兴，元无可遣愁。  
悠然又终日，争路有归牛。  

陆游　游山  
九十衰翁心尚孩，幅巾随处一悠哉！  
偶扶拄杖登山去，却唤孤舟过渡来。  
酒市拥途观嵬峨，僧庐借榻寄咍台。  
吾生清绝烦君看，不枉人间梦一回。  

陆游　游山  
古寺不来久，入门空叹嗟。  
僧亡犹见塔，树老已无花。  
世事虽难料，吾生固有涯。  
殷懃一梳月，十里伴还家。  

陆游　游山步  
蹇驴渺渺过云边，旋了三生物外缘。  
平日视家真逆旅，此行出户若登仙。  
饥从野店烹葵饭，困就僧床借枕眠。  
所恨暮年交旧尽，佳时无与共联翩。  

陆游　游山归偶赋  
此生本寄一浮沤，归卧茅茨又四秋。  
习气未除惟痛饮，幻躯偶健且闲游。  
买蓑山县云藏市，横笛江城月满楼。  
与世沈浮最安乐，莫思将相快恩雠。  

陆游　游山西村  
莫笑农家腊酒浑，丰年留客足鸡豚。  
山重水复疑无路，柳暗花明又一村。  
箫鼓追随春社近，衣冠简朴古风存。  
从今若许闲乘月，拄杖无时夜叩门。  

陆游　游山戏作  
晓境频辞禄，穷居旋学耕。  
量衰添酒敌，才尽减诗名。  
风月成交友，溪山管送迎。  
登车雨先止，天岂相吾行？  

陆游　游山遇雨  
千秋观前雨湿衣，石帆山下叩渔扉。  
鹧鸪苦道行不得，杜鹃更劝不如归。  

陆游　游山舟中遇风雨戏作  
龙骧万斛去如鸿，巨浪惟能窘短篷。  
不是山灵嫌俗驾，一生常值打头风。  

陆游　游石帆玉笥石旗诸山  
暮景苦多病，幽寻寄一欣。  
溪喧常似雨，石润易生云。  
天迥回鸦阵，林疏过鹿群。  
莫谈朝市事，吾老厌纷纷。  

陆游　游疏山  
我愿匹马飞腾遍九州，如今苦无騕褭与骅骝。  
葛陂之龙又难致，兀兀安得忘吾愁。  
幸余一事差可喜，云山万里芒鞋底。  
曳杖行穿幡冢云，试茶手挹香溪水。  
江西山水增怪奇，疏山之名旧所知。  
惜哉不见侏儒师，尚想薪水俱空时。  
寺门欲近山若拆，老树苍崖含古色；  
挂包便住吾岂能，一来要是疏山客。  

陆游　游万里桥南刘氏小园  
佳园寂无人，满地梅花香。  
闲来曳拄杖，腊月日已长。  
朱桥架江面，栏影摇波光。  
奇哉小垂虹，梦破鲈鱼乡。  
汀鹭一点白，烟柳千丝黄。  
便欲唤钓舟，散发歌沧浪。  
可怜隔岸人，车马日夜忙。  
我归门复掩，寂历挂斜阳。  

陆游　游万州岑公洞  
大业征辽发闾左，军兴书檄煎膏火。  
此时也复有闲人，自引岩泉拾山果。  
後六百岁吾来游，洞中正夏凄如秋。  
乳石床平可坐卧，水作珠帘月作钩。  
十年神游八极表，浮名坐觉秋豪小。  
试问岑公迎我不？鹤飞忽下青松杪。  

陆游　游卧龙寺  
晓发鱼复走瞿唐，沙头唤渡倚胡床。  
峒人争趁五更市，我亦来追六月凉。  
残星欲尽尚历落，明河已淡余苍茫。  
翻翻林表鸦鹊语，渺渺烟边鸥鹭行。  
过江走马五十里，小寺残僧真蕞尔。  
投鞭入门为一笑，僻陋称雄有如此！  
君不见天童径山金碧浮虚空，千衲梵呗层云中！  

陆游　游武夷山  
少读封禅书，始知武夷君；  
晚乃游斯山，秀杰非昔闻。  
三十六奇峰，秋晴无纤云。  
空岩鸡晨号，峭壁丹夜暾。  
巢居寄千仞，鸿荒想羲轩，  
风雨蜕玉骨，难以俗意论。  
丹梯不容蹑，修蔓亦畏扪，  
泝滩进小艇，媿惊白鹭群。  
学道虽恨晚，养气敢不勤！  
宦游非本志，寄谢鹤与猿。  

陆游　游西村  
昨夜雨多溪水浑，不妨唤渡到西村。  
出游始觉此身健，无食更知吾道尊。  
药笈可赊山店酒，筇枝时打野僧门。  
归来灯火茅檐夜，且复狂歌鼓盎盆。  

陆游　游西村赠隐者  
水清沙净见游鱼，槐柳阴阴五月初。  
人似登仙惟火食，俗如太古欠巢居。  
熟闻高卧常扃户，剩欲频来共荷鉯。  
从此梦游端有地，渊明不独爱吾庐。  

陆游　游僲  
飘飘鸾鹤杳难攀，万里东游海上山。  
应有世人遥稽首，紫箫余调落云间。  

陆游　游僲  
凤舞鸾歌宴蕊宫，碧桃花下醉千锺。  
红尘谪满重归去，花未开残宴未终。  

陆游　游僲  
玄圃春风赐宴时，双成独奏玉参差。  
侍晨饮釂虚皇喜，一段龙绡索进诗。  

陆游　游僲  
初珥金貂谒紫皇，僲班最近玉炉香。  
为怜未惯层霄冷，独赐流霞九酝觞。  

陆游　游僲  
玉殿吹笙第一僲，花前奏罢色凄然。  
忆曾偷学春愁曲，谪在人间五百年。  

陆游　游修觉寺  
上尽苍崖百级梯，诗囊香碗手亲携。  
山从飞鸟行边出，天向平芜尽处低。  
花落忽惊春事晚，楼高剩觉客魂迷。  
兴阑扫榻襯房卧，清梦还应到剡溪。  

陆游　游学射观次壁间诗韵  
走遍人间鬓尚青，尔来乐事满余龄。  
傍潭秋爽鉯甘菊，豲岳春暄采茯苓。  
闲倚松萝论剑术，静临窗几勘丹经。  
严光本是逃名者，安用天文动客星。  

陆游　游学射山遇景道人  
肩舆适青郊，飞屐登翠麓。  
余霜未泫瓦，晨日初挂木。  
推门觅黄冠，避客似奔鹿。  
虽无与晤语，清坐意亦足。  
岂知逢此士，旷度超世俗。  
欣然同一笑，齿颊粲冰玉。  
探囊赠奇草，甘香胜芎菊。  
试临清镜照，衰发森已绿。  
出门恣幽讨，老僲有遗躅，  
丹灶虽已空，药丸遍山谷。  
嗟予迫迟暮，冠盖厌追逐，  
结茅远人境，此计亦已熟。  
若人真我友，玉字当共读。  
客来不知处，鸡犬望云屋。  

陆游　游鄞  
晚雨初收旋作晴，买舟访旧海边城。  
高帆斜挂夕阳色，急橹不闻人语声。  
掠水翻翻沙鹭过，供厨片片雪鳞明。  
山川不与人俱老，更几东来了此生？  

陆游　游圜觉乾明祥符三院至暮  
成都再见春事残，虽名闲官实不闲；  
门前车马闹如市，案上文檄高於山。  
有时投罅辄径出，略似齐客偷秦关。  
日斜仆夫已整驾，顾景欲驻愁嘲讪。  
岂知今朝有此乐，放浪一笑开衰颜。  
抽身黄尘乌帽底，得意翠木清泉间。  
褰裳危磴穷荦确，洗耳古涧听淙潺。  
岂惟顿觉宇宙广，政尔一散腰脚顽。  
似闻青城缥缈处，待我归缀仙官班。  
俊鹰解绦即万里，岂比倦翼方知还。  

陆游　游云门诸兰若  
花过木阴合，溪云生暮凉。  
牛行响白水，鹭下点青秧。  
古寺宛如昔，稚松森已行。  
耆年不下榻，童子为烧香。  

陆游　游张园  
冷局归差早，名园得缓行。  
穿林山骤出，度硖路微平。  
霜近柳无色，风生蒲有声。  
出门还戃恥，满路夕阳明。  

陆游　游昭牛图  
游昭木石师李唐，画牛乃自其所长。  
出栏初听一声笛，意气已无千顷荒。  
客居京口老益困，衣不搑胫须眉苍，  
时时弄笔眼力健，磃角毛骨分毫芒。  
我无沙堤金络马，拂拭此幅喜欲狂。  
乞骸幸蒙优诏许，置身忽在烟林傍。  
日落饮牛水满塘，夜半饭牛天雨霜。  
俚医灌药美水草，老巫诃禁祓不祥。  
愿我孙子勤农桑，愿汝生犊筋脉强。  
碓声惊破五更梦，岁负玉粒输官仓。  

陆游　游诸葛武侯书台  
沔阳道中草离离，卧龙往矣空遗祠。  
当时典午称猾贼，气丧不敢当王师。  
定军山前寒食路，至今人祠丞相墓。  
松风想像梁甫吟，尚忆幡然答三顾。  
出师一表千载无，远比管乐盖有余。  
世上俗锦宁办此，高台当日读何书。  

陆游　有道流过门留与之语颇异口占赠之  
万里纵横自在身，偶然来看剡溪春。  
取将月去闲娱客，携得云归远寄人。  
缩地不妨游汗漫，移山随处对嶙峋。  
须君更出囊中剑，一为关河洗虏麈。  

陆游　有感  
云崦重重不易寻，庖厨性命走山林。  
但令有月同幽梦，更用何人识苦心。  
流辈渐稀知死近，鬓毛无色觉愁侵。  
平生自许忘情者，颇怪灯前感慨深。  

陆游　有感  
温洛荣河拱旧京，从来人物富豪英。  
报仇虽有楚三户，守节得无齐二城？  
胡寇宁能断地脉，王师行复畅天声。  
风麟久伏应争奋，勉为明时颂太平。  

陆游　有感  
书生事业绝堪悲，横得虚名毁亦随。  
怖惧几成床下伏，艰难何啻剑头炊！  
贷监河粟元知误，乞尉迟钱更觉痴。  
已卜一庵鹅鼻谷，可无芝术疗朝饥？  

陆游　有感  
读遍名山万卷藏，残年肯受俗低昂？  
正须啸咏风涛上，未至悲辛酒杊旁。  
梦里功名谁复计，闲中日月不胜长。  
虚皇有诏君知否，尽赐江湖作醉乡。  

陆游　有怀  
筇杖斜斜倚素屏，北窗遥夜冷如冰。  
何时得与平生友，作字观书共一灯？  

陆游　有怀独孤景略  
富贵世间元不乏，此君才大独难成。  
喑呜意气千人废，娴雅风流一座倾。  
韬略岂劳平大敌，文章亦足主齐盟。  
荒山野水涪州路，肠断西风薤露声。  

陆游　有怀梁益旧游  
土堠累累只复双，悠然残梦对寒缸。  
乱山落日葭萌驿，古渡悲风桔柏江。  
虎印雪泥余过迹，树经野火有空腔。  
四方行役男儿事，常笑韩公赋下泷。  

陆游　有怀青城雾中道友  
雪谷孤松自郁然，纷纷朝菌但堪怜。  
坐更拂石芥城劫，时说开皇龙汉年。  
淡煮藜羹天送供，闲拖藤杖地行仙。  
共看王室中兴後，更约长安一醉眠。  

陆游　有客  
有客隐华山，学道忘岁月。  
灵苗生绝壁，光景中夜发，  
斸根食之尽，倏尔换金骨。  
通籍虎豹阍，日预通明谒，  
绿章奏封事，误字坐责罚。  
後身幸不忘，去日苦飘忽。  
白首三入朝，未省及黔突。  
方逃申公钳，已取卞和刖。  
福微不盈眦，罪众几擢发。  
上天岂怜之，寸步使屡蹶，  
拔其利欲根，还之山水窟。  
洗心谢宿愆，世事等胡粤。  

陆游　有客  
有客南山至，相携饭野亭。  
倾篮鱼白白，出笼菜青青。  
米滑溪舂碓，碚浑草塞瓶。  
从今同保社，日醉不须醒。  

陆游　有年  
不向神林乞雨晴，天公自解相西成。  
急符收尽无逋赋，新酒沽多足笑声。  
外户彻扃停夕柝，齐民相劝力春耕。  
传闻夜市连三鼓，却恨庞公不入城。  

陆游　有术士过门谓余寿及九十  
形骸鹤瘦复松枯，况是新霜满鬓须。  
醉似在家狂道士，愚于识字老耕夫。  
敢言万里封侯事，但问纵文入口无？  
许我年如伏生比，逢时犹解诵唐虞。  

陆游　有叟  
有叟镜湖边，茆茨八九椽。  
凭阑秋万里，闭户醉经年。  
身外浮名小，胸中浩气全。  
此生吾自判，造物恐无权。  

陆游　有所感  
世事真成风马牛，细思愈觉此生浮。  
旧交散後知心少，行路难来出户愁。  
气节陵夷谁独立，文章衰坏正横流。  
鲁中狂士今安有？泪尽朱云草满丘。  

陆游　有所懹  
镜里形模日夜衰，三峰师友久暌离。  
芝房又失耘锄候，丹剂常思沐浴时。  
雷雨未成龙起晚，海天无际鹤归迟。  
午窗一钵青精饭，拣得香薪手自炊。  

陆游　有为予言乌龙高巑不可到处有僧岩居不知其年予每登千峰榭望之慨然  
樵子向予说，有僧巢翠微；  
岩扉云共宿，锡杖鹤同飞。  
日暮松明火，天寒槲叶衣。  
弃官从此逝，非子尚谁归？  

陆游　有为予言乌龙高巑不可到处有僧岩居不知其年予每登千峰榭望之慨然  
巑绝无微径，淙潺有细流。  
寒岩依作屋，堕毳拾为裘。  
木客求相识，毛人约共游。  
百年如一瞬，尘世几公侯。  

陆游　有自蜀来者因感旧游作短歌  
锦城如海行不极，马迹重重车毂击。  
家住城西三十年，闻说城东未曾识。  
看花走马宿中路，经月酒徒无觅处；  
露香风暖海棠开，碧鸡坊中倘相遇。  
放翁憔悴鬓成丝，空有西游千首诗。  
今朝雨霁上危榭，意气颇如年少时。  
持杯欲作消愁计，酒未著人愁已醉；  
不成题句写幽情，一幅蛟绡空寄泪。  

陆游　又明日复作长句自规  
大学渊源不易穷，古人立志自童蒙。  
醉犹温克方成德，梦亦斋庄始见功。  
痛哭孰能悲陷溺，力行犹足变雕虫。  
太空云翳终当散，吾道常如日正中。  

陆游　又送李舍人赴阙  
执简曾闻侍玉螭，谪仙才调尽推奇。  
能将苦语康时病，更遣丹诚动主思。  
北阙亲朋瞻旧德，东吴山水入新诗。  
知公自有经纶术，会见飞翔集凤池。  
三径从来半草莱，席门那为故人开。  
自惭不是梧桐树，安得朝阳鸣凤来。  

陆游　又又  
蹋雨敲门觅季夷，襞牋同和仲高诗。  
回思五十年前事，恰似今宵梦里时。  
五十年间万事空，嬾将白发对青铜。  
故人只有桃花在，惆怅无情一夜风。  

陆游　又又空舍封书箧，  
贫知藜糁美，渴爱粟浆酸。  
食少从奴去，人稀苦屋宽。  

陆游　又作二首自解  
尽日溪边艇子斜，治生不种邵平瓜。  
已分邻舍红莲米，更啜僧房紫笋茶。  

陆游　又作二首自解  
灵府安平四体和，经时止酒颊常酡。  
老生要是常谈尔，吐纳余闲即按摩。  

陆游　右双鹅  
断崖幽洞白云深，缥渺仙槎无古今。  
飞下一峰相劳苦，却疑天外有知音。  

陆游　右题天童山宿鹭亭  
攀石扪萝到更幽，玲珑咫尺嬾穷搜。  
旁人不会当时意，为欠门生作伴游。  

陆游　右题育王山明月堂  
疏钟迎客到溪亭，碧瓦朱栏相照明。  
想得松阴排万衲，篮舆放处恰诗成。  

陆游　右吴江  
晓听枫桥钟，暮泊松江月。  
斯人亦可人，淡墨写愁绝。  

陆游　迂拙  
迂拙宜归早，乘除得死迟。  
老稀朝市梦，穷足道途诗。  
哗世无它技，忘怀自一奇。  
故溪幽绝处，惟许白鸥知。  

陆游　予出蜀日尝遣僧则华乞签于射洪陆使君祠使君以老杜诗为签予得遣兴  
我幼入家塾，结发知苦心。  
稍长谬闻道，笃守至于今。  
淡然朱丝弦，三叹有遗音。  
讵敢负所学，枉尺求直寻。  
彼哉孔光辈，千载污儒林！  

陆游　予出蜀日尝遣僧则华乞签于射洪陆使君祠使君以老杜诗为签予得遣兴  
童子丹元家，湛然居灵府。  
世人不少悟，役役徒自苦。  
江湖岂不广，鱼乃投数罟。  
是身如璞玉，要经大火聚。  
万卷读丹经，孰能精去取？  

陆游　予出蜀日尝遣僧则华乞签于射洪陆使君祠使君以老杜诗为签予得遣兴  
少壮不自料，慷慨志四方。  
谢病还故山，始觉白日长。  
命薄类蝉翼，功名安可望？  
狐狸不足问，力不当财狼。  
惟有卧钓船，仰看白鹭行。  

陆游　予出蜀日尝遣僧则华乞签于射洪陆使君祠使君以老杜诗为签予得遣兴  
孤云起江郊，万木酣天风。  
水鸟何所恨，终夜号菰丛？  
我兴视中庭，北斗挂寒空。  
谁言秋夜长，明星已生东。  
丈夫老忧国，百虑蟠胸中。  

陆游　予出蜀日尝遣僧则华乞签于射洪陆使君祠使君以老杜诗为签予得遣兴  
我昔游青城，万仞穷跻攀，  
巢居上官翁，许我分半山。  
且言牡丹平，可卜茅三间。  
报国未能忘，承诏遂东还。  
蹭蹬意何成，看云徒汗颜！  

陆游　予初仕为宁德县主簿而朱孝闻景参作尉情好甚笃後十余年景参下世今  
白鹤峰前试吏时，尉曹诗酒乐新知。  
伤心忽入西窗梦，同在峬村折荔枝。  

陆游　予读元次山与瀼溪邻里诗意甚爱之取其间四句各作一首亦以示予幽居  
北起成孤峰，东蟠作幽谷。  
中有十余家，芦藩映茆屋。  
土肥桑柘茂，雨饱麻豆熟。  
比邻通有无，井税先期足。  
烟中语相答，月下歌相续。  
儿童不识字，未必非汝福。  

陆游　予好把酒常以小户为苦戏述  
我非恶旨酒，好饮而不能。  
方其临觞时，直欲举斗升。  
若有物制之，合龠已不胜。  
岂独观者笑，心亦甚自憎。  
正如疾逆虏，愤切常横膺，  
蹭蹬忽衰老，何由效先登？  
上天无长梯，系日无长绳，  
可叹固非一，壮志空飞腾。  

陆游　予年十六始识叶晦叔於西湖上後二十七年晦叔之弟声叔来为临邛守相  
故人零落久山丘，谁记京华第一流。  
曹霸挥毫空万马，庖丁投刃解千牛，  
相逢梦境何劳记，追想青年未免愁。  
雷电取将遗稿尽，他年虚有茂陵求。  

陆游　予顷游青城数从上官道翁游暑中忽思其人  
往年屡游丈人祠，上官八十如婴儿。  
自言少年聋不治，芝房松鬣可无饥。  
叩之不答但解颐，德人之容端可师。  
我闻学道当精思，毕世不可须臾离。  
公虽泯默意可知，亡羊要是缘多岐。  
逝从公游亦未迟，联杖跨海寻安期。  

陆游　予秋夜观月得疟疾枕上赋小诗自戏  
贪看霜月步亭皋，不觉寒侵范叔袍。  
且倚诵诗驱疟鬼，断无人寄碧腴膏。  

陆游　予十年间两坐斥罪虽擢发莫数而诗为首谓之嘲咏风月既还山遂以风月  
扁舟又向镜中行，小草清诗取次成。  
放逐尚非余子比，清风明月入台评！  

陆游　予十年间两坐斥罪虽擢发莫数而诗为首谓之嘲咏风月既还山遂以风月  
绿蔬丹果荐瓢尊，身寄城南禹会村。  
连坐频年到风月，固应无客叩吾门。  

陆游　予十许岁即往来云门诸山今复与诸子来追念凄然  
经行犹记髧髦初，所至浑如过故墟。  
桥废夕阳空鹤表，碑亡春草没龟趺。  
荒郊渺渺羊牛下，丛木萧萧鸟雀呼。  
可恨一衰今至此，右携筇杖左人扶。  

陆游　予使江西时以诗投政府乨湖湘一麾会召还不果偶读旧稿有感  
文字尘埃我自知，向来诸老误相期。  
挥毫当得江山助，不到潇湘岂有诗？  

陆游　予数年不至城府丁巳火後今始见之  
陈迹关心已自悲，劫灰满眼更增欷。  
山川壮丽昔无敌，城郭萧条今已非。  
窣堵招提俱昨梦，祝融回禄尚余威。  
故交减尽新知少，纵保桑榆谁与归？  

陆游　予素不工书故砚笔墨皆取具而已作诗自嘲  
我昔生兵间，淮洛靡安宅。  
紞髦入小学，童卯聚十百。  
先生依灵肘，教以兔园册。  
仅能记姓名，笔砚固不择，  
灶煤磨断瓦，荻管随手画。  
稍长游名场，麤若分菽麦。  
偶窥文房谱，虽慕无由获。  
笔惟可把握，墨取黑非白，  
砚得石即已，殆可供捣帛。  
从渠膏梁子，窃视笑哑哑。  

陆游　予宿疾多已失去独气痛时作赋诗自宽  
疾久难全去，扶持度岁年。  
垣墙完罅隙，七箸禁芳鲜。  
渐减观书课，常储买药钱。  
乡人多不识，谁与问沉绵？  

陆游　予所居南并镜湖北则陂泽重复抵海小舟纵所之或数日乃归  
人间五十年，自笑晚乃悟。  
归来写苔纸，老惫无杰句。  

陆游　予所居三山在镜湖上近取舍东地一亩种花数十株强名小园因戏作长句  
出郭西南十里过，小园风月得婆娑。  
翠屏三扇恰相倚，玉镜一奁谁为磨？  
投镊未嫌衰鬓白，插花聊喜醉颜酡。  
耶溪更尽青鞋兴，免使将军怒脱靴。  

陆游　予未冠即交诸名胜今无复在者感叹有作  
早岁乡闾接胜流，老来零落叹山丘。  
欲寻共语人难得，却是封侯印易求。  
数酌不能成兀兀，一枰且复寄悠悠。  
世间只有身差重，惆怅今年白尽头。  

陆游　予行蜀汉间道出潭毒关下每憩罗汉院山光轩今复过之怅然有感  
山光轩上几闲游，潭毒关前又小留。  
麦陇雪苗寒剡剡，柘林风叶暮飕飕。  
马行剑阁从今始，门泊吴船亦已谋。  
醉眼每嫌天地迮，尽将万里著吾愁。  

陆游　予以淳熙戊戌岁自蜀归时年五十四今三十有二年矣犹复强健得小诗自  
入玉门关到酒泉，昔人想望若登天。  
岂知万里西征客，归卧家山三十年。  

陆游　予以壬戌六月十四日入都门癸亥五月十四日去国而中有闰月盖相距正  
三百六十日，扶衰得出都。  
略无新伎俩，仍是旧形模。  
世事蛮攻触，人情越事吴。  
勿言蓴菜老，檥棹醉湘湖。  

陆游　予以壬戌六月十四日入都门癸亥五月十四日去国而中有闰月盖相距正  
一百七十里，我行谁谓赊。  
期年初去国，度宿即还家。  
事似谈春梦，身如寄客槎。  
石帆村好在，重理旧桑麻。  

陆游　予欲自严买船下七里滩谒严光祠而归会滩浅陆行至桐庐始能泛江因得  
客星祠下渺烟波，欠我扁舟舞短蓑。  
不为穷冬怕滩恶，正愁此老笑人多。  

陆游　予欲自严买船下七里滩谒严光祠而归会滩浅陆行至桐庐始能泛江因得  
桐庐县前橹声急，苍烟茫茫白鸟双。  
乱山日落潮未落，胜绝不减吴松江。  

陆游　予自春夏屡病至立秋而愈作长句自贺  
良药扶衰抵万金，渐加糜粥辍呻吟。  
溪风拂簟有秋意，山影半庭生夕阴。  
薄俗只成惊老眼，幽居正得遂初心。  
岸巾待月栏干曲，更觉天公爱我深。  

陆游　余邦英惠小山新芽作小诗三首以谢  
家园破社得鹰爪，舌本初参便到眉。  
忽喜云腴来建苑，坐令渴肺生华滋。  

陆游　余邦英惠小山新芽作小诗三首以谢  
正焙如观诗大雅，小山当似变风论。  
脱今风格不类古，终有先王礼义存。  

陆游　余邦英惠小山新芽作小诗三首以谢  
平时共语不成些，痴坐空雕藜苋肠。  
谁遣春风入牙颊，诗成忽带小山香。  

陆游　余得芦竹拄杖于舍傍民家似芦非芦坚劲轻滑色如栗玉入手错然微有声  
轻坚芦竹杖，入用自龟堂。  
挺节冰霜後，论交岁月长。  
心空无宠辱，时异有行藏。  
老病登临少，何妨日倚床。  

陆游　余得木杖于秦望山中今三十年矣陇蜀万里未尝相舍戏赋长句赠之  
提携到处觉身轻，楚泽秦关不计程。  
只道维摩无侍者，谁知上座是同行。  
青鞋白拂真相称，湘竹溪藤误得名。  
珍重从今常倚壁，住庵吾欲过浮生。  

陆游　余寒  
漠漠余寒透客衣，江村倍觉失春期。  
颉颃燕比常年晚，开落花争数日迟。  

陆游　余年二十时尝作菊枕诗颇传於人今秋偶复采菊缝枕囊凄然有感  
采得黄花作枕囊，曲屏深幌閟幽香；  
唤回四十三年梦，灯暗无人说断肠。  

陆游　余年二十时尝作菊枕诗颇传於人今秋偶复采菊缝枕囊凄然有感  
少日曾题菊枕诗，蠹编残稿锁蛛丝。  
人间万事消磨尽，只有清香似旧时。  

陆游　余年四十六入峡忽复二十三年感怀赋长句  
当年吊古巴东峡，雪洒扁舟见早梅。  
宋玉宅边新酒美，巫山庙下暮猿哀。  
樵柯烂尽棋方剧，客甑炊成梦未回。  
已把痴顽敌忧患，不劳团扇念寒灰。  

陆游　余庆出游夜归  
杖藜寻胜惬幽情，芒屦如飞病体轻。  
迎客野梅才半吐，避人山雉尚徐行。  
东溪水落滩声壮，南岭云酣雪意成。  
薄暮归来僧已定，佛龛独对一灯明。  

陆游　余往与宇文叔介同客山南今年叔介客死临安十月十一夜忽梦相从取架  
羁魂憔悴远相寻，髭断肩寒带苦吟。  
归校药方缘底事？知君死抱济时心。  

陆游　余为成都帅司参议成将军汉卿为成都路兵钤相从无虚日余被召出蜀汉  
将军胸中备文武，铁马黄旗玉关路。  
羌胡可灭心自知，富贵有命才可与。  
夺官置之三硖中，空山猿鸟同朝暮。  
道逢奇士握手谈，明日家人不知处。  
平生心事一丹灶，万里生涯两芒屦。  
东嘉古寺卧高秋，时有巢仙来叩户。  
山中岂识故将军，但怪英姿凛不群；  
电眼蝟须长八尺，论丹说剑气凌云。  

陆游　鱼池将涸车水注之  
清波溜溜入新渠，邻曲来观乐有余。  
试手便同三日雨，满陂已活十千鱼。  
喜如雷动风行际，快若天开地辟初。  
万物但令俱有托，吾曹安取爱吾庐！  

陆游　渔扉  
湖上千峰翠作围，正应佳处著渔扉。  
迂疏自计难谋食，老病谁令未拂衣？  
万里沧波鸥乍没，千年华表鹤重归。  
一盂粟饭吾何恨，自古高人有采薇。  

陆游　渔扉  
蜻蜓浦上一渔扉，回首人间万事非。  
卖药山城携鹤去，看碑野寺策驴归。  
偶因束带悲腰减，常为梳头感发稀。  
午睡定知无客搅，曲肱闲看雨霏霏。  

陆游　渔父  
千钱买一舟，百钱买两桨。  
朝看潮水落，暮看潮水长。  
持鱼换盐酪，县郭时下上。  
亦或得浊醪，不复计瓶盎，  
浩歌忘远近，醉梦堕莽苍。  
玄真不可逢，悠然寄遐想。  

陆游　渔父  
楚江茫茫新雨霁，残云蹙作鱼鳞细。  
老翁短楫去若飞，我欲从之已天际。  
从之不可况共语，醉眼知渠轻一世。  
直钓去饵五十年，此意宁为得鱼计！  

陆游　渔父  
食箪虽薄尚羹藜，且喜今朝酒价低。  
一棹每随潮上下，数家相望埭东西。  
团团箬笠偏宜雨，策策芒鞋不怕泥。  
应笑漆园多事在，本来无物更谁齐？  

陆游　渔父  
数十年来一短蓑，死期未到且婆娑。  
敲门赊酒常酣醉，举纲无鱼亦浩歌。  
片月又生红蓼岸，孤舟常占白鸥波。  
人间各自生涯别，文叔君房媿汝多。  

陆游　渔歌  
斜阳收尽暮烟青，嫋嫋渔歌起远汀。  
商略野人何所恨，数声哀绝不堪听。  

陆游　渔家  
江上渔家水蘸扉，闲云片片傍苔矶。  
钓收鹭下虚舟立，桥断僧寻别径归。  
海近冈峦多迤逦，天寒雾雨正霏微。  
羊裘老作桐江叟，点检初心幸未违。  

陆游　渔浦  
桐庐处处是新诗，渔浦江山天下稀。  
安得移家常住此，随潮入县伴潮归。  

陆游　渔浦  
渔翁持鱼叩舷卖，炯炯绿瞳双脸丹。  
我欲从之逝已远，菱歌一曲暮江寒。  

陆游　渔翁  
江头渔家结茆庐，青山当门画不如。  
江烟淡淡雨疏疏，老翁破浪行捕鱼。  
恨渠生来不读书，江山如此一句无。  
我亦衰迟惭笔力，共对江山三叹息。  

陆游　渔翁  
船入芦花日暮时，双瞳炯炯鬓如丝。  
世间岂少磻溪叟，老向烟波人不知。  

陆游　渔翁  
文叔君房两故人，可怜俱作白头新。  
桐江归伴邻翁醉，一笑相看意却真。  

陆游　渔隐堂独坐至夕  
斜倚筇枝岸幅巾，闭门久已谢知闻。  
中庭日正花无影，曲沼风生水有纹。  
三尺桐丝多静寄，一樽玉瀣足幽欣。  
世间万事都忘尽，惟向闲中屡策勋。  

陆游　与村邻聚饮  
冬日乡闾集，珍烹得　尝。  
蟹供牢九美，鱼煮脍残香。  
鸡跖宜菰白，豚肩杂韭黄。  
一欢君勿惜，丰歉岁何常？  

陆游　与村邻聚饮  
交好贫尤笃，乡情老更亲。  
鯗香红糁熟，炙美绿椒新。  
俗似山川古，人如酒醴醇。  
一杯相属罢，吾亦爱吾邻。  

陆游　与儿辈泛舟游西湖一日间晴阴屡易  
逢著园林即款扉，酌泉鬻笋欲忘归。  
杨花正与人争路，鸠语还催雨点衣。  
古寺题名那复在，後生识面自应稀。  
伤心六十余年事，双塔依然在翠微。  

陆游　与儿辈论李杜韩柳文章偶成  
吏部仪曹体不同，拾遗供奉各家风。  
未言看到无同处，看得同时已有功。  

陆游　与儿辈小集  
老子秋来乐事稠，吴粳新捣酒新簄。  
矮黄不待园官送，小白每烦溪女留。  
顿饱可怜频梦与，半酣自喜有儿酬。  
不如意事何穷已？且放团栾一笑休。  

陆游　与儿孙同舟泛湖至西山旁憩酒家遂游任氏茅庵而归  
过埭维舟古柳根，却扶拄杖入烟村。  
印泥接迹牛羊过，投宿争林鸟雀喧。  
酒保殷勤邀瀹茗，道翁伛偻出迎门。  
郊居不与人间事，惟有耕桑得细论。  

陆游　与儿孙小饮  
岁暮寒多雨，村深早闭门。  
荒园摘葵芥，近市买鸡豚。  
短褐联三世，幽窗共一樽。  
五曹常得此，余事不须论。  

陆游　与儿子至东村遇父老共语因作小诗  
桑竹穿村巷，衡茅隔土垣。  
海氛成物象，秋气肃川原。  
豆芋行将熟，鸡豚亦已繁。  
丰凶岁所有，农事更深论。  

陆游　与高安刘丞游大愚观壁间两苏先生诗  
野性纵壑鱼，官身坠阱虎。  
适得建溪春，颇意松下釜。  
微霜初变寒，短景已过午。  
佳客能联翩，老宿相劳苦。  
怀哉两苏公，去日不可数。  
泉扃一埋玉，世事几炊黍。  
吾侪生苦晚，伫立久恻楚。  
尚想来游时，黄锺赓大吕。  

陆游　与建子振孙登千峰榭观乌龙雪  
二樨慧堪怜，犹赊志学年。  
能抛竹騕褭，来看玉蜿蜒。  
百念宽身後，余生慰眼前。  
善和书幸在，它日要人传。  

陆游　与黎道士小饮偶言及曾文清公慨然有感  
临川税驾忽数月，嗜睡爱闲常闭门。  
君诗始惬病僧意，吾道难为俗人言。  
秋雨凄凄黄叶寺，春风酣酣绿树村。  
曾公九原不可作，一樽破涕诵招魂。  

陆游　与邻翁登山亭  
数掩槿篱围夕照，一间茅舍背阴崖。  
吾生扰扰实无乐，人事悠悠那可谐？  
忧患向来侵绿鬓，登临此日费青鞋。  
京华旧友凋零尽，野老逢迎一散怀。  

陆游　与青城道人饮酒作  
君不见太傅晚岁具海舟，归欲极意东山游；  
翰林偶脱夜郎谪，大醉赋诗黄鹤楼。  
两公穷达何足道，同是逸气横清秋。  
我无一事行千里，青山白云聊散愁。  
有酒不换西凉州，无酒不典鷫鷞裘。  
不作王猛傲睨坐扪虱，不作甯戚悲歌起饭牛。  
五云覆鼎金丹熟，笙鹤飘然戏十洲。  

陆游　与野人散策门外  
春意侵寒律，川云结夕阴。  
闲人了无事，邻叟偶相寻。  
废沼萍黏块，孤村雀满林。  
世间真梦耳，何物可关心？  

陆游　与子虡子坦坐龟堂後东窗偶书  
时鸟朝暮鸣，芳草日夜生。  
春风舍我去，岁律俄峥嵘。  
缀簇茧白白，出陂稻青青。  
鸣机织苎葛，暑服亦已成。  
小儿结山房，窗户颇疏明。  
万事不挂眼，朱黄浩纵横。  
佳哉东北风，吹下读书声；  
功名讵敢望，且复慰父兄。  

陆游　与子坦子聿游明觉十四韵  
我自何山来，觅路占楼钟。  
联翩两葛巾，跌宕一短筇。  
深谷已曛黑，夕阳犹半峰。  
堂中千岁师，磊砢如古松。  
残僧三四辈，斗粟各自舂。  
长廊久寂寞，香火亦阙供。  
颇闻在世时，一钵制恶龙，  
时时出雷雨，百里常年丰。  
宿缘忽云尽，献供无春农。  
馋乌晨攫饭，饥鼠夜穿墉。  
而况我辈人，生世本不逢，  
胡不安汝分，终年抗尘容？  
静观兴废事，可洗芥蕂胸。  
一笑下山去，村坞烟重重。  

陆游　与子坦子聿元敏犯寒至东园寻梅  
北风吹人身欲僵，老翁畏冷昼闭房。  
梅花忽报消息动，意气山立非复常。  
二儿一孙奉此老，瘦藤夭矫凌风霜。  
幽禽白颊忽满树，似与我辈争翱翔。  
沟绝无声冻地裂，耿耿寒日青无光。  
归来相视不得语，小榼一写鹅儿黄。  

陆游　与子聿读经因书小诗示之  
经中固多趣，我老未能忘。  
似获连城璧，如倾九酝觞。  
信能明孔氏，何暇傲羲皇。  
努力晨昏事，躬行味始长。  

陆游　宇文衮臣吏部予在蜀日与之游至厚契阔死生二十年矣庚申三月忽梦相  
英姿爽气宇邛州，虽古人中岂易求。  
六月长途将暍死，一天风雹起龙湫。  

陆游　宇文子友闻予有西郊寻梅诗以诗借观次其韵  
拾遗遗迹付缁郎，槁叶凝尘欲满堂。  
已恨樽罍孤胜践，更堪风雨病幽芳。  
兰荪千古有同调，蜂蝶一春空自忙。  
马上得诗归绝叹，故园三径久成荒。  

陆游　雨  
映空初作茧丝微，掠地俄成箭镞飞。  
纸帐光迟饶晓梦，铜炉香润覆春衣。  
池鱼鱭鱭随沟出，梁燕翩翩接翅归。  
惟有落花吹不去，数枝红湿自相依。  

陆游　雨  
晓望横斜映水亭，暮看飘洒湿帘旌。  
不嫌平野苍茫色，实厌空阶点滴声。  
上策莫如常熟睡，少安毋躁会当晴。  
且将穑事传童稚，未插秧时正好耕。  

陆游　雨  
家近蓬莱白玉京，草堂登望不胜清。  
初惊野色昏昏至，已见波纹细细生。  
残醉顿消迎乱点，微吟渐苦入寒声。  
只愁今夕虚檐滴，又封青灯梦不成。  

陆游　雨  
秋冬久不雨，气浊喜云生。  
麦垄崇朝润，茆檐彻夜声。  
初来断幽径，渐密杂疏更。  
赖有墙阴荠，离离已可烹。  

陆游　雨  
薄晚初沾洒，清晨更惨凄。  
鱼寒抛饵去，鸦湿就檐栖。  
幽涧溅溅溜，长堤浅浅泥。  
一杯持自贺，吾事在锄犁。  

陆游　雨复作  
今日云归恰喜晴，小池忽见水纹生。  
窗昏又辍雠书课，卧听萧萧打叶声。  

陆游　雨复作自近村归  
夜听萧萧未涨溪，朝行滮滮已成泥。  
可怜鸠取招麾速，谁似云知出处齐？  
野菊枝长半狼藉，江枫叶落正凄迷。  
行人也识龟堂老，小榼村醪手自携。  

陆游　雨过行视舍北菜圃因望北村久之  
蔬畦蹑屐惬幽情，检挍园丁日有程。  
得雨尚悭须灌溉，我来时听桔槔声。  

陆游　雨过行视舍北菜圃因望北村久之  
吴牛啮草卧斜阳，乌臼青红未饱霜。  
急趁路乾来寓目，十分闲事却成忙。  

陆游　雨寒戏作  
扫园收槲叶，掊地甽塼炉。  
幸有藜烹粥，何惭纸作襦。  

陆游　雨後  
甘澍慰群望，浮云还故墟。  
新凉生枕簟，余润入犁锄。  
帘上翩翩燕，蒲新鱭鱭鱼。  
素秋犹半月，团扇意先疏。  

陆游　雨後  
础润还成雨，云收旋作晴。  
岩花分日发，林笋逐番生。  
笔砚行常具，轩窗晚更明。  
尘埃幸不到，那得废诗情。  

陆游　雨後  
雨後凉生病体轻，闲拖拄杖出门行。  
槐花落尽桐阴薄，时有残蝉一两声。  

陆游　雨後  
小筑涛江外，微凉暑雨余。  
倾囊致欢伯，信脚到华胥。  
芳草翩翩蝶，清池泼泼鱼。  
此翁虽耄矣，作计未全疏。  

陆游　雨後  
一夜茅檐雨，晨兴乃尔凉。  
禽鱼皆遂性，草木自吹香。  
微润生琴藨，纤尘避笔床。  
悠然北窗兴，真欲傲羲皇。  

陆游　雨後出门散步  
细水穿沙溜，残云扶雨归。  
不成游酒市，且作倚渔扉。  
老大徂年速，羁穷壮志违。  
破裘虽百结，犹胜泣牛衣。  

陆游　雨後出门散步  
病叶常先靊，寒潮只暗生。  
扶衰赖药石，随意出柴荆。  
细路牛栏湿，疏篱绩火明。  
枯荣不须计，千古一棋枰。  

陆游　雨後登西楼独酌  
老觉人间无一欣，强寻高处看归云。  
天空列嶂开图画，水落寒江学篆文。  
四海道途行太半，百年光景近中分。  
交游赖有曲生在，正向愁时能策勋。  

陆游　雨後独登拟岘台  
高城断处阁横空，目力虽穷兴未穷。  
燕子争泥朱槛外，人家晒网绿洲中。  
谁能招唤三秋月？我欲凭陵万里风。  
更比岘山无湛辈，论交惟是一枝筇。  

陆游　雨後复小雪  
雨雪来无已，冬春忽欲交。  
贱贫安淡薄，老钝耐讥嘲。  
村酒儿能取，农书手自钞。  
暮年真个嬾，屋漏旋添茆。  

陆游　雨後过近村  
赋罢潚明归去来，紵衣桐帽一时裁。  
岁华新笋初成竹，天气停云未断梅。  
江路醉归常嵬峨，僧窗闲过即徘徊。  
老人剩有凋年感，寄语城笳莫苦催。  

陆游　雨後寒甚  
陂泽连山脚，风烟接海滨。  
孤鸿悲远客，残菊伴陈人。  
酒尽瓶枵腹，炉寒客曲身。  
老翁殊耐事，一笑自回春。  

陆游　雨後极凉  
金微未壮长，火老尚余烬，  
可怜茅舍翁，瞑目困藉躏。  
萧萧得一雨，天气颇清润，  
岂惟爽襟灵，亦足祛疾痬。  
浮生日月驶，老死才一瞬。  
圣贤邈不嗣，利欲以身徇。  
孰能痛澡雪，此道庶少进。  
闭门君但学，妙理天岂吝。  

陆游　雨後极凉料简箧中旧书有感  
日昳小雨不至晡，雨虽未足凉有余。  
细泉泠泠咽幽窦，清风策策惊高梧。  
笠泽老翁病苏醒，欣然起理西斋书。  
十年灯前手自校，行间颠倒黄与朱。  
区区朴学老自信，要与万卷归林庐。  
尔来世俗喜变古，凿空饰诈无根株。  
愀然抚几三太息，力薄抱恨何由祛？  
兰台漆书非己责，且为签縢除蠹鱼。  

陆游　雨後集湖上  
野水交流自满畦，芳池新涨恰平堤。  
花藏密叶多时在，莺占高枝尽日啼。  
绣袂窦裙催结束，金尊翠杓共提携。  
白头自喜能狂在，笑襞蛮牋落醉题。  

陆游　雨後绝凉偶作  
槐阴日色薄，桐叶雨声长。  
林下有余适，城中无此凉。  
浮瓜寒水碧，斸药小鉯香。  
未许陶潜达，华簪何足忘。  

陆游　雨後快晴步至湖塘  
齿豁从教道字讹，负薪陌上且行歌。  
古人亦自逢时少，吾辈何疑忤俗多。  
山扫黛痕如尚湿，湖开镜面似新磨。  
亦知大有抓髯处，无奈西流白日何！  

陆游　雨後凉甚  
并海宽闲野，清秋摇落天。  
微凉供美睡，稳字入新联。  
陋屋萧萧雨，修茼细细泉。  
晚窗生酒兴，洗酌一陶然。  

陆游　雨後露坐小酌  
闭门谁与乐颓年，旋扫桐阴近酒边。  
病久一春稀见蝶，雨多六月始闻蝉。  
官仓求饱真聊尔，山墅怀归每惘然。  
从此读书仍复嬾，惟留白眼望青天。  

陆游　雨後散步後园  
淡日轻云未快晴，涓涓沟水去无声。  
为怜一径新苔绿，别就墙阴取路行。  

陆游　雨後散步後园  
泽国霜迟木未疏，秋来更觉爱吾庐。  
芭蕉绿润偏宜墨，戏就明窗学草书。  

陆游　雨後殊有秋意  
天地新秋入苦吟，诗书万古付孤斟。  
爱君忧国孤臣泪，临水登山节士心。  
只叹鼻端无妙斲，岂知弦外有遗音。  
剡中胜践今犹昔，安得高人支道林？  

陆游　雨後微阴光景益奇复得长句  
结辙轩车已扫空，挥犀谈笑与谁同？  
日消浅醉闲吟里，春在轻阴薄霭中。  
百尺游丝喜风定，一双新燕说泥融。  
天工只费须臾力，开遍东阑半丈红。  

陆游　雨後至近村  
夜雨晓方止，朝云犹作阴。  
山余一寸碧，溪长半篙深。  
卧泛白鸥渚，行穿黄叶林。  
老农能共语，真率会人心。  

陆游　雨後至近村  
年耄身犹健，秋高疾已平。  
邻翁思问讯，蔬圃要巡行。  
竹杖轻无迹，芒鞋捷有声。  
相逢无别语，努力事冬耕。  

陆游　雨霁  
雨霁禽鱼乐，风生草木香。  
老惊时易失，闲觉日偏长。  
合合蛙何怒？翩翩蝶许忙！  
闭门真得计，切勿变轩昂。  

陆游　雨霁  
一雨洗炎蒸，危阑偶独凭。  
凉颸生萃蔡，爽气入鬅鬿。  
庭下宵游磷，盘中昼扫蝇。  
绝胜尘土裹，马上嚼寒冰。  

陆游　雨霁出游书事  
十日苦雨一日晴，拂拭拄杖西村行。  
清沟泠泠流水细，好风习习吹衣轻。  
四邻蛙声已合合，两岸柳色争青青。  
辛夷先开半委地，海棠独立方倾城。  
春工遇物初不择，亦秀燕麦开芜菁。  
荠花如雪又烂熳，百草红紫那知名。  
小鱼谁取置道侧，细柳穿颊危将烹。  
欣然买放寄吾意，草莱无地苏疲氓。  

陆游　雨霁春色粲然喜而有赋  
应接年光老渐慵，能犹一饮百分空。  
半沾蝶粉帘栊雨，远送莺声巷陌风。  
千缕麴尘杨柳绿，万枝猩血海棠红。  
从来造物陶甄手，却在闲人诗句中。  

陆游　雨凉小饮戏作  
孤村小院雨输凉，团扇流尘簟避床。  
蛩思感秋吟坏壁，萤光乘暗遶高梁。  
巾箱字细成褫嬾，醽醲杯深断送狂。  
坐睡觉来人已散，帘栊时度玉簪香。  

陆游　雨闷示儿子  
东吴春雨多，略无三日晴。  
蒙蒙平野暗，淅淅空阶声。  
百花雨中尽，三月未闻莺。  
重裘坐奥室，时序真强名。  
亦欲借驴出，泥淖沾衣缨。  
抚事每累欷，浊醪聊独倾。  
景运今方开，关辅一日平。  
我家本好畤，灞漣可躬耕，  
买酒新丰市，看花下杜城，  
会当与汝辈，藉草作清明。  

陆游　雨晴  
久雨作我病，今朝身顿轻。  
花房避初旭，帘影弄新晴。  
漉酒纶巾折，听琴拄杖横。  
翛然又终日，未觉负平生。  

陆游　雨晴  
旱暵常思雨，沉阴却喜晴。  
放船莲荡远，岸帻竹风清。  
淮浦戎初遁，兴州盗甫平。  
为邦要持重，死复议消兵。  

陆游　雨晴  
山川炳焕似辟国，风雨退收如解严。  
老子真成无一事，抱孙负日坐茆檐。  

陆游　雨晴  
闲曳枯筇自在行，曲廊小阁赏新晴。  
幽禽叶底吟风久，残雨枝间照日明。  
茶映盏毫新乳上，琴横荐石细泉鸣。  
亦知老健终难恃，且复萧然得此生。  

陆游　雨晴  
小雨初增气惨凄，新晴差解病沉迷。  
虚廊静院听松籁，细草甘泉养鹿麛。  
寒霭细分山远近，野歌相应路高低。  
孰知倦客萧然意，水品茶经手自携。  

陆游　雨晴步至山亭欲遂游东村不果  
村陋垣屋颓，岁晚风雨横。  
泥涂绝还往，餐粥养衰病。  
药囊杂书卷，白发满清镜。  
一榻卧兼旬，不践墙下径。  
乌鹊忽报晴，霜重节侯正。  
厌供冻砚愁，颇动蜡屐兴。  
山楹快远眺，松吹惬幽听。  
地瘦药苗稀，叶脱木枝劲。  
东村未为远，脚力不济胜。  
三叹入荆扉，跏趺学僧定。  

陆游　雨晴风日绝佳徙倚门外  
一双芒屩伴筇枝，不用儿扶自出嬉。  
贪看南山云百变，舍西溪上立多时。  

陆游　雨晴风日绝佳徙倚门外  
茶酽无端废午眠，杖藜信步到门前。  
青裙溪女结蚕卦，白发庙巫催社钱。  

陆游　雨晴风日绝佳徙倚门外  
章老三年病方死，吴翁一夕呼不醒。  
独有此身顽似铁，倚门常看暮山青。  

陆游　雨晴游洞宫山天庆观坐间复雨  
近水松篁锁翠微，洞天宫殿对清晖。  
快晴似为酴醾计，急雨还妨燕子飞。  
道士昼闲丹灶冷，山童晓出药苗肥。  
拂床不用勤留客，我困文书自怕归。  

陆游　雨晴游香山  
雨打酴醾夜未拆，一晴柳岸先飘雪。  
我摇画楫镜湖中，碧水青天两奇绝。  
长歌缥缈云不动，横笛清悲竹将裂。  
悠然起舞影零乱，卓尔四顾心激烈。  
好山可隐轻舍去，故人已贵长乖隔。  
肺渴生尘防酒兴，眼晕成花作书厄。  
平生所期无一遂，独有旷快相除折。  
夜归灯火闹湖边，淡淡西南一勾月。  

陆游　雨晴至园中  
入夏经月雨，园路久已荒。  
今朝偶一到，蒿艾如人长。  
岂惟蛙黾豪，颇觉蜂蝶狂。  
怅然怀故山，舍东百本桑。  
迨此积雨余，枝叶沃以光。  
父老适相遇，藉草挥一觞。  
一觞颓然醉，笑语相扶将。  
赋诗示儿子，此乐未易忘。  

陆游　雨三日歌  
秋风戒寒雨三日，空村无人暮萧瑟。  
北窗书生万卷书，齿豁头童真可惜。  
轮囷新蟹黄欲满，磊落香橙绿堪摘。  
兴来尚能气吞酒，诗成不觉泪渍笔。  
士生蓬矢射四方，扫平河雒吾侪职。  
湖中隐士倘可逢，握手与君谈至夕。  

陆游　雨声  
雨声点滴朝复暮，中有诗人绝尘句。  
云门咸池渺千古，断谱遗音此其绪。  
雨声点滴夜不休，中有羁臣去国愁；  
九疑联翩湘水秋，忠诚内激涕自流。  
我今衰病百无念，卧对青灯吐残焰，  
支床纳息效寒龟，傍枕长吟笑孤剑。  
雨声不断睡愈美，窗白鸦啼揽衣起；  
呼儿烧兔倾浊醪，又倚胡床雨声里。  

陆游　雨声  
暑气满天地，薄暮加烦促。  
清风吹急雨，集我北窗竹。  
竹声萧萧固自奇，况得雨声相发挥。  
令人忽忆云门寺，半夜长松堕雪时。  

陆游　雨夕  
岁旱连夏秋，客袂厌尘土。  
欣然成一笑，爱此清夜雨。  
瓦檠堕灯烬，铜碗起香缕。  
心清病良已，境寂句欲吐。  
东溪久枯涸，想像素蛟舞。  
分喜到沟池，游鱼命俦侣。  

陆游　雨夕独酌书感  
数掩芦藩常不开，饥鸦两两啄青苔。  
雨来十日未成雪，岁尽一枝初见梅。  
池上晚行携独鹤，灯前夜酌拨新醅。  
渔村老景今如许，骏马旧游安在哉？  

陆游　雨夕焚香  
芭蕉叶上雨催凉，蟋蟀声中夜渐长。  
燔十二经真太漫，与君共此一炉香。  

陆游　雨夕排闷  
买牛耕剡曲，举世笑迂疏。  
流落愈忧国，衰残犹读书。  
滔滔安税驾？耿耿独愁余。  
破屋秋多雨，情怀用底摅？  

陆游　雨夕排闷  
烟雨暗郊墟，颓然卧草庐。  
虫喧梦回枕，灯伴读残书。  
短褐频关念，荒畦久废锄。  
更堪湖水涨，累日食无鱼！  

陆游　雨夕枕上作  
鬓毛日夜雪霜稠，冉冉年光逝肯留？  
酒力但资愁作祟，雨声偏与睡为仇。  
铭旌官职眼前事，史册姓名身後忧。  
毕竟此生何处是，江湖万里有孤舟。  

陆游　雨霰作雪不成大风散云月色皎然  
数间茅屋寄蓬蒿，天遣来归息我劳。  
月可一庭陈素练，风酣万木起惊涛。  
病侵齿发才虽尽，酒挟江山气尚豪。  
安得人间掣鲸手，共提笔阵法庄骚？  

陆游　雨雪兼旬有赋  
冬温思雨雪，稍久已复厌；  
祁寒人怨咨，千载语犹验。  
人心自无常，天命本不僭。  
积阴势已极，浮云会当歛。  
山花红酣酣，溪水绿灩灩；  
短篷倘可具，与子东入剡。  

陆游　雨雪久无来客亦不能出作长句排闷  
造物无情岂我私，从来不使堕危机。  
青云路近常排去，白浪堆高亦脱归。  
残稿尚存空自许，故人略尽欲谁依？  
新春雪暗山村路，且复焚香独掩扉。  

陆游　雨夜  
苍云昼埋山，白雨夜溢渠，  
虚堂闪风灯，独处谁与娱？  
吾生过六十，鬓发日夜疏。  
出当饮美酒，归当读奇书；  
可怜两不遂，兀兀如枯株。  
明复对胥吏，孤愤何由摅？  

陆游　雨夜  
北风吹雨乱疏钟，蔌蔌灯花破碎红。  
孤梦正行天一握，高城俄报鼓三通。  
衰迟空抱屠龙技，豪俊谁收汗马功？  
但愿舆图早来复，白头敢望起云中。  

陆游　雨夜  
百紫千红占岁华，又随风雨卷泥沙。  
即今空有梦为蝶，当日会将命乞花。  
倦枕残灯人寂寞，幽窗小草字欹斜。  
悲欢变灭何穷已，学我山僧自一家。  

陆游　雨夜  
暮雨濯残热，史官非坐曹。  
忍惭靡粟帛，偷暇近诗骚。  
屋老孤灯闇，风颠万木号。  
明朝有奇事，江阁看秋涛。  

陆游　雨夜  
一雨遂通夕，安眠失百忧。  
窗扉淡欲晓，枕簟凛生秋。  
画烛争棋道，金尊数酒筹。  
依然锦城梦，忘却在南州。  

陆游　雨夜  
细雨催扃户，昏灯照拥衾。  
倦知秋漏永，瘦怯晓寒深。  
林鹊依檐宿，莎虫入户吟。  
此时搔短发，谁会欲归心？  

陆游　雨夜  
断岸轻烟著柳条，孤村小雨夜萧萧。  
荒鸡隔浦声相续，短烛无风焰自摇。  
朴学元知縻岁月，残生竟是老渔樵。  
最怜鬓畔千茎雪，日日春风吹不消。  

陆游　雨夜  
吴中地多雨，海角客常愁。  
羸病须医药，残年忆辈流。  
解装孤驿晚，捩柁小江秋。  
莫起潇湘兴，无才赋远游。  

陆游　雨夜  
病多渐减灯前课，老甚都忘枕上愁。  
一段高情谁会得，卧听檐雨泻清秋。  

陆游　雨夜  
小雨初凉夜，残灯欲暗时。  
病多愁近酒，心弱怯题诗。  
旧友殊方少，归耕晚岁宜。  
回头语孤影，此意有君知。  

陆游　雨夜  
麦熟家家喜堕涎，龟堂依旧突无烟。  
雨中更觉凄凉甚，一点残灯守蠹编。  

陆游　雨夜  
两鬓新霜换旧青，客游身世等浮萍。  
少年乐事消除尽，雨夜焚香诵道经。  

陆游　雨夜  
急雨如河泻瓦沟，空堂卧对一灯幽。  
老鸡多事强知晓，落叶无情先报秋。  
身未盖棺谁可料？尊常有酒莫闲愁。  
功名老大从来事，且复长歌起饭牛。  

陆游　雨夜  
庭院萧条秋意深，铜炉一炷海南沉。  
幽人听尽芭蕉雨，独与青灯话此心。  

陆游　雨夜  
岁晚茆茨劣自容，齿摇将脱发将童。  
心游万里关河外，身卧一窗风雨中。  
医不可招惟忍病，书犹能读足忘穷。  
夜阑睡觉蛩声里，时见灯花落碎红。  

陆游　雨夜  
末路萧条客子心，不堪徂岁更沉阴。  
低檐雨滴睡眠少，败壁灯残感慨深。  
不办典衣谋尽醉，尚能拥鼻作微吟。  
交朋一散如天远，试向今宵梦里寻。  

陆游　雨夜  
羸躯对影怆余龄，追念平时只自惊。  
夏木正浓桐叶坠，秋风未起草虫鸣。  
蠹鱼似是三生业，汗马难希百世名。  
小雨迎凉何所作，北窗还对短灯檠。  

陆游　雨夜  
墙西泥三寸，墙东草三尺。  
可怜白鹿泉，蛙黾纷狼籍，  
湿萤如陨星，入户黏几席。  
病夫本嗜睡，况此风雨夕。  
永怀灢西寺，更忆山南驿。  
陈迹不可追，昏然堕吾帻。  

陆游　雨夜  
镜湖归隐老黄冠，布褐萧然一室宽。  
灯影青荧人未睡，雨声点滴夜将阑。  
四朝出处朋侪尽，半世漂流骨相寒。  
青史无名端可耻，著书留与後人看。  

陆游　雨夜  
檐高雨声壮，堂豁雾气入。  
飞萤照画栋，相逐光熠熠。  
向来经春旱，苍耳暗原隰。  
微官又厚责，抚事百忧集。  
三日雨不休，四野苗尽立。  
登高思赋诗，簿书缚人急。  

陆游　雨夜  
萧萧残发雪侵冠，冉冉清愁用底宽？  
把卷昏眸常欲闭，投床睡兴却先阑。  
惟须酒沃相如渴，未分人哀范叔寒。  
雨霁定知梅已动，佩壶明日试寻看。  
雨夜闭门行老死，亦足慰平生。  
小雨收仍落，孤灯翳复明。  
衰残书易忘，忧患梦多惊。  
熠熠萤矜暗，翻翻雀转更  

陆游　雨夜不寐观壁间所张魏郑公砥柱铭  
疾风三日横吹雨，竹倒荷倾可怜汝。  
空堂无人夜向中，卧看床前烛花吐。  
壮怀耿耿谁与论，榰床老龟不能语。  
世间岂无一好汉，叱吒喑呜气吞虏。  
壁间三丈砥柱铭，贞观太平如更睹。  
何当鼓吹渡河津，下马观碑驰马去。  

陆游　雨夜读书  
农家冬少事，无地肆吾勤。  
急雨生新健，陈编寄一欣。  
高风感莘渭，善治仰华勋。  
老死今朝夕，何由诵所闻？  

陆游　雨夜读书  
风雨澒洞吞孤村，读书拥褐不出门。  
历观忠邪见肝肺，直与治乱穷根原。  
博岩之野感帝梦，此事难以今人论。  
危冠长剑一见用，万里耕桑吾道尊。  

陆游　雨夜读书  
一灯如萤雨潺潺，老夫读书蓬户间；  
但与古人对生面，那恨镜里凋朱颜。  
功名本来我辈事，人自蹭蹬天何悭？  
君看病骥瘦露骨，不思仗下思天山。  

陆游　雨夜感怀  
点滴空阶雨送凉，青灯对影独凄伤。  
身如病木惊秋早，心似鳏鱼怯夜长。  
铸得黄金犹有术，扫空白发定无方。  
萧然禅榻君休笑，一卷残书伴枕傍。  

陆游　雨夜感旧  
雨来猛打窗，灯暗犹照壁。  
老人耿不寐，抚事悲夙昔。  
风生桔柏渡，马病金牛驿。  
袅枝猿下饮，登树熊自掷。  
危巢窥鹘栖，深雪见虎迹。  
至今清夜梦，犹想嶓山碧。  
废弃谢功名，老疾辍行役。  
赋诗虽不工，聊用慰今夕。  

陆游　雨夜观史  
读书雨夜一灯昏，叹息何由起九原？  
邪正古来观大节，是非死後有公言。  
未能剧论希扪虱，且复长歌学叩辕。  
它日安知无志士，经过指点放翁门。  

陆游　雨夜怀唐安  
归心日夜逆江流，官柳三千忆蜀州。  
小阁帘栊频梦蝶，平湖烟水已盟鸥。  
萤依湿草同为旅，雨滴空阶别是愁。  
堪笑邦人不解事，区区犹借陆君留。  

陆游　雨夜南堂独坐  
老夫眼暗牙齿疏，七十未满六十余。  
故人欲尽谁与娱？独坐默诵小年书。  
北风日夜吹雨急，空村泥深屋茆湿。  
凤皇览德乃下集，可怜飞萤常熠熠！  

陆游　雨夜偶书  
高卧空堂风雨来，更阑频看烛花摧。  
新凉萧爽秋期近，多病侵寻老境催。  
万事极知终变灭，一官那得久低回。  
床头幸有楞枷在，更炷烬香手自开。  

陆游　雨夜排闷  
羸病愁灯影，羁怀怯雨声。  
新秋忽已半，垂老若为情？  
金印儿嬉事，青编身後名。  
何如破窗下，袖手送余生！  

陆游　雨夜排闷  
村巷时时雨，江城夜夜砧。  
沉忧羁客梦，孤愤远臣心。  
身病常须药，囊空未赎琴。  
明朝镜中发，饱受雪霜侵。  

陆游　雨夜起行室中  
老疾逢秋体自轻，披衣暂起绕床行。  
隙风不断灯将灭，檐雨如倾阶欲平。  
鳏叟何尝愁枕冷，病夫未免待窗明。  
拂书洗砚龟堂上，幽事谁知日有程？  

陆游　雨夜书感  
宦游四十年，归逐桑榆暖；  
皇恩念黎老，一官犹置散。  
春残桃李尽，风雨闭空馆，  
有怀无与陈，万事付酒碗。  
近代固多贤，吾意终不满。  
可怜杜拾遗，冒死明房琯。  
慷慨讵非奇，经纶恨才短。  
群胡穴中原，令人叹微管。  

陆游　雨夜书感  
儒生不自贵，执艺等卜祝，  
诗书定何物，为汝市爵禄。  
唐虞虽日远，凛凛犹在目，  
谁能举其要，治功端可复。  
平生麤知此，俛仰发已秃；  
一豪不获施，老病死岩谷。  
安知万世後，终无可封俗；  
愿广稽古心，端拱咨岳牧。  

陆游　雨夜思子虡  
兀兀过遥夜，悠悠拥破衾。  
峭寒侵病骨，残雨滴愁心。  
人别易千里，书来真万金。  
醉眠差似可，谁与伴孤斟？  

陆游　雨夜四鼓起坐至明  
门巷冷如冰，生涯淡似僧；  
小窗愁夜雨，孤影怯秋灯。  
林鹊栖仍起，山童唤不应。  
悠然坐待旦，息倦倚书縢。  

陆游　雨夜叹  
秋雨何曾住一滴，老夫危坐欲三更。  
开元贞观事谁问？温洛荣河麈未清。  
丰年犹有饿死虑，破屋自爱读书声。  
刺经作制岂不美，无奈人间痛哭生！  

陆游　雨夜有怀张季长少卿  
放翁虽老未忘情，独卧山村每自惊。  
鼎鼎百年如电速，寥寥一笑抵河清。  
梅初破藟行江路，灯欲成花听雨声。  
正用此时思剧饮，故交零落怆余生。  

陆游　雨夜与邻翁饮用前辈韵  
老人阅世真悠哉！八十已过九十来。  
茆檐参差映烟树，萧条鸡犬三家聚。  
一樽邻翁迭宾主，醉语岂忧多谬误。  
我作吴歌君起舞，夜雨莫辞泥没屦。  

陆游　雨夜枕上作  
雨点滴我心，雨气伤我魂。  
但忧草庐破，敢思布被温。  
市垆酒如山，不湿老瓦盆。  
天其遂吾心，穷死三家村。  

陆游　雨夜作  
十月多蚊蚋，昏昏气未平。  
正须三日雨，却用一霜晴。  
闲馆萧条意，空阶点滴声。  
钟残抚枕叹，归梦几时成？  

陆游　雨欲作步至浦口  
雨作千山暗，风来万木号。  
放怀忘世事，徐步出亭皋。  
野处惟知遯，心期不复豪。  
宋清捐善药，须贾遗绨袍。  
宁乞陶翁食？难餵楚客糟。  
精心穷易老，余力及庄骚。  
杖屦时行乐，锄耰惯作劳。  
正令朝夕死，犹足遂吾高。  

陆游　雨止顿寒遂有晴意  
雾雨昏昏地气腾，盘中朝暮厌驱蝇。  
未看霁色排阴翳，先觉清寒洗郁蒸。  
唤客喜倾新熟酒，读书贪趁欲残灯。  
明朝乐事真当贺，山北山南曳瘦藤。  

陆游　雨止行至门外戏作  
檐雨收残滴，溪云弄晚晴。  
出门还浩叹，几屐了吾生！  

陆游　雨中  
孤村风雨连三日，秋暑如焚一洗空。  
睡觉房栊灯渐暗，却寻残梦雨声中。  

陆游　雨中别同朝诸公  
今日别交旧，街泥盈尺深。  
极知当作恶，追恨阙相寻。  
笑语关幽梦，江山入苦吟。  
新秋才一月，留句待清砧。  

陆游　雨中别同朝诸公  
雨点万珠落，水声群马奔。  
才能脱危路，未遽定惊魂。  
一扫枕中梦，即归江上村。  
村醪莫嫌薄，随事有鸡豚。  

陆游　雨中泊赵屯有感  
归燕羁鸿共断魂，荻花枫叶泊孤村。  
风吹暗浪重添缆，雨送新寒半掩门。  
鱼市人烟横惨淡，龙祠箫鼓闹黄昏。  
此身且健无余恨，行路虽难莫更论。  

陆游　雨中泊舟萧山县驿  
端居无策散闲愁，聊作人间汗漫游。  
晚笛随风来倦枕，春潮带雨送孤舟。  
店家菰饭香初熟，市担蓴丝滑欲流。  
自笑劳生成底事，黄尘陌上雪蒙头。  

陆游　雨中出门闲望有作  
急雨初来已泻檐，清香欲散更穿帘。  
年开九秩尚不死，坐对一编殊未餍。  
人笑黠痴俱得半，自怜贫病每相兼。  
说梅古谓能蠲渴，戏出街头望酒帘。  

陆游　雨中出谒归昼卧  
宿雨盈车辙，秋风涨帽裙。  
爱闲惟兀兀，应俗苦纷纷。  
病眼添花晕，酡颜散缬纹。  
归来炷香卧，窗底看微云。  

陆游　雨中出游夜归  
小雨南山路，今朝思出游。  
难从子规请，宁遗竹鸡忧。  
野店寒饶柿，烟津晚唤舟。  
归来对灯火，未恨湿衣裘。  

陆游　雨中锄药  
庭中正苦日卓午，水面忽看云过西。  
老子不辞冲急雨，小锄香带药畦泥。  

陆游　雨中登安福寺塔  
平生喜登高，醉眼无强界。  
北顾极幽并，东望跨海岱。  
喟然抚手叹，从古几成败？  
英雄如过鸟，城郭但遗块。  
今朝上黑塔，千里旷无碍。  
忽惊风霆掣，坐觉天地晦。  
急雨挟龙腥，溽暑为摧坏。  
皇天念蟠郁，令我寄一快。  
那知书生狂，自倚心眼大。  
更思驻潼关，黄河看如带。  

陆游　雨中登楼望大像  
去年寒雨中，骑驴度剑阁；  
今年当此时，卧听边城柝。  
巍巍千尺像，与我两寂寞。  
交游阅四海，此老差可托。  
但当频自省，诸恶誓莫作。  
时时一凭高，相望要不怍。  
桑间戒三宿，坚坐岂渠乐；  
却应输老夫，新春买芒屩。  

陆游　雨中独酌  
僻郡荒山下，高斋寒雨中。  
微波生酒绿，短焰拥炉红。  
学废悲身老，民穷祝岁丰。  
厨人羞雉兔，更忆唤邻翁。  

陆游　雨中独坐  
马目山头雨脚昏，龙津桥下浪花翻。  
年丰郡僻无公事，一炷清香昼掩门。  

陆游　雨中短歌  
昨夕雨大如车轴，今旦雨细如牛毛。  
人言愈细愈泽物，天公为此非徒劳。  
泥深入市路欲绝，坏檐败壁风萧骚。  
岂惟蛙黾矜得意，坐觉藜莠无由薅。  
剥床供爨嗟婢子，持伞上学怜儿曹。  
村场酒贵赊不得，且解布囊寻弊袍。  

陆游　雨中过东村  
小雨空蒙物象奇，偶扶藤杖过东陂。  
垫巾风度人争看，蜡屐年光我自悲。  
穷鬼有灵挥不去，死魔多力到无期。  
归来笑向应门说，且了浮生一首诗。  

陆游　雨中过临溪古堠  
道边相送驿边迎，水隔山遮似有情。  
岁晚无聊莫相笑，君方雨立我泥行。  

陆游　雨中买酒镜湖酒楼  
阴风号大泽，暮雨上高楼。  
愁忆新丰酒，寒思季子裘。  
登临天地迮，老病岁时遒。  
安得急装去，北平防盛秋。  

陆游　雨中排闷  
殷殷雷绕村，淅淅雨鸣砌。  
禽鱼各自适，草木亦得意。  
顾此庵中人，老病独憔悴。  
饭迟每嬾索，兀兀方坐睡。  
平生饱忧患，性命已屡试。  
但得过今朝，明日可徐议。  

陆游　雨中排闷  
点点滴滴雨不晴，暗暗淡淡灯不明。  
皇天胡为贷此老，病卧垂困今已平。  
却惭向者力量浅，鼠肝虫臂犹关情。  
百年终归朝露速，一死正自秋毫轻。  
明朝且作山中行，青鞋已觉白云生。  
丰年处处村酒好，莫教湘湖蓴菜老。  

陆游　雨中排闷  
一春苦沈阴，未省见桃李；  
已逢暗寒食，更值雨甲子。  
重云失南山，寸步困泥滓。  
箨龙已{左角右戢}{左角右戢}，一饱差可喜。  

陆游　雨中排闷  
润入盆山绿叶稠，倦摊书帙小窗幽。  
浮云不卷时时雨，薄酒无功日日愁。  
积潦涨来妨蹑屐，好山遮尽罢登楼。  
青秧摇荡湖堤决，一饱前知未易谋。  

陆游　雨中遣怀  
秋稼连云饱不疑，宁期一败莫支持。  
雨如梅子初黄日，水似桃花欲动时。  
正昼蚊虻驱不去，终宵鼁黾怒何为？  
凶年气象堪流涕，禾把纷纷满竹篱。  

陆游　雨中遣怀  
病中草草度年华，睡起匆匆日易斜。  
抵死愁禁千斛酒，薄情雨送一城花。  
镜湖烟水摇朱舫，锦里香尘走钿车。  
此梦即今都打破，不妨寂寞住天涯。  

陆游　雨中遣怀  
霏霏春雨细如丝，正是春寒欺客时。  
心向宦途元淡薄，梦寻乡国苦参差。  
楼前新涨绿三尺，墙外尚余红几枝。  
摆拨簿书呼酒榼，南湖西塔有幽期。  

陆游　雨中山行至松风亭忽澄霁  
烟雨千峰拥髻鬟，忽看青嶂白云间。  
卷藏破墨营丘笔，却展将军著色山。  

陆游　雨中示邻里  
寒风吹细雨，白昼见日罕。  
经旬废读书，天岂成我嬾？  
比邻各无聊，会面苦不款。  
未尝烧茶铛，而况把酒碗。  
高谈极奇趣，散去意亦满。  
痴点未易名，要是工用短。  

陆游　雨中示子聿  
穷阎父子自相依，寂寂茅庐映竹扉。  
瓜蔓水生初抹岸，楝花寒动却添衣。  
吾玄自笑岂尚白，汝瘦元知能胜肥。  
苦学勿为干禄计，宦途虽乐不如归。  

陆游　雨中熟睡至夕  
拥炉听雨生睡思，涩眼瞢瞢惟欲闭。  
丈夫少壮要自力，饱食养慵真可媿。  
我今不睡欲何为，常恐儿曹落吾事。  
蛮毡纸帐方施行，五鼎八珍无此味。  

陆游　雨中熟睡至夕  
少陵今雨无客至，寂寞衡门昼常闭。  
孝先酣枕梦周公，弟子虽嘲可无媿。  
世上纷纷荣辱多，不如睡中差省事。  
小儿忽报煎茶熟，起拥寒炉究余味。  

陆游　雨中睡起  
磔磔寒禽无定栖，纤纤小雨欲成泥。  
松呜汤鼎茶初熟，雪积炉灰火渐低。  
一气推移均野马，百年蒙覆等醯鸡。  
青山黄叶兰亭路，忆唤邻翁共架犁。  

陆游　雨中宿石帆山下民家  
老觉山行倦，闲便水宿幽。  
雨泥看放鸭，烟草听呼牛。  
盘箸烦频劝，窗扉喜小留。  
余年竟何事，高枕送悠悠。  

陆游　雨中卧病有感  
病卧穷山白发新，不堪风雨过中春。  
歌呼空倚一尊酒，零落渐无吾辈人。  
千载诗书成长物，两京宫阙委胡尘。  
非熊老子不复见，谁吊遗魂清渭滨？  

陆游　雨中夕食戏作  
高秋滴阶雨作泥，黄昏争林雀欲栖。  
临窗一饭颇简快，半升脱粟浇黄齑。  

陆游　雨中夕食戏作  
粗饭寒菹到手空，属餍也与八珍同。  
家人见惯浑闲事，笑杀新来两髻童。  

陆游　雨中夕食戏作  
粳粒微红愧食珍，蒋芽初白喜尝新。  
摩挲便腹无忧责，我是人间得计人。  

陆游　雨中小酌  
晨起占云日日西，吾庐烟雨正凄迷。  
愁看场上禾生耳，且泥杯中酒到脐。  
窗日几时飞野马，瓮天惟是舞醯鸡。  
前村著屐犹通路，自摘金橙捣鱠齑。  

陆游　雨中游东坡  
木莲花下竹枝歌，欢意不多感慨多。  
更恐它年有遗恨，晓来冲雨上东坡。  

陆游　雨中至西林寺  
胸中荆棘费鉯耘，正藉幽寻暂解纷。  
不尽长江来画玉，半空飞阁对凌云。  
昏昏横霭凭轩见，沓沓疏钟隔岸闻。  
珍重山僧迎客意，螭奁一缕起微熏。  

陆游　雨中自项里夜至新塘舍舟步归  
桦炬如椽点不明，还家潦水与阶平。  
一杯浊酒颓然睡，恍似金牛夜下程。  

陆游　雨中自项里夜至新塘舍舟步归  
天如漆黑泥没踝，老健犹能踸踔归。  
袅袅炉香支枕看，终年只合掩柴扉。  

陆游　雨中作  
风声如翻涛，雨点如撒菽。  
皇天念此老，一为洗烦促。  
呼童取短檠，聊展旧书读。  
凄然对孤影，感叹衰鬓秃。  
兀如老病马，关河久在目；  
伏枥虽已疲，连云思苜蓿。  

陆游　雨中作  
湖曲雨凄凄，茆檐触额低。  
衡门元少客，穷巷况多泥。  
解渴黄梁粥，尝新白苣齑。  
吾生真自足，不恨老鉯犁。  

陆游　雨中作  
山雨时时急，溪流日日添。  
湿苔缘暗壁，腐瓦落颓檐。  
老至那容却，狂来未易砭。  
泥深村路绝，烟树出青帘。  

陆游　雨中作  
方惊岁更端，不觉秋已孟。  
虽云暑毒俟，无奈风雨横。  
荷空湖面阔，叶脱树枝劲。  
百卉亦已衰，非复昔华盛。  
游子老忘归，一榻卧衰病。  
欲谈无客来，向壁弄麈柄。  

陆游　雨中作  
础润云生五月中，山城细雨晚空蒙。  
读书虽恨此身老，把酒尚思吾辈同。  
积润画图昏素壁，渍香衣帻覆熏笼。  
新晴不用占钟鼓，卧听林梢淅淅风。  

陆游　雨中作  
社瓮醅香燕子归，阴风吹雨暗郊扉。  
疏沟园叟方携锸，采药蛮童已湿衣。  
山雉尾垂冲霭去，水鸡翅重蹋波飞。  
凭阑一笑君知否，肺渴秋来势渐微。  

陆游　雨中作  
空蒙初喜洒檐楹，忽听空阶点滴声。  
高枕便知宜夕睡，丰年不叹负春耕。  
多情幽草沿墙绿，无赖群蛙绕舍鸣。  
屈指清秋两旬近，却愁徂岁又峥嵘。  

陆游　雨中作  
雨声可爱秋方见，睡味无穷老始知。  
半醉拥衾支倦枕，谁能三复放翁诗？  

陆游　雨中作  
雨声一滴不肯住，客梦欲成还自惊。  
白水陂边破茅屋，乱书堆里老儒生。  
出行岂复有流辈，未死尚能躬钓耕。  
十日无鱼亦何叹，新菰幸可配吴粳。  

陆游　雨中作  
野外偏于看雨宜，映空渡水细如丝。  
川云借润支琴石，涧水分流洗药池。  
未肯高眠成老态，却缘危坐得新诗。  
悠然更助邻丁喜，渐近收荞下麦时。  

陆游　雨中作  
三日雨频作，昏昏饶睡眠。  
泥深散酒市，风恶恼灯天。  
茅屋松明照，茶铛雪水煎。  
山家自成趣，抚枕寄悠然。  

陆游　雨中作  
淅淅连江雨，愔愔一室幽。  
茶甘留齿颊，香润上衣裘。  
泥滓将雏鸭，林樊唤妇鸠。  
短章虽漫兴，聊足散吾愁。  

陆游　雨中作  
短鬓白如丝，梅花似旧时。  
掩屏愁入梦，隐几雨催诗。  
病为阴天剧，春缘闰岁迟。  
非关畏车马，衰甚实难支。  

陆游　禹祠  
祠宇嵯峨接宝坊，扁舟又系画桥傍。  
豉添满箸蓴丝紫，蜜渍堆盘粉饵香。  
团扇卖时春渐晚，夹衣换後日初长。  
故人零落今何在？空吊颓垣墨数行。  

陆游　禹祠  
我昔下三峡，南宾系归舻，  
渡江谒神禹，拜手荐俎壶。  
寿藤枝如蚪，巨柏腹若刳，  
门庭虽日荒，殿寝犹枝梧。  
巴俗喜祷祠，解牛舞群巫。  
巍巍黻冕古，食与夷鬼俱。  
圣度固兼容，臣愤独不摅。  
还乡瞻庙貌，嬴政久已除。  
岳牧俨如生，想像闻都俞。  
廓清虽可喜，欲退复踌躇。  
念昔平水土，棋布画九区，  
岂知千岁後，戎羯居中都。  
老虏失大刑，今复传其雏。  
直令挽天河，未濯腥膻污。  
夷鬼细事耳，披攘直须臾。  
天下雠不复，大耻何时袪？  
蚩蚩谓固然，此责在吾徒。  
挥涕洒庭草，谁怜小臣愚？  

陆游　禹迹寺南有沈氏小园四十年前尝题小阕壁间偶复一到而园已易主刻小  
枫叶初丹槲叶黄，河阳愁鬓怯新霜。  
林亭感旧空回首，泉路凭谁说断肠！  
坏壁醉题尘漠漠，断云幽梦事茫茫。  
年来妄念消除尽，回向禅龛一炷香！  

陆游　禹寺  
暮春之初光景奇，湖平山远最宜诗。  
尚余一恨无人会，不见蝉声满寺时。  

陆游　禹寺  
禹寺荒残钟鼓在，我来又见物华新。  
绍兴年上曾题壁，观者多疑是古人。  

陆游　玉牒所迎驾望见周洪道舍人  
自卜河桥宅，清谈喜屡陪。  
今年见腾踔，不恨老氛埃。  
晓放宫门钥，霜雕辇路槐。  
班回独小立，为待绣鞍来。  

陆游　玉壶亭  
玉壶亭上小徘徊，闲对残荷把一杯。  
冠盖交驰期会急，长官未必办频来。  

陆游　玉笈斋书事  
莫笑新霜点鬓须，老来却得少工夫。  
晨占上古连山易，夜对西真五岳图。  
叔夜曾闻高士啸，孔宾岂待异人呼。  
眉间喜色谁知得，今日新添火四铢。  

陆游　玉笈斋书事  
雪霁茆堂钟磬清，晨斋枸杞一杯羹。  
隐书不厌千回读，大药何时九转成？  
孤坐月魂寒彻骨，安眠龟息浩无声。  
剩分松屑为山信，明日青城有使行。  

陆游　玉京行  
玉京清都奉紫皇，赤明开皇劫茫茫。  
有路坦如驰康庄，惜哉背之趋死乡。  
绛陵朱儿朝吐光，森然箭镞攒玉床。  
洁斋山栖祓不祥，朝餐夕食芝术香。  
缥囊蕊笈出秘方，日精月华链阴阳。  
炉开沐浴时日良，清夜玉杵闻琳房。  
服之刀圭换肝肠，三十六帝参翱翔。  
下视一笑争夺场，累累枯冢压北邙。  

陆游　玉局歌  
玉局祠官殊不恶，衔如冰清俸如鹤。  
酒壼钓具常自随，五尺新篷织青簅。  
倚楼看镜待功名，半世儿痴晚方觉。  
何如醉里泛桐江，长笛一声吹月落。  
蒋公新冢石马高，谢公飞旐凌秋涛。  
微霜莫遣侵鬓绿，从今二十四考书玉局。  

陆游　玉局观拜东坡先生海外画像  
商周去不还，盛哉汉唐宋。  
苏公本天人，谪堕为世用。  
太平极嘉佑，珠玉始包贡。  
公车三千牍，字字岌飞动，  
气力倒犀象，律吕谐鸾凤。  
天骥西极来，矫矫不受鞚。  
飞腾上台阁，废放落云梦。  
至宝不侵蚀，终亦老侍从。  
晚途迁海表，万里天宇空，  
岂惟骑鲸鱼，遂欲跨蟚蝬。  
心空物莫挠，气老笔愈纵。  
秕糠郊祀歌，远友清庙颂。  
我生虽後公，妙句得吟讽。  
整衣拜遗像，千古尊正统。  

陆游　玉隆得丹芝  
何用金丹九转成，手持芝草已身轻。  
祥云平地拥笙鹤，便自西山朝玉京。  

陆游　玉山县南楼晚望  
小楼在何许，正在南溪上。  
空蒙过钓船，断续闻渔唱。  
征途苦偪仄，舒啸喜清旷。  
安得此溪水，为我发春酿。  

陆游　芋  
陆生昼卧腹便便，叹息何时食万钱？  
莫诮蹲鸱少风味，赖渠撑拄过凶年。  

陆游　芋庵宗慧禅师真赞  
煨懒残芋，打涂毒鼓。  
舌本雷霆，毫端风雨。  

陆游　浴罢  
浴罢淡无事，出门随意行。  
相如知渴减，叔宝觉神清。  
新月参差影，残蝉断续声。  
踌蹰遂忘去，风露欲三更。  

陆游　浴罢  
浴罢西轩物色幽，卧看香雾上衣篝。  
半廊月白初侵夜，一叶桐飞忽报秋。  
老觉年光殊衮衮，病知心事断悠悠。  
碧筩且作池边醉，玉色新醅手自簄。  

陆游　浴罢闲步门外而归  
两扇荆扉数掩篱，幽人浴罢得娱嬉。  
南临大泽风来远，东限连山月出迟。  
沙上无泥藤屦健，水边弄影葛巾欹。  
径归却就东窗卧，要及蝉声未歇时。  

陆游　欲卜庵居未有胜地作诗识之  
破裘百结鬓垂蓬，旋过流年旋已空。  
魔眷属如云尽散，性光明似日方中。  
极知万事不劳问，欲住一庵谁与同？  
会向巢居明月夜，五弦横膝写松风。  

陆游　欲出遇雨  
东风吹雨恼游人，满路新泥换细尘。  
花睡柳眠春自嬾，谁知我更嬾於春！  

陆游　欲行雨未止  
幽幔依灯影，空阶送雨声。  
蹔归仍客路，投老倍乡情。  
眼涩书难读，心摇梦易惊。  
病多常怕醉，酒尽却思倾。  

陆游　欲游五峰不果往小诗寄莹老  
东来恨不见汤休，千首清诗傥许求。  
要与茶山灯下读，莫令侍者作蝇头。  

陆游　欲雨  
正苦中天赫日流，房栊忽复变飕飀。  
云生江浦初成暝，叶下亭皋剩作秋。  
移穴族行怜垤蚁，争巢妇去叹林鸠。  
人间寒暑何穷已，磚杵行闻治褐裘。  

陆游　欲雨  
徙穴中庭蚁，争巢後圃鸠。  
物情犹虑患，人事得忘忧？  

陆游　欲雨  
荷锸决新渠，芟茅补旧庐。  
共知秋必雨，有备即安居。  

陆游　寓宝相有作  
扫地镜面清，烧香云气润。  
道人敬爱客，危坐目不瞬。  
童子髡两髦，经襯亦精进。  
我来愿同龛，欢喜无少吝。  
临堂坐夜分，佛灯看堕烬。  
清晨爽如秋，摄衣相问讯。  
道在氛埃表，此语其殆信。  
永愧小阮高，超然弃须鬓。  

陆游　寓馆晚兴  
随牒人间不自怜，衢州孤驿更萧然。  
百年细数半行路，万事不如长醉眠。  
短发经秋真种种，腹宽耐事只便便。  
晚窗商略唯当饮，安得黄花到眼边！  

陆游　寓规  
百疾皆有源，虽愚犹自知。  
惟其忽不念，所以悔莫追。  
微隙为无伤，一坏谁能支？  
宴安比鸩毒，先民不吾欺。  

陆游　寓规  
分量各有穷，升龠不受斗。  
满盈靡怀惧，覆败乃自取。  
衣笥无复褌，食案有三韭。  
贫狭虽可嗤，比汝差耐久。  

陆游　寓规  
人生孰无疾，治疾惟欲瘳。  
疾瘳药不止，乃有过剂忧。  
节食戒属餍，养气常致柔。  
金丹无此功，往哉勤自修。  

陆游　寓怀  
脱粟未为饥，短褐未为寒；  
众毁心自可，身困气愈完。  
茆屋虽三间，趺坐则已宽；  
浊酒不满瓢，浩歌有余欢。  
禄食妻子乐，功名後人看。  
成败两蜗角，贵贱一鼠肝。  
芒芒百年梦，底物堪控抟？  
不如学餐霞，驻此双颊丹。  
行披终南云，飞渡黄河湍，  
岿然过空城，人言古长安，  
霜露蒙荆榛，喟然增永叹。  

陆游　寓怀  
苍璧与黄琮，初非俗所贵，  
粲然荐缫藉，可对越天地。  
我岂卖饼儿，自衒三家市；  
持盘叫道边，虽售无乃媿！  
文章等卜祝，王公以儒戏；  
书成藏名山，此是千载事。  

陆游　寓怀  
我昔浮沧溟，浩渺难具论，  
华夷漭不辨，日月互吐吞。  
神龙忽上腾，尾鬣风霆奔，  
积浪自生火，烈焰焚乾坤。  
笑谓同舟子，世岂无鹏鲲。  
聊持豪逸气，压汝破碎魂。  

陆游　寓怀  
鲍鱼载沙丘，鹿马献阿房，  
泗上老亭长，仿佯起东方。  
干戈暗宇县，黥徒化侯王。  
富贵诚可慕，葅醢亦足当。  
青门独无恙，种瓜亦何伤。  
後有阮嗣宗，绝识未易量；  
楚汉真竖子，孰谓斯人狂？  

陆游　寓居小庵才袤丈戏作  
早衰甚畏寒，飕飕厌空馆。  
登阁望东庵，亭亭长一繖。  
欣然愿暂寓，竹底门可款。  
外看磔蝟毛，仰视覆鹄卵。  
席才置锥地，牖若窥天管。  
瓦炉香不去，菅寝衾易暖。  
颇疑渔庵结，又类土室竨。  
家具止囊衣，弛担著亦满。  
客来勿嗤陋，老我善用短。  
犹能设胡床，相唤共茗碗。  

陆游　寓蓬莱馆  
道山方梦断，税驾复蓬莱。  
海上羝应乳，辽东鹤已回。  
客惊添鬓雪，自笑久心灰。  
底事妨人睡，楼头暮角哀。  

陆游　寓蓬莱馆  
朱门高柳画桥南，掠面风埃喜解骖。  
霁日偶逢春盎盎，野人不惯屋潭潭。  
堂中剩喜簪裾集，楼上时闻鼓角酣。  
明发扁舟觅归路，趁时吾欲事农蚕。  

陆游　寓蓬莱馆  
桐叶吹残蕉叶黄，驿窗微雨送凄凉。  
长安许史无平素，莫恨栖栖立路旁。  

陆游　寓蓬莱馆  
古驿萧萧独倚阑，角声催晚雨催寒。  
残年遇合应无日，犹说新丰强自宽。  

陆游　寓舍偶题  
转徙身飘梗，淹留等系匏。  
雁孤依远渚，鸠拙寄空巢。  
寒日趚梨颊，清霜常橘包。  
平生麴道士，岁晚欲深交。  

陆游　寓舍书怀  
借得茅斋近筰桥，羁怀病思两无聊。  
春从豆蔻梢头老，日向樗蒱齿上消。  
丛竹晓兼风力横，高梧夜挟雨声骄。  
书生莫倚身常健，未画凌烟鬓已凋。  

陆游　寓舍闻禽声  
日暖林梢鹎鵪鸣，稻陂无处不青青。  
老农睡足犹慵起，支枕东窗尽意听。  

陆游　寓叹  
有位方忧失，无家岂念归。  
贤愚竟谁得？今昨两皆非。  
世事无长算，人情忽骇机。  
细思如意处，惟有钓鱼矶。  

陆游　寓叹  
孤生拙料事，诸老误知人。  
世故几翻覆，此身常贱贫。  
有书藏禹穴，无地静胡尘。  
衰病今年剧，呻吟欲过旬。  

陆游　寓叹  
五福惟无富，嗟予得已多。  
禅房时托宿，酒市每酣歌。  
诗瘦慵看镜，棋鏖恐烂柯。  
残年犹有几，切莫负渔蓑。  

陆游　寓叹  
人生各自有穷通，世事宁论拙与工。  
裹马革心空许国，不龟手药却成功。  
早朝玉勒千门雪，夜坐蓬窗万壑风。  
借得奇书且勤读，小儿能续地炉红。  

陆游　寓叹  
五亩烟芜过半生，还山自笑又躬耕。  
舂炊不继儿啼饭，烹饪无方客絮羹。  
游宦人间身愈困，读书灯下目几盲。  
退之已老当更事，犹向时人说善鸣。  

陆游　寓叹  
萧疏残发数茎丝，胜负浑如未算棋。  
万里旌旗无昨梦，一蓑烟雨有新诗。  
潜消暗换人谁在？小醉闲眠我自奇。  
二十四年能几许，汾阳回首亦成痴。  

陆游　寓叹  
老生读书百绝编，日晏忘食夜废眠。  
孝经一生行不尽，况有六籍陈吾前。  
华轩玉食非素愿，广厦高墉实邮传。  
经营归计笑时人，我老但须书数卷。  

陆游　寓叹  
俗心浪自作棼丝，世事元知似弈棋。  
旧业萧然归亦乐，余年至此死何悲？  
古人可作将谁慕，造物无心岂汝私。  
已决残春故溪去，短蓑垂钓月明时。  

陆游　寓叹  
千载前人每暗同，眼边俗客马牛风。  
作文要可张子布，饮酒思从陈孟公。  
半世氛埃成潦倒，几时蓑钓入空蒙？  
一庵处处皆堪老，莫怕无山著此翁。  

陆游　寓叹  
眼底谁为耐久朋，倚肩按膝一乌藤。  
虚名但可欺横目，薄俗何时复结绳？  
浮世百年悲冉冉，闲身万事付腾腾。  
年来更叹龙锺甚，欲探梅花病不能。  

陆游　寓叹  
穷居谙世故，了了不如昏。  
万事慵挂眼，终年思杜门。  
云闲忘出岫，叶落喜归根。  
熟计惟当醉，宁论社瓮浑？  

陆游　寓叹  
心已忘斯世，天犹活此翁。  
嫩汤茶乳白，软火地炉红。  
课婢耘蔬甲，呼儿下钓筒。  
生涯君勿笑，聊足慰涂穷。  

陆游　寓叹  
白首还乡厌蕨微，伥伥自叹欲畴依？  
门庭不扫稀迎客，磚杵无声未赎衣。  
达士共知生是赘，古人尝谓死为归。  
耕畴幸可期中熟，又报残蝗接翅飞。  

陆游　寓叹  
荷戈常记壮游时，齿豁头童不自知。  
已分功名非力致，更悲文字与年衰。  
端居渐觉从人嬾，熟睡偏於听雨宜。  
自断归休君勿怪，一杯荠糁敌琼糜。  

陆游　寓叹  
日夕羊牛下，月明乌鹊飞。  
林林皆有托，贸贸独安归？  
疾痼方求药，秋高未制衣。  
岷峨不遂隐，更恨昔谋非。  

陆游　寓叹  
江上霜风透弊袍，区区无奈簿书劳。  
衰迟始忆壮游乐，仕宦更知归卧高。  
人怪羊裘忘富贵，我从牛侩得贤豪。  
俗间问讯真成嬾，有手惟堪把蟹螯。  

陆游　寓叹  
交世非初志，谋生又绝疏。  
家贫思辟谷，人忌悔知书。  
门异回轩巷，乘无秃尾驴。  
老顽君勿怪，万事有乘除。  

陆游　寓叹  
久矣门无客，高斋独掩扉。  
敢言消壮志，要是息危机。  
清露夜自滴，孤云寒不归。  
晨炊勿关念，更典箧中衣。  

陆游　寓叹  
小隐终非隐，休官尚是官。  
早知农圃乐，不见道途难。  
故国鸡豚社，贫家菽水欢。  
至今清夜梦，犹觉畏涛澜。  

陆游　寓叹  
忆昔建炎南渡时，兵间脱死命如丝。  
奉亲百口一身在，许国寸心孤剑知。  
坐有客瘖堪共醉，身今病忘莫求医。  
出门但畏从人事，临水登山却未衰。  

陆游　寓叹  
剑外归耕梦不通，公车上疏路何从？  
有心求缩地万里，无羽可朝天九重。  
狂诵新诗驱疟鬼，醉吹横笛舞神龙。  
明当采药玉霄去，他日君看冰雪容。  

陆游　寓叹  
醉抚酒壶怜砯矮，卧看香岫爱嶙峋。  
旧时京洛尘埃面，今作江湖风月民。  
幻世界中均起灭。太虚空里孰冤亲？  
可斋入定论千劫，说与天魔任恼人。  

陆游　寓叹  
事外痴顽老，人中剩长身。  
开颜时赖酒，闭口不言贫。  
淡话常终夕，闲游动历旬。  
渔翁偶相遇，疑是武陵人。  

陆游　寓叹  
短发不禁搔，纾悲赖浊醪。  
潦收溪濑急，木落寺楼高。  
善饭余何欠？看云亦足豪。  
今朝有奇事，江浦得霜螯。  

陆游　寓叹  
裘薄便冬暖，箪空畏午饥。  
临成乞米帖，看入借车诗。  
学古心犹壮，忧时语自悲。  
公卿阙自重，社稷欲谁期。  

陆游　寓叹  
老阅市朝久，纷纷长厌看。  
人纡绶紫艾，家拥毂朱丹，  
不羡官曹热，惟怜眼境寒。  
东涂与西抹，感旧一长叹。  

陆游　寓天庆观有林使君年八十七方烧丹云一梤米大可化汞一斤为黄金梅道  
世路崎岖久已忘，道腴禅悦度年光。  
故携开士降龙钵，来寄高人梦蝶床。  
只道烧金有刘向，不知卖药是韩康。  
日长坐觉非尘世，庭桧花开蜂蜜香。  

陆游　寓兴  
穷巷无来客，秋风独浩歌。  
壮年闲处老，佳日病中过。  
其欲携长鑱，仍思拥短蓑。  
逢山皆可隐，不必上三峨。  

陆游　寓言  
济剧人才易，扶颠力量难。  
为谋须远大，守节要坚完。  
气与秋天杳，胸吞梦泽宽。  
方知至危地，自有泰山安。  

陆游　寓言  
出仕谢招麾，还家美蕨薇。  
深居全素志，大路息危机。  
世变生呼吸，人情忽细微。  
床头周易在，拾此欲安归？  

陆游　寓言  
山海三家市，风烟五亩园。  
藜羹均玉食，茅屋陋朱门。  
耕钓此身老，乾坤吾道尊。  
故交沦落尽，至理与谁论？  

陆游　寓驿舍  
闲坊古驿掩朱扉，又憩空堂绽客衣。  
九万里中鲲自化，一千年外鹤仍归。  
遶庭数竹饶新笋，解带量松长旧围。  
惟有壁间诗句在，暗尘残墨两依依。  

陆游　遇术士饮以扈酒  
行药来村北，观鱼立水边。  
忽逢长揖客，能算小行年。  
酒薄聊趚颊，囊空阙赠钱。  
时清君未死，访我华山前。  

陆游　元日读易  
伏义三十余万岁，传者太山一毫芒。  
春秋虽自鲁麟绝，礼乐盖先秦火亡。  
孟轲财能道封建，孔子已不言鸿荒。  
於虖易学幸未泯，安得名山处处藏！  

陆游　园居  
欲出还中止，微阴却快晴。  
槛花栽尽活，笼鸟教初成。  
身寄江湖久，心知富贵轻。  
还婴吾所证，手自写庵名。  

陆游　园庐  
天假残年使荷鉯，白头父子守园庐。  
四朝曾遇千龄会，七世相传一束书。  
物理从来多倚伏，人情莫遣得亲疏。  
功名自有英雄了，吾辈惟当忆遂初。  

陆游　园蔬荐村酒戏作  
身入今年老，囊从早岁空。  
元无击鲜事，常作啜醨翁。  
菹有秋菰白，羹惟野苋红。  
何人万钱筋，一笑对西风。  

陆游　园中  
残菊无复花，游蜂抱枯丛。  
我老复多疾，寄迹穷巷中。  
开门无客至，安取樽不空。  
夕阳挂高树，此日还匆匆。  

陆游　园中  
稚竹侵檐绿，新桐覆井凉。  
闲身少羁束，随处得徜徉。  
山鹊惺惚语，藤花掩冉香。  
吾诗有余思，小复立西厢。  

陆游　园中  
霜凋榉柳枝无叶，风折安榴子满房。  
冬日园林元自好，老人怀抱自多伤。  

陆游　园中把酒示邻曲  
畏途半世困风波，老返家山得已多。  
野饷虽无食指动，村醅也解醉颜酡。  
梦残正欲还君枕，棋罢那知烂客柯。  
松菊未荒风月在，应容老子且婆娑。  

陆游　园中把酒示邻曲  
煮豆烹蔬当果殽，固应杯酌尽陶匏。  
池塘潋潋荷浮叶，门巷阴阴笋放梢。  
三亩荒园存故业，一编蠹简得深交。  
弊庐经雨穿将遍，欲向村东自割茅。  

陆游　园中对酒作  
伛偻衰翁雪满颠，爱花耽酒似当年。  
虽无锦障七十里，也有青铜三百钱。  
数掩竹篱分小径，一泓沙井贮寒泉。  
栽红接白株株活，坐拥春工太半权。  

陆游　园中观草木有感  
木笔枝已空，玉簪殊未花，  
趚桐时更晚，春尽始萌芽。  
老人多感慨，俯仰悲岁华，  
两曜如奔轮，疾去不可遮。  
城头插双旗，叠鼓催清笳。  
兀然一室间，不复过邻家。  
午睡或至暮，乱发垂发发。  
所嗟瘦僧死，莫致茶山茶。  

陆游　园中归戏作  
醉里来寻涧上花，已飘残雪散余霞。  
麴生也解欺人老，风伯无端妒物华。  
不恨童心伴蜂蝶，但愁病眼厌风沙。  
归来隐几东窗下，一卷黄庭送日斜。  

陆游　园中绝句  
梅花重压帽檐偏，曳杖行歌意欲仙。  
後五百年君记取，断无人似放翁颠。  

陆游　园中绝句  
溪北溪南飞白鸥，夕阳明处见渔舟。  
凭谁为剪机中素，画取天涯一片秋？  

陆游　园中偶题  
绿衣粲粲哹微丹，映叶穿枝立画栏。  
莫恋主人惊不去，五陵年少有金丸。  

陆游　园中偶题  
春深无处不春风，数树桃花乃尔红！  
莺蝶纷纷自常事，不应也著白头翁。  

陆游　园中偶题  
忆向彭州取牡丹，蜡封驰骑露初乾。  
如今历尽人间事，纵有姚黄亦嬾看。  

陆游　园中偶题  
九日春阴一日晴，不堪风驾浪花生。  
画船欲解还归卧，寂寂窗扉听鸟声。  

陆游　园中秋夕  
季秋哉生明，风露正凄冷。  
放翁澹无事，乐此清夜永。  
饥鹰栖不稳，劲翅起东岭。  
湖边千树柳，何处寄幽影？  
人生寓宇内，俯仰一炊顷。  
此心无媿负，箪食均五鼎。  
许身辈稷契，终亦输箕颍。  
天风倘可乘，采莲登玉井。  

园中赏梅  
阅尽千葩百卉春，此花风味独清真。  
江边晓雪愁欲语，马上夕阳香趁人。  
熨眼红苞初报信，回头青子又生仁。  
羁游偏觉年华速，徙倚阑干一怆神。  

陆游　园中赏梅  
行遍茫茫禹画州，寻梅到处得闲游。  
春前春後百回醉，江北江南千里愁。  
未爱繁枝压纱帽，最怜乱点糁貉裘。  
一寒可贺君知否，又得幽香数日留。  

陆游　园中书触目  
气候今年晚，浓霜始此回。  
残梧未全槁，晚菊有初开。  
乌柏先枫赤，寒鸦後雁来。  
西窗夕阳暖，摘橘荐新醅。  

陆游　园中晚饭示儿子  
一饱何心慕万锺，小园父子自相从。  
蚍蜉布阵雨将作，蛱蝶成团春已浓。  
涧底束薪供晚爨，街头籴米续晨舂。  
盘餐莫恨无兼味，自绕荒畦摘芥菘。  

陆游　园中晚兴  
世故谁能必？书生妄自期。  
年光卷中过，心事鬓边知。  
零落花随水，轮囷笋突篱。  
晚晴山尽出，徙倚独移时。  

陆游　园中小饮  
此老胸中万顷宽，小园幽径日追欢。  
宁教酒欠寻常债，耻就人求本分官。  
高柳阴浓烟欲暝，丛花红湿露初漙。  
要知泽国年光晚，已过清明尚浅寒。  

陆游　园中小饮  
造物佚我老，畀以江湖宽。  
俯仰六年间，得请两挂冠。  
鬓毛虽萧飒，脚力未蹒跚。  
记书过十张，噉饭空一箪。  
开岁忽两月，感此春事残。  
杏靥笑墙头，莺声入云端。  
扫地设菅席，相与劝加餐。  
村酒泻浊清，野果尝甘酸。  
邻里语蝉联，儿孙话团栾。  
虽无万钱莇，浩歌有余欢。  

陆游　园中杂书  
萧萧慈竹鸟呼风，宛似山光小阁东。  
剩欲杖藜寻昨梦，更添红绽绿阴中。  

陆游　园中杂书  
北窗看镜意凄然，梦断梁州已七年。  
猎猎彩旗春日晚，不堪花外见秋千。  

陆游　园中杂书  
笋生密密复疏疏，来看偏宜晓雨余。  
乞与人间作图画，幅巾短褐小篮舆。  

陆游　园中杂书  
残花委地笋掀泥，香碗诗囊到处携。  
幽梦欲成谁唤觉，半窗斜日鹧鸪啼。  

陆游　园中杂咏  
艺花本无多，过眼那复遗。  
阴阴一园绿，佳处乃在兹。  
悠然东窗下，顾与枕簟宜。  
风轻竹解箨，雨足果压枝。  

陆游　园中杂咏  
珍禽下上鸣，迨及清润时；  
岂惟侑我觞，亦以起我诗。  
白练一团雪，来与红练俱。  
鱼虎飞照水，意若爱翠裾。  

陆游　园中作  
疏篱围中庭，野水赴方塘。  
春雨路易乾，徐步蹋夕阳。  
艳艳红杏梢，忽已占年光。  
我老来日短，乃复不自量，  
接花待其成，邻里共笑狂。  
万事孰能料，社栎老不僵。  
磊磊盘中果，安知不获尝？  
作诗遣闲愁，一笑无留觞。  

陆游　园中作  
幽禽啼不去，红蕊落还开。  
意适时时醉，身闲日日来。  
著书增水品，披句觅桤栽。  
消息吾儿近，扶衰又上台。  

陆游　园中作  
湖曲旧诛茆，松阴近结巢。  
安闲多熟睡，衰退少新交。  
雨渍丁香结，春生豆蔻梢。  
良晨不把酒，新燕解相嘲。  

陆游　园中作  
纱巾一幅立斜阳，本尚无闲况有忙？  
鸡犬往来空自得，禽鱼翔泳各相忘。  
欲衰莎草无多绿，未落梧桐已半黄。  
徂岁匆匆成绝叹，瓦沟行复见新霜。  

陆游　园中作  
谁采桄榔寄一枝，北来万里为扶衰？  
风光最爱初寒候，怀抱殊胜未老时。  
闲引微泉成曲涧，尽除枯蔓补疏篱。  
花前自笑童心布，更伴群儿竹马嬉。  

陆游　园中作  
病侵衰境频须药，日漏寒云旋作晴。  
幽鸟唤回残枕梦，蛮童扶下野堂行。  
书生本自安穷处，丰岁何妨乐太平。  
新买西村两黄犊，闲招邻曲议春耕。  

陆游　远兴  
莫言人世足悲伤，只为诗情合断肠。  
窗槛雨晴湖灩灩，郊墟烟重月茫茫。  
梅花调苦愁三弄，竹叶香清泥一觞。  
闭户终年嗟局促，不如新雁到衡湘。  

陆游　远游  
少年游宦日，肮脏耻沉浮。  
见虎犹攘臂，逢狐肯叩头？  
力行虽自许，早退岂人谋。  
小艇烟波上，飘然得远游。  

陆游　远游  
姓字不须通，从来号放翁。  
月明登暑雪，木落过秋风。  
处处题僧壁，时时卧钓篷。  
始知侯万里，未必是英雄。  

陆游　远游  
远游行复岁华新，嬾学刘郎问大钧。  
一点不蒙稽古力，十分合作卧云身。  
苦寒与酒顿增价，小雨为梅先辟尘。  
拟佩一壶江路去，花边醉堕白纶巾。  

陆游　远游  
老子平生喜远游，流麈不惜闇貂裘。  
江亭吹笛三巴夜，关路骑驴二华秋。  
但使澄心同止水，自知幻境等浮沤。  
悠然饱听松风睡，勾漏丹砂底用求？  

陆游　远游  
壮年不作故山归，老去方知浪走非。  
挂日片帆吴赤壁，嘶风疋马蜀青衣。  
交游虽广知心少，香火徒勤愿力微。  
堪笑只今成底事，青灯无恙且相依。  

陆游　远游二十韵  
早岁志远游，万里携孤剑。  
所至必吊古，如疾得鎝砭。  
荒寒过吴宫，摧剥观禹窆。  
及仕杨润间，挂席度天堑。  
梁宋不可游，北望每怀歉。  
会有蜀汉役，奇巑日窥觇。  
筑坛访遗址，烧栈想烈焰。  
辕门俯清渭，彻底绿可染。  
旧史所登载，一一尝考验。  
胡羊美无敌，黍酒实醇酽。  
枕戈南山下，驰猎久不厌。  
比参剑南幕，壮志就收歛。  
卜邻杨雄宅，遂欲老铅椠。  
但爱古柏青，肯顾海棠艳。  
人生不易料，白首东归剡。  
稽山秋峨峨，镜水春潋潋。  
余俸买扁舟，月下采菱芡。  
湖山最奇处，容我钓石占。  
婚嫁幸已毕，百事不关念。  
但当勤醉歌，一死不汝欠。  

陆游　月夕  
醉从东郭归，散发临前楹。  
呼僮净扫地，勿使黦月明。  
庭空卧松影，檐迥送铎声。  
钟断心境寂，露下毛发清。  
出门碧雾合，九陌无人行。  
坐令锦官城，化作白玉京。  

陆游　月夕  
我昔隐天台，夜半游句曲。  
弄月过垂虹，万顷一片玉。  
烟艇起菱唱，水风吹钓丝，  
更欲小徙倚，恐失初平期。  
今年游青城，三十六峰峦，  
白云反在下，使我毛骨寒。  
天如玻璃锺，倒覆湿银海。  
素壁行其间，草木尽光彩。  
姮娥顾我笑，手抚玉兔儿；  
莫怪世人生白发，秋风桂老欲无枝。  

陆游　月夕  
开户满庭雪，徐看知月明。  
微风入丛竹，复作雪来声。  
俗尘不待扫，凛然肝肺清。  
村深无漏鼓，鹤唳报三更。  

陆游　月夕睡起独吟有怀建康参政  
月上虚堂一榻横，断香漠漠欲三更。  
隔帘清露挟秋气，绕树惊鸦啼月明。  
只怪梦寻千里道，不知愁作几重城？  
苦吟更恨知心少，西望金陵阙寄声。  

陆游　月夕幽居有感  
五岳名山采药身，可怜骑马踏京尘。  
浮名本是挻灾物，谢事宁非得道因？  
出岫每招云结伴，巢松仍与鹤为邻。  
剑南旧隐虽乖隔，依旧柴门月色新。  

陆游　月下  
月白庭空树影稀，鹊栖不稳绕枝飞。  
老翁也学痴儿女，扑得流萤露湿衣。  

陆游　月下步至临皋亭  
芒鞋踏松阴，迨此船未发。  
清游岂无伴，三友风露月。  
山川郁盘纡，鸥鹭浩灭没。  
当年老先生，想像散醉发。  
浮生等昨梦，久已埋玉骨。  
吾侪幸强健，何事拘簪笏！  

陆游　月下独行桥上  
新秋未再旬，月露已浩然。  
放翁一幅巾，与影俱翩僲。  
飞桥挂澄溪，幽窦鸣细泉。  
开岁才俛仰，已近摇落天。  
殊方久滞留，感此岁月迁。  
归来看青灯，悄怆不得眠。  

陆游　月下独坐  
发根萧爽受微风，徙倚阑干月正中。  
天宇了无云一点，城楼俄报鼓三通。  
庭皋簌簌吹凋叶，江渚翩翩落断鸿。  
回首人间尘土恶，骑鲸聊驻水精宫。  

陆游　月下小酌  
昨日雨遶檐，孤灯对搔首；  
今夜月满庭，长歌倚衰柳。  
世变浩无穷，成败翻覆手。  
人生最乐事，卧听压新酒。  
我归自梁益，零落怆亲友，  
纷纷堕鬼录，何人得长久？  
後生多不识，讵肯顾衰朽？  
一杯无与同，敲门唤邻叟。  

陆游　月下小酌  
草树已秋声，郊原喜晚晴。  
风生云尽散，天阔月徐行。  
下箸槎头美，传杯瓮面清。  
追欢犹可勉，徂岁不须惊。  

陆游　月下野步  
空中磊落斗跨天道旁荒寒月满川。  
行歌惊起鸥鹭眠，三万里在拄杖边。  
敲门索酒太华前，飞渡黄河不须船。  
袖中短铁青蜿蜒，昔曾巴丘从老僲，  
削平岩崖抉云烟，此妙可得不可传。  
雷声殷殷电煜然，已觉辽碣无腥膻。  
雪花如席登祁连，归来却看东封年。  

陆游　月下自三桥泛湖归三山  
素璧初升禹庙东，天风为我送孤篷。  
山横玉海苍茫外，人在冰壶缥缈中。  
茅舍灯青闻吠犬，苹汀烟淡见惊鸿。  
白头尚耐清寒在，安得终年伴钓翁。  

陆游　月下醉题  
黄鹄飞鸣未免饥，此身自笑欲何之。  
闭门种菜英雄老，弹铗思鱼富贵迟。  
生拟入山随李广，死当穿冢近要离。  
一樽强醉南楼月，感慨长吟恐过悲。  

陆游　月下作  
池上迎微风，柏间蹋凉月，  
冷然醉梦醒，一洗烦恼热。  
嗟予世外人，火食常呕噎。  
易求云表露，难觅太古雪，  
况欲试秘方，琼浆和玉屑。  
俛首居俗间，愁若鹰在绁。  
惟兹服月芒，比岁稍得诀，  
但令天无云，岂复计圜缺。  
玉钩定谁挂，冰轮了无辙。  
诗成独高咏，灵府炯澄澈。  

陆游　月下作  
畏暑不巾袜，步月榰短筇，  
瘦身发鬅鬿，顾影如孤松。  
径幽萤阖开，池涨鱼噞喁。  
飞泉穿北垣，珠玉相撞舂。  
东湖更奇绝，百亩银初熔，  
但能抱琴往，绝恨欠鹤从。  
重露倾荷盘，微风堕芙蓉。  
欢言美清夜，缥渺吹疏钟。  
空中飞僲人，粲然冰雪容，  
笑我老尘世，不记瑶台逢。  

陆游　月岩  
几年不作月岩游，万里重来已白头。  
云外连娟何所似？平羌江上半轮秋。  

陆游　月夜  
小醉初醒月满床，玉壶银阙不胜凉。  
天风忽送荷香过，一叶飘然忆故乡。  

陆游　月夜短歌  
老夫倚杖当户立，霜气青冥月轮湿。  
飕飕短发冷入顶，更觉衣屦清风袭。  
月落欲尽夜苍茫，回顾明星已煌煌。  
明星虽高未须喜，三足阳乌生海底。  

陆游　月夜泛小舟湖中三更乃归  
落日愁思把钓钩，南邻借得采菱舟。  
湖心月上明如昼，树杪风生冷逼秋。  
壮岁功名惭汗马，暮年心事许沙鸥。  
桐江一叶真奇策，莫为儿曹作滞留。  

陆游　月夜江渎池纳凉  
微迳荒城曲，丛祠野水边。  
月能从我醉，风欲驾人僲。  
静看黏萤草，遥闻采茨船。  
热官那有此，留滞莫尤天。  

陆游　月夜有感  
炯炯冰轮升，澹澹玉宇碧。  
高楼倾美酒，一醉不容失。  
陆生独何事，闭户饱岑寂。  
年来负风月，岂止此一夕。  
平生酒边身，欲老每自惜。  
夜阑耿不寐，浩歌出金石。  

陆游　月夜作  
江风吹微云，长空散鱼鳞。  
秋露洗明月，青山涌冰轮。  
我病适良已，欣然岸纶巾。  
索酒恼诸儿，哦诗惊四邻。  
颇觉胸次空，未叹白发新。  
庭菊卧残枝，奇香犹绝尘；  
园梅虽未花，瘦影已可人。  
方池湛奫沦，丑石立嶙峋。  
幸无千金费，亦足终吾身。  
乐哉何所恨，击壤从尧民。  

陆游　月中归驿舍  
岁岁常为锦水行，驿前双堠惯逢迎。  
草深闲院虫相语，人静空廊月自明。  
病起酒徒嘲小户，才衰诗律媿长城。  
何时却泛耶溪路，卧听菱歌四面声。  

陆游　月中过蜻蜓浦  
天光水色合为一，舟出西城犹落日。  
一规忽见寒璧升，万顷坐叹溶银溢。  
哀哀姑恶诉何苦，熠熠萤火光自失。  
苇低时见小艇过，水响遥知大鱼出。  
铜壼玉酒我径醉，短发垂肩蓬不栉。  
缓篙溯月勿遽行，坐待湘妃鼓瑶瑟。  

陆游　岳池农家  
春深农家耕未足，原头叱叱两黄犊，  
泥融无块水初浑，雨细有痕秧正绿。  
绿秧分时风日美，时平未有差科起，  
买花西舍喜成婚，持酒东邻贺生子。  
谁言农家不入时，小姑画得城中眉，  
一双素手无人识，空村相唤看缫丝。  
农家农家乐复乐，不比市朝争夺恶。  
宦游所得真几何，我已三年废东作。  

陆游　岳阳楼  
身如病鹤短翅翎，雨雪飘洒号沙汀。  
天风忽吹不　　住，东下巴峡泛洞庭。  
轩皇张乐虽已矣，此地至今朝百灵。  
雄楼岌巌镇吴楚，我来举手扪天星。  
帆樯才放已隐隐，云气乱入何冥冥。  
鼋鼍出没蛟鳄横，浪花遮尽君山青。  
黄衫仙翁喜无恙，袖剑近到城南亭。  
　　前俗子败人意，安得与翁同醉醒。  

陆游　越王楼  
上尽江边百尺楼，倚栏极目暮江秋。  
未甘便作衰翁在，两脚犹堪蹋九州。  
全宋ˉ　　陆游　越王楼  
蒲萄酒绿似江流，夜燕唐家帝子楼。  
约住筦弦呼羯鼓，要渠打散醉中愁。  

陆游　云门道中  
川霭林霏翠欲浮，散人心事寄沙鸥。  
暮投野店孤烟起，晓涉清溪小蹇愁。  
岭路穷时萦细栈，山形缺处起重楼。  
钓游陈迹浑如昨，一念凄然不自由。  

陆游　云门道中  
度岭穿林一径斜，旋篝新火试新茶。  
箬包粉饵祠寒食，雨湿青鞋上若耶。  
石罅微泉来滴沥，溪涯老木卧槎牙。  
不须苦觅东柯谷，是处云山可寄家。  

陆游　云门独坐  
山北山南处处行，回头六十七清明。  
如今老去摧颓甚，独坐焚香听水声。  

陆游　云门感旧  
总角来游老未忘，背人岁月去堂堂。  
樨松看到偃霜盖，废寺忆曾开宝坊。  
佛几古灯寒焰短，斋厨新粟午炊香。  
兴阑未忍登车去，更倚溪桥立夕阳。  

陆游　云门过何山  
漠漠稻满陂，蒙蒙雨沾衣。  
林花落更新，溪鸟止复飞。  
我作山中行，十日未拟归。  
思酒过野店，念茶叩僧扉，  
眠枕松下石，适意无诃讥。  
心广体自舒，泰然不肉肥。  
念昔在官涂，万事与愿违；  
逢人无一欣，对食或累欷。  
低回三十年，竟不饱蕨薇。  
空将书五车，自诳腹十围。  
余日犹几何，可复贪尘韟？  
剩拾柏子香，闭门观昨非。  

陆游　云门溪上独步  
山路联翩十日阴，晚晴剩喜得幽寻。  
残红犹有数枝在，涨绿真成一倍深。  
泉响佩环鸣闇壑，月明珠璧散疏林。  
归来寂寞钟初动，羞向孤灯说壮心。  

陆游　云童童行  
云童童，挟雨来。  
雨未濡土云已开，不能为人歛浮埃。  
山南山北空闻雷，青秧欲槁吁可哀！  

陆游　云溪观竹戏书二绝句  
气盖冰霜劲有余，江边见此列僲癯。  
清寒直入人肌骨，一点尘埃住得无？  

陆游　云溪观竹戏书二绝句  
溪光竹色两相宜，行到溪桥竹更奇。  
对此莫论无肉瘦，闭门可忍十年饥。  

陆游　杂赋  
养疾清溪曲，风林几著霜。  
细书如助嬾，薄酒不成狂。  
老叹朋侪尽，闲知岁月长。  
柴门偶一出，倚杖立斜阳。  

陆游　杂赋  
地炉夜热麻秸暖，瓦醫晨烹豆粥香。  
不是有心轻富贵，从来吾亦爱吾乡。  

陆游　杂赋  
病叟胸中一物无，梦游信脚到华胥。  
觉来忽见天窗白，短发萧萧起自梳。  

陆游　杂赋  
孤学违流俗，危机历畏途。  
逢人增戃恥，看镜失肤腴。  
闭户书围坐，移灯影向隅。  
空懹四方志，泯默死东吴。  

陆游　杂赋  
终日才堪米一升，生涯略似草庵僧。  
湿薪不管晨炊晚，留得松肪代夜灯。  

陆游　杂赋  
家业贫原宪，年龄老伏生。  
但悲鸾独舞，那羡雁能鸣。  
酿酒秋常醉，驱牛夜亦耕。  
此身当自贵，勿用作投琼。  

陆游　杂赋  
出门信步作闲游，野庙村坊到处留。  
每伴樵夫尝半舍，更随牧竖采沿沟。  

陆游　杂赋  
贵固不如贱，狂应未胜痴。  
闭门真已矣，命贺欲何之？  
碧缕生香袖，清漪涨砚池。  
是中有佳处，不觉昼阴移。  

陆游　杂赋  
海上鱼盐聚，烟中鸡犬声。  
耕农叱牛去，醉叟策驴行。  
歛薄民差乐，烽消盗略平。  
悠然憩松下，我亦有幽情。  

陆游　杂赋  
体不佳时看周易，酒痛饮後读离骚。  
骑驴太华三峰雪，鼓棹钱塘八月涛。  

陆游　杂赋  
栉发晨兴後，宽腰午饷余。  
讲明穷理学，雠校养生书。  
倚杖听啼鸟，临池看戏鱼。  
怡然又终日，底事解愁予？  

陆游　杂赋  
昔人莽莽荒丘里，陈迹纷纷朽简中。  
毕竟是非谁辨得，举杯吾欲问虚空。  

陆游　杂赋  
百亿须弥理固有，八九云梦何足吞。  
天下广居君识否？一间茆屋寄孤村。  

陆游　杂赋  
梦里曾作南柯守，少时元是东陵侯。  
今朝半醉归草市，指点青帘上酒楼。  

陆游　杂赋  
七十八十古来稀，行年九十固应衰。  
已兴工部耳聋叹，更和文公齿落诗。  

陆游　杂赋  
中年畏病杯行浅，晚岁修真食禁多。  
谢客杜门殊省事，一盂香饭养天和。  

陆游　杂赋  
齐民让畔不争桑，和气横流岁自穰。  
君看三山百家聚，更无一陇有遗蝗。  

陆游　杂赋  
得雨郊原已遍耕，东家西舍多逢迎。  
前山云起树无影，别浦潮生船有声。  

陆游　杂感  
买马当可乘，筑舍当可居；  
快马多覆败，杰屋鬼所狙。  
徒行与露坐，安稳无後虞。  
所以古达人，秋风忆蓴鲈。  

陆游　杂感  
鹤乘轩车已堪叹，狐戴髑髅何可亲？  
劝君一笑扫除尽，来作人间百岁人。  

陆游　杂感  
孔欲居九夷，老亦适流沙。  
忠信之所覃，岂间夷与华。  
况我州闾间，相视等一家。  
老稚各自力，勉蹈思无邪。  

陆游　杂感  
病卧践衰境，躬耕归故园。  
怒蛙号废沼，妖鵩啸荒村。  
里巷鱼餐薄，坊场黍酒浑。  
相逢欲话旧，意极转忘言。  

陆游　杂感  
壮游回首海茫茫，默数方惊岁月长。  
旧事莫论齐柏寝，残躯方似鲁灵光。  

陆游　杂感  
买薪贷粟不曾知，一事无营尽日嬉。  
耋老却如童稚日，早眠晏起食无时。  

陆游　杂感  
志士山栖恨不深，人知已是负初心。  
不须先说严光辈，直自巢由错到今。  

陆游　杂感  
自古文章与命仇，功名身外更悠悠。  
一从识得元无事，穷死逢人不说愁。  

陆游　杂感  
古言忍字似而非，独有痴顽二字奇。  
此是龟堂安乐法，大书铭座更何疑。  

陆游　杂感  
谗口安能作祸基，吾曹兴废岂无时？  
向来何事令公怒，问著渠侬自不知。  

陆游　杂感  
道进身垂老，方灵病已侵。  
知难逃死籍，犹得遂归心。  
星斗开孤剑，尘埃拂素琴。  
妄庸常衮衮，谁与论幽深！  

陆游　杂感  
土生诵二典，恥若生唐虞，  
升降奉玉帛，可否闻吁俞。  
阙里得其传，功与造化俱。  
孰知千载後，乃尊重译书！  

陆游　杂感  
十月可酿酒，六月可作酱，  
儿曹念乃翁，左右日供养。  
比邻有老疾，亦复致一饷；  
老老以及人，此义古所尚。  

陆游　杂感  
劝君莫识一丁字，此事从来误几人！  
输与茅檐负暄叟，时时睡觉一频伸。  

陆游　杂感  
天际晴云舒复卷，庭中风絮去还来。  
人生自在常如此，何事能妨笑口开？  

陆游　杂感  
小轩幽槛雨丝丝，种竹移花及此时。  
客去解衣投卧榻，半醒半醉又成诗。  

陆游　杂感  
雨霁花无几，愁多酒不支。  
凄凉数声笛，零乱一枰棋，  
蹈海言犹在，移山志未衰。  
何人知壮士，击筑有余悲！  

陆游　杂感  
肉食养老人，古虽有是说，  
修身以待终，何至陷饕餮。  
晨烹山蔬美，午漱石泉洁，  
岂役七尺躯，事此肤寸舌。  

陆游　杂感  
拥裘南窗下，坚坐试定力。  
炉香亦不散，伴我到曛黑。  
绝交近为我，游世易颠踣。  
默默何所为？且复自休息。  

陆游　杂感  
世事纷纷无已时，劝君杯到不须辞。  
但能烂醉三千日，楚汉兴亡总不知。  

陆游　杂感  
射的山前花柳新，典衣买酒过残春。  
但甘身作哙等伍，莫信人间髯绝伦。  

陆游　杂感  
艰危宁度瘦驴岭，奔走莫随肥马麈。  
困厄终身元自好，可怜痴子恨无津。  

陆游　杂感  
平生所闻宋华子，病忘乃与知道邻。  
老夫历尽世间事，始觉此公真可人。  

陆游　杂感  
少年意气与春争，朱弹金鞭处处行。  
谁信即今空谷里，旋租黄犊学躬耕。  

陆游　杂感  
百年鼎鼎成何事？寒暑相催即白头。  
纵得金丹真不死，摩挲铜狄更添愁。  

陆游　杂感  
草径才容步，茅庐仅庇床。  
原贫道尊显，回夭死芬芳。  
弦诵喧清晓，鉯耰满夕阳。  
此风能不坠，韦布亦何伤！  

陆游　杂感  
一气不遽变，雨霁皆有符；  
死非一旦至，小疾为前驱。  
人能谨察之，岂有仓卒虞。  
哀哉不知此，虽悔良难图。  

陆游　杂感  
上硖闻竹枝，入秦闻乌乌，  
奏曲未及终，涕泪凄已濡。  
还山风月夕，菱唱起镜湖，  
虽无远游感，白首亦穷途。  

陆游　杂感  
羲皇一画开百圣，学者即今谁造微？  
文词害道第一事，子能去之其庶几。  

陆游　杂感  
一尊易致蒲萄酒，万里难逢鹳鹊楼。  
何日群胡遗种尽，关河形胜得重游？  

陆游　杂感  
祸福虽云不可猜，人生要岂愿为才。  
髑髅正使非不乐，牺象何疑是木灾。  

陆游　杂感  
自洗铜壼试玉醅，小轩风月为徘徊。  
此心未与年俱老，犹解逢花眼暂开。  

陆游　杂感  
侧帽垂鞭小陌东，名花迎笑一枝红。  
啼莺惊断寻春梦，惆怅新霜点鬓蓬。  

陆游　杂感  
早仕谗销骨，迟归悔噬脐。  
短衣犹掩胫，穷巷固多泥。  
婢喜蚕三幼，奴贪雨一犁。  
衡茅明我眼，刮膜谢金篦。  

陆游　杂感  
吾闻之古方，有病当鲜食；  
如其不能尔，金丹亦无益。  
我老更事多，此语知造极。  
子房从赤松，千载推达识。  

陆游　杂感  
养生孰为本，元气不可亏。  
秋毫失固守，金丹亦奚为！  
所以古达人，一意坚自持。  
魔鬼虽百万，敢犯堂堂师！  

陆游　杂感  
老境睡多行立少，浮生会少别离多。  
安得此身重壮健，一杯朋旧共高歌？  

陆游　杂感  
世间鱼鸟各飞沉，茅屋青山无古今。  
毕竟替他愁不得，几人虚费一生心！  

陆游　杂感  
梦育小儿女，便有无穷爱，  
谒医问疾恙，对客夸警迈。  
晨鸡忽唤觉，此爱复安在？  
人生困纠缠，一笑脱囚械。  

陆游　杂感  
春晚晴还雨，村深醉复醒。  
溪添半篙绿，山可一窗青。  
药品随长鑱，花名记小屏。  
闲身幸无事，吟啸送余龄。  

陆游　杂感  
一杯浊酒即醺然，自笑闲愁七十年。  
今日出门天地别，此身如在结绳前。  

陆游　杂感  
苦热惟忧不复凉，转头忽已见清霜。  
道人若悟无寒暑，堕指流金总道场。  

陆游　杂感  
山人那信宦涂艰，强著朝衣趁晓班。  
豪气不除狂态作，始知只合死空山。  

陆游　杂感  
老子倾囊得万钱，石帆山下买乌犍。  
牧童避雨归来晚，一笛春风草满川。  

陆游　杂感  
故旧书来访死生，时闻剥啄叩柴荆。  
自嗟不及东家老，至死无人识姓名。  

陆游　杂感  
忍穷待死十年间，老子谁知老更顽？  
溪友留鱼供晚酌，邻僧送米续朝餐。  

陆游　杂感十首以野旷沙岸净天高秋月明为韵  
吕钓渭水滨，说筑傅岩野。  
虽曰古盛时，得士盖亦寡。  
天将启治乱，人才有用舍。  
向非万牛力，孰与成大厦？  

陆游　杂感十首以野旷沙岸净天高秋月明为韵  
洙泗日已远，儒术日已丧。  
学者称孔墨，为国杂伯王。  
书生幸有闻，力薄不能倡。  
默默世俗间，汝职无乃旷。  

陆游　杂感十首以野旷沙岸净天高秋月明为韵  
我昔下三峡，百丈堆两车。  
初发公安城，已过长风沙。  
早知世路恶，恨不常浮家。  
至今清夜梦，双橹闻讴哑。  

陆游　杂感十首以野旷沙岸净天高秋月明为韵  
斗杓运四序，寒暑忽已换。  
人生知几何，去日难把玩。  
凭高望烟海，青山忽中断。  
秋风肺病苏，为子巾一岸。  

陆游　杂感十首以野旷沙岸净天高秋月明为韵  
磨镜要使明，拭几要使净；  
奈何视吾心，不若几与镜？  
垢污倘未除，秋毫即为病。  
吾曹亦圣徒，可不学颜孟？  

陆游　杂感十首以野旷沙岸净天高秋月明为韵  
天人本一理，祸福常昭然。  
人众何足恃，妄谓能胜天？  
适燕当北辕，调瑟当解弦。  
五行未可忽，洪范禹所传。  

陆游　杂感十首以野旷沙岸净天高秋月明为韵  
镜湖一何清，稽山一何高；  
浙江百里远，夜枕闻惊涛。  
子胥死吴下，千载无人豪。  
遗魂招不来，我欲续楚骚。  

陆游　杂感十首以野旷沙岸净天高秋月明为韵  
归耕无襲襫，出战无兜鍪。  
已失西畴春，空怀北平秋。  
提携一束书，蹭蹬至白头。  
釜中有辧饭，一饱吾何求？  

陆游　杂感十首以野旷沙岸净天高秋月明为韵  
我昔游剑南，烂醉平羌月；  
一杯玻璃春，万里望吴越。  
岂知有天幸，故山得归骨。  
扁舟小江上，夜半看月没。  

陆游　杂感十首以野旷沙岸净天高秋月明为韵  
入东多名山，天台连四明。  
路穷寺门出，林阙溪桥横。  
岂无一月间，结束与子行。  
会拣最幽处，煨芋听雪声。  

陆游　杂感五首以不爱入州府为韵  
莘渭二老人，耕钓俱白首，  
功烈在人间，如天有北斗。  
方其未遇时，自处固不苟，  
夫岂邀虚名，欲眩千载後？  
降及秦汉王，望古犹培塿，  
犹能守所闻，外物不得诱。  
君看鲁二生，亦岂圣人偶；  
凛然诸儒间，人可我独不。  

陆游　杂感五首以不爱入州府为韵  
山栖天与癖，酒复甚所爱，  
虽云惭黄绮，亦慕嵇阮辈。  
失脚落人间，二事略皆废。  
晚归卧云壑，谓此在券内，  
如何疾屡作，大与初意背？  
好山虽在眼，动步辄有碍；  
酒戒复坚持，如堤忧蚁溃。  
何以遣余年，闭户淡煮菜。  

陆游　杂感五首以不爱入州府为韵  
鷽鸠抢榆枋，枯鱼过河泣；  
鹏鲲九万里，此岂汝所及。  
丈夫志古人，绝世而独立，  
远游马蹄穿，高卧剑锋涩。  
其初所抱负，固自高巌岌，  
安能与儿曹，俛首就维絷？  
君看折腰趋，孰若举手揖？  
芝老尚可餐，修门戒轻人。  

陆游　杂感五首以不爱入州府为韵  
洚水初平时，草木充九州，  
禽兽孳育繁，与人为敌雠。  
于时圣人作，日夜为民忧，  
思有以胜之，食肉而服裘；  
然後人奠居，禾黍岁有秋。  
岂知千载後，戕杀无时休？  
一食刀机赤，百味供膳羞。  
豪侈方相夸，哀哉非始谋。  

陆游　杂感五首以不爱入州府为韵  
我年甫三十，出身事明主；  
狂愚斥不用，晚辟征西府。  
蹭蹬过锦城，邂逅客严武。  
十年醉郫筒，阳狂颇自许。  
青城访隐翁，西市买幽圃。  
如何复不遂，归听镜湖雨。  
结庐三间茅，泛宅一枝橹。  
天真傥可全，吾其老烟浦！  

陆游　杂书  
世味渐阑如嚼蜡，惟诗直恐死方休。  
四时风月元无尽，万里江山更拟游。  

陆游　杂书  
一身顶踵无非病，两饭齑盐亦阙供。  
正可清言学夷甫，不须豪气似元龙。  

陆游　杂书  
枳篱莎径入荆扉，中有村翁百结衣。  
谁识新年欢喜事，一鸡一犬伴东归。  
鸡犬皆事。  

陆游　杂书  
身似匡庐老病僧，闭门一衲坐腾腾。  
雨声惊断长安梦，惆怅西窗夜半灯。  

陆游　杂书幽居事  
抱瓮穷园叟，还山老布衣。  
死边常得活，闹处偶容归。  
钓恐鱼吞饵，棋忧客堕机。  
此心君会否？洗尽百年非。  

陆游　杂书幽居事  
淡薄齐荣辱，恢疏略怨恩。  
炉常养丹母，手自斲桐孙。  
炎火下照海，黄河高泝源。  
道翁来不速，一笑倒吾樽。  

陆游　杂书幽居事  
庭旷多延月，斋空半贮云。  
松声行路共，泉脉近邻分。  
采药九蒸曝，朝真三沐熏。  
林间有丛杞，绕屋夜狺狺。  

陆游　杂书幽居事  
贫困虽终老，胸中尚浩然。  
直令头抢地，未害鼻撩天。  
种菜悭三亩，苫茅仅数椽。  
布衾常不暖，夜夜亦安眠。  

陆游　杂书幽居事  
卜筑南湖上，梅花几度春。  
身缘作诗瘦，家为买山贫。  
野步维渔艇，江楼岸醉巾。  
谁知会稽叟，不媿葛天民。  

陆游　杂题  
贺公在朝雅吴语，庄舄仕楚犹越吟。  
我幸归休在闾巷，灯前感慨不须深。  

陆游　杂题  
松肪酿酒石根醉，槲叶作衣云外行。  
指点人间一长叹，秋风又到洛阳城。  

陆游　杂题  
贫中得味如餐蔗，语下明人似到乡。  
对客欲谈浑忘却，笑呼童子替烧香。  

陆游　杂题  
少谈王霸谋身拙，晚好诗骚学道疏。  
赖有一筹差自慰，闭门不作子公书。  

陆游　杂题  
半饱半饥穷境界，知晴知雨病形骸。  
轩昂似鹤那求料，枯槁如僧不赴斋。  

陆游　杂题  
茆屋三间已太奢，柴乾米白喜无涯。  
非贤敢窃优贤禄，愿折蓴丝与蕨芽。  

陆游　杂题  
山家贫甚亦支撑，时抚桐孙一再行。  
朝甑米空烹芋粥，夜缸油尽点松明。  

陆游　杂题  
莫笑花前白发新，宣和人醉庆元春。  
何时道路平如砥？却就清伊整幅巾。  

陆游　杂题  
传家只要存书种，学道当知养圣胎。  
宁使终身迁比景，莫令一物污灵台。  

陆游　杂题  
三生元是出家人，一念差来堕荐绅。  
二寸楮冠双草屦，天公还我水云身。  

陆游　杂题  
野花红碧自争春，村酒酸甜也醉人。  
解放船头便千里，不愁无处著闲身。  

陆游　杂题  
羊裘老人只念归，安用星辰动紫微。  
洛阳城中市儿眼，情知不识钓鱼矶。  

陆游　杂题  
黄庭两卷伴身闲，盘篆香残日未残。  
泛泛孤身似萍叶，始知天地不胜宽。  

陆游　杂题  
湖堤疏瘦水杨柳，村舍殷红山石榴。  
推户本来随意入，乞浆因得片时留。  

陆游　杂题  
大儿都门久栖栖，小儿调官今复西。  
邻家父子我所羡，泥水没膝扶耕犁。  

陆游　杂题  
黍醅新压野鸡肥，茆店酣歌送落晖。  
人道山僧最无事，怜渠犹趁暮钟归。  

陆游　杂题  
钓鱼吹笛本闲身，正坐微官白发新。  
著屐此生犹几緉，可令复踏九衢尘？  

陆游　杂题  
年华偃蹇留不住，鬓雪纵横耘更多。  
乐天不生梦得死，恨无人续竹枝歌。  

陆游　杂题  
年来世事扫除尽，犹有闲吟颇自奇。  
安得陟厘九万个，为君尽写暮年诗？  

陆游　杂题  
山光染黛朝如湿，川气熔银暮不收。  
诗料满前谁领略，时时来倚水边楼。  

陆游　杂兴  
灰中火如萤，燎原从此始。  
元气一点存，危疾亦不死。  

陆游　杂兴  
足弱仅能行，齿摇常欲堕；  
扶持赖药物，苟幸一日过。  
事来强酬答，其实惟欲卧。  
平生许文休。岁晚依马磨。  

陆游　杂兴  
散步持书卷，闲眠枕药囊。  
驯獐随几杖，痴蝶入衣裳。  
病起年光速，身闲日景长。  
为怜红树好，久立向西厢。  

陆游　杂兴  
锄草春愈茂，养草秋亦衰。  
不如两置之，荣悴渠有时。  

陆游　杂兴  
谋生在衣食，不仕当作农。  
识字读农书，岂不贤雕虫。  
妇当娶农家，养蚕事炊舂，  
晨耕候春扈，夜织惊秋蛩。  
畦蔬胜肉羹，社酒如粥醲。  
毋为慕朝帻，谄笑求见容。  

陆游　杂兴  
病养精神过服药，贫知俭约胜营生。  
皋夔事业今何有，且与心君致太平。  

陆游　杂兴  
寸阴可惜子所知，尺宅治生今未迟。  
虚费失光作闲事，人间信有白头痴。  

陆游　杂兴  
风雨鸡喔喔，雪霜柏森森。  
独居虽无友，二物感我深。  

陆游　杂兴  
早遇齐侯游柏寝，晚从汉帝祀甘泉。  
不须苦学飞腾术，更看泥金检玉年。  

陆游　杂兴  
鳗井初生一缕云，鲍郎山下雨昏昏。  
橹声呕轧秋空晓，水际人家尚闭门。  

陆游　杂兴  
造物乘除理固然，许将穷悴博顽坚。  
骥衰伏枥心千里，龟冷榰床寿百年。  
好事时供沽酒费，拥途争笑插花颠。  
渔村宿愿虽偿尽，犹恨僧房欠昼眠。  

陆游　杂兴  
家世本舑儒，自奉至俭薄。  
肉食固难期，间亦阙盐酪。  
宾朋饭芋豆，时节羹藜藿。  
偶然设鸡豚，变色相与作。  
家居常守此，自计岂不乐。  
蔬园畏蹴蹋，切勿思大嚼。  

陆游　杂兴  
客问维摩疾，人哀范叔寒。  
诗囊负童背，药笈挂驴鞍。  
野果攒眉涩，村醪捩齿酸。  
老鸡殊可念，旦旦报平安。  

陆游　杂兴  
炷香火要深，作墨手当缓。  
浅士务成速，所以多後患。  

陆游　杂兴  
万物各有时，蟋蟀以秋鸣。  
我老自少眠，那得憎此声。  

陆游　杂兴  
东家饭牛月未落，西家打稻鸡初鸣。  
老翁高枕葛幮里，炊饭熟时犹鼾声。  

陆游　杂兴  
栖鸡未旦鸣，粒食固宜报。  
林鸟何预人，哓哓欲谁告？  

陆游　杂兴  
兰台遗漆书，汲冢收竹简；  
辛勤万卷读，不负百年眼。  
围座浩纵横，插架高　嵼。  
一笑顾吾儿；银艾何足绾！  

陆游　杂兴  
孤梦初回揭短篷，桥边晓日已曈曨。  
太平气象君知否，尽在丰年笑语中。  

陆游　杂兴  
尧舜桀纣皆腐骨，王侯蝼螘同丘墟。  
麦苗覆块鸠唤雨，常恨无人同荷锄。  

陆游　杂兴  
散发林间万事轻，梦魂安稳气和平。  
只知秋菊有佳色，那问荒鸡非恶声。  
达士招呼同啸傲，福人分付与功名。  
一篇说尽逍遥理，始信蒙庄是达生。  

陆游　杂兴  
南山手自斸苍苔，竹阁柴扉次第开。  
二十里间云不断，岂容一点市麈来。  

陆游　杂兴  
庖丁悟养生，轮扁议读书。  
彼特一技尔，圣智有不如。  

陆游　杂兴  
涨水入我庐，萍叶黏半扉。  
日出水返壑，念汝何由归？  

陆游　杂兴  
爱物停垂钓，劬身自荷锄。  
时从邻父饮，日授稚孙书。  
尚弃登山屐，宁须下泽车？  
平生双不借，投老伴归欤。  

陆游　杂兴  
古寺高楼暮倚阑，野云不散白漫漫。  
好山遮尽君无恨，且作沧溟万里看。  

陆游　杂兴  
寿年本偶尔，亦与富贵同；  
一日复一日，遂作八十翁。  
几杖称大耋，貂蝉号三公。  
信手忽成卢，孰为拙与工？  

陆游　杂兴  
硕果坠池响，鱼队散无迹。  
空弦可落雁，此事盖自昔。  

陆游　杂兴  
家本徒寿春，遭乱建炎初。  
南来避狂寇，乃复遇强胡。  
于时两两髦，几不保头颅。  
乱定不敢归，三载东阳居。  
人事固难料，今乃八十余。  
努力未死间，读我先人书。  
