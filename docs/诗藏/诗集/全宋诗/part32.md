---
title: 第33部分
index: true
icon: editor
order: 33
category:
  - 诗藏
  - 诗集
  - 全宋诗
tag:
  - 佚名
---

欧阳修　夜意  
蕙炷炉薰断，兰膏烛艳煎。  
夜风多起籁，晓月渐亏弦。  
鹊去星低汉，乌啼树暝烟。  
惟应墙外柳，三起复三眠。  

欧阳修　夜坐弹琴有感二首呈圣俞  
吾爱陶靖节，有琴常自随。  
无弦人莫听，此乐有谁知。  
君子笃自信，众人喜随时。  
其中苟有得，外物竟何为。  
寄谢伯牙子，何须锺子期。  

欧阳修　夜坐弹琴有感二首呈圣俞  
锺子忽已死，伯牙其已乎。  
绝弦谢世人，知音从此无。  
瓠巴鱼自跃，此事见於书。  
师旷尝一鼓，群鹤舞空虚。  
吾恐二三说，其言皆过欤。  
不然古今人，愚智邈已殊。  
奈何人有耳，不及鸟与鱼。  

欧阳修　谒庙马上有感  
旌旆晓悠悠，行惊岁已遒。  
霜云依日薄，野水带冰流。  
富庶齐三服，山川禹九州。  
自怜思颍意，无异旅人愁。  

欧阳修　伊川独游  
东郊渐微绿，驱马忻独往。梅繁野渡晴，泉落春山响。  
身闲爱物外，趣远谐心赏。归路逐樵歌，落日寒川上。  

欧阳修　伊川独游  
绿树遶伊川，人行乱石间，  
寒云依晚日，白鸟向青山。  
路转香林出，僧归野渡闲。  
岩阿谁可访，兴尽复空还。  

欧阳修　依韵答杜相公宠示之作  
醉翁丰乐一闲身，憔悴今来汴水滨。  
每听鸟声知改节，因吹柳絮惜残春。  
平生未省降诗敌，到处何尝诉酒巡。  
壮志锁磨都已尽，看花翻作饮茶人。  

欧阳修　依韵奉酬圣俞二十五兄见赠之作  
与君结交游，我最先众人。  
我少既多难，君家常苦贫。  
今为两衰翁，发白面亦皴。  
念君怀中玉，不及市上◇。  
◇贱易为价，玉弃久埋尘。  
惟能吐文章，白虹射星辰。  
幸同居京城，远不隔重闉。  
朝罢二三公，随我如鱼鳞。  
君闻我来喜，置酒留逡巡。  
不待主人请，自脱头上巾。  
欢情虽渐鲜，老意益相亲。  
穷达何足道，古来兹理均。  

欧阳修　依韵和杜相公喜雨之什  
岁时丰俭若循环，天幸非由拙政然。  
一雨虽知为美泽，三登犹未补凶年。  
桑阴蔽日交垂路，麦穗含风秀满田。  
千里郊原想如画，正宜携酒望晴川。  

欧阳修　依韵和圣俞见寄  
与君结交深，相济同水火。  
文章发春葩，节行凛筠筩。  
吾才已愧君，子齿又先我。  
君恶予所非，我许子云可。  
厥趣共乖时，畏涂难转輠。  
道肥家所穷，身老志弥果。  
每嗟游从异，有甚樊笼锁。  
天匠染青红，花腰呈袅娜。  
苟能杯酌同，直待冠巾堕。  
无欺校雠贫，盐米尚余颗。  

欧阳修　夷陵书事寄谢三舍人  
春秋楚国西偏境，陆羽茶经第一州。  
紫箨青林长蔽日，绿丛红橘最宜秋。  
道涂处险人多负，邑屋临江俗善泅。  
腊市渔盐朝暂合，淫祠箫鼓岁无休。  
风鸣烧入空城响，雨恶江崩断岸流。  
月出行歌闻调笑，花开啼鸟乱钩輈。  
黄牛峡口经新岁，白玉京中梦旧游。  
曾是洛阳花下客，欲夸风物向君羞。  

欧阳修　夷陵岁暮书事呈元珍表臣  
萧条鸡犬乱山中，时节峥嵘忽已穷。  
游女髻鬟风俗古，野巫歌舞岁年丰。  
平时都邑今为陋，敌国江山昔最雄。  
荆楚先贤多胜迹，不辞携酒问邻翁。  

欧阳修　忆滁州幽谷  
滁南幽谷抱千峰，高下山花远近红。  
当日辛勤皆手植，而今开落任春风。  
主人不觉悲华发，野老犹能说醉翁。  
谁与援琴亲写取，夜泉声在翠微中。  

欧阳修　忆鹤呈公仪  
一笑相髈乐得朋，诵君双鹤句尤清。  
高怀自喜凌云格，俗耳谁思警灵声。  
所好与时虽异趣，累心於物岂非情。  
归休约我携琴去，共看婆沙舞月明。  

欧阳修　忆焦陂  
焦陂荷花照水光，未到十里闻花香。  
焦陂八月新酒熟，秋水鱼肥鱠如玉。  
清河两岸柳鸣蝉，直到焦陂不下船。  
笑向渔翁酒家保，金龟可解不须钱。  
明日君恩许归去，白头酣咏太平年。  

欧阳修　忆龙门  
楚客有归心，因声道故岑。  
依依动春色，蔼蔼望香林。  
山日岩边下，溪云水上◇。  
遥知怀洛社，应复动乡吟。  

欧阳修　忆山示圣俞  
吾思夷陵山，山乱不可究。  
东城一堠余，高下渐冈阜。  
群峰迤逦接，四顾无前後。  
忆尝祗吏役，钜细悉经觏。  
是时秋卉红，岭谷堆缬绣。  
林枯松鳞皴，山老石脊瘦。  
断径履颓崖，孤泉听清溜。  
深行得平川，古俗见耕耨。  
涧荒惊麏奔，日出飞雉雊。  
盘石屡欹眠，绿岩堪解绶。  
幽寻叹独往，清兴思谁侑。  
其西乃三峡，巑怪愈奇富。  
江如自天倾，岸立两崖斗。  
黔巫望西属，越岭通南奏。  
时时县楼对，云雾昏白昼。  
荒烟下牢戊，百仞寒溪漱。  
虾蟆喷水帘，甘液胜饮酎。  
亦尝到黄牛，泊舟听猿狖。  
巉巉起绝壁，苍翠非刻镂。  
阴岩下攒丛，岫穴忽空透。  
遥岑耸孤出，可爱欣欲就。  
惟思得君诗，古健写奇秀。  
今来会京师，车马逐尘瞀。  
颓冠各白发，举酒无蒨袖。  
繁华不可慕，幽赏亦难遘。  
徒为忆山吟，耳热助嘲诟。  

欧阳修　逸老亭  
上相此忘荣，怡然物外情。  
池光开小幌，山翠入重城。  
野鸟窥华衮，春壶劳耦耕。  
枕前双鴈没，雨外一川晴。  
解组金龟重，调琴赤鲤惊。  
虽怀安石趣，岂不为苍生。  

欧阳修　应制赏花钓鱼  
终阙晨霞照雾开，轻尘不动翠华来。  
鱼游碧沼涵灵德，花馥清香荐寿杯。  
梦听钧天声杳默，日长化国景徘徊。  
自◇击壤音多野，帝所赓歌亦许陪。  

欧阳修　鹦鹉螺  
大哉沧海何茫茫，天地百宝皆中藏。  
牙须甲角争光鋩，腥风怪雨洒幽荒。  
珊瑚玲珑巧缀装，珠宫贝阙烂煌煌。  
泥居壳屋细莫详，红螺行沙夜生光。  
负材自累遭刳肠，匹夫怀璧古所伤。  
浓沙剥蚀隐文章，磨以玉粉缘金黄，  
清◇旨酒列华堂。陇鸟回头思故乡，  
美人清歌蛾眉扬，一酹凛冽回春阳。  
物虽微远用则彰，一螺千金价谁量，  
岂若泥下追含浆。  

欧阳修　永阳大雪  
清流关前一尺雪，鸟飞不度人行绝。  
冰连溪谷麋鹿死，风劲野田桑柘折。  
江淮卑湿殊北地，岁不苦寒常疫疠。  
老农自言身七十，曾见此雪才三四。  
新阳渐动爱日辉，微和习习东风吹。  
一尺雪，几尺泥，  
泥深麦苗春始肥。老农尔岂知帝力，  
听我歌此丰年诗。  

欧阳修　永昭陵挽词三首  
与子虽天意，知人昔帝难。  
一言谋早定，九鼎势先安。  
大舜仁由性，成汤治以宽。  
孤臣恩未报，清血但丸澜。  

欧阳修　永昭陵挽词三首  
干戈不用臻无事，朝野多欢乐有年。  
便坐看挥飞白笔，侍臣新和◇梁篇。  
衣冠忽见藏原庙，箫鼓愁闻向洛川。  
寂寞秋风群玉殿，还同恍惚梦钧天。  

欧阳修　永昭陵挽词三首  
行殿沉沉画翣重，凄凉挽铎出深宫。  
攀号不悟龙胡远，侍从犹穿豹尾中。  
日薄山川长起雾，天寒松◇自生风。  
斯民四十年涵煦，耕凿安知荷帝功。  

欧阳修　永州万石亭  
天於生子厚，禀予独艰哉。  
超凌骤拔擢，过盛辄伤摧。  
苦其危虑心，常使鸣声哀。  
投以空旷地，纵横放天才。  
山穷与水险，下上极沿洄。  
故其於文章，出语多崔嵬。  
人迹所罕到，遗踪久荒颓。  
王君好奇士，後二百年来。  
翦藄发幽荟，搜寻得琼瑰。  
威物不自贵，因人乃为材。  
惟知古可慕，岂免今所咍。  
我亦奇子厚，开编每徘徊。  
作诗示同好，为我铭山隈。  

欧阳修　咏雪  
至日阳初复，丰年瑞遽臻。  
飘颻初未积，散漫忽无垠。  
万木青烟灭，千门白昼新。  
往来冲更合，高下著何匀。  
望好登长榭，平堪走画轮。  
马寒毛缩蝟，弓劲力添钧。  
客醉看成眩，儿娇咀且颦。  
虚堂明永夜，高阁照清晨。  
树石诗翁对，川原猎骑陈。  
冻狐乎迷旧穴，饥雀噪空囷。  
此土偏宜稼，而予滥长人。  
应须待和暖，载酒共行春。  

欧阳修　幽谷泉  
踏石弄泉流，寻源入幽谷。  
泉傍野人家，四面深篁竹。  
溉稻满春畴，鸣渠遶茅屋。  
生长饮泉甘，荫泉栽美木。  
潺湲无春冬，日夜响山曲。  
自言今白首，未惯逢朱毂。  
顾我应可怪，每来听不足。  

欧阳修　幽谷晚饮  
一径入蒙密，已闻流水声。  
行穿翠筱尽，忽见青山横。  
山势抱幽谷，谷泉含石泓。  
旁生嘉树林，上有好鸟鸣。  
鸟语谷中静，树凉泉影清。  
露蝉已噂噂，风溜时泠泠。  
渴心不待饮，醉耳倾还醒。  
嘉我二三友，偶同丘壑情。  
环流席高荫，置酒当峥嵘。  
是时新雨余，日落山更明。  
山色已可爱，泉声难久听。  
安得白玉琴，写以朱丝绳。  

欧阳修　幽谷种花洗山  
洗出峰峦看腊雪，栽成花木趁新年。  
史君功行今将满，谁肯同来作地仙。  

欧阳修　游琅琊山  
南山一尺雪，雪尽山苍然。  
涧谷深自暖，梅花应已繁。  
使君厌骑从，车马留山前。  
行歌招野叟，共步青林间。  
长松得高荫，盘石堪醉眠。  
止乐听山鸟，携琴写幽泉。  
爱之欲忘返，但苦世俗牵。  
归时始觉远，明月高峰巅。  

欧阳修　游龙门分题十五首　八节滩  
乱石泻溪流，跳波溅如雪。往来川上人，朝暮愁滩阔。  
更待浮云散，孤舟弄明月。  

欧阳修　游龙门分题十五首　白傅坟  
芳荃奠兰酌，共吊松林里。溪口望山椒，但见浮云起。  

欧阳修　游龙门分题十五首　山槎  
古木卧山腰，危根老盘石。山中苦霜霰，岁久无春色。  
不如岩下桂，开花独留客。  

欧阳修　游龙门分题十五首　上方阁  
闻锺渡寒水，共步寻云嶂。还随孤鸟下，却望层林下。  
清梵远犹闻，日暮空山响。  

欧阳修　游龙门分题十五首　上山  
蹑躥上高山，探险慕幽赏。初惊涧芳早，忽望岩扉敞。  
林穷路已迷，但逐樵歌响。  

欧阳修　游龙门分题十五首　石楼  
高滩复下滩，风急刺舟难。不及楼中客，徘徊川上山。  
夕阳洲渚远，唯见白鸥翻。  

欧阳修　游龙门分题十五首　石笋  
巨石何亭亭，孤生此岩侧。白云与翠雾，谁见琅玕色。  
惟应山鸟飞，百转时来息。  

欧阳修　游龙门分题十五首　宿广化寺  
横槎渡深涧，坡露采香薇。樵歌杂梵响，共向松林归。  
日落寒山惨，浮云随客衣。  

欧阳修　游龙门分题十五首　晚登菩提上方  
野色混晴岚，苍茫辨烟树。行人下山道，犹向都门去。  

欧阳修　游龙门分题十五首　下山  
行歌翠微里，共下山前路。千峰返照外，一鸟投岩去。  
渡口晚无人，系舸芳洲树。  

欧阳修　游龙门分题十五首　伊川泛舟  
春鸡渐生溜，演漾回舟小。沙禽独避人，飞去青林杪。  

欧阳修　游龙门分题十五首　鱼鹰  
日色弄晴川，时时锦鳞跃。轻飞若下韝，岂畏风滩恶。  
人归晚渚静，独傍渔舟落。  

欧阳修　游龙门分题十五首　鱼罾  
春水弄春沙，荡漾流不极。笭箵苦难满，终日沙头客。  
向暮卷空罾，棹歌菱浦北。  

欧阳修　游龙门分题十五首　鸳鸯  
画舷鸣两桨，日暮芳洲路。泛泛风波鸟，双双弄纹羽。  
爱之欲移舟，渐近还飞去。  

欧阳修　游龙门分题十五首　自菩提步月归广化寺  
春岩瀑泉响，夜久山已寂。明月净松林，千峰同一色。  

欧阳修　游彭城公白莲庄  
谢墅多幽赏，华轩曾共寻。  
人闲聊载酒，台迥独披襟。  
水落陂光淡，城当山气阴。  
惟余桃李树，日觉翠蹊深。  

欧阳修　游石子涧  
◇巐高亭古涧隈，偶携嘉客共徘徊。  
席间风起闻天籁，雨後山光入酒杯。  
泉落断崖舂壑响，花藏深崦过春开。  
麏◇禽鸟莫惊顾，太守不将车骑来。  

欧阳修　游太清宫出城马上口占  
拥旆西城一据鞍，耕夫初识劝农官。  
鸦鸣日出林光动，野阔风摇麦浪寒。  
渐暖绿杨才弄色，得晴丹杏不胜繁。  
牛羊鸡犬田家乐，终日思归盍挂冠。  

欧阳修　有马示徐无党  
吾有千里马，毛骨何萧森。  
疾驰如奔风，白日无留阴。  
徐驱当大道，步骤中五音。  
马虽有四足，迟速在吾心。  
六辔应吾手，调和如瑟琴。  
东西与南北，高下山与林。  
惟意所欲适，九州可周寻。  
至哉人与马，两乐不相侵。  
伯乐识其外，徒知价千金。  
王良得其性，此术固已深。  
良马须善驭，吾言可为箴。  

欧阳修　有赠余以端溪绿石枕与蕲州竹簟皆佳物也余既喜睡而得此二者不胜其  
端溪琢出缺月样，蕲州织成双水纹。  
呼儿置枕展方簟，赤日正午天无云。  
黄琉璃光绿玉润，莹净冷滑无埃尘。  
忆昨开封暂陈力，屡乞残骸避烦剧。  
圣君哀怜大臣闵，察见衰病非虚饰。  
犹蒙不使如罪去，特许迁官还旧职。  
选材临事不堪用，见利无◇惟苟得。  
一从僦舍居城南，官不坐曹门少客。  
自然唯与睡相宜，以赖遭闲何惬适。  
从来羸苶苦疲困，况此烦歳正炎赫。  
少壮喘息人莫听，中年鼻轩尤恶声。  
痴儿掩耳谓雷作，◇妇惊窥疑釜鸣。  
苍蝇蠛蠓任缘扑，蠹书懒架抛纵横。  
神昏气浊一如此，言语思虑何由清。  
尝闻李白好饮酒，欲与铛杓同生死。  
我今好睡又过之，身与二物为三尔。  
江西得请在旦暮，收拾归装从此始。  
终当卷簟携枕去，筑室买田清颍尾。  

欧阳修　又和  
凭高寓目偶乘闲，◇服游人见往还。  
明月正临双阙上，行歌遥听九衢间。  
黄金络马追朱幰，红烛笼纱照玉颜。  
与世渐疏嗟老矣，佳辰乐事岂相关。  

欧阳修　又寄许道人  
绿发方瞳瘦骨轻，飘然乘鹤去吹笙。  
郡斋独坐风生竹，疑是疑登长啸声。  

欧阳修　又行次作  
秋色满郊原，人行禾黍间。  
雉飞横断涧，烧响入空山。  
野水苍烟起，平林夕鸟还。  
嵩岚久不见，寒碧更孱颜。  

欧阳修　予作归鴈亭於滑州後十有五年梅公仪来守是邦因取余诗刻于石又以长  
风吹城头秋草黄，仰见鸣鴈初南翔。  
秋草风吹春复绿，南鴈北飞声肃肃。  
城下台边桃李蹊，忆初披荒手植之。  
雪消冰解草木动，因记鸿鴈将归时。  
尔来十载空遗迹，飞鴈年年蹊，  
忆初披荒手植之。雪消冰解草木动，  
因记鸿鴈将归时。尔来十载空遗迹，  
飞鴈年年自南北。台倾余址草荒凉，  
树老无花春寂历。东州太守诗尤美，  
组织文章烂如绮。长篇大句琢方石，  
一日都城传百纸。我思古人无不然，  
慷慨功名垂百年。沉碑身後念陵谷，  
把酒泣下悲山川。一时留赏虽邂逅，  
後世传之因不朽。  

欧阳修　余昔留守南都得与杜祁钱唱和诗有答公见赠二十韵之卒章云报国如乖  
掩涕发陈编，追思二十年。  
门生今白首，墓木已苍烟。  
报国如乖愿，归耕宁买田。  
此言今始残，知不愧黄泉。  

欧阳修　於刘功曹家见杨直讲女奴弹琵琶戏作呈圣俞  
大弦声迟小弦促，十岁娇儿弹啄木。  
啄木不啄新生枝，惟啄槎牙枯树腹。  
花繁蔽日锁空园，树老参天杳深谷。  
不见啄木鸟，但闻啄木声。  
春风和暖百鸟语，山路硗确行人行。  
啄木飞从何处来，花间叶底时丁丁。  
林空山静啄愈响。行人举头飞鸟惊。  
娇儿身小指拨硬，功曹厅冷弦索鸣。  
繁声急节倾四坐，为尔饮尽黄金觥。  
杨君好雅心不俗，太学官卑饭脱粟。  
娇儿两幅青布裙，三脚木床坐调曲。  
奇书古画不论价，盛以锦囊装玉轴。  
披图掩卷有时倦，卧听琵琶仰看屋。  
客来呼儿旋梳洗，满额花钿贴黄菊。  
虽然可爱眉目秀，无奈长饥头颈缩。  
宛陵诗翁勿诮渠，人生自足乃为娱，  
此儿此曲翁家无。  

欧阳修　鱼  
秋水澄清见发毛，锦鳞行处水纹摇。  
岸边人影惊还去，时向绿荷深处跳。  

欧阳修　与李献臣宋子京春集东园得节字  
绿野秀可餐，游骖喜初结。  
芸局苦寂寥，禁署隔清切。  
欢言得幽寻，况此及嘉节。  
鸟唘已关关，泉流初决决。  
紫萼繁若缀，翠苕柔可撷。  
屡期无後时，芳物畏鶗鴃。  

欧阳修　与谢三学士唱和八首　除夜偶成拜上学士三丈  
万瓦青烟夕霭生，斗杓迎岁转东城。  
隋宫守夜沈香燎，楚俗驱神爆竹声。  
玉树罗阶家宴盛，羽觞称寿彩衣荣。  
九门朝客思公甚，向晓天风舞雪霙。  

欧阳修　与谢三学士唱和八首　和八月十五日斋宫对月  
皓月三川静，晴氛万里销。  
灵光望日满，寒色入波摇。  
灏气成山雾，浮云蔽垅苗。  
庙荒阴磷出，苑废露萤飘。  
斋馆心方寂，秋城夜已遥。  
清谈对元亮，琼彩映萧萧。  

欧阳修　与谢三学士唱和八首　和国庠勤讲之什  
春尽沂风暖，芹生泮水清。  
双旌荣照路，博带俨盈庭。  
函丈师临席，锵金壁有经。  
诸生拜玉衮，欣识象丘形。  

欧阳修　与谢三学士唱和八首　和龙门晓望  
雾蒙蒙，晓望平，悠然驱马独吟行。  
烟岚明灭川霞上，凌乱空山百鸟惊。  

欧阳修　与谢三学士唱和八首　和游午桥庄  
晓坛初毕祀，弭盖共寻幽。  
鸟唘林中出，泉声冰下流。  
攀条惊雪尽，翻袂爱风柔。  
好驻城南马，春桑遍陌头。  

欧阳修　与谢三学士唱和八首　陪饮上林院後亭见樱桃花悉已披谢因成七言四  
寻芳长恨见花迟，岂意看花独後期。  
试藉落英聊共醉，为怜残萼更攀枝。  
清香肯以无人减，幽艳惟应有蝶知。  
开谢两堪成怅望，伤春不到柳丝时。  

欧阳修　与谢三学士唱和八首　送学士三丈  
供帐洛城边，征辕去莫攀。  
人醒风外酒，马度雪中关。  
故府谁同在，新年独未还。  
遥应行路者，偏识彩衣斑。  

欧阳修　与谢三学士唱和八首　昨日偶陪後骑同适近郊谨成七言四韵兼呈圣俞  
堤柳才黄已落梅，寻芳弭盖共徘徊。  
桑城日暖蚕催俗，麦垅风和雉应媒。  
别浦人嬉遗翠羽，弋林春废锁歌台。  
归鞍暮逼宫街鼓，府吏应惊便面回。  

欧阳修　与子华原父小饮坐中寄同州江十学士休复  
岁晚忽不乐，相过偶乘闲。  
百年才几时，一笑得亦艰。  
有酒醉嘉客，无钱买娇鬟。  
问予官何为，侍从联朝班。  
朝廷多贤材，何用蒯与菅。  
白发垂两鬓，黄金腰九环。  
奈何章绶荣，饰此木石顽。  
於国略无补，有◇常在颜。  
幸蒙二三友，相与文字间。  
江子独舍我，高鸿去难攀。  
秋风动沙苑，郡阁当南山。  
吟咏日多暇，诏条宽可颁。  
寒云雪纷糅，幽鸟春◇蛮。  
胜事日向好，思君何时。  

欧阳修　雨後独行洛北  
北关望南山，明岚杂紫烟。  
归云向嵩岭，残雨过伊川。  
树绕芳堤外，桥横落照前。  
依依半荒苑，行处独闻蝉。  

欧阳修　雨中独酌二首  
老大世情薄，掩关外郊原。  
英英少年子，谁肯过我门。  
宿云屯朝阴，暑雨清北轩。  
逍遥一◇酒，此意谁与论。  
酒味正薰烈，吾心方浩然。  
鸣禽时一弄，如与古人言。  

欧阳修　雨中独酌二首  
幽居草木深，蒙笼蔽窗户。  
鸟语知天阴，蛙鸣识天雨。  
亦复命◇酒，欣兹却烦暑。  
人情贵自适，独乐非锺鼓。  
出门何所之，闭门谁我顾。  

欧阳修　原甫致斋集禧余亦摄事後庙谨呈拙句兼简圣俞  
受命分行摄上公，紫微人在玉华宫。  
楼台碧瓦辉云日，莲芰清香带水风。  
每接少年嗟老病，尚能联句恼诗翁。  
凌晨已事追佳赏，绿李甘瓜兴未穷。  

欧阳修　远山  
山色无远近，看山终日行。  
峰峦随处改，行客不知名。  

欧阳修　月  
天高月影浸长江，江阔风微水面凉。  
天水相连为一色，更无纤霭隔清光。  

欧阳修　月夕  
月气初升海，屏光半隐扉。  
寒消觉春尽，漏永送筹稀。  
兰烛风惊烬，烟帘雾湿衣。  
清羸急宽带，频减故时围。  

欧阳修　再和  
禁城车马夜喧喧，闲绕危栏去复还。  
遥望觚棱烟霭外，似闻天乐梦魂间。  
岂无◇酒当佳节，况有朋欢慰病颜。  
待得归得花在否，春禽檐际已关关。  

欧阳修　再和  
佳耫能令百事忘，岂惟闲伴倒余缸。  
珍奇来自海千里，皎洁明如璧一双。  
日暖朝笼青石砌，春寒夜宿碧纱窗。  
蛮烟瘴雾虽生处，何必区区忆陋邦。  

欧阳修　再和明妃曲  
汉宫有佳人，天子初未识。  
一朝随汉使，远嫁单于国。  
绝色天下无，一失难再得。  
虽能杀画工，於事竟何益。  
耳目所及尚如此，万里安能制夷狄。  
汉计诚已拙，女色难自夸。  
明妃去时泪，洒向枝上花。  
狂风日暮起，飘泊落谁家。  
红颜胜人多薄命，莫怨春风当自嗟。  

欧阳修　再和圣愈见答  
两畿相望东与西，书来三日犹为稽。  
短篇投子譬瓦砾，敢辱报之金褭蹄。  
文章至宝被埋没，气象往往干云霓。  
飞黄伯乐不世出，四顾骧首空长嘶。  
嗟哉我岂敢知子，论赖子初指迷。  
子言古淡有真味，大羹岂须调以齑。  
怜我区区欲强学，破◇曾不离污泥。  
问子初何得臻此，岂能直到无阶梯。  
如其所得自勤苦，何惮入海求灵犀。  
周旋二纪陪唱和，凡翼每◇鸾凰栖。  
有时争胜不量力，何异弱鲁攻强齐。  
念子京师苦憔悴，经年陋巷听朝鸡。  
儿啼妻噤午未饭，得米宁择秕与稊。  
石上紫豪家故有，剡藤莹滑如玻璃。  
追惟平昔念少壮，零落生死嗟分睽。  
一挥累纸恣奔放，骏若驾骆仍骖骊。  
腹虽枵虚气豪横，犹胜谄笑病夏畦。  
名声不朽岂易得，仕宦得路终当跻。  
年来无物不可爱，花发有酒谁同携。  
问我居留亦何事，方春苦旱忧民◇。  

欧阳修　再至汝阴三绝  
黄栗留鸣桑葚美，紫樱桃熟麦风凉。  
朱轮昔愧无遗爱，白首重来似故乡。  

欧阳修　再至汝阴三绝  
十载荣华贪国宠，一生忧患损天真。  
颍人莫怪归来晚，新向君前乞得身。  

欧阳修　再至汝阴三绝  
水味甘於大明并，鱼肥恰似新开湖。  
十四五年劳梦寐，此时才得少踟蹰。  

欧阳修　再至西都  
伊川不到十年间，鱼鸟今应怪我还。  
浪得浮名销壮节，羞将白发见青山。  
野花向客开如笑，芳草留人意自闲。  
却到谢公题壁处，向风清泪独潺潺。  

欧阳修　早朝  
阊阖初开瑞雾中，丹霞晓日上苍龙。  
鸣鞭响彻廊千步，佩玉声趋戟百重。  
雪後朝寒犹凛冽，柳梢春意已丰茸。  
少年自结芳菲侣，老病惟添睡思浓。  

欧阳修　早朝感事  
疏星牢落晓光微，残月苍龙阙角西。  
玉勒争间随仗入，牙牌当殿报班齐。  
羽仪虽接鸳兼鹭，野性终存鹿与麛。  
笑杀汝阴常处士，十年骑马听朝鸡。  

欧阳修　早春南征寄中诸友  
楚色穷千里，行人何苦赊。  
芳林逢旅鴈，候馆噪山鸦。  
春入河边草，花开水上槎。  
东风一樽酒，新岁独思家。  

欧阳修　早赴府学释奠  
羽龠兴东序，春秋纪上丁。  
行祠汉丞相，学礼鲁诸生。  
俎豆兼三代，樽罍奠两楹。  
雾中槐市暗，日出杏坛明。  
昔齿公卿胄，尝闻弦诵声。  
何须向阙里，首善本西京。  

欧阳修　早夏郑工部园池  
夜雨残芳尽，朝晖宿雾收。  
兰香才馥径，柳暗欲翻沟。  
夏木繁堪结，春蹊翠已稠。  
披襟楚风快，伏槛更临流。  

欧阳修　憎蚊  
扰扰万类殊，可憎非一族。  
甚哉蚊之微，岂足污简牍。  
乾坤量广大，善恶皆含育。  
荒茫三五前，民物交相黩。  
禹鼎象神奸，蛟龙远潜伏。  
周公驱猛兽，人始居川陆。  
尔来千百年，天地得清肃。  
大患已云除，细微遗不录。  
蝇虻蚤虱虮，蜂蝎蛇蝮。  
惟尔於其间，有形才一粟。  
虽微无柰众，惟小难防毒。  
尝闻高邮间，猛虎死凌辱。  
哀哉露筋女，万古雠不复。  
水乡自宜尔，可怪穷边俗。  
晨飧下帷帱，盛暑泥驹犊。  
我来守穷山，地气尤卑溽。  
官闲懒所便，惟睡宜偏足。  
难堪尔类多，枕席厌缘扑。  
熏檐苦烟埃，燎壁疲照烛。  
荒城繁草树，旱气飞炎熇。  
羲和驱日车，当午不转毂。  
清风得夕凉，如赦脱囚梏。  
扫庭露青天，坐月荫嘉木。  
汝宁无他时，忍此见迫促。  
聁聁伺昏黑，稍稍出壁屋。  
填空来若翳，翳隙多可掬。  
丛身疑陷围，聒耳如遭哭。  
猛攘欲张拳，暗中甚飞镞。  
手足不自救，其能营背腹。  
盘餐劳扇拂，立寐僵僮仆。  
端然穷百计，还坐暝双目。  
於吾固不较，在尔诚为酷。  
谁能推物理，无乃乖人欲。  
驺虞凤凰麟，千载不一瞩。  
思之不可见，恶者无由逐。  

欧阳修　赠杜默  
南山有鸣凤，其音和且清。  
鸣於有道国，出则天下平。  
杜默东土秀，能吟凤凰声。  
作诗几百篇，长歌仍短行。  
携之入京邑，欲使众耳惊。  
来时上师堂，再拜辞先生。  
先生颌首遣，教以勿骄矜。  
赠之三豪篇，而我滥一名。  
杜子来访我，欲求相和鸣。  
顾我文字卑，未足当豪英。  
岂如子之辞，铿鍠间镛笙。  
淫洼俗所乐，百鸟徒嘤嘤。  
杜子卷舌去，归衫翩以轻。  
京东聚群盗，河北点新兵。  
饥荒与愁苦，道路日以盈。  
子盍引其吭，发声通下情。  
上闻天子聪，次使宰相听。  
何必九包禽，始能瑞尧庭。  
子诗何时作，我耳久已倾。  
愿以白玉琴，写之朱丝绳。  

欧阳修　赠歌者  
病客多年掩绿◇，今宵为尔一颜醺。  
可怜玉树庭花後，又向江都月下闻。  

欧阳修　赠李士宁  
蜀狂士宁者，不邪亦不正。  
混世使人疑，诡谲非一行。  
平生不把笔，对酒时高咏。  
初如不著意，语出多奇劲。  
倾财解人难，去不道名姓。  
金钱买酒醉高楼，明月空床眠不醒。  
一身四海即为家，独行万里聊乘兴。  
既不采药卖都市，又不点石化黄金。  
进不干公卿，退不隐山林。  
与之游者但爱其人而莫见其术，安知其心。  
吾闻有道之士游心太虚，逍遥出入，  
常与道俱。故能入火不热，  
入水不濡。尝闻其语，  
而未见其人也，岂斯人之徒欤。  
不然言不纯师，行不纯德，  
而滑稽玩世，其东方朔之流乎。  

欧阳修　赠庐山僧居讷  
方瞳如水衲披肩，邂逅相逢为洒然。  
五百僧中得一士，始知林下有遗贤。  

欧阳修　赠梅圣俞  
黄鹄刷金衣，自言能远飞。  
择侣异栖息，终年修羽仪。  
朝下玉池饮，暮宿霜桐枝。  
徘徊且垂翼，会有秋风时。  

欧阳修　赠潘道士  
门无车辙紫苔侵，鸡犬萧条陋巷深。  
寄语弹琴潘道士，雨中寻得越江吟。  

欧阳修　赠潘景温叟  
秦卢不世出，俗子相矜夸。  
治疾不知源，横死纷如麻。  
番阳奇男子，衣冠本儒家。  
学本得心诀，照底穷根厓。  
泠然鉴五藏，曾靡毫厘差。  
公卿扫榻迎，黄金载盈车。  
语言无羽翰，飞入万齿牙。  
相逢京洛下，使我惊且嗟。  
七年慈母病，庸工口咿哑。  
恨不早见君，以乞壶中砂。  
通宵耳高论，饮恨知何涯。  
瞥然别我去，征途指烟霞。  
孤云不可留，泪线风中斜。  

欧阳修　赠沈博士歌  
沈夫子，胡为醉翁吟，  
醉翁岂能知尔琴。滁山高绝滁水深，  
空岩悲风夜吹林。山溜白玉悬青岑，  
一泻万仞源莫寻。醉翁每来喜登临，  
醉倒石上遗其簪，云荒石老岁月侵。  
子有三尺徽黄金，写我幽思穷崎嶔。  
自言爱此万仞水，谓是太古之遗音。  
泉淙石乱到不平，指下呜咽悲人心。  
时时弄余声，言语软滑如春禽。  
嗟呼沈夫子，尔琴诚工弹且止。  
我昔被谪居涤山，名虽为翁实少年。  
坐中醉客谁最贤，杜彬琵琶皮作弦。  
自从彬死世莫传，玉练锁声入黄泉。  
死生聚散日零落，耳冷心衰翁索莫。  
国恩未报◇禄厚，世事多虞嗟力薄。  
颜摧鬓改其一翁，心以忧醉安知乐。  
沈夫子谓我，翁言何苦悲，  
人生百年间，饮酒能几时。  
揽衣推琴起视夜，仰见河汉西南移。  

欧阳修　赠沈遵  
群动夜息浮云阴，沈夫子弹醉翁吟。  
醉翁吟，以我名，  
我初闻之喜且惊。宫声三叠何泠泠，  
酒行暂止四坐倾。有如风轻日暖好鸟语，  
夜静山响春泉鸣。坐思千岩万壑醉眠处，  
写君三尺膝上横。沈夫子，  
恨君不为醉翁客，不见翁醉山间亭。  
翁欢不待丝与竹，把酒终日听泉声。  
有时醉倒枕溪石，青山白云为枕屏。  
花间百鸟唤不觉，日落山风吹自醒。  
我时四十犹强力，自号醉翁聊戏客。  
尔来忧患十年间，鬓发未老嗟先白。  
滁人思我虽未忘，见我今应不能识。  
沈夫子，爱君一◇复一琴，  
万事不可干其心。自非曾是醉翁客，  
莫向俗耳求知音。  

欧阳修　赠王介甫  
翰林风月三千首，吏部文章二百年。  
老去自怜心尚在，後来谁与子争先。  
朱门歌舞争新态，绿绮尘埃试拂弦。  
常恨闻名不相识，相逢◇酒盍留连。  

欧阳修　赠无为军李道士二首  
无为道士三尺琴，中有万古无穷音。  
音如石上泻流水，泻之不竭由源深。  
弹虽在指声在意，听不以耳而以心。  
心意既得形骸忘，不觉天地白日愁云阴。  

欧阳修　赠无为军李道士二首  
李师琴纹如卧蛇，一弹使我三咨嗟。  
五音商羽主肃杀，飒飒坐上风吹沙。  
忽然黄锺回暖律，当冬草木皆萌芽。  
郡斋日午公事退，荒凉树石相交加。  
李师一弹凤凰声，空山百鸟停呕哑。  
我怪李师年七十，面目明秀光如霞。  
问胡以然笑语我，慎勿辛苦求丹砂。  
惟当养其根，自然烨其华。  
又云理身如理琴，正声不可干以邪。  
我听其言未云足，野鹤何事还思家。  
抱琴揖我出门去，猎猎归袖风中斜。  

欧阳修　赠许道人  
洛城三月乱◇飞，颍阳山中花发时。  
◇来车马游山客，贪看山花踏山石。  
紫云仙洞锁云深，洞中有人人不识。  
飘飘许子旌阳後，道骨仙风本仙胄。  
多年洗耳避世喧，独卧寒岩听山溜。  
至人无心不算心，无心自得无穷寿。  
忽来顾我何殷懃，笑我白发老红尘。  
子归为筑岩前室，待我明年乞得身。  

欧阳修　赠学者  
人禀天地气，乃物中最灵。  
性虽有五常，不学无由明。  
轮曲揉而就，木直在中绳。  
坚金砺所利，玉琢器乃成。  
仁义不远躬，勤勤入至诚。  
学既积於心，犹木之敷荣。  
根本既坚好，蓊郁其干茎。  
尔曹直勉勉，无以吾言轻。  

欧阳修　赠隐者  
五岳嵩当天地中，闻伊仍在最高峰。  
山藏六月阴崖雪，潭养千年蜕骨龙。  
物外自应多至乐，人间何事忽相逢。  
饮罢飘然不辞决，孤云飞去杳无踪。  

欧阳修　斋宫感事寄原甫学士  
曾向斋宫咏麦秋，绿阴佳树覆墙头。  
重来满地新霜叶，却忆初闻黄栗留。  

欧阳修　斋宫尚有残雪思作学士时摄事于此尝有闻◇诗寄原父因而有感四首  
雪压枯条◇未抽，春寒憀栗作春愁。  
却思绿叶清阴下，来此曾闻黄栗留。  

欧阳修　斋宫尚有残雪思作学士时摄事于此尝有闻◇诗寄原父因而有感四首  
老来何与青春事，闲处方知白日长。  
自恨乞身今未得，齿牙浮动鬓苍浪。  

欧阳修　斋宫尚有残雪思作学士时摄事于此尝有闻◇诗寄原父因而有感四首  
两京平日接英髦，不独诗豪酒亦豪。  
休把青铜照双鬓，君谟今已白刁骚。  

欧阳修　斋宫尚有残雪思作学士时摄事于此尝有闻◇诗寄原父因而有感四首  
诗篇自觉随年老，酒力犹能助气豪。  
兴味不衰惟此尔，其余万事一牛毛。  

欧阳修　张仲通示墨竹嗣以嘉篇岂胜钦玩聊以四韵仰酬厚贶  
数竿苍翠写生绡，寄我公斋伴寂寥。  
不待雪霜常凛凛，虽无风雨自萧萧。  
嗟予心志俱憔悴，羡子文章骋富饶。  
嗣以嘉篇诚厚贶，远惭为报乏琼瑶。  

欧阳修　张主簿东斋  
官舍掩寒扉，聊同隐者栖。  
浮流穿竹过，山鸟入城啼。  
宾主高谈胜，心冥外物齐。  
惟应朝枕梦，长厌隔邻鸡。  

欧阳修　招许主客  
欲将何物招嘉客，惟有新秋一味凉。  
更扫广庭宽百亩，少容明月放清光。  
楼头破监看将满，瓮面浮蛆拨已香。  
仍约多为诗准备，共防梅老敌难当。  

欧阳修　诏重修太学诗  
汉诏崇儒术，虞庠讲帝猷。  
丛楹新宝构，万杵逐欢讴。  
照烂云甍丽，回环壁水流。  
冠童仪盛鲁，蒿柱德同周。  
舞翟弥文郁，横经盛礼修。  
微生听昕鼓，愿齿夏弦游。  

欧阳修　折刑部海棠戏赠圣俞二首  
摇摇墙头花，笑笑弄颜色。  
荒凉众草间，露此红的皪。  
草木本无情，及时如自得。  
青春不可恃，白日忽已昃。  
绕之重吟哦，归坐成叹息。  
人生浪自苦，得酒且开释。  
不见宛陵翁，作诗头早白。  

欧阳修　折刑部海棠戏赠圣俞二首  
摇摇墙头花，艳艳争青娥。  
朝见开尚少，暮看繁已多。  
不惜花开繁，所惜时节过。  
昨日枝上红，今日随流波。  
物理固如此，去来知奈何。  
达人但饮酒，壮士徒悲歌。  

欧阳修　镇阳残杏  
镇阳二月春苦寒，东风力溺冰雪顽。  
北潭跬步病不到，何暇骑马寻郊原。  
鵰丘新晴暖已动，砌下流水来潺潺。  
但闻檐间鸟语变，不觉桃杏开已阑。  
人生一世浪自苦，盛衰桃杏开落间。  
西亭昨日偶独到，犹有一树当南轩。  
残芳烂漫看更好，皓若春雪团枯繁。  
无风已恐自零落，长条可爱不可攀。  
犹堪携酒醉其下，谁肯伴我颓巾冠。  

欧阳修　镇阳读书  
春深夜苦短，灯冷焰不长。  
尘蠹文字细，病眸濮无光。  
坐久百骸倦，中遭群虑戕。  
寻前顾後失，得一念十忘。  
乃知学在少，老大不可强。  
废书谁与语，叹息自悲伤。  
因忆石夫子，徂徕有茅堂。  
前年来京师，讲学居上庠。  
青衫缀朝士，面有数亩桑。  
不耐群儿嗤，束书归故乡。  
却寻茅堂在，高卧泰山傍。  
圣经日陈前，弟子罗两厢。  
大论叱佛老，高声诵虞唐。  
宾朋足枣栗，儿女饱糟糠。  
虽云待官阙，便欲解朝裳。  
有似蚕作茧，缩身思自藏。  
嗟我一何愚，贪得不自量。  
平生事笔砚，自可娱文章。  
开口揽时事，论议争煌煌。  
退之尝有云，名声暂膻香。  
误蒙天子知，侍从列班行。  
官荣日已宠，事业闇不彰。  
器小以任大，跻颠理之堂。  
圣君虽不诛，在汝岂自遑。  
不能虽欲止，恥若失其方。  
却欲寻旧学，旧学已榛荒。  
有类邯郸步　　两失皆茫茫。  
便欲乞身去，君恩厚须偿。  
又欲求一州，俸钱买归装。  
譬如归巢鸟，将栖少徊翔。  
自觉诚未晚，收愚老缣缃。  

欧阳修　郑驾部射圃  
梦早西堂射圃连，兰苕初日露华鲜。  
晕含画的弦开月，牙算行筹酒满船。  
镂管思催吟韵剧，妓帘阴薄舞衣翩。  
当筵独愧探牛炙，俭府芙蓉客尽贤。  

欧阳修　郑十一先辈赴四明暮  
梁汉褒斜险，夫君畏远淴　。  
家临越山下，帆入海潮头。  
岸柳行稍尽，江蓴归渐秋。  
故乡看衣锦，宁羡李膺舟。  

欧阳修　至喜堂新开北轩手植楠木两株走笔呈元珍表臣  
为怜碧砌宜佳树，自斸苍苔选绿丛。  
不向芳菲趁开落，直须霜雪见青◇。  
披条泫转清晨露，响叶萧骚半夜风。  
时扫浓阴北窗下，一枰闲且伴衰翁。  

欧阳修　智蟾上人游南岳  
终日念云壑，南归心浩然。  
青山入楚路，白水望湖田。  
野渡惟浮◇，山家少施钱。  
到时春尚早，收茗绿岩前。  

欧阳修　中秋不见月问客  
试问玉蟾寒皎皎，何如银烛乱荧荧。  
不知桂魄今何在，应在吾家紫石屏。  

欧阳修　重读徂徕集  
我欲哭石子，夜开徂徕编。  
开编未及读，涕泗已涟涟。  
勉尽三四章，收泪辄忻懽。  
切切善恶戒，丁宁仁义言。  
如弭子谈论，疑子立我前。  
乃知长在世，谁谓已沉泉。  
昔也人事乖，相从常苦艰。  
今而每思子，开卷子在颜。  
我欲贵子文，刻以金玉联。  
金可烁而销，玉可碎非坚。  
不若书以纸，六经皆纸传。  
但当书百本，传百以为千。  
或落於四夷，或藏在深山。  
待彼谤焰熄，放此光芒悬。  
人生一世中，长短无百年。  
无穷在其後，万世在其先。  
得长多几何，得短未足怜。  
惟彼不可朽，名声文行然。  
谗诬不须辨，亦止百年间。  
百年後来者，憎爱不相缘。  
公议然後出，自然见媸妍。  
孔孟困一生，毁逐遭百端。  
後世苟不公，至今无圣贤。  
所以忠义士，恃此死不难。  
当子病方革，谤辞正腾喧。  
众人皆欲杀，圣主独保全。  
已埋犹不信，仅免斫其棺。  
此事古未有，每思辄长叹。  
我欲犯众怒，为子记此冤。  
下纾冥冥忿，仰叫昭昭天。  
书於苍翠石，立彼崔嵬巅。  
询求子世家，恨子儿女顽。  
经岁不见报，有辞未能铨。  
忽开子遗文，使我心已宽。  
子道自能久，吾言岂须镌。  

欧阳修　重赠刘原父  
忆昨君当使北时，我往别君饮君家。  
爱君小鬟初买得，如手未触新开花。  
醉中上马不知夜，但见九陌灯火人諠哗。  
归来不记与君别，酒醒起坐空咨嗟。  
自我我亦随往矣，行即逢君何恨邪。  
岂知前後不相及，岁月◇◇行无涯。  
古北岭口踏新雪，马盂山西看落霞。  
风云暮惨失道路，◇谷夜静闻◇◇。  
行迷方向但看日，度尽山险方逾沙。  
客心渐远诚易感，见君虽晚喜莫加。  
我後君归祗十日，君先跃马未足夸。  
新年花发见回鴈，归路柳暗藏娇鸦。  
而今春物已烂漫，念昔草木冰未芽。  
人生每苦劳事役，老去尚能怜物华。  
从今有暇即相过，安得载酒长盈车。  

欧阳修　舟中寄刘昿秀才  
东南天阔漾归流，西北云高断寸眸。  
明月随人来远浦，青山答鼓送行舟。  
归心逐梦成鱼鸟，夜汉看星识斗牛。  
酽酒开樽谁共醉，清江聊且玩游鯈。  

欧阳修　舟中望京邑  
东北归川决决流，泛艎青渚暂夷犹。  
遥登灞岸空回首，不见长安但举头。  
挥手嵇琴空堕睫，开樽鲁酒不忘忧。  
青门柳色春应遍，犹自留连杜若洲。  

欧阳修　昼锦堂  
昔憩甘棠长旧围，重来城郭叹人非。  
随车仍是为霖雨，被衮何如衣锦归。  

欧阳修　朱家曲  
行人傍衰柳，路向古河穷。  
桑柘田畴美，渔商市井通。  
薪歌晚入浦，舟子夜乘风。  
旅舍孤烟外，天京王气中。  
山川许国近，风俗楚乡同。  
宿客鸡鸣起，驱车犹更东。  

欧阳修　竹间亭  
高亭昭初日，竹影凉萧森。  
新篁渐解箨，翠色日已深。  
雨多苔莓青，幽径无人寻。  
静趣久乃得，暂来聊解襟。  
清风飒然生，鸣鸟送好音。  
佳时不易得，浊酒聊自斟。  
兴尽即言返，重来期抱琴。  

欧阳修　竹间亭  
啾啾竹间鸟，日夕相嘤鸣。  
悠悠水中鱼，出入藻与萍。  
水竹鱼鸟家，伊谁作斯亭。  
翁来无车马，非与弹戈并。  
潜者入深渊，飞者散纵横。  
奈何翁屡来，浪使飞走惊。  
忘尔荣与利，脱尔冠与缨。  
还来寻鱼鸟，傍此水竹行。  
鸟语弄苍翠，鱼游耫清澄。  
而翁乃何为，独醉还自醒。  
三者各自适，要归亦同情。  
翁乎知此乐，无厌日来登。  

欧阳修　子华学士儤直未满遽出馆伴病夫遂当轮宿辄成拙句奉呈  
万钉宝带烂腰鑗，赐宴新陪一笑欢。  
金马并游年最少，玉堂初直夜犹寒。  
自嗟零落凋颜鬓，晚得飞翔接羽翰。  
今日遽闻催递宿，不容多病养衰残。  

欧阳修　紫石屏歌  
月从海底来，行上天东南。  
正当天中时，下照千丈潭。  
潭心无风不动，倒影射入紫石岩。  
月光水洁石莹净，感此阴魄来中潜。  
自从月入此石中，天有两曜分为三。  
清光万古不磨灭，天地至宝难藏缄。  
天公呼雷公，夜持巨斧隳崭岩。  
堕此一片落千仞，皎然寒镜在玉◇。  
虾◇白兔走天上，空留桂影犹杉杉。  
景山得之惜不得，赠我意与千金兼。  
自云每到月满时，石在暗室光出檐。  
大哉天地间，万怪难悉谈。  
嗟予不度量，每事思穷探。  
欲将两耳目所及，而与造化争毫纤。  
煌煌三辰行，日月尤尊严。  
若令下与物为比，扰扰万类将谁瞻。  
不然此石竟何物，有口欲说嗟如钳。  
吾奇苏子胸，罗列万象中包含。  
不惟胸宽胆亦大，屡出言语惊愚凡。  
自吾得此石，未见苏子心怀惭。  
不经老匠先指决，有手谁敢施镌鑱。  
呼工画石持寄似，幸子留其无谦。  

欧阳修　自河北贬滁州初入汴河闻鴈  
阳城淀里新来鴈，趁伴南飞逐越船。  
野岸柳黄霜正白，五更惊破客愁眠。  

欧阳修　自勉  
引水浇花不厌勤，便须已有镇阳春。  
官居处处如邮传，谁得三年作主人。  

欧阳修　自岐江山行至平陆驿五言二十四韵  
岐江望平陆，百里千余岭。  
萧条断烟火，莽苍无人境。  
峰峦互前後，南北失壬丙。  
天秋云愈高，木落岁方冷。  
水涉愁蜮射，林行忧虎猛。  
万仞悬岩崖。一彴履枯梗。  
缘危类◇猱，陷淖若蛙黾。  
腰舆惧倾扑，烦马倦鞭警。  
攀跻诚畏涂，习俗羡蛮犷。  
度隘足虽踠，因高目还骋。  
九野画荆衡，群山乱巫郢。  
烟岚互明灭，点缀成图屏。  
时时度深谷，往往得佳景。  
翠树郁如盖，飞泉溜垂绠。  
幽花乱黄紫，蒨粲弄光影。  
山鸟啭成歌，寒蜩噂如哽。  
登临虽云劳，巨细得周省。  
晨装趁徒旅，夕宿访闾井。  
村暗水茫茫，鸡鸣星耿耿。  
登高近佳节，归思时引领。  
溪菊荐山◇，田鴽佐烹鼎。  
家近梦先归，夜寒衾屡整。  
崎岖念行役，昔宿已为永。  
岂如江上舟，棹歌方酩酊。  

欧阳詹　公宇芦  
渔家分得两三茎，公退徐吟思倍清。  
官满不将归旧隐，萧萧留与后人听。  

欧阳詹　句  
啼猿非有恨，行客自多悲。  
不知吹者意，何似听人心。  
横琴遮远洞，举手出高峰。  

鸥阳凯士　句  
冰姿元住藐姑山。  

潘伯虎　大涤洞天留题  
平生闻有洞霄奇，三载京华梦里知。  
非藉贤侯为引领，那因小子获追随。  
危坡滑滑凭与上，古洞阴阴秉烛窥。  
万壑千岩游未遍，又催归骑向东篱。  

潘朝英　题金龟山如画轩四首  
古木摇阴绿插空，梵宫寂寞草发忪。  
可怜昔日掀天事，曾对君王跨六龙。  

潘朝英　题金龟山如画轩四首  
春潮暮落海门山，百艇齐飞牡蛎滩。  
分得鱼暇归野市，满江鸥鹭夕阳间。  

潘朝英　题金龟山如画轩四首  
乱壑收云接涨澜，一天风露夜漫漫。  
金鳖不动涵坤轴，海月腾空万宇寒。  

潘朝英　题金龟山如画轩四首  
倦客登临力已疲，高僧故索小窗诗。  
江山最好君知否，春去秋来烟雨时。  

潘柽　出郭  
酤酒三家市，题诗十里塘。  
薄云鸥外影，空翠马头香。  
出郭知无事，寻僧有底忙。  
终当成野逸，小筑近沧浪。  

潘柽　次韵酬陆放翁  
瘦藤白苧岸乌纱，随分酬春领物华。  
西崦三椽休问舍，南湖一带近栽花。  
眼昏客忱多储菊，肺渴僧庖屡借茶。  
无事閒门便早睡，清灯唤起为吟家。  

潘柽　过虞美人墓  
樽前一曲奈何歌，千古英雄恨不磨。  
女子在军今莫问，君王愎谏向来多。  
最怜秋雨添狐穴，谁与春醪酹棘窠。  
一朽何须论异域，寄声青冢太媕婀。  

潘柽　还自钱塘道中  
江上青山落照边，江头归客木兰船。  
春鸥自共潮回去，一点飞来是柳绵。  

潘柽　简徐判院  
风谊峥嵘昔未亲，正悬一榻待高人。  
当年曾接东莱话，今日宁嫌北阮贫。  
世味梅花开野水，诗情马首没黄尘。  
何时载酒从君去，灵鹫峰前借早春。  

潘柽　句  
一树黄葵金盏侧，劝人相对醉西风。  

潘柽　客舍  
急雨呜空壁，轻寒上薄帏。  
愁多空被酒，梦短不成归。  
暗想桃花落，遥怜燕子飞。  
偷儿欺客寝，夜静卷春衣。  

潘柽　丽春花  
梁苑花销去，黄台果自薰。  
不同莺子粟，别是石榴裙。  
婀娜才胜掌，参差莫梦云。  
王郎寻水竹，驻履几殷勤。  

潘柽　鹭  
银潢河限鹊查查，看得桥成度宝车。  
如许风标无用处，年年分占水葓花。  

潘柽　平江道中  
不载图书载酒杯，姑苏台下小徘徊。  
东风不识人心老，摆柳吹花一并来。  

潘柽　上龟山寺  
菜花开处认遗基，荒屋残僧未忍离。  
寺付丙丁应有数，岸分南北最堪悲。  
金铃塔上如相语，铁佛风前亦敛眉。  
野匠不知行客意，竞磨浓墨打顽碑。  

潘柽　书姜夔昔游诗后  
我行半天下，未能到潇湘。  
君诗如画图，历历记所尝。  
起我远游兴，其如须毛霜。  
何以舒此怀，转轸移清商。  

潘柽　送友人游金陵  
酒尽谭余意转新，北风一舸下寒津。  
遥知白下登楼处，正欠黄初着句人。  
往事省来多岁月，旧游痚似晓星辰。  
半山斜日荒凉寺，更有残碑待拂尘。  

潘柽　岁莫怀旧  
白发将朱颜，一去几时返。  
怀哉不能寐，展转复展转。  
雀噪晓窗白，鸡鸣芳岁晚。  
梅花眼中春，故情千里远。  

潘柽　题钓台  
蝉空未必似羊裘，出处当时已熟筹。  
但得诸公依日月，不妨老子卧林丘。  
英雄陈迹千年在，香火空山万木秋。  
自笑黄尘吹鬓客，爱来祠下系孤舟。  

潘柽　雁荡道中  
千丈岩头一点红，春风吹落浅莎中。  
山僧倚杖移时去，说似溪边采药翁。  

潘柽　遇旧有感  
人间百寒暑，正似须臾期。  
当年同袍子，一见雪满颐。  
不惟形容变，亦复声音移。  
坐定问姓字，始省从师时。  
见此发咏叹，劳生果何为。  
不如多饮酒，满腹同鸱夷。  

潘柽　赠姜白石  
世间官职似樗蒲，采到枯松亦大夫。  
白石道人新拜号，断无缴駮任称呼。  

潘柽　赠姜邦杰  
诗人拥节古来稀，今见梅山际盛时。  
传世篇章红锦烂，去天门户碧油垂。  
风霜气老同陈柏，亭馆花开对蜀葵。  
应记灞桥人寂寞，依然风雪撚霜髭。  

潘柽　霅上简娄舜章  
鸡头旋煮莲新拗，簇凤排花鱠更鲜。  
清夜故人情客到，小船载酒大船边。  

潘柽　自滁阳回至乌衣镇  
行人元不恨长途，下马旗亭酒可沽。  
回首琅琊山不见，西风吹起豆田乌。  

潘诚　皇恩寺  
睿泽覃灵敏百年，海山高处有祗园。  
禅林自是三三界，尘世谁知十二门。  
诗客迢迢寻闰路，禅翁特特起谈轩。  
香米顶上垂东注，万派分明出一源。  

潘畴　咏钓台  
不到危台久，重来恰十年。  
壮怀今扫尽，遗象只依然。  
老我从疏拙，微官合弃捐。  
归来营钓艇，长此卧风烟。  

潘畴　咏钓台  
古屋颠岩上，荒祠落叶中。  
乞灵无俗驾，垂世有高风。  
鸟语谷相答，鱼游溪若空。  
徘徊欲忘去，船背夕阳红。  

潘初　登楼吟  
朝向蓬莱游，暮归蕊珠宿。  
偶然折断玉龙腰，降下凡间三十六。  

潘从大　疏斋以旧作题渊明归来图诗见赠依韵奉和  
公归为三径松，取节荆轲雠祖龙，  
平生大义要其终。遁身甘混田舍翁，  
肯随一世皆尚同。言言易水诗见志，  
抚卷陡觉辞深雄，谁知笔补造化工。  
寓怀曲蘖匪昏醉，孤忠耿耿蟠心胸。  
纡辔几许尘埃中，柴桑不与车马通。  
八表同昏雨蒙蒙，皦日通天西复东。  
当年荣木随时穷，黄花今犹傲秋风。  
拜公遗像读公传，眼高千载为之空。  

潘从大　疏斋用前韵记响山之游依韵奉答  
空山在昔森万松，两贤曾此登虬龙，  
流风馀韵无时终。我来寒栖鬓成翁，  
人生出处何心同。梦破邯郸几富贵，  
战退蛮独相长雄，静定要与山争功。  
绣衣光华照岩壑，豁然纳我云梦胸。  
群峰飞翠匏樽中，仙源还□渔舟通。  
须臾烟霏散空蒙，楼观隐约孤城东。  
感慨千古思无穷，啸歌抵掌生英风。  
黄金易求此乐少，野人何计箪瓢空。  

潘从大　谢人惠鱼米  
读书干禄不医贫，馔厌寒葅甑欲尘。  
自笑凄凉弹铗客，欣逢慵慨指囷人。  
江南缩项鲜堪鱠，浙右长腰色胜银。  
盂饭杯羹饱扪腹，鬓迈岁事又从新。  

潘从大　谢张御史见访  
绿满山人屐齿苔，蓬门长日为谁开。  
那知御史秋霜笔，携得春风满袖来。  

潘从大　赠无庵沈相师  
喜见人间百岁翁，青鞋藜杖步如风。  
一庵无处知身幻，四海行来觉眼空。  
论相又看新进士，挑诗多识旧名公。  
承平往事谁知得，闲听高谈梦寐同。  

潘大临　春日书怀  
舟楫凌漳水，风涛接蠡湖。  
龙媒成跬步，骊颔脱微躯。  
乐土供游戏，深文苦絷拘。  
胸中虽磈磊，墙外或歌呼。  
老去嵇刃懒，归来甯子愚。  
千钟真臭腐，十畮借膏腴。  
春雨何曾密，园花竟自都。  
小桥藏细柳，方沼出新蒲。  
酒熟拈巾漉，经传带雨锄。  
行盘随所有，坐客几时无。  
日转淮阴暮，门通鸟迳迂。  
仰头看哺鷇，引手亦将雏。  
抚事盆缫茧，劳生户转枢。  
形骸浮大块，毛发燎红炉。  
借问青宫犊，何如浊水凫。  
士衡甘食酷，张翰合思鲈。  
世论几胶柱，人心尽好竽。  
屠龙非至计，射雉屈良图。  
借箸方隆汉，推枰已灭吴。  
从渠画麟阁，吾自著潜夫。  

潘大临　次韵黄泽简亭  
使者旌麾开书阴，幽亭万个竹竿深。  
月乘佛界生清影，风入僧垣作好音。  
活国五年持节手，补天三尺转圜心。  
召还有命方乘传，莫遣幽人气象侵。  

潘大临　答王立之惠书  
归自江南即定居，漫劳新友问何如。  
刚肠肯为藜羹转，病骨聊凭竹杖扶。  
南圃土腴千树橘，东湖春水百金鱼。  
明年生计应堪说，待倩君倩买异书。  

潘大临　登大别眺望  
人争汉口渡，日落阳台坂。  
鼓吹隔岸闻，楼观排云见。  

潘大临　和张文潜痛字韵  
文章迩来气焰低，圣经颇遭余子弄。  
公归除□□□□，荆舒之说惩应痛。  

潘大临　洪氏倦壳轩  
封胡羯末谢，龟驹玉鸿洪。  
千载望四谢，四洪天壤同。  

潘大临　寄德操均父  
文如二稚徒怀壁，武似三明却{左韦右长}弓。  
松桧参天西邑路，时时骑马访庞公。  

潘大临　江间作  
白鸟没飞烟，微风逆上舡。  
江从樊口转，山自武昌连。  
日月悬终古，乾坤别逝川。  
罗浮南斗外，黔府古河边。  

潘大临　江间作  
波浪三江口，风云八字山。  
断崖东北际，虚艇有无间。  
卧柳堆生岸，跳鱼水捣弯。  
悠然小轩冕，幽兴满乡关。  

潘大临　江间作  
西山连虎穴，赤壁隐龙宫。  
形胜三分国，波流万世功。  
沙明拳宿鹭，天阔退飞鸿。  
最羡鱼竿客，归舡雨打篷。  

潘大临　江间作  
落日春江上，无人倚杖时。  
私蛙鸣鼓吹，官柳舞腰支。  
猎远频翻臂，渔深数治丝。  
我犹无彼是，风岂有雄雌。  

潘大临　江夏别鲁直送之宜州  
翰墨精神全魏汉，文章波澜似春秋。  
可是中州著不得，江南已远更宜州。  

潘大临　句  
八字山头雁，武昌江上鱼。  

潘大临　句  
归来陶隐居，拄颊西山云。  

潘大临　句  
两屐上层楼，一目略千里。  

潘大临　句  
满城风雨近重阳。  

潘大临　句  
诗束牛腰藏旧稿，尽论马尾辨雠。  

潘大临　句  
思君带孔移。  

潘大临　句  
无酒到愁边。  

潘大临　哭东坡  
元佑丝纶两汉前，曲刑意得龙光宣。  
裕陵圣德如天大，谁道微臣敢议天。  

潘大临　哭东坡  
公与文忠总遇谗，谗人有口直须缄。  
声名百世谁常在，公与文忠北斗南。  

潘大临　梅  
非云非雪月初浮，疑是佳人狐白裘。  
细雨狂风莫欺折，冰肌玉骨未禁愁。  

潘大临　诗一首  
胡子云中白鹤，林生初发芙蓉。  
吴十九成雅奏，饶三百炼奇锋。  
南州复见高士，东山行起谢公。  
信祖真成德祖，立之无愧行中。  
吴生可共南郡，老夫宁附石崇。  
闻雅已倾重客，说谈仍得王戎。  
冠盖城南高会，山阴未扫余风。  
客散日衔西壁，主人不道尊空。  

潘大临　题陈德秀画四季枕屏图五首  
乱山深处碧波流，隔岸垂杨击小舟。  
无数桃花伴春梦，梦中还作武陵游。  

潘大临　题陈德秀画四季枕屏图五首  
茅瞻竹阁枕回溪，柳外平桥拍水低。  
在藻白鱼知鹭下，穿林黄雀觉蝉嘶。  

潘大临　题陈德秀画四季枕屏图五首  
锦树连云烂不收，山河风景一番秋。  
老夫枕簟便凉夜，不比新亭去国愁。  

潘大临　题陈德秀画四季枕屏图五首  
江树溟蒙雪暗天，似闻寒雁破昏烟。  
相思此夜堪乘兴，试问渔翁觅钓船。  

潘大临　题陈德秀画四季枕屏图五首  
好景入诗皆可画，未知陈子画中诗。  
疑公便是褚季野，正尔不言行四时。  

潘大临　题张圣言画四时景物  
我到淮南几见春，一身蓑笠蔽烟雨。  
桃花林里有人家，疑是柯山最深处。  

潘大临　题张圣言画四时景物  
成阴众木与天参，日暮风雨地轴翻。  
曾向庐山问行李，石门西路接僧垣。  

潘大临　题张圣言画四时景物  
荻花索索水津津，日落空山开霁新。  
松下有人摩诘似，与渠烟火作比邻。  

潘大临　题张圣言画四时景物  
云蒙山头雪翻空，飞鸟绕树困号风。  
关山淮水失微路，酒炉曾借衰颜红。  

潘大临　题赵承远所藏大年画平远二首  
吴头楚尾散花洲，天阔波云恰下鸥。  
帝子胸中有江汉，故能风露笔端秋。  

潘大临　题赵承远所藏大年画平远二首  
将军心眼到沧洲，木脱波生一夜秋。  
想得笔端凫雁足，又添鸂鶒起沙头。  

潘大临　吴熙老所藏风雨图  
我游匡山夏将杪，赤日青天万山绕。  
忽然风雨动地来，震气果雷离电绕。  
一川烟霭失东西，万里乾坤错昏晓。  
香炉高峰危欲堕，石门细路人心剿。  
江翻那闻得计鱼，木拔岂有安巢鸟。  
须臾云过雨脚收，依旧晴晖著丛簊。  
群山历历在眼前，恰似凭高日方晓。  
谁将此景入画图，数幅生绡盘礴了。  
吴丞此画绝代无，张公此诗古来少。  
读诗观画兴未穷，北窗风凉退自公。  
使君意消三伏中，未可鞭箠催青铜。  

潘大临　浯溪  
公泛浯溪春水船，击帆啼鸟青崖边。  
次山作颂今几年，当时治乱春风前。  
明皇聪明真晚谬，乾坤付与哥奴手。  
骨肉何伤九庙焚，蜀山骑驴不回首。  
天下宁知再有唐，皇帝紫袍迎上皇。  
神器苍忙吾敢惜，儿不终孝听五郎。  
父子几何不豺虎，君臣宁能责胡虏。  
南内凄凉谁得知，人间称家作端午。  
平生不识颜真卿，去年不答高将军。  
老来读碑泪横臆，公诗与碑当共行。  
不赏边功宁有许，当杀奉皇犹敢语。  
雨淋日炙字未论，千秋万岁所鉴多。  

潘大临　赠张圣言画柯山图  
我昔骑鲸游九州，上扣天关望冕旒。  
群公侍旁好颜色，将顺帝旨成刚柔。  
抱持日月不自献，蒙葺尘土归家丘。  
结茅竹间今休已，炎暑避舍清飙留。  
屋头清溪鸣书夜，当户古木蔽马牛。  
苍头卢儿从高盖，传呼不到门巷幽。  
两公忘言儿袖手，驱除睡魔须茶瓯。  
谁传此意到旁郡，解衣盘礴烦张侯。  
张侯落笔妙天下，未坠学士之风流。  
欲见柯山入画图，丹青知君百不忧。  
黄公不肯直南省，一麾已具东南舟。  
请君援笔待公至，画我迎公竹阴里。  

潘大临　张文潜安行解嘲  
为邦虽陋勿雌黄，我曾侍立苏公旁。  
见公颜色不憔悴，不似贾谊来江湘。  
它州虽粗胜吾州，无此两公相继游，  

潘牥　百舌  
问渠得似山间日，犹自筠笼叫不停。  
我亦多言私自省，再三守口要如瓶。  

潘牥　曹娥庙  
一川经涨夕阳波，幼妇碑残锁绿萝。  
不止但争三十里，曹瞒元不识曹娥。  

潘牥　茶  
透屋松风蠏眼汤，野人纱帽自煎尝。  
谏议不分三道印，赵州剩借一瓯香。  

潘牥　茶  
瑞草如梅早占春，谁将龙凤付仙人。  
烹来盏内花犹白，浇出胸中不语尘。  

潘牥　茶  
豕腹中空暗浪惊，羊肠旋复绕车声。  
才看云脚如丝动，便觉诗脾作雪清。  
曲蘖无功将退舍，蘼芜何罪亦遭烹。  
傍人莫讶能句赋，窗下观书眼倍明。  

潘牥　茶  
不因将军打门惊，瓦釜何从得此声。  
谁道枯肠三碗怯，能令俗骨一生清。  
鸿渐绝怕膏新绝，党进那知雪水烹。  
从此客来真水厄，吾方正酒学泉明。  

潘牥　蝉  
秋事遽如许，空山夜已蝉。  
多吟清露底，偏傍竹篱边。  
翼似霜余叶，声如雨后泉。  
儿曹读书罢，贪听不成眠。  

潘牥　除夜  
屈指头颅三十一，年时又见煮酴酥。  
平生自谓妄男子，未死谁甘贱丈夫。  
欢逐儿童烧竹爆，自拈秃笔写桃符。  
梅花一笑须相领，莫道今吾非故吾。  

潘牥　春花秋色  
似觉山桃野杏非，耻将浓绿眩群姿。  
向天乞入秋风队，兰菊中间入片时。  

潘牥　次陈仲文八月十二八韵  
痴云吹尽月行天，新琢冰轮欠半边。  
须信缺中元不缺，便教圆处可长圆。  
寒生沙渚雁初下，冷浸纱窗人未眠。  
万事虚盈皆此类，几看如镜复如弦。  

潘牥　代百舌答  
祸福无门未可凭，天教有口可无声。  
莫嫌口解为身累，雁不能鸣反自烹。  

潘牥　道士造箓  
不见东山谢紫虚，时时独自捻吟须。  
常凭香案监抄箓，时点朱砂为订符。  
日里惯曾参宝语，夜深梦必入清都。  
此心却恐多君事，废了工夫火一铢。  

潘牥　灯  
一点无多小似萤，虚堂夜静灭还明。  
若教安顿无风处，犹可从容到五更。  

潘牥　登岭  
才登西岭路，诗思便能清。  
栈道云间没，篮舆壁上行。  
遥山时见虎，深谷夏闻莺。  
咫尺名山寺，犹分两日程。  

潘牥　登岭  
黄茅连远近，不见一人行。  
信步未知险，回头方可惊。  
路由高顶过，云在半腰生。  
落日无栖止，飘飘自问程。  

潘牥　读道书  
道人扫洒一间房，纸帐梅花滋味长。  
清晓起来无个事，炉香端简面虚皇。  

潘牥　读道书  
道人清晓炷炉薰，岚重衣巾湿露痕。  
课罢楞严经一卷，小窗徙倚候啼猿。  

潘牥　绯桃  
一枝才破便精神，直是猩猩血染成。  
休逐东风贪结子，玉环上已妒倾城。  

潘牥　蜂  
今岁分成第几房，刳松为屋蜜为粮。  
门临花圃身长逸，架近松窗蜡渐香。  
长日去凭双翅远，有时淡染半腰黄。  
西园风雨无堪采，待得天晴出未忙。  

潘牥　芙蓉  
为惜艳阳妆，新枝不肯长。  
绿深秋后雨，红坼夜来霜。  
偏间垂杨畔，多临古岸傍。  
年年根蒂在，开谢未渠央。  

潘牥　恭谢驾自景灵宫回丞相以下皆簪花  
辇路安排看驾回，千官花压帽檐垂。  
君王不辍忧勤念，玉貌还如未插时。  

潘牥　涵空阁  
危栏贪倚眺，薄暮不能休。  
直下疑无地，满前都是秋。  
晚山平入画，新月侧当楼。  
莫说兴亡事，吟人本白头。  

潘牥　虎丘分韵得落字  
急雨成快晴，晚日射□薄。  
院静辘轳声，崖古楷杷落。  
澄泓有潜鳞，寥廓无归鹤。  
明年当挂冠，吾志在丘壑。  

潘牥　剑  
并州昔用千金贾，流落人间岁月多。  
背有龙文空自宝，世无麟血倩谁磨。  

潘牥　江舍  
近郭畏嚣尘，移居在水滨。  
江山千古意，松竹四时春。  
宾客门无禁，诗书笔有神。  
何郎好心事，鸥鹭亦相亲。  

潘牥　江行  
急橹鸣鹅鹳，喧滩闹鼓励。  
风随山曲折，船与浪高低。  
春浅霜连夜，天随月半溪。  
嵯峨如许石，寺欠一镌题。  

潘牥　郊行  
山色今朝改，溪流昨夜添。  
数荷红贴水，一笋绿平檐。  
处处闻缫轴，时时见酒帘。  
买香諠岳庙，翁媪亦祈签。  

潘牥　郊行  
衰病逢行健，归途未寂寥。  
晚山青泼眼，早稻绿平腰。  
林旧藏僧寺，溪新架石桥。  
松阴田舍古，小立听鸣蜩。  

潘牥　郊行  
拟欲寻诗取次行，东风放出十分晴。  
花时酒旆家家有，蚕月缫车处处鸣。  
乍可腰镰从父老，何能手板事公卿。  
他年若述逸民传，万一中间有姓名。  

潘牥　郊行雨  
出郭忽数里，雨余秋意偏。  
远山青入雾，野水白平田。  
鹭立斜阳去，牛依古树眠。  
不辞泥泞极，即此是丰年。  

潘牥　九月梅  
洒扫东篱具菊杯，仙翁折送几枝梅。  
绝怜绿萼才先去，能与黄花作伴开。  
造物定应无顷刻，未霜早自有春回。  
穷山似汝真何数，幸被诗人拈出来。  

潘牥　句  
竹才生便直，梅到死犹香。  

潘牥　兰花  
长身大叶耸丛丛，生处虽殊臭味同。  
全带安期溪涧碧，微偷勾漏箭砂红。  
闻名久向骚经内，识面翻从要服中。  
等中海山闲草木，东皇一雇便春风。  

潘牥　兰花  
闻说吾家又一种，移来远自剑津湾。  
叶如壮士冲冠发，花带癯仙辟谷颜。  
行辈合推梅以上，交游多在菊之间。  
平生我亦好修者，乞取幽兰镇小山。  

潘牥　雷鸣不雨  
海激天翻电雹真，苍枝十丈擘为薪。  
须臾龙卷他山去，误杀田头望雨人。  

潘牥　雷鸣不雨  
樵子俄从问路回，因言溪谷响如雷。  
分明雨怕城中去，只隔前峰不过来。  

潘牥　梨果  
紫轻半百远分贻，正值文园病渴时。  
不液果如孙楚赋，金柯未数上林奇。  
断牙颇觉飞泉绕，老态惭非饤玉姿。  
无限世间蒸食者，令人那解识檀梨。  

潘牥　楼  
突兀楼居倚碧空，松江西畔太湖中。  
天垂十二阑干角，月满三千世界中。  

潘牥　落梅  
一夜风吹恐不禁，晓来冷落已髒髒。  
忍看病鹤和苔啄，空遣饥蜂绕竹寻。  
稚子踌躇看不扫，老夫索莫坐微吟。  
窗前最是关情处，拾片殷嗅掌心。  

潘牥　梅花  
柴门尽日少蹄轮，坐对横窗数点春。  
心向雪中偏暴白，影来月下亦精神。  
十分洗尽铅华相，百劫修来贞洁身。  
笑杀唐人风味短，不应唤作弄珠人。  

潘牥　梅花  
偷得湖斋半日闲，有梅此地即孤山。  
瘦边似我腰全沈，白处怜渠鬓亦潘。  
惟有竹君同所好，岂容蝶使戏其间。  
调羹莫作儿童语，老眼相看在岁寒。  

潘牥　梅花  
老梅手植几何年，一见风标姑射仙。  
特地留为滕六伴，笑他大欠曲生缘。  
孤高直是难谐俗，开落从渠莫问天。  
座上诸公醒亦醉，对花起舞藉花眠。  

潘牥　梅花  
昨夜花神有底忙，先教踏白入南邦。  
冷将双眼窥春破，肯把孤心受雪降。  
松弟得兄呼最长，竹君取友叹无双。  
月宵试看尤清绝，一在梢头一在窗。  

潘牥　牡丹  
为爱妖娆恼病怀，翠屏锦幄护香莇。  
真教花事从头尽，却把东风满室开。  
一缕暗藏金世界，千重高拥玉楼台。  
螯汤池馆依然在，游子年年来不来。  

潘牥　遣人取紫岩剑兰  
万里鲸波一苇航，坐移楚畹置吾傍。  
叶侵海气三分瘦，花比家山一样香。  
灌溉预先收露水，栽培偏爱近朝阳。  
莫教晚节侪萧艾，我欲归来结佩囊。  

潘牥　琴  
只是寻常操，传来便不同。  
初疑声已心，旋觉曲方中。  
清碎如章草，和平似国风。  
自从今夕听，吾耳一生聋。  

潘牥　琴  
操高不救西山死，瓢饮空称陋巷贤。  
二调只堪弹我听，不消举此贵人前。  

潘牥　琴  
道人清夜理瑶琴，爱学啼乌啭羽音。  
莫把世人工拙论，世人弹耳不弹心。  

潘牥　晴  
西风一夜与晴期，红日当天烧陆离。  
云似败棋无著处，山如宿酒顿醒时。  

潘牥　鹊　肥沙  
石坡泥浅无虫蚓，小竹才高一尺余。  
独自行行无可啄，低头努觜欲可如。  

潘牥　鹊　晒翅  
拣尽南枝与北枝，风吹霜竹叶还稀。  
旁人忧喜非吾事，且自梳翎向落晖。  

潘牥　人日后一日立春  
人日才过春日至，薄醪生菜旅亭头。  
慈亲鬓发垂垂白，应看诸孙弄土牛。  

潘牥　瑞香  
爱极愁风雨，移根入画檐。  
色过袍样紫，香带蜜脾甜。  
密叶团团护，幽枝岁岁添。  
芬芳无著处，一月在书签。  

潘牥　瑞香  
瑞香蓓蕾破寒晴，稚子呼为紫素馨。  
万斛幽香量不尽，霜风吹送暮天青。  

潘牥　三月晦日剪牡丹  
三月三十日，千花余牡丹。  
莫辞连夜剪，犹得及春看。  
银烛浅深间，金瓶高下安。  
洛中全盛日，见说大如盘。  

潘牥　山居苦  
门外车声寂不哗，数椽净扫小山家。  
懒鉯茂叔窗前草，剩种渊明篱下花。  
不饮客来还贳酒，长闲饭罢必煎茶。  
紫岩堪隐吾偕子，雪后春深蕨已芽。  

潘牥　十月菊  
香名不枉入骚坛，最爱霜枝傲岁寒。  
切莫逢人叹迟暮，何曾委地有彫残。  
人如靖节文坛堪，世欠灵均少得餐。  
矣吾衰闭门坐登，篱边自折一枝看。  

潘牥　十月菊  
先生嗜菊菊中仙，不把东篱博秫田。  
九日於中谁不爱，勤餐何可得延年。  

潘牥　十月菊  
夕阳西去一凭栏，眼底黄花自岁寒。  
姚魏终皆非正色，请君细把楚骚看。  

潘牥　十月菊  
不染东篱一样黄，枝头琐细白而香。  
劳将茉莉相题品，未必莲花似六郎。  

潘牥　十月菊  
一段风流玉琢成，开从霜后越精神。  
休嫌茉莉非吾配，曾见张良似妇人。  

潘牥　寿士人  
花朝清晓雨初收，瑞气祥风满玉楼。  
蓬矢重逢三八日，椿龄再祝一千秋。  
飞黄去逐冲霄凤，诏紫来从入谷驺。  
富贵光荣皆分事，早盾名姓动金瓯。  

潘牥　寿翁漕  
搀先三日上元前，天产皇家间世才。  
台阁久倾红药赋，山川聊为锦衣回。  
地分八群尊威节，天遣千花献寿杯。  
只恐金瓯名不掩，使星归处是三台。  

潘牥　寿友人  
当年崧岳庆生贤，恰在新秋四日前。  
万缕水沈燃宝鸭，千钟醽醲酌金船。  
冰桃雪藕将陪宴，雨柏霜松莫计年。  
金鼎若容负薪水，亦令鸡犬得神仙。  

潘牥　书赵知院墨梅后  
疏蕊暗藏春意足，横枝老阅岁华深。  
广平能赋君能画，总是平生铁石人。  

潘牥　松  
柯伐移来得得长，想渠历晋复经唐。  
惯於岩畔谙风雨，可与人间作栋梁。  

潘牥　题陈图南鼾睡图  
甲马营中紫气高，属猪人已著黄袍。  
此回天下地无事，可是山中睡得牢。  

潘牥　题岳麓寺道乡台  
坡仙不谪黄，黄应无雪堂。  
道乡不如新，此台无道乡。  
青山非其人，山灵能颉颃。  
一落名胜手，境与人俱香。  
悲吟倚空寂，临眺生概慷。  
道乡不可作，承君不可忘。  

潘牥　喜晴  
久雨淋漓天亦厌，一声霹雳洗层阴。  
青山愁似故人面，初日明如烈士心。  
扫石安排朝晒药，约僧准备晚听琴。  
清宵那更当三五，剩把金樽对月斟。  

潘牥　相士  
女娲抟土费工夫，个个生来个个粗。  
有底终须还富贵，无时换不得头颅。  
若还非我安知我，莫道今吾非故吾。  
也要终南分一半，麻衣还肯点头无。  

潘牥　谢林簿遗庐阜茶芽  
谁采匡庐紫玉芽，二千里路到吾家。  
砖炉石铫自烹吃，清落诗脾作雪花。  

潘牥　谢林簿遗庐阜茶芽  
向来皇佑最升平，民识犁锄不识兵。  
茶向此时还有录，令人长羡蔡端明。  

潘牥　雪  
薄暮风吹一片云，可人滕六张吾军。  
铺匀世界能平等，补住梅花得十分。  
但使一天长玉色，何须双手裂龟纹。  
时清果亦多廉叟，委地珠玑若不闻。  

潘牥　雪  
薄暮檐牙雨跳珠，儿童指似雪先驱。  
初闻竹上来能密，旋觉梅梢重欲扶。  
北地多应三丈许，南州近亦十年无。  
此间断缚吴元济，看踏银沙入献俘。  

潘牥　雪中听{左泉右系}州邓道士琴  
黄冠家万里，忽此动瑶琴。  
岁暮多风雪，天涯少信音。  
凄凉当日事，寂寞此时心。  
我醉君休去，蒲团共夜深。  

潘牥　医士  
闻君妙得医王诀，我病劳君指下求。  
天与一般愚直性，不知何剂可能瘳。  

潘牥　英烈夫人  
淮海艳姬毛惜惜，蛾眉有此万人英。  
恨无匕首学秦女，向使裹头真杲卿。  
玉骨花颜城下土，冰魂雪魄史间名。  
古今无限要金者，歌舞筵中过一生。  

潘牥　用钱买绿萼梅  
为爱栽梅废食眠，杖藜行尽几山巅。  
因贪雪后横窗影，那用朝来籴米钱。  
穷鬼揶揄争笑我，诗翁邂逅亦欣然。  
花时莫起渊明恨，粪火蹲鸱酌涧泉。  

潘牥　渔父  
小膛真个白鸥轻，一一鸣榔作阵行。  
打得鲜鳞归去早，蓼花深处卖鱼羹。  

潘牥　渔父  
生来一舸镇随身，柳月芦风处处春。  
翁自醉眠鱼知乐，无心重理旧丝纶。  

潘牥　元日登九山  
不到鳌峰久，重来感物华。  
松应添岁寿，梅尚隔年花。  
清磬闻朝斗，丹炉借瀹茶。  
城人记节气，此日正喧哗。  

潘牥　重九  
才说登山病便苏，老身健得似於菟。  
一丝白处潮来往，数点青边山有无。  
厌胜诗穷多插菊，驱魔酒恶细看萸。  
龙山落帽方真乐，孙盛汝非柏氏图。  

潘牥　子规  
一声啼破万山云，我正思归自喜闻。  
莫向贵人庭树下，王孙金弹不饶君。  

潘牥　宗祀夕  
玉天无滓月光寒，霁色分明在露盘。  
一夜九重全不寐，时教中使卷帘看。  

潘葛民　蝴蝶花  
风光白日长，蝴蝶飞过墙。  
飞飞不停去何忙，墙外谁家菜花黄。  
出门不知南陌路，心随蝴蝶寻郎处。  

潘葛民　休洗红  
休洗红，洗多红色浅。  
不似妾挼蓝，挼蓝手先染。  
蓝深如妾心，郎心红不禁。  
去去趁春华，封侯早还家。  
愿作兔丝蔓，莫学菖蒲花。  

潘桂　比梅三绝  
铁肝迂叟秉刚肠，只有梅花可比方。  
行意东风染红紫，自留冰雪腊前香。  

潘桂　比梅三绝  
功名高并蜀山苍，已矣封州道路长。  
岁晚凛然何所以，暗香疏影正昏黄。  

潘桂　比梅三绝  
千枝枯瘁剩残葩，雪虐风饕压不斜。  
人道梅花似潘子，如何自不比梅花。  

潘亥　寄赵紫芝  
长安独跨驴，一别二年馀。  
朝士不能荐，承明空有庐。  
窗虚桐影薄，棹冷桂花初。  
莫怪无书札，心亲迹任疏。  

潘亥　社日  
听得东风急，吹乾小迳泥。  
雨多花放早，水满燕飞低。  
贫女不知纬，幽人只此栖。  
依依怀去岁，摘茗白坛西。  

潘亥　送兄赴饶  
草堂荒芜未春暮，乳燕安巢雁北去。  
回首蜃水桃始花，及至螺江柳飞絮。  
江东绣衣真御史，闻者纷纷毛发起。  
日长惟抱空畒眠，头白应怜故人子。  

潘亥　赠善书记  
不见十年久，缘师懒入城。  
庵移五峰近，病去一身轻。  
弟子新传业，诗人旧识名。  
依然难驻屐，空复重予情。  

潘汇征　采药  
采药归来抱膝吟，烟霞情性爱山林。  
不留踪迹在图画，三十六峰何处寻。  

潘及甫　送程给事知越州  
积年欣慕逸群才，今日皇都喜重陪。  
行著绣衣归茂苑，醉才仙履上蓬莱。  
青云有路千峰见，碧海无波万里开。  
我欲傍淮先卜筑，隔江招隐望胥台。  

潘及甫　送友  
聚首浑无益，送君将奈何。  
已经贫病后，一任别离多。  
鬓发新霜雪，衣裳旧薜萝。  
不堪明月夜，挥手唱骊歌。  

潘景夔　香岩院  
晚入招提路，山风冷透裳。  
寒鸦互分合，霜稻半青黄。  
习讼伤浇俗，思闲慰故乡。  
牧童如有感，扣角唱斜阳。  

潘景良　游金山  
嵌岩穹窿，屹立乎江中。  
崩湍下瞰不见底，巨石崛出高摩空。  
混沌破来到今几万岁，雄奇秀丽胡为乎此山兮夕钟。  
长江西来一万里，当空削出金芙蓉。  
上有金仙居，下有冯夷宫。  
宝坊栉比列霄汉，塔影倒置惊鱼龙。  
有时洪钟咽烟响，潮音属和驱群聋。  
鸟飞竟力不得到，我尝拿舟一抵其云峰。  
摄衣步楼阁，矫首观无穷。  
齐州九点落眼底，岷峨西望沧溟蒙。  
忽闻长风破巨浪，芥蒂一洗平生胸。  
山僧喜殊常，握手何从容。  
杯擎陆羽水，茶泛玉川风。  
鹤庵散仙，恒斋老翁，  
把臂大笑声融融。天风吹袂欲轻举，  
白云缥缈将何从。不知海外之三山，  
群仙之乐与此将异而或同。迄今别去五六载，  
我舟又复来掀篷。山灵偃蹇我倨傲，  
尘怀汩没不得追前踪。风帆一笑金山过，  
山头日落飞冥鸿。  

潘矩　献沈詹事  
昔年单骑向筠州，觅得歌姬共远游。  
去日正宜供夜直，归来浑未识春愁。  
禅人尚有香囊愧，道士犹怀炭妇羞。  
铁石心肠延寿虊，不风流处却风流。  

潘阆　北高峰塔  
北高峰上塔，竟上最高层。  
尝谓人难到，何当我独登。  
天香闻不断，海月见微稜。  
懒下红尘路，重来恐未能。  

潘阆　泊禹祠  
禹庙高高万木齐，蟾蜍影里月光低。  
出中不惯闻寒漏，一夜猿惊与鸟啼。  

潘阆　曹娥庙  
曹娥庙前秋草来，曹娥庙里秋月明。  
扁舟一夜炯无寐，近听潮声似器声。  

潘阆　长安道中  
游子辞乡早，高堂亲已老。  
燕来不东飞，寄书何日到。  

潘阆　呈钱塘知府薛谏议  
再到钱塘眼暂清，骑驴看月又南行。  
可怜一片西湖水，不得垂纶老此生。  

潘阆　春日对酒书事  
车马不暂驻，年光如泻波。  
人间欢乐少，陌上别离多。  
往事只如此，浮生终若何。  
花前一尊酒，得失且高歌。  

潘阆　到钱塘却寄姑苏太守  
姑苏太守义何长，东泛仙舟已不忘。  
更借洞庭湖上月，数宵本送到钱塘。  

潘阆　赴滁州散参军途中书事  
微躯不杀谢天恩，容养疏慵世未闻。  
昔日已为閒助教，今朝又作散参军。  
高吟瘦马冲残雪，远看孤鸿入断云。  
到任也应无别事，愿将清俸买香焚。  

潘阆　宫词  
学画蛾眉独出群，当时人道便承恩。  
年年不见君王面，花落黄昏空掩门。  

潘阆　孤山寺见从房留题  
宝塔孤峰顶，师居积翠中。  
四边湖水绕，一迳郭门通。  
香滴松梢雨，凉生竹簟风。  
閒吟与閒坐，此兴与谁同。  

潘阆　瓜州临江亭留题  
谁构危亭已半空，野人时得恣疏慵。  
閒观扬子江心浪，静听金山寺里钟。  
醉卧岂能妨燕雀，狂吟争法劝鱼龙。  
夜来雨歇蛙声乱，忆著嵩阳千万峰。  

潘阆　癸未岁秋七月祷禹庙  
万古稽山下，森森大禹祠。  
幽人来暗祷，灵魄望潜知。  
帝虑河频决，民忧业旋移。  
自惭无异策，载拜泪双垂。  

潘阆　过华山  
高爱三峰插太虚，掉头吟望倒骑驴。  
旁人大笑从他笑，终攎移家向此居。  

潘阆　寄陈希夷  
不信先生语，刚来帝里游。  
清宵无好梦，白日有閒愁。  
世态既如此，壮心应已休。  
求归归未得，吟上水边楼。  

潘阆　寄会稽仲休山人  
近携琴鹤游东越，曾接谈谐气味深。  
佛意已知师达了，儒书却为俗披寻。  
稽山有雪寒凝骨，鉴水无风冷彻心。  
别后相思向谁说，只应霜鬓暗相侵。  

潘阆　寄石隐之  
独上危楼返照间，乱鸦群鸟噪回还。  
故人岁暮在何处，空见千山与万山。  

潘阆　寄赠柳殿院开授崇仪使赴边上  
从来长见说兵机，今日君恩志岂违。  
骢马不骑骑铁马，绣衣休挂挂戎衣。  
雄师已听心皆伏，丑虏将闻魄尽飞。  
应笑苦吟头白者，二南章句转衰微。  

潘阆　金陵禁林有感  
六代繁华难重问，此时兴废动吟情。  
空流一带秦淮水，朝暮惟闻鸣咽声。  

潘阆　金山寺留题  
金山碧崔嵬，我泛扁舟来。  
虚阁登还下，长廊去复回。  
梵刹绝顶立，僧房八面开。  
波涛起蛟蜃，洞穴生风雷。  
千载有高松，万古无纤埃。  
葛衣惹秋云，草履黏苍苔。  
孤城寒角动，片帆暮钟催。  
郎吟成此章，欲返犹徘徊。  

潘阆　九华山  
将齐华岳犹多六，若并巫山又欠三。  
好是雨余江上望，白云堆里泼浓蓝。  

潘阆　句  
何须三叫绝，已恨一声多。  

潘阆　句  
出秋霜，价钱可，  
赢得拨灰兼弄火，畅杀我。  

潘阆　句  
峡口闻猿夜。  

潘阆　句  
滁上相逢俱禁烟。  

潘阆　句  
到底不能成一曲。  

潘阆　句  
归来遍检登科记，未见连年放弟兄。  

潘阆　句  
窥鱼白鸟明残照，抱石幽云点半山。  

潘阆　句  
莫嗟黑发从头白，终见黄河到底清。  

潘阆　句  
散拽禅师来踘蹴，乱拖游女上秋千。  

潘阆　句  
土床安睡稳，纸被转身鸣。  

潘阆　离滁阳  
长亭黄叶正纷纷，一曲骊歌酒十分。  
须信滁阳人有意，满城来送散参军。  

潘阆　留别金山寺  
山顶风摇万树鸣，扁舟欲解觉难行。  
羡师斋后关门睡，不管波涛四面生。  

潘阆　旅舍秋夕书怀  
边鸿过尽背枕卧，弟侄无书忧胆破。  
蛩声更苦不忍闻，半夜起来塞耳坐。  

潘阆　落花  
花残雨又风，飘紫复飘红。  
不到三春尽，都经数夜空。  
绕阑仍聚散，逐水尚西东。  
可惜多情蝶，徘徊晚照中。  

潘阆　落叶  
片片落复落，园林渐向空。  
几番经夜雨，一半是秋风。  
静拥莎阶下，閒堆藓径中。  
谷松与岩桧，宁共此时同。  

潘阆　暮春漳川閒居书事  
吟斋漳水滨，孤僻度残春。  
长喜诗无病，不忧家更贫。  
钟声来远寺，山色遍诸邻。  
门有谁相访，僧过岂厌频。  

潘阆　钱塘秋夕旅舍感怀  
永夜不能寐，閒门懒复开。  
片心生万绪，孤枕转千回。  
败叶声如雨，狂风响似雷。  
更堪江上笛，历历有余哀。  

潘阆　秋日登楼客次怀张覃进士  
闻说飘零亦异乡，登楼吟望益悲凉。  
当时欲别言难尽，他日相逢话更长。  
蝉噪水村千万树，雁过云岫两三行。  
明朝策蹇还无定，空倚危栏到夕阳。  

潘阆　秋日旅舍感怀  
秋色入簷楹，閒门开复扃。  
愁长欲长醉，薄酒又还醒。  
揽照头将白，逢谁眼暂青，  
只应南与北，唯此念飘零。  

潘阆　秋日题琅琊山寺  
岩下多幽景，且无尘事喧。  
钟声晴彻郭，山色晓当门。  
深洞藏泉脉，悬崖露树根。  
更期来此宿，绝顶听寒猿。  

潘阆　阙下留别孙丁二学士归旧山  
名利路万辙，我来意如何。  
红尘三尺深，中有是非波。  
波翻几潜没，来者犹更过。  
归去感知泪，永洒青松柯。  

潘阆　上李学士  
名场欲独立，一念一心寒。  
白日升天易，明时取仕难。  
家园半牢落，须发渐衰残。  
试把平生业，来投作者看。  

潘阆　书诗卷末  
一卷诗成二十年，昼曾忘食夜忘眠。  
莫言不及相如赋，谁敢高吟汉帝前。  

潘阆　书璿公房牡丹  
寺中闻说牡丹花，多少人争耳傍夸。  
潦倒参军来看晚，数枝已谢病僧家  

潘阆　送成库部肃建安监税  
万树青青带雨寒，离亭相别泪阑干。  
莫将便作无情物，亦待抽身入建安。  

潘阆　送崇教大师惠思归山  
受知圣眷与谁同，师号封题寄梵宫。  
为谢国恩来阙下，又承天泽去中山。  
禅余静对江亭月，吟苦凉生海树风。  
若到赤城逢羽客，但言孤鹤在金笼。  

潘阆　送冯尊师德之出长安  
浩浩霜风万木寒，高吟大醉出长安。  
杖头一卷金丹诀，尘世何人借得看。  

潘阆　送孙学士两浙转运使兼简杭州知府张侍郎  
吴山挂魂碧，浙江入梦清。  
旦暮东南望，徒使华发生。  
君今运邦计，不得同舟行。  
即听江仓丰，竚见汴廪盈。  

潘阆　送孙学士两浙转运使兼简杭州知府张侍郎  
晓帆叠叠飞，夜橹连连鸣。  
贪吏诫守廉，饥民苏念生。  
岸花有异态，沙鸟无娇声。  
钱塘太守贤，好共致升平。  

潘阆　送王长洲禹偁赴阙  
蒿兰不并香，泾渭安同流。  
小人有千险，君子生百忧。  
名重圣主徵，道光史策收。  
一鹗秋空飞，鸟雀徒啾啾。  

潘阆　宿灵隐寺  
绕寺千千万万峰，满天风雪打杉松。  
地炉火暖黄昏睡，更有何人似我慵。  

潘阆　岁暮自桐庐归钱塘晚泊渔浦  
久客见华发，孤櫂桐庐归。  
新月无朗照，落日有余晖。  
渔浦风水急，龙山烟火微。  
时闻沙上雁，一一背人飞。  

潘阆　题思归鸟  
高枝枝上鸟，终日叫思归。  
如斯羽翼全，何不望乡飞。  

潘阆　题萧山只园寺门  
门掩多年生绿苔，想师心地似寒灰。  
劳心扰扰休来此，我是閒人尚不开。  

潘阆　题资福院石井  
炎炎畏日树将焚，却恨都无一点云。  
强跨蹇驴来得到，皆疑渴杀老参军。  

潘阆　望湖楼上作  
望湖楼上立，竟日懒思还。  
听水分他浦，看云过别山。  
孤舟依岸静，独鸟向人閒。  
回首重门闭，蛙鸣夕照间。  

潘阆　维扬秋日牡丹因寄六合县尉郭承范  
绕栏忽见思傍徨，造化功深莫可量。  
稼艳算无三月盛，残红更向九秋芳。  
万家珠翠还争赏，一郡笙歌又是狂。  
惆怅东篱下黄菊，有谁来折泛瑶觞。  

潘阆　闻陈贽郎中下世  
有家数口寄伊川，孤宦东西二十年。  
见说葬时无一物，空留满箧旧文编。  

潘阆　闻高舍人锡下世  
早掌纶言世尽知，岂期谪宦至于斯。  
生前是客能投卷，死后何人为撰碑。  
才佞万端应已矣，文章千古恐无之。  
野夫旧句多蒙赏，昨日月思泪暗垂。  

潘阆　喜腊雪  
久早腊月如夏热，夜来忽降一尺雪。  
叫谢上天声应彻，且压瘴气不作孽。  

潘阆　夏  
野花成子落，江燕引雏飞。  
暗草薰苔径，晴杨拂石矶。  

潘阆　夏日宿西禅院  
此地绝炎蒸，深疑到不能。  
夜凉如有雨，院静若无僧。  
枕润连云石，窗明照佛灯。  
浮生多贱骨，时日恐难胜。  

潘阆　晓泊嶀浦寄剡县刘贶员外  
晓汎剡溪水，晚见剡溪山。  
徘徊驻行櫂，待月思再还。  
渔唱深潭上，鸟栖高树间。  
应当金石交，念我无暂閒。  

潘阆　谢寇员外准见示诗卷  
一轴　°诗意转深，几回看了又重寻。  
最怜积水浮秋汉，閒望沧溟尽日吟。  

潘阆　叙事答所知  
久客向天末，唯将鸾鹤群。  
盈亏频叹月，舒卷几怜云。  
有志思光国，无才可佐君。  
知音时见赠，应达圣朝闻。  

潘阆　叙吟  
高吟见太平，不耻老无成。  
发任茎茎白，诗须字字清。  
搜疑沧海竭，得恐鬼神惊。  
此外非关念，人间万事轻。  

潘阆　雪夜有感  
大雪拥蓬户，寒梦不成归。  
孤坐北窗风，飘落辞家衣。  
向晓酒力减，背壁灯影微。  
谁知游子心，暗逐长空飞。  

潘阆　忆贾阆仙  
风雅道何玄，高吟忆阆仙。  
人虽终百岁，君合寿千年。  
骨已西埋蜀，魂应北入燕。  
不知天地内，谁为读遗编。  

潘阆　游当涂  
扁舟不复见袁宏，故垒犹连谢尚城。  
骑鲸仙子千年恨，化石佳人万古情。  
牛渚矶前浪如屋，区区名利与生轻。  

潘阆　游龙虎山赠天师  
远挹高风自汉迁，老松犹带昔年青。  
留侯高卧衣冠冷，鼻祖重来印剑灵。  
鹤和猿吟清彻底，龙蟠虎踞翠为屏，  
真人一笑梅花发，三十六天春不扃。  

潘阆　游龙虎山赠天师  
铁鞋踏破几山行，惟此山行越样清。  
顾我尘中一簪绂，任他世上几公卿。  
分安淡泊全真性，身厌轻肥已半生。  
汉鼎余丹今在否，愿须匕粒守三彭。  

潘阆　与道士冯德之话别  
一宿山房话别离，殷勤劝我酒盈卮。  
更教弟子横琴送，弹彻悲风尽泪垂。  

潘阆　与人游会润州金山寺  
浮生难会此，此寺绝尘埃。  
容易莫言去，等閒争得来。  
江声寒若吼，山色翠如堆。  
自是忘机者，凭阑不忍回。  

潘阆　与张覃秀才邺中途次言别  
南北各何之，重来宁有期。  
相将行数里，欲别立多时。  
野店人烟迥，前村草木衰。  
只应今夜梦，未苦远分离。  

潘阆　寓泊浙江寄汉阳孙迈郎中  
维扬相别后，十载浙江居。  
气概贫犹在，颠狂老渐疏。  
已凭天柱客，曾寄汉阳书。  
近见人来说，才华患有余。  

潘阆　赠道士王介  
头冠星斗光，七十鬓不苍。  
箧有化金方，诗无入俗章。  
举步云霞轻，出语芝术香。  
约我游罗浮，绝顶天风凉。  

潘阆　赠冯德之道士  
上清消息久不闻，紫鸾丹凤应离群。  
羲和纵辔日又曛，九衢旦暮徒纷纷。  
谁识天书数行字，识者便是真仟子。  
直言铅汞成还丹，炼之饵之身不死。  
嵩阳道士早来别，才承天泽辞玉阙。  
紫章深秘莫漏泄，他年华顶为君说。  

潘阆　赠林处士逋  
云翦乌妙雾翦衣，存神养气语还稀。  
人人尽唤孙思邈，只恐身轻白日飞。  

潘阆　赠吴处士棋  
昔日长饶国手先，如今多病卧林泉。  
有时閒倚青松笑，犹忆曾输一著玄。  

潘阆　中秋无月  
西风妒秋月，浮云重叠生。  
一夕不见光，双目如失明。  
立恐疾足折，坐觉秋愁抱盈。  
况当百虫苦，绕阶千万声。  

潘阆　中秋与柳赞善开宗赞善坦寇学士准宿宋拾遗白宅不见月  
共约中秋来看月，一轮终不见清辉。  
众人眠后唯孤坐，翻忆无云宿翠微。  

潘阆　中秋月  
待月中秋上古城，迥然光掩别宵明。  
野人望久翻惆怅，无奈浮云灭又生。  

潘阆　舟中自吴之越寄润州柳侍御开杨博士迈  
两岸山光合，况当三月天。  
好花红照水，芳草绿随船。  
货药村桥醉，收帆野渡眠。  
因思二朝客，同泛恐无缘。  

潘阆　自诸暨抵剡  
莫叹尘泥汩，且图山水游。  
双峰天姥翠，一舸剡溪秋。  
不见戴安道，有怀王子猷。  
西风无限意，尽属钓鱼舟。  

潘阆　自诸暨抵剡  
夷犹双桨去，暮不辨东西。  
夕照偏依树，秋光半落溪。  
风高一雁小，云薄四天低。  
莽荡孤帆卸，水村杨柳堤。  

潘阆　自诸暨抵剡  
秋渚涵空碧，秋山刷眼青。  
排头烟树老，扑面水风醒。  
上濑复下濑，长亭仍短亭。  
夜船明月好，客梦满流萤。  

潘阆　自诸暨抵剡  
出得云门路，风悽日夕曛。  
船撑鉴湖月，路指沃州云。  
山色周遭见，豨流屈曲分。  
一觞还一咏，谁是右将军。  

潘阆　樽前勉兄长  
一家久寄浙江滨，倏忽如今二十春。  
须信百年都似梦，莫嗟万事不如人。  
樽中有酒何妨醉，箧里无金未是贫。  
但看故乡荣达者，算来多葬北邙尘。  

潘良贵　法清晚步分韵得夕字  
有生能几何，避乱不谋夕。  
联翩二三子，晚步纵所适。  
田野无人声，牛羊断归迹。  
时看墟曲中，寒烟袅修碧。  
雝雝南飞雁，北信杳难觅。  
不知二圣君，泫然泪沾臆。  
小臣真虮虱，持颠顾何力。  
残腊行当除，青阳来已逼。  
衰骸分填壑，公辈宜强食。  

潘良贵　和季成弟中秋不见月  
经年等待中秋月，一夕阳云扫不开。  
高树时惊疏雨过，空山那复故人来。  
梦回谁忆霓裳戏，老去愁闻水调哀。  
与子相逢长得醉，何须佳节始衔杯。  

潘良贵　和三二兄西庄书怀  
莫问庄生然不然，时中只可自随缘。  
冬深江北无边报，又得安贫过一年。  

潘良贵　和三二兄西庄书怀  
贤愚狂圣等为人，要是天君自策勋。  
举世纷纷谁得妙，韩公惟许孟轲醇。  

潘良贵　和三二兄西庄书怀  
古来达士尽穷空，我愧修身道未丰。  
痛饮不妨歌楚些，投閒何幸伴吾侬。  

潘良贵　和三二兄西庄书怀  
一炷清香度博山，妙观不著有无间。  
此心欲报难论价，放我形骸十载閒。  

潘良贵　和沈秀才  
年来有客从黄石，老去何心望紫泥。  
世事违人常八九，生涯随力任东西。  

潘良贵　和沈秀才  
软语干时刍拳美，苦言投俗桂姜辛。  
山河若欲摅幽愤，盥手焚香读过秦。  

潘良贵　和沈秀才  
弱龄虑事心常破，壮岁投閒鬓已华。  
但得安贫如北阮，何妨受侮似东家。  

潘良贵　和仲严弟暮春二绝  
吾生四十已侵寻，独喜年来不动心。  
世事升沉君会否，人间春去落花深。  

潘良贵　和仲严弟暮春二绝  
沂上风光点独知，陶然宁复叹春移。  
吾人老大知何用，仰止前贤须及时。  

潘良贵　偈一首  
良木秀山泽，中林犹百年。  
斲削应约绳，必资诸巧匠。  
陶者输瓦甓，圬人施涂泥。  
丝网及宝铃，丹漆墍塑绩。  
罢精磨岁月，始克欢厥成。  
金钱与糗粮，所费如山积。  
虽名有漏法，实为无量德。  
庶俾凡睹闻，因缘得入道。  
我昔礼大士，广厦余千间。  
何人持烈烟，一燎不存芥。  
呜呼有施者，又有戕毁人。  
良繇弗思维，纵我无明故。  
今合檀施力，作新美逾初。  
丁此时{左暵去日右喜}危，为众作依怙。  
咨尔方来者，毋意隳前功。  
增饬爱护之，当如抜头目。  
使百千万亿，游戏依双林。  
於龙华会中，永瞻微妙相。  

潘良贵　蜡梅三绝  
孤芳移种自仙家，故着轻黄映日华。  
举世但知梅蕊白，不知还有蜡梅花。  

潘良贵　蜡梅三绝  
旦评人物尚雌黄，草木何妨定短长。  
试问清芳谁第一，蜡梅花冠百花香。  

潘良贵　蜡梅三绝  
枝头疏蕊吐檀心，借日娇黄色浅深。  
却倩红梅来作伴，要看明玉间良金。  

潘良贵　梅花  
天与孤高花独新，世间草木信非伦。  
影涵水月不受彩，气傲冰霜何待春。  
冷淡自能驱俗客，风骚端合付幽人。  
往来百匝阶除里，顿使心无一点尘。  

潘良贵　梅花  
气欲峥嵘岁欲新，寒梅方信冠群伦。  
直能平地凌封雪，可是回根迎小春。  
九畹蕙兰真上客，千山桃李尽庸人。  
即今攜酒江郊去，弄蕊攀条一拂尘。  

潘良贵　仆读沈约传怒其缓颊卖国发上冲冠然古今人每壮其东阳八篇文辞未有  
隐侯文治知何用，千古端羞堕泪碑。  
国危忍助神鼎覆，身免犹嗟韖带移。  
登览寒烟萦远目，凄凉夕照谢高榱。  
伤心往事君须赋，恐有遒人来采诗。  

潘良贵　三江亭  
假守衰颓病日侵，湖山虽好倦追寻。  
登城忽睹三江水，快我平生万里心。  
聊筑小亭怡父老，敢承佳句粲珠金。  
春涛正待诸君赏，更拂诗牌看醉吟。  

潘良贵　挽陈德固守御  
强敌登城日，中华将士奔，  
人皆趋北阙，君独死南门。  
秘计无人用，英声有史存。  
秋原悲泪落，桂酒与招魂。  

潘良贵　夏日四绝  
四月天气初郁蒸，碧桐照空门巷清。  
何人解助隐居乐，为我唤取黄鹂鸣。  

潘良贵　夏日四绝  
扫地焚香避湿蒸，睡余茶熟碾声清。  
风来桐竹僛舞，雨过阶除虢虢鸣。  

潘良贵　夏日四绝  
错落星河天未明，太虚涵露气全清。  
东方隐约生光耀，便觉林间宿鸟惊。  

潘良贵　夏日四绝  
娟娟疏竹拂云长，门巷无尘气自凉。  
多病无情如嚼蜡，卧看风篆博山香。  

潘良贵　新梧  
残春始抽芽，首夏已敷绿。  
空枝变繁阴，造物信神速。  
童童覆短墙，密密连深竹。  
扶疏团爽气，秀整厌群木。  
鸣琴音下上，和雅奏琴筑。  
亭年影途清，吾亦爱吾屋。  
身閒百忧无，意适万事足。  
此乐何以酬，床头酒方熟。  

潘良贵　雪中偶成  
飞花看六出，俄出腊中来。  
解验人情喜，始知天意回。  
夜阑窗愈白，晚冻日难开。  
麦熟何时节，饥民正可哀。  

潘良贵　雪中偶成  
歉岁多流冗，邦侯喜邓来。  
雪除惊腊尽，耕近乐春回。  
郊野犹同色，江天已半开。  
短衣难掩胫，谁说少陵哀。  

潘良贵　夜与仲严叔倚季成三弟同坐闻笛各赋一绝  
西北干戈拨不开，今宵闻笛更清哀。  
高堂亲老发垂白，与子买舟归去来。  

潘良贵　夜坐闻竹声示侄  
室明窗有灯，夜暗天无月。  
趺坐依蒲团，竹声助清绝。  
初疑小雨至，萧萧俄复歇。  
忽然变轩昂，风湍散岩穴。  
听久耳根静，万虑皆莹彻。  
尘凡不待扫，境妙心自洁。  
奇哉不二门，欲倩维摩说。  

潘良贵　赠方仁声  
学道悠悠未见功，敢言凡质有仙风。  
他年一钵江湖去，先向苕溪访葛洪。  

潘良贵　郑亨仲作亭西山颜曰可友以书求诗为赋一首  
君不见子猷嗜好与俗殊，种竹不可一日无。  
又不见太白清狂世绝伦，举杯邀月独相亲。  
风流二子去已远，尘埃那复闻高人。  
郑侯未遇身更閒，躬耕自乐岩谷间。  
开亭容膝日寄傲，坐对嶕峣崒嵂之西山。  
西山苍翠如堆玉，松奏笙竽云作屋。  
澄鲜爽气日夕佳，不学时情易翻覆。  
田文唾面嗔小儿。翟公署门良可嗤。  
悠悠权利悲一时，乐哉此友谁能知。  
郑侯与我论心久，年少相从今白首。  
对山勿著绝交书，要须著我成三友。  

潘良贵　朱教授见寄七言二首遂用其韵  
贤哉蘧瑗晚知非，此道吾今亦庶几。  
囊乏一钱聊自哂，家无三径不妨归。  
冥鸿久已离砫缴，野马由来免靮韟。  
溪上月明船正稳，肯将簪笏换蓑衣。  

潘良贵　朱教授见寄七言二首遂用其韵  
等閒长啸倚孤松，云破天边见碧峰。  
架上残书犹可读，瓶中储粟不堪舂。  
生涯幸有千年秀，身世何须万户封。  
僧榻寄眠无一事，觉来深省听晨钟。  

潘良正　游洞霄宫  
百坛风冷露华凝，群玉峥嵘族画屏。  
水赤久传丹作井，山高时借翠为庭。  
鹤迎仙驭迷三岛，云入洞天朝百灵。  
回首武陵归去路，碧桃零落晚峰青。  

潘若冲　寄南岳廖融  
曾经别墅住行踪，春浪和烟撼钓筒。  
共步幽亭连石藓，寄眠静榻带松风。  
秋来频梦岳云白，别后应添鹤顶红。  
又泛汴舟随汴水，不堪南望思忡忡。  

潘若冲　哭廖融  
天丧我良知，无言双泪垂。  
惟求相见梦，永绝寄来诗。  
应有异人吊，从兹雅道衰。  
春风古原上，新塿草离离。  

潘若冲　留鹤赠廖融  
峭格数年同野兴，一官才罢共船归。  
稻梁少饲教长瘦，羽翼无伤任远飞，  
侧耳听吟侵静烛，衔花作舞带斜晖。  
朝天万里不将去，留伴高人向钓矶。  

潘若冲　闻融与鹤相继而亡感赋绝句  
南岳僧来共叹吁，风亭月榭已荒芜。  
先生去世未十日，留伴高吟鹤亦徂。  

潘若冲　赠王正己  
两捧歌诗寄，化余即展开。  
无时惟北望，何日逐南来。  
梦里得芳草，笛中闻落梅。  
终朝一携手，江上有楼台。  

潘慎修　禁林讌会之什  
红药深严肃广筵，嘉招仍许厕群仙。  
忽窥宸翰云龙动，乍揭天辞日月悬。  
散作楷模争宝惜，永刊金石共流传。  
况当枚马从容地，仍集班扬侍从贤。  
敢窃休明为盛观，愿陈风咏播熏弦。  
不辞胜引承欢醉，长洽升平亿万年。  

潘慎修　句  
如今纵得仙翁术，也怯君王四路饶。  

潘夙　句  
橐中奇物为棋输。  

潘霆孙　题忠愍公送婿邢得昭归婺女诗后  
胡谪亦由广帅，李不不出郴阳。  
相慨冰清在纸，至今遗墨犹香。  

潘文虎　为被虏妇作  
交交桑扈，交交桑扈，  
桑满墙阴三月暮。去年蚕时处深闺。  
今年蚕时涉远路。路傍忽闻人采桑，  
恨不相与携倾筐。一身不蚕甘冻死，  
只忆儿女无衣裳。  

潘文虎　为被虏妇作  
不如归去，不如归去，  
家在浙江东畔住。离家一程远一程，  
饮食不同言语异。今之眷聚昔寇仇，  
开口强笑心怀忧。家乡欲归归未得，  
不如狐死犹首丘。  

潘文虎　为被虏妇作  
泥滑滑，泥滑滑，  
脱了绣鞋脱罗袜。前营上马忙起行，  
后队搭驼疾催发。行来数里日已低，  
北望燕京在天末。朝来传令更可怪，  
落后行迟都砍杀。  

潘文虎　为被虏妇作  
鹁鸪鸪，鹁鸪鸪，帐房遍野相喧呼。  
阿姊含羞对阿妹，大嫂挥泪看小姑。  
一家不幸俱被虏，犹幸同处为妻孥。  
愿言相怜莫相妒，这个不是亲丈夫。  

潘希白　广德早行  
草屦穿篱过，衣湿槿花露。  
千里浙东人，今踏江南路。  
晓程犹带夜，众星照高树。  
家中犹未醒，梦我青云去。  

潘希白　积霭  
积霭收残雨，千峰在小楼。  
忽然空远思，野服上渔舟。  

潘希白　凉夜  
凉夜无云星自流，池塘促织早知秋。  
远更不受重城隔，时逐西风到小楼。  

潘希白　入南溪  
沙头落月照蓬低，杜宇谁家树底啼。  
舟子不知人未起，载将残梦上青溪。  

潘希白　送蒋朴之维阳  
隋家天子爱扬州，四十离宫取次游。  
荆棘久迷秦陇路，柳丝空拂汴河流。  
君才清似庾开府，世事难于孙仲谋。  
莫为青衫维骑马，却将风景付閒愁。  

潘希白　题云山图  
谷口无人烟树迷，雨添新瀑下前溪。  
思家只作归程看，疑有春深杜宇啼。  

潘先生　句  
大江今古怒声怒，长为将军气不平。  

潘献可　初至庄舍  
鹭立汀沙晚，牛眠径草深。  
黄花浮荇带，红叶下枫林。  
客路溪中断。柴门水半侵。  
一廛收岁晚，聊复此幽寻。  

潘献可　春晚三客同出郊归途甚醉  
寻友逢三益，追欢且一时。  
买鱼呼野艇，沽酒认村旗。  
暂觉行歌乐，何妨醉舞僛。  
牧儿休骇愕，横笛且须吹。  

潘献可　端居  
竹院秋逾静，柴门昼不开。  
病先攜老去，懒渐逐衰来。  
莫遣新缘结，都将旧念灰。  
川鱼与云鸟，从此莫惊猜。  

潘献可　固城怀归  
税驾蚕将老，旋车燕欲归。  
人情秋思薄，酒力晚风微。  
青鬓愁边改，丹心老去违。  
吾庐元不远，望断白云飞。  

潘献可　宁川道中  
十日为山客，今朝问水程。  
沙横疑港断，滩迅觉舟轻。  
远近村舂合，高低渔火明。  
回头忽苍莽，一望一伤情。  

潘献可　山楼枕上  
山近寒偏草，愁多睡不沈。  
鸦啼半夜月，鹤唳五更风。  
晓接残灯里，吟成落叶中。  
尘埃今已厌，懒听上方钟。  

潘献可　四月十八日之桐川  
白鸟苍烟外，黄鹂绿树间。  
雨晴初有路，云薄不藏山。  
村酒成孤酌，征鞍厌独攀。  
日长人自倦，更觉马蹄悭。  

潘献可　寓舍偶题  
习嬾身无用，幽偏性所欣。  
校书随马队，临贴爱鹅群。  
公子悲春草，佳人隔暮云。  
此山归计泀，未信有移文。  

潘兴嗣　八百石洞  
八百仙来不记年，剑池丹井尚依然。  
秀峰插汉含灵气，古洞通真锁瑞烟。  
竹简漆书何处觅，神符白雪更谁传。  
芝輟一去人间世，应念沧波又变田。  

潘兴嗣　过濂溪  
鳞鳞负郭田，渐次郊原口。  
其中得清旷，贵结林泉友。  
一溪东南来，潋滟翠波走。  
清响动灵粹，寒光生户牖。  
峨峨双剑峰，隐隐插牛斗。  
疏云互明晦，岚翠相妍丑。  
恍疑座中客，即是关中叟。  
为歌紫芝曲，更击秦人缶。  
窅然忘得丧，形骸与天偶。  
君怀康济术，休光动林薮。  
得非仁知乐，夙分已天有。  
捉鼻固未免，安能混真守。  
日暮车马徒，桥横莫回首。  

潘兴嗣　句  
丰狱剑飞云气尽，吴州仙去敢言轻。  

潘兴嗣　句  
窥鱼白鸟明残照，抱石幽云点半青。  

潘兴嗣　句  
拟将十幅绡，绘出云堂景。  

潘兴嗣　凌云阁  
萧峰顶上与云齐，一派溪流直下飞。  
击破寒冰千万片，涵林幽响动清晖。  

潘兴嗣　龙沙  
五陵无限人，密视龙沙记。  
龙沙虽未合，气象已灵异。  
昔时蛟龙湫，半作桑麻地。  
地形带江转，洲浮有连势。  
陵谷岂可常，渊窦在何岁。  
微生久慕道，安恬辄忘味。  
愧无及物功，碌碌尚匏系。  
生蒙尘土厚，未受神仙秘。  
何时与孤鹤，冉冉从此逝。  

潘兴嗣　秦人洞  
秦人当日避风烟，自种桑麻老洞天。  
绿竹横溪鸡犬静，不知门外汉山川。  

潘兴嗣　师道  
师道久不振，小儒咸自私。  
破崖求圭角，务出己新奇。  
恻恻去圣远，六经秦火隳。  
不有传授学，涉猎安所为。  
汉儒守一经，学者如云随。  
承习虽未尽，模法有根基。  
荐绅立朝廷，开口应万机。  
附对皆据经，金石确不移。  
熟烂见本末，较然非可欺。  
吾愿下学官，各立一经师。  
务尽道德业，不取章句辞。  
庶几昔人风，炳然复在兹。  

潘兴嗣　滕王阁春日晚眺  
重叠西屏对面开，巍城穹阁信雄哉。  
眼中孤鹜云边没，望里长江槛外来。  
蛱蝶图成春未晚，柘枝筵动客多才。  
休论今古兴亡事，时倒金樽醉一回。  

潘兴嗣　西山翠岩联句  
苍龙夭矫西山来，凿破明珠成碧岫。  
何人架空起楼阁，地灵不敢藏馀秀。  
锁窗云重衣巾润，梳木风清肌骨透。  
客来一夜与僧谈，气觉浩然充宇宙。  

潘兴嗣　戏郭功甫  
休恨古人不见我，犹喜江东独有君。  
尽怪阿戎从幼异，人疑太白是前生。  
云间鸾凤人间现，天上麒麟地上行。  
诗律暮年谁可敌，笔头谈笑扫千兵。  

潘兴嗣　逍遥亭  
作亭名逍遥，此理诚不虚。  
宽於一天下，原宪惟桑枢。  
况我卜清旷，风雨庇有馀。  
方池容潋滟，小径足萦迂。  
花木颇窈窕，松筠亦扶疏。  
鸣蛙送鼓吹，好鸟来笙竽。  
可琴亦可咏，可饮亦可娱。  
盘虽无下箸，宾食亦有鱼。  
恢论或申旦，隐几忘移晡。  
困来展足眠，醉倒从人扶。  
率尔但付畅，因烦而领无。  
邺侯三万轴，方朔五车书。  
弃置复弃置，任自相贤愚。  
无妨吾逍遥，此乐诚何如。  

潘兴嗣　赠茂叔太博  
心似冰轮浸玉渊，节如金井冽寒泉。  
每怀颜子能希圣，犹笑梅真只隐仙。  
仕傥遇时宁枉道，贫而能乐岂非贤。  
区区世路求难得，试往沧浪问钓船。  

潘用中　答黄府女孙  
一曲临风值万金，如何难买玉人心。  
君如解得相如意，比似金徽恨更深。  

潘用中　郊游遇黄府女孙  
谁教窄路恰相篷，脉脉灵犀一点通。  
最恨无情芳草路，匿兰含蕙各西东。  

潘玙　爱柳  
万紫千红锦织成，一宵风雨尽飘零。  
争如杨柳全春色，不管春归色自青。  

潘玙　采桑曲  
东采桑，西采桑，  
春风陌上罗裙香。为怕蚕饥急归去，  
回头忽见薄情郎，如何富贵却相忘。  

潘玙　曹娥堰打船  
曹娥庙前路，平日几经行。  
浦浅舟难入，月斜潮始生。  
牛随堰索转，犬吠燎盆明。  
上得官河去，心安睡可成。  

潘玙　嘲杜鹃  
把握年光属大钧，花开花落不由春。  
杜鹃若是知机早，归去何须苦劝人。  

潘玙　嘲雁  
羽族无如尔列行，于时底事较炎凉。  
廉嫌塞北多风雪，却向江南恋稻粱。  
春到但知归计急，火明不料祸机藏。  
自从寄了苏卿信，此后传书竟渺茫。  

潘玙　酬朱适园访见诗  
曾同山友过江湄，何处清游晚未归。  
沽酒□羊来好语，开笼放鹤在何时。  
云方卷叶收春雨，柳未吹花点客衣。  
京洛相逢宜少驻，东风杖屦好追随。  

潘玙　春花吟  
春未来时花未觉，春欲去时花又落。  
莫言世事无始终，春亦于花太情薄。  
我今问花并问春，司花司春者何人。  
空中仿佛有神语，此当问之于大钧。  
不如再作问钧赋，赋成直上天门云。  
扣天乞与花长春，免使花飞怨春暮。  

潘玙　道宫夜醮  
五云宫阙拥霓旌，子夜剩章扣玉清。  
星月满坛尘不动，天风吹落步虚声。  

潘玙　登楼  
凉桐叶叶按秋声，搔首危楼百感生。  
天欲尽头烟水阔，雁拖残日下芜城。  

潘玙　东吴府佥见山觅酒  
火龙走日烁炎天，久渴羁肠拟吸川。  
见说蓝桥风月好，愿分清致到吟边。  

潘玙　读少陵近体诗  
少陵近体诗，其间备众体。  
链语发英华，立意为根柢。  
如击常山蛇，应处贯首尾。  
今人一体看，而不究其理。  

潘玙　和潮韵  
海若驱车到浙江，西风吹起水云乡。  
雷轰万鼓不成雨，雪驾千峰只荐凉。  
犀手谩持吴弩射，貂珰空走伍祠香。  
登楼且作川鲸饮，总付兴亡与夕阳。  

潘玙　荷叶浦  
残照明衰草，斜风掠小船。  
虽过荷叶浦，不是藕花天。  
雁影浮寒水，鸦声落暮烟。  
年丰时节好，清兴满吟边。  

潘玙　横舟亭  
与世浮沉者，中流几失维。  
此舟聊寓意，之子免乘危。  
夜雨蓬为屋，秋风钧不丝。  
莫嫌长舣岸，终有济川时。  

潘玙　湖边  
久不到湖边，春风忆去年。  
看来游览地，难值艳阳天。  
花柳矜新态，溪山际宿缘。  
逢僧知寺近，索茗且谭禅。  

潘玙　湖舡分得行字韵  
三月莺花烂熳春，寻芳谁不趁清明。  
要为终日看山计，只买扁舟载酒行。  
老柳半枯存古意，浮云多变类人情。  
何时结屋西湖上，雨笠烟蓑寄此生。  

潘玙　湖居  
旋营小屋并湖滨，最喜闲身叶样轻。  
俗子过门令我病，好山到眼觉心清。  
新开白地多栽竹，怕惹红尘少入城。  
鱼鸟忘机自飞泳，酒边尽可助吟情。  

潘玙　湖上寺  
西湖风物好，每被寺僧分。  
榻卧通宵月，窗开叠嶂云。  
天宽多境界，地静隔嚣氛。  
忆昔陪清话，平生所未闻。  

潘玙　华藏云海亭  
一亭突兀出湖边，惯与渔翁系钓舡。  
吴越兴亡今已矣，山川流峙只依然。  
诗情空寄千年恨，眼力谁穷万里天。  
独有缁郎闲似我，却于鸥鹭绳清缘。  

潘玙　寄适园朱表兄  
适园分袂后，又复半年余。  
笑我多行役，无书话起居。  
溪山虽地隔，兄弟可情痚。  
办得归耕计，相依结小庐。  

潘玙　寄翁石龟  
惯呼风月入毫端，人作神仙以上看。  
天赋此清梅亦逊，地因所寓稿随坤。  
符分半刺于今易，诗得全名自古难。  
洗去淫哇追大雅，能于文海障狂澜。  

潘玙　鸠  
斑斑羽拂晓烟青，一样东风两样声。  
计拙不如鸱妇巧，绸缪桑户趁天晴。  

潘玙　九里松路上  
联骑松边路，天将晓色分。  
涧鸣泉溅石，山暗树栖云。  
诗梦迎风醒，钟声想寺闻。  
只嫌搅清思，乌鹊噪纷纷。  

潘玙　卷帘  
卷帘迎霁色，双鹊噪庭柯。  
时节清明过，园林绿荫多。  
拂鸾挥画扇，织翠试轻罗。  
欲困思煎茗，敲门有客过。  

潘玙　客中九日  
破帽西风急，寒窗败叶飞。  
重阳今日是，三径几时归。  
檐上多黄菊，门前少白衣。  
吟情淡如水，一雁叫斜晖。  

潘玙　览镜  
览镜颜如改，登楼足尚疲。  
惜于多病里，过了少年时。  
对月能忘酒，看花间有诗。  
独余豪气在，频把剑尘吹。  

潘玙　冷泉亭和贾秋壑韵  
重到古招提，青松旧□围。  
泉声流涧远，亭影带云微。  
小雨随风去，残花逐絮飞。  
白猿呼不应，人世几斜晖。  

潘玙　梨山李王祠  
白玉楼成阅几春，今瞻祠貌俨如生。  
一麾出守唐朝旧，八字封王宋爵荣。  
花发梨山存故迹，水流柘浦响清声。  
传闻有祷须形梦，能使人知桂籍名。  

潘玙　梅花二首  
雪中独爱此花开，莫笑花飞委绿苔。  
骨里有香吹不散，明年依旧领春回。  

潘玙　梅花二首  
冰玉丰姿夐绝尘，山林谁伴岁寒盟。  
腊前有雪曾相约，天下无花似此清。  
不待春风施造化，只嫌晚角说平生。  
月香水影吾家事，却被诗人掠美名。  

潘玙　怕上楼  
凭高多感慨，怕上夕阳楼。  
云阁四山雨，江分两岸秋。  
雁来惊客意，枣熟动边愁。  
醉里看长剑，英雄志未酬。  

潘玙　秋日江居  
家枕沧江住，西风卷暮秋。  
云行天欲动，潮长屋如浮。  
落叶悬渔网，斜阳满客舟。  
吟成谁管领，拍手唤沙鸥。  

潘玙　秋日山居  
数椽依碧嶂，飞瀑溅藤萝。  
地僻行人少，夜凉明月多。  
生涯安澹薄，乐事在吟哦。  
病后惟便睡，秋蛩聒砌莎。  

潘玙　秋日闲居二首  
诗困权时卧竹窗，梦闲随雁到衡阳。  
觉来落日窥帘影，茶鼎松风泼鼻香。  

潘玙　秋日闲居二首  
西风挟雨地江来，水树烟村罨画开。  
待得夜晴窗有月，横斜只欠数枝梅。  

潘玙　山处  
浮云富贵不关心，只向闲中寄此生。  
山色四时仁者静，梅花万古圣之清。  
惯临风月搜吟趣，无复江湖梦客程。  
独爱邻僧常过我，一瓯茶罢事棋枰。  

潘玙　山馆  
山馆坐秋雨，风吹霁景开。  
夕阳明远水，落叶走空阶。  
白发人谁健，黄花节又催。  
看云动孤酌，聊以尉吟怀。  

潘玙　山居苦  
凿破碧云开牖户，花多留得春长久。  
种蔬种豆了生涯，心闲只与琴为友。  

潘玙　山圃梅  
旧种梅盈圃，山居未是贫。  
腊前春讯息，林下玉精神。  
水月西湖梦，风霜晚岁身。  
分明隐君子，不肯惹红尘。  

潘玙　书道者庵  
心与道相安，幽居远市廛。  
分花栽别圃，煮茗试新泉。  
地僻全成隐，身闲半是仙。  
金丹非易链，此法向谁传。  

潘玙　书红尘兰若吟卷  
家住东风花柳边，客来试茗学谈禅。  
有时病酒关门睡，梦到维摩丈室前。  

潘玙　书兰莫德全壁  
谁谓居廛身未清，在家心似出家僧。  
铜壶惯买梅花插，相对无言悟小乘。  

潘玙　书寓居壁  
家枕官河住，楼闲春已深。  
水风清燕语，帘日碎桐阴。  
煮茗降书困，焚香启道心。  
浮云轻富贵，城市即山林。  

潘玙　四圣观御园海棠花  
燕子来时春政好，御园剩拆海棠花。  
如今翠辇游观少，一片东风属道家。  

潘玙　寺中  
春深寺逾静，云伴小窗闲。  
客思落花里，鸡声痚竹间。  
昼全无一事，身似坐空山。  
幽意何人会，吟僧时往还。  

潘玙　送柴仲山归里  
长台在何处，俄听话归期。  
雪霁千山月，梅开一路诗。  
京尘随地尽，春色到家知。  
欲把西湖酒，重来是几时。  

潘玙　送胡月山游浙西  
西湖摽隽名，谁不缔吟盟。  
长说贫为累，犹嫌思未清。  
残编饥鼠齧，破壁乱蛩鸣。  
一棹松江去，故人应动情。  

潘玙　送僧铁山见赵山台  
山台惯与吟僧接，新剖澄江太守符。  
前日相逢曾有约，今番一见必如初。  
固知海里难为水，须认衣中自蕴珠。  
握手只谭风与月，莫因名利复踌躇。  

潘玙　送宣昭子游淮  
几年携剑过边城，非但谭兵善用兵。  
果是胸中抱材气，肯于纸上立功名。  
事当着力机须敏，人匪知心语莫轻。  
况有故交能刮目，此行端不负平生。  

潘玙　送吟卷还赵万里  
吟中蜚依声，太白是前身。  
风月无非我，江山得主人。  
冰梭织古锦，庙瑟奏阳春。  
洗眼观新稿，客怀清绝尘。  

潘玙　送朱静佳簿君归  
武夷山下路，此去几时程。  
检历冬将暮，驱车月正明。  
客边聊话别，吟里莫寒盟。  
只怕除书到，中途趣入京。  

潘玙　田家  
田事收成了，仓箱积万千。  
鸡鸣秋屋外，牛卧夕阳边。  
溪树争收果，村醪不值钱。  
幸无征役苦，一醉乐丰年。  

潘玙　听弹归去来辞  
渊明昔赋归去辞，后世寄声焦桐丝。  
先生弹罢和者谁，春山花落啼子规。  

潘玙　听雁有感  
怕听云间雁，新愁上客眉。  
尖风欺破褐，落日迫残棋。  
菊花休赊酒，梅开又费诗。  
鴒原千里隔，谁与话心期。  

潘玙　听子规有感  
客边听了规，忍见百花飞。  
唤得春先去，如何汝未归。  
蜀山仍旧在，世事觉今非。  
只合三缄口，空林伴夕晖。  

潘玙　停鞍  
古驿晚停鞍，西风客帽寒。  
山昏云气湿，秋老叶声乾。  
昔为作诗苦，今嗟行路难。  
铃音边报急，醉里亦眉攒。  

潘玙　停鞍  
开匣看长剑，功名志莫酬。  
中原何日复，世事与谁谋。  
豪杰多相忘，干戈卒未休。  
斜阳照青野，雁过亦含愁。  

潘玙　晚菊  
可惜重阳已过期，黄花无灵绕山篱。  
政缘懒作趋时态，多少幽香人不知。  

潘玙　王岩幽隐居  
一片清闲福，山间结小庐。  
此身为隐计，有地学农锄。  
午饮煎溪茗，朝羹摘野蔬。  
无人知姓字，可以避徵书。  

潘玙　闲居  
厌于奔赴乐闲居，湖海交游仕阔痚。  
燕去又为千里客，雁来谁寄一行书。  
青山对面如相识，白发无情亦懒梳。  
屋外有园三数亩，春风尽可学耕锄。  

潘玙　翔实顾渭滨归里  
十年学道客长安，链得丹成返故山。  
剩带锦囊诗料去，肯嫌黄叶路程寒。  
梅边月照人千里，竹下云封屋两间。  
此后旦评声价重，不将旧日阿蒙看。  

潘玙　小窗  
小小明窗瞰水开，惜花常是手亲栽。  
春山欲晓听莺语，社雨才晴认燕来。  
自涤砚砖闲试墨，笑持茗碗胜衔杯。  
有时细链推敲字，搔首斜阳立几回。  

小窗即事  
小窗秋色静，云影弄斜阳。  
山带雨余翠，菊存霜后香。  
诗情多冷澹，酒态强轩昂。  
近得梅为友，相看风味长。  

潘玙　休倚楼  
碧天如水片云收，雁雁西风字字秋。  
江上有楼休独倚，夕阳衰草几多愁。  

潘玙　檐蕁花  
未说司花刻玉工，人知名与佛相同。  
可怜结了黄金子，依旧身归色界中。  

潘玙　雁  
岁岁来宾似有期，此心非恋稻粱肥。  
不怜不带中原信，空对西风作字飞。  

潘玙　野人家二首  
枯藤伴椶屦，行到野人家。  
细雨肥梅实，轻风动菜花。  
村深难贳酒，客至旋煎茶。  
笑说生涯事，栽桑与种麻。  

潘玙　野人家二首  
映门绿叶长桑麻，满地深黄菜著花。  
只道春风恋城市，也留情向野人家。  

潘玙　移种菖蒲  
谁剪苍龙髯，种之水边石。  
不与草争春，四时挺幽碧。  
余心具静观，而爱此正色。  
一朝移香根，古瓷手亲植。  
疏之以泠风，沐之以甘泽。  
得此伴闲身，凡花何足惜。  
呼童汛净室，寘彼芝兰侧。  
如参物外人，利名念俱释。  
如亲诗中仙，冷澹趣相得。  
人物本一体，清浊霄壤隔。  
物以类而聚，人于交贵择。  
人为物之灵，讵可乏真识。  

潘玙　倚栏  
酒醒思往事，搔首倚危栏。  
夜静风鸣树，天凉月满山。  
客情怜去燕，秋思入幽兰。  
抚剑发长啸，此身空自闲。  

潘玙　忆舍弟  
汝向下邳去，吾犹上国居。  
几翻曾入梦，十月不收书。  
血满干戈地，尘飞盗贼墟。  
无人问消息，生死竟何如。  

潘玙　饮张壹斋月台  
同上最高台，山头晚色开。  
风才驱雨去，月渐出云来。  
世事悲秋扇，吟情付酒杯。  
谁家砧杵动，寒计又相催。  

潘玙　赠白云道人  
白云堆里缚茅庐，活计无多乐有余。  
午灶旋添烧药火，夜檠频勘养生书。  
门无过客常笼鹤，园凿新池学钓鱼。  
身远利名心似水，梦闲时复到华胥。  

潘玙　赠道士王玉壶  
屦不染凡尘，云深竹屋春。  
安心能学道，屋指别无人。  
丹熟玄机透，琴清古乐真。  
前缘君悟否，老子是龙身。  

潘玙　丈亭  
今古此行路，往来无了期。  
荒亭尘压旁，废庙土侵碑。  
日落空江暮，山遥去鸟迟。  
待潮潮未长，沽醉且吟诗。  

潘玙　招信道上  
岁晚行人少，兵余败□多。  
边风鸣晓雁，淮水浴天鹅。  
昔梦所不到，今来无奈何。  
翩然策归骑，烟月自渔蓑。  

潘玙　枕上闻钟  
酒醒残月明，欹枕听钟声。  
风露秋将晚，家山梦辄惊。  
客尘侵老鬓，官职借虚名。  
却羡僧无事，此心如水清。  

潘喆　经贾秋壑故第  
相业如何不到头，诸公历历颂伊周。  
梦迷葛岭酣歌夜，鬼哭樊城血战秋。  
误国正须忧大厦，覆师宁忍驾孤舟。  
木棉庵里催归魄，谁掩湖山富贵羞。  

潘正夫　澹岩六韵奉呈逊叔侍郎兼寄惠照禅老  
祝融之南近湘滨，地出天开戡翠珉。  
金阙不关尘世路，丹葩争发洞宫春。  
迟留杖履寻真惯，怅望烟苏入梦频。  
弈罢空怀烂柯客，云深多失避秦人。  
高悬石栈仙风迥，静对岩扉濯色新。  
借问时翁与禅伯，如何导往许为邻。  

潘正夫　句  
岭开越峤通交趾，路转荆门入九疑。  

潘正夫　题惠山  
秋风萧瑟净岩扃，寂寂澄泉可鉴形。  
比色未饶先玉乳，试甘应合跨中泠。  
梦回春草花犹落，雪洒松窗酒乍醒。  
须碾月团三百片，不辞来此汲泓渟。  

潘正夫　悟性寺  
乱山深处出楼台，秋入群松万壑哀。  
岚翠逼人清似雾，滩声落石响如雷。  

潘郑台　檐卜花  
未说司花刻玉工，已知名与佛相同。  
可怜结了薰风子，依旧身归色界中。  

潘中父　题钓台  
焚坑祸作逃轩绮，明哲保身宁饥死。  
溺冠嫚骂又一春，织奋鼓刀恬不耻。  
子房托疾封留归，齐鲁大臣那可知。  
此意寥寥二百载，阿谀往往居帝师。  
吕兴天幸有光武，下士谦恭冠千古。  
布衣本以道义交，不问故人登九五。  
朼来过我路几程，征衫犹作战血腥。  
睡馀伸足稍加腹，安得细事关天星。  
归兴宜审苞桑戒，勿念洁身增叹慨。  
君持柔道理乾坤，我把丝纶老湍濑。  

盘翁　句  
孟光到老不晓事，刚道还山活计非。  

盘隐末子　句  
桃林我忆放牛日，茯圃谁思逸马时。  

庞昌　赠养素先生  
圣泽浓云隐逸身，道装宜用葛为巾。  
祝融峰下醉明月，绿水源头钓紫鳞。  
曾见海桃三结子，不知仙豆几回春。  
他年我若功成去，愿作云桥跪履人。  

庞籍　到塞后有怀青社  
初到营陵春始回，泱泱风物接梧台。  
鱼鹽利重通阛盛，筝瑟声和宴席开。  
天妹肤云连岱色，海中灵药慕仙才。  
早知未许身间去，悔舍尧田石润来。  

庞籍　记异  
冬至子时阳已生，道随阳长物将萌。  
星辰赐告铭心骨，愿以宽章辅至平。  

庞籍　经严子陵钓台作四首  
翠岫临寒濑，先生老此中。  
钓耕轻万乘，要领戒三公。  
入宿星躔动，归来世网空。  
何人知此意，千古激浇风。  

庞籍　经严子陵钓台作四首  
道闭宁濡足，时平亦括囊。  
故人登世帝，清濑自吾乡。  
渭叟非真钓，商奴是诈狂。  
先生不可问，天外一鸾翔。  

庞籍　经严子陵钓台作四首  
闻个狂奴足，生平在草莱，  
不荣升帝腹，宁自蹋鱼台。  
步武中朝下，胼胝故国回，  
沧浪重一濯，京雒有尘埃。  

庞籍　经严子陵钓台作四首  
长天杳杳道冥冥，一土孤风达至精。  
云若有心应有著，鱼缘轻饵是轻生。  
何人楚泽三年放，此地家滩苯里清。  
应宿将臣皆列土，未将烟水博功名。  

庞籍　句  
田园贫宰相，图史富书生。  

庞籍　句  
蜀道盘纡去不迷，故园犹在武阳西。  

庞籍　句  
毗耶长者入街初。  

庞籍　句  
巢凤阁边劳远梦，系龙桥下认前题。  

庞籍　窃闻集贤侍郎政成公暇时出游览因念青社境物之胜长句四韵奉奇  
政报公馀称雅怀，两城烟树尽楼台。  
波通龙口春戏盛，云入山门晓望开。  
园馆有诗书命笔，海邦无寇破蛮才。  
当时不俟交符印，恨失岚亭展宴罍。  

庞籍　送馀姚知县陈最寺丞  
需头章薦重，方底诏除荣。  
人比鸣琴令，官参梦马卿。  
菰烟吴地景，涛鹭浙江程。  
美政应天报，姚虞旧俗清。  

庞谦孺　表侄赵文鼎监税传才拙所定九品杜诗说正宗作诗告之  
平生竭力参时句，久矣冥搜见机杼。  
岂惟蕴蓄彻遮栏，要使幽深尽呈露。  
君今学诗叩妙理，颇已具眼识精粗。  
他年陶冶融心神，好与造化开门户。  
读之便感谁使然，若见其事在其处。  
会须体物夺天机，便可分庭抗李杜。  
风骚乐府久寂寞，但见坡谷正驰骛。  
君才妙龄中科选，第恐此道非先务。  
诗分九品吾所创，妄与正宗陃行路。  
君今持此俗谁论，勿使群言生谤怒。  

庞谦孺　答何中丞伯寿  
三开皇舆驻武林，宫前新柳渐成阴。  
西湖风月愁难度，艮后岳峰峦梦枉寻。  
老马惊思归汴路，寒江吼激破胡心。  
白蘯洲上怀乡久，夜夜啼鹕卧未深。  

庞谦孺　古诗  
处身乾坤中，适意乃其常。  
贫贱亦天然，尤怨徒自伤。  
平生曲命薄，守已岂不良。  
量分稍过差，神理翻百殃。  
荀无济世具，希进未免狂。  
鄙哉绵上人，远迹空潜藏。  
市朝车马喧，不碍松菊芳。  
何妨著衣冠，用舍姑逢场。  
傥无侥倖心，世亦不见戕。  

庞谦孺　古诗  
十旬五旬病，三日两日饿。  
闭门本求安，岁月不可过。  
秋成尚百日，急迫如星火。  
西风吹楸林，木叶朝来堕。  
夕阳下城头，蟋蟀鸣户左。  
褰裳临溪水，照影非昔我。  
悲歌动邻里，惨惨风满座。  
怀深声愈凄，辞绝意难和。  
人生一世间，太半逢坎坷。  
为乐须及时，倏忽伤老大。  

庞谦孺　古诗  
西风正浩荡，出门无所寻。  
强起理菊花，聊以慰我心。  
傍篱见南山，经旬阻秋霖。  
岂不欲傲游，虑此泥泞深。  
凉飚带寒烟，暝色著高林。  
归鸟未遑栖，槭槭风叶吟。  
游子悲故乡，感吠岁月深。  
一室蔽蓬蒿，空壶绝孤斟。  
徘徊东墙下，仰视林端参。  
耿耿夜何长，白露湿衣襟。  

庞谦孺　古诗  
初日照池底，游鱼戏涟漪。  
落日延西林，蜻蜓弄斜晖。  
忘情体自适，不但禽鸟微。  
以兹慰心胸，富贵如何违。  
舍策看清溪，步屧临荆扉。  
青天委长流，孤云无所依。  
居然忘物我，身我忽若遗。  

庞谦孺　古诗  
凡人种园花，但取红紫丽。  
今我种园花，所乐在生意。  
侵晨草露湿，园林有清气。  
寝兴不裹首，散策绕花次。  
次第除繁枝，分明去浪蕊。  
客至旋结襟，舍柯惜馀味。  
新稍才过屋，弱干渐拂地。  
是中有深趣，欣然心自慰。  

庞谦孺　古诗  
送客出河门，返手闭篱关。  
归来悬午窗，坐看屋上山。  
众雏困未觉，捣药声已残。  
倦鸟止不飞，鸡犬亦在栏。  
高林静白日，时觉鸟声闲。  

庞谦孺　古诗四首呈刘行简给事丈  
人生寄寒暑，销铄如然薪。  
但见烈火炎，倏忽糜灰尘。  
不过数十改，即已无此身。  
岂不甚哀哉，言之为酸辛。  
达士易与足，一饱即自促。  
遇者运多途，贪婪丧其真。  
如此不饮酒，徒为世上人。  

庞谦孺　古诗四首呈刘行简给事丈  
一室守丘壑，四海无遐想。  
乐此邻里欢，坐阅草木长。  
燕寝北窗下，枕几遂俯仰。  
清风动柴荆，白日照穷巷。  
接目有佳色，到耳无惊响。  
乐哉心迹安，庶保神气养。  
百年茅檐旧，邈矣千载上。  

庞谦孺　古诗四首呈刘行简给事丈  
少年负豪气，乃心在有为。  
天下非我能，胡为久栖栖。  
圣贤即在上，治具皆设施。  
一廛为天氓，岂不乐在兹。  
但愿禾黍肥，富贵从此辞。  
雨露被乐皋，草木含华滋。  
一物遂生成，仰荷皇天私。  
努力且加外，已矣复何期。  

庞谦孺　古诗四首呈刘行简给事丈  
人无百年期，乃为千岁根。  
蓄积为众鷕，此意古所敦。  
悯余贫贱士，窘束未易论。  
今岁夏潦至，信宿水浸门。  
旧粟已告竭，新稼无一存。  
朝分糠籺餐，暮掇藜藿吞。  
一身未保活，况敢念子孙。  
虽云伤我怀，赋命不可奔。  
未死尚为氓，一息犹天恩。  

庞谦孺　还至呈兴春事已过绿阴木森然小圃可爱摘青梅尝煮酒一首  
为客清霜重，归来夏木苍。  
鸡鹅惊甚大，童稚觉微长。  
花絮今无迹，园林未肯荒。  
青梅应可摘，腊摘要开尝。  

庞谦孺　郊居九日  
树夹门方正，谷侵岸雙。  
水摇云影动，风抑鸟声回。  
篱缺舟常过，庭空客不来。  
故人经岁月，又见菊花开。  

庞谦孺　绝句  
小雨收溪北，微云没舍西。  
地暄鹦鹉斗，日暖鹧鸪啼。  

庞谦孺　绝句三首  
楚天落日暮云浮，痛饮狂歌不觉愁。  
醉眼山光似乡曲，怎知身在汉江头。  

庞谦孺　绝句三首  
汉口风光恼杀人，绿杨无数绕江津。  
草堂日日来新燕，钓艇时时得锦鳞。  

庞谦孺　绝句三首  
大别寺前春草深，凤栖山下汉江清。  
空村野陇谁为主，赖有流移旅客耕。  

庞谦孺　日暮  
水底晃微霞，孤村古路叉。  
稻檐排冻雀，牛背落昏鸦。  
行客犹贪路，归帆未到家。  
交游书札断，寂寞过天涯。  

庞谦孺　使虏遇汴京作  
苍龙观阙东风外，黄道星辰北斗边。  
月照九衢平似水，胡儿吹笛内门前。  

庞谦孺　题渡水罗汉画  
偏袒右肩赤一膊，开颜含笑不作恶。  
广深莫种金莲花，故使浮杯衬双脚。  
心既忘形亦忘怖，徒使旁观毛发竖。  
本无行止令人图，竟到彼岸归何处。  
我知画者意识真，是故古来传到今。  
亦无此心可得惊，亦无此身可得沈。  
浪头乘风正得路，不动诘严几时去。  
从今不往亦不还，一幅之间作常住。  
君不闻古人只作如是观，请公莫问何以故。  

庞谦孺　闻虏酋被戕淮南渐平喜而作诗  
圣主久临御，戢戈息生娄。  
狂胡犯天纪，躣马舍虏庭。  
四海涨烽烟，白昼亦晦冥。  
不惟师无名，岂有间可乘。  
大将失经略，淮壖气如蒸。  
虏骑犯和州，采石势不胜。  
登坛刑白马，意气甚凭陵。  
朝廷颇忧虞，众心若摇旌。  
谁知肘腋祸，自彼萧墙兴。  
皇天相我多，一失遂有能。  
黔黎卖钗钏，果见酒价腾。  
坐收不战功，宵旰今已宁。  
宸章粲星斗，蜂目见丹青。  
行行若死然，此亦不足称。  
谁云暴无伤，以兹庶可懲。  

庞谦孺　闻虏人败于柘皋作口号十首  
正阳门下草还生，宫殿无人也自春。  
上皇昔日登临地，愁杀当时老大臣。  

庞谦孺　闻虏人败于柘皋作口号十首  
铁鹞乘时转海津，兜牟闪闪白如银。  
只今边郡羞投拜，淮北淮南正杀人。  

庞谦孺　闻虏人败于柘皋作口号十首  
文武宣和盛两班，当时都道取燕山。  
三京随手残烧尽，今日谁迎二圣还。  

庞谦孺　闻虏人败于柘皋作口号十首  
黏罕中间陷两京，当时兀术尚无名。  
如今索斗无时了，不使山川见太平。  

庞谦孺　闻虏人败于柘皋作口号十首  
胡马纵横压上流，朝廷岁岁讲防秋。  
相公必欲安淮甸，早发官兵扰寿州。  

庞谦孺　闻虏人败于柘皋作口号十首  
京口人来说禁江，似闻胡骑再跳梁。  
夜来急递传新报，见说官军战顺昌。  

庞谦孺　闻虏人败于柘皋作口号十首  
闻道诸军遣军嵬，柘皋合战打头回。  
不烦宣抚亲提剑，铁塔前锋一布摧。  

庞谦孺　闻虏人败于柘皋作口号十首  
战伐无多生女真，人传强半是签军。  
可怜尽死天兵手，但恐官家不得闻。  

庞谦孺　闻虏人败于柘皋作口号十首  
一自官军报捷频，番人无数愿归明。  
渠魁未必能方略，所恃多多以力争。  

庞谦孺　闻虏人败于柘皋作口号十首  
今年太岁火逢辛，火德炎炎照紫宸。  
眼看点虏遭天破，未必期廷用一人。  

庞谦孺　无题二首  
春风桃李容，能昨几进好。  
谁怜涧底花，自对春风老。  

庞谦孺　无题二首  
可惜花无主，分明枉过春。  
谁怜桃李艳，却属路行人。  

庞清孙　句  
当时若为苍生出，安得云溪不朽名。  

庞淞　致爽轩  
平生珍货不肯市，岁岁梅花伴幽独。  
买邻不用一钱费，风月逢原俱取足。  

裴大亮　广慧教寺  
政馀飞棹入烟村，数里菰蒲接寺门。  
惟爱弁峰供醉眼，役人诗思到黄昏。  

裴大亮　题西岩寺三绝  
清溪如鉴照行人，谷鸟山花景渐新。  
五马频来无别事，为思江上若邪春。  

裴大亮　题西岩寺三绝  
几领笙歌来赏胜，为怜山水每忘归。  
洞中时与林僧语，不信红尘有是非。  

裴大亮　题西岩寺三绝  
□□□□送行人，山水清音益怆神。  
莫惜少留题石□，□□□□□红尘。  

裴道人　歌  
好酒吃三盏，好花插一枝。  
思量今古事，安乐是便宜。  

裴极　题碧沼  
一沼光涵四座寒，夕阳回首更凭栏。  
凭师早把香莲种，他日期来结社看。  

裴良杰　大涤洞留题  
杖屦乘闲历众山，俄惊凡迹到仙坛。  
清潨潄玉一川媚，瑞气浮空两洞寒。  
风入乔松琴弄操，烟笼远岫灶烧丹。  
我今聊此凝双眼，徒觉壶中世界宽。  
鸠杖先生旨趣深，探直搜隐事幽寻。  
顶头有眼谁能识，心鉴无尘物莫侵。  
洞里烟霞人不老，水边花木自成阴。  
乞师金鼎丹炉火，为慰平生觉道心。  

裴良杰　游虎丘  
顾我江湖旧壮怀，家林终是事尘埃。  
登临直到秋方好，行乐只因山远来。  
剑石池边须笑适，花亭月下约徘徊。  
自惭俗驾非名胜，窃恐山灵为勒回。  

裴士杰　和孔司封题蓬莱阁  
山卧龙形阁枕山，檐楹高起太虚间。  
风来宛讶鸣箫瑟，客至宜闻振佩环。  
暂赏已能消浊虑，久居应不老朱颜。  
苍烟渌水无穷趣，绝胜尘纷走世寰。  

裴相如　游洞霄山  
人间三十六洞天，各有邃道通神仙。  
兹山九锁路曲折，中开五洞栖云烟。  
东游大涤望天柱，西登石室观飞泉。  
穷幽讨胜足未倦，明月忽堕青崖颠。  
山中道士借一榻，夜半猿鹤惊人眠。  
明朝又复出山去，白云回首空凄然。  

裴愈　句  
杨柳影疏秋霁月，梧桐叶坠夕阳天。  

裴愈　句  
东吴山色家家月，南楚江声浦浦风。  

裴煜　多景楼  
登临每忆卫公诗，多景唯于此处宜。  
海岸千艘浮若芥，邦人万室布如棋。  
江山气象回环见，宇宙端倪指点知。  
禅老莫辞勤迓候，使君官满有归期。  

裴煜　送程给事知越州  
邦人偏喜使君回，隔岁腰金护漕来。  
梓里万□青锁闼，偃蕃聊寄小蓬莱。  
中和已乐宣风职，平易还施报政才。  
休论引年祈退尚，即图旧德陟公台。  

裴煜　岘山  
襄阳有佳山，名著无如岘。  
尝休贤达足，我独愧未践。  
君侯把麾符，政暇兴不浅。  
命车极登临，旌旆随谷转。  
心思关钜平，息树宜勿剪。  
于今戴清风，整整如冠冕。  
高碑本堕泪，雨渍至苔藓。  
庙祠委榛芜，奚劝千载善。  
驰章动天听，口以功烈侔。  
果闻帝曰俞，恢宇明祭典。  
哦诗序其事，笔锐犀可剸。  
景无一发遗，粲若丹青展。  
乃知览观时，非止在游衍。  
声气异工同，美从江汉显。  

彭昌诗　游金精山陈千峰索和  
仙去时移境尚同，岩花开落为谁容。  
歌沈石鼓泉空响，局冷纹枰雾半封。  
山上丹桃无核种，甑头青{左食右迅}自机舂。  
翠眉不是人间俪，笑杀王孙不再逢。  

彭乘　句  
最是萧萧句，无人继后尘。  

彭乘　句  
汤汤散作家家惠。莫与贪泉一样看。  

彭乘　赠哈化成  
不见陵阳喻化成，令人西望愈伤神。  
近闻养素多栽药，耕破青山十里春。  

彭从虎　游淡山岩  
竹苞未翦山虽纲，福庭胜概难穷搜。  
天公念此久闭塞，密召五丁诒劂谋。  
巽维一夕启邃窦，光圆瓮牖端相侔。  
方床翠屏广罗列，药臼香山深抉锼。  
道人振锡蟒潜遁，处士化石岩中留。  
训狐昨夜又鸣报，果是五马今朝游。  

彭大辩　大涤洞天留题  
潦水才平岸，新篁尽出林。  
远山云黛锁，弱草烧痕侵。  
覆载乾坤大，桑麻雨露深。  
干戈犹未已，袖手且常吟。  

彭大辩　大涤洞天留题  
松风到晓声幽微，曲江漏尽天河低。  
平明游子出门去，家住葛洪丹井西。  

彭大年　楚萍歌  
云梦青兵蟠楚薮，萍实江边大如斗。  
故垒摧颓百战余，旧事流传千载后。  
青崖半裂玄猿吼，空坡突过黄狐走。  
山深落日少人行，寂寞鸣蜩在高柳。  
湖江入梦倏三年，慰我漂零一杯酒。  
群盗虽降汉赤眉，故侯惯作秦黔首。  

彭德远　双溪亭  
雨过画桥跨蝃蝬，月明玉塔卧晴澜。  
景全堪作吾乡冠，还有沈碑客未看。  

彭龟年　别刘寺簿子澄赴州倅  
新蝉鸣高柳，轻鸥弄晴川。  
浮家作远游，觞热岂所便。  
武昌古都会，形胜两国肩。  
貔貅杂民居，烽火照敌边。  
朝廷重牧守，尤需治中贤。  
君侯文章家，班马不敢先。  
墨庄一种子，落实今几年。  
瞠乎出其后，独得道学传。  
诚身自孝悌，玩理潜天渊。  
悠然静中春，汹汹风涛前。  
四海满誉望，诸公争挽牵。  
容台志不舒，别驾用未专。  
去就抑何心，行可吾亦然。  
余也沟渎质，误辱青黄妍。  
工夫恳切切，习气犹拘挛。  
居然作别离，欲别思绵绵。  

彭龟年　别孙隐甫  
君家金石台，我家富寿冈。  
十馹苦不远，半世成相望。  
我为一贫驱，触热来帝乡。  
尘垢面未頮，郁结志不强。  
下马忽见君，喜剧几欲狂。  
未语心己倾，既坐形俱忘。  
醒我醉梦中，祓我冰雪旁。  
主人知客深，对著夜雨床。  
犹恐客意短，渠渠罗酒浆。  
蟹鳌擘新肥，荔子含生春。  
晚归候月影，早游趁湖光。  
都城六月中，公卿簿书忙。  
而我乃舆君，专此风露凉。  
笑语虽杂乱，理到味自长。  
平生区区愿，恰此一月尝。  
遽然委我去，令人热中肠。  
儿女惜别离，丈夫重行藏。  
敢因杯酒行，感慨徒悲伤。  
君去起我思，彩衣拜重阳。  
愿言各努力，白发行中堂。  

彭龟年　别徐商老奉祠归清江五首  
平生兄弟间，聚少散亦多。  
欲作对床梦，奈此往复何。  

彭龟年　别徐商老奉祠归清江五首  
法许公不许，法不如公严。  
公不为我留，宁避世俗嫌。  

彭龟年　别徐商老奉祠归清江五首  
我归不能休，公去不可挽。  
依依原隰间，相对意无限。  

彭龟年　别徐商老奉祠归清江五首  
尝觇金匮书，遗逸穷冥搜。  
肯令太史氏，挽作周南留。  

彭龟年　别徐商老奉祠归清江五首  
离离鸿雁行，漠漠鲈莼秋。  
谁独无此情，何以写我忧。  

彭龟年　别宜春柯宰  
秋风掠梧桐，岁月去如掷。  
功名趁强健，君子有行役。  
朝家政急贤，黼座不满席。  
巍巍庙堂望，留客良独惜。  
谁为君兰言，亦有子公力。  
居然怀墨绶，欢喜动颜色。  
宰邑世情难，指作富贵厄。  
公尝为我言，百里岂摈斥。  
虽无槐鼎贵，均是代天职。  
人方事趣办，声誉已赫赫。  
公独安其常，容与不可迫。  
静观物议定，岂止较寻尺。  
愿公充此心，寿此一世脉。  
行行见天子，清问下文石。  
区区尝试语，要不若亲历。  
公看江南贫，此岂州县责。  

彭龟年　别袁州司户司马行二首  
四海司马氏，大州从事贤。  
剸裁无剧务，抑郁已三年。  
人在甘棠里，梦回春草边。  
知音有当路，何日践英躔。  

彭龟年　别袁州司户司马行二首  
一见已草草，那堪更别离。  
事当防快意，学亦进潜思。  
此道今谁语，如公岂我私。  
何时一窗下，重与论心期。  

彭龟年　别张袁州五首  
爱民有诚心，发有非己私。  
齐王累己见，乃以小大移。  
冠履自贵贱，痛痒一体随。  
万事有定理，应之当坦夷。  
傥以我好恶，安非真是非。  
光风霁月中，宁许栽藩篱。  

彭龟年　别张袁州五首  
富贵不可求，名节可不修。  
韩公三上书，所愿略不酬。  
柳子百世文，莫洗一日羞。  
要须外无累，乃免罟获忧。  
青青最高松，藤萝所绸缪。  
繁阴岂足羡，试看风露秋。  

彭龟年　别张袁州五首  
袁人思君侯，事齐皆甘棠。  
君侯亦念之，疾苦如己伤。  
向来趣引输，诏许仍旧章。  
抗蔬论不足，古人所未尝。  
此请久不下，公归奏明光。  
渠侬未知公，尸祝无相忘。  

彭龟年　别张袁州五首  
弦急无和声，行疾多窘步。  
从容应万变，乃有天下度。  
先生经纶才，所至祛百蠹。  
一州直易耳，治者弗敢措。  
弱翁霁威严，犹被功名误。  
孰知观过仁，一蹴超圣处。  

彭龟年　别张袁州五首  
平生学不力，莫移资禀偏。  
疏愚寡周防，戆直绌巧谝。  
出身仕官府，何幸依仁贤。  
朴樕本无庸，刻画几成妍。  
江湖政浩荡，云汉难攀缘。  
何以慰我思，一语当韦弦。  

彭龟年　别赵运使二首  
君子岂无欲，有欲未足忧。  
百计护此短，此心尚可求。  
向来畏人言，言者不肯休。  
不畏固未可，无言我谁尤。  
事当究本源，琐细不足筹。  
有疾不忌医，膏肓尚能瘳。  

彭龟年　别赵运使二首  
用民如用焉，可御不可驰。  
论人如率医，贵常不贵奇。  
古琰才智士，日与功名期。  
傥遂李广侯，文帝数乃奇。  
先生盘石宗，一节江南归。  
圣皇夜半席，宁以鬼神移。  
遥知清问下，万里寄一辞。  
当使觳觫牛，不独见乃知。  

彭龟年　别周侍郎五首  
东家十亩橘，治蠹苛天狱。  
课童事剔决，生意长不足。  
不如西家农，末麦上已熟。  
一朝种子落，坐见天地绿。  

彭龟年　别周侍郎五首  
人便适性事，医乃逢其痴。  
有药不投疾，但欲甘于饴。  
安知万全方，非取类舌宜。  
谁能味此苦，恐厌功效迟。  

彭龟年　别周侍郎五首  
太和到处萌，物各从所受。  
老农嘉谷心，自觉秭稗丑。  
道旁有荆棘，斤斧不得宥。  
移根著山阿，吾亦付薪槱。  

彭龟年　别周侍郎五首  
鹊有护巢心，鸦负夺巢力。  
纷争互胜败，卒乃覆其室。  
鲁鸡本非鹄，伏鷇出羽翼。  
我无拒尔心，万物同一息。  

彭龟年　别周侍郎五首  
创平痛方定，醉甚忽解酲。  
乃作翻然思，遽能免心惊。  
君子足远虑，小人无隐情。  
有言傥鄙一，守口何如瓶。  

彭龟年　病中招孙医士  
冬冬才动热蒸蒸，直到更初渐渐清。  
臓腑始坚今反利，痰涎愈盛气难平。  
形容凋瘦真如鬼，耳目聪明粗似人。  
自是虚劳无可说，更将经络为推明。  

彭龟年　病足歌  
马有足，疲驰驱。  
牛有足，劳畲菑。  
不如大阍无更好，终日兀坐如黏黐。  
人言犹有深意存，螣蛇无足终能飞。  
此心傥欲与日竞，莫道有足无亦病。  

彭龟年　慈顺堂  
我官广文馆，门巷正萧索。  
王孙幸过我，开口有请托。  
索诗慈顺堂，一再不可却。  
人心有太平，此岂易描摸，  
夭夭吹棘心，韡韡灿棣萼。  
君方大欢足，天地费酬酢。  
而我独零丁，诗复那可作。  
因君索诗苦，谩荐尝试药。  
中庸十五间，此理非外铄。  
反身若不诚，为善终未乐。  

彭龟年　次韵教授兄友惠柑  
泮宫老潘贤且仁，分义浓如手足亲。  
悬知故人在千里，健步远来缄墨新。  
黄柑霜后愈精好，香味宛如包贡珍。  
分赏且用涤烦渴，不救莱芜炊甑尘。  

彭龟年　代张京尹贺皇太子生辰三首  
问寝随天子，论经有帝孙。  
千年几神圣，四世一乾坤。  
盛德从心远，灵源自古存。  
欲知天意近，九月似春温。  

彭龟年　代张京尹贺皇太子生辰三首  
神光开甲观，寰海作重阳。  
世尽占人瑞，天应发子祥。  
山河涵玉露，象纬泻银潢。  
有道如三代，宁须不老方。  

彭龟年　代张京尹贺皇太子生辰三首  
青禁罗鸡戟，朱明出虎闱。  
布宣当浩穰，简乐著精微。  
有志窥成画，无材守一圻。  
徒能歌圣子，重润更重晖。  

彭龟年　登上封半山而雾大起叹而有作  
忆昨雨霁投招提，五峰幻出如新沐。  
僧言一月无此奇，正直由公感通速。  
倾曦已没暝霭生，竚立危亭看不足。  
遂扶晨策陵岖嵌，要识祝融真面目。  
轻阴阁雨日将升，浅雾喷云生半腹。  
晦明变化在俄顷，山鬼无端太翻覆。  
东西南北杳不知，天柱诸峰固难瞩。  
因思世事无不然，氛垢时多少清淑。  
良辰一遇信可欣，浊世相遭匪予辱。  
湘累为此赋远游，要待棋终看结局。  
嗟我宁能待汝清，原隰征夫驾方趣。  
安得韩公剑倚天，决断浮云取新旭。  

彭龟年　读书吟示铉  
吾闻读书人，惜气胜惜金。  
累累如贯珠，其声和且平。  
忽然低复昂，似绝反可听。  
有时静以默，想见紬绎深。  
心潜与理会，不觉咏叹淫。  
昨夕汝读书，历响惊四邻。  
方其气盛时，声能乱狂霖。  
倏忽气已竭，口亦遂绝吟。  
体疲神自昏，思虑那得清。  
定能更隽永，温故而知新。  
永歌诗有味，三复意转精。  
勉汝讽诵余，且学思深湛。  

彭龟年　鄂渚和章同年元荣邓教授友友微字韵  
愚鲁何妨与俗违，夷途方始识心归。  
源源自是渊泉出，杲杲宁关庭燎辉。  
莫向天涯寻墨客，须知海内有公非。  
一杯何得如前日，竹杖芒鞋语翠微。  

彭龟年　鄂渚和章同年元荣邓教授友友微字韵  
世情如水与天违，谁识春从岳麓归。  
衮衮源流知有自，纷纷华鄂看相辉。  
今人得似古时少，我拙从教俗子非。  
且倒一樽寻乐事，奇章台上晚风微。  

彭龟年　奉和御赐进士诗  
昭回云汉揭天章，忽到人间足宠光。  
必有颺言兴率作，不须击筑叹飞扬。  
湛恩汪濊倾多士，密意绸缪际万方。  
何幸小臣陪俊造，一如丰草在成康。  

彭龟年　广寿  
人孰炎寿，寿莫如德。  
日新又新，终古不息。  
学以明之，先正我心。  
所欲既寡，山崇海深。  

彭龟年　和安成彭清老五首  
山有乔松隰有台，胸中日月太平开。  
安车不入申公念，只恐诏从天上来。  

彭龟年　和安成彭清老五首  
闭户长吟何水曹，人间富贵九牛毛。  
博山一缕清香永，余子不知更几刀。  

彭龟年　和安成彭清老五首  
铿锵金石三千首，吐纳云烟四十年。  
自有山神回俗驾，不愁大尹触吟鞭。  

彭龟年　和安成彭清老五首  
里中诸老皆公识，破戒相过问故人。  
顾我那能来重客，知公不薄少年新。  

彭龟年　和安成彭清老五首  
公余几上诗书乱，事简庭中雁鹜休。  
乞我新篇洗凡俗，萧萧风雨打窗秋。  

彭龟年　和李东老韵  
胸中尘虑厌多多，强把诗书细刮摩。  
幸有长官怜拜起，苦无公事碍吟哦。  
自惭俗驾争相逐，不识高轩肯见过。  
天阔雁寒人又远，一杯相属意如何。  

彭龟年　和临江丙午鹿鸣宴诗韵  
暖日轻霜作小春，冥冥鸿雁正来宾。  
异时大比兴贤礼，今日元侯劝驾身。  
西汉循良知贾谊，菑川父老送平津。  
眼中俱是青云客，著我空惭迹已陈。  

彭龟年　和临江庚子鹿鸣宴诗韵  
风流蕴藉足仪型，小屈旌旗镇列城。  
笔下雄深过班马，马中洒落似张程。  
载赓宵雅推多士，宁许皇莄继大声。  
闻说河南诗有序，从今亦有口传名。  

彭龟年　和寿冈杨先生上丁四首  
礼成绵蕝蕝固遐方，揭此威仪日月光。  
他日抗章论祀事，贤侯不减汉平当。  

彭龟年　和寿冈杨先生上丁四首  
书窗兀兀到斜曛，羊胛烹来我亦欣。  
莫讶广文官独冷，水光一抹当罗裙。  

彭龟年　和寿冈杨先生上丁四首  
未识平时活国方，只将诗句阅风光。  
盘空笔力今谁敌，独扫千人不可当。  

彭龟年　和寿冈杨先生上丁四首  
竹暗横窗日已曛，我方酣寝学羊欣。  
银钩铁画应无限，乞取先生一练裙。  

彭龟年　和王弱翁七首  
不作画梁燕，定非幽谷莺。  
此心无著物，万事莫留名。  

彭龟年　和王弱翁七首  
猫头争立玉，黄雀剩披绵。  
橘子生犹绿，江南十月天。  

彭龟年　和王弱翁七首  
漏恩余草木，苛敛察箕头。  
犹有形骸碍，谁为根本忧。  

彭龟年　和王弱翁七首  
浓淡云山色，抑扬风水声。  
体中有佳处，不是喜双清。  

彭龟年　和王弱翁七首  
晓日开屏障，篮舆行画图。  
融融万物表，此处是规模。  

彭龟年　和王弱翁七首  
霜螯百镒重，人世一身多。  
我意已凄惨，如君风味何。  

彭龟年　和王弱翁七首  
地熟桑麻易，村深气象醇。  
此行真不恶，今日似阳春。  

彭龟年　和向倅韵  
误身利名场，无异一釜甑。  
置之水炎间，谬以力取胜。  
人生具天则，发见亦有证。  
如水行地中，投隙即流迸。  
但恐人欲纵，勃若一民横。  
志师傥自强，万虑当退听。  
谁能学禅伯，绝物以求定。  
吾闻至人言，当识动中静。  
万变不可齐，一念终难正。  
口耳固在我，视听复谁令。  
须从事上学，宁有物外性。  
能用使太平，不用我何病。  
斯言闻亦多，究竟终未莹。  
从今三爇香，愿以公为镜。  

彭龟年　和向倅韵  
今日若驭风，前日如负甑。  
乘兴试一出，意到即为胜。  
芗林有高人，能识未病证。  
谈锋不可遏，勇若春箂迸。  
美名戒多取，夫子无太横。  
钟期不世出，谁作山水听。  
人生具物则，天命我当定。  
起居孰非真，寂灭岂是静。  
毫厘不密察，天地失其正。  
圣学有终始，谟训严于令。  
穷理以致知，持敬乃成性。  
倘从口耳学，莫救膏肓病。  
大本若不立，宁论语未莹。  
涂泽欲自妍，何以逃水镜。  

彭龟年　和向大夫坐韵  
道义交情不用盟，鸣谦肯作震雷惊。  
论功平勃非吾事，付与人间仔细评。  

彭龟年　和徐思叔谢向大夫惠柑四首  
萱草堂中乐泄融，豪家异味可能重。  
政惭陆子怀无橘，锡类那知有颍封。  

彭龟年　和徐思叔谢向大夫惠柑四首  
满满风霜味正肥，厥包万里逐雕题。  
封君莫羡传柑宠，清爽何如楂与梨。  

彭龟年　和徐思叔谢向大夫惠柑四首  
作诗浑似谭经载，夺尽从头席几重。  
文木一经题品后，虚名不数大夫封。  

彭龟年　和徐思叔谢向大夫惠柑四首  
养生未得仙人术，治病徒寻药裹题。  
安自从公橘中隐，细论火枣与交梨。  

彭龟年　和袁州张守鹿鸣宴韵  
太守兴贤极选抡，奏书飞上帝王阍。  
几年雾隐南山豹，今日风抟北海鲲。  
得士不孤天子诏，赠行仍有古人言。  
向来劝驾应无此，且喜成周礼乐存。  

彭龟年　和张宪吴园山居二首  
轻辞绿野逐征夫，踏遍溪山总不如。  
莫爱画图尝在眼，渠侬还亦爱吾庐。  

彭龟年　和张宪吴园山居二首  
参天乔木镇山川，栽种成阴知几年。  
仰止名园今老矣，卷舒画轴思悠然。  

彭龟年　胡广文以直养名堂余举伊川之说问之往反数十言终未判也再以是讯焉  
以物养物，如水沃木。  
推彼有余，益此不足。  
惟直与气，如木有根。  
本既充盛，枝叶自繁。  
气言其形，直言其理。  
与生俱生，无彼无此。  
云何谓直，养此气耶。  
直果外来，气内出耶。  
孟氏此言，我知其自。  
则以告子，以养外计。  
谓直养气，其差则同。  
疑其不然，愿启我蒙。  

彭龟年　寄黄商伯兼简詹元善  
今日蛮荒好，逢人说桂林。  
只应一片雪，端在两公心。  
祈望罗明月，生黎斸水沈。  
滔滔迷所往，莫望指南针。  

彭龟年　九日分韵得去字  
昔从招提游，岸柳擘新絮。  
那知再到时，叶落满庭署。  
争如青青松，寒暑了不与。  
古干屈龙蛇，依然旧游处。  
触物转多时，何以消百虑。  
陶潜早解此，撒手赋归去。  
纷纷世俗流，何用苦欢饫。  
试问皎然师，茶香得谁助。  

彭龟年　酒醒  
世间颠倒事，一切自酒出。  
醒时清明心，醉后不可觅。  
醉时颠倒苗，或发醒时实。  
酒能醉人形，不能醉人心。  
心傥有主宰，万变不可淫。  
大禹恶旨酒，拜善功最深。  

彭龟年　临江郡斋邀凉亭分韵得居字  
子猷犹爱竹，爱竹意已疏。  
著脚踏危机，肉相元未除。  
要识竹情性，顾我求其初。  
是中傥虚明，处处我与居。  
公侯胸中竹，不受富贵锄。  
平生对此君，意足不愿余。  
炎天憩斯亭，洒洒凉风诸。  
凉风不可招，招得还踌躇。  
悠然忽相会，我知还似渠。  
明朝有公事，此意当何如。  

彭龟年　刘宗元索余赋愚谷古人以愚自命及命人者多矣余不暇辨姑以二绝言愚  
以愚名谷意何如，肯以愚溪认作吾。  
天地中间有真我，萧然陋巷不关渠。  

彭龟年　刘宗元索余赋愚谷古人以愚自命及命人者多矣余不暇辨姑以二绝言愚  
命谷为愚谷曰愚，人心难似谷心虚。  
夫君若踏归愚路，坐断人间毁与誉。  

彭龟年　盆花示儿  
群儿爱盆花，如我爱其子。  
但将养花心，委曲求诸己。  
花不负人力，随时深浅红。  
种学得如此，岂不慰乃翁。  

彭龟年　庆元戊午临江劝驾多士凡由进士科进者皆预焉且沿乡人饮酒之意叙坐  
太守兴贤隘九州，劝为之驾盛炎刘。  
方今神圣四门癖，即日英雄一网收。  
在藻久观鱣发发，食苹又听鹿呦呦。  
来年候对春风仗，企首同趋晓月浮。  

彭龟年　庆元戊午临江劝驾多士凡由进士科进者皆预焉且沿乡人饮酒之意叙坐  
党里情疏孰继周，义年仅署竹冠刘。  
燕毛不见三王盛，古意惊从一日收。  
已许陈人观易易，再赓宵雅咏呦呦。  
试将旅语从头记，七字应无一字浮。  

彭龟年　劝输租  
佃氓输课稍逡巡，排日呼来不厌频。  
认取私家催米意，莫憎门外督租人。  

彭龟年　上帅漕闵雨十首  
天子治平切，一贤无王畿。  
朝廷岂不重，赤子贫无依。  

彭龟年　上帅漕闵雨十首  
九雨当一晴，燥湿未应革。  
那知平畴间，已作龟兆坼。  

彭龟年　上帅漕闵雨十首  
一冤旱三年，此理乃无欺。  
乖和自相召，天意容何私。  

彭龟年　上帅漕闵雨十首  
文移急征输，追逮及圭撮。  
安得语里胥，反手逐旱魃。  

彭龟年　上帅漕闵雨十首  
豪家低昂心，常对时亏盈。  
卓氏一窖粟，杀人眂长平。  

彭龟年　上帅漕闵雨十首  
白粲十万艘，日夜随东流。  
常平贯虽朽，还作苏民不。  

彭龟年　上帅漕闵雨十首  
饥民日{聱耳换口}{聱耳换口}，光光溃堤水。  
痛决未可知，无易此一蚁。  

彭龟年　上帅漕闵雨十首  
羸然一老翁，一病一伤和。  
寒暑不可测，奈此根本何。  

彭龟年　上帅漕闵雨十首  
天时不可齐，天心不可违。  
君子能知天，手转丰凶机。  

彭龟年　上帅漕闵雨十首  
德意遍岩谷，纯心对云天。  
办此一爇香，从公作丰年。  

彭龟年　尚絥堂  
人情畏所见，假善以自欺。  
不畏或未死，心伪谁能医。  
风雷动渊默，日月行屏帏。  
念起物自形，矢决犹可追。  
而乃如琴张，堂堂亦何为。  
君子非恶文，文胜质乃衰。  
试看堂前草，安得青如兹。  

彭龟年　寿张京尹  
紫岩天下志，勇决如百川。  
一身扶三纲，百丑妒独妍。  
南轩经世学，仰嗣千圣传。  
匆匆造膝陈，众鸟惊虚弦。  
油幢入楚泽，不复梦细旃。  
公乘一节朝，遇合君适然。  
物纾久必张，后美开诸先。  
区区人力衰，今乃还其天。  
夷夏早知名，家国嗟独贤。  
用大力有余，入细心愈研。  
三年尹王都，警柝清夜眠。  
忠言出荷橐，妙斡天机旋。  
反视班伯辈，但觉口语讀。  
要知源流异，孰似周公前。  
江湖秋已多，宇宙清无边。  
气凝万类实，人亦体其全。  
况是嵩降胡，谁颂舂容篇。  
愿以如紫岩，而复得君专。  
愿公如南轩，而享箕翼年。  
赤年洗甲兵，墨头出貂蝉。  
却从祝融峰，高处寻偓佺。  

彭龟年　寿张京尹十首  
岷山斗险介巴江，天地精神此晦藏。  
已发峨眉清一段，公家父子又相望。  

彭龟年　寿张京尹十首  
尽心堂上得心传，妙处机缄共一天。  
玉骨冰姿更相似，黑头只欠著貂蝉。  

彭龟年　寿张京尹十首  
四百山河朝帝京，紫岩有志未全伸。  
知公久抱中原略，日日搜罗度外人。  

彭龟年　寿张京尹十首  
纳湖千顷自源流，淡淡春风百尺楼。  
尽出诗书到功业，只今天下瞩君侯。  

彭龟年　寿张京尹十首  
天府何为屈我公，谩将烦处压才雄。  
若兼二辅亦可人，万化斡旋犹有功。  

彭龟年　寿张京尹十首  
弹压殊非翼翼商，藉公惠养破天荒。  
从今若说京都政，不数前张数后张。  

彭龟年　寿张京尹十首  
湖面拨开双眼翳，湖头拔立一堤金。  
先生能事真如此，捍涤群邪即此心。  

彭龟年　寿张京尹十首  
翁儿一笑大欢足，鸡犬不惊仁意多。  
欲得使君真实谛，直须堂外识中和。  

彭龟年　寿张京尹十首  
鲰生何幸倚门墙，千里崎岖入帝乡。  
赢得菊花{左奭右斗}寿酒，今年又近一重阳。  

彭龟年　寿张京尹十首  
欲颂公侯学鲁人，怕冲大尹罢能吟。  
亦知已有长生诀，四益斋中四益箴。  

彭龟年　送范文叔知彭州  
吾友范文叔，家世岷峨州。  
忠纯自性分，耿耿明月秋。  
朼来声利场，况与造物侔。  
汲引如不及，不进不肯休。  
酸咸性难齐，委曲能调柔。  
一朝善类合，人亦多君谋。  
或者以己量，谓君相比周。  
在我亦何感，太空云自浮。  
俄然动归兴，瞥去轻于鸥。  
始知进退间，君子得自由。  
圣主罗众俊，岩穴穷冥搜。  
何以斗大州，著我第一流。  
无人子思侧，殷勤为王留。  
谬当豹尾间，对此诚包羞。  
五马岂不贵，吾非为君筹。  
君傥知我心，毋忘天下忧。  

彭龟年　送何同叔赴湖南漕  
畴昔登贤书，夫子持文衡。  
每见辄忽别，问端不能更。  
一从齿周行，后先佐司成。  
未几奉辟书，复接台中评。  
词色陶春和，风味浥秋清。  
人生事好乖，岁晚意始倾。  
云何千里去，一节湘中行。  
留行我无说，脱去公方荣。  
人言转输重，我视锱铢轻。  
望之拾遗愿，公岂少此情。  
向来否泰疏，上亦知忠诚。  
公身有内外，公意无亏盈。  

彭龟年　送吉州詹守五首  
平生两耳熟龚黄，今日身亲识大方。  
太史若徵循吏传，一篇气脉在耕桑。  

彭龟年　送吉州詹守五首  
谏垣礼乐三千疏，窗下诗书六十年。  
莫讶勾吴留不住，解随膏雨到江边。  

彭龟年　送吉州詹守五首  
骨鲠嘉言忆旧臣，故应赴诏近严宸。  
席前若下清明问，且说江南一味贫。  

彭龟年　送吉州詹守五首  
乌龙山下晓风轻，白鹭洲前暮霭凝。  
今日可能如昨日，庐陵还解似严陵。  

彭龟年　送吉州詹守五首  
柏移平地失崎岖，培壅恩深报一无。  
惟有依归意难尽，不堪虢虢水循渠。  

彭龟年　送李眉州  
出捧毛义檄，不违菽水欢。  
归侍潘安舆，能宣诏条宽。  
古来忠孝事，兼此良独难。  
是心无中边，宁择陆与盘。  
区区平反念，虽喜不胜残。  
那知容色温，足使田里安。  
韦编三绝书，十载胸中蟠。  
用处义自精，何适非其端。  
如水行地中，浑浑不可殚。  
尚恨斗大州，不足观其澜。  
我昔欲见君，恨不生羽翰。  
及兹与君别，一饮盟已寒。  
人生聚散情，欲语徒辛酸。  
惟此一寸心，万里聊相观。  

彭龟年　送梁宪易节漕蜀二首  
雨露收江上，星辰下益州。  
有贤容在外，为国岂无谋。  
德旨频将远，君心顿减忧。  
不然那有此，定自启金瓯。  

彭龟年　送梁宪易节漕蜀二首  
峡口大江急，剑门天下奇。  
不因逢使节，安得入公诗。  
万里轻来去，一心无险夷。  
可怜门下士，犹惜别离私。  

彭龟年　送刘寺簿知衡州  
刺史官已尊，郴左郡尤古。  
太常墨庄家，帝命分竹五。  
扶摇负劲翮，巨浸落双橹。  
谁能极所至，千里看举武。  
纷纷辬两朱，局局印一组。  
世无元道州，万物气不吐。  

彭龟年　送庐陵李宰养直之官兼呈刘寺簿四首  
理财非凿空，简讼在谨始。  
林繁去冗根，卮漏无溢水。  
此理容可观，妙处要深体。  
岂惟宰一邑，天下亦如此。  

彭龟年　送庐陵李宰养直之官兼呈刘寺簿四首  
治邑即治家，爱民如爱己。  
不须驰广莫，观远自近始。  
君才成风斤，鼻垩有余地。  
吾言尚敢狂，快处须反视。  

彭龟年　送庐陵李宰养直之官兼呈刘寺簿四首  
入仕不为宰，无异面墙壁。  
如何今世人，指作富贵厄。  
区区为身谋，反谓第一策。  
皇皇百里民，谁为访休戚。  
澡身有至理，面垢吾能索。  
负北肤所受，非人孰湔涤。  
诗人有良玉，犹藉他山石。  
况复吾所师，且喜得亲炙。  

彭龟年　送吕子约赴天台倅  
少读丽泽书，投老未尽识。  
譬如涉大海，渺不见其极。  
去之若有失，从之了无得。  
约兄自西来，为我倒胸臆。  
始知公输巧，要不外绳墨。  
从兹往来频，不辨主与客。  
去住宁有定，长恐使南北。  
谁题治中舆，别日忽相逼。  
欲留留不可。把袂三叹息。  
送君浙河西，狂涛立如植。  
君其稳驾浪，我亦理行幅。  

彭龟年　送牛守赴藤州二首  
五马南中去，修途一月宽。  
暮年忧国切，今日爱民难。  
志大人无小，政平人自安。  
端能扫蛮瘴，莫作偶然看。  

彭龟年　送牛守赴藤州二首  
半世几契阔，今年又别离。  
我应嗟去远，人已恨来迟。  
宿草青无限，野花红欲窥。  
藩车行有诏，山路且逶迤。  

彭龟年　送任守赴邕管  
吾闻广南东十州，诸蛮错处如蚍蜉。  
东州之蛮富珠贝，西州有马供群驺。  
一从陇右失刍牧，万里山蹊来作足。  
部分驿使视行厩，路远疲农输食粟。  
边头给估不敢悭，内地供亿好坏得閒。  
匹马中人五家产，岁入不足充军颁。  
天子择侯严五管，横山之雄视方面。  
大贤不合著炎方，一马直应劳远算。  
往时此地惊智高，四海俶扰如抑搔。  
要荒易动古所畏，况复立制争锥刀。  
年来马质乱三物，廊庙谋深匹夫忽。  
达官喜事失拊循，机矢銛矛变仓猝。  
远利安蛮福及人，公行公行南中春。  
一篇駉颂谁能写，足用爱民功到马。  

彭龟年　送王仲显赴琼州  
朔风猎猎搜离思，向山木叶飞东西，  
山声互答轰鼓鼙。日影倒乱摩旌旗，  
琼山太守行赤帷，父老出饯相扶携。  
把袂惜别车去迟，仙都苴吏挈榼随，  
洗醆酌酒歌别离。别离之歌歌声希，  
儿女子态不愿为，圣皇择守先南陲。  
朱崖况复环生黎，黎山插天海四围，  
黎人出没如鬼魑。兇鲸蚋集不可羁，  
无异生缚虎与罴，乃令错处海一涯。  
一日万变藏几微，赵张缩手龚黄痴，  
良二千石非公谁。公行南方易如归，  
公举南事易如携，向来盐筴一局棋。  
白黑纷乱杨朱岐，公能辨晰是与非，  
袖有长疏天下知。口不可惜人可悲，  
鬼魑虎罴日夜同，此时此事分安危。  
想公再拜辞玉墀，睿意恳恻亦在兹，  
九重寄公万里师。纷纷狱讼不足治，  
从馹遽听东南驰，定知召节封金泥。  
不然盐筴更畴咨，服岭以南公一夔。  
与公离别歌此词，愧不以颂而以规。  

彭龟年　送徐仲洪尉南安八首  
仲洪作尉南安县，示我西园药石辞。  
莫道近民民易扰，官清民近更相宜。  

彭龟年　送徐仲洪尉南安八首  
圣朝宽令捷惊霆，尉不留心竟不行。  
万事阦端皆在我，安危便可到苍生。  

彭龟年　送徐仲洪尉南安八首  
催科莫作扰人看，趁此登场早了官。  
坐视贪残败吾子，不如自放一分宽。  

彭龟年　送徐仲洪尉南安八首  
若见村中小校师，教将义理训童儿。  
四端五品人人有，莫道冥顽不与知。  

彭龟年　送徐仲洪尉南安八首  
椎牛酌酒是民顽，明约科条墟里间。  
若更宽他衣食路，桑间陌上自闲闲。  

彭龟年　送徐仲洪尉南安八首  
血气谁无未免争，腰牛公牍角蜗情。  
半非半是先须识，但要吾心似水平。  

彭龟年　送徐仲洪尉南安八首  
作尉之难似胗尸，一生一死总吾为。  
是心倘有分毫歉，脱手翻车悔莫追。  

彭龟年　送徐仲洪尉南安八首  
手弓皆是虎狼才，巡徼宁无去复来。  
倏去倏来无滞迹，蝗螟虽过不为灾。  

彭龟年　送杨诚斋赴江东漕  
爱公喜公去，爱国喜公住。  
公去不可留，一节江东路。  
停不与公别，琐琐不足疏。  
金陵古都会，形势天所付。  
江淮有前蔽，荆楚无后顾。  
矫首对山河，亦足发外惧。  
钱唐六十年，帖帖泰山措。  
繁华视旧都，无复郇瑕虑。  
郇瑕仅忧贫，虽贫犹未斁。  
安得小范老，前席借一箸。  
重画汴洛谋，起此宴安痼。  
金粟互输送，甲兵更守戍。  
去年徜习惯，缓急乃暇豫。  
耳闻不如见，公见况超悟。  
愿公细平章，公期一言寤。  
从此日暮云，不外锦囊句。  

彭龟年　送曾无瑕改常州  
夫君爱民如爱己，不爱公卿爱刺史。  
得州如斗喜不禁，拍手催儿治行李。  
朝家急贤不惜官，日日中书有除旨。  
周南留滞太史叹，目断子公书一纸。  
夫君却不薄淮阳，此见宁输三十里。  
庖丁虽欲善刀去，无奈世间多巨髀。  
晋陵繁夥视三辅，历遍屏风无可使。  
未央对罢天一笑，今日无忧惠山水。  
未容远去引自近，早晚赐环差易耳。  
九华却恐怨君王，误我明年花柳喜。  

彭龟年　送张少卿知汉州用汉字韵  
家传张长公，直节可敬叹。  
居官不取容，安有鄙夫患。  
奏劾司马门，乃翁宁可犯。  
惊跸当罚金，法令戒反汗。  
奈何盗环人，使遭灭族难。  
惟挚有父风，彼美渊明赞。  
由来阴德深，云仍继名宦。  
西州清河家，簪绂夸里闬。  
我公翰墨英，蚤岁擢三馆。  
立朝物望归，駸駸历华贯。  
莼羹忽思归，周邦喜良翰。  
三节歌皇华，风采肃廉按。  
召归一再迁，卿月光有粲。  
廷尉天下平，异论乃冰炭。  
守道当守官，闻风志立懦。  
分符复西归，顾忧宽宵旰。  
广汉最繁丽，地望蜀郡冠。  
房湖天下稀，公余可吟玩。  
十顷玻璃风，和气来隔岸。  
过家亦足荣，触热去不惮。  
三世居此官，盛事闻见罕。  
甘棠百年思，蔽芾阴更满。  
少城我从公，转首岁六换。  
人生一浮萍，谁料聚与散。  
荒凉更寂寞，一笑得承款。  
柬之宰相材，自是一好汉。  
大手当调羹，先试五花判。  
愿言坚晚节，功倍事则半。  
衰病卧漳滨，尚念刘公干。  

彭龟年　送赵介之赴舂陵十首  
访旧知俗非，好书与理近。  
气味既如此，况复少畦畛。  

彭龟年　送赵介之赴舂陵十首  
少年擢两科，才气掩公行。  
恨无东坡翁，为君赋秋阳。  

彭龟年　送赵介之赴舂陵十首  
百里不足骋，千里漫同流。  
推君友于心，对此良优优。  

彭龟年　送赵介之赴舂陵十首  
君知作县易，我知作县难。  
临深以思险，愿勿作易观。  

彭龟年　送赵介之赴舂陵十首  
赋拙君能传，政拙君当继。  
为问舂陵人，巧者竟谁似。  

彭龟年　送赵介之赴舂陵十首  
尝闻居士语，丁宁有深旨。  
要使眼高人，不识贵公子。  

彭龟年　送赵介之赴舂陵十首  
忍酒非上策，忍醉乃真方。  
长忆醒时悔，须减醉时狂。  

彭龟年　送赵介之赴舂陵十首  
龃龉不足病，快意或为妖。  
尤物亦移人，此念当永消。  

彭龟年　送赵介之赴舂陵十首  
二老不忍别，相期尚百年。  
正当爱日时，剩种北堂萱。  

彭龟年　送赵介之赴舂陵十首  
嫣然亭上雨，鉴止池边月。  
人隔九疑山，何以慰愁绝。  

彭龟年　送赵使君老父吟  
使君朝天骑霜啼，朔风猎猎吹裳衣。  
钲铙聒天山谷应，旌旂弄日龙蛇飞。  
帮人遮留留不得，壮儿截镫小儿泣。  
老翁数十相扶携，喘若筒吹行转疾。  
且行且止相叹嗟，若怨若慕言纷拿。  
一翁指我门前土，向时蓁莽今桑麻。  
自言新年年九十，旧使姓名多记忆。  
从头屈指细平章，清静安宁今第一。  
狡胥每欲挑民争，能令衽席生五兵。  
我公平易与民近，智巧有尽苦难行。  
里中少号刀笔，曾向公庭瞯消息。  
归来语我使君明，胸中是非纸上律。  
吾农疾苦年来多，公今归去谁抚摩。  
留公无计可奈何，呼儿起舞吾当歌。  
官家神圣似尧禹，蠖瀋宫深有言路。  
借留谁格向来书，犹有民谣能取否。  
或闻朝廷虚柄臣，须公经济难逡巡。  
延英奏对刻易下，囊封且说江南贫。  

彭龟年　送郑尚书守建安十首  
自从秉节簉明廷，谠论忠言四海倾。  
何事不关天下念，此心无著世间名。  

彭龟年　送郑尚书守建安十首  
亲奉王明御六龙，合登宰路冠诸公。  
未应天子青宫友，犹滞黄幡豹尾中。  

彭龟年　送郑尚书守建安十首  
闻上金华劝讲班，启心长是片言间。  
一从元佑诸公后，得此渊源自玉山。  

彭龟年　送郑尚书守建安十首  
春来苦雪夏来寒，南去愁霖北去乾。  
又报丰年无一事，乞身远去可能安。  

彭龟年　送郑尚书守建安十首  
一贤去国四方嗔，却恐猜疑到玉宸。  
急把丐閒书报下，此行犹足律贪人。  

彭龟年　送郑尚书守建安十首  
直节亭亭屹不流，冲然襟度更休休。  
世间多少难平事，可惜先生不少留。  

彭龟年　送郑尚书守建安十首  
东西一节大江边，来往勤民亦有年。  
未必米盐劳试守，更从根本得深研。  

彭龟年　送郑尚书守建安十首  
从此褰帷去帝乡，闾阎辛苦是平章。  
皂囊若有新丰奏，才过龙团第一纲。  

彭龟年　送郑尚书守建安十首  
革履如今远帝庐，眼前忧念总区区。  
黄钟一气元来在，安得先生起亚夫。  

彭龟年　送郑尚书守建安十首  
好风佳月满襟怀，尝到先生丈室来。  
今日忽为江海别，此心肯逐晚潮回。  

彭龟年　题王仲显梅谷  
楼前梅十围，负背花千树。  
种花识花性，培养随好恶。  
花无十日好。不惮千日虑。  
那知花已娇，疲惫风能蛊。  
争如岁寒操，盘结不择土。  
时当气栗烈，天地闭其户。  
蓬蓬起南海，呼吸万窍怒。  
向来桃李辈，缩气不敢吐。  
惟有冰玉姿，秀发略不沮。  
静观万物理，参差乃如许。  
不见千金了，宴坐危堂庑。  
一朝遇变故，仓猝失所措。  
不见陋苍士，脱齿甘捽茹。  
翛然天地间，了不识忧惧。  
达人善观物，在我乃不喻。  
须上最高楼，方能了真趣。  

彭龟年　同陈秘监诸丈送黄商伯守常州石叔访守上饶会于艮山门张园以人生五  
惠山滋华池，玉山润百卉。  
二贤竞出守，山水亦自慰。  
人生别离难，朋旧走相谓。  
尅期会南湖，肯托简书畏。  
敬酌万石君，欲叹不敢忾。  
愿如玉山高，物物饱生气。  
又酌双井公，一举大白既。  
愿如惠山清，滴滴濯腑胃。  
择侯须择贤，无乃拔其汇。  
帝城人欲入，竞进去乃贵。  
谁无蝼蚁心，早去亦有味。  
朝家急贤秋，人物欠经纬。  
想当分符时，欲遣意犹未。  
幸无疾其驱，有诏傥可暨。  

彭龟年　土缶  
土缶寡讥诮，白譬多瑕疵。  
毁誉未必公，名起谤亦随。  
天下有真是，不在爱恶时。  
青青荆棘场，拍拍蝴蝶飞。  
不如岁且寒，更试松柏姿。  

彭龟年　挽陈迪功  
一念超然与世违，新蔬翦雨自甘肥。  
只因堕雁能忘味，不使惊鸥尚见机。  
有子明经那不寿，如公积善未应非。  
从教天定知何似，果见贤孙擢第归。  

彭龟年　挽傅德芳主簿  
亭亭梁木遽然倾，吾里诸生失典型。  
已向东维次箕宿，定知南斗厌文星。  
书盈故箧墨犹湿，影挂虚堂灯自青。  
忍听咿呜哀挽罢，一川东去杳冥冥。  

彭龟年　挽欧阳幼立  
行辈多名宦，乡闾爱老成。  
身名了无恨，韦布却为荣。  
久矣追谈笑，居然隔死生。  
朔风搜宇宙，何日闭佳城。  

彭龟年　挽沈漕宜之父主管  
蝉蜕轩裳早，冰融义理深。  
但知捐世累，谁复识公心。  
宇宙终埋玉，哀荣有赐金。  
遥怜九原上，烟雨暗寒林。  

彭龟年　挽无为军王守  
再分符竹向淮濆，只得除书下帝阍。  
不见使车随邸吏，忽传鸣马蹙都门。  
丰碑未尽平生恨，哀些谁招天末魂。  
木落山空风猎猎，不堪俛首奠黄昏。  

彭龟年　挽熊仲贤监酒二首  
叹息熊公子，胸中亦自奇。  
典衣缘客至，沽酒趁花期。  
满眼皆知己，平生却数奇。  
一官终未试，回首不堪思。  

彭龟年　挽熊仲贤监酒二首  
举世嗟浮薄，谁堪寄死生。  
空余交友恨，不见急难情。  
我昔为游子，公方作远征。  
那知成永诀，洒泪闭佳城。  

彭龟年　挽杨邦宁  
心事谁能识，交游得细论。  
有居多水竹，此世老丘园。  
遗恨成千古，无人作九原。  
晚来风政恶，不忍赋招魂。  

彭龟年　挽益阳县丞赵参议  
一种银潢秀，清名仰太虚。  
甲科尝擢第，午夜尚观书。  
已觉身非我，好坏堪丞负余。  
斯人无复见，掩涕一欷歔。  

彭龟年　挽尤尚书二首  
太史病已革，君王意尚疑。  
欲为宣室召，深动画堂思。  
共起云亡叹，空嗟大用迟。  
九原如可作，愿赋百身诗。  

彭龟年　挽尤尚书二首  
天子青宫友，清时法从贤。  
典型诸老旧，人物中兴前。  
锁闼堆黄纸，金华叠细旃。  
夺公何太速，谁与问苍天。  

彭龟年　挽余丞相四首  
忆昨随南史，常窥侍帝坦。  
负墙须密命，垂涕进忠言。  
恳恳精诚到，巍巍庙社尊。  
至今天下诵，功业在调元。  

彭龟年　挽余丞相四首  
慨惜三朝老，忠勤一代师。  
冕裳亲奉日，鼎鼐手调时。  
揖逊承三节，安危系一辞。  
世平今似水，却叹哲人萎。  

彭龟年　挽余丞相四首  
三绝今非少，元功人未知。  
岂云公有憾，时恐世传疑。  
谁解吟成史，宁忧罪到诗。  
诗成终自愧，空恨一年迟。  

彭龟年　挽余丞相四首  
畴昔危疑日，尝为根本谋。  
不缘公一语，谁识我深忧。  
分阃因重见，忘言只对愁。  
无穷千古意，有泪付东流。  

彭龟年　挽虞夫人  
欲说夫人事，谁能与世论。  
诸郎名节立，千古妇言尊。  
共此伤心日，怀哉锡类恩。  
佳城何处是，烟雨政黄昏。  

彭龟年　挽张南轩先生八首  
妖氛动寥廊，白日漫沙尘。  
忠义不可没，扶携悯如邠。  
人情易勇怯，鼓舞吾当伸。  
忽忘天地讎，却见玉帛邻。  
沦胥五十年，锐气日以堙。  
皇皇忠献家，正议摩秋昮。  
只手提三纲，一楼挽万钧。  
狂敌不足灭，颓俗何由仁。  
千载诸葛公，相望吾沾巾。  

彭龟年　挽张南轩先生八首  
世无邹孟氏，圣道危于丝。  
学者迷统绪，扰扰徒外驰。  
况有释老辈，窃窥如鬼魑。  
苦彼疑似说，陷我高明资。  
伟然周与程，振手而一麾。  
源流虽未远，淆浊亦已随。  
公如一阳复，寒烈已可知。  
斯文续以传，岁晚非公谁。  
伤哉后来者，此世亡此师。  

彭龟年　挽张南轩先生八首  
邪正不两立，何异获与薰。  
宁怀爱憎念，趣尚难同群。  
向来阊阖疏，杯水沃烈焚。  
虽无扑灭期，固亦催炎熏。  
黄钟动孤管，众乐知有君。  
只今才数年，荟蔚朝難云。  
公身虽已殒，公言犹可闻。  
所期动九天，从此泾渭分。  
宁愿如曲江，一尊酹孤坟。  

彭龟年　挽张南轩先生八首  
时平有剩贼，人夥无宽乡。  
上下日逼趣，雕瘵谁得将。  
纷纷几守宰，所较有短长。  
专利计锱铢，治法出一方。  
惟公作州牧，万物惊初阳。  
仁心所发施，四达无门旁。  
丁庸省严濑，盐筴宽南荒。  
直惟此方人，岁时悲奉尝。  
凡公不到处，今恨无甘棠。  

彭龟年　挽张南轩先生八首  
吴楚尚秙鬼，习俗久已尨。  
淫词张郁气，驰走如奔泷。  
春秋严报祈，夜鼓纷逢逢。  
娱神杂羽聄，酾酒堆畓缸。  
问用次睢社，千金博奇厖。  
公能揭正理，开此一世惷。  
宁关祠有无。庐屋记嵏。  
要令冥行人，从兹得明鈍。  

彭龟年　挽张南轩先生八首  
平生中兴念，渴饮而饥食。  
落落不可合，令人气填臆。  
归来牧桂州，才人用转窄。  
抚摩日多暇，整整戎事饬。  
偏伍联浮游，坐作亲部勒。  
异时了剧寇，乃此诸校力。  
论兵较利钝，夫岂谓深识。  
牛刀何施宜，功乃在鸡肋。  
谁知我公心，抆泪三叹息。  

彭龟年　挽张南轩先生八首  
拱璧堕泥涂，康瓠置坛墠。  
天心与人事，颇似好乖舛。  
贤愚真是非，每向死生辨。  
哀荣若相迕，遗恨常不免。  
前年建安公，罹此二气沴。  
今年公复死，殒我一世善。  
龙文百斛鼎，功在白玉铉。  
斯人太薄命，长苦乐事鲜。  
时因思贤忧，终夕长展转。  

彭龟年　挽张南轩先生八首  
昔年清江上，再拜投漫刺。  
匆匆仅班荆，春风满怀袂。  
自此成契阔，书邮剖疑义。  
此理有会能，万彻而一致。  
缕缕为我言，颠倒行间字。  
濯手时一观，如烹大鼎胾。  
叹我无持操，莫励四方志。  
君子不再见，已负终身愧。  
从今一杯月，永堕湘中泪。  

彭龟年　挽赵通判五首  
弦歌到处即熙然，桑柘青含淡淡烟。  
肯倩奇花树民怨，为人岁岁作春妍。  

彭龟年　挽赵通判五首  
春风千里下屏星，荆棘丛中稻眼青。  
凋瘵已肥身已瘠，丹砂还解此公灵。  

彭龟年　挽赵通判五首  
风波要自吾心定，泾渭从渠何日分。  
公已著身荣辱外，世间余子自纷纷。  

彭龟年　挽赵通判五首  
向来三又泣阳关，犹望归来肯自宽。  
今日重过更席处，却思人世别离难。  

彭龟年　挽赵通判五首  
霜风猎猎寒无奈，江水漫漫去莫留。  
欲讯音容无定在，松筠竦竦暮烟浮。  

彭龟年　挽朱彦博二首  
重惜夫君去，哀吟思不穷。  
江淮经画里，风雨笑谈中。  
志大长违俗，才高无近功。  
盖棺公论出，谁不羡豪雄。  

彭龟年　挽朱彦博二首  
对语窗飞雪，横舟月在滩。  
西湖今会少，里社此盟寒。  
诸子齿犹稚，慈堂寝未安。  
俱成无尽恨，一见一辛酸。  

彭龟年　王文伯将校艺漕闱过我取别肯作一夕饮酒竟犹子留之西斋厥明文伯有  
已闻鼓箧无秦锐，肯为论文学贾留。  
夺我清风俄顷尔，梦回真若隔三秋。  

彭龟年　为张氏题秀盘阁  
扶舆磅礴满清虚，未必山川独有余。  
欲识秀盘无尽处，吟风弄月得吾初。  

彭龟年　谢刘大权为寿  
凉月纷纷弄彩衣，桑弧蓬矢拂庭闱。  
不因妙语从君得，何事茅檐星斗稀。  

彭龟年　许国公生辰  
入事其亲，愉色融融。  
出事其君，惟命之从。  
威仪抑抑，曷不肃雍。  
有而弗恃，是之谓恭。  

彭龟年　许国公生辰  
王下之恶，不如一僭。  
天下之善，不如一俭。  
物有不足，于我何欠。  
人欲无穷，俭乃防检。  

彭龟年　许国公生辰  
人不自泰，以居故移。  
人不自奢，由养所为。  
胜之有道，惟书与诗。  
愿言君子，载思载惟。  

彭龟年　许国公生辰  
恭自内出，俭非外饰。  
恭俭而实，是之谓德。  
作德日休，心广体逸。  
何以曰寿，由是而积。  

彭龟年　燕居十六首  
事以义为本，尤须礼作舆。  
有时当致曲，切勿背吾初。  

彭龟年　燕居十六首  
多贪缘纵欲，多欲必伤生。  
来日应难料，空留不善名。  

彭龟年　燕居十六首  
酒尽或容求，恩伤不可收。  
伟哉王相国，沈默孰与侔。  

彭龟年　燕居十六首  
荆棘不须栽，须容驷马来。  
面前如路窄，何地不蒿莱。  

彭龟年　燕居十六首  
迂辔不难为，长愁与我违。  
忍贫胜忍辱，免被好人嗤。  

彭龟年　燕居十六首  
好语噤难出，卑词强应酬。  
只云逃口祸，却恐遂成偷。  

彭龟年　燕居十六首  
事事皆由命，穷能各有时。  
穷通吾顺处，虽命亦何为。  

彭龟年　燕居十六首  
竞索驾高车，吾宁守户枢。  
安能念荣悴，且欲辨贤愚。  

彭龟年　燕居十六首  
宿怨养癰疽，终须殒此躯。  
若能忘物我，天下尽平衢。  

彭龟年　燕居十六首  
为利较锱铢，真成小丈夫。  
脂肥不满腹，罪已塞堪舆。  

彭龟年　燕居十六首  
七情随物感，惟怒最难平。  
我若能忘物，如雷动太清。  

彭龟年　燕居十六首  
我身何自有，毫发自亲来。  
身且非吾物，何论身外财。  

彭龟年　燕居十六首  
好毁非佳士，毋轻听彼言。  
如人名父母，急去不须闻。  

彭龟年　燕居十六首  
物害须当去，无为煦煦仁。  
可怜永某氏，爱鼠却伤人。  

彭龟年　燕居十六首  
冬月不启壁，深虑惊蛰虫。  
物方全性命，如我爱吾宫。  

彭龟年　燕居十六首  
捧檄为亲喜，拖绅岂我荣。  
若谋妻与子，宁不愧何平。  

彭龟年　邀凉亭五首  
劝节不可拗，净色不受污。  
平生今日交，屹屹老桂树。  

彭龟年　邀凉亭五首  
史君大雅资，胸中淡无欲。  
尤物能移人，犹有此数竹。  

彭龟年　邀凉亭五首  
凉风不肯来，偃蹇如相要。  
悠悠天地间，舍我从谁邀。  

彭龟年　邀凉亭五首  
未必柳柳州，有此一饷凉。  
心清境自静，内躁物亦强。  

彭龟年　邀凉亭五首  
簿书本不俗，定能碍凉颸。  
少陵冰壑心，却恨与事违。  

彭龟年　药翁吟  
有翁忧思深，挟药救一世。  
大声疾其呼，负箧即都市。  
凝视彻河汉，觇色见肠胃。  
巍峨一男子，面泽胜粉腻。  
翁前亟与语，腠理中邪沴。  
再三犹不闻，掉臂若欲避。  
涂人竞揶揄，毋乃太逐利。  
那知此翁心，肝脑作布施。  
厌见大官医，十谒九不值。  
高车索礼貌，疑疾致金币。  
侵寻疾已深，针达不可暨。  
　′推主人痴，疾欲胜砭剂。  
天寒日以深，衰态日以至。  
稍觉念翁来，西风政憔悴。  

彭龟年　莺鸣十章寄戚伯瑞  
有鸣其禽，其鸣维何。  
有怀其人，我心靡他。  

彭龟年　莺鸣十章寄戚伯瑞  
禽其鸣矣，惟其丑矣。  
我之怀矣，惟其友矣。  

彭龟年　莺鸣十章寄戚伯瑞  
惟动有几，万变形之。  
视听与方，难遏者私。  

彭龟年　莺鸣十章寄戚伯瑞  
孰爱于母，惟善其善。  
孰友于兄弟，我独终鲜。  

彭龟年　莺鸣十章寄戚伯瑞  
有水涓涓，石凿凿兮。  
日湔月濯，成此洁兮。  

彭龟年　莺鸣十章寄戚伯瑞  
有泽有涸，有山其落。  
有木而桷，则以其斲  

彭龟年　莺鸣十章寄戚伯瑞  
静观物理，式感我思。  
有风凄兮，吹我裳衣。  

彭龟年　莺鸣十章寄戚伯瑞  
春花粲兮，两山之间。  
谁与我适，觞咏以还。  

彭龟年　莺鸣十章寄戚伯瑞  
日升于东，月生于西。  
惟神之驰，曾莫知所之。  

彭龟年　莺鸣十章寄戚伯瑞  
莫克匪己，莫玩匪理。  
有怀于是，不知子之所止。  

彭龟年　重九  
露下风高足感伤，天君著意写重阳。  
建安能赋推诸子，楚国悲秋又九章。  
我为催租阁诗思，谁能送酒沃愁肠。  
黄花不解知人意，开遍篱根数百行。  

彭挥　游洞霄  
洞霄从古宅真仙，镇日群峰起瑞烟。  
林下千年丹已就，山中九锁月长圆。  
半岩隐迹遗灵像，一井清凉抚掌泉。  
我到此间无别事，烧香直欲达诸天。  

彭景行　寄蒋世范  
知命灰心况宠名，故求穷僻守孤城，  
举头但对青山色，近听唯闻绿水声。  

彭景行　句  
深爱城西向氏园，平川秀野好风烟。  

彭九成　界牌铺  
地僻人家早掩关，行人忙逐暮鸦还。  
急风花落隔墙树，暗雨乌啼何处山。  

彭九万　界牌铺  
地僻人家早掩关，行人忙逐暮鸦还。  
急风花落隔墙树，暗雨鸟啼何处山。  

彭九万　凌波辞赋水仙花  
岁芳兮婉冉悲，江空兮兰枻归。  
人婵媛兮胡来迟，憺风魂兮佩谁思。  
素衣兮俨黄里，玉襦兮蒙翠被。  
明波渟渟兮渺愁予，含香怀春兮中心苦。  
昔遗褋兮今契阔，佇佳期兮窅修绝。  
幻尘缘兮謇中忧，时既晏兮不可留。  
汎云輟兮水裔，糺予瑟兮难理。  
人奚归兮路苍茫，湘有皋兮春绿起。  

彭举　崇恩寺  
绀殿肇何年，古雅足幽赏。  
嵌空结宝盖，玲珑如绮幌。  
诚哉运斤手，巍然阅今曩。  
丹碧浮霄汉，斑剥亦苍莽。  
境界半村郭，清净绝尘壤。  
谛听万籁寂，时闻松风响。  
盛夏此中憩，纳爽思解网。  
聊以历三匝，情想为一荡。  

彭举　净居寺  
揽胜栖真处，山穷境忽开。  
碧澄丹壑水，青叠翠屏苔。  
岭树宜高下，溪流当去来。  
声光画不得，临此但低徊。  

彭浚明　句  
一境并吞云梦国，四时间澹洞庭天。  

彭可轩　杨庄铺  
芳草迢迢去路，垂杨脉脉长亭。  
野渡半篙水碧，斜阳数点山青。  

彭克　句  
一溪烟月无人共，吹落梨花晓梦初。  

彭老　大涤洞天留题  
九峰嵯峨拥金碧，来游知费几两屐。  
石虹妥玉飞雪寒，萝屏削紫春云湿。  
仙踪谁言隔弱水，时见石盘敲玉子。  
千年箬底遗丹红，桃花洞口吹天风。  

彭蠡　梅开一花  
昨夜花神有底忙，先教踏白入南邦。  
冷将双眼窥春破，肯把孤心受雪降。  
礬弟得兄呼最长，竹君取友叹无双。  
试於月夜窗前看，一在枝头一在窗。  

彭淼　题汪水云诗卷  
万晨归来旧布衣，笳声不断转桐丝。  
十年秋入肩吾鬓，四海人传云叟诗。  
窖里雪氈魂些短，江南月砌梦归迟。  
白头惆怅相逢晚，况是人间落叶时。  

彭齐　寒食忆江南  
四度逢寒食，江南身未还。  
二亲青草冢，三月子规山。  
榆柳藏新火，松揪病故关。  
东风两行泪，原上夕阳间。  

彭齐　酒旗  
太平天子束戈矛，惟许青旗在酒楼。  
我有百瓢元帅量，使君酣战客中愁。  

彭齐　献南丰宰  
昨夜黄斑入县来，分明踪迹印苍苔。  
几多道德躯难去，些子猪羊引便来。  
令尹声声言有过，录公□□道无灾。  
思量也解开东阁，留取头蹄设秀才。  

彭秋宇　边事  
边头无日不秋风，荐食无厌更启戎。  
谁拥貔貅专玉帐，不收鹦鹉着金笼。  
江曾飞度量丝熟，襄已重围堕甑同。  
安得扶持今社稷，重来韩岳数英雄。  

彭秋宇　读吟啸集  
兴废明知数有天，臣心感激义当然。  
孔明尚欲西都蜀，王蠋宁甘北面燕。  
凤鹤不灵凄落日，蛟龙已逝冷长川。  
丈夫一为网常死，表表人间万古传。  

彭秋宇　读吟啸集  
力支大厦炯孤忠，太息黄旗运不东。  
天若有情虹贯日，人谁不死气凌空。  
倍增晁董儒科重，可与夷齐史传同。  
地位九分人物好，更于何处觅英雄。  

彭秋宇　感旧  
五更漏尽醉魂醒，谁富胸中十万兵。  
如昔襄阳坚砥柱，至今江左屹金城。  
南来铁马吹唇沸，北去铜人泪眼盈。  
闻说钱塘风景异，胥涛犹有不平鸣。  

彭秋宇　感旧  
督府由来十六秋，几回祈去几回留。  
人称姬旦三朝辅，谁羡鸱夷一舸游。  
葛岭春风天地醉，芜湖夜月古今愁。  
平生心事青编在，身与皇家共戚休。  

彭秋宇　庚申喜闻  
万方叹喜醉春风，数路飞书奏凯同。  
天拟诸公扶社稷，人言多难识英雄。  
周邦虽小名犹正，楚国方强力易穷。  
从此东南基岱岳，好磨崖石颂成功。  

彭秋宇　江上师溃  
江上西风督戌秋，国人延颈捷随收。  
中宵弃甲三军溃，往岁藏弓百战休。  
甚羡虞公前采石，可怜丁谓后雷州。  
诸贤着意筹新局，嫠妇如今正有忧。  

彭秋宇　南征  
圣皇神武志规恢，南国胡为贡未来。  
铜柱地荒云隔断，珠崖天尽雁飞回。  
秋风曾见秦师出，晓日今闻汉诏哀。  
中国有人终慕化，且看万象乐春台。  

彭秋宇　秋兴  
沙尘破褐客秋风，落落亲朋半老翁。  
野旷有时闻啸虎，天宽无处寄征鸿。  
四方玉帛燕山北，万里帆樯海水燕。  
回首可怜歌舞地，芳花石础树阴中。  

彭秋宇　秋兴  
西风卷地送凄凉，目断归帆落日黄。  
雁过江天云漠漠，龙游沧海水茫茫。  
故人入梦三更月，近事惊心两鬓霜。  
试把浊醪浇磊磈，樽中犹带芷兰香。  

彭秋宇　世事  
茫茫世事等浮萍，愁绪方浓醉又醒。  
日月双飞天不老，干戈百战地常腥。  
此时弓马多秦戌，何日衣冠见汉庭。  
宇宙西风愁不尽，谁家门巷草青青。  

彭秋宇　闻鬼  
荒郊白骨卧枯莎，有鬼衔冤苦奈何。  
半夜数声凄枕席，十年几度惨干戈。  
英魂无托子孙绝，史笔不知忠义多。  
欲反髑髅生世乐，近来富贵亦消磨。  

彭秋宇　西风  
边笳凄惨动江城，朔雁南飞几阵横。  
云气昏昏秋万里，旄头炯炯夜三更。  
向来海上凫毛出，何日关中马角生。  
天地无情豪杰尽，西风颠倒若为情。  

彭秋宇　闲愁  
江横天堑涌鲸波，信是闲愁两鬓皤。  
上界有春娱日月，中原无梦冷山河。  
扶持宇宙人非少，经济风涛论尽多。  
昨夜甘泉烽火急，禁中拊髀忆廉颇。  

彭秋宇　襄樊失守  
六年援绝困重围，到此无谋更出奇。  
慵慨如张虽有愧，孤穷似李亦堪悲。  
列城寒月惊鸿散，夷路西风哨马驰。  
机速房深谋画处，岂无高着活危棋。  

彭秋宇　乙亥冬  
祸乱方来苦不禁，此生谁料有如今。  
四郊云扰旌旗影，诸阃风寒社稷心。  
杞国有人忧凛凛，桃源无路入深深。  
少陵野老怀忠愤，醉里攒眉强自吟。  

彭秋宇　乙亥纪闻  
羽书朝暮涨氛埃，天诏勤王起草莱。  
塞上风高鹰飏去，江头雾暗马飞来。  
诸贤忠爱谋安出，四将英灵唤不回。  
漠漠雪天秋万里，飞鸣无数雁鸿哀。  

彭秋宇　再平南扰  
乾坤重辟八荒春，何事中间有末臣。  
南粤一隅先汉地，阳樊数世有周民。  
山川惯识旌旗影，道路长愁士马尘。  
闻说讨平归奏凯，剩俘女子载珠珍。  

彭秋宇　罪言  
四境风寒满目秋，区区嫠归隐深忧。  
岂无豪杰二三策，亦有东南百十州。  
斫案肯迎新造魏，挥戈曾复旧宗周。  
仓公一望休惊走，好把囊中暝眩投。  

彭奭　句  
六龙极北瞻明主，三凤河东愧腐儒。  

彭思永　诗一首  
争利争名日日新，满城冠盖九逵尘。  
一声鸡唱千门晓，谁是高眠无事人。  

彭天益　大别山  
江汉西南万里来，双流合处耸崔巍。  
神鳌载得蓬瀛去，金粟擎将世界回。  

彭天益　句  
鸾山配凤岭，金水对银阬。  

彭天益　游司空山  
此行疑是入天台，云锁岩扉次第开。  
未得路通游紫府，且随溪转上丹台。  
藤萝映带皆天设，山水潆洄总地裁。  
果是仙家遗旧迹，清奇端不让蓬莱。  

彭岩肖　赋梅  
清献堂前树，无梢可著春。  
岂知三百载，复有种花人。  

彭演　羯鼓縚  
长安宫阙半篷蒿，尘暗红梁羯鼓縚。  
惟有水天明月夜，一条空碧见秋毫。  

彭应求　句  
松阴转处琴书润，花片飞来枕簟凉。  

彭应求　龙多山  
一望东川尽数州，依崖泉石更清幽。  
不辞挹月披云卧，揽取山房一夕秋。  

彭应求　宿崇圣院  
公程无暇日，暂得宿清幽。  
始觉空门客，不生浮世愁。  
温泉喧古洞，寒磬度危楼，  
徹晓都忘寐，心疑在沃洲。  

彭应寿　石桥寺  
石磴盘空别岛开，深林苍翠拂衣来。  
昙华映日千峰晓，瀑布凌风万壑哀。  
野寺无人猿自啸，危梁骇客鹤频回。  
桃源洞杳知何处，翠髻云房亦浪猜。  

彭永　元宵  
巴人最重上元时，老稚相携看点诗。  
行药归来天向晓，道傍闻得唤蚕丝。  

彭郁　题万壑风烟亭百韵  
风在不周山空阙，底事问烟访两浙。  
烟生庐阜香炉峰，孰使随风至吴越。  
风乎与烟相得外，还有风雷千雨雪。  
烟兮与风相好余，仍有烟波及霞月。  
谁知此处一万壑，只乐风烟余不说。  
括苍搀天三百里，熊熊魂魂迷嵽嵲。  
盖竹腾空一千丈，泄泄荧荧蜚崒嵂。  
洪蒙雾气荡归鸿，滉澒岚芬惑回鷢。  
前岑不阵有旌旆，后岫无人何幕帟。  
{上雨下溥}霏冷逼卢橘秋，薄浥轻缣礲硉砵。  
{左虎右风}{左上鹿下灬右风}遥触杨梅寒，细擗新绵摩崒屼。  
望海尖头培塿细，盘協琼玚高抛{上殺下米}。  
帢帻巾边花昌蔫，彝博栴檀飘馥苾。  
刘晨长啸出天台，填填浩气陵寒{上雨下忽}。  
王母驰车返玄圃，缤缤羽旆挥斜日。  
双岩瑞岩插云汉，寒{飕叟换黄}冷殺{上雨下执}纷胶葛。  
大固小固并陎阓，碧瓦青炊浮{飕叟换肃}{飕叟换忽}。  
黄岩洞里石老人，晒祓兵编资飘{飕叟换日}。  
白鹤山头丁令威，清音嘹唳浑{飕叟换工}{飕叟换必}。  
玉帝盘桓石鼻宫，郁葱佳气浮山棁。  
天王宿留墉外岫，羽仪仙队辉天阅。  
长河匹练耀白帝，钜浸杯醪饮红蝩。  
永庆凭陵睥睨寒，苍狗白衣劳目刮。  
护郭峥嵘星斗烂，雾髻云鬟谁指结。  
{上雨下次}蒙远巘失高低，云渡石湖惊没灭。  
径山气接日山寒，翠谷香浮银欲駀。  
东门峧峻露觚棱，天竺黄高弥突兀。  
玉女蛾眉{上雨下兼}洗鬓，木天石佛雺封鐍。  
千家屿逼水云廊，木屐山陵阊阖臬。  
般若台高迷远近，温凉座上清飘撤。  
吹开越嶂万机锦，飐落吴江千树缬。  
九层台外递韶音，万年枝上光摇樾。  
或逾远汉宠峞峤，或跨长空冒岓屹。  
或邀浓雾迨晨晡，或尼清氛当日昳。  
或随小雨晻青冥，或佐狂{上雨下谶去言从换土}黯遥巐。  
或昏溪洞晚方散，或蔽云筌朝便别。  
或过千山凝古树，或经四野留寒柮。  
或栖江上寒竹梢，或泊野外荒芜末。  
或僧游丝春昼飘，或似凉薰夏朝{赴卜换乞}。  
或时避舍秋空雨，或间回车冬日靝。  
或空杨柳丝线乱，或度浮图铃索制。  
或搴空里青纸鸢，或荡郊中黑风鴆。  
或经花径残红陨，或入松林浓澱杌。  
或历江河诸舰舫，激扬帆缦摇竿橛。  
或到遐迩诸精舍，增光金碧韵铜铁。  
或似汉祖憩芒砀，漫空雾霭凌云阙。  
或如唐帝幸骊山，灿烂旗常杂青赤。  
或似地仙列御寇，携筇御气乘飒{飕叟换戊}。  
或如雷部谢仙火，亘天电焰挥霹雳。  
或似游月访姮娥，仙乐八方吹远阔。  
或如焚进驻觅功臣，烬气四隅光倏忽。  
或仙洞庭百丈樯，自西自东随意屑。  
或如岢岚三尺地，不燧不鑽常焰突。  
或似鲁国焚咸丘。且张狂吹势难捽。  
或如公瑾战赤壁，虎啸波狂那得熄。  
或似牧儿爇秦陵，猛火照天三月热。  
嗟余真有山水癖，每遇亭台须访谒。  
丹丘仅过元宵火，便问登临求快适。  
节爱堂宽称起居，揖爽亭凉清奥突。  
玉霄栏畔忆仙游，望海亭边思水活。  
檐前放目四极远，波泛玉虹流莫歇。  
芡莲香吹满堂阁，广轩梅峡纪碑碣。  
知乐流杯亦屡游，翠屏舒啸时排闼。  
暨初城南韦与杜，亭台槛俱穷历。  
或夺小景怡情性，或诧巧营焕朱碧。  
或因沮洳空池沼，或取篸簪排一列。  
或取燕閒扁美名，或思德政存前迹。  
橐签鞴宽风浩渺，天地炉红烟蓊郁。  
未委眼前诸胜赏，风烟比较谁优劣。  
奇哉倅廨后山亭，地不百容天路越。  
壑多聊以十千数，几许风烟难尽揭。  
凿沌不知今几年，贤哲治中凡几物。  
怪底胜藏俱不知，知亦讵能营雅筚。  
赵君眼力高夐古，才得基阶榛即掘。  
岩扃万壑归指顾，飚霭弥空攒屏摄。  
赤城各里诸胜游，从此斯亭为巨擘。  
谢守城头颜目污，辋川降旐应高没。  
余将会稽问夏禹，封嵎何得专车骨。  
玉帛几时来万邦。侯甸云何分五百。  
亦将东洋问大士，象教何时启禅律。  
双塔已多诸佛机，雁荡又何有僧客。  
亦有甬东问句践，当日如何兴霸烈。  
还群代会雪臣妾羞，千载英雄光史笔。  
且生且教俱十年，孰云外物人难必。  
亦将海上问羲和，日升晹谷隅夷宅。  
月何与日时相望，日何与月时合璧。  
夤宾平秩顺时四，璿玑玉衡齐政七。  
四隅苍生感丕冒，惟天惟有尧能敌。  
婺女柯山日月长，白黑围棋穷理窟。  
潮头隐约子胥魂，夫差可见无心术。  
王乔跨鹤水中岛，丹砂九转成灵粒。  
杨妃隐迹海上山，方士时闻登閫阈。  
对景思人人不见，风烟却羡常升陟。  
枝上吸风蝉不饥，空里食烟鼯费力。  
细思眼界两幺麽，俯仰屈诚有得。  
蓬莱阁为亭作兄，伯梁台为亭作伯。  
骚人凭栏无一事，涤砚濡毫恣思索。  
酒客登阶无所为，挈榼携壶忙逊揖。  
水仙海若傥俱来，任自亭前说玄极。  
惟予椎鲁无寸长，只听謦欬东君侧。  

彭徵　真人  
白云深处是仙家，清壁飞来瀑布斜。  
采药不知归路晚，洞门开遍碧桃花。  
散发披襟万仞冈，天池风度碧莲香。  
洞云去作人间雨，留下瑶坛月影凉。  
老桂吹香入古瓢，月华如水碧天寥。  
酒醒夜半谁惊觉，鹤背仙人紫玉箫。  
山中无历任光阴，梅正开时雪意深。  
弹罢蕊珠香满座，天花几个落瑶琴。  

彭正建　绝句  
天与莲峰作幸民，旧时相识几犹存。  
家书千里懒开眼，僦屋两间长闭门。  

彭止　句  
吾生良可嗟。  

彭止　句  
天西玉一钩。  

彭止　句  
可怜踪迹似流萍。  

彭止　四贤古风寿帅阃　赤松子  
古之得道士，住世讵可期。  
吾观赤松子，宛在神农时。  
随飚歨上下，分职为雨师。  
炎皇女得仙，驭气常追随。  
帝降以逮王，嬴氏接苍姬。  
更革非一代，隐见不可知。  
赤精制六合，子房定王墓。  
功成应天道，挺身往从之。  
名列太玄童，玉女如婴儿。  
愿言踵高躅，寿命一如斯。  

彭止　四贤古风寿帅阃　广成子  
崆峒郁岧峣，直上万丈强。  
中有广成居，白石砌华房。  
抱神磨自役，室静蔼生光。  
岁丁千二百，来今讵可量。  
土德方在御，斋心造其旁。  
至道顾何在，愿一示其方。  
云飞不待族，木落不待黄。  
形功精则摇，于道未相当。  
失之下为士，得者上为皇。  
妙训閟玄局，为公发天藏。  
诚能守其一，智故兼相忘。  
往游无极乐，二仪久相长。  

彭止　四贤古风寿帅阃　和安老人  
煌煌王侯族，富贵甘如蜜。  
飘飘不仙侣，翅举自蓬荜。  
且如王子晋，玉笙吹已毕。  
白鹤忽来寻，乘虚气何逸。  
刘安振其后，飞腾闻举室。  
微如鸡犬类，云间讵相失。  
斯乃帝王孙，安在岩穴出。  
至今和安老，千载与相匹。  
沙土暨云阳，闻诸经所述。  
此地可长生，得之养形质。  
乃知朝市隐，胜彼山林日。  
和平能毓气，安静常抱一。  
号名岂虚假，是谓练形术。  
焉用采昌阳，宁须苕芝杧。  
从今列仙传，当续更生笔。  

彭止　四贤古风寿帅阃　老聃子  
昔在羲皇前，遂有郁华子。  
苍姬握图籾，更出为柱史。  
应世抑何久，万有千余祀。  
一日将度关，崑崙且西指。  
短车驾青犊，上有紫云起。  
占风知圣人，再拜勤尹喜。  
授之五千言，试一撮玄旨。  
是身求不殆，其要在知止。  
万事皆倘来，轩冕直寄耳。  
乘云游太清，坐进长生理。  

彭止　题辛稼轩斋  
棋子声乾案接尘，午窗诗梦暖于春。  
清风不动阶前竹，谁道今朝有故人。  

彭仲刚　三台峰  
雁荡奇峰绝比伦，巍然森列应天文。  
光联奎壁期公辅，名显瑶阶欲致君。  
峻极冷擎中夜月，峥嵘突出半空云。  
进行正尔需贤佐，光岳钟灵气未分。  

彭仲刚　题平心堂  
一泓不盈寸，天地同其流。  
微风相倾欹，浩浩怀山丘。  
牛马已不辨，况能鉴微不。  
我欲称物施，舍是将安求。  

彭仲刚　题虚照堂  
宇空发天光，所患在自窒。  
机乘不容穟，事至纷若栉。  
是中有物横，满眼皆墨漆。  
斯堂亦空欤，为我作虚室。  

彭仲衡　丫头岩  
前峰号龟岂是龟，近岩谓月亦匪月。  
世间景幻语未真，说著丫头便痴绝。  
苍然顽石自天成，道傍过者皆含情。  
我来於此发浩叹，乃知有色能倾城。  

彭子翔　莫养虎  
莫养虎，饱则喜子饥则怒。  
莫养鹰，饥则附人饱飏去。  
鹰去但忘恩，虎怒将为冤。  
不如团饭养鸡狗，狗能吠盗鸡戒晓。  
世事反覆不可□，狗或反噬鸡乱啼。  

皮公弼　嘉佑寺留别丕上人  
两年无惠及编望，蜀道天难六月行。  
深羡高僧捐世累，竹风清处听泉声。  

皮公弼　句  
壁山老守似僧家，无酒无歌度岁华。  

凭澄　春日田园杂兴  
编兰春思倩吟鞭，著面和风软似绵。  
黄犊鸟犍秧过候，雄蜂雌蝶菜花天。  
把钥健妇踏烟垄，抱瓮丈人分野泉。  
忙事兰心在何处，流莺不听听啼鹃。  

鄱阳妇人　题黄连步接官亭壁  
故里萧条一望间，此身飘泊叹空还。  
感时有恨无人说，愁敛双蛾对暮山。  

蒲公　句  
史君唾手了雄边，半夜移春入北园。  
莺花非汉旧，栋宇尚唐馀。  

蒲寿宬　阿助守岁诵杜工部四十明朝是之句请足成  
四十明朝是，瞻天只乞閒。  
自惭身计拙，早觉鬓毛斑。  
守岁从儿喜，搀春借酒颜。  
盍簪喧马意，清梦五云间。  

蒲寿宬　歡乃词  
白头翁，白头翁，  
江海为田鱼作粮。相逢只可唤刘四，  
不受人呼刘四郎。  

蒲寿宬　八月十三夜道士湖泛月  
万事廓悠悠，因贫得纵游。  
天悭一样月，人有几中秋。  
短笛芙蓉浦，芳尊杜若洲。  
清狂欠拘束，谁恕道家流。  

蒲寿宬　白水岩  
泰山有积靋，坤媪乃善藏。  
何时发灵秘，一脉流膏滂。  
至仁及物意，后世疑滥觞。  
螭蟠久懒卧，辟易离电光。  
丰隆亦豪举，夜半驱阿香。  
天鼓何处来，大雪惊飘扬。  
飞星杂雨射，怒雹翻飙狂。  
倚栏两眼眩，应接俱弗遑。  
吕梁三十仞，吾闻老蒙庄。  
行歌不惮险，习坎守故常。  
峨眉有仙伯，佛迹窥荒唐。  
濯足弄海月，戏侮相颉颃。  
堪笑失筹人，气骨何羸尪。  
醉呼李太白，欲制芙蓉裳。  
此泉愿为酒，万斛输沧浪。  
简寂耿我梦，九叠迂我肠。  
雁荡更诡异，龙湫舞堂堂。  
何当寄鹏翼，瞬息天一方。  
仙人笑擘脯，沧海观种桑。  
人世弹指顷，万古天地长。  

蒲寿宬　白须  
月照当襟雪，终剪施摩诘。  
我作白须行，而得养生术。  

蒲寿宬　百花洲梅  
孤根宁不在栽培，枝北枝南春一回。  
尽道游鱼是佳谶，不知洲上有花魁。  

蒲寿宬　泊舟兰溪  
江流万古意，客游迈中年。  
茫茫见远树，渺渺叹逝川。  
旅舟泊明月，溪讴出长烟。  
千帆趣各异，万里愁共煎。  
船头有美酒，吹火煮小鲜。  
丈夫非无泪，不洒商妇弦。  

蒲寿宬　舶使王会溪太守赵见泰九日领客枉顾山中赋采菊东篱下悠然见南山韵  
翠节摩秋云，朱辬映朝彩。  
欣欣两宾主，济济众僚采。  
此会良已希，斯文固应在。  
寂寞秋后香，今晨有人采。  

蒲寿宬　舶使王会溪太守赵见泰九日领客枉顾山中赋采菊东篱下悠然见南山韵  
结彼山下茅，对此山上瀑。  
白日成蹉跎，长年抱幽独。  
嘤嘤自禽鸟，踽踽乱樵牧。  
门巷何多车，山中有佳菊。  

蒲寿宬　舶使王会溪太守赵见泰九日领客枉顾山中赋采菊东篱下悠然见南山韵  
龙山在何许，驱车故城东。  
壮游值佳月，高怀激清风。  
深知孟万年，独有柴桑翁。  
至今佳传香，索之迷芳丛。  

蒲寿宬　舶使王会溪太守赵见泰九日领客枉顾山中赋采菊东篱下悠然见南山韵  
淡淡暮秋色，行行绕疏篱。  
最爱重九名，拟和柴桑诗。  
风流足千载，感慨彼一时。  
此日不易得，有酒安可辞。  

蒲寿宬　舶使王会溪太守赵见泰九日领客枉顾山中赋采菊东篱下悠然见南山韵  
白露零高寒，西风满原野。  
浊酒叹重持，黄花笑盈把。  
诗句斐莫裁，秋容浩难写。  
岂为今日娱，逢之百世下。  

蒲寿宬　舶使王会溪太守赵见泰九日领客枉顾山中赋采菊东篱下悠然见南山韵  
晨策登青霞，众峰郁绸缪。  
举目嗟新亭，缅怀忆神州。  
酣觞气磊磊，感物心悠悠。  
伟哉此二翁，高风继前修。  

蒲寿宬　舶使王会溪太守赵见泰九日领客枉顾山中赋采菊东篱下悠然见南山韵  
南阳有菊水，一掬清且鲜。  
满潭浸秋色，餐英饮寒泉。  
将以寿道脉，非惟制颓年。  
岂不随众草，正色乃自然。  

蒲寿宬　舶使王会溪太守赵见泰九日领客枉顾山中赋采菊东篱下悠然见南山韵  
百年岂非长，流光迅飞电。  
月渚愁滨鸿，风檐凄去燕。  
鸿燕胡独乖，参辰岂相见。  
念此霜中英，良时不妨殿。  

蒲寿宬　舶使王会溪太守赵见泰九日领客枉顾山中赋采菊东篱下悠然见南山韵  
匡庐讵云远，日日望翠岚。  
黄花裛露掇，薄酒如饴甘。  
迢迢想高遁，{璺玉换且}{璺玉换且}怀清谈。  
缅睇良有以，旧居在其南。  

蒲寿宬　舶使王会溪太守赵见泰九日领客枉顾山中赋采菊东篱下悠然见南山韵  
天台赤霞顶，峨眉翠云间。  
人物自楚楚，文采何斑斑。  
屈宋艳何摘，陶谢高可攀。  
咳唾随天风，万古辉此山。  

蒲寿宬　沧浪亭  
晓色桃蒸霞，春阴柳垂雾。  
为问桥下船，沿流到何处。  

蒲寿宬　草堂瀑布  
西瞻香炉气，北望钟山英。  
宁如坐岩曲，飞玉光栏楹。  
异哉天地秀，孕此冰雪精。  
梅花立其旁，姑射凌寒清。  
仙帔月耿耿，神佩风琤琤。  
窗户六月泠，草木三冬荣。  
锦水怀少陵，银河照长庚。  
所嗜固不同，聊复娱吾生。  

蒲寿宬　呈大帅侍郎阳岩洪先生  
猗桐擢新翠，况此当春阳。  
灵凤何高翔，岂不怀朝光。  
积阴既去屏，先鸣讵能忘。  
腐草倏已化，破柱安所藏。  
声猷动寰海，偃蹇持孤芳。  
清风肃羽纛，白日成圭璋。  
久期荐清庙，欲与兴颓网。  
恩纶甫杂遝，符采相辉煌。  
元佑心可续，江左脉自长。  
精神夙聚会，赓歌蔼明良。  
愿整池上翼，继我文靖梁。  

蒲寿宬　愁剧忽失笑  
愁剧忽失笑，不觉心夷然。  
量珠成斗笑不卖，鎔金为海愁不煎。  
蜜蜂与蓼虫，生死甘苦缘。  
今也不为乐，人有几百年。  
士龙莫笑跌落水，水中不著此笑仙。  

蒲寿宬　春日闻禽戏题寓廨  
隔墙听幽唘，入坐春隔隔。  
午梦恬不成，始知身在笼。  

蒲寿宬　春晓闻禽  
唤回春梦几声禽，涧草岩花动此心。  
搔首偶然自失笑，不知何处是山林。  

蒲寿宬　春阴偶成柬枯崖  
砌藓频侵绿，野花相避红。  
不知昏与昼，惟见雨和风。  
有酒为寒尽，无诗非景穷。  
地炉煨芋火，时约老僧同。  

蒲寿宬　纯阳洞读书和中山陈礼郎韵  
弄珠寄南海，移文讥北山。  
出处虽异位，梦觉同一关。  
纯阳有真境，古洞扃林端。  
绝顶像纬逼，六月天气寒。  
道人讨幽胜，诛茆谋盖棺。  
缘深野鸡狎，供罢斋鱼閒。  
斗轩适容膝，点勘酬铅丹。  
理义贵自得，神仙谅非难。  
嗟我久荒索，摧心罹棘艰。  
羞羡鹤俯仰，空悲马班醒。  
终南在何许，得去何须还。  

蒲寿宬　次枯崖上人催梅韵  
黄叶萧萧雨滴阶，梦魂飞到瀑边梅。  
遥知楖栗山中老，一日花间一百回。  

蒲寿宬　次清老弟韵  
恐负东风约，清吟野步迟。  
淡烟杨柳外，微雨海棠时。  
远寄千杯绿，多情两鬓丝。  
閒愁须遣尽，蜂蝶不堪羁。  

蒲寿宬　次韵  
绝顶秋高风露寒，倚阑心事到梅间。  
谁知岁晚相思意，欲种梅花满此山。  

蒲寿宬　促织  
炎夏居壁根，凉秋噪篱侧。  
安得懒妇名，岂其旷乃职。  
不念作茧劳，徒能促人织。  

蒲寿宬　悼亡  
百岁期偕老，半生尘梦讹。  
方谐委奋事，忍作鼓盆歌。  
野水悲苹藻，秋风泣薜萝。  
青灯课子诵，此意念君多。  

蒲寿宬　灯蛾  
出暗亦已显，傅翼乃不任。  
趋炎弗知止，倏忽游燧林。  
不见异域传，乃有噉火禽。  

蒲寿宬　登北山真武观试泉  
莫夸阳羡茗，在彼山之巅。  
莫夸惠山溜，试此山之泉。  
不生陆鸿渐，渴死庐玉川。  
且共春风里，不斗社雨前。  
雀舌最嫩弱植耳，嘉树一发如针然。  
灵苗合让武夷负，清香不与罗浮专。  
北山古丘神所授，以泉名郡天下传。  
置邮纵可走千里，不如一掬清且鲜。  
人生适意在所便，物各有产尽随天。  
蹇驴破帽出近郭，裹茶汲井手自煎。  
泉鲜水活别无法，瓯中沸出酥雪妍。  
山中道士不识此，哆口咋舌称神仙。  
从今决意修茗事，典衣买树莳井边。  
道士且莫颠，古人作善戒所先。  
山中种茶一百顷，不如山下数亩田。  
饥餐渴饮无长物，何患敲门惊昼眠。  

蒲寿宬　登师姑岩怀古十韵  
郭中爱青山，推窗纳青碧。  
不见山中人，白云自堆积。  
登睇廓悠悠，此眼亦已窄。  
但见寰中尘，不见尘中客。  
相去讵几许，恍若万里隔。  
日暮攀崔嵬，泫然感畴昔。  
蜀道无人行，嵩山绝蹄迹。  
岂无九回肠，安得双飞翮。  
倾我百壶酒，抚此千丈石。  
不知蜡屐翁，著得几量屐。  

蒲寿宬　登师姑岩见城中大阅恍如阵蚁因思旧从戎吏亦其中之一蚁感而遂赋  
晨起扪层巅，苍茫见尘市。  
鼙鼓生远陴，壶衖在幽耳。  
遥知细柳屯，于时阅军士。  
俯彼万铠群，微哉一窖蚁。  
初集如慕膻，俄拥如聚米。  
或圆如旋磨，或方如缘几。  
隐隐床下声，牛斗差可拟。  
未熟黄粱间，忽慢慢大槐里。  
昔在群蚁中，不知蚁是己。  
长揖谢孙穰，微笑辞翦起。  
蛮触胡为哉，鸡虫今已矣。  
醉眼未醒时，此真尺与咫。  
更陟最上头，须弥亦芥子。  

蒲寿宬　东曾梅坡二首  
终岁不相见，相逢倾肺肝。  
堪嗟半生事，安得旧时欢。  
梅蕊先春白，桂华清露寒。  
帽云行雨意，薄暮倚栏干。  

蒲寿宬　东曾梅坡二首  
靡靡秋已驶，眇焉幽思殷。  
美人百尺楼，修帽千丈云。  
白驹古难絷，寒蛩今畏闻。  
得酒且共隐，莫惑纸上文。  

蒲寿宬　读可翁閒坐偈  
夜久风浪息，骊龙弄颔珠。  
水怪不敢动，明月满江湖。  

蒲寿宬　蠹鱼  
种芸岂辟蠹，无水乃有鱼。  
平生破万卷，胸次藏石渠。  
何如叶上虫，篆出先秦书。  

蒲寿宬　端午  
鬓符腰艾去纷纷，荷叶荷花匝水滨。  
思远楼前虽有曲，若邪溪畔岂无人。  
莫将楚恨悲儿女，聊把骚章托鬼神。  
浊酒满壶渔父笑，江边鸥鹭正相亲。  

蒲寿宬　饭牛歌  
新秧插遍水盈畴，童穉相呼去饭牛。  
极目平坡烟草细，歌声何处雨飕飕。  

蒲寿宬　飞泉  
藓壁轻飞雾雨寒，一帘清漱玉珊珊。  
游鳞莫羡层澜去，镂雪雕冰满肺肝。  

蒲寿宬　风雨终夜独坐不寐  
风雨潇潇到夜终，夜寒一室坐虚空。  
何当乐与二三子，免使凄其六一翁。  
老大自甘为老大，穷通休苦较穷通。  
此心不作窥园想，流水落花春梦中。  

蒲寿宬　赋枸杞  
神草如蓬世不知，壁间墙角自离离。  
辛盘空芼仙人杖，药斧惟寻地骨皮。  
千岁未逢朱孺子，四时堪供陆天随。  
霜晨忽讶春樱熟，閒摘殷红绕断篱。  

蒲寿宬　赋竹间禽  
晴唘连林春翕翕，一片劳心不堪絷。  
竹间勿作么凤吟，何处飞来羽衣湿。  

蒲寿宬　感兴  
晨起自理发，握发双泪流。  
不见结发人，惆怅空白头。  
君留白发种，种作一段愁。  
茁哉秋蓬根，念此春荑柔。  

蒲寿宬　枸杞井  
四时可以采，不采当自荣。  
青条覆碧甽，见此眼已明。  
目为仙人杖，其事因长生。  
饮此枸杞水，与结千岁盟。  

蒲寿宬　古意  
梳鬟照寒泚，寒泚知贞胸。  
整鬟摘秋芳，秋芳无冶容。  
平生几偃蹇，今逐梁君鸿。  
既甘布裙绩，宁厌短褐舂。  
剔目信已笃，刲耳何所从。  
独抚箜篌谣，河流自潨潨。  

蒲寿宬　古意答胡苇航  
偃蹇当风松，四望无宁枝。  
茑萝空自缠，鸾凤非所羁。  
固乏栋梁具，聊耸岩壑姿。  
岂无深林柯，百尺悬旌麾。  
下有千岁苓，勿使行人知。  

蒲寿宬　闺意  
聘得深村玉雪姿，力胜杵臼案齐眉。  
笑他老大专房宠，犹把房帏比旧时。  

蒲寿宬　寒山暮景  
青山寒似削，黄叶扫仍飞。  
落日行人急，痴风过翼稀。  
老鸡寻旧杙，野犬吠缁衣。  
独倚枯藤立，柴门候牧归。  

蒲寿宬　寒食有感  
杏粥因怀旧，榆羹岂为春。  
凭将禁火事，说与乞墦人。  

蒲寿宬　和博古直五首  
圣门蔼徒众，几人得称贤。  
美哉全玉人，履行师渊骞。  
寒日辟芦絮，饥倚负郭田。  
所乐者何事，至道森乎前。  
岂必挟日月，地行即飞仙。  
刀圭傥可觅，何处今赤泉。  

蒲寿宬　和博古直五首  
少壮能几时，转盼成白首。  
俯仰百年中，蝇营复狗苟。  
规规一世士，礼法自绳纠。  
不趁蚁磨旋，空嗟兔株守。  
杞菊为餱粮，云山作宾友。  
空泥坚白鸣，夷惠徒可否。  

蒲寿宬　和博古直五首  
涉世思夷涂，理生有常道。  
抱畒灌我园，充盘戒邻枣。  
秋色何苍然，惕焉履霜早。  
伟哉骑鲸人，期兹浣花老。  
渺渺无穷门，何由拾瑶草。  
惟爱柴桑翁，称心固云好。  

蒲寿宬　和博古直五首  
迂疏我何有，然诺君不轻。  
卓尔异众嗜，矧兹蔼文鸣。  
面壁愧空腹，伐木思友生。  
方当与世混，畴能别泾清。  
奚因一簪盍，使此双眼明。  
欲引万古脉，赖君辨豨苓。  

蒲寿宬　和博古直五首  
旷兹历亿劫，矧此浮云身。  
桑枢弗言病，驷马休笑贫。  
栖栖鲁中叟，救世诚艰辛。  
鸟兽岂同群，由也徒问津。  
人世弹指顷，沧海三扬尘。  
扬尘不可诘，济川岂无人。  

蒲寿宬　和胡竹庄韵  
脱落皮毛尽，而今肠亦无。  
泣非缘楚玉，声不叶齐竽。  
举目云天迥，论心水月孤。  
只应饮美酒，跳入费公壶。  

蒲寿宬　和倪梅村  
偶携琴册傍林泉，坐对梅花记往年。  
鸿燕何心成巧避，夔蚿无语自相怜。  
才吟瘦影黄昏月，又见残红细雨天。  
拟把楚骚重载酒，掀髯抵掌话前缘。  

蒲寿宬　和杨芸斋送枯崖住兴福韵  
一夜春光到竹门，东风拂拂动閒云。  
钳鎚粗了人间债，瓶锡暂抛林下群。  
烟塔忽惊当户立，霜钟犹记旧山闻。  
高谈亹亹天花落，老衲廊头意自欣。  

蒲寿宬　和漳浦余明府  
割鸡荐鸾刀，飞凫蹑仙迹。  
惠与清漳流，名高鲁山石。  
廉谦今所难，吾道帜可赤。  
作县既有箴，救世岂无策。  
涧水疑鸣琴，中宵起人忆。  

蒲寿宬　画船  
世路羊肠姑已之，扁舟我欲问冰夷。  
只因吏部酷好酒，岂是鸡林要售诗。  
万事不如潮有信，寸心唯赖月相知。  
斜风细雨休归去，此政老翁沉醉时。  

蒲寿宬　回谒蓝主簿道傍见梅偶成  
谁家一树铁斜欹，的皪疏花出短篱。  
黄叶久随风卷地，幽姿当与雪同时。  
白头朔漠穷苏武，瘦骨西山饿伯夷。  
三嗅清芬一杯水，徘徊无语笑掀眉。  

蒲寿宬　即事  
江楼人卧病，寂寞更谁怜。  
有子常离抱，无家可祝先。  
雕墙笑茅屋，沧海幻桑田。  
昨听东邻讣，浮华亦梦然。  

蒲寿宬　即席用委顺听甘师琴韵  
独抱琴声感岁年，冥搜趣外欲无弦。  
广陵寂寂嵇生去，秋水幽幽鸣犊贤。  
一点山泉岩窦雨，数声瑶佩泬寥天。  
音徽千载何人会，愿和薰风殿阁前。  

蒲寿宬　己卯六月十一日书石室壁  
晏坐图画出，银屏列郡山。  
几案空水接，舟楫窗窦间。  
清风荡炎瘴，异趣起懦顽。  
梦随白鸥去，静看飞鸟还。  
夜深忽闻笛，何处明月湾。  

蒲寿宬　寄何我轩  
十年不见此髯翁，笑我而今鬓亦蓬。  
几度因诗亲水部，一廻看剑泣山公。  
无心尘世云移岫，极目仙壶浪拍空。  
痛饮剧谈非是梦，寸丹长与荔枝红。  

蒲寿宬　寄胡苇航料院  
别来梅正谢，愁坐柳成阴。  
救世有何策，图名非本心。  
万言难复古，一语傥医今。  
已向山中老，因风怀所钦。  

蒲寿宬　寄径山书记悟上人  
人间传妙语，尘外更深藏。  
寝食因吟废，形骸欲坐忘。  
瘦林秋见鹤，断磬夜闻螀。  
出定生幽思，窗虚月在廊。  

蒲寿宬　寄窥堂庄使君  
煌煌列戟第，皎皎深衣人。  
菟符蔼夙望，驹谷韬绝珍。  
苟不守厥素，曷以当兹晨。  
情敦脊令急，心怛鸿雁宾。  
饿死甘其薇，至德文其身。  
耿耿抱孤月，悠悠仰苍昮。  
何时一握臂，漉我头上巾。  
呼风振我襮，与君爽心神。  
欲洗尘万斛，何处觅一尘。  

蒲寿宬　寄老溪上人  
已知山是石，挂起碧筇条。  
家在黄梅树，门当独木桥。  
寡交因犬恶，默坐听蝉调。  
同道何时过，心慵不见招。  

蒲寿宬　寄梅坡  
乔木耸下翠，好鸟鸣嘤嘤。  
岂不爱吾庐，感此求友声。  
独酌歌停云，怀人泪如倾。  
昔我柴桑翁，五柳贫亦荣。  
今予富千树，况有野艇横。  
鲈鱼亦可脍，如此夜月明。  
谁谐彼苍意，涧谷敦孤惸。  
青山只依旧，沽酒寻前盟。  
矫首云帽人，两臂羽欲生。  
故人来不来，盘俎无人争。  

蒲寿宬　寄丘钓矶  
高丘远望海，秋思穷渺瀰。  
苦吟有鬼泣，直钩无人知。  
有时卷龟殻，箕踞蛤蜊。  
落日明云霞，狂风舞蛟螭。  
全生带笭箵，聱叟漫奚为。  
一笑横大江，列岫浮修眉。  
画图障我目，隔此天一涯。  
欲携我蓑笠，风雨从所之。  
渔僮缓鼓枻，惊我白鹭鸶。  
我欲从伊人，薄酒分一户。  

蒲寿宬　寄石隐  
闭门十日雨，破屋砌生苔。  
此意何人会，抱琴来不来。  

蒲寿宬　寄石隐老屿上人  
已约岩头同数宿，如何消息竟茫然。  
抱琴有意弹明月，采药无心到绝巅。  
不过虎溪安得笑，偶逢醉石便欹眠。  
山林此乐而今少，一日相从是宿缘。  

蒲寿宬　寄思溪老藏叟珍上人  
万折苕溪水，精庐若个边。  
菰菱时入供，包锡暮行船。  
月朗无云夜，雕横欲雪天。  
了知身是客，莫负故山缘。  

蒲寿宬　寄豫章李明府  
太白摇芒芒，只在西山阳。  
常言欲千里，一夜千里长。  
酒尽还磊磈，出匣鸣干将。  
兰菊犹有秋，白日安可量。  

蒲寿宬　见山台  
叠石生幽云，层台起修竹。  
群山不出门，一日俱在目。  
远眺极悠悠，男儿岂碌碌。  
宝匣长夜鸣，黄金几时篵。  
此事谁与论，掀髯对云麓。  

蒲寿宬　涧亭麈尾泉  
泉挥玉麈尾，岫拥翠云裘。  
尽日看不足，倚阑生古愁。  

蒲寿宬　閒坐海观兴致悠然是时月白如昼  
一笑灵龟尾曳涂，扁舟聊复寄菰蒲。  
潮生潮落帆来去，云卷云舒山有无。  
风定若教胥怒息，月明空忆蠡游孤。  
渔翁不识人间事，白发青蓑酒满壶。  

蒲寿宬　江横暮景  
独倚阑干对落霞，垂杨古渡欲栖鸦。  
渔翁何处烟藏浦，白鹭成群月浸沙。  
泪落西风叫黄鹄，酒阑深夜听琵琶。  
谁人得似鸱夷子，一叶浮云总是家。  

蒲寿宬　江横信笔  
潮汐有赢缩，江横无古今。  
鱼龙任掀舞，孤月在天心。  

蒲寿宬　江上闻笛  
笛声何处水茫茫，潮落沙寒月照廊。  
嵇吕成尘不可觅，满襟清泪忆山阳。  

蒲寿宬　郊行有感  
鸡犬不鸣何处村，颓檐破壁问谁门。  
蓬蒿满地田园在，瓦砾如山井臼存。  
青草髑髅疑是梦，白头老父泣无言。  
谘诹邻旧多为鬼，倚仗徘徊堪断魂。  

蒲寿宬　郊意  
清晨起搔头，荷锄出门去。  
露湿野草花，香来不知处。  

蒲寿宬　近重阳作  
满城风雨近重阳，悟竹萧萧欲断肠。  
敢望白衣来送酒，拟将黄菊去为粮。  
击萸安得山堪避，落帽岂无人在旁。  
千载风流心独会，饮泉亦足慰凄凉。  

蒲寿宬　九日  
芙蓉披靡秋水寒，吴姝越艳芳思单。  
漫把黄花事佳节，黄花不入歌舞欢。  
昔人戏马足强健，今我无酒空巑屼。  
黄花无言不可诘，青山落日明归翰。  

蒲寿宬　九日贵客入山地狭不足以容歌舞故作  
莫歌乱我蛩，莫舞践我菊。  
歌不入此耳，舞适局汝足。  
蛩吟今古心，菊老贫贱屋。  
斟菊听我蛩，绝胜人间曲。  

蒲寿宬　九日简留松涧  
瀼瀼白露坠，独起行绕篱。  
岂泥兹晨游，偶谐昔人期。  
白衣已缥缈，幅巾自淋漓。  
举杯泛寒荣，何以慰所思。  
登山极野望，涕泗空涟洏。  
戚戚霜叶语，雁过鸣声悲。  
参军尔何事，帽侧无人知。  
莫轻一时谑，贻此千载嗤。  
餐英饮沆瀣，政坐骚人痴。  
起酹彭泽翁，此意堪语谁。  

蒲寿宬　九月九日登山  
日月百年宽，良辰天不悭。  
秋来常对菊，情适便登山。  
户外无尘鞅，篱边有酒颜。  
当时老彭泽，幽事独相关。  

蒲寿宬　酒量减  
少年一日几鸱夷，瓦甓而今力不支。  
莫笑杯中酒量减，至和全在半醺时。  

蒲寿宬　菊花潭  
何处无甘菊，何处无清泉。  
菊泉适相值，天地何尝偏。  
岂但为九日，可以逾百年。  
愿与潭下村，餐英汲潺湲。  

蒲寿宬　菊露谣  
清晨采黄菊，露滴露花丛。  
黄花泣白露，白露唏秋风。  
秋风莫相试，菊薤心不同。  
薤露明朝落不落，黄华独老秋风中。  

蒲寿宬　菊泉  
疏泉得古髓，种菊蒙秋潭。  
愿与村中人，一瓢共清甘。  

蒲寿宬　君不来词寄云帽上人梅坡翁  
君不来，山中底事堪嫌猜。  
积雨愁人不可道，至今声迹何寥哉。  
竹风微动揽衣起，使我一日肠九回。  
君不来，门前日日添苍苔。  

蒲寿宬　岭后山庄  
感慨重来岁月深，手栽松柏已成林。  
万山自此无南北，一水长流不古今。  
先训丁宁犹在耳，老吾寂寞自沾襟。  
君恩已遂祈閒请，莘野归耕是本心。  

蒲寿宬　六和塔僧房  
天风语檐铃，苍霭藏古殿。  
穿竹逢缁衣，拈花对黄面。  
谁把山水心，为我露一线。  
推窗古树隙，空水还匹练。  
山色忽有无，潮来半空溅。  
须臾簸舟楫，木叶飞片片。  
鱼暇瓷掀舞，洲渚入{左火右平}炼。  
山僧寂无言，千帆阅将遍。  

蒲寿宬　梅阳寄委顺赵君  
别来柳初茁，今见兰吐芳。  
怀哉佩兰人，欲制芙蓉裳。  
山空蕙帐冷，鹤怨秋夜长。  
群峰暮耸峭，蚁梦犹一场。  
乘传媿已忝，刻意思所偿。  
蚩蚩瘴土氓，见此泪欲滂。  
鎝石一时投，若为起羸尪。  
常恐二竖黠，神被膏与肓。  
欲尽弃其旧，安得师之良。  
夜梦每插羽，飞到琴册旁。  
非贪舐鼎事，欲窥枕中方。  
缄滕倘寄翼，宽此百回肠。  

蒲寿宬　梅阳郡斋铁庵梅花五首  
广平一寸铁，不信句炼柔。  
犹疑雪月竞，韬玉无处求。  
神人藐姑射，夜趁嫦娥游。  
缥缈不可见，天风想琳璯。  

蒲寿宬　梅阳郡斋铁庵梅花五首  
孤山隐君子，搜索入幻眇。  
方且判鸿蒙，倏尔得一窍。  
童鹤俱不知，吟成忽自笑。  
悠然脱情尘，高标立寒峭。  

蒲寿宬　梅阳郡斋铁庵梅花五首  
江南擅名胜，雅爱陆敬风。  
岂无可以赠，折枝寄邮筒。  
缄香不敢泄，千里一寸衷。  
对雪感岁暮，白头谩西东。  

蒲寿宬　梅阳郡斋铁庵梅花五首  
卓哉诚斋老，驱车陟崔嵬。  
清风欲洗瘴，驾言为花来。  
仰止冰玉人，念彼同根莇。  
思翁不可说，江边重徘徊。  

蒲寿宬　梅阳郡斋铁庵梅花五首  
枯株类铁汉，瘴疟不敢侵。  
岁寒叶落尽，微见天地心。  
阳和一点力，生意满故林。  
至仁雨露泽，不觉沦肌深。  

蒲寿宬　梅阳壬申劭农偶成书呈同官  
举酒劝尔农，更为我侬劝。  
车笠虽不同，所谐此盂饭。  
或耕在菑畲，或耕在方寸。  
膏雨足一犁，田头怯呼唤。  
五百维莠骄，胥徒乃蟊患。  
与国充耘耔，勿使地蒿蔓。  
幻体饥渴同，世味甘苦半。  
盘中一粒餐，锄下几滴汗。  
光阴驶历块，彼此不可玩。  
岂为许行言，劝课在兹旦。  
老父倾耳听，童稚绕屏看。  
相顾持我语，取信如执券。  
安得慵耕人，从今不言倦。  

蒲寿宬　扪虱  
上即居人头，下即居人身。  
夙岂为人食，今乃务食人。  
不必劳爪掐，聊以扪对宾。  

蒲寿宬　梦故人郭推官元用诗以奠之  
鸡絮才陈泪已倾，故人旌旐尚禅扃。  
尘中愧我头空白，梦里逢君眼更青。  
束发论交真意气，伤心无语负幽冥。  
求铭敢后朋侪事，况复原头有鹡鴒。  

蒲寿宬　密蜂  
四时有佳卉，两股不停探。  
花露本清冽，安用如许甘。  
平生事苦口，气味转不谙。  

蒲寿宬　明月篇  
海贾不爱死，适值骊龙眠。  
深渊顷刻命，平地千丈川。  
丈夫岂无志，固为儿女煎。  
彼美头上粲，它人口中涎。  
鲛人一滴泪，不肯随漪涟。  
眼见悬珠人，明月几缺圆。  

蒲寿宬　牧童歌十首  
荷笠小苍头，犊裩乘水牛。  
扬鞭自叱咤，度陇复凭沟。  

蒲寿宬　牧童歌十首  
软坡便伫犊，凉荫聚群髫。  
一竖忽然起，恐牛残豆苗。  

蒲寿宬　牧童歌十首  
隔溪骑度水，浮去似鸱夷。  
莫话五湖事，且看牛背儿。  

蒲寿宬　牧童歌十首  
倦来牛背卧，一觉度前冈。  
牛饱儿呼馁，归来煨芋香。  

蒲寿宬　牧童歌十首  
前山飞暮雨，牛上展青蓑。  
回首牛呼犊，哀音儿唱歌。  

蒲寿宬　牧童歌十首  
斜阳归处险，路熟了无疑。  
结草为衣著，圈葭作竹吹。  

蒲寿宬　牧童歌十首  
野花簪短笠，露湿蔓青青。  
莫笑儿童小，人间河鼓星。  

蒲寿宬　牧童歌十首  
老翁分社酒，匕箸小孩提。  
黄犊今堪驾，明年学把犂。  

蒲寿宬　牧童歌十首  
生来在田野，少小学耕锄。  
敢望多名誉，随人角挂书。  

蒲寿宬　牧童歌十首  
芳郊望无际，逐草任西东。  
世上千场梦，人间一笛风。  

蒲寿宬　南村  
每怀渊明老，昔欲居南村。  
诛茅结矮屋，种桑荫前轩。  
嘉蔬不盈掬，浊酒时一尊。  
客至如许行，惟爱神农言。  

蒲寿宬　喷玉布  
苍珉卧偃蹇，飞琼漱潺湲。  
东野喷玉布，庐山谷帘泉。  
玉斧敲寒闵，随风走连卷。  
清声足洗耳，枕流恐徒然。  

蒲寿宬　瀑上见梅有怀老溪上人  
野水横斜最老枝，一生心事雪霜知。  
世人重眼不重鼻，只爱花光与补之。  

蒲寿宬　七爱诗赠程乡令赵君　汉密令卓茂  
吾爱卓子康，作邑非寻常。  
口不及人恶，抚字若弗遑。  
礼律乃并用，化嚚以为良。  
解马以与人，不较人自偿。  

蒲寿宬　七爱诗赠程乡令赵君　汉堂邑令钟离意  
吾爱钟离意，锦制与人异。  
荒县民无庐，茅竹毕缮事。  
亦有多怖人，憯憯惑祸崇。  
祝土矢乃尽，神谴不敢避。  

蒲寿宬　七爱诗赠程乡令赵君　汉雍丘令刘矩  
吾爱刘淑方，礼逊以化彊。  
谆谆耳提训，语味深且长。  
忿恚为可忍，莫入鸣弦堂。  
讼者各感去，从今无他肠。  

蒲寿宬　七爱诗赠程乡令赵君　汉中牟令鲁恭  
吾爱鲁仲康，治效多致祥。  
害稼螟犬牙，中牟了无伤。  
掾惊雉驯扰，儿念雏方将。  
河南有府尹，其美乃播扬。  

蒲寿宬　七爱诗赠程乡令赵君　齐山阴令傅琰  
吾爱傅季珪，为事求端倪。  
群愚亦智诈，不辨祛厥迷。  
感深卖针媪，靦以食豆鸡。  
一县称神明，鼠辈榛其蹊。  

蒲寿宬　七爱诗赠程乡令赵君　唐鲁山令元德秀  
吾爱元紫芝，卓尔不可移。  
盗虎孰小大，许办虎归尸。  
音乐第胜负，蔿于遭殊知。  
岁满何所为，柴车一缣随。  

蒲寿宬　七爱诗赠程乡令赵君　魏邺令西门豹  
吾爱西门豹，其事深可傚。  
波神岂荒淫，巫言亦机巧。  
大妪去不来，小妪足踸踔。  
豪长涕叩头，从此识政教。  

蒲寿宬　七夕  
盈盈一水望牵牛，欲渡银河不自由。  
月照纖纖织素手，为君裁出翠云裘。  

蒲寿宬　七夕前二日与窥堂庄使君江横观水望霓怅然  
倚阑人不识，怀古尚心惊。  
坐想瀰漫意，卧闻韚韔声。  
浪翻京口寺，潮打石头城。  
莫说南柯事，相宽老大情。  

蒲寿宬　青霞  
百尺长松岩下风，一轮明月屋西峰。  
梦回细数登山路，知在青霞第几重。  

蒲寿宬　青霞西亭  
长松被薜荔，怪石生烟霞。  
檐牙木杪见，上有山人家。  

蒲寿宬　三叠泉庐山简寂观十五里一名撷泉  
此岂凡间物，神人疑属餍。  
踏翻云母碓，放出水精帘。  
娥女愁遗佩，冰虬或弄髯。  
鲛绡一百丈，织出浪纹纖。  

蒲寿宬　山园芍药忽有花喜而赋  
披草篱根问旧花，一番春事又萌芽。  
非因老态逢时感，只怨昏瞳作雾遮。  
何处而今寻烂漫，不图于此见英华。  
翻阶自合流芳咏，可惜飘零野客家。  

蒲寿宬　山中井  
乾元肇初气，坤母乃六之。  
谁明爻象意，凿出混沌奇。  
所以击壤民，饮水源不知。  
空山有古甽，夜气方归时。  
明月照我牖，独起携军持。  
一瓢饮沆瀣，凉意生肝脾。  
下以浇丹田，上以滋华池。  
潇然脱尘土，举身入希夷。  
神人授我诀，欲以疗我饥。  
归来煮白石，精馔琼为糜。  

蒲寿宬　山中秋晓  
命策空山风露冷，野花无数不知名。  
林丛深处无人问，时吐秋芬一样清。  

蒲寿宬　上舶使监丞王会溪  
抗意欲窥奇，栖潛在郡帙。  
犹疑畒为天，岂信肓问日。  
清晨非梦寐，见此五色笔。  
寒光动斗牛，馀照堕圭荜。  
目前千古在，吾故一日失。  
至道涵深纯，大雅藏僩瑟。  
怀兹泉石心，贲之林野质。  
百年岂不短，万羡从此毕。  
倘云可与语，敢惮行以膝。  

蒲寿宬　神骏歌送赵委顺就漕  
神骏不受羁，岂知日千里。  
小试秋风前，烁烁电光起。  
何须金络脑，不用珊瑚鞭。  
徐看血汗沫，透出青连钱。  
飞去度赤水，横行抹燕山，  
持归献天子，高列十二闲。  
渴饮水底月，饥餐草头珠。  
轻摇玉尘尾，侧碾青氍毹。  
振鬣长鸣谢伯乐，千秋万古八骏图。  

蒲寿宬　石室閒坐忆东坡渔舟一叶江吞天句成一绝  
渔舟一叶江吞天，诵翁北句心茫然。  
不知何处有此景，而今忽堕吾眼前。  

蒲寿宬　石潭观鱼  
拂石搘颐久，閒心寂似初。  
不知浑是水，宁觉我非鱼。  
欲数犹疑幻，相看若在虚。  
星星双鬓影，何事入方诸。  

蒲寿宬　【勀　01】　示儿  
种谷一岁事，读书一生期。  
方春不下种，竟岁常馁饥。  
少年不向学，终身成愚痴。  
饥犹一家愁，愚被众人欺。  
彼苍念吾父，尔辈得令师。  
欲速成揠苗，计日如耘耔。  
程文国有武，体制须及时。  
弱冠无所闻，　o语人见嗤。  
尔劳我则恤，我忧尔奚知。  
中夜不遑寐，作此劝学诗。  

蒲寿宬　书草屋壁  
天地无终穷，万物乃刍狗。  
勿夸杏为梁，何如畒作牖。  
昔闻巢氏民，仁义亦奚　　。  
蠢蠢不识知，居居自醇厚。  
今来丰屋士，文法困绳纽。  
力竞蝜蝯虫，计生养狙叟。  
谁家甲第巍入云，何人鹑衣不掩肘。  
岂知鬼瞰因高明，安得春阳到穷蔀。  
蜗庐能几何，蛮触胜亦负。  
忆我柴桑翁，荒宅十馀亩。  
草屋八九间，柴门五株柳。  
野水滋粳{左米右余}，春畦足葱若是。  
永日为琴书，停云念亲友。  
仪秦枉饶舌，施龙漫多口。  
白衣苍狗安可知，不夷不惠自可否。  

蒲寿宬　书滴翠岩壁  
萝衣湿寒翠，苔锦上嶙峋。  
一榻千峰里，因诗忆古人。  

蒲寿宬　书会溪郴阳瀑布图后三首  
山椒斫寒翠，涧曲披玄图。  
写此一派润，化作万顷腴。  
谁知田中禾，粒粒心上珠。  

蒲寿宬　书会溪郴阳瀑布图后三首  
楚山亦瘴疠，湘水多幽灵。  
高飚雷电激，尽日霰雪零。  
涤去热恼肠，清风自泠泠。  

蒲寿宬　书会溪郴阳瀑布图后三首  
千山六月火，可使金石然。  
怀兹水一滴，想彼心千年。  
愿君倒天瓢，流泽无中边。  

蒲寿宬　书香炉瀑布图后  
飞流三百丈，日射碧琉璃。  
一气何终极，淋漓自不知。  

蒲寿宬　书隐者壁  
鹃啼花落春已非，秧老蚕眠雨初霁。  
牛衣梦觉山日高，风前犹是巢由世。  

蒲寿宬　水碓  
午枕閒随梦出尘，觉来不记是城闉。  
寂无人语惟闻碓，恐有穿腰持石人。  

蒲寿宬　送郭济叔分教邵阳  
秋山多爽气，南楚登修程。  
岂无离别怀，此别人所荣。  
瞔言紫帽秀，翘然碧流英。  
千载木铎寄，一脉濂泉清。  
无氈不言寒，有道当自鸣。  
采芹发新谣，吟药生逸情。  
汾阳昔何人，努力加令名。  

蒲寿宬　送淮东田制干回司  
青青拱把木，人见毫芒时。  
只恐不早种，既种何用疑。  
枝条日已茂，雨露日已滋。  
摇本固不可，爪肤复奚为。  
惊飙屡欲折，积雪久自支。  
昔日靖郭君，四十馀男儿。  
中有不举子，其事乃甚奇。  
驰声自薛起，有谁敢齐窥。  
君今已骑鹤。莫问腰缠资。  
主人今晋公，相量千顷陂。  
溲勃且并用，参苓恐无遗。  
相如论蜀檄，昌黎从军诗。  
倘可露一斑。岂无诸公知。  
君来甫两月，云雾才一披。  
非敢事偃蹇，禽鹿不可羁。  
勿诧我泉石，恐为君瑕疵。  
吾且自笑我，人知我为谁。  

蒲寿宬　送枯崖悟上人省觐三山  
遍踏长松影，行吟入画屏。  
秋江一叶渡，落日数峰青。  
白发干新梦，黄花制晚龄。  
片云何日会，重约在林扃。  

蒲寿宬　送林城山归上饶  
平生喜诵城山句，一诵千回起狂慕。  
梦魂夜夜峨眉巅，峨眉只在家西住。  
照人楼蜃嘘青红，落笔天昆走云雾。  
冥搜古髓生润芳，坐演正声入韶瀋。  
兰宫璧水俱隽功，金马玉堂岂迂步。  
何人为叫阊阖云，试使琅玕一披露。  
男儿岂暇谋温饱，丹心要使辉青素。  
水潮方仰昌黎韩，日边又起长沙傅。  
玉山万仞高岧巃，丛玉琤琤悦朝暮。  
嗟哉精卫愚复禺，海石悠悠力安措。  
傍大龋齿看痴狂，持此痴狂向谁诉。  
古来离别惟有酒，此别情酸酒如醋。  
萍蓬万里终有家，而今更把家为路。  

蒲寿宬　送刘童子试艺天京  
硗硗头角出群玉，炯炯瞳人剪秋漪。  
神光理作照书月，一览千古无复遗。  
殊科自可献上国，况能文艺超等夷。  
河洛图书识蕴奥，更明爻象通神蓍。  
阵分八势演古法，操弓挟矢动有仪。  
眼前大要固如此，有人头白俱不知。  
当今所重不在宝，弓旌聘召方四驰。  
岂无古人已成算，时乖事异难设施。  
秋风边尘浩无际，纶巾羽扇思见之。  
终军弃繻繻尚在，刘晏正字字或欹。  

蒲寿宬　送梅峰阮监镇东归  
豪气宇宙窄，健笔风雷惊。  
处褌笑群虱，有酒甘步兵。  
半酣百年寄，一啸千古轻。  
青眼能几人，白首识此情。  

蒲寿宬　送清老弟归荆湖幕  
驱车出闽峤，微宦历江湖。  
沙塞马蹄疾，水天鸿影孤。  
楚天时卧鼓，蜀道日飞刍。  
万里戎旃客，何当表丈夫。  

蒲寿宬　送沈保叔国谕试艺右庠  
读书读心不读迹，以言易言竟何益。  
射弓射志不射箭，以力假力何足羡。  
因蹄得兔蹄安用，以虎视石虎则中。  
设科取艺良已拘，分毫得失如摴蒲。  
微官况复多绳墨，千里思驰困羁勒。  
生女嫁属他人屋，生男不出出许国。  
堂堂八尺无创瘢，如斗金印栀蜡颜。  
一条秋水持赠君，腰间愿看生风云。  
君不见唐家将相娄师德，也曾应诏红抹额。  
挝钟饮酒皆儿嬉，握拳透爪真男儿。  

蒲寿宬　送使君给事常东轩先生  
锋车洛阳道，秋日旌旗光。  
松阴父老语，何计攀夕郎。  
南泉昔乐土，画戟深凝香。  
今为雕瘵区，盐米忧仓皇。  
一食不遑暇，众哺安能忘。  
时哉异直倪，心乎爱龚黄。  
报政未期年，丹诏飞十行。  
正阳初继离，化瑟方再张。  
岂无兰蕙丛，所思在孤芳。  
履声到星辰，泰阶列寒芒。  
瞔怀赤子情，启齿玉帝旁。  
唐相有遗烈，至今留甘棠。  

蒲寿宬　送使君右司赵是斋  
皦皦惠山泉，脉脉天上潢。  
中含五色文，时吐千丈光。  
人间尘土腥，聊复褰我裳。  
南州六月暑，千里蝎欲狂。  
借此一掬润，冰雪生肝肠。  
谁起心中炎，夺我脑上凉。  
我愿去为龙，为雨膏八荒。  
年年刺桐华，树树皆甘棠。  

蒲寿宬　送使君赵寺丞泰先生  
别郡安知寄此州，攀辕合借我公留。  
求仁而得又何怨，蔽美岂其为好修。  
花迳怕风宜落絮，秧田足雨恐妨牟。  
春归谁识春心苦，才说思春欲白头。  

蒲寿宬　送孙耕山  
梅落痴风寒趂趂，海雁惊春动归思。  
蹇驴石磴空踟蹰，黄犊青山劳梦寐。  
千载休疑漱石讹，几人堪说种瓜事。  
南州高士不可攀，俗吏空餐抱深媿。  

蒲寿宬　送远曲别苇航  
驱车晨出门，薄酒持送君。  
离心一寸铁，修岭千重云。  
遥怜风雨夜，应念霜雪群。  
猿鹤岂敢怨，所期在斯文。  

蒲寿宬　送择斋先生徐大监赴建仓  
帝命元臣选外台，南州声望久崔嵬。  
仓箱早办九年集，原隰欣迎四牡来。  
父老此时方见日，吏饕平昼忽惊雷。  
锦衣翠节乡邦重，耿耿文星照上台。  

蒲寿宬　送庄纠之官蒲阳  
荷橐蔼诸孙，英英列戟门。  
能声家有谱，清识郡无冤。  
松影旌旗道，梅花玉雪村。  
亲庭两驿便，时得问凉暄。  

蒲寿宬　岁旦勉田邻  
岁律从新泰道亨，出门欣见麦青青。  
已无关外石壕吏，遥望城头紫气星。  
往事莫追由世数，宽恩频下为生灵。  
而今颇觉农为重，说与村村父老听。  

蒲寿宬　岁暮度朋山岭登山庵追慕先人不胜悲怆因用杨敬夫韵  
岁寒霜露感，况复度高深。  
云木犹如此，苔矶不忍临。  
溪流一线碧，门对两山岑。  
含涕危亭曲，遗言尚可寻。  

蒲寿宬　题纯阳洞  
道士当年九日山，侧身西望翠云间。  
一枝乞倚纯阳洞，万仞崔嵬不可攀。  

蒲寿宬　题纯阳洞  
路入松萝去，閒眠石顶云。  
半宵忽闻虎，六月不飞蚊。  
烟郭多年画，晴畴破衲纹。  
世无俱绝烂，持钵不如耘。  

蒲寿宬　题海云楼下一碧万顷亭  
倚阑心目净，万面一磨铜。  
欲画画不得，托言言更穷。  
阴晴山远近，日夜水西东。  
此意知谁会，鸥边独钓翁。  

蒲寿宬　题画竹扇寄友  
明月二千里，清风一万竿。  
相思写不得，写出梦来看。  

蒲寿宬　题江心寺  
闻说东瓯胜，兹游心颇降。  
江心浮一寺，水面立双幢。  
路绝帆当户，潮回月漾窗。  
悠悠怀古思，把酒酹渔鈍。  

蒲寿宬　题金粟洞  
天风吹绝顶，小立思生豪。  
遥海望无际，众峰疑避高。  
龙留神骨去，犀敛夜光韬。  
惟爱瑶池水，寻云学种桃。  

蒲寿宬　题梅窗啸月图  
梅花纸帐梦，耿耿欲宵残。  
何处幽人啸，一窗明月寒。  
素光流肺腑，清响动岩峦。  
拥膝无言语，归来意自叹。  

蒲寿宬　题瀑布图后  
平生托游从，林野乃其趣。  
出处偶不同，清浊良已忏。  
解组浣我尘，叩门为君诉。  
方殷岐黄事，何日当展晤。  
欲漱岩下泉，蛩驉念同路。  
默携照胆镜，历历见情愫。  
韦韠谁为驱，千林泻悬布。  
初挂冰一帘，晶晶滴珠露。  
弄电不辍笑，轰谷激电怒。  
玉虬擘重崖，白昼云雪互。  
震掉若弗容，俄然脱沉痼。  
寂寂霜林钟，茫茫虎溪渡。  
草堂香山基，兴废今几度。  
诛茅讵为晚，千古一旦暮。  
与君共兹图，濯濯如振鹭。  
登眺晨百回，畴能局高步。  

蒲寿宬　题深省庵  
结草为庵寄一枝，钟鱼聊复事清规。  
野蔬入供无人识，古柏为香有佛知。  
频去饮泉非为渴，偶来坐石忽忘饥。  
常谈且接头陀伴，欲说上乘空费辞。  

蒲寿宬　题石  
岩石多意气，松树留高龄。  
倚仗眇云涛，天风吹泠泠。  

蒲寿宬　题武夷  
九曲诸峰向背殊，丹青虽巧不能模。  
堂堂标致高如许，灵迹何须问有无。  

蒲寿宬　题西山灵峰感应寺  
路入灵峰西复西，桄榔叶暗古招提。  
山僧更在云深处，花落苍苔幽鸟啼。  

蒲寿宬　题萧照画山水渔父四轴  
裂威严民崖如赤壁，暗想当年学士苏。  
巨口细鳞新网得，一樽惟有月相娱。  

蒲寿宬　题萧照画山水渔父四轴  
轻蓑短棹下沧浪，不是寻常黄帽郎。  
料应江上青山色，肯博人间白玉堂。  

蒲寿宬　题萧照画山水渔父四轴  
火云收尽天逾阔，野艇归来日未斜。  
秋思满江禁不得，又吹长笛出芦花。  

蒲寿宬　题萧照画山水渔父四轴  
野航偶击梅花下，人在梅花与雪俱。  
直钩情知鱼不食，一丝终日挂冰壶。  

蒲寿宬　题叶寄杨芸夫  
吟得秋风老，敲窗意转深。  
凭将林下事，为寄与知音。  

蒲寿宬　题赠枯崖  
玉麈无心试出拈，山房春静燕窥檐。  
相思独上青霞顶，閒倚栏干望塔尖。  

蒲寿宬　田无秋兴  
草屋柴门风露凉，寒瓜收蔓力锄荒。  
新栽莙藃恰逢雨，欲剪芹蓝犹待霜。  
牧竖归来煨芋熟，田翁相就泼醅香。  
里胥偶报徵苗急，自辟閒畦早篵场。  

蒲寿宬　头陀成庵主刺血写法华经  
丹书何切切，滴心不滴血。  
纵使血可乾，其如心不竭。  
蜀鸟啼作花，至今万山缬。  
杀身以成仁，遗训有先哲。  

蒲寿宬　投后村先生刘尚书  
采松北山下，日与樵者亲。  
寸尺拾遗坠，时以供炊薪。  
日跻白云冈，暮宿芳草滨。  
疏泉溉其本，镜心澄尔神。  
上有千岁鹤，羽仪何振振。  
清唳返华表，感时怀凤麟。  
下有千年苓，剥落惟本真。  
久乃莹雪玉，服之祛凡尘。  
清风发万籁，天窍鸣惊人。  
严霜肃四宇，玉立古柏身。  
桃李众自托，六合惟一根。  
梅竹亦有性，岁寒争卜邻。  
茑萝尔微彙，愿乞青云津。  
逡巡不敢止，百年在兹辰。  

蒲寿宬　挽吕秘书  
玉阶空忆去，破屋古梅旁。  
犹讶黯言直，不磨迁史良。  
葵心犹白发，槐梦落黄粱。  
最后龙门客，恩深涕泗滂。  

蒲寿宬　挽仁山杨先生  
滴尽艰难泪，肝肠铁似顽。  
忍教师道绝，还向我翁潸。  
命也吾何憾，天乎识固悭。  
平生修洁意，千载此西山。  

蒲寿宬　万壑清流  
旨哉哲人语，有道亲为传。  
清流出万壑，千载此两贤。  
谁倾六月雪，洗我一片天。  
妙趣不可极，如此山中泉。  

蒲寿宬　委顺赵君见遗千里小景鸦鹊图有诗将之用韵为谢  
朝拂扶桑影，暮寻明日枝。  
群飞心共远，三匝意犹迟。  
相向无声里，应思落笔时。  
寸程千里阔，惟可与君知。  

蒲寿宬　闻蝉  
闭息含真抱叶枯，春风将尽蜕寒肤。  
绿槐忽作仙人啸，长曳一声山日晡。  

蒲寿宬　闻鸡  
无数穷檐苦夜悠，一声惊散枕边愁。  
天家合把黄金铸，置向午头赦九州。  

蒲寿宬　闻泉  
山椒一雨过，石罅百泉鸣。  
应接都不暇，更兼秋月明。  

蒲寿宬　闻蟋蟀有感  
煎煎促谁织，机杼咽空林。  
何处露藂下，入人秋思深。  
清灯一线泪，孤枕百年心。  
此意知谁会，悠然太古音。  

蒲寿宬　蚊二首  
白日沿沟渠，中宵隐堂奥。  
独处招燎烟，几人有良帱。  
眶睫知若何，口觜有计暴。  

蒲寿宬　蚊二首  
昼伏夜已动，血人谋其生。  
不作林中虎，而为帐下虫。  
饥虎有时逢，林密少人行。  
微物不可忽，群聚成雷轰。  
众觜锥刀鋩，矮屋甑釜烹。  
肤爪良自忏，扇扑劳迭更。  
下车搏猛虎，一死政自轻。  
纖纖无所诘，长夜不肯明，  
为我驱蜚廉，么麽一扫清。  

蒲寿宬　西岩  
石路层层碧藓花，矮窗低户足烟霞。  
愁闻独鹤悲寒角，静阅群蜂凑晚衙。  
野菜旋挑奚待糁，石泉新汲自煎茶。  
炉熏销尽抛书卷，閒倚阑干看日斜。  

蒲寿宬　溪堂春日即事  
抵是此溪山，须将旧眼看。  
鸥飞绿不染，鸟没翠如攒。  
雨过岩峦净，潮来天地宽。  
莫浮茅屋去，犬吠拍栏干。  

蒲寿宬　锡老弟山居  
君住南山我北山，隔溪斜照见炊烟。  
相寻懒趁溪边路，村酒时沽上钓船。  

蒲寿宬　戏效浪仙体  
碌碌复碌碌，世事安可卜。  
马蹶轻四蹄，夔行矜一足。  
知守吾辙难，遑问羊肠曲。  
行行复何之，幽人在空谷。  

蒲寿宬　小儿生日  
今年二十八，细忆始生时。  
渐喜山多树，尤怜水满池。  
相宽吾老大，自教尔童儿。  
佛诞明朝是，然香共展眉。  

蒲寿宬　心泉  
来寻万古意，聊结此生缘。  
久视都无物，中间只见天。  
灵根何处觅，露液晓初鲜。  
白发今如此，扪松忆少年。  

蒲寿宬　心泉  
山泉不知源，流出石磊砢。  
坎止心维亨，蒙养行必果。  
久视空无尘，静趣自忘我。  
明月知此心，时印夜光颗。  

蒲寿宬　心泉  
冷冷一涧泉，炯炯千树雪。  
岁寒铁石心，山中玩芳洁。  

蒲寿宬　心泉二首  
涓涓万古意，湛湛一尘无。  
明月来窥镜，宵寒露滴珠。  

蒲寿宬　心泉二首  
骤来惊辟易，久视益虚无。  
咫尺星堪摘，波摇又走珠。  

蒲寿宬　夜闻邻笛  
幽梦初回漏未央，起闻邻笛倍凄凉。  
不知何处石崖裂，忽送一声江水长。  
短棹清风怀赤壁，断垣斜月隐山阳。  
犹疑吹到梅花落，不见梅花空搅肠。  

蒲寿宬　依韵寄呈林城山  
邻蛩深夜语幽幽，犹此尘埃一敝裘。  
甘菊已荒归栗里，蒲萄堪醉胜凉州。  
知心海上千年鹤，极目云间五色楼。  
白发正殷松柏念，不因泉石老斯丘。  

蒲寿宬　怡云  
把作一片画，晴阴浑不同。  
不知谁是画，伫立意无穷。  

蒲寿宬　蚁  
玄驹不可絷，若象宁无端。  
南柯二十载，梦觉指一弹。  
谁云丘垤微，转觉天地宽。  

蒲寿宬　亦竹轩  
娟娟竹上露，泠泠竹间风。  
风露自高洁，轩窗亦玲珑。  
明月散清影，独起行绕丛。  
缅怀爱竹人，气味千载同。  

蒲寿宬　咏狸  
买鱼日日与狌狸，捕鼠有心奚待饥。  
但免翻盆与覆碗，何须要见血淋漓。  

蒲寿宬　咏史八首　鲍宣妻  
幡然弃旧习，布裙牵鹿车。  
拜姑礼云毕，提畒汲自如。  
富贵此一时，何可忘厥初。  

蒲寿宬　咏史八首　蔡文姬  
琴弹十八拍，听此双泪流。  
一死固已难，万言复谁尤。  
九原见卫子，何语可以酬。  

蒲寿宬　咏史八首　朝鲜妇  
白首携一壶，乱流去何之。  
妇呼吻欲裂，彼乃昏不知。  
箜篌弹复弹，河水风瀰瀰。  

蒲寿宬　咏史八首　乐羊子妻  
拾遗戒不受，见金等沙泥。  
对姑不能食，又愧他舍鸡。  
其视取枣人，冰炭恐不齐。  

蒲寿宬　咏史八首　孟光  
色不谐朱铅，力可举杵臼。  
贫贱何足云，持敬在悠久。  
相对如嘉宾，旁人莫嫌丑。  

蒲寿宬　咏史八首　黔娄妻  
明知正不足，不若斜有馀。  
破衾有何好，锦绣乃不如。  
卓哉归人言，贤于五车书。  

蒲寿宬　咏史八首　陶侃母  
坩鮳有几许，直欲致一甘。  
岂知圣善意，见此转不堪。  
此母天下母，清风使人惭。  

蒲寿宬　咏史八首　谢道韫  
当时咏雪句，谁能出其右。  
雅人有深致，锦心而绣口。  
此事难效颦，画虎恐类狗。  

蒲寿宬　用老竹与子晦韵  
冰清玉洁好风襟，老屋凄凉兴味深。  
身世已非尘外迹，语言犹是竹边音。  
且陪此日莺花乐，休忆当年灯火心。  
白发相看能几许，樽前须要惜光阴。  

蒲寿宬　用翁雪舟送春韵三首  
锦衣年少不知愁，风雨无端恼客游。  
万点残红空过眼，一番新绿又从头。  
夕阳细草堪横笛，野渡重杨可击舟。  
三百六旬浑是醉，饶春何用苦绸缪。  

蒲寿宬　用翁雪舟送春韵三首  
隙驹如箭未堪怜，晴雨悲欢付自然。  
九十春光能几日，一番花信又明年。  
残红数点心终在，垂柳千丝意许妍。  
说与游人莫惆怅，绿阴幽草一般天。  

蒲寿宬　用翁雪舟送春韵三首  
底事黄鹂唤不休，出门欣见绿阴稠。  
残花满地无人扫，芳草连天起客愁。  
泪落田间闻牧笛，醉归江上问渔舟。  
杜鹃也合催春去，何处而今孟浪游。  

蒲寿宬　游鼓山题天风海涛亭  
悠悠白发倚栏干，笑仰高峰巾袂仙。  
但见烟霞相远近，不知宇宙有中边。  
宦途人在非凡境，客里身游极乐天。  
自叹情怀今潦倒，重来未识是何年。  

蒲寿宬　游金山寺呈茂老  
长江气势何雄雄，波心幻出青莲宫。  
江流万古浮不去，疑有根蒂谁能穷。  
遡流远见一培塿，传闻壮观疑谈空。  
风帆渐迫惊诡异，金碧还绕深蒙茸。  
小船破浪与客去，击缆阶石穿玲珑。  
门前笔架水面立，波涛日夕相撞舂。  
重楼複道费登陟，面面奇怪陟不同。  
丹徒西望耸观阁，淮海大块居其东。  
倚栏檐外水转窄，飞鸿没处明双瞳。  
与僧煮茗话今古，莫穷幻眇窥鸿蒙。  
瀛洲方丈在何许，骑牛觅牛休憧憧。  
遥指危樯夜泊处，惊飚飘簸如飞蓬。  
禅关深闭浪打屋，夜定不动猜游龙。  
清游适值九月九，汲泉细摘黄花丛。  
水上登高复谁信，证明赖有今远公。  
登堂恍惚见坡印，瓣香起敬仙佛踪。  
想像形容记言语，涕零心恻生不逢。  
未穷清兴下山去，扁舟一瞬在阆风。  
作诗聊复纪游迹，来寻此迹何时重。  

蒲寿宬　游武夷九曲  
紫缦红裵事有根，绿函金锁蜕犹存。  
无缘得到千岩顶，试问而今几代孙。  
汉祀昔曾陈玉脯，晋人方始识桃源。  
不因大隐屏中老，未易抽簪扣洞门。  

蒲寿宬　游西岩  
谁扇洪炉欲煮铁，一寸如冰不曾热。  
岁寒心事梅花知，炭事如何与冰说。  
西岩结屋烟作罩，斑斑不露如隐豹。  
人生大欲刚断除，静处生涯乃仁乐。  
碧梧翠竹呈琅玕，寒泉玉佩鸣珊珊。  
终焉为计亦不恶，岂知白日生羽翰。  
翻思一夜钟鸣时，先生高卧如希夷。  
何人更嗔瘴鬼疟，及锋而用皆惊疑。  
荐泉采菊想遗迹，奚其与侣昌黎伯。  
薰莸已定人所知，聊把曾游纪岩石。  

蒲寿宬　友人若木余兄告归诗以送之  
两年游海国，一半在山扉。  
政喜沙鸥狎，忽惊辽鹤归。  
苦吟黄叶落，凝睇白云飞。  
志已坚亲养，难分薜荔衣。  

蒲寿宬　友人余兄归小诗寄胡苇航  
别去又梅时，夷涂岂倦驰。  
能存二顷事，宁畏十年迟。  
耐冷心如铁。因吟鬓欲丝。  
犹嫌夜来梦，不解说相思。  

蒲寿宬　又题纯阳洞  
十里扪藤萝，千崖插虚碧。  
仰觉云汉低，俯见尘市窄。  
小山走委蛇，远水别支脉。  
身骑鹪鹩枝，目眇大鹏翮。  
更有千载人，幽岩蜕空魄。  
朝蹑一片云，夜啸百丈石。  
我疑真人去，留此守剑舄。  
道人既无心，何事苦著迹。  
我有一壶酒，起舞酹仙伯。  
松槿虽殊途，宇宙同作客。  

蒲寿宬　又渔父词二首  
白水塘边白鹭飞，龙湫山下鲫鱼肥。  
欹雨笠，着云衣。  

蒲寿宬　又渔父词二首  
岩下无心云自飞，塘边足雨水初肥。  
龟曳尾，绿毛衣。  

蒲寿宬　又渔父四首  
昨日卖鱼到城郭，暑气千门正炮烙。  
买酒归来风露凉，始信人间渔父乐。  

蒲寿宬　又渔父四首  
钓得鱼来日又斜，潮廻无路可归家。  
炙鱼当饭且一饱，閒看白鸥飞浪花。  

蒲寿宬　又渔父四首  
海光潋滟月团圆，一颗明珠落玉盘。  
鸥鹭不知何处宿，白头閒坐把钱竿。  

蒲寿宬　又渔父四首  
青山淡淡水悠悠，有客江边孟浪游。  
渔父相逢欲借问，掉头吟咏不相酬。  

蒲寿宬　渔父词十三首  
万里长江一钓丝，萧萧蓬鬓任风吹。  
微雨过，片帆欹。  
青山农淡更多奇。  

蒲寿宬　渔父词十三首  
江渚春风澹荡时，斜阳芳草鹧鸪飞。  
莼菜滑，白鱼肥。  
浮家泛宅不曾归。  

蒲寿宬　渔父词十三首  
烟浦廻环几百湾，无人知此橛头船。  
风露冷，月娟娟。  
云间一过看飞仙。  

蒲寿宬　渔父词十三首  
野缆閒移石笋江，旁人争看老眉厖。  
铺月席，展风窗。  
飞来何处白鸥双。  

蒲寿宬　渔父词十三首  
葭荻横披众木东，浪花如雪晚来风。  
云母幌，水精宫。  
莲花一叶白头翁。  

蒲寿宬　渔父词十三首  
飘忽狂风一霎间，长鱼吹浪势如山。  
牢击缆，蓼花湾。  
白鸥沙上伴人閒。  

蒲寿宬　渔父词十三首  
清晓朦胧古渡头，烟中人语櫓声柔。  
云五色，蜃成楼。  
鸡鸣日出似罗浮。  

蒲寿宬　渔父词十三首  
搔首推篷晓色新，雪花飘瞥大江滨。  
渔父醉，不收缗。  
白髭红颊玉为人。  

蒲寿宬　渔父词十三首  
明月愁人夜未央，篷窗如昼水浪浪。  
何处笛，起凄凉。  
梅花喷作一天霜。  

蒲寿宬　渔父词十三首  
白首渔郎不解愁，长歌箕踞亦风流。  
江上事，寄蜉蝣。  
灵均那更恨悠悠。  

蒲寿宬　渔父词十三首  
琉璃为地水精天，一叶渔舟浪满颠。  
风肃肃，露娟娟。  
家在芦花何处边。  

蒲寿宬　渔父词十三首  
江上浪花飞洒天，拍阶韚韔屋如船。  
月不夜，水无边。  
何处笛声人未眠。  

蒲寿宬　渔父词十三首  
远入茫茫无尽边，渔舟来往似行天。  
欹枕看，不成眠。  
谁识人间太乙仙。  

蒲寿宬　与石岩方常簿游白水塘观龙湫  
孤灯照不寐，独起行绕床。  
命驾欲千里，千里债已偿。  
可怜太拙计，弗学时世妆。  
癖嗜镌聱牙，拄彼枯贤肠。  
柴桑赋移居，取友胜面墙。  
奇文与疑义，相与窥抑扬。  
愿给薪水役，怀此一瓣香。  
自分参也鲁，或笑道士狂。  
吁嗟古之人，踽踽而凉凉。  
我不欲富贵，修短由上苍，  
齐奴尔何事，彭祖今何方。  
庄周蝶体态，淳于蚁侯王。  
龙湫一瞬息，珠琲万斛强。  
泛泛莲叶舟，淼淼白水塘。  
薜荔为我衣，芙蓉为我裳。  
握石为我饴，采菊为我粻。  
兴怀自千载，有酒且一觞。  

蒲寿宬　与小儿助子游江横作  
葺荷偶忆湘累句，篵屋还寻杜若汀。  
孤树每留残日白，片帆徐度远山青。  
海鸥知我断机虑，渔父与谁分醉醒。  
何处扁舟横短笛，月明风袅不堪听。  

蒲寿宬　与兴福老枯崖乘月观涛  
无心携起碧筇条，偶尔来从渔父招。  
山色多情似吴越，涛声牵梦到金焦。  
鱼龙一任风云便，鸥鹭不知天海遥。  
共倚栏干秋月白，岂期真乐在今宵。  

蒲寿宬　雨中见梅泫然而作  
梦绕孤山欲断魂，竹篱茅舍雨纷纷。  
何心更作巡檐事，明月枝头照泪痕。  

蒲寿宬　玉女峰  
玉女攒空拥雾鬟，铁心千古照溪湾。  
愿分一滴清溪水，去洗人间脂粉颜。  

蒲寿宬　约赵委顺北山试泉  
拟寻青竹杖，同访白云龛。  
野茗春深苦，山泉雨后甘。  
鸟声尘梦醒，花事午风酣。  
静趣期心会，逢人勿费谈。  

蒲寿宬　月岩  
皎皎应如欲下弦，为谁长挂此岩前。  
行人莫笑中空洞，空洞中间尽是天。  

蒲寿宬　再题江横  
一榻虚明怀抱幽，水天无际望悠悠。  
潮来不觉沙洲没，浪打只疑茅屋浮。  
何处渔人横短笛，有时嫠妇泣孤舟。  
忘机何必曾相狎，说与江边群白鸥。  

蒲寿宬　再用韵和苇航  
长江不直一杯宽，自笑狂生笔力悭。  
有酒何须夸戏马，绕篱岂必强登山。  
世无刘表谁知己，人说渊明我厚颜。  
风雨满城都过了，多簪黄菊出松关。  

蒲寿宬　早梅  
荷已全凋菊未残，一枝的皪照江干。  
暖风莫诧搀先意，留取清芬待岁寒。  

蒲寿宬　蚤  
疾眺若幻术，常笑虱缝拘。  
动致磨齿牙，害止搔皮肤。  
纖芥何足云，有人饲于菟。  

蒲寿宬　赠洪都高士萧野鹤  
自从华表去蹁跹，縠顶丹深不计年。  
万里孤光中夜月，一声清唳九重天。  
偶然梦觉思辽海，不是饥驱向野田。  
赤壁秋高风露下，无心曾唤老坡仙。  

蒲寿宬　赠老溪孚上人  
玉涧双盘略彴过，对人扪虱坐鸡窠。  
煮茶与客早归去，落日前山路更多。  

蒲寿宬　赠林愚庵墨梅  
色空已解花光意，香影难随逋老踪。  
此叟芒端不著蜜，几回曾误壁间蜂。  

蒲寿宬　赠日者冯鼎山  
冯君胸中烂星斗，测人穷达谁与偶。  
得钱便据青旗亭，北斗还堪把浆酒。  
醉来访我梅花傍，索饮哦诗恣狂吼。  
平生许予皆公侯，大轴长篇玩盈手。  
不言于麓神仙人，泣雨滂沱气填口。  
与君生长醉乡国，借箸前筹为君剖。  
东坡固类韩昌黎，伯伦何如毕吏部。  
何处有酒三百壶，姓字甘书酒人簿。  
畏死安能抱仁义，贪生不解推子午。  
酒星此去住何宫，相从且作糟丘主。  

蒲寿宬　赠日者王谈天  
问天天不言，君更欲谈天。  
只且话明日，岂须穷百年。  
已灵机石事，犹梦蚁柯边。  
为扣希夷老，如何尚爱眠。  

蒲寿宬　赠无庵道人风鉴  
采霞以为食，搴云以为衣。  
饱暖无所为，骑风去如飞。  
閒将电作镜，照见人精微。  
欲说不得说，天机本无机。  

蒲寿宬　赠吴仰云  
云巾羽扇得真如，不用羞惭非故吾。  
入手千般休说巧，转头一著不为愚。  
尘中羁绊无还有，物外逍遥有若无。  
我若忘机曾悟此，烟波鸥鹭是吾徒。  

蒲寿宬　赠隐者  
自是山林僻，何心与世疏。  
土铛三合米，竹牖半床书。  
月树迷归鹤，沙泉数过鱼。  
无人觅巢许，不必更深居。  

蒲寿宬　招枯崖悟上人住山  
山僧如病鹤，意气独离群。  
思共孤峰月，閒分半榻云。  
井华晨起汲，瀑布夜深闻。  
相向无言说，窗间草木欣。  

蒲寿宬　赵委顺寄诗山中因次韵  
欲言谁与共，冉冉日还斜。  
绕郭多春树，隔江生暮霞。  
满堤吹柳絮，一舸泛桃花。  
唯爱鳊鱼美，垂缗傍古槎。  

蒲寿宬　棹歌  
鼓枻归骈来，蓑风鸣策策。  
明月倾我壶，沧浪天一碧。  

蒲寿宬　蜘蛛  
轻丝出皤腹，口织不用梭。  
前身岂虞人，所食在网罗。  
茆栏亦可羒，如此豸者何。  

蒲寿宬　中庭步月  
月光被中庭，竹影弄幽色。  
潇潇一幅素，洒洒数茎墨。  
忽然风动处，惟有月写得。  
此画应入神，无言自心识。  

蒲寿宬　种麦  
荒林僻左地，时已及来牟。  
颇学鸦种麦，可怜人代牛。  
莫言耒耜苦，且愿甲兵休。  
来岁如旋磨，机轮向瀑流。  

蒲寿宬　仲冬下浣会同僚游东岩  
羽人脱屣去，古洞留嵌岩。  
白云亦世态，随风蜕其缄。  
石饴已何许，谁能味其甘。  
土偶寂不语，樵牧同此龛。  
坎坎击石鼓，归去夸彼谈。  
遂使蜡屐人，于此移其贪。  
猗桐植翠盖，翳翳当薰南。  
琤然激石溜，燕坐心默参。  
朝暮岂异理，莫诳狙四三。  
暄凉得其适，所讶非瘴岚。  
梅花对白发，风前雪鬺鬺。  
挥觞属同僚，出语谐酸咸。  
犹拘铁汉语，饮之不至酣。  
托诗纪曾游，谁将铁为庵。  

蒲寿宬　重阳  
黄花浑似旧，白发忽惊新。  
争说参军帽，谁怜处士巾。  
折腰宁不辱，有酒未为贫。  
绝爱南山色，相看意转真。  

蒲寿宬　重游武夷偶成櫂歌一首  
一派弯环九曲溪，溪深溪浅净无泥。  
鹭鸶不作窥鱼计，飞入屏风也似迷。  

蒲寿宬　壮哉亭观龙湫作  
雪车冰柱刘叉狂，玉川玉更与相颉颃。  
车声羊肠几盘折，飞冰走雪何茫茫。  
天公矜此老怪物，六丁直下白昼驱阿香。  
丰隆列缺一时起，千车百柱摧靡靡。  
玉虬银阙掀霜髯，药兔蟾宫捣瑶髓。  
涛惊浪骇不可摹，璧碎珠倾讵堪拟长风吹雨一座寒，  
儿童不敢正面看。狂客何心助鼓讁，  
硗田万顷思波阑。被发行歌惬狂想，  
宝华天雨宁专赏。炎天上火下如汤，  
一派清泠浃邻壤。劝君饮酒君莫疑，  
有酒不饮吾何痴。夜光鱼目纷纷杂错乌可辨，  
眼中如露如电醉来大笑俱不知。  

蒲寿宬　拙妇吟  
生为矮屋女，本乏超世姿。  
苟焉执丝枲，安得组绣奇。  
人各爱厥子，骄养随所宜。  
今晨嫁朱门，装束弗适时。  
尊嫜不厌拙，邻曲莫见嗤。  
或有劝我言，学扫长蛾眉。  
妾妇前致辞，拙性不可移。  
谁能事膏沐，随人作妍媸。  
采采南涧苹，心事涧水知。  
在家尽子识，为妇尽妇仪。  
如何织锦字，更制回文诗。  

蒲寿宬　濯足瀑下  
石峡轰轰作雷吼，白虹飞趋电光走。  
老蛟搅起阴壑藏，电雪当空射琼玖。  
禅僧倚锡疑欲飞，儿童惊呼不停口。  
山夫伸足承下沫，阴风凛凛生毛发。  
雨飞如箭任不知，旁人休猜铁为骨。  

蒲寿宬　子别母呈所翁陈先生  
子别母，欲别牵衣意何苦。  
母有众儿俱母怜，儿无别母儿谁乳。  
海恶宁匪蛟，山饕莫如虎。  
小大不相弃，高深自为扈。  
万古天地中，何得如母所。  
披絮成踟蹰，履霜正凄楚。  
不见城上乌，相随八九子。  
反哺何足云，慈乌乃如此。  
引翼且莫高，短翅将千里。  

蒲寿宬　醉歌  
有人八百岁，作鬼三千年。  
如此岂不夭，或者称其绵。  
大椿一春秋，为岁各八千。  
久矣摧为尘，朝菌犹目前。  
燕坐一息顷，直到羲农边。  
谁谓未来事如漆，未来龟镜已在先。  
天地一指掌，日月双跳丸。  
抟沙小儿戏，沧海为桑田。  
南华达生亦已死，伯伦半醉不是颠。  
读书堂上眼如月，轮扁释凿乃冁然。  
高车本桎梏，更被绳墨牵。  
利泽苟未谐，仁义空自煎。  
有客区区老山泽，不鸣不食称神仙。  
呼来饮酒不肯饮，月明骑鹤游青天。  
举杯邀明月，舞影各自怜。  
必求至乐何者为至乐，今也不乐何用空拳拳。  

蒲瀛　次韵袁升之游云寺鸿庆院山茶之什  
胸月寒冰火满空，玄冥移种祝融宫。  
雪霜底事论坚白，儿女何知爱软红。  
金鼎转丹应有异，玉沙洗水若为同。  
细思造物元无物，颠倒繁华掌握中。  

蒲瀛　次韵袁升之游云寺鸿庆院山茶之什  
山茶两本上连空，痓叶栖枝占佛宫。  
雀尾有金轮绀碧，鹤头无火镶所红。  
优于峡茗称呼异，劣兴梅花气候同。  
谁识诸天雨花外，道人宴坐雪霜中。  

蒲瀛　次韵袁升之游云寺鸿庆院山茶之什  
年年花叶炫虚空，岁月循环十二宫。  
对植霜天无赖碧，特开金地可耿红。  
长春此闰何妨别，密雪交加有底同。  
不必傅神呼赵老，君时元在典刑中。  

蒲瀛　次韵袁升之游云寺鸿庆院山茶之什  
花开似火半烧空，荧惑飞来失故宫。  
但见洛人夸魏紫，谁知蜀国产真红。  
肯隋月季无时节，应怪梅花有异同。  
远挈一樽谁伴我，还从山裹望城中。  

蒲瀛　次韵袁升之游云寺鸿庆院山茶之什  
花发今年喜不空，一头肃客上萧宫。  
雪残千嶂独连白，风引双旌欲斗红。  
他日动名三事在，先春和气万家同，  
等间草木蒙湔祓，况入寻常顾盼中。  

蒲瀛　次韵袁升之游云寺鸿庆院山茶之什  
对境那能问色空，山茶花发映莲宫。  
攻馀瑟瑟风摇绿，刑尽猩猩日曬红。  
大雪迷漫元斗异，千林摇落不雷同。  
何须诳汝老迦叶，分付阇黎一笑中。  

蒲瀛　句  
自为名都会，况兼山水州。  

蒲瀛　宿灵泉无我轩怀次山  
幽轩着无我，居此合何人。  
闻道东山隐，当时此地亲。  
心源将止水，世事甚浮云。  
今日当遗迹，空馀淡墨春。  

蒲瀛　游呪土寺西台  
偶到城西寺，人言呪土坟。  
夕阳台半山，秋草径才分。  
地下无红粉，天边有碧云。  
徘徊追往事，风急叶纷纷。  

濮肃　述怀  
人生天地间，自顾一何小。  
宁同避钓鱼，敢学惊弓鸟。  
物理自悠悠，世情多扰扰。  
桃源眼底是，何必寻云表。  

濮肃　知足  
知足自不辱，古人乃患辱。  
但安童叟嬉，宁与纷华触。  
白日一卷书，兴来还秉烛。  

朴通　恩德寺  
平昔常闻风水洞，重山複水去无穷。  
因缘偶入云泉路，林下先闻接客钟。  

朴寅亮　过龟山  
岩岩峻石叠成山，下着珠蠙一水环。  
塔影倒垂淮浪底，钟声摇落碧间。  
门前客棹洪涛急，竹下僧棋白日闲。  
一奉胜游堪惜景，故留诗句约重还。  

朴寅亮　句  
万叠危岑天倚杵，一竿斜日水浮金。  

朴子文　大涤洞天留题  
不得入壶中，不知有洞天。  
未许涉弱水，蓬瀛名空传。  
洞霄古真境，九锁开其先。  
灵殿拱嘉树，奇岩漱飞泉。  
朝气夜沆瀣，夕岚蟠霏烟。  
自从汉晋间，隐迹业真仙。  
所以镇琳宫，距今千百年。  
我来寻胜游，聊以息尘缘。  
谁意得高人，凡百为之前。  
扪萝扣大涤，曳裾登来贤。  
宫殿本邃靓，亦许奉周旋。  
倦游恬小憩，借我幽榻眠。  
觉我黄粱梦，枕上破缠绵。  
醉我真一酒，春台熙熙然。  
勿谓房栊深，入室乃渊渊。  
勿谓栏槛小，栖幽即{左女右便}娟。  
苟有一拳石，天巧意已全。  
苟有一树木，风月亦足延。  
况是石与木，森罗呈万妍。  
有仙山即灵，君当悟真筌。  

浦广　句  
长松乔木倚空斜，六六峰前帝子家。  

戚纶　送何水部蒙出牧袁州  
连翩作牧蔼嘉声，重叠光华是此行。  
画隼前驱男子贵，锦衣当昼故乡荣。  
虎溪驻目曾游熟，采石维舟旧吏迎。  
来暮讴谣应载路，迟留桑梓肯忘情。  
郡楼拥翠峰峦合，井邑交光竹树明。  
醇酎岂知千日醉，温泉常见四时清。  
下车不问山河改，布政先期狱讼平。  
何日紫宸偏顾瞩，圣君留意在编氓。  

戚纶　送张无梦归天台山  
应悔名高藏不得，朝天翻喜放身归。  
知时多顺时人话，温俗犹披俗士衣。  
有伴指期玄鹤老，无心高羡白云飞。  
赤城此去全忘虑，笑我尘劳未息机。  

戚纶　谕民  
文契多欺岁月深，便将疆界渐相侵。  
官中验出虚兼实，枷锁鞭笞痛不禁。  

戚明瑞　句  
鸺鹠欢喜舞南风。  

戚明瑞　句  
望帝花飞春尚寒。  

戚明瑞　句  
老槐阴下吹箜篌。  

戚明瑞　句  
旧梦不堪游螘国，生涯只合在渔舟。  

戚明瑞　句  
才听黄鹂便断肠。  

戚明瑞　诗一首  
蓝田战秦将，子婴竖降帻。  
至今柏树精，疑是卧龙魄。  

戚维　送何水部蒙出牧袁州  
又领亲民任，星车别紫微。  
隼旟新命重，鹤发故人稀。  
云树看如画，风帆去似飞。  
乡中诸父老，荣羡锦衣归。  

祁彭年　不执宝大师房  
枯杭形容七十余，见人无力出禅居。  
萧然丈室常扃户，一炷清香万虑除。  

祁彭年　锡杖泉  
昔有高人示化权，曾随杖锡涌甘泉。  
岩穿细孔成池沼，香积僧庖待涤蠲。  

齐禅师　呈云盖智禅师  
说法无如这个亲，十方刹海一微尘。  
若能於此明真理，大地何曾见一人。  

齐禅师　临寂偈  
昨夜三更过急滩，滩头云雾黑漫漫。  
一条拄杖为知己，击碎千关与万关。  

齐廓　句  
祖龙神兵驱不得，挥电成鞭有遗迹。  

齐廓　如归亭  
翚飞绮构成，宾至得佳名。  
岫列千螺出，江涵匹练平。  
吟看客帆度，坐见钓舟横。  
独倚雕阑外，令人心骨清。  

齐廓　题应天寺  
实势耸如飞，檐牙照锦翚。  
路盘危磴出，僧触断云归。  
万井分尘界，千岩在目围。  
浮生枉多事，到此合忘机。  

齐术　句  
零陵太守吟情逸，惟过浯溪未有诗。  

齐唐　登狼山阁  
海腹藏吴楚，天枢转斗牛。  
夜分惊日浴，潮落见鲸游。  

齐唐　观潮  
保意滔天苦作威，狂驱海若走冯夷。  
因看平地波翻起，知是沧浪鼎沸时。  
初似长平万瓦震。忽如圆峤六鳌移。  
直应待得澄如练，会有安流往济时。  

齐唐　句  
剑水清凉梦笔山，戟衣照日启重关。  

齐唐　句  
载水寒流对轩槛，桃源深径入渔樵。  

齐唐　句  
春波池上搘琴薦，秋月桐阴把蟹螯。  

齐唐　句  
飞栋新成蘸碧轩，会稽山脚照湖边。  

齐唐　句  
榝柟非给燎，鱮鲂必施羈。  

齐唐　句  
扫拂渔蓬出泾来。  

齐唐　句  
身间婚嫁毕，秋老蟹螯肥。  

齐唐　句  
岁贵波然素，时珍蟹有箱。  

齐唐　句  
唯有梅花报春早，雪中传信过江干。  

齐唐　句  
纖纶鱼罗尾，鸣镞雉摧班。  

齐唐　句  
新筑隄成号杜塘，结茅深稳佔湖光。  

齐唐　句  
偃藩唯觉讼铃虚。  

齐唐　句  
独坐涧边听水落，却来洞口看云生。  

齐唐　量葺圣寿寺  
建中天子寄弥纶，筑隐商岩旧叶存。  
麟笔有文藏册府，驷车流庆属衡门。  
金绳实构新空界，剑树真游接古愿。  
藐矣诸孙愧前躅，脱身仍谢北山猿。  

齐唐　南雄城楼  
汉初开郡出南夷，万壑千岩足崄巇。  
天上斗牛应共域，人间江岭自分岐。  
尉佗椎髻遗风俗，马援飞鸢堕水时。  

齐唐　披云楼  
元和文物盛群贤，僧借蓬莱住列仙。  
画入帘栊烟外寺，鉴摇台榭水中天。  

齐唐　十咏  
远适庐陵郡，重江去不穷。  
全家片帆底，三月怒涛中。  

齐唐　十咏  
远适庐陵郡，经旬泛楚天。  
江山晴绕枕，星斗夜随船。  

齐唐　石伞峰书堂  
伞峰一片崎危石，枕在青冥绝壁间。  
人作临梅资世济，迹留岩岫兴云闪。  
露盘高出长年殿，羽盖斜临宛委山。  
藐矣诸孙愧前躅，但开三径掩柴关。  

齐唐　送张尊师监龙瑞宫  
阳明洞天三月春，桃花艳艳迎笑人。  
仙官瑶裾翠羽裾，直上非烟骖紫麟。  
手把赤书秘玉文，朝谒太素三元君。  
琳房窈窕出青云，众真啸语林际闻。  
山精木魅知有主，敛戢鬼火摧飚轮。  
崇岩绝壑足清放，抗迹万里无埃尘。  
物不疵疠年穣熟，绰约曾潜姑射神。  
祈师努力学此道，下济泽国穷鳏民。  

齐唐　题上虞南塔院  
雁级指高冥，登瞻地域灵。  
路寻沧海断，山带沃洲青。  

齐唐　题禹庙  
削断龙门剑力间，遗祠终古鉴湖边。  
昆墟到海曾穷地，石穴藏书不记年。  
春色门墙花滴雨，晓光台殿水浮烟。  
涂山万国梯航集，告禅录坛岂偶然。  

齐唐　乌江庙  
天意降时雨，山川潜出云。  
锄秦将授汉，嘴力半因君。  

齐唐　仙茅  
仙方上品夸灵种，忽怪灵芝拆紫苞。  
玉泽返婴看验术，少微山是小三茅。  

齐唐　玉洞  
白石洞间路，吾家在其中。  
琴窗与书阁，一半是云封。  

齐唐　越州通判厅事后新凿方井  
卧龙山脚寒岩底，沮洳泥涂不记年。  
疏引一朝逢智匠，坐令咫尺变璇渊。  
待时藏用怀灵德，济物施功假世贤。  
留作越人歌咏事，召棠阴下酌贪泉。  

齐贤良　句  
依微谢女吟来雪，零落襄王梦后云。  

蕲春乡人　句  
园客有丝难比瓮，鲛人无杼自成绡。  

钱佖　挽薛艮斋  
蚤悟传心学，精微造本原。  
读书残万卷，落笔动千言。  
孤邑验英略，流民感至恩。  
颜亡虽可痛，自有不亡存。  

钱佖　挽薛艮斋  
伟矣万人杰，精神运五兵。  
议屯谋甚婉，料敌智尤明。  
谨厚唐刘氏，渊源汉贾生。  
斯文嗟遽丧，哀挽泪纵横。  

钱璧　停云轩  
插空轩槛扁停云，云本无心岂解停。  
敛散卷舒浑在我，本来明月一天青。  

钱朝隐　灵苑寺  
马前山色连天起，竹外溪声动地来。  
试过溪桥访山寺，清风为我拂尘埃。  

钱朝隐　蜕龙洞  
凡骨何年蜕洞岩，真龙肯向此中蟠。  
料应夜半凌空去，雷震千山风雨寒。  

钱大椿　春夜  
燕子衔泥已下帘，深深庭院薄寒天。  
海棠枝上黄昏月，杨柳梢头浅澹烟。  
勾引芳情春梦蝶，频催愁绪夜啼鹃。  
踏青年少归来晚，斗酒花阴枕石眠。  

钱端礼　留题授上人曲肱斋  
架屋贴山最上头，曲肱打睡百无忧。  
云容献状留残雨，海月横陈有去舟。  
闲里琴书缘好客，向来钟鼓不惊鸥。  
会将一滴曹溪水，洗尽胸中万斛愁。  

钱端礼　题米元晖潇湘图  
画手自高前辈，云山已属吾曹。  
若会潇湘物色，便当醉读离骚。  

钱端礼　题瑞岩大泽塘  
尘缨久欲濯沧浪，今日来游大泽塘。  
水似我心心似水，更无一事可商量。  

钱端礼　咏般若台一首赠源□长□  
□□云收出远林，两山不隔□□鸣。  
层台迥出层霄外，霜□还同霜月平。  
修竹可人无俗韵，疏梅能事□僧清。  
宝□遍□虚空界，深夜犹闻梵呗声。  

钱盖　偈  
稽首文殊师，昔为七佛祖。  
尝发大悲原，广度诸有情。  
念彼东北方，是为清凉境。  
龙神五百俱，眷属万菩萨。  
设化於此土，示现无量光。  
闻者叹希有，何况目所见。  
我於曩劫中，曾种种供养。  
今复得亲近，瞻睹异於常。  
念无始劫来，有尘沙数罪。  
一获光明相，释然尽消灭。  
又念诸众生，与我同体性。  
乘此胜妙力，离苦愁解脱。  
我今永归依，敬礼发弘誓。  
原尽未来际，常居佛会中。  
一闻微妙音，即登无上道。  
十方虚空界，一切诸有情。  

钱公辅　福州  
七闽天东南，群山号未绝。  
其中长乐郡，佳丽比吴越。  
日出朝可攀，地温冬不雪。  

钱公辅　和许仲涂郎中游山  
每同南郭先生到，今伴东牟太守来。  
自顾拙疏聊自乐，白云径里踏荒苔。  

钱公辅　寄题翠麓寺呈伯强寺丞  
曩时曾作家山游，亭有翠麓排新幽。  
疏轩密牖竹锵戛，烈风劲雨松飕飀。  
呀然出户瞰山足，屹然数竿围上头。  
扫除云峰耸客步，煎煮锡水供茶瓯。  
我时既合众宾饮，醉岸山帻心迟留。  
山僧领我丐诗榜，诗未脱吻惊旋辀。  
四方环走倏已晚，十载负约今方酬。  
珍蓝增葺想胜旧，我已白首縻藩州。  
何当一赋归去来，再款岩室空披搜。  
吾宗道人正嘉遯，摆脱世上无穷忧。  
欣逢主人贤且令，泉石笑傲都相求。  
上人洒扫莫暂闲，行行逆我西来舟。  

钱公辅　蓬莱行  
蓬莱谪居香案吏，此语昔自微之始。  
后人慷慨慕前芬，高阁雄名由此起。  
一从圮废知几年，栋摧礱断埋空山。  
遗踪馀址杳何处，惟有竹树荒芜閒。  
过者徘徊游者惜，举头不见溪山色。  
寂寞无人欲问谁，神仙有景真虚掷。  
一兴一弊固有时，主人旌斾来何迟。  
下车铓刃得优逸，痛此旧事几凌夷。  
呼工萃材若河决，正值西成农隙月。  
屹然大厦立层巅，百尺崇基鬼神拔。  
虹霓截空崖险平，一级一级烟云生。  
步武陵虚眉睫湿，四面四面屏障迎。  
时攜宾佐恣吟赏，笙歌辈类文章党。  
回眸眩晃相顾笑，莫辨人间与天上。  
观风龌龊环翠低，左右罗列如婴儿。  
鉴湖浩渺稽岭秀，上下延揖生光辉。  
秋日凄清春日媚，冬宜饮雪夏宜醉。  
四时风景各一全，须言不是寻常地。  
乃知真境未易彰，神物宝护天缄藏。  
人谋暗与鬼工合，一日剖露如腾骧。  
越王台榭荒凉后，唐相英灵磨灭久。  
千岩万壑幽隐处，而今尽入人襟袖。  
凭栏黯黯半斜阳，烧烟渔火凝寒光。  
此时撇起千里恨，使人凄哽生断肠。  
隔帘依依渐明月，酒气浩荡歌声滑。  
此时放出百杯欢，使人雍容重击节。  
惟公独作蓬莱主，夜拥琴书杂樽俎。  
胸中气焰欲干斗，座上辞锋欣捉麈。  
嗟余时作蓬莱客，赋咏登临儒者职。  
千日徒教混醉醒，七言未解锵金石。  
蓬莱本在沧溟中，那知平地别有宫。  
方壶圆峤咫尺是，愿乘鹏翼长西东。  
满筵谁匪蓬莱宾，阖境尽是蓬莱民。  
人人共结蓬莱约，行行醉看蓬莱春。  

钱公辅　若耶溪  
若耶溪出若耶山，浪影溶溶入醉颜。  
仙客曾因一箭赠，樵风长到五云关。  
数峰蘸碧轻清外，双舸浮春上下閒。  
料得当年乘兴子，为贪烟水宿前湾。  

钱公辅　禹穴  
一朵云根压众岚，古传深坎自天錾。  
藏书未必先王事，好怪惟闻太史探。  
洞府閒来何寂寞，龙髯垂处认{上髟下监}鬺。  
近岩更剖知章字，谩识奇踪意自甘。  

钱公辅　众乐亭二首  
谁把江湖付此翁，江湖更在广城中。  
葺成世界三千景，占得鹏天九万风。  
宴豆四时諠画鼓，游人两岸跨长虹。  
他年若数东南胜，须作蓬邱第一宫。  

钱公辅　众乐亭二首  
势压平湖四面佳，好风明月是生涯。  
鲸鲵背上浮三岛，菡萏香中放两衙。  
屏列已疑云母净，帘垂不待水精奢。  
此心会笑元丞相，终日楼台为一家。  

钱宏　白石岩  
岩下碧藤挂紫烟，岩头白石插青天。  
精灵屹作乡邦镇，一剑霜寒二百年。  

钱宏　望吴亭次黄二尹韵  
东望长安山复山，数峰还出两峰间。  
搅衣来即三年戌，引客聊为一日闲。  
身似暮云低更好，心如归鸟倦知还。  
圣朝倘得收遗物，叹息搔头鬓已斑。  

钱厚　登玲珑山赋呈章冠叟俞安伸陈安世  
林扉日日为谁开，底用潜驱俗驾回。  
路有阴夷休跌荡，山无今古只崔嵬。  
千章佳木凌云上，万壑清流涌月来。  
寄语游人莫遄迈，世间何处不尘埃。  

钱厚　寄锺子充  
倦倚吴门思泬寥，怀人清致诗满瓢。  
池塘芳草梦初断，风雨落花魂正锁。  
一百五日寒食节，二十四浦春潮。  
遥知药圃晓经劚，舍后蘼添绿苗。  

钱厚　句  
暮霭不知天远近，閒云休碍月升沉。  

钱厚　梅亭  
东风吹雨雨吹花，洗却阴沉放月华。  
俗眼总嫌梅太白，嫦娥勾引莫云遮。  
云浓更欲催诗句，风急花飞留不住。  
使君唤客早评章，趁渠未点苍苔路。  
夜阑留月迟春酌，生怕楼头吹画角。  
更摧银蜡上寒梢，冷艳烧春春未觉。  
烛光炯炯花冥冥，花前醉倒唤不醒。  
南枝自与北枝语，今夜诗工眼倍沮。  

钱厚　山亭  
又踏君山路，来驱陌上尘。  
江仍旧时面，我是去年人。  
爱听松声古，休催柳色新。  
片云衔落日，梅与月争春。  

钱厚　漱石轩  
危石参差上霄汉，中涵万壑冰玉清。  
与谁流出洗尘滓，遗我一林风雨声。  

钱厚　漱石轩  
石窦鸣泉自招隐，故邀风月到林扃。  
我今欲去尚回首，多少人来不肯听。  

钱怀哲　题九龙岩  
潇湘行迈遇初秋，何幸因官得一游。  
无异体陵三室洞，九仙羽客是吾俦。  

钱积善　谢惠竹萌  
新挑笋苗喜登盘，减却南阶竹几竿。  
已为枯禅参玉版，暂停排日报平安。  

钱景臻　送僧归护国寺  
天台多胜概，落日乱山青。  
不似三峰好，楼台入翠屏。  

钱可则　登潇洒亭  
有缘结得南山境，潇洒亭高最可人。  
此景古今吟不尽，熙熙客里且行春。  

钱可则　招贤里  
学行文章彻九重，故旌闾里振颓风。  
傍人莫作寻常看，几百年中更　此翁。  

钱昆　宿延庆院  
水绕门墙竹绕堂，满窗春绿更山光。  
坐来苔藓侵衣润，吟处松花落砚香。  
汀鹭双双翻乱石，溪风袅袅弄修篁。  
游人暂得幽闲趣，时带茶烟下上方。  

钱昆　题淮阴侯庙  
筑台拜日恩虽厚，蹑足封时虑已深。  
隆准早知同鸟喙，将军应起五湖心。  

钱昆　游铁岸  
晴红烟绿衬虚亭，公退因来得野情。  
落日东风懒归去，攎将薄禄换溪声。  

钱良臣　顾野王读书堆  
伊昔边烽备不虞，太平移作梵王居。  
而今江表全无事，借我三椽更读书。  

钱明逸　垂虹亭  
千里波平瑟瑟风，纤云不解翳虚空。  
素娥自有清光在，上下清明一鉴中。  

钱默　登书楼有感和秋思韵  
坐拥遗衾百尺楼，湘帘高卷不胜秋。  
半窗凉月三更梦，一枕凄风万斛愁。  

钱鍪　次袁尚书巫山十二峰二十五韵  
文昌仙伯天人姿，爱山寻胜如书痴。  
忽摩台符历参井，麾幢泝峡春迟迟。  
山林川后总效职，万壑千岩俱献奇。  
就中巫山绝雄胜，插天紫翠相参差。  
神妃来下佩声远，驻此名地相安之。  
峰旋地转自前后，屹立万马如追随。  
两山有川幻天巧，禹功到此神应疲。  
仰天照眼如匹练，舟行电掣翻云旗。  
迅帆竞惜峰峦过，艅艎望眼裳褰帷。  
悬岩下有欲落石，古木上有参天枝。  
龙登鹤聚仙既集，云升雨暗天如低。  
从来三峡号至险，高牙稳泛如游嬉。  
扬旌一览天下胜，词源倒峡知优为。  
尝闻奇观天亦惜，遇贤辄与因其时。  
少陵遇此虽穷寂，妙语惊人多在兹。  
雕镌万象发天閟，衙官屈宋声争驰。  
公今昆履星辰上，调元妙手行将施。  
天教来作东道主，叹声和气生江湄。  
公来顿觉雪山重，青城增气联峨眉。  
首驱巫阳入新句，一洗前作堪争颐。  
英词从此偏蜀道，迥出尘表无纤缁。  
尝忧此地难久驻，转首绝境成嗟嘻。  
直欲使拂素练图翠嶷，写松峦起云之状，  
模翠屏棲凤之嵋。终朝诵公有声画，  
却来看此无声诗。  

钱某　句  
倏忽经狼尾，回旋过虎头。  
相看逢白狗，犹自见黄牛。  

钱丕　送何水部蒙出牧袁州  
白首名郎有几人，双旌昼锦不如君。  
楚江萍暖烘朝日，玉女衣轻挂晓云。  
极浦仙舟烟澹澹，高秘郡阁叶纷纷。  
政成更与他州别，从古宜阳重艺文。  

钱汝元　卞壶忠教堂  
哀哉战死国门边，忠孝千年独两全。  
盖有完躯保妻子，诞谩奏凯说麋捐。  

钱瑞琮　暮春  
园林深处绿成堆，更著松阴一径苔。  
烟欲过墙风约转，水将争港石冲回。  
断云收雨鸠呼妇，嫩麦盈堤雉应媒。  
独有残红春不管，等閒飞入酒卮来。  

钱若水　济源县裴公亭  
裴相亭成未退身，空烦舞袖与歌尘。  
至今亭下萧萧竹，似对秋风怨主人。  

钱若水　禁林讌会之什  
一夜春风满帝都，禁林清晓宴簪裾。  
玉堂乍到惊凡目，金锁徐开见御书。  
四字骊龙争夭矫，两篇琼树斗扶疏。  
词臣此会人应羡，圣主多才古不如。  
日上花砖帘卷后，柳遮铃索雨晴初。  
阁前吟罢先沈醉，忘却西垣有直庐。  

钱若水　句  
三陪藻燕簪裾上，五对龙颜日月边。  

钱若水　句  
黼座劝觞钧乐逸，云章属韵待貂传。  

钱若水　送杨大年知处州二首  
夫子厌承明，还求领郡行。  
两章干负扆，数刻对延英。  
岂独彩衣乐，兼为昼锦荣。  
圣朝循吏传，首得见君名。  

钱若水　送杨大年知处州二首  
汗简成惇史，分符别近班。  
仍闻括苍郡，酷似武夷山。  
卷箔烟霞丽，登楼水石闲。  
二年弃官去，惟我独何颜。  

钱若水　咏华林书院  
居近华林对白云，义风深可羡人伦。  
儿孙尽得诗书力，门巷偏多车马尘。  
楼上落霞粘笔砚，池边怪石间松筠。  
乡闾岂独民迁善，阶砌无关鸟亦驯。  
朱实垂庭红橘熟，清香袭坐药畦春。  
他年好卜为邻住，悔葺吾庐洛水滨。  

钱嵊　虎跑泉  
虎攫灵泉发地根，传疑传信事难分。  
深涵月景千寻透，溜作溪声一带闻。  
流迸石渠珠若露，溟蒙竹径气如云。  
公余共酌醍醐味，应想於菟乳子文。  

钱时　安素午睡  
禾黍秋相近，溪山日自长。  
午窗千嶂雨，幽梦一帘香。  

钱时　百丈寺竹所  
向来百丈有清规，此日山中肯者谁。  
檐外萧萧群玉立，不由客子不题诗。  

钱时　百丈有感  
不杂东华一点尘，桑麻满眼土风淳。  
如何林下无嘉客，却有西湖浩荡春。  

钱时　比得牡丹谓常品耳开花乃醉四施甚奇  
姑射山人玉雪肌，是谁污作醉西施。  
草间天艳无人识，不到花开总不知。  

钱时　比同诸友联辔湖边终日不能一诗戏用前韵  
晓出钱塘趁好晴，五花云散马蹄春。  
湖边此日诗无数，不属推扈觅句人。  

钱时　比同诸友联辔湖边终日不能一诗戏用前韵  
少日诗如雨不晴，恨无题目可酬春。  
今朝到却西湖上，无奈诗何尽让人。  

钱时　别许正甫  
昭如揭日莫生疑，万变纵横用者谁。  
会得有言犹是病，向无言处更深思。  

钱时　别朱几仲  
古貌癯然一病翁，胸中戈甲气如虹。  
子房元凯能骑马，破贼红旗未足功。  

钱时　别诸亲友二首  
良会难逢万事非，弥旬缱卷思清微。  
家山一夜梅花发，月霁风光夜欲归。  

钱时　别诸亲友二首  
四十年间梦已非，论文谈道意方微。  
愿言著眼羲皇上，南北东西莫浪归。  

钱时　冰壶二首  
一扫从前万虑非，寒光冷照发幽微。  
乾坤总在冰壶裹，不费壶公日暮归。  

钱时　冰壶二首  
说著冰壶事已非，此时消息我知微。  
游云断处千山出，夕照明边一鸟归。  

钱时　病起掇黄花数本焚香清坐二首  
秋风鵰鹗刷天涯，有底男儿只恋家。  
病后暂收文字眼，焚香清坐看黄花。  

钱时　病起掇黄花数本焚香清坐二首  
碧玉枝头玉露溥，风霜晚节要人看。  
生香正色殷勤意，肯入冬窝共岁寒。  

钱时　泊嘉禾  
山翁尽惯卧山云，夜漏无声梦境平。  
舟近谯楼眠不稳，却嫌更点太分明。  

钱时　泊四板桥沙外观月  
江海无波渺吴越，远山数点低如抹。  
长空浸碧秋沉沉，端正江山一轮月。  

钱时　泊桐步  
一枕寒江浪拍天，更添急霰打船舷。  
人间有底风波恶，不废山翁夜熟眠。  

钱时　泊无碍定庵二首  
定庵回首几春风，坏砌颓檐咽暮钟。  
惟有窗间双月桂，花开还似旧时红。  

钱时　泊无碍定庵二首  
十七年前到定庵，老僧朝暮拜瞿昙。  
如今谁是香花主，老木号风暮正酣。  

钱时　薄暮自南塔返足山  
笋舆伊轧尽经邱，南塔从容半日游。  
野鹤山猿留不住，又将诗过足山楼。  

钱时　采芝歌  
岩花开兮香满堂，秋昮杲杲兮秋风长。  
采芝一曲兮何荒唐，为秦而遁兮出为子房。  
天下有道兮登姚皇，共鲧斥兮夔龙骧。  
山中人兮乐时康，采芝采芝兮无褰我裳。  

钱时　蚕妇叹  
蚕妇指蚕叶如缕，爱之何啻珠玉比。  
呼奴勤向帐前看，夜卧摩宁三四起。  
未必便能丝挂体，瞔焉于怀有真喜。  
人人办得此时心，推而广之岂不美。  
以此事君定忠臣，以此事父定孝子。  
以此事夫定贤妇，一念真成转枢耳。  
嗟哉世人胡不然，三纲茫茫不如蚕一纸。  

钱时　仓台准朝旨牒县礼请讲行荒政以疾弗果出  
溪山闲袖经纶手，畎亩能忘康济心。  
霈泽自天难出位，空惭有问到云林。  

钱时　沧浪亭有感二首  
归老园林事已休，无端淮水作鸿沟。  
堂堂百战平戎手，肯向沧浪把钓钩。  

钱时　沧浪亭有感二首  
莫倚危栏学冻吟，英雄到此泪沾襟。  
纷纷只解毛锥子，毕竟何人办赤心。  

钱时　超然  
结茅山顶得超然，莫也超然在外边。  
要识老夫行乐处，鸢飞鱼跃总吾天。  

钱时　陈参政书院观谢太傅像有感  
尘昏京洛走胡雏，高卧东山旧草庐。  
莫向老妻夸不免，诸陵回首正关渠。  

钱时　晨兴池上观梅  
双鹊查查晓恋枝，暗香风度曲栏池。  
日来只了高斋去，满树花开总不知。  

钱时　澄光两桂颇困藤蔓为一痛扫遂复洒然  
两桂扶疏岸碧塘，半年不到便荒凉。  
秋风一扫閒缠绕，放出金花自在香。  

钱时　池上感梅  
青梅如豆如钱，尚有余花一颗圆。  
应笑东君大时样，冰霜冷眼看春妍。  

钱时　池上梅复开一花今数日矣始成绝句  
一花消息小春前，冷眼相看似故年。  
但觉老怀诗渐懒，略无行遣到花边。  

钱时　池上梅开一花  
蜀阜溪山堪老眼，岁寒风月尽闲身。  
凭栏政尔吟无句，忽报梅梢一点春。  

钱时　池上梅烂开一枝横竹间方蕊  
临池满树玉离披，纵有余香已不奇。  
蹈雪过来亭上坐，竹閒疏蕊忽横枝。  

钱时　赤石庵  
野花啼鸟日初迟，指面和风一卮。  
草草山房终胜俗，堂堂春色易成诗。  

钱时　初闻杜鹃  
庭前细雨湿莓苔，花鸟知时不待催。  
茂院天葩开满树，一声清晓杜鹃来。  

钱时　除日暮放鲫鱼於月池者九夜再得六复秉烛放之偶合阴阳老数成一绝  
除夕生鱼有异逢，挑灯两度散春风。  
莫言九六无心得，须信乾坤一念中。  

钱时　垂虹  
不到垂虹十四秋，聊倾巵酒酹沙鸥。  
蹄涔一勺閒风月，老眼关河万国愁。  

钱时　春晚缓步卧龙始尽见此山全体  
老眼山林自是宜，卧龙春晚夕阳迟。  
芒鞋竹杖经行遍，绝胜篮舆喝道时。  

钱时　答何尉二首  
明时麟凤在郊邱，南北东西取次游。  
诗向足山楼上出，无诗千万莫登楼。  

钱时　答何尉二首  
已分吾生老一邱，足山聊复伴英游。  
中藏武库无人议，不但云间百尺楼。  

钱时　答洪文父问仁二首  
千差万别总成非，谁解回光到隐微。  
大路迢迢平似砥，欲归谁不遣君归。  

钱时　答洪文父问仁二首  
自心自过自知非，痛划根芽事眇微。  
个裹工夫真切已，百年羁旅一朝归。  

钱时　答振父  
老生便作老生涯，不羡漫花顷刻花。  
身在山林心在国，太平风露是吾家。  

钱时　打滩  
沙打芳草几阴晴，縴板横拖百丈春。  
不解扁舟泛沧海，长年只作打滩人。  

钱时　当食自喜二首  
饮食无他止养身，人间多少不惺惺。  
朝晡细嚼家常饭，一卷神农本草经。  

钱时　当食自喜二首  
旋摘园蔬随意好，软炊土米绕牙香。  
人言少吃多滋味，此是尊生第一方。  

钱时　道庵小憩  
石径柴门屈曲通，拂檐疏竹弄微风。  
等闲光影无人管，两树金沙相对红。  

钱时　得片石著岁寒栏干外二首  
梅竹交阴晚更奇，等闲片石亦相宜。  
此时亭上潇潇雨，墙外行人却未知。  

钱时　得片石著岁寒栏干外二首  
片石飞来入品题，曲栏池上尔偏宜。  
老怀易得生欢喜，冷面相看又赋诗。  

钱时　灯夕有感二首  
箫鼓分明搅夜阑，山翁和月倚栏干。  
儿童争噪梅花烛，不解将花仔细看。  

钱时　灯夕有感二首  
忆得儿时三五夜，人间此乐有涯哉。  
不知节物将春去，只道春随节物来。  

钱时　登蜀阜  
满林春鸟语高低，新绿阴阴分外宜。  
山隐此时无一事，诸儿齐诵老夫诗。  

钱时　登蜀阜  
丹桂孤芳众木间，枯枝蠹叶苦间关。  
古来群枉难为并，培植灵根得等闲。  

钱时　登蜀阜  
竹迳阴阴曲透墙，岩花相倚弄秋光。  
颓檐坏砌无人到，不废西风满院香。  

钱时　登蜀阜二首  
秋暮如京岁暮还，春来更堕药瓢间。  
眼前有底闲风月，忍得经年不上山。  

钱时　登蜀阜二首  
西风吹步上云衢，万竹深围一草庐。  
分付儿童勿轻剪，蜀溪风月正关渠。  

钱时　登蜀阜二首  
宝货秋毫归润屋，锥力左计属痴儿。  
独余风月无人管，合著山亭顿放伊。  

钱时　登蜀阜二首  
弹指经年别彼阿，庭前庭后绿婆娑。  
虽然陨箨无人扫，老木修篁古意多。  

钱时　东松庵观岳武穆遗碑  
虎视关河指日平，东松岭路小提兵。  
奸臣误国英雄死，千古遗碑夕照明。  

钱时　冬窝夜语  
幽人只合卧林邱，不觉心幽境更纲。  
青汗有时昭帝则，黑甜余暇伴宾游。  
黄花粲粲冬窝夜，丹叶萧萧蜀阜秋。  
会得个中消息理，两眉不著世间愁。  

钱时　冬窝枕上  
霜中老柏无时事，岩下孤云自岁寒。  
西院木鱼东院鼓，冬窝客子正浓鼾。  

钱时　读书灯  
读书灯，明暳暳，  
溪堂硬度人亲送似。历落平生未见书，  
与汝间关几半世。几年来，  
味无味，并与青编共捐弃。  
半身沦落浙江濆，壁角破圈尘没鼻。  
新春忽尔思起废，顷刻工夫依前具。  
提入山翁结草庐，永夜虚窗照天地。  
圣教衰，异端炽，  
千古冥行士何事。人人有此大光明，  
埋没荒唐渺漫处。象山翁，  
天启秘，嫡嗣慈湖更超诣。  
隔儒俗学破沉疴，暗室迷途逢宝炬。  
读书灯，明一切，  
不是山翁爱文字。逢人若问伏羲前，  
灯下齤齤方瞌睡。  

钱时　端忞疲於哺蚕老妇悯而饷之余作古调以赞之  
族孙买叶中山归，恻然闻之矜尔疲。  
长腰豚蹄亟送似，未暇问到而蚕饥。  
此时此念难藏假，厩焚退朝遑恤马。  
马非不爱爱我人，用违其才终土苴。  
试问母今蚕几筐，间关未必能补疮。  
我亦有蚕非条桑，他日天机云锦裳。  

钱时　对老辈语儿时事  
回首春风逞少年，厌闻人说旧因缘。  
而今恨不逢班辈，说著儿时在眼前。  

钱时　二月望游齐山呈仓使二首  
生平忠胆上摩天，两鬓如丝山水缘。  
欲向翠微穷望眼，淮山无数锁春烟。  

钱时　二月望游齐山呈仓使二首  
春到花朝花未多，小梅才作玉婆娑。  
东君不是恩光薄，无奈霜欺雪压何。  

钱时　飞花二首  
尧夫花看半开时，花半开时春正肥。  
此日老夫无拣择，殷勤直到看花飞。  

钱时　飞花二首  
看花恰莫厌离披，花到离披自彼奇。  
不是老夫无拣择，春风无日不花枝。  

钱时　风玉  
句裹论工非得句，弦间觅趣未忘弦。  
忽听檐外敲风玉，三代遗音妙不传。  

钱时　感蛙  
翠蟾戛戛闹黄昏，反手为妖覆手祥。  
明月夜光遭按剑，可怜箕子学佯狂。  

钱时　高斋晚步  
上有鹰鹯下网罗，千重云水万重波。  
安之若命心无慊，知者其天尔奈何。  
面面好山清净供，声声幽鸟太平歌。  
凭谁寄语乔丞相，尽觉门中受用多。  

钱时　篙师叹  
山乡山多田种稀，年丰健妇犹啼饥。  
今年禾黍秋旱死，不有下涧民枯鱼。  
颇闻水乡诸郡熟，一饱可令余郡足。  
江船下米无头由，商人嗷嗷坐穷蹙。  
长年抱膝指屡弹，时节自好官司难。  
古来邻国忍为壑，何乃境内成触蛮。  
我闻斯言真的当，无人为彻九天上。  
禁江徒尔厄吾民，海舶有时关节放。  

钱时　庚辰录譬如结款他日打断得了方成一段公案耳子居命时润色此殆谦词  
万马一隙争匆匆，回头祗是人心同。  
百圣妙旨本无语，的的末在诗句工。  
我生剩愧晚知学，可把芜词污新和。  
玄冬深夜君试听，万窍号风皆本铎。  

钱时　古枫  
白云岩下古株风，洞洞从根透顶空。  
认得自空真面目，逢春叶绿到秋红。  

钱时　怪松  
老木樛枝著地垂，交拿互攫挂虬螭。  
何如头角峥嵘起，直节凌霄愈更奇。  

钱时　观富郑公及东坡颖滨无垢著名禅派口占  
唐虞千古旧规模，周孔谁云不丈夫。  
幸自家风皇极教，未消宗派祖师图。  

钱时　管湖马上  
去年跨马西湖曲，画船歌管声相逐。  
诸友联辔俱绝俗，敲镫微吟山水绿。  
今年跨马管家湖，山花欲动山禽呼。  
安得诸友复联辔，如许野趣苏堤无。  
野趣野翁心自可，未必行人总宜我。  
尔不宜我奈尔何，春风满袖谁当歌。  

钱时　光风霁月观鸬鹚聚滩下搜猎慈惨已而坐岁寒见盆池中鱼浮沉自得  
出没云根上下浮，蘸蒲清溜十分幽。  
前滩乌鬼能撩乱，争似盘鱼得自由。  

钱时　归来有怀诸亲友  
不著人间一点非，言言讲切到深微。  
江头送别无无别，自是令人不忍归。  

钱时　龟石  
溅浪翻波湿不晴，滩头龟石几千春。  
浮屠漫演无生法，谁是庵中不死人。  

钱时　龟石  
穹龟波暖锦江晴，不逐波流不计春。  
报吉报凶空火厄，可怜枯骨要灵人。  

钱时　过九里湾二首  
溶溶泛日桃溪浪，濯濯抛风柳岸春。  
天地十分和气裹，此时无语倚蓬人。  

钱时　过九里湾二首  
吟风吟雨又吟晴，春满诗囊不负春。  
一韵到家三十首，人间有底等闲人。  

钱时　含晖晚眺  
雨声欲断气氤氲，小阁浮空自吐吞。  
古木苍烟何处寺，数声青板报黄昏。  

钱时　汉宫春似月桂而丽感兴成诗  
名花千古不成尘，不比昭阳绝代我。  
回首两都今一梦，是谁污作汉宫春。  

钱时　合溪夜归呈诸大夫  
前日合溪能多诗，此日合溪何以为。  
是中真趣渠未知，无声之诗诗更奇。  
溪山渊渊鱼自跃，溪树阴阴禽自乐。  
野航日暮载牛归，陇麦已秋蚕上箔。  
此时觞酒溪亭空，吾与鱼鸟皆春风。  
安得四海车书同，春风浩浩游其中。  

钱时　合溪座上  
深碧沉沉冷欲秋，此时亭上饱追游。  
溪分溪合关何事，尚欠圜机订九流。  

钱时　和答守之  
除却周人孰与归，纷纷装点入时宜。  
豳风七月今谁嗣，不补君王不是诗。  

钱时　荷茶入梅阴中  
老梅临沼绿阴阴，一朵荷花透入林。  
不比世间红粉面，结交真有岁寒心。  

钱时　横途归路  
山花荣，山禽鸣，  
绿杨碧涧声泠泠。此时山翁寻故人，  
笋舆伊轧兮度密穿青，且行且止兮草软沙平。  
溪云山雨相送迎，冲口而出我诗成。  

钱时　虎邱遍观题壁  
莫嗔鱼目混摩尼，著目从头亦自奇。  
但向壁间时得句，老夫不用更题诗。  

钱时　花头巡检先君纪之详矣孝妇乡妇子骑虎以救亲今汝滩下有孝妇石即其  
花头巡检骂贼死，蓬道女儿骑虎号。  
安得邦人百世祀，巍巍忠孝配颜曹。  

钱时　还赵椎长帐  
客梦东华整十旬，托君行帐梦中身。  
邸楼万覈风号动，不受人间一点尘。  

钱时　机舂歌  
机舂结草溪之唇，翳桑古柳联清阴。  
无人认得东流水，如此妙旨谁知音。  
碧渠走峻琉璃滑，鸣瀑怒卷波澜阔。  
飞轮转拨无已时，试问此机是谁发。  
此机欲见妙无形，此机那复声可闻。  
自从清浊未高下，直到而今无暂停。  
上有茅斋人静止，日用变化心如水。  
斋名果育定何如，为言只此机舂是。  

钱时　寄家书有怀岁寒五友二首  
坐拥云根兴未涯，江楼时复梦归家。  
庭前一点梅初破，近日新添几个花。  

钱时　寄家书有怀岁寒五友二首  
想得瑞香花日多，水仙消息又如何。  
篱边尚有余香下，兰茁新芽长进麽。  

钱时　嘉兴天庆观梁朝桧  
五季干戈满地讧，山川草木亦酸风。  
如何偃蹇梁朝桧，独寿中吴雨露中。  

钱时　假山  
终日劖镌弄假山，栽花种草尽班班。  
从前多少真山水，可笑傍人只等闲。  

钱时　江岸群牛用前韵  
江边犊子喜新晴，草软沙平满意春。  
自食自眠渠自乐，不消多费牧牛人。  

钱时　江东报英烈拟封二字侯喜成三绝  
焕章飞报下徽州，英烈将褒二字侯。  
千古沉沉黄壤骨，一朝提上碧云头。  

钱时　江东报英烈拟封二字侯喜成三绝  
胡尘明越连焦土，海道温台暂翠华。  
西溯涛江渠叵测，不知豪杰起山家。  

钱时　江东报英烈拟封二字侯喜成三绝  
长驱席卷蹑遐踪，蓦地桐江一扫空。  
北走天骄吾事了，归来袖手敢言功。  

钱时　窖烟  
痴子纷纷随物转，真能转物万中无。  
寒烟一阵江村晓，谁识人间造化炉。  

钱时　杰侄所居之前旧无竹二月中忽出筴笋一根特立可爱为赋长句  
旧闻四月筴，不闻二月萌。  
箨龙忽当门，头角何峥嵘。  
朼来此地荒秽耳，远隔长林不相倚。  
群稚犹埋粪壤中，挺然剑拔参天起。  
人云瑞应非偶然，妙不可诘那可言。  
孰前孰后孰为瑞，孰识此根天地先。  
祗今孤秀骇众目，半脱锦绷耸新绿。  
善守勿令风雨摧，他年满地皆修竹。  

钱时　杰侄有万事分已定二诗信笔成和  
万事分已定，胡为但戚戚。  
不为麟凤为虺蛇，不种芝兰种荆棘。  
芝兰有余香，麟凤为世祥。  
荆棘动成碍，虺蛇终自伤。  

钱时　借邻家瑞香  
光风霁月瑞香盘，岁岁元宵锦作团。  
春到山家今几许，不妨邻舍借花看。  

钱时　借亭观鱼  
春日春风衣杲杲，海棠未老春正好。  
与客行过借亭西，平沙步步生芳草。  
空潭爱日透底明，游鱼如散空中霙。  
徘徊欲坐去未忍，却恨借亭犹假名。  
有名无亭真是假，是假是真俱土苴。  
去年今日苏公堤，玉勒雕鞍相家马。  

钱时　精庐枕上  
山隐夜来山月好，幽香满地开花草。  
竹梢堕露鸣屋瓴，谷鸟一声报清晓。  

钱时　九日融堂池上  
岩花不趁中秋约，篱菊齐供九日看。  
冉冉隔墙风不断，夜深和月倚栏干。  

钱时　九月朔示二小侄孙  
有客踵我门，喜我得男孙。  
得男人所喜，为男岂不尊。  
桑弧蓬矢射天地，堕地已作四方志。  
世上纷纷空白头，直须了却男儿事。  

钱时　九月望徙坐冬窝  
黄花弄影日婆娑，一夜秋风百感多。  
门外红尘深几许，老夫今日坐冬窝。  

钱时　九月望徙坐冬窝  
满窗融日育天和，个裹还来着到麽。  
多少世间闲落索，老夫情绪只冬窝。  

钱时　九月一日睡起  
帖帖冬窝眠正稳，剥地钟声忽敲醒。  
起来空堂一事无，日弄波纹满窗影。  

钱时　鹫峰丁东洞  
一滴寒泉万古心，幽幽岩下弄清音。  
何如唤起蛟龙蛰，散作苍生万国霖。  

钱时　看花  
兰畹梅林事未关，瑞香那复夜团团。  
东君动是经年别，每到花开仔细看。  

钱时　枯荷鹡鴒与赵昌瓜同归於我旧犹识其名氏今忘之矣  
紫菂擎秋翠叶乾，骈头{左角右戢}{左角右戢}尽团乐。  
急难原上高飞翼，独把霜枝了岁寒。  

钱时　哭顾平甫前韵  
郊原几度踏青晴，此日空山草木春。  
泪尽两行悲不尽，眼前安得见斯人。  

钱时　旷轩  
巨鳌飞出水精宫，蹙踏群山气象雄。  
更觉我来轩愈旷，乾坤舒卷一襟风。  

钱时　岿然亭  
西山紫翠入层霄，老木尘风万窍号。  
会得此时亭上意，巍然非下亦非高。  

钱时　兰  
绕亭埋石种兰芽，生怕花开不在家。  
此日溶溶春满院，柔风初破一枝花。  

钱时　老仲夜集  
潭兵谁是古君子，说易难逢大丈夫。  
风月岁寒双塔夜，一巵清露世间无。  

钱时　里中有虚传榜帖者  
榜帖虚传閧里闾，聚门如束散如驱。  
莫言此个无端的，世上浮名总是虚。  

钱时　立冬前一日霜对菊有感  
昨夜清霜冷絮裯，纷纷红叶满阶头。  
园林尽扫西风去，惟有黄花不负秋。  

钱时　联辉阁诗  
拂拂精蓝护翠云，几番雷雨卧龙兴。  
两贤高躅明千佛，三世传家又一灯。  
白社风流原有地，青编事业岂依僧。  
山川姓字从兹响，看取天衢次第登。  

钱时　良月十二日幼望吉甫季雅起渊游上善明日集保二首  
晚泊青溪一岸沙，偶然游目到仙家。  
是谁办得閒情性，来伴幽人看菊花。  

钱时　良月十二日幼望吉甫季雅起渊游上善明日集保二首  
谁道身如不系舟，吾行非往止非留。  
霜天未老黄花菊，山北山南两日游。  

钱时　留青阳游九华寄袁仓使  
元自与山无半面，昔人诗裹旧相知。  
西风吹上千岩顶，竹杖芒鞋住几时。  

钱时　留仲谦  
二十年前旧诗友，子居仲谦真耐久。  
少时怀抱易过逢，老去云林难聚首。  
去年广垫得子居，论心岂但相煦濡。  
咫尺仲谦招不得，有园日涉将毋娱。  
风吹原头动春色，招携肯为山翁出。  
恰恰子居来日来，岿然暮展遥天碧。  

钱时　六月六日侄孙辈同食大麦二首  
大麦新炊苜蓿盘，一壶春酒小团栾。  
金丹九死生灵命，莫作寻常粝饭看。  

钱时　六月六日侄孙辈同食大麦二首  
冬春饿骨委寒波，宿麦离离奈尔何。  
此日一餐虽志喜，愧无膏泽汗颜多。  

钱时　六月望  
一窗虚白贮婵娟，木叶无风自飒然。  
谁道家山孤负月，从初看到十分圆。  

钱时　卢滩杂兴五首  
蛙声两岸夹溪流，漫漫澄潭夜进舟。  
火照寒沙翻作白，直疑浮雪满汀洲。  

钱时　卢滩杂兴五首  
火照寒沙雪欲浪，恍疑身是剡溪舟。  
蚩蚩横目无真色，刚道神仙在十洲。  

钱时　卢滩杂兴五首  
道眼昭昭洞九流，此心天地一虚舟。  
浮云得失关何事，要识梅亭对柳洲。  

钱时　卢滩杂兴五首  
莫问清流与浊流，向求胡越有同舟。  
光风霁月无人识，掉臂行歌宿莽洲。  

钱时　卢滩杂兴五首  
生身不作第三流，肯作坳堂一芥舟。  
时止时行皆正位，孰云吾道付沧洲。  

钱时　吕守之暮到三首  
春日归舟五十诗，人间此乐尽无涯。  
永平岸口匆匆别，又见西风上桂枝。  

钱时　吕守之暮到三首  
别来两月客唐昌，多少春风入锦囊。  
逗得到家无别事，工夫都上此山堂。  

钱时　吕守之暮到三首  
此山风月久尘埃，拂试重新桂却开。  
正要好诗相料理，昏鸦忽报守之来。  

钱时　旅火  
湖边车马日提壶，有眼何曾识野蔬。  
肯为肌羸忘内味，孰云医国世间无。  

钱时　卖葛粉  
市声朝暮过楼栏，喧得人来不耐烦。  
寂寞山前闻叫卖，如何不作此心观。  

钱时　悯海棠  
海棠前日满枝红，一夜飘飘卷地空。  
多少荣华驹过隙，莫教容易负东风。  

钱时　牡丹开已数日方盛丽未艾也成二绝  
晚春庭院牡丹香，谁道花开恨不长。  
寒食到今几十日，依然夭艳压群芳。  

钱时　牡丹开已数日方盛丽未艾也成二绝  
未到牡丹春未好，花开恰莫怨春迟。  
金沙玉板相扶拥，正是东君极盛时。  

钱时　暮山  
断雨暂苍玉山，游云忽卷画图归。  
须臾变态无穷妙，更著双双白鹭飞。  

钱时　南塘归途  
岩花消息晚来风，透出长林万万重。  
一句好诗拈不出，乾坤都属广寒宫。  

钱时　偶成  
醯鸡瓮藏眼，鼹鼠河满腹。  
啄木头铿敲，蜗牛角出缩。  
君不见浩浩无边春，出门面面皆交亲。  
未到地灵地，安知人杰人。  

钱时　偶书  
世上纷纷竞奇巧，人人自巧不知宝。  
此巧本不属思为，妙质融融得皜皜。  
天地万象罗其中，纵横变化无时穷。  
珠璧隐现光错落，丹青组织花珑葱。  
有时六出不停翦，有时柔茵铺地遍。  
有时飞空调羽商，嘈哪样间关声百啭。  
千态万状难形容，欲著一语迷西东。  
宣尼但说不可见，后学强名造化工。  
我欲从渠问谁造，不觉低头发长笑。  
且不可见那可言，春秋冬夏无非教。  

钱时　抛滩前韵  
舟著滩根半雨晴，何须争浪苦争春。  
抛从漫处平平上，绝胜从前弄险人。  

钱时　盆梅倒植刳朽根作古怪僧复接杏花其上小诗吊之  
倒植盘梅已反常，无端更接杏花芳。  
东君可是能时样，姑射山人也艳妆。  

钱时　瓶插月桂裘衮绣球甚丽  
月桂闹装红欲滴，绣球圆簇白如霜。  
我无艳眼相酬答，付与庭花自在黄。  

钱时　起潜观心四绝词旨俱胜仍用非字奉酬以尽愚衷  
休论人是与人非，会得观心过亦微。  
泛滥此生长似旅，天寒日暮是谁归。  

钱时　起潜观心四绝词旨俱胜仍用非字奉酬以尽愚衷  
浑然天爵本无非，过眼荣华亦已微。  
忆得古人诗一句，锦城虽好不如归。  

钱时　起潜观心四绝词旨俱胜仍用非字奉酬以尽愚衷  
耻过如何更作非，观心须识动之微。  
一朝透脱无疆界，处处吾家不用归。  

钱时　起潜观心四绝词旨俱胜仍用非字奉酬以尽愚衷  
雾霭溟蒙山缥缈，江波浩荡雨霏微。  
头头总是吾家事，更要回归定失归。  

钱时　千古吟  
日杲杲兮风叶翩翩，饥我禾黍兮渴饮涧泉。  
伏羲非画孔非编，非有秘旨天外传。  
小黠大痴亦何苦，汗牛充栋终不补。  
晴窗白发一事无，独抱遗经吊千古。  

钱时　千顷廨院小憩老僧旧爇左臂干缘宝叔塔一绝悯之  
见说当年老比丘，茶毗一臂作重修。  
山头宝叔成新塔，泉下应贻父母忧。  

钱时　樵侄誓酒一绝喜之  
誓酒应须立志坚，波流逐逐岂其然。  
一时感慨无难事，老叔今逾四十年。  

钱时　清快吟  
清似秋岩琴上月，快如春峡棹前波。  
三间茅屋埋头坐，一榻薰风信口歌。  

钱时　去年五月十八日归自唐山感旧  
新岭归来整一年，老夫心事只依然。  
何曾碍却家常饭，国史宏纲手自编。  

钱时　饶氏石井二首  
紫溪镇遏旧朱门，满地苖苖欲断魂。  
当日告身今故纸，独遗眢井付诸孙。  

钱时　饶氏石井二首  
井边高下拥衡茅，问着人家尽姓饶。  
解道银青是吾相，编篱拉刺手如骹。  

钱时　融堂对月  
蛮触封疆奈若何，天公老眼自驱磨。  
六窗洞彻无遮障，此夜融堂得月多。  

钱时　三月五日复雨霰  
三月二日霰且雷，明日漫天白皑皑。  
阴云聚散才信宿，冰珠更复漫天来。  
我不忧千花万花枝压折，亦不忧千山万山石冻裂。  
麦如马尾桑如钱，岁饥岁寒系尔雪。  
一冬望尔胡不然，此日何日能狂颠。  
亟呼巽二扫落滕六魄，放出高高万里东皇天。  

钱时　山翁亭  
蜀阜山头老钝顽，白云深处小凭栏。  
头头总是侬家事，可笑游人作景看。  

钱时　山翁吟  
岁云暮矣雪塞门，白发山翁病且贫。  
鹑衣百结皮冻裂，旦暮拨雪寻草根。  
催租暴卒打门户，妻子惊逃翁怖惧。  
尽道长官如母慈，如何赤子投机虎。  

钱时　山隐见梅  
万竹林端满树春，略无一点世间尘。  
年年相见年年好，转觉梅花是故人。  

钱时　山隐竣事海棠正花二首  
春风亭馆久生埃，不见花开知几回。  
日日登山君莫笑，山翁不为海棠来。  

钱时　山隐竣事海棠正花二首  
天机云锦拂檐牙，多少工夫到此花。  
恰莫匆匆等闲看，无边春色是吾家。  

钱时　山隐暮归呈诸兄弟二首  
东风卷地起氛埃，山隐看花日几回。  
草草杯盘携社酒，今朝兄弟肯同来。  

钱时　山隐暮归呈诸兄弟二首  
羊肠世路尽聱牙，不碍庭前满树花。  
回首野棠思鄂韡，未妨时一到山家。  

钱时　山中吟三首  
百不如人此老身，老身何必要如人。  
等闲花草随宜种，多在山中住几春。  

钱时　山中吟三首  
一毫头许便争衡，蛮触寻兵决死生。  
山隐等闲收至宝，却无人共老夫争。  

钱时　山中吟三首  
说是说非无了时，到头谁免堕危机。  
满林春鸟高低语，终日不闻人是非。  

钱时　上清得酴醾用超然韵  
林腰路转忽欣然，玉佩垂萝古殿边。  
客裹对花如旧友，夜深清坐玉壶天。  

钱时　上冢  
春到人家齐上冢，纸钱蒿里白皑皑。  
獭鱼豺兽难磨灭，岂是师门学得来。  

钱时　烧香客  
满路敲金插采旗，此时心事即良知。  
回头肯向慈庭用，念念吾亲定不欺。  

钱时　十六渡  
颇闻十六渡，客子良间关。  
一雨落涧谷，湍气怒潺潺。  
我来属秋晚，霜叶初斓斑。  
窈窕行竹舆，鸣禽相与闲。  
複岭互交锁，浅濑随回湾。  
路断一罅通，石磴危跻攀。  
时见荷锄者，行歌语蛮蛮。  
采山有薇蕨，结庐有茅菅。  
安知避世人，不曾巢其间。  
何时一枝筇，溯流到黄山。  
桃源事荒怪，谁谓非人寰。  

钱时　石山素不驻足偶一徘徊心甚乐之他日结茅名曰借亭未知主人然乎否也  
上临绝壁下深湾，合著危亭阿堵间。  
咫尺吾庐不相识，人间何处有溪山。  

钱时　石山素不驻足偶一徘徊心甚乐之他日结茅名曰借亭未知主人然乎否也  
老天於我尽无穷，到处溪山尽借侬。  
他日结茅临水上，主人应不吝山翁。  

钱时　市桥间竹鸡声  
泥滑滑，向谁语，  
山南山北幽林裹。一朝笼入闹廛中，  
犹自千声万声不知止。尔勿呼，  
人憎汝。  

钱时　示贺客二首  
得便宜是落便宜，几万人中有个知。  
此日冬窝无事客，埋头更学十分痴。  

钱时　示贺客二首  
白玉壶中春淡淡，小梅枝上日晖晖。  
何心更问世荣辱，有口不言人是非。  

钱时　示槱  
诗成正自不因题，看取风人发兴时。  
语到口头无可奈，未须搜搅古吟诗。  

钱时　示槱默  
男儿头上三尺纱，不比脚缠三尺帛。  
桑弧蓬矢射天地，堕地已展青云翮。  
四海九州多胜流，不出户庭空白头。  
有识难与俗同调，非才何必缘远游。  
岂不见赤骥摇足千里，何烦挥策苦鞭摇。  
目前{左犭右屯}石奚尔为，逐逐一饱糠籺肥。  
飞蛾恋逐眼前光，身殒膏火空茫茫。  
蛆蝇变化出复没，生死不离污秽场。  
求之有道得有命，可把枯荣乱邪正。  
进德修业当及时，去去光阴难语进。  
汝为君子无靦颜，啜菽饮水尽亲欢。  
不然正使位一品，九地含羞吾得瞑。  

钱时　试墨  
玉藏顽石藕出泥，物以质就知者稀。  
世间找誉苦未定，楮君不言公是非。  

钱时　书感  
猣利者不可与谋义，怙私者不可与言公。  
蛮触胜负勍两角，肝胆乃在楚越同。  
阳清阳浊难同宫，弱水西流河汉东。  
洪河砥柱霜中松，中道而立能者从。  
凡百君子宜自爱，何苦下与琐琐争鸡虫。  
朝来满室生秋风，庭树两叶三叶红。  

钱时　蜀阜精庐无风自凉方欣然出户见生鸡将雏砌外  
檐葡净如洗，苍筤清且深。  
依岩自幽润，况无日影侵。  
亭午一升阶，忽若投凌阴。  
凉气飒以入，肃肃生衣襟。  
大火浮炎埃，虚堂抱云林。  
安得冰霜颜，听我山中吟。  
盘桓去未忍，砌外行山禽。  
一母将四雏，出没丛草阴。  
我非有驯德，渠自无机心。  
欣然归北窗，载弄南风琴。  

钱时　数日不登蜀阜梅盛开二首  
剩觉工夫通草对，略无闲暇问花神。  
国香早是将春到，也趁梅花候主人。  

钱时　数日不登蜀阜梅盛开二首  
一自梅边惹著春，山川草木顿精神。  
晚来风起香无际，认得香根有几人。  

钱时　双溪  
奔走衮雪夹中洲，声撼危栏趾欲浮。  
冷眼青山青不断，狂澜千古自争流。  

钱时　睡起  
雨浥蒲风晚更凉，数花檐卜净生香。  
高眠深稳清无梦，尽觉人间白昼长。  

钱时　睡起即事  
梦破幽窗午漏长，岁寒心事只寻常。  
一声谷鸟穿林出，数点梅花满院香。  

钱时　顺堂夜雨  
海棠初绽锦成林，多少人间富贵心。  
隽永一灯论语课，萧萧风雨夜堂深。  

钱时　岁除自语二首  
尽道今年岁运恶，谁知岁运不关渠。  
一斋深处深深坐，老眼如灯照古书。  

钱时　岁除自语二首  
尽道今年岁运恶，谁知最好是今年。  
夜光明月反散落，遗稿一朝成巨编。  

钱时　岁二日吴说卿座中初见古梅一花  
咫尺元宵剩放灯，翠红多少九衢尘。  
梅花不解新时样，初破风前一点春。  

钱时　岁寒缓步  
千叶梅花雪满堤，都将春付海棠枝。  
幽禽飞上栏干立，此意人间几个知。  

钱时　岁寒口占  
胸中元自有溪山，更著梅花竹石间。  
拭目诸公扶帝极，幽人有分一生闲。  

钱时　岁寒落成  
万间金屋苦嫌少，六尺茅亭宽有余。  
意惬即为真受用，世间荣谢不关渠。  

钱时　岁寒杂咏  
一把寒茅四柱亭，客来只道省经营。  
虽然受用无花巧，五十余年造得成。  

钱时　岁寒杂咏  
箨龙罗立已斑斑，亭锁梅阴翠屋间。  
王母飞轻频拂水，黄公声远暮还山。  

钱时　岁寒杂咏  
无窗无户四边空，月透疏林水透风。  
砌下嚘嚘鸣蟋蟀，细论心曲可山翁。  

钱时　岁寒杂咏  
森森多愿长琅玕，相伴山翁老岁寒。  
雨后箨龙添几许，儿童欢喜报来看。  

钱时　岁寒杂咏  
弯弓稍稍舒双肘，圆竹频频运两骭。  
觅得养生书一卷，只留梁上不曾看。  

钱时　岁寒杂咏  
笋入栏干曲透茅，青琅玕脱紫文苞。  
晚来拆草验生意，一夜能添二尺高。  

钱时　岁寒杂咏  
生疏只是自生疏，志若专时定不粗。  
世事从来不两大，莫教错了用工夫。  

钱时　岁月庭下  
秋花恰恰到秋中，透顶生香满院风。  
浪说霓裳天上曲，全家都在广寒宫。  

钱时　岁月庭下  
几年等得到花开，投老看花能几回。  
四树婆娑庭下桂，月明深夜更徘徊。  

钱时　踏月登山  
碧云缥缈月琳琅，更著岩花当户香。  
多少风光人不到，主人今夜此山堂。  

钱时　唐山赤县距修门不二百里土风俭朴专务桑麻余甚乐之成二绝  
深深涧谷唐昌县，莽莽桑麻古歙风。  
但得长官能阜俗，不消此外别言功。  

钱时　唐山赤县距修门不二百里土风俭朴专务桑麻余甚乐之成二绝  
每到西湖辄黯然，山川草木亦雕镌。  
如何咫尺唐山地，混沌犹存一罅天。  

钱时　桃村寄题三首  
春入桃村烂漫红，纷纷来觅武陵踪。  
武陵不在千山外，只在先生一笑中。  

钱时　桃村寄题三首  
白云深处锦成堆，游子逢春定一来。  
会得四时春不断，桃村何日不花开。  

钱时　桃村寄题三首  
处处桃花处处村，盎然天地一家春。  
不须更踏桃村路，只要桃村见主人。  

钱时　题方大夫家训  
中兴天子方御戎，长城万里张魏公。  
此时此家尽好武，抵掌一呼来幕中。  
幕中群雄肝胆烈，指顾关河日弹铗。  
若为岁晚归课儿，只说读书兴农业。  
定知万事俱弗如，岂直钥剑输毛锥。  
君不见二十七年耕草庐，出师一表汗青书。  

钱时　题唐昌尉廨足山楼三首  
夜犬无声彩棒闲，千岩万壑拥楼栏。  
朝来更有西山好，爽气何妨拄笏看。  

钱时　题唐昌尉廨足山楼三首  
云奔浪卷入帘钩，说著坡仙万户侯。  
剩觉足山看不足，几番烟雨上楼头。  

钱时　题唐昌尉廨足山楼三首  
营营求足竟何穷，一足能令万虑空。  
可但诗人供望眼，乾坤都在足山中。  

钱时　同汪信道过南塘  
平波漫漫拂垂杨，野草幽花满路香。  
杜宇初啼春未老，又扶山轿过南塘。  

钱时　脱窗间蜂有感二首  
病体今朝尚怯风，北窗深坐思融融。  
莫言袖手无勋业，顷刻窗间救十蜂。  

钱时　脱窗间蜂有感二首  
爱物仁民不两途，吾心到处是工夫。  
今夫天下为民牧，一日能全十命无。  

钱时　晚泊白塔桥约幼望吉甫小酌前韵  
风吹白浪十分晴，晚泊青溪二月春。  
千里客心归最急，可无杯酒唤同人。  

钱时　晚步即事  
晚行丛行下，群雀忽惊飞。  
一笑为回首，拈花上翠微。  

钱时　晚步上清宫坐栖真者久之用合溪韵  
坏砌颓檐竹数竿，一方深绿照人寒。  
此时别有真消息，不用清流引激湍。  

钱时　晚步溪上暑气亟回用端忞韵  
晚行沙渚亟回头，不比人间触热流。  
静听双蛙池上月，知心谁似海边鸥。  

钱时　晚霁  
斑驳天穿漏，惊奔浪叠空。  
山留宿雨碧，云受夕阳红。  
蚕麦关时务，莺花怯老翁。  
乾坤方寸地，今古一丝风。  

钱时　晚坐新亭对溪山有感二首  
莫道溪山阅世长，溪山今古几兴亡。  
金丹大药皆虚妄，别有长生不死方。  

钱时　晚坐新亭对溪山有感二首  
莫道壶中日月长，壶中日月只寻常。  
乾坤今古无穷妙，是我庭前一草芒。  

钱时　文峰讲行昏礼和起潜韵  
自是无人别是非，何曾此外更精微。  
一门济济今成俗，政要回头悟指归。  

钱时　文峰夜饮三首  
溪山回首昔人非，剩喜文峰拥翠微。  
尊俎笑谈春满院，不辞和月夜深归。  

钱时　文峰夜饮三首  
万事浮云过眼非，人间真乐尽稀微。  
从今一笑春风裹，未用吹箫月下归。  

钱时　文峰夜饮三首  
可怜绳墨窘韩非，说看神仙到紫微。  
办得一双无事眼，玉梅枝上看春归。  

钱时　闻儿辈举渔者言喜成古调  
鱼固人所欲，痰饮常忌此。  
兹晨一杯羹，食之乃大美。  
渔者包裹来，乐与我为市。  
儿辈问何故，秤平不亏尔。  
吾家自高曾，仁厚著闾里。  
一衡无两权，昭昭坦如柢。  
忆昔少年时，猎夫晨卖鹿。  
老干持衡出，忽尔非旧比。  
此岂我家风，责之怒裂眦。  
口腹诈求赢，宁我饿而死。  
忍割子孙肉，而以啖我齿。  
折衡谢猎圾，劳酒遣乃已。  
今余三十载，而得闻斯语。  
喜与同志言，书之诏孙子。  

钱时　闻里中蚕饥不肯食山桑成长句  
往年蚕老古乏食，采遍山桑无处觅。  
救饥恨不到口头，略无拣择和枝吃。  
今年叶亦未为荒，稍罗粉米寻山桑。  
掉头不肯吃，大似向来藜藿肠。  
山中连遭岁事恶，饿羸颠倒填沟壑。  
草根拔尽不能充，往往珍羞视藜藿。  
屈指于今能几时，日前仅饱非有余。  
问着只要青稈米，薄贱粟麦如沙泥。  
马鸣不应也时样，学尔愚氓恶情状。  
天公嗔尔警尔深，饱时忘却饥时心。  

钱时　闻子居近况  
十里溪山别两年，忽闻消息为欣然。  
把书檐下往来看，不觉人行到面前。  

钱时　蜗牛  
雨浥蜗牛绕砌行，与吾同乐本同生。  
挤排蛮触分疆界，可笑蒙庄自起争。  

钱时　无题  
临池绿树阴阴合，入竹黄花颗颗新。  
世外别无安乐国，寰中真有太平人。  

钱时　无题二首  
蜗角封疆几废兴，壶中日月尽分明。  
世间多少不平事，只有心平处处平。  

钱时　无题二首  
一分事实一分人，痛惜无人认得真。  
终日呶呶饶吻燥，中曾回首自家身。  

钱时　五日晨兴说既济彖殊惬因古调  
端平元年初复古，欢喜群生脱危阻。  
蚕香麦熟喧里闾，蒲糁艾花照樽俎。  
我本宜俗俗不宜，未学痴儿□蝇虎。  
朝来一撤既济户，此时欣然对端午。  

钱时　武昌澄道寺前溪上观鱼  
山溪清彻底，映日浮修鳞，  
人间汤鼎烹，见此一掬春。  
倚杖为欣然，长淮浩无垠。  
寄语溪上翁，可以观吾仁。  

钱时　溪南遇雨  
溪风飒飒雨霏霏，秋满苹汀独步归。  
丹噀园林棠叶老，锦缠篱落豆花肥。  
眼前风景依然在，个裹光阴得者稀。  
忆著岁寒云壑上，山禽对雨傍人飞。  

钱时　洗竹  
满地槐花有底忙，我无题目可商量。  
呼童遍洗庭前竹，冷眼相看到雪霜。  

钱时　喜见家山答守之二首  
风扫痴云作嫩晴，展开花柳一堤春。  
山山啼鸟如相识，飞向蓬窗认主人。  

钱时　喜见家山答守之二首  
喜见家山喜见晴，乾坤都属舞雩春。  
家山自是山无数，认得春风定可人。  

钱时　喜诸子所和诗盟歌俱有可采再用韵见意  
蛮触封疆日勍敌，金丹不疗膏肓疾。  
抖擞风埃发诗骨，参差头角崭然出。  
老夫所志在大雅，诸子政须勤帝籍。  
三叹变风我心恻，箾韶忍受淫哇屈。  
岂不见渭川千亩拂云长，前日手栽数寸碧。  
苟得其养终巨世，勿玩流光生厌射。  
世间浅者无远识，如兽系足鸟摧翼。  
伯乐眼空冀北群，汤鼎坐吊淮南虱。  

钱时　乡城长至怀双溪湖诸友  
去年客梦水云乡，六里桥东过一阳。  
此日山城怀旧友，暮江风起雁声长。  

钱时　小瓮瓶  
小瓮瓶，形模端正玉色明。  
乌聊山边才百文，见者叹赏不容声。  
乃知物无贱与贵，要在制作何如耳。  
轮囷如瓠不脱俗，虽玉万镒吾何取。  
王止二日闻斯言，欣然为赋瓮瓶篇。  
浊世愦愦随风旋，跖不夷谋吁可怜。  
百年气节一朝捐，身落粪壤心窬穿。  
岂不见齐田鲁季势薰天，万世之下箪瓢贤。  

钱时　晓雨  
一路悭悭五日晴，晓来烟雨又笼春。  
蓬窗只是添诗句，烟雨何曾恼得人。  

钱时　笑指轩  
笑指岩前石怪奇，几人来此认桃溪。  
回头便是桃溪路，莫向儿曹指处迷。  

钱时　谢守和章及先天之旨  
未消着眼到潜虚，那复谈经上石渠。  
会得先天无别旨，困眠饥饭更求余。  

钱时　辛簿赵尉夜语新亭二首  
老夫身世尽山林，门外红尘没膝深。  
有底一般闲快活，光风霁月夜论心。  

钱时　辛簿赵尉夜语新亭二首  
纷纷门外走红尘，底是人间快活人。  
未判两仪先太极，直须端的自家身。  

钱时　新晴  
宿云穿日薄，商略作新晴。  
燕子先期社，海棠今日春。  
溪山双白鬓，天地一闲身。  
无语东风裹，飞花乱扑人。  

钱时　新亭薄暮  
读罢羲经笑倚空，蜀溪溪上蜀溪翁。  
诗成断雨流云外，人在光风霁月中。  

钱时　新亭风玉与安素相应  
的然同德定同声，鼓瑟吹竽尽未平。  
悬玉两窗非有约，如何风动一齐鸣。  

钱时　【勀　01】　新亭观菊二首  
碧天无际细浮香，浅白深黄未著霜。  
莫恨花开秋句晚，晚秋方是好风光。  

钱时　新亭观菊二首  
日融香暖闹枝头，红砌回环看不休。  
莫把此花容易看，东篱无菊不憀　秋。  

钱时　新亭落成  
峭壁擎空不偶然，自从开辟我周旋。  
放开西北三边地，托起东南一片天。  
得句谩酬康节韵，知音未断伯牙弦。  
太平风蕗真堪老，不属枯禅不属仙。  

钱时　新亭晚步  
单衣轻箑晚徘徊，嫩绿深红锦作堆。  
杨柳溪头风力软，腾腾飞絮过墙来。  

钱时　徐簿饷乌饭八月八日  
红姜黑饭荐珍羞，愧尔瞿昙老比邱。  
先圣儿孙今满地，有人能记诞弥不。  

钱时　许由亭其来远矣名以名之非便也下有白牛桥洗耳滩皆当时事宜揭之以  
尧舜相传自执中，一瓢赢得迈高风。  
白牛桥下沧浪水，应洗人间万古聋。  

钱时　宣城琴高之名甚著转送四方甚珍品也比得之乃乡间桐鱼耳一笑而赋二  
春网琴高长藋茅，宣城风物剩浮夸。  
蜀溪岁岁桐鱼工，堪恨无人唤药查。  

钱时　宣城琴高之名甚著转送四方甚珍品也比得之乃乡间桐鱼耳一笑而赋二  
大蕊真成九灶火，小鲜何事一杯羹。  
终然不免名为累，岁岁琴高入鼎烹。  

钱时　雪夜冯周二兄来小酌诗呈仓使  
朔风吹玉满天涯，旷望平林处处花。  
袖手冬窝无事客，不分疆界是谁家。  

钱时　雪夜冯周二兄来小酌诗呈仓使  
入夜同人为我来，旋寻香味小衔杯。  
满堂和气虽云乐，怕有人间暖未回。  

钱时　雪中呈陈参政及检详兵部二丈二首  
中原赤子帝王州，坦腹何时缚蔡酋。  
闻道铁衣寒彻骨，边臣应赐紫茸裘。  

钱时　雪中呈陈参政及检详兵部二丈二首  
虽然袖手老山林，禹稷颜回共此心。  
但得有生皆挟纩，不妨闲抱岁寒琴。  

钱时　雪中观梅  
莫嫌梅影太清寒，试向冬窝带雪看。  
自是一般相茹入，无诗恰莫近栏干。  

钱时　野翁亭  
不住清溪不住山，野翁来信两翁间。  
非丝非竹虽云乐，乐在溪山未是閒。  

钱时　夜半观潮  
月夜舟如天上坐，极目更无山一个。  
海神夜半忽出奇，雷鼓长驱雪山过。  

钱时　夜观汝溪二侄象棋四首  
对河车马夜枰棋，活路经营尽入思。  
虑患谋身每如许，不应容易落便宜。  

钱时　夜观汝溪二侄象棋四首  
覆雨翻云着一争，分明死地要求生。  
如何自有转身路，苦向人间险处行。  

钱时　夜观汝溪二侄象棋四首  
伏险藏机深复深，旁观袖手独沈吟。  
忍将局上閒棋子，碍却怡怡兄弟心。  

钱时　夜观汝溪二侄象棋四首  
怡怡夜语自天和，棋罢令人感慨多。  
同室不须分楚越，萧墙何事动干戈。  

钱时　夜索熟水甘甚  
呼童夜半一杯汤，盎盎天和入肺肠。  
咽正滑时即挥去，人间此意细思量。  

钱时　夜坐一斋偶成  
出态炎凉反覆易，交情贵贱死生殊。  
双眸炯炯碧天阔，霁月光风夜读书。  

钱时　谒陆宣公双湖新祠  
奏稿倘能安国步，投荒何敢爱家林。  
双湖万顷湖天月，长与先生照赤心。  

钱时　谒武肃王庙一绝呈汪帅卿  
干戈五纪乱如烟，吴越生成八十年。  
遗像尘昏碑露立，三间败屋独萧然。  

钱时　谒浴  
京尘满面更新晴，暖得人来分外春。  
手掬温泉聊一洒，先生元是出尘人。  

钱时　一斋夜坐  
尽觉山中日月长，何心更梦白云乡。  
池塘夜滴梅花雨，墨坐占城一瓣香。  

钱时　宜楼晚望  
宜楼望芝山，浅浅平林出。  
芝山望宜楼，隐隐苍龙脊。  
楼中妙景山不知，山外有山楼不宜。  
老眼西风没疆界，一时倾入囊中诗。  

钱时　义猫行  
我家老狸奴，健捕无其比。  
去年能养兄，二男而一女。  
种草不碌碌，趫捷俱可喜。  
策勋到邻家，高卧不忧鼠。  
今年女子七，母复诞三字。  
三子乳有余，七子不易耳。  
颇似相轸念，抱弄时相乳。  
依依同气恩，仿佛见情理。  
一日忽衔子，来同七子处。  
薰然如一家，杂乳无彼已。  
天地即我心，万物非异体。  
一日脱边幅，此外无别旨。  
嗟彼胡不仁，形骸分尔汝。  
同类日相伤，呀然矜爪觜。  
探巢攫胎卵，吞噬不知止。  
但见已子肥，遑恤他子死。  
猫也本虎属，能为义士举。  
作诗传世间，一兽有如此。  

钱时　萤  
一点晖晖落扇间，欲飞还扑近栏干。  
乾坤日月光明藏，莫作书边冷眼看。  

钱时　用前韵答起渊  
一念能回百念非，直须端的道心微。  
暮春曾点缘何事，千古寥寥独咏归。  

钱时　用樵侄渔舟韵  
乐天知命吾付求，粗缯大布心休休。  
小山松桂岁寒友，一日不见中三秋。  
白云岩上飞相逐，白云岩前一窗足。  
秋花未落春花开，办得工夫万宠辱。  
长安贵人争轻肥，高桅大柁去复来。  
岂不见渔好生涯，受用不尽一瓜皮，  
炙手可热渠得知。  

钱时　用守之盟七友歌韵示诸子  
学兵须学兵无敌，学医须学医无疾。  
学诗须学诗无邪，绝义世间非浪出。  
长虹顷日天与力，枯肠正好耕六籍。  
舞雩千载咏而归，小枝文章那可屈。  
蜀阜家风日日奇，万竹深园暮天碧。  
朱丝好鸟菜幽唘，迭奏黄钟与无射。  
儿曹作计终自爱，莫把榆枋碍云翼。  
康节有言良足珍，衣到弊到多虮虱。  

钱时　游齐山仓使遣赠长歌和韵  
昔来阳未复，倏觖今大壮。  
颇复怀兹游，山山日环乡。  
雪多春较涩，寒力花难王。  
晨兴起和羹，御风飒然往。  
嵌空互出奇，峭立屹并里。  
应接不暇瞬，跬步即异状。  
明游俱可人，心惬有余况。  
寄隐定何许，醒翁本无相。  
浑浑太古前，此巧岂天匠。  
天亦莫能名，谁欤实开创。  
妙空与上清，可笑渠汝诳。  
绣春最孤绝，势压翠微上。  
一带抹长江，群雉拱千嶂。  
超览妙无涯，天地入吾量。  
畴能事劖镌，琐琐较真妄。  
所乏者古木，无木更虚旷。  
蛮触战封疆，鸡虫争得丧。  
坐缚万古痴，无病自生恙。  
好是两忘猜，不劳费监谤。  
载弄阳春曲，万汇同盎盎。  
长歌卷雪腴，颇恨阻搜访。  
此事属癯仙，公勿多怊怅。  
东山挂游屐，皇猷赖公畅。  
玉堂深复深，夜植青藜杖。  

钱时　有送大本渊明菊者成长句  
丹叶萧萧秋萧萧，有人来献渊明菊。  
渊明千古自高风，岁岁寒花照空谷。  
金钿圆簇玉葳蕤，恥然彭泽归来时。  
归来可是知几早，不肯为米归犹迟。  
老夫家住深山裹，彭泽知字在何许。  
本不曾出不须归，冷面相看但欢喜。  
况此妙绝难可名，不识何者为渊明。  
与客绕花行复坐，一声幽鸟花前过。  

钱时　余与吕守之买舟西归林常甫吴清淑吕伯起出饯江楼古调以别  
两角勍触蛮，八荒等兄弟。  
人生天地间，贵在情义耳。  
嘉禾二三友，一见倾底裹。  
春风散天和。非彼亦非此。  
清淑温以直，常甫正而美。  
东涉金沙雪，西挹钱塘水。  
舟泛月双湖，辔联松九里。  
冬春朔四换，追随实终始。  
宣桥岁云暮，乃复得伯起。  
颀然出玉山，臭味林吴似。  
修门亦旬月，朝夕相料理。  
饯我江上楼，楼栏豁天宇。  
海山渺无际，呼吸入窗风。  
长鲸骇高浪，卷舒在吾趾。  
风帆擘天出，揖别苦无语。  
共挽春江涛，洒作苍生雨。  

钱时　渔浦夜雪怀季敭  
季敭欲我来山阴，季思欲我归严陵。  
严陵山阴两无住，来去於我如浮云。  
飞雪漫漫浙江暮，朔风吹船渔浦渡。  
咫尺不到兴有余，底须夜出山阴路。  
东华尘土缁人衣，顾瞻禹穴何巍巍。  
克艰一言万世师，季敭季敭何时归。  

钱时　与客步月坐涧中石上  
林遍山深一罅天，临流跌坐月娟娟。  
此时妙音谁能领，绕石琅琅走涧泉。  

钱时　渊明菊盛开看之不厌  
金粟蟠心玉作团，渊明千古寄高寒。  
苦无嘉客同清赏，终日凭栏尽自看。  

钱时　袁尚右座中王屯田出与可竹甚奇归成古调  
郎星聚头金地麓，十月夜堂春昱昱。  
屯田博古到名画，座上忽展牛腰束。  
我生不识须菩提，薛鹤杨梅姑置之。  
寒桃八幅奇更伟，上有巴中与可题。  
苍蛟滑走石诘曲，铁钩怒扫联蛇腹。  
欹风洒雨清逼人，恍疑身在筼箉谷。  
十寻双干剑拔雄，笔力有尽意无穷。  
冥冥上与风霆会，拭目变化洪陂龙。  
长忆东坡一转语，与可德人非画史。  
轮囷写出岁寒心，政要诸公相料理。  

钱时　早步庭前  
顷刻苏枯不费工，老夫何苦卧龙公。  
萧萧金凤枝头雨，一夜花开无数红。  

钱时　赠浮梁汪易数  
八八相催尽不穷，乾坤日月总包笼。  
行年谁道今朝定，定在庖牺一画中。  

钱时　赠浮梁汪易数  
君诗衮衮生蓍后，吾事昭昭未画前。  
一笑相逢秋色裹，双溪风月蜀溪边。  

钱时　赠墨工  
客来投我一点漆，快汲清泉洗端石。  
晴窗净几试一挥，错落精神光照日。  
如此妙质奇复奇，变化纵横随所施。  
可怜自有不自宝，日用纷纷谁得知。  
愿言莫染荒唐辞，亦莫随俗供妍媸。  
杂学支离二各载，汗牛充栋终何为。  
由来此物自神圣，妙不可言那可尽。  
分明宇宙在毫端，万古糊涂人不信。  

钱时　赠日者  
世上痴儿爱官职，买山不作千金惜。  
乌囊费尽铁鞋穿，近在方寸人不识。  
公卿将相无时无，安得生贤为楷模。  
嵩岳降神尼毓圣，此倘有地君其图。  

钱时　乍晴前韵  
翻手飞帘拗作晴，重重放出锦溪春。  
东君於我故青眼，天地中间有此人。  

钱时　张明发有问用前韵谢之  
本自光明不费灯，个中元不隔微尘。  
如何曾点归来后，千古无人解咏春。  

钱时　真应庙  
浪夸骑鹤上清都，滴露研硃自壮图。  
海内不蒙君子泽，独遗石碣溉丹湖。  

钱时　枕上二首  
勿言暗室暗沉沉，降陟无非上帝临。  
瞒得世间人不见，直须瞒得自家心。  

钱时　枕上二首  
自心有过有谁知，看此初萌一念时。  
一念不分真与妄，十分伶俐十分痴。  

钱时　治径  
草迷三径绿芊芊，可是山翁懒得便。  
直自酴醾花去后，不曾行到大门前。  

钱时　稚女谈命有感  
韩将军出金钥班，调官挈家来西山。  
嗟哉厉鬼不汝贷，一妻二女何间关。  
失身醉仙漫糊口，不知命落醉仙手。  
娇少年才十二三，敲金便着红尘走。  
忆昔干戈多乱离，草间公卿儿女啼。  
但愿吾皇有道守四夷，未消琐琐且为将军悲。  

钱时　中秋约子温兄子山弟小酌一展寿庆两大字赋长句  
前年齐山得寿字，体势端方嵩岳峙。  
今年包帚书庆图，更觉龙骧而虎踞。  
今我幸为尧舜民，贤者送似生精神。  
寿匪自天实由我，庆果何物宁缘人。  
西风缥缈中秋节，满院岩花香正冽。  
团坘兄弟小持觞，二字一展相娱悦。  
安得突兀起高堂，名以寿庆当中央。  
吾三人者和且康，年年此日岩花香。  

钱时　舟中卧听守之读皇宋诗  
一转船头便是归，蓬窗初煖睡偏宜。  
略无梦到华胥国，枕上听歌圣宋诗。  

钱时　竹所见梅  
岁华冉冉走尘沙，望看家山便仙家。  
竹所夜深风戛玉，道人消坐共梅花。  

钱时　竹所睡起偶成书呈谢守之  
万竹中通两牖虚，红尘炎暑不关渠。  
幽人日用底难办，一榻午风清有余。  

钱时　筑岁寒亭  
曲径方池竹几竿，诛茅脔石要谁看。  
王侯第宅连云起，无此闲亭号岁寒。  

钱时　子山弟因病有感喜成长句  
本支兄弟十一人，眼前仅有六人存。  
于中少者亦头白，世事短长难具论。  
老兄年来苦多疾，安乐窝中且将息。  
肯复营营供物奴，颇闻吾弟今得力。  
是身出没如云浮，弹指百年谁转头。  
死生富贵自天命，本无一事吾何求。  
我闻旡妄不须药，君行有眚君应觉。  
鴒原未用忧急难，且来伴我山中乐。  

钱时　自述九首  
山翁何处是便宜，正是晴窗睡足时。  
庭户无人春寂寂，入帘幽鸟语高低。  

钱时　自述九首  
山翁何处是便宜，正是冬窝独坐时。  
不是惺惺强无事，实无个事可思为。  

钱时　自述九首  
山翁何处是便宜，正是池边独立时。  
一饷柳风轻拂面，婆娑斜日弄金丝。  

钱时　自述九首  
山翁何处是便宜，正是凭栏晚眺时。  
忽地小桃当面笑，著何言句可酬伊。  

钱时　自述九首  
山翁何处是便宜，正是西郊散脚时。  
天地春风和气裹，绿扬堤上瘦筇枝。  

钱时　自述九首  
山翁何处是便宜，正是溪头雨足时。  
水鸟傍人飞又去，一湾新绿绕长堤。  

钱时　自述九首  
山翁何处是便宜，正是吟边得句时。  
长向升平风露裹，满天和气属吾诗。  

钱时　自述九首  
山翁何处是便宜，若个便宜合属谁。  
千古英雄夸好手，到头都没个人和。  

钱时　自述九首  
毫分缕析较便宜，若个便宜总不知。  
总是自家家裹事，十分明白十分疑。  

钱氏　诗一首  
士悲秋色女怀春，此语由来未是真。  
倘若有情相眷慈，四时天气总愁人。  

钱氏　题壁  
落日西风照楚关，断魂残魄吊衰颜。  
自从鸿鹄分飞后，无复鸳鸯并枕间。  
腕玉瘦宽金缕袖，鬓蝉慵掠翠云鬟。  
秋天冬暮风雪寒，对镜懒把金蝉簇。  
梦魂夜夜到君边，觉来寂寞鸳衾独。  
此时行坐闲纱窗，忍泪含情眉黛蹙。  
古人惜别日三秋，不知君去几多宿。  
山高水阔三千里，名利使人复尔耳。  
昔年曾拨伯牙弦，未遇知音莫怨天。  
去年又奏相如赋，汉殿依前还不遇。  
时人不知双字讹，平川倏忽风波起。  
当时南宫报罢音，教妾沉吟杵中心。  
为君滴下红粉泪，红罗帐裹湿鸳衾。  
愤愤调琴蝉鹊噪，默默吟诗怨桂林。  
千调万拨不成曲，争奈胸中气相掬。  
千思万想不成诗，心如死灰谁得知。  
料得君心当此际，事国繁华闲田地。  
朝朝暮暮望君归，日在东隅月在西。  
碧落翩翩飞雁过，青山切切子规啼。  
望尽一月复一月，一见音容寸肠结。  
又闻君自河东来，夜夜不教红烛灭。  
鸡鸣石唳侧耳听，寂寂不闻车马音。  
自此知君无定止，一片情怀冷如水。  
既地黄耳寄家书，也合随时寄雁鱼。  
日月逡巡又一年，何事归期竟杳然。  
鲛绡裛遍相思泪，眉黛无心画远山。  

钱世雄　句  
黄泥坂西春欲回，雪堂万木连云栽。  

钱舜选　纪梦  
翠峰嵯峨三十六，寒泉落空响哀玉。  
甽花石路势索纡，玉阑干护修筠绿。  
雪髯老人负紫瓢，金丝尘尾遥相招。  
红螺酌酒湛碧，坐倚苍石吹洞箫。  
孤鹤来传天上诏，老人挽余偕一到。  
飘飘高峰凌青冥，直过罡风履黄道。  
祥光楼阁倚峥嵘，神虎守关森卫兵。  
双阖朱扉忽微启，中有灵官来远迎。  
绛衣持斧立丹陛，玉皇手中玉如意。  
云環风瑟自宫商，天声清越非人世。  
帝旁青童传帝宣，文华宫中呼谪仙。  
谪仙雇余笑且言，子宜亟反来他年。  
探怀赠我五色笔，子当宝之慎勿失。  
浓香氤氲迷帝所，长揖老人下西庑。  
身从日月上头行，俯视斗杓分子午。  
云气相随步武生，过耳但觉松风鸣。  
觉来握笔纪佳梦，月明楼鼓过三更。  

钱舜选　景定癸亥特旨以布衣陈随隐除东宫掌书作贺之  
吟笔何须管用银，日供譶述圣恩新。  
只今已脱凡尘去，便作金丹换骨人。  

钱舜选　景定癸亥特旨以布衣陈随隐除东宫掌书作贺之  
夜泛孤篷载月船，静搜吟料六桥边。  
诗成上达宸聪了，流落人间到处传。  

钱舜选　示侄  
才过中年百念轻，独于风月未忘情。  
贫将入骨诗方好，事不萦心梦亦清。  
万卷难图金马贵，一篷当与白鸥盟。  
幸然不作诸侯客，犹恐江湖说姓名。  

钱舜选　书壁  
数椽成小隐，游息在其间。  
贫者易为乐，贵人难得闲。  
水云怀笠泽，梅月梦孤山。  
久矣疏书卷，为儒亦强颜。  

钱舜选　闲居  
年来百懒惟便静，幽事相关亦有时。  
窗上纸因晴日补，槛边花趁小春移。  
夜先休息关门早，晓不趋承出户迟。  
消遣余生只如此，好怀正不要人知。  

钱舜选　项羽  
项羽天资自不仁，那堪亚父作谋臣。  
鸿门若遂樽前计，又一商君又一秦。  

钱舜选　赠简竹屋  
山房幽洁处，桃李不能春。  
独与此君子，一如吾故人。  
林空风有韵，影静月无尘。  
肝肺皆冰雪，吟来字字新。  

钱舜选　舟中  
一舸乘风便，飘然疾似梭。  
水乡秋雨足，茅舍夕阳多。  
野色伤衰草，湖声泣败荷。  
乱鸦归宿处，人唱牧牛歌。  

钱惟济　灯夕寄献内翰虢略公  
峣阙翚飞河汉傍，勾陈遥认赭袍光。  
九枝火树连金狄，万里霜轮上碧珰。  
匝地行车珠纲细，照光晨燎紫沈香。  
祗开鳌岭神仙客，再拜云边捧寿觞。  

钱惟济　护国寺  
穹窿台岳压重溟，中起青鸳接福庭。  
新好天花经雨坠，清凉甘露隔宵零。  
金绳界道连飞布，碧树周阿绕翠屏。  
异日功成解缨去，伫期同撷五芝馨。  

钱惟济　句  
晓陌壶浆满，春风骑吹长。  

钱惟济　句  
庭下焚香连宿雾，林间鸣佩起栖鸾。  

钱惟济　句  
凤箫通碧落，星石辨灵源。  

钱惟济　苦热  
苹末风休飞阁深，亭亭日御渐流金。  
火云接影横银汉，水鸟无声下翠阴。  
渴想孤山同饮露，烦思楚殿独披襟。  
柘浆粔籹都无味，卫玠清羸欲不任。  

钱惟济　送從进长老归天台  
枢府多年识相毫，又飞钚锡出神舦。  
霞标起处瞻鸳刹，风信平时过鹭涛。  
月露空濛迷桧楫，天香芬郁湿兰袍。  
道猷法窟從兹始，应歶吾生空二毛。  

钱惟济　夜讌  
清讌夜何其，南亭露欲晞。  
蹁跹霞袖舞，潋滟羽觞飞。  
镂榩摇花落，金珰照月辉。  
瑶光未西落，休赋醉言归。  

钱惟演　别墅  
别馆斗城傍，斜轩映曲房。  
苍头冠绿帻，中妇织流黄。  
复道登平乐，期门集未央。  
意钱梁冀宅，挟瑟莫愁堂。  
走马章台柳，停车陌上桑。  
彀弓随宝障，投辖付银床。  
出戴繁星急，归冲细雨忙。  
曾过阿君宿，醉舞起跳梁。  

钱惟演　成都  
武侯千载有遗灵，盘石刀痕尚未平。  
巴妇自饶丹穴富，汉庭还责碧砮征。  
雨经蜀市应和酒，琴到临邛别寄情。  
知有忠臣能叱驭，不论云栈更峥嵘。  

钱惟演　初秋属疾  
蜜房初满石榴红，秋意先侵玉井桐。  
薤簟自凭南郭几，縠巾犹卧北窗风。  
云迷候雁辞遥塞，露湿飞萤起暗丛。  
病已不须传七发，粉牋香墨寄诗筒。  

钱惟演　此夕  
曲琼斜挂影沉沉，火齐屏风六曲深。  
春瘦已宽连理带，夜长谁有辟寒金。  
珠抛月浦空涵泪，琴怨兰堂漫寄心。  
碧玉可能攀贵德，阮郎追骑更駸駸。  

钱惟演　灯夕寄献内翰虢略公  
峣阙翚飞河汉傍，钩陈遥认赭袍光。  
九枝火树连金狄，万里霜轮上碧珰。  
匝地行车珠网细，照天晨燎紫沉香。  
祇闻鰲岭神仙客，再拜云边捧寿觞。  

钱惟演　登师欲东归因成五言  
谁谓元戎幕，今同长者家。  
一音闻说法，五叶见开花。  
久住生车耳，因闲长道牙。  
方期注金策，休梦赤城霞。  

钱惟演　赋竹寄李和文公  
瘦玉萧萧伊水头，风宜清夜露宜秋。  
更教仙骥傍边立，尽是人间第一流。  

钱惟演　公子  
莲勺交衢接荻园，来时十里一开筵。  
歌翻南国桃根曲，马过章台杏叶鞯。  
别殿对回双绶贵，后门归夜九枝然。  
閒随翠幰欹乌帽，紫陌三条入柳烟。  

钱惟演　馆中新蝉  
冉冉光风泛紫兰，新声含怨日新残。  
自怜伴雀成团扇，谁许迎秋集武冠。  
委蜕亭皋随木叶，飞緌云表拂仙盘。  
青葱玉树连金爵，不觉醯鸡竞羽翰。  

钱惟演　汉武  
一曲横汾鼓吹回，侍臣高会柏梁台。  
金芝烨煜凌晨见，青雀轩翔白昼来。  
立候东溟邀鹤驾，穷兵西极待龙媒。  
甘泉祭罢神光灭，更遣人间识玉杯。  

钱惟演　和司空相公假山  
劚得古云根，苍苍藓痕布。  
丛倚状峰岚，霏微起烟素。  
参差衡霍列，巉崒虬龙聚。  
挥扇动林风，飞香暗岩户。  
谁言盈尺内，自有青霄路。  
相君机务閒，玩此怀真趣。  
兴似东山归，境对曹溪悟。  
美矣仁智心，良哉圣明辅。  

钱惟演　荷花  
水阔雨萧萧，风微影自摇。  
徐娘羞半面，楚女妒纤腰。  
别恨抛深浦，遗香逐画桡。  
华灯连雾夕，钿合映霞朝。  
泪有鲛人见，魂须宋玉招。  
凌波终未渡，疑待鹊为桥。  

钱惟演　鹤  
碧树阴浓接玉墀，几年飞舞伴长离。  
天渊风雨多秋意，辽海烟波失旧期。  
自许一鸣闻逈汉，可随三匝绕空枝。  
从来腐鼠何曾顾，不似鵷雏枉见疑。  

钱惟演　护国寺  
峻极压沧溟，清居聚百灵。  
重门深閟邃，绝涧远湛冥。  
客问无生法，人游不死庭。  
何当谢簪组，鸟道驾飞{左车右令}。  

钱惟演　怀旧居  
武夷仙坛接里闾，琴堂水阁半凌虚。  
竹林旧享铜盘食，门巷今容驷马车。  
楚国大言登宋玉，汉家答诏用相如。  
未知笳鼓归何日，空锁鱣庭春草疏。  

钱惟演　怀天台进禅师  
默坐理情条，虚斋息众嚣。  
寰区指稊米，身世谕芭蕉。  
雨任阶生藓，风嫌树有瓢。  
惟思白莲社，他日许相招。  

钱惟演　寄灵仙观舒职方学士  
方瞳玄鬓粉闱郎，绛阙斋心奉紫皇。  
徵士高怀云在岭，骚人秋思水周堂。  
闲园露草开三迳，灵宇华灯烛九光。  
知有美田堪种玉，几时春渚逐归艎。  

钱惟演　槿花  
绮霞初结处，珠露未晞时。  
宝树宁三尺，华灯更九枝。  
亭亭方自喜，黯黯却成悲。  
欲作处烟散，犹怜反照迟。  

钱惟演　禁中庭树  
紫闼分阴地，凡条擢秀时。  
高枝接温树，密叶覆辛夷。  
夜影瑶光接，晨英玉露滋。  
乘春好封殖，为赋角弓诗。  

钱惟演　句  
卷衲城钟断，搘筇岳雨寒。  

钱惟演　句  
金牛此地通巴栈，黄鸟当时颂汉臣。  

钱惟演　句  
高为天一柱，秀作海三峰。  

钱惟演　句  
戈矛巡雾夕，铙鼓宴萧晨。  

钱惟演　句  
汉帜随移帐，燕鸿伴解鞍。  

钱惟演　句  
画凤仙楹远，涂雌郡阁閒。  

钱惟演　句  
坐激鲜飙湘竹晓，树含凉雨越禽归。  

钱惟演　句  
东南地迥宵烽息，西北楼高晚望迷。  

钱惟演　句  
宿舍孤烟起，行衣梦雨凉。  

钱惟演　句  
朱饰两轮巡属邑，案留双笔在中台。  

钱惟演　句  
置酒军中乐，闻笳塞上情。  

钱惟演　句  
正好睡时行十里，不交谈处饮三杯。  

钱惟演　句  
云容忽变千峰险，草色相沿百带长。  

钱惟演　句  
羽毛襄野驾，宴喜鲁郊氏。  

钱惟演　句  
鱼尾故宫迷草树，龙鳞平隰自风烟。  

钱惟演　句  
已回邻面三年粉，又结寒丝几茧冰。  

钱惟演　句  
雪意未成云着地，秋声不断雁连天。  

钱惟演　句  
小雨郊原连苦雾，夕阳楼阁照丹枫。  

钱惟演　句  
五马持山节，三衣对水田。  

钱惟演　句  
鹤伴鸣琴公事晚，鸟惊调角戍城秋。  

钱惟演　句  
厅前捉到须依法，合内盛来定付厨。  

钱惟演　句  
客亭厌见名长短，村酒那能辨圣贤。  

钱惟演　句  
平槛晓波吴榜渡，绕城春树越禽飞。  

钱惟演　句  
离人南浦多春草，越鸟栖枝有早梅。  

钱惟演　句  
笠重吴天雪，鞋香楚地花。  

钱惟演　句  
刘伶醉夜梅花地，海客仙槎粉水天。  

钱惟演　句  
绿野桑麻连四水，黄堂歌吹拥千兵。  

钱惟演　句  
沃野桑麻涵细雨，严城鼓角送斜阳。  

钱惟演　句  
平河千里经春雪，广陌三条尽日风。  

钱惟演　句  
思满离亭酒，魂惊客舍乌。  

钱惟演　句  
轻飙使车远，明月直庐空。  

钱惟演　句  
日上故陵烟漠漠，春归空苑水潺潺。  

钱惟演　句  
深沉蛛网通归梦，紫翠春山接去舟。  

钱惟演　句  
神庭古柏啼乌起，斋室虚帘宿雾通。  

钱惟演　句  
疏钟静起军城晚，华表双高水国秋。  

钱惟演　苦热  
赫日烘霞斗晓光，双文桃簟碧牙床。  
频倾蜜勺宁蠲渴，久捧冰壶未觉凉。  
雪岭却思随博望，风窗犹欲傲羲皇。  
更怜乳燕翻飞处，深入卢家白玉堂。  

钱惟演　泪二首  
鲛盘千点怨吞声，蜡炬风高翠箔轻。  
夜半商陵闻别鹤，酒阑安石对哀筝。  
银屏欲去连珠迸，金屋初来玉筋横。  
马上悲歌寄黄鹄，紫台回首暮云平。  

钱惟演　泪二首  
家在河阳路入秦，楼头相望祇酸辛。  
江南满目新亭宴，旗鼓伤心故国春。  
仙掌倚天频滴露，方诸待月自涵津。  
荆王未辨连城价，肠断南州抱璧人。  

钱惟演　梨  
紫花青蒂压枝繁，秋实离离出上兰。  
东海圆珪无柰碧，嵰州甜雪不胜寒。  
已忧仙佩悬珠重，更恐金刀切玉难。  
自与相如解痟渴，何须琼蕊作朝餐。  

钱惟演　留题云门山雍熙院  
精舍依岩巘，香林结薜萝。  
崇台涵夕霭，危阁架春波。  
净馔供蒲塞，真诠译贝多。  
几时辉昼锦，松下驻鸣珂。  

钱惟演　柳絮  
三月江南花渐稀，春阴漠漠雪霏霏。  
章台街里翩轻吹，灞水桥边送落晖。  
陆凯传精梅暗落，韩凭遗恨蝶争飞。  
诏书漫道吹纶薄，谁见纷纷上客衣。  

钱惟演　明皇  
山上汤泉架玉梁，云中复道拂瑶光。  
丝囊暗结三危露，翠幰时遗百和香。  
枉是金鸡亲便坐，更抛珠被掩方床。  
匆匆一曲凉州罢，万里桥边见夕阳。  

钱惟演　南朝  
结绮临春映夕霏，景阳钟动曙星稀。  
潘妃宝钏光如昼，江令花牋落似飞。  
舴艋凌波朱火度，觚稜拂汉紫烟微。  
自从饮马秦淮水，蜀柳无因对殿帏。  

钱惟演　七夕  
紫天银水渡辛夷，藻帐雕屏解佩时。  
金朔窗中窥阿母，小姑堂上忆兰芝。  
初宵已有穿针乐，欲曙还成弄杼悲。  
若比人间更肠断，万重云浪寄微辞。  

钱惟演　清风十韵  
溽暑迎秋尽，凉飔逗晓回。  
起蘯初淅沥，猎桂更徘徊。  
欲引长烟素，微飘画烛煤。  
坠桐侵玉井，拂柳度章台。  
已觉云翘动，还惊月幌开。  
鲛帘移乱影，瑶瑟泛余哀。  
扇掩藏鸾羽，荷倾侧露杯。  
正当河正界，不待雨东来。  
自好抟垂翼，宁劳起死灰。  
楚宫谁第赋，宋玉最多才。  

钱惟演　秋夕池上  
珪月上金塘，烟容带水光。  
朱华接兰坂，绿荇溢鱼防。  
丛暗禽栖密，林疏露下凉。  
秋怀已潘鬓，无柰更啼螀。  

钱惟演　秋夜对月  
颢气中秋正，明河左界长。  
桂孤香易散，蚌冷泪先汪。  
飞盖倾兰坂，鸣琴厌烛房。  
玉盘浮浩露，素绠冰寒浆。  
浪白江连楚，风凄笛怨羗。  
庾楼聊顾慕，潘省更悲凉。  
雪漫夸圆璧，珠休号夜光。  
嫦娥悔孀独，空见海生桑。  

钱惟演　珊瑚笔格  
蕴粹沧波远，搜奇铁网劳。  
柔条钻火树，丽景夺星旄。  
丛倚栖油几，枝疏荐兔毫。  
宝跗光互映，翠匣价相高。  
鉤谩标祥谍，人须咏楚骚。  
休将铁如意，碎击为争豪。  

钱惟演　上巳玉津园赐宴  
汉家传洛欣，楚俗泛兰泉。  
玉液初颁酒，金盘屡击鲜。  
珥彤寻竹御，倾盖集芝廛。  
锦羽翻晴旭，霞英落暖烟。  
雅音和舜乐，睿泽洽尧天。  
更听承云曲，同歌在镐年。  

钱惟演　始皇  
天极周环百二都，六王钟锯接刘苏。  
金椎漫筑甘泉道，匕首还随督亢图。  
已觉副车惊博浪，更携连弩望蓬壶。  
不将寸土封诸子，刘项由来是匹夫。  

钱惟演　枢密王左丞宅新菊  
贺燕翻飞地，灵芳茂遂时。  
阴连桃李径，润接凤凰池。  
夕照挥金葆，轻风拂翠蕤。  
露珠清自泎，烟素引还披。  
西颢霜虽劲，南荣暖更滋。  
撷芳多楚泽，得地胜陶篱。  
味可登兰籍，香应夺桂旗。  
愿公长却老，宴寝奉琼扼。  

钱惟演　霜月  
霜月正如钩，临池更上楼。  
沈侯新觉瘦，宋玉旧多愁。  
獭髓分膏密，鹅毛写恨稠。  
长怀寄归雁，归雁自悠悠。  

钱惟演　宋玉  
章华清宴重游陪，已有微词更有才。  
神女梦灵因赋感，屈平魂怨待招回。  
悲秋终古情难尽，障袂何时望可来。  
祇用大言君自许，景差无计上兰台。  

钱惟演　送禅照大师归越  
金刹杳霞扃，南风漾彩舲。  
吴天六幕远，越岫万螺青。  
龙篆霏雕像，鲸涛注净瓶。  
上方堪逈望，支策见春溟。  

钱惟演　送梵才大师归天台  
汉苑辞千柰，仙丘访五芝。  
汲瓶春溜满，卷裓晓云滋。  
望刹青龙起，观涛白马驰。  
红楼曾应制，佳句咏朝緌。  

钱惟演　送高学士知越  
粉署为郎鬓雪侵，酒酣风驶惜分襟。  
云迷水馆春旗润，树绕山城暝角深。  
下担挂钩传密意，渡江桃叶听遗音。  
孤莺啼罢芳心歇，倦翼因君忆故林。  

钱惟演　送客不及  
桥阔川长恨已多，斑骓嘶断隔云萝。  
遥山几叠迷朱旆，芳草经时驻玉珂。  
高鸟可能追夕照，绿杨空自拂微波。  
短辕白鼻何由得，目送层楼一雁过。  

钱惟演　送僧归护国寺  
曹溪有真嗣，是名大知识。  
得法三十年，堂堂坐岩石。  
忽徇云玺招，暂屈冥鸿翼。  
褰裳度王城，夙驾来军壁。  
陆泉正持戒，到溉方蔬食。  
晨炉藆蕁霏，夜榻氍毹积。  
金钵稻脂香，琼瓯茗花碧。  
高谈入幽固，默对探虚寂。  
学精西竺言，诗妙南朝格。  
与游欣雾润，鄙吝犹泉涤。  
遽忆五芝春，悠然理归策。  
伊予病且老，末景如驹隙。  
惭为中军帅，更玷台臣席。  
无功翊熙明，何力当优绩。  
莲社久栖心，华簪聊寄迹。  
愿辞食地封，永事弥天释。  

钱惟演　送僧归护国寺  
白道萦回彻上方，薰然风信满归航。  
五芝岩秀经行熟，千柰园深宴坐凉。  
吟久半轩移海日，定回诸壑散天香。  
忘年宝契由来厚，终谢繁缨捧钵囊。  

钱惟演　送僧归天宁万年禅院  
绝巘依沧海，疑君际紫氛。  
岩扉晴落雪，宝地昼生云。  
净馔芝房秀，深炉桂叶熏。  
宰官游未得，空愧北山文。  

钱惟演　送张无梦归天台山  
金庭霞标云半中，岩扉涧户凌太空。  
飘飘灵气际浮景，蝉蜕万物乘高风。  
吾君当天坐环极，物色异人方侧席。  
岂因垂钓识羔裘，不假张罗得凫舄。  
恩深况遇千龄旦，威颜咫尺隆宸盼。  
问政应同牧马言，临轩几动犹龙叹。  
方瞳玉骨本无羁，驰烟驭气思东归。  
江南芳草正无际，林下群莺犹乱飞。  
浮丘挹袂去何处，五芝同晓仙露晞。  
人间祕境不可识，千载宸章焕岩壁。  

钱惟演　无题  
绛楼初分麝气浓，弦声不动意潜通。  
圆蟾可见还归海，媚蝶多惊欲御风。  
纨扇寄情虽自洁。玉壶盛泪祇凝红。  
春窗亦有心知梦，未到鸣钟已旋空。  

钱惟演　无题三首  
误语成疑意已伤，春山低斂翠眉长。  
鄂君绣被朝犹掩，荀令薰炉冷自香。  
有恨岂因燕凤去，无言宁为息侯亡。  
合欢不验丁香结，只得凄凉对烛房。  

钱惟演　无题三首  
耿耿寒灯照醉罗，看朱成碧意如何。  
虎头辟恶无妨枕，犀角凉心更待磨。  
惟有幽兰啼月露，可将尺素託云波。  
山屏六曲归来夜，祇恐重投折齿梭。  

钱惟演　无题三首  
香歇环沉无限猜，春阴浓淡画帘开。  
有时盘马看犹懒，尽日投壶笑未回。  
蝶怨岂能重传粉，雉娇疑待更求媒。  
啼粧不治金翘闇，肠断温郎玉照台。  

钱惟演　戊申年七夕五绝  
乌鹊飞来接断云，祇贪清浅渡星津。  
不知一夜支机石，却属乘槎上汉人。  

钱惟演　戊申年七夕五绝  
玉露金河颢气凉，辛夷车转桂旗香。  
嫦娥可是多猜忌，不驻琼轮放夜长。  

钱惟演　戊申年七夕五绝  
一岁佳期一夕过，羽旗云盖涉微波。  
明朝若寄相思泪，玉枕金茎得最多。  

钱惟演　戊申年七夕五绝  
青鸟当时下紫云，绮囊书祕露桃新。  
莫嫌夜半移床远，朱雀窗中别有人。  

钱惟演　戊申年七夕五绝  
骊阜凌云对玉钩，千门高切绛河秋。  
欲闻天语犹嫌远，更结三层乞巧楼。  

钱惟演　夕阳  
远色连高树，回光射逈楼。  
自翻归雁影，更急思虫愁。  
烟暝长先隔，霞烘久未收。  
华灯知可继，惟照洞房幽。  

钱惟演　小园秋夕  
潘鬓秋来已自伤，庾园时物更荒凉。  
紫梨半熟连红树，碧藓初圆乱缥墙。  
月露暗从孤桂滴，水风犹猎败荷香。  
滑稽还喜鸱夷在，欲取临邛美酒尝。  

钱惟演　休沐端居有怀希圣少卿学士  
雕盘琼蕊冰寒凘，密树蝉嘶下直时。  
更赋新诗答灵运，不将团扇隔元规。  
经梅绿草沿阶上，尽日流风转蕙迟。  
祇待觚稜照初旭，横经还集绛纱韩。  

钱惟演　许洞归吴中  
草熏风暖接长亭，一曲骊歌倒醲醽。  
怀古更投玄石赋，舣舟闲采紫茎萍。  
醉抛隋岸杨花白，吟过淮山桂树青。  
可使长离终鎩羽，渊云辞藻掞天庭。  

钱惟演　宣曲二十二韵  
绛缕初分后，银鑗未解时。  
已障纨扇笑，犹捧玉壶悲。  
乞巧长生殿，迎风太液池。  
雕屏涵火齐，宝帐隔琉璃。  
欲买词人赋，空传狎客诗。  
蔗浆销内热，琼蕊疗朝饥。  
绮蒂桃初熟，红心草欲披。  
凌波渡罗袜，向日翳华芝。  
素脸分丹柰，香津滴紫梨。  
龙梭随振素，獭髓补凝脂。  
蓬饵重阳节，金针七夕期。  
玉膏尝漝溢，翠盖逐葳蕤。  
弦急哀随指，歌长恨入眉。  
青鸾惟有舞，赤凤可能疑。  
下蔡迷还易，平阳破未知。  
髻高钗自坠，腰细佩长垂。  
出恐严钟晚，归嫌钿幰迟。  
辘轳惊晓梦，鹦鹉漏春思。  
魂怨惟愁断，肠柔已自危。  
璧珰萤影度，琼户藓花滋。  
掩鼻谗难诉，披图悔岂追。  
祇应金带枕，聊为达微辞。  

钱惟演　雪夕奉陪天台明照禅师拥炉闲话  
藜烛檐香夜幄清，朔风窗际激飞英。  
凤梨鸱芋煨将熟，坐拥丰貂话赤城。  

钱惟演　夜讌  
昨夜讌南堂，华灯烛九光。  
削青争落笔，举白斗飞觞。  
祇觉辉裴玉，宁思梦谢塘。  
解烦多蜜勺，藉俎半兰芳。  
促席风弦怨，开帘月露凉。  
酡颜君莫诉，西北转银潢。  

钱惟演　夜意  
漏浅风微夜未胜，雨云无迹火云凝。  
簟铺寒水频移枕，帐卷轻烟更背灯。  
沃顶几思金掌露，涤烦谁借玉壶冰。  
兰台知有披襟处，宋玉多才独自登。  

钱惟演　以蜀纸端砚寄仙芝  
腻茧裁邛部，苍崖映越溪。  
展时云冉冉，呵久露凄凄。  
平滑逾鹅素，精钢类褭蹄。  
轻于汉宫縠，碧似夏王圭。  
钿轴聊闲卷，银鉤且醉题。  
即时封密诏，别有武都泥。  

钱惟演　又赠一绝  
唾露金销月似霜，云屏玉簟剩清光。  
不如谁有高唐梦，翠被华灯彻曙香。  

钱惟演　与客启明  
越溪微霰洒寒梅，家近严陵古钓台。  
梦欲成鱼通夕去，书曾凭犬隔秋回。  
干时不为侏儒米，乐圣犹衔叔夜杯。  
帝右岂无杨得意，汉宫须荐长卿才。  

钱惟演　再次首唱韵和  
云变危峰万里横，簟铺湘水一床平。  
红兰受露消晨渴，绿蕙翻风析夜酲。  
逸少偶书葵扇贵，羊欣閒卧練裙轻。  
无妨天上芝泥熟，独看瑶光近太清。  

钱惟演　再赋  
玉甽引清泉，风高露白天。  
盈盈临一水，羃羃隔长烟。  
已分兰芝溺，仍忧赵后仙。  
鲛丝衣更密，珠蚌泪长圆。  
瑟怨来湘浦，鸿惊近洛川。  
金塘正斜照，谁倚木兰船。  

钱惟演　再赋七言  
欲网珊瑚碧浪深，横塘斜日带秋阴。  
汉宫此地留金饼，洛浦何人遗锦衾。  
舞学西城回雅态，歌传南国有余音。  
韩凭恨魄如长在，青骨香销亦见寻。  

钱惟演　谪居汉东撰曲  
城上风光莺语乱，城下烟波春拍岸。  
绿杨芳草几时休，泪眼愁肠已先断。  
情怀渐变成衰晚，鸾鉴朱颜惊暗换。  
昔年多病厌行樽，今日芳樽惟恐浅。  

钱惟演　直夜  
千庐徼道发传呼，帝宇沉沉璧月孤。  
重橑祇闻喧斗鼠，危枝谁见绕惊乌。  
石螭霜重连钩盾，玉虎冰消下辘轳。  
素发自怜同骑省，一竿何日钓秋鲈。  

钱惟演　致斋太一宫  
斋洁奉惟馨，瑶台独自升。  
楼迷五里雾，坛独九枝灯。  
珠馆来青雀，琲题射玉绳。  
疏钟平野阔，古柏夕霏凝。  
鹤扇真规月，仙衣可镂冰。  
春茶泛云液，晓饭荐兰蒸。  
炼药疑洪井，藏书类羽陵。  
回瞻太帝室，飞槛更长凭。  

钱惟治　春日登大悲阁  
圣方钦崇教，千光显绀容。  
映云窗倚暖，笼月箔花重。  
净刹香风远，危栏碧雾浓。  
胜因良以咏，华阁一斯逢。  

钱惟治　春日登大悲阁  
春城满望，晓阁閒登。  
尘销霁景，定出真僧。  
人怀远思，槛凭危层。  
因圆果登，胜境斯兴。  

钱惟治　春日登大悲阁二首  
阁，阁。  
雕镂，彩错。  
簇明霞，攒丽萼。  
玉女窥牖，飞仙捧铎。  
沉烟燠宝捍，媚水涵珠箔。  
千山蓊郁晴霁，万井喧填晓郭。  
登临秆倚傍琼栏，满目春光煦寥廓。  

钱惟治　春日登大悲阁二首  
碧天临迥阁，晴雪点山屏。  
夕烟侵冷箔，明月斂闲亭。  

钱惟治　春日登大悲阁二首  
阁，阁。  
般斤，郢作。  
木从绳，工必度。  
华饰藻绘，密施榱桷。  
明蟾代宝灯，瑞雾为珍箔。  
栏危似倚高空，梯回疑穿碧落。  

钱惟治　春日登大悲阁二首  
袅霞披迥殿，香雾拥轻帘。  
晓花歌静院，芳树捧晴簷。  

钱文　题梵竹卿蓬居  
梅绕蓬居不计数，水仙数畹鬭芳腴。  
竺卿白业二香妙，世界红尘一点无。  
可比远公莲社胜，应嗟陶令菊园芜。  
炉薰清鼻茗浇舌，月浸松窗对结趺。  

钱文婉　白石岩  
两道蟠溪锁碧山，飘然仙带绿回环。  
千岩林木沟渠下，万顷沧田指掌间。  
霜月天边清兴远，金钟云里梦魂间。  
夕阳归步饶仙骑，懒拂烟萝下玉关。  

钱文婉　句  
两岸绮罗春纵目，一天星斗夜凭栏。  

钱文子　次韵李使君追悼雪巢先生  
文龙竟复老污池，一笑庆从造化期。  
环顾室庐无长物，流傅人世有新诗。  
殷勤池上相从处，凄怆床前永诀时。  
更有后来贤太守，遡风犹解挹清规。  

钱文子　窳尊绝句  
招邀风月须坡叟，管领江山属漫郎。  
更篵危亭依巨石，顾从二子老沧浪。  

钱文子　状元去春用杨吉州子直韵赋玉蕊诗老誶狼稽奉酬今承秩满还朝就以为  
昼揽群芳博物华，夕披众说聚萤车。  
花来北固无新唱，诗到西昆有故家。  
乡里孝廉流泽远，弟兄科甲缙绅夸。  
盍归史观开群玉，徐步词垣判五花。  

钱闻礼　题简寂观  
先生旧隐在庐山，幽谷千年竹万竿。  
偃松拂尽煎茶石，苦笋撑开礼斗坛。  

钱闻诗　爱莲堂  
懿哉周濂溪，昔揽星江符。  
四时花卉多，独以莲自娱。  
公见太极初，学业周孔徒。  
如何心清净，爱与释氏俱。  
理是吾即尔，理非尔异吾。  
理与爱适同，彼释我自儒。  
只疑牡丹时，贵客笑我愚。  
又恐菊花开，隐士斥我迂。  
彼此一是非，能问庄生无。  
坐看万朵红，翠盖争相扶，  
晚凉微雨来，乱落明月珠。  

钱闻诗　白龟池  
僧义来庵穴一池，皆言池下有灵龟。  
色如玉白隐难见，那使武昌人得之。  

钱闻诗　白鹿洞书院  
锡名有旨感皇明，百载荒基一日营。  
白鹿虽无归洞迹，青衿犹有读书声。  
尘中讲贯似难入，静里工夫终易成。  
孕出庐山真秀气，宁复渭钓与莘耕。  

钱闻诗　朝斗石  
先生礼半望乾门，拜石千年今尚存。  
料得一心存七曜，四时同运紫微垣。  

钱闻诗　次韵云岫  
超然物外一身行，野鹤孤云寄此生。  
蓬户昼关春色暗，松窗夜敞月华明。  
蒙蒙山影暝将晓，款款溪声雨欲晴。  
曾识山南云岫隐，方知宠辱莫吾惊。  

钱闻诗　大夫松  
秦皇昔上上霄峰，正恐行行憩此松。  
莫道大夫惟爵五，误恩疑更有加封。  

钱闻诗　登云锦阁有感  
云锦同梯得旧游，旋供帘月泛琼瓯。  
莫言官事兼私事，五老峰前一醉休。  

钱闻诗　登云锦阁有感  
五老峰前一醉休，长空目断水云浮。  
要将心地同山色，莫放烟岚翳上头。  

钱闻诗　登云锦阁有感  
莫放烟岚翳上头，穷通皆乐我何忧。  
眼前有景且欢醉，百岁光阴水上沤。  

钱闻诗　滴滴泉  
不同瀑布泻千山，数滴空余坎井间。  
端是龙神閟珠味，故教滴滴与人悭。  

钱闻诗　叠石庵  
行行叠石正新秋，山气清凉老火收。  
云出半天三五岫，江横一水万千洲。  
少休官里文书冗，且向仙家洞府游。  
白浪卷空澜蠡岸，望中数点是归舟。  

钱闻诗　鹅池  
逸少江州刺史归，鸾溪溪上穴方池。  
此时鶂鶂已堪玩，不待山阴道士遗。  

钱闻诗　二双莲  
薰风吹莲塘，灼灼万朵芳。  
中有并蒂出，翠幄眠鸳鸯。  
二桥鬱云鬟，新浴香汗凉。  
老夫奚致哉，乃郡丰年祥。  

钱闻诗　二双莲  
气和高厚格，珍符开地脉。  
匪禾匪禽鱼，连枝比目翮。  
要先净客呈，双双满阡陌。  
今秋合穟禾，来春两岐麦。  

钱闻诗　凤凰山  
凤兮未至德非衰，端为漫山水去迟。  
翠竹成阴有新实，与君朝夕看来仪。  

钱闻诗　归去来馆  
来兮归去拂尘缨，引目家山一日程。  
柳菊知归应改色，稚儿门候仆欢迎。  

钱闻诗　鹤鸣峰  
一峰崷崒插长空，云树烟萝气蔚葱。  
洞府幽深无鸟雀，只闻仙鹤唳松风。  

钱闻诗　湖舟  
一岛如蓬江面浮，行人遥指是湖舟。  
寂无樯橹舣沙岸，宁怕风涛不测忧。  

钱闻诗　虎迹  
渊明与虎两相忘，虎至渊明在醉乡。  
一啸风生下山去，依然爪迹枕痕傍。  

钱闻诗　句  
今君试看锡山碑，天下何泉居第一。  

钱闻诗　龙穴  
丁君神灵斡天枢，一叱二龙遗戏珠。  
龙来求珠珠不与，吐下腥涎满庭宇。  
僧繇画柱真龙形，有龙来鬭风雷鸣。  
君篆灵符才入铁，龙走今存去时穴。  
予问此穴奚出龙，羽衣谓穴龙潭通。  

钱闻诗　鸾溪  
一溪高占翠嶙间，终日寒泉自往还。  
要看仪仪同类舞，惜乎不接凤凰山。  

钱闻诗　落星寺  
望中呈一点，晃若出云躔。  
陨石是何宿，到江知几年。  
钟声昏晓屿，帆影去来船。  
此景分河汉，有槎须问天。  

钱闻诗　马尾泉  
短流色白灿瑶光，穿破山腰一株苍。  
多少游人来又去，从教袖里有鞭长。  

钱闻诗　明月泉  
团圆一井为谁开，夜夜东隅月色来。  
酿得新醅饮佳客，分明蟾影浸金杯。  

钱闻诗　彭蠡门  
何事何年敝此门，望中白浪涌山根。  
不知阳鸟攸居处，日落风高万橹奔。  

钱闻诗　瀑布  
河汉遥分一派轻，望中渺渺白蛇形。  
谁教来自半天上，穿破千寻碧玉屏。  

钱闻诗　三峡桥  
生平有志在山水，得绂此邦非偶尔。  
行行白鹿书院来，小舆竹迳松阴里。  
轻雷急鼓山前闻，飞梁截截水下喷。  
有如蛟龙卷沧海，怒气直欲山前吞。  
劝客倚栏同把盏，低头千夫眩双眼。  
自非建始决金堤，端是晋阳彻三板。  
手摩题石苔藓斑，驻看未饱不忍还。  
谁能挽之出庐山，一洗尘俗清人间。  

钱闻诗　上霄峰  
杰出羌庐信不凡，一峰高入白云间。  
秦皇不解升霄去，留得空名与此山。  

钱闻诗　射亭  
射圃亭开郡治东，栾城二咏纪元丰。  
品题一出大儒笔，观者于今矍相同。  

钱闻诗　神林浦庙  
庙奉神龙乐施钱，薛君矫首亦行天。  
为霖遍泽一千里，感梦忽符三十年。  
盘馔勤勤祷祠客，桅樯戢戢待风船。  
我来三酹谢休德，馥郁金炉沉水烟。  

钱闻诗　狮子峰  
文殊心死冷如灰，何日乘骑下宝台。  
自得雄名威万古，更无一兽下山来。  

钱闻诗　漱玉亭  
有龙衔水下层霄，俯视浮屠漱海潮。  
净倚栏干清耳目，笙篁声里落琼瑶。  

钱闻诗　题米元晖万里长江图  
太湖水入霅溪寒，叠嶂连山几万般。  
此景古今无尽藏，总归懒拙一毫端。  

钱闻诗　天门  
两岫如门久不关，皆言此路出麈寰。  
山人笑道谁曾到，只有烟云空往还。  

钱闻诗　甜苦笋  
先生仙去拥霓旌，数宇犹存简寂名。  
还向个中真得味，从教甜苦笋边生。  

钱闻诗　万杉  
嗟乎老子启精蓝，树下藤萝手自芟。  
遗爱不教终断绝，山前山后长新杉。  

钱闻诗　文殊台  
五台山里现文殊，人指此台名似虚。  
正马东峰有狮子，恐曾高跨入匡庐。  

钱闻诗　卧龙潭  
长空匹练曳千林，来自幽岩几万寻。  
寄语神龙无久卧，为嗔虐魃起为霖。  

钱闻诗　卧龙潭  
山分巧石叠玲珑，烟幕云屏閟几重。  
有竹参天长鳞角，欲陪高卧碧潭龙。  

钱闻诗　仙居洞  
仙客神人几度行，环山岌页似重城。  
有门不掩寒溪月，终日水流无尽声。  

钱闻诗　相思桥  
道术相忘过眼休，要将此意味庄周。  
桥边莫起相思念，恐使游人错路头。  

钱闻诗　小阁  
凄凉一阁睨高空，倚槛幽奇景莫穷。  
好是山腰抱松桧，一屏玉琢白云中。  

钱闻诗　杏坛  
真人升去寂无音，徒指空坛说杏林。  
讲道虽非夫子惠，此心还是爱人心。  

钱闻诗　虚白馆  
双溪飞溜出三峰，后有幽岩虎啸风。  
绝景要知虚白处，洞天别在一壶。  

钱闻诗　严陵钓台  
无复尘劳梦，犹蒙故旧知。  
宁辞万钟禄，不负一纶丝。  

钱闻诗　耶舍塔  
耶吉浮屠愿力深，特烹生铁铸高岑。  
永教遐迩观瞻者，尽发如来菩萨心。  

钱闻诗　佚老亭  
胶胶朝路七书考，请绂星江恨不早。  
昔诧庐山心未然，今见庐山真是好。  
子卜子家庐山傍，庞眉鹤发商山皓。  
老而欲佚不得佚，此佚由来锡穹昊。  
江声山色纷亭前，溢架诗书对花草。  
心闲日月自舒长，此身到处蓬莱岛。  
不妨留客醉幕天，浩歌大笑尊罍倒。  
寄言五峰盍定交，伴此一翁呼六老。  

钱闻诗　玉渊亭  
路入栖贤步转东，望中天末有云从。  
不缘白石渊名玉，只为渊深有玉龙。  

钱闻诗　云锦阁  
引目遥空碧玉屏，清风入座冷无尘。  
斗傍句得一仙客，昴入名存五老人。  
云雾散收无限意，林峦生落几番新。  
庐山景物绝天下，盍倒尊罍醉坐宾。  

钱闻诗　再荣桧  
老桧中枯岁月深，外包一余自成阴。  
能于个里知消息，不怕生身有死心。  

钱闻诗　折桂庵  
李君馆此举明经，仕显声销岂足荣。  
树有菩提僧不命，却将折桂榜阉名。  

钱闻诗　折桂新亭  
面对三江背五峰，一亭屹屹睨其中。  
蓬莱弱水眼前是，不必思航大海东。  

钱闻诗　贞元杉  
鹤去凄然一古杉，傲霜凌雪几年间。  
若非一种灵根异，安得青青不改颜。  

钱闻诗　醉书陈推官小阁  
五老来来西洛山，三江去接东溟水。  
如何尽会此会前，一引双眸千万里。  

钱熙　代书寄集贤李昌武学士  
大庾山横赣水滨，南飞一雁久离群。  
莲花幕里谁知我，竹叶樽前独忆君。  

钱熙　鸡冠花  
亭亭高出竹篱间，露滴风吹血染乾。  
学得京城梳洗样，旧罗包却绿云鬟。  

钱熙　九日溪偶成  
渔家深处住，鸥鹭泊柴扉。  
雨过山迷径，潮来风满衣。  
岸幽分远景，波冷漾清晖。  
却忆曾游赏，严陵有旧矶。  

钱熙　句  
鹤归已改新城郭，牛卧重寻旧墓田。  

钱熙　龙首山  
残年仍置闰，五日恰逢春。  
携酒客独尝，敲门僧不嗔。  
双松如拱立，万井自横陈。  
精舍故盘礴，元规尘上人。  

钱熙　清源山  
巍峨堆压郡城阴，秀出天涯几万寻。  
翠影倒时吞半郭，岚半凝处滴疏林。  

钱暄　题共乐堂  
疏就湖山秀气浓，花林茂列景争雄。  
管弦交奏客欢合，台榭竞登人喜同。  
环嶂鹭行飞早晚，平波鱼阵跃西东。  
荒芜芟去成佳致，换得汀洲月与风。  

钱暄　游日山  
清晨渡水陟秋山，日上高原叶叶丹。  
已傍松筠寻磴道，更瞻台殿倚层峦。  
梁间云气蒸衣润，窗外岚光照席寒。  
顾我尘劳嗟少暇，暂驱熊轼一盘桓。  

钱选　春暮  
晴日溪光动草堂，两峰浮翠瞰沧浪。  
独挥羽扇何事，更叹芒鞋为底忙。  
一水澄清鱼避影，万红狼藉蝖分香。  
东风自是无情物，白日杨花莫漫狂。  

钱选　春日即事  
十日春风暄且妍，溪头花柳竞相鲜。  
美人遥逼山川外，社雨忽来尊俎前。  
白发青春犹故我，夕阳幽草自新阡。  
五陵公子莫相笑，曾散黄金乐少年。  

钱选　题仇书图  
两两挟策游康衢，聚戏不异同队鱼。  
忽然儿态起争竞，捐弃箧笥仇诗书。  

钱选　题浮玉山居图  
瞻彼南山岑，白云何翩翩。  
下有幽栖人，啸歌乐徂年。  
丛石映清泚，嘉木澹芳妍。  
日月无终极，陵谷从变迁。  
神襟轶寥廓，兴寄挥五弦。  
尘彯一以绝，招隐奚足言。  

钱选　题复州裂本兰亭  
鼠须注砚写流觞，一入书林久复藏。  
二十八行经进字，回头不比在尘樑。  

钱选　题孤山图  
一童一鹤两相随，閒步梅边赋小诗。  
疏影暗香真绝句，至今谁复继新辞。  

钱选　题观梅图  
不见西湖处士星，醚然风月为谁明。  
当时寂寞孤山下，两句诗成万古名。  

钱选　题归去来图  
衡门植五柳，东篱采丛菊。  
长啸有馀清，无奈酒不足。  
当世宜沈酣，作色召侮辱。  
乘兴赋归欤，千载一辞独。  

钱选　题韩左军马图  
韩公胸次有神奇，写得天闲八尺驹。  
曾为岐王天上赐，不随都护雪中驱。  
霜蹄奋迅追飞电，凤首昂藏似渴乌。  
春草青青华山曲，三边今日已无虞。  

钱选　题洪崖先生像  
神驾驭倒景，太虚时总辔。  
玄道不可分，直悟天人际。  
群从皆成仙，玩世不计年。  
何当事神游，许我笑拍肩。  

钱选　题金碧山水卷  
目穷千里笔不到，自是馀生坐太凡。  
一日兴来何可遏，开窗写出碧岩岩。  

钱选　题金碧山水卷  
江南北苑出奇才，千里溪出笔底回。  
不管六朝兴废事，一樽且向画图开。  

钱选　题金碧山水卷  
烟云出没有无间，半在空虚半在山。  
我亦閒中消日月，幽林深处听潺湲。  

钱选　题金碧山水卷  
胸中得酒出孱颜，木叶森森岁暮残。  
落墨不随岚气暝，几重山色几重澜。  

钱选　题秋江待渡图  
山色空蒙翠欲流，长江清澈一天秋。  
茅茨落日寒烟外，久立行人待渡舟。  

钱选　题秋茄图  
忆昔毗山处写生，瓜茄任我笔纵横。  
自怜老去翻成拙，学圃今犹学不成。  

钱选　题山居图卷  
山居惟爱静，白日掩柴门。  
寡合人多忌，无求道自尊。  
鷃鹏俱有意，兰艾不同根。  
安得蒙庄叟，相逢与细论。  

钱选　题石勒问道图  
磊落为人天下奇，来参佛法始知机。  
一言能悟圆通理，却笑刘聪事事非。  

钱选　题水仙卷  
帝子不沈湘，亭亭绝世妆。  
晓烟横薄袂，秋濑韵明珰。  
洛浦应求友，姚家合让王。  
殷勤归水部，雅意在分香。  

钱选　题唐三学士图  
唐三学士粲三英，挺挺人才艺术精。  
无事围棋春昼永，至今画笔尚传名。  

钱选　题桃源图  
始信桃源隔几秦，后来无复问津人。  
武陵不是花开晚，流到人间却暮春。  

钱选　题戏婴图  
殿阁森森气自清，不知人世有蓬瀛。  
日长无事宫中乐，閒与诸姬伴戏婴。  

钱选　题雪霁望弁山图  
弁山之阳冠吴兴，峮嶙巀巐望不平。  
焕烯仙宫隐请其，众山所仰青复青。  
雪花夜积山如换，乘兴行舟须放缓。  
平生不识五老峰，且写吾乡一奇观。  

钱选　题雪霁望弁山图  
夜来天雨雪，万木同一变。  
饥鸦觉余起，观览立须俨。  
遥山琼成积，平田玉如碾。  
老夫醒眼看，树树何其灿。  

钱选　题雪霁望弁山图  
城市我所居，遥看弁山雄。  
积雪最先见，皓影照诸峰。  
我今远城市，薄游留此中。  
忽焉岁云暮，更觉樽屡空。  
开门未然烛，飞花舞廻风。  
万木同一缟，四野变其容。  

钱选　题雪霁望弁山图  
倚天苍弁独崔嵬，仙阙游遨愧不才。  
揽镜频嗟双鬓改，推窗三见六花开。  
山中酒户冲寒去，城里行人踏雪来。  
安得时晴风日好，竹林深处且衔杯。  

钱选　题雪霁望弁山图  
子猷安道何为者，自是相忘意最真。  
千载寥寥风雪夜，始知乘兴更无人。  

钱选　题雪霁望弁山图  
一冬飞雪又将春，能报牛丰不救贫。  
我亦曾闻散花手，不知天女意何勤。  

钱选　题雪霁望弁山图  
眼前触物动成冰，冻笔频枯字不成。  
独坐火炉煨酒吃，细听扑簌打窗声。  

钱选　题雪霁望弁山图  
阶檐积雪动经旬，犹自霏霏夜向晨。  
四望莫分天地色，一时遮尽海山尘。  
舞风不住缘何事，见日还销亦快人。  
独欠故交来叩户，洛中高卧是前身。  

钱选　题雪霁望弁山图  
乱山积雪郁崔嵬，对景惭无倡和才。  
晴日旧曾梅下饮，好怀今为竹林开。  
仙人千劫能居此，俗客三生始一来。  
未许扁舟落吾手，明朝相约共传杯。  

钱选　题杨妃上马图  
唐室开元致太平，年年十月幸华清。  
当时马上多娇态，不相驱驰蜀道行。  

钱选　题友人判太平归来诗卷  
宫锦翩翩五色麟，如君端合侍枫宸。  
山中老去陶弘景，湖曲归来贺季真。  
上界神仙足官府，此身城郭旧人民。  
还乡我结同盟社，只看桃花莫问春。  

钱选　题竹林七贤图  
昔人好沈酣，人事不复理。  
但进杯中物，应世聊尔尔。  
悠悠天地间，媮乐本无愧。  
诸贤各有心，流俗毋轻议。  

钱选　天台杂书  
灵境无人桃自花，东风吹散赤城霞。  
山容对我横天末，柳色将春到水涯。  
王粲忆秦空有恨，杜陵入蜀更舞家。  
干戈满眼何年定，回雁悠悠白日斜。  

钱选　五君咏　嵇康  
中散不偶世，本自餐霞人。  
形解验默仙，吐论知凝神。  
立俗迕流议，寻山洽隐沦。  
鸾翮有时锵，龙性谁能驯。  

钱选　五君咏　刘伶  
刘公善闭关，怀情灭闻见。  
鼓钟不足叹，容色岂能眩。  
韬精日沉饮，谁知非荒宴。  
颂酒虽短章，深衷自此见。  

钱选　五君咏　阮籍  
阮公虽沦迹，识密鉴亦洞。  
沉醉似埋照，寓辞类托讽。  
长啸若怀人，越礼自惊众。  
物故不可论，途穷能无恸。  

钱选　五君咏　阮咸  
仲容青云器，实禀生民秀。  
达音何用深，识微在金奏。  
郭奕已心醉，山公非虚觏。  
屡荐不入官，一麾乃出守。  

钱选　五君咏　向秀  
向秀甘淡薄，深心托毫素。  
探道好渊玄，观书鄙章句。  
交吕既鸿轩，攀嵇亦凤举。  
流连河里游，恻怆出阳赋。  

钱选　夜宿南山僧寺  
高楼一日赏新晴，白羽停挥倚绣楹。  
尘世可怜人易老，海门还见月长生。  
蓬瀛缥缈南山小，殿阁森罗北斗横。  
今古登临尽如此，不须游子独含情。  

钱选　杂诗  
地僻秋深戎马閒，一尊随处且开颜。  
谁思铜雀埋黄土，但忆金人出汉关。  
六合茫茫天共远，五湖杳杳雁飞还。  
中年陶写无丝竹，王谢风流莫强攀。  

钱选　杂诗  
青春跃马两山间，溪柳岩花动客颜。  
日落孤城金铎振，草深荒塿石人閒。  
庾郎赋就元无味，阮籍途穷且未还。  
江左风流半摧谢，白头犹自绕乡关。  

钱选　中秋月  
皎皎天边白玉盘，年年此夕带愁看。  
松枝积翠欺人老，桂影浮香入鬓寒。  
常记醉来多谬误，又逢秋至辄悲酸。  
疏桐清露中庭下，泪洒西风为一弹。  

钱俨　平望蚊  
安得神仙术，试为施康济。  
使此平望村，如吾江子汇。  

钱彦远　题溪口广慈寺  
寺跨长溪山四回，杉松微径尽莓苔。  
门前潮上不须看，常恐尘埃随水来。  

钱顗　游烂柯山  
春郊杂遝拥红旌，共访仙踪啸傲行。  
云径直从深崦入，石梁宛在半空横。  
岩边瑶圃新开出，洞里芝田旧种成。  
羽客一枰无复见，青山留得烂柯名。  

钱亿年　避暑椒山呈潘师清  
凉风生层峦，炎日遮叠嶂。  
我来兹地游，主焉乐清旷。  
为吏即华颠，愧临士民上。  
老丑畏近人，筋骸非少壮。  
知止远卑辱，奚敢谓高尚。  
龊龊方自持，良心未容放。  
促柱有繁音，庞聒无清唱。  
却暑御絺綌，自修终弭谤。  
居闲无适莫，且免萦重恙。  
俯仰心不惭，无言亦疏畅。  

钱亿年　呈盛逢时  
倦翮知还心已休，无穷世事懒回头。  
是非不属闲人耳，月自当空水自流。  

钱亿年　次太守李侍郎和郡博士包丈芍药韵二首  
栽花未免惜花残，忙里应须护小栏。  
何似长松与修竹，不妨耐久静中看。  

钱亿年　次太守李侍郎和郡博士包丈芍药韵二首  
艳草妖花理易残，无劳太息抚雕栏。  
终年费尽壅培力，能共樽前几日看。  

钱亿年　次游玉虚洞韵  
茂松修竹昼阴阴，涧水幽流一径深。  
未必山中无外事，须知静躁总因心。  

钱亿年　和唐子固见寄初冬晚步韵  
凄风满寒谷，广陌照落日。  
繁霜排岸草，尫瘁怯寒栗。  
块从阅残编，十日九不出。  
时为孤愤愤吟，嗟嗟类蟋蟀。  
歧路多阻艰，烟霞成个疾。  
保是千金躯，他慕无终毕。  
无览尘垢外，无得初无失。  
溺志胶扰间，一踚跽信匪一。  
阮生亦有言，何异褌中虱。  
呼童洗破觥，一醉真可必。  
耳热即呜呜，鄙野谁诃诘。  
浩歌莫予知，奚用聆清瑟。  

钱亿年　重阳  
商飚惊秀木，松桂不受秋。  
萸菊有光辉，芬芳满金瓯。  
古为贤达人，逢时聊解忧。  
龙山孟参军，帽落初不羞。  
东篱陶徵士，得酒更何求。  
若人不常有，至今称风流。  
节物自尔殊，生灭同一沤。  
浮世梦幻身，适意是良谋。  
山翁未尝乐，而亦未尝愁。  
吾独可奈何，任渠自悠悠。  

钱易　初夏病中  
抱病经清暑，空庭扫紫苔。  
花篱妨蝶过，桐井引禽来。  
徒有文园渴，更有漳浦才。  
可怜余滞骨，无复动心灰。  

钱易　和人首夏池上雨中闻笛  
朱华始沈泉，池塘恰雨天。  
鹭头飘雪暗，荷腹荡珠圆。  
风递谁家笛，声冲几里烟。  
拂波轻重起，隔树往来传。  
沥沥虽侵汉，遥遥已杂□。  
天龙吟转乐，石韵更相连。  
谩读襄王赋，虚夸子晋仙。  
宁同向散骑，肠断向漪涟。  

钱易　嵇康小舞词  
薛九三十侍中郎，兰香花态生春堂。  
龙盘王气变秋雾，淮声哭月浮秋霜。  
宜城酒烟湿羁腹，与君强舞当时曲。  
玉树遗辞莫重听，黄尘染鬓无前绿。  
我闻襄阳白铜韑，荒情古艳传幽悲。  
凄凉不抵亡国恨，尘中苦泪飞柔丝。  
洛阳公子擎银觞，跪奴和曲生辉光。  
茂陵旅梦无春草，彤管含羞裁短章。  

钱易　句  
双峰上帘额，独鹊袅庭柯。  

钱易　句  
世上何人号最忙，紫微失去张君房。  

钱易　句  
莫叹鬓如雪，且教心似灰。  

钱易　句  
绿章封事缄初启，青凤求凰尾乍开。  

钱易　句  
好开今日太平基，万里山河归掌握。  

钱易　句  
子美无情甚，都官着意频。  

钱易　览越僧诗集有寄  
莫学江淹攎惠休，碧云才调已难酬。  
怀君知有关山梦，开卷如逢水石秋。  
不得归来作都讲，自惭名宦正悠悠。  

钱易　芦花  
深溪高岸罩秋烟，飒飒江风向暮天。  
凝洁月华临静夜，一丛丛盖钓鱼船。  

钱易　梦越州小江  
越布缝单衾，灯青月黄浅。  
精魂度江水，适去无近远。  
湿沙平朔天，宿鸟踏古篆。  
巨潮淹积石，瘦白涩无藓。  
橹响期西陵，苍岑屏曲展。  
夙龄贱登临，今日生健羡。  
汀州逢故妾，振袂指吴苑。  
向人呼旧官，血泣惭孤蹇。  

钱易　南兵  
曾见南兵苦，征辽事亦如。  
金疮寒长肉，纸甲雨生蛆。  
山小虀霜骨，河枯舋腐鱼。  
黎元无处哭，丁户日相疏。  

钱易　攎卢仝诗  
门前飞杨花，屋后恶水鸣青蛙。  
案上两卷书，尧典与舜典，  
留与添丁作生涯。  

钱易　攎张籍上裴晋公  
午桥庄上千竿竹，绿野堂中白日春。  
富贵极来唯叹老，功名高后转轻身。  
严更未报皇城里，胜赏时游洛水滨。  
昨日庭趋三节度，淮西曾是执戈人。  

钱易　七夕作  
天上人间重此宵，新情旧恨两迢迢。  
汉宫露密罘羜冷，秦殿灯深羯鼓焦。  
香粉溟蒙筛绮席，蛛丝千万络烟霄。  
牵牛何事劳乌鹊，不使虹蝩驾作桥。  

钱易　上巳至玉津园赐宴  
祓禊标春巳，歌时庆鲁雩。  
禁园宣密宴，玉馔赐天厨。  
班序参三殿，衣冠盛两部。  
云罍倾上席，宝马闹长衢。  
帝泽恩何重，春风节已徂。  
归来白虎殿，微咏共操觚。  

钱易　送僧归护国寺  
拂衣台岭旧林泉，命服兰芽夺目鲜。  
一念不居常在定，十分无闷尽安禅。  
霜含庭柏依稀老，月到经窗暗澹圆。  
蠛枕沈迷难话别，半桥衰柳锁寒烟。  

钱易　送张无梦归天台  
暂谒明光拂斗槎，杖藜归去赤城霞。  
琳宫重启仙人室，金阙新辞太帝家。  
祇自运心奔白日，何须掷米作丹砂。  
云章赐重崆峒远，还向悬岑炼五芽。  

钱易　温泉诗  
悲哉天宝时，帝耄政不修。  
宠幸尊妇人，阴极阳已柔。  
外戚盛本枝，栉比封列侯。  
丞相大将军，备位甚悠悠。  
天下安既久，积渐力不周。  
车服金玉焕，黎庶饥寒愁。  
骊山温泉宫，昼幸与夜游。  
一游百司备，万费一日休。  
虽能心自快，化作神稷忧。  
国忠恣吞噬，林甫怀奸偷。  
胡雏据太原，钟鼓无计收。  
黄尘满长安，惨黩九庙羞。  
唐天未使绝，返正知疾瘳。  
自兹游赏地，荆棘生荒秋。  
旧物悉已废，蜘蛛挂重楼。  
览者咸寒心，一过三迴头。  
因知帝王业，坚固宣鸿猷。  
岂可信嗜欲，侮弄生疮疣。  
雕墙峻宇诫，简牍况有由。  
翻思黍离章，续之应可仇。  

钱易　西游曲  
花销秋老白日短，败红荒绿迷空馆。  
攎将清血洒昭陵，幽谷蛇啼半山晚。  
十年辞家勤献书，王孙不许延公车。  
江头祖庙祭无血，重门生草寒离离。  
我有黄金三尺剑，奸骨无痕古波艳。  
佩入函关无故人，玉握凋零七星暗。  

钱易　习家池大堤  
清风习池上，落日岘山西。  
使君来问俗，听唱白铜韑。  

钱易　咏华林书院  
旌表华林盛，儒官寄翠微。  
科名新伯仲，孝行旧光辉。  
云影阴书幌，松花湿道衣。  
自惭方试吏，争得去忘机。  

钱易　中秋  
天惨严霜厚，神清宿雨微。  
枝空蝉攎脱，巢冷燕谋归。  
白日莲塘梦，红纱水国衣。  
锦书知未了，轧轧弄鸣机。  

钱易　中秋夜守让南厅玩月  
秋气元清切，明蟾千里心。  
金盘上河侧，玉水浸楼阴。  
闺怨有消歇，客愁无浅深。  
关山今夜里，星斗共沉沉。  

钱益　青紫峰亭  
壮岁事远游，衰龄守乡井。  
閒看旧游地，偶陟黄旗岭。  
因登青紫峰，双目肆遐骋。  
孤亭倚山巅，当午风日冷。  
凭栏飞鸟外，振衣白云顶。  
胜景洗无边，此意君能领。  

钱颖　秋胡子  
郎恩叶薄妾冰清，郎说黄金妾不应。  
若使偶然通一笑，半生谁信守孤灯。  

钱颖　以久字韵赋翁仲  
武皇骑龙朝帝后，露湿铜仙古苔绣。  
景初命名翁与仲，无复衣冠仍汉旧。  
桓圭大剑高嵯峨，不动如山严镇守。  
岂知屹立司马门，九鼎暗移司马手。  
变迁陵谷亦何易，洛阳尘埃一回首，  
因嗟宠辱非可常，世间何者为长久。  
君不见后来荆棘埋铜驼，坐想失身横陇亩。  

钱颖　再入台  
紫纶飞下会稽山，衣绣归来冠军豸。  
总马长鸣天路熟，棲鸟重认禁枝寒。  
人忧时世方多事，我喜朝廷看谏官。  
尧舜君民身稷契，不为容易不为难。  

钱咏　赋新繁周表权如诏亭  
选构人皆事宴逢，独君教子袭良弓。  
因闻诗礼家题旧，及宠丝纶语命同。  
几杖已尊贤老外，龟鱼争焕彩衣中。  
新来更喜增荣观，青锁才臣赠古风。  

钱槱　溪上  
秋老芦花冉冉飞，晓天寒气袭人衣。  
轻桡棹入鸥群去，钓得鲈鱼带雨归。  

钱昱　留题古松  
景致逼神仙，心幽道亦玄。  
僧閒来出世，松老不知年。  
放马眠岂草，移杯酌涧泉。  
浮名如脱得，终住此云边。  

钱昱　留题巾山明庆塔院  
数级崔嵬万木中，最堪影势似难同。  
栏杆夜压江心月，铃铎秋摇岳顶风。  
重叠画瞻遮世界，稀疏清磬彻虚空。  
有时问著禅僧路，笑指丹霄去不穷。  

钱昱　升山灵岩寺  
杉松满寺廊，栏槛倚高冈。  
郡郭晓云漠，禅斋春草长。  
涧青连竹色，山静带茶香。  
更有名僧在，茅庵住上方。  

钱元鼎　登黄花亭遗址  
隔城舒晚啸，信步得高台。  
亭去名犹在，霜迟菊未开。  
浮云西日下，明月大江来。  
逸思飞难禁，昏钟何处催。  

钱元忠　游苍玉洞  
峭嵘乱石满陵冈，颜色苍润如琳琅。  
神恻鬼□□□惨，牛眠虎跳深伏藏。  
太清灵壁不足数，涪水□麦熟可方。  
剥苔剔藓验古刻，诸贤□□腾光茫。  
如此至宝岂易得，宜檄山灵护□□。  
□□□□□□□，却恐六丁下取将。  

钱藻　静照堂  
去年秀水拍桥深，闻说幽堂绿可临。  
自愧尘埃逢泽上，空思潇洒太湖阴。  
经台罢讲吹红烬，斋钵留生下翠禽。  
应是禅机终息处，不须此外觅双林。  

钱藻　送程给事知越州  
越水浸天云脚乱，越山洗露秋骨巉。  
山重水远地万顷，居者暇裕无毁谗。  
朝家左顾倚藩抜，提兵开府为立监。  
得吾耆老自青琐，命书临遣芝泥缄。  
公以文章政事豪，骥跃天衢{左犭右也}羁衔。  
七闽南海劫大利，伟望压俗山之岩。  
欲公锦衣耀闾里，绶章灿烂拖虹縿。  
神武方兹五兵戢，高躔夜半隳祅搀。  
劭农决讼更何事，宁有纤蠹烦荑摲。  
黄堂歌酒醉宾从，独持大体钩最凡。  
姓名定入神仙籍，蓬莱上下鸾鹤骖。  
何当东去一解榻，归心千里追飞帆。  

钱藻　天平山白云泉  
白云岩静最深隈，泉溜泓溶石窦开。  
宿雾不生澄晓月，残风轻漾蛰寒雷。  
源从天汉星边落，流自鳌峰海上回。  
莫谓无心事奔注，曾随霖雨下山来。  

钱昭度　春阴  
语燕被飞陇麦青，春云将雨滞行人。  
云间若有金乌卖，应被豪家占得春。  

钱昭度　怀会稽  
斗牛星外翻成梦，巢鸟枝南略寄身。  
越国荷花八百里，别来谁是采莲人。  

钱昭度　菊  
曾见春花落万红，不然随雨即随风。  
如何得到重阳日，浮在陶家酒盏中。  

钱昭度　句  
东北风吹大庾岭，西南日映小寒天。  

钱昭度　句  
磻溪重得吕，维岳再生申。  

钱昭度　句  
伯禹无端教鲜食，水中鱼尽不知休。  

钱昭度　句  
船中闻雁洞庭夜，床下有蛩长信秋。  

钱昭度　句  
雨被北风吹作雪，水愁东海亦成冰。  

钱昭度　句  
阏氏才闻易妾名，归期长似俟河清。  

钱昭度　句  
西北高楼在，东南王气销。  

钱昭度　句  
绣帔梦惊中酒处，朱门人语上朝时。  

钱昭度　句  
长忆钱塘江上望，酒楼人散雨千丝。  

钱昭度　句  
西南片月充肠冷，二八飞泉绕齿寒。  

钱昭度　句  
风欲抛高雨压沉，黄昏前后五更深。  

钱昭度　句  
三年别馆风吹入，万里长沙月照来。  

钱昭度　句  
人间路到三峰尽，天下秋随一叶来。  

钱昭度　句  
荞麦花残小雪飞。  

钱昭度　句  
南人如问雪，向道是杨花。  

钱昭度　句  
荷挥万朵玉如意，蝉弄一声金错刀。  

钱昭度　野墅夏晚  
一抹生红画杏腮，半园沈绿锁桐材。  
黄蜂衙退海潮上，白蚁战酣山雨来。  
睡思几家金带枕。酒香何处玉交杯。  
太阳西落波东去，惆怅无人唤得归。  

钱昭度　野水  
野水光如壁，澄心不觉劳。  
与天无表里，共月见分毫。  
绿好磨长剑，清宜泛小舠。  
淡交今已矣，惆怅越波涛。  

钱昭度　忆具区  
平生爱具区，岛屿夹陂湖。  
竹雨笼鸂鶒，花烟湿鹧鸪。  
神仙疑有宅，鱼鳖自为都。  
何事劳长想，机云本是吴。  

钱昭度　咏方池  
东道主人心匠巧，凿开方石賏涟漪。  
夜深却被寒星映，恰似仙翁一局棋。  

钱昭度　雨霁剡溪  
剡溪风雨霁，航苇重行行。  
到处杨柳色，几家荷叶声。  
噪蝉金鼎沸，游水玉壶清。  
最喜鱼梁伴，归帆的的轻。  

钱昭度　赠白校书  
袖里青锋秋水寒，谁疑双燕是金丸。  
出门风雨如何去，空有霜髭在玉盘。  

钱仲鼎　水村歌  
舟摇摇兮，风嫋嫋兮。  
波鳞鳞兮，鸥翩翩兮。  
扣舷渔歌兮，孰知其他兮。  

钱仲鼎　题静春堂集  
闭门雪卧远，咏史风情留。  
诗有三百篇，令子手所裒。  
汝翁秀儒林，殖学媲前修。  
六经穷窔奥，万象工雕锼。  
广矣雅音正，悕矣骚情幽。  
照耀明月珠，珍重珊瑚钩。  
一读令人喜，再读令人愁。  
李杜骨已朽，江湖名同流。  
忆昔托末契，东城得追游。  
平时少契阔，暇日多唱酬。  
栎材自揣劣，藻思谁与俦。  
老我岁冉冉，霜鬓风飚飚。  
索居破茅屋，寒拥敝貂裘。  
夜来清梦飞，故绕松江头。  
梦中不识路，修亭渺悠悠。  
粲然见梅花，落月香影浮。  
性情阅千古，感发交未休。  
神交赴冥冥，知我双白鸥。  

钱仲鼎　题赵鸥波高士图  
在昔洛阳，雪深丈余。  
士也高卧，来令尹车。  
今年吴淞，雪复何如。  
积素一色，鸥鹭有无。  
之子江舦，修亭是居。  
有琴有书，有酒有鱼。  
赏静独眺，聊以自娱。  
挹兹清风，刢刢起予。  
此景此图，再卷再舒。  

乾道民谣　为三状元咏  
翀峰龟岭与龙屿，三处山川实壮哉。  
相去之间不百里，七年三度状元来。  

潜放　庆江检详太夫人  
盛事于今苏老泉，郡侯端的是坡仙。  
棣华咫尺龙颜近，竞诧皆出孟母贤。  

潜放　庆江检详太夫人  
见说团栾醉寿觥，椒盘长近岁峥嵘。  
今年腊里欣逢闰，直待春回却举行。  

潜放　庆江检详太夫人  
笑著斑襕学乳儿，民情物意总相宜。  
嬉嬉同在春风里，父样尊严母样慈。  

潜放　庆江检详太夫人  
谁谓庐陵是富州，反成穷匮省支。  
寿筵只作家常办，不学豪奢呈逞异差。  

潜放　庆江检详太夫人  
只把双珠学道功，可占椿算与萱同。  
平反阴德知多少，尽在慈祥岂弟中。  

潜放　庆江检详太夫人  
记得迎承过葛川，穉金未肃嫩凉天。  
当时若径趋金阙，安得庐陵有此缘。  

潜放　庆江检详太夫人  
吉文江口到临川，半是康衢半是舡。  
泛绿依红春正好，鱼轩来往彩衣边。  

潜放　庆江检详太夫人  
君王宣室正兴思，尺一催归四辈驰。  
寿宴明年当此日，蟠桃宣劝在瑶池。  

潜说友　和贾魏公冬大雪诗  
海水飞花到上林，气形和处总由心。  
采薇指日休兵甲，宿麦连云办辇任。  
炽炭酒行怀往昔，老枝诗句诏来今。  
燮调妙用谁知用，端在崇阳与抑阴。  

潜说友　和贾魏公冬大雪诗  
云气峥嵘众俊林，圣朝事事合天心。  
梅根依傍蒙嘉泽，竹力低垂愧重任。  
有美江山只如旧，无尘宇宙幸逢今。  
坐令清昼閒铃索，白战工夫效汝阴。  

潜说友　手中乌啄食  
灵乌浑觉不相猜，啄食翩翩手上来。  
自笑老躯顽似石，被渠认作出生台。  

潜说友　再和  
突兀琼楼照武林，淋漓黄榜快群心。  
成功共说平淮度，经世谁如钓海任。  
后乐园应看最好，娄丰年又数从今。  
太平君子方宵旰，想读豳风到凌阴。  

潜说友　再和  
句落孤山压老林，横枝解识燮调心。  
众贤戛击宗韶頀，外域流传洗靺任。  
不有鹿矶功许大，好坏能兔苑乐如今。  
非才久愧班东上，抱瓮何当学汉阴。  

蒨桃　呈寇公二首  
一曲清歌一束绫，美人犹自意嫌轻。  
不知织女萤窗下，几度抛梭织得成。  

蒨桃　呈寇公二首  
风劲衣单手屡呵，幽窗轧轧度寒梭。  
腊天日短不盈尺，何似燕姬一曲歌。  

强彦文　句  
远山初见疑无路，曲径徐行渐有付。  

强彦文　句  
空有青山自龙虎，可能荒塿更衣冠。  

强彦文　句  
客舍三杯酒，渔舟半夜灯。  

强彦文　句  
船中灯火十年话，枕上江湖万里心。  

强至　安正堂二首  
居守园林气象间，堂成壮观入跻攀。  
三朝力辅乾坤倦，一国身偷岁月閒。  
倾座语惊邪说破，勒碑诗召正风还。  
险夷出处皆公迹，不动公心似泰山。  

强至　安正堂二首  
飞飞燕雀倦檐牙，绣栱云楣闹彩霞。  
樽俎燕閒归相合，鼎锺勋业在王家。  
直纹惜破墙阴竹，巧笑嫌开席外花。  
今日正风传魏国，平居诗思亦无邪。  

强至　八月十六夜与宗哲纯甫耫月  
结客城东楼，明月初出海。  
渐如水精盘，天宇无寸霭。  
清光如何买，厥价珠百琲。  
中秋一夕过，已觉人意改。  
冰轮纵迟迟，此夜复谁待。  
老蟾益自张，吐辉增十倍。  
把酒共月语，世态何足罪。  
自有昭昭晖，千古万古在。  

强至　保安杨公济书来问疾以诗答之  
青云意绪渐悠然，白昼昏昏懒欲眠。  
诗搅肺肠来暇日，病驱腰脚入衰年。  
春来把酒犹能强，老去逢花只漫怜。  
童稚情亲今好在，远烦问信到秦川。  

强至　北都春日  
日出车马道，风来城市尘。  
关河应自昔，花草不知春。  
云静鸟翻翼，冰消鱼动鳞。  
太平无一事，把酒劝耕民。  

强至　北都春日漫书  
蓬鬓双侵京国尘，花枝五别故园春。  
晓莺莫漫惊游宦，夜鹤多应怨主人。  
日月名迟愁揽镜，江湖兴在忆垂纶。  
天边涕泪怀吾弟，却恨衣冠系此身。  

强至　北京判府司徒侍中生日三十四韵  
仁祖龙飞榜，宗工凤举春。  
争先欣得隽，直上欲惊人。  
终贾年方妙，轲雄学已醇。  
纡朱光半刺，垂白慰偏亲。  
器业期廊庙，声名压缙绅。  
试言俄有旨，落笔不无神。  
儒馆群邦彦，王畿位幕宾。  
谏垣寻振翼，法座屡撄鳞。  
雨露专图报，雷霆肯避嗔。  
上心畴侍从，大手属丝纶。  
使蜀星文动，回梁帝春新。  
黠羌初负汉，儒将续临秦。  
就统兴师律，能捐受命身。  
苦甘齐士卒，寤寐息风尘。  
未几登培幄，犹稽秉宰钧。  
旋更诸镇帅，连牧数州民。  
文武才俱屈，安荣策未伸。  
总戎离晋野，移疾守漳滨。  
符契真千载，谋谟复四邻。  
鸿枢才守运，英衮遂同寅。  
扶日升黄道，朝天冠紫宸。  
功高嫌赫赫，迹退喜恂恂。  
分陕劳姬旦，还乡滞买臣。  
良筹深制胜，苗格偶增旬。  
西顾忧全释，东归请繼陈。  
俞音来答诏，喜气送回轮。  
故国分铜虎，离都改玉麟。  
谁知图任旧，只见宠章频。  
茅社重留地，桑弧载诞辰。  
乔崧秋降甫，宝历岁名申。  
马锡天闲骏，衣班内帛珍。  
康强锺卫武，爵禄茂平津。  
长与三台应，兼之五福臻。  
神明知必相，寿合等灵椿。  

强至　别户部勾院竹  
一来省户两春晖，今日飘然襩被归。  
直节贞心惟我爱，此君相别似依依。  

强至　别筠阳  
忆初来筠阳，风土习未稳。  
家人畏山气，一日或数饭。  
愁来数去期，三载若天远。  
居之既累月，吏事颇云简。  
山水惯可观，鸡彘肥堪馔。  
却愁解印绂，夺此养疏懒。  
觞咏趣滋适，不觉满铨限。  
门前迎新官，槌鼓闹田阪。  
顾予谢邓侯，宁有邑人挽。  
水声与山光，念此违耳眼。  

强至　别林仁祖御史  
论交乡里各儿童，三纪相看两鬓蓬。  
孤宦无资元附骥，故人得意近乘骢。  
秦仪面激殊今日，管鲍心知有古风。  
归兴严程何太急，片时车马复西东。  

强至　别王彦祖宫赞  
别襟曾判宋玉台，魏北相逢一笑开。  
帅府红莲曾入幕，公堂黄菊偶衔杯。  
未应许国全无策，只恐趋时自有才。  
且置功名归度外，诗筒频附塞鸿来。  

强至　别希鲁回马上口占  
兄佐诸侯幕，愚居孝子庐。  
奔驰他自得，情味独相於。  
先送秋帆动，还嗟友席虚。  
平生感知泪，今日为涟如。  

强至　丙午寒食厚卿置酒压沙寺邀诸君观梨花独苏子由不至以诗来邀席客同  
种梨易长地旧淤，春风一扫无枯株。  
沙头古寺枕城角，楼殿自与人迹疏。  
看花置酒三月破，点检座客惟欠苏。  
酒酣花底不知处，恍若身世游蕊珠。  
铜台割据古豪盛，乐事已去惟邱墟。  
直须及时结胜赏，莫局官事同辕驹。  
林僧迎我屡前揖，野鸟避客遥相呼。  
咸阳有花远莫见，岂若此地来须臾。  
风前嗅雪不宜缓，春芳过眼犹奔车。  
繁枝向月合照映，乱片落地无扫除。  
樽边酩酊不复计，马上倒载聊拚扶。  
子由闭户自懒出，花与双眼知何辜。  
天姿必欲贵纯白，红杏可婢桃可奴。  
君诗险绝不容和，梁园骋思惭相如。  

强至　丙午岁与府中诸君重游张氏园慨然成诗  
醉书曾记并游人，今日重游墨尚新。  
对酒年来惊白发，惜花时复数青春。  
四方散落几交臂，万事参差一病身。  
傍水园林自萧洒，不须出郭远风尘。  

强至　病起观盆鱼  
戢戢骈头戏，悠悠掉尾行。  
莫言盆盎窄，犹胜网罗横。  
竞触浮萍乱，时吹细浪生。  
嗟予遭病缚，羡汝遂微情。  

强至　病起偶书  
病眠官舍趣方高，强起区区视冗曹。  
当世纤机漫蜗角，除身万事尽鸿毛。  
田园归去古称达，轩冕傥来人自劳。  
汩没青衫逾壮岁，穷通一任大钧陶。  

强至　病中漫呈师朴学士  
初春抱病涉新秋，叩遍医门废历酬。  
小子幸灾因语怪，老夫委命独忘忧。  
情知仕路多猜险，赖有君家共戚休。  
药裹关心诗兴在，未应风月废吟搜。  

强至　病中雪夜闻韩六秘校会诸君二首  
玉色乾坤无一痕，暮寒惨惨入千门。  
自怜司马方消渴，不得摛词醉兔园。  

强至　病中雪夜闻韩六秘校会诸君二首  
别都观阁玉栏干，尤称褰帘把酒看。  
唯有三冬多病容，拥衾时听夜声乾。  

强至　伯夷诗  
昔纣为不道，毒心无生灵。  
四海如在鼎，谁能救将烹。  
周武从天人，戎衣举仁兵。  
伯夷独何为，乃谏不听行。  
纣徒久厌主，一朝倒戈迎。  
天下既宗周，大册书武成。  
夷义愈为耻，宁死弗苟生。  
周粟恶不食，双目且饿瞑。  
纣无王者实，徒有王者名。  
虽曰臣伐君，纣德匹夫轻。  
吁夷岂不知，意在销奸萌。  

强至　长安春日  
白入双吟鬓，衰侵一病身。  
年光不贷老，春色似欺人。  
鸟破日边雾，花飘风外尘。  
还将感时泪，对酒洒咸秦。  

强至　长安春日感怀  
谁道关中节候迟，晴川二月绣参差。  
有期去燕寻归栋，不改新花发旧枝。  
宦路飘飖无定所，客颜憔悴异当时。  
林花巢燕休相笑，揽照怀乡已自知。  

强至　长安二月二十二日雪十韵  
晓白乾坤静，寒消气候侵。  
麦滋堆垅疾，花没聚枝深。  
浩荡中春尾，昭苏庶彙清。  
函关双粉蝶，绣岭一瑶林。  
鹤冷惊幽梦，莺愁閟好音。  
拂衣轻点缀，落酒旋浮沉。  
门拥藏高卧，窗明照独吟。  
飘时穿箔罅，积处值楼阴。  
南客增萧索，东风助浸淫。  
年来交态浅，乘兴欲谁寻。  

强至　长安九日  
雁落霜清对此辰，螘浮酒浊唤何人。  
二年不见江南弟，九日空怜渭北身。  
白发转多羞插帽，黄花漫好拟沾巾。  
功名又逐秋风晚，惟有登高诗句新。  

强至　长安上巳日对雨忆杭州  
三月吾乡三日盛，一春盛事一时传。  
山花迎笑探芳骑，水鸟惊飞张乐船。  
今对清樽看细雨，更搔短发数流年。  
曲江芜没不堪觑，那复丽人来水边。  

强至　长老凤师新作四照亭以其环顾洞彻无纤翳碍目故名云从予乞诗因即其  
大士安禅外，孤亭旷望中。  
物无形可遁，心与境俱通。  
日月光应倍，江山气更雄。  
宁须面壁坐，到此即观空。  

强至　常尉携酒馔就部役所见劳  
酒蚁清香绿盏飞，河鲂雪缕玉盘肥。  
三春花草殊南北，一笑乾坤外是非。  
膏血生民劳版筑，筋骸薄宦走都畿。  
陶潜此日方萧瑟，那啻篱边遇白衣。  

强至　陈伯成学士垂访以病中新浴不克见走书二短篇谢之  
时情逐势饵边鱼，贫病由来俗易疏。  
何事太丘直有道，炎天问病到贫居。  

强至　陈伯成学士垂访以病中新浴不克见走书二短篇谢之  
病肤新浴觉神还，散发支颐一到间。  
岂敢不冠延重客，空将感抱寄惭颜。  

强至　呈陆革进士  
鱼沫遇穷能一煦，莺声得意亦相求。  
近来无复友朋义，独善颇为鱼鸟羞。  
今日指心论皎皎，明朝掉臂逐悠悠。  
世间唯我交夫子，忧喜同怀二十秋。  

强至　呈屯田  
溪水日夜落，稍稍露沙面。  
经旬更不雨，深处亦成澱。  
巨篙架空航，涩若泝浅淀。  
况乃载百指，数缆安可縴。  
念此归思发，急逾强弩箭。  
公如惜滞留，愿借长风便。  

强至　承乏幕府晨出马上戏书  
五载青衫走两都，北门官绪更区区。  
马鞍出带残更梦，却是双飞邺县凫。  

强至　承天元长老弃本寺寄净慈以诗戏之  
城里丛林一唾捐，收身微笑寄湖边。  
此生直欲看山老，不住真为出世贤。  
野屐懒穿双露脚，云裘嫌重右披肩。  
人间万事都无著，独与风骚有爱缘。  

强至　程舅夜见过  
风雨衡门此夜开，羊昙喜报谢安来。  
病眸强对题诗烛，感泪频添话旧杯。  
江上索居空岁月，渭阳故事未尘埃。  
不眠且听寒更坐，日夕相过复几回。  

强至　酬齐上人  
不见汤师久，病眠时序深。  
忽惊朱夏过，真负碧云吟。  
他日虎溪约，同时凤阙心。  
未论应去住，杖屦且相寻。  

强至　酬杨立之进士见赠  
词场绿发竞才雄，幕府朱衫觉道穷。  
孤愤扫除诗句里，壮图流落酒杯中。  
宦游已倦年将暮，人事随生日又东。  
珠玉满篇劳宠赠，建溪风格袭文公。  

强至　酬郑叔岩虞曹惠诗因以奉送  
五年西北事军书，心共青云颇负初。  
老大滥随丞相后，岁寒未觉故人疏。  
论情诗句空稠叠，转眼花枝欲破除。  
相见不能同酒盏，春风添恨入离裾。  

强至　出大名府北郭  
驱车出近郭，野色感年华。  
河静水犹冻，地寒林未花。  
细风吹断柳，残雪隐虚沙。  
乡思东南阔，归飞羡暮鸦。  

强至　初秋与赵无愧小饮下关河亭季秋送客复至其间偶成短句  
秋早津亭一笑歌，红妆晚景落清波。  
重来霜后攀疏柳，更向风前数败荷。  
物理盛时能有几，人生乐处亦无多。  
不知当日樽前曲，却傍谁边敛翠娥。  

强至　初入汴  
山势随淮断，河流带地浑。  
严风疏树影，落日露沙痕。  
客兴双蓬鬓，吟怀一酒尊。  
舟行那敢缓，霜意满乾坤。  

强至　春尽  
江花飘去不留春，海燕飞来独语人。  
局促年光花过眼，飘飖生理燕谋身。  
壮怀已入双蓬鬓，乐事还成一窖尘。  
唯有浊醪存妙趣，不容忧喜扰吾真。  

强至　春日感怀  
壮年不觉登三纪，正月如今过一旬。  
人寿短长难定准，春期九十更逡巡。  
纵当簿领无馀暇，自合眉头且强伸。  
况值山城公事简，不谋笑饮是痴人。  

强至　春日山中感怀  
春中酣酣破宿霾，春心衮衮泻长淮。  
无情草树相看久，得意亲朋一笑乖。  
世俗冰霜谁暖眼，古人金石已枯骸。  
愁来独对青山坐，唯有东风入旧怀。  

强至　春日送王明远  
马蹄乘兴急离秦，轻雪初消塞外尘。  
谈笑暂来趋幕府，文章犹记从车茵。  
雍雍妙画平边徼，衮衮清言服座人。  
诗句不须论别意，临岐探破故都春。  

强至　春日兴庆池上作  
韦杜风光掠眼明，南山秀色入重城。  
林端衮衮晴烟起，冰底溅溅乱水鸣。  
载酒小舟聊晚泊，隔花幽鸟忽春声。  
汉唐壮观今何在，惟有新蒲细草生。  

强至　春色  
浅深花面染，来去柳边浮。  
雨气那能洗，年光亦共流。  
浓浓交野绿，拂拂上朱楼。  
转恐纷华眼，萧条不爱秋。  

强至　春雨一篇呈纯甫贤僚县庠诸彦  
漠漠阴常结，垂垂势未收。  
润多宜土脉，落久验溪流。  
与物知无间，於花似有雠。  
少年车马客，惆怅为君游。  

强至　纯甫出近郊以梅花未开成篇见贻因次元韵奉酬  
朔吹鸣时万叶黄，独留琼蕊擅幽芳。  
水边野外开虽晚，腊后春前赏未忙。  
素艳若敷应雪妒，嫩心犹閟已风香。  
此花更是梅仙咏，消得花间饮百觞。  

强至　纯甫小池生双莲  
造化有诡异，双蕖共萼翻。  
凌波洛神艳，泣竹舜妃魂。  
得所虽欣地，犹孤尚笑根。  
圣朝不言瑞，图献恨无门。  

强至　纯甫以予去岁九日赴东阳今年复趋府作菊花问答见遗因以戏答  
问篱菊，何事秋香欠春馥。  
渊明岁岁走征途，冷落重阳谁采劚。  

强至　纯甫以予去岁九日赴东阳今年复趋府作菊花问答见遗因以戏答  
篱菊答，自古人生有离合。  
不得渊明泛玉觞，还有子真携酒榼。  

强至　祠仙姑回马上作  
至和岁甲午，德音绝常轨。  
宽徭且宥罪，外复讲群祀。  
君言一朝发，人神共悦喜。  
今我官浦阳，距邑越十里。  
闻有仙姑祠，独弗识何氏。  
按图得本原，云是黄帝女。  
当年追仙游，兹地倏轻举。  
于今数千载，庙貌尚留此。  
几欲私谒款，吏事日劳止。  
遽会郡符降，奉行德音止。  
以庙隶邑境，俾我即祠所。  
诘朝叩庭下，牲体已夙庀。  
岿然重林间，楹桷极华美。  
姑一妇人焉，血食反无已。  
丹朱虽男儿，而又作尧子。  
生失四海位，没同若敖鬼。  
大夫不自立，始信徒为尔。  

强至　次刘才邵送魏彦成韵  
国朝广仁恩，法令去烦苛。  
三官贵持平，除用不轻可。  
矫矫魏详刑，儒术富而夥。  
馀事及刑书，议论不偏颇。  
能令舞文吏，无计得掀簸。  
计其所平反，阴功已堆垛。  
神方介以福，丰穫报勤播。  
当即趋要涂，鸣玉清以傩。  
谁云出处间，此事难预揣。  
秋风乡思动，请郡向江左。  
犹冀款襟颜，已闻将转舵。  
相见桐州民，延首候来舸。  
置酒乐佳辰，剩插黄花朵。  

强至　次韵酬答胡一之  
六科顿网索豪雄，岩穴贤群为一空。  
夫子独沈穷巷底，故人多列要涂中。  
志行应在功名早，欲大难为富贵充。  
年未平津学晁董，伫观画绣耀江东。  

强至　次韵酬礼之见始  
庆历天王设网罗，君时遗俊我登科。  
当时未识名犹熟，此日相逢分固多。  
摩戛青云知志在，惊嗟素业怵时过。  
朱颜皓齿偷欢处，暂置功名任酒酡。  

强至　次韵酬礼之见赠  
为吏淮壖岁歨周，不如当日傲公侯。  
君今亦欲折腰去，遇好云山且胜游。  

强至　次韵答承天月长老  
方外得师晚，相逢出古心。  
交成真合水，意在始知琴。  
宦路尘泥久，禅扃岁月深。  
清风贻绝唱，一诵快烦襟。  

强至　次韵答方晦之  
昔时英杰未伸时，胯下淮阴尚俛眉。  
之子古心能自信，众人谤口不须疑。  
讨论直取遗经本，芟剔宁容异说枝。  
圣世尊儒君富学，等闲危涕莫交洟。  

强至　次韵答正老  
幽欢閒忆去年时，饮量人人灌漏卮。  
我更典衣邀浅饮，君犹刻烛赋新诗。  
由来世事都无定，再结朋游未可期。  
一纸清风惠佳句，殷勤胜寄陇头枝。  

强至　次韵丁评事春雨  
溪楼燕子懒飞飞，一鼓轻雷渐作威。  
细濯林花红抹浅，低蒙岸柳翠花微。  
偶穿纵步寻山屐，且解销忧贳酒衣。  
华表有人还未得，更堪取次送春归。  

强至　次韵都曹灯夕之作  
夜色澄明宇宙宽，新正才半觉春悭。  
行歌遡月疑尘外，醉眼随车忆梦间。  
烛影更和人散乱，漏声不放马舒閒。  
啼鸟看报严城晓，满引金船倒玉山。  

强至　次韵公胜晓起对雪  
向晓寒威觉倍浓，雪霙纷糅冷兼风。  
乱装琼树千林密，疑泻银河一夜空。  
鸥鹭失群吟景内，乾坤同色醉眸中。  
青衫瘦马凌朝出，翻羡袁安得卧穷。  

强至　次韵公胜早梅  
昨夜寒梅忽一枝，早如常岁合开时。  
欲冬天地恩先及，未雪园林色易知。  
世眼已教容易赏，晓风何用再三吹。  
若论霜菊无多晚，只此春葩苦较迟。  

强至　次韵国博九日  
秋光未老已风酸，还似春来料峭寒。  
酒盏莫辞今日醉，人心况是在时欢。  
佳辰从古逾金重，远岫登高见黛攒。  
且学牧之开口笑，休因菊蕊泪阑干。  

强至　次韵和纯甫秋阴闷书  
乾坤泱漭作秋容，节物情怀两莫穷。  
山雨欲来阴竟日，溪云不断气浮空。  
赖存樽酒时倾绿，更有歌裙可醉红。  
偶尔登临愈兴感，朱颜容易变衰翁。  

强至　次韵和纯甫游宝掌遇雨  
游骑来逢雨，宁全是折磨。  
山神应洗路，恐惹俗尘多。  

强至　次韵和秋扇  
形如圆月色欺霜，曾许佳人掩面藏。  
袁守扬风方慰惬，班姬中道忽悲凉。  
自知掌握初经用，岂顾尘埃此暂伤。  
只恐来年清暑殿，别将纨素上君堂。  

强至　次韵郡僚樱桃之什  
人说樱桃美，谁知味特殊。  
颗匀圆更好，色丽赏还须。  
树树红攒夏，年年价满都。  
畏风应早摘，宜日称晨敷。  
血滴春鹃泪，胎含火齐珠。  
透肌胜琥珀，爽口剧醍醐。  
怒目睛全赤，妆唇点误粗。  
爱擎宜翠笼，登进合银盂。  
秀实期先荐，流莺莫漫图。  
园林千百品，甘处后尘无。  

强至　次韵礼之淮上吟  
泗上风宜旧罕传，邦人谁说贡鳞鲜。  
隔淮小市若古画，接楚远山疑宿烟。  
民舍卑洼多困水，农畴硗瘠少逢年。  
顾予居里号繁胜，举目只为乡思牵。  

强至　次韵礼之斋中述怀  
僻坐治孤学，取书窥古人。  
高风凛如在，千载邈相亲。  
欲满诗书腹，宁规富贵身。  
独君知己厚，无亦虑吾贫。  

强至　次韵卢六员外避暑  
城市苦歳暑，寻凉到水穷。  
环林得高荫，解带取微风。  
渴肺举杯缓，汗肤兼酒红。  
当年河朔会，旧事岂全空。  

强至　次韵梅守著作喜守粹冬杪祈雪春初获应之什  
郡境时虽泰，江乡腊已深。  
群情忧雪晚，精意喜天忱。  
夙驾才分祷，春空倏变阴。  
银成佛氏界，琼掩帝家林。  
始向风前舞，还逢水面沉。  
乾坤方一色，埃滓莫相侵。  
薄畏晨光铄，清宜夜魄临。  
撒监矜巧喻，授简喜知音。  
月窟埋仙兔，霜毛碎猎禽。  
验深儿植杖，听落女停针。  
扃户人安卧，乘舟客访寻。  
长铺吴地练，竞贡禹邦琳。  
润未沾农亩，威先到旅衾。  
马蹄行见迹，鹤发此羞簪。  
爱洁慵施帚，思烹预涤鬵。  
难收俱碎璧，漫想辟寒金。  
飞瀑倾台岭，惊涛过越浔。  
兆年能作瑞，泽物岂无心。  
气象符神设，阴阳顺斗斟。  
护梅偏拂拂，欺柳故森森。  
樵坞如迷失，渔蓑重不禁。  
积迟唯瀎壑，白早是高岑。  
炉饮聊堪御，楼观恐不任。  
当今平坎亚，免使有崎嵚。  
第止尘心渴，谁开冻口吟。  
梅州才素逸，藻思众尝钦。  
高唱俄摅发，终篇绝丽淫。  
更兼和密霰，并好爽烦襟。  
属和仍鸿笔，珍藏胜楚琛。  
正声都欲写，抽曲入瑶琴。  

强至　次韵邱秘校程苦热  
羲和驱日昼如燔，万里焦原草木乾。  
旱雨骤晴还作热，炎风寡势岂成寒。  
渴思沆瀣朝餐美，坐想凌兢迹到难。  
汗浃肌肤空秉箑，浪将霜雪拟轻纨。  

强至　次韵仁叟禁中清晓  
禁庐休夜直，瑞霭向朝敷。  
华阙辨云气，紫宸低斗枢。  
帝梧鸣彩凤，宫漏息铜乌。  
日出将临扆，天光冒海隅。  

强至　次韵通判都官和诸公雪中席上之作  
龙沙千里绝纤埃，银色浑疑王母台。  
宴席此时惊酒薄，晓枝无处认梅开。  
骋辞梁苑客方至，乘兴越溪人自来。  
从古六花长一色，化工应不费培栽。  

强至　次韵通判张静之郎中席上对客  
一饮真须尽百杯，异乡怀抱酒边开。  
田园几日能归去，轩冕浮云亦傥来。  
交态与谁论淡水，宦情空自学寒灰。  
何如席上张公子，白雪辞兼郢客来。  

强至　次韵阳朔邱尉述怀  
登科君已十年馀，斗粟犹肩县尹卑。  
闵已漫形韩子赋，添丁赖有玉川儿。  
海边毒瘴浓如雾，岭外征涂乱若丝。  
三岁归来无荐者，金门犹喜从臣知。  

强至　次韵游山雨中  
飞飞烟雨恼春游，几许馀花水上流。  
独有佳人折残艳，归来满插凤钗头。  

强至　次韵元恕苦寒之什  
繁云凝不散，朔吹动无涯。  
林秃霜摧叶，河胶冻裂沙。  
饥禽啄石发，强鼠堕檐牙。  
应有四方客，倍怀千里家。  
老松坚自若，病竹折相叉。  
喜拥重衾麝，愁闻绝塞笳。  
谋温藉狐腋，辟冷泥榴花。  
岂待穷冬雪，方为气象夸。  

强至　次韵知郡郎中应期喜雪  
公将民欲达天心，瑞雪如期白昼阴。  
皓色恍疑霄宇接，浓寒都为岁华深。  
辞妍席右人雄赡，兴尽溪边客访寻。  
铃阁唱高宜和寡，不才刚缀郢中吟。  

强至　粹中先辈以甘雨时降兆为丰岁过形雅什猥推凉德辄次元韵以答来贶  
字人亡状序宜愆，何意天心独不然。  
甘澍未尝差十日，丰储应使足三年。  
井庐但觉涂歌溢，水旱宁忧牒讼煎。  
自是化工苏百谷，误褒多谢邑中贤。  

强至　答章传道二首  
旋刻辞章就礼闱，禁园花在遂空归。  
客愁春雪杯间释，诗句青云纸上飞。  
从祖近持丞相印，旧交半著侍臣衣。  
扬雄未老犹堪荐，忍听沧洲买钓矶。  

强至　答章传道二首  
夫子词源涌大江，相逢早觉片心降。  
日哦李白诗千首，夜获虞卿璧一双。  
屡发彩笺移曲几，不知红烛短幽窗。  
吟高莫信须穷滞，亦有从来拥节幢。  

强至　大风  
正月明朝尽，东风半夜狂。  
乾坤摇盖轴，草树拔毫芒。  
乱瓦飘无数，寒沙走更忙。  
圣时谗口绝，天令莫乖常。  

强至　代上余太宰生辰  
瑞挺真儒翊圣时，沩山秀气育丰规。  
庆符昌运千龄会，前应中秋十日期。  
¤　上光连奎昴宿，人间身占凤凰池。  
枌榆暂领旬宣寄，荣诞衣冠祝寿眉。  

强至　待次陛对已再见春感怀成篇  
旅食一朝还一朝，紫宸前对转迢迢。  
青云事业应全误，绿发光阴已半销。  
始爱古oo轻禄仕，拟将生理付渔樵。  
春风又入长安陌，依旧闲愁绊柳条。  

强至　悼承天月禅老  
祖意生来达，诗心老去专。  
传灯与谁子，绝笔在何篇。  
朝客散谈席，野禽窥法筵。  
唯应轩北石，秋后自依然。  

强至　道旁松  
何年涧底栽，移植俯官道。  
腹空蚁穴众，枝瘦龙脊袅。  
斧斤须良材，霜雪岂终老。  
大有岁寒操，见尽桃李夭。  

强至　得叔毅书  
故人消息苦难真，终日吴天望楚云。  
黄鹄不知何处举，新莺应似此中闻。  
旧来饮量还能几，别后诗才转不群。  
勿遣长髯驰短札，数行千里赠殷勤。  

强至　登梵天上方  
廊腰偃月势环遭，秋宇澄明照一毫。  
楼槛转身侵白日，海山随眼没惊涛。  
泉枯碧甽鳗形遁，屋跨苍崖鸟翼劳。  
屈指旧游今二纪，新愁烂熳入风骚。  

强至　登陆氏书楼  
尘土长愁举眼低，转身今喜近晴霓。  
天边牛斗开吴墅，鸟外山川走越溪。  
拟解醉冠从此宿，恨无健笔为君题。  
牙签绕架藏书满，知与青云别作梯。  

强至　登塔  
身世如追汗漫游，丹梯一步拟三休。  
汉唐前后漫陈迹，城郭是非劳寸眸。  
寒日微明飞鸟背，孤烟渐起暮山头。  
姓名满壁今空在。登此几人忘百忧。  

强至　东阳九日寄浦江同寮  
重阳独步上层岩，目断吾疆尚载瞻。  
人世只能愁杜牧，菊花岂解忆陶潜。  
吟无旧友辞多感，饮为佳辰量倍添。  
旅宦七回逢此节，旋销壮岁似磨鎌。  

强至　东阳吴氏昆仲并荐诣阙  
予昔尝推二子能，试篇每出辄嗟惊。  
文章即日开鹏运，兄弟同时醉鹿鸣。  
乐善自怜心不负，知人独喜眼偏明。  
来春早附登科录，甲乙应联旧姓名。  

强至　冬尽日睢阳感事  
天边愁绪细如毛，眼底诗情付浊醪。  
张许忠魂空日月，邹枚乐事委蓬蒿。  
积成乡思心频折，送尽年华首重搔。  
杜子南宾犹此日，主人恩意觉徒劳。  

强至　冬末郡学感怀和韵  
我向荣涂倒足行，折腰尚可代深耕。  
嗟君二纪差高第，犹尔三冬伴后生。  
壮志几多成坠鹄，明年四十趁啼莺。  
金章衮衮从韦布，穷达何时不递更。  

强至　冬日偶书呈县学李君择之  
北风吹严雪，草木无媚姿。  
野田一穗尽，雀鼠犹苦饥。  
浦阳概穷山，不与阴冬宜。  
今我虽旅宦，一身十口随。  
有酒奉亲寿，呼妻伴儿嬉。  
幽肠尚多感，悁结对此时。  
念子客千里，形影外更谁。  
空斋抱吟膝，敝案覆饮卮。  
我本依赖少，校子反有馀。  
何日富贵涂，引子并足驰。  
朝得位夔契，暮致君轩羲。  
收身结嘉客，量金买妖姬。  
人间有闲愁，安能到双眉。  

强至　冬雪行  
幼年壮气寒逾热，更喜朱颜照飞雪。  
门前地厚堆玉尘，屐齿千回狂走折。  
今来过壮能几秋，眼未见雪心先愁。  
病肤隐粟出门懒，敝袍尽日红炉头。  
此身知更十年后，雪屋能如今坐否。  
层衾没颔定昼眠，那复吟边开冻口。  
壮龄衮衮洪涛奔，百年浩荡未易论。  
人间万事亦颠倒，且对今雪空清樽。  

强至　董役河上风霾繼日  
春迟地冷日萧骚，野旷林疏风怒号。  
畚锸一声趋蚁垤，旗幡四面落鸿毛。  
黄埃成穗坐还积，绿鬓欲丝歌漫劳。  
暂闭柴荆如避寇，江湖归思入渔舠。  

强至　读尹师鲁集  
章句横行古道堙，先生笔力障颓津。  
高文简得春秋法，大体严如剑佩臣。  
冰铁刚颜低狱吏，云风壮略疏边人。  
谪官竟死空名在，一读遗编泪满巾。  

强至　睹林夫诗编信笔  
唐子能诗世一家，不矜纤巧翦天葩。  
直阯六义追风雅，世上骚人谩苇麻。  

强至　杜以诗和答依元韵赠之  
子美没已久，正风几替陵。  
上天忧道丧，远裔以诗承。  
驽足辄追骏，鷃心聊慕鹏。  
微之重堂奥，努力愿同登。  

强至　断碑  
何代经兵火，终年委雪霜。  
文章谁黑白，首尾自参商。  
琬琰那沦翠，尘沙渐变黄。  
人生异坚石，抚汝重苍茫。  

强至　对雪六首  
几尺江东雪，同时户北风。  
全家愁坐外，寄命苦吟中。  
已分书帷冷，偏憎酒盏空。  
漫将丰岁兆，去问白头翁。  

强至　对雪六首  
草树惊全失，山河望转非。  
片时藏地险，底处极天围。  
楼半轻相逐，檐前急自飞。  
乘风还有意，故去点人衣。  

强至　对雪六首  
飘洒三冬暮，苍茫一气凝。  
寒威斗自壮，空色晓逾澄。  
狂走寻冈兔，饥呼失树鹰。  
年来交态浅，有兴即谁乘。  

强至　对雪六首  
影乱侵书幌，花轻辍酒杯。  
襟怀同落寞，气象亦崔嵬。  
屡折参云竹，偏凌照水梅。  
红炉方尔附，未可论寒灰。  

强至　对雪六首  
色浮千里白，气逼万家寒。  
独鸟饥犹啄，痴儿喜自团。  
向风初舞急，入夜转声乾。  
此味同谁冷，吟窗映素冠。  

强至　对雪六首  
朔风吹不尽，颢气入无间。  
市井人喧息，江湖鸟翼顽。  
酒边惊晚岁，吟外失群山。  
温室便高卧，明朝任塞关。  

强至　对雨寄杨公济  
江海岁云晏，雨冥风自凄。  
叶光群木洗，翅湿几禽低。  
静榻欹寒枕，孤城隐暮鼙。  
少陵车马客，催踏草堂泥。  

强至　二月大寒偶书短句  
上天谁与问，四序曷相干。  
已季春成暮，当温气反寒。  
农心忧地冻，俗眼惜花残。  
我岂殊民意，身为父母官。  

强至　二月二日作  
江上初逢社燕归，青春二月色犹微。  
茸茸屐底草烟合，冉冉樽边花雾飞。  
蹭蹬容图双鬓改，苍茫乐事寸心违。  
紫丝结鞚谁家子，马跃东风试薄衣。  

强至　二月二十六日偶书  
旧年把酒对花频，酒气花香日傍人。  
今岁酒疏花未见，惟将感泪湿青春。  

强至　二月过半犹未见花昨日逢之珍云已有小桃因成短句  
不觉春过半，开花始见桃。  
年光双鸟翼，世事一鸿毛。  
有兴抚清景，将愁付浊醪。  
家林应烂漫，南望首空搔。  

强至　二月十二日城西送韩玉汝龙图马上作  
信马春风踏软沙，晴郊芳意接京华。  
绿垂波面官桥柳，红出墙头御苑花。  
莫问年光侵老境，且拚日醉送生涯。  
归鞭犹恐严城隔，那得行人不念家。  

强至　翻经台  
失道从僧指，穷高听鸟呼。  
千山四回抱，一径百盘纡。  
人事空今昔，台基傥有无。  
吟边岚气夕，落日伴猿狐。  

强至　泛湖有作  
不比危湍急濑船，平湖慢桨恰相便。  
蓬飘萍泛真吾事，舞袖歌鬟付少年。  

强至　范钺进士遗楼彻司马庭石以质交楼作诗美之因邀某同作  
楼君仕涂杰，范子儒林选。  
论交二人者，诚至不以勉。  
范也车将西，楼也酒以饯。  
胡然胶漆地，犹假外物显。  
范子庭前石，千年立苍藓。  
移入楼君圃，重可载十辇。  
坚以示固交，此意岂云浅。  
怪不涉剜刻，险不到崖巘。  
坦然久要情，无向石间辩。  
其坚竟有泐，其重尚可转。  
不若照以心，两确乃吾善。  
永结忘形游，嵌岩君勿羡。  

强至　方殿省示惠远祖先生诗集  
先生名不死，三百几年间。  
白首吟唐世，清风起越山。  
遗编流自久，异代许谁删。  
远裔传能事，斯文气欲还。  

强至　奉答雅均途中见寄二首  
浊流非猛激，无以顿澄明。  
邑先膏润，今予力洁清。  
人皆疑矫行，君独照真诚。  
一得途中什，譫譫众口平。  

强至　奉答雅均途中见寄二首  
贫固诚吾分，廉斯亦士常。  
漫多愚执守，愧少子文章。  
虽幸相逢近，犹嗟此别长。  
何时却南辔，重把论诗觞。  

强至　奉和纯甫秋扇  
粲粲机中练，作扇圆中规。  
盛夏天无风，广宇犹蒸炊。  
汗流既浃体，蛟齿仍毒肥。  
团扇当尔日，功利两得施。  
一入君掌握，汗却蚊攘披。  
秋风刮地来，凉气袭空帷。  
功竟势亦去，退藏乃其宜。  
圣人制器用，用舍各有时。  
弓所以在鸟，鸟尽弓胡为。  
蹄所以在兔，兔获蹄何之。  
葛屦乃履霜，刺议见于诗。  
作扇本御暑，暑退当弃遗。  
奚必昧用舍，托怨班婕妤。  

强至　奉和经略司徒侍中垂萝洞之什  
洞里流泉过几家，洞门一醉兴何赊。  
桐飘欲下题诗叶，桃笑犹存误客花。  
清结晚阴堪宿鸟，绿牵春蔓拟藏蛇。  
相君宴喜缘宾乐，漣上谁人合姓车。  

强至　奉和龙兴灯夕  
结彩仙山对净坊，曳珠宾履捧台光。  
灯摇夜月天形动，歌聒春风物态狂。  
刻烛诗成传魏国，吐茵酒酽醉程乡。  
今年始彻清宵禁，倍觉都人乐意长。  

强至　奉和司徒侍中中秋遇雨韵  
要尽宾欢醉绣筵，准凭良月作夤缘。  
孤光已蔽浮云外，众目犹倾小雨前。  
声入鬓毛同飒飒，润生林叶自娟娟。  
宴杯才撤寒蟾露，疏影参差魄正圆。  

强至　奉和尧夫  
固穷终不悔沉沦，满腹深藏上古珍。  
手写新诗成几卷，亦教馀事照千春。  

强至　奉陪韩魏公燕王氏园亭席上赋诗留题二首  
脱去尘官一屣轻，十年世网羡冥冥。  
幽花笑晚新诗就，好鸟啼春宿酒醒。  
辞客醉题红粉壁，相君高宴绿阴亭。  
邺人应怪三台畔，今夜光联处士星。  

强至　奉陪韩魏公燕王氏园亭席上赋诗留题二首  
滏阳宾客摆尘羁，一笑名园万事遗。  
细草幽花多自种，閒云静月最相宜。  
乡人乘暇就携酒，野客寻春来赋诗。  
白发朱衫犹幕府，南归已觉十年迟。  

强至　伏睹留守安抚司徒侍中镇魏三日遂获甘雨吟成律诗一章上荐  
相衮前年抚雍民，下车飞雪满咸秦。  
风行魏国才三日，雨作商岩恰半春。  
忠节此生存社稷，诚心是处感天人。  
二方岂合偏蒙润，四海思归旧花钧。  

强至　感怀寄杨公济  
身世飘飖水上萍，时情暗淡草边萤。  
百年日月空忧喜，一笑乾坤任醉醒。  
此外浮沈俱委命，相逢汝我即忘形。  
寻山各有襄阳马，莫遣题诗笔暂停。  

强至　刚叔以雅言题拙稿辄依韵和酬  
每恨尘劳荒旧学，更惭篆刻得初名。  
圣贤阃奥期深入，风雅源流庶一清。  
短技示人方蓄缩，雄篇鏖我太峥嵘。  
君诗合作咸韶秘，何尔轻酬郑濮声。  

强至　庚戌岁除  
薄宦三冬暮，殊方一纪馀。  
笑歌筋力倦，勋业鬓毛疏。  
道路纷乘传，轩墀遝曳裾。  
无庸看半百，搔首岁云除。  

强至　庚戌仲春十二夜同无愧饮林夫西窗有感  
忆听西窗一曲歌，金杯未尽转横波。  
酒徒依旧歌声断，今夜西窗奈我何。  

强至　庚子岁除辇下作  
呼儿来秉烛，点检鬓边丝。  
志在惊时晚，年加愿晓迟。  
京华犹旅食，世态益吾悲。  
四十明朝是，愁吟杜子诗。  

强至　公度惠花走笔戏谢  
二月都城未见花，不知春色落谁家。  
满盘折惠情何重，略嗅生香思已嘉。  

强至　公立煎茶之绝品以待诸友退皆作诗因附众篇之末  
造化于草木，所与有薄厚。  
茶生天地间，建溪独为首。  
南土众富儿，一饼千金售。  
公立须南官，好居众富右。  
俸钱未到门，已入园夫手。  
买藏惟恐迟，秘之逾琼玖。  
前日发箱箧，出以奉宾友。  
苍玉碾底碎，浮云碗面走。  
一饮睡魔竮，空肠作雷吼。  
茶品众所知，茶德予前剖。  
烹须清泠泉，性若不容垢。  
味回始有甘，苦言验终久。  
吁茶特不幸，而出三代后。  
不及馀草木，尽挂诗人口。  
禹贡籍九州，琐细登橘柚。  
古若有此茶，商纣不酣酒。  

强至　勾院偶书  
一坐閒窗百虑清，门前宠利自营营。  
官书既少人喧息，唯有严风戛竹声。  

强至　毂下春日  
杨柳长安陌，游车锦绣香。  
漫倾春日酒，误入少年场。  
意气青云客，风流白面郎。  
致身愁独晚，检点鬓毛苍。  

强至　古剑  
只因耕战地，得此古龙泉。  
磨拭自今日，埋藏曾几年。  
无将试蛟窟，宜待静狼烟。  
寄语奸邪辈，当锋莫向前。  

强至　观嘉祐南宫奏名  
主司拨马选龙媒，二百珍群奏籍开。  
皎皎公衡垂日月，仪仪士类望风雷。  
诚知至鉴无遗照，那免良工有滞材。  
乡国几人同应诏，只将春色与关裴。  

强至　观莲  
水仙也曝晚霞衣，万片鲜红照绿池，  
花近酒杯逾酷烈，盖随舞袖忽欹垂。  
且延胜赏观灵匹，好折清香赠侍姬。  
苦被浊泥埋没久，题诗今喜相公知。  

强至　观棋  
闹智不闹力，一枰思解围。  
防人甚勍敌，平地有危机。  
蜗角争先后，狼心竞是非。  
傍观缩手者，往往见精微。  

强至　观仲灵久雨诗且道余与公济吟从之意辄次韵奉和二首  
诗兴句牵日日新，年光初破雨弥旬。  
旧游已得新工部，佳句今逢休上人。  
云外驰心关水石，江边搔首望星辰。  
泥深未爱寻山屐，谁与西庵杖屦亲。  

强至　观仲灵久雨诗且道余与公济吟从之意辄次韵奉和二首  
吟思那知岁月新，初莺啼雨早经旬。  
娟娟野竹通寒水，洗洗江梅冷照人。  
鹫岭并游劳梦寐，虎溪一笑尚参辰。  
千金褒字形篇尾，迹未相同意已亲。  

强至　官满将见舍弟  
三岁别吾弟，今归心始降。  
从兹得安寝，无梦过重江。  
预验鹊音喜，行看雁影双。  
西湖犹可泛，酤酒市羊羫。  

强至　归鸟  
日落群山静，天寒独鸟归。  
声悲故巢远，影入片云微。  
踪迹怜吾滞，青冥羡汝飞。  
莫为双翼误，须避暗中机。  

强至　龟峰  
一峰如龟横，得自禅翁说。  
众山迤逦来，宛然此前列。  

强至　过伯乐庙  
庙下孤坟偿是非，坏檐仄柱若凭依。  
门前过马空骧首，那得当年一顾归。  

强至　过练湖  
湖畔难寻使者麾，湖光犹照旅人衣。  
气蒸泽国能无润，堤贮云天别有围。  
杨柳经霜相对老，凫鹥饱食自由飞。  
系舟索纸题诗句，更把闲愁付落晖。  

强至　过洺州  
朔野风烟古，临洺气象存。  
魏风沿土性，漳水抱城根。  
故垒盘荒草，残碑落近村。  
太平民产富，桑柘半郊原。  

强至　过潼关  
巨方信天开，嵽嵲土山口。  
岂惟控内外，势不漏飞走。  
一夫或当关，可敌万夫守。  
山河此襟带，怙险圣所否。  
明皇晚倦勤，意恃太平久。  
绝艳荒真妃，转盼六宫丑。  
禄山假天性，恩豢不知厚。  
铁骑长驱来，哥舒苦徒手。  
吾君畅道德，四海一父母。  
人心自固结，兹关复何有。  

强至　海棠  
西蜀传芳日，东君著意时。  
鲜葩猩荐血，紫萼蜡融脂。  
绛阙疑流落，琼栏合护持。  
无诗任工部，今有省郎知。  

强至　涵碧阁东阳山水佳处予闻且久独未能往近得进士与邑官唱和诗读之景  
山水相和碧色鲜，中间飞阁插云端。  
水声喷薄如孤泻，山势巉岩复对盘。  
吟恐昔人精魄笑，到疑盛夏骨毛寒。  
流觞已往双鱼在，怀古探奇两事干。  

强至　寒炉偶坐戏呈任道  
人事车轮转，年光木叶摧。  
交情论晚岁，生意共寒灰。  
未足胜宽褐，那能暖冻杯。  
知君寻气类，不为附炎来。  

强至　寒食安厚卿具酒馔邀数君子游压沙寺观梨花独苏子由不至诗来命座客  
花前烂醉如泥淤，犹恐花过嗟空株。  
压沙梨开百顷雪，春晚未赏计已疏。  
厚卿置酒趁寒食，蜂喧蝶闹人意苏。  
林间把盏谁我侑，鸟歌声滑如溜珠。  
魏都风流重行乐，艳妆丽服明郊墟。  
我初闻招便勇往，恨不插翼附骏驹。  
峨眉夫子趣独异，静坐幕府烦邀呼。  
车公不到座寂寞，大句落纸来须臾。  
樽边弄笔辄强和，布鼓乃敢当雷车。  
主人明朝复命客，是日禊事修祓除。  
日涵花气暖不散，酒力易著起要扶。  
清明予亦饮射圃，罚觯屡困辞不辜。  
杯盘一饱藉脱粟，那有白饭馀君奴。  
梨花好在期共醉，功名身外终何如。  

强至　寒食前二日对雨  
红湿花枝软，青涵柳色鲜。  
未开新禁火，自起欲晴烟。  
坐卧销佳节，招寻忆旧年。  
故乡游乐地，心折泛湖船。  

强至　寒食值雨  
山城寒食已冷落，更值暴雨过园林。  
馀花似对晚春泣，好鸟时傍残枝吟。  
况逢节物宜笑饮，莫待老大惜光阴。  
明朝虽晴未可出，溪水溢路浮泥深。  

强至　韩及甫惠陕梨走笔书句谢之  
霜后琼浆味转饶，关山封寄路迢迢。  
分甘珍重知君意，应为相如正病消。  

强至　韩魏公生日  
三秋开爽气，七月降元精。  
致主钧枢遍，尊贤衮钺轻。  
显庸归社稷，阴相在神明。  
漳水流无竭，年年伴寿觥。  

强至　韩魏公生日  
上公拜表请休官，中使传宣未听閒。  
雍府遥兼新节镇，邺城重领旧山川。  
左弧共记生贤始，右席谁居献寿间。  
阴施在人天报远，蟠桃三熟鬓毛斑。  

强至　韩魏公生日  
勋名一代俱称首，将相三朝愈饬躬。  
雅意自安台鼎外，群生长愿化钧中。  
破除白发留宾醉，收拾黄金济士穷。  
旧邺山川齐寿考，秀眉何独鲁龟蒙。  

强至　韩魏公生日  
天地开秋气兆凉，当年大昴降星芒。  
溢城鼓吹迎恩赐，倾府衣冠望宠光。  
马出上闲牵骏足，衣颁内府叠浓香。  
令孙今日方传诏，更待曾云捧寿觞。  

强至　韩魏公生日二首  
早陪枢筦晚持衡，曾与君王致太平。  
一代尽宗萧相画，四夷犹服晋公名。  
乾坤爽气初秋动，社稷元勋翌日生。  
今岁故乡诸父老，寿樽应喜得亲倾。  

强至　韩魏公生日二首  
功名富贵旧元台，诞日新归故里来。  
绮席重张孙相阁，锦衣三照邺王台。  
相望全魏荣封国，不尽清漳伴寿杯。  
最是衔恩门下客，秀眉前祝落邹枚。  

强至　韩魏公生日三首  
治身时位俱云得，同体君臣系所遭。  
仁庙自从延辅弼，圣孙相繼委钧陶。  
早辞十载调元鼎，尚拥平年出帅旄。  
白首未尝安富贵，丹心愈更事勤劳。  
曾无半语矜功大，犹有流言忌德高。  
皎皎忠诚通日月，悠悠险计息波涛。  
由来正直阴须相，此去勋名势转牢。  
伊昔初秋降申甫，于今外牧滞萧曹。  
恩颁天厩双龙种，赐及家庭一凤毛。  
再拜捧觞何所祝，愿公三熟见蟠桃。  

强至　韩魏公生日三首  
新秋再宿澂凉兆，间气生才历世稀。  
绿发文章惊紫殿，青云事业照黄扉。  
力陈社稷安危计，首斡乾坤造化机。  
二相鸿图三圣倚，两扶龙德九天飞。  
勋名屈指中阶少，富贵抽身北道归。  
翁子乡邦才得请，邺王台观已增辉。  
拥旄欲去观民政，仗钺俄来统将威。  
信令指挥千帐帖，仁恩涵养百城肥。  
西方几月留旌节，南面终朝待袞衣。  
入幕最容孤迹早，捧觞尤抱寸心微。  
初逢诞日称公寿，长愿台星辅帝晖。  
考近汾阳功更似，德攀卫武道犹非。  
洪鑪物品常无滞，翘馆群英永有依。  
拜赐韦贤车服盛，元城传诏到庭闱。  

强至　韩魏公生日三首  
玉勒双牵名騕褭，锦章轻叠瑞麒麟。  
三朝丞相迎恩赐，万岁君王宠诞辰。  
将命彩衣宣汉礼，拜嘉香案望尧仁。  
太平致去今无迹，造化裨来昔有神。  
社稷一言尝定策，色辞九鼎但垂绅。  
乾坤不负谋谟力，日月难磨富贵身。  
封国连纡六金印，乡邦阻驾两朱轮。  
行追前训还英袞，再领群生入大钧。  
聊借寿樽倾北海，久叨宾馆祝平津。  
却应从此天文里，遂指台星作老人。  

强至　旱秋喜雨  
风吹旱叶作秋声，凉气微从雨脚生。  
赤地黄埃归一洗，寸心远目觉双清。  
乾坤应救街前暍，黎庶如逃釜内烹。  
我喜南窗无俗物，葛衣飘洒体还轻。  

强至　何太宰生日二首  
却数中秋已过旬，老君亲送玉麒麟。  
力侔二气文词重，迥繼诸公德业醇。  
论道他年要黄发，看公当世斡洪钧。  
泰山如砺河如带，到此犹为剑履臣。  

强至　何太宰生日二首  
河岳灵神拥瑞来，剑川一夜起云雷。  
祥风破腊吹灰琯，和气先春报砌槐。  
龙邸久膺心膂托，金瓯终为姓名开。  
年年已与梅花约，长借清香入寿杯。  

强至　和纯甫独往至德上方避暑  
敝屋数楹隘，炎曦一线长。  
梅仙厌烦溽，萧寺得清凉。  
山鸟聒幽耳，涧泉蠲渴肠。  
兹游君独胜，河朔浪飞觞。  

强至　和纯甫红叶  
秋园无艳色，特地起西风。  
间向烟林翠，时呈霜片红。  
霞光青汉襯，灯炬碧纱笼。  
不解随松柏，染裁烦化工。  

强至　和登金铜门  
高门缔构自何年，朱栱金铺丽目前。  
楼上台光临暇日，座间凉气失炎天。  
草涵宿雨浓如染，林曝晴曦燥欲然。  
早晚定归黄合去，剩移夏榻就风眠。  

强至　和过尉氏林香陂韵  
长年京洛事尘埃，怀抱那能一日开。  
鱼鸟宿心聊此得，江湖清兴划然回。  
天园野色鳞鳞合，风猎林香滚滚来。  
渐有人喧迎马足，郊原佳处好徘徊。  

强至　和礼之喜雪十二韵  
水官司冬不举职，天地当凛气辄温。  
顽风伺隙倒天令，扫荡不使繁云屯。  
阴崖邃谷殆穷腊，空有雪意乘朝昏。  
宿莇老玘亦借便，欲洩阳气芽株根。  
往往百怪窃窥视，思以沴疫伤群元。  
赖吾太守为民切，百拜默与上帝言。  
臣因视民问农计，亟雪犹可望有年。  
知民所欲弗帝告，安用备位称守藩。  
至诚一发动天听，霄垠地堮俄琼璠。  
混然上下共一色，直疑元气犹胚浑。  
狂风埋藏反失势，却授威柄还水官。  
既云丰年在冬雪，豫拟痴腹盈朝餐。  

强至　和梁润之晚登绣岭  
翠华绛节去忘还，辇路宫墙坏旧山。  
青史空文兴废后，玉真馀恨有无间。  
杖藜一笑缘危径，弄笔高吟望故关。  
足力怪君强健甚，惯行栈道不为艰。  

强至　和楼志国范君武读胡尉临安所获颜鲁公书断碑  
书名唐世凡几人，鲁公运笔独有神。  
当年一字百金直，异代傥获宜尔珍。  
公尝道直不容内，江湖出走刺史轮。  
东南挥翰落几郡，在处巨迹刊坚珉。  
石坚字巨未应泐，旋复五代遗荒屯。  
州镇寻兵寺观火，缺碑毁碣埋泥尘。  
乾坤岂亦爱字宝，不使久屈卒不伸。  
脗合阴假好事手，得此断石溪山垠。  
苔封土蚀初莫省，一洗烂若开三辰。  
不由名氏验体法，气质浑厚知颜筋。  
点端屹如泰山立，画劲森似长戟陈。  
宁同枣木浪传刻，少陵尤恶肥失真。  
苍茫疑闻地灵泣，为失此石后土贫。  
好事得之不自有，能广墨本遗其伦。  
始从君武惬传玩，大句感发惊儒绅。  
写公勋德无一欠，何必读史劳吾唇。  
青衫志国繼高唱，首论书法词逾新。  
末言公忠死贼刃，不觉愤泪沾予巾。  
昔人谓书乃心画，浮沉直挠皆相循。  
公心远可此书鉴，体不姿媚一以淳。  
严严古气自盘薄，宜汝希烈不得臣。  
虽云笔力夺元化，济以忠谊重万钧。  
后来忠谊弗公学，磨铅临帖虚终身。  
李斯篆隶岂不好，彰彰奸迹流自秦。  
乃知一艺不独善，所贵名节坚松筠。  
鲁公之书以名贵，历代共宝无沉堙。  

强至　和判府司徒侍中喜雪  
朔雪飞花趁岁阴，喜看不觉酒杯深。  
应时自合苍生望，泽物真同上相心。  
未怕春风融粉水，恍疑江国见梅林。  
西山一夜千层白，那复能留寸碧岑。  

强至　和人食橘  
洞庭一夜落清霜，枝上新苞叶底黄。  
摘去金沙抟作颗，剖来玉露结成囊。  
岭头梅小酸无味，渭北梨粗冷欠香。  
合荐甘馨调鼎实，未宜登俎奉君尝。  

强至　和施耕进士忆竹  
夫子卧古屋，趣敌岩谷深。  
六籍环一身，口诵头不簪。  
瘦碧久去眼，寂寞清风心。  
朝思荫之醉，暮思绕以吟。  
秋空碧新弄，无处停幽禽。  
安得青玉枝，来作半亩阴。  
终朝对几榻，岁寒结知音。  
於焉傲富贵，追踪晋贤林。  

强至　和叔以琴诗见贻因成一篇奉答  
制就七弦器，斲残千古桐。  
正声希世出，群耳此时聋。  
徽暗列星隐，意存流水空。  
凭君莫轻抚，留取和薰风。  

强至　和司徒侍中清明会压沙寺诗  
野寺寻芳二月残，弄晴幽鸟自关关。  
堤沙压雨迎金勒，旆绣翻风蔽玉颜。  
翠幄饮张花雪底，彩舟归漾水天间。  
五年贪恋行春乐，不觉移文笑北山。  

强至　和司徒侍中壬子寒食会压沙寺诗二首  
四照梨花一色中，他时珍赏有雌雄。  
高牙就景开芳宴，皓齿停歌诵正风。  
乐极光阴穷日御，诗成造化夺春工。  
佳辰不禁只园火，林杏兼然万点红。  

强至　和司徒侍中壬子寒食会压沙寺诗二首  
金星隐地烁游车，那用行堤更筑沙。  
官妓趁时簪玉蕊，艺工随分赐银花。  
每乘此节寻萧寺，全胜当年醉习家。  
归漾彩舟欢意在，还延宾从尽流霞。  

强至　和司徒侍中上巳会兴庆池韵  
荧煌台座隔魁三，喜对新诗见二南。  
好酒似听山鸟劝，落花真惜野蜂衔。  
天光不断连春水，月影初来破夕岚。  
红旆欲归珠履散，游人犹爱画船搀。  

强至　和司徒侍中同赏梨花  
映花急把玉交杯，凤扫残香已几堆。  
酷爱岂惟公假借，惯曾御苑见花来。  

强至　和司徒侍中喜雪  
熙宁玉烛最调和，瑞雪先时破札瘥。  
大纪有年仍岁后，尺盈平地此冬多。  
戏珪旋翦飘疏叶，祭璧初沈委大河。  
再燮阴阳人望久，一方顺气入涂歌。  

强至　和司徒侍中舟中再赋一阕  
燕子迎船贴岸飞，波光流色日晖晖。  
都人倍恋行春乐，只恐恩容昼锦归。  

强至　和唐林夫正字韵  
共是江山弃水云，更同魏北走埃尘。  
官书断手何多日，乐事回头已一春。  
入夏解衣宜野逸，几时纵酒到天真。  
由来朋字难为正，莫漫刚颜忤世人。  

强至　和通判国博和金华著作陪知府少卿游北山韵  
盛府年来讼缿空，等闲深入乱云中。  
惊禽引避前驱旆，宝刹幽寻数亩宫。  
飞盖塞涂溪影杂，行歌聒地谷声通。  
东阳屈指风流尹，前有休文后有公。  

强至　和同赏梨花  
绀园几顷白云英，似觉漫天玉气腾。  
句引春风香阵阵，侵凌夜月粉层层。  
时间冷艳尤难识，世上妖葩各有朋。  
每岁旋来张翠帐，芳庭同赏忆吴僧。  

强至　和推官压沙寺惠诗  
上相行春乐有馀，绣旗朝共宿云舒。  
特教红袖停妍唱，为许朱衫托后车。  
肯说大烹专鼎食，旋容小摘荐园蔬。  
多才幕府论荣遇，诗句飘飘动客裾。  

强至　和张文通书怀  
仕涂众伪杂吾真，谁信千钧重一身。  
赫赫朱门公相远，寥寥黄卷圣贤亲。  
府居此日嗟孤宦，乡饮当年谬上宾。  
犹喜故人同旧幕，每容诗句续阳春。  

强至　和知府王给事官舍北轩新竹  
子猷雅爱此君深，清白传家直至今。  
有似致身怜劲节，更应待物并虚心。  
闲来点笔书新粉，醉后移床傍细阴。  
分到渭川青玉种，严公宅里许同吟。  

强至　和重九晚登骑山楼  
登临楼观一重重，下客追随岂易逢。  
九日燕私同恺乐，三台礼数极优容。  
自酬佳节挥鸿笔，谁诧元勋载景钟。  
只恐斜阳催胜事，时时回首望西峰。  

强至　河北道中怀故乡  
一为南国别，久负故园期。  
细雨破花气，和风柔柳枝。  
竞舟红浪动，挑菜绿烟披。  
寂寞洪河北，桑麻空此时。  

强至　河北送洪景之进士如荆南  
十年肝胆照交情，朔漠相逢意转倾。  
苍鬓飘飖予薄宦，青云蹭蹬子诸生。  
更同樽俎知何地，漫与诗篇送子行。  
南北倦游那得定，扁舟江外欲之荆。  

强至　河亭戏题  
黄沙衮衮激洪流，白舫人群杂马牛。  
却忆春风湖上月，画船载酒监中游。  

强至　贺陈右司生辰  
悠悠大块间，万类纷相敌。  
伟哉拔俗人，真宰岂无力。  
六经陷邪说，释儒共一律。  
天未丧斯文，公生抱绝识。  
著书罗古今，射策开胸臆。  
前辈几欲尽，后来昧所适。  
天将激颓波，公生秉孤直。  
数谏难居中，三已无愠色。  
海宇属无虞，天工或旷职。  
天保祐皇帝，公生蕴奇德。  
培拥栋梁姿，一旦壮王国。  
禁网虽小宽，疲俗未全逸。  
惟天念我民，公生富才术。  
发扬云雨势，诸方待膏泽。  
天既责公深，眉寿夫何惜。  
行看佩相印，不羡登仙籍。  
南山雅望重，北斗威声赫。  
禀生固难朽，吐纳自不息。  
惟昔轩冕徒，尤喜山林迹。  
留侯追赤松，志就亦何益。  
傅说为列星，但已脱寰域。  
孰如我公贵，与国长无极。  

强至　贺吴枢府诗  
治声一月满长安，直上星枢耸具观。  
空策危言惊主易，能施行事似公难。  
诏辞浩荡留邦国，庙略纵横出肺肝。  
拜庆亲闱双白首，更传盛事入衣冠。  

强至　横溪回道中作  
赤云蔽层霄，旱日作炎酷。  
解带荫广厦，肤汗发如沐。  
世无广寒宫，何地避蒸溽。  
嗟嗟尚未已，里胥报甚速。  
云有邑顽民，饮酒溢鼠腹。  
半酣张空拳，中者致殒踣。  
甲令著定宪，继踵当视覆。  
驱车不敢缓，冒暑走山曲。  
敝盖无丈阴，托庇何踨促。  
因思古贤宰，民鲜犯鞭扑。  
子贱弗下堂，政务自清肃。  
顾予今何人，为治乃不淑。  
民既冒重辟，已亦苦匍匐。  
胡不树善治，泰然处华屋。  

强至　洪君然太博以元日刺字交驰卒不一见作诗相遗依韵和答  
知君元日趁鵷行，双观云边耸百常。  
拜表归来乘逸兴，跨鞍相就揽吟肠。  
还同皇甫寻僧孺，却笑山公顾葛强。  
我亦及门空刺字，不容高论听琅琅。  

强至　后二日赵无愧杜君章垂和前篇复用元韵自和呈二君  
给园胜地隐金沙，随意开筵饯使华。  
社日兼宜数杯酒，春风未动一枝花。  
垂垂禁鼓喧城里，一一归鞍傍水涯。  
鱼目间投引骊颔，夜光双吐照贫家。  

强至　还府推杨学士无为编  
蜀山秀色参天起，子云文章摩玉垒。  
关右衣冠从古名，伯起光华擅杨氏。  
后来气象几寂寥，今日西州闻学士。  
吁雄述作拟圣人，蹭蹬三朝官不徙。  
震虽有时无雄文，而又晚龄才得仕。  
岂知学士丁妙年，一日青云趋万里。  
高才大笔驱古今，奄有震雄兼二美。  
布衣平昔抱经纶，浩荡著书穷日晷。  
幽居独占无为山，因以名编仍号子。  
凿开元气争化工，剔出微情泣山鬼。  
先儒浮妄遭芟锄，直与六经相表里。  
青衫冗掾错致身，四十摩肩杂胥史。  
日趋官府旧学荒，已分清流将绝齿。  
前时辄辱授此编，如以咸韶震聋耳。  
夜侵灯烛昼废餐，若涉江河徐见涘。  
乃知无为非不为，道化自行而已矣。  
立朝本此足有施，尧舜吾君那出是。  
天球岂合藏穷家，再拜持编复斋几。  

强至　会故人集崔侍郎园池  
贰卿园沼压关西，上相篇章绝景宜。  
旧日宫墙流水过，至今苑地画图知。  
孤花春去犹临岸，野蔓晴来欲占篱。  
荀令凤凰池更好，不须游旆此迟迟。  

强至　会压沙寺观梨花  
小队逶迤驻宝坊，只园花发认昆冈。  
日高恐释三春雪，风细犹传数里香。  
垢染了无依佛界，品流逾重被台光。  
更蒙佳句形珍赏，漫说寒梅竞效妆。  

强至　晦之江楼小饮辱诗怀寄谨答来贶因以奉招  
遥知相忆处，相忆对秋江。  
涉有波涛阔，飞无羽翼双。  
端居君故里，薄宦我他乡。  
交臂经时失，忧心曷日降。  
此稀人迹到，惟听足音跫。  
愿命朋游驾，来吟吏隐窗。  
倦谈须掷麈，剧饮定空缸。  
论契何如重，千钧不可扛。  

强至　惠山泉  
封寄晋陵船，东南第一泉。  
出瓶云液碎，落鼎月波圆。  
正味云谁别，繁声只自怜。  
要须茶品对，合煮建溪先。  

强至　屐  
好在登高屐，东西类此身。  
游频齿几折，用久蜡还新。  
晚步怜今日，幽寻忆古人。  
莫随珠履客，且伴白纶巾。  

强至　即席依韵奉和司徒侍中上巳会许公亭二首  
禊事初修乐未涯，晴阳浓淡薄云遮。  
风光转入庭前柳，春色随来席上花。  
千载风流追曲水，万人游豫掩长沙。  
相公今日携诸吏，那比山公醉习家。  

强至　即席依韵奉和司徒侍中上巳会许公亭二首  
三春乐事揖兰亭，驻旆名园敞绣扃。  
酒盏绿深须露白，花梢红少已多青。  
宾裾特盛人间会，公衮能忘物外形。  
化笔暂归诗句里，清风一诵醉还醒。  

强至　即席再赋  
乐事遥追戏马台，高吟节物纵天才。  
三朝致主诚心竭，九日携宾笑口开。  
白酒似随秋露滴，清歌疑唤晓云回。  
放怀不有公台贵，惯得萸枝首赐来。  

强至　急棹趁吴门  
寒日山尖落，孤烟树杪屯。  
水流天欲动，舟急岸如奔。  
缥缈穿云角，苍茫望郭门。  
片心争宿鸟，去去近黄昏。  

强至　寄保安军杨公济判官  
高吟绝塞十年前，醉笔才停万纸传。  
麟阁主人降健句，鸡林官长购精篇。  
旧游散落今谁在，新感纵横日自怜。  
肝胆不同躯干小，几时献画请开边。  

强至　寄辟疆  
忆昨枉君轩，始来就客邸。  
尔仆方息肩，顾我遽屈体。  
守阍前通名，倒屣出致礼。  
相见吐论议，所学愈根柢。  
徐为出巨编，彻若涉清济。  
昏膜得篦刮，尘心逾易洗。  
我亦露狂简，君曾不诃诋。  
于时园正花，长日瓮盛醴。  
插枝必满头，饮醆须露底。  
未几踏归镫，相将洒别涕。  
恋恋有情照，数数辱书抴。  
自言困道途，仅能足盐米。  
频吟口燥吻，久骑肉消髀。  
首飞诗人蓬，肠苦孟郊荠。  
学舍勉栖托，亨会复倾徯。  
黄卷乐往圣，青襟列诸弟。  
爱子乏先容，何人堪密启。  
努力著要策，随诏献文陛。  

强至　寄陈介进士  
圣门颜子最称贫，犹有箪瓢奉一身。  
罕似饥肠游太学，独将生意托洪钧。  
常时闵笑遭流俗，今日依归得主人。  
早夜从容谘道谊，切防事业去青春。  

强至　寄纯甫  
相从浦阳官，三十月盈缺。  
出必并辔游，居常对案啜。  
予褊子能恕，子短予还讦。  
久而见交心，中不容间舌。  
乃於穷秋时，忽作远道别。  
别肠如乱丝，一寸知几结。  
别语如悲笳，一声凡数咽。  
咽极继以号，旁顾亦惨切。  
匹马独来归，山城雨初歇。  

强至　寄公立  
一朝挥别袂，九日在征岐。  
识我相思意，如君独坐时。  
榴花须满盏，菊蕊况盈枝。  
目下重阳泪，宜看杜牧诗。  

强至　寄湖掾杨浩然  
新持手版苕溪掾，应恨浮名别故乡。  
泽国几瞻飞雁序，春风自入坠鱣堂。  
坐曹未改平生好，开卷能如往日忙。  
龙首主人监郡乐，定蒙宾礼考文章。  

强至　寄刘道秘书  
夫子文章老更工，六经俱达一身穷。  
为逃州县时情薄，不问田园岁计空。  
别酒正思倾夜雪，书邮忽喜寄春风。  
遥知父子传家乐，却笑当年论异同。  

强至　寄齐州曾子固学士  
历山名重舜耕馀，太守文章世罕如。  
但见清风变齐鲁，未闻紫诏起严徐。  
最宜视草归时训，可惜挥毫落簿书。  
千骑行春且乘兴，里无胜母莫回车。  

强至　寄秦粹吕四丈职方渊  
丈人宦意静如山，五十朱衣鬓未斑。  
富庶讴歌归别驾，太平谈笑服诸蛮。  
熊罴一兆高门后，鸿雁连飞绝塞间。  
莫学冯唐终蹭蹬，功名犹好出秦关。  

强至　寄盛子美俞元功二先辈  
彼美吴州杰，相从萧寺居。  
聊穷三尺律，肯恃五车书。  
前有殊尤等，行当选擢初。  
秋风吹客袂，乡思复何如。  

强至　寄题甘露寺文岳上人环翠阁  
铁瓮城边古道场，近来人说赞公房。  
江盘北固山形转，云抱南朝树色苍。  
世外青鸳谁结构，坐间紫鸽自回翔。  
十年滞客空吟想，未识诸天在上方。  

强至　寄题郭明府寺丞颍上西斋  
退筑谋何早，闲居兴颇浓。  
渠流通颍派，窗列隔淮峰。  
玉麈谈宾盛，牙签载籍重。  
雨巾时垫角，一代慕林宗。  

强至　寄题殊公禅老黄云阁二首  
大士当年密行成，山居黄色有云生。  
黄云已共斯人去，飞阁犹为此地名。  
欲到尘埃先摆落，纵观气象亦峥嵘。  
谁云瑞应难追复，禅老而今祖意明。  

强至　寄题殊公禅老黄云阁二首  
人悦禅翁巧结庐，更营飞阁取幽虚。  
溪山雨后翠欲活，棂槛风来清有馀。  
龙象几年成佛界，猨猱深夜杂僧居。  
还如梦得闻涵碧，谁写丹青复寄予。  

强至　寄题双岩寺  
古寺南偏两翠微，锦溪碣石岂全非。  
云烟来去长相接，猨鸟东西各有归。  
泉溜夜淙寒入座，岚光朝滴润生衣。  
而今野旷无人筑，唯见林僧对掩扉。  

强至　寄题张殿直长春亭  
甲第俯河湄，修亭面势宜。  
琴樽长有乐，草木似无衰。  
境胜青山敌，心閒白日迟。  
祖良迷大隐，独与赤松期。  

强至　寄县学方晦之  
素志青云已贴然，风霜苦处涉层巅。  
不知未第方夫子，独抱遗经议圣贤。  

强至　寄献王中丞  
近侍才俱杰，明公望独尊。  
纪纲新献府，德业旧王门。  
礼乐陪朱邸，文章落紫垣。  
训辞含鼓动，气概独飞骞。  
厌直词臣笔，坚求牧守藩。  
图书迁禁合，封部领家园。  
晓日旌旗叠，秋风鼓吹喧。  
万人瞻驷马，千骑簇双韐。  
令肃关河静，仁深草木蕃。  
先皇俄侧席，百姓互攀援。  
到阙何心绪，遗弓已泪痕。  
东厢延进对，数刻慰烦冤。  
一昨逢仁庙，三朝见圣孙。  
风云归夙契，社稷入危言。  
罄竭丹诚露，从容玉色温。  
殿中繄执法，陛下肇披元。  
爰立宫寮近，由来国史存。  
台星看比比，淮水正源源。  
白简抨弹后，洪钧宰制繁。  
盛期开旦暮，伟烈照乾坤。  
下客真疏鄙，参戎谬荐论。  
去年趋大幕，累月奉清樽。  
召旨催乘传，驽情剧恋轩。  
此生犹断梗，在处是孤根。  
岂自身难致，云谁手未援。  
空弹愁坐剑，感慕主人恩。  

强至　寄俞君度  
夫子惫已甚，平生心向存。  
黄金空旧产，白首寄他门。  
独酌醉应浅，愁吟声更吞。  
飘零那复久，知己有平原。  

强至　甲寅二月罢户部勾院移群牧判官待次数月乙卯春复自请罢群牧  
谁容豺虎漏谗人，又遣花封食贫。  
渐老可无诗过日，连年唯有闷偿春。  
奔波尘土非吾事，流浪江湖合此身。  
且信浊醪存妙理，一杯万虑付洪钧。  

强至　甲寅立春夜雪  
迎得新年送腊回，一朝生意动寒莇。  
玉尘后夜笼金阙，元是春风带雪来。  

强至　甲寅仲冬祠马步宿斋宫乙卯仲春十七日复因马祭到此漫成短篇  
昔年庭木雪僵条，今此风和柳自摇。  
人事转如风不定，年光暗与雪俱消。  
城中佳气生宫阙。尘外清居隔市朝。  
顾我何能知马政，江村祗合老渔樵。  

强至　贾麟自睦来杭复将如苏戏赠短句  
春风那解系狂游，朝醉桐江暮柳洲。  
大手千篇随电扫，孤踪四海学云浮。  
荣名不落闲宵梦，退筑聊为晚岁谋。  
老橘残鲈犹有兴，片心还起洞庭舟。  

强至　閒卿遽垂和答复依元韵戏之  
师怨白云相望久，撇然便欲揽征衣。  
其如飞雪能留客，不放禅翁及早归。  

强至　閒卿遽然云别因书二十八言奉送  
禅翁为我出岩扉，坐席才温便拂衣。  
又道孤云无定所，如何却傍旧山归。  

强至　将别纯甫四十字奉呈  
我马将北驰，子车亦南挽。  
车马无留行，相去即相远。  
风林秋声乾，落日孤峰晚。  
后会未可知，莫使别觞浅。  

强至　将渡扬子风雨忽作  
南徐景物古愁人，薄宦扁舟更水滨。  
不识浊醪倾北固，独随寒雨出西津。  
连天风浪声兼厉，当路鼋鼍气亦振。  
吾道屈伸非一日，世情未要责江神。  

强至　将有东阳之行宗哲为具话别以诗见招因答来贶  
秋高山城幽，风动林叶吼。  
百感从中来，将分故人手。  
故人惜轻别，樽酒欲相厚。  
未饮已颓然，别恨浓於酒。  

强至　郊外感事  
田原土尽辟，禾黍积如鳞。  
圣主弗横赋，农民犹苦贫。  
末游滋不业，素敝寝谁因。  
富室豪夺利，里胥蚕食人。  
为生常汲汲，乃粒罕陈陈。  
况在水旱地，更遭科斂频。  
其将委沟壑，何以给昏晨。  
去弊与务本，无非县令亲。  

强至　诘朝雨寒密雪杂下辄成一篇呈诸匠者幸赐光和  
飘洒初惊晓，霏微或舞檐。  
势应缘雨作，威未抵霜严。  
水面琼销液，山头玉露尖。  
偏能仁富室，只解虐穷阎。  
樵冻肩增竖，鱼寒手懒箝。  
助清归赋笔，送冷入歌帘。  
退缩悲毚兔，埋藏愤老蟾。  
旋醒疑酒薄，密拥喜炉添。  
尚愧侔连璐，才宜比散盐。  
飞轻忧絮妒，落早欠梅兼。  
真宰恩先漏，丰年兆逆占。  
绫加侍臣被，彤下使君幨。  
预促群萌达，前惊百疠潜。  
尤甚穷腊降，多后世情嫌。  

强至　结交行  
贵友高车照簪组，富友黄金轻粪土。  
二友方论富贵交，以漆倾胶入心腑。  
一朝金尽囊无馀，门前不见簪组车。  
贵人今车底似昔，早失黄金旧时客。  
由来结交要势均，一轻一重难为人。  
滔滔世上耳馀辈，寂寥管鲍今埃尘。  
交情以势不以义，今日虽同明日异。  
君子结交自有持，贱贫富贵不我移。  

强至　诫言  
君子言欲艰，出口终身惧。  
众人易由言，朝出暮已渝。  
言之于一身，譬若户藉枢。  
尔枢苟不慎，彼户将谁扶。  
不重一语言，是轻六尺躯。  
志言要有成，不成陷半涂。  
耻言在克悛，不悛行卒污。  
今吾观众人，一言异朝晡。  
尔志既可见，尔耻复若无。  
行将小人归，呜呼尔非夫。  

强至　谨和答惠茶之什  
绿云浮面味回长，每饮疑兼盛德香。  
不独蠲烦优下吏，更容归遗细君尝。  

强至　近承杨子遣垂和池上短篇爱而有赠且摅予怀  
杨子文格少已遒，自关以西鲜此流。  
逸兴一发不言休，诗吟千篇酒百瓯。  
始谓富贵力可求，行年四十差厥谋。  
相逢渭水初清秋，气俊秋隼辞长虬。  
欢然一见分辄投，往来自尔月屡周。  
忽闻屋角鸣春鸠，感时出门写我忧。  
载酒兴庆荒池头，半酣系马聊登舟。  
纷纷涉水惊眠鸥，晚阳欲落孤烟收。  
开元盛事空林丘，流年数百如回眸。  
陈迹随感来吟搜，偶作短句诒同游。  
杨子既见遽和酬，笔落纸上不暂留，  
诗珍玉案书银钩。诗人乃是天地雠，  
造化万物遭剜锼。天公报之甚操矛，  
少使称遂多穷愁。子尝两举试此州，  
病坐试席出则瘳。笔力健可掣十牛，  
及与命闹力弗侔，翻被命屈岂自由。  
嗟予所学浅以浮，不与造化为怨仇。  
胡然天公亦我尤，刚肠劲貌寡媚柔。  
触忤贵势在转喉。苍颜常调祗自羞，  
使看平步趋公侯。子来我语徒啾啾，  
天高听卑诚谬悠。不若且默真良筹，  
有酒一醉春风楼。  

强至　晋阳郡君挽词  
法度居无失，图书动有稽。  
不偕君子老，空美大夫妻。  
淡月临新兆，清风在旧闺。  
哭声摧陇水，山鸟学人啼。  

强至　晋阳郡君挽词  
夫贤微子后，身贵毕公孙。  
独弃斑衣养，空馀象服尊。  
悲风缠挽铎，苦雾湿铭旛。  
谁谓灵香验，何曾见反魂。  

强至　禁烟节同子玉徐先生野步  
系马道边树，杖藜坡外冈。  
风来花自笑，露过草犹香。  
乐事论三月，吟怀骛八荒。  
时平那有感，双泪肯浪浪。  

强至　京华对雪  
嘉祐岁庚子，长安一尺雪。  
落地还成冰，后土冻欲裂。  
出门望天街，层城裹银阙。  
健马载高冠，傍人指夔卨。  
拜表瑶墀归，酒面风前热。  
万井莫回头，穷阎正骚屑。  
晓突无青烟，饥唇閟殭舌。  
咄嗟路边子，未死衣百结。  
亦有待次人，空囊磨岁月。  
愁吟徒尔为，泱漭天地阔。  

强至　京师逢徐良温叟明府  
弱冠相逢今四十，当年壮气虬龙蛰。  
交情独在酒盏深，人事细论衣袖湿。  
诗书误身浪自怜，公相满眼谁可揖。  
苍颜已变长安风，后会更应尤戢戢。  

强至　京兆府初赴同天节宴诗二首  
四月薰风转，三天瑞景舒。  
歌从归启后，寿起祝尧初。  
诗喜南山对，身甘北阙疏。  
九韶音未作，朝野自欢如。  

强至　京兆府初赴同天节宴诗二首  
五帝今云六，君王合万年。  
日长迟漏水，风细驻炉烟。  
想像联朝佩，欢呼捧御筵。  
喜深恩更远，不竭似秦川。  

强至　经春长在幕府今日偶出见花  
幕府文书日日同，愧无长策议平戎。  
但惊蓬鬓看双白，不觉花枝已半红。  
宦意蹉跎侵晚景，客愁散漫逐春风。  
古人枉说从军乐，兴在江湖短艇中。  

强至　经春罕尝见花今出湖上悉已离披  
飞花何太急，春在岂须忙。  
乱点不经眼，残枝犹断肠。  
愁看湖色净，怯照鬓毛霜。  
回首壮游地，幽襟付浅觞。  

强至　经春久雨未尝寻芳舟次黎驿始见桃李红白成阵爱而有题  
春风不散三冬雪，暖日犹明五月霞。  
病眼漫开常见雨，客颜新破始逢花。  
故园何在情还剧，旧驿空存使转赊。  
白白朱朱今颇验，退之诗句亦天葩。  

强至　经故明静师支离堂  
支公昔讲支离学，堂上无容坐客毡。  
往日衣冠今尚否，经春几席自萧然。  
谈间精义门人记，身后清风嗣子传。  
一纪宦游寻旧社，空将感涕洒尘编。  

强至　经和靖林先生旧隐  
独行先生旧隐荒，大名宁受一棺藏。  
能诗秀骨应无朽，近冢闲花亦自香。  
卷轴门人收箧笥，岁时族子奉焌尝。  
逸民未许先贤传，犹说梁鸿有孟光。  

强至　景山无思二大师垂和鄙诗复依前韵奉答  
西北尘游倦，东南野兴深。  
帐空惭鹤怨，山暝忆猨吟。  
大士真交臂，连篇契夙心。  
会须携蜡屐，云峤陟千寻。  

强至　竞渡  
画鷁追风千楫动，锦标翻日万人呼。  
骄龙战水争先后，采蜃横川半有无。  
波底鱼虾愁破窟，岸傍车马看盈涂。  
竞心犹出功名下，吟倚扁舟为一呼。  

强至　九日  
霜净乾坤阔，登高极古台。  
秋声枫几落，客眼菊三开。  
短发频看帽，寒吟间引杯。  
篱边空意绪，难得白衣来。  

强至　九日病中泊舟召伯堰  
采采南山菊，还应满故园。  
全家泊孤埭，多病负清樽。  
木末秋声老，天涯雨气昏。  
乡关吟望外，愁泪有双痕。  

强至　九日二首  
去岁重阳踏路尘，异乡今日恨还新。  
如何佳节长为客，却恐黄花解笑人。  
强饮破愁为乐酒，自怜多病足情身。  
龙山旧事知难问，千载相期属此辰。  

强至　九日二首  
渐老襟怀已足悲，登高节物可无诗。  
秋声飒爽侵蓬鬓，晚意萧条伴菊枝。  
故里江山寻好处，重阳樽酒负当时。  
天边鸿雁随南望，忆弟双眸泪欲垂。  

强至　九日过后漫题堂前双菊  
花日金相照，条风翠竞翻。  
谁言羞晚艳，自喜胜孤根。  
客土深培力，家人一溉恩。  
秋香真好在，未易负清樽。  

强至　九日陪两制诸公燕赵氏园亭  
筋力追欢胜去年，不应吹帽愧华颠。  
壮心未折秋风里，笑口频开晚照边。  
学士带欺黄菊烂，侍臣绶夺紫萸鲜。  
自怜蹭蹬诸公后，一醉犹能赋此筵。  

强至　九日上兵部  
重阳无酒上高台，冷对西风笑几回。  
虽信佳辰从古重，不知今日为谁来。  
忽闻天外清歌发，云是淮边曲宴开。  
自叹弗如篱下菊，此时翻得伴吟杯。  

强至　九日有感二首  
每岁登高尽醉归，未曾轻负菊花期。  
今年枕上酬佳节，感泪双痕落似丝。  

强至　九日有感二首  
忆昨方陪上相筵，召书忽到菊杯前。  
主人举酒勤令饮，一醉秋风恰二年。  

强至　九日与诸君饮  
寒暑当递迁，日月会阳九。  
绿鬓惊秋风，黄花泛樽酒。  
行乐重此辰，登高命诸友。  
古人感尘世，宜开笑歌口。  

强至　九日至嘉禾  
登高时节异乡中，回首家山隔乱峰。  
白酒莫辞今日醉，黄花不似故园逢。  
苦嗟节物经秋老，赢得情怀为别浓。  
却爱紫微诗意好，笑歌开口强为容。  

强至　九日作  
九日登临双阙边，三秋感慨一尊前。  
黄花若解怜多病，白发应嗟老去年。  
忆昨忽叨门下召，此辰方醉侍中筵。  
追欢筋力於今异，赢得新愁入短篇。  

强至　九月二十六日河上雪  
昨朝今日尽天风，九月长河雪片中。  
云外谁偷榆荚种，人间自满菊花丛。  
群阴已鼓先时勇，万井应愁卒岁穷。  
亦欲蹇驴乘逸兴，灞桥何处觅诗翁。  

强至　九月十日龙兴寺饮饯蹇磻翁赴梁门酒半题名南轩因偶书屋壁  
昨日曾来把酒卮，隔宵已过菊花期。  
回头一笑成陈迹，不独秋香有盛衰。  

强至　久雨  
雨师握天令，汲汲不停驾。  
疾驱鞭群龙，俛首随叱咤。  
乘怒作滂霈，不复息昼夜。  
羲和久埋轮，缩手喜闲暇。  
山川盛奔溢，若虞历阳化。  
农民验甲子，其应旱在夏。  
我疑上天漏，谁能补天罅。  
慰此农民心，无使忧早稼。  

强至　久雨不果行乐偶书短篇自戏  
年来穷山少见日，十日阴雨一日晴。  
春色于人既无分，酒徒与我宜违盟。  
林花及时亦自蕊，山鸟应节犹知鸣。  
况复吾生异花鸟，何为对景如忘情。  

强至　久雨初霁对酒偶作  
弥月穷山雨，昏昏气蔽天。  
南荣初见日，万瓦已生烟。  
节物惊残腊，欢期减去年。  
愁来搔短发，对酒且陶然。  

强至　久雨见月  
千门却灯烛，久雨爱冰轮。  
愁眼开今夕，清光对故人。  
更长频侧帽，望极反沾巾。  
几为浮云掩，行藏类此身。  

强至　居魏岁馀未尝见江乡故人今无悔如雄过此相见甚喜席间率成短篇呈之  
经年大河北，终日故乡心。  
入耳欣吴语，开怀慰越吟。  
天寒裘领薄，日暮酒杯深。  
早晚论边策，长缨试请擒。  

强至　菊  
花浓新出黄金矿，枝软轻垂绿玉条。  
正色逢人何太晚，清香到酒亦终期。  
篱边此意同萧瑟，霜后无言对寂寥。  
凡卉不为孤艳地，渊明真赏欲争邀。  

强至　【勀　01】　句  
溆浪樯乌急，吴霜稻蟹肥。  

强至　句  
木奴竞熟饶千树，稻蟹初肥嗜二螯。  

强至　开元寺仁王院见丛竹偶书  
一别琅　　数亩阴，七年飞梦绕家林。  
北僧好事犹能种，偶向尘埃洒寸心。  

强至　客有貌吾陋容者以诗谢之  
野姿瘦骨逼吾真，处士毫端合有神。  
正色未尝移势位，苦吟自觉远风尘。  
渐惊老态侵双鬓，犹逐时名系一身。  
可是封侯须燕颔，恨无勋业上麒麟。  

强至　寇参军九日惠诗以左冯翊赵监所遗玉液一壶并诗答之  
久傍严公趋玉帐，近蒙贺监解金龟。  
一壶分助登高饮，客宦长安共此时。  

强至　寇参军以孤雁一绝见贻因酬之  
紫塞来时偶失群，追飞已隔万重云。  
人情所喜惟朋附，耳听孤鸣似不闻。  

强至　哭王仲密四首  
相逢初北阙，并试复南宫。  
失意春风里，谋归汴水东。  
行藏他日异，笑语此生空。  
不挂青云籍，声名野史中。  

强至　哭王仲密四首  
群居三益友，再拜十年兄。  
一别长南北，相逢遂死生。  
泪流添渭水，心折注江城。  
闻讣悲尤剧，书成仆未行。  

强至　哭王仲密四首  
场屋行迟暮，田庐卧寂寥。  
壮图藏翰墨，高行落渔樵。  
会哭诸朋盛，衔哀一奠遥。  
系舟江岸绝，愁望定山潮。  

强至　哭王仲密四首  
多金空旧产，短褐尽平生。  
蒿里閟春色，桐江流哭声。  
人怜天不与，妇少子犹婴。  
如有山涛在，应忘顾后情。  

强至　哭曾四丈供备  
平生独慕霍嫖姚，弱冠功名喜自邀。  
报国剑铓沉气象，绝人弓艺委风飚。  
总戎江海空流转，分阃关河竟寂寥。  
几百熊罴怀旧爱，哭声应过甬东桥。  

强至　苦寒  
南雪今年几尺高，林飞圹走亦嗷嗷。  
闾阎易冷无烟火，巢穴虽空有羽毛。  
对客懒能倾冻酒，令人自愧着温袍。  
何当万丈缝狐貉，宽作良裘覆汝曹。  

强至　苦旱二首  
垅上痿人卧槁苗，频年郡国诉诸朝。  
雨师不为苍生起，只纵晴虹作旱妖。  

强至　苦旱二首  
赤地关中带几州，浊泾清渭总如沟。  
野农不省天时晚，犹祷閒神望有秋。  

强至　苦热  
天上扶桑树合枯，火云四起抱阳乌。  
谁能赤脚渡银汉，直欲跳身藏玉壶。  
河朔饮杯空酩酊，临淄汗雨自沾濡。  
井深水远渴心剧，百丈无绳转辘轳。  

强至　苦热  
群鸟无声抱翠条，乾坤虽广绝微飙。  
鱼龙尚惧沧溟沸，草木甘从赤日焦。  
只与火云张气势，未容霖雨解炎歳。  
经时未雨犹闲事，莫放晴虹作旱妖。  

强至　苦雨  
雨脚洒不断，鱼龙沸巨溟。  
浮泥溢平地，暴水入中庭。  
门巷绝寻访，壶觞谁醉醒。  
顽云速收敛，渴欲睹天晴。  

强至　苦雨  
关辅连岁旱，耕地千里赤。  
官家放租税，犹有道边瘠。  
群国乞膏雨，童巫叫蜥蜴。  
神听久寂寞，民意转凄恻。  
天公忽瞑目，一怒乖龙殛。  
雨师偃其旁，惊起振厥职。  
不复计多寡，倾泻信朝夕。  
入地知几犁，地上但盈尺。  
渹如三峡注，那辨四檐滴。  
落势曾未停，庐井反忧溺。  
始知天公难，不易人愿适。  
举头告风伯，速吹湿云坼。  
却还秋日光，迤逦照阡陌。  
俾民布新种，来岁饱黣麦。  

强至　腊月二十三日群牧使元内翰曾龙图同日拜枢参之命是日立春  
洗马池边喜气俱，二公同日上云衢。  
北门学士参台鼎，内阁才臣贰斗枢。  
晓殿春风迎拜舞，晚街霁日照传呼。  
回头应笑蹉跎客，养拙长甘伴圉夫。  

强至　雷君自陕及门谒与书偕聊成短篇以答来贶  
一官偶来泗，举动畏谤嘲。  
万事不挂齿，终日口欲胶。  
所学未信时，尤欲密斂包。  
贤者或我顾，未免谈屡交。  
雷侯将家子，而至自陕郊。  
踵门贶予书，享馈烦弦匏。  
始见气颇劲，既语理不肴。  
爱子欲子荐，言毕徒啁啁。  
托荫须高林，而乃依寸茅。  
盍行游钜公，一言变鱼蛟。  

强至　梨花  
旧爱乐天句，今逢带雨春。  
花中都让洁，月下倍生神。  
耫好张瑶席，攀仍赠玉人。  
莫开红紫眼，此外尽非真。  

强至　离东坡后寄题义师上方  
山水东阳富，僧居更翠微。  
晴峰露秋骨，古树减烟围。  
蹄鸟远相应，孤蜂闲自归。  
予生秉幽尚，梦想在禅扉。  

强至　离京兆日独里人叶舜举秘丞胡从道户曹远饯至长乐坂  
两经辟命住秦关，府罢东随相国还。  
物态当时倾附后，人情今日有无间。  
青门雨送归行色，白酒风吹上别颜。  
相见去留终不改，只应同里与南山。  

强至　李花  
地暖春才半，蹊深气已暄。  
风光何处好，雪浪此时翻。  
匀似金刀翦，装成玉杖繁。  
夭桃漫相压，吏部竟谁言。  

强至　李景初许借翦彩花数轴一观累日不至戏成二绝督之  
壶蜂蛱蝶日徘徊，只欠生香去复来。  
应是春风随玉指，剪刀行处一花开。  

强至　李景初许借翦彩花数轴一观累日不至戏成二绝督之  
剪彩茸茸细逼真，秋风堂上数枝春。  
为偷造化防天觉，却拟深藏不借人。  

强至　立春  
宿冻归何处，池塘涨暖波。  
日盘花面永，风入鸟声和。  
俎菜堆生叶，闺裳剪薄罗。  
独怜诗酒兴，早较昨宵多。  

强至　立春  
鱼寻细脉上轻澌，鸟趁微和唘好枝。  
多病强倾春日酒，苦吟还接暮冬诗。  
江南信息梅应蕊，京国风流柳未丝。  
最有佳人随节序，钗头彩胜竞垂垂。  

强至　立春  
北风已作东风客，昨日何如今日暄。  
造化有期寻万木，阳和无迹走千门。  
土牛陌上摧花杖，玉燕钗头坠彩旛。  
独我题诗添意绪，又看残腊委冰痕。  

强至　立春  
残腊新春判此朝，斗寒犹未动寅杓。  
白催晓色融冰片，绿转风光入柳条。  
丝菜落盘随玉手，镂花垂胜压金翘。  
六年不见江梅影，长觉归心似旆摇。  

强至　立春二首  
待得春来解病颜，东风犹细北风顽。  
未全青帝行新令，腊去元须浃日间。  

强至　立春二首  
菜丝生叶落雕盘，欲去春衣怯晓寒。  
惟有多情双彩燕，不须风暖舞钗端。  

强至　立春后连雨  
东风自动故园枝，未见终期不雨时。  
遮莫年光浮水嫩，定应春色上花迟。  
山川惨淡随人意，车马艰难误客期。  
万瓦烟青犹足慰，始知井屋有晨炊。  

强至　立春辇下作  
雪意徘徊收腊尾，风光迤逦上花梢。  
强倾浮蚁尝春酌，终似南禽忆旧巢。  
愁里年华侵短发，吟边生意满东郊。  
玉盘丝菜无消息，索寞空斋畏客嘲。  

强至　立秋后病作此写怀  
卧病喜秋至，昏烦庶以平。  
清风不少济，宿痬仍相撄。  
凉叶犹未振，阴蛩已先鸣。  
四时顺万物，奚独戕吾生。  

强至　立之临别连以佳篇见贶依韵和酬  
建溪夫子惠新诗，雅道深惭未得知。  
曲享鶢鶋真过矣，吟成款段复何之。  
日斜留煮山家茗，烟重愁燃客舍萁。  
我系一官君四海，可怜出处不同时。  

强至　两浙转运使吕少卿挽辞  
卿月无光没使星，属封涕泪逐霜零。  
敝裯旧服从身殓，素节清风到目瞑。  
澄汰浊流师孟博，诛求横赋罪延龄。  
尘埃尚父当年玉，寂寞韦贤奕世经。  
千里九秋伤旅榇，一门三相起家庭。  
谁提大笔书功行，为激贪夫作美铭。  

强至　林大年殿直金轮院读书有寄  
仕到监州兴渐多，人生四十未蹉跎。  
自嫌朱绂生门调，直要青云取世科。  
新喜雁名传日下，暂题试笔寄岩阿。  
山翁只作书生看，不识前呼导玉珂。  

强至　临洺驿雨中作  
朔野无花春意薄，斧声惟见桑枝落。  
北人是日竞条桑，手执懿筐共操作。  
客亭系马吟寒厅，细雨缠愁牢似缚。  
多情北燕能傍人，如说春心绕疏箔。  
故乡桃李应满园，烂熳香风随处著。  
十年游宦辞江湖，尘土日侵双鬓恶。  
天涯怀抱倾东南，闷对青灯举幽酌。  

强至　刘叔茂及第后往广德拜亲过吴江新治  
今岁同升客，如君有几人。  
青年登一第，白首具双亲。  
喜气生军垒，欢迎聚邑民。  
诸兄在天禄，勉去繼清尘。  

强至　留别西京佥幕陈子雍著  
夷门一别三年梦，雒宅相逢二纪心。  
人事渐随诗笔老，交情似共酒杯深。  
从今日望青云色，寄远时传白雪吟。  
不独此间堪下泪，秋风无处好开襟。  

强至　留守安抚司徒侍中生辰三首  
七月穹昮大火流，元精信宿降伊周。  
公师一品仪型重，将相三朝德业优。  
桑梓乡邦兼镇抚，苴茅封国正居留。  
人间盛事仍难老，富贵功名未白头。  

强至　留守安抚司徒侍中生辰三首  
宰衡倚赖更三圣，神器传归定两朝。  
几御铜符双在手，尊荣金印六垂腰。  
流民相率归仁政，疲俗新蒙罢横徭。  
寿考转随阴德远，开仓累万活黎苗。  

强至　留守安抚司徒侍中生辰三首  
凛凛威名远迩知，去年谈笑屈西陲。  
平时旌节临全魏，计日朝廷起一夔。  
狎赐彩衣今礼数，待还绣衮旧麻词。  
佇看来岁称公寿，荀令依前在凤池。  

强至　留守司徒侍中宠示上巳属疾钧什谨依韵奉和  
上巳曾陪宴后池，风光一匝又花时。  
当年簪履谁犹在，今日门墙独未离。  
步怯园林虽晚到，恩深草木已先知。  
都人不省忧民病，只讶行春绣旆迟。  

强至　留题东岩院  
仁祠倚岩腹，无处入嚣氛。  
古像栖深殿，高僧傲白云。  
山花暖自发，溪溜远犹闻。  
我正为名缚，翻羞猿鸟群。  

强至　留题太平寺  
乡落少人烟，精庐独岿然。  
香花真佛界，栋宇始唐年。  
鸟啄斋馀食，僧参夜半禅。  
清凉数亩地，已是隔尘缘。  

强至　卢申之以惠山泉二斗为赠因忆南仲周友二首  
旧年拂石坐松阴，曾与周郎共访寻。  
沦落人间少知味，一逢瓶榼便伤心。  

强至　卢申之以惠山泉二斗为赠因忆南仲周友二首  
文园病渴酒难浇，望见南泉意已消。  
买得茶来无铫煮，只将清泠送箪瓢。  

强至　陆君置酒为予唱阳关即席有作  
阳关何处草烟平，不识阳关空记名。  
古人驱车欲西过，吟成缮写离群情。  
天涯此去故人绝，虽有樽酒同谁倾。  
古人幽怨几时尽，至今愁杀阳关声。  
陆君酒酣喜自唱，坐上客泪俄纵横。  
杯盘咫尺意万里，忽若身在关山行。  
耳傍宛闻车马动，帘外已觉边风生。  
乃知樽酒须故旧，为君一饮无馀觥。  

强至　落花  
林间花自飞，物理不应悲。  
偶对飘残地，休论艳发时。  
有情香水面，无数点河湄。  
蜂蝶含馀意，徘徊绕旧枝。  

强至　马公节挽辞  
惨淡南宫铩羽翰，空归座席甫能安。  
魂收长夜棺寻闭，泪洒残春袖未乾。  
老母始甘无禄釜，世人今转薄儒冠。  
土中犹动难平恨，月照孤魂桂影丹。  

强至　马上见华山  
身寄秦川紫翠间，举头行坐对南山。  
忽来烟际逢仙掌，更觉天边慰客颜。  
霖雨不知何日作，片云犹向此时闲。  
三峰信美那能恋，自有家林未得还。  

强至　马上见庭竹  
玉圆碧瘦与谁期，只待丹山彩凤饥。  
生傍短墙真失所，可怜直节众人窥。  

强至　马上口占  
出郭尘埃少，驱车节物便。  
归心忘泽国，病眼豁霜天。  
鸟雀飞荒圃，牛羊卧晚田。  
吟边摇落意，疏木起孤烟。  

强至　马上口占呈记注李才元学士  
一时闻望绝朝裾，几岁文章动直庐。  
凤尾新批天子诏，螭头看载史臣书。  
故关即路严霜后，晓殿初班瑞雪初。  
蜀道归时须六印，不应驷马擅相如。  

强至　卖松翁  
穷山老松干百尺，纵有爱者势难值。  
小松耸擢未及丈，何亦冷落守岩石。  
由来世眼习繁侈，竞事妖红与烂白。  
往往破产聚名卉，未见有一号松癖。  
城中有客卖桃李，美价高下随意得。  
咄嗟彼叟何为者，浪负松本穷九陌。  
行求善价吻欲燥，力弛还立朱门侧。  
过之千百绝一顾，宁复肯许一钱直。  
音声犹带涧风涩，颜色尚染岚烟黑。  
松材虽良人未见，其奈桃李有春色。  
嗟哉子计信疏矣，岂宜肩入芳菲域。  
速培旧土养松干，待栋明堂柱帝宅。  
予疑叟非鬻松者，无乃矫世为所特。  
众趋时好逞穠艳，何独孑孑衒皴碧。  
群雄驰骋尚谲诈，轲以仁义游六国。  
时乎释老肆分籍，愈以原道破群惑。  
叟乎叟乎予尔知，独行矫世难为力。  

强至　漫呈盛任道监薄  
甲第衡门忆并开，笑谈无日不追陪。  
绕栏共觅花时句，隔壁尝呼雪夜杯。  
一别青云俱蹭蹬，相逢白首重徘徊。  
炎天卧病还同巷，早晚欣闻步屧来。  

强至　梅  
墙边几树玉参差，照眼幽花冷自宜。  
香阵晚交风破蕊，粉花朝湿雪融枝。  
故人消息从谁寄，造物生成似我迟。  
且慰蹉跎尽诗兴，江楼闲笛不须吹。  

强至　墨蟹  
琐琐江湖中，忽在幽人壁。  
短螯利双钺，长跪生六戟。  
骨眼惊自然，熟视审精墨。  
初疑蟺穴朿，犹带浮泥黑。  
横行竟何从，躁心固已息。  
终朝墙壁间，颇有肥霜色。  
我来空持杯，左手莫汝食。  
谁夺造化功，生成归笔力。  

强至　某不度轻僭始以鄙句尘献判府安抚司徒侍中特屈威尊过赐宠和伏读荣  
司马当年侍兔园，只摅秘思奉清樽。  
岂如下客吟飞雪，繼屈三公赐雅言。  
句揣物形虽有迹，笔閗天巧独无痕。  
岂惟一府夸荣玩。犹得他时耀子孙。  

强至　某尝约才甫游双溪以连雨多事因循未果辱诗督行谨依韵和  
共君曾约访烟霞，欲趁芳时物物嘉。  
宿诺古人尝有诫，春游今我果成赊。  
眼看日下无穷事，肠断风前已落花。  
天气清明当趣驾，此诗先寄谪仙家。  

强至　某承乏东阳周亲惠然顾访未几告别以诗饯之  
亲戚富贵合，贱贫宜见疏。  
独君从远道，为我枉高车。  
相得未逾月，薄言还故庐。  
风霜正凄暮，临别尚踌躇。  

强至　某伏睹判府司徒侍中置酒宴客即时雪作谨成七言律诗一首上献  
相君东合冒寒开，朔雪贪随乐事来。  
腊信未通先漏洩，台光欲近却迟回。  
势轻漫拟凌歌袖，片小才能缀酒杯。  
寂寞相如孤客在，定应授简属邹枚。  

强至　某介直寡合为邑亡状而杜兄一见过爱作诗称许谨依来韵奉答  
平生怀古哲，所趣背时人。  
饿死不巧宦，力行惟庇民。  
风波方满眼，霄汉欲谋身。  
山水得一县，松筠为四邻。  
分安篱鷃悦，机少海鸥驯。  
道义闻君久，襟怀类我淳。  
盍簪何太速，倾盖似非新。  
交向篇章定，情缘里闬亲。  
胸中都绝介，席上竞夸珍。  
他日摅长策，相携献紫宸。  

强至　某近辱诸公光和前篇鄙思未已复自次元韵奉呈  
才落先明牖，无多未压檐。  
得时虽较浅，着物始知严。  
报岁三登速，裁花六出尖。  
贺祥开万物，却疠喜千阎。  
腹馁禽刚喙，螯僵蟹怕箝。  
地成银色界，门尽水晶帘。  
燕席凝杯蚁，书帏冰砚蟾。  
天形四垂接，曙色十分添。  
海讶龙飞沫，盘疑虎刻盐。  
阴阳惊腊早，气象假风兼。  
嚼爽肠忘渴，吟寒口懒占。  
学轻频舞袖，御冷盛张幨。  
谢媛资佳咏，袁生苦密潜。  
自缘人意别，一爱一憎嫌。  

强至　某近与和叔游景爱之不足因吟短篇以赠  
夫子南州杰，相逢出肺肝。  
平生潜圣阃，壮岁尚儒冠。  
鸱鷃霄垠击，蛟龙井底蟠。  
耻将孤愤剑，容易向人弹。  

强至　某蒙君章兄宠示樱桃佳篇辄依韵奉和  
炎蒸有正色，下与地气关。  
相结成含桃，使冠百果班。  
独忧赤日曝，坐变红成殷。  
多应绛阙种，流落来尘寰。  
金盘泻不定，四走如循环。  
睡龙失火齐，颔空皆血潸。  
以口比樊素，白傅夸娇鬟。  
却嗟荔子陋，远在炎荒山。  
每岁贡天子，险路劳缘扳。  
岂如盛京洛，地广生不悭。  
朝须暮可进，先御后匪颁。  
离树既不久，弗改犹童颜。  
吁嗟唐中宗，游乐芳林闲。  
君臣失仪度，口摘省手攀。  
不闻荐先庙，书在史册间。  
愈籍争诗豪，劲句尝往还。  
予知青冥赐，难到山溪湾。  
林园幸自有，圆颗赫不黫。  
虽热岂厌食，纵密宁忍删。  
况此鲜嫩质，非并青梅顽。  

强至　某蒙太守卢公惠酒因作诗以谢公子仇香遽赐光和复次韵叙事酬答  
予怀天地惠何悭，赖有仁侯念拙艰。  
尘土未尝轻俗状，风霜多为霁严颜。  
兵厨美酿才嘉贶，子舍清吟繼宠颁。  
诗酒而今谐素嗜，更兼春雪满群山。  

强至　某前日以鄙诗叙谢通判国博特垂宠和谨复依韵上答  
夫子文章却异端，横流遏尽见平湍。  
间于风雅能臻极，粹甚圭璋不假刊。  
累句辄尝论盛美，赐篇还与作荣观。  
起予自愧无商学，何敢言诗向杏坛。  

强至　某数年前蒙集仙盛公慰荐今方用是改官近以启事论谢伏辱长笺垂答因  
淮边曾以此身归，每见尝宽使者威。  
一昨荐章蒙首上，十年坠翼恰重飞。  
功名未果时看剑，报效犹乖夜揽衣。  
聊向短笺论感慨，更烦尊教宠寒微。  

强至　某为府曹伏蒙吴先生以诗见寄谨依韵奉酬  
瘦马风埃里，萧疏分亦安。  
閒趋京兆尹，冷甚广文官。  
锦绣颁诗句，松筠映岁寒。  
天边师坐阔，南望只长叹。  

强至　牧养监阅马  
骨瘦谁知骥騤名，驽群平视圉夫轻。  
夷涂好在重骧首，喜见今年春草生。  

强至　幕中偶书  
刘侯驱车东，幕府宾客稀。  
凭几独萧然，真与万事违。  
巢燕无世情，闲堂时一归。  
东风忽怒号，辄来撼窗扉。  
搅我静中趣，聒聒无停威。  
尘沙亦侵人，犹喜势力微。  
日暮风稍息，出户聊振衣。  
行吟视庭木，枝空但花飞。  
幽思感晚春，浩歌送斜晖。  
翟公大书门，怨激恐已非。  
俗物喜去眼，杜子吾庶几。  

强至　幕中书怀  
宦游老岁月，春花渐空枝。  
坐耗镜中颜，日饶鬓边丝。  
流俗宜重轻，青云势参差。  
刚肠寡所合，出门复何之。  
趋向於今乖，考古聊自怡。  
黄卷有圣贤，目览心与期。  
君子顾万世，小人较一时。  
不见九原骨，贵贱共狐狸。  
惟有贤愚名，纵久亦两岐。  
退之赋二鸟，无乃为物移。  
信己一推天，孟子真吾师。  
得丧付浊醪，身外非所知。  

强至　暮春被病感书  
孤直难知己，才华反误身。  
流年销壮节，多病对残春。  
酒到心如达，花空眼亦贫。  
贤愚通塞理，谁与问洪钧。  

强至　暮春伯宪留饮席上走笔戏成二首  
春从花际来，却向天边去。  
莺蝶空徘徊，寻春不知处。  

强至　暮春伯宪留饮席上走笔戏成二首  
春去无多日，勤来把酒卮。  
残花聊点缀，犹胜对空枝。  

强至　暮春感怀  
雨声日夜催春老，不顾愁人鬓欲华。  
堂上自来相熟燕，树间犹有未飞花。  
诗篇闲里曾无数，酒盏生前亦有涯。  
传语东风且从款，苍颜更畏数年加。  

强至　暮春晦日  
绿阴轻处记春踪，芳草虽残饮兴浓。  
明日清和天更好，不须愁听晓楼钟。  

强至　暮春偶书呈才甫慎微  
解去铜章尚月馀，一春文酒会全疏。  
无机自好亲鸥鸟，虽弱仍甘下鳄鱼。  
乐事易空如委蜕，流年难挽甚奔车。  
酒徒文友心期在，任有臧仓毁子舆。  

强至　暮角  
画角愔愔清且哀，古今晓色此中催。  
可堪绝塞风霜苦，还傍将军玉帐来。  

强至　南都二月二日忆杭州去岁之游  
去岁江头对此辰，花边弄笔咏青春。  
异乡愁绪还随客，今日风光不着人。  
蹭蹬宦名侵绿发，飘飖生理托洪钧。  
湖堤草软辜游屐，空踏平台陌上尘。  

强至　南轩小桃盛开皆言群花未发而此独先之偶成短篇呈诸君  
紫萼红英细细装，新枝短短旧枝长。  
未经晓日谁言艳，可藉春风自有香。  
却恐折残妨把酒，若为遮住莫临墙。  
关中气候由来晚，二月花开岂是忙。  

强至　偶书呈公胜  
朔吹朝还暮，繁云凝复开。  
不能成雪意，只解作寒媒。  
薄宦家千里，长吟酒一杯。  
西邻郑夫子，乘兴几时来。  

强至　偶书净信院壁  
系舟曾访远公庐，游屐重来一纪馀。  
惟有湖山如往日，懒将前事问禽鱼。  

强至　排岸判官以荷花为贶书五十六字以谢  
江国芙蕖夏最繁，临堤每见尚盘桓。  
清淮况是稀疏有，江萼争教取次看。  
晓艳不随生意绝，孤根宁减旧时安。  
主人知我江乡客，弗忍池边独自观。  

强至　陪群牧使进呈拣中御马  
薰风微转殿南棱，玉色天颜粹自凝。  
数马从容陪昼接，飞龙迤逦备时乘。  
久图骏足求初得，一顾奇毛价遂增。  
窃笑漫逾梅福愿，半生玉陛辄三登。  

强至　彭及之邀吴仲源杨公济与某夜会望湖楼独某后期为关所隔偶成四篇以  
月底云楼一水湄，天光湖色两琉璃。  
樽前更坐清风客，笔下争翻白雪词。  
物外骨毛应自爽，世间笑语不容追。  
千年庾亮胡床后，此兴今人亦未衰。  

强至　彭及之邀吴仲源杨公济与某夜会望湖楼独某后期为关所隔偶成四篇以  
诸公爱月欲狂颠，脚踏花栏手襞笺。  
那作常时挥彩笔，直须飞句上青天。  
岂无剧笑惊山叟，应有妍词调水仙。  
独我清宵尘滓甚，乱蚊声里汗肤眠。  

强至　彭及之邀吴仲源杨公济与某夜会望湖楼独某后期为关所隔偶成四篇以  
波射飞楼缥缈间，云梯岂合在尘寰。  
金樽倒尽星垂地，玉滴书乾月过山。  
槛底吴僧空仰望，座中蜀客赖西还。  
我遭鱼钥无情甚，只许吟魂夜度关。  

强至　彭及之邀吴仲源杨公济与某夜会望湖楼独某后期为关所隔偶成四篇以  
故国英雄已寂寥，飞楼气象自飘飖。  
天边鸟翼愁檐额，雨后虹光转槛腰。  
直恐笑歌惊白日，却怜身世近青霄。  
云梯纵险容人上，始信明河亦有桥。  

强至　彭九廷评改丞卫首垂临访未遂驰贺辄成鄙句少伸愧谢  
三年廷尉评，别事忽除丞。  
步武通规近，生涯薄俸增。  
翰林终必复，雅道已难能。  
不预闻新命，那期念旧朋。  
马鞍烦远御，爵刺改前称。  
礼旷徒渐汗，情高倍服膺。  
弹冠开慰喜，耸袂羡轩腾。  
驰贺冰泥滑，宾阶愧后登。  

强至　莆阳徐太守数赐临顾  
军垒初分太守麾，马头南去有光辉。  
吏人郊外迎飞盖，父老溪边指绣衣。  
到日岭梅含细蕊，昔时乡树长新围。  
世间得意多遗旧，谁肯柴荆数款扉。  

强至　七夕  
七月七日暑气徂，此夕何夕乐且娱。  
世传牵牛会织女，雨洗云路迎霞车。  
初因乌鹊致语错，经岁一会成阔疏。  
牛女怒鹊置诸罪，拔毛髠脑如钳奴。  
星精会合不可诘，我疑此说终诞虚。  
又言星能遗人巧，罗列瓜果当庭除。  
彩丝贯针望星拜，夜深乞巧劳僮愚。  
吾闻朴散形器作，人夺天巧天无馀。  
匠心女手剧淫巧，工与造化分锱铢。  
荐绅大夫一巧宦，坐取公相如指呼。  
间乘巧言惑主听，能改荼蘖成甘腴。  
纤辞丽曲骋文巧，剜刻圣道无完涂。  
星如有巧更可乞，益恐薄俗难持扶。  
我愿星精遗人拙，一变风化犹古初。  

强至　栖云阁  
越山东南号胜绝，古寺岩洞穷高深。  
山云出为洞口雨，或时散作岩下阴。  
不有神物此蟠据，安得气类长相寻。  
寺僧爱云恐云远，置阁云上蹑以临。  
岂惟忧怀独舒悦，更许游客开尘襟。  
客来只知寓暂赏，不道归去还尘侵。  
宁如僧住得安稳，终日自共云无心。  

强至　前日奉和仲灵禅老春雨诗复辱见答走笔依元韵酬之  
千年支许事如新，欲作前游漫历旬。  
雨带黑云障俗客，猨呼飞鸟伴幽人。  
从容剧论知何日，感激佳篇慰此辰。  
四海声光非凿齿，道安名重若为亲。  

强至　前日以诗赠贾麟进士繼蒙和答而杨蟠从事亦随次元韵鄙思不休辄复自  
贾生俊辩凌诸老，二十汉廷冠插脑。  
魁奇远裔空传家，惨淡壮年翻却扫。  
巧心用过金几缗，愤泪顷乾玉三抱。  
五湖梦数归何时，四海形单生不造。  
乡宴无心听鹿鸣，时平有口歌鱼藻。  
每舒意气拂剑光，懒把穷通叩蓍草。  
江河饮肺吞阮刘，风月吟肠笑郊岛。  
君才慎勿恃晚成，俗态由来尊少好。  
众人竞进皆揠苗，独子甘贫犹嗜枣。  
囊装未抵一羽轻，笔力堪支泰山倒。  
闲身自放垅上耕，愁面谁怜泽边槁。  
幽寻骑马衫覆鞯，冷卧乏毡床露藁。  
无劳儿女悯滞材，岂竟乾坤厄吾道。  
从前平步封公侯，亦有逢辰出舆皁。  
光华圣旦发可晞，涵泳儒流身已澡。  
收还事业幸未迟，揖取功名须及早。  
不然一世成虚生，虽曰百年如实夭。  
公朝富贵弗汝悭，仕路高车似麻稻。  

强至　前日以诗赠贾麟进士繼蒙和答而杨蟠从事亦随次元韵鄙思不休辄复自  
爱君气干霜松老，一见相投许肝脑。  
岂同世上秋叶交，不及岁寒如电扫。  
有才无命三十强，寂寞吟斋膝长抱。  
愁来遍踏公卿门，绽褐不缝谁改造。  
文章直吐元化胚，天朴岂须施斧藻。  
长篇下笔纵立成，一字未曾伤草草。  
辞源奔注吞众人，有似惊潮没孤岛。  
善君取友论片能，不学常情求百好。  
琢磨六艺相与游，我愧性灵昏椹枣。  
平湖绿净时招邀，烂熳清尊为君倒。  
客涂见月凡几圆，倦马声饥奴色槁。  
路傍甲第欺儒冠，奴厌腥肥马馀藁。  
我疑造物偏膏粱，富贵何缘悭有道。  
贯糜巨室君空囊，朱紫摩肩君衣皁。  
大鹏宁合安寻常，怒翼天池终刷澡。  
功名岂必收目前，两鬓未银犹得早。  
颜彭骨朽千万年，漫与后人论寿夭。  
君其努力攀青云，盛醉春风酿香稻。  

强至　箧中得调官时杨氏所寄书慨然追感  
笑语无踪莫更寻，每怀平昔恨犹深。  
况看满幅相思字，曾诉幽闺独自心。  
因想音容如在目，不知涕泪已盈襟。  
恨销除是彩笺灭，弗比遗香苦易沉。  

强至　禽凤二绝  
击搏微禽拙自防，网罗须触是寻常。  
不知利嘴鹰扬处，却漫喧啾怨凤凰。  

强至　禽凤二绝  
凤凰只是瑞时鸣，邂逅千年或一声。  
不比喧啾争巧舌，微禽何苦蓄疑情。  

强至　秋日咏楼感怀二首  
公逾四十气方强，未怕秋风作鬓霜。  
人物此时仍富乐，襟怀无事可悲凉。  
严涂行取青毡物，末路宁同白首郎。  
满目溪山宜旷望，醉提北斗挹霞浆。  

强至　秋日咏楼感怀二首  
摇落秋昮一望长，浮空颢气白如霜。  
楼头待月郡城晚，水底有天江国凉。  
却恨人生如寄客，未容年少即衰郎。  
除非烂醉酬清景，莫惜千金换斗浆。  

强至　秋试甫期辄成短篇呈马公节裴进士光世  
妙誉相高耸一乡，士林注目看轩翔。  
玉蹄骏欲腾先路，金距雄思擅旧场。  
只待秋闱排甲乙，稳携晓砚写文章。  
如今老将虽无勇，忆拔蟊弧尚激昂。  

强至　泉上人画牡丹  
芳树不合生深堂，座上似已闻生香。  
乃知丹青逼造化，独有真假争毫芒。  
枝外霏微包雨露，笔迹淋漓湿缣素。  
游蜂蛱蝶频往来，今日经营知汝误。  
蜀川赵昌妙花树，前后无人昌独步。  
师今合昌成一人，画手纷纷那敢措。  
上人笔下如有神，一扫欲空西洛春。  
姚黄魏紫色憔悴，自觉笔假胜天真。  
天工栽花苦荣谢，画工运巧无冬夏。  
天工巧极谁论价，输帛倾金只酬画。  
将令世俗尊造化，呼僮卷障不复挂。  

强至　群牧司雨中池上作  
累朝困炎威，一雨转愁意。  
偶看碧芦丛，宛在沧洲地。  
岸草闲自滋，庭叶纷以坠。  
移床就幽窗，檐溜聒清睡。  

强至　人日立春辇下作  
楼上满倾人日酒，更逢春气到京华。  
盘擎白玉来生菜，胜插黄金出镂花。  
客兴纷纭那可数，年光流转亦无涯。  
天边梅柳应相笑，两度东风不在家。  

强至　仁宗皇帝挽歌辞四首  
未乾宫砚墨，犹暖御炉烟。  
鸡唱空催晓，龙飞忽上天。  
攀髯三月暮，洒泪五云边。  
盛德无容报，尘埃万寿篇。  

强至　仁宗皇帝挽歌辞四首  
飞帚飘宸翰，赓歌纵睿才。  
歌欢三合燕，声转两宫哀。  
人世金縢秘，天门玉锁开。  
年年初夏月，寂寞寿山杯。  

强至　仁宗皇帝挽歌辞四首  
轻徭宽日力，横费惜秋毫。  
临谏天容瞓，尊贤圣体劳。  
乾坤收化育，弓剑入悲号。  
十月西陵仗，愁云隔赭袍。  

强至　仁宗皇帝挽歌辞四首  
圣运一千载，君临四十春。  
宝图先与子，妙断独如神。  
瑞表虚南极，哀声动北辰。  
天钟尧舜性，庙号讫称仁。  

强至　壬子六月庚申夜陪魏公诣龙坛  
上公小队俯郊关，读祝焚香拜夜坛。  
旱魃此时尤肆虐，应龙何处辄图安。  
呪辞如律喷孤剑，刲血须明验一盘。  
盛夏连年陪席位，自惭不是牧民官。  

强至　壬子岁旱  
熙宁岁壬子，春旱初可怪。  
不雨讫夏尾，天地一炉鞴。  
赤日裂厚土，黄埃没经界。  
农夫望云霓，脰折意未懈。  
侍中守北门，抚俗先罢瘵。  
闵雨忧更深，遍祷剧斋戒。  
老宫与佛庙，三日一往拜。  
冠者厌於呪，褐者劳於呗。  
雨应绝不闻，烦郁何由快。  
凭谁诉天公，请执乖龙械。  

强至　荣归堂二首  
堂就新纡上相车，名尊为出紫泥书。  
清杯燕喜三春半，黄阁归来一纪馀。  
香径生辉荣草木，画檐垂荫乐禽鱼。  
官轻可笑江东老，也漫怀章诧里闾。  

强至　荣归堂二首  
嫩柳浓花围旧圃，朱甍碧瓦照春池。  
黄金腰下还乡印，翠琰胸中报国诗。  
乘驷长卿羞志浅，怀章公子恨名迟。  
知公触事须尊主，揭榜新堂是训辞。  

强至　入山谒怡然上人因成短篇皆书即时事  
行穿六松阴，鸟语逢人寂。  
林僧洗山缽，正了寒堂食。  
揖我喜满颜，吟窗半轩辟。  
凤凰不无情，天外送佳色。  
春风动花雨，枝上或涓滴。  
羡师得安住，我亦有闲适。  
出门懒鞍马，把袂步幽石。  
石尽浮泥深，恰恰露双屐。  
临别心徘徊，野店更一息。  

强至　闰月晦日  
乾坤一传舍，日月两征轮。  
邂逅逢馀闰，连绵送晚春。  
巢边迎燕熟，枝上数花频。  
渐暖茅檐日，吾将理葛巾。  

强至　若师院咏笋  
戢戢新芽迸旧林，才生有节便虚心。  
已邻佛界黄金地，更学仙家碧玉簪。  
失灌要须防倦仆，偷餐切莫听饥禽。  
凭师养取成修竹，截管终令作凤吟。  

强至　三月十日作  
一病十日不出门，坐销芳意疏清樽。  
今朝骑马探花去，枝上十空无一存。  

强至　三月五日病中对雨作  
何术可留枝上锦，谁人能换鬓边丝。  
不堪有限馀春日，更值无聊足病时。  
久判浮名唯念酒，肯因閒事辄忘诗。  
雨频未拂金明柳，空听蓬莱唱旧辞。  

强至　僧副普济过予诘其师名僧职之所自则曰尝济活饥民百万朝廷论酬以得  
佛子苇麻众，概能蚕食人。  
庸奴买师名，纳赀不计缗。  
普济释苑秀，类同行佛均。  
往岁东阳饥，愁声聒苍昮。  
天民坐欲死，谁肯发一囷。  
师勇营饘糜，全活百万民。  
外台上其事，朝廷嘉师仁。  
相府议优赏，美号宠厥身。  
汝往贰尔正，示劝出圣神。  
今时士大夫，体虽具缨绅。  
十九饱妻孥，何暇及困贫。  
视师固有激，抑可警其伦。  

强至　山中雨后  
雨足前村云未回，逡巡屏面数峰开。  
相呼野鸟逢人住，自戏山峰趁马来。  
野色通明林叶净，溪声奔迸岸沙颓。  
田翁见我应偷笑，底事行吟废酒杯。  

强至　山中遇雨  
马上凉秋雨，随愁入乱山。  
垂垂衣袖重，点点鬓毛斑。  
猿鸟寒声外，渔樵古画间。  
片时全岭暗，急趁暮钟还。  

强至　赏春  
到老能逢几度春，直须饮量强增分。  
吟情无际共芳草，游思难收如乱云。  
还见春风与桃笑，却教人意叹芝焚。  
妖红烂白方争赏，疏竹休夸号此君。  

强至　上高明府孙世则寄书及诗依韵和酬  
客颜憔悴过三闾，犹喜良朋记拙疏。  
忽隔重江论旧契，更言终日困新书。  
宦情共减中年后，乐事难同二月初。  
好在江山一樽酒，他时怀抱为君舒。  

强至　上何太宰生日二首  
斗杓西揭柄，南吕已飞灰。  
芝室占熊梦，蓬山挺梓材。  
世欣金鷟见，人庆玉麟来。  
天意非难料，行看位上台。  

强至　上何太宰生日二首  
皇穹符宝运，嵩狱降真贤。  
明月中秋后，黄花九月前。  
潭潭新紫府，叠叠旧青毡。  
遐想灵椿庆，春秋合几年。  

强至　上诗惠酒有谢  
登高无具结欢悰，狂写愁吟叩主翁。  
遽荷兵厨均美酿，却将酩酊谢西风。  

强至　上巳饮许公亭通判钱郎中以诗献因依韵和呈  
丞相开筵御水头，席间别乘擅诗流。  
特夸元巳从公饮，不比常年结客游。  
淡色云阴笼日薄，暖香花气傍人浮。  
篇章唱绝虽容和，酒盏恩深岂敢酬。  

强至　上运使工部  
天地悭英气，人皆所得偏。  
公乎何卓越，性乃独纯全。  
精学窥神{奥米换采}，遗经讨圣渊。  
辞宗师者众，诗将敌无前。  
风雅一篇出，邦都万纸传。  
斯文知未坠，大笔救将颠。  
早听诸公论，仍推执事贤。  
松筠贞节劲，金石亮诚坚。  
向受严宸寄，尝持外计权。  
才良鱼遇水，奸墨雀逢鹍。  
黜陟司当尔，澄清古亦然。  
裁讥成贝锦，乱曲恶朱弦。  
未几恩函改，俄闻使旆迁。  
彭门劳镇抚，汉诏许周旋。  
铃阁昼开卷，熊辬春行田。  
坐棠稀讼牒，恭梓接乡廛。  
治状频称最，褒章讶未甄。  
淮州繁转给，漕柄议登延。  
旒扆知名旧，朝廷付命专。  
温书颁绿检，要职复青毡。  
岁赤膏腴地，河胶金谷船。  
尚繄心计敏，能免国需愆。  
既足中都食，兼充内帑钱。  
输将今底绩，留滞矧经年。  
不俟更书满，行聆迅召宣。  
帝猷归润色，天下伫陶埏。  
贱士何为者，孤踪最琐焉。  
技疏谋鼫鼠，声泯类寒蝉。  
七载沾微命，三霜备冗员。  
谨廉徒自信，朴讷复谁怜。  
材散良工弃，筋驽善御捐。  
泥涂宁避辱，沟壑尚忧填。  
援手惟公易，为容更孰先。  
愿由门下进，毕力效尘涓。  

强至　上运使工部  
网纪提诸郡，朝廷重外台。  
举今持使柄，第一议公才。  
心计笼寰宇，时名薄斗魁。  
邦家经费足，山海利源开。  
待哺充兵口，图丰积帑财。  
酂侯惭首汉，唐室愧称裴。  
干济谋无敌，澄清志不回。  
谄言迎刃破，奸胆望风摧。  
美课连优异，繁司久剸裁。  
由来藏器业，所趣在公台。  
岂俟更书满，当闻迅诏催。  
帝前推惠泽，天下活枯莇。  
贱子今州县，孤踪始草莱。  
十年参绂冕，再命尚尘埃。  
驭吏犹防盗，怜民甚抚孩。  
官箴诚自勗，士毂复谁推。  
近幸穷山侧，亲瞻大旆来。  
霁威宽踨蹐，赐坐许徘徊。  
短效时令献，微躬或见哀。  
光华生裸壤，飞燄发寒灰。  
古亦伸知己，愚宁愧自媒。  
铸颜惟此尔，舍鲁更何哉。  
巨野容顽矿，良工取散材。  
愿由恩馆出，毕力策驽骀。  

强至　上知府少卿  
近代东南守，何人与古同。  
唯公临婺女，变俗似文翁。  
流化陶编户，延儒萃泮宫。  
栖粮农亩溢，鞠草讼囹空。  
风月歌诗健，江山气象雄。  
双溪今改观，八咏昔非工。  
文酒高欢外，园林胜赏中。  
妙年登白首，素节有清风。  
嘉会千龄合，皇天五福融。  
晚跻卿位棘，行觐帝宸枫。  
卓马趋严诏，元龟简上聪。  
谋猷一朝启，利泽万区通。  
诸邑谁无状，孤生性最蒙。  
简书循吏检，牒诉尽愚衷。  
锐意锄奸蠹，推心活困穷。  
不能防众口，止解洁微躬。  
方托云垂荫，俄观岁改筩。  
气寒期念黍，声在或知桐。  
昔值民留寇，始闻书荐雄。  
生成单贱迹，今日愿因公。  

强至　上知府张少卿  
邦君今刺史，光禄古名卿。  
况是三台后，仍兼二事荣。  
才猷希世出，议论一时倾。  
文燄长千丈，诗锋锐五兵。  
量形沧海狭，气与素秋横。  
官路紫朱竞，公心绂冕轻。  
金华推美郡，铜虎惬专城。  
半岁开尊府，休风变细甿。  
堂阴空昼讼，桑野劝春耕。  
每布诏条暇，间携宾从行。  
江山寻胜地，笳鼓拥游旌。  
好景樽前挹，新篇席次成。  
双溪兹壮观，八咏昔虚声。  
治状称尤异，宸衷眷直清。  
势应非久次，代岂俟终更。  
卓马朝将近，元龟德素明。  
丰功增阀阅，旧物取钧衡。  
属吏谁堪卹，孤踪此最平。  
下科逾十稔，薄况甚三生。  
尚壮羞乾没，虽驽愿使令。  
斯辰如贲饰，吾道定蒙亨。  
辄取盐车吭，聊逢伯东鸣。  

强至　上知郡都官  
列郡二千石，所理我与共。  
临淮守最贤，万口交一颂。  
彼邦困飞蝗，我境欲集凤。  
彼民粒不充，我黍地无空。  
严乎如秋霜，巨猾弗得纵。  
断乎如蓍龟，吏法不敢弄。  
铃斋昼观书，朱辬春劝种。  
明堂购众材，我公实梁栋。  
行吐胸中奇，勋名光有宋。  
贱生何为者，碌碌备僚从。  
天幸所与薄，半岁侍羁鞚。  
燕雀势力小，鹅雁食口众。  
贫贱两虽甘，沥恳辄披控。  
朝廷重为邑，外台荐方用。  
岂惟进雨蹠，抑可利微俸。  
私心觊公举，如昔望郡贡。  
媒衒士所丑，未罪已自讼。  
公如飞一章，举族免饥冻。  

强至　上致政蒋侍郎二十六韵  
忆昔初登第，公时再镇杭。  
诸生尽宾礼，贱子正亲丧。  
顾在齐衰下，难瞻棨戟傍。  
无依绕树鹊，欲进触藩羊。  
岂谓二千石，容趋数仞墙。  
襟怀一虚接，位貌两俱忘。  
复坐蒙严诲，穷居庇末光。  
寒踪深退省，感遇剧中藏。  
俄解武林印，复怀吴郡章。  
重经所憩杜，俯近必恭桑。  
政续前遗爱，州存旧大纲。  
风骚揖韦白，术业驾龚黄。  
众有台衡议，朝推治状良。  
栋材抡祀梓，庙器荐圭璋。  
车马还非远，冥鸿趋莫量。  
傥来轻弁冕，思去傲沧浪。  
俞诏优贤降，安车就第康。  
鸿枢辞密辅，碧落应文昌。  
世外风波息，斋中日月长。  
静怜诗酒地，回笑利名场。  
愚也生无似，公乎惠未偿。  
昨官从一掾，去德越三霜。  
逖听解华绂，末由称贺偿。  
旅巢今甚迩，恩馆密相望。  
倾仰心摇旆，兢惭背负芒。  
功成何以祝，五福具无疆。  

强至　升甫旋和答复走笔酬之  
嫩箨斑斑玳点匀，圆肤细细玉条新。  
渭川美实容先食，却向秋风懒忆莼。  

强至　升之元真观读书  
白日无停运，青云要早图。  
寓居邻上士，述作笑潜夫。  
案冗书签满，窗明树影孤。  
徘徊拂尘壁，一半旧题无。  

强至　渑池  
古邑人烟陕雒间，马蹄车辙许谁閒。  
不堪晓雨妨行兴，犹喜秋风慰客颜。  
老去稍知筋力倦，年来只益鬓毛斑。  
相如屈赵无遗迹，独有空名重泰山。  

强至　诗送长老芝公归灵洞  
昔以医名著，今兹祖意传。  
众生如不病，大士自安禅。  
貌等涧松古，性同山月圆。  
应防猿鸟忆，却指旧林泉。  

强至　诗赠宝应禅老溢公  
或来丈室问师禅，师解临机示意筌。  
云在虚空宁有碍，月当阴晦亦长圆。  
更无馀事牵尘想，犹有能医结世缘。  
瓶锡憧憧参祖学，几人垂老得林泉。  

强至　诗赠圆公大士  
恐是逃名客，因为出世流。  
人间云不定，心外佛何求。  
醉喜形骸放，诗嫌偶对囚。  
我应遭窃笑，声利乃身雠。  

强至　石亢之出铜雀台砚相示信笔题其后  
铜台遗荒基，寂寞千载下。  
黄埃朽壤间，所得或片瓦。  
砚材世共珍，购金不论把。  
浪好昧所别，往往乱真假。  

强至　石太保挽词  
许国三朝老，传家万石君。  
乞骸章未报，没齿讣先闻。  
挽铎摇秋露，铭旌卷暮云。  
龙冈逢吉壤，马鬣寄高坟。  

强至　书窗  
一室微吟地，开窗更欲虚。  
入云惊纸破，照月爱棂疏。  
野色连朝夕，秋光满屋庐。  
何如谢太守，远岫独相於。  

强至　书感  
择己要有持，择人要有别。  
浅夫脱所守，柔颜附炎热。  
庸儿昧所择，目前事苟悦。  
彼柔有时变，尔炎有时歇。  
歇者既死灰，变者遂刚铁。  
平时绸缪地，一朝等楚越。  
古人论淡交，君子保常节。  
作诗贻知言，不为昧者说。  

强至　书吴江垂虹亭诗  
千尺危桥跨浪雄，压桥虚阁势凌空。  
直疑有路通银汉，又讶横天卧玉虹。  
尽挹江山归醉目，独开怀抱向清风。  
却嗟景出天随后，不得当年一咏工。  

强至　书香山寺壁  
精蓝孤绝乱云间，云外疑无路可还。  
顾我尘喧非白傅，缘何今日到香山。  

强至　书香严屋壁呈寺主隆师  
庄严模净域，金碧照晴霓。  
土木有时竭，楼台无日低。  
林泉藏好处，巾屦得安栖。  
我愧陶彭泽，烦师数过溪。  

强至　数日前伏蒙吴先生留饮旋辱尊什喜某之来谨依严韵奉献  
昔荷齿牙论，今犹骨髓沦。  
报知亏国士，高第滥门人。  
墙仞欣重到，眉头为一伸。  
却嗟夫子疾，是日卧漳滨。  

顺师归湖寺后以诗见招因戏答之  
山月溪云思有馀，岭猿沙鸟静相於。  
閒中物象都收敛，别后诗才愈发舒。  
拟就邻翁沽竹叶，直邀野令走篮舆。  
提壶漫叫无凭准，一醉春风莫误予。  

强至　松江别吴伯强  
底处与君长笑歌，夜舟醉漾松江波。  
君帆今夕不我住，其奈一江风月何。  

强至　宋都忆梅  
古屋前头几树梅，长年腊后已全开。  
自经远别凭谁寄，欲问清香无使来。  
空与吟怀惊岁月，愁将客眼对尘埃。  
枣林榆筴粗疏甚，索寞山东把酒杯。  

强至　宋周士以新蕈为惠并示佳句依韵和答  
食蕈由来胜茹芝，十年此味望晴霓。  
雕盘细簇春云朵，惠我殷勤助杀鸡。  

强至　送长安佥判鲜于子骏还阙  
相望蜀父老，应嫌驷马迟。  
三冬辞幕府，千里走京师。  
富贵那能滞，文章自有知。  
关山含雪意，别酒对秦姬。  

强至　送陈郎中泗州得替  
历选临淮守，多闻政术偏。  
若柔非似水，即是急如弦。  
下吏或弄法，属僚时窃权。  
邀权沸钟鼓，市誉饰庖笾。  
此弊岁月久，何人才业全。  
我公来作郡，众口悉称贤。  
宽猛履中道，勤劳经比年。  
宪章难尔枉，纲纪自吾专。  
间喜文字饮，懒开歌舞筵。  
迎宾常倒屣，酌水每留钱。  
无愧古循吏，岂同今备员。  
频升功状最，宜待宠章甄。  
上意深嘉乃，高怀遽撇然。  
琳宫愿监董，铃阁厌拘牵。  
帝惜惟良去，公逾所请坚。  
俄闻拜俞诏，得往阅陈编。  
未可谋真隐，行当被峻迁。  
散材蒙剪拂，殊遇绝夤缘。  
有立期他日，无望报二天。  
聊将感知泪，洒送北归船。  

强至　送成都旧尹赵龙图至骊山作  
阻傍严公住浣花，喜从秦地见高牙。  
致君前去心逾赤，抚俗归来发未华。  
路出锦江乘夜月，骑停绣岭揖朝霞。  
自怜二纪游门下，今日聊能托后车。  

强至　送程公辟郎中知洪州二首  
滕阁栏高红蟚蝬，章江水阔碧琉璃。  
几年气象归谈笑，一道藩垣系指麾。  
那待韩公来属部，无劳王勃写雄辞。  
使君自有文章手，能与山川作好碑。  

强至　送程公辟郎中知洪州二首  
君王从此不南忧，善付名郎第一州。  
笳鼓出严千骑从，旌麾坐制九诸侯。  
城巅观阁屏间见，江底乾坤镜里浮。  
门下贤豪常满榻，却应仲举减风流。  

强至　送川僧玘上人归雪窦  
释子群群蹈一辙，类能恐诱鼓师说。  
彼上人者剑外来，独许清吟调风月。  
就我乞诗归甬东，三叩宾阶通刺谒。  
何时腰下解瓶盂，岩窦应逢先腊雪。  

强至　送传宣李子范供奉归阙  
曾共征西幕府来，相逢今日魏王台。  
喜情重把论交袂，感泪频添话旧杯。  
此别情怀无限恶，他时谈笑尚容陪。  
马蹄归趁春风急，应有花先禁苑开。  

强至　送春  
年年不会春来处，疑自深红嫩白间。  
今日却从何处去，明年依旧待君还。  
不堪眼见莺花老，安得心同木石顽。  
身外韶华犹可再，其如绿鬓与朱颜。  

强至　送纯甫仙尉  
秋晚送归客，别酒风前酣。  
一揖不回归，撇然就征骖。  
挽裾问客故，舍我何其甘。  
客言有慈母，三岁淮之南。  
今将拜嘉庆，归心剧风帆。  
薄亲厚他人，倒置理岂堪。  
顾予失所问，汗颜为客惭。  
客生富豪家，妙年穿青衫。  
初仕已绝足，不与群驽参。  
掾邑尚牵制，逸骥受辔衔。  
纵之使自驰，万里日可贪。  
持此作亲寿，行矣毋少淹。  

强至　送粹中赴举  
朔风搅疏林，短日寒无晖。  
有客气轩昂，束书赴礼闱。  
行橐虽云轻，满抱藏珠玑。  
出以售春官，善价其可希。  
骨肉送出门，稚子犹牵衣。  
我为举别觞，一言庶不违。  
京师足纷华，慎勿事轻肥。  
白首有双亲，待子得官归。  

强至　送大名府签幕吴都官几复移粹安肃  
相公樽俎纳豪英，使者封章荐姓名。  
落日送愁离幕府，翔云随眼入边城。  
万蹄宛马休南牧，一啸燕姬慰北征。  
敌颈愤来还请系，雒阳前后有书生。  

强至　送窦彦法学士被诏赴阙  
绿发传家五丹桂，青云错路两朱辬。  
凤批天语来严诏，马跃春风候禁门。  
造膝从容应有问，披心慷慨不无言。  
君王一见知堪用，未历财闱定改恩。  

强至　送度支刘郎中被旨赴阙  
赴辟函关道，来时犯雪泥。  
今乘匹马过，早见晚莺啼。  
峣阙兼程到，丹墀数日跻。  
一言知国器，三接是云梯。  
小丑翻然顺，灵珠自此稽。  
和戎须上策，议要合征西。  

强至　送范君武  
谪仙放荡来江东，醉吟三见江花红。  
吴儿聚观玉勒骏，越女一笑金钱空。  
笔端灵文落彩凤，席上古气舒长虹。  
飘然又趁白云北，别语有尽情无穷。  

强至　送范令巽之赴陕县  
陕人西望眼，唯认马蹄东。  
柳县追陶令，棠郊谒召公。  
问农游手劝，听讼下情通。  
千载莱芜后，传家有素风。  

强至　送公度赴诏归阙  
两京三仕并交游，有道从来慕太丘。  
白日声名随诏召，青云家世踵飚流。  
数程去路朱蹄骏，一曲离筵翠黛愁。  
材力如君当拔擢，敢辞幕府独淹留。  

强至　送公济还阙下  
不候关征满岁归，邑人徒尔挽行衣。  
肯将泪对残花落，应自心先去鸟飞。  
官向长安多富贵，君当即日享轻肥。  
绿槐阴合天街后，恰缀宸班拱帝晖。  

强至　送关景芬秘书赴山阳尉  
峨冠初上童儿首，君已老成予辄友。  
肺肝相照二十年，今日不殊前日厚。  
纷纷共笑薄媚徒，对面论心回面否。  
吁君意气非昔粗，犹著青衫从吏部。  
得官将尉古山阳，有蕴无施州县后。  
山阳楚邑为最雄，聒聒众咻千万口。  
阶庭听命趋上官，守阁使台靴日走。  
舟车冗客来百须，政逐从违成好丑。  
君才遇事有卷舒，公道当官胆如斗。  
或时畏缩类懦夫，私请不容毫发受。  
往行素守裨长官，肯到县厅同木偶。  
颇闻彼俗殊东南，例重市门轻陇亩。  
盐商茗贩白刃随，切与椎埋破渊薮。  
能声自可博己知，懒趁庸儿媒左右。  
吴江日暮山川愁，疏树烟头排敝帚。  
北帆欲挂倾别觞，还有阴风吹散酒。  
醒难为别醉几何，人世无时好分手。  
知君此去忘故园，淮月楚云惟我有。  

强至　送河北提刑王詹叔郎中被诏充开封府判官  
人物神州杂五方，平明京兆坐黄堂。  
民投牒讼千狙诈，吏抱文书百雁行。  
幕府要人关听断，朝廷自昔选才良。  
朔陲使者声名久，随诏南辕佐赵张。  

强至　送河北转运燕刑部被命充三司副使  
亿万供须仰县官，大农选造遍朝端。  
外台心计推公最，中诏恩除副帝难。  
文石近班趋玉笋，紫丝新帕覆银鞍。  
行摅仁义裁经费，天下征繇不日宽。  

强至　送记注杨学士被诏赴阙  
学士声先压并游，词源浩荡浸昆丘。  
九重紫殿三题就，万里青云数刻收。  
天子临轩名第二，春官奏卷等俱优。  
翰林试笔寻挥写，册府譮文倏校雠。  
京邑纷华非所好，乡邦偃宴得其求。  
始看别酒倾同舍，早听欢谣载两州。  
严诏飞来批凤尾，近班归去立螭头。  
一年父老漫留寇，四世公台将至彪。  
即日金銮开步武，往时驷马减风流。  
蹉跎旧掾瞻行色，渐老从军祗自羞。  

强至　送蹇磻翁都官赴粹梁门  
共昔登龙客，仍今同舍郎。  
后先趋帅府，南北重离觞。  
塞角催秋月，边烽落晓霜。  
军城看趣召，能久赖王祥。  

强至　送江卿知徐州  
凫绎州山绣画开，东方重镇仗卿才。  
过家喜气随行盖，入境欢讴接贺杯。  
玉甽试寻彭祖宅，金羁看戏项王台。  
都门送别无新句，尽属文通自赋来。  

强至　送京西运使周度支  
公持使台柄，行矣过乡关。  
自昔捐繻处，于今拥节还。  
素推仁义本，将底输赋閒。  
惠足跻民富，威先变吏顽。  
高谈能佐治，大笔出诛奸。  
所禀具纯德，未尝柔正颜。  
最为时论重，自结主知难。  
忠节久方见，诏音行复颁。  
匪朝登相阁，均福浸人寰。  
列郡方驰恋，征舻已莫攀。  
风霜十月始，铙鼓一川间。  
骤夺孤生庇，瞻言感涕潸。  

强至　送觉上人还霅  
卞山风月古，秀发在诗人。  
之子含清骨，禅师托后身。  
千篇取箧藁，一梦绕乡苹。  
知己大丞相，无劳揖缙绅。  

强至　送郡判郑世表库部奉使陕西  
心驰关右气轩轩，笑著征袍谢别樽。  
面对延和知远器，力城东洛是名门。  
边需前去劳多算，疆事归来听一言。  
洮陇居人瞻汉使，此行知不为河源。  

强至　送李厚秘校赴相州户曹  
迎妇金貂宅，之官铜雀台。  
俱新是婚宦，有素独怜才。  
簿领时能拨，图书日可开。  
无劳叹州县，自足脱尘埃。  

强至　送李讲主还维扬  
定忆婆娑树，双垂满地阴。  
春风吹社燕，归意逐淮禽。  
帆落横江尽，门开小院深。  
先挝大法鼓，续震海潮音。  

强至　送李去病杨元老  
君王赫怒超前古，威令风驰奋皇武。  
将士咸怀敌忾心，桓桓孰可当貔虎。  
岷峨横抹西南坤，河池散关当北门。  
坚城高寨碍￡　鸟，天兵百万方云屯。  
给军自古资巴蜀，接轸连樯转刍粟。  
正须将漕得其人，赋役平均军食足。  
三分才具超常伦，不独摛藻追渊云。  
究宣德意可预见，抉剔奸蠹苏疲民。  
使星入蜀今重应，芒寒色正相辉映。  
川合东西几万家，伫瞻　　节交相庆。  
行闻尽录平戎功，给饷正与提兵同。  
紫泥封诏看西去，归来联骑朝王宫。  

强至　送李山甫赴熙州  
懒忆盱江钓绿波，春风跃马望洮河。  
平生富贵来虽缓，一日剴　名得便多。  
城上陇云飘汉角，楼头关月惨羌歌。  
剩裨儒帅开边策，大有燕然石可磨。  

强至　送刘伯寿团练致政归洛阳旧隐  
几年笑傲负缑云，一日重寻麋鹿群。  
归老慢贤疏太傅，不侯谁念李将军。  
霜天剑气闲中见，月岭笙声醉里闻。  
回首功名今似梦，逢人懒说守边勤。  

强至　送刘嗣复都官赴辟秦州幕府四首  
安西幕府蔼声华，礼币迎门促去家。  
长日壮图看剑气，隔宵喜信报灯花。  
轻装度陇由来惯，逸辔追尘不待挝。  
宾主御戎俱有策，只陪谈笑却边沙。  

强至　送刘嗣复都官赴辟秦州幕府四首  
十万强弓略未弯，妖氛渐灭贺兰山。  
元侯把诏开新府，上客随书出故关。  
诗酒不妨行乐外，功名只在立谈间。  
主人待勒燕然石，谁道能铭独姓班。  

强至　送刘嗣复都官赴辟秦州幕府四首  
几载关西任醉醒，一朝意绪属青冥。  
舌端江海倾谈韵，掌内风云指阵形。  
乌府中丞知国器，鸿枢学士纳边庭。  
二公远近观成效，莫使旄头尚有星。  

强至　送刘嗣复都官赴辟秦州幕府四首  
入秦乘夏颇相宜，笑拂征鞍尽别卮。  
鹦鹉陇西迎赋笔，芙蓉幕里近花期。  
祖琨清发能长啸，老杜冥搜有杂诗。  
君去定应兼二美，军书暇日戍楼时。  

强至　送陇州使君刘仲仪左藏赴治  
夹道浓香数里焚，随车和气一城薰。  
兵民如见古循吏，文武兼能今使君。  
冷射祠堂沠水月，晴飞郡阁陇山云。  
幕中知有才从事，樽俎清谈定喜闻。  

强至　送陆覃校书赴选西上  
朝饮送春酒，暮吟伤别诗。  
予愁莺语乱，君兴马蹄迟。  
五府何时辟，三铨会早辞。  
回鞭晋阳道，不负细侯知。  

强至　送吕贯中  
陋邑相逢乐且敖，一枰才了又丹醪。  
酒因校户知君大，棋为论饶觉我高。  
忽对溪山挥别袂，却忧棋酒寡同袍。  
勉哉各努当年力，无使功名见二毛。  

强至　送吕监簿归淮南侍下  
花边把酒趁晴晖，春去花空兴尽归。  
白发亲庭宽北望，青帘客舫喜南飞。  
京埃衮衮休回首，淮月娟娟好振衣。  
年少身名当自立，不须裘马事轻肥。  

强至　送马特失荐还苏回舟中作  
一客空归颜色低，众人气亦丧虹霓。  
泪添酒盏霜天阔，目断帆樯海日西。  
交臂散零如木叶，别肠萦转似山蹊。  
遥知名在乡书者，雨洗秋街跃马蹄。  

强至　送裴光世赴举  
光世出门头懒回，身将西去犯斗魁。  
风云自系鹏鹄健，里道正为骅骝开。  
忆初乡赋选主司，数州侧脑听外台。  
一朝吾乡腾荐口，姓名喜得丁与裴，  
笔摇试席动千指，匠精反愧木尽材。  
六人既拔里中杰，黑白自可消怨猜。  
君名稍稍近人底，岂是天意激后来。  
主司南宫顷第一，又尝礼部预拣才。  
颇伤辞律变新进，怪僻一鼓波遂颓。  
既而移书六人者，历数齐弊有可哀。  
且言文章贵体要，试格尤要合准裁。  
六人既拜主司教，青云捷路知力推。  
方今最曰场屋公，实艺可进那用媒。  
君胸二纪富珍蕴，每向纸上挥琼瑰。  
挂名省壁定显赫，续取科第仍崔嵬。  
明年跃马游街尘，请君饮乾临别杯。  

强至　送彭景行寺丞侍养得请归荆南别业  
上年慈母怀乡泪，愁杀啼鹃耳畔飞。  
归计任荒扬子宅，喜情自入老莱衣。  
秣陵五马开樽待，荆渚双鱼荐馔肥。  
能为圣朝全孝理，贤声行色两光辉。  

强至　送评事十九叔入秦  
白露沾兰草，王孙转忆归。  
蔡州新战罢，郢路去人稀。  
谒帝不辞远，怀亲空有违。  
孤舟看落叶，平楚逐斜晖。  
北阙见端冕，南台当绣衣。  
惟余播迁客，只伴鹧鸪飞。  

强至　送前水监王仲贤郎中赴阙  
素节清明照水台，夷涂行骋忽徘徊。  
惊人险句何妨露，向阙丹心未可灰。  
马勒春风朝弁集，鸡呼晓日禁门开。  
从来早赐清閒对，不信君王肯弃才。  

强至　送乔岑  
世俗谁夸昼锦归，乡人应笑旧儒衣。  
一言许与经词伯，三道声名出礼闱。  
好在青云须远步，莫愁黄鹄不高飞。  
还家便养轩腾志，当使闾阎见面稀。  

强至　送人还阙  
谈笑三年陪主帅，文章二纪在公卿。  
莫辞别酒倾秦地，且听离歌唱渭城。  
鞍马入关侵腊尾，宫莺到阙破春声。  
朝廷拔擢贤才急，合有当涂荐姓名。  

强至　送盛君方  
秋风木叶飞边彻，日暮铜台别杯釂。  
燕姬一曲声未终，交臂方携忽南棹。  
相公镇魏从辟书，玉帐三年奉谈笑。  
密谋直道裨主人，饱食庸儿或阴诮。  
君殊不顾但自若，焝焝诚心复谁照。  
相公还朝数论荐，援手无人在廊庙。  
荐章未报人事改，魏国门前客相吊。  
圣贤尚觊后世知，万事那能目前料。  
方今擢才不待次，道路纷纷走严召。  
朝廷必欲收真才，岂有如君使常调。  
读书适用非苟知，脱略空言直趋要。  
有馀利刃未一施，可惜青萍反居鞘。  
谁能出力终提携，会看惊人露芒耀。  
君如弗偶好言命，予亦徐当卜耕钓。  

强至　送施野夫赴举  
胸中六籍收高谊，手抚辞章应礼闱。  
不饮故人相别酒，恐沾寿母自缝衣。  
吴河系棹开深冻，汴日迎鞭弄短晖。  
四十明年方得仕，平生未与古人违。  

强至　送石亢之节推赴庐州幕府  
执政昔曾祖，滞才今令孙。  
三迁才大幕，万石已高门。  
阮瑀妙草檄，毛公深雅言。  
相纵宾主乐，淮月共清樽。  

强至　送石师正  
马蹄南出都门路，行客少年春色暮。  
花片空随别盏飞，柳条难系征鞍住。  

强至　送史正孚  
再提试笔入南宫，落纸文章近更工。  
一第声名光昼日，十年意绪散春风。  
眼惊梁苑花枝静，心豁秦川酒盏空。  
材大莫嫌关赋冗，青云知己有诸公。  

强至　送宋国叟赴吉州司理  
水光山翠一城浮，碧瓦朱甍万井稠。  
平日居人皆富庶，少年新掾更风流。  
传家妙术观尊府，决狱能声擅剧州。  
利刃有馀清兴足，不应诗句废江楼。  

强至　送孙公素机宜书记赴太原刘龙图之辟  
夕楼清啸却妖氛，越石并州晋史云。  
威望裔孙行破敌，美名才子去从军。  
关榆碍马阴初合，塞草迎人绿自薰。  
幕下清吟消日月，樽前壮略起风云。  
寻常喜论兵民策，尺寸羞铭将吏勋。  
顷岁金门同献赋，平时玉帐暂论文。  
早传尺素频来魏，莫待飞鸿晚过汾。  
谁问何官一书记，十年阃制自当分。  

强至　送谭供奉  
丹山灵凤质，偶别帝梧飞。  
忽忆华林好，还收倦翼归。  
绿深宫树合，红薄苑花稀。  
重到回翔地，卑栖叹昨非。  

强至　送同年张正臣赴海陵幕  
早年登甲选，从事又东藩。  
地与淮流绝，城连海气昏。  
好山供健笔，暇日乐清樽。  
多著太平策，归来奏帝阍。  

强至　送同年周涛赴吉幕  
庐陵风物素称繁，幕府雄夸列郡间。  
从事有才诗笔健，平时无警檄书闲。  
清吟良足偿风月，曲宴应频醉髻鬟。  
行矣功名及年少，未宜留意属江山。  

强至　送王宾玉  
相如昔乘使者车，县令负弩当前驱。  
颇矜意气夸里闾，檄词烂熳肆欺诬。  
归来不说民饥舑，馀佞更留封禅书。  
江山清绝冠天区，岂甘久被斯人污。  
迩来炳灵轶古初，耆俊相繼驰亨衢。  
堂堂御史今名儒，志节慷慨忠义俱。  
才高识远器有馀，不似文园浅丈夫。  
一朝持节归成都，使星皎皎临坤隅。  
辍从宪府恩意殊，霜威鹗击正所须。  
奸胥所在察于荼，交券计斤良可吁。  
锄凶芟秽忌踟蹰，元恶须行七日诛。  
恶除惠泽益沾濡，顿使枯瘠都丰腴。  
坐茵未暖毡氍毹，诏归还直承明庐。  
朝廷急贤恢远图，碧鸡金马不用渠。  
以人报国功难逾，诸生中有何武无。  

强至　送王敏夫判官赴举京师  
郄公门下识羲之，风骨无尘耸秀姿。  
壮气海鲲翻碧浪，逸才天马脱金羁。  
旋凭辞律趋明试，首听文衡中有司。  
太学旧游应刮目，青衫事业盛当时。  

强至　送王明叟起秀州法掾  
去去持丹笔，当官议是非。  
壮心低仕路，恋涕湿亲衣。  
汲浪樯乌急，吴霜稻蟹肥。  
论文杯酒后，从此故人稀。  

强至　送王审言供奉  
飞花几点送春馀，执手春风意惨如。  
一见相欢露肝胆，莫因别后却情疏。  

强至　送王天常太祝诗  
雨洗春枝冷，莺愁晚更啼。  
感时双泪落，送客片帆西。  
淮隰逢鴒羽，京尘纵马蹄。  
有才无殿课，安稳步通闺。  

强至　送王文玉归浙  
插旗打鼓放船头，二纪蓬莱一梦游。  
回首谁能顾庭鹭，收心自可近江鸥。  
盘堆玉缕鲈初脍，盏溢金波酒旋簄。  
摩诘定怀廊庙弟，新诗未免到皇州。  

强至　送王夕拜移帅庆阳  
一月天书两紫泥，朝持使节暮征西。  
关中父老攀旗尾，阃外偏裨望马蹄。  
行色欲侵边雪散，威声先压塞云低。  
情勤佳客双延辟，令肃强兵倍训齐。  
城堡此时归镇静，朝廷自昔重招携。  
坐收勋叶光彝鼎。入拜恩私宠介圭。  
文武兼才缘已试，父兄前烈不难跻。  
却惭主帅经三易，幕府徘徊守故栖。  

强至　送王仲贤郎中游天平山  
近来好事数中郎，笑指秋山学楚狂。  
绝顶去天应咫尺，回头平楚祗毫芒。  
步侵猿鸟双藜杖，吟蓄云烟一锦囊。  
日并尘游疏逸驾，自怜丘壑意空长。  

强至　送吴令常甫之武平  
朝廷重一邑，悼昔容备员。  
自严荐举法，颇号近得贤。  
仕者既择地，主恩那罄宣。  
遐封暨恶壤，十必九弃捐。  
武平杳何所，闽裔天南偏。  
林密毒虺藏，吐瘴蟠长烟。  
冬候气亦暖，里俗衣不绵。  
旧令昨请代，阙榜张三铨。  
无人议一往，常甫独不然。  
丈夫志四海，岂安庐室边。  
畏避属衰怯，我今幸壮年。  
所寄有民社，勇去无山川。  
吴天破新腊，雪片冲离筵。  
阖坐劝别杯，情厚祷亦虔。  
药饵慎勿疏，善保食与眠。  
柂牙起惊涛，饯车散江壖。  
吏民前涂奔，争迎上泷船。  
到修府中谒，首低小侯前。  
主人知才名，应以尘土怜。  
下车转春首，讼未临婚田。  
远人喜新君，有诉恐不先。  
据案扫滞务，一决如流泉。  
呼儿伴儿戏，邑事乐静便。  
地宽人物稀，林实杂海鲜。  
荔子委树旁，毛鱼不论钱。  
饮食信云美，那肯事宴筵。  
政休宁闲斋，空肠味陈编。  
他人保无过，岁满犹自迁。  
矧君资性好，进业补未全。  
材长老松干，气强直弩弦。  
坐养青云资，归着要路鞭。  
君家新蔡后，清节能世传。  
岂必因赏格，荐状期联翩。  
鄙人忝末契，相识由童颠。  
忧怀自足感，况复别绪缠。  
君其慰我私，北鸿附新篇。  

强至　送吴判官  
雨乾青活淮上山，君领善课趋帝关。  
春风满路马足健，翩然征辔不可攀。  
吁君登科越一纪，中又困踬罹苦艰。  
苍虬垂髯猛虎卧，青衫四十鬓欲斑。  
我疑君胸典籍府，千轴万卷罗其间。  
圣经贤史及怪说，叩之不已如循环。  
有时启口论时病，往往愤发涕欲潸。  
位卑道屈志未就，姑以大笔诛雄奸。  
就令君居太史局，犹足上下马与班。  
刚然古胆贯白日，不为权贵柔正颜。  
退之常患天地惠，偏向君子怀独悭。  
高冠大笏尽知己，行矣得意东南还。  

强至　送谢先生归紫霄峰  
不同卖药入都市，又异执帚见相君。  
冠盖临门求上剂，公台解榻叩多闻。  
应思夜鹤侣蕙帐，却笑伯鸾家布裙。  
藜杖还寻紫霄顶，无心出处似山云。  

强至　送宣州太守沈司封  
宣城从古胜，谢守擅风流。  
夫子名当世，君王付此州。  
讼铃闲郡阁，吟笔动江楼。  
莫忆窗中句，能诗今隐侯。  

强至　送药王圆师  
吴僧甚商贾，嗜利角毫芒。  
或以翳自业，利心剧虎狼。  
今时愚鄙人，平居吝私囊。  
寒饿来求仁，一毫不肯将。  
不幸病且亟，呼医计仓忙。  
惟医所欲求，万金弗较量。  
吴僧业医者，十室九厚藏。  
张口待人哺，喋喋厌酒粱。  
求其不尔徒，萧丛拣兰芳。  
圆师何许人，出家本衢梁。  
自圆之先师，三世为医王。  
圆尤得术精，一丸起膏肓。  
虽挂吴僧籍，亦吴其衣章。  
仁义薰厥心，愈彼不愿偿。  
人以财啗圆，恶如唾沾裳。  
晨斋未有馀，一饼蔬充肠。  
行橐无长物，秋风药裹香。  
昨因赴人急，挈然来浦阳。  
始见已可爱，气温语端详。  
再见结所好，佛外喜缣缃。  
住久见益数，乃知数事长。  
作诗聊纪师，岂曰为行光。  

强至　送俞元宰失荐东归  
蛟龙水浅一战失，鸿雁天寒相背飞。  
疏柳不堪霜后折，故人转觉酒边稀。  
朱颜有改宜看镜，黄卷无穷且杜扉。  
事业计从勤愤得，未妨邻里笑空归。  

强至　送元恕  
我本生穷阎，才命两乖塞。  
再试得一第，失足落铨格。  
去年赴选集，摩肩杂隶役。  
吏口骈名呼，摧沮气填臆。  
僦居在闲坊，门巷少人迹。  
于时苦病吟，谁肯顾越{睾幸换与}。  
高冠纵一临，车马有屈色。  
平生青云志，跕跕若堕翼。  
羡君富词才，时志复两得。  
解褐拜初命，便缀审官籍。  
秋高马足健，驾言往京国。  
诸父列禁严，南北罗第宅。  
往来伯叔间，此行稳栖息。  
君家世儒林，图史况山积。  
灯火今可亲，幽探勉馀力。  
京都号纷华，君志定非溺。  
勿贻双亲念，此外慎眠食。  

强至　送运使李工部自陕西移益部十韵  
近取河湟议出师，公才正合济今时。  
朝廷好问平戎策，郡县无劳谕蜀辞。  
萧相餽饷堪仰给，马卿建节忽西之。  
未容岁课关中奏，即听风声剑外驰。  
垅雪欲飞行路片，江花应发到官枝。  
桑麻蔽野居民富，锦绣连甍雅俗熙。  
万井讴歌饶乐事，百城财赋省文移。  
就更使部虽云速，入用王朝固未迟。  
绿发贵名由众论，青云旧物是台司。  
东归马首须迎驾，为感新来国士知。  

强至　送曾元恕太祝赴汉阳监征  
汉江山色秀苍烟，山拥江光入马鞭。  
行思欲飘飞鸟外，别颜空惨落花前。  
勉旃关赋那终岁，好在家声幸壮年。  
鹦鹉故洲应寂寞，得无新句发晴川。  

强至　送张龙图赴益州  
天子首除全蜀尹，近班亲问治才长。  
辅臣皆曰明公可，出守当令远俗康。  
拥节两川曾不扰，剖符千里定为良。  
图书溢目延丹禁，印绶垂腰制一方。  
紫诰忽来双雨露，锦城重去五星霜。  
望尘骑走儿童竹，夹道壶倾父老浆。  
坐啸楼台万山碧，行春车马百花香。  
西南每往临藩屏，前后多归入庙堂。  
那比小侯论岁月，即陪元宰燮阴阳。  
无劳青史夸京兆，今代成都有赵张。  

强至　送张如莹  
柏城亲见五云飞，归奏严宸侍玉墀。  
重待三长专笔削，新迁八座总纲维。  
却缘关辅初通属，便向斋坛去把麾。  
暂使文星历东井，方资远略控西陲。  
乖崖今觉诙谐验，清献但容龟鹤随。  
巫峡风高送帆席，锦江春动照旌旗。  
临川略应添刀梦，宣室行闻盛德诗。  
看取锋车即西去，岩廊正欲聚皋夔。  

强至　送张升甫三十韵  
岁馀客秦雍，处俗失大方。  
眼前纷朋游，外同异中肠。  
最得张子晚，一见合柔刚。  
拜我十年兄，本非以其长。  
直缘父兄旧，及此三纪强。  
子之先大夫，畴昔粹馀杭。  
予时以童子，进谒升公堂。  
仲兄齿予亚，同学隶州庠。  
行联坐接席，无异彼雁行。  
此时君尚孩，纵记今亦忘。  
去住忽南北，中间异行藏。  
后予与君兄，乡贡入帝乡。  
见面初惊疑，偕问徐乃详。  
同年忝进士，兹复同省郎。  
伊予论契好，始见今发苍。  
昨君解下邽，东去随荐章。  
归来妇翁家，春风到秋霜。  
予居幸对舍，有酒呼隔墙。  
往还兴颇熟，间外绝毫芒。  
乘月步横桥，观渔立回塘。  
诗句迭唱酬，稍稍积巾箱。  
自许先功名，知我尚激昂。  
放言遗形骸，不以我为狂。  
古称管鲍交，千载窃相望。  
辞我复云东，坐不安吾床。  
汴水日向落，更久不可航。  
甬东抛田园，不治久欲荒。  
急省江南兄，数事皆不遑。  
殷勤挽征袖，强留尽一觞。  
何以将别意，时菊有清香。  

强至　送张叔毅北归  
公子姓张天上有，少年如谊雒阳无。  
满编秀气同归楚，后夜文星不照吴。  
云密蛟龙闲未试，霜寒鸿雁急相呼。  
知君懒爱平湖绿，白日声名会早图。  

强至　送章传道东归三十八韵  
一日或数篇，数日哦一轴。  
夫子之於诗，夜补昼不足。  
长吟天地间，万象困题目。  
天徒饱其才，而特馁其腹。  
声名三十载，半百事场屋。  
今年试春官，淡榜辄不录。  
东风吹残花，客泪迸京毂。  
回头谢青云，却抱来时玉。  
河阳谒相公，每见辍饭沐。  
赆金实空囊，礼遇骇僮仆。  
遂游西诸侯，骑马度函谷。  
长安寻素交，零落半丘木。  
惟有终南山，相看似旧绿。  
东李雅好客，既亲意转笃。  
授馆如投家，晨杯继宵烛。  
羸马残青刍，饥僮厌馀肉。  
予方坐幕府，陷嫉苦流俗。  
群吠耳且盈，介立趣颇独。  
得君倍欢然，坦不置边幅。  
论情虽云晚，闻谊固已夙。  
二章初交锋，懦气令避缩。  
自笑不量力，强和旋取衄。  
从此遗形骸，留馔或脱粟。  
有酒时招邀，共醉小轩竹。  
论议到圣贤，道德富停蓄。  
岂比篇章流，烟云绕心曲。  
飘飖走边城，新禁察儒服。  
戎帅不敢延，进退势俱触。  
六月汗沾衣，几作穷途哭。  
回来卧旅舍，所得不充欲。  
乡思生秋蛩，轻装遽云促。  
行当买淮田，晚岁谋退筑。  
予材觉无庸，计虑亦既熟。  
无资媚要权，与世背驰逐。  
祗合从渔樵。胡为苟寸禄。  
淮吴幸相望，有邻可容卜。  
浩歌老吾生，争食任鸡鹜。  
薄宦犹縻人，归飞羡黄鹄。  

强至　送赵龙图赴成都  
禁中延阁龙图贵，天下名藩益部雄。  
紫诏一开双渥泽，锦城重入五春风。  
吏民望拜行尘外，父老喧迎喜气中。  
犹指绣衣前蜀使，宛然绿发少文翁。  
独当明主新才选，应记先朝旧谏工。  
苏息两川遗惠在，抚柔千里宿心同。  
旌旗每顺游人出，樽俎宁容座客空。  
却恐江花寻未遍，已除刺史作三公。  

强至　送臻上人还云山  
半岁风埃地，终朝云水情。  
身兼飞锡健，眼向故山明。  
不改禅衣色，从来野橐轻。  
烦师伴猨鸟，两耳厌车声。  

强至　送镇叔  
三月将交雨细时，馀花扑扑柳飞飞。  
已於树底闻莺恨，更向花前送客归。  
暗绿几行迎去马，乱红无数落征衣。  
伤春惜别锺吾辈，此际宁容瘦骨肥。  

强至　送知府吴龙图  
国初以来治蜀者，处置尽自乖崖公。  
当时奏使便宜敕，不与天下州府同。  
行之已及八十载，奸宄销伏谁之功。  
因循至此渐抏敝，有未晓者时相攻。  
鞭笞小罪亦检察，不许略出常科中。  
下民知之颇不惧，州县往往藏群凶。  
侧身敛足未动者，实以累朝恩泽隆。  
公之初来蜀人喜，慈爱久著民情通。  
众心欢然耻犯法，捄药浮薄归醇醲。  
尽将约束付僚吏，兴起学校还文翁。  
二年美化极沾洽，远近循服如偃风。  
上将归公问谁代，当使间作如笙镛。  
遂求元老得青社，其人廊庙之宗工。  
往年镇抚有异绩，大旆再来遣于东。  
公今与之合符去，到必奉诏参夔龙。  
大资旧德固无虑，剖判自出其心胸。  
所忧厥后嗣之者，忠定良法还如空。  
养顽活狡作渊薮，不免剪殄烦兴戎。  
蒙之愤懑久填臆，言贱不得通九重。  
颂公上殿起居罢，第一用此闻宸聪。  

强至　送知府余少卿  
朝野清风五十年，更留政绩与民传。  
全家只饮东阳水，自古无如太守贤。  
手把耕犁农业劝，足投庠校士风迁。  
弗容惠爱终三载，倍使罢穷恋二天。  
来暮井闾存昔讼，去思亭观有新篇，  
倾城幼艾方遮道，尽日旌麾不得前。  
尘土想趋层阙下，梦魂犹忆两溪边。  
吾君正欲登耆哲，未放收身到地仙。  

强至　送朱传道推官赴刑部详覆  
文章自老齿独壮，富贵偶迟名最先。  
冷落官曹按丹笔，风流幕府别红莲。  
高谈倾座迥无敌，清骨照人长欲仙。  
好在胸中书万卷，校雠四库续登贤。  

强至　送朱郎中得谢归淮南二首  
一束衣冠四十春，公今收得自由身。  
朱颜出仕看同辈，白发归荣有几人。  
何处觅金分素里，只闻行路羡清尘。  
扁舟急解随河缆，犹恐京埃污葛巾。  

强至　送朱郎中得谢归淮南二首  
天香犹在入朝衣，早见都门解绶归。  
晚岁高风增慷慨，今宵列宿动光辉。  
谁供白酒开谈笑，自向沧洲洗是非。  
从此淮禽相看喜，沙边不复背公飞。  

强至　送朱元弼主簿登第后还乡  
簿领非吾事，儒林物议间。  
谈经泮宫水，校籍道家山。  
职业才相称，尘劳岂素娴。  
官期慵屈指，亲侧且承颜。  
楚岸维齐舫，扬州入故关。  
时人荣昼锦，洗眼看南还。  

强至　送子立荣侍南归  
有客就征骖，风前别酒酣。  
慈颜依膝下，归意满江南。  
去路草初歇，到家梅正含。  
短书无惜寄，别后抵清谈。  

强至　送紫微沈舍人守越州  
翁子怀章未足多，会稽归日已蹉跎。  
舍人绿发垂金印，院吏朱衫导玉珂。  
去国忠心倾斗极，过乡喜气压江波。  
君王许便双亲养，奈渴黄麻紫诰何。  

强至　宿慧安院  
积淖厌行路，解鞍欣曲肱。  
疾风穿敝屋，细雨湿青灯。  
聒夜有饥鼠，观空无定僧。  
中宵尘累息，山水思填膺。  

强至　宿山寺  
苍莽穷山路，萧森古寺门。  
梦深宵殿月，泪迸晓枝猨。  
人事随群动，山情阻细论。  
城中尘没眼，愁思满归轩。  

强至　睢阳别包进甫  
饮遍长安酒，春风送马蹄。  
异乡怜会合，明日复东西。  
行兴看君速，归期恨我稽。  
门前客星濑，到日濯尘泥。  

强至　睢阳春日偶书二首  
冻柳轻能舞，枯河暖亦流。  
东风应自好，远客独含愁。  
揽镜伤吟鬓，无钱买钓舟。  
谁能终日兴，大半在沧洲。  

强至　睢阳春日偶书二首  
杨柳亡隋岸，风尘旧宋州。  
寄家盈百指，忆弟湿双眸。  
旅宦那能定，人生本自浮。  
旋酤街北酒，准拟送春愁。  

强至　孙公素中允将往相台谒韩魏公贻诗为别因以酬送  
紫宸班退听宣麻，镇邺司徒换将牙。  
到日玳筵公定喜，当年珠履客尤嘉。  
赋惊合座争观祢，乐重当时合姓车。  
入夏后园闻更好，绕池十丈看荷花。  

强至　孙曼叔待制安抚至陕西先以诗寄  
不同四客老商山，朝出东宫暮近班。  
鹏翼岂容时暂息，龙鳞只自岁馀攀。  
身犹侍从先康济，心与生灵共歉艰。  
郡国尚闻愆雨泽，朝廷西顾动天颜。  
凌虚禁阁违登降，触热轺车事往还。  
赤地相望千里外，清风一洒百尘间。  
谁知奉使今持节，比见从戎昨过关。  
漫学弹冠贡公喜，鬓毛萧飒欲投閒。  

强至　太阳岭  
高侵寥廓势盘纡，倦足登时每一吁。  
方寸人心犹有险，况教广地尽平涂。  

强至　汤七秀才见和再和  
清吭临风啭较迟，春光相背去如遗。  
名园已失堪栖处，幽谷何如未出时。  
早恨狂风偷好景，更和微雨宿残枝。  
斋庭健翼飞虽晚，一举青云笑我衰。  

强至　唐贤岳庙题名  
华岳金天庙，唐贤石阙题。  
姓名留篆刻，冠剑落耕犁。  
字体诸家杂，函封数驿齰。  
几行犹壮观，丞相讨淮西。  

强至　题公节醉乡亭  
莫向醉乡寻畔域，古今容尽太平人。  
沈酣天地来同处，脱略衣冠去卜邻。  
一境断无车下土，四时惟有瓮头春。  
虚亭未敢从君饮，犹欠陶公漉酒巾。  

强至　题光和年西岳碑  
瘦硬光和字，崔巍太华碑。  
镌模森骨立，点画宛鳞差。  
内有通神笔，前无绝妙辞。  
茅斋千载后，玩古独心知。  

强至　题华藏环峰阁  
精蓝已尘外，飞阁更云端。  
只见苍山合，宁知紫宙宽。  
客游追汗漫，诗思等巑屼。  
大士安禅后，何人此倚栏。  

强至　题可久上人房素屏  
雕轩画室吴僧居，花草禽鱼屏面集。  
岂如萧爽大士堂，雪山数尺平头立。  
满斋虚白已自生，隔坐纷华不容入。  
霜毫一扫都无痕，独有淋漓粉光湿。  
好丹世上空纭纭，趣与师同百无十。  
常时吟客惟我来，共爱此屏微静翕。  
目睛难驻手试扪，指下琉璃无寸涩。  
愿乘醉笔留几行，为写高僧白云什。  

强至　题灵泉观阁  
山腰碧瓦郁参差，势压开元观阁基。  
野气欲来云拂地，天光不动水平池。  
飞檐鸟道愁相逼，故国人烟入俯窥。  
便拟幽寻随杖屦，清秋幕府事文移。  

强至　题刘有方御药翠岩亭  
购石黄金费，开轩翠玉丛。  
端居怜象魏，远意自衡嵩。  
花弄疏帘日，禽呼静榻风。  
移山宁有术，未易笑愚公。  

强至　题鲁司徒庙  
司徒精爽俨如昨，旧史风流传至今。  
一雨能随贤宰意，千年不死爱民心。  
虫缘坏壁青苔合，鸟噪荒庭古树阴。  
桑雉逢人虽远避，近来僮竖杀机深。  

强至　题钱安道节推环秀亭  
巌巘虬檐插斗飞，乾坤秀色四晖晖。  
晴江对酒平如掌，晚树开帘细作围。  
笑里城乌啼月过，吟边巢燕掠花归。  
主人风骨争森爽，无处容尘到客衣。  

强至　题惟晤师斑竹杖  
蜀江濯锦含文漪，竹生江岸初绿滋。  
锦波一浸入竹肌，万洗不落斑在皮。  
又闻泪点洒舜妃，遗迹渐染传今时。  
搯不受爪滑可持，隐起高节无屈欹。  
江神虽宝莫自私，烟根忽逐霜刀离。  
截而为杖得者谁，庞眉大士今一枝。  
{左文右扁}斓颇与坏衲宜，朝跻山巅暮江湄。  
山备兕虎江蛟螭，尔杖未折莫汝危。  
足力自健无险巇，安用童子两肩为。  
当年常竹纹无奇，犹托变化神葛陂。  
况此已是斑龙儿，长恐一旦风云随。  
复整头角还天逵，未必久为师有之。  

强至　题吴山伍子胥祠  
江上胥山古木阴，祠堂气象亦萧森。  
江云不散忧君色，山月犹明死国心。  
迁史简编今断缺，吴人牲酒日肥深。  
鄙怀异代悲忠烈，一拜威灵泪满襟。  

强至　题婺源胡氏翛然堂  
歙山碧参差，歙水绿演漾。  
之子山水间，筑室傲天壤。  
山空鸟飞鸣，水净鱼下上。  
观鱼悟至乐，听鸟悦幽响。  
一樽泯悲欢，万事齐俯仰。  
人境两翛然，无复尘区想。  
故人石渠英，缘以命堂榜。  
作诗羡高怀，中服非外奖。  
嗟今急名人，疾足投世网。  
心挠迹固喧，求得道已枉。  
兹理曾莫知，所趋岐已两。  
予亦慕子徒，泉石久思往。  
何当伴琴觞，一鼓东南桨。  

强至　题姚氏三头牡丹  
姚黄容易雒阳观，吾土姚花洗眼看。  
一抹胭脂匀作艳，千窠蜀锦合成团。  
春风应笑香心乱，晓日那伤片影单。  
好为太平图绝瑞，却愁难下彩毫端。  

强至　题余公亭  
公自披榛上筑城，以公题榜壮图经。  
名佳应与溪山久，地胜浑疑草木灵。  
到喜琴樽能满意，退嫌圭组只劳形。  
异时邦俗思贤化，还似甘棠爱此亭。  

强至　题於潜张明甫爱拙堂  
高洒潜川爱拙翁，堂閒雅与拙情同。  
宦涂耻用机心达，圣世宁为直道穷。  
千载奸纤羞白骨，一时夷坦擅清风。  
邑人三岁观贤化，巧诋销萌讼缿空。  

强至　题蕴忠上人歙砚  
山僧有砚名龙尾，此石来从歙溪水。  
通明直可照发毛，莹滑不容安手指。  
案上长疑片月生，匣中自有浮云起。  
苍然颜色涵秋波，不学端州夸嫩紫。  
溪匠琢为寒瓦形，如从铜雀初飘零。  
只仍故状不复改，独有乱点生繁星。  
高闲上人妙书札，什袭藏来时一发。  
拂开轻雾磨烟煤，挥洒霜毫冰纸滑。  
咄嗟此砚何为哉，世上别有润色材。  
胡不往焉与徘徊，日濡大笔把诏裁，  
无久滞此空尘埃。  

强至　庭前梨桃二花方盛为暴风所吹感事成篇  
梨白桃红才可嘉，风前乱雪趁残霞。  
提壶有口只唤酒，鸣鴃何心专妒花。  
九陌乐游非往昔，五陵豪气漫尘沙。  
清樽倒尽却兴感，席上馀春天畔家。  

强至　挺山道中早行有感二首  
晨兴事行役，寸禄此时轻。  
扑面风霜紧，隔林鸡犬鸣。  
遥天分淡色，残月露微明。  
便欲投簪去，无田可力耕。  

强至　挺山道中早行有感二首  
山驿孤灯尽，霜天片月低。  
还家人自喜，恋枥马频嘶。  
野水分微白，巢禽惊稳栖。  
前村应曙色，依约数声鸡。  

强至　通判国博惠建茶且有对啜之戏因以奉谢  
数饼建溪春，求逾尺璧珍。  
封从乡国远，惠与郡僚均。  
午榻忘搘臂，晨觞厌启唇。  
拜嘉当对啜，相待况如宾。  

强至　通判国博中斋诗  
天下以中为大本，天地得中能自生。  
古之圣贤一用中，政刑礼乐万事平。  
於戏后世中道丧，政分宽猛刑重轻。  
礼非俭陋则奢僭，乐不专一须锵铿。  
其间万事亦颇僻，或过不及谁与绳。  
今公奋然力追救，大署中字为斋名。  
谓中之迹不可见，粲焉其道存六经。  
尚书洪范有皇极，春秋王道为权衡。  
在易之爻贵二五，于诗无邪义甚明。  
子思著篇究根柢，王通命说垂仪刑。  
夜探群书味中理，鸡鸣而作还奉行。  
出处语默皆时中，措诸万事无侧倾。  
有时宾至相与乐，咏歌亦作中和声。  
檐前竹树有中色，四序不改长青青。  
公今一州贰守政，千里犹变中庸甿。  
异时朝廷赞天子，扩之四海中道成，  
至得摄齐升公斋，一听中论退服膺。  

强至　同盛任道赋暮阴  
野馆临空阔，江城起暮寒。  
年光去天末，雪意上云端。  
自失归禽影，能侵病客肝。  
莫将愁对景，入夜转漫漫。  

强至　同杨公济赋破山得开字  
无物终天地，青山岂免开。  
万人鑱秀骨，一气失全胚。  
漫贮崇朝雨，犹防浩劫灰。  
何年巨灵手，曾此擘崔嵬。  

强至　同杨公济赋晚过西村  
空影倒波面，晚阳留树梢。  
人烟青近郭，鸟道暗长郊。  
世外空搔首，溪边懒结茅。  
沧浪那敢羡，渔父定吾嘲。  

强至　涂中书四十言奉寄武陵则师  
师有知人术，一言珍万金。  
圣门防取貌，吾道素论心。  
越树秋声起，武陵归思深。  
桃源千载事，此说更难寻。  

强至　途中寄纯甫  
诸友分携地，重阳欲近天。  
共谁搴菊蕊，独立忆梅仙。  
对饮乖今日，伤离似去年。  
佳山足吟赏，应自有新篇。  

强至　瓦亭偶书  
城中尘土眯人眼，堤上风烟醒客心。  
沙拥河声时断续，云含野色屡晴阴。  
平芜点白鹭双起，细柳弄青蝉一吟。  
魏北古来车马地，此亭偶尔得幽寻。  

强至　挽故司徒侍中赠尚书令韩魏公三首  
建储嘉祐发先机，盖世功名古亦稀。  
一冠鸳行丹地立，两扶龙德九天飞。  
偃藩汲黯时云卧，去国周公遂不归。  
星坼中台薨讣入，君王泪湿辍朝衣。  

强至　挽故司徒侍中赠尚书令韩魏公三首  
平生忠节见临危，四纪三朝报主知。  
伊尹告归曾未果，子房强卧竟难支。  
朝廷首配严亲飨，卤簿新排送葬仪。  
泽在生民功社稷，尧文更揭墓前碑。  

强至　挽故司徒侍中赠尚书令韩魏公三首  
西北油幢叠总戎，六年幕府从裴公。  
谈兵玉帐知何在，宴客金钱定已空。  
麟阁英姿随爽气，凤池陈迹想清风。  
白头无路酬恩地，一寄哀情薤挽中。  

强至　晚登至德上方偶书短篇呈山主云公  
城市隔半舍，好山宁在深。  
乱云归别坞，落日照疏林。  
能解外缘缚，始坚安住心。  
冠裳方我诱，漫作爱山吟。  

强至　晚晴  
云暗青天一鼓雷，旱蝗那得辄为灾。  
易盈畎浍流先溢，不尽关河色渐开。  
丰兆已从膏泽见，喜情还逐夕阳来。  
平明官属趋丞相，乐合公堂送贺杯。  

强至　晚莺献都官  
自恨飞迁出谷迟，东君不是故相遗。  
园林纵许容羁迹，蜂蝶还应笑后时。  
休恃绵蛮能巧啭，还须冷落守空枝。  
春风着力年年在，未必羽翰今便衰。  

强至　王广渊郎中挽词  
一门新茹痛，八座近云亡。  
祸故近贤者，风流失望郎。  
葬帷笼淡月，挽铎诉清霜。  
祖烈系谁绍，三槐老北堂。  

强至　王广渊郎中挽诗  
暮归紫陌尚鸣珂，夜哭逡巡接浩歌。  
渐老为郎逾蕴藉，平生从仕亦蹉跎。  
笙沉缑岭空乘鹤，书绝山阴欲换鹅。  
日落九原车马散，悲风更向白杨多。  

强至　王尚书生辰  
肃时天气凝良月，近晦星精降庆闾。  
弱冠文章惊殿幄，青春富贵绝朝裾。  
安危倚注心逾壮，中外翱翔发未疏。  
禁职荣兼三学士，选朝尊冠六尚书。  
别都宫阙留鱼钥，全魏关河入隼旟。  
辅相合逢先帝久，君王今用旧臣初。  
日边紫诏来朝暮，天下苍生待惨舒。  
身与太平功业老，康强卫武百年馀。  

强至　王子直挽词二首  
流水身飘忽，青云意阔疏。  
儒林看作传，使者合求书。  
野月随丹旐，山烟湿素车。  
寝门今日泪，一洒为无馀。  

强至　王子直挽词二首  
王氏仍淮水，贤人减颍川。  
风流今尽矣，天理旧茫然。  
亲涕沾封箧，交情动绝弦。  
公卿谁不到，偏夭贾生年。  

强至　望思台  
一朝木偶发深宫，父子恩隳晻暧中。  
不见戾园埋恨处，至今草木有悲风。  

强至　温泉  
壮观悲凉旧迹存，莲花泉暖至今温。  
行人莫罪无情水，一笑华清是祸源。  

强至　文通复用旧韵相示仍走笔和之  
花前直判醉酬春，饮量惭非刘伯伦。  
折去也应颜色在，不知谁是戴花人。  

强至　文相生辰祝寿  
盈数号良月，应锺飞律灰。  
当年凝间气，此际毓元台。  
出契千龄运，居为百辟魁。  
智多全德水，位峻冠朝槐。  
经世雄门盛，熙邦钜业开。  
赉商名掩傅，平蔡略轻裴。  
肃物严秋去，充闾庆旦来。  
最谁兴善颂，蒙顾实微才。  
圭衮荣长亭，松筠岁不摧。  
相阶常焕耀，岩石镇崔嵬。  
适限縻官句，无缘荐寿杯。  
应天五福外，更愿事康哉。  

强至　文懿大师院假山  
绕郭非无海上山，更收紫翠入禅关。  
竺峰飞过传闻后，蓬岛移来想像间。  
草树细含生意足，云烟轻带野情还。  
主人高卧嵩衡畔，应放幽寻杖履閒。  

强至　闻参政王侍郎令子著作登第复除崇文校书  
宫壶移刻对延英，文帝从容问贾生。  
儒馆旋承恩诏入，士林尤说御批荣。  
丹山凤出宁无种，沧海鹏抟遂有程。  
渐待青毡归旧物，区区羲献漫家声。  

强至　闻杭饥  
客从吾乡来，告我岁大歉。  
百金易斗粟，富者头屡撼。  
饿殍相枕藉，亿口尽虚颔。  
客言尚未竟，予泪已成点。  
避席骇相问，予衷不能掩。  
位卑俸给薄，用度抑难减。  
是以之官日，尽室来未敢。  
予行弟独留，居常动予慊。  
岁凶吾产薄，虑其苦粗淡。  
所以闻客言，私怀辄兴感。  
客遽前止予，君言固足贬。  
善自忧家为，微俸诚亦忝。  
上有天子明，封章日可剡。  
先陈劭耕稼，次述抑聚敛。  
澄汰兵籍冗，惇尚土木俭。  
坐使四海富，宁患食不糁。  
胡为所谋狭，而复自戚惨。  
再拜起谢客，予言愧尘玷。  

强至　闻毁  
忆初向关中，触热事西走。  
淋漓汗征衣，早夜犯星斗。  
欢然赴所知，辛苦复何有。  
主人喜宾至，相见劳杯酒。  
誓将效毫发，聊以塞所厚。  
遇事因辄言，何尝计从否。  
平生性坦率，间或忤交友，  
是非长安城，侧身避谗口。  
彼奸乘其前，吾虑亦已后。  
二叔诬周公，三人惑曾母。  
青蝇乱黑白，视洁以为垢。  
圣贤且不免，予免焉能苟。  
浩歌动归欤，至此信不偶。  
春风忆东南，岩花映溪柳。  
南山有屋庐，酿熟唤邻叟。  
何时理扁舟，旧物入吾手。  
回头谢狺狺，投北汝谁受。  

强至　闻马公节裴光世别头入试偶成  
忆昔丁年力战文，旁吞强敌若无人。  
乡书果在诸生上，二子今谁蹑后尘。  

强至　闻升甫南池观鱼所获无几戏成小诗奉呈  
巨鳞非尺泽，多目漫污池。  
网漏从今日，筌忘复几时。  
饔人颜惨淡，渔子兴参差。  
岂似任公捷，群鳌一钓丝。  

强至　闻无愧夜会二三君子戏呈二十八字  
烛边醉脸拟融酥，盏畔歌喉欲贯珠。  
应念东家多病叟，静披宽褐拥红炉。  

强至　闻杨公济冒寒访契嵩上人  
冻云朝湿万峰寒，凿齿辛勤访道安。  
世外更无吴水石，林中还有晋衣冠。  
襟期飘洒随烟霭，诗句纵横出肺肝。  
见说松门长不锁，夜凉犹过别山看。  

强至　五路岭  
一径高盘十里馀，人心马足厌崎岖。  
只凭顽石专为险，不识青云自有衢。  
地气难通树多瘦，阳晖应近草先枯。  
我行方欲奋遐蹠，顾尔安能碍坦途。  

强至　西距渭南二十里有佛祠曰梁田其主僧守遂者引予登阁久之欲题名屋壁  
洋州太守驻双轮，佳句曾留渭水春。  
一纪却题关右节，二篇才出屋间尘。  
濡毫忽听山僧语，题柱须防县令嗔。  
只道衣冠专世态，炎凉也属不毛人。  

强至　席上呈正老  
去年赠别折寒梅，尽道行人不再来。  
今日樽前成邂逅，大家花下且徘徊。  
经春雨脚无时断，浮世眉头几度开。  
莫待明朝离阔后，空将馀恨寄吟杯。  

强至　席上次韵纯甫牡丹  
绝艳浓香一倍繁，青春归去已珊珊。  
障风护恐檀心损，和雨攀应玉手寒。  
今日我来频举爵，明年谁共凭栏干。  
盛传京雒多名品，未得寻芳洗眼看。  

强至　席上戏成  
玉溪一别十年馀，北绾铜章西辟书。  
寄语湖山好相待，苍颜归日骇禽鱼。  

强至　席上走笔赠别李子先  
醉魄吟魂李谪仙，风流未绝验家传。  
词源直欲倾三峡，饮量真疑漏百川。  
几寸烛花催饯席，数程柳絮扑归鞭。  
别愁衮衮无由说，吏部先寻瓮底眠。  

强至　徙居  
人生如寄客，况复真客宦。  
南舟与北车，来往若征雁。  
残暑赴西雍，冉冉忽秋晏。  
三徙乃定居，什物旋营办。  
腾移费负挈，犹恐仆夫讪。  
幕府文书稀，食息有馀閒。  
短才乏所补，公给浪蒙豢。  
惧辜主人恩，从事不敢慢。  
南轩有佳趣，流渠泻幽涧。  
潺潺无时休，弄水悦童乷。  
关中气候晚，时菊始云绽。  
亦有终南云，朝暮生顾盼。  
浩歌一樽酒，常分任鹏鷃。  

强至　喜晴  
雷威无节雨霖频，倍喜晴阳照火昮。  
野外刍荛寻故道，田间箫鼓赛闲神。  
乱苗竖似痿人起，积霭披如旧屋新。  
更待高楼今夜月，一樽且乐有涯身。  

强至　戏呈宋周士  
腊去垂垂冻欲消，春光未动思先饶。  
最宜才客临歌席，更看佳人转舞腰。  
一笑劳生应有定，三冬薄宦独无聊。  
兰台侍从风流裔，合为行云赋此朝。  

强至　戏书保安院壁  
僧言此寺从唐建，冠盖无人一到来。  
还似长官居僻邑，不逢使者枉行台。  

强至　戏赠孙师尹  
是非不到酒樽边，樗散谁呼小谪仙。  
天上浮查空有路，人间种秫独无田。  
花明绿野吟毫秃，月近青楼饮帽偏。  
姓字未劳金简记，圣经方倚大儒传。  

强至　仙姑马上回见野塘荷花盛开感成短篇  
波面参差万萼红，直忧绛蜡日边融。  
却应绝艳无仙骨，何事清香属钓童。  
绿芰间成新样锦，画船撑动乱霞丛。  
便能移植金堤畔，早恨曾淹浊水中。  
一等生成劳化匠，独教荣落对熏风。  
逢时得地俱难偶，古来贤才与尔同。  
