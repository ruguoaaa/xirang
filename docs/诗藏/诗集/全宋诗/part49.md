---
title: 第50部分
index: true
icon: editor
order: 50
category:
  - 诗藏
  - 诗集
  - 全宋诗
tag:
  - 佚名
---

王陃　宿宅与王专魏野洎用晦上人因成联句  
夜浅月未生，春寒雪犹在。  
吴僧携古琴，来与山人会。  
诗心有是非，禅话无慷慨。  
高鸿自冥冥，弋者复何害。  

王平国　支提禅寺  
群峰翠拥古禅关，夹道松篁五月寒。  
欲识天冠真隐处，白云深锁紫金坛。  

王平子　题雪猎图  
烽火一息三千年，汉家将军画凌烟。  
胡儿不识征战事，龙沙万里今桑田。  
丽谯声里梅花角，云暗雪深风色恶。  
长嘶一骑骢蝉联，狼帽氈裘寒矍铄。  
韛鹰走犬登平冈，狂狐剔眼魂飞扬。  
贯雕落雁真戏剧，高鸟略尽良弓藏。  
凤鸣居士双眼碧，少年读书勇无敌。  
但知横行翰墨场，岂料一禽终不获。  
向来百非今已无，笔端有口聊自娱。  
故将胸中磊落事，写作人间雪猎图。  

王溥　寄邓洵美  
衡阳归雁别重湖，衔到同人一纸书。  
忽见姓名双泪落，不知消息十年余。  
彩衣我已登黄阁，白社君犹葺旧居。  
南望荆门千里外，暮云重叠满晴虚。  

王溥　句  
两制只官三十客，自怜荣耀老莱衣。  
又向灵台饮福杯。  

王溥　诗一首  
挥毫文战偶搴旗，待诏金华亦偶为。  
白社遂当宗伯选，赤心旋遇以圣人知。  
九霄是路荣虽极，三接承恩出每迟。  
职在台司多少暇，亲师不及舞雩时。  

王溥　谢进士张翼投诗两轴  
清河诗客本贤良，惠我新吟六十章。  
格调宛同罗给事，功夫深似贾司仓。  
登山始觉天高广，到海方知浪渺茫。  
好去蟾宫是归路，明年应折桂枝香。  

王齐舆　儒生墓  
儒生骨朽名犹在，高冢相望已乱真。  
只认夜深萤聚处，便应泉下读书人。  

王齐愈　车武子宅  
儒生骨朽名犹在，高塿相望已乱真。  
只认夜深萤聚处，便应泉下读书人。  

王其　贺侍郎  
宽碧高楼上倚天，等闲蚁垤视凌烟。  
归飞华表三千岁，砥柱中流五百年。  
摆脱浮云闲富贵，逍遥长日散神仙。  
天公已定乘除计，八十春秋到八千。  

王其　贺侍郎  
悬车高蹈姓名香，化得东阳似洛阳。  
节亚芗林仍峻洁，貌如笠泽更精强。  
丰标留作耆英样，寿命应同国祚长。  
岁岁梅花开腊五，来陪青鹿奉霞觞。  

王奇　句  
不拜春官为座主，亲逢天子作门生。  

王奇　旅中有感  
泽国来游岂厌重，羁孤怀感自无穷。  
雁声不到歌楼上，秋色偏欺客路中。  
宿寺梦回莲叶雨，渡江衣冷荻花风。  
谁怜未得青云志，琴剑年年西复东。  

王奇　绿荫亭  
创得幽亭近岭梅，绿阴名好称仙才。  
四围山色檐头出，一带泉声竹里来。  

王奇　题修仁县群峰驿  
槛前流水面前山，幽鸟孤云自往还。  
农父不知佳景好，使车才得片时闲。  
桄榔树暗寒溪上，踯躅花红暮雨间。  

王奇　通天岩  
松罗石室中，清雅胜支公。  
地静无尘到，天高有穴通。  

王奇　续县令题雁诗  
双双含薦背晓霜，尽随鸳鹭立寒塘。  
晚来渔櫂惊飞去，书破遥天字一行。  

王淇　梅  
不受尘埃半点侵，竹篱茅舍自甘心。  
只因误识林和靖，惹得诗人说到今。  

王淇　暮春游小园  
一从梅粉褪妆，徐抹新红上海棠。  
开到荼醾花事了，丝丝天棘出莓墙。  

王琪　垂虹亭  
红桥跨浪二千尺，桥上危亭在水心。  
六月火云烧万里，夜来风细似秋深。  

王琪　答永叔问  
班班疏雨寒无定，皎皎圆蟾望欲阑。  
应在浮云儘深处，更凭丝竹一催看。  

王琪　红梅  
馆娃宫里旧精神，粉瘦琼寒露蕊新。  
园吏无端偷折去，凤城从此有双身。  

王琪　金陵赏心亭  
千里秦淮在玉壶，江山清丽壮吴都。  
昔人已化辽天鹤，旧画难寻卧雪图。  
冉冉流年去京国，萧萧华发老江湖。  
残蝉不会登临意，又噪西风入座隅。  

王琪　九曲池  
越调隋家曲，当年亦九成。  
哀音已亡国，废诏尚留名。  
仪凤终沉影，鸣蛙祇沸声。  
凄凉不可问，落日背芜城。  

王琪　句  
春风吹孤云。  

王琪　句  
万壑松声山雨过，一川花气水风生。  

王琪　句  
烟径掠花飞远远，晓窗惊梦语匆匆。  

王琪　句  
陇雁半惊天在水，征人相顾月如霜。  

王琪　句  
蜀江雪浪来天际，一派泉舂宝钗碎。  

王琪　句  
结伴不禁鸳瓦冷，羞明常怯玉钩斜。  

王琪　句  
张亢觸墙成八字。  

王琪　句  
疾风甚雨青春老，瘦马疲牛绿野深。  

王琪　句  
谁将水调歌秋雁，不遣君王待曲终。  

王琪　句  
蚕寒冰趼瘦，蜂老露房欹。  

王琪　句  
鱼寒不食清池钓，鹭静频惊小阁棋。  

王琪　句  
露槿东西照，风荷向背愁。  

王琪　句  
凉吹易成团扇恨，夕阳偏结小窗愁。  

王琪　句  
山花冷隔何堪折，一曲红梅字字香。  

王琪　句  
鱼上晚潮沙市合，鸦啼寒树石城昏。  

王琪　句  
枫迷楚客伤春野，山晦荆王梦雨天。  

王琪　绝句  
香溪春老误寻芳，只有愁云映夕阳。  
今日重来已如此，何须更问海生桑。  

王琪　绝句  
正月初弦二月赊，小园春事已如麻。  
强說力健因移石，不减公忙为种花。  

王琪　暮春游小园  
一丛梅粉褪残妆，涂抹新红上海棠。  
开到荼醾花事了，丝丝天棘出莓墙。  

王琪　清辉殿观唐明皇山水石字歌  
皇家四叶恢圣功，天临日烛清华戎。  
汉条静治洽柔教，老心稽古开神聪。  
有唐英主称好文，仙毫洒落驱风云。  
壮哉山水有奇字，焕乎八法存翠珉。  
自从弃置咸阳道，藓驳烟滋委宫草。  
天开神赞会休辰，甄收再作皇居宝。  
如何沦弃三百春，迎逢睿鉴来紫宸。  
奎鉤粲粲光华动，群玉森森气象新。  
丹御春妍瑞霭深，文梁藻栋结芳林。  
鸿翔凤翥径方丈，杯流泉湧蒙亲临。  
鲰臣荣幸从金舆，鉤婉魂惊拭目初。  
多惭揽笔非清藻，唯庆千龄际帝图。  

王琪　秋日白鹭亭向夕有感  
白鹭敞西轩，檐宇穷爽垲。  
千峰若连环，翠色不可解。  
是时天宇旷，六幕无织霭。  
金斗熨秋江，素练横衣带。  
乾坤清且歜，气象朝昏改。  
芒花作雪风，飞舞来沧海。  
九霄汀鹭起，万里樯鸟快。  
月上三山头，鸟没横塘外，  
苍茫洲渚寥，错落星斗大。  
开尊屏丝竹，披襟向萧籁。  
余生本江湖，偃蹇欣所会。  
清兴虽自废，苦嗜亦吾累。  
鱼龙凭夜涛，四面忽滂湃。  
安得燃犀灯，煌煌发水怪。  

王琪　送安公归顶山瑞石萩  
谈空一纪馀，重出访岩居。  
身是汾阳嗣，囊惟郭璞书。  
公侯倒屣后，泉石结茆初。  
山顶收榛栗，经秋信莫疏。  

王琪　题招隐寺  
苍崖何蟠回，尝为隐君宅。  
孰谓人琴亡，松风正萧瑟。  
花闲雪英舞，鹿去岩泉冽。  
经声草堂迥，天香中夜发。  
月落山气深，清猿啸亦绝。  
如何人外迹，轻为世纲别。  

王琪　无弦琴  
寂寞之淳音，其为乐至深。  
应嫌鼓腹者，独自抚弦琴。  

王琪　吴中晓寒曲  
大泽穹天莽同色，碧瓦阊门晓花白。  
石岩左右断行人，洞庭一夜冰千尺。  
曾持汉节单于垒，北风如刀割人耳。  
知怜冻足苦双摧，一生不向遐方履。  
凭谁赠我紫衣裘，中吴风土清且柔。  
令严气正天地肃，长歌白苧临寒流。  
玉兰酒熟金醅溢，太白连云尚殊□。  
书窗半掩昼始开，几日红梅断消息。  

王琪　咏玉蕊花  
玉蕊生禁林，地崇姿亦贵。  
散漫阴谷中，蓬茨复何异。  
清芬信幽远，素彩非妖丽。  
苍烟蔽山日，琼瑶为之晦。  
岁久自扶疏，岩深愈凝邃。  
请观唐相吟，俗眼无轻视。  

王钦若　句  
忆念西山玉隆友。  

王钦若　句  
须知尧历初釐正，玉烛初从献岁来。  

王钦若　句  
石城松柏锁烟霞。  

王钦若　句  
龙带晚烟归洞府，雁拖秋色入衡阳。  

王钦若　句  
九重天阙梦掉臂，黄鸡白酒邻舍恩。  

王钦若　句  
春渍苔纹沿石塔，月含松韵杂琴声。  

王钦若　觉林寺  
暂拂尘襟思倍清，竹风山色乱泉声。  
安民功浅君恩重，又策羸蹄向古城。  

王钦若　送天柱冯先生  
郁萧空殿倚云霓，玉气珠辉冠紫微。  
暂到帝城朝斗会，却思岩窦负琴归。  
日奔内景乾坤静，泉漱清音杞菊肥。  
却到水乡深邃住，晴岚掩映簇春晖。  

王钦若　送张无梦归天台山  
天台琼台标奇状，赤城瀑布悬千丈。  
中有高人混姓名，不向迷途随得丧。  
闲寻棋侣过清溪，静拨云根种紫芝。  
八卦炉中调姹女，三田宫里守婴儿。  
太平天子秉乾籾，内宁外肃均百福。  
直符受事紫微宫，三捧灵文降黄屋。  
冲漠玄台集九真，清净洪基化兆民。  
祥风拂袂来幽谷，志士乘躥朝玉宸。  
相见开怀忘岁月，因论微言鉴毫发。  
万壑流泉岸不枯，四时春煦花常发。  
却避红尘思旧麓，空羡冥鸿归势速。  
囊中御制宠行歌，好与黄庭同诵读。  

王钦若　咏华林书院  
文明尊北极，孝友播南昌。  
礼法儿孙睦，雍和道路扬。  
地灵浮喜气，山近接岚光。  
投辖添宾榻，鸣鼙启食堂。  
纸窗蒭酒响，竹径焙茶香。  
克己甘藜藿，矜贫济稻粱。  
时平安九族，家计庆千箱。  
每听游僧说，神清鬓未霜。  

王卿月　长淮晚望  
目断长淮渺莽中，孤城突兀倚层空。  
寒砧几许递秋信，渔笛一声横晚风。  
龙吐晴云岚气白，鸦翻落日水天红。  
扁舟今夜宿何许，赤壁断矶芦苇丛。  

王清惠　捣衣诗呈水云  
妾命薄如叶，流离万里行。  
燕尘燕塞外，愁坐听衣声。  

王清惠　李陵台和水云韵  
李陵台上望，答子五言诗。  
客路八千里，乡心十二时。  
孟劳欣已税，区脱未相离。  
忽报江南使，新来贡荔枝。  

王清惠　秋夜寄水月水云二昆玉  
万里倦行役，秋来瘦几分。  
因看河北月，忽忆海东云。  

王清惠　诗一首  
愁到侬时酒自斟，挑灯看剑泪痕深。  
黄金台迥少知己，碧玉调高空好音。  
万叶秋声孤馆梦，一窗寒月故乡心。  
庭前昨夜梧桐雨，劲气潇潇入短襟。  

王清惠　送水云归吴  
朔风猎猎割人面，万里归人泪如霰。  
江南江北路茫茫。粟酒千锺为君劝。  

王庆升　入道诗十九首  
浮世功名水一沤，数来谁得百年留。  
使能久履姬姜位，泽不加民时可羞。  

王庆升　入道诗十九首  
一贫彻骨且安贫，颜范虽贫姓字新。  
任是富豪能敌国，不知身死属何人。  

王庆升　入道诗十九首  
蝇利蜗名是债缘，便须还了听於天。  
欠多欠少休贫债，必待丰高又不然。  

王庆升　入道诗十九首  
若谋富贵说荣亲，养志承颜有几人。  
素位而行无怫逆，过於列鼎与罗珍。  

王庆升　入道诗十九首  
人其上冢要焚黄，名爵思为厚夜光。  
九祖生天蒙帝渥，只缘一子入仙乡。  

王庆升　入道诗十九首  
羲文孔子一先天，互把精微著易篇。  
不用阴阳真正理，旁蹊曲径是徒然。  

王庆升　入道诗十九首  
乾坤大象一阴阳，离坎精华日月光。  
不取盈虚消息候，若非聋瞽必为狂。  

王庆升　入道诗十九首  
求道惟愁不遇真，得真翻惑是何人。  
但将德行为梯磴，何必攀缘自苦辛。  

王庆升　入道诗十九首  
时节因缘不偶然，既由人事亦关天。  
功深德厚天孚佑，玉籍标名骨自仙。  

王庆升　入道诗十九首  
论兵莫竺一阳生，习阅攻车要不惊。  
或跃在渊能自试，不劳征战屈人兵。  

王庆升　入道诗十九首  
好下工时便下工，百年光景一飞蓬。  
后生不值老来值，大药难医骨髓空。  

王庆升　入道诗十九首  
闰年为厄要先推，阳忒阴差莫妄为。  
宋待一阳来复后，斗加东北月沈西。  

王庆升　入道诗十九首  
夜认长夫总一般，坎男离女共同欢。  
专心直待阴阳足，却马休兵国自安。  

王庆升　入道诗十九首  
九转金丹九月圆，木金胎旺好安禅。  
纯坤月里纯乾足，手把仙瓢酌醉仙。  

王庆升　入道诗十九首  
清高之士贵清虚，捕影追风钓火鱼。  
阔认高谈惊世俗，老君终是惮回车。  

王庆升　入道诗十九首  
闾阎小子不明心，执著旁门学采阴。  
坐卧三峰终作鬼，畴知仙遒有浮沉。  

王庆升　入道诗十九首  
先天妙质罕人明，尽向虚无唤已名。  
术极重归无极后，谓之皇极始长生。  

王庆升　入道诗十九首  
万卷丹书名一般，金砂玉石辩应难。  
自非夙有神仙骨，未易教君洗眼看。  

王庆升　入道诗十九首  
金丹至药匪寻常，幸藉西华泄此方。  
天上有之无计得，积功须及许旌阳。  

王琼奴　答外  
茜色霞笺照面趙，玉郎何事太多情。  
风流不是无佳句，两字相思写不成。  

王蘧　句  
绣裳画衮云垂地。  

王衢　淳化五年秋八月二十四日钜鹿魏野江东僧用晦赵郡李识登解城瑯琊王  

王衢　淳化五年秋八月二十四日，钜鹿魏野江东僧，用晦赵郡李识登解城，  

王衢　解城条山联句  

王衢　解城条山联句。诗见本书魏野一○  

王日翚　云安监劝学诗  
云安古汤豨，□□□□滨。  
无室不盐烟，无民不樵薪。  
士子独希少，锥刀事艰辛。  
我因沿檄来，暇日聊咨询。  
豨山秀且清，湛碧高嶙峋。  
衣冠杳不报，敢问夫何因。  
盛言汉廷尉，有语诒乡邻。  
三牛对马岭，有井无贵人。  
斯言既笃信，诗礼不复闻。  
我闻为咨嗟，此语深非仁。  
儒风一旦扫，有甚遭烧焚。  
因言廷尉者，其生岂不神。  
既禀神灵姿，宁非贤圣伦。  
安得鄙俚语，千载愚斯民。  
斯民有幸氏，贵岂无足尊。  
唐皇上柱国，伪蜀掌丝纶。  
遗诰尚可考，苗裔亦诜诜。  
后生宜可畏，况逢尧舜辰。  
如何三百年，自弃甘煨尘。  
前贤不知慕，俚语常书绅。  
不知非格言，野老相因循。  
为言听我语，蜀氏初顽嚣。  
文翁为益州，化蜀与维新。  
英才出王马，继世扬子云。  
词章霭当世，至今耀清芬。  
自尔吾蜀士，文学多彬彬。  
乃知汤豨上，未必无国珍。  
琢磨始成器，匪即为荆榛。  
我虽非文翁，志使风俗淳。  
亦非好辩者，示劝聊谆谆。  
公侯宁有种，自致唯斯文。  
蜀学乃孤陋，师友须隆亲。  
又当听我言，既学须能勤。  
不勤如不学，勤学始成身。  
窜兮世巨儒，达兮国名臣。  
唯恐学不至，学必无沈沦。  
如不学为名，不如复煎熏。  
十室有忠信，见者希能遵。  
会观集岁后，俊造来誾誾。  
一成诗礼乡，举充观国宾。  

王容　登第诗  
天上催班晓色晴，五星伏尽极星明。  
奎章读罢三千字，胪唱传来第一声。  
名实两言虽朴语，始终一节悉真诚。  
圣恩深厚难图报，愿罄愚衷结此生。  

王容　题兰亭帖  
昭陵永閟千年迹，定武相传几样碑。  
此是中原旧时本，石今焉往落东夷。  
君家何处得此纸，刻画烂然犹可喜。  
六丁神物好护持，更有诸君题姓字。  

王阮　八月过西林一首  
似应水鹭有前期，装点秋原景最宜。  
落雨败梧随沆瀣，牵风寒藻舞沦漪。  
流旋碧玉渠初满，剥尽黄花稻已衰。  
海里是非休苦恼，不如学取步兵痴。  

王阮　北固山望扬州怀古  
北固城高万象秋，烟竿一缕认扬州。  
试乘绿涨三篙水，要见朱帘十里楼。  
泪湿宫衣朝雾重，愁熏塞阜夕阳浮。  
隋堤旧事无人问，两两垂杨系客舟。  

王阮　奔牛闸遇使者议和一首  
浩浩水千里，层层堤几重。  
谁为此过颡，曲障尔朝宗。  
浪散忽成雪，潭昏那见龙。  
浮山何足论，圣德务含容。  

王阮　避暑烟水亭与王景文回纹联句一首  
颜舒且对清樽酒，{景文}昼永方浓翠幄阴。{南卿}  
环佩响溪寒浪急，{景文}画图藏谷绣烟深。  
斑生石涧苔纹乱，{南卿}碧度云飞鸟影沉。{景文}  
闲馆邃风来迥野，{南卿}隔楼斜日转痚林。{景文}  

王阮　丙午寒食题净土寺一首  
方见繁红绣小园，已随流水泛前村。  
人於醽醲真无分，雨共秋千似有冤。  
投老故应诸事懒，问春能得几分存。  
不须便作匆匆散，更把松梅子细论。  

王阮　沧洲阁集句二首  
沧洲有奇趣，吾道付沧洲。  
树景中流见，船灯照岛幽。  
转思江海上，却著土山头。  
野水无人渡，乘桴学圣丘。  

王阮　沧洲阁集句二首  
洲岛骤回合，冥冥菰蒲中。  
清流中落乌，遵渚有归鸿。  
水作青罗带，脚踏赤鰖公。  
蓬莱虽辽绝，长啸激清风。  

王阮　曹娥庙一首  
英哉神女此江干，德与余姚舜一般。  
碧草凄凄埋玉冷，清风凛凛矗天寒。  
求生古患为仁害，处死今知得所难。  
我自裴徊不忍去，非干潮小故盘桓。  

王阮　昌国偶成一首  
诸邑皆山可夜驰，海中晶国力难施。  
风潮阻渡由天地，期会申严限日时。  
愿以老身从此免，忍将人命逼诸危。  
交门山下须臾死，肉食诸公知不知。  

王阮　昌国秩满次陈纠祖行韵一首  
昔之督邮逐彭泽，今之督邮眷昌国。  
不令自赋归去来，更以新诗祖行色。  
开缄墨湿雨蒙蒙，细读字字含清风。  
尘埃三载足昏塞，一听妙语还醒忪。  
持归柴桑有茅舍，揭之其间作佳话。  
非惟可诧陶渊明，亦愧当年督邮者。  

王阮　长风沙交宋丈韵一首  
已将身世等河沙，又泛春江看浪花。  
锦缆牙樯君送酒，蓑衣蒻笠我浮家。  
淹留日觉青春暮，飘泊风兼细雨斜。  
安得昆仑能探水，试教来奏小琵琶。  

王阮　陈弥高惠诗次韵言谢一首  
南来日日访人才，始得清诗副所怀。  
我计已成桴入浮，君行初似橘逾淮。  
十年旅梦思乘兴，千里征尘忽及阶。  
见说又为勋业去，独能无意侣洪崖。  

王阮　池阳道中一首  
日月狂风里，悠悠小艇还。  
绕身衣带水，堆眼剑铓山。  
岁月吾生老，烟尘客路艰。  
一天霜气重，今夜碧芦湾。  

王阮　出丰城一首  
摇摇旌旆出洪都，弥望田畴总废墟。  
羸马不前身突兀，耕夫相视笑轩渠。  
倚松茅屋斜开径，近水人家半卖鱼。  
蒲叶向冬犹未割，临风遥忆路温舒。  

王阮　出郊访沈洞主一首  
抖擞尘埃暂出郊，一藤行访羽人巢。  
风翻翠浪催禾穗，秋放殷红著树梢。  
万里家山怀五老，各年活计却三茅。  
明朝便好乘风去，不学浮屠更打包。  

王阮　除夕有感一首  
不是功难立，其如兴自阑。  
为贫姑寸禄，渐喜得闲官。  
天下兵戈满，壶中日月宽。  
殷勤除夜雪，衰谢莫能欢。  

王阮　传舍中竹一首  
涩蕊浮花不足看，岁寒独与此君观。  
箨龙满野今千变，翔凤何时下一餐。  
日对吏文潇洒在，天生官地保全难。  
明年我亦江湖去，尚祝同年乞钓竿。  

王阮　次德和韵寄谈李二丈二首  
心在淮山下，身行湘水中。  
喜抛余子去，恨不故人同。  
旧隐劳征梦，浮名任化工。  
衡阳春渐暖，终欲伴归鸿。  

王阮　次德和韵寄谈李二丈二首  
喜脱诸公忌，愁违李与谈。  
离群江以北，吊影楚之南。  
世故更千万，心朋只二三。  
果能容我与，终共结茆庵。  

王阮　次陆务观韵寄王景文一首  
朔风摇楚水，国步益艰辛。  
往事忽成梦，逆胡何日臣。  
凡今天下士，皆昔座中人。  
尚被中原发，烦君与正巾。  

王阮　次韵酬李周翰一首  
大江固茫茫，一苇即可越。  
乡来江与蕲，孰使我辈隔。  
温温李夫子，粲粲谪仙格。  
萧然一竹关，白眼谢俗客。  
蚤充观国宾，百中应百发。  
我玉空自良，彼怒辄反掇。  
归叹儒冠误，尽把气习撤。  
收藏万丈焰，不受一夫决。  
累然驽马中，倍觉骐骥别。  
嗟余偶倾盖，辱许共映雪。  
快哉平生心，清风濯执热。  
今惟仄席秋，正采乡评月。  
岂无识真人，达君此奇节。  
春雷震一声，指日看甲拆。  

王阮　次韵范石湖北窗书怀一首  
骄阳重郁结，凉飙惊豁开。  
排户始奔突，转隙少徘徊。  
仄闻风伯言，敬为邦君来。  
邦君著之诗，快心吾已灰。  
独念暑耘人，斯时若为怀。  
所愿均此施，醒然与之偕。  
有冰何心浆，有翁何心醅。  
莫吹天上云，要洗田中埃。  
高枕谢北窗，披襟笑登台。  
伏读旨意大，倍使吾容斋。  

王阮　次韵来梓见赠一首  
无心谷璧陪蒲璧，有分山光映水光，  
子贱假令宜单父，渊明终合在柴桑，  
为氓且尽今生力，责子宁须后代昌。  
为问故人缘底事，不来同醉酒醅香。  

王阮　次韵叶教二首  
但有形如槁，元无货可珍。  
四方长逆旅，一念即明神。  
漫仁缘将母，非材敢教人。  
无功叨廪禄，祗觉蠹吾民。  

王阮　次韵叶教二首  
汩汩诚甘分，空空敢自珍。  
乐虽思泮水，愚恐累溪神。  
怨谤从余子，称扬独故人。  
功名非我事，自是葛天民。  

王阮　次韵庸斋纳凉一首  
招提竹钥不曾关，容我追凉突兀间。  
石甽阴生寒水玉，天灯烁散火云山。  
葛巾当昼何庸脱，葵扇非秋却暂闲。  
所愧岑参聊尔耳，强将诗与少陵班。  

王阮　代胡仓过圣德惠民诗一首  
平楚皆膏壤，成汤忽旱年。  
人知圣虑切，恩遣使臣宣。  
乙犯饥荒后，长沙富庶全。  
纪年四十载，斗米二三钱。  
县县人烟密，村村景物妍。  
朱蹄骄柳陌，金镫丽花钿。  
飞此民成懒，加之吏不虔。  
力耕终苟且，劝课或迁延。  
绿野田多旷，潢池恶未悛。  
曷尝修稼政，但见饰宾筵。  
丰稔时难保，盈虚理有还。  
自应成赤地，安得咎苍天。  
义廪真良法，皇家以备先。  
积仓何止万，存数仅余千。  
滥以疏庸迹，来司敛散权。  
一身初抵此，四顾但茫然，  
财蒙内帑捐。敢云呈敏手，  
幸免奋空拳。蔑问秦输闭，  
专稽稷懋迁。陆修流马运，  
水作汎舟连。凡属灾伤事，  
深将利害研。兼并勤告谕，  
商旅渐喧阗。市真虽翔踊，  
官收却痛蠲。北来因鼎粟，  
南至出渠船。稍稍收成廪，  
纷纷出著鞭。起於衡岳趾，  
环厥洞庭舷。湖北疆参错，  
江西境接联。里虽千万远，  
身亦再三遄。必务经行遍，  
深防赈给偏。规模颁郡吏，  
出纳谨乡贤。敢避风兼雨，  
周爰陌与阡。有时沉水底，  
镇日上山巅。不复通舟楫，  
宁容坐马鞯。屐多穿石仄，  
裳惯湿河壖。江步时时到，  
村虚日日穿。救头方甚急，  
援手讵辞胼。畴昔虽多病，  
驰驱却自痊。已成迷晓夜，  
不复惮山川。松迳行时盖，  
杨花坐处毡。光华虽备使，  
萧散类登仙。林密花频剪，  
途穷木可缘。石欹行恐压，  
溪涨涉疑漩。昔出正初吉，  
今经六下弦。奔忙驰似箭，  
来往转如圜。王事歌苞杞，  
归心却杜鹃。力虽疲险阻，  
志务报陶甄。忆昨初行日，  
萧然亦可怜。饿羸皆偃仆，  
疾疫更牵缠。讵止家徒壁，  
多遗屋数椽。葛根殚旧食，  
笔米继新饘。略救朝昏急，  
终非肺腑便。声音中改变，  
形质外羸孱。气苶胸排骨，  
神昏眼露圈。步欹身欲仆，  
头褪发俱卷。妇馁心成疾，  
儿啼口坠涎。乱花生目睫，  
炎火亢喉咽。袅袅浑无力，  
昏昏只欲眠。尽挛持耒手，  
顿削负薪肩。状貌已成鬼，  
号呼几乱蝉。兽穷思旷野，  
鱼困想清泉。山僻无人到，  
帷惊有使褰。初闻争欲走，  
稍定使来前。尔俗饥虽困，  
吾君施体乾。知民方疾苦，  
遣吏抚迍邅。置院收鳏寡，  
分场赈市廛。贷粮招复业，  
散种使耕田。寒给衾禂暖。  
春颁药剂煎。凡今严吏责，  
皆是恤民编。稍见儿童集，  
徐看父子牵。共争扶杖听，  
咸乐置邮传。茶献迎门礼，  
香浮夹道烟。耳闻身鼓舞，  
心切滋潺湲。坐定徐言此，  
从来未见焉。一时愆润泽，  
万里奏艰鲜。灌溉非无桔，  
精虔亦有牷。畲乾终损粟，  
澉涸竟枯莲。诗骇周宣魃，  
经书鲁国蝝。坐令民皞皞，  
翻作泣涟涟。平日安丰稔，  
今朝乍疾颠。老羸如病马，  
壮健若飞鸢。忽见皇恩沐，  
亲驰使命专。听言初挟纩，  
拜赐悉鸣弦。新岁天心格，  
经时雨势绵。东皋耕泽泽，  
南亩溜溅溅。坎豆皆勤作，  
根涯悉勉旃。水耕荣唪唪，  
陆种藏芊芊。件件丝盈轴，  
方方麦荐笾。指知食欲动，  
目望酒先撋。舍北行歌畅，  
村南伐鼓渊。鱼占何必梦，  
斗覆已明躔。甲子晴尤好，  
嘉平雪记填。自今知岁岁，  
王道永平平。抚已叨逢主，  
占星幸备员。耳亲闻击壤，  
手敢废题牋。农事修其职，  
邦基赖以坚。但令仓廪实，  
何患犬羊羶。商克周饥止，  
邢存卫雨愆。定知丰稼穑，  
端在讲戈鋋。足食繄兵法，  

王阮　登衡岳三首  
羶羊腥犬沸中原，五岳之中四岳昏。  
节义衡山独不辱，万年千载戴明恩。  

王阮　登衡岳三首  
白衣苍狗飞扬尽，翠巘苍崖杖屨间。  
独到上封雷雨处，退之元未识衡山。  

王阮　登衡岳三首  
绝境当须着好词，衰怀已觉不胜奇。  
烦君试问仙家问，怕有弥明更解诗。  

王阮　冬日见桃一首  
梅意犹藏萼，桃腮已放花。  
地疑进候恶，律恐统元差。  
寒涨渔舟水，春明道观霞。  
老来无赏玩，痴坐惜年华。  

王阮　洞庭题咏十一首　洞庭留别  
岭松岁古欲无根，水石秋深未有痕。  
无限好山将不去，又依帆影过前村。  

王阮　洞庭题咏十一首　广福上真宫  
水色碧沧茫，山势青周遭。  
壮哉杳渺峰，据此第一高。  
萧梁古道场，岁月湮蓬蒿。  
有来天师孙，远与朱叶曹。  
十年悉力营，万瓦一手操。  
连甍集紫烟，开窗俯洪涛。  
枸杞号千年，夜鹤鸣九皋。  
坐令金丹炉，安此神火熬。  
英英文章伯，所至秃千毫。  
何此老鍊师，不着衮子褒。  
我汎得重湖，歘得片片桃。  
深穷草迳来，敢惮足力劳。  
其徒以为耻，谓我不可逃。  
试补华{黍水换小加一点}诗，妄意续离骚。  

王阮　洞庭题咏十一首　龟山钓鱼台  
鬼力神功劈石开，水边因作钓鱼台。  
若为未有严光到，留得丝纶待我来。  

王阮　洞庭题咏十一首　橘圃  
外貌千层绿，中心一晕红。  
封侯吾不愿，颜羡木奴丰。  

王阮　洞庭题咏十一首　橘圃  
怀归空有感，包贡则无因。  
跳入商山去，添予作五人。  

王阮　洞庭题咏十一首　林屋  
玉柱金庭锁洞天，更将琳馆镇山川。  
碧檐委地剥风雨，不赐钱来今几年。  

王阮　洞庭题咏十一首　水月院  
奏邸成遗恨，沧浪足胜游。  
一篇水月记，照彻五湖秋。  

王阮　洞庭题咏十一首　宿灵佑观谢沈君  
凤翅出沧溟，扁舟过洞庭。  
银河万顷白，螺髻两山青。  
凡隔幽墟洞，神传岳渎经。  
不须寻上界，只此是青冥。  

王阮　洞庭题咏十一首　宿灵佑观谢沈君  
水远通天上，山浮似海中。  
四围银色界，一簇画屏风。  
秋熟渔樵市，云连佛老宫。  
我来迷所指，多谢主人翁。  

王阮　洞庭题咏十一首　太湖  
微生已觉渐休闲，老矣何心世路间。  
尽把虫鱼束高阁，且拿双桨泛湖山。  

王阮　洞庭题咏十一首　仙坛观  
羽盖霓旌入疑霄，偃松长向古坛朝。  
我来欲订金丹诀，试著枯槎上斗杓。  

王阮　洞庭题咏十一首　小湖寺  
去年祷雨旃檀林，慈云赐我三日霖。  
今年包山小湖寺，更得因缘礼大士。  
小湖气象似宝陁，怪石列岸腾嵯峨。  
近山一抹横修蛾，远山点滴浮青螺。  
四方上下皆沧波，清秋一片银为河。  
风平如镜著水磨，有时粼粼纬碧罗。  
倾覆变动一刹那，蛰雷震起千咬鼍。  
吾闻天形象鸡子，大地为黄白为水。  
太湖沉沉九地底，小湖绝顶悬崖里。  
信哉山泽通一气，激而行之或可使。  
湖山固是人所乐，至人亦复酷爱此。  
浮海而来开精蓝，莲以草化红台三。  
愿他一枝入西土，令我灭度生其间。  

王阮　都昌沿檄黟歙遇春一首  
忽忽年华换，悠悠客路长。  
春声先水响，山气欲花香。  
何补公家事，空随吏役忙。  
白云知此意，一片直都昌。  

王阮　都下病起呈王枢密一首  
不解彫虫赋逐贫，又无饶舌论钱神。  
遭逢此鬼今番虐，零落吾生有限身。  
旧学试温浑易忘，新书欲谨自难真。  
时危壮士乃如此，为报堂堂有位人。  

王阮　读浯溪碑一首  
鲁恶吴同姓，唐嫌肃抚军。  
仲尼讳不语，元结谤於文。  
子固当承佼，臣其可讪君。  
空令忠义士，叹息异吾闻。  

王阮　泛舟一首  
霅川荷叶浦，彭蠡石榴头。  
此地皆奇绝，平生所烂游。  
从来贪水园，老去只渔舟。  
理角乘桴便，何人从我浮。  

王阮　访晦翁不遇一首  
陈良千里赴周公，正值商山去一鸿。  
肠断膝行来处路，舞夸空过一番风。  

王阮　访子虚不遇一首  
晓入千山与万山，白云深处款幽关。  
仙翁不许凡人识，走出红尘不肯还。  

王阮　姑苏泛月一首  
夜来谁共泛灵槎，飞上牵牛织女家。  
但觉满身天雨露，绝无一点世尘沙。  
秋将寒玉清风阵，月借鎔银泼浪花。  
投晓归来互相告，等闲休向俗人夸。  

王阮　古意二首  
西风策策翻叶鸣，锦机停梭人暗惊。  
归心俗附潮头去，潮头不肯到湓城。  

王阮　古意二首  
洞庭九月湖水乾，倒影夜瞰星斗攒。  
水官籬浪蹴寒玉，船过两耳声珊珊。  

王阮　瓜时有感一首  
篱边方对菊花黄，又报文移出草堂。  
三宿敢云桑下恋，四翁终愿橘中藏。  
泉萦去路常低咽，酒向离亭不肯香。  
圣代多才焉用我，明年重上乞身章。  

王阮　馆娃宫一首  
释越来妖艳，穷吴事儁游。  
笑谈遗庙社，绘羪及山丘。  
鵷宿离宫瓦，龙移别浦舟。  
榡陈金制巧，床莹玉光浮。  
破雨惊枫落，驰烟入虎流。  
莼羹摘千里，荷盖拥长洲。  
缓缓花开陌，弯弯月照州。  
轻风香迳暖，微步屧廊幽。  
红喜鲈堪切，黄嗔蟹不收。  
池痕测朝夕，乡思属温柔。  
只顾山衔日，何知饵带钩。  
味於重处减，心记捧时谋。  
鲸鬣翻溟渤，金星犯斗牛。  
六千君子锐，二八国人忧。  
泰伯三称让，姑苏一战休。  
共沉那有井，独坠苦无楼。  
人去扁舟远，僧来野寺修。  
宫乌今骇散，台鹿任鸣呦。  
月为朱栏暗，山含翠黛愁。  
烛残新别泪，泉咽旧歌喉。  
一代仇人事，千年壮士羞。  
东门抉眼在，怒气溢潮头。  

王阮　广中二首  
黑金不肯化青金，奉命来催胆水淋。  
山骨旧疑天凿透，沟流唯待雨来深。  
丹无九转如方士，政有三官出上林。  
却谢黄茅除白发，断酬平日做僧心。  

王阮　广中二首  
南来风土已安之，事已当还敢故违。  
铜柱略无功可录，玉关空幸死前归。  
眼看余剂怜犹在，力凭征鞍觉尚微。  
此去上还官印绶，却来传授祖师衣。  

王阮　广中南华寺一首  
一水透南粤，高人忆老卢。  
如何拈不起，只为本来无。  
匍匐三千里，披攘五百徒。  
都来些子事，焉用尔区区。  

王阮　龟父国宾二周丈同游谷帘三首  
偶然得意挹珍流，二妙欣然共胜游。  
怪得坐间无俗语，谷帘泉水建茶瓯。  

王阮　龟父国宾二周丈同游谷帘三首  
万斛跳珠撒一空，水晶光透影玲珑。  
篮舆不是归来早，安得携瓶到此中。  

王阮　龟父国宾二周丈同游谷帘三首  
一饮清冷体便轻，绝知真液是长生。  
归来世事都忘尽，惟记白云堆里行。  

王阮　过东林吊沈文伯一首  
苕霅虽幽事，燕云亦壮游。  
宁虞就日馆，不返度淮舟。  
死节千年在，私家万事休。  
重来联句地，清泪接溪流。  

王阮　过桃川万寿宫二首  
人共桃花事一空，兔葵无数舞春风。  
伤心俯仰成今古，知与刘郎事不同。  

王阮　过桃川万寿宫二首  
翁子洞头魂黯黯，桃川山上目凄凄。  
自怜终失邯郸步，不是重来旧路迷。  

王阮　和戴倅韵寄苗侯一首  
灵壁归师愤已平，黄河戍役又虚声。  
人言万事总由命，天设五材难去兵。  
国有典刑元老在，地无形势大江横。  
西风若得淮南信，烦致空山慰空情。  

王阮　和陶诗六首　和归田园  
皇天亦爱我，生我匡庐山。  
勉承父母志，功史期少年。  
既无取日手，远去穷虞渊。  
又无谋生才，广有负郭田。  
富贵两不谐，胡为乎世间。  
眷言旉原居，宛在瀑布前。  
野旷易得月，谷虚常带烟。  
行歌紫芝曲，醉上香炉巅。  
念此百年身，有此足以闲。  
若乃不决去，使彼山凄然。  

王阮　和陶诗六首　和贫士  
吾间戴安道，不对王侯琴。  
当时岂不能，低眉求赏音。  
一曲朝得闻，千金夕来寻。  
舍之不肯顾，轻重得所斟。  
小人一时快，君子百世钦。  
贫士繄此辨，士乎当正心。  

王阮　和陶诗六首　和乞食  
淮阴漂母事，不谓身见之。  
长歌季明诗，益信非虚辞。  
嗟余客长安，十载无休期。  
一饱不自足，况敢谋酒卮。  
曳裾富儿门，焉食酬一诗。  
达于翁卿间，喧喧谓余非。  

王阮　和陶诗六首　和饮酒  
竹间固无锁，俗客自不开。  
而欲挟彼态，使我变所怀。  
乡原善同俗，於德则有乖。  
乃知违世人，所贵在幽栖。  
客有爱我甚，命驾来冲泥。  
怜我与俗异，欲我与世谐。  
甚知客言是，甚知余心迷。  
渊明饮酒诗，赓以遗客回。  

王阮　和陶诗六首　和杂诗  
渊明弃彭泽，归欤在柴桑。  
我里亦其侧，俯视世秕糠。  
顾瞻无所忧，所忧在绝粮。  
敢辞躬耕劳，耒耜山之阳。  
惜哉命之穷，仍岁螟蟘伤。  
去为游手民，足迹已四方。  

王阮　和陶诗六首　和杂诗  
遑遑行路难，汲汲艰食迫。  
井田邈不再，兼并蔽阡陌。  
永怀先父祖，遗我以清白。  
出门无所容，疑此天地窗。  
秋风瘦遥山，凉意惬行客。  
江南记旧游，不历歧王宅。  

王阮　湖南道中三首  
失脚南来又两年，故山猿鹤只凄然。  
潇湘不是无佳景，终觉壶中别有天。  

王阮　湖南道中三首  
已分余生老一丘，尚因微禄少游留。  
梦魂不待山资足，先入江南问钓舟。  

王阮　湖南道中三首  
万壑千岩我一家，别来空自锁烟霞。  
闲云不放行人望，故向东南角上遮。  

王阮　黄公滩一首  
水泝安流舟不难，人心自畏石头顽。  
黄公误听作惶恐，玉局先生盖谓滩。  

王阮　寄范石湖五首  
殊庭诏禄佚忠勤，秘殿升班宠旧勋。  
试向午桥诸第问，有谁别墅得奎文。  

王阮　寄范石湖五首  
银山铁垒洞庭秋，又见鸱夷一叶舟。  
且是云仍高一著，祗将山水事清游。  

王阮　寄范石湖五首  
湖山奔辏黛眉攒，湖水晶荧镜面寒。  
补衮之丝元未尽，西风吹上钓鱼竿。  

王阮　寄范石湖五首  
近来能辟千年谷，归去非思一筹鲈。  
聊示维摩隐几相，要教狮子致文殊。  

王阮　寄范石湖五首  
彭泽归来我自安，壶中尤觉太虚宽。  
世间万事都忘尽，只有公盟不敢寒。  

王阮　寄题识山堂一首  
山体如如即我身，眼高才是个中人。  
锦囊忽上玉楼去，谁复如化更识真。  

王阮　寄郑器先一首  
与子如兄弟，为人痛疾雠。  
暂时离别去，且欲谤谗休。  
敢忘秦方瘠，深知越共舟。  
少须三迳就，他日再追游。  

王阮　见梅有感一首  
十月潇湘尽放梅，南枝仍避北枝开。  
客愁无奈春消息，肠断江南驿使来。  

王阮　荐福寺一首  
十七年间一梦迷，重来浑不辨东西。  
院中谁识前时管，莫莫堂前老木犀。  

王阮　江上一首  
虏马秋来健，天侬水底藏。  
荻花江面冷，草色岩头荒。  
扬子真天险，淮南尽日忙。  
边隅今夜甲，吾原莫飞霜。  

王阮　郊居即事一首  
涉世足悔吝，杜门安退藏。  
谤从闲处省，乐向静中长。  
薜荔日缘壁，琅玕春透墙。  
近来无事作，浑以醉为乡。  

王阮　金市大水一首  
日气方穿户，风潮忽及门。  
郊原雨脚密，窗牖浪花翻。  
船系家家屋，帆飞处处村。  
江南一羁客，微命托乾坤。  

王阮　九日独泛松江一首  
松江牢落一舟归，中有人惊岁月违。  
太一自期莲叶是，白衣何恨菊花非。  
水收四面郊原阔，霜入千山草木稀。  
已分沧洲付吾道，便应从此下渔矶。  

王阮　九日陪金市诸友登高阳山二首  
途穷已负菊花期，尚得诸公慰所思。  
不遣白衣持酒至，共将乌帽入风吹。  
紫萸秋浅浮觞少，黄叶山高策杖迟。  
却恨社中人阙一，未将汤饼共追随。  

王阮　九日陪金市诸友登高阳山二首  
读书怀古恨难逢，不谓斯时乃有公。  
心自对谈名利外，士知增价品题中。  
一樽此地论文乐，三迳何年结社同。  
待得尘踪去留决，别交消息寄东风。  

王阮　九日途中有感一首  
九日登高是故常，只今何事负年芳。  
紫萸俗佩凭谁系，黄菊无人只自香。  
开拓愁边须酒阵，包罗风景入诗囊。  
遥庆亲老持杯夜，肴核横陈画烛光。  

王阮　九日有感一首  
举国无人分智囊，满川龙血战玄黄。  
百年驯致文明地，一日尽为荆棘场。  
关辅渴思王镇恶，蜀人尤喜杜黄裳。  
小臣试草中兴颂，准拟还京奉上皇。  

王阮　九月六日泛舟航村而舟人不审误抵道场之麓越二日登焉因过何山谩赋  
千岩矗空蒙，一水还葱蒨。  
寺从驯虎立，山作盘龙转。  
嗟予千里来，适此十年愿。  
初拿莲叶舟，误逐桃花片。  
重携九节筇，上尽百结线。  
阴崖滴翠寒，竹韵含风战。  
树色争烟霏，泓甽靡旱暵。  
载窥窣堵尖，平视苍铬变。  
楼阁撑山光，城郭瞰波面。  
未觉髀肉酸，先苦银海眩。  
晚寻小溪曲，更得何山便。  
平畴翠浪涌，返照金色现。  
回首笑月亭，消息真已荐。  

王阮　兰亭一首  
金行中否野多遗，越禊诸贤不受羁。  
天朗气清书上已，春行秋令纪当时。  
九原寂寞不可作，一水萦回或在兹。  
归去庐山定相问，为公关扫紫霄知。  

王阮　刘致政家东冈池莲甚盛昔尝饮焉赋引叙别二首  
一枝曾吸碧筩杯，万丈潮头忽见催。  
斜倚阑干独惆怅，明年应是不能来。  

王阮　刘致政家东冈池莲甚盛昔尝饮焉赋引叙别二首  
世路东西自此分，酒樽何日再论文。  
虎蹲山下一回首，望断东冈是海云。  

王阮　留别昌国五首  
妄意弦歌学子游，迄无三异比中牟。  
丁宁今夜东风雨，添起潮头急去休。  

王阮　留别昌国五首  
全家虽脱海波危，旧治无人咏十奇。  
孤奉明恩颜似甲，却嗔儿女笑嘻嘻。  

王阮　留别昌国五首  
三山月淡白银阙，九老春闲紫石宫。  
此去能争几多地，恨无仙骨到其中。  

王阮　留别昌国五首  
当时底事乞身归，万物何曾与我违。  
最是临行更肠断，海鸥犹自斥船飞。  

王阮　留别昌国五首  
扶桑曾见日腾空，老去归田不复东。  
一觉短檐他日梦，起来惆怅晓窗红。  

王阮　留别金市诸友一首  
扁舟昔东下，徒友却西归。  
久客幸无恙，诸公皆可依。  
途穷须暂哭，鸟倦不能飞。  
他日相寻地，江南一翠微。  

王阮　六言一首  
烽色染成碧水，夜凉瘦落青山。  
树头宿鸟归尽，天外行人未还。  

王阮　龙门寺一首  
傍石寻幽径，穷源得梵城。  
塔光侵地发，龙气逼山清。  
是处堪吾老，何年遂此生。  
霜林知客意，一夜战秋声。  

王阮　龙舒朱献宾主汉阳簿弃官以归予亦不合丐去为赋一首  
浪作鸾栖去，惊随鹤怨还。  
无心汉江水，有节皖公山。  
此事真堪话，诸公宁厚颜。  
嗟予亦兴尽，昨夜已投闲。  

王阮　龙塘久别乘月再到奉呈同社一首  
龙塘畴昔擅云烟，破月重来倍爽然。  
浮玉北堂三万顷，扁舟西子二千年。  
青山识面争迎櫂，白鹭知心不避船。  
华发翛翛更何往，一茅终在此桥边。  

王阮　龙塘晚游一首  
五湖千里吞吴天，馆娃宫殿何悠然。  
银山铁垒挽不动，万丈夕阳如血鲜。  
野有固陋元不识，光芒夺眼眼无力。  
长安路远人不来，信道举头惟见日。  
煌煌火德千载期，赤帝之子张赤旗。  
岁寒水冷自可畏，岂必夏盾同冬衰。  
冯夷舞归惊且悦，幽壑沉沉忽金阙。  
媚川谩道水含珠，照水讵夸虹贯月。  
何处扁舟飞片帆，中有西子轻红衫。  
想像玉颜人不远，杖头星斗寒相参。  

王阮　庐江道中二首  
处处云山异，时时气象同。  
官程严有限，王事冗无穷。  
晚色烘西日，霜威酿北风，  
人生真梦幻，底用苦匆匆。  

王阮　庐江道中二首  
老大添身倦，飘零减性豪。  
路尘知旱苦，山瘦觉秋高。  
若有持衡分，惭无汗马劳。  
九原如可作，公瑾笑吾曹。  

王阮　庐山太平宫一首  
贝阙岧巃不可攀，遥分绛节下人间。  
起元立道几千岁，择胜栖神第一山。  
膏雨应时丰绿野，真风与世养朱颜。  
山前老叟非仙骨，怅望丹崖藓篆斑。  

王阮　明妃曲一首  
胡尘漠漠风卷沙，明妃马上弹琵琶。  
琵琶一曲思归谱，明妃泪尽胡儿舞。  
胡儿不道思归苦，更问汉宫余几许。  
古来和戎人似铁，汉家和戎人似雪。  
午窗一抹春山横，万里关河不须设。  
燕支帐寒秋复春，翠被不禁愁杀人。  
人生不可尽黄金，无黄金兮死沉沦。  
明妃也莫怨青冢，死有佳名生有用。  
君不见秦楼当日卷衣女，一一空随宿草腐。  

王阮　南至日呈詹司谏一首  
消息盈虚理甚明，积阴尽处一阳生。  
孤根莫厌风霜甚，昨夜春雷拆甲声。  

王阮　陪陈帅登孺子亭一首  
未上滕王阁，先登孺子亭。  
朝廷党锢传，湖海少微星。  
独善非忘世，高风自有灵。  
东湖山上色，长为此人青。  

王阮　陪晦翁登妙高峰一首  
千崖盘屈曲，一塔矗空蒙。  
它处只山好，此中兼水洪。  
纵观疑犯斗，飞上觉凌风。  
常恨天难近，今朝路已通。  

王阮　陪诸公登广福观下望鼓蠡一首  
水绕一围带，山横八字眉。  
壮哉极目地，慰此凭栏时。  
剡县可乘兴，渼陂真好奇。  
相逢休务日，因得数言诗。  

王阮　彭泽道中二首  
世路日益险，道根终自深。  
因劳踏石足，倍起爱山心。  
地冷雪常在，岁穷天更阴。  
今宵投宿处，知度几层林。  

王阮　彭泽道中二首  
兹日定何日，前山连后山。  
吾曹凡事懒，此去几进还。  
复辟尚英爽，弃官真等闲。  
异时怀二子，惆怅此山间。  

王阮　蓬屋一首  
和檐十尺庇堂东，痚漏从来尽是蓬。  
日影碎如秋叶下，雨声洒似夜船中。  
竹因蠹尽多垂地，箬到枯时半掩空。  
此处想非人所竞，众雄应是不来撀　。  

王阮　普陀山观音岩祈雨一首  
南我不为雨，躬即宝陀求。  
地势到此尽，天河相接流。  
鳌舒千丈背，蜃吐数层楼。  
念彼观音力，杨枝洒有秋。  

王阮　瀑布二首  
造物小儿不任事，一天元气从淋漓。  
云中雨降自应尔，山上水行谁激之。  
幽林′　洶虚籁作，赫日粲粲寒光垂。  
谪仙独步得兴体，此外篇篇俱比诗。  

王阮　瀑布二首  
万仞青空东可攀，天将飞瀑挂其间。  
一双玉塔倚绝壁，两道白云腾半山。  
覆器以欹嗟鲁庙，设瓴而建笑秦关。  
春风一卷出山去，万里青秧抱马闲。  

王阮　秋日寄舍弟一首  
一从婚宦别家乡，又见西风雁作行。  
卧念昔言乘款段，梦寻新句得池塘。  
猿惊鹤怨草三尺，楚尾吴头天一方。  
归云儿童定相笑，秋容已上鬓边霜。  

王阮　劝农题叶祥寺一首  
傍石寻幽径，穷原得梵城。  
潮声四面合，山色一团清。  
农合巡门劝，僧烦倒屣迎。  
明年吾更健，来伴此中耕。  

王阮　入山遇雨宿开先寺二首  
摆落尘埃步入山，与僧相对浃旬间。  
鹤林却笑题诗客，只得浮生半日闲。  

王阮　入山遇雨宿开先寺二首  
雨涨泥痕卒未乾，断桥无策济归鞍。  
山灵有意留侬住，不作寻常俗驾看。  

王阮　瑞麦谣一首  
稗草化稻疑谈空，我有异麦真年丰。  
三歧鼎足如争雄，两歧对秀攒眉峰。  
棣华英粲花影重，蓼云列阵翻春风。  
问此厥初何所从，涂山之阳一牧童。  
手持足接复一翁，三十八双来无穷。  
庆元道大天下公，渐渐擢芒瑞时雍。  
不生内地生边封，天以德致惊诸戎。  
周家之始西徂东，彼疆为密此界崇。  
已而率育四海同，帝命盖自贻牟通。  
渔阳昔当汉之隆，亦有此瑞堪形容。  
氓谣不上甘泉宫，私以誉守疑非恭。  
濠梁献祥不一逢，一生二生重熙中。  
今年分外佳气浓，疆吏岂敢贪天功。  
归禾拟奏区区忠，仄闻圣德方谦冲。  
班春于郊但劝农，谕以种麦莫懒慵。  
大麦更戒细细舂，明年从驾巡崆峒，  
此饭要到滹沱供。  

王阮　上九江唐舍人一首五十韵  
江左承南渡，当阳控上流。  
平时称用武，今日更防秋。  
六代规摹古，三江险厄周。  
高凭隆屏翰，下瞰握襟喉。  
呼吸闻吴楚，封疆矗斗牛。  
循良渡虎迹，神武射蛟游。  
胜事余莲社，风光足庾楼。  
倚天开峻极，倒影湛飞浮。  
鼎败香山往，官轻靖节休。  
义门十世美，将业二王优。  
顷岁承平久，斯民习俗修。  
究心依学校，服力事田畴。  
狱净苔荒砌，山深麦挂丘。  
共知忠义笃，肯陷矫诬羞。  
不料腥羶起，能令日月幽。  
云屯满赤县，天意卒鸿沟。  
郡邑生荆棘，江湖识冕旒。  
意捐形势地，聚作虎狼陬。  
何胜辱，群生变暂偷。  
奇功思赫赫，内治颇悠悠。  
法令中间弊，流移不可留。  
未经真抚恤，还已困虔刘。  
对叠缘淮甸，长蛇致虏酋。  
雷声忽不狗，旗尾又蚩尤。  
隔岸几航苇，陴城亦缀斿。  
兵戈闲耒耜，战舰夺松楸。  
天下虽同扰，江西又不侔。  
宿师惟此地，履亩倍他州。  
诸将纷纷是，攸司日日掊。  
文符竞旁午，膏备罄诛求。  
战斗连年永，疮痍几日廖。  
孽牙中作梗，气习遂成媮。  
情动穿墉鼠，负行借父耰。  
秉彝均物则，失德自乾餱。  
近世凡临镇，何人解抚柔。  
帝为辍近侍，人喜得贤侯。  
父子文章伟，君臣契分投。  
王言资润色，国是仗谋猷。  
诗似丘传鲤，书如固续彪。  
凤毛宜鹡鷟，骥种自骅骝。  
增重依莲幕，尤烦借箸筹。  
折部皆婉画，赐履又分忧。  
奕奕长江上，源源数路头。  
若非烦柱石，何以镇貔貅。  
南土惊新事，西清拥碧油。  
春风回野色，江月静帘钩。  
地借长城望，尘清奕世雠。  
有生皆固结，无士不冥搜。  
立国须才用，闻公锐意收。  
龙门如可上，敢请与荀俦。  

王阮　上巳日青龙道中一首  
身倦寻春事，心怀结夏清。  
犹临曲水序，莫续丽人行。  
世态与吾异，生涯何日成。  
殷勤独相送，江上午潮平。  

王阮　上巳日雁叉阻风呈宋彦起一首  
往来定是一年一，时节长逢三月三。  
天气未佳宜且住，树犹如此我何堪。  
花飞与客浑无与，酒好招人只自惭。  
安得惠风和畅景，与君方櫂看淮南。  

王阮　舍弟挽余为灯火火计已而余出夜梦其以诗来感叹一首  
吴头望楚尾，两处各穷愁。  
万事吾皆失，三冬汝自修。  
人情千仞险，春事九分休。  
梦断依然处，天涯一钓舟。  

王阮　试院二首  
老催人才弥沧浪，十幅轻帆便可张。  
尚有选材王事在，夜深来此校文章。  

王阮　试院二首  
雨浸霜华冷作秋，广文官舍益穷愁。  
梦魂却似知人意，偏到庐山脚下州。  

王阮　送晦翁十首  
精微元不在河汾，原道词雄亦浅闻。  
自得正心诚意论，始知天未丧斯文。  

王阮　送晦翁十首  
渊泉溥博与天大，土苴绪余聊觉民。  
千古濂溪好风月，一回拈出一回新。  

王阮　送晦翁十首  
武夷山下孤高节，五老亭中抚字心。  
出处本来无二致，讵分钟鼎与山林。  

王阮　送晦翁十首  
灵台一似大圆镜，妍丑自分吾不知。  
秋杀春生天道尔，先生喜怒一何私。  

王阮　送晦翁十首  
去年民食十分灾，一力先生尽救回。  
今日手攀辕下者，人人都自翳桑来。  

王阮　送晦翁十首  
移苗时节雨连天，白水青秧满大田。  
天欲先生归去后，故留遗爱在丰年。  

王阮　送晦翁十首  
忌口年来积渐除，君王方信是真儒。  
稍移全活一州手，再使江西十郡苏。  

王阮　送晦翁十首  
白鹿堂中巧铸颜，天留一派在庐山。  
它时沂水春风里，笑我於中独自顽。  

王阮　送晦翁十首  
糟粕从来空自忙，筌蹄今幸得师忘。  
明年重即韩门去，拈出胸中一瓣香。  

王阮　送晦翁十首  
平生自谓此心刚，不信离樽可断肠。  
今日江边两行泪，更地馕绪折垂杨。  

王阮　送逃侍郎二首  
献纳论思玉笋班，音因忠谠忤龙颜。  
一朝锦水连江水，万里何山与下山。  
道大可能忘济世，名高那得镇投闲。  
天教一似苏门下，先到筠阳却诏还。  
重入修门已有期，趣装聊此着征衣。  
帝思宣室名儒对，人喜玄都旧客归。  
高节不难全晚岁，亨途未必尽危机。  
愿公且为苍生起，莫向苕溪恋翠微。  

王阮　宿淮南岸一首  
一昔淮南岸，两旬扬子江。  
山川总极目，天地偶为邦。  
竟日师虞老，何年虏自降。  
知心除是月，夜夜照蓬窗。  

王阮　宿五步港一首  
两岸各风物，四年三往还。  
舟中五步港，云外九华山。  
路远虞衣阙，囊空虑食艰。  
大江吾隘尔，天地一鱼湾。  

王阮　宿祖印寺一首  
下马杉松石径幽，暗泉一带抱山流。  
长廊隐隐丹青古，香雾蒙蒙日夜浮。  
缺月有情还委照，覊人无语独登楼。  
急呼老瓦招欢伯，为洗胸中万斛愁。  

王阮　题淡岩一首  
浯溪已借元碑显，愚谷还因柳序称。  
独有淡岩人未识，故烦山谷到零陵。  

王阮　题东林一首  
屏迹敷浅原，注目香炉峰。  
饱闰送客溪，鼎新古梵宫。  
缅怀结社人。岂止避俗翁。  
一念薰戒香，千年仰玄踪。  
蜂房始义熙，凤历当元丰。  
果有大士出，一与遗言同。  
堂堂照觉师，赫赫襄敏公。  
彻彼毗尼藏，揭我临济宗。  
元曰立成佛，坡曰僧中龙。  
少林来於西，双林振以东。  
冥数其理暗，野烧中宵红。  
天遣真道人，夜役众鬼工。  
幻出翚飞檐，化成雷吼钟。  
神运俨若初，佛法岂有终。  
余生慕真乘，愿力愧祖风。  
再窥拈花座，骇叹折草功。  
请续香山堂，老此平台中。  
白抚生池莲，青友夹涧松。  
永劫不出门，寂照涵虚空。  

王阮　题高远亭一首  
小携樽酒作清游，行到方壶最上头。  
山在断霞明处碧，水从白鸟去边流。  
苦无妙句窥天巧，赖有名亭慰客愁。  
从此江南添胜景，未应独数庾公楼。  

王阮　题惠山泉一首  
惠山泉似雪初消，不数松江第四桥。  
解挹清冷洗氛祲，何时再有李文饶。  

王阮　题金山斋一首  
事业生扶汉，英灵死芘吴，  
明知盖世烈，正速阖门诛。  
日月夷黄道，乾坤衍赤符。  
空令百世下，叹息用心无。  

王阮　题靖节先生祠一首  
先生新布政，谁遣小儿来。  
尔面何须识，其心端可猜。  
有名高日月，无力救氛埃。  
百世千秋后，闻风亦遽回。  

王阮　题落星寺一首  
岛石是处有，星辰曾靊无。  
庄严成净土，怪诞出浮屠。  
蜃气楼穿海，龙堆沙拥湖。  
尽除金碧像，吾欲舍吾徒。  

王阮　题瑞昌良田寺览秀轩一首  
无心轩冕难招我，到眼云山辄起予。  
不必凭栏更清赏，此身元在此山居。  

王阮　题四羊图一首  
三百维群世不见，乃以四羊为一图。  
人言此图出韦偃，不知韦偃有意无。  
岩岩参天一古木，下有轻荑满郊绿。  
雪髯绉约黑晕中，沙肋微茫笔端足。  
昔闻韦侯画马工，杜陵长歌歌古松。  
孰知画羊更如此，此间绝艺谁能穷。  
蕲春太守好事者，珍藏有此希世画。  
嗟予得见双眼明，此一转语久难下。  
三凌晨游戏芳草茵，一凌晨辄登枯树根。  
安得添我作牧人，为公鞭此一败群。  

王阮　题武夷冲佑观一首  
九摺湍溪九摺山，玉簪罗带互回环。  
若为脱得红尘网，来结痚茆一两间。  

王阮　题严陵钓台一首  
西都庸庸生祸胎，东都切切绳公台。  
平生故人苦畏辱，坐定白云那肯来。  
沉几深略满帝腹，且憩先生一双足。  
使知天上麒麟儿，不似犬羊甘豢畜。  
渭滨老叟不自持，为人人以鹰名之。  
岂识桐江一竿竹，依旧秋风鱼正肥。  
古来贤者亦避世，往往适逢天地闭。  
得如建武亦不恶，又值首阳难降志。  
山木阴阴江面寒，此天别在壶中宽。  
几曾流出桃花去，宝气自骇人间观。  
当时不愿世知已，称到于今却如此。  
塞马得失天好还，千驷齐侯不穷理。  

王阮　铁柱观一首  
西晋旌阳令，南昌铁柱宫。  
人间依道庇，天上擢阴功。  
江静蛮夷涨，炉存造化工。  
我来如有遇，举袂欲凌风。  

王阮　同张安国游万杉寺一首  
昭陵龙去奎文在，万岁灵杉守百神。  
四十二年真雨露，山川草木至今春。  

王阮　投吏部汪书一首  
铨选仍多弊，今年得伟人。  
衣冠归藻鉴，草芥倚阳春。  
冢宰天官贵，山公启事新。  
请收才杰士，预作凤池宾。  

王阮　投周益公三首  
洛中九老后，林下一人闲。  
藓篆易钟鼎，泉声先佩环。  
禅从此水定，诗挽正风还。  
却为午桥惜，惜无螺浦山。  

王阮　投周益公三首  
有锦虽当昼，无心侈赐铭。  
筇拖云际绿，箬戴雨中青。  
国老甘乡老，台星复客星。  
不须添入画，麟阁自图形。  

王阮　投周益公三首  
公相昔宜避，公闲今可从。  
分无先睹凤，情有后凋松。  
一瓣今拈出，三熏敢不恭。  
谁书御李事，为我赞登龙。  

王阮　挽张舍人安国四首  
天上张公子，人间第一流。  
浮云狨覆座，愕梦玉成楼。  
草蔓湖阴宅，松封旷口丘。  
忠魂招不返，欲问楚江头。  

王阮　挽张舍人安国四首  
志气周瑜俊，谋谟贾谊嘉。  
早先天下士，共服骥中骅。  
瞬息桑田改，倾摧岳柱斜。  
伤心大手笔，零落紫薇花。  

王阮　挽张舍人安国四首  
忤世无如我，知音独有君。  
时陪文字饮，议殄犬羊群，  
未脱云间戍，先修地下文。  
天心终吝此，不复更从军。  

王阮　挽张舍人安国四首  
近别逾旬朔，俄传讣问来。  
初疑余子谤，渐沸使人猜。  
竟作青黄木，终成犯怒雷。  
数行衰泪尽，吾意独怜才。  

王阮　溪山堂三首  
地胜年年别，人闲事事幽。  
水流萦槛角，山奋入帘钧。  
旧好空驰马，新盟但狎鸥。  
故人绋得路，何日共兹游。  

王阮　溪山堂三首  
出去真危道，归来适醉乡。  
田分禾穗合，江落木阴凉。  
璇极随心阔，铜壶入梦长。  
一从轻卓鲁，方悟有羲黄。  

王阮　溪山堂三首  
檐敞祛红日，窗虚揖白云。  
水痕一雨失，花气香风薰。  
寂寂心无事，纷纷耳不闻。  
只须添道力，底用战魔军。  

王阮　谢张安国相过一首  
元戎驱小队，来赴野人期。  
山静传呼远，风轻游赏宜。  
飞萝穿杖屨，芳草焕旌旗。  
好借丝纶手，雕镌一小诗。  

王阮　谢赵宰拜襄敏墓并留题二首  
班春故事亦年年，公独推诚远布宣。  
丽日借黄催麦垅，惠风吹绿散秧田。  
众鱼入梦蓑衣下，异雉飞驯桑荫前。  
好咏十奇归乐府，圣朝方采下民篇。  

王阮　谢赵宰拜襄敏墓并留题二首  
河湟人去锁春芜，三步遥勤一束芻。  
盛事发挥千古烈，英词嘘动百年枯。  
故家零落今朝遇，此段孤高近世无。  
地下结成无限草，待公肃甲破幽都。  

王阮　新昌留别一首  
奉命诛求下户贫，抗章恳白上官嗔。  
与其重敛毒千室，宁以深文中一身。  
吏务循良邦有赖，士虽贫贱气宜伸。  
空烟亭下桃花水，好送扁舟欲去人。  

王阮　新昌书座右屏一首  
私罪不可有，公罪不可无。  
退作陶渊明，进学何易于。  
便愿列循吏，宁某为鄙夫。  
祸福置不问，吾民其少苏。  

王阮　虚飘飘一首  
虚飘飘，雪花逢日照，  
柳絮入春摇。腐草编浮屋，  
游丝织彩绡。老蚌三更光射月，  
风鸢一片纸干霄。虚飘飘，  
比人富贵犹坚牢。  

王阮　续湖阴曲一首  
上林鸣蛙私邪官，金陵指顾成长安。  
唾壶一曲玉如意，声断石城锋镝寒。  
从来龙化中兴主，不似黄须阿奴武。  
当时斩鞅心下事，今日扬鞭目中虏。  
黄埃散漫重瞳微，雨师不洒疑人知。  
梦回日转惊已午，马骑风疾那容追。  
一声吉语禁门静，万国笙歌丹仗整。  
山倾海动忽燃脐，地陃天开谁问鼎。  
长江千里真险哉，煌煌晋业流秦淮。  
江涛一洗娇妖氛息，湖阴千古琉璃碧。  

王阮　雪窦瀑布一首  
碧空无雨忽潺潺，此水何人激在山。  
塔现玉光依石侧，柱因冰冻沥檐间。  
长风浩荡更相和，元气淋淳挽不还。  
欲究本来源出处，湘江谁借一枝斑。  

王阮　寻真观一首  
鸾升天上五峰青，龙住山中九叠屏。  
知有洞门藏水底，倚阑吾欲跳清冷。  

王阮　延真观一首  
偃月堂成竟斲棺，延真人只葬衣冠。  
浮云眼见成骑虎，不似抽身稳跨鸾。  

王阮　杨白花一首  
天河秋来有时见，秋江人去无还期。  
南风北风日争吹，三十六宫空泪垂。  
塞鸿已作随阳去，社燕宁论故巢住。  
安得胡越为一家，春风来访红桃花。  

王阮　佚老堂二首  
洛中九老后，林下一人高。  
此去自当佚，向来诚独劳。  
东湖归践履，南浦荐风骚。  
尚念匈奴在，家山未可褒。  

王阮　佚老堂二首  
摆落钓衡地，追寻汗漫期。  
马闲无用处，鸥玩不惊时。  
人朴山林古，天全日月迟。  
可无刘白伴，时献午桥时。  

王阮　用太白韵赠报恩南老一首  
上人片云孤，贱子亦萍踪。  
两枝同社莲，千岁后凋松。  
今年九华山，去年五老峰。  
江南好风景，但愿长相从。  

王阮　游洞霄宫一首  
洞天若限仙凡路，九锁前山不易寻。  
尚有康庐山下客，玉皇温诏与登临。  

王阮　游三峡一首  
玉渊真水府，三峡跨长虹。  
万斛鎔银泻,千檛战鼓雄。  
倚天危石立，透地密泉通。  
四海思霖雨，龙奚久在中。  

王阮　有感再作三首  
出去梦中事，归来醉后醒。  
外贫垂老佚，中乐放心宁。  
花气窗前入，禽声枕上听。  
自怜无此分，明日又飘零。  

王阮　有感再作三首  
顿觉衰残甚，难胜委寄隆。  
惊惶牛喘月，怅望马依风。  
忍看丹炉坏，终怜蕙帐空。  
明年花慢发，待我转来红。  

王阮　有感再作三首  
石壁连绵静，松风自在清。  
只知有此乐，不谓老于行。  
室鵩从何入，山猿累尔惊。  
回天谁有力，祗愿效渊明。  

王阮　余门罗雀久矣今日池骨有鸥戏为小诗呈叔夏一首  
门冷人谁到，机忘物自知。  
旧来罗雀地，今是狎鸥池。  
身静红尘远，心闲白日迟。  
本来无事说，拈出戏为诗。  

王阮　禹陵一首  
禹驾黄龙入九霄，空山阴有百神朝。  
翠微不用态罴守，乞与遗民共采樵。  

王阮　禹庙一首  
万世衣裳脱介鳞，一祠宁足报恩深。  
长教天下江湖顺。始慰胼胝手足心。  

王阮　禹穴一首  
绿字煌煌锡禹畴，厥初龟负即天休。  
转为玉札符经论，果有书藏此穴不。  

王阮　遇流民有感一首  
行尽江南处处山，无钱归去买山闲。  
自怜不在施为地，空对流民数汗颜。  

王阮　云居还值旱怀旧游寄杨文仲二首  
忆扶湘竹杖，共扣赵州关。  
山好不容住，水流今载还。  
却从天上下，似出镜中间。  
笑问杨扶子，何时再得闲。  

王阮　云居还值旱怀旧游寄杨文仲二首  
四野尽龟兆，一天常火云。  
夜凉清似水，昼旱气如焚。  
龙懒渐无用，天高寂不闻。  
我无田可虑，只虑众纷纷。  

王阮　再用前韵一首  
已无功业上凌烟，且泛扁舟逐计然。  
自喜兹游胜平日，不知今夕是何年。  
横空蝃蝬聊欹枕，满袖婵娟永共船。  
同社贤豪多载酒，坐添清兴浩远边。  

王阮　再游用前韵一首  
十年不到此只园，又为支郎暂出村。  
犬认行踪增踊跃，燕惊离恨苦埋冤。  
鬓边但觉新丝长，壁上惟余旧墨存。  
但问桑麻添几许，世间万事不须论。  

王阮　早春示陈元达一首  
北陆藏冰后，东风入律和。  
梅因三弄少，麦赖六花多。  
簪盍思喧马，灯游羡闹蛾。  
躬耕吾不倦，其奈没田何。  

王阮　赠尹氏子一首  
有儿聪慧了群书，底用金门与石渠。  
幸甚先生矜小友，一言端以正其初。  

王阮　詹林宗携文见过一首  
畴昔吾詹子，文章已足称。  
近携新作至，远比旧来增。  
迅酒行行雨，清严字字冰。  
桃花春浪近，坐看九霄鹏。  

王阮　浙江观潮一首  
水向东南聚，气钟子午间。  
大洋一沸鼎，众溜各循环。  
高岸忽为谷，痴雷惊破山。  
三年浮海客，见此悟生还。  

王阮　重九再到张已隔世书诗牌后一首  
碧纱笼底墨才乾，白玉楼中骨已寒。  
泪尽当年联骑客，菊花时节独来看。  

王阮　竹斋二首  
一围寒绿锁城闉，中有茅檐更绝尘。  
千户封侯千亩是，可怜燕颔虎头人。  

王阮　竹斋二首  
清阴翠色满湘山，月下风前极目间。  
第一莫污儿女泪，失身嫌作杖头斑。  

王润之　宝林寺  
支公曾驻锡，规矩旧业林。  
飞鼠殿堂古，灵鳗井穴深。  
磬声来竹外，塔影卧池阴。  
幸有相知客，时时过我吟。  

王山　答盈盈  
东风艳艳桃李忪，花围春入屠酥浓。  
龙脑透缕鲛绡红，鸳鸯十二罗芙蓉。  
盈盈初见十六，眉试青膏鬓垂绿。  
道字不正娇满怀，学得襄阳大堤曲。  
阿母偏怜掌上看，自此风流难管束。  
莺啄含桃未嚥时，便会吟诗风动竹。  
日高一丈罗窗晚，啼鸟压花新睡短。  
腻云织指拢还偏，并被可怜留翠暖。  
淡黄衫袖仙衣轻，红玉阑干粧粉浅。  
酒痕落肋梅忍寒，春羞入眼横波艳。  
一缕未消山枕红，斜睇整衣移步懒。  
才如韩寿潘安亚，掷果窃香心暗嫁。  
小花静院酒阑珊，别有私言银烛下。  
帘声浪皱金泥额，六尺牙床罗帐窄。  
钗横啼笑两不分，历尽风期腰一搦。  
若教飞上九天歌，一声自可倾人国。  
娇多必是春工与，有能动人情几许。  
前年按舞使君筵，睡起忍羞头不举。  
凤凰箫冷曲成迟，凝醉桃花过风雨。  
阿盈阿盈听我语，劝君休向阳台住。  
一生纵得楚王怜，宋玉才多谁解赋。  
洛阳无限青楼女，袖拢红牙金凤缕。  
春衫粉面谁家郎，只把黄金买歌舞。  
就中薄倖五陵儿，一日冷心玉如土。  
云零雨落止堪悲，空入他人梦来去。  
浣花溪上海棠湾，薛涛朱户皆金鑗。  
韦皋笔逸玳瑁落，张佑盏滑琉璃乾。  
压倒念奴价百倍，兴来奇怪生毫端。  
醉眸觑纸聊一扫，落花飞雪声漫漫。  
梦得见之为改观，乐天更敢寻常看。  
花间不肯下翠幕，竟日烜赫罗雕鞍。  
扫眉涂粉迨七十，老大始顶菖蒲冠。  
至今愁人锦江口，秋蛩露草孤坟寒。  
盈盈大雅真可惜，尔身此后不可得。  
满天风月独倚阑，醉岸浓云呼佚墨。  
久这不见予心忆，高城去天无几尺。  
斜阳衡山云半红，远水无风天一碧。  
望眼空遥沉翠翼，银河易阔天南北。  
瘦尽休文带眼移，忍向小楼清泪滴。  

王山　吊盈盈三首  
烛花红死睡初醒，一枕孤怀病客情。  
海上有山应大梦，人间无路可长生。  
乾坤意入凭栏阔，风月人归似旧情。  
汉殿香销春寂寂，夕阳无语下西城。  

王山　吊盈盈三首  
弦绝秦筝镜任尘。细腰休舞凤凰茵。  
一枝浓艳埋香土，万颗珍珠泾袖巾。  
行雨不归魂梦断，落花难伴绮罗春。  
汉皇甲帐当年意，纵有芳魂不似真。  

王山　吊盈盈三首  
小巷朱桥花又春，洞房何事不归云。  
二年前过曾携手，今日重来忽见坟。  
香魄已飞天上去，凤箫犹似月中闻。  
纵然却入襄王梦，会向阳台忆使君。  

王山　梦中作  
绛阙琳宫锁乱霞，长生未晓弃繁华。  
断无方朔人间信，远阻麻姑洞里家。  
历劫易翻沧海水，浓春难谢碧桃花。  
紫台树稳瑶池阔，凤懒龙娇日又斜。  

王山　忆盈肥题玉女池二首  
浮世繁华一梦休，登临因忆昔年游。  
人归依旧野花笑，玉冷几经坟树秋。  
风月过情须感慨，江山多恨即迟留。  
如今纵拟夸才思，事往情多特地愁。  

王山　忆盈肥题玉女池二首  
柳条黄尽杏梢新，山翠无非昔日春。  
花色笑风春似醉，寂寥惟少赏花人。  
忆昔闲粧淡紵衣，一枝红拂牡丹徽。  
无端不入襄王梦，为雨为云到处飞。  

王商翁　白云寺  
幽人何处住，古寺白云高。  
问路不知远，到山方觉劳。  
半窗看竹石，一枕听松涛。  
我亦清幽者，煮茶读楚骚。  

王申　宝林寺  
千载宝林寺，清幽每往还。  
两潮岩上井，一塔寺中山。  
门对荒城冷，邻分古县闲。  
道人高处坐，役役笑尘寰。  

王伸　句  
声声相劝教归去，莫是陶潜化作君。  

王伸　留题浯溪  
湘川佳致有浯溪，元结雄文向此题。  
想得后人难以继，高名常与白云齐。  

王诜　耳疾去后呈东坡  
老婆心急频相劝，性难只得三日限。  
我耳已较君不割，且喜两家皆平善。  

王诜　奉和子瞻内翰见赠长韵  
帝子相从玉斗边，洞箫忽断散非烟。  
平生未省山水窟，一朝身到心茫然。  
长安日远那复见，掘地宁知能及泉。  
几年漂泊汉江上，东流不舍悲长川。  
山重水远景无尽，翠幕金屏开目前。  
晴云幕幕晓笼岫，碧嶂溶溶春接天。  
四时为我供画本，巧自增损媸与妍。  
心匠构尽远江意，笔锋耕偏西山田。  
苍颜华发何所遣，聊将戏墨忘余年。  
将军色山自金碧，萧郎翠竹夸婵娟。  
风流千载无虎头，於今妙绝推龙眠。  
岂图俗笔挂高咏，从此得名因谪仙。  
爱诗好画本天性，辋口先生疑宿缘。  
会当别写一匹烟霞境，更应消得玉堂醉笔挥长篇。  

王诜　过后唐庄宗庙寄曹殿帅贯道  
代梁继李号良图，却惑歌儿便丧躯。  
试拂尘埃觇遗像，元来满面是髭须。  

王诜　句  
佳人已属沙吒利，义士今无古押衙。  

王诜　颍昌湖上赠诸公  
清影十分月，暗香干柄莲。  
不知从此别，高会复何年。  

王诜　子瞻再和前篇非惟格韵高绝而语意邓重相与甚厚因复用韵答谢之  
忆从南涧北山边，惯见岭云和野烟。  
山深路僻空吊影，梦惊松竹风萧然。  
杖藜芒履谢尘境，已甘老去栖林泉。  
春篮彩术问康伯，夜灶养丹陪稚川。  
渔樵每笑坐争席，鸥鹭无机驯我前。  
一朝忽作长安梦，此生犹欲更问天。  
归来未央拜天子，枯莇敢自期春妍。  
造物潜移真幻影，感时未用惊桑田。  
醉来却画山中景，水墨想像追当年。  
玉堂故人相与厚，意使嫫母齐联娟。  
岂知忧患耗心力，读书懒去但欲眠。  
屠龙学就本无用，只堪投老依金仙。  
更得新诗写珠玉，劝我不作区中缘。  
佩服忠言匪论报，短章重次木瓜篇。  

王诜门客　上王晋卿  
几年流落向天涯，万里归来两鬓华。  
翠袖香残空浥泪，青楼云渺定谁家。  
佳人已属沙吒利，义士今无古押衙。  
回首音尘两沉绝，春莺休啭沁园花。  

王胜之　绝句  
蛙鼓鸣时月满川，断萤飞处草迷烟。  
敲门欲向田家宿，犹有青灯人未眠。  

王石室　梅  
静参香影句，独向野桥行。  
数点水边白，十分天下清。  
嫩条尤劲直，老树更晶明。  
冰雪穷冬里，春风赖尔生。  

王时　诗一首  
□□□□□□□，□□□□□□□。  
□□□□□□□，旋复东秦旧版图。  
动若汾阳年最少，战如广固势同符。  
掀天勋业磨崖勒，万古英烈隘八区。  

王时会　徐凫岛  
绝壑搀空云与平，横飞寒瀑万年声。  
杖藜平过人间险，独向千山顶上行。  

王时叙　落梅  
廿年作伴是相知，每岁花开红满枝。  
可惜一朝零落尽，暗香疏影问谁之。  

王时叙　题图南像  
西华山中爱睡臣，何曾睡过百年春。  
争如警枕惺惺者，终作乾坤不朽人。  

王时叙　惜母山新路词  
惜母山前龙女祠，画船送客黄金卮。  
从他坐唱阳关曲，只唱新开石路词。  

王时彦　题梅山云悦楼  
一生活计一身闲，日与白云相往还。  
五百年间知此味，华山去后到梅山。  

王时彦　题梅坛  
梅尉孤忠揭，芳名千古传。  
官卑奚意隐，心正即神仙。  
敢谏忧时切，为臣愿主贤。  
旌阳称令尹，对峙是丹泉。  

王实　古意  
少年红颜女，敷芬对芳树。  
盈盈淡艳妆，清歌杂妙舞。  
凝睇倚高楼，桐丝试一谱。  
世间知音稀，谁识姱节素。  
清贞守幽闺，不作凡子妇。  
容华委西山，良人来何暮。  
空床思悠悠，明月正当户。  

王实之　句  
碧鸡金马非吾事，白鹭青原欠子诗。  

王士敏　绝命辞  
此生无复望生还，一死都归谈笑间。  
大地皆为肝血污，好收吾骨首阳山。  

王士元　龙子祠农人享神  
晋州之西，山日藐姑。  
有泉源源流不潴，疏为八道沟与渠，  
坐令瘠土成膏腴。多黍多稌多麻蔬，  
泇泇万亩碁局如。田家终岁惟勤劬，  
虽有乾旱无忧虞。割牲酾酒父老趋，  
坎坎击鼓吹笙竽。报答龙神醉饱余，  
宛若泽国江乡居。晋州之东民岂迂，  
耕种自亦为农夫。年年汲井井欲枯，  
赤日炙背田不濡。父子筋力疲辘轳，  
肩頳汗浃区区。老我见此空嗟吁，  
谁把劳逸分两途，凶年且为宽赋租。  

王氏　寄父  
西风不入小窗纱，秋气应邻我忆家。  
极目江南千里恨，依然如泪看黄花。  

王氏　题清风岭崖石  
君王不幸妾当灾，弃女抛男逐马来。  
夫面不知何日见，妾身还是几时回。  
两行怨泪频偷滴，一对愁眉怎得开。  
遥望家乡何处是，存忘两字苦哀哉。  

王氏　戏咏白罗系髻  
香罗如雪缕新裁，惹住乌云不放回。  
还似远山秋水际，夜来吹散一枝梅。  

王世宁　临终作  
翠羽旌幢仙子队，紫云楼阁玉皇家。  
人间风雨易分散，回首五陵空落花。  

王世则　高岩立春日  
二年白玉堂，挥翰供贴子。  
风生起草台，墨照澄心纸。  
三年文昌省，拜赐近天咫。  
红蓼杁御盘，金幡袅宫蕊。  
晚为日南客，环堵隐鸟几。  
朝来闻击鼓，土牛出炉市。  
幽怀不自閒，欲逐春事起。  
安得五亩园，种蔬引江水。  

王叔安　春暮  
坐看飞溜落檐牙，吟里风吹鬓脚斜。  
洛下牡丹无处处，一枝空插杜鹃花。  

王叔简　题李伯时飞骑习射图  
飞扑饮羽柳如截，马气横生人更杰。  
不作游观御宝津，骑战还应孬百。  
天家行乐少人知，龙眠属从天上归。  
意象惨淡研精微，曹霸以来无此奇。  
壮夫披图双泪垂，时危那得生致之。  

王疏　游天平山  
春雨新晴上翠微，三年两过洞天扉。  
尘踪不得多时住，又向云间一宿归。  

王疏　游天平山  
胜景奇踪烂漫游，归鞍欲上重回头。  
山禽于我情何厚，逐马声声似见留。  

王璹　寄题隐仙坡  
有一仙翁号隐仙，要知□□又生贤。  
好将隐德无家意。加□仙坡万古传。  

王曙　答子  
疏家子叹挥金后，御寇妻悲遗粟回。  
争似吾儿知止足，陶庐容膝早归来。  

王曙　回峰院留题  
山势欲压海，禅扃向此开。  
鱼龙腥不到，日月影先来。  
树色秋擎出，钟声浪答回。  
何期随吏役，暂得拂尘埃。  

王曙　句  
千山送客东西路，一树照人南北枝。  

王曙　偶□  
□倚苍崖次第开，暂停征传一徘徊。  
人间万事皆如此，偶尔□胜特地来。  

王曙　诗一首  
枣花至小能成实，桑叶惟柔解吐丝。  
堪笑牡丹如斗大，不成一事只空枝。  

王曙　诗一首  
凿龙苍翠照□川，白鸟平芜暮雨閒。  
一夕尘襟清似水，潺湲声里□□□。  

王述　游虎邱  
寻胜招提去，追随李郭舟。  
水云迷远目，烟景变新秋。  
大惬幽人赏，应忘倦客愁。  
归来须及晚，初月在山头。  

王恕　句  

王恕　太守班春五岭边。次韵立春日  

王恕　诗二首  
地高风易作，天漏雨偏多。  
访橘苏仙井，看碑义帝坡。  

王恕　诗二首  
忆昔韩退之，南征过吾州。  
持觞看叉鱼，妙句落芳洲。  

王说　晏起  
入夏酣眠醒较迟，幽人事事佔便宜。  
闲来培灌经纶种，念起澄清贤圣基。  

王思谦　题寿阳梅妆图  
一声白雁度江潮，便觉金陵王气销。  
画史不知亡国恨，犹将铅粉记前朝。  

王巳　招六贤之歌  
矩砮兮姱美，风节兮凌厉。  
鹤媒兮一空，宇宙兮莫穷。  
六贤去兮不复返，魂漂摇兮渺何在。  
飞扬知里兮层冰峨峨，雄{尴监换虫}九首兮壶蜂繁多。  
挟飞仙兮同游，揖清献兮并辀。  
俯幽兰兮延伫，褰杜衡兮实处。  
援北斗兮椒浆，聊徜徉兮此堂。  

王嗣宗　句  
恶人须用大枷枷。  

王嗣宗　题关右寺壁  
欲挂衣冠神武门，先寻水竹渭南村。  
却将旧斩楼兰剑，买得黄牛教子孙。  

王松　句  
旧菊篱边又开了，故人天际未归来。  

王素　重修山河堰  
画隼精明破晓暾，恰逢寒食过江村。  
轻烟飞絮汉中道，白苇黄茅渭上屯。  
人力万工支水派，天心两邑溉川原。  
柳营一饱源头看，夜雨新肥拍岸痕。  

王素行　赠馆人顾梅山  
前朝相补一官归，东海僧传五字诗。  
今日蒲轮徵不去，逢人笑指鬓边丝。  

王素行　赠陆自明  
家世本龟蒙，冥搜趣不穷。  
诗如诸子别，体与老天同。  
笔影灯窗下，书声雪屋中。  
此时多用力，下字欲清空。  

王橚　北湖水月  
奁镜平开碧四围，百重山里亦希奇。  
写成万古空明趣，只为中秋一首诗。  

王随　寄张明真  
绀发丹颜气粹和，大茅峰畔隐云萝。  
至人朝斗传灵诀，先帝观龙赐御歌。  
町疃瑞文眠径草，蜿蜒神物戏池波。  
自惭五马来尘外，一挹仙风幸已多。  

王随　句  
好客几嫌州路僻，爱山长上郡楼高。  

王随　句  
满窗寒影云生岳，一枕秋声雨滴阶。  

王随　句  
绿阴连野几株柳，翠霭绕城无限山。  

王随　句  
列岫萦回青霭合，层江空阔碧天垂。  

王随　句  
住僧忘岁月，游客悟尘劳。  

王随　句  
冷余松子落，病起笋成篁。  

王随　句  
龛灯落烬残，药灶蔼余香。  

王随　句  
酒旗店远烟中动，渔艇人归岸次横。  

王随　句  
静怜身计无尘事，贫喜生涯有古书。  

王随　句  
径竹烟横素，庭莎露缀珠。  

王随　句  
江吴宁久次，知己在朝端。  

王随　句  
千里水云归泽国，一帆烟雨挂秋江。  

王随　句  
候馆虚窗晴月色，野桥疏树暮蝉声。  

王随　句  
吏闲衙放早，事简印开稀。  

王随　句  
汉月夜如昼，松风凉似秋。  

王随　句  
孤影渐高云外月，寒声特起竹间风。  

王随　句  
杜门憎庆绝，枕石梦魂清。  

王随　句  
地僻无来客，庭闲自落花。  

王随　句  
地回暖脉冰先觉，梅吐新香蝶未知。  

王随　句  
当户晓山青倚汉，傍簷风竹冷敲秋。  

王随　句  
丹井经台接岩洞。  

王随　句  
村重晚笛吹遥岭，渔舍寒罾晒夕阳。  

王随　句  
波动月光碎，岸遥烟色深。  

王随　句  
岸草雪残迎马绿，野梅风暖著人香。  

王随　句  
江馆夜凉风乍起，海天云淡月初高。  

王随　句  
一声啼鸟禁门静，满地落花春日长。  

王随　句  
竹韵扣寒玉，苔花叠碧钱。  

王随　句  
照池莲艳红疑菜，入户山光翠可枯。  

王随　句  
云气凉秋簟，山光翠入门。  

王随　句  
月白风清残夜影，辱悲荣喜几人心。  

王随　句  
雨霁烟波帆挂晓，月明楼阁笛横秋。  

王随　句  
余残花落席，吟次月生楼。  

王随　句  
客馆月斜寒梦断，仙舟风稳去帆飞。  

王随　句  
印苔多鹤迹，题壁半僧名。  

王随　句  
晴楼凭月吟魂冷，春席眠花醉梦香。  

王随　句  
簷卷三峰碧，琴弹万籁清。  

王随　句  
岩深松半露，石乱水分流。  

王随　句  
晓色静和迷远径，晴光轻重织平芜。  

王随　句  
闲门半掩庭花落，啼鸟一声烟树深。  

王随　句  
事简晓花香落砚，讼稀晴藓绿生庭。  

王随　句  
桑斧刊春色，渔歌唱夕阳。  

王随　句  
永夜起松籁，满山疑雨声。  

王随　句  
诗酒一生唯道□，田园数顷敌封侯。  

王随　句  
扫径苔痕破，开扉竹影分。  

王随　句  
数里竹溪藏野色，一轩松雨战秋声。  

王随　句  
水村烟暝早，山馆夜寒多。  

王随　句  
松窗晴似雨，竹径夏如秋。  

王随　句  
松桧阴中闲覆局，芰荷香里静垂钩。  

王随　句  
苔光浮乱石，花影倒寒潭。  

王随　句  
晚细雨余岚叠翠，碧江风细浪成纹。  

王随　句  
梧桐风细初吹叶，河汉云疏欲护霜。  

王随　句  
惜花愁有雨，待日喜无云。  

王随　临终作  
画堂灯已灭，弹指向谁说。  
去住本寻常，春风扫残雪。  

王随　栖霞寺  
翠巘耸层云，珍祠古迹存。  
获登千佛岭，仰荷九天恩。  
塔影凌虚阁，钟声度远村。  
僧言前太守，罕有到松门。  

王随　栖霞寺  
虚窗残烛明，欹枕旅怀清。  
永夜起松籁，蒲山疑雨声。  
吟余闲景象，道胜小荣名。  
钟罢星河曙，悠悠回旆旌。  

王随　送妙明规长老  
振衣辞帝里，归路指禅林。  
胜地江山寺，澄明水月心。  
卸帆烟浦近，鸣磬衣船深。  
到喜清凉境，门开松桂阴。  

王随　送馀姚知县张太博  
才名登仕路，芝綍奉龙光。  
出宰神仙邑，吟辞鵷鹭行。  
烟波迎去棹，图籍富行装。  
淮月蒹薜影，江风橘柚香。  
新诗留禹穴，旧理过钱塘。  
市井鱼盐聚，亭台水石凉。  
云山接秦望，花木胜河阳。  
暂布惠和政，即看鹏翼翔  

王随　天开岩  
栖霞山后峰，天开一岩秀。  
中有坐禅人，形容竹柏瘦。  
饥餐岩下松，渴饮岩上溜。  
爱步岩室前，白云起孤岫。  

王随　忆越州  
贺监赐湖名价高，云山吟赏抽江毫。  
澄波杳渺醉欲去，烟光水月留归舠。  

王随　忆越州  
越上湖山何绝奇，昔闻寻胜宁遐遗。  
烟波无忆旧吟醉，方是致君尧舜时。  

王随　玉兔寺  
霜毫感应早呈祥，谁布黄金建宝坊。  
古殿幡花绕真圣，美名灵迹异诸方。  

王随　玉兔寺  
殿庭松柏午阴浓，地占神山绝境中。  
瑞质有灵千古在，金田疑是玉蟾宫。  

王随　郑州浮波亭  
潋滟波光入座寒，翠翎雪羽下云端。  
林花四绕馀何称，好种青青竹万竿。  

王遂　道上  
夹道香烟笑语欢，老翁扶立小儿观。  
书生未有丝毫毫力，定忆前回去长官。  

王遂　登钓台  
老倦无心上将坛，桐江千尺一渔竿。  
共时翻手功名易，自许经心岁月宽。  
礼乐三千辉冕辂，风云四七盛衣冠。  
上虞人物饶娥路，赢得清高照岁寒。  

王遂　登凤台  
无觅台城处，岿然却此台。  
青立三面立，白鸟半天回。  
有酒同僧上，无诗唤友来。  
谪仙骑凤去，应是叹时哉。  

王遂　登县圃小楼  
山有青黄臼紵山，谢公已起谪仙还。  
至今犹有文章焰，放入高楼户牖间。  

王遂　登杨府风云阁  
杰阁入风云，分明是得君。  
湖山尽行乐，愁杀岳将军。  

王遂　登尊经阁  
月到长赢麦已秋，闲将心事付洽洲。  
但惭一着输先手，欲为诸公让出头。  
山畔翩翩疑过雁，水边帖帖似飞鸥。  
丈夫家法无多子，后乐须为天下忧。  

王遂　读党锢传  
须知明哲异全身，错认中庸误杀人。  
若使不为群小恶，定应须有善人嗔。  
平生岂为干名字，此念犹当质鬼神。  
刘氏兴亡虽不补，却扶天地立君臣。  

王遂　读天宝诸公事  
当时群枉误朝廷，血染长安草木腥。  
四罪不诛三宅去，依前肝脑是生灵。  

王遂　读天宝诸公事  
忠贤赴国方忧北，奸党全身却落南。  
祸福难从当世问，是非时有老农谈。  

王遂　读文公壬子闻雷诗  
五阳未决尚存阴，底事先王卧竹林。  
绝口不谈当世务，对天惟有格君心。  

王遂　读武侯传  
马踏渭滨春草乱，鸟啼白帝夕阳深。  
汉家浑是皇天做，渠是通天一寸心。  

王遂　方丈壁读胡邦衡书草  
僧房高揭谏和书，知是高人意不虚。  
我亦今年三十七，闭门畏祸独何如。  

王遂　凤凰台  
天连宫阙云烟湿，地接淮山日月低。  
不知何处两黄鹄，飞向白云云外归。  

王遂　会平江两粹六邑宰  
守令张官本为民，恫瘝无异切吾身。  
但令六县皆朱邑，何必共堂有信臣。  
田里要须兴孝弟，闾阎谨勿致嚬呻。  
与君共举一杯酒，化作人家点点春。  

王遂　会徐侍郎蔡提举  
初度曾同岁摄提，德虽不竞得年齐。  
徐卿鸾凤今标准，蔡令壎篪旧品题。  
西府十连新眷遇，北园三径共提携。  
丈夫出处地他愿，但欲长歌归去兮。  

王遂　寄呈饭牛翁  
早计关防意敢{左牛右角}，莫教露尽草头枯。  
芒寒甯戚讴歌怨，色自涪翁牧养图。  
露地相忘无践稼，县官虽巧不催租。  
时人欲识其中趣，山林巃嵷夜气苏。  

王遂　寄聪自闻  
参天定林木，无地妙高台。  
每忆金陵去，谁同玉局来。  
乾坤新润泽，河洛久风埃。  
十里南州路，荷香独棹回。  

王遂　寄九江宗族  
手劚三茅印月痕，却思庐麓接云根。  
便将百战开勋业，何似丹心遗子孙。  
行尽义丰思古迹，旧曾敷浅出高原。  
因思百事俱闲外，惟有人间道最尊。  

王遂　寄刘后村王癯轩  
君子仁柔义也刚，须知自胜乃为强。  
书因雁断疑天远，诗带梅来特地香。  
一鹗先从云外去，四鸿宁久橘中藏。  
圣朝出处非无意，衣锦何由恋故乡。  

王遂　寄昭武诸友  
荆州得士一人半，信矣苻坚取太多。  
汗马已先驰峻坂，冥鸿犹有避云罗。  
本心皎日千年在，外物青天一鸟过。  
别后令名俱日起，倦予晞发向山阿。  

王遂　敬亭山检受御书  
晋宋风流自不凡，天令此地为回环。  
市藏白水风烟外，路入高林紫翠间。  
字炳日星摇翰墨，敬存铭刻在心颜。  
须知太守缘民乐，来岁勤农在此山。  

王遂　口伐  
口伐归来战马闲，诗书只守一编残。  
治安策裹多流涕，莫作兴亡异代看。  

王遂　木犀答二吴书  
过尽人间百草芳，尚留寒菊对风光。  
月华已下中天白，香树初摇满院凉。  
金粟远看千尽影，犀皮近种百年香。  
圣朝二桂真双玉，王谢犹当着紫囊。  

王遂　木犀答二吴书  
月窟何因左右探，犹容坐客竞跻攀。  
浑疑移种从天上，又似分香入酒间。  
每为高秋成感慨，却□清味得幽闲。  
先生燕坐真奇绝，愿作淮南庾子山。  

王遂　宁考神御奉安原庙  
经旬风雨陡新晴，一夜蟾光直到明。  
清晓衣冠原庙去，分明眷佑似平生。  

王遂　宁考神御奉安原庙  
卤簿萧萧鼓吹鸣，属车前导乘舆轻。  
□□殿裹朱门閟，无复传呼辇路声。  

王遂　宁考神御奉安原庙  
太室裸将严体荐，景灵朝献荐牙盘。  
九重黼坐盘盂固，四海苍生奠枕安。  

王遂　宁考神御奉安原庙  
俭慈三十一年主，已不自知其至尊。  
时向道傍逢故老，但能垂泪不能言。  

王遂　宁考神御奉安原庙  
禁殿薰风传赐敕，宫门晓日缓催班。  
小臣未报君恩重，耿耿孤君入梦间。  

王遂　牛渚曲  
岷江赴东海，牛渚镇中流。  
古来济渡处，落日迷沧洲。  
江东名胜士，清谈付悠悠。  
氛埃更五闰，毒烈遍九州。  
六龙起当天，爝火不敢留。  
长绳系佛塔，铁缆济王舟。  
执玉朝群后，职方登九丘。  
民生三代后，不数李与刘。  
太平二百年，内宁忘外忧。  
一马飞渡江，王气东南浮。  
谁为逆胡计，敢作明神羞。  
饮水昧佛狸，投鞭效坚头。  
萧萧杨林渡，寒日风飕飀。  
烟雨出蒙冲，霜雪挥戈矛。  
夜半虏帐惊，明日无胡酋。  
笑谈折樽俎，心胆落毡裘。  
诸夷戒谋夏，三边罢防秋。  
时从老枝问，吃吃谈不休。  
创业道何盛，中兴德几侔。  
禹绩渺千载，武功待人收。  
天方厌此虏，吾忍忘其仇。  
偷安固大患，幸胜非良筹。  
外防固难驰，内政何当修。  
两山点蛾眉，攒此千古愁。  
小臣乏长策，何以裨前流。  
请因受邑地，为赋艰难由。  

王遂　秦丞相府  
公府潭潭莫近前，绝怜荒草废池边。  
骨藏黄壤今成土，楼入青云旧格天。  
零落故家成不去，消磨名士向南迁。  
百年心事无人识，祗有鸡林贾客传。  

王遂　青溪桥  
倬彼清溪兮山高水长，上承黟歙兮下接钱唐。  
雨稍渐渍兮众流汤汤，家具舟楫兮商旅伏藏。  
繄四海以为家兮何独困此一方，视已同溺兮用造舟以为梁。  
顾一岁之一新兮岁旱则亡，眷令长之远虑兮不间雨暘。  
晴日当空兮余备不忘，帝用时以安下民兮余敢不强。  
虽倾余之囊橐兮使皆即乎康庄，彼虑如近忧兮令虽法而何伤。  
公虽忧而民喜兮百世蒸尝。  

王遂　瑞香  
晓见花开意味长，夜深放出紫荷囊。  
须知睡裹香话足，犹锡佳名号瑞香。  

王遂　顺宁忆弟  
犹怜膝下竞儿嬉，岁月光阴去若驰。  
闲倚阑干思旧事，却如故老话淳熙。  

王遂　送冯卿归无锡  
天欲吾民起困穷，就教自择孰如公。  
欢颜疾痛呻吟后，乐意耕桑陇亩中。  
尽有深长开幕画，若无华藻到边功。  
只今未觉诗书力，去久犹当说大冯。  

王遂　送冯卿归无锡  
浮云出处泊无情，来辄成违去辄明。  
解后一时如失计，峥嵘千古却收名。  
静修香火宁非愿，归对渔樵更觉荣。  
旋汲惠泉烹顾渚，春风杖屦及山行。  

王遂　送浩翁赴梁县  
当年受气便神明，未必冰壶有此情。  
自是胸中少凡近，犹须境外立功名。  
谪居岁月能闻道，多病工夫近养生。  
尚记漫塘曾有语，弟才无用不如兄。  

王遂　送黄叔向归永嘉  
玉麟堂上共论兵，众裹逢君眼为明。  
自愧腐儒宁有用，却怜志士竟无成。  
学书不作千人敌，归计犹余一叶轻。  
何必封狼方快意，只须垂世用诗名。  

王遂　送黄叔向归永嘉  
传闻索米向长安，疏影寒香得细看。  
檄羽风生常事急，举头霜满致身难。  
五湖莫办鸱夷计，四壁谁怜范叔寒。  
今代淮西宜籴谷，悬知一见定交髈。  

王遂　送李果州归蜀  
大原发邹鲁，功德被九州。  
迢迢数千年，伊洛乘其流。  
去之又百载，武夷阐诸幽。  
斯文代显晦，天意非人谋。  
正脉远相续，何必并世游。  
峨峨陵阳山，下镇西南陬。  
师法自心得，如亲接前修。  
一气妙亭毒，小大各有求。  
惟此生息机，不隔春与秋。  
皎皎冰雪姿，高疑揖浮丘。  
太虚丽日月，纤翳无停留。  
本根自深茂，况复加穷搜。  
微言析脉理，要指会衿喉。  
工夫自中积，应物乃其优。  
汉庭高论著，周原出咨诹。  
耿耿恻隐心，若将纳诸沟。  
拳拳敬王义，敢有非嘉猷。  
俯视不义贵，如比空云浮。  
所虞素学负，岂愿清名收。  
阊阖入云端，蜀天方阻修。  
西上香炉峰，江流去悠悠。  
问学久不明，风俗日以偷。  
塞品谨勿言，令人但深忧。  
世如大膏肩，终当待公瘳。  
格天未易到，责已尤难周。  
大学无已时，白首何当休。  
陋质谢顽朽，居然费雕锼。  
建德苦不勇，怀知若为酬。  
四非去未能，用力信有由。  
永当佩深训，无作明公羞。  

王遂　送李兄谒扬州帅  
天生忠定公，为宋作柱石。  
扶日起东南，擎天补西北。  
戎和不肯受，国蹙欲日辟。  
坐收两河心，可制百年狄。  
谁能七十日，有此功赫奕。  
汪黄信血指，老桧甘愧色。  
云胡张赵间，不使虎而翼。  
循环起丁未，运至丁未极。  
成书遗后代，曰此寄庵力。  
思皇陈了翁，直谏少与匹。  
大科得闻孙，不救元符隘。  
谠议竟莫伸，嗟哉有何益。  
令人读遗事，一饭三叹息。  
某昔守樵川，奠俎折群贼。  
乌洲聚名胜，花阴满光泽。  
通鉴揭纲目，国录为刊刻。  
嗟嗟斯文丧，吾道有余脉。  
感伤念理乱，同事异今昔。  
新从姑苏归，疾病久成癖。  
齐云标术門　，鹊桥记归宅。  
伟哉子章子，为我得佳客。  
母是了翁孙，身为寄庵适。  
相求不相值，访我茅山侧，  
父昔仕九江，横金悲易箦。  
藁葬官路旁，过者为心恻。  
指囷与倒廪，纵性何所得。  
顾予把钓竿，欲子将焉获。  
世岂无忠宣，顾此舟中麦。  

王遂　送林干荣满归莆  
天向东南聚众刚，义精仁熟乃真强。  
清名去作明时重，鲠论来为谏纸香。  
使指尚疑迟力荐，老夫何事不深藏。  
斯文归有王刘重，胡不骑云反帝乡。  

王遂　送三八弟归九江  
堂堂襄敏公，扬旌上熙河。  
竹帛有时尽，勋业谁能磨。  
珍重紫阳翁，一言定群讹。  
世德远如此，吾曹当若何。  

王遂　送三八弟归九江  
义丰一世师，才识鲜其比。  
斯文张朱氏，称许异诸子。  
不肯趋权门，南走雁山死。  
嗣子尚勉旃，兴大庶有以。  

王遂　送三八弟归九江  
弟从寻阳来，四阅槐庭夏。  
谨重子所优，淑艾吾犹寡。  
拜官京洛裹，归思康庐下。  
学力要日新，圣言当具写。  

王遂　送三八弟归九江  
江公与二敏，同葬敷山阴。  
下有虎豹藏，上有猩鼯吟。  
颇闻梁柱姿，时受斤斧侵。  
展转不成寐，令人若为心。  

王遂　送三八弟归九江  
燕公最繁盛，子孙十三支。  
默数半凋零，坐愈成伤悲。  
学不足赢粮，贫或无置锥。  
先君尚有言，孙谋敢忘贻。  

王遂　送三八弟归九江  
北风马犹感，首丘狐所思。  
双林去杳霭，荆溪对涟漪。  
春秋同社人，半是新相知。  
勋贤拊遗址，终当遂营兹。  

王遂　送三八弟归九江  
濂溪周堂长，正学有源派。  
司直既高明，东湖更孤介。  
从游欠勇往，思之令人洒。  
子归日亲炙，一一记言话。  

王遂　送三八弟归九江  
陆侯与邹令，善政时所尊。  
为我谢契阔，寄言托诸昆。  
送子华阳道，迤逦白下门。  
怀言欲赠别，临别又忘言。  

王遂　送王冠卿罢郡归  
自是经帷旧谏官，谏书字字吐忠肝。  
声名尚作中朝重，事任宁辞举世难。  
廪粟未纾民瘼急，边烽谁解上忧宽。  
湖上佳处归行乐，只恐忧时鼻转酸。  

王遂　送王冠卿罢郡归  
书生作县本非才，天遣仁侯特为来。  
民志少伸缘假借，军谘无补愧招来。  
五湖舟楫闻催具，千乘旌旗莫挽回。  
若论亲民须是令，先当斥免谢天灾。  

王遂　堂后梅  
阿母亲栽白玉堂，分明雪色变青黄。  
不须徙倚横枝看，留作江南第一香。  

王遂　题朝散郎刘公庙  
文而博兮乐且有余，武有勇兮莫之测窥，  
闽之南兮江之西。俯视鼎镬兮犹一潢池，  
士怯且惰兮若奉骄儿。一夫死兮百将莫支，  
提千人兮左右以之。嗟平生之志兮马革裹毙，  
使畏死而偷生兮将形骸焉依。  

王遂　题端明苏子瞻书天庆观乳泉赋后  
天一生兮上浮，羽上俟兮丹丘。  
逆儋耳兮东注，夹昆仑兮倒流。  

王遂　题蒋少闵云巢  
欲向云端问子巢，陵虚鹜远恐疲功。  
悬知实地平如掌，何处人间有此高。  

王遂　题卷舒堂竹  
月淡星疏子夜清，独骑黄鹤下吹笙。  
当时只许风听得，学与行云佩玉声。  

王遂　题顺宁庵  
千章松桧护泉台，无复牛羊日下来。  
安有良心亲付授，却教容易着尘埃。  

王遂　题顺宁壁  
养得翔鸾舞凤枝，不知雨露几含滋。  
但同栎社长无用，留作明堂柱石姿。  

王遂　题顺宁壁  
墓道深衣自涕洟，分明入耳似闻诗。  
月征日迈求无忝，尽是临深履薄时。  

王遂　题顺宁壁  
膝下当年忆教忠，此身卜与弃捐同。  
睿思夜半忧民切，羞见东窗日半红。  

王遂　题顺宁壁  
小日寒窗共赋文，一时洛下看机云。  
自知只道归耕手，不比斯人解致君。  

王遂　题顺宁壁  
宿草初生木未阴，自栽松柏待成林。  
后来剪伐应无忍，记取当时怵惕心。  

王遂　题顺宁壁  
道德文章满足翁，曾将佳句咏茅峰。  
烧丹炼药非吾事，孝友神仙第一功。  

王遂　题顺宁壁  
江东山望说茅庐，庵为康家孝子居。  
岂肯人间名教地，却容释老说清虚。  

王遂　题顺宁窗  
风生松桧雨生杉，抖擞泥尘恨满衫。  
从此便膺君命重，亦须昭穆葬江南。  

王遂　题顺宁窗  
云从西去又还东，不逐天回却逐风。  
春日岂无晴昼永，扫除阴翳出长空。  

王遂　题游墨斋词后  
游公已去今安在，学步虚声过午清。  
最喜高谈言太极，一轮放下月华明。  

王遂　宛陵道院成用吴尚书韵  
债然位望亚陪京，大作山川小作城。  
堡障百年宽北顾，耕桑千里庆西成。  
和风温若生庭户，明月飞来入栋楹。  
道院依然无一事，只须空洞养心诚。  

王遂　宛陵道院成用吴尚书韵  
传街轧轧度车声，夹道翩翩共雁行。  
色养正须夸独乐，真廉何得似双清。  
便当坐进传吾道，何必求为身后名。  
大字已烦呵妙手，一犁依旧作胜氓。  

王遂　闻杜鹃有感  
人物同为气所乘，良心露处即良能。  
天津有此惊康节，西蜀无之感少陵。  

王遂　吴大帝庙  
曾是东南第一王，眼看此地六兴亡。  
东缘有酒登京口，西为无鱼忆武昌。  
非复虎臣陪殿上，空余猩鬼泣祠旁。  
何年并建琅琊庙，共对淮山草木长。  

王遂　戏题胡淡庵谏和书后  
溪翁死后谏书焚，怪得和戎近有孙。  
寄语岳家新宰士，当时谢表几行存。  

王遂　谢二吴书见访  
缁衣之后赋无衣，王室安知晋郑依。  
淝水八千思偃伯，丹徙十万尽忘饥。  
喜看猿鹤从公乐，更觉莼鲈到处肥。  
泉楮未通民之乏，梦怀远志忆当归。  

王遂　谢章季思惠镜屏  
客从东南西，遗我古镜屏。  
圆明绝点滓，表裹无遁形。  
云是旧太守，思之我为铭。  
吾惛不能进，何敢陈诸庭。  
我闻生民初，五常具函灵。  
器质欠推广，物欲加凋零。  
眉睫近莫睹，稍远何能听。  
君子抱明德，止善湛中扃。  
静如昼有夜，动若渭流泾。  
坐令方寸地，目睫何晶荧。  
上天方於昭，皎彼垂日星。  
五官属宰制，万化随指令。  
留之千百载，犹足存典刑。  
余心岂昧此，一念存芳馨。  
在昔圣敬主，丹书刻方棂。  
近者摩镜帖，字字炳丹青。  
夫君往教意，大寐如得醒。  
置之敬义堂，与世犹说铃。  

王遂　谢赵庐州送淮白  
淮源千古贯中州，南北分来九十秋。  
欲放此鳞归纵壑，要留佳瑞入王舟。  

王遂　谢赵庐州送淮白  
淮泗曾经禹决余，斯民无复惧为鱼。  
鱼枯却识江南岸，应有临劣羡不如。  

王遂　夜宿梅山寺  
山寺逢晚秋，郊原带雨余。  
禾收将有耳，民病化为鱼。  
阴沴何当扫，兵氛苦未除。  
岂无吴市隐，封事至公事。  

王遂　夜宿镇城寺  
风挟潮头上，雷将雨脚俱。  
天应念民物，地得限江湖。  
凿堰流平未，颓堤浪入无。  
不眠频问晓，白欲上人须。  

王遂　谒子真祠  
汉朝容默独危言，吴市逃名耻自全。  
千古无人知此意，浪将姓字作梅仙。  

王遂　谒子真祠  
梅山梅市梅家墺，总得嘉名为子真。  
张禹孔光俱已矣，岂无遗迹但矣尘。  

王遂　谒梓潼庙访黄薜泉试茶  
居然三伏景，宛若九秋凉。  
苍翠瞻神力，熉黄烛夜光。  
龙眠安旧隐，萤冷近书堂，  
不为看黄薜，吹来稻欲香。  

王遂　以台柑寄漫塘报以诗用韵谢之  
屈平作颂独称渠，曾此西山立丑懦。  
君子得舆知有待，高林硕果未尝无。  

王遂　饮御园梅下  
主人铁石广平心，白玉堂中特细吟。  
已觉江南得春晚，悬知塞北更寒深。  
放开清影登文局，写出孤芳入素琴。  
保养阳和调鼎实，岁寒莫受雪霜侵。  

王遂　赠薜道士  
觌面逢幽侣，装怀解吏纷。  
曾敲筠户月，屡宿柳塘云。  
离索知余恨，来过谢子勤。  
山中新雨足，几处未耕耘。  
入道犹将母，人心信秉彝。  
每能图乐事，谁与写时思。  
欲觅徽君笔，难当幼妇辞。  
只应忧世切，聊此觉良知。  
周诗山寺满，骑马□中寻。  
淡泊人无识，吟嗟子独深。  
动中观造化，静处养灵襟。  
且学渠根本，篇章莫费吟。  

王遂　赠陈师宓客陈兄  
疾雷破柱识工臣，急雨冲泥见故人。  
斗酒为浇新意气，老夫笔底亦精神。  

王遂　赠青阳士友  
离红百颗橘千头，何似南枝雪未收。  
国为和羹思是晏，士因止渴忆兴周。  
笑谈谷口终当隐，出处胸中要熟筹。  
夜月九会浮动处，痴顽宁复照斋丘。  

王遂　赠无梦道人  
中人有梦君无梦，乐思怀事不同。  
为问曲肱高卧日，如何合眼见周公。  

王遂　赠肖岩  
曾因肖象下箕星，梦寐犹应右武丁。  
顾我本非钟鼎相，不应端笏侍天庭。  

王遂　赠肖岩  
居住梁溪古道傍，分明木石最堂堂。  
丹青能染成形貌，犹有心源未易量。  

王遂　赠肖岩  
强栽髭鬓较锱铢，眼底精神不解枯。  
许我苍颜殿诸老，可能同读远游无。  

王遂　枕上闻钟  
南来听是保宁锺，锺送风来风送锺。  
气只与声无间断，此心何况与人同。  

王遂　中秋饮凤凰台上  
天上十分月，人间一半秋。  
笙歌传小寨，灯火认层楼。  
酒怕初斟满，碁欣未了收。  
分明浑似水，只是欠双鸥。  

王遂　舟中诵陶诗及诸葛传  
扣舷细读渊明句，出听还疑是水神。  
江上只逢名利客，人间无复有斯人。  

王遂　舟中诵陶诗及诸葛传  
隆中气象接莘磻，心术精微日月寒。  
学到圣贤无尽处，一毫人力不容安。  

王遂　舟中坐读鸢飞鱼跃  
欲晦又明天外山，水边鸥鸟去复还。  
流行尽是鬼神迹，妙处不在鸢鸟间。  

王太冲　句  
惟有杨花思空阔，正零落处是开时。  

王陶　佛教光寺  
五台山上白云浮，云散台高境自幽。  
历代珠幡悬法界，累朝金刹列峰头。  
风雷激烈龙池夜，草木凄凉雁寒秋。  
世路忙忙名利客，尘机到此尽应要。  

王陶　明智寺  
邃壑重峦十里过，天围佛境隐岩阿。  
傥来功业忘情久，暂到山林结意多。  

王陶　相公竹  
已枯断竹钧私被，既没贤公帝念深。  
仆木偃禾如不起，至今谁识大忠心。  

王陶　异服  
辛有叹被发，赵灵喜胡服。  
遂成陆浑戎，终有沙丘辱。  
用夷反变夏，亡礼以从俗。  
先王仁义术，讵用此求福。  
齐桓九合功，不以兵车毂。  
仲尼叹微管，几为左衽属。  
尔来豪侠儿，往往异装束。  
耀武何必然，御戎有前躅。  
余敢告司关，异服宜禁肃。  

王陶　游碧落洞  
寻幽碧落外，此境真洞天。  
乳窦穿碧涧，葆树蒙塞烟。  
迹与氛壒绝，身亡名利缠。  
日暮嫩回首，迟拍洪崖肩。  

王陶　有窦复者世居镇戎能道边事  
君不见镇戎千顺弓箭手，耕种官田自防守。  
相团置堡御蕃军，下视贼庭殊不有。  
杀羊取骨燃燕炙，试卜贼兵知入寇。  
都校招呼入堡居，堡外重围百里余。  
墙低城小不难破，贼箭如棚城上过。  
堡中不及数十人，且斗且骂且欣欣。  
登陴斫门谓平取，应弦死伤已无数。  
窗间定箭射酋豪，一箭已闻哭声举。  
争将锦囊里贼尸，鸣金收众唯恐迟。  
不唯城堡依然固，吾众不伤毫与釐。  
自从干戈动四鄙，覆军杀交增无耻。  
朝廷未省遗边功，可事此勋不闻纪。  
安得天兵百万众，尽如此辈坚且勇。  

王庭　明堂侍祠十绝  
礼行肆类又称禋，喜见承平景铄信。  
堪笑汉人夸脄饰，何如明德达精纯。  

王庭　明堂侍祠十绝  
先皇鸿烈冠重兴，庙社依然总燕宁。  
今日孝思严陟配，必知深妥在天灵。  

王庭　明堂侍祠十绝  
玉軑才驰霁色开，都人髈呼殷如雷。  
曰暘曰雨元无定，都自吾皇一念来。  

王庭　明堂侍祠十绝  
唱彻严更凤钥开，侍祠济济列崇陔。  
小臣亦忝廊西献，惟秉温恭对越来。  

王庭　明堂侍祠十绝  
玉佩珊珊出禁扉，金莲分炬散芳菲。  
祠班咫尺临黄道，惹得天香满袖归。  

王庭　明堂侍祠十绝  
登歌奏罢乐初成，懿懿芬芬荐德馨。  
好是天心彰信顺，故教华月吐青冥。  

王庭　明堂侍祠十绝  
合宫深敞帀修廊，万烛辉辉粲奉璋。  
自有质文昭俭度，不须扬厉述斋房。  

王庭　明堂侍祠十绝  
左个明堂是集英，鹄袍曾此接文明。  
餶餶款听钧天奏，疑是吾伊雅颂声。  

王庭　明堂侍祠十绝  
千官移杖拱端门，一日鸡竿万里春。  
汤网本疏民自格，要知家法在深仁。  

王庭　明堂侍祠十绝  
脄蠁丰融富媪厘，班回长乐奉愉怡。  
休嘉最易生安逸，翼翼当如未祼时。  

王庭　清湖  
万顷灵湫带碧烟，源泉混混自山前。  
四时每涨空中雨，一片常涵镜里天。  
星斗转时银汉近，芙蓉开处彩屏连。  
鱼龙久跃平深处，变化应知在异年。  

王庭扬　兴庆池禊宴  
宗臣上已宴东池，雅俗嘉宾盛集时。  
禊席临川花照耀，游车分路水逶迤。  
赏心唯欲居民乐，纵饮犹虞坐客疲。  
独愿我公归枘用，尽令天下洽春熙。  

王挺之　题黄山二首  
叠巘障南国，攒峰顶半空。  
朝昏长见日，晴晦预知风。  
树卉千年在，岚光四面通。  
名山今日睹，奇秀两无穷。  

王挺之　题黄山二首  
地灵通十洞，山邃宅诸仙。  
怪似龙逢霹，高疑剑倚天。  
岩端锁丹灶，石罅逗温泉。  
却忆登楼堞，徒能见巨然。  

王挺之　至道初元六月不雨为民冒暑乞灵龙湫投辞未竟云气已作雷雨继之  
欲呼云雨沃焦田，袅袅篮舆入翠烟。  
万仞孤高随鸟道，一潭澄碧快龙眠。  
浮丘黄帝真成道，汉武秦皇谩学仙。  
但愿甘霖慰枯槁，岂知衰朽得神怜。  

王同祖　初秋  
晚趁凉飔上小楼，忽看梧叶始惊秋。  
悲怀无奈狂风雨，数尺归鸦懒转头。  

王同祖　春日杂兴  
迢迢清夜静无哗，月色千门噪乱鸦。  
坐久忽惊寒力重，不知残雪在梅花。  

王同祖　春日杂兴  
粉墙红杏半离披，春满人间花自知。  
幽鸟不言如有思，等闲飞上海棠枝。  

王同祖　春日杂兴  
轻寒漠漠雨霏霏，春院人闲半掩扉。  
风力不知多几许，出门只见杏花飞。  

王同祖　春日杂兴  
百花时节燕莺忙，书日如年懒课香。  
午枕梦回人悄悄，一声啼鸟傍斜阳。  

王同祖　春日杂兴  
清明过了柳花飞，帘外萋萋草正肥。  
唤起惜春情绪处，空山残月杜鹃啼。  

王同祖　春社  
廉纤雾雨四山昏，寂寂茅檐半掩门。  
客裹不知今日社，偶过野庙见分膰。  

王同祖　道间晚景  
断桥流水涵虚碧，远岸空山锁晚青。  
勒马为看溪畔景，森森古木暗长汀。  

王同祖　冬日金陵制幕书事  
督制堂常两重臣，驻师移府夹江滨。  
资粮扉屦多多办，更有舟车乞与邻。  

王同祖　冬日金陵制幕书事  
官军闻说定庐州，破虏功成一滴油。  
智勇功名付元凯，王三锡命到康侯。  

王同祖　冬日金陵制幕书事  
城中守将方投死，阵面将军已卖降。  
版筑纷纷成底事，那知靠后是长江。  

王同祖　冬日金陵制幕书事  
薄晚官军得胜归，家家户户挂旌旗。  
阵前纪律明於日，师入城来半不知。  

王同祖　冬日金陵制幕书事  
三五同寮出幕迟，公余终日意怡怡。  
归来又被梅花恼，拨冗铜彝插数枝。  

王同祖　独行  
终日长廓独自行，幻身未信一丝轻。  
自家心绪忡忡急，枉恨邻墙捣练声。  

王同祖　观锡宴宣劝  
中使传宣内裹来，辅臣拜饮九霞杯。  
君王万岁三边静，寿域先从塞北开。  

王同祖　观雨  
萧萧疏雨逐斜风，三两归鸦暮霭中。  
看到菊花无可看，一年秋事又成空。  

王同祖　观宰相早期  
五更三点内门开，御路传呼宰相来。  
天子未明思政理，退朝常是过辰牌。  

王同祖　寒夜  
匝地阴风黯淡天，怯寒时候只宜眠。  
毡裘羔酒非吾事，自碾新茶和雪煎。  

王同祖　寒夜  
风收云卷月当天，独立中庭思悄然。  
市井不知边塞事，呜呜鼓吹乐新年。  

王同祖　湖上  
湖头春水千丈碧，湖堤嫋柳不盈尺。  
唱歌女儿棹船回，惊起沙鸥对对立。  

王同祖　湖上  
长安三月又三日，绣毂狨鞍富贵家。  
笙鼓喧天兰棹隐，卖花声裹夕阳斜。  

王同祖　湖上  
偶出城来日未西，百花丛底草萋萋。  
游人过尽归来晚，行过苏公十里堤。  

王同祖　湖上早行  
钱塘门外买湖船，雾气冲云水接天。  
只有苏堤金线柳，半笼早日半笼烟。  

王同祖　寄新人  
忆君夜夜看灯花，暗数归期未到家。  
儿女团栾生计足，还知边塞走胡沙。  

王同祖　寄新人  
恰回午枕自华胥，忽得周郎一纸书。  
江上春风能几日，莫教门外柳萧疏。  

王同祖　郊行  
牧牛童子坐田头，摘草簪花两两讴。  
路绕青山山绕涧，残蝉夕照澹於秋。  

王同祖　郊行  
火云散尽晚风凉，曲涧流空草自长。  
蚕箔成丝秧贴水，数声布谷为谁忙。  

王同祖　京城元夕  
鼓吹喧喧月色新，天街灯火夜通晨。  
玉皇不赐传柑宴，散与千门万户春。  

王同祖　京口  
晚风来候过淮舟，闲上南徐多景楼。  
落日寒城伴荒草，江南人指是瓜洲。  

王同祖　郡圃观白莲  
翠盖亭亭映玉裳，临风{棹左换彳}彴暗飘香。  
六郎正被繁华困，不爱浓妆爱淡妆。  

王同祖　郡圃观白莲  
娇羞处子临妆后，淡净佳人出浴时。  
无语倚栏如有恨，生嫌别岸污舉脂。  

王同祖　郡圃观白莲  
掩书娇春歛恨深，莲包欲实又成空。  
都缘不肯为云雨，开落非关一夜风。  

王同祖　郡圃观白莲  
泰华根株本一同，何分白白与红红。  
半池只怕霜风倒，输与苍颜百丈松。  

王同祖　郡圃观白莲  
采菱人散夕阳收，冷落西溪风露头。  
飞入白鸥花一色，暗香来处月如钩。  

王同祖　庙山道中  
萧萧疏雨点孤蓬，舟子招呼语顺风。  
小麦青青春恰半，一犁江上看田翁。  

王同祖　明堂观礼杂咏十三首　车贺宿太庙  
金甲重矛两内臣，阶前对立气英英。  
巡更场内知谁问，听得传呼宰相名。  

王同祖　明堂观礼杂咏十三首　车驾回太庙  
瑞霭祥云傍晓开，九重法驾太宫回。  
一声静跸千官肃，卫士传呼御座来。  

王同祖　明堂观礼杂咏十三首　端门观习肆赦仪  
百官常服拱端门，丹凤衔书下九阍。  
宰相近前宣授了，齐班舞蹈谢君恩。  

王同祖　明堂观礼杂咏十三首　端门观习肆赦仪  
两边共幕护朱檐，中贵当头候卷帘。  
扶起金鸡争抢取，要教天表庶民瞻。  

王同祖　明堂观礼杂咏十三首　观景灵宫恭谢  
圣皇宗祀怀多福，恭回来看带花。  
柷敔笙镛齐合奏，举头更见日光华。  

王同祖　明堂观礼杂咏十三首　观景灵宫恭谢  
膳羞进彻静无哗，宰执斋宫坐赐花。  
不比常朝添覆奏，报来除目十余家。  

王同祖　明堂观礼杂咏十三首　和宁门观驾  
星斗中天夜向晨，寸云不点月华明。  
六飞过尽灯如昼，宫漏迟迟报五更。  

王同祖　明堂观礼杂咏十三首　回龙桥望驾  
回龙桥上望龙颜，毅采英英仰视难。  
须信吾皇自神武，何忧中国不尊安。  

王同祖　明堂观礼杂咏十三首　回龙桥望驾  
两行卫士锦宫袍，成岁声长彻九皋。  
过尽羽旄风细细，彩云不动御炉高。  

王同祖　明堂观礼杂咏十三首　内前  
青帷朱簴柳阴旁，玉磬金锺列两行。  
辇路旋添泥细细，鸡竿揭处瑞云黄。  

王同祖　明堂观礼杂咏十三首　尚书省观涖誓  
中辛{左日右氐}吉建斋坛，宰相前期誓百官。  
尊祖敬宗天子孝，仪文莫作等闲看。  

王同祖　明堂观礼杂咏十三首　肆赦  
九重夙夜畏天威，何事晴明一夕非。  
不放明堂大朝贺，尽抛坊乐独行归。  

王同祖　明堂观礼杂咏十三首　天街夜步  
风不停云月更清，千门绣幕笑歌声。  
御营巡检无拘束，走马天街夜达明。  

王同祖　内前  
两桁垂杨护九重，翠眉羞画旧隋宫。  
柔知似怕君恩重，低指朱栏舞晓风。  

王同祖　内前  
丽正门开晓色鲜，万丝绿柳御沟边。  
禁中恐中题红怨，不放涓流出内前。  

王同祖　秋闺  
西风昨夜到庭梧，晓看窗前一叶无。  
秋月照人眠不得，等闲拈弄绣工夫。  

王同祖　秋闺  
满目凄凉只自知，间将心事寄琴徽。  
无情梁上双双燕，带取秋光一半归。  

王同祖　秋闺  
入秋情思可曾忺，深琐朱扉怯卷帘。  
书几无人尘不扫，一钩蛛网挂牙签。  

王同祖　秋闺  
江南贾客去忘归，扑面边尘自在飞。  
想得那边寒较早，夜来密地翦征衣。  

王同祖　秋闺  
零露瀼瀼夜气浮，嫩寒差力五更头。  
邻鸡啼破交加梦，冷浸梧桐月一钩。  

王同祖　秋日金陵制幕书事  
幕府秋来事更多，夜深犹自拟诸窠。  
平安号火新来急，虏骑连宵已渡河。  

王同祖　秋日金陵制幕书事  
点尽官军点到民，三千新遣殿司兵。  
流移更讲关防策，预结强丁戍列营。  

王同祖　秋日金陵制幕书事  
哨马纷纷一水间，渡头分戍要防奸。  
可怜生计渔舟者，官给旗牌禁往还。  

王同祖　秋日金陵制幕书事  
元帅谦谦尽下情，麟堂垂晚更延宾。  
遇风尽是同舟客，肯把秦人视越人。  

王同祖　秋日金陵制幕书事  
明朝玉帐过江边，骑卒行营一日先。  
出得公庭天向夜，通宵又散起家钱。  

王同祖　时事感慨  
壮心如铁气填膺，万里中原尚虏尘。  
一枕西风两行泪，封疆谁是死绥人。  

王同祖　时事感慨  
羽书昨夜下长安，胡骑髒髒犯蜀关。  
愁杀闺中年少妇，朝朝空望戍夫还。  

王同祖　时事感慨  
襄州蹀血荆州乱，千里金汤狐兔凭。  
未定攀城关羽死，汉民何日见中兴。  

王同祖　时事感慨  
蜀又交侵淮又危，江湖风浪沸潢池。  
连朝云气浓於墨，想是英雄血战时。  

王同祖　霜风  
一夜霜风动地寒，塞垣火未报平安。  
嫦娥亦带伤心色，为照征人尚抱鞍。  

王同祖　送客  
千金难买是心知，谁遣相亲又语违。  
杨柳若和行客恨，不教飞絮扑春义。  

王同祖　送刘方石归昩江  
岁云暮矣始成行，珍重刘公半月程。  
四海干戈风物改，乱离时节别离轻。  

王同祖　送刘方石归昩江  
昨日新闻未忍听，忧时赢得鬓毛星。  
归休高卧西江上，祗恐川原草木腥。  

王同祖　岁晚即事  
砽砽穷年漫逐名，不知七日换新正。  
困人天气浓於酒，赖有梅花唤眼醒。  

王同祖　岁晚杂兴  
拨尽寒灰恨转添，不知片雪点疏帘。  
梅花帐冷炉烟歇，架上黄庭信手拈。  

王同祖　岁晚杂兴  
时势危棋局转低，丈夫有志意何为。  
优游输与田家乐，问看朝廷事不知。  

王同祖　岁晚杂兴  
雨雪霏霏岁又除，鲤庭目断数行书。  
销金帐下羊羔酒，便学粗人也不如。  

王同祖　太乙宫即事  
金殿重重画不开，盘窠苍柏两行栽。  
角门东畔瞻宸几，仙仗曾迎翠辇来。  

王同祖　太乙宫即事  
绿阴密处着危亭，佳气葱葱王武林。  
一片红尘飞不入，杜鹃啼处白云深。  

王同祖　题郑云谷梅窗  
匆匆岁月为谁忙，静倚梅窗到夕阳。  
老菊不知秋已去，晚风时送短篱香。  

王同祖　题郑云谷梅窗  
爱梅来访小春花，闲卧云房避俗哗。  
唤醒昏昏尘世梦，旋移石鼎煮新茶。  

王同祖　天津桥  
行阙千重锁暮烟，山如洛邑水如瀍。  
黄尘障断中原路，忍立桥头听杜鹃。  

王同祖　晚出升州门  
晚驱赢马出东城，过尽三岗路却平。  
村店夜深人语静，隔桥风递暗潮声。  

王同祖　晚登层楼  
西风吹和上层楼，千载兴亡逝水流。  
数点鸦归江浦晚，一声雁过塞垣秋。  

王同祖　晚秋  
世变无穷客恨长，栏干遍倚怕斜阳。  
满篱黄菊无心看，付与游蜂自在忙。  

王同祖　晚秋登楼  
独上危楼望落晖。昏鸦归处远烟微。  
湖光洗得秋容净，争奈江南雁又飞。  

王同祖　晚秋登楼  
读罢黄庭倦倚楼，乱云挟雨过湖头。  
年来无复登临思，闲捻黄花送暮秋。  

王同祖　午窗  
破千幽禽惊客梦，隔窗疏雨唤离愁。  
浮云行丧知何益，早悟庄周蝶梦休。  

王同祖　夏日金陵制幕即事  
五更三点造辕门，了却文书日欲昏。  
出入戴星吾岂禅，要须一饭不忘恩。  

王同祖　夏日金陵制幕即事  
早来留得气清明，吏振军书课日程。  
秉烛搀先书押了，闲欹凉枕数残更。  

王同祖　夏日金陵制幕即事  
荷花池畔竹凉床，一枕闲消夏日长。  
燎过水沉天正午，旋移小艇采莲房。  

王同祖　夏日金陵制幕即事  
幕府人才不在多，同寅难得是恭和。  
一堂宾主春风裹，剩有工夫到切磋。  

王同祖　夏日金陵制幕即事  
入夏边烽渐报安，不妨拄笏共观山。  
西风易把江涛涌，整暇规摹肯放闲。  

王同祖　小立  
小立危楼望眼遥，晚烟淡处见湖桥。  
梅花落尽寒犹力，留得东风候柳条。  

王同祖　严陵舟中  
万水千山霁色新，临风一苇捷於神。  
羊裘滩下休停棹，闻说狂奴解笑人。  

王同祖　夜步内门  
静夜孤灯人未眠，等闲行过内门前。  
一声唱彻连珠喏，珠月朱栏绿柳边。  

王同祖　夜坐  
独对寒灯客梦孤，数声征雁下平芜。  
古今多少难言事，笑指梅花解语无。  

王同祖　夜坐  
坐到中宵未忍眠，祗到身世两茫然。  
悲欢转眼俱陈迹，休对寒灯说旧年。  

王同祖　阴夕  
恰则晴明天又阴，霜风如剑二毛侵。  
淮城夜雪深多少，不见擒吴奏捷音。  

王同祖　与月船周君话别  
明日须知子遂行，一灯对语过三更。  
离魂已逐歌声断，清梦空随夜雨生。  

王同祖　与月船周君话别  
鸭炉雨冷夜窗寒，着尽冬衣尚怯惮。  
忽忆故人千里别，雁赍芳恨度扶栏。  

王同祖　雨意  
春愁如织雨如麻，倦倚吟窗拾落花。  
坐不忍眠心似醉，悠悠身世在天涯。  

王同祖　雨意  
噎噎重阴书不分，归鸦林裹认黄昏。  
人间春信知多少，但觉轻寒入梦魂。  

王同祖　元日  
一夜东风换斗杓，千门晓色雪初清。  
君王已奏平淮雅，犹自谦冲免会朝。  

王同祖　元日  
云集衣冠拜紫宸，榻前除目报来真。  
君恩先到宫门柳，占得人间第一春。  

王投　三学院  
精蓝本是真人宅，叠嶂今古释子山。  
绿树不妨丹鹤下，白云常伴老僧閒。  
无风木任秋蝉荫，积雨庭多石藓斑。  
儒客坐来除俗态，暮钟飞出望归还。  

王投　三学院  
三面松篁簇梵宫，当轩冷砌画屏风。  
游人试问空门理，云起青山鹤山笼。  

王煓　大涤洞  
轧轧篮舆松径间，晚风吹雨逼人寒。  
断崖蹲虎停云湿，一水飞蛟醉眼看。  
空翠万重藏绝景，夜光千丈浴神丹。  
青鞋布袜吾能办，未觉凡躯羽化难。  

王威　清音  
白云深处有清音，上接祥光古木森。  
不但濯缨兼濯足，直须一洗利名心。  

王惟正　霍岳庙  
耸峻叠寒翠，森森庙木秋。  
崇功封应圣，褒德镇中州。  
辅宋来御署，兴唐占上游。  
义旗初有力，未足答神休。  

王惟正　句  
云豩水云乡。  

王惟正　应祷诗留天圣观  
岭外归来者，曾为外计臣。  
无功能报国，抱疾亦忧民。  
乞雨祈诸庙，焚香祷众真。  
精诚达天地，滂霈果均匀。  

王洧　宝佑丙辰余奉漕檄经从得识九锁山面目咸淳乙丑岁除前五日以帅檄遵  
九锁山寒玉作围，红尘世事可曾知。  
峰回似觉前无路，身到因思旧有诗。  
云掩岩扉龙蛰冷，月明华表鹤归迟。  
梅花笑我真迂阔，踏雪重游腊尽时。  

王洧　湖山十景　段桥残雪  
望湖亭外半青山，跨水修梁影亦寒。  
待伴痕边分草色，鹤惊碎玉吸阑干。  

王洧　湖山十景　花港观鱼  
断汊惟余旧姓存，倚阑投饵说当年。  
沙鸥曾见园兴废，近日游人又玉泉。  

王洧　湖山十景　雷峰夕照  
塔影初收日色昏，隔墙人语近甘园。  
南山游遍分归路，半入钱唐半暗门。  

王洧　湖山十景　两峰插云  
浮图对立晓崔嵬，积翠浮空霁霭迷。  
试向凤凰山上望，南高天近北烟低。  

王洧　湖山十景　柳浪闻莺  
如簧巧啭最高枝，苑树青归万缕丝。  
玉辇不来春又老，声声诉与落花知。  

王洧　湖山十景　南屏晚钟  
涑水崖碑半绿苔，春游谁向此山来。  
晚烟深处蒲牢响，僧自城中应供回。  

王洧　湖山十景　平湖秋月  
万顷寒光一席铺，冰轮行处片云无。  
鹫峰遥度西风冷，桂子纷纷点玉壶。  

王洧　湖山十景　黮院风荷  
避暑人归自冷泉，步头云锦晚凉天。  
爱渠香阵随人远，行过高桥旋买船。  

王洧　湖山十景　三潭印月  
塔边分占宿湖船，宝鉴开卾水接天。  
横玉叫云何处起，波心惊觉老龙眠。  

王洧　湖山十景　苏堤春晓  
孤山落月趁痚钟，画舫参差柳岸风。  
鸾梦初醒人未起，金鸦飞上五云东。  

王洧　清溪周高士芝房  
清溪贤好客，天付此芝房。  
花竹四时景，轩窗几处堂。  
云閒侵袂湿，泉冷带丹香。  
曲水亭尤好，何时共禊觞。  

王葦　面万湖  
台下弥漫百万湖，丛生{上艹下佳}苇伴菰蒲。  
自从围作民田后，每遇凶年一物无。  

王葦　面万湖  
农人今岁不施功，浸撒田中谷自丰。  
极目黄云无际限，只将晴色望天公。  

王渭卿　凤凰台  
江山还似六朝时，老尽梧桐凤不知。  
保大空存前殿佛，元嘉已没旧廊碑。  
几年何德之衰也，曷日览辉而下之。  
不见长安豪杰恨，诸公忍读谪仙诗。  

王文卿　句  
红尘富贵无心恋，紫府真仙有志攀。  

王文卿　句  
报国有谁能仗节，升天由此可无梯。  

王文卿　麻姑坛  
漉酒巾笼五岳冠，懒攜琴鹤上朝端。  
丹房昼睡烟霞暖，紫府夜归星斗寒。  
诗就几教山鬼泣，剑灵那许俗人看。  
麻姑报道桑田变，一曲仙棋尚未残。  

王文卿　题棺木  
我身是假，松板非真。  
牢笼俗眼，跳出红尘。  

王文卿　逍遥峰  
从汉仙峰一柱清，晴春登览四山明。  
祥云昼护神光现，瑞月宵临法乐鸣。  
华子冈头灵运赋，七星杉下蔡经盟。  
慨思今古无穷事，那得逍遥自在情。  

王文卿　以二十八字为吾婿他日嘱仲和书付梅隐袁庭植  
吾法元来不妄傅，信知道法妙玄玄。  
君家自是神仙种，管取儿孙代代贤。  

王文孙　和答刘習之见赠  
先天奥学果何傅，造化机缄存阖陃。  
精微惝恍入神范，天地谓可俄而测。  
奥从二画抉秘蕴，乾元庶物因首出。  
阳推阴荡六子成，致用坎离为月日。  
天人相与妙难诘，斯道岂容秦火息。  
九家分派流愈远，纬纤纷纷非所及。  
韦编三绝系圣经，微言尚切明作述。  
我生苦晚心好古，谩索图书考龟策。  
浩如烟海无津涯，自哂蓬心窥至赜。  
众言淆乱折以理，是非安敢决诸臆。  
吉凶前定信可推，人事堪怜空役役。  
优游姑乐环中趣，默参经世用皇极。  
较量得失心自知，议论无用形于笔。  
观君气宇元静定，何虑不优入圣阈。  
不鄙谓予可相友，愿凿浑沌以报德。  

王闻诗　宣化堂  
圣主瑞居念远民，尽将休戚寄斯文。  
时来宣化堂中坐，应念田中正苦辛。  

王汶　寄葛元成  
子规啼不歇，君向越山听。  
既已痚吟伴，谁当共酒瓶。  
松花全是粉，柳絮半为萍。  
自笑无生计，閒笺相鹤经。  

王汶　寄韩涧泉三首  
达人贵适己，脱屣离王庭。  
袖此转物手，悦我违俗醒。  
睆彼岐山鸟，扬光来青冥。  
岂其览德辉，而肯啄腐腥。  
翻云吐嘉音，濯露洁修翎。  
纷纷世网密，何由觌尔形。  

王汶　寄韩涧泉三首  
在困多促促，长怀特栖者。  
崔嵬玉山岑，今谁秣余马。  
朝随涧云浮，暮逐涧泉泻。  
光仪俨神交，晤言寄心写。  
食鱼不知肥，采菊不盈把。  
愿垂白日影，照我蔀屋下。  

王汶　寄韩涧泉三首  
浮荣安可搴，高蹈何恨早。  
处则为远志，出则为小草。  
修名随风翔，嘉遯若龙矫。  
栖迟二十年，匣此不世宾。  
灏露团红兰，凉吹发清昊。  
因知吐芳讯，慰我夙昔抱。  

王汶　水心先生墓下作  
排云止殊庭，备物俨神道。  
含酸步逶迤，积疹思遐漂。  
乘风来帝旁，驾说落穷岛。  
百圣集会期，万化资斧藻。  
瞻前凤漂漂，顾后龙矫矫。  
宝璐列中华，韶音被夷獠。  
肃肃阙里墙，萋萋墓林草。  
谁尸两楹梦，而复悲一老。  
曩余稚养蒙，今日幸茹蓼。  
超然欲径陈，窅尔竟虚抱。  
育德德何成，果行行何造。  
沔彼江海流，不纳此行潦。  
青松露珠团，怪石紫烟绕。  
千年万年垂，封树等穹昊。  

王汶　送应显夫之上饶  
细雨杏花斑，飞飞燕子还。  
人随烟棹去，门对钓矶閒。  
晓月偏惊梦，春云不离山。  
定知多好句，音问盍相关。  

王汶　有怀蔡贯之子与  
相看计尽非，息影更何疑。  
几日雁初过，一冬寒较迟。  
竹宜和雪看，梅好带花移。  
只此清贫趣，知心者是谁。  

王渥　第一山  
亭耸东南第一山，登临身在白云间。  
市楼斜日红高下，客艇轻波绿往还。  
舆地望中成异境，将军阃外亦胡颜。  

王午　游王官谷  
耐辱幽人不愿名，一丘一壑遂高情。  
门前流水无冬夏，想见先生到骨清。  

王西涧　句  
古木鸦衔楮，空山人采茶。  

王希旦　送蓝峰赴南泉教  
君去清源第一州，鱠鱼沽酒有人留。  
泉山紫帽登临处，还有高人寄我不。  

王希淮　送子应梅入太学  
璧流天下士，取友戒荒嬉。  
家国关身重，乡园得梦迟。  
子行虽不恶，我老自堪疑。  
莫似辽东鹤，悠悠不可期。  

王希吕　本觉寺三过堂  
门外惊风吹细沙，入门水气湛清华。  
呼童试向林间看，岩桂应开第二花。  

王希吕　湖山十咏  
瑟瑟轻冰拆御沟，沟边柳色弄春柔。  
数声啼鸟破幽梦，断送西湖寻旧游。  

王希吕　湖山十咏  
石罅微泉咽浅沙，沙头细草换年华。  
疏篱酒旆管春事，倚马短檐梅著花。  

王希吕　湖山十咏  
山南山北异阴晴，雨脚垂垂日脚明。  
落尽桃花春事退，柔桑深处一鸠鸣。  

王希吕　湖山十咏  
冥冥细雨不成泥，十里平沙快马蹄。  
总为好山牵醉眼，不知纵辔过西溪。  

王希吕　湖山十咏  
雨挟东风作嫩寒，短墙围水柳藏烟。  
游人不出西湖静，白鹭飞来在画船。  

王希吕　湖山十咏  
雨后桃花脱瘦红，钩窗平揖竹閒风。  
文书满案不经意，心在西湖山水中。  

王希吕　湖山十咏  
山光拥翠落杯中，水色天容上下同。  
身入蓬山人不悟，碧桃无数倚春风。  

王希吕　湖山十咏  
露葵抱蕊未全开，翠竹阴凉蔽绿苔。  
贪看青林飞白鸟，丁丁啄木又惊回。  

王希吕　湖山十咏  
荷花过眼作鲜妍，小艇初疑久自便。  
日日孤山山下路，红菱白藕不论钱。  

王希吕　湖山十咏  
窗外平畴交无风，豆花成实谷苗丰。  
向来河朔经行地，尽在江南烟雨中。  

王希吕　句  
燕居九见岁华周，晚得湖湘斗大州。  

王希吕　学士院入直赋景物二首  
玉堂昼永暑风微，蔌蔌飞花落小池。  
徒倚幽栏凭问讯，夏莺飞出万年枝。  

王希吕　学士院入直赋景物二首  
小池倒影弄余辉，照耀虚檐极出奇。  
木杪不鸣风力软，闯萍翻藻有鱼嬉。  

王晞韩　和方廷实见赠  
谁怜定远不生还，驿骑翩翩出汉关。  
未肯西风回马首，要传飞檄过千山。  

王晞鸿　句  
峡覆琵琶弯水带，山歌毡帽送江声。  
红尘紫陌江声外，绿嶂青岚书几间。  

王晳　句  
西风晴日过姑苏，左瞰松江右太湖。  

王晳　句  
当利江头最僻州，怀人惟是数登楼。  

王晳　送程给事知越州  
冰颜黑发未应衰，巨舰高旌使府威。  
琐闼领藩承嘏去，绣衣过郡买臣归。  
湖山胜迹吟毫健，风月良辰宴斝飞。  
金榜弟兄同舍长，老年相别重依依。  

王仙客　真妃小娘小庙  
当日孤贞不可穷，邦人千载仰其功。  
而今汉上多游妇。谁继巍巍烈女风。  

王先莘　幽居  
斗室依山曲，如巢伴鹤栖。  
风鸣窗纸破，雨湿爨烟低。  
古致岩松外，秋声野竹西。  
潺湲听涧响，流不出横溪。  

王显世　乌驻道中  
蹲鸱用事谢黄独，木奴弄色陵乌椑。  
落日人行桑柘里，西风雁过稻粱时。  
故山秋晚正如此，游子天寒何所之。  
一笑沙禽忽惊去，水边的皪早横枝。  

王献臣　澄虚阁  
此地留仙灶，仙人去何早，  
一粒药初成，空山绝灵草。  
灶傍五色土，令人百病好。  
况复饵丹人，朱颜几时老。  

王献臣　寂光寺  
霸业何劳问废兴，前人楼阁后人登。  
海山有籍归真主。云物无情属野僧。  
饮鹿澄潭环细浪，啼猿拱木网寒藤。  
纷华不见旧时事。惟有禅龛空报澄。  

王献臣　麻姑坛  
我佩绿绮琴，独上麻姑坛。  
七弦试拂拭，一天星斗寒。  
仙子为我来，降语五云端。  
世人知音少，君今休要弹。  

王献臣　泗州山  
大石小石皆罗列，造化安排非人设。  
覆者如轩深者洞，方者如屏平者席。  
可以安尊罍，可以横琴瑟。  
天边乌兔眼前飞，海上波澜掌中白。  

王献臣　天开岩  
觉皇普照黄金宅，西有峰峦插空碧。  
地灵不放幽境开，都把云萝锁顽石。  

王相　吉祥草  
得名良不恶，萧洒在山房。  
生意无休息，存心固久长。  
风霜徒自老，蜂蝶为谁忙。  
岁晚何人问，山空暮雨荒。  

王象祖　诗一首  
皋夔周公佐中古，萧曹房杜兴汉唐。  
因时因事修治效，不谈道学亦何妨。  

王晓　送鹿伯可致仕归天台兼简致政龙学给事吴明可丈  
握兰肯受二毛侵，高节须知映古今。  
烟阁云台辞帝阙，风裘雪帽返家林。  
殿庭不待新鸣玉，里舍聊挥旧赐金。  
猿鹤不须惊与怨，道人轩冕本无心。  

王孝严　舫斋  
我本湖漘一漫郎，生来住处波茫茫。  
时寻画舸破烟水，菰蒲满路荷花香。  
一川窈窕诧红蓼，两岸芦苇明秋霜。  
船头鸥鸟日来往，溪上风月相迎将。  
一行作吏便相失，合眼灵运春池塘。  
纷纷雁鹜实可厌，纸尾姓字随低昂。  
簿书终是俗人甚，江湖到了难相忘。  
公余赖有数椽在，疏棂两行如船装。  
不知风波世路险，稳著万斛随风樯。  
人生短篷何日近，向来苕霅今括苍。  
江山转柁千万里，故人两地遥相望。  
谁能为我幻竹叶，顷刻泛宅归沧浪。  
只凭平生气湖海，随所寓处为艅艎。  
夜寒满载明月窗，北风打头人不忙。  
动来况自不如静，悔吝不到虚舟傍。  
胸襟五湖与三江，是中莫测谁望洋。  
直须唤取李郭辈，相与共泛无何乡。  

王孝严　石门洞  
天下洞天三十六，玄鹤洞天一仙谷。  
两山对峙一如门，深崖百丈垂飞瀑。  
青牛往矣不复见，白云空锁故山麓。  
奇哉胜地得人胜，至今俗客来忘俗。  
向来我实劳梦想，一旦登临快心目。  
寻师访道语未罢，扶藜上朝玄水渌。  
九天云绽漏{上雨下鲜}雨，一沼波翻溅琼玉。  
亭高喷雪逼人寒，地冷风霜满空蔌。  
老龙底事不知倦，雷泽千年无断续。  
必是分潢天上来，便欲穷源驾黄鹄。  
康乐曾登最高处，谪仙几向岩前宿。  
壁间禅压已有诗，想见思泉倾万斛。  
安得前人不道句，更与羲仙醉时读。  
千峰如峡苍波束，二十四滩犹箭速。  
转头溪风一棹寒，但效双凫到山曲。  

王信　第一山  
禺迹茫茫万里天，望中皆我旧山川。  
谁将淮水分南北，直到幽燕始是边。  

王信　飞瀑  
闻道东阳水乐亭，一经坡句万年声。  
我来石洞得飞瀑，谁赋新诗留美名。  
平地有雷鸣不断，半天无雨势如倾。  
欲知山水醉翁意，且请主人迟酒行。  

王信　句  
托名庾公何区区，天造地设非关渠。  

王信　题椿桂堂  
乡与子直游胶庠，是时子明居侍旁。  
友于学问相激昂，声华日驰翰墨场。  
仲氏一第如探囊，伯氏随即凌云翔，  
已快雁塔书雁行。君家余庆未易量，  
二龙三凤同呈祥。一门竞爽如圭璋，  
前后继踵名相望。夥为十佛经中光。  
联翩不羡金华堂，会稽何独夸诸黄。  
世言燕山窦十郎，一枝椿老五桂芳，  
君今取此名其堂。荐绅荣之富篇章，  
几与窦氏争颉颃。吾家亦颇推吾乡，  
自从仲父阦天荒，五登科第于太常，  
枝分派别各一房，敢与君家相比方。  
夫人更喜寿且康，岁时罗列称寿觞。  
彩衣青紫交焜煌，人生至乐见未尝。  
源深允矣流必长，孙枝更接秋风香。  

王信　题石洞书院  
不到兹山又十秋，欲题名字记重游。  
转头前日梦相似，拭目诸公墨尚留。  
俗里尘埃随酒却，淡中生活为诗愁。  
晚来得趣无人解，一鸟不鸣山更幽。  

王信　咏扬州后土祠琼花  
爱奇造物剪琼瑰，为镇灵祠特地栽。  
事纪扬州千古胜，名传天下万花魁。  
何人斫却依然在，是处移将不肯开。  
谩说八仙模样似，八仙那得有香来。  

王休　过董叔达故居  
短石拂荒阡，诵君孝行全。  
甘泉潜易地，至德上通天。  
明诏再三下，承欢八十年。  
草堂遗址在，溪水绕涓涓。  

王休　游普济寺  
排险凌空入磴斜，参差金碧倚烟霞。  
一山门里分三刹，万柳湖边带几家。  
世人无人吞粟棘，国中有佛吐莲花。  
凭栏凝望遥天表，数点青山似乱鸦。  

王旭　止善堂  
人心若江河，昼夜无停流。  
东流未到海，滔滔讵能休。  
又如远游客，终年寄他州。  
不知归其家，岁暮何所投。  
水流上沧海，人行止故丘。  
而况寰宇中，事物纷相酬。  
人欲盛其炽，天理微以幽。  
瞬息变化间，肝胆生戈矛。  
苟不知所止，定心终无由。  
所止非至善，此心犹可忧。  
卓哉陈使君，立志希前修。  
名堂以止善，善外俱无求。  
我德自此明，新民功亦优。  
还应有馀庆，永为斯堂留。  
不愧大学篇，芳尘映千秋。  

王学　谢刘本玉先生惠簟  
南朝笛竹蕲为良，织成文簟琉璃黄。  
旧物正尔冷如铁，此君无奈寒如霜。  
山斋溽暑正六月，野人清梦迷三湘。  
卷舒随分且藏节，作诗为报刘中央。  

王学可　洞霄宫  
天柱峰高万壑分，故留九锁限尘棼。  
泉飞窗牖长为雨，日上冈峦半是云。  
洞擘阴崖通远岫，石生暗晕作奇纹。  
圣朝每为民祈福，绝笈求仙汉代君。  

王学可　洞霄宫  
历遍江湖几万重，岂期方到洞霄中。  
山翻九锁天分山，洞彻三茅地透东。  
夭矫龙蛇幢节影，晶荧日月御香风。  
茫茫世上寻云汉，何必仙宫胜此宫。  

王学可　石梁和韵  
天巧何年路，千峰乱入云。  
瀑飞双涧合，崖断一桥分。  
树色春犹冻，猿声夜或闻。  
灵踪如可见，煮茗共炉熏。  

王学可　题苏端明书乳泉赋后  
苏公时闻道，文章乃其戏。  
乳泉出重海，作赋聊记异。  
玉池咽中夜，挈瓶非小智。  
气者水之生，此语可深味。  

王亚夫　题苏子瞻书夫天庆观乳泉赋帖  
苏公早闻道，文章乃其戏。  
乳泉出重海，作赋聊记异。  
玉池咽中夜，挈瓶非小智。  
气者水之生，此语可深味。  

王淹　次韵文夫兄病目新起  
胸中眸子坦何疑，不见妖蟱叹月诗。  
牛背神光元我在，虎头墨妙敢吾欺。  
竞看投杖行成矩，会起弯弨满中规。  
可惜平生忧国泪，眼明犹及见清时。  

王淹　寄蒋季庄  
桃花水起问行舟，时不能留迹自留。  
何有声名呼子慎，傥能饥渴念之罘。  
前车或和中涂废，古井难持短绠求。  
闻说下帷书已就，愿从繁露识春秋。  

王淹　寄仲子  
汝生十七年，不离父母膝。  
抗言求自试，立意坚且必。  
父母不汝拒，汝志诚少匹。  
束书下扁舟，挂席飞鸟疾。  
书来报善达，授馆亦云佚。  
进修不多言，祝汝慎非一。  

王淹　秋浦见陆次川会其有广德之役同游齐山而别既归以诗寄之  
我车疾驱无停辀，君马既秣犹少留。  
客怀那更见行色，胜地不能成纵游。  
君去我愁归路远，黄叶霜风山意晚。  
几时云外有音来，早送文书遮病眼。  

王淹　吾兄文夫宦游天台余将官於江左不胜感离之情用韦苏州那知风雨夜复  
秋风一夕来，木落江水波。  
相将雁南翔，奈有孤飞何。  
四海兄弟少，百年离别多。  
傥坚归来心，富贵尔则那。  

王淹　吾兄文夫宦游天台余将官於江左不胜感离之情用韦苏州那知风雨夜复  
送君南浦上，风烟惨前知。  
当时长江水，已与沧溟期。  
海经远山外，人在高楼时。  
潮来君莫忘，中有清泪滋。  

王淹　吾兄文夫宦游天台余将官於江左不胜感离之情用韦苏州那知风雨夜复  
我家尺五天，行人指城东。  
老槐阅世故，高荫自清风。  
叵量陵谷变，犹叹斤斧空。  
故国岂乔木，遂应人与同。  

王淹　吾兄文夫宦游天台余将官於江左不胜感离之情用韦苏州那知风雨夜复  
先人昔营菟，嵩少买别墅。  
后生久逸乐，稍识田家苦。  
平生十具牛。独立方寸土。  
至今龙门滩，犹梦秋夜雨。  

王淹　吾僀　文夫宦游天台余将官於江左不胜感离之情用韦苏州那知风雨夜复  
雨叶收馀音，寒虫怨遥夜。  
向来十年灯，致论秦屡借。  
白头错料事，抱璞晞世价。  
出门已绝倒，一字不堪藉。  

王淹　吾兄文夫宦游天台余将官於江左不胜感离之情用韦苏州那知风雨夜复  
母慈怀远音，积雨人未复。  
朝来鸟鹊喜　　门外书一幅。  
小邦王事繁，夜食忘归沐。  
何处望飞凫，山中酒初熟。  

王淹　吾兄文夫宦游天台余将官於江左不胜感离之情用韦苏州那知风雨夜复  
安道乐东山，少游志乡里。  
二龙各同渊，屈信有彼此。  
何年金华客，异世赤松子。  
此谋非人决，头颅当自揣。  
　王淹　吾兄文夫宦游天台余将官於江左不胜感离之情用韦苏州那知风雨夜复  
膏以明自销，翟以文故翳。  
两苏事业远，卒与忧患对。  
夕阳西州道，江海怆馀悔。  
九折更徐驱，前有覆轨在。  

王淹　吾兄文夫宦游天台余将官於江左不胜感离之情用韦苏州那知风雨夜复  
田园久芜没，何适为故乡。  
眷兹南阳阡，松柏日苍苍。  
但根云边茅，无地安藜床。  
采蕨饮江水，此人那得忘。  

王淹　吾兄文夫宦游天台余将官於江左不胜感离之情用韦苏州那知风雨夜复  
小草有远志，大樗可长年。  
山林自相许，风雨堪独眠。  
稍须三径资，莫问五湖船。  
从今坐右铭，可刻招隐篇。  

王淹　五言二首  
一雨日夜零，阶前草更青。  
西风忽萧飒，残月照空庭。  

王淹　五言二首  
钟鼎山林事，都庐一梦中。  
观音门里去，叶叶响悲风。  

王延禧　制胜楼  
夔子城新筑，长江便作壕。  
欲兼诸面敌，故起北楼高。  
即旧基仍峻，因时力不劳。  
青天才咫尺，翠壁似周遭。  
近照东西瀼，遥分上下牢。  
百蛮归指掌，三峡见秋毫。  
帝道方无外，星威到不毛。  
三钩闲夜锁，八阵纵春遨。  
守土惭非称，提兵亦缪叨。  
经营皆使指，备豫本戎韬。  
功乏为山助，名加制胜褒。  
登临欲吟咤，深愧杜陵豪。  

王炎　白头吟  
青丝织作双鸳鸯，紫丝绣成双凤凰。  
在家不敢窥屏著，心愿出门逐夫婿。  
琴中解道人心事，不辞半夜将身去。  
君亲涤器妾当垆，岂料赋成天上知。  
临邛旧事不记省，千金多买青蛾眉。  
嫁时衣裳今尚在，妾貌未衰君意改。  
当时去家恨太迟，今日思家翻自悔。  
玉环既断不复连，青铜既破不复圆。  
古来往人多薄命，不见鸾胶能续弦。  
但愿新人同燕婉，桃花长春月长满。  

王炎　丙午中秋夜  
玉斧经年不暂閒，修成今夜月团贺。  
老蟾是处光皆满。飞鹊如予意未安。  
免与朋侪争翰墨，聊呼儿女具杯盘。  
饮酣尚起飘然兴，欲访群仙到广寒。  

王炎　丙子重阳日有感  
南山林叶赤，北山木叶黄。  
秋色日夜变，白露将为霜。  
玄鸟去已久，候雁方南翔。  
携壶登高侣，满手萸菊香。  
佳节不可负，而我病在床。  
人老自多病，何为苦悲伤。  
去年重阳日，贵孙在我旁。  
知我爱敬客，拱立传壶觞。  
十五未冠巾，总角颀而长。  
望其有成立，门户生辉光。  
前楼千卷书，可以识义方。  
南亩千斛谷，可以充积仓。  
一旦舍我去，冰炭交中肠。  
万物皆有尽，死生理之常。  
修短百的间，何必论彭殇。  
岂不自开释，念之终难忘。  
长歌意无尽，歌罢还凄凉。  
悲风扣林木，为我号清商。  

王炎　病起  
羸躯方伏枕，冻骨倍加绵。  
自觉脾为约，医言脉太玄。  
不禁腰痛楚，仍苦膝拘挛。  
搔抑方能定，扶持仅可前。  
縜袍藏被底，炽炭倚炉边。  
衰谢诚宜尔，风寒实使然。  
迍邅虽有数，调护不无愆。  
初日忧难疗，兼旬幸稍痊。  
是身无实相，何术保余年。  
不死方成佛，长生乃是仙。  
阖棺宁再起，拔宅谩虚传。  
力岂能加命，人终不胜天。  
灾生虽或免，算尽必难延。  
只合情无滞，毋为疾所缠。  
穷通皆行运，逆顺但随缘。  
南亩无千斛，西山有数椽。  
饥当量腹食，困则曲肱眠。  
此乐人知少，浮休永息肩。  

王炎　病中即事三首  
附火肤革燥，远火寒惨惨。  
坐卧置汤婆，稍觉两足暖。  
抓搔不停手，苛痒殊未减。  
饮食固多忌，所幸能强饭。  
客至不出迎，予非敢疏懒。  

王炎　病中即事三首  
块坐小窗下，檐牙乌鹊语。  
飞飞去复去，绕树鸣不已。  
料汝必不误，顾我亦何喜。  
恐有行人来，未知谁氏子。  

王炎　病中即事三首  
浃旬不见日，冻云塞天宇。  
儿童相与言，雪意恐未已。  
一月见三白，为瑞亦足矣。  
老夫固畏寒，贫者忧冻死。  
六出乱飞花，不如晴可喜。  

王炎　病中书怀  
鹤骨鸡肤不耐寒，那堪癣疥更斑斓。  
开年惨淡阴兼雨，终日抓搔寝不安。  
未可给扶亲几杖，岂能见客摄衣冠。  
人言剥复相更代，频把韦编反对观。  

王炎　病中书怀  
秦望山光翠欲流，荷花落尽鉴湖秋。  
不堪衰病归心切，难为湖山更少留。  

王炎　病中恕子投劾同归  
萧萧华发更何为，元是穷乡一布衣。  
同产弟兄谁见在，余生父子独相依。  
我缘多病念家切，汝为爱亲投劾归。  
出处不齐难逆定，时来还自刺天飞。  

王炎　薄薄酒  
薄酒可成礼，何必饮上尊。  
丑妇可成室，何必求丽人。  
人生有欲皆求得，谁能有得终无失。  
多藏未免诲穿窬，厚味亦能生痬。  
疾。青鞋缓步可当车，  
不用驷马黄金覊。茅檐之下庇风雨，  
不用丹碧文榱题。縜袍布衾亦自暖，  
不用狐裘蒙锦衣。菜羹脱粟亦自饱，  
不用五鼎羞鲜肥。月盈不偿阙，  
物盛必有衰。逐客可相亦可夷，  
饿隶为王又为菹。欲从意满神所忌，  
吉凶反覆相乘除。吾闻猩猩骂人非不智，  
以醉就禽犹惜屦。鼋鼍窟穴深更深，  
卒为人得由贪饵。古来达识照其几，  
外物视之双弊屣。于陵辞聘宁灌畦，  
御寇辞粟宁忍饥。逃荣无辱二疏去，  
今是昨非陶令归。请君莫嫌薄酒薄，  
瓦瓮匏尊任斟酌。请君莫嫌丑妇丑，  
荆钗布襦与偕老。天宽地大得自由，  
如此足矣何多求。  

王炎　陈推官幽居十咏　林下避暑  
灌木樛枝密叶，南风细细无声。  
不用蒲葵到手，个中六月秋清。  

王炎　陈推官幽居十咏　彭蠡归舟  
三老樯边尔汝，颇疑居士知津。  
赖有白鸥无恙，肯来迎棹相亲。  

王炎　陈推官幽居十咏　山堂旷望  
俗物令人眼白，钩帘领略湖山。  
袖手倚楹独立，孤鸿灭没人间。  

王炎　陈推官幽居十咏　松径閒步  
两行松盖遮护，下有苍苔地衣。  
试我青鞋布袜，支筇却立忘归。  

王炎　陈推官幽居十咏　溪上赋诗  
阅遍岸花汀草，捻髭危坐渔矶。  
一笑冥搜得句，溪山争吐光辉。  

王炎　陈推官幽居十咏　星湾晚钓  
割据一湾风月，棹行冲破青苹。  
未有霜鳞贯柳，注心不在垂纶。  

王炎　陈推官幽居十咏　雪中访隐  
寒气侵凌鹤氅，苍头急打柴门。  
鹊抱冰枝欲语，山人喜色春温。  

王炎　陈推官幽居十咏　雨后观瀑  
银汉倒倾波浪，玉龙怒挟雷霆。  
雨后遥看更好，斩新泉白山青。  

王炎　陈推官幽居十咏　载酒寻梅  
幽花信美如玉，不愿游人见知。  
唤取曲生同载，为春物色南枝。  

王炎　陈推官幽居十咏　重湖泛月  
四顾水光无际，自操一叶轻舟。  
天阔冰轮欲堕，短桡犹在中流。  

王炎　陈宰生日  
花枝点缀深浅红，溪山二月春融融。  
琴堂清晓气葱郁，蹑凫此日来仙翁。  
姓名已久书绛阙，骨相元自居纱笼。  
君王厚下为保障，郎宿垂光临一同。  
两行吏立薄冰上，四境人行明镜中。  
三年妙手巧制锦，藉甚治声闻九重。  
桃李阴边共歌舞，劝君饮尽玻璃钟。  
着鞭由此登要路，推毂岂必由诸公。  
未教曳履侍文石，亦合峨豸乘花驄。  
中堂朱绂映采服，瑶池无日无春风。  
摩挲铜狄阅人世，何止他年方两瞳。  

王炎　陈张甘三道士和篇继至用元韵并谢之  
疑有幽人是少微，支筇特地叩岩扉。  
清风度竹邀人住，暗水浮花送客归。  
鹤在青田违毕弋，琴号白雪绕纹徽。  
明朝回首云山隔，扑扑红尘又满衣。  

王炎　呈游大冶  
昔在桃溪少壮时，而今衰飒鬓成丝。  
悲欢三十年中事，付与寒窗酒一鸱。  

王炎　池边梅花一株盛开  
天外青鸾不复归，萧萧短发日成丝。  
寒梅不管人憔悴，故著新花满旧枝。  

王炎　池边梅花一株盛开  
老来裘褐怯风吹，难傍花边把一卮。  
嚼蕊嗅香清兴在，尚呵冻笔欲题诗。  

王炎　酬白云张道士惠诗  
不但学仙仍学诗，年来古锦富珠玑。  
却疑汗漫骑鲸李，误向天台访子微。  

王炎　酬陈叔裕四首  
扣关倒屣略从容，惊见文章豹管中。  
水阔山遥俱倦客，花明柳暗又东风。  
锦囊收拾语皆好，黄卷沉潜经可穷。  
会看卧龙腾踏去，知贤吾或似庞翁。  

王炎　酬陈叔裕四首  
花枝破蕾作轻红，渐有春愁入眼中。  
傥可登楼销暇日，幸无举扇障西风。  
朱弦自奏难谐俗，白璧深藏莫丑穷。  
樽酒论文期款曲，骊驹催客陋江翁。  

王炎　酬陈叔裕四首  
未能筑室隐墙东，偶尔书名宦牒中。  
罗雀门空无俗物，骑鲸客至有仙风。  
刀头虽折故乡远，锥末不营生理穷。  
意欲挽君来酒国，接{上四下离}倒著任山翁。  

王炎　酬陈叔裕四首  
天台远在浙江东，景物应曾到梦中。  
但有锦囊盛白雪，苦无罗袜舞回风。  
闭门花鸟春心薄，隐几诗书日力穷。  
益友琢磨吾岂敢，西邻仙吏有诗翁。  

王炎　酬李秀才  
系马松根倦欲休，入门解逅得诗流。  
暑天客里难行路，莫雨山间便觉秋。  
共对青灯谭世事，惜无斗酒破牢愁。  
黄花可摘吾当返，肯过桃溪一醉不。  

王炎　酬俞子清侍郎惠画韵  
笔端元有画中诗，写出三浯一段奇。  
追忆旧游如昨日，舣舟细看中兴碑。  

王炎　酬俞子清侍郎惠画韵  
一去星沙二十年，梦魂时到橘洲边。  
从今不起南征念，移得湘山在目前。  

王炎　出城  
郊原雨过草萋萋，桑枯阴浓麦穗低。  
春色难留人易老，落花风里杜鹃啼。  

王炎　出郭视田讼三绝  
拨置文书小据鞍，举头历历见青山。  
老农指点黄云好，为驻双凫一解颜。  

王炎　出郭视田讼三绝  
木末鹧鸪相应鸣，路危笑我不能行。  
湖光浅绿山谷碧，颇觉心清境亦清。  

王炎　出郭视田讼三绝  
草生弃地没牛深，岂是膏腴亩一金。  
野老双蓬俱半脱，尚凭蜗角起争心。  

王炎　出郊书怀  
扁舟蓑笠寄平生，元是江湖一白丁。  
偶着青衫持手版，懒占黄色上天庭。  
正须第事问三尺，未暇对人谈六经。  
啼鸟数声春事了，故乡回首几长亭。  

王炎　出塞曲  
羽檄走边遽，虎符出精兵。  
壮士卷甲起，骨肉送之行。  
击筑歌易悲，挈榼酒更倾。  
关山杀气缠，寒日无昌明。  
箭落紫塞鵰，马裂黄河冰。  
岂畏虏骑多，只忧将权轻。  
阃外不中制，一贤当长城。  
鼓行渡沙碛，愿勒燕然铭。  

王炎　出游郊外七绝  
漠漠野田新水生，花枝一笑欲倾城。  
孤村曲坞皆春色，信有东风不世情。  

王炎　出游郊外七绝  
幽鸟共歌春意好，閒花巧笑富愁多。  
酒徒诗社俱疏隔，如此东郊景物何。  

王炎　出游郊外七绝  
闭户不知春色佳，柳梢欲暗可藏鸦。  
鸭头新绿齐腰水，女颊轻红刺眼花。  

王炎　出游郊外七绝  
道上东风掠面轻，一犁雨足得新晴。  
草头蛱蝶自由舞，林下鶌鵃相对鸣。  

王炎　出游郊外七绝  
孤烟近见数椽屋，急水时行独木桥。  
入眼异乡风景别，修眉一抹暮山遥。  

王炎　出游郊外七绝  
快马駸駸穿野径，春风处处见山花。  
不须举首看回雁，家在南头天一涯。  

王炎　出游郊外七绝  
云昏山色收图画，雨过泉声杂管弦。  
马上得晴春满眼，好花迎客亦嫣然。  

王炎　初春苦寒久不到双溪成长句书怀  
老去颇多病，苦寒摧折之。  
袍茧非不温，不能护清羸。  
蒲团稳附火，蓄缩如冻龟。  
西山有桃李，借问惟枯枝。  
好花何时开，仲春以为期。  
荣悴自相代，出处亦有宜。  
天寒但深藏，日暖当游嬉。  
强健不须喜，老死何必悲。  
晓日升扶桑，莫还入崦嵫。  
置之勿复道，理达心何疑。  

王炎　除日出江上迓赵宪  
江风猎猎吹客衣，水生鳞甲舟行迟。  
今年江上春信早，剩有梅花开北枝。  
问之今日是何日，三百六旬当岁除。  
翩翩鸥鹭定笑我，欲得一饱甘奔驰。  
二星移次照鹑尾，绣衣持斧生光辉。  
摐金伐鼓声震动，鹢首破浪开黄旗。  
三宫万寿帝出震，周家磐石先诸姬。  
外分符节用肺腑，丞相与国同安危。  
书生白头不解事，佐一小垒将何为。  
少年侧目望云汉，欲与鸾凤俱翻飞。  
草黄骥病络头老，自笑意行身不随。  
人生虎鼠在用舍，未用以此相瑕疵。  
儿曹婚嫁虽未了，此心久与青山期。  
天无老眼不可问，哦诗莫作商声悲。  

王炎　除夜官舍独坐  
半世更忧患，微霜入鬓边。  
旅怀尊有酒，官况客无毡。  
故国逾千里，浮生又一年。  
遥怜小儿女，今夜话灯前。  

王炎　窗外紫竹  
疏篱短栅外钩联，聚立龙孙已嶷然。  
向日斧斤几不赦，而今苗裔尚能全。  
少时秀色青珉润，岁晚英标紫玉坚。  
借与风烟扶直气，稍加岁月定参天。  

王炎　春日  
小凭笋舆行稻田，麦芒桑蕾春无边。  
勒回风物未全好，小雨班班天护寒。  
入门乌鹊枝头语，鸿雁好音慈母喜。  
车马不来门巷穷，桃花自作深深红。  
世间尤事易冰冷，春来无处无东风。  

王炎　春日丛桂书舍偶成二首  
芳草青青昼掩关，倦游心绪叹重山。  
寒生怪雨盲风后，春在斜阳暮霭间。  
杜宇劝人归小隐，桃花笑我欲苍颜。  
腐儒未解谋生理，鱼蠹陈编不自閒。  

王炎　春日丛桂书舍偶成二首  
檐头燕子话新晴，客里春来何似生。  
短榻曲肱眠未稳，好花刺眼笑相迎。  
生憎重碧杯中物，懒趁踏青江上行。  
燕坐翛然有佳处，耳根更听读书声。  

王炎　春日二绝  
柳影人家燕子飞，东风落絮羒游丝。  
欲题崔护桃花句，惆怅春深子满枝。  

王炎　春日二绝  
野花无赖作红白，香力也能来着人。  
古涧寒泉山下路，道人别作一家春。  

王炎　春日即事四绝  
晚晴鹹鹆自相语，春冷海棠犹未花。  
把酒排愁先畏病，拥衾作梦欲还家。  

王炎　春日即事四绝  
年少逢春喜欲狂，长年心事易凄凉。  
胸中不可无今古，坐阅陈编自炷香。  

王炎　春日即事四绝  
着人春气浓于酒，老眼倦看深浅红。  
只有睡魔降未得，铜瓶鱼眼沸松风。  

王炎　春日即事四绝  
小园桃李怯风雨，春事一年浑得晴。  
燕子欲相牵率去，踏青吾不敢徒行。  

王炎　春日苦雨  
桃花开时苦多雨，花似啼妆悄无语。  
桃花谢时雨更多，奈此轻红委地何。  
明年花似今年好，明年人胜今年老。  
是谁留得长少年，对此不须空懊慷。  
双飞燕子营新巢，舍后舍前穠绿交。  
长须但为酿曲米，春色尚余红药梢。  

王炎　春日遣怀  
感怀细数十年事，养拙略无终日閒。  
景物自新春稍稍，吾亲渐老发斑斑。  
岂曾有梦到天上，且任此生浮世间。  
愿约渔樵同小隐，谓予不信有南山。  

王炎　春日书怀  
自怜童稚色凄凉，偃伏田庐岁月长。  
用拙漫令文有冢，避愁不惯醉为乡。  
春来雨禁鸟乌乐，天末风回鸿雁行。  
轩冕山林两无得，讳穷徒觉意苍茫。  

王炎　春日书怀二首  
杜门值春初，出门已春莫。  
子规日夜啼，为我诉春去。  
萋然草弥望，绿暗豨皋路。  
百尺游丝高，摇摇引心绪。  
归来坐窗底，有句不能吐。  
唤取黄来，且尝黑甜味。  

王炎　春日书怀二首  
余月雨新歇，风日亦已和。  
佳木颇秀整，好鸟仍啸歌。  
今我苦不乐，如此春意保。  
喧寂有异境，穷达元同科。  
此道贵坚壁，外物将倒戈。  
有慨怀古人，执柯能伐柯。  

王炎　春日有感  
拍岸晴波蘸柳丝，一双鸂鶒浴红衣。  
可怜陌上花开尽，不见鱼轩缓缓归。  

王炎　春兴二首  
蔓长宜诛草，花飞可吊梅。  
断云将雨去，啼鸟唤春回。  
书乱时开帙，樽空久覆杯。  
长年观景物，不复起衰怀。  

王炎　春兴二首  
山远烟蒙树，汀回水啮沙。  
云阴初解驳，春色已光华。  
土润麦争秀，日蒸桃欲花。  
杜门无可喜，鹊语误楂楂。  

王炎　春雨  
唤雨苍鸠罢，山高云更難。  
泥深妨著屣，水足有扶犁。  
索酒无同饮，哦诗只自题。  
小窗回午梦，邻舍一声鸡。  

王炎　次日快晴  
曈曈晓日射窗明，急雪漫空快得晴。  
田父饭牛应喜甚，东皋泽泽可深耕。  

王炎　次韵巴陵罗簿送行二首  
旌阳峰下水成渊，可约凫鸥共一川。  
种秫渐营浮蚁瓮，结茅重理蠹鱼编。  
敢期晤晤方倾盖，遽有新诗当赠鞭。  
仰望青云多鼎贵，无由换骨学飞仙。  

王炎　次韵巴陵罗簿送行二首  
削去浮夸意味真，襟期殊不似今人。  
庆传于后珠成树，德润其身玉有筠。  
在昔雁行尝并进，只今鹤发独相亲。  
仕虽不达俱强健，剥复何须问大钧。  

王炎　次韵答简簿  
少日牛衣尝熟眠，老来驼褐不护寒。  
欲呵龟手拈秃笔，怯看冰柱县疏檐。  
东风不解着梅柳，翻作六出欺春妍。  
春回腊尽亦可好，但为浮生添一年。  
负郭有人如石笋，雪里哦诗自烹茗。  
胸中盎盎有天和，户外萧萧尚冰冷。  
日炊脱粟不自怜，却念野庐无爨烟。  
此忧未知可解否，准拟为君浮酒船。  
酒酣倾泻珠百斛。定觉挥毫转神速。  
闻道诸公双眼青，岂终遗此丰年玉。  
倦游别驾老更贫，自谋惭似龟藏六。  
诗来谓我清而舑，我方忍欲将忍饥。  
短蓑归钓寒江雪，纷纷世事休嗟吁。  

王炎　次韵答熊朝英  
杜门燕坐阅黄庭，道在灵台莫与京。  
少日忍贫吾志得，莫年为吏此身轻。  
始知轩冕有尘累，不似山林无俗情。  
绛帐先生应抚掌，南箕北斗只虚名。  

王炎　次韵答熊朝英  
秋风相挽出门庭，东望云边白玉京。  
婚嫁自嗟何日了，利名谁信本来轻。  
挥毫为我光行色，倾盖知公不世情。  
文字清新有如此，底缘淡墨未题名。  

王炎　次韵分宁胡宰赠行  
别驾无才堪展骥，解印来归私自喜。  
意欲息肩犹未能，政坐文穷巧为崇。  
凫仙倾盖如旧知，冰玉清言心可洗。  
况逢父老夸长官，抚字有恩论骨髓。  
俶装暂去桃李阴，遽勤饮饯枉车骑。  
自怜孤冷仍数奇，诸公荐口颇难启。  
溪上只今梅未花，归时春燕定成垒。  
妙语吹嘘恐过情，甚惭绿绮奏山水。  
君才过我盖十倍，乃容蹇足陪骊駬。  
异乡为客更别离，寒日纁黄催短晷。  
平生惜饮亦径醉，放歌不记南山鲤。  

王炎　次韵分宁罗簿赠行二首  
刚肠厌徇俗，老眼饱阅世。  
读书学经纶，亦颇识一二。  
妄意糟粕中，啜哜得馨旨。  
终然不可用，落落多左计。  
慨念古人远，莫救吾道弊。  
修溪有短簿，今工习凿齿。  
贻我琼瑶章，有美而无刺。  
内视才具短，不能尺有咫。  
赠言虽甚宠，借玉恐未是。  
公等必飞扬，我老惟退避。  

王炎　次韵分宁罗簿赠行二首  
已丑太常第，君家登两翁。  
黄鹄久仙去，不亡有流风。  
小阮最逸群。未几鱼化龙。  
江城始解后，岩邑仍过从。  
谓予偕二父，联名千佛中。  
一见辞色庄，再款肺腑通。  
议论到易象，或借听于聋。  
我行踏京尘，君栖簿书丛。  
情亲不厌久，语别殊匆匆。  
回首川陆隔，天寒悲塞鸿。  

王炎　次韵韩毅伯别许宣教  
自说羁怀老更慵，淮山入梦碧丛丛。  
一尊醽醲人将别，三叠阳关曲易终。  
此去若无鸿雁信，相望未免马牛风。  
耘云钓月平生事，我亦谋归古歙中。  

王炎　次韵韩毅伯病瘧  
胸襟玉气吐长虹，扶老犹须药物功。  
示病维摩非实相，戏人瘧鬼助文穷。  
笔头排闷诗千首，瓮面消愁酒一中。  
无闷无愁始安乐，此身何日不春风。  

王炎　次韵韩毅伯趣诸先辈送茶  
脱腕符移日旁午，鱼眼浮香须一煮。  
客来捧腹共轩渠，暂时拨置官文书。  
喜客恨无鲜可击，满盂脱粟饥时吃。  
睡魔不待巧挤排，雪花小啜清风来。  
人生何苦浪驰逐，但得所求心自足。  
意在春风晓露边，爱惜一旗轻万钱。  
碾破云龙还不饮，滟滟金荷扶玉箂。  
渠方醉魄甘沉迷，我自诗情要勾引。  

王炎　次韵韩毅伯谢人惠茶  
一线金沙泉脉来，官焙初香春未雷。  
云龙小饼到天上，露芽濯濯千岩隈。  
缣缃空满石渠阁，鸿渐经成方有托。  
唤作酪奴真薄夫，雪乳云腴何可无。  
哦诗舌本费浇灌，畏遭水厄徒拘拘。  
岂知佩印乘轩客，醉饱牺尊羊鼎侧。  
要试江山第一泉，紫凤盘旋苍璧圆。  
书生品味惟三九，性自嗜茶如嗜酒。  

王炎　次韵韩毅伯志别  
江头三老风樯急，诗叟欲行还却立。  
刚肠不解儿女悲，肯为别离襟袖湿。  
翰墨场中空白眉，牙游不遂休奔驰。  
平生讷室有秘诀，持以赠君君可归。  
静而无哗气方定，清而寡欲心自正。  
耳根毁誉等风波，眼界枯荣俱泡影。  
得此还家虽退藏，被褐怀玉中含光。  
踏破青鞋行万里，猛省昨非今近是。  
但看污渎有灵龟，莫道蹄涔无尺鲤。  

王炎　次韵胡连翁携诗见访  
蕲春别驾寡交游，独君对君青两眸。  
我亦杜门嫌俗子，今方下榻得诗流。  
环溪陈迹几如扫，鄂渚遗文散不收。  
访旧九京无起日，临风三叹不能休。  

王炎　次韵胡元龙携诗相访  
杜门度永日，苍苔生柳阴。  
欹枕唤黄妳，颓然厌披吟。  
剥啄来者谁，一笑逢知心。  
试归与妇谋，无酒堪共斟。  
解颐只玄谈，清风拂衣襟。  
奚囊出妙语，戛玉而锵金。  
为公歌数诗，弦以绿绮琴。  
欢伯旧有盟，可寒犹可寻。  

王炎　次韵李仲永携诗相别  
李侯人物极清真，气似灵犀可辟尘。  
平日论心思益友，而今刮眼见诗人。  
有民堕在蒹葭境，为政恐无桃李春。  
抚字要须宽猛济，诵公佳句合书绅。  

王炎　次韵孙居易送行  
着鞭欲为功名起，椎钝不堪加砺砥。  
感君雅意重金玉，饯我新诗粲桃李。  
我于吏事非清通，向来妄意图民功。  
本无仁心致三异，岂有遗爱留一同。  
鬓毛斑白眼昏黑，身外荣枯从造物。  
耻携奏牍到公车，千虑县知无一得。  

王炎　次韵午睡不知雨作  
曲肱幽梦午风凉，销尽熏炉一穗香。  
急雨萧萧犹未觉，浮尘熠熠更相忘。  
自非静处心神定，谁识閒中气味长。  
隐几岂容无一事，愿将奇字问偏旁。  

王炎　次韵谢胡清卿  
殷勤访我到山中，一笑依然尚讳穷。  
气老绝非年少锐，诗新殊胜旧时工。  
剧谈不惜麈尾落，归路难淹马首东。  
若遇故人相借问，为言衰朽学农功。  

王炎　次韵杨秘监馆中即事  
帘箔风清乳燕飞，绿阴绕殿覆铜池。  
九衢达宦争驰毂，群玉诗翁独下帷。  
凤饼正当分赐后，牙签又近曝书时。  
管城写出琳琅句，付与神灵为护持。  

王炎　次韵杨秘监馆中留题  
把杯方喜挹流霞，照眼骊珠重拜嘉。  
庭下满生书带草，胸中宜吐笔头花。  
敢言策足樊贤躅，独幸游心泳圣涯。  
谁谓蓬莱云气远，此中清閟即仙家。  
红尘飞不到壶天，风月幽怀属老仙。  
自笑枯肠无好语，且呼黄奶曲肱眠。  

王炎　次韵朱晦翁十梅　赋梅  
岂无和靖诗，亦有广平赋。  
多为花写真，终难尽佳处。  

王炎　次韵朱晦翁十梅　寒梅  
花开有底急，迫此岁律残。  
捷报春信来，不知冰雪寒。  

王炎　次韵朱晦翁十梅　江梅  
玉色不受垢，照影清江滨。  
江雪岂不寒，枝头浑似春。  

王炎　次韵朱晦翁十梅　枯梅  
虬根蚀土石，老干饱霜雪。  
孙枝吐春妍，靳惜那忍折。  

王炎　次韵朱晦翁十梅　岭梅  
北枝未春风，南枝先暖雪。  
吹香只自怜，驿使音尘绝。  

王炎　次韵朱晦翁十梅　落梅  
幽人自爱花，花落恨岑寂。  
岂悟化工意，褪花方着实。  

王炎　次韵朱晦翁十梅　疏梅  
诗人自情亲，俗子极交浅。  
所以疏着花，即之风韵远。  

王炎　次韵朱晦翁十梅　小梅  
点缀鹤膝枝，无谓花萼小。  
亦有鼎实存，相期春事了。  

王炎　次韵朱晦翁十梅　野梅  
迥野殊寂寥，孤芳太清绝。  
暗香疑有无，似亦畏攀折。  

王炎　次韵朱晦翁十梅　早梅  
皎皎姑射仙，缟衣而黄里。  
一别如许时，见之先失喜。  

王炎　次韵子大四绝  
世路羊肠久惮行，归来自喜一身轻。  
故人零落今无几，独幸相逢底里倾。  

王炎　次韵子大四绝  
一榻尘埃书满前，愧无丝竹宴彭宣。  
而今又断功名念，只拟躬耕郭外田。  

王炎　次韵子大四绝  
抽身幸免坐毡针，镜里休怜白发新。  
杖屦消摇共来往，更添林下一閒人。  

王炎　从范秘监过城南陈亦颜读书楼  
客来挥麈对觥船，客去焚香阅简编。  
车马软红尘里走，不知委巷有壶天。  

王炎　从范秘监过城南陈亦颜读书楼  
轩冕浮夸不系情，山林清奥可逃名。  
如何结屋依庐阜，又却移家近玉京。  

王炎　促织  
春山布谷劝耕事，秋园络纬催机杼。  
大家未织吏索租，小家欲织无丝缕。  
无丝可织寒无衣，输租后期罪当笞。  
悲鸣终夜不能已，嗟尔候虫何自苦。  

王炎　村行  
青山护村落，暗水通沟渠。  
人行禾黍间，漫漫迷所之。  
里社压新醪，击鲜赛丛祠。  
田父相劳苦，雨暘无失时。  
龙骨挂屋敖，秋熟可预期。  
行行度冈涧，泉石多幽奇。  
微风发清籁，好鸟吟高枝。  
此中有佳趣，岂无幽人知。  

王炎　答韩毅伯五首  
为别未一日，思君如三秋。  
解后孤城中，握手复少留。  
士方未遇时，鲜不困宦游。  
君独刍拳色，胸次回尤牛。  
自愧得之浅，误欲代君忧。  
白璧识者稀，驽马市者稠。  
莫作分外虑，轻重终不侔。  
诸公竞推轂，失士固所羞。  

王炎　答韩毅伯五首  
情义如投胶，去意如激矢。  
险阻要备尝，山川饯行李。  
霜雪衣裘单，灯前话儿女。  
下堂辞亲去，上堂拜亲喜。  

王炎　答韩毅伯五首  
忆君初至时，投宿村店莫。  
门巷冷如冰，漫刺来一顾。  
升堂方下榻，出户复就屦。  
绨袍寒不温，北风搅庭户。  
念君何以堪，此意推不去。  
强饭登前涂，为亲善调议。  

王炎　答韩毅伯五首  
老松寒不凋，古井风无波。  
斯人阅千古，所得亦已多。  
句法余事尔，高处凌阴何。  
宁为拥膝吟，无作扣角歌。  

王炎　答韩毅伯五首  
三书上诗宰，我常疑退之。  
士穷见素守，躁求亦何为。  
罗客闻此语，为我一解颐。  
岁晚归未得，且过江之西。  
未到意先喜，主人贤足依。  
江西鱼稻乡，米熟蟹鳌肥。  

王炎　大水行  
屯云墨色日将暮，晦明挥霍雨如注。  
水声夜半摇匡床，平旦出门吁可畏。  
盘涡溔瀥吞边旁，悍流汹涌行中央。  
日中雨复绠縻下，沟塍水跃皆浑黄。  
黑风拗怒雷击地，浪头起立三丈强。  
杈枒老木根株拔，崚嶒古屋椽桷裂。  
快马万蹄迸突而凭凌，灵鼍百面澒洞而硃砰。  
锐兵鏖战城栅倒，猛虎嗥吼崖谷崩。  
旁观气夺目力眩，濒流上下俱不宁。  
升高辟害叫舟楫，篙工倚柂不敢行。  
寂寥向晚颇衰落，断霞返照回新晴。  
鸟飞不尽天界阔，苍烟淡淡山青青。  
衔杯引满幸无恙，收召魂魄犹屏营。  
往年秋水沈半壁，阖门九死得一生。  
今日思之痛方定，一见洪波心震惊。  
吾闻山挟河回冲底柱，峡束江盘投滟澦。  
鱼龙百怪家其中，风涛暴横无终穷。  
小溪常时清且浅，漪涟不动平于板。  
浅津可涉深可梁，一旦沸腾能漭茫。  
传闻溃渱山裂破，黑蛟夜出作奇祸。  
抉崖走石势力粗，十家六七无室庐。  
百年枯冢尚漂泊，变生仓卒人为鱼。  
君不见去年四月不雨至七月，涧豨一线断绝。  
川居人曾死于暍，山居人今死于溺。  
下田黄尘曾蓬勃，高田白沙今障没。  
呜呼灾害何其频，勦民之命谁肯任。  
勦民之命谁肯任，苍天苍天实照临。  

王炎　到白石先妣新茔  
泪滴松楸意转哀，欲归小立更徘徊。  
春风不管人间恨，溪上樱桃花自开。  

王炎　到常清寺予哲师三绝  
扣关解后老支郎，见我丁宁问故乡。  
自说病身归不得，花开叶落几凄凉。  

王炎　到常清寺予哲师三绝  
寂寂松门古道场，暂容倦客拂横床。  
老僧欲尽殷勤意，林下春风茗椀香。  

王炎　到常清寺予哲师三绝  
古井寒泉久不波，岂贪好梦到南柯。  
夜来雨过岩花落，好鸟留春自啸歌。  

王炎　到城南园瞻南轩先生遗像  
入门荷香净，步屧柳阴湿。  
欲写情郁陶，翻引兴萧瑟。  
瞻望堂中人，玉色而山立。  
六学妙经纶，未试百之一。  
身存天下望，身没海内惜。  
此道会谁传，丹青但陈迹。  
楼边好山近，竹底凉风入。  
两鹤韵亦高，导我转湖侧。  
独游何太清，滞念亦可释。  
门关莫返锁，愿言日散策。  

王炎　到大坂  
经年不踏鳙溪路，此日重来访旧游。  
溪上老人今不见，凉风细雨四山秋。  

王炎　到胡道士草庵二首  
清风飕飕竹万个，白日寂寂茅三间。  
春深只有鸟呼梦，地僻略无人叩关。  
岂但壶中堪避世，也胜图上可游山。  
出门回首不能住，输与道人閒复閒。  

王炎　到胡道士草庵二首  
绿阴啼鸟户庭幽，解带聊为一夕留。  
行李未知何日了，转蓬方觉此生浮。  
市朝役役兔三窟，今古悠悠貉一丘。  
得似黄冠林下住，何须控鹤上瀛洲。  

王炎　到寿安精舍  
佛宇崇崇倚翠微，万株松盖碧相围。  
崎岖短策频行路，盘薄胡床暂解衣。  
自笑将身为马走，不妨着眼趁鸿飞。  
枕流漱石平生事，却为蜗蛮定是非。  

王炎　得昭叔弟书  
十年客馆出无车，倦迹归来守敝庐。  
林下巢倾乌哺断，天边风急雁行疏。  
欲传消息苦无便，喜报平安今有书。  
行李何时能缓带，对床风雨且幽居。  

王炎　登四望亭  
春老飞花尽，园林遍绿阴。  
凭高聊寓目，念远更伤心。  
剧郡才难称，衰年病易侵。  
不如休歇去，吾意决投簪。  

王炎　地浯溪读中兴碑  
日光玉洁元子辞，银钩铁画颜公书。  
百金不惮买墨本，摩挲石刻今见之。  
猗那清庙久不作，其末变为王黍离。  
春秋一经事多贬，鲁颂四篇文无讥。  
渔阳鼙鼓入潼华，公卿徒步从六飞。  
朔方天子扶九庙，京师父老迎千麾。  
紫袍再拜谒道左，上皇万里旋銮舆。  
牝鸡鸣晨有悍妇，孽狐嗥夜有老奴。  
扶桑杲杲未翳蚀，但歌大业吾何疵。  
首章义正语未婉，前辈不辨来者疑。  
正须细读史克颂，未用苦说涪翁诗。  
许张劲节震金石，李郭壮开如虎貔。  
断崖苍石有时泐，诸公万古声烈垂。  
天怀倦客有所恨，雨湿江寒催解维。  
神州北望三叹息，翰墨是非何议为。  

王炎　吊祢正平  
曹瞒忍杀杨德祖，不敢复害祢正平。  
区区黄祖雀鼠辈，乃以嬉笑生五兵。  
才虽可爱亦可忌，人间险过羊肠路。  
不锄骄气祸之媒，祖也不仁衡未智。  
黄鹤楼前江水平，鹦鹉洲边春草青。  
凭君酹酒吊孤冢，古来贤哲非贪生。  

王炎　冬日即事  
曝背茅檐下，驱寒得晓晴。  
杜门来客少，开卷此心清。  
晦迹存吾道，端居阅世情。  
南山无改色，相对免将迎。  

王炎　冬日书怀四首  
治身如治玉，所贵无瑕疵。  
玉美不愿市，身修岂求知。  
人生为糊口，乃尔敛板趋。  
渐失两鬓青，莫浣双袖缁。  
勿用怀不平，弦急声易悲。  

王炎　冬日书怀四首  
齱盐虽淡泊，义理极隽永。  
士唯知此味，未语已相领。  
同流有淄渑，何用勤造晴。  
不敢眼青白，口诺心未肯。  
平生环堵中，三径自冰冷。  

王炎　冬日书怀四首  
客来倦捉麈，客去徐挟书。  
儿曹厌官冷，数问何时归。  
岂知庇风雨，未办蜗牛庐。  
老我怀百忧，又自一解颐。  
雨流木偶行，久矣无定居。  

王炎　冬日书怀四首  
结茅绿阴下，四壁但图史。  
时亦有好事，相过款名理。  
舍之学宦游，蓬转不自已。  
岂无山水音，尘埃被绿绮。  
幽梦绕云溪，拿舟弄清泚。  

王炎　冬雪行  
拥衾展转夜不眠，细数更筹知苦寒。  
角声未动纸窗白，儿曹报我雪满檐。  
玉妃剪水出天巧，飞花万点争清妍。  
朱门贵人对之笑，初见一白来丰年。  
金畓玉爵杂蔬笋，饮罢敲冰煮新茗。  
县官要籴十万斛，天上符移星火速。  
去年秋旱粜陈腐，今年秋熟米如玉。  
且愿扶桑枝上红，日毂东来却滕六。  
今年冬雪民已舑，明年春雪民更饥。  
九关有路虎豹守，欲语不敢空长吁。  

王炎　冬至日雪  
日脚初添一线长，飞花撩乱压微阳。  
朱门满酌羊羔酒，谁念茅茨有绝粮。  

王炎　杜工部有同谷七歌其辞高古难及而音节悲壮可拟也用其体作七歌观者  
有客有客字晦叔，东皋岁收可饘粥。  
何为得饱尚多忧，岂是老穷无止足。  
十日之中九日病，以杖扶行惧颠覆。  
呜呼一歌兮意长，风林助我鸣悲商。  

王炎　杜工部有同谷七歌其辞高古难及而音节悲壮可拟也用其体作七歌观者  
有母有母年七十，一室枵然徒壁立。  
茹蔬啜粥不怨尤，卧病在床无药物。  
我为举子得一官，南陔之养嗟何及。  
呜呼二歌兮歌转悲，羞见慈乌随母飞。  

王炎　杜工部有同谷七歌其辞高古难及而音节悲壮可拟也用其体作七歌观者  
有弟有弟手足亲，与我鼎立成三人。  
叔氏鳏居苦多病，季了宦游依旧贫。  
吾兄既终弟亦逝，岁晚惸惸惟一身。  
呜呼三歌兮意放，歌罢无言坐惆怅。  

王炎　杜工部有同谷七歌其辞高古难及而音节悲壮可拟也用其体作七歌观者  
有妹有妹家苦贫，补纫组织多辛勤。  
二男三女未婚嫁，已见宿草生孤坟。  
问疾吊丧俱不及，念此不置长酸辛。  
呜呼四歌兮更苦，往事关心谁可语。  

王炎　杜工部有同谷七歌其辞高古难及而音节悲壮可拟也用其体作七歌观者  
有子有子共七人，六子短命一子存。  
后固无穷前万古，浮生修短何足论。  
天属情钟在我辈，岁月虽久哀如新。  
呜呼五歌三叹息，理不胜情难自释。  

王炎　杜工部有同谷七歌其辞高古难及而音节悲壮可拟也用其体作七歌观者  
有孙有孙未冠巾，颀颀状貌如成人。  
谓其长大习诗礼，他年可望高吾门。  
岂期一旦舍我去，白首老翁徒痛心。  
呜呼六歌音调急，独坐吞声襟袖湿。  

王炎　杜工部有同谷七歌其辞高古难及而音节悲壮可拟也用其体作七歌观者  
有妇有妇嫔吾孙，仅能杘月问晨昏。  
吉凶自古不可定，所以贺吊更在门。  
人言贫家女难嫁，岂料既嫁俄不存。  
呜呼七歌意不尽，频年多难天难问。  

王炎　二十五日闻德莹弟讣音越三日悲不能禁以小诗自解  
我以官为累，君因病得衰。  
岂知成永诀，不及待归期。  
遣至书来疾，赍回药去迟。  
余生来日短，终不免深悲。  

王炎　二月望日留越上偶成  
摆脱轩裳累，此身今自由。  
余生能有几，外物已无求。  
婺水自堪隐，稽山姑少留。  
千岩并万壑，春暖一遨游。  

王炎　二月中休日黄帅领客登望海亭有诗因次其韵  
翚飞栋宇压危峰，面面风光入座中。  
湖汐近通天阙下，蓬瀛疑在海门东。  
巡行谁说秦皇事，疏凿今余夏后功。  
空阔无边惟此地，君侯心与境相同。  

王炎　梵老以小诗为寿和韵答之  
不问鸾骖鹤贺仙，且游无色界中天。  
更烦办取诗各首，一岁从公索一联。  

王炎　方漕躬明挽诗三首  
行跸留吴会，神州久陆沉。  
君王经远志，臣子复讐心。  
慷慨披丹悃，褒嘉拜玉音。  
骑箕何太速，有识共沾襟。  

王炎　方漕躬明挽诗三首  
吴蜀蜂腰势，荆襄控上游。  
群公无远虑，天子有深忧。  
此事须成算，何人更熟筹。  
黄图三辅近，北望不禁愁。  

王炎　方漕躬明挽诗三首  
一节方将指，千兵竞力耕。  
江淮如富实，河洛可经营。  
许国忠诚切，谋身宠辱轻。  
空遗今日恨，公论付台评。  

王炎　丰年谣五首  
满箔春蚕得茧丝，家家机杼换新衣。  
五风十雨天时好，又见西郊稻秫肥。  

王炎　丰年谣五首  
纵横南陌接东阡，妇饷夫耕望有年。  
前此丁黄饥欲死，今年米贱不论钱。  

王炎　丰年谣五首  
洞丁徭户尽归耕，篁竹无人弄寸兵。  
要识二天恩德广，黄云千里见秋成。  

王炎　丰年谣五首  
睡鸭陂塘水慢流，离离禾稼满平畴。  
共言官府催科缓，饱饭浑家百不忧。  

王炎　丰年谣五首  
稻如马尾履沟塍，桑柘阴中鸡犬鸣。  
收获登场便无事，输租人不入州城。  

王炎　浮碧亭  
凫舄飞来空翠间，万家联络拥风烟。  
个中杖屦宜频到，此外楼台总浪传。  
山似蓬莱差可近，水疑渤澥欲无边。  
湘妃度曲冯夷舞，招我骑鲸意亦仙。  

王炎　复州道中二首  
岁事已告毕，客行殊未归。  
蒌蒿穿雪长，水鸟背人飞。  
沮洳蒹葭远，村墟烟火稀。  
边风吹莫色，短策度斜晖。  

王炎　复州道中二首  
私喜归期近，天边更远游。  
士须尝险阻，吾敢恨淹留。  
尘事蚁旋磨，浮名鱼中钩。  
春风桃李月，倚柂看东流。  

王炎　庚申元日  
九陌欢声合，三宫瑞气开。  
阴云催岁换，霁日迓春回。  
郁垒还当户，屠苏强举杯。  
二雏无返日，羸老不胜哀。  

王炎　公无渡河  
黄河浩浩不可航，腰壶欲渡何其狂。  
妪挽翁衣愿无渡，忠爱深言反逢怒。  
河流滔滔翁溺死，老妪搏膺泪如雨。  
行人劝妪莫痛作，痛伤之极能断肠。  
古来复谏多不祥，鸱夷浮江吴国灭，  
老臣疽背霸王歇。  

王炎　谷雨后一日子大再有诗次其韵  
花气浓于百和香，郊行缓臂聊翱翔。  
壶中春色自不老，小白浅红蒙短墙。  
平畴翠浪麦秋近，老农之意方扬扬。  
吾侪饱饭幸无事，日繙芸简寻遗芳。  
閒中更觉春昼长，酒酣耳热如清狂。  
自怜藿食徒过计，袖手看人能蹶张。  

王炎　关山月  
阴山萧萧木叶黄，胡儿马健弓力强。  
铁衣万骑向北去，仰看鸿雁皆南翔。  
身在边头家万里，鸣咽悲笳壮心死。  
功成归取汉爵侯，战败没为边地鬼。  
团团霜月悬中天，闺中少妇私自怜。  
捐躯许国丈夫事，莫恨不如霜月圆。  

王炎　过凤隐山  
落日孤村静，青松一径斜。  
问程愁客路，托宿到僧家。  
香鼎生云穗，茶瓯涌雪花。  
胸襟添道气，隐几息喧哗。  

王炎　过涪翁墓二首  
千古诗中老斫轮，久埋玉树去修文。  
野人指点青山下，此是黄家鲁直坟。  

王炎　过涪翁墓二首  
水行双井陆沉沉，洗我胸中三斗尘。  
人物只今虽寂寞，溪山依旧自清新。  

王炎　过灵塔寺  
萧寺经新雨，山间六月清。  
松梢凝翠滴，蕉叶自风生。  
古塔岿然在，僧鱼冷不鸣。  
旅怀多感激，高树又蝉声。  

王炎　过幕阜山  
昔闻幕阜古洞天，偶驰瘦马行山前。  
诸峰却立一峰出，苍龙堕走走复蟠。  
谁烧丹灶汲丹井，绝顶万丈巢飞仙。  
扪萝攀磴敢惮险，欲往未有一日閒。  
仙翁见我定拍手，笑我诘曲来人间。  
寸淋日炙行路难，何如鸾鹤游云端。  
人生不比金石坚，向来青鬓今苍颜。  
百年富贵草头露，何乃自苦縻一官。  
虽无道骨可不死，亦欲早挂头上冠。  
南山之南北山北，筑屋翠微高枕眠。  

王炎　过西仑庄一宿  
南首巴陵道，篮舆小作程。  
欲随王事去，颇恋佛庐清。  
一雨暑欲退，四山秋有声。  
流年欺鬓发，摇落又关情。  

王炎　和壁间谢艮斋留题  
寥寥鹤驾人安在，洒洒骊珠迹已陈。  
见说仙家能拔宅，何妨乘此上天津。  

王炎　和陈丞彦能韵  
东山林壑自盘旋，健步翩翩似壮年。  
退不求名如避世，清而寡欲可成仙。  
悬知身外浑无事，不羡壶中别有天。  
珍重与君频问信，二松遗爱满修川。  

王炎　和陈右司春雪  
换却人间色界尘，千林别作一家春。  
风姨寒重吹飞絮，月姊光凝映烂银。  
曳履独游无此士，闭门高卧有何人。  
试从群玉山头看，似与瑶台贝阙邻。  

王炎　和程丞游清水岩黄龙山韵　黄龙山  
老南蜕骨几何年，揖客支筇谩曲拳。  
本自心清无染着，岂因境静息攀缘。  
我行不值挥犀语，公到惟堪扫榻眠。  
尚有诗魔降未得，不禁物色巧勾牵。  

王炎　和程丞游清水岩黄龙山韵　黄龙山  
未闻衲子着深功，但见龙孙送好风。  
尊宿尚留双塔在，众丘皆让一山雄。  
禅关暂到何须住，法窟虽深岂用穷。  
若问如如心自在，梦魂不入大槐宫。  

王炎　和程丞游清水岩黄龙山韵　清水岩  
岚光野色共扶舆，见说壶天气象殊。  
叠巘吞云圭角露，寒泉触石篆文纡。  
荒凉佛屋存遗像，窈窕仙岩有别区。  
何日青鞋亲扣历，细评佳致染权腴。  

王炎　和程丞游清水岩黄龙山韵　清水岩  
舑仙窟宅献幽奇，付与蓝田煅链诗。  
佳处尽从公指出，胜游应笑我来迟。  
品题泉石非无意，依约烟霞未有朋。  
独幸胸中丘壑在，不须目击始心知。  

王炎　和董叔重韵  
秀色惊老眼，见此千丈松。  
门如翟廷尉，人愧王沂公。  
骊珠损佳惠，衰迟岂宜蒙。  
三复不能已，一室生清风。  

王炎　和韩毅伯拟别  
踉蹡揖客客为谁，依旧骊珠色陆离。  
不谓远游来此地，未能小隐待何时。  
惯看覆手仍翻手，休问开眉与皱眉。  
归去淮山访猿鹤，清风满袖自披披。  

王炎　和韩毅伯求鹿皮韵  
文豹以皮豜以肉，鹿兼坐此命难赎。  
梅花肤革充靴材，人恰跣行畏伤足。  

王炎　和韩毅伯述怀  
洗瑆从容对圣贤，笑谈未了意凄然。  
折腰我既惭陶令，肆志公宜学仲连。  
三沐三熏嗟已晚，一觞一咏乐余年。  
人穷愈甚诗方好，留取珠玑向后传。  

王炎　和韩毅伯咏雁  
孤飞欲作上林游，塞北来时天始秋。  
世路岂无砫缴虑，水乡聊作稻粱谋。  
摩云不惮关山远，刷羽定非鸡鹜俦。  
待看草青烟浪暖，带将春色离南州。  

王炎　和韩毅伯韵三首  
鹊寄先声到敝庐，故人回首意何如。  
我方无事能高枕，子亦徐行可当车。  
小瓮床头新注酒，青灯窗下静观书。  
虀盐冷淡商今古，恐胜朱门食有鱼。  

王炎　和韩毅伯韵三首  
有客回车肯再过，天寒冰雪满关河。  
家贫草具惟鸡黍，地僻柴门但雀罗。  
人固刚肠穷已甚，天无老眼命如何。  
男儿自许功名事，相对肯悲弹剑歌。  

王炎　和韩毅伯韵三首  
万里乾坤尚侧身，诸公青眼拂埃尘。  
平生毛颍义相许，今日方兄情稍亲。  
信有朱弦能使鬼，肯将拱璧暗投人。  
不妨岁晚留行色，梅柳梢头已报春。  

王炎　和韩毅伯知命  
春风盎盎杯中酒，流水潺潺膝上琴。  
个里有人真得趣，槐安一梦莫关心。  

王炎　和何应辰过山谷墓韵  
何年马鬣埋玉树，上有乔木清风寒。  
琳瑯金薤落四海，万象顿挫随毫端。  
追攀前辈岂无意，偶来弛担鸣珂里。  
生恨与公相后先，临风三叹不能已。  
论诗谁解针膏盲，人间今日无黄香。  
经过一酹尊中碧，明月湾头山{阗真换具}寂。  

王炎　和何元清韵九绝  
春深绕屋绿阴稠，却扫无人识冗侯。  
独肯叩关相劳问，不妨挟册共藏修。  

王炎　和何元清韵九绝  
丝竹无缘在后堂，肉羞不辨出东房。  
金徽弹罢惟清坐，共挹熏炉一穗香。  

王炎　和何元清韵九绝  
屋边花萼自离披，屋底舑儒但著书。  
游冶郎君应冷笑，不能暇逸独可欤。  

王炎　和何元清韵九绝  
老来视听稍精明，休问如何太瘦生。  
还信閒中安乐否，龟巢莲叶喜身轻。  

王炎　和何元清韵九绝  
觅官安用羡登仙，求富何须愿执鞭。  
洙泗从游多达者，箪瓢颜子独称贤。  

王炎　和何元清韵九绝  
青眼虽惭阮嗣宗，为君解榻席相重。  
菜羹蔬食能甘否，自昔人言俭易容。  

王炎　和何元清韵九绝  
莫年筑室北山边，自笑浑无塞屋钱。  
巾褐翛然穷亦乐，岂曾有梦到金莲。  

王炎　和何元清韵九绝  
一洗平生筝笛耳，极知绿绮有遗音。  
君臣庆会休三弄，泉石膏肓不可针。  

王炎　和何元清韵九绝  
焦桐为我发哀弹，但觉清风绕指寒。  
老大虽思闻古调，莫弹别鹄感离鸾。  

王炎　和黄先卿即事五首  
见说幽栖地，长年只杜门。  
谁知双井后，今有此公存。  
钓月操莲叶，批云卧竹根。  
静中观物化，画外识乾坤。  

王炎　和黄先卿即事五首  
鸿雁南随暖，玑衡北转杓。  
忍贫居自隐，得句兴偏饶。  
藜杖难频出，蒲轮合见招。  
惜无推毂手，寂寞老渔樵。  

王炎　和黄先卿即事五首  
水落洲争出，天寒日易昏。  
倦游来异县，小隐住荒村。  
鹤骨缘诗瘦，鸡肤借酒温。  
长须烦洒扫，吾欲叩柴门。  

王炎　和黄先卿即事五首  
生理今何似，丰年亦屡空。  
有愁催发白，无药驻颜红。  
归计何时决，诗家乃尔穷。  
悲风吹千军。  

王炎　和黄子山韵二首  
三年凋县积忧虞，幸脱拘囚气始苏。  
已愧渊明辞五斗，尚睎聱叟住三吾。  
潜心道义须加进，垂世功名莫浪图。  
前日趋荣今敛退，看人高步上天衢。  

王炎　和黄子山韵二首  
闭门圣域妙钩深，雾豹文成照士林。  
顾我一生求胜己，与公数面可论心。  
晒蓑溪上今陈迹，啸白堂中久绝吟。  
双井独为风月主，欣闻绿绮奏遗音。  

王炎　和将使早雪  
晓日藏明恐雪羞，远山含暝更云浮。  
不须苦道丰年瑞，拥衲炉边索酒舟。  

王炎　和九日尧章送菊  
对花懒举玉东西，孤负金钱满绿枝。  
短发不堪重落帽，枯肠何可强搜诗。  

王炎　和九日尧章送菊  
花品若将人品较，此花风味似吾儒。  
秋英餐罢含清思，曾有离骚续笔无。  

王炎　和李提干携诗相访  
古来论人物，西蜀名士多。  
李侯有酝藉，自爱如随和。  
不肯扣朱门，漫刺独我过。  
笔端金石鸣，音节如九歌。  
小拂榻上尘，挥麈倾悬河。  
岁月易晼晼，功名忌蹉跎。  
西风向摇落，如此羁旅何。  
倦游且西还，万里行江沱。  
士诚有所挟，光彩终不磨。  
翰墨更著鞭，渊云可同科。  

王炎　和廖守岳阳楼韵三首  
湖水无波亦蹴天，君山蟠结独岿然。  
未须吊古怀骚客，聊复凭虚揖吕仙。  
霁月光风供笑傲，长篇短句总流传。  
尊中史有蒲萄绿，试作长鲸饮百川。  

王炎　和廖守岳阳楼韵三首  
蛟螭旗尾拥楼头，偃仰胡床护一州。  
水阔三江成汇泽，风高六月有清秋。  
长吟不减白苹句，坐啸能分黄屋忧。  
凭槛可穷千里目，角声呜轧楚帆收。  

王炎　和廖守岳阳楼韵三首  
清香燕寝憩儒先，出对湖山一莞然。  
红旆小驱聊缓带，青云直上且扬鞭。  
肯容坐客同挥麈，莫惮行厨费击鲜。  
种就巴丘桃李迳，不应画诺更留连。  

王炎　和林宝文吹暑轩二绝  
木末长风送雨来，田家远近稻花开。  
披襟燕坐黄堂静，一笑江山爽气回。  

王炎　和林宝文吹暑轩二绝  
藕花香里画船横，人静惟闻洗玉声。  
四野清平公燕喜，隐然方面有长城。  

王炎　和林宝文鹿鸣宴韵  
材如杞梓总堪论，气压龙媒定蹑云。  
画戟凝香供张饮，彤墀射策待方闻。  
月中折桂虽堪喜，马上看花未足云。  
忧国爱君伸素志，始酬劝驾意殷勤。  

王炎　和林宝文喜雨  
山椒霭霭暮云徂，一雨翻盆物尽苏。  
父老相逢笑相语，乀　年和气旧时无。  

王炎　和麟老韵五绝  
诗清虽为竹庵编，禅妙元从佛眼传。  
用处纵横能杀活，匣藏不肯试龙泉。  

王炎　和麟老韵五绝  
清如野鹤有仙骨，閒似片云无俗情。  
试问老人那得病，定应金粟是前生。  

王炎　和麟老韵五绝  
客尘悟了息攀援，万事虚浮一聚烟。  
挂佛壁间趺坐隐，绕檐翠柏解谈玄。  

王炎　和麟老韵五绝  
白雪蒙头卧佛庐，笔端亦解世间书。  
无情安用诗陶写，有病何须药破除。  

王炎　和麟老韵五绝  
居似鹪鹩巢一枝，意如倦翼怯高飞。  
尚怜身是他乡客，梦绕松楸赋式微。  

王炎　和留献之出郊劝农  
澜翻布谷唤春晴，浩荡花风拥旆旌。  
野老无知须户晓，长官着意自山行。  
四郊烟火皆新集，百里污莱未尽耕。  
前日惰农今力穑，闾阎閒暇政宽平。  

王炎　和留宰赏荼釄二绝  
郎官唤客坐花旁，尽日杯行笑语香。  
醉看绿云笼暖雪，不知憔悴落他乡。  

王炎　和留宰赏荼釄二绝  
得酒衰怀亦满觞，不禁花气逼人香。  
醒时忍见风吹尽，玉质温柔是故乡。  

王炎　和陆簿九日一首  
西风拂面饮微酣，小摘茱萸手自簪。  
极羡酒兼诗共好，正缘人与景相参。  
杜门不复贪游赏，落帽无由际剧谈。  
叹息登高兄弟远，目随鸿雁过天南。  

王炎　和陆簿九日一首  
风露萧萧叶半黄，老来情薄似秋阳。  
一樽冷落思佳客，九日凄凉在异乡。  
采菊何心追靖节，哦诗无语答仇香。  
危台戏马今安在，休惹清愁搅石肠。  

王炎　和陆簿韵  
士龙才气极超然，奕奕家声见象贤。  
惯学诗翁歌白雪，懒从举子选青钱。  
三年小试淹岩邑，千里来归近日边。  
流落倦游吾老矣，看公腾踏上凌烟。  

王炎　和马宜州卜居七首　白莲池  
处士幽居安在，荷花十里西湖。  
无谓一池褊小，以人为重何殊。  

王炎　和马宜州卜居七首　冰雪轩  
史君甚爱竹弟，欲与渠为二难。  
岁晚青青玉立，不须俗眼同看。  

王炎　和马宜州卜居七首　卜居  
一丘一壑胸次，来在市廛结庐。  
只恐飞腾燕颔，未容袖手深居。  

王炎　和马宜州卜居七首　复斋  
哲人欲不丧道，昧者是难胜非。  
学贵复之不远，在知心体危微。  

王炎　和马宜州卜居七首　退圃  
争利欲心汲汲，争名私智閒閒。  
公独退身一步，静中着眼回看。  

王炎　和马宜州卜居七首　欣欣亭  
卉木俱含喜色，日迎杖屦床前。  
晚秀早芳相续，四时留得春天。  

王炎　和马宜州卜居七首　足堂  
身外成亏万事，人间宠辱百年。  
丝毫不挂念虑，一榻清风昼眠。  

王炎　和潘判官送酒韵  
由来高士怜曲糵，为有和气如三春。  
一朝骤见四从事，使我颂德思伯伦。  
官醅亦自有妙理，风味不如家酿醇。  
掀髯抆拭玉荷叶，消忧破闷还天真。  
此公胸次有酝藉，酒馨且旨如其人。  
平生误学独醒客，醉乡有地堪藏身。  

王炎　和清老韵  
不作麒麟楦，方知外物轻。  
杜门便野处，蹑屐饱山行。  
未说穷通乐，宜无宠辱惊。  
颓龄宁有几，聊尔憇劳生。  

王炎　和清老韵  
蝉蜕尘埃外，翛然世累轻。  
开堂聊演说，杖锡遂飞行。  
画妙人难及，诗豪我亦惊。  
笔端游戏尔，法忍贵无生。  

王炎　和沈粹卿登南楼韵  
鼓角声悲城上头，沈郎怀古一登楼。  
下临平楚容回顾，北望神州定欲愁。  
叫日征鸿云路冷，嘶风战马塞垣秋。  
人间俯仰更兴废，江汉滔滔万古流。  

王炎　和汪诚之韵  
昏昏未必晦，昭昭未必明。  
浑浑未必浊，漻漻未必清。  
吾道本自贵，国爵亦可并。  
所以鲁素王，但欲比老彭。  
嗟予久敛退，用志难峥嵘。  
吾友暂蟠蛰，侧耳春雷辍。  
韫椟足足岂刖，找鼎肩不頳。  
鼓行当擅场，敌者谁为勍。  
伫看庆多马，为彼酌兕觥。  
下视俗子陋，未识仁者荣。  
譬如黄流污，宁涴皎月晶。  
相期在无到，所急非小成。  
颇恨会遇疏，未免鄙吝生。  
大篇何舂容，雅思真和平。  
知君培其根，许我撷其菁。  
虚静能养心，笃实可存诚。  
此理君得之，底里期再倾。  

王炎　和王宫教送酒韵  
不肯独醒如屈平，要于酒国立诗城。  
苍头满挹鸬鹚杓，中有春风习习生。  

王炎　和王宫教韵  
六籍横陈日醉心，忍贫不肯问钱神。  
旁人但见见冰冷，岂识胸中暖似春。  

王炎　和王文州梅花韵  
何处东风发春早，先傍梅花试天巧。  
新阳一点破雪霜，春意将回可前料。  
天公乞我人日晴，新年屈指将浃旬。  
老怀不似少时好，对花默默仍循循。  
坐看流年如许急，叹息浮生驹过隙。  
与花相见忍相负，洗杯一醉樽中碧。  
起来索笑巡疏檐，爱渠清绝无中边。  
君侯肯为花吐句，麝媒洒落生云烟。  
花开开谢莫深问，物有荣枯付天命。  
闻道陇头天正寒，驿使不来无远信。  
可怜桃李品格低，谁似玉肌蒙缟衣。  
为花着语只如此，更请健笔无停飞。  

王炎　和王文州咏雪韵  
老尽青青江上山，渔蓑如画过前湾。  
玲珑冰玉光相射，点缀寒花意自閒。  
瓮面春风消寂寞，炉中宿火护尫孱。  
请君试跨白霓去，鹤氅凌空我愿攀。  

王炎　和王文州咏雪韵  
一穗香云拥博山，毛锥吸尽墨池湾。  
诗如骊颔生明月，人似龙媒出帝闲。  
洒落高情忘固陋，峥嵘健论起衰孱。  
苍髯半雪吾休矣，却怕飞腾不可攀。  

王炎　和王右司回雁峰韵  
宦途多远游，王事无宁居。  
人生亦何求，意足即有余。  
候雁到衡阳，不肯更南去。  
达人识其几，青云首回顾。  
不受宠辱惊，进退皆裕如。  
平生金石心，此诗岂欺予。  
田园归去来，千载渊明语。  
妙句当并传，来哲定深许。  

王炎　和王右司游南岳得晴  
笑披鹤氅上坡陀，风籁无声日气和。  
绝顶琼瑶蒙竹树，上方宫殿隔藤萝。  
雪花夜堕方如许，天宇晨开岂有他。  
一点春阳温厚意，积阴消释自无多。  

王炎　和王右司游南岳三绝  
懒跨狨鞍趁晓班，却空蜡屐小游山。  
山头草木生光彩，玉节曾行紫翠间。  

王炎　和王右司游南岳三绝  
乔岳雄于楚粤间，众丘迤逦酿高寒。  
青藜拄到云霄上，见得心如眼界宽。  

王炎　和王右司游南岳三绝  
祝融独秀压群峰，登览虽终兴未穷。  
人物与山争峻特，也宜班爵视三公。  

王炎　和王宗礼送行韵  
羊肠官路困跻攀，为米低头亦厚颜。  
尚欲束装趋帝阙，未能尽室返家山。  
青云新贵争先进，空谷幽人去不还。  
我独行藏两无取，狐疑丘壑市朝间。  

王炎　和吴梦授韵  
卷舒有道在随时，隐约何须感慨为。  
末路老夫甘退缩，华途吾友尚驱驰。  
准绳行义当趋正，淘练文章自出奇。  
举世岂无人具眼，未应终不贵和随。  

王炎　和吴秀才二绝  
句法洪徐可逼真，摩挲老眼见斯人。  
怜渠袖有钓鳌手，要试虹竿欠李绅。  

王炎　和吴秀才二绝  
世人相马苦嫌瘦，谁识龙媒气逸群。  
归傍青灯对贤圣，汉庭射策待方闻。  

王炎　和项广文喜雨  
雨师云将莫论功，天意元因圣德通。  
不但水生苗厌厌，也应土润黍苖苖。  
田间老稚交相语，秋后仓箱定不空。  
绛帐先生妙言语，请歌嘉定比元丰。  

王炎　和萧参议游岳麓八绝  
登临须返意须留，目力无边不着愁。  
收拾风光归古锦，千岩万壑献清秋。  

王炎　和萧参议游岳麓八绝  
逐客当年出帝乡，不容踪迹到黄堂。  
苍崖屐齿今安在，公独怀思未忍忘。  

王炎　和萧参议游岳麓八绝  
凭栏落照俯江天，睥睨诗翁翰墨传。  
试为江山重着语，笔端桃李恰争妍。  

王炎　和萧参议游岳麓八绝  
泉绕云根玉雪清，苍珉百级可阶升。  
汲泉煮茗松风起，谁识无尘有发僧。  

王炎　和萧参议游岳麓八绝  
清风峡里水清泠，不但琮琤可静听。  
秋佳秋兰在深谷，更堪鼻观挹幽馨。  

王炎　和萧参议游岳麓八绝  
每到精庐即少留，品题清境甲湘州。  
游山脚力犹强健，缓步曾登最上头。  

王炎　和萧参议游岳麓八绝  
萧寺相望湘水西，谈玄谁解析精微。  
圣门自有超凡地，懒向林间问衲衣。  

王炎　和萧参议游岳麓八绝  
近来曾与二三子，准拟诛茅紫翠间。  
老石摩挲堪篆刻，恨无笔力记西山。  

王炎　和谢安国求砚  
灵均葬鱼腹，贾傅问服臆。  
挽我来访古，穷鬼信有力。  
敢恨客毡寒，私喜无吏责。  
稍稍集韦布，时时论文墨。  
濯缨湘水清，拄笏湘山碧。  
陶泓耐久朋，笑我玄尚白。  
今代谢叔源，人物居第一。  
诗来招石友，愿费黄金镒。  
冰丝固希有，雾縠亦罕得。  
何以报明珠，更觉意羞涩。  
回首歙溪上，寂寞子云宅。  
当求玉堂样，特来献词伯。  
胸中五色丝，一用可华国。  
视草须若人，携之上文石。  

王炎　和谢安国韵  
虎豹嗔人上九关，不妨拄笏看云山。  
家声元是封胡后，人物还如晋宋间。  
解组闻公真有意，折腰顾我亦可颜。  
故园无地开三径，敢说归耕是等閒。  

王炎　和许尉小洞庭韵  
古县周遭临水涯，中有胜地藏幽奇。  
向来墨绶不领略，付与渔樵轻弃遗。  
我乘苍螭上其顶，凭高小筑诛茅茨。  
未能隐去学鲁山，且可寻幽如退之。  
炊烟百堵共一市，民气稍稍春台熙。  
至尊岂为茧丝计，老令恨无桃李蹊。  
解衣一浣三年缁，微风碾碎青琉璃。  
鱼龙悲啸吹白浪，烟霭吐吞蒙翠微。  
湖中一点小君山，谁琢瑶琨圆中规。  
朱弦一曲舞冯夷，凌风驾我双凫飞。  
远唤古仙笙鹤来，月寒共醉玉东西。  
天高可逐霞佩去，儿女牵衣吾未宜。  
一官伛偻百僚底，苍髯欲雪将何为。  
徘徊在此为五斗，时亦讽诵渊明词。  
兹亭信美非我有，梦绕故园还欲归。  

王炎　和许尉小洞庭韵  
少时耕钓为生涯，早知臭腐空神奇。  
一丘一壑有佳处，人弃我取如拾遗。  
晚将数雏就斗食，非愿厚禄多如茨。  
山林习气今尚在，前身疑是王献之。  
君王垂拱似虞夏，朝野多暇时雍熙。  
公庭日晡鸟鹜散，屐齿小穿山径蹊。  
隐仙一见即首肯，百钟索酒倾琉璃。  
湖山亦为开画笥，烟霏空翠俱熹微。  
幼舆风度极洒洒，计然策画徒规规。  
苍松奋鬣倚风啸，候雁张羽粘天飞。  
君山洞庭日在眼，不复引领巴丘西。  
急呼泓颍共着语，境胜颇与诗相宜。  
诗成却忆梅子真，乌用一官黄绶为。  
江头谁是吹笛叟，为公度此琼瑶词。  
唤起群龙出平湖，属渠扶柂从东归。  

王炎　和杨郎中北廊梅花  
不临水曲与山隈，却在天台独自开。  
幽韵可居兰友上，孤标惟许竹君陪。  
广寒仙子云中下，姑射射人海上来。  
冰玉皎然清彻骨，南廊亦欲斸根栽。  

王炎　和毅伯见寄  
欲问矿人归未归，江湖不见雁南飞。  
青云未上辞乡国，白璧无因困褐衣。  
客里书来行李滞，江南春尽落花稀。  
倚门望断山川远，我却疑君此策非。  

王炎　和游尧臣出郊二首  
崎岖深谷与崇冈，王事有期行李忙。  
玉佩泉鸣清醉耳，剑铓山峭割愁肠。  
鸟鸣花发牛华改，雨暗云昏客路长。  
且喜归来同笑语，蒲团棐几似僧房。  

王炎　和游尧臣出郊二首  
小窗独坐怯轻寒，一穗香云绕博山。  
鹊语匆匆来屋角，梅花点点下栏干。  
马蹄破雨休行役，麈尾生风共燕閒。  
只恐日边需振鹭，锋车早冕趣君还。  

王炎　和游尧臣劝农韵  
传呼稳凭箂舆行，喜见漫山麦浪平。  
道上老农皆好语，年来瘦地有新耕。  
草深黄犊阳坡暖，雨过青蒲野水生。  
桃李阴中春事好，田家鸡犬亦欢声。  

王炎　和赵行之三首  
未暖柳梢绿，已暖花梢红。  
胸次有天和，本与春意同。  
士戒溺于欲，物忌居其雄。  
西山有理窟，一室惟清风。  

王炎　和赵行之三首  
义利毫发间，其末分舜跖。  
葛藟多攀援，乔松但孤立。  
阳鱮贪芳饵，鵷雏食竹实。  
知道贵含光，露牙多召敌。  

王炎　和赵行之三首  
转喉有独讳，拭面或逢嗔。  
刳心踏风波，未免悔吝生。  
葵犹卫其足，况此千金身。  
山林本逍遥，无虞莫从禽。  

王炎　和至聊述怀二首  
管城脱帽即诗成，尚挟琴书困笔耕。  
自可追风千里去，何妨警露九皋鸣。  
心于外物无荣辱，身与虚名孰重轻。  
醉里工为青白眼，定应阮籍是前生。  

王炎　和至聊述怀二首  
老气轩昂骥蹑云，丘园盘薄不求闻。  
诗方平淡如摩诘，人亦清真似右军。  
无以为家那得尔，幸哉有子不徒云。  
凤雏自是尧廷瑞，翰墨场中早策勋。  

王炎　和至卿叙述三首  
长年英气易消磨，穷达其如有命何。  
进德要须涵养熟，读书不在见闻多。  
挥犀款曲思君话，烹鲤殷勤约我过。  
镜里素丝侵绿鬓，着鞭圣域莫蹉跎。  

王炎　和至卿叙述三首  
木偶漂漂无定踪，归来依旧叹途穷。  
与君趋向元相似，涉世行藏略不同。  
纵使寒松生涧底，也胜泽雉蓄樊中。  
一丘一壑平生愿，他日俱为桑苧翁。  

王炎　和至卿叙述三首  
襟期难与俗人论，摆落浮名莫绊身。  
妙理自能中酒圣，清谈不肯问钱神。  
世情一任手翻覆，此道元如肘屈伸。  
隐约形容不枯槁，只应胸次有阳春。  

王炎　和周南吉二绝  
才諝诸公争汲引，文高后学共仪刑。  
相逢未觉功名晚，镜里依然两鬓青。  

王炎　和周南吉二绝  
旧游追记岳阳城，莫惜经过憩旆旌。  
容易别离难会合，为君重酌圣人清。  

王炎　和祝季通韵  
踏破苍苔马有声，百金一诺不寒盟。  
挥犀议论高流辈，落笔典刑追老成。  
犯雪方知松节直，截河不变济流清。  
论交独许吾同调，翻覆从渠自世情。  

王炎　和祝圣予送行韵  
少年困裿褐，妄意取圭组。  
徒为出岫云，不作润物雨。  
三年葭苇丛，凫舄堕江浒。  
忧患鬓先凋，惊呼髀空抚。  
过期释重负，揆日趋在所。  
投簪诚未能，束担亦良苦。  
汉庭士冀北，不可一二数。  
顾我最平凡，辱君误推许。  
皇明照百工，天高日亭午。  
海岳虽兼受，涓埃谅无补。  
汲汲为身谋，人生几寒暑。  
轩冕既傥来，金璧又难贮。  
试看辕下驹，何如黄鹄举。  
莫待婚嫁了，径为松菊主。  
大隐在城市，高人恋衡宇。  
相期数过从，从绠同汲古。  

王炎　贺东宫诞辰  
万国乾符正，千龄鼎祚长。  
春禼膺眷顾，甲观肇休祥。  
紫极联前曜，青宫位少阳。  
五云凝喜色，重日烂荣光。  
继体临崇福，承颜侍未央。  
犀簪群后表，象略两宫旁。  
气接金行爽，天开火德昌。  
慈皇年有永，大帝寿无疆。  
钦爱诚弥笃，温文德自彰。  
乔枝方叠荫，瓜瓞寝垂芳。  
储禁铜扉肃，官僚玉佩锵。  
旌麾张十戟，箂簴列三厢。  
恭命来南纪，驰情望左坊。  
也叨持虎节，莫预献鸾觞。  
海润涵群汇，霞骞映四方。  
愿言申戬谷，夷夏仰元良。  

王炎　贺皇太子生辰  
凤姿日表极高明，讲习诗书若性成。  
参决万机裨独断，力行三善答舆情。  
绮园何必来为助，启诵安能更擅名。  
日侍两宫慈孝洽，万年主鬯共安荣。  

王炎　贺皇太子生辰  
郁葱佳气拥天庭，申命无疆启震亨。  
少海永重瀛海润，前星辰拱极星明。  
螭旗色转秋风爽，鸡戟光凝晓月清。  
遥想宫僚斟玉斝，进趋无地倍驰情。  

王炎　贺监宅  
轻解金龟呼酒徒，却问君王求鉴湖。  
归来蹁跹著鹤氅，自办米帛供妻孥。  
鸾骖一去杳无迹，数亩荒园生草棘。  
惟有青青秦望山，曾识湖边老狂客。  

王炎　贺景高新居  
百楹夏屋势渠渠，气象岿然压里闾。  
庭下紫荆方秀茂，阶前玉树亦扶疏。  
门容驷马于公宅，客佩金鱼吏部庐。  
莫使乌衣文彩减，诸郎勤读五车书。  

王炎　贺吴继仲母氏生日  
青都仙子玉链颜，五云深处乘青鸾。  
桃花欲实王母老，桂花半落嫦娥寒。  
芝英琼蕊薄滋味，绛霄倒景窥人间。  
风微水麝香可掬，雨定海榴红欲燃。  
中州风物亦自好，翩然万里来云輟。  
潭潭院落春不老，别有日月藏壶天。  
狻猊不动烟缕直，吹笙伐鼓开宾筵。  
九重紫诰照环佩，两儿绿绶扶金船。  
南山可平海可竭，高堂欢乐无穷年。  

王炎　贺吴兴郡王生日  
花萼楼台畔，年年瑞气新。  
慈闱欢爱洽，帝殿宠光频。  
清静心如水，和平气似春。  
自然眉寿永，何必羡松椿。  

王炎　贺吴兴郡王生日四绝  
德声不减汉东平，玉鉴冰壶表里清。  
休问南山山色翠，淡然无欲自长生。  

王炎　贺吴兴郡王生日四绝  
黄门宣赐出丹墀，花萼楼边禁漏迟。  
天上龙颜生喜色，鹡鸰飞在万年枝。  

王炎　贺吴兴郡王生日四绝  
长乐觚棱接未央，至尊友爱独贤王。  
宫中共用家人礼，日近清光侍太皇。  

王炎　贺吴兴郡王生日四绝  
斑衣眡绶两光辉，和气融融洽孝慈。  
千载蟠桃今日熟，喜同王母宴瑶池。  

王炎　胡清卿来访留一日亟求去云欲谒郑宰因以小诗佐其行  
跋涉山川岁一归，奚奴古锦惯相随。  
自怜机杼无遗巧，却怪珠玑不疗饥。  
酌酒挽君浇舌本，解骖许我话心期。  
空囊羞涩将焉往，笑说凫仙旧见知。  

王炎　怀忠堂辞  
跂逸驾兮前修，佩武符兮典州。  
迹已陈兮德新，可敬而慕兮几春复秋。  
意其存兮閟千万年之原，谓其逝兮乃在浮罗之颠。  
奋忠精兮取义，贯羲娥兮烂然。  
隘尘寰兮上征，挥八极兮为仙。  
黄鹄脱骖兮素蚢停驷，几弭节兮念遗民而来顾。  
高弁苍苍兮清苕瀰瀰，公来游兮湖山增美。  
游观罢兮来归。有蒲与荷兮清泠之池，  
鱼鸟怀生兮欣欣焉。其有依银钩虿尾兮，  
灿翠珉而陆离。弦琴兮击鼓，  
羞羔豚兮酌醑。跪起以荐兮愿公燕喜。  
公燕喜兮吾民乐康。却灾沴兮蠲除不祥。  

王炎　黄一翁自郡城回  
千金一璧倾秦都，此璞未剖众所疑。  
朱丝度曲有山水，袖手不鼓无人知。  
黄香裿褐走江汉，失脚未上青云衢。  
此客胸中有佳处，笑人论士相目皮。  
敂关谒我即辞去，赤霄孔翠不可呼。  
江城邂逅共杯酒，麈尾我生綌絺。  
步行触热两足茧，别后略无双鲤鱼。  
楚山摇落岁又晚，花信首回南北枝。  
青灯抽穗由出金粟，喜见间关行李归。  
粲然为我启贝齿，我不见如调饥。  
挥毫妙入斲轮手，倒囊尽出骊龙珠。  
朱朱白白颜色好，春风烂漫催花时。  
肯留花底共醉倒，为君春酒满眼酤。  
褦襶推之地去，忍使故人天一涯。  
摩挲老眼望寥廊，愿见秋鹗凌风飞。  

王炎　黄致政挽诗二首  
后学资模楷，先生久里居。  
两儿联玉箂，三命佩银鱼。  
米廪无重席，蓬山孰校书。  
如何遗此老，宰木遽萧疏。  

王炎　黄致政挽诗二首  
禄养更迎侍，消摇介寿康。  
壮图虽偃屈，潜德竟辉光。  
可惜今埋玉，无由自奠觞。  
他年观上冢，千骑拥龙冈。  

王炎　会稽六月初五日新米入市价减旧以升计之几十二三闻海商米船方集亦  
大侵难宿饱，小熟有晨炊。  
岁事早如此，人情喜可知。  
田家甘粜贱，海贾恨来迟。  
粒粒皆珠玉，无忘饿殍时。  

王炎　即事  
故里只十舍，滞留犹未归。  
湖山无此好，父子且相依。  
白璧难磨玷，黄间暗发机。  
平生丘壑在，一笑释前非。  

王炎　即事  
桑尽蚕皆茧，秧成麦已秋。  
山云翻黑雨，溪树没黄流。  
红粟方翔贵，苍生未病瘳。  
茅茨烟不起，饱饭得无忧。  

王炎　即事  
久辍囊中句，时看肘后方。  
有家如旅舍，无事似僧房。  
梅白墙头笑，榴红瓮百香。  
杖藜如可出，溪上探春光。  

王炎　即事六绝  
焚香清坐对韦编，妙处悬知不可传。  
三画分明寄玄旨，谁将修绠汲深泉。  

王炎　即事六绝  
半生飘泊将雏意，百感凄凉舐犊情。  
露电终非真实相，彭殇何者是长生。  

王炎　即事六绝  
布衣蔬食且随缘，睡起时参柏子烟。  
欲倚绳床拈白拂，何人真解意中玄。  

王炎　即事六绝  
了无俗驾到蜗庐，隐几閒翻贝叶书。  
属会苍头休洒扫，绿苔随意上阶除。  

王炎　即事六绝  
拂拭青奴供昼眠，半晴半雨酿愁天。  
梦回不到南柯境，风过绿阴号晚蝉。  

王炎　即事六绝  
孙竹新添绿玉枝，稚禽学习绕檐飞。  
动中会取归根意，雨过白云横翠微。  

王炎　即事四首  
游宦初心改，殷忧素发稀。  
稍閒甘昼寝，已暖怯春衣。  
遮眼惟黄卷，关心在翠微。  
去留俱有恨，不见二雏飞。  

王炎　即事四首  
发秃怜毛颍，才供米帛谋。  
才疏无可用，身老更何求。  
燕语催春事，花飞恼客愁。  
行藏猎首鼠，归梦绕沧洲。  

王炎　即事四首  
半日肩舆走，归来已薾然。  
倦谈悬麈尾，清坐炷龙涎。  
有累缘糊口，何时可息肩。  
灵襟要淘洗，盥手阅韦编。  

王炎　即事四首  
京国三年梦，家山二子丧。  
泪乾昏老眼，痛极断中肠。  
数尽谁无死，情钟自不忘。  
余生宁有几，回首意茫茫。  

王炎　寄德莹弟二首  
牢落羁旅隔楚东，青山梦入往来中。  
离心落雁惊秋雨，醉眼开花昨夜风。  
一壑若为甘小隐，三江何日挂归篷。  
谋生向坐文穷计，识破譫讹虑已空。  

王炎　寄德莹弟二首  
洞庭秋水望中天，侧目飞鸿断复连。  
得句信知神入梦，浇愁不惯酒中仙。  
秋风白发欺来日，夜雨青灯忆往年。  
用拙不妨消息好，关山明月两茫然。  

王炎　寄蒋主簿  
过我匆匆去，难淹长者车。  
岁华今又晚，官况近何如。  
不是无才具，渠忧少荐书。  
因君问公干，久不寄双鱼。  

王炎　寄潘维节  
墨貂裘敝君穷甚，黄犬书来我慨然。  
肯到越中同住否，秋深即上歙溪船。  

王炎　家仆来丛桂告米粟不继  
来时花柳未全春，燕子将雏已夏深。  
破镜望中占远信，扊扅歌里有悲音。  
青衫得禄犹弹铗，白发欺人欲上簪。  
筑室买田谋小隐，探囊何日有黄金。  

王炎　嘉定丁丑十二月谋葬贵孙老病不能与事但此心伤痛因成小诗以写其哀  
念汝方青鬓，嗟予久白须。  
在亡终不免，寿夭太相殊。  
有恨心如割，无言泪陨珠。  
何堪植马鬣，玉树閟黄垆。  

王炎　閒居即事  
稍稍开三径，徐徐办一廛。  
归来非失计，老去只随缘。  
旋蜡登山屐，时操泛月船。  
生涯且如此，萧散乐余年。  

王炎　閒居即事  
壮年多旅寓，晚岁遽鲴居。  
伤往遂成赋，解嘲休著书。  
经营惟种莳，来往但樵渔。  
百念今灰冷，虽贫自晏如。  

王炎　閒居即事  
四面青山合，中藏小隐家。  
谋栽陶令秫，学种邵侯瓜。  
笋长多添竹，荷高渐有花。  
林泉宜寂静，鼓吹厌鸣蛙。  

王炎　鉴湖  
粼粼万顷碧玻璃，今日耕锄半稻畦。  
菡萏开时还自好，买舟一醉玉东西。  

王炎　江上为韩毅伯访得便舟  
铜墨缠腰雪上头，人生一饱亦难谋。  
天明忽暗酿梅雨，风暖又寒催麦秋。  
老矣不堪时节换，粲然方幸故人留。  
白云呼去淮山住，强为江边问买舟。  

王炎　江亭晓望  
天在空蒙外，山横杳霭中。  
潮翻江水白，日射海霞红。  
旅食思乡社，归舟待便风。  
老怀谁共语，注目送飞鸿。  

王炎　江夏道中值雪  
叹息谋身拙，栖迟簿领间。  
朔风吹密霰，瘦马踏穷山。  
游宦亦何好，浮生元自閒。  
去年溪上雪，高卧掩柴关。  

王炎　将使送玉堂春花江南竹笋次韵二绝  
小白长红尽绝尘，不将朱粉污天真。  
应怜三亩荒凉地，乞与鳌扉一种春。  

王炎　将使送玉堂春花江南竹笋次韵二绝  
此君长得箨龙儿，不为供人口腹资。  
养就翠梢如结实，来仪当有凤师师。  

王炎　将使有诗许移厨双溪次其韵  
舣舟柳岸载清尊，招我花边一赏春。  
莫笑看花人已老，白头曾是少年人。  

王炎　将使有诗许移厨双溪次其韵  
石上竏尊可置杯，石边更可著浯台。  
旁人不识溪山趣，将谓寻春特地来。  

王炎　将使有诗许移厨双溪次其韵  
莫春天气渐清和，枝上红稀地上多。  
惟有松筠四时好，风枝雨叶绿婆娑。  

王炎　将使有诗欲移具相邀到双溪因次韵  
缅思花下饮，岁月易侵寻。  
人老今华发，春深半绿阴。  
挥毫来妙语，移具有佳音。  
草木生光彩，青藜肯下临。  

王炎　郊祀庆成诗  
燕翼传丕绪，龙飞袭庆基。  
万年新景命，三岁始亲祠。  
修己崇仁俭，承颜洽孝慈。  
和平调玉烛，静谧偃锋旗。  
九庙歆禋享，三宫集寿祺。  
馨香端可荐，降鉴本无私。  
宝律迎长至，觚坛蕆上仪。  
贡金来牧伯，执玉列丞疑。  
祼鬯清宫后，燔萧太室时。  
青城收宿霭，黄道焕晴曦。  
六骥銮舆稳，千牛彩伏移。  
声文蒷旧典，誓戒儆前期。  
陟配尊皇祖，灵承合大示。  
陶匏浮泛齐，茧栗用髐牺。  
皦绎圜钟奏，忱恂祝册辞。  
夜分风籁静，天近斗杓垂。  
圣意弥寅畏，臣心尽肃只。  
钦柴灵下堕，拜胙福来绥。  
乐与民同庆，宁颛已受厘。  
荣光浮翠辇，欢抃拥彤墀。  
日骑屯方罢，云韶乐共随。  
一声传入跸，万目望华芝。  
凡凤端门耸，金鸡涣号施。  
厖恩沾动植，协气畅华夷。  
星拱班徐退，天容喜可知。  
乾符宜永握，瑞牒遂停披。  
嵩岳声洋溢，钩钤色陆离。  
永承长乐养，恭奉未央卮。  
锡羡均家国，储祥衍本支。  
函生蒙帝力，击壤共春熙。  

王炎　郊外见梅再用前韵三首  
四山有雪未全融，蓓蕾梢头茁小红。  
也欲索花同一笑，苍颜羞涩见春风。  

王炎　郊外见梅再用前韵三首  
皎如玉雪不容缁，乞我寒香苦索诗。  
输与西湖閒处士，解吟篱落忽横枝。  

王炎　郊外见梅再用前韵三首  
故园疏竹蔽柴关，手植孤根在竹间。  
别后疏枝无恙否，寂寥风月冷溪山。  

王炎　脚婆  
竹奴夏日凉，脚婆冬夜燠。  
二物不同时，皆堪伴幽独。  
自吾失伉俪，一纪谁与宿。  
年高气血衰，日短天地肃。  
鱼眼夜不瞑，鸡肤冻生粟。  
伏枕屡展转，挟纩但拳曲。  
脚婆当此时，贵重如金玉。  
爨釜蟹眼生，汲之满皤腹。  
暖气所燻蒸，羸躯任伸缩。  
粉黛工取怜，自可荐衾褥。  
岂不辟泎寒，而能动情欲。  
不如此瓠壶，但可暖吾足。  
貌丑不妩媚，坐稳无颠覆。  
妄想何从生，黎明睡犹熟。  

王炎　解官到郡诸丈置酒岳阳楼招炎为客邓巴陵索诗  
重上危楼览洞庭，故人一笑对飞觥。  
君山只似艑山绿，江水不如湘水清。  
一日胜游成乐事，三年俗状夺诗情。  
天涯邂逅还离别，莫惜樽前底里倾。  

王炎　金夫人挽诗  
两大家声著，三从妇德全。  
金珠捐玩饰，苹藻荐恭虔。  
眉寿无遗恨，心空悟秘诠。  
生刍来奠客，千两拥新阡。  

王炎　京丞相挽诗  
嗣圣登皇极，真儒秉大钧。  
三宫方恺乐，万宇浸熙淳。  
碧落龙髯去，青山马鬣新。  
衣冠同堕泪，桃李失阳春。  

王炎　京丞相挽诗  
山立群公表，朝廷势自尊。  
远谋安庙社，厚德镇乾坤。  
帝念经纶广，人思色笑温。  
骑箕今不返，麟阁画空存。  

王炎　京丞相挽诗  
郁郁松坡上，潭潭甲第成。  
家方藏宝墨，地已献佳城。  
拱极三阶动，扶天一柱倾。  
只应余应远，遗德在苍生。  

王炎　九日登宝叔塔同游者杨大著李校书冯正字曾著作易校书  
湖边老石立巨鳌，背负浮图千尺高。  
升高望远天界阔，海山江树皆秋毫。  
蓬莱藏室极清静，虽有暇日无游遨。  
不应令节亦虚度，特为萸菊觞新醪。  
樽前一笑岂易得，身涉百忧今二毛。  
兹游回首便陈迹，事如逝水流滔滔。  
明年九日定何许，未用感慨增烦劳。  
半生随牒落州县，莫年结绶来神皋。  

王炎　九日陪杨秘监游真珠园属炎赋诗  
珍重蓬莱老，携壶领客来。  
湖山蜀画笥，风物献诗材。  
素发难重染，黄花有再开。  
莫忧身外事，且覆掌中杯。  

王炎　九月到白石先妣茔所  
不瞻宰木过三年，霜露凄凉倍怆然。  
马鬣但惊荒宿草，龟趺未办表新阡。  
平生钟釜空遗恨，旧物梘棬半不传。  
鸿雁差池风雨急，吞声清泪彻黄泉。  

王炎　九月二十九日到思溪庄避人事十月初四日过生朝方归初三日早恕子遣  
僻远无来客，尫羸厌久生。  
拥炉便独坐，扶杖懒徐行。  
中岁失怙恃，晚年无弟兄。  
绝知来日短，万事可忘情。  

王炎　九月二十九日到思溪庄避人事十月初四日过生朝方归初三日早恕子遣  
人事有酬酢，山居方寂寥。  
三时缠宿疾，十月见生朝。  
瘦骨添绵护，枯肠怯酒浇。  
为予歌一曲，亦足慰无聊。  

王炎　久雨而雪  
两港水争长，四山云未归。  
忽闻雷虺虺，翻见雪霏霏。  
蜡屐老难出，竹炉谁共围。  
金乌无恙否，何事隐明晖。  

王炎　久雨无聊成雨诗呈秀叔并简继韩  
花落雨不止，莺啼春又徂。  
曲肱眠短榻，拥膝坐团蒲。  
梅子今堪摘，松醪不待酤。  
两君能坐隐，泥泞肯来无。  

王炎　久雨无聊成雨诗呈秀叔并简继韩  
避湿屋多漏，怯寒窗不开。  
龙涎时吐雾，麈尾任生埃。  
独与韦编对，谁能蜡屐来。  
天知蚕麦病，愿唤雨师回。  

王炎　居民多疫为散药  
不信翳方可活人，但随巫语去迎神。  
凭谁妙手如和缓，调护江拜万户春。  

王炎　句  
柳暗大堤曲，梅藏解佩人。  

王炎　拒霜花  
池上木芙蓉，晓寒摧折之。  
绿叶未尽雕，红芳已先萎。  
空得拒霜名，憔悴不得持。  
人生亦如此，荣盛须及时。  
少壮不久留，老疾仍相随。  
腾腾当任运，惨惨徒自悲。  
万古同有尽，华颠无再缁。  
及今幸强健，不乐将何为。  

王炎　郡中游观之地清风楼为第一前此诸公有诗似觉摹写未尽辄成唐律一篇  
山屏四面碧相重，苕霅无声泻玉虹。  
万户连甍皆在下，一楼飞栋独当中。  
不容半点浮尘到，但觉无边爽气通。  
安得翛然辞物役，披襟终日挹清风。  

王炎　哭吴耀远  
孤陋无如我，交亲赖有君。  
方图来往数，岂意死生分。  
自卜牛眠地，今归马鬣坟。  
不能浇斗酒，忍遽述铭文。  

王炎　苦脾泄在告因饮白酒一杯小愈魏倅有诗已而病复作因次韵见意  
羸老畏风湿，河鱼将奈何。  
玉友岂不佳，终难护天和。  
数息谩吐纳，链形空按摩。  
自笑来日短，残漏鸣铜荷。  
吏事如衣垢，濯之费挼挲。  
养痾谅非宜，山林归兴多。  

王炎　腊中得雪快晴成古风呈尧章銛老  
苍头熟睡唤不应，光射纸窗疑月明。  
更筹可数夜方半，杙上一鸡先误鸣。  
晓起飞花堆户外，幻出人间无色界。  
九街车马不知寒，蹴蹋银杯翻缟带。  
杲杲日升东海东，须臾光彩蒸霞红。  
不忧桂玉顿增价，人在冲融和气中。  
贝阙珠宫五云际，遥知天上龙颜喜。  
麦畦白白覆青青，农事来年定丰美。  

王炎　李阁学挽诗三首  
物望推耆哲，岿然可镇浮。  
莫年登近侍，再起殿南州。  
不乐分铜虎，方期杖玉鸠。  
胡然归未久，仙去杳难留。  

王炎　李阁学挽诗三首  
止水中心静，浮云外物轻。  
行藏无悔吝，存殁备哀荣。  
士类思前辈，朝廷失老成。  
衡湘人物尽，念旧若为情。  

王炎　李阁学挽诗三首  
频岁仍饥馑，三湘要抚绥。  
分忧承帝命，遗爱结民思。  
自有栾公社，何须叔子碑。  
若书耆旧传，清德不磷缁。  

王炎　李少保挽诗  
洁己惟清德，撄鳞有格言。  
位虽居鼎鼐，心已在丘园。  
身退名增重，年高道愈尊。  
哀荣无可憾，余庆子孙蕃。  

王炎　李少保挽诗  
昭代多诸老，惟公有典刑。  
上方思旧弼，天亦畀修龄。  
竟委元成笏，俄传有道铭。  
只期麟阁上，遗像拜丹青。  

王炎　李忠甫见惠长笺以诗谢之  
寂寂罗雀门，日见交游疏。  
短李不我弃，一年憩琴书。  
青衿孺子辈，共喜得范模。  
黄鹄有远志，樊笼不可拘。  
今将舍我去，雅意何勤渠。  
骈俪出妙语，简洁无费辞。  
卷置怀袖间，报之欠琼琚。  
惟期在明秋，刷羽摩天衢。  

王炎　两鹤  
仙家堕下两麒麟，寄食庭除未易驯。  
正为白头违世路，要须丹顶伴閒身。  
高飞横绝心虽在，短舞婆娑意亦真。  
同返故山依宪帐，莫思三岛十洲春。  

王炎　林宝文生日  
乾健运元气，斗杓默回旋。  
千岁生一圣，半千生一贤。  
间世有异禀，天意非徒然。  
皇极在人心，俗学无自得。  
天意兴斯文，公独抱深识。  
微言发绪余，河汉浩无极。  
士气久不振，罢软无刚风。  
天意眷吾君，公独奋精忠。  
雷霆不能惊，正色撄神龙。  
膏泽不下流，闾阎有憔悴。  
天意佑斯民，公独蕴慈惠。  
春风小披拂，万物回生意。  
既赋以全德，必益以寿祺。  
其颜如渥丹，天意可测知。  
再拜上黄堂，一洗玉屈卮。  
戬谷既鼎来，保以致祝辞。  
在外守麟符，十连蒙宠绥。  
在内调金弦，四海无忧虞。  
邦人丐公留，天子遄公归。  
舑儒愿控鹤，云路从先驱。  

王炎　林临生日  
玉融秀参天，人物时炳灵。  
小春气候佳，产此千人英。  
酌酒为君寿，不惟祝年龄。  
君家屋渠渠，鹤发居中庭。  
前有棣华秀，后有兰芽馨。  
安用执象简，始足为君荣。  
置身瓶盎间，恐损双鬓青。  
试占眉间黄，身閒即蓬瀛。  

王炎　临湘县崇惠庙词  
仙伯兮逍遥，共骑鹤兮云宵。  
西弱水兮东瀛洲，超然变化兮不可以留。  
农之田兮瘠田，仙弭节兮悯此民而勿去。  
白云横兮翠微，石室幽幽兮宜而燕娱。  
一窦之泉兮不溢不枯，仙顾而乐兮黄鹄翩其来归。  
有龙蛰兮于寒泉，潜而飞兮遥天。  
仙吹箫兮击鼓，老农酌醑兮起舞。  
仙驭飞龙兮四郊甘雨，旱不为灾兮年谷屡丰，  
我民敬恭兮蒙仙之泽无穷。  

王炎　留山间即事  
暂留野次倦征行，差觉山林气味清。  
日酿梅酸新雨过，山连空翠淡烟横。  
东皋水满起农事，南国草青回雁程。  
拨置文书聊隐几，笙歌一部听蛙鸣。  

王炎　留献之初得孙  
蓝田美玉骊龙珠，天马之驹丹凤雏。  
平生眼底未曾见，物以希有来珍奇，  
世间尺子乏英骨，{左犭右屯}犬虽多安用为。  
留侯丰下宜有后，更积阴德栽培之。  
大儿崭然露头角，胸中箧笥罗诗书。  
文章机杼有家法，睥睨云汉思高飞。  
小儿学语解揖客，眼如点漆肤凝脂。  
家庭有此万金产，何忧门户无光辉。  
乃翁昨日坐堂上，津津黄气溢两眉。  
女奴走报子舍喜，紫兰玉树生孙枝。  
不须老释亲抱送，此真天上麒麟儿。  
我来欲与汤饼客，对翁寿以金屈卮。  
看渠一岁能识字，八岁笔驱文辞。  
三衢之留世冠冕，公侯衮衮当无疑。  
他年我未须发白，已见此子摩天衢。  

王炎　六客堂  
一樽相属更何人，六客当年事已陈。  
扁榜特书名尚在，篇章深刻字犹新。  
关心吏事方穷日，企踵前贤分绝尘。  
涉笔符移忧百谪，偷閒来此一嚬呻。  

王炎　卢夫人挽诗  
在室从名父，宜家配大贤。  
上公调玉铉，中道失云輟。  
一品夫人贵，千秋列女传。  
貂蝉今合窆，恰值白鸡年。  

王炎　陆簿生日  
冬令始严肃，涉气回晏温。  
帘帏映瑞色，见此天上麟。  
蒙羽有再来，机云定前身。  
清标入黄绶，胸次不受尘。  
洗玉酌流霞，眉间喜津津。  
飞龙御天位，乔木思世臣。  
功名固自有，难得惟青春。  

王炎　吕待制所居八咏　半隐  
举世竞宠利，嗜进无肯休。  
山林槁项辈，又乏经济谋。  
朼来半隐寮，再拜瞻吕侯。  
袖手辞富贵，结庐清且幽。  
我从为儿时，久矣闻风流。  
父老数时贤，若人真少俦。  
已覆金瓯名，姑作绿野游。  
四海望霖雨，争欲挽之留。  
向来钓璜老，一出扶宗周。  
廊庙方侧席，公肯幡然不。  

王炎　吕待制所居八咏　朝阳  
腷膊鸡声夜向晨，东方飞景到云林。  
帘帏已是曈曈晓，庭户全无噎噎阴。  
可是梧桐长得地，也知葵藿久倾心。  
日边早晚来环赐，见说清光注意深。  

王炎　吕待制所居八咏　缓步  
跃马乘轩四十年，谁知公是地行仙。  
向来曳履星辰上，今作游山杖屦缘。  
总为鼻端清栩栩，能令脚底步翩翩。  
青鞋若许陪行乐，早晚诛茅半隐边。  

王炎　吕待制所居八咏　舒啸  
黄山峙立高崔嵬，上有飞仙时往来。  
问之谁作东道主，舒啸亭中人姓回。  
坐对危峰倒樽酒，偃仰胡床篆烟吐。  
划然清响透云端，此意悠悠眇千古。  
好是夜深孤月明，风松泉石清更清。  
我来拟作叔夜辈，一听空山鸾凤声。  

王炎　吕待制所居八咏　岁寒  
春阳竞妩媚，百卉颜色好。  
凉秋风露来，往往竞枯槁。  
一朝受霜雪，脱落遽如扫。  
特立金石姿，青青未尝老。  
下视软美辈，摧折不自保。  
古人几失言，疾风知劲草。  

王炎　吕待制所居八咏　藤洞  
空中一洞足清风，上有长藤翠蔓穠。  
说与山灵护持取，苍皮瘦骨恐为龙。  

王炎　吕待制所居八咏　月台  
我欲登仙换凡骨，飞上云头窥月窟。  
羿妻问我何自来，笑指广寒令径入。  
归来却见半隐翁，月台如在神仙中。  
霓裳歌舞不用觑，把酒长啸生清风。  

王炎　吕待制所居八咏　醉松  
虬髯铁干老嶙峋，气格俨然冠剑臣。  
应为孤高多绝物，未妨偃蹇且全身。  
雪中屈折如颓玉，雨后淋漓又吐茵。  
抚手摩挲三叹息，世间那有独醒人。  

王炎　旅兴  
白眼看时事，刚肠厌俗流。  
也知蜂有毒，未信鼠堪投。  
熟睡消磨日，消吟拨置愁。  
倚门应望切，早晚赋刀头。  

王炎　旅中书怀  
燕子未归寒已退，海棠半落雨初晴。  
他乡异县见春色，远水平芜关客情。  
道路不来黄犬信，烟波深负白鸥盟。  
数奇落在千官底，敢叹儒冠误此生。  

王炎　旅中思家  
野田既雨水皆满，山路无风花自香。  
且复将身供世事，也能随处对春光。  
绝嫌俗物眼多白，未办生涯髯已苍。  
待看楂梨粗可教，老夫耕钓即韬藏。  

王炎　落花  
小园数树杂花开，零落无声覆绿苔。  
休恨五更风雨急，明年春色自归来。  

王炎　麦苗已有生意掘乌禾穕者未止  
儿童饭犊女采桑，水满东皋耕事忙。  
稻秧半绿麦半黄，天许食新饘粥香。  
田父咨嗟仍笑语，赤地一年今得雨。  
紫鳖有根妻子喜，免填沟壑弃闾里。  

王炎　梅花  
岁暮杀气惨，草木华叶萎。  
寒梅吐新萼，娟娟拥疏枝。  
清意尘俗远，幽香风露知。  
孤绝惯守独，晚出甘后时。  
细推万物理，荣谢相乘除。  
桃李向来繁，试问今保如。  

王炎　梅花  
园林都未觉春风，蓓蕾枝头茁小红。  
要识十分清绝处，暗香疏影月明中。  

王炎　梅花  
欲向花边把一杯，喜逢腊尽又春回。  
直饶百岁为期限，能见梅花几度开。  

王炎　门有车马客  
乌鹊绕屋鸣，有客停征騱。  
问客何自来，君家寄家书。  
摄衣起迎客，开书多苦辞。  
蕣花不长好，玉颜亦易衰。  
水行有却流，人行无反期。  
置书拜谢客，岂不心怀归。  
事君有明义，不得顾所私。  
作书附客返，路远幸勿遗。  
上言重自爱，下言长相思。  
相思勿相怨，自古多别离。  

王炎　觅李尉白犬  
长安少年好狗马，日日遨游五陵下。  
八尺腾骧行地龙，突过无前追疾风。  
一箭穿空两鵰堕，尚挟白羽腰髐弓。  
回鞭更踏南山路，射杀山中白额虎。  
却解重五四尺獒，快逐丰狐搜狡免。  
错罢归来唤歌舞，酾酒割鲜供笑语。  
穷巷书生那有此，毛颍陶泓守环堵。  
老来无力跨蹇驴，少日青鞋只徒步。  
何况平生非猎师，何须有犬如韩卢。  
青毡旧物犹在室，吹灯未灭忧穿窬。  
似闻黄耳云来孙，丰颅拳尾雪不如。  
从公觅取抜门户，主人高枕偷儿避。  

王炎　密室  
密室可附火，小窗聊借明。  
风寒皆不到，温饱更何营。  
省事事自少，养心心亦清。  
床头犹有易，座右不须铭。  

王炎　明妃曲  
掖庭国色世所稀，不意君王初未知。  
欲行未行始惊惋，画史乃以妍为媸。  
约言已定不可悔，毡车万里随单于。  
天生胡汉族类异，古无汉女为胡姬。  
高皇兵败白登下，归遣帝子称阏氏。  
欲平两国恃一女，乌乎此计何其疏。  
至今和亲踵故事，延寿欺君何罪为。  
此生失意甘远去，此心恋旧终怀归。  
胡天惨淡气候别，风沙四面吹穹庐。  
琵琶曲尽望汉月，塞雁年年南向飞。  

王炎　鸣水洞辞  
艾之西兮汨之原，山石划断兮穹巅而崭岩。  
瀑流下注兮，其上绝而为亹。  
有蛟有龙兮，伏而不怒。  
雷鸣崖下兮，穷年风雨。  
谁斧凿此云根兮，遗予以罍洗。  
松有樛枝兮，屋之深深。  
苔藓斑斓兮，织缋以为茵。  
觞酒于上兮听潺湲。西峰衔日半规兮，  
徘徊犹未忍旋。予欲緪朱丝兮，  
节清音而度曲。招玄鹤使舞兮，  
醉予醽醲。有玉韫椟兮幽人之轴。  
秋兰之佩兮芙蓉之服。瘦石寒泉兮矢其弗告。  
四墉无隙兮巘崿青青。白云漠漠兮截洞口以为扃。  
轮鞅莫来兮无伤我清。不执券而兼并兮莫予与争。  

王炎　南齐中秋小酌  
银河络角晚风凉，月入庭除满地霜。  
夜静老翁閒玉斧，天寒仙子舞霓裳。  
田家旋斸鸱美，野店新簄绿蚁香。  
草草杯盘供一笑，暂时耳热发清狂。  

王炎　南斋书怀  
幽居用拙懒追寻，小径无人苔半侵。  
燕子已归知社近，桃花半破觉春深。  
长编短简资身策，故岁新年念母心。  
拂拭横床眠未稳，匆匆屋角有鸣禽。  

王炎　拟古闺怨三首  
为郎缝春衣，春尽郎未归。  
羞见庭下花，一双胡蝶飞。  

王炎　拟古闺怨三首  
良人久在外，想像裁香罗。  
放下金粟尺，无言颦翠蛾。  

王炎　拟古闺怨三首  
花开复花谢，堕在藩溷边。  
不惜花落尽，惜无长少年。  

王炎　念旧  
香销箧里旧裳衣，回首人间万事非。  
天阔海宽魂杳杳，云輟何日复来归。  

王炎　念旧  
老怀易感泪汍澜，尘世分明一梦间。  
精爽乘鸾云外去，空留玉骨葬青山。  

王炎　念往  
生别有见日，死别无返时。  
绸缪结发初，百岁以为期。  
岂意中道间，弃我忽如遗。  
玉骨空委蜕，青山未同归。  
晤语永已矣，衰怀宁不悲。  

王炎　念往  
畴昔鳙溪翁，重为子相攸。  
谓我稍可教，许以相匹俦。  
此德未及报，黄发归山邱。  
今又舍我去，垂老增百忧。  
深念不能置，泫然清泪流。  

王炎　念往  
半生共飘泊，所至无定居。  
晚有一区宅，乃以丧来归。  
乐少辛苦多，呜呼止于斯。  
临没尚了了，儆戒皆可书。  
子言不可忘，我意当何如。  

王炎　念往  
有姑共饘粥，有子自抱乳。  
人亦有困穷，子独最艰苦。  
晚岁未即安，此身先逝矣。  
逝者不可作，在者谁与处。  
欲以理夺情，怅然不念起。  

王炎　偶行后圃成三绝  
繁红飞尽绿成阴，更有忘忧草色新。  
吏隐何心来对景，化工随意自留春。  

王炎　偶行后圃成三绝  
琅玕十丈箨龙孙，已向梢头散绿阴。  
他日雪霜颜色好，正缘外直内虚心。  

王炎　偶行后圃成三绝  
园蔬入市不论钱，忍口休参玉版禅。  
留得新梢过旧干，清风六月亦萧然。  

王炎　陪留宰游灌溪回饮县圃六绝  
泥融紫燕欲营垒，日暖黄蜂争取花。  
试向静中观物化，蒲团相对坐僧家。  

王炎　陪留宰游灌溪回饮县圃六绝  
花暖不胜胡蝶狂，松间支径午阴凉。  
沤麻别自有春色，鼻观同参佛土香。  

王炎　陪留宰游灌溪回饮县圃六绝  
樽中欢伯解人意，乞我桃皮杏眼红。  
一笑劳生那易得，回鞭落日马嘶风。  

王炎　陪留宰游灌溪回饮县圃六绝  
入眼山花尽笑迎，双凫飞处雨初晴。  
二年踏遍桃溪路，携酒寻春只此行。  

王炎　陪留宰游灌溪回饮县圃六绝  
高烧蜡炬照深红，恐负一年花人风。  
恶客敢辞今日醉，明年别去定匆匆。  

王炎　陪留宰游灌溪回饮县圃六绝  
东风桃花可招客，吏事尘埃能困人。  
蘸甲一杯留我醉，知公胸次有阳春。  

王炎　平江道中  
箂舆踏瘦石，挥汗日亭午。  
山断忽眼明，人家住溪浒。  
解衣近绿阴，隔枝鸟相语。  
好风送凉来，坐久失畏暑。  
潭潭一水绿，可以浣尘土。  
樵歌响空谷，渔艇散前浦。  
丘壑太寂寥，从俗只自苦。  
征夫问前途，欲往空顾伫。  

王炎　蒲圻道中遇雪二首  
马上寒生手欲龟，田庐人静爨烟稀。  
疑逢海上双银阙，想见云中万玉妃。  
野店避风聊解辔，地炉围火自熏衣。  
劳生今被微官缚，何日衡茅独掩扉。  

王炎　蒲圻道中遇雪二首  
天惨云垂地，风寒雪塞涂。  
骤看花满眼，己觉粟生肤。  
冷屋无鸣漏，冰枝有立乌。  
马寒如}蝟缩，行役厌驰驱。  

王炎　七夕一绝句  
轻云卷箔月钩垂，正是青楼乞巧时。  
牛女相望隔河汉，浪传天上有佳期。  

王炎　七月二十二日遣怀  
寥落求凤凰，凄凉舐犊牛。  
有时追往事，无处著清愁。  

王炎　清化寓居  
委巷何深僻，侨居太寂寥。  
古墙行络石，乔木上凌霄。  
赋就贫难逐，诗成隐莫招。  
固穷吾辈事，心地要逍遥。  

王炎　清江劝驾送举人二首  
藏山有良玉，潜渊有明珠。  
宝气露光彩，见者讵肯遗。  
贤士抱良贵，又与珠玉殊。  
方其未达时，眇然一布韦。  
时来取通显，乘轩而执圭。  
鹤书出阊阖，嗣圣清明初。  
弹冠今汇征，駸駸上天衢。  
显亲与事君，忠孝当无亏。  

王炎　清江劝驾送举人二首  
黄堂暂虚位，劝驾属守丞。  
金石方遏密，不敢歌鹿鸣。  
吉蠲置觞豆，少洽宾主情。  
西风吹桂枝，马首将东行。  
春官奏高第，天子开延英。  
亲策降清问，健论摅丹诚。  
解褐跻朊仕，何止为身荣。  
二刘与三孔，至今流芳馨。  

王炎　清老画双溪壁以诗谢之  
老夫哦诗耸两肩，落笔不停称腹稿。  
缘诗写出无声句，画史追之谁得到。  
为予壁上留真迹，水墨纖穠任挥扫。  
石根竹树极萧森，中著羽虫疑叫噪。  
虽然画意不画形，形意两全方笔老。  
熟视时时自首肯，从旁见者皆称好。  
师言此亦吾余事，佛祖玄关须探讨。  
未宜直说色是空，不著色空斯见道。  

王炎　清明日先劳动挂楮钱  
昔人最重去坟墓，绝喜归来老一邱。  
岂是他山无笋蕨，只缘故国有松楸。  
百年暂住人间世，千古俱为地下游。  
色境悲欢虽梦事，楮钱聊挂树梢头。  

王炎　秋旱得雨  
下田出龟兆，高田半黄埃。  
禾穗槁欲死，益以蟊贼灾。  
钲鼓竞祷祈，民病神所哀。  
划空走笑电，隐地鸣怒雷。  
云将为前驱，颇送甘雨来。  
老稚喜欲狂，稍觉生意回。  
鸡豚赛秋社，屈指簄新醅。  
米价免翔贵，我亦怀抱开。  
凉声绕松梢，披襟可徘徊。  
执热汗如雨，得此亦快哉。  
短歌当甿谣，因以侑一杯。  

王炎　秋旱得雨子大诗言祈祷所致炎谓不可贪天之功次韵以见区区  
宦游碌碌本无奇，失脚归来莫皱眉。  
只合一廛修穑事，岂堪千骑把州麾。  
旱乾偶得崇朝雨，秋熟应无卒岁饥。  
耕凿熙熙皆帝力，丰年请为续周诗。  

王炎　秋怀二首  
镜中忽忽老侵寻，政坐文穷自陆沉。  
独对西风搔短发，欲谋小隐背初心。  
江湖鸿雁天将冷，篱落黄花秋又深。  
拄笏看山聊尔耳，懒弹绿绮索知音。  

王炎　秋怀二首  
朼来云梦泽南州，风物萧萧两见秋。  
三径草荒真左计，一官冰冷更何求。  
莫招毛颍论时事，且唤曲生浇客愁。  
短艇轻蓑良不恶，此心何敢负江鸥。  

王炎　秋怀五首简陈巽叔徐伯老  
西风脱数叶，木末秋有声。  
团扇内箧中，肃肃庭户清。  
公退颇无事，解衣坐车荣。  
本乏霄汉心，未断丘壑情。  
日月不肯留。夺我双鬓青。  
陈编堪解颐，凉夜亲短檠。  

王炎　秋怀五首简陈巽叔徐伯老  
凉风挟秋噀　，蒲柳青欲黄。  
桂树枝相樛，采采含幽芳。  
清香美无度，坐忧露为霜。  
志士有所怀，后时多慨慷。  

王炎　秋怀五首简陈巽叔徐伯老  
西南天汉流，蟋蟀鸣露草。  
黄鹄垂其翼，坐看岁年老。  
寸阴轻尺璧，进德恨不早。  
百围饱风霜，蹭蹬何足道。  

王炎　祀　怀五首简陈巽叔徐伯老  
我来今几时，寒暑已一变。  
回首望江东，天末雁行远。  
弧矢四方志，别离讵能免。  
有怀先君子，生理只铅椠。  
相忆可相忘，问学当自勉。  

王炎　秋怀五首简陈巽叔徐伯老  
我家南溪上，老屋四立壁。  
俗子呼不来，巷无车马迹。  
公庭有将迎，未免眼青白。  
陈徐臭味同，吾护双拱璧。  
拂我榻上尘，与君商六籍。  

王炎　秋日山所见野花  
风流浑似内家妆，也想春风不分香。  
从得倾城与倾国，牡丹人道是花王。  

王炎　秋日晚晴  
断霞缕脉浅深红，雨挟凉来助好风。  
心厌乱蝉专美荫，目随高鸟度晴空。  
此身尚落功名外，生理方侵念虑中。  
坐到夜深明月上，秋声故故绕梧桐。  

王炎　秋夜  
索索风叶响，寒生秋夜深。  
閒思千古事，虚费一生心。  
命薄谋多拙，年衰病易侵。  
黄粱今梦觉，高枕卧山林。  

王炎　犬捕鼠  
黠鼠穴居工匿形，宵窃吾余频有声。  
狸奴已老无足忌，对面侮人渠得志。  
韩卢行载云来孙，平时御盗严司存。  
小施逐兔腾山力，不露爪牙潜有获。  
主人高枕终夜安，论功法吏能扫奸。  
绳以汉家三尺律，鼠罪贯盈猫不职。  

王炎　劝农出郊三绝  
小烦脚力上崔嵬，意为仙翁特地来。  
只有白云藏古洞，不知黄鹄几时回。  

王炎　劝农出郊三绝  
桃花一笑弄春晴，布谷澜翻亦劝耕。  
十雨五风蒙帝力，愿风父老庆秋成。  

王炎　劝农出郊三绝  
边头万马似云屯，准备秋风压战尘。  
何日将军收虎帐，道旁筑屋免勤民。  

王炎　劝农道场山  
练日遵诏条，行春劝耕事。  
拥旆有传呼，据鞍小驰鹜。  
儿童竞聚观，父老欢来诣。  
松径度坡陀，莲宫得清閟。  
必行非遨游，所职在抚字。  
示之浅易语，论以丁宁意。  
扶杖既言归，解衣聊少憇。  
山中无俗情，物外有幽趣。  
僧閒众所羡，农困吾甚愧。  
不敢饱登临，肩舆一山去。  

王炎　壬申十二月二十八夜雷  
残腊方淫雨，中宵忽怒雷。  
更长频展转，梦断但惊猜。  
冻雪何时解，春风几日来。  
龙蛇今在蛰，墐户不宜开。  

王炎　壬戌立春日  
晼晼流年度，凄凉短景催。  
月圆疑腊半，岁闰已春回。  
一箸青丝菜，三杯白玉醅。  
主人无喜事，蜡炬误花开。  

王炎　壬子春罗端长赠别  
忆昔如相识，公归自中都。  
时方擢上第，绿发青衫纡。  
论郊兄弟间，意气和笙竽。  
瑰文得要揽，快语相为娱。  
一别间何阔，流年走暘乌。  
高情自浩浩，风骨乃仙癯。  
顾我蒲柳姿，雪霜凝鬓须。  
回思鸿雁行，泪落衣袖濡。  
相逢慰栖迟，此道评精粗。  
稔闻充素蕴，诸老推通儒。  
又知治剧县，民瘼删繁须。  
清才为世用，洗目亨天衢。  
监州尚小试，称屈非超逾。  
敂门喜重来，新诗遗明珠。  
倾倒念有陈，草具陪觞壶。  
自愧学不讲，议论无根株。  
殷勤谢雅贶，披索中肠枯。  
壮志已怆悢，俗情厌崎岖。  
正须心所欣，日与镌迂愚。  
奈何复作远，揽袂还踌躇。  
公犹寄异邦，同是江南区。  
但虑怀与安，久客非良图。  
终当念坟墓，速归三径芜。  
昨言亦云然，岁寒勿盟渝。  

王炎　如大坂二绝  
轻风掠面作微凉，尽日笋舆行涧冈。  
畦稻欲花新得雨，老农屈指计秋尝。  

王炎　如大坂二绝  
盘薄解衣方少休，青山白水挽吾留。  
一声杜宇唤归意，百啭黄鹂生客愁。  

王炎　山间偶成二绝  
人家鸡犬近相闻，村落纡回古木深。  
山客一来尘想尽，水声终日奏鸣琴。  

王炎　山间偶成二绝  
隔枝啼鸟唤幽梦，排闼青山无世情。  
绿树阴阴遮日影，虚窗卧看白云行。  

王炎　山行二绝  
路回浓绿屡低盖，风定落红时点衣。  
行李驰驱无暇日，客情乡思两依依。  

王炎　山行二绝  
尽日扶舆度乱山，石根古涧水潺潺。  
孤烟时傍翠微起，疑在新安道路间。  

王炎　上巳  
莫春祓禊好天气，不到水边流一杯。  
旋擘红泥尝煮酒，自循绿树摘青梅。  
淹留异县客多病，迢递故乡书不来。  
历历旧时行乐处，凭栏小立首空廻。  

王炎　社日  
日暖泥融燕子飞，海棠深浅注胭脂。  
一杯社日治聋酒，报答春光烂漫时。  

王炎　麝香萱草  
穠绿丛中出嫩黄，折来时吐麝脐香。  
朝开夕谢休惆怅，我已无忧不待忘。  

王炎　生朝无以自慰作留贫荐一杯  
私居饭半菽，官舍食无肉。  
何用太清生，囊无一钱蓄。  
人言骨相寒，有智不如福。  
贫者轻于叶，富者重如玉。  
轻重信然否，世情手翻覆。  
相彼守钱虏，无厌溪壑欲。  
口不谈古今，枵然瓠壶腹。  
渠固笑我癯，我亦笑渠俗。  
珊瑚数十株，胡椒八百斛。  
冥冥鬼瞰室，一跌赤其族。  
未若贫而安，高枕睡常熟。  
我我云溪阳，欹侧数椽屋。  
屋后莳菘韭，屋前种梅竹。  
室中四立壁，但有书可读。  
世故驱我来，营此知斗粟。  
仕不上青云，何如返耕牧。  
颇怪草玄翁，乃谓贫可逐。  
卒岁一布裘，终朝一饘粥。  
此外何所求，吾生无不足。  

王炎　生日魏倅惠三诗  
四海眼独高，江湖走蹒跚。  
帝念风霜饱，命之官仙班。  
刺天纷群飞，政尔衮衮难。  
鹿挟朱轮去，勇哉支狂澜。  

王炎　生日魏倅惠三诗  
作州岂无人，孰别泾与渭。  
仰止云溪老，静处酌古味。  
庭户令无哗，昼閒棠蔽芾。  
吴侬了不知，但说物吐气。  

王炎　生日魏倅惠三诗  
门左何烟雾，挟将小春还。  
千钟酒拍浮，一笑衣斓斑。  
醉上楼百尺，可仰不可攀。  
定应切星辰，天风吹酡颜。  

王炎　胜赏亭  
路入三家市，墙围十亩园。  
云山如画出，人住小桃源。  

王炎　石倅宗卿挽诗  
洁白心如玉，宽和气似春。  
索居当晚岁，取友得斯人。  
婺女书难再，泉南迹已陈。  
天高不可问，反袂独伤神。  

王炎　石倅宗卿挽诗  
能吏今非少，纯儒古亦稀。  
斯人胡不寿，吾道岂其非。  
才自堪时用，心难与义违。  
九原无起日，谁复可同归。  

王炎　石盆荷叶  
月明露冷净娟娟，收入窗间一掬泉。  
不用亭亭张翠盖，也能细细叠青钱。  
时因新汲分瓶杓，暗有微香散简编。  
留待移根栽玉井，开花十丈藕如船。  

王炎　食楞梅  
是处杨家果，求如此种难。  
色深浑是紫，味美更无酸。  
磊磊堆盘润，津津绕齿寒。  
品高何以辨，但把一楞看。  

王炎　书舍遣兴二首  
意里谋功业，閒中度岁年。  
诗囊浑漫兴，酒榼更无缘。  
久客荒三径，归耕欠一廛。  
懒扶藜杖出，回眼入陈编。  

王炎　书舍遣兴二首  
山好晴边出，风微雨后凉。  
凭栏幽鸟语，步屧草花香。  
尘事何时了，浮生有底忙。  
此身垂老大，不自决行藏。  

王炎　蔬食  
瓠白吾何有，人言太瘦生。  
富儿皆肉食，我辈但藜羹。  
安得万钱费，应无五鼎烹。  
饥肠雷欲吼，一饱亦何营。  

王炎　述怀三首  
久客二年半，故乡千里余。  
儿曹穿草屦，老子挂柴车。  
世事杯中物，生涯箧里书。  
一廛何日办，衰晚忆吾庐。  

王炎　述怀三首  
宦薄因谋拙，心安任数奇。  
功名半幅纸，权利一钩丝。  
已作络头骥，殊惭曳尾龟。  
暂时深袖手，风月话襟期。  

王炎　述怀三首  
百指久转食，一身今倦游。  
事无非堕甑，心本是虚舟。  
傥不尝艰阻，渠能寡悔尤。  
管城虽解语，懒赋畔牢愁。  

王炎　双溪即事  
竹底开幽径，山根结小楼。  
谁知多病苦，自判一生休。  
舟著平沙尾，桥横古渡头。  
往来皆物役，却扫独无求。  

王炎　双溪即事  
筑室依林麓，开门向水涯。  
经过无俗驾，附近少人家。  
洄洑潭成沫，嵌空石有竏。  
幽居谁是伴，凫雁聚平沙。  

王炎　双溪种花  
双溪渐有杂花开，每日扶筇到一回。  
胜似名园空锁闭，主人至老不归来。  

王炎　双溪种花  
苍头为我斸西山，扶病移花强自宽。  
纵不为花长作主，何妨留后人看。  

王炎　宋可挹挽诗  
万卷藏书富，千金市义多。  
斯人今止此，造物意如何。  
风月空投辖，烟波冷晒蓑。  
林间谁挂剑，清泪堕悲歌。  

王炎　送陈华文出守当涂同僚饯别分韵得立字  
今代陈仲弓，人门两鸡及。  
长离五色羽，览辉早翔集。  
功名虽鼎来，未肯心汲汲。  
自请牧一州，小民要安辑。  
维时春将半，桃李露华湿。  
慈颜御轻轩，采服随坐立。  
行行即下车，啸诺解苛急。  
凝香宴宾从，仁气散皋隰。  
政恐席未暖，追锋已催入。  
涂辙可通行，青云如陟级。  

王炎　送房陵倅韦同年二首  
白玉难求市，青云缓作程。  
小烦乘别驾，远去护边城。  
斥堠烽烟冷，谯门鼓角清。  
采桑遗戒在，约束要坚明。  

王炎　送房陵倅韦同年二首  
德齿皆兄我，曾联淡墨名。  
挥犀方晤晤，浮鷁又催行。  
今日惟櫜矢，何人更请缨。  
战尘犹未息，北望若为情。  

王炎　送黄尚书帅蜀  
六蜚驻跸临东吴，益州远在西南隅。  
君王右顾入念虑，选用名德分麟符。  
文章政事俱第一，袖手未肯持钧枢。  
清献之清过于水，忠定之信孚豚鱼。  
二贤寂寂未有继，蜀人惟恐公来迟。  
溯江万里飞鹢首，祝公善保千金躯。  
发须未见一丝白，归来便可居丞丞疑。  
清时缓带镇方面，问民疾苦勤褰帷。  
颇闻今蜀与昔异，昔日民肥今已舑。  
愿言细意护根本，要令可与同安危。  
更须推毂拔人物，勿念折箠笞羌夷。  
想见明年初下车，锦官城里花正都。  
四郊按堵但耕凿，春风荡漾随旄麾。  
遨头一笑父老贺，九重不用忧坤维。  

王炎　送简簿  
催科抚字意何如，吏莫难于县大夫。  
游刃有余须小试，若逢盘错少踌躇。  

王炎　送简簿  
路入天南庾岭根，梅花落尽已春深。  
中年气本须调护，莫受蛮烟瘴雨侵。  

王炎　送简簿  
向来倦客寓中都，解后尝瞻五马车。  
未敢匆匆致双鲤，烦君先为问兴居。  

王炎　送李侍郎归衡州二首  
系缆南风直，转柂北风微。  
轻云载雨来，凉意生綌絺。  
江神真解事，稳送六幅蒲。  
篷窗卧胡床，鸥鹭相追随。  
落帆衡阳岸，新旧迎公归。  
儿童竞挽袂，父老前捋须。  
明时有勇退，晚岁善自颐。  
稍添数髭白，不改两颊朱。  
松菊对主人，亦自清而腴。  
门外无车马，室中但琴书。  
青鞋时出游，不用藜杖扶。  
翛然万物表，意得乐有余。  
乃知上要津，不若还幽居。  

王炎　送李侍郎归衡州二首  
道重物自轻，心清内无欲。  
未定胸中见，难行天下独。  
冠盖上青云，著鞭竞驰逐。  
南山有德人，一笑遗宠辱。  
岿然殿诸老，足以镇浮俗。  
一出上禁林，再出拥牙纛。  
本无圭组累，归去便野服。  
譬如山中云，润泽滋草木。  
未雨出岩岫，已雨反幽谷。  
明月共樽罍，清风满松竹。  
问谁从之游，韦编能熟读。  
人生了婚嫁，意愿何时足。  
傥肯割半山，诛茅从卜筑。  

王炎　送刘都干  
本叹儒冠误，因思学六韬。  
侵寻身尚困，凌厉气当豪。  
生理旧良薄，亲年今已高。  
匣中雄剑在，早去树旗旄。  

王炎　送蓬庵梵老  
缓行聊复倩人扶，炯炯精神两碧矑。  
落笔语言清透骨，恐公胸次有冰壶。  

王炎　送蓬庵梵老  
为我冲寒特地来，扁舟兴尽又须回。  
相思若要问消息，早寄一枝墙角梅。  

王炎　送僧惠日归蟠龙山  
宴坐团蒲稳，何缘有此行。  
理元无作止，事亦要经营。  
鹤锡寻归路，龙宫出化城。  
更于文字外，会取法无生。  

王炎　送施宣教  
翩翩贵公子，和气如春温。  
倾盖一晤语，肯吐胸中真。  
江头雨新霁，浮鷁波鳞鳞。  
骑凤吹玉箫，归欤觐慈亲。  
我老无所营，君方富青春。  
后会未有期，人来时嗣音。  
毛颍二十辈，深衷致殷勤。  
助君赋子虚，高飞到青云。  

王炎　送石宰  
溪头雪后梅花发，飞凫东去朝双阙。  
涉溪父老肩相摩，再拜路旁皆惜别。  
问侯何以能得民，胸中仁气如阳春。  
攀辕徒切侯不住，金马石渠须若人。  
云溪野叟久闭户。时枉高轩肯相顾。  
何不临分把一杯，天寒懒出无他故。  
别离羞作儿女悲，此行稳上青云衢。  
相思要得知健否，寄我平安双鲤鱼。  

王炎　送术士胡果  
羊肠世路只轮车，未老先衰半白须。  
欲买青山早归去，烦君算我有钱无。  

王炎　送王巽泽侍郎  
今代王文度，声名满日边。  
中年登近侍，早岁悟深禅。  
要路频回首，名藩小息肩。  
卷舒无不可，胸次本超然。  

王炎　送王巽泽侍郎  
屈指桃溪上，差池二十年。  
知心宁易得，识面岂无缘。  
离别何须恨，平安可数传。  
异时如索我，小隐翠微边。  

王炎　送王右司移江西宪  
日边好音来，绣斧移轺车。  
九重寄视听，四牡烦询咨。  
才德难两全，有即时所须。  
平生经纶学，丰蓄乃啬施。  
底柱阅颓波，去就难招麾。  
湘滨督飞挽，未曾费符移。  
举鞭有流钱，民瘠亦自肥。  
揽辔不可留，父老结去思。  
星台照芹水，寒士增光辉。  
心旌绕门阑，意往身絷维。  
叱驭岂惮行，愿言谨驰驱。  
遥知章贡上，喜色生里闾。  
旧闻珥笔风，家有城旦书。  
公行将直指，淑问如皋苏。  
桁杨无幽枉，雨露皆沾濡。  
东望尺五天，入觐聊假途。  
善类望主盟，至尊渴谋谟。  
正须画麒麟，未用思莼鲈。  

王炎　送魏倅  
俗士不闻道，利欲熏其心。  
阳浮外酬酢，中有机阱深。  
宛陵有君子，殊不同今人。  
矫矫鹓鹭姿，入俗不受尘。  
挹这淡于水，即之暖如春。  
笔端奏金石，妙处无新陈。  
念我久顿挫，晚岁乘朱轮。  
烹鲜易以扰，御黠难使驯。  
赖有贤贰车，一心同抚循。  
遂于吏事外，拂拭绿绮琴。  
为我肯属耳，领会山水音。  
持此定交契，愈久情愈亲。  
东风二月初，梅花照溪津。  
语别一杯酒，莫辞十分斟。  
聚散亦常事，岂必含酸辛。  
重念发种种，不禁忧患侵。  
君今入观阙，我亦返山林。  
行藏异涂辙，可日再盍簪。  
所蕴勿卷怀，朝廷须世臣。  

王炎　送吴司令知金州  
曩时异姓新安王，中兴功烈书旗常。  
边兵不敢窥蜀塞，至今恃此为金汤。  
我生久恨在王后，幸识王孙人物秀。  
立朝日浅即西还。自诡一州宜试守。  
妫墟北望临咸阳，往事令人多感伤。  
清时乘障姑缓带，试问浇瓜兼采桑。  
湖上花光浓似酒，紫微惜别同携手。  
一杯为寿谢不能，千里关山漫回首。  
春秋鼎盛握虎符，此行善保千金躯。  
筹边熟虑得全策，归来却献平戎书。  

王炎　送相士管明甫  
名士多相识，吾乡亦旧游。  
知君倦行役，见我小淹留。  
道路双青眼，风霜一敝裘。  
人中逢燕颔，早为说封侯。  

王炎　送谢安国归清江  
轩冕喜而忧，山林静而閒。  
宠辱皆妄事，请看槐梦安。  
世人悟此少，低头缚微官。  
足跌尚欲趋，翼倦不肯还。  
谢公湖海士，着眼高尘寰。  
心如玉壶冰，当暑气自寒。  
怀璧不愿市，懒上青云端。  
亲朋劝之仕，晚出弹其冠。  
未令据槐厅，亦合登蓬山。  
造物拙用大，束带来侯藩。  
掉头厌多事，袖手思故园。  
眉间已黄色，镜里犹朱颜。  
家住玉笥西，别有壶中天。  
千亩稻秫肥，三径松菊繁。  
妙得诗酒趣，小作杖屦缘。  
鸿飞霄汉外，蝉蜕尘埃间。  
我方自窘束，仰屋坐长叹。  
仰屋坐长叹。欲仕苦无津，  
欲归苦无田。野鹿念丰草，  
老骥困短辕。终当抱琴书，  
从公掩云关。  

王炎　送谢庭玉二首  
旧事十年久，故人千里疏。  
喜逢青眼语，胜寄锦鳞书。  
草草衔杯酒，匆匆返笋舆。  
桂山今健否，烦为问兴居。  

王炎　送谢庭玉二首  
话旧情非浅，遄归意谓何。  
杜门元简出，命驾特相过。  
黄鹄仙翁逝，青衿子姓多。  
属渠勤肄业，岁月易蹉跎。  

王炎　送徐尉移簿巴陵并简邓器先汪兼善  
两凫不到蓬莱峰，翩翩堕在葭苇丛。  
口谈世事懒揖客，劫回老眼瞻飞鸿。  
子真何事亦来此，培塿乃千丈松。  
挥毫古锦贮白雪，缓颊玉麈生清风。  
相知苦恨相见晚，坐席未暖行匆匆。  
离骚满目江路冷，秋气欲赤江头枫。  
少留一日对欢伯，苍颜共变桃皮红。  
醉中出语最真实，为君款曲论心胸。  
我尝纵观洞庭水，水天一色光蒙蒙。  
仙人帝子不可见，日月了没沧波中。  
归来荒县窘朱墨，身如泽雉拘樊笼。  
君才凛凛万夫敌，天骥一出凡马空。  
不应拄笏栖枳棘，便合入幕依芙蓉。  
诸公得士喜推毂，从此奏赋明光宫。  
令君锦衣织青凤，先生玉气贯白虹。  
相逢问我令何如，为言黑头茁霜蓬。  
青云事业付公等，归去愿学柴桑翁。  

王炎　送许士龙秘校  
南山雾豹隐，北海风鹏飞。  
显晦不在人，屈伸各有时。  
之子后来秀，蹑屩飘长裾。  
俗眼变青白，论士相目皮。  
父执谢艮斋，片言借吹嘘。  
闻君方远游，行李将何如。  
食梅不免酸，弹铗不免悲。  
易尽床头金，难浣衣上缁。  
白发倚门望，岂宜去庭闱。  
林乌能反哺，人亦称其慈。  
勿徒走踷踷，而更归迟迟。  
志定学始进，身舑道方肥。  
譬如汲深井，修绠斯得之。  
持此为亲荣，玉润山含辉。  
苦言当赠策，申以南陔诗。  

王炎　送杨明夫郎中持节闽中  
稍觉飞腾疾，方知选择公。  
云霄移列宿，泉岭度春风。  
问俗穷阎底，搜材荐墨中。  
褰帷先办此，续续寄诗筒。  

王炎　送游大冶归建阳  
震泽黄柑熟，苕溪紫蟹肥。  
天寒留客舍，岁晚念亲闱。  
抱负须时用，行藏与志违。  
临分话情愫，衰谢亦谋归。  

王炎　送游大冶归建阳  
西风来雁岁俗晚，衰柳鸣蝉人语离。  
市道交游何足数，君家父子总相知。  
读书定要见古人,立事正须年少时。  
话旧班荆尚无日，莫忘苦语有箴规。  

王炎　送游尧臣归闽六首  
荆璞天下珍，价重金百镒。  
谁能玉其德，有亦未易识。  
陆沈黄绶间，心不计喧寂。  
挽之置通津，谁借一臂力。  
穷山抱白虹，缇袭贵燕石。  

王炎　送游尧臣归闽六首  
良农种嘉谷，未必皆岁丰。  
世间固无巧，得丧系其逢。  
汾上百斛鼎，峄阳七丝桐。  
清庙不登荐，造物颇未工。  
不移金石心，前哲能固穷。  

王炎　送游尧臣归闽六首  
攫金不见人，士以贪自欺。  
玉壶有清冰，皎皎不受缁。  
畏义如畏刑，律己吾所师。  
一尉百僚底，三岁袖手归。  
鄙夫颡有泚，行李惟囊衣。  

王炎　送游尧臣归闽六首  
宦游适四方，僚友兄及弟。  
所恶薰有酒，气味不相似。  
黄鹄来自南，挽首啄禾黍。  
意欲摩云霄，石交予与汝。  
鸡鹜安用喧，短翼无远举。  

王炎　送游尧臣归闽六首  
火流暑将退，车马戒行役。  
可不举一杯，明日川陆隔。  
北堂太夫人，绿鬓今未白。  
雝雝凤将雏，此乐岂易得。  
轩冕傥来尔，为亲谨眠食。  

王炎　送游尧臣归闽六首  
松楸不扫洒，吾甚思江东。  
七闽在其南，云间无去鸿。  
关山共明月，何时一尊同。  
小游忘年友，努力翰墨中。  
铸金作龙渊，世岂无国工。  

王炎　送詹少游之平江  
溪上相逢把盏时，回头今是一年余。  
闻君有喜驱都骑，顾我无聊守敝庐。  
信道此行骑凤背，未知何日寄鱼书。  
月明千里关山隔，莫为新情忘故居。  

王炎　送张饰之  
俗子问寒温，吾侪相尔汝。  
二年坐穷山，蛛网悬一麈。  
剥啄谁扣关，欲语不敢吐。  
有客骑鲸鱼，迎之倒双屣。  
家声本光融，人物亦英伟。  
胸次蟠江湖，笔端走风雨。  
赠我琼瑶章，白虹贯囊褚。  
我如穿鼻犊，涉世多龃龉。  
君如侧翅鹰，云路未轩翥。  
杯酒接殷勤，纵谈倾肺腑。  
百围饱雪霜，士要尝艰阻。  
傅说起胥靡，夷吾出囚虏。  
淮阴有寄食，新丰有逆旅。  
饥馑必丰年，乘除乃天理。  
豪杰就功名，但问岁寒尔。  
相对一掀髯，穷通忘愠喜。  

王炎　送朱大卿归龙舒  
觚棱挂晓日，浮鹢违都城。  
今代朱伯厚，勇去投簪缨。  
津津眉睫间，不见离别情。  
问之何能尔，内重外物轻。  
声利诱一世，漏尽犹夜行。  
岂不厌逐逐，无由息营营。  
若人著眼高，不受世网缨。  
奋身许国久，艰险亦饱更。  
乘传上蚕丛，拥旄到龙廷。  
中朝豹尾班，讵可欠老成。  
一旦念丘园，拂衣即遐征。  
君相虽贪贤，欲留终不能。  
班以内阁奥，秩之閒馆清。  
皖山插天翠，淮水到海平。  
婆娑山水间，可筑半隐亭。  
鸡豚入新社，鸥鹭寻旧盟。  
收身谢危机，至此全修名。  
嗟我为糊口，偃蹇侵颓龄。  
仰羡冥鸿高，俯惭晓猿惊。  
青山不负约，行矣谋归耕。  

王炎　宿公安二圣寺  
蒙城一市万人聚，一堤如虹作遮护。  
风涛悍怒鱼龙宫，濒流压以青莲宇。  
潭潭广殿不动尊，夹立二丈力士身。  
楚帆蜀柂日衔尾，过者蹴然生畏心。  
粥鱼斋鼓二千指，我贫未办作檀施。  
明朝踏霜出江头，借佛定力扶扁舟。  

王炎　宿野人家  
破篱犬吠月将落，曲沼蛙号天欲晴。  
日出东方尘满眼，不如欹枕梦魂清。  

王炎　岁莫官舍书怀二首  
九霄侧目不飞扬，落在荆湖又一霜。  
寒日无辉溪水冻，春风有信野梅香。  
少年豪气今揫敛，小隐生涯尚渺茫。  
叹息衣襟渍朱墨，镜中容易鬓毛苍。  

王炎　岁莫官舍书怀二首  
三径无资出宦游，归心日夜绕松楸。  
络头不尽奔腾志，侧翅聊为饮啄谋。  
捉麈纵谈无好客，卷书独坐有清愁。  
陶泓毛颍成何事，弹指人间岁月流。  

王炎　太皇太后挽诗  
弧矢能天授，诗书德日新。  
中兴扶汉祚，内禅赞尧仁。  
镂玉三朝庆，涂椒四世亲。  
乘云今不返，垂白泣遗民。  

王炎　太皇太后挽诗  
离日升黄道，帘中出玉音。  
位高逾薄窦，德盛掩姜任。  
七纪哀荣备，三宫爱慕深。  
补天生万物，何以答仁心。  

王炎　太庙瑞芝颂  
宋绍天命，列圣重光。  
丕绪舄奕，施于无疆。  
少海日升，庆元五祀。  
渊默面南，格于天地。  
于穆清庙，玉芝呈瑞。  
蔓蔓其华，丽于丹楹。  
匪根斯殖，匪葩斯荣。  
和气融液，不春而生。  
其瑞维何，祖宗感喜。  
神孙致孝，孺慕无已。  
有开必先，产祥雙祉。  
其孝维何，神明可通。  
问安寝门，四辅翼从。  
洗爵为寿，雍雍在宫。  
莫大之庆，朝野攸同。  
赉尔高年，曰予锡类。  
颁爵辅臣，曰汝予助。  
三宫岂乐，万姓歌舞。  
维我高庙，中兴集勋。  
神器所传，艺祖之孙。  
重华之断，寿康之仁。  
凝神冲漠，不俟倦勤。  
群黎属望，天启元子。  
四圣揖逊，千古颛美。  
主鬯匪易，秉心肃庄。  
以奉重闱，媚于慈皇。  
崇德尚贤，心膂股肱。  
尽摈浮伪，慈皇是承。  
酬酢万微，未明当依。  
不蔽不疑，慈皇是以。  
民附于仁，天鉴厥诚。  
对越在上，祖宗之灵。  
贶以瑞物，胙其德馨。  
昔在绍兴，芝尝再茁。  
仁皇英皇，二祖之室。  
曾孙笃之，克肖其德。  
受是珍符，宠绥四国。  
曷以祝之，万寿无极。  
又曷申之，子孙千亿。  
有德有瑞，隐显合符。  
自今以始，史将娄书。  
皇德日新。  

王炎　太平道中遇流民  
丁男负荷力已疲，弱妻稚子颜色悲。  
亲戚坟墓谁忍弃，嗟尔岂愿为流移。  
春蚕成茧谷成穗，输入豪家无孑遗。  
丰年凛凛不自保，凶年菜色将何如。  
但忧衔恨委沟壑，岂暇怀土安室庐。  
故乡既已不可居，他乡为客将谁依。  
黄鸡啄黍白酒熟，去家未久吾怀归。  
农桑不事得温饱，见尔令人颜忸怩。  

王炎　太上皇帝挽诗  
揖逊承虞治，讴歌与启贤。  
御图才五载，垂统可千年。  
明有重离继，高居太极先。  
四朝三内禅，盛美古无传。  

王炎　太上皇帝挽诗  
亿兆方同庆，三宫洽孝慈。  
坤舆俄{拖扌换弓}卫，天极遂缠悲。  
共憾遗丹鼎，无由奉玉卮。  
光辉终不熄，徽号日星垂。  

王炎　太上皇后挽诗  
紫殿尊严地，黄图揖逊辰。  
一言裨大策，万物赖深仁。  
配极乾坤大，重轮日月新。  
遽违天下养，氛祲掩钩陈。  

王炎　太上皇后挽诗  
大帝资阴德，吾皇仰母慈。  
盛仪犹浣服，新乐在含饴。  
玉册将增庆，椒庭遽共悲。  
忧勤终损寿，天道果难知。  

王炎　题巴陵宰邓器先北窗  
权利炙手热，争道俱着鞭。  
鸡鸣已盥栉，日莫未息肩。  
中宵一假寐，梦想游钧天。  
达人袖手观，方寸常超然。  
冰壶不受暑，凛凛含清寒。  
消摇北窗下，俯仰宇宙宽。  
千诗句有眼，一曲琴无弦。  
开尊对白堕，拂榻饱黑甜。  
功名不挂念，气定神自閒。  
渊明亦一出，未倦飞已还。  
我常疑若人，本不欲闭关。  
漫仕今墨绶，阅世垂苍颜。  
卷舒各有时，隐显皆足贤。  
先正文昌丞，玉立四近班。  
风流被后昆，世以忠孝传。  
丹扆新日月，黄图旧山川。  
故家乔木高，义气许国坚。  
前贤经济心，不在轩冕间。  
才猷时所须，何得无里言。  
高枕恐未稳，鸣珂终小骞。  
煌煌汉元侯，事业光青编。  

王炎　题白苹亭  
得句柳刺史，筑亭颜鲁公。  
二贤虽异代，千古有遗风。  
苕水永不尽，苹洲今半空。  
老怀多感慨，访古意无穷。  

王炎　题碧澜亭  
一色挼蓝染碧流，翚飞恰对白苹洲。  
风清六月非朱夏，气爽三时似素秋。  
自笑品题无翰墨，也知领略欠觥筹。  
凫鸥定怪霜髯叟，难洗胸中万古愁。  

王炎　题苍玉轩  
羽客家何在，翠微有仙躅。  
谁谓绛阙远，功行要纯熟。  
小筑开壶天，燕坐媚幽独。  
室中阅丹经，檐外养修竹。  
竹清不受尘，人清不受俗。  
意甚珍惜之，命名以苍玉。  
此玉可种不可餐，檀栾秀色青于蓝。  
琅玕碧树未足贵，直节虚心同岁寒。  
风前历历戛球磬，雪里珊珊鸣佩环。  
他年化作苍龙去，紫霄直上追鸾骖。  

王炎　题潮山海门图  
潮来溅雪欲浮天，潮去奔雷又寂然。  
海上两山元不动，更添此意画中传。  

王炎　题陈巽叔适轩  
消摇鹏鷃游，小大各有适。  
士堕躁欲中，束身就徽墨。  
桃溪有市隐，被褐怀拱璧。  
袖手阅世故，不变刍豢色。  
小窗一蒲团，燕坐琴书侧。  
岂不对客语，青眼送鸿翼。  
自言肥遁好，外物断欣戚。  
千金戒垂堂，一跌在所惜。  
笑我踏风波，辕驹窘覊靮。  

王炎　题乘槎  
石溜涓涓绕屋流。山居疑是小瀛洲。  
星槎不渡银潢去，织女机边客倦游。  

王炎　题大禹庙  
夏后南巡地，登临一慨然。  
卑宫今造寺，菲饮孰名泉。  
古道知难复，人情信误传。  
不随时俗改，惟有旧山川。  

王炎　题古塔主语录  
震雷动地音元寂，白月当空指即迷。  
天下老师应锁口，此公不肯止儿啼。  

王炎　题归雁亭  
江湖冰泮草生时，鸿雁南来又北归。  
莫谩说归归不早，青云高处有危机。  

王炎　题黄元静广先楼  
闻道楼居好，翚飞百尺余。  
箕裘能袭旧，丹雘遂如初。  
生理万钟粟，义方千卷书。  
家声将益大，车马炫门闾。  

王炎　题姜尧章旧游诗卷  
出郭栽花涉小园，归调琴谱辑诗编。  
少年豪健今揫敛，休羡骑鲸李谪仙。  

王炎　题李道士揖云轩  
独酌樽中绿醑，自横膝上瑶琴。  
笑揖白云为伴，爱渠舒卷无心。  

王炎　题刘知宫愚圃三首  
蜗角横戈不解，羊肠覆辙相寻。  
争似藏明纳智，淡然高卧山林。  

王炎　题刘知宫愚圃三首  
不羡苏秦六印，不贪范蠡千金。  
身住神仙窟宅，当无一点机心。  

王炎　题刘知宫愚圃三首  
养性欲虚而一，摄生欲静而閒。  
须这道如墙壁，绝嫌心有机关。  

王炎　题墨妙亭  
晋唐行草可同科，乐石雕镌便不磨。  
几载雨淋兼日炙，一朝云集又星罗。  
要知访古搜求尽，应为凝香暇逸多。  
潇潇高怀堪健羡，簿书堆案意如何。  

王炎　题彭城馆画屏  
玉质青青竹弟，冰姿皎皎梅兄。  
上有大夫长鬣，岁寒谁更同盟。  

王炎　题清江常宰道院  
古人牧民如赤子，今人临民用笞箠。  
孰知官府本无事，独恨庸人扰之耳。  
临邛有客腰铜章，三年为吏先慈祥。  
老农共说长官好，桑柘阴中民小康。  
公庭閒暇雁鹜散，燕坐胡床清昼长。  
拨烦何自文书省，治道由来贵清静。  
不须柱下五千言，洙泗六经无猛政。  

王炎　题秋山图  
我本山中人，筑室依涧冈。  
世故驱我来，缁尘满衣裳。  
见此山中景，我思更深长。  
老树何离离，瘦石何苍苍。  
借问此何时，天寒雁南翔。  
西风有摇落，兰桂含幽芳。  

王炎　题童寿卿博雅堂  
会道莫如约，要识胸中真。  
讲学亦贵博，不废纸上陈。  
王充与李邕，世岂无若人。  
中秘未许见，市肆何所闻。  
童君家多书，乃为我辈虑。  
安用蓬莱山，万卷皆聚此。  
又复附益之，秦碑及周鼓。  
剡溪来楮生，歙穴会石友。  
持此分雅俗，清渭映浊泾。  
不贿屋自润，无爵身亦荣。  
好事时相过，不惮倒屣迎。  
挥麈言有味，寂如无市声。  
孰如汉中郎，孰似楚左史。  
孰能诵亡书，孰解作奇字。  
是中犹渊海，随取即随有。  
或问贾几何，还可商度否。  
掀髯笑谢客，吾非鬻书叟。  

王炎　题汪尉立之快合  
市廛属耳太喧嚣，林薮藏身又寂寥。  
负郭面溪开小合，个中登览独逍遥。  

王炎　题汪尉立之快合  
傍檐古木绿阴阴，下有清溪可洗心。  
燕坐红尘飞不到，何须风过一披襟。  

王炎　题王倅来泉  
寒泉一窦行修渠，日夜输来为纳湖。  
荷花菱叶并篱落，平分十顷青玻璃。  
锡山老湫暗流注，此泉疑自玉龙吐。  
问公泉中何所有，明月可弄不可取。  

王炎　题韦同年聚远阁  
尘蒙万家市，中有壶公天。  
翚飞倚空翠，吞纳无中边。  
江远益渊回，山远益清妍。  
云霞之敛散，竹树之芊绵。  
羽鳞之翔泳，舟车之往还。  
物色四面来，输入檐楹间。  
境远心亦远，意将隘入寰。  
我尝观洞庭，水与天相连。  
流光浮玉镜，万象皆包涵。  
又尝登天柱，众丘如髻鬟。  
孤鸿灭没处，寓目行中原。  
蓬转堕江城，此身缚微官。  
今代韦表微，懒着进取鞭。  
尚记千佛名，亦许时扣关。  
自疑脱凡骨，揖此楼居仙。  
江山开画笥，使我思悠然。  
是中有真趣，可得不可传。  
客至勿挥麈，但与浮觥船。  

王炎　题咸宁江宰德先清远堂  
筑屋俯平湖，百顷风漪涟。  
湖底行白云，湖外横青山。  
仙官踏两凫，游戏来人间。  
清都在天上，欲去懒著鞭。  
百里可盘薄，苦无敲朴喧。  
试出持蟹手，为民奏鸣弦。  
潘郎儿辈尔，栽花作春妍。  
渊明未甚高，料理种秫田。  
卷箔坐绳床，香吐一缕烟。  
白鸟入空蒙，飞鸿度云边。  
个里不着愁，心与物共閒。  
渔榔劝客饮，玉色亦粲然。  
目极意不尽，老蟾生莫天。  

王炎　题谢艮斋桂山  
懒曳星辰履，归休背郭堂。  
诗成时走笔，客至即行觞。  
百本山椒树，三秋月窟秋。  
即之清可掬，人亦似幽芳。  

王炎　题谢艮斋画笥四首  
团蒲曲几自支颐，领略江山入座隅。  
若使右丞知此画，定当阁笔辋川图。  

王炎　题谢艮斋画笥四首  
万点青山一曲溪，门阑疑是辟尘犀。  
笔端更有诗中画，细细冥搜为品题。  

王炎　题谢艮斋画笥四首  
熟视天机日日新，无边物色尽横陈。  
人教巧手工摹写，粉墨何能便逼真。  

王炎　题谢艮斋画笥四首  
玉轴锦囊无此景，何年天巧出丹青。  
艮斋收得供诗眼，胜看鸾台十二屏。  

王炎　题熊道士遐观阁  
伐翳旋开清旷，楼居便觉超然。  
注目青山有尽，游心碧落无边。  

王炎　题徐参议画轴三首　赤壁图  
乌林赤壁事已陈，黄州赤壁天下闻。  
东坡居士妙言语，赋到此翁无古人。  
江流浩浩日东注，老石轮囷饱烟雨。  
雪堂尚在人不来，黄鹄而今定何许。  
此赋可歌仍可弦，此画可与俱流传。  
沙埋折戟洞庭岸，访古壮怀宽黯然。  

王炎　题徐参议画轴三首　墨梅  
酷似西湖处士诗，虽无半树有横枝。  
天寒地冷清癯甚，故着缁衣护玉肌。  

王炎　题徐参议画轴三首　岁寒三友  
玉色高人之洁，虬髭烈士之刚。  
可与此群鼎立，偃然傲睨冰霜。  

王炎　题徐参议所藏唐人浴儿图  
右相尝惭呼画师，技痒仍复拈毛锥。  
逼真谁作此赝本，亦有妙意生妍姿。  
中庭燕坐必主妇，绿云高髻香罗衣。  
嫣然嫔妾左右侍，前浴能言丹凤雏。  
娉婷及笄女公子，素腕拥项相携扶。  
两两为朋四髫龀，乳卢随逐相谐嬉。  
掌中看珠二少艾，捧腮却立鸦鬟奴。  
屏间拥膝袖玉笋，疑是梦阑颦翠眉。  
侧身背面按筝者，冰肌绰约不自持。  
床前跪起各姝丽，为儿理发抆涕洟。  
有犬斓斑受摩抚，与人习熟无猜疑。  
梳妆淡薄服制古，如见永徽贞观时。  
若非侯家及主第，人物无此美且都。  
荆钗布襦小家妇，生子不如山下麑。  

王炎　题徐秘校达轩  
洙泗之学心为宗，以心会理俱圆融。  
皎如日月犹有蚀，岂可讲习无深功。  
仲祥家自有师友，个中尝指入门否。  
磨大约浸灌更覃，道不外求皆我有。  
灵台四辟如八窗，面面高明悉通透。  
此道周流无定名，此心微妙无定形。  
知随物诱心失位，思而不达空营营。  
为君再下一转语，敬以摄心思乃精。  

王炎　题徐商叟参议儒荣阁  
神皋北望几伤情，海上何人议北盟。  
青简成编裨史事，紫泥封玺奖儒荣。  
书藏金匮人争问，身到蓬山志亦亨。  
佩印累累真漫耳，婆娑林下有香名。  

王炎　题徐商叟所藏李伯时四天王图  
龙眠有巧手，幻出汗血驹。  
老衲或戒之，回向心地初。  
遂画白依仙，蕲与梵释俱。  
北方四天王，亦附瞿昙居。  
杂以马龙像，宿习终未除。  
四王名字异，且复形状殊。  
信者谓其有，疑者意其无。  
荡荡天门高，谁能凌空虚。  
何以信不疑，取诸贝叶书。  
子不语怪神，从释恐畔儒。  
语之且不可，笔之其可乎。  
因画议及此，于公意何如。  

王炎　题杨解元寿萱堂二首  
济济斑衣子，怡怡白发亲。  
紫萱偏得地，玉树解留春。  

王炎　题杨解元寿萱堂二首  
冬夏勤温情，晨昏洁膳羞。  
堂中人不老，庭下草忘忧。  

王炎　题杨秀才园三亭　见山  
窗间酒榼与诗编，窗外山光翠入帘。  
山好要人能领略，直须胸次似陶潜。  

王炎　题杨秀才园三亭　绣春  
幽圃春风荡漾时，阿谁绣出百花枝。  
春工不与人争巧，玉笋羞拈五色丝。  

王炎　题杨秀才园三亭　移春  
花边春色可移来，绕屋株株手自栽。  
若要四时春不去，更添秋菊与寒梅。  

王炎　题远山平林图  
山色微茫疑有无，木叶半脱殊萧疏。  
云根更著数椽屋，此屋当有幽人居。  
墨妙逼真乃如此，毕竟非真惟近似。  
何如屐齿饱经行，是处溪山皆画笥。  
还君图画吾且归，家在江南依翠微。  

王炎　题岳阳守张仲骏浮光亭  
三边水墨画遥山，下有玻璃万顷寒。  
蟾兔上时留倒影，鱼龙舞处动微澜。  
旧来楼观东西出，未觉乾坤表里宽。  
更向上头高着眼，湖光今作一杯看。  

王炎　题詹氏佚老堂  
矍铄精神鬓未斑，翛然清坐对云山。  
儿孙满眼生涯足，赢得壶中日月閒。  

王炎　题周功甫总领石溪三亭　溪亭  
表章泉石幽，领略鸥鹭閒。  
阴阴杨柳边，小筑置曲栏。  
平铺箪纹绿，俯仰眼界宽。  
俗尘不可污，渔艇时往还。  
是心淡如水，声名落人寰。  
身行霄汉上，梦绕沧波间。  
我欲从公游，斫脍覆酒船。  
三弄喷霜竹，月高风露寒。  

王炎　题周功甫总领石溪三亭　雪亭  
竹窗环佩声珑玲，开窗不见山眉青。  
玉妃翦水堕花片，龟手入袖肤粟生。  
紫茵锦幕燎炉炽，不知酒面寒欲冰。  
春葱百指酌暖玉，似胜煮茗松风鸣。  
亭中主人笑无语，雪景佳处未易评。  
诗成呵笔笔随冻，冥搜有味银海明。  
天风浩浩吹鹤氅，欲跨白霓凌太清。  
负暄曝背者谁子，此亭可望不可登。  

王炎　题周功甫总领石溪三亭　嫣然亭  
桃花结子杏花落，蛱蝶飞来绕新绿。  
胭脂如醉春意浓，嫣然一笑桃杏俗。  
蔷薇之露不涴衣，玉颊仿佛生顉姿。  
无双国色自爱惜，描貌安用诗人诗。  
雨湿东风三月尾，夜寒烧烛照花睡。  
索花劝饮乾百壶，美人羞死颦眉翠。  

王炎　田间麦秀因成绝句  
老稚缘崖锄草根，炊烟不起自酸辛。  
东皋春到青青麦，屈指何时可食新。  

王炎　田间闲步  
春光挽我出柴扃，道上陈根换短青。  
尚怯东风寒料峭，已闻好鸟语丁宁。  

王炎　通守赵侯改倅会稽以诗饯行  
我来席未温，君去袂难掺。  
所吉相知新，所恨相见晚。  
吏能极缜密，风度乃萧散。  
同僚有斯人，可近不可违。  
漕渠新涨生，辇路春风满。  
置之缇屏中，骥足终未展。  
夫岂无里言，相与共推挽。  
语别一杯酒，何时对青眼。  
愿保千金躯，努力加餐饭。  

王炎　同李鲁二郎中游三茅观  
羽衣邀我坐团蒲，一穗香云绕竹炉。  
九陌红尘飞不到，疑从木末入县壶。  

王炎　同李鲁二郎中游三茅观  
愁边无处寄幽怀，拟傍梅花把一杯。  
玉靥含香浑未吐，尝携欢伯为重来。  

王炎　同李鲁二郎中游三茅观  
路入疏梅密竹间，俯看水墨画湖山。  
玉妃妒我清游好，剪水飞花作苦寒。  

王炎　蛙声  
官蛙不问雨兼晴，阁阁无端聒耳鸣。  
对客自夸闻鼓吹，稚圭此语岂真情。  

王炎　晚春书怀简陈巽叔二首  
畏病不多酌，遣情时自吟。  
絮飞春漠漠，树密午阴阴。  
壮县今岑寂，微官有陆沉。  
青山啼杜宇，未断故园心。  

王炎　晚春书怀简陈巽叔二首  
花片已零落，绿阴遮短墙。  
园蔬春笋长，官酒腊醅香。  
挥麈故人少，杜门閒日长。  
不妨时过我，谈笑倚绳床。  

王炎　晚憩田家二绝  
家书未到鹊先喜，春事无多莺又啼。  
偶对好山留客坐，绿阴遮屋日将西。  

王炎　晚憩田家二绝  
山间一径牛羊迹，林下数家鸡犬声。  
底事居人苦争畔，閒田官正募民耕。  

王炎　晚浴溪上  
山脚草深樵径没，溪头水落石梁高。  
一川风露无人占，古柳玄蝉处处号。  

王炎　万宣教挽诗  
家有青箱学，文名早擅场。  
诸公争汲引，万里可腾骧。  
岂料才如此，空嗟命不长。  
云山埋玉树，松柏倍凄凉。  

王炎　汪贵之挽诗  
洗涤膏粱习，熟熏班马香。  
吹竽多炫鬻，韫玉独深藏。  
不作山中相，应为地下郎。  
一夔家有子，虽没未云亡。  

王炎　汪秘校携诗并雪月二赋相访次其韵  
自从就食寄他州，不到乡关近十秋。  
文采谁能如象齿，交游今乃见龙头。  
携诗过我情何厚，落笔惊人语不休。  
雪月赋成凌二谢，高怀肯述畔牢愁。  

王炎　汪直卿相招以病爽约因成拙句并呈子大  
一声鶗鴃落红稀，试问春余几许时。  
多谢佳招频卜日，自惭衰配却愆期。  
但能有酒肯留客，莫恨无花空折枝。  
邑下老禅无恙否，可同谈笑一开眉。  

王炎　汪直卿相招子大先至有诗炎后至子大再至因次其韵  
笋舆呕轧度何许，水满东皋新过雨。  
主人倒屣出门迎，喜气津津贯眉宇。  
别易会难宜少留，清谈绝倒殊不休。  
青衿诵诗劝客饮，客亦歌然争旅酬。  
向来青鬓今白首，自古交情难耐久。  
从今乘兴时一来，请属细君多酿酒。  

王炎　王倅成老挽诗二首  
末俗轻浮甚，斯人有古风。  
持身无表襮，为吏极清通。  
学似武平一，仕如张长公。  
龟趺宜篆刻，潜德照无穷。  

王炎　王倅成老挽诗二首  
珠玉山渊润，仁人久里居。  
低徊尝结绶，强健即垂车。  
长厚皆堪法，循良亦可书。  
惜哉怀远业，小试只题舆。  

王炎　魏丞相挽诗三首  
士论崇高节，宸心眷朴忠。  
调元才玉铉，均佚即琳宫。  
补痛嘉谋密，平衡道揆公。  
惜哉当国浅，不及究成功。  

王炎　魏丞相挽诗三首  
冠剑青云士，艰危孰奋身。  
向来持汉节，径去犯边尘。  
既用公为相，方知国有人。  
凛然生气在，端合画麒麟。  

王炎　魏丞相挽诗三首  
衮绣遗三事，松梅共一川。  
小溪空胜景，先陇忽新阡。  
上悟流言妄，人思旧弼贤。  
忠嘉虽削稿，合付杀青传。  

王炎　魏倅和銛老一诗因次其韵  
俯为生灵与虏和，君王何忍愤挥戈。  
信行塞外还交聘，人在军中可雅歌。  
金帛莫嫌今重弗，丁黄将见岁加多。  
汉淮千里惟青草，乘此屯田可就麽。  

王炎　魏倅同杜仲高游黄龙洞次韵  
风流别驾临苕溪，行厨携客寻幽奇。  
五湖浩荡三江永，绿净不知凡几顷。  
凭高纵望心目开，便可一倾三百杯。  
疑与尘寰不同宇，弹压风光须妙语。  
只恐挥毫惊蛰龙，金相玉质音玲珑。  

王炎　闻蝉  
绿阴遮日忽鸣蝉，堕地残红色未蔫。  
两岸垂杨低蘸水，梦魂时到故溪边。  

王炎　闻杜鹃  
稻身出水绿初齐，忆在田间把一犁。  
留滞天涯归未得，杜鹃何苦向人啼。  

王炎　闻虎伤人  
胸臆包藏不可窥，谁能攘臂编其须。  
未论犬牛俱受祸，饱人之肉人何辜。  
驺虞不肯食生物，自古及今常罕出。  
吁嗟虎豹山林多，隐阱弓刀如彼何。  

王炎　闻田家插秧已毕  
闻道田家日夜愁，黄云白雪不全收。  
稻畦插遍青如染，满望今年倍有秋。  

王炎　西兴阻风  
小市西兴渡，年来一再行。  
花开方淑景，木落又寒声。  
云破日还晦，潮回江未平。  
壮年曾试险，迟莫敢轻生。  

王炎　溪上晚上二首  
山静色不改，溪深流自迟。  
缓行聊寓目，小立却支颐。  
樵斧寒尤响，渔舟晚更移。  
老夫无伴侣，稚子独追随。  

王炎　溪上晚上二首  
风定留黄叶，波清涌白沙。  
前山惟道院，断岸半渔家。  
老去忘时事，閒中度岁华。  
经旬如再出，便可探梅花。  

王炎　溪上晚望二绝  
溪深一股渌浮浮，桥断人归拿小舟。  
烟淡云黄来暝色，青山数叠不遮愁。  

王炎　溪上晚望二绝  
日堕西山烟水昏，寂寥鸡犬数家村。  
沧洲归鹭客停棹，古寺疏钟人掩门。  

王炎　溪上寻梅不遇  
玄冬用事秃千林，蓓蕾凌寒瘦不禁。  
已唤苍头簄腊脚，未逢玉颊吐春心。  
客居避俗遨游少，老境看花感慨深。  
属付绿衣歌舞地，吹香一笑慰幽寻。  

王炎　喜晴  
云上山椒鸣竹鸡，愁行客路踏青泥。  
穷人也得天调护，乞与新晴可杖藜。  

王炎　喜晴  
欲了老妻窀穸事，屈指前期日无几。  
羊肠路险不容车，水涩石高滩齿齿。  
天公悯我忧恼深，一雨骤添三尺水。  
黄流又恐舟难行，落尽雪花天宇清。  
六龙扶毂日杲杲，更乞天公旬日晴。  
襄事归来闭门坐，但拥竹炉多炽火。  

王炎　喜晴  
雨过千畦{左禾右罢}稏黄，趁晴刈获可登场。  
田家子妇开眉语，白粲新炊满屋香。  

王炎　喜晴  
雨过儿童饱饭牛，趁晴耕垦种来牟。  
田家作苦无储蓄，待哺全须麦有秋。  

王炎　喜晴行呈陈宰  
秋尽黄云涨南亩，修我囷仓筑场圃。  
不堪雨脚如县麻，坐见禾头欲生耳。  
令君意与神明通，炉熏未断来天风。  
吹开六出花数点，转盼杲杲扶桑红。  
日下鸟乌声亦乐，村北村南争刈获。  
白酒香浮老瓦盆，樵歌缓扣乌犍角。  
有客携家来受廛，丰登未见如今年。  
老农扶杖笑相语，只恐双凫朝日边。  

王炎　喜雨歌  
去年夏旱田原枯，龙骨取水禾不苏。  
张颐待哺神所悯，吏既祷之甘雨随。  
东阡西陌喜相贺，化我硗确成膏腴。  
炊粳酿黍作秋社，翁媪醉饱儿孙嬉。  
今年种艺方入士，梅天宜雨还不雨。  
高仰之田龟兆开，污邪亦半无流水。  
帝从人欲不待祈，丰隆击鼓群龙趋。  
山南山北起云雾，雨脚急来如绠縻。  
富家安坐有红粟，田家作苦惟饘粥。  
丁壮力耕儿饭牛，旱时得雨胜珠玉。  

王炎　喜祝季通相访  
一笑掀髯语不休，只鸡斗酒少淹留。  
读书未疗一身困，弹剑同怀千岁忧。  
乔木拥烟村落冷，西风吹雨稻粱秋。  
此中可觅离骚句，跃马重来豨上头。  

王炎　戏江子大  
莫年尚恋蛾眉斧，平日空谈蜡脚禅。  
应笑老夫某寂寞，只将黄奶替婵娟。  

王炎　夏日雨过  
云润日杲杲，渠涩泉泠泠。  
群山晓过雨，一沐千髻青。  
岸巾纳微凉，庭户留余清。  
乔木俯佳色，野卉含幽馨。  
昔来挽枯条，今来见欣荣。  
荣枯亦何有，对此难为情。  
长年心事多，抚髀只自惊，  
冰炭交中肠，吾生安得宁。  
好风吹我裳，颇觉耳目醒。  
暇日可少憇，安用心营营。  
高卧绿阴底，玄蝉相对鸣。  

王炎　銛老许相过不至炎约尧章访方又以事夺銛寄二诗次其韵  
闻道幽栖好，天香坐上飘。  
熟知甘淡泊，甚欲识孤高。  
纵有门关隔，元非道路遥。  
恐公真简出，不过虎溪桥。  

王炎　銛老许相过不至炎约尧章访方又以事夺銛寄二诗次其韵  
南山藏雾豹，几欲访幽深。  
诗到如相挽，盟寒尚可寻。  
惠初从柳子，支遁会山阴。  
此事今寥落，期公慰我公。  

王炎　湘阴道中  
道出昌江险，翩翩马足轻。  
流萍嗟远宦，行李偶南征。  
地带长沙湿，川通湘水清。  
凄凉怀屈贾，天阔莫云平。  

王炎　湘中杂咏十绝  
朝阳岩下莫云冷，冉水矶边秋树深。  
欲吊元和柳司马，溪山无力挽归心。  

王炎　湘中杂咏十绝  
江树疏疏兼密密，云根怪怪复奇奇。  
风光冷落无人问，付与渔翁理钓丝。  

王炎　湘中杂咏十绝  
昨日北风频打头，今朝风定却安流。  
江山如画供诗眼，阴雨无端酿客愁。  

王炎　湘中杂咏十绝  
有怀冉水柳司马，更忆浯溪元道州。  
仕宦两公俱落寞，斯文千古共传流。  

王炎　湘中杂咏十绝  
顺流鸣橹不论程，上水开帆取次行。  
逆顺自从人意转，风生波涌本无情。  

王炎　湘中杂咏十绝  
江天云暝雨垂垂，日暮移舟口岸时。  
拈笔欲题还袖手，细搜摩诘画中诗。  

王炎　湘中杂咏十绝  
中流四顾浪花平，双橹夹船鹅鹳鸣。  
歡乃声中山水绿，不妨缓缓计归程。  

王炎　湘中杂咏十绝  
荡桨妨人拥衲眠，篷窗细雨湿炊烟。  
江神念我怯行险，收却风波稳放船。  

王炎　湘中杂咏十绝  
江头昨夜雨何似，新涨平添一丈强。  
倚柂稳如天上坐，顺流明日到衡阳。  

王炎　湘中杂咏十绝  
舴艋轻轻载短蓑，苹花风急起沧波。  
凭谁唤取玄真子，更作湘中渔父歌。  

王炎　枭羹  
日转槐阴宫漏迟，兰汤新浴生凉飕。  
四方清晏上燕衎，千官鸣玉趋丹墀。  
鸾刀象箸荐多品，岂无炙鹄兼蒸凫。  
射声弹弋不虚发，独取鸣枭供膳夫。  
卵翼深恩作奇祸，有此大罪家翦夷。  
臣工拜手谢君赐，惟忠与孝终无虞。  
高皇盛德号宽大，恶不可赦彭黥菹。  
惜哉云梦信先缚，功盖一世人所疑。  
赐之属镂前事失，淫刑以逞谁无辜。  
留侯辟谷以智免，酂侯缧绁几身危。  

王炎　萧参议雪中宴客朱佥判有诗因次韵  
飞花落絮自何来，勾引诗翁酌梓罍。  
濯鼎有冰宜煮茗，携筇无路可寻梅。  
江城琼玉逾千顷，古锦珠玑溢百枚。  
闻道夜阑车马散，难窥鹤氅御风回。  

王炎　萧参议雪中宴客朱佥判有诗因次韵  
不惯长安曳履游，贪看冰柱满檐头。  
素花一色如梅岭，碎玉无声欠竹楼。  
蜡炬欲残方夜永，金钗半醉自春浮。  
无毡独坐君知否，也卷陈编索酒舟。  

王炎　萧参政挽诗二首  
正学无阿世，危言不顾身。  
旁观多侧目，独立屡撄鳞。  
八叶钧衡后，三朝柱石臣。  
晚方陪国论，终不尽经纶。  

王炎　萧参政挽诗二首  
东府才登用，南园即退藏。  
不欺身自正，无欲气能刚。  
士共悲梁坏，朝应惜鉴亡。  
臧孙宜有后，世出甲科郎。  

王炎　小凫  
母鸡伏得两凫雏，驯食庭除不待呼。  
水浴泥行随分足，不知鸥鹭有江湖。  

王炎　谢黄子山贺得孙  
侵寻及颓龄，忧患催霜须。  
是身如老木，枯枿生孙枝。  
自念非逸少，屈指无七之。  
日愿谷丰下，今见　¤有儿。  
安得寿乔松，及渠成立时。  
追念十年事，欣戚更乘除。  
瓜葛自延蔓，葭莩相因依。  
赖此一雏生，两家释猜疑。  
飞鹊绕屋鸣，织翠来华裾。  
相视一粲然，英词出琼琚。  
醴甘不醉人，汤饼浮银丝。  
只欠解语花，遏云歌此词。  
知公本惜饮，尝试覆一卮。  
因之酹梅塘。骑鹄何时归。  

王炎　【　　01】　谢江潭诸公  
相逢一解颐，款曲吐肺腑。  
主人爱敬客，童孺亦呼舞。  
击鲜倒家酿，花枝照樽俎。  
善谑时绝倒，惜饮亦径醉。  
十年一会面，此身几寒暑。  
不见即相念，临分无可语。  
翰墨要陶练，饮食谨调护。  
行役今何时，天寒岁将莫。  
故乡松梓荒，他乡寓儿女。  
岂不念之深，只觉丹心苦。  
天机马出塞，人事狙赋芋。  
都门桂玉地，久客惮羇旅。  
东风染春红，归程涉溪浒。  
经过不厌数，弛担更少住。  
礼简情乃真，惟宜具鸡黍。  

王炎　廨舍梅花欲开三绝  
花开不肯待春融，恐混繁枝深浅红。  
洁白天然贞女操，清癯独立古人风。  

王炎　廨舍梅花欲开三绝  
怀人不寄陇头信，寓兴亦无东阁诗。  
坐裛暗香供鼻观，小窗寒月浸疏枝。  

王炎　廨舍梅花欲开三绝  
颇怪涪翁错下言，水仙许入弟兄间。  
恨无好语供题品，花定嗔人颓玉山。  

王炎　新晴  
度腊殊多雨，开年亦未晴。  
地卑常础润，月堕忽霜明。  
茅舍烟犹湿，秧畴水可耕。  
幽花并细草，随意也欣荣。  

王炎　新晴出溪上因访王伯明詹望之  
萍转滞岩邑，简出而深居。  
儿辈不自量，妄意游璧池。  
日占乌鹊喜，不寄黄犬书。  
积雨蒸溽暑，客思郁不舒。  
新晴一散策，消摇涤烦纡。  
意行入幽径，篱落相蔽亏。  
竹萌茁凤尾，瓜蔓缠龙须。  
物化日夜流，嗟我方栖迟。  
莫受忧患煎，素发无再绍。  
扣门谒二友，清坐俱久如。  
庄语间善谑，相视一解颐。  
静窥势利场，疾足争驱驰。  
自念甘敛退，非黠仍非痴。  
茗乳泛轻雪，炉熏驻游丝。  
且勿谈世事，挥犀聊说诗。  

王炎　新晴二绝  
初春欲暖未全暖，小雨妨晴还得晴。  
多谢东风旧相识，少年乐事已寒盟。  

王炎　新晴二绝  
鸲鹆喜晴鸣竹枝，一篙新浪拍渔矶。  
春寒稍向日边破，花信欲从风际归。  

王炎　行湖路  
落日行湖尾，重袍不御寒。  
乱流横短棹，入暝解征鞍。  
梅瘦觉春未，雁来知岁残。  
何时休跋履，犹幸得平安。  

王炎　凶年慨然叹久生成赘因以长句述此意  
频岁田家苦旱蝗，剧思小稔少丁黄。  
稻粳久渴三秋雨，菽麦俄经一夜霜。  
未保沟中无殍死，已闻道上有流亡。  
白头屏处山林下，只怕群偷惯夺攘。  

王炎　秀叔和章自言及再娶之事用元韵戏答之  
寤寐閒思畴昔事，来往于怀日凡几。  
伯鸾不可无孟光，岂为青眉并玉齿。  
阿咸今与我不同，蛩蛩得草鱼得水。  
流苏帐暖双杯行，春近梅妆香更清。  
试唱刘郎竹枝曲，道是无晴还有晴。  
长夜老夫方独坐，手把楞伽对灯火。  

王炎　悬圃黄梅半堕草间  
荷锄芟草唤畦丁，手拾黄梅绕树行。  
结子青青随雨老，开花白白本冰清。  
尝新争擘红泥酒，知味谁调玉鼎羹。  
齿软眉颦遭弃掷，误从雪里竞欣荣。  

王炎　雪晴即事  
宵爨悬釜星，晓光落窗牖。  
乌鹊如谄人，贺语亦交口。  
收书白氍毹，青山并还旧。  
门巷未扫除，家童具箕帚。  
物色不招挽，顾盼左右有。  
梅兄可纳交，竹弟亦耐久。  
毛锥得奇助，引我琢句手。  
酒国百无忧，问津其敢后。  
逐逐春意来，孤村又花柳。  

王炎　雪中官舍独坐闻薪炭翔贵因成长句  
天寒吹堕一尺雪，官冷酿成千斛愁。  
酌酒到花非所欲，束薪如桂若为谋。  
风前鹤氅谁携策，江上渔蓑自舣舟。  
凭仗六龙回日毂，稍分轻暖到南州。  

王炎　雪中怀韩毅伯  
鸡罢三号来晓色，披衣起见瓦沟白。  
雪花初堕云遽回，天意应怜未归客。  
男儿铁石为刚肠，忍穷不见可怜色。  
当知曳履郭先生，可作餐毡苏属国。  

王炎　沿檄如蒲圻讯民之食菜事魔者作诗悯之  
三代日方中，为民破重昏。  
既蚀复光融，孔孟道益尊。  
古礼今则亡，陈编意犹存。  
饮燕用觥筹，荐享羞羔豚。  
瞿昙何为者，髡首徒实繁。  
不饮非畏义，不杀非知仁。  
举世昏不悟，跣足行荆榛。  
胎祸产妖幻。与佛岐又分。  
俗愚有羐误，吏议多深文。  
怒言必溢恶，疑似恐不根。  
黔首亦何罪，可悯不可嗔。  
大道若返古，怪说难眩民。  
帝民虎豹守，此语谁扣阍。  

王炎　炎十世先陇在婺源不归拜扫者九年清明有感遂成小诗  
九陌黄尘里，不知桃李开。  
匆匆春又过，逐逐老相催。  
浮脆身如露，纷华念已灰。  
松楸无恙否，久客盍归来。  

王炎　野次欲访于从周不果因寄二首  
见说南山下，云霞好隐居。  
草深幽径断，心远俗人疏。  
倚杖时观获，焚香只读书。  
宦游无此乐，令我忆吾庐。  

王炎　野次欲访于从周不果因寄二首  
佳士不可见，清游戏豫期。  
此心中眷眷，欲去却迟迟。  
白酒应新熟，黄粱亦可炊。  
稍閒当跃马，说与主人知。  

王炎　野次遇雨  
木末云屯飞雨暗，柳梢水到水溪深。  
身随王事有行役，家在江南无信音。  
但得林泉堪著眼，莫将轩冕更关心。  
拂衣何日径归去，青鬓不禁愁绪侵。  

王炎　野凫  
白水满塘蒲荇青，野凫相对浴春晴。  
背人飞去犹回顾，我已忘机莫浪惊。  

王炎　夜半闻雨再用前韵  
辘轳百尺汲无水，映日四山云不起。  
朱辬浪说劝农桑，衣食何从可甘美。  
祷而得雨不苦旱，窃疑此殆偶然尔。  
夜半潺潺檐溜鸣，孤枕梦回心失喜。  
儿童挽犊妇饷馌，襲襫耕夫亦勤止。  
鼠迹印我榻上书，蛛丝羒我壁间麈。  
抖擞胸中三斗尘，强欲吟哦无好语。  
请公酌酒更挥毫，快写珠玑歌喜雨。  

王炎　夜宿江上  
夜宿江边芦苇丛，江流浩浩吼天风。  
西南阙月淡无色，拥衲不眠听塞鸿。  

王炎　夜宿闵滩下  
歙江两岸山立壁，一水潭潭浮绀碧。  
嵌空老石出中流，触碎玻璃成沸白。  
滩高水落定难行，莫雨淋浪新涨生。  
三更风怒山欲吼，催唤金乌回晓晴。  
篙工倚柂笑相语，但上闵滩无所阻。  
明日日晡过歙渚，舣船沽酒劳辛苦。  

王炎　夜坐  
月白侵衣冷，窗间对一灯。  
淹留归未得，进取我何能。  
空室无天女，清谈只衲僧。  
不嫌身寂寞，绝喜睡瞢腾。  

王炎　夜坐偶追悼猪哥不觉流涕因以绝句写其悲  
三年娠孕疑希有，千里乡关不共归。  
旅殡新坟今宿草，西风老泪更沾衣。  

王炎　谒告成庙  
玉帛何年会，衣冠此地藏。  
物存惟窆石，神变失梅梁。  
并海山川尽，逾河道路长。  
六臣陪庙食，千古共焌尝。  

王炎　饮阑月上不能留客再成一篇  
绿幄阴深数树梅，胡床相对手行杯。  
茫茫世事愁眉敛，亹亹谈谐笑口开。  
欲把清风留客至，更呼明月出云来。  
咄嗟难办厨中具，兴尽翩然命驾回。  

王炎　饮马长城窟  
春风塞草青，胡儿区脱静。  
秋风塞草黄，胡骑角弓劲。  
秦人驱丁夫，筑城备强胡。  
城成有亏日，胡来无已时。  
哀笳中夜起，战马竖双耳。  
苍茫沙上月，幽咽陇头水。  
征人悲故乡，闺人守空房。  
安得霍嫖姚，饮马瀚海旁。  

王炎　鳙溪行  
小溪一曲山四合，溪边杨柳藏门阑。  
当时玉人在花下，对花窈窕矜红颜。  
一双白璧不可聘，许我结佩乘青鸾。  
我时年少气方锐，自负落笔翻波澜。  
谓趁春风上霄汉，可以终老同清欢。  
不知辛苦得一第，始见崎岖行路难。  
有如萍草无根蒂，二纪流落江湖间。  
莫年通籍入金马，虎豹嗔人窥九关。  
天边失脚身堕地，春风破浪扁舟还。  
云輟未几舍我去，空委玉骨埋青山。  
重来溪上事皆变，惆怅齐眉难再见。  
王母麻姑安在哉，过眼百年皆露电。  
老身老子恩义深，不为向来花映面。  
花枝一谢明年开，玉人一去何时回。  
人今不见花亦尽，至此终日空徘徊。  
百川宁有西流水，万古滔滔同一轨。  
不堪回首细绎思，临没之言犹在耳。  
蜀乡有凤空求凰，秦树无乌共将子。  
年来年去春复冬，眩生有尽情无穷。  
一泓清泪洒不断，四山萧飒来悲风。  
惟有老人老更健，年过九十如霜松。  
尊则吾母舅，亲又吾妇翁。  
收泪相劳问，停车少从容。  
悲思无益不自禁，暂时借酒浇心胸。  

王炎　咏便坐梅花  
去年花下立，踟蹰搔白首。  
今日花边坐，病起更衰朽。  
老与病交侵，欢悰尚何有。  
人老不再少，花谢还复开。  
对花堪酌酒，畏病不举杯。  
寂寞重寂寞，春风何事来。  

王炎　用前韵酬魏倅  
手把一麾来霅水，身似痿人方暂起。  
此行本为贫所驱，非恋吴中风土美。  
浩荡烟波隔白鸥，间关道路劳黄耳。  
幸而别驾有诗流，相逢眉睫津津喜。  
我今白首君黑头，莫讶钟鸣不知止。  
每因揖客愁下榻，岂暇谈玄频捉麈。  
忙里偷閒花下饮，更约广文同笑语。  
把酒消忧忧更来，见说东皋今渴雨。  

王炎　用前韵答彪讲书  
薄游城南园，堕睫衣袂湿。  
斯人既骑箕，有客犹鼓瑟。  
凛然气如生，可使懦夫立。  
当时道义交，彪子居其一。  
尝试问所疑，倾倒无吝惜。  
逝者不可作，往访杖屦迹。  
欲返更徘徊，远岫邀日入，  
缅怀经世心，伐辐置河侧。  
立朝道不容，忧国意难释。  
敢负门下知，晨夕自警策。  

王炎　用前韵答黄一翁二首  
縜袍敌狐裘，晚饭可当肉。  
讳穷竟未免，岂不爱储蓄。  
嗜利颡有泚，恐愧王承福。  
财固祸之媒，越乡忌怀玉。  
君看座右器，已满即倾覆。  
圣贤用功处，清心而寡欲。  
于世淡无求，乃能实其腹。  
谁令人青衫，失策混流俗。  
黄子振鹭姿，笔力扛百斛。  
笑人龟手药，欲售先聚族。  
知予颇清苦，应物未圆熟。  
游宦不能巧，俯首立矮屋。  
锻链知精金，祁寒见松竹。  
自立不坚定，庸行徒圣读。  
谁谓漆园高，俯首欲丐粟。  
穷作扣角歌，老厌淄川牧。  
古道寝斲丧，时人方逐逐。  
有田南山南，可办一盂粥。  
请赓归去来，世路早收足。  

王炎　用前韵答黄一翁二首  
豆羹采藜藿，鼎食厌粱肉。  
士欲齐得霄，胸次要涵蓄。  
我晚颇闻道，宁有慧无福。  
外物皆浮云，此道等珠玉。  
阅事如阅棋，已过安用覆。  
回光照诸妄，稍稍淡无欲。  
与君共玄谈，一笑时捧腹。  
更以诗留贫，此语颇惊俗。  
细看苜蓿盘，岂减槟榔斛。  
见金不见人，渠辈非吾族。  
君独臭味同，吾固知之熟。  
平生求益友，今日并墙屋。  
不肯兄事钱，宁以君呼竹。  
力学追古人，经史费抄读。  
我方病少瘳，拥衲肤有粟。  
百念渐灰冷，有牛不须牧。  
君如汗血驹，堕地必驰逐。  
甘为走踷踷，耻作雌粥粥。  
有玉未尝献，岂忧终刖足。  

王炎　用前韵答黄一翁五首  
天寒鸿雁低，客子亦倦游。  
忆昔少年时，风埃蔽貂裘。  
欲办一束茅，不种千章楸。  
黄鹄入鸡鹜，亦为饮啄谋。  
岂有斗升水，能行千斛舟。  

王炎　用前韵答黄一翁五首  
吾友西家黄，笔力压余子。  
金马可曳裾，胡为亦留此。  
整整插架书，拂蠹自料理。  
三年飞不翔，袖手今且尔。  
仪凤五色文，霄汉终接武。  

王炎　用前韵答黄一翁五首  
楚客抱玉虹，刖足只自悲。  
有宝不韫椟，此计亦未疏。  
子虚一赋成，日边问相如。  
老眼阅人多。君岂一布衣。  
箧中有琼瑶，把玩聊自娱。  

王炎　用前韵答黄一翁五首  
秣马践古辙，经术导先路。  
士要人品高，与俗殊好恶。  
忮心虿尾毒，褊心螳臂怒。  
唾面令自乾，吾今仍非故。  

王炎　用前韵答黄一翁五首  
青云诸贵人，鸣玉朝未央。  
我无封侯骨，难入鹓鹭行。  
生女不出门，生男志四方。  
十年九不就，食荠苦我肠。  
未能返故园，且可归醉乡。  
细君谕此怀，春溜鸣糟床。  

王炎　用前韵答李提干  
交游不厌广，益友未必多。  
晚乃识斯人，心肃而气和。  
薄言臭味同，屡枉高轩过。  
手携绿绮琴，弦以白雪歌。  
别易会合难，预愁隔关河。  
老我无所营，岂复忧蹉跎。  
才高位犹下，君意将如何。  
有玉不愿献，谁能涕滂沱。  
自可荐藻藉，政须工琢磨。  
何以赠君行，圣门睎四科。  

王炎　用前韵答弥明圣言二首  
清昼浑无客敂关，不知春色满溪山。  
少年侧目云霄上，今日藏身翰墨间。  
挥麈逢君谈世事，举杯为我变衰颜。  
归来更倚绳床坐，剩得劳生一日閒。  

王炎　用前韵答弥明圣言二首  
游丝落絮弄春晴，挽我花边唤曲生。  
挈榼在门惊剥啄，褰裳出户喜逢迎。  
小园曲折藏三径，暇日从容共一行。  
且复解颐谈衮衮，圣贤深处不容声。  

王炎　用十梅韵签冯簿  
今代冯野王，声满东海滨。  
可敬亦可爱，温然气如春。  

王炎　用十梅韵签冯簿  
绿绮弦朱丝，为我调白雪。  
此亦化绪余，所长兼五绝。  

王炎　用十梅韵签冯簿  
尝试评公诗，崖岸极孤绝。  
同僚笔可焚，后学巾宜折。  

王炎　用十梅韵签冯簿  
清真去边幅，明白倾底里。  
枳棘见鸾凰，十倍跫然喜。  

王炎　用十梅韵签冯簿  
讲道师友少，稽古编简残。  
何以起斯文，念之心为寒。  

王炎　用十梅韵签冯簿  
银钩入翠珉，文字本肤浅。  
以书不以辞，恃此或行远。  

王炎　用十梅韵签冯簿  
人品如许高，不卑一官小。  
居之以廉勤，王事岂难了。  

王炎　用十梅韵签冯簿  
霏霏玉麈谈，鄙吝堪澡雪。  
每见辄有闻，敢惮频磬折。  

王炎　用十梅韵签冯簿  
道本无垢净，境自有喧寂。  
愿闻禅说中，何以得真实。  

王炎　用十梅韵签冯簿  
黄门执戟翁，晚乃薄词赋。  
我宜草玄文，未必知妙处。  

王炎　用元韵答邓宰兼简华容孟宰  
我行六六黄山峰，山中瑶草多芳丛。  
浮丘笑我无此骨，倏然飞去如孤鸿。  
随流逐转水上萍，失地更屈涧底松。  
绝怜拄笏频看山，未免举扇一障风。  
长沙三岁坐兀兀，洞庭千里来匆匆。  
拥衾时作故乡梦，寒鸦无数啼丹枫。  
茧丝未办竟何补，强饭空耗桃花红。  
巴丘健令工制锦，况有奎壁星罗胸。  
明月璀璨堆我前，老眼照开春雾蒙。  
西寄华容双鲤鱼，欲挽渊明来社中。  
颇闻余事戏毛颍，亦舞玄蛟蒙碧笼。  
心虽入俗不受尘，出岫白云行太空。  
蒹葭四泽风露冷，有此美德如芙蓉。  
寻幽或访墨山寺，吊古可赋章华宫。  
何时再揖两凫仙，共唤曲生行偃虹。  
无边湖水似少海，一点君山疑小蓬。  
城南老树无恙否，烦渠试为呼回翁。  

王炎　用元韵答蒋簿  
北去方休驾，西行又出车。  
身劳虽仆仆，心静自如如。  
傥得重挥麈，全胜数寄书。  
诗来惊老眼，笔力掣鲸鱼。  

王炎　用元韵答李郎中  
何人唤得滕六应，遗我通宵银海明。  
起来无以助清兴，铜瓶煮茗松风鸣。  
恍疑拔脚尘寰外，玉田万顷无疆界。  
苍官青士亦改容，高下瑶林相映带。  
骑鲸人在日华东，晓踏天街无软红。  
雪车冰柱堪著语，何止争雄郊岛中。  
翩翩鹤氅凌风际，得句摇毫心自喜。  
从渠春笋捧金荷，醉倒氍毹贪睡美。  

王炎　用元韵答李郎中  
未问仙家九节蒲，且持茗碗对熏炉。  
黄冠也肯迎留客，咀嚼梅花费一壶。  

王炎　用元韵答李郎中  
冰玉谈清洗老怀，兴浓亦覆手中杯。  
平生蜡屐登山惯，岂必因花特地来。  

王炎　用元韵答李郎中  
地近觚棱云气间，蕊珠宫殿压青山。  
云根尽处天风急，疑是人间有广寒。  

王炎　用元韵答麟老  
登临倚木末，下瞰鱼龙宫。  
我方解墨绶，着身丘壑中。  
翩然一清游，飞舄可御风。  
前瞻凤山尾，老衲如懒融。  
见处诣实际，非色仍非空。  
笑我蜡屐行，亦与玩物同。  
燕坐不出门，心游妙高峰。  

王炎　用元韵答麟老  
七闽名家子，祝发隐梵宫。  
碧海掉尾鲸，不堕世网中。  
熏炉起香雾，棕拂生清风。  
寂寂枯木岩，中有春意融。  
杖屦厌山水，习气一洗空。  
违俗非崖异，入俗非雷同。  
乃知行市廛，宛如坐孤峰。  

王炎　用元韵答刘判官  
解后章江上，知从五马车。  
君才犹未用，吾老更焉如。  
间阔思眉宇，殷勤得手书。  
喜闻衣彩乐，入馔有江鱼。  

王炎　用元韵答清老  
巧匠胸中有全室，能文纸上无脱稿。  
老禅善画亦如是，毛锥未出意行到。  
解衣盘薄小经营，蓦然挥洒笔如扫。  
我思诗画本一律，众作徒多等蝉噪。  
画手无如王右丞，一似诗中杜陵老。  
正缘此老襟韵高，工拙奇常无不好。  
斲轮妙处不可传，此事难从笔端讨。  
由来万法生一心，贯彻精粗无二道。  

王炎　用元韵答清老  
篆车创始自稚轮，筦簟从初但蒲稿。  
诗到晚唐非不佳，少似国风能理到。  
嗟予耄矣弃颍泓，卧病终年长却扫。  
客无脱屦一榻悬，人不到门群雀噪。  
敢意支郎念岑寂，时将妙语起衰老。  
若人搜句乃余事，虽不雕镌自精好。  
况于佛祖可呵骂，岂无魔外宜攻讨。  
早办山居一把茅，为我长歌歌证道。  

王炎　用元韵答清老  
平生言语苦不工，甲乙未能成类稿。  
曩时陶谢以诗鸣，竭力追随终莫到。  
上人词锋极痛快，睥睨千人军可扫。  
长须惊喜见此客，无怪绕枝鴑鹊噪。  
师言能诗且工画，笔仗须先知嫩老。  
复言能画亦饱参，亹亹玄谈听更好。  
吾闻法海深又深，性珠可得不可讨。  
若除诗画与谈禅，未审云何真悟道。  

王炎　用元韵答清卿并简蔡尉  
貂裘半敝复来归，正坐刚肠不诡随。  
见说史君尝馈赆，似闻内子亦啼饥。  
经年一别方相遇，他日重来未有期。  
试问此行谁借重，梅仙青眼是新知。  

王炎　用元韵答汪广文  
十丈花开玉井峰，藤萝亦附灌木丛。  
可怜浮食不根着，南北羁旅如燕鸿。  
倦飞欲返返未得，梦魂时绕三径松。  
故人相见发孤笑，执热一濯清穆风。  
小倾家酿歌骊驹，有怀未吐行匆匆。  
山寒不开北枝梅，地远谁树南荆枫。  
欲谈此意无为领，拨灰消尽麒麟红。  
未免随俗且折腰，薄以今古浇其胸。  
六经之泽溉万世，譬如畦稻宵露蒙。  
陈言有味可涵泳，环堵差胜朝市中。  
退之一赋吾未许，二禽雅意岂愿笼。  
乘轩执圭何有哉。日光熠熠尘飞空。  
由来贤达多下位，高原不解生芙蓉。  
龙鱼仙伯妙此理，垂云小憇来儒宫。  
洞庭湘山入诗句，借与光彩胜趛虹。  
百闻不及一见面，独对霜月搔飞蓬。  
清光何事亦多阙，试为问之修月翁。  

王炎　用元韵答銛老  
人间得丧等樗蒲，何似繙经拥地炉。  
尚学汤休频觅句，傥逢元亮一倾壶。  

王炎　用元韵答銛老  
舐犊酸辛入客怀，何堪婪尾更传杯。  
却思拈拂谈名理，肯惮携筇数往来。  

王炎　用元韵答銛老  
堕在黄尘九陌间，羡君小隐住南山。  
梅花香里寻支径，屡有盟言不可寒。  

王炎　用元韵答秀叔  
休将世事关身事，自数颓龄尚余几。  
那堪老赋悼亡诗，不见蛾眉瓠犀齿。  
熏染可无知见香，澡雪正须功德水。  
风波跌足今惮行，林下独居心迹清。  
冷看世态有翻覆，蚌则欲雨鹬欲晴。  
何似消摇常燕坐，雪白莲花生烈火。  

王炎　用元韵答秀叔  
人生昏宦只二事，忧喜相缠不知几。  
我今岂可老更痴，颊有霜髭口无齿。  
举案齐眉安在哉，独自饭蔬而饮水。  
半生同住不同行，稍感伤悲心亦清。  
雉鸣雌应春日暖，鸠唤妇归天雨晴。  
断除此念如尸坐，调护坎离交水火。  

王炎　用元韵答秀叔  
老身强健幸无事，旧日交游存者几。  
后来阿秀诗句新，露滴金茎寒著齿。  
笑我胸中千斛尘，解缨未濯沧浪水。  
翠微尝约载酒行，洗耳潺湲泉石清。  
天寒短策未可出，更约东郊春日晴。  
且来伴我窗间坐，黄奶在旁同附火。  

王炎　用元韵答徐尉  
于越亭亭羊角峰，下有团团桂树丛。  
何人为赋反招隐，虞罗亦羒碣石鸿。  
学诗妙处如学仙，功成换骨参乔松。  
肯来洗我筝笛耳，{壓土换木}丝古曲弹南风。  
喜君到此极亹亹，惜君去此尤匆匆。  
百年莫作千岁调，试往一看枫桥枫。  
湘山幸有数斗酒，江蟹肥大霜橘红。  
梅仙陶令连两璧，得酒可浇丘壑胸。  
渔蓑风月笛三弄，虬龙起舞凌空蒙。  
冯夷不得閟此境，湖山收入奚囊中。  
沙寒往事有铜镞，波稳清时无水龙。  
人生所须得乐尔，嗟我愁绝逃虚空。  
已悲朽质悴蒲柳，岂解巧笑开芙蓉。  
青灯照牖似书舍，素琴挂壁疑僧宫。  
县知堂上一杯水，难饮不边千丈虹。  
大用自当拥金莲，小用亦合登少蓬。  
腾身云路五千里，定笑白凫成老翁。  

王炎　用元韵答徐尉  
吟诗不耸肩两峰，陆沉雁骛文书丛。  
银钩入眼光照牖，飞来白雪随云鸿。  
平生取友半天下，短蓬邂逅依长松。  
尉仙鲸海驾高浪，郡博凤律锵和风。  
诗翁巧手刻青玉，笑人击钵徒匆匆。  
怀归我正念篱菊，招魂谁为吟江枫。  
鼎来徐稚笔如扫，瞬息奇怪浮青红。  
倾倒五色崑崙渠，洗涤万斛尘埃胸。  
翩然舍去友三士，碧云莫合天冥蒙。  
世间英杰不易得，一朝聚会江城中。  
才华俱合上金马，骨相元自居纱笼。  
县斋冰合只悬榻，举手咄咄时书空。  
把杯相属傥相忆，更寄出水新芙蓉。  
天球固是清庙器，牛铎或中黄钟宫。  
当怜窘步困老骥，莫诮豪气无雄虹。  
秋月照人光耿耿，秋风脱木声蓬蓬。  
流年腕脱不须恨，外物乘除观塞翁。  

王炎　用元韵答徐幼文  
身行宦路固多虞，梦到清都厌积苏。  
欲返初心观易老，懒开辨口学岩吾。  
有怀拟作西征赋，无策堪陈北伐图。  
才具如公宜颍脱，不应空谷老唐衢。  

王炎　用元韵答徐幼文  
学道工夫要汲深，尘生麈尾坐书林。  
何妨缓步时过我，试共玄谈一洗心。  
翠岫绕溪双鹭下，绿阴覆屋乱蝉吟。  
是中别有无声句，莫笑迟迟不嗣音。  

王炎　用元韵答杨大著李校书  
蓬莱云气依海鳌，中有诗仙流品高。  
子云抄书自点勘，方瞳炯炯分纖毫。  
仲元公退便燕坐，日涉艺辅当游遨。  
乌衣裔孙不解此，但摘青蕊斟官醪。  
壮年落笔无好语，况复衰飒垂霜毛。  
二豪拔足立尘表，下视流俗徒滔滔。  
词锋健鬭取一快，往复险韵不惮劳。  
旁观微之敌白傅，自分司马优枚皋。  
倡而不和当受罚，丐公酌酒羞二螯。  

王炎　用元韵答载簿  
绿衣随宦牒，彩服侍安车。  
问齿君方壮，论才我不如。  
清新哦五字，博洽贯群书。  
尚肯求龙尾，容交华子鱼。  

王炎　用元韵答詹望之  
随牒久浮食，弛担来卜居。  
鹪鹩一枝足，不羡飞天池。  
盥濯朱墨手，拂蠹理故书。  
识字非子云，下帷惭仲舒。  
第喜宦情薄，未解归思纡。  
对境有喧寂，即理无成亏。  
动以静为根，轮柅常相须。  
捷须易倾覆，夷途固逶迟。  
巷南有廛隐，白玉不受缁。  
熟视眉睫间，容色常穆如。  
伯仲吹篪埙，北堂奉期颐。  
时亦踏街尘，意马不外驰。  
见我床头易，信我殊不痴。  
喜言虽溢美，老眼眩色丝。  
相期到妙处，不止奚囊诗。  

王炎　用元韵答子大  
桃花映面方留咏，藤刺缠身始悟禅。  
短发镜中霜薄薄，修眉窗下月娟娟。  

王炎　用元韵寄周推萧法  
隔岸好山罗数峰，绕檐修竹添深丛。  
云溪有此兔一窟，将雏德曜随梁鸿。  
一饥难忍出谋食，志郁不伸成怪松。  
彼美湓城二君子，昔未识面先闻风。  
一如龙媒气深稳，不鹜捷径行匆匆。  
管城之外别用志，懒哦五字吴江枫。  
动中养定自有道，须岂不白颜甚红。  
一如鵷雏出丹山，律吕节奏藏于胸。  
即之肃肃又盎盎，意在寥廓观鸿蒙。  
蹒跚勃窣我何者，亦许附在交游中。  
少时浪迹鹿在薮，垂老能言鹦入笼。  
心官鄙训如腻垢，见此水镜一洗空。  
霏霏伏雨湿杨柳，滴滴寒露凋芙蓉。  
日月逝矣足可惜，梦魂不入槐安宫。  
破觥暖浪侵浮蚁，小鼎生烟明宛虹。  
为公更作商声歌，朔风惨淡吹葭蓬。  
精金美玉有定价，叹息钜眼无坡翁。  

王炎　游东山　待月  
只有曲生为侣，夜凉同迓冰轮。  
未审素娥知否，惟予与影三人。  

王炎　游东山　烂柯  
手谈一局未了，叶落花红几回。  
只恐云迷归路，不容樵客重来。  

王炎　游东山　磐吉  
客来捧腹一笑，抹月批云疗饥。  
只此如何获吉，为无富贵危机。  

王炎　游东山　披云  
上到苍螭绝顶，四边无数青山。  
下视楼台一簇，超然身在云间。  

王炎　游东山　入翠  
路入半山深处，穿云竟日忘归。  
若扣山中何有，蒙蒙空翠沾衣。  

王炎　游东山　舒啸  
幽人独坐容谷，最爱夜深月明。  
云外一声长啸，四山木偃风生。  

王炎　游东山　松风  
松公奋鬣如啸，终日清风飒然。  
佳处元非宫徵，谁能写入朱弦。  

王炎　游东山　田舍  
结庐稍近樵牧，岂亦甘心陆沈。  
自古明时难遇，未家长往山林。  

王炎　游东山　栈径  
诘曲羊肠中断，当安略彴通行。  
缓臂不携藜杖，翩翩自喜身轻。  

王炎　游合皂  
灶臼依然在翠微，重重台殿锁双扉。  
可怜千载碧杉老，不见两翁黄鹤归。  
小倚修篁飞玉子，更升虚室奏金徽。  
渺茫且置神仙事，输却清閒属羽衣。  

王炎　游稽山  
失脚来苕霅，春风一棹还。  
寻幽探禹穴，问讯到稽山。  
意在烟霞外，身居井邑间。  
桃花应冷笑，头白不能閒。  

王炎　游景德  
老怯莺花笑，春残一出游。  
城隅寻古寺，柳下系扁舟。  
身健聊乘兴，心閒不著愁。  
支郎能款语，清坐小迟留。  

王炎　游刘寺次林子长郎中韵  
琳琅触目聚潜郎，假日相携入酒乡。  
小凭笋舆穿野径，却寻萧寺涉修廊。  
意行尘外襟怀爽，身坐梅边笑语香。  
头白倦游休叹息，喜迎一线日华长。  

王炎　游南山寺题澹轩  
云根露奇怪，上有青莲宫。  
轩窗极净丽，疑人县壶中。  
凭槛俯寒流，披襟纳清风。  
跏趺坐少定，滞念冰雪融。  
人生蚁旋磨，世故鸟印空。  
道眼一回光，味与嚼蜡同。  
此意谁为领，白云横远峰。  

王炎　游水乐洞  
路向蜂腰转，泉从洞口来。  
决渠飞瀑布，伐石作崔嵬。  
胜境难频到，幽怀只暂开。  
登临兴不尽，日昃故须回。  

王炎　游砚山  
他山石徒多，器宝匿幽僻。  
产璞芙蓉坑，金声而玉德。  
冈峦外钩联，地势中断隔。  
曲坞八九家，路入羊豕迹。  
涧水抱石根，石骨多绀碧。  
北山上搀天，南山势蟠伏。  
砚工二百指，日凿崔嵬腹。  
篝灯砺斧斤，深入逾百尺。  
我行冒风雨，周览不知夕。  
夜宿茅茨下，青灯照岑寂。  
酒阑呼匠民，访之语纖雾縠。  
巧手琢磨之，价直黄金镒。  
断岩半倾欹，旧穴久湮塞。  
旁求得他材，饮水不受墨。  
坚滑已支庶，粗燥乃臧获。  
信知天壤间，尤物神所惜。  
罕见固为贵，有亦未易识。  
珉玉混一区，语尽三叹息。  

王炎　游岳麓三绝  
湘山湘水极清远，特地来登百尺台。  
不尽胸中丘壑意，又从沙尾唤舟回。  

王炎　游岳麓三绝  
百级苍珉到佛宫，汲泉煮茗听松风。  
不须骑鹤摩云去，只要心游碧落中。  

王炎　游岳麓三绝  
山椒却立小迟留，欲傍江山洗客愁。  
不觉凭高来远念，此心潜与水东流。  

王炎　又和早雪韵  
梦觉流苏寒栗冽，晓起方知末酿雪。  
松公变色失苍髯，竹士垂头摧直节。  
倚楼四望无红尘，疑是身居银汉津。  
千林一色皆玉树，不许梅花先得春。  

王炎　又题巢林  
陎阾深居似林谷，缘坡手种青青玉。  
市声不向耳根来，蒙密中间深结屋。  
鹪鹩但愿巢一枝，鸾停鹄峙意何如。  
青云千级风在下，飞翰稳去摩天衢。  

王炎　又题月台  
天心湖面月团圆，中着胡床坐广寒。  
玉鉴照空无尽境，冰轮碾水不生澜。  
捣成兔药人难老，舞彻霓裳夜未阑。  
愿蹑两凫陪鹤驾，从公飞到九霄看。  

王炎　又五首  
一身将百指，就食家浮游。  
清霜木叶黄，弊笥无完裘。  
平生三釜心，山阿种松楸。  
圆枘运方穿，命不与己谋。  

王炎　又五首  
择友得石交，心腹管城子。  
可怜老而秃，我穷正坐此。  
玲珑玉其音，六学有妙理。  
抱此为身媒，前贤恐不尔。  

王炎　又五首  
东风黄鸟鸣，白露寒蝉悲。  
去日何太短，种种发欲疏。  
人言了婚嫁，此事今何如。  
欲耕无一廛，儿女牵人衣。  

王炎　又五首  
跣行我足伤，涉世无夷路。  
三复贝锦诗，谗口古亦恶。  
儿女附耳言，誉喜诉其怒。  
勿用驱青蝇，玉质自如故。  

王炎　又五首  
竹间有数椽，读书乐未央。  
稻粱自为谋，风散鸿雁行。  
叔氏从我来，季子天一方。  
人生手足爱，念之搅中肠。  
谁不思息肩，我岂乐异乡。  
何时一青灯，夜雨同对床。  

王炎　俞义夫挽诗  
恩爱周姻族，宽和善里闾。  
年高无悔吝，身没有名誉。  
愿见今何及，从游旧亦疏。  
若修耆旧传，言行可追书。  

王炎　渔人  
西南月未堕，白雾吞青山。  
渡口无人行，老渔一舟还。  
呵手系短缆。襲襫犯夜寒。  
捕鱼养妻子，谁谓斯人閒。  

王炎　与三山相士林子和三绝  
鸢肩燕颔刺天飞，自顾而今已后时。  
巾褐萧然成野老，有何情绪更哦诗。  

王炎　与三山相士林子和三绝  
年登八十更何为，手足支离视听衰。  
自笑已如鸡失旦，不须苦说鹤知时。  

王炎　与三山相士林子和三绝  
鱼虾琐细不堪求，水涩溪寒欲断流。  
若叩侯门逢短李，钓鳌便可月为钩。  

王炎　与滕元英  
君尚精神健，吾真气血衰。  
肯来同晤语，别去即怀思。  
不厌经过数，惟忧后会迟。  
春暄宜缓步，何必以秋期。  

王炎　与魏倅葛书记同谢雨于黄龙洞回憩小玲珑晚饭魏倅有诗次其韵  
政术平生欠讲明，赖公关决可蒙成。  
食新虽有丰登望，阖郡宁无叹息声。  
因为赛神携一榼，暂能择胜驻双旌。  
归来依旧尘劳在，不尽消遥物外情。  

王炎　与赵道人  
欲上青云却垂翅，归来扫轨空山里。  
道人说相来叩关，酒半醺酣谈亹亹。  
我今布褐终余年，岂论燕颔并鸢肩。  
谓予形是朱顶鹤，两眼藏神高颊颧。  
彭殇寿夭谁无死，不将动目摇湛水。  
道人去后若复来，定应难相壶邱子。  

王炎　雨后继成二绝  
草泥融处堕蔫红，社近寒生雨又风。  
未办把杯供一醉，花开花落太匆匆。  

王炎　雨后继成二绝  
水摇山影绿沉沉，雨打花光故恼人。  
赖有海棠倾国色，嫣然一笑解留春。  

王炎　雨晴出田间  
去年龟兆生田皋，今年龙骨挂屋敖。  
乌牛告休卧篱落，夫耕妇馌亦既劳。  
{左禾右夷}稗不生白水满，荷锄出见禾苗高。  
屈指地筑场圃，割鸡炊黍觞新醪。  
人言饥馑有丰稔，一笑破除心郁陶。  

王炎　雨中山行  
暝烟有客投茅舍，春水无人渡板桥。  
满地落花愁寂寂，连天芳草思迢迢。  

王炎　寓江陵能仁僧舍二首  
客里岁月晚，春生梅柳枝。  
弟兄嗟别久，儿女话归迟。  
拙直将安用，飞腾敢自期。  
老支刚笑我，底事作痴儿。  

王炎　寓江陵能仁僧舍二首  
容膝非无地，安心即是家。  
焚香翻贝叶，汲水养梅花。  
无客同持酒，呼僧共煮茶。  
夜寒烧木佛，谁是老丹霞。  

王炎　寓居分宁去故乡千里不归者二年思念松楸成长句  
暧暧风日暖，林薄皆蕃鲜。  
好鸟仍啸歌，晚花亦嫣然。  
问之此可时，春莫将禁烟。  
家家馔觞豆，拜扫墟墓间。  
飞鸣乌攫肉，丛木挂纸钱。  
而我独不乐，慨然坐长叹。  
开编不能读，当馈不能餐。  
豺獭尚有祭，谁忍忘其先。  
念为贫所驱，随牒二十年。  
少壮不可留，览镜将华颠。  
空惭北山移，未表南阳阡。  
阖门有百指，负郭无一廛。  
坐此客异乡，归思空缠绵。  
忆昔初筮仕，吾母犹朱颜。  
三釜不及养，遽悲蓼莪篇。  
侵寻岁月久，百感难具言。  
伤心思宰木，清泪如流泉。  
狐死必首丘，古人亦重迁。  
况我虽宦游，十世家星川。  
亲朋日在眼，可以相周旋。  
土风有不同，客意终未安。  
花落草凄凄，青山啼杜鹃。  

王炎　元日书怀  
年光除日又元日，心事今吾非故吾。  
两板不须书郁垒，一杯亦强饮屠萝。  
添丁解事寻王母，内子伤时念老姑。  
欲报情深恩罔极，不终反哺愧林乌。  

王炎　远别离  
静女不下堂，游子志四方。  
五花骄马金络脑，出门仆从生辉光。  
草青沙软湿春雾，玉蹄联翩踏花去。  
楼头明月阙又圆，西风一夕生庭树。  
明璫缀以木难珠，锦衣系以貂襜褕。  
青眉玉颊为谁好，天阔飞鸿无素书。  
今年花落容华在，明年花发容华改。  
离鸾别鹄不自怜，人生难得长少年。  

王炎　再和林宝文三绝  
要知好雨自何来，和气连云拨不开。  
廊庙为霖须妙手，即看力斡大钧回。  

王炎　再和林宝文三绝  
千里山川今秀色，四郊鸡犬散欢声。  
更呼屏翳从颐指，润泽无边浃属城。  

王炎　再和林宝文三绝  
阳开阴阖四时更，谁解均调玉煜明。  
画戟香中沛恩泽，祥风甘雨自流行。  

王炎　再和前韵三首  
扣头剥啄到吾庐，觉我论才有不如。  
道在褐衣怀美玉，文成熟路驾轻车。  
而今谈笑不携手，他日寒温徒寄书。  
势利之交儿辈事，何须有客佩金鱼。  

王炎　再和前韵三首  
穷巷曾勤特地过，澜翻舌本落悬河。  
君方迹未离尘土，我亦身尝堕网罗。  
幸有吾曹相尔汝，肯教俗子更谁何。  
诗成骚雅遗风在，压倒南山白石歌。  

王炎　再和前韵三首  
小屈青云富贵身，翻翻倦脚踏街尘。  
黑貂久敝岁云晚，鸿雁不来家有亲。  
客路山川聊缓带，天关虎豹莫憎人。  
一寒元是功名兆，落笔能回桃李春。  

王炎　再如蒲圻二首  
云暝雨将雪，天低风正寒。  
简书端可畏，行李不遑安。  
要路飞腾好，穷途进取难。  
折腰徒自苦，吾亦悔儒冠。  

王炎　再如蒲圻二首  
北走莼塘路，从公敢惮行。  
凄凉当短日，寂寞过荒城。  
薄禄非吾愿，尘缘窘此生。  
丘园如可乐，何必问功名。  

王炎　再用前韵答继周丈二首  
云路鵷鸿度九关，谁知雾豹隐南山。  
追怀先世交朋旧，幸拜英姿丈席间。  
叹我壮年犹白发，知公美有养朱颜。  
运斤肯试成风巧，当许抠衣侍燕閒。  

王炎　再用前韵答继周丈二首  
士女春游喜得晴，焚香燕坐太清生。  
绕枝乌鹊如要语，排闼青山不待迎。  
倦客琴书来寓处，前人杖屦昔经行。  
平生父党惟公在，发药宜闻謦欬声。  

王炎　再用元韵二首  
牛千啼角橘千头，叹息斯人善自谋。  
文乞如虹徒贯日，笔耕有谷不逢秋。  
悠悠何啻十年别，得得才为一月留。  
女嫁男婚吾未了，梦随鸥鹭学操舟。  

王炎　再用元韵二首  
倦游莫忘大刀头，老去行藏要熟谋。  
少病若能如万福，上书安用学千秋。  
碧云合处来何缓，黄鹤飞时挽不留。  
后夜月明烟水阔，更呼儿辈洗瑶舟。  

王炎　再用元韵因简县庠诸先辈  
书生卯饭动及午，姜糁菜丝烦自煮。  
异时甘脆屋渠渠，出自空肠千卷书。  
竹间杵臼相敲击，茶不疗饥何苦吃。  
泉新火活费裁排，呼奴更挈铜瓶来。  
蜀客见之心逐逐，暂借纸窗休茧足。  
归欤家在淮源边，草魁可买无青钱。  
不办云腴供粥饮，空有束诗如束箂。  
青箬小分鹰爪香，江上拿舟当无引。  

王炎　再赠平首座  
南涧谁人扫劫灰，行缠恰自冷泉回。  
式公昔日曾留誓，大用今生乃再来。  
应是伽蓝当更造，岂关回禄故为灾。  
上头更有华严界，弹指重重殿合开。  

王炎　早梅  
似无还有暗香来，知是春风到早梅。  
一岁一番花似玉，老人见得几番开。  

王炎　赠地理游晓山  
仙人白鹤渺烟霞，野日昏昏噪暮鸦。  
城外土馒同此味，墙头浊酒且须赊。  
堪舆信有玄通理，造物能私富贵家。  
宜尔何公微意在，石盘流水映桃花。  

王炎　赠郭相士  
两眼明如月，江湖度十春。  
问谁当鼎贵，笑说未逢人。  

王炎　赠李居士弃官为僧二绝  
踏破青鞋走四方，年来收脚坐禅床。  
更地言下商量处，静对窗间一炷香。  

王炎　赠李居士弃官为僧二绝  
遮寒破衲雪蒙头，笑我浪怀千岁忧。  
解下腰包只如此，亦无莫莫与休休。  

王炎　赠刘术士  
闻子能知算，逢予屡索诗。  
诸公多妙语，老我更何辞。  
久客丹心苦，修途茧足疲。  
秋深风露冷，归去莫迟疑。  

王炎　赠轮上座  
念旧今归楚，寻师久入吴。  
有缘依梵释，何事走江湖。  
休问传心印，当先觅髻珠。  
直须言语断，方不堕凡夫。  

王炎　赠平首座  
家在青山下，投閒岁月多。  
杜门长却扫。杖锡独经过。  
学佛非无法，哦诗恐是魔。  
愿言行古路，莫遣覆藤萝。  

王炎　赠岩电道人  
胸次有藻鉴，声行朝野间。  
我来勾践国，君住少微山。  
青眼肯相顾，白头今得閒。  
穷通无可问，归去掩云关。  

王炎　张德夫园亭八咏　兼远  
若人胸次中，自有万人敌。  
胡不筹前箸，时清偃金革。  
婆娑林壑间，亦自适其适。  
凭高着胡床，千里献物色。  
稻畴{墓土换石}局方，指数皆历历。  
海山疑有无，云树半明没。  
高怀安在哉，流目送鸿翼。  
冷笑蚁垤卑，逼仄复逼仄。  
淋漓呼酒徒，挥洒延墨客。  
不记訾家洲，休赋云梦泽。  
何当从公游，汗漫挥八极。  

王炎　张德夫园亭八咏　橘渚  
小插藩篱护洲渚，当年手自种嘉树。  
春风吹出玉珑璁，水面霏微喷香雾。  
萧疏木疏候雁翔，漙漙白露朝为霜。  
木奴欲献主人寿，一夜累累千颗黄。  
紫蟹螯肥鲈脍好，酿就洞庭春色老。  
苍头急走唤客来，翠勺金壶同醉倒。  

王炎　张德夫园亭八咏　可莹  
小凿苍苔破，潴为玉鉴平。  
最宜孤月浴，亦有白云行。  
须发尽堪烛，肺肝元自清。  
微风莫吹皱，虚静即生明。  

王炎　张德夫园亭八咏　梅隐  
闻君家有十亩园，竹逾万个花亦繁。  
门楣大字扁梅隐，要与梅兄同岁寒。  
问君小隐亦何好，脚踏风波身易老。  
花虽不语解笑人，似隐又非何草草。  
破雪暗香先得春，青州从事如春温。  
女奴洗玉歌一曲，对花举酒成三人。  
饮酣拔剑气方怒，抃洛神皋难北顾。  
手提万骑属櫜韐，未可为梅空隐去。  

王炎　张德夫园亭八咏　山椒  
百尺云根老，斑斑长绿苔。  
幽寻穿窈眺步崔嵬。地脉元无此，  
人心亦巧哉。千年湖底石，  
幻作小飞来。  

王炎　张德夫园亭八咏　山堂  
四顾尽皋壤，此山何可无。  
翠岚侵户牖，瘦石出江湖。  
灵运谩着屐，宗文空画图。  
钓鳌真有力，移得一蓬壶。  

王炎　张德夫园亭八咏　渔村  
闻道江村好，人家罨画中。  
持杯听歡乃，支策望空蒙。  
日落收疏网，潮生系短蓬。  
君尝询访否，恐有陆龟蒙。  

王炎　张德夫园亭八咏　玉椽  
万个龙孙长，梢梢上半天。  
清风长满屋，苍玉总如椽。  
秀色到今日，深根凡几年。  
宜封管城子，濡首落云烟。  

王炎　张尚书挽诗  
魏国扶天力，荆州贯日忠。  
堂堂惟此老，凛凛尚英风。  
地寄陪京重，名加秘殿隆。  
望徒高四海，身不到三公。  

王炎　张尚书挽诗  
细数青云士，如公有几人。  
登龙心不遂。烹鲤字犹新。  
后进思高谊，中朝念信臣。  
百年乔木折，有识共酸辛。  

王炎　招同官诸宣教一饭用舟字韵成拙句  
士要飞腾及黑头，肯来挥麈试同谋。  
已携荷叶招欢伯，莫笑花枝欠杜秋。  
老我余年思钓渭，诸君他日合封留。  
胸中器度须深阔，江汉方行万斛舟。  

王炎　招魏倅项教授小饮  
菖叶青青初出水，布谷声中耕事起。  
去年蝗旱伤农收，今年日望岁丰美。  
闻道郊原麦浪平，但虑飞蝗遗孽耳。  
甚欲往来阡陌间，稍与田家共忧喜。  
老大心情畏忌多，揽辔未行还自止。  
假日公庭吏牍稀，只可清谈共挥麈。  
小园春色亦自都，醉日杏桃娇欲语。  
举杯相属谢东风，莫待枝头落红雨。  

王炎　招诸宰饭六客堂以小诗代折简  
双袖日沾朱墨尘，风流那复似前人。  
梅花香里倾杯酒，略与凫仙一探春。  

王炎　赵处州挽诗  
秀邸多英俊，惟公最有声。  
君陈兼孝友，子政极忠精。  
白璧千金价，青云万里程。  
皇天无老眼，名位止专城。  

王炎　赵处州挽诗  
白首来苕霅，深知有故人。  
登门虽不数，倾盖本相亲。  
浮鹢行方远，烹鱼默尚新。  
青山埋玉树，老泪漫沾巾。  

王炎　纸被行  
瑶姬不触麒麟红，金壶潋滟琥珀逍。  
狐裘公子喜夜永，杯行暖玉烦春葱。  
檐头雪花大如掌，洞房但觉春融融。  
岂知有客方贪睡，漏尽更阑不能寐。  
花红玉白不相随，赖有楮生为伴侣。  
生家住处近麻姑，亦能幻出冰肌肤。  
绝嫌墨客蝇头污，懒入官黄藏蠹鱼。  
宁随人意任舒卷，虽则软美非脂韦。  
风姨霜女皆退舍，稍觉和气生氍毹。  
梅花破雪催寒去，春回人向花前醉。  
女郎雾縠试轻衫，至此失时因坐废。  
绿槐影底夏日长，人间只要一味凉。  
青奴元自不妩媚，居然负恃能专房。  
秋风一夜来消息，又却见渠先弃掷。  
冬来复挽楮生归，属付苍头轻拂拭。  
用则铺张舍则藏，喜愠未尝形玉色。  
世事乘除无不然，安用动心三叹息。  

王炎　至灌溪予瑰老二首  
春风一路百花开，踏遍空山特地来。  
莫道沤麻池水浅，千寻飞瀑吼春雷。  

王炎　至灌溪予瑰老二首  
食肉定知非虎颈，腾身自笑不鸢肩。  
相逢莫话青云事，借我清风一枕眠。  

王炎　雉胡飞  
飞飞野雉雄挟雌，相与孳尾为之妃。  
人生谁不有配偶，我生垂老为鳏夫。  
永巷蛾眉几千指，一妻一妾庶人礼。  
壮年受室不及时，老去自怜身独处。  
短布单衣谁为缝，东皋种黍谁共舂。  
苍天高高不可问，愿照衡茅有孤闷。  

王炎　舟行到{上艹右羊}莪和清老韵  
沙尾维舟傍水杨，主人延我坐中堂。  
山焦石裂方亭午，借得微风一霎凉。  

王炎　舟行到{上艹右羊}莪和清老韵  
诗中巧手妙穿杨，便可阶升屈宋堂。  
句挟冰霜堪却暑，令人心地亦清凉。  

王炎　舟行到满塘  
苹花双港静，莲叶一舟轻。  
白石波间走，青山路行外。  
鲦鱼方自乐，鸥鸟不须惊。  
拥鼻蓬窗底，翛然午吹生。  

王炎　舟行过白石见将使夜宿毛家林翌日到{上艹下羊}莪却回和清老  
苍头倦晨炊，卯饭几及午。  
溯流赤日中，舟子亦良苦。  
鱼跃恋芳饵，鸥飞避鸣橹。  
仙翁所退藏，好境自呈露。  
溪水清可鉴，山云横不度。  
坐断泉石幽，不受尘土污。  
问之何所得，妙处难悉数。  
初非练玉泉，亦不鸣天鼓。  
人癯道方肥，心远貌亦古。  
老衲同我来，得句时一吐。  
物色尽诗材，笔底随指呼。  
行行更前之，系缆日未莫。  
转柂涉奔湍，支筇入幽坞。  
倦甚宿茅茨，睡熟不能寤。  
迟明又蓐食，凌风上前浦。  
重露雨点疏，晴岚云气布。  
蝗蝻尚飞扬，禾稼难爱护。  
村落有狗偷，耄倪且狼顾。  
念此一悄然，回舟双港渡。  
空羡皎然师，诗成有神助。  

王炎　周仁甫挽诗  
人物今难得，如君孰比肩。  
干将锋立断，神骏气无前。  
官不过为县，天胡啬与年。  
空闻精爽在，庙食桂江边。  

王炎　妆楼怨  
长安甲第凝丹碧，门外如云珠履客。  
主人对客懒将迎，别有洞天双国色。  
帘帏不动春风香，乃翁但醉流霞觞。  
绿丝垂地细君惜，从今可老温柔乡。  
欢乐短，忧恨长，  
凤飞何在遗其凰。不言不笑念恩怨，  
明月无情窥象床。春暖花枝啼晓露，  
此身今是花无主。可怜高冢卧麒麟，  
不许画楼栖燕子。  

王炎　追悼亲哥  
昔在清华日，明珠掌上新。  
岂期吾薄福，不见汝成人。  
荒冢魂长夜，空山草自春。  
姜凉无限恨，独坐一沾巾。  

王炎　追悼昭叔弟  
老去无他念，追怀手足亲。  
学成虽漫仕，客处只长贫。  
在昔为三友，如今少一人。  
青山未归窆，回首独伤神。  

王炎　追念将使叔  
青山横白云，野色极潇洒。  
见者必属目，实相在其下。  
此翁强健时，门外无车马。  
夫岂固绝交，欲与无可者。  
独我时扣关，辞色颇相假。  
玄禅到佛祖，妙句近风雅。  
万事已陈迹，哀思泪盈把。  
即之不复见，去之不忍舍。  
优婆塞何为，酌水日奠斝。  
三径草易荒，悲风绕松槚。  

王炎　追念鳙豨老人  
交游大半上青云，可使斯人竟陆沈。  
寒日乱山皆惨色，北风古木亦悲吟。  
伤情空拜丹青像，提耳不闻金玉音。  
舐墨欲书耆旧传，无言三叹我何心。  

王炎　追念鳙豨老人  
绕屋青山锁白云，其人如玉已埋沈。  
瘦筇未扫往来迹，遗墨半存长短吟。  
有客不堪频堕捷，此生无复见知音。  
天寒日短凄凉甚，老眼皇天照此心。  

王炎　子大有游东山之约以诗相趣因次其韵  
家如锦里先生甫，诗似钱塘处士逋。  
若解山中安稳住，定胜软饱卧流苏。  

王炎　子大有游东山之约以诗相趣因次其韵  
今昔东山约略同，但无红袖肯相从。  
不妨小试游山屐，困访髖髖陆士龙。  

王炎　子大有游东山之约以诗相趣因次其韵  
万杉深处一轩开，秀色参天费壅培。  
我为不知林壑趣，黄粱梦觉却归来。  

王炎　子大有游东山之约以诗相趣因次其韵  
猛省香山及辋川，句中摹写共流传。  
烦公检点遗编看，二老元曾赋几篇。  

王炎　子用惠鱼四轴以诗谢之  
四幅溪藤任卷舒，管城幻出化龙鱼。  
风雷定似梭飞走，莫误呼儿觅素书。  

王炎　子用惠鱼四轴以诗谢之  
掉尾扬鬵气象閒，或潜或跃出毫端。  
非鱼知得鱼如许，岂在濠梁子细观。  

王炎　自南斋晚归二绝  
返照南山脚，西风古渡头。  
破烟双鹭晚，抱叶一蝉秋。  

王炎　自南斋晚归二绝  
溪凉鱼发发，山静鸟飞飞。  
草笠儿驱犊，荆钗女浣衣。  

王炎　奏事入都出西湖上成四绝  
呼舟特地度西湖，欲访山中幽子居。  
山色湖光浑似旧，人间万事有乘除。  

王炎　奏事入都出西湖上成四绝  
羽衣引我度松关，借得湖山一眼看。  
去棹来桡皆物役，个中惟有白鸥閒。  

王炎　奏事入都出西湖上成四绝  
花听油壁隐轻雷，消却冰山不复来。  
坟土未乾为馁鬼，园花虽好为谁开。  

王炎午　赠戴石玉  
琢之磨之，玉汝于成。  
孰为玉工，师友父兄。  
仙山之石，今则在我。  
彼璞之弃，我责之隋。  
为瑚为琏，如珪如璋。  
山泽之润，邦家之光。  
玉不自毁，人自槿实。  
闻士称名，不离其道。  

王嵒　残冬客次资阳江  
淡云残雪簇江天，策蹇迟回客兴阑。  
持钵老僧来咒水，倚船商女待搬滩。  
沙翘白鹭非真静，竹映繁梅奈苦寒。  
阮籍莫嗟歧路异，旧山溪畔有渔竿。  

王嵒　回旧山  
庾家楼上谢家池，处处风烟少旧知。  
明日落花谁共醉，野溪猿鸟恨归迟。  

王嵒　句  
溪分涧夺朝宗晚，残月残云信所之。  

王嵒　句  
何人轻大厦，放尔偃深云。  

王嵒　句  
高僧惯来看，踏破绿苔纹。  

王嵒　句  
飞来疑是鹤，下处却寻鱼。  

王嵒　句  
多惭亦偶休明代，击壤空随野老群。  

王嵒　句  
朝宗任叠千重浪，捧日能消几片云。  

王嵒　句  
暗穿地脉龙先觉，密赞天工雨不知。  

王嵒　杪春寄友人  
何处相逢万事忙，卓家楼上百淘香。  
明朝渐近山僧寺，更为残花醉一场。  

王嵒　贫女  
难把菱花照素颜，试临春水插花看。  
木兰船上游春子，笑指荆钗下远滩。  

王嵒　山中有所思  
零零夜雨渍愁根，触物伤难了断魂。  
莫怪杜鹃飞去尽，紫微花里有啼猿。  

王嵒　题严君观  
寒云古木罩星台，凡骨仙踪信可哀。  
二十年前曾此到，一千年内未归来。  

王嵒　燕  
一巢功绩破春光，μ　落花残两翅狂。  
月树风枝不栖去，强来言语泥雕梁。  

王扬英　句  
祒胸浇酒遣，洞腹晒书眠。  

王洋　安成令以长桥图来且示王民瞻记喜其有成因短章  
楚人问晋勇，答曰好以暇。  
后人或疑之，针也其税驾。  
吾意政之馀，观此得用舍。  
晋士傥不然，安能一战霸。  
韩君令安成，不待期月化。  
始如逆走丸，卒若快啖蔗。  
为政行辟人，修梁插飞架。  
异时常病涉，举邑佥矜诧。  
王子吐琳琅，文章助光价。  
缘波凝暮朝，皓月迷清夜。  
谁云困后革，不可事耕稼。  
聊书以记之，来者可凭藉。  

王洋　安眠  
随处便随眠，昏昏息万缘。  
魂如双翅蝶，身在四禅天。  
素饰罗为幌，芳茵锦作筵。  
心如怀宠辱，未必得安然。  

王洋　八月道宫闻莺  
密林啭圆吭，流韵入清杳。  
当时太晚计，花前来不中。  
致使惜春人，问声恨先老。  
正缘幽谷春，朋友在久要。  
争春快先鸣，地乃失友道。  
日坞集芳栏，名园唱清晓。  
得路共迁腾，此事不草划。  
即今秋色高，金衣尚鲜好。  
歌舞兴未阑，秋空乐晴昊。  

王洋　宝觉师画少陵像用笔其简伯氏称赏之因戏为长言写之  
破帽麻鞋肩伛偻，回头意若呼宗武。  
行歌又似出关时，饭颗山前日当午。  
公如冰玉天赋成，玉为温润冰为清。  
庙中朱弦堂上曲，一唱三叹知遗声。  
平生但饱主人饭，身后空传世上名。  
萧条冷炙残杯气，寂寞千秋万古情。  
吴僧笔端龙幻化，幻出前贤世无价。  
可怜见画未见诗，更合爱诗主爱画。  

王洋　辟方丈地供香火  
全家共寄一庵中，庖涤因连奥胙通。  
穴不容身衔窭薮，芥分馀地结斋宫。  
几瓯粥借邻僧饭，一瓣香寻祖佛风。  
十笏比邱居有限，包罗眷属要无穷。  

王洋　别双鹅  
绿水波浮雪羽光，只今便往白云犯。  
争前故眼如相恋，莫是空高少稻粱。  

王洋　并宁夏季文以酒  
溪涨蒲萄新拨醅，兴添野水入金杯。  
华严居士贪幽定，一线春丝唤起床。  

王洋　病痰有感  
气堙风贯血行迟，运用工夫了不知。  
待尽生涯蚕作茧，就衰榜样发缲丝。  
稍因对酒头先眩，未是多行力早疲。  
更若寻思年少戏，如何不送老头皮。  

王洋　病眼  
飞花无复数，遇物辄成双。  
书画疏幽阁，屏帏恋经窗。  
懒开辞俗客，写望忆秋江。  
椒菊供翰饵，犹须发酒缸。  

王洋　病眼  
寄身虽闲念未除，敌念赖有前贤书。  
如何昏花接旬月，古史散落经耘锄。  
我知禀赋分量浅，费出稍泰寻空虚。  
衣服饮食悉若此，耳目形体应相如。  
此如用多阴困阙，不似缓节安虚徐。  
解衾卧稳省开目，细琐悉悉分虫鱼。  
异时意气尚换举，欲取功烈规名誉。  
从天且乞一双眼，此外不敢求赢馀。  

王洋　伯氏临江使君寄芗林次韵  
力汤横空万斛舟。一函酬唱纪川游。  
篇篇秀润东南竹，落落珠玑小大邹。  
人物百年同富寿，客怀千里梦逡遒。  
主人合作鲸川楫，无奈高情寄一邱。  

王洋　伯氏临江使君寄芗林次韵  
君王劝驾一轻舟，惕履西江饱胜游。  
井邑诗书今化鲁，春秋盟会不书邹。  
诗中侯印知无分，笔下尊拳勿太遒。  
快读新章与神会，蠹关门掩梦经邱。  

王洋　伯氏以诗投郭谦仲叙未相过之意次韵  
相过何日买轻舠，十里思君奈郁陶。  
莫谓远烟迷野树，且看飞絮舞江皋。  
难追竞病传清书，且合亡何引浊醪。  
除却醉乡岐路稳，人间无处不风涛。  

王洋　伯氏再以前韵即事复继韵  
问宅无成复问律，青衫长是照青苹。  
生涯异日知何地，性命如今正属人。  
蝼蚁命轻难报国，虫鱼买绝拙谋身。  
五年湖海成何事，只得冠缨不染尘。  

王洋　伯氏自仪真招宝觉师住持以诗促行  
白沙太守性多能，儒业箕裘祖佛灯。  
酒减三分留待客，草高一丈远招僧。  
见成斋饭非长计，创立业林是大乘。  
好住沩山十年后，牯牛烂欑不须绳。  

王洋　茶莊  
蠹关草掩日萧收，自汲寒瓶煮涧蔬。  
早愧空肠添雪乳，何须杂佩列琼琚。  
往陪雪茧千重贵，顾试铅刀一割如。  
风露满楼人未散，小窗应为赋归欤。  

王洋　尝新茶  
僧催坐夏麦留寒，吴人未御絺绤单。  
溪云谷雨作昏翳，思假快饮消沈烦。  
商人远处抱珪璧，千里来从建溪侧。  
报云蛰户起惊雷，鞭走龙蛇鬼神力。  
色新茗嫩取相宜，留得一年春雪白。  
先修天贡奉珍团，次向人间散春色。  
僧作虚白无埃尘，碾宽罗细杯勺匀。  
寒泉一种已清绝，况此灵品天香新。  
人间富贵有除折，静中此味真殊绝。  
谁言僧饭独萧条，胜处谁容较优劣。  

王洋　晁升道将还盱江先以二诗见意  
济世儒先道不贫，白袍古制搭乌巾。  
尘埃陌上无闲地，信是山林好著身。  

王洋　晁升道将还盱江先以二诗见意  
只说归期为底忙，春风九奏奉花王。  
芳菲莫管前驱尽，末后殷勤最久长。  

王洋　陈长卿凌季文自弋阳寄酒黮以诗谢之  
六十行年两鬓苍，兴来犹爱引杯长。  
黄翁垆下山河远，酒母车来驿传香。  
碧落侍郎烧鼎诀，粉闱仙客驻颜方。  
三斟卯饮心无事，一枕亡何是故乡。  

王洋　陈长卿侍郎以玉友末利见饷并示长言已酬再求一篇再此次韵  
少常仙伯词翰光，天鹅绶带连天香。  
崆峒之人瞻北斗，假面不敢呈西凉。  
浮名於我亦何有，不爱热官能炙手。  
诗参祖律品度高，饮遇故人情分久。  
梦中不踏肥马尘，觉来惊看琼树新。  
只愁三叠诗更好，有如恩爱成烦恼。  

王洋　陈长卿以诗见别依韵  
朱弦之琴三人叹，此曲宜传广陵散。  
要知太上乃忘情，山上婴儿是雷电。  
情钟我辈才力中，路傍野草年年丰。  
原头火烧去不尽，天外春意来无穷。  
西方真人言可恃，爱断有情如爱子。  
暮年收足欲依僧，一钵一瓶聊止止。  
西台仙客传风流，细说闲情宽我愁。  
此身已分松窗下，衲被无人自{左衤右盍}头。  

王洋　陈粹中再约重阳之集即不果赴以诗寄这二首  
酒熟招期胜士开，锦溪词伯是仙才。  
衰颜野老无酬对，若有新诗却寄来。  

王洋　陈粹中再约重阳之集即不果赴以诗寄这二首  
九月南州菊未黄，年年长待饱经霜。  
使君著意勤招客，催促离间日夜忙。  

王洋　陈道士年十三骨气有异弈棋得妙处鲜能对者推此艺以他学何所不可因  
一枰局上无多岐，世人到此怀自疑。  
方圆动静曾未识，生死眼前那得知。  
长头道士年十三，眼如岩电光烂烂。  
已将双脚落城市，犹自面目藏烟岚。  
局中应答每闲暇，挥霍纷纭穷变化。  
回头却笑世人疏，不认盈虚成取舍。  
我闻此艺在专攻，莫起妄念思冥鸿。  
冥鸿不至局已败，弓缴漫自存胸中。  
我欲将君比弈秋，专持此艺从君游。  
但期白黑得归处，一枰胜负吾无求。  
又闻弈棋多仙侣，常向局中送寒暑。  
世间利害疾转头，妙手如今向谁语。  
昔时陶令曾鼓琴，为嫌弦上多繁音。  
七弦除去五音断，却於此处知琴心。  
我知此艺亦如此，不似推枰休刻齿。  
请君长大个芒鞋，共向鹿门寻石髓。  

王洋　崇寿印师以诗见惠次韵答之  
客问王居士，如何是半僧。  
祛缘都未尽，学道又无能。  
身世随忙业，妻儿饱岁登。  
时逢方外士，陪奉说心灯。  

王洋　酬伯氏再用前韵  
自方国小难回袖，不畏秦强欲奏盆。  
遥想调琴堂上日，仁风曾使满千门。  

王洋　酬邓子  
我年数七十，不过春五来。  
素心岁月尽，白发日夜催。  
纵怀独往愿，欲去心先回。  
惟思百境空，洗此一念埃。  
喜逢邓仲子，妙语惊奔雷。  
未登黄金台，要是白玉杯。  
安能架飞车，与子相追陪。  
姑借喝月术，救我年龄颓。  

王洋　酬凌季文过杨柳仲诚  
慢绿迟红静不争，小梯斜倚上空明。  
日筛竹影花奴睡，人度禾场吠犬惊。  
散帙未甘书效晚，携筇独喜病骸轻。  
排芳穿密多幽处，后日相期子细行。  

王洋　酬政老见赠  
君於取予无乃廉，笔端自许能摧坚。  
摧坚不是老僧事，贾用不售将谁还。  
却收神观反初视，先种熟耨终有年。  
早知游息造溟漠，不为卫目辞嚣喧。  
新诗投我苦褒拂，岂但一读头风痊。  
方今冠履尚错总，不到巨浸非长川。  
奸穷否极会一返，快扫丑类论亿千。  
乾清坤夷龙妥帖，与师方远同留连。  

王洋　初萤  
腐草渐时泽，翩然变化功。  
分光衣作炫，乘暗力排空。  
自表因存照，虽多不暖风。  
偶缘膏火尽，得到兀窗中。  

王洋　楚王庙  
提封犹是古方隅，庙食何惭百世馀。  
醴酒不陈宾客去，于今遗俗重诗书。  

王洋　春苦风雨  
东君始造家，积累亦不细，  
一从潜阳兴，黄钟本根蒂。  
二十四信风，以有此红翠，  
如何纵飘败，不作苞桑计。  
风雨不令子，豪猛但适意。  
万紫杂千红，用供一日费。  
一日费尚可，矜侈不少置。  
岂惟困芳菲，桑麻亦憔悴。  
沟塍浮新秧，荡摇失生意。  
无乃大伤和，行败乃翁事。  
愿言期少安，百物思吐气。  
吾不若讼谗，唯图保终岁。  

王洋　春阴即事  
春风虽轻飏，摧折犹有补。  
适当浓华时，明知不须雨，  
浴蚕待桑钱，特禾候阳土。  
妇子三时勤，亦欲少歌舞。  
百草仰膏腴，少俟亦无苦。  
如何屯寒云，专翳扶桑吐。  
事多不由人，十可八九数。  
不若姑置之，吾非拾翠侣。  

王洋　慈相寄居同院何子感寒仆已似安何尚未出似闻亦以冬至人事动摇疾困  
分僧半坐小僧圆，世故犹寻未子缘。  
小大不同俱示病，穷通有命只听天。  
愁看药裹推难去，愿见乍醪骋不前。  
比若扶头却因酒，甘言苦口定谁贤。  

王洋　此日湖源回展叔颖书颇及往岁经行暨诸同志赏梅花之一笑急景相催又  
忆昨越溪曲，官梅正发时。  
追随连日饮，酬唱几篇诗。  
淡伫看人意，清香许自知。  
凭谁将恨寄，为说鬓成丝。  

王洋　次二兄韵  
短莛投迹类蓬麻，何似差吟得当檛。  
藏迹岂期今脱死，迎军几处早分髽。  
池塘带雪犹涵溟，林谷先春已豦豣，  
莫谓寒莇更无分，春来也解露双芽。  

王洋　次鲁吉父韵  
憔悴非同十载前，旅酬那复似初筵。  
蜜房羽客非无课，木局枯棋亦任缘。  
得酒且思陪笑语，著诗终欲共林泉。  
北坛居古新登拜，租得茶山又一年。  

王洋　次苹字韵即事  
飘零何处是通津，陆有飞蓬水有苹。  
赋禀但随升斗禄，姓名常后百千人。  
趋炎未肯施先足，耐冷何须便曲身。  
祗有鸣埚恐难继，此心端欲避芳尘。  

王洋　次韵酬江如晦  
命数奇穷谁与伍，陋巷甘同一命楼。  
怕寒长苦地多风，厌滞每遭星好雨。  
命在天公难自由，若知安命当无忧。  
三斟长得供卯醉，米监不辨俱悠悠。  
去年约子招佳客，贫不关心真达伯。  
共贪静适且过从，追恨穷途昔睽隔。  
二月黄鹂初好音，槐阴柳幄青罗衿。  
杖头挂钱只买酒，与子作间时登临。  
此乡秀野多水石，莫道云游不如昔。  
松柏相望泉下人，试数几人能满百。  
生前一饱得一眼，得失尘缘俱偶然。  
长年无事频相见，此自前贤今古传。  

王洋　次韵酬尹少稷  
尹子於为文，跳弄同戏剧。  
举头发天藏，俛产取地蛰。  
谁谓热洛河，可使当刘秩。  
挥毫射虎豹，引手唾决拾。  
驭风千里空，命的一箭疾。  
吾意召雷霆，已下六丁敕。  
置之西昆山，歌乐华胥国。  
遂令长吟哦，姓名注瑶籍。  
置之风露场，不饮亦不食。  
鸾鹤迎玉箫，云汉配灵匹。  
雄辞水翻瓴，壮士虎挟乙。  
剪裁霜月明，窥探化工密。  
少留千首诗，聊示万人敌。  
不然荐清庙，三欢奉寥贝。  
未惊邹海涛，已过髠毂炙。  
窃料充选拔，数涂当处一。  
恐缘奉高堂，薪芼事朝夕。  
且安颜氏瓢，未纵参军逸。  
我意似了才，终难守环壁。  

王洋　次韵李叔飞  
溪山春兰林，桃李花槐市。  
戏友二三生，兴来远返趾。  
墨客冠再弹，苍官仕三已。  
矜豪柳索强，引分梅知止。  
缘芳草齐亚，粉面花衬绮。  
庆暖具杯觞，送寒操杖几。  
态度略不齐，将妍俱可喜。  
人心独当然，造物聊戏耳。  
乌帽以旧留，青鞋请今始。  
相逢浩荡春，切勿通爵里。  

王洋　次韵刘希颜李泰发龙井寿圣请献辨才诗  
古人重好古，今人徒赏今。  
赏今拘近俗，何以劳寸心。  
昔者舑面仙，分符此来临。  
邦君舍华轩，老人独散襟。  
从容尘领间，消息禅虑深。  
道人本绝俗，猗兰故相寻。  
风流右将军，寂寞支道林。  
泉石诚膏肓，此病难与箴。  
瓶盂饱粥饭，巾氎替裳簪。  
万家辞近市，雨碧依遥岑。  
迩来四十年，何人发孤吟。  
亦有好事者，杖藜访层阴。  
鹅溪唤画像，金薤锵瑶林。  
赏遇既落落，风神见森森。  
此道果有继，不忧风雨侵。  
谁言殊缁俗，二士邺与钦。  

王洋　次韵辛起李长篇  
十年抓牙官，百世傅风流。  
每思先贤范，烂漫涕不收。  
争夺世界中，萧洒自十洲。  
辛使东洲望，翘材错薪槱。  
干戈一相寻，贤愚自相分。  
六鳌失所负，群贤困道周。  
人如辛使者，往往官屡休。  
用舍方坎壈，身世同蜉蝣。  
但闻公卿间，饱诵才业优。  
爵禄从可辞，岁月那得媮。  
向来成名时，石室书盍紬。  
奈何俯仰中，窘路拘骅骝。  
嘶鸣事亨涂，飘泊仍海陬。  
嗟予才每下，粗能别薰莸。  
识面苦不早，率交亦何尤。  
长裾曳非难，鹜棹惊莫留。  
既怀难会恋，那无轻去愁。  
方今草寇猖，健儿炊矛头。  
金盘集卫霍，藜糁甘轲丘。  
不知到死处，真得饱暖不。  
行当扪牵牛，快愿同桴浮。  

王洋　次韵曾吉父食酥二首  
色分姑射冰肌外，味在金仟露掌中。  
乞与佳人润妆脸，两家春色一般风。  

王洋　次韵曾吉父食酥二首  
闻道金城煮{左酉右冥}{左酉右蠡}，贡包长伴雨儿梨。  
好今万里风流在，浙水东头又浙西。  

王洋　次韵政老夜坐有怀  
客行犯萧条，物态如寒冰。  
借问松窗人，久客将何营。  
答言慕幽禅，怀抱彻欲清。  
当年困流俗，鑽纸如痴蝇。  
一朝脱尘纲，决若飞鸟惊。  
斋盂趁后辈，卧氎陪老生。  
从兹辈行间，往往推先鸣。  
此道本无学，精粗不可评。  
忽然辨疆哉，独得分专城。  
物外怀抱好，醒来毛发轻。  
馀事不着意，自然造纯精。  
怜君生卑微，也缚利与名。  
持身抱馀恨，写物多遁情。  
以此游世间，心虑何由平。  
再拜谢师言，得闲频寄声。  

王洋　次韵周秀实见寄长篇  
当年识君恨不早，丽句清高人缥缈。  
有如商律变初秋，慢绿夭红俱一扫。  
自亲兰杜袭馀芳，归爇寒炉陋昏枣。  
乃知形骨纵龙钟，胜处精神不衰老。  
我辞官下曾几时，囊甑虽贫未空倒。  
女儿索嫁金无馀，绿过知难坐丘嫂。  
人言贵贱在天公，饥饱更须关富媪。  
是事姑置无相闻，瓜蓏分区竹有孙。  
署风长养远林密，雨脚并合前溪浑。  
伤心事虑渐消省，胡不俯仰随欣欣。  
有时放意枕书卧，亦复倚杖看荷翻。  
殷勤不如偶相遇，过我思同明月尊。  
世间明月向人好，丞不负余余负君。  

王洋　次曾豠父韵二首  
白玉堂中书漏迟，小姑新学竹枝词。  
中郎禾力高千丈，不称诗情不作诗。  

王洋　次曾豠父韵二首  
以尾花笺白凤新，元和才子赋阳春。  
茶山居士贪禅寂，误却江头争佩人。  

王洋　次郑丈韵又一小诗代简  
篱间残菊旧令尹，霜后古柏严诸侯。  
梅花若不报春信，谁表东风第一流。  

王洋　次郑丈韵又一小诗代简  
溪山堂上有约束，要待春日同暄妍。  
小梅恃爱犯颜色，独洗粉面当老拳。  

王洋　从伯氏携稚孺游保庆即事  
提携未便即归山，暂扣僧园且暂闲。  
岁晚东君颜色近，霜晴寒意有无间。  
前溪雨后浑通路，荒戍人归不上关。  
筇竹一枝天正暖，却嫌飞鸟倦思还。  

王洋　从邻庵求浴  
口多屋褊分张窄，堂室斋庖约略分。  
春服乍成宜稳贴，浴盂无处集兰薰。  
供分清净如沾露，气郁芬芳过食芹。  
自引一杯归路稳，从教歌永不成文。  

王洋　催老泉鉴井  
全师何日鉴新泉，浇涤尘埃是胜缘。  
恐为师无均济力，长招官索欠租钱。  

王洋　翠陪方何诸人后庵谢客纪事  
后山客馆报聘礼，野寺僧瓯当酒茶。  
云未散屯知候雨，溪唯贪涨不容沙。  
草间翁仲今尘迹，雪后江梅是故花。  
一扫穷愁无不足，方知谋醉是生涯。  

王洋　答裴寄卿书因寄长篇  
裴郎短身衣弊服，衣长过身几半幅。  
高裙大袖领占肩，要是精神大於腹。  
古书古字谈古人，洗盆涤盎供慈亲。  
慈亲居贫不道苦，裴郎醉中频起舞。  
里中惊怪无此人，往往争看立环堵。  
妻儿醉时亦同醉，未免醒时生窃议。  
裴郎裴郎切勿论钱钱有菜。我家伯氏亦悠然，  
得官去官俱醉眠。裴郎有意纵短棹，  
雪夜待君明月边。  

王洋　答秀实见招  
此身初不敢图安，老去偏忧行路难。  
欲调舟车难用法，偕行仆从只宜宽。  
已持食节多虞病，嫌重装囊少虑寒。  
且替疲兵弃守宅，诗成莫惜寄来看。  

王洋　大明老僧年七十五日诵法华一部  
自怜双目眯尘沙，老欲依僧半在家。  
世上何人销永日，如君七轴妙莲华。  

王洋　大笑鸟  
夜闻慨欬如老翁，若悲若啸空山中。  
老妻幼子疑问我，此名何物来何从。  
我知此物不常有，岂解招祥宜报咎。  
狐鸣枭噪殆所传，惟祸停声声转久。  
明朝问人此何鸟，僧言此鸟名大笑。  
幸灾乐获撼主人，侥幸前知非善告。  
我闻此语益悽然，我从坎壈今有年。  
若徒报祸未报死，子之告我何迁延。  
异时白骨满城郭，此时子笑何人前。  
昔年长沙贾太傅，鵩鸟飞鸣告其故。  
滔滔宇宙鵩安如，应怪达人任来去。  
窗前灵鹊人乐闻，谷莺上下长和鸣。  
汝曾不效乃效此，汝性险远知难更。  
汝其更笑我自娱，取酒与尔同歌呼。  

王洋　代徐思远谢张季万  
淳风叹辽远，友道伤浇漓。  
交情比一线，断续同轩縻。  
仁惇既难事，义重亦不支。  
寒谷少温律，衡门自寒扉。  
亦闻豪侠地，风月满台池。  
可怜伏雌客，出往无所施。  
淮乡有病客，波浪逐沦弥。  
中流失舟楫，宛在水中泜。  
请叙先世德，缭绕穷方维。  
始奉华阴组，继迹东南驰。  
道有海内誉，经为淮上师，  
闻风事鑽仰，极力忘惫疲。  
求精析晋豕，辨伪天褒漦。  
大逐千里鹏，小察一雨鳍。  
旌善类骋骏，诛奸如戮鲵。  
鱼虫蛙虾蛤，琐琐俱不遗。  
笔阵骥逸野，词锋江斩螭。  
导江派海尾，疏源河鉴峛。  
立言经寓宇，刊行结防堤。  
礼乐尊中国，春秋挥四夷。  
书谣切颂帝，诗化淑歌妃。  
德苑心潜远，文帷性自嬉。  
谋心千古近，张目万人睢。  
观范推难习，同肩欢莫追，  
穷荣探杳默，测远极奫而。  
奚事千张锦，真成一角犀。  
听言真靡靡，观行自披披。  
里荐书频上，天恩泽屡垂。  
翼冲宜遂奋，羽因奈轻摧。  
贱子随前绪，遗踪恨久违。  
智高思引望，愚下顾难移。  
前业皆纷放，今怀孰怨咨。  
志存宜自励，聪失仆安祈，  
碌碌追香饵，规规拾腐劙。  
戴盆思倬汉，屋蔀蔽朝曦。  
流落真难似，衣冠愧未宜。  
敢思千里润，但觊一环溪，  
自分无修翮，何人整困泥，  
及门初著足，投分乃知归。  
衮衮窥儒海，汪汪见量陂，  
风流饶洒落，矩度尽逶迤。  
附尾蝇方借，馀斑豹幸窥。  
自从杯与共，不觉岁逾期。  
饮德初难料，蒙庥久尚疑。  
篇章时继续，杖履屡追随。  
乍履云衢便，俱亡客路危。  
与钱宽剩酒，晨饭接残炊。  
揣质恩奚自，知公德不漓。  
煦濡三尺泽，和暖一囊衣。  
盛事真惊俗，神高解起痿。  
老躯财脱病，稚子孰言肥。  
慰荐增今喜，栽培任夙期。  
此身如寄吒，毕愿服耕耛。  
悲此孤根弱，愁先百草萎。  
名卿宜达理，直道不容私。  
饮德宁辞醉，餐和不恨饥。  
顿忘前事迫，复虑思时悲。  
东产虽开馆，淄川只下帷。  
可能尝燕乐，独肯念贫羸。  
肉骨非无药，还生信有医。  
论情惟藉口，此病敢言腓。  
枯鲋长思水，官蛙幸给糜。  
承庥宜足矣，去德如何之。  
道义终祈合，形骸听蝗睽。  
借筹难献策，罄竹莫陈词。  
君子真雄观，幽人乏令姿。  
甘贪宁守鲁，事在复贫齐。  
已佩添年药，还吟起病诗。  
命疏从我薄，情解为君怡。  
聊述芜词拙，章成复自嗤。  

王洋　得丁求安书云叠石境于溪心嵲然如江上之矶作二诗戏之  
心重吴山老，天教闲许长。  
事多因醉遣，心半为山忙。  

王洋　得丁求安书云叠石境于溪心嵲然如江上之矶作二诗戏之  
立石标溪界，疏荷限水香。  
此翁三十载，看了几人忙。  

王洋　得丁执中书和前韵依用韵一首  
履坚抱节有谁如，本为书穷更买书，  
命欲问天何厚薄，贫多闻道是乘除。  
仓箱粟帛常亏课，庭户芝兰独献馀，  
气味如君略相似，只论诗律愧空疏。  

王洋　得小儿书寄二陈学颜字有楷法  
前代风流颜太师，英风烈烈动朝仪。  
危身已著当时节，正笔犹开百世疑。  
儿作此书真识路，翁因忆汝念临岐。  
殷勤莫改平原脚，庆及门闾会有时。  

王洋　得周诗云方为秘府书石渠二字作诗美之  
斡地排天力有馀，倚空金榜称华胥。  
快兼长史三杯酒，优重中郎六体书。  
字向云门增瑞彩，思从天陛听传胪。  
集贤学士相惊顾，应道挥毫古不如。  

王洋　德茂晨起折花叶中眼上横冲痛楚因诗戏之  
幽事相关略未衰，蚤乘芳露折解枝。  
如何引惹伤残处，莫是喜欢攀拍时。  
人见花容如苦爱，花随人意亦相欺。  
须知恩爱成烦恼，交命拚花欲怨谁。  

王洋　德茂以两小篇报聘再成一章  
不著冠缨不洗尘，不将忙事扰闲身。  
舍前自旧存三径，林下如今见一人。  
八节滩声泉唤客，数枝墨戏竹传神。  
前生定是张公子，一见相从意自亲。  

王洋　冬节日疾作不能亲祀事但具礼不拜戏作示内  
他乡易感岁时侵，病入衰骸苦不禁。  
卧听儿孙羞栗脯，倦依炉火只愁吟。  
房无肥腯牲三俎，幕有声香酒数斟。  
苦与黔娄分等及，尚为吾妇莫伤心。  

王洋　冬雨不止郑丈作诗次韵  
海门山外天池雨，来趁沱江打鼍鼓。  
望夫台上湿愁红，玉斧坛边没沙渚。  
貂裘公子思寒侣，佩玉鸣鸾不成舞。  
殷勤举爵祝云师，壮士端须气相许。  
果然晴日照鱼梁，鸿雁高飞肃霜羽。  
西清丈人诗眼高，高友渊云仆徐庾。  
兴来弄笔起春风，暖日桃花静初吐。  
且题红药寄长沙，不用短衣从猛虎。  

王洋　读中兴颂碑  
峨峨蜀道艰难路，万里行人走征戍。  
如摇夜发川谷惊，回首长安满烟雾。  
朔方日已催天明，朱辉散射朝霞千。  
旌旗指顾豺虎静，风雨汛扫烟云清。  
臣能奸君子诈父，身有妖雏不知顾。  
江中鹿死始悲嗟，帐下豬惊犹躁怒。  
万年枝上春风回，明明九庙无风埃。  
扶鞋缀组命书重，崇邑大县华封开。  
如何李父干天路，祸未单诛已交恶。  
子仪不保坟干乾，淮阳岂为幽燕惧。  
太宗功业三代前，煌煌建立今古传。  
两宫哀笳十五曲，至今谈者犹潸然。  

王洋　杜倅再示前韵继这二首  
惭愧诗筒数往回，自嫌局促困驽材。  
尘踪已挂旧官壁，妙语犹随新雨来。  
好客共谋良夜醉，养花长得四时开。  
知君客里犹行乐，端为襟怀不染埃。  

王洋　杜倅再示前韵继这二首  
不惜分馀为借光，情同结客少年场。  
谁知新拜六篇语，全胜遥闻十晨香。  
自叹满头频献白，敢言三俎欲怀黄。  
一瓶一钵烟波里，径人苕溪向水央。  

王洋　二月九日访仰之闻德茂与婿邓叔厚蚤作逍遥溪滨欢而诗  
贪闲心不受嚣尘，六十年馀自在身。  
爱水爱山三益友，如冰如玉两闲人。  
言无拘畏诗多健，酒借豪华力有神。  
闻说山中承相语，与君心事最相亲。  

王洋　发龟溪道中  
欲穷幽胜远纷华，频向晴空漾钓槎。  
霞杂凫群归趁浦，雪飞鹭阵宿投沙。  
山连空秀嫌花杂，树远多图怕雾遮。  
莫怪故园归未得，为贪入手好烟霞。  

王洋　发岩顶谒靖应祠  
独寻空翠到仙家，夹路时传数里花。  
欲快平生无碍眼，烟霞顶上看烟霞。  

王洋　方春时群免食麦先生置羋焉终无所获今者原头草枯无所隐遁乃得以投  
吴山积雪不润麦，客子思乡疑卜宅。  
先生好客如聚书，岂料向来遭五厄。  
{左夋右兔}{左夋右兔}自是安无虞，尔身那计归庖厨。  
遐方自此欲同轨，书文正合求长须。  
当时咀食应矜狡，汤饼于今得称巧。  
幸因所嗜同一烹，吾鼎饶伊送肝脑。  

王洋　方何二公回自郡所得不同作诗戏之  
南邻博士只破帏，春来数日分春衣。  
东风陌上催蒙茀，不许看花缓缓归。  
那此此理未可诉，破费书厨走长路。  
静思我咎安致然，杳杳人情无问处。  
归来粉黛包亦结，安得衾绸更罗列。  
娇儿冬明示须啼，正恐当寒更无袜。  
命数从来有奇耦，北里士师真好手。  
一时欢笑父子同，箧载缣缃船载酒。  
归遗欣欣乐可期，归运金刀时哺饴。  
先忧后喜尊吉卜，酾酒烹鱼消百罹。  
世间得失类如此，解使空肠作悲喜。  
红白纷纷一种花，试向东风问桃李。  

王洋　焚黄诰  
伶俜族绪不堪论，兄弟相持老仅存。  
方信有生同造化，君恩犹得贲丘园。  

王洋　风晏书事  
打打鸣窗雨，昏昏带岫云。  
酒寒人作热，炉冷不成熏。  
梅颊梦中笑，雁声愁处闻。  
伤怀目前事，细数费云云。  

王洋　逢伯氏旧鹤代赋  
引啄苔池浴素翎，野田人远见精刘。  
羽翰未到青霄路，料汝犹能忆故人。  

王洋　奉酬秀实报章外以前韵示谑且闻灼艾次韵  
早冲料峭别岩扉，惜别音容意自知。  
道上每因同客笑，箧中常恨少君诗。  
饱参静定推先觉，苦炙虚空得下医。  
菽韭盘空春睡起，伯仁还遇火攻时。  

王洋　赋洞庭柑  
两潮船上别苏台，岁历侵人鹤化胎。  
霜实可怜今入眼，佳人何日问重来。  
黄金刃逐惊飞肉，白露团凝别恨腮。  
重待扁舟落吾手，为君先报柳郎回。  

王洋　赋真意堂  
一室恐妇愁，三间良足用。  
积钱宽买园，此事不敢梦。  
弋阳千万家，此屋接修栋。  
相期生在勤，意象不少纵。  
饥字参不破，竟日自倥偬。  
设有花木册，仅作一身供。  
徐翁初来时，赤子不取重。  
徐徐汲壑谷，辘轳转双瓮。  
锄夷荆棘开，改化溪山动。  
千年五柳陶，慕用常接踵。  
徐翁但神会，疏迹不勘颖。  
七弦已可忘，五柳不待种，  
见山若举头，孤雁亦须送。  

王洋　高民瞻以前韵作诗因酬  
钓叟生涯止一舠，兴来犹复醉陶陶。  
知君自欲营新筑。继世那闻有旧皋。  
野性素来便野越，春山唯恐欠春醪。  
果能过我论文字，且拟张帆看怒涛。  

王洋　葛秘校和予关字韵诗两篇再以一篇奉酬  
数州形胜共乡关，江浦淮堧一望间。  
长恨崎岖千里隔，那知邂逅两身闲。  
稻粱要足几时足，闾井欲还何日还。  
犹胜拘原名利客，心无一事看春山。  

王洋　庚午岁伯氏生朝作乐府一章为寿  
木公金母传瑶爵，九虎开门动鱼钥。  
遥池曼倩别烟霞，海上安期降乔岳。  
东牟先生德弥大，静课虚无明寂寞。  
北连海峤三双鳌，手取西山一丸药。  
推先当户培方兰，斗牛宝气摇光寒。  
光华章绶表奇格，照耀广陌驰花鞍。  
春风物风论长久，柳拂腰支梅劝酒。  
百篇聊复付西江，盛事会须传不朽。  
天上老骥禾充肠，一秣万里渎空苍。  
年年岁岁身长健，负岁年年春草长。  

王洋　古诗赠沈约之  
苏端薛复同黄土，海内文章谁接武。  
即今七字续长言，沈子挥豪照今古。  
朝为百赋更贾勇，暮作千诗犹奋怒。  
补天彩笔不费工，卷地奔风随插羽。  
穷途得所喜入眼，口诵新篇身起舞。  
已知奔逸逐骅骝，况复逡巡蹈规矩。  
荐书指日登姓名，艺辅方期富仓庾。  
阎公色动瞻斗牛，处士当筵赋鹦鹉。  
跨海鲸鱼要力求，翡翠兰苕不须数。  
不嫌投迹老龟溪，看子声名满寰宇。  

王洋　故市  
频阳田宅就荒墟，十室居人九室虚。  
骠骑将军无甲第，书名竹帛又何如。  

王洋　故市  
樵牧无人记故侯，崎崎林壑水经邱。  
道傍若问五承福，应叹人间万事休。  

王洋　观击食  
结习慕金仟，西方省问禅。  
时分四季社，报积后生缘。  
念恋期无间，辛勤已有年。  
会缘如有约，此理自谁传。  

王洋　观讲师有感  
一僧据几坐，众僧列其间。  
纷纷士与女，其外复相环。  
娟娟谁家妇，粉面垂烟鬟。  
既为时俗妆，复著道士冠。  
一闻法师唱，先众低朱颜。  
俯仰皆中度，仪矩发素闲。  
众僧推举首，往往务旁观。  
云是良家子，良人缀朝端。  
二十哭其夫，蕙帏守奇单。  
誓保岁寒节，悼往时汍澜。  
邻女闻好色，愿见无由缘。  
孺枝无杂匹，对镜有孤鸾。  
如此十馀载，里巷不敢讙。  
岁久厌俗累，幡然学僧禅。  
朝朝事香火，常念舍嚣烦。  
遂来佛寺中，圆顶杂长髯。  
未能问以此，吁嗟涕以潸。  
女子本柔静，闺房不肯安。  
当初红颜时，可必同恂鳏。  
所行虽失节，尚可求芝兰。  
如今馀艳态，却来扣幽关。  
进退两无据，此道何漫漫。  
京城富贵家，妍丽了尘寰。  
不肯自爱重，白日吴妖娴。  
廉耻节毁丧，万里来夷蛮。  
向来红面女，十九逢时艰。  
奈何兵戈中，此风不为删。  
僧乎尔其有，为我逃穷山。  

王洋　观瑞香杏花二首　瑞香  
陌上春风已半酣，薰笼院静怯轻寒。  
织成花锦传香密，养就娇羞对客人。  
山路不知清梦远，宫衣犹惜旧花残。  
若将品第分高下，须向芝兰格外看。  

王洋　观瑞香杏花二首　杏花  
绛萼红腮带露肥，烧要长近禁烟期。  
且容北郭通邻径，若比南枝较发迟。  
曲水岩边寻旧事，卖花担上拣繁枝。  
香鞯一色垂杨路，何似吴王宫里时。  

王洋　观僧作藏会  
推崇社首劝来人，岁结春缘转宝轮。  
诛及米监知产罄，事干生死见诚真。  
归持福寿凭怀券，时及暄和谓有神。  
安得劝农官考古，春秋礼射莫辞频。  

王洋　观徐园金橘有感  
金刃不逐肉，聚族居士园。  
此园岂不佳，百卉念已繁。  
主人特爱重，烈围限儿孙。  
岁晚甘液成，馈荐笾豆存。  
楚楚小{上四下离}栏，弥戴覆护恩。  
向来丛棘中，岂不茂本根。  
零落草木傍，未得依兰荪。  
一朝被华藻，如奉贡篚尊。  
辉辉黄金实，采摘勤加餐。  
乃知物贵贱，得失同一原。  
收用贵瑚琏，弃置轻邱樊。  
临风一感欢，相向无复言。  

王洋　观中芙蓉盛开  
秋木日动摇，秋容日修整，  
况复白琳宫，焚香事幽屏。  
胡为彼美人，犯此清净境。  
仙官俨环佩，注目朝倒景。  
岂容正法眼，泛爱冶色靓。  
得非叶太清，宿念未灰冷。  
北斗春已足，三山梦初醒。  
曰鳞贵女子，俗目未可聘。  
惯听步虚词，生便浮馆静。  
那知羽衣人，文成伪心猛。  
记语东方儿，偷桃不可幸。  
共待月满除，萧萧散疏影。  

王洋　广孝寺  
前朝缔结梵王宫，秘咒长因乞岁丰。  
隆报自惟追广孝，修除真可效臣忠。  

王洋　归雁亭次东坡韵  
平时何惮不成归，犹向亭前送雁飞。  
弱羽可堪缯缴密，寒沙那得稻梁稀。  
燕吴真恐音书绝，城郭犹疑今古非。  
若为哀鸣相原野，依随岂惜共卑微。  

王洋　贵溪尉厅黄梅盛开浓香丰艳非凡品可及尉坐此速招客因成小诗戏之  
歌酬花意醉酬春，笑口相逢可厌频。  
不饮正疑花怨客，黄衣莫听妇伤贫。  
天生尤物非为福，蚌有明珠亦累身。  
墙里佳人墙外笑，冶客招悔岂无因。  

王洋　过慈感知者黎为童行落发留饭偶已食不果留  
晓冲轻浪远烟迷，闻道方为训导师，  
绿发小童辞俗日，白头老子泛舟时。  
自缘旅客蔬盘早，不是者黎钟饭迟。  
欲别殷勤更留客，逢君知是旧相知。  

王洋　过龙居寺偶题寺有新取华严方结阁贮之  
取意竹依窗密促，自开花照眼鲜明。  
老僧踏遍诸方路，花竹相看世外情。  

王洋　过龙居寺偶题寺有新取华严方结阁贮之  
千株松逐岩腰转，四面山如扇掌开。  
不厌客成真实否，华严阁就约得来。  

王洋　何叔远置酒约游后山值雨  
偶因斗暖重寒候，得见笼烟带雾花。  
却恨经春长闭户，等闲风雨不离家。  

王洋　和伯氏别元老赠行  
相见还如相别时，杖头明月旧相随。  
五亭溪下西风静，六合沙边夏日曦。  
洗钵又辞香积饭，传衣乃是雪山儿。  
要须桑下无三宿，不为淮南塞草衰。  

王洋　和伯氏德清道中  
解组归寻梵释宫，帆风舟转疾飞蓬。  
棠阴留付长江外，山色收来数笑中。  
闻说笑谈供燕席，有时鱼乌杂签筒。  
岂唯政誉歌襦裦，文字由来继古风。  

王洋　和伯氏二首  
松竹窗边拂简书，芙蓉水伴戏龟鱼。  
雁行千里时一往，蜂得一房聊共居。  
千二百年形骨健，三十六计米监疏。  
齿牙缺落无误病，惭愧当年谢幼舆。  

王洋　和伯氏二首  
眼见群儿倦走书，明琼忽报涨双鱼。  
造端万绪自成室，迷路多岐要卜居。  
谈氏龟儿门相在，微之道保晓星疏。  
愿翁寿考贻孙子，文有千箱德有舆。  

王洋　和伯氏寄周秀实  
相亲即嘘濡，上忘即江湖。  
事理去取间，情分乃异区。  
周侯瑚琏器，晚乃掷道管。  
异书窥蔡叟，潜论发王符。  
夜讽恒至卯，朝饭或逾哺。  
置之转徒流，奈此臭味殊。  
置之翰墨场，勇往无於菟。  
虽乏三寸舌，自保千金躯。  
山巅富蔬菜，渚牙长菰蒲。  
屈曲一径宽，於焉寄其孥。  
非药亦非饵，问君何欢娱。  
所乐麋鹿游，缁白初不渝。  
我於闻道新，齧肺方噬肤。  
喜翁新经过，已辨煮瓠壶。  
我有甑中尘，翁无竹里厨。  
相见期一笑，良胜醉叫呼。  
水花正弃容，小伐随轻凫。  

王洋　和伯氏示儿侄  
屋僻唯宜静，栊疏巧受寒。  
衾光宵献白。炉火书无丹。  
潦倒投僧梵，依稀似宰官。  
一钱不停蓄，却喜布囊宽。  

王洋　和伯氏韵赠王元明元明旧亲予叔行也今死於贼矣  
十分佳处限长液，人在空明静□猜。  
水北结茅真好去，袖中漫刺为谁来。  
因嗟翳日尘凝榭，更吊沈枪卧绿苔。  
多少平岗绕淮路，分明逐处是池台。  

王洋　和伯氏韵赠王元明元明旧亲予叔行也今死於贼矣  
野树霏烟不傍城，还知高士欲逃名。  
倦投芒屦春随处，笑起孤帆潮又生。  
曾宿客来门不掩，无心人住鸟忘情。  
郊原盛事知多少，出郭当朝共眼明。  

王洋　和陈长卿赋芭蕉二首  
落落虚怀好自珍，一番舒展一番新。  
摇风卷起窗铺月，滴雨惊回梦怆神。  
荔子丹时陪献豆，丁香结处共愁尘。  
本无颜色争韶艳，野老由来不怨春。  

王洋　和陈长卿赋芭蕉二首  
一幅青天世外珍，诗人得句共清新。  
书生几上侧理纸，巫女庙中巴峡神。  
长恐天寒凭日暮，不将翠袖染缁尘。  
世间荷叶并蕉叶，不与红芳竞占春。  

王洋　和陈长卿五人同集韵  
爱廛均宅亩，雨矩渐经营。  
湖泛轻舟遁，峰排老岫嵘。  
牧之推上第，吏部绝心兵。  
列爵分全服，和声奏大庭。  
暂辞侯马贵，聊抚帝弦清。  
黍在毂为得，鸡缘德胜鲭。  
无功须满斗，仲雅计全升。  
顾我穷难送，如公福正荣。  
惠施书已富，陵也句安鸣。  
径醉相逢乐，亡聊一洗平。  

王洋　和酬郑共老  
万事易瓦裂，故人情未休。  
殷勤一诗语，辛苦百端求。  
书吒峰头雁，人随海上鸥。  
终期断湖尾，卜筑共良谋。  

王洋　和春雨韵  
客路元来促，春情本自长。  
送愁谁纳款，遣癖又无方。  
失性陪飘雪，凋颜自染霜。  
吟君春雨句，萦拂为牵肠。  

王洋　和春雨韵  
荣辱一时梦，浮生百种心。  
愚因难化稳，懒为不治深。  
分退何须卜，贪高每自斟。  
须君说情话，泽畔保行吟。  

王洋　和方丞观棋诗兼戏戎琳二僧  
会得头头理趣微，此如示会即倾欹。  
试看一路争先着，何异三乘占上机。  
但使无心须百胜，多因弄巧陷重围。  
条要白黑分明路，苦被旁观指是非。  

王洋　和方签判诗乞芭蕉於教官  
缃帙文书展，青衿怀抱空。  
花前添翠幕，句后卷诗筒。  
云重能障暑，身轻不碍风。  
相期三伏日，借此作寒耸。  

王洋　和方智善两色梅  
春到科馀去住间，玉楼无处不轻寒。  
鲜鲜魏女履下履，粲粲真妃冠上冠。  
眼乱互摇歌扇羽，心惊添堵粉闱襕。  
东君厚薄非无意，一种馨香两眼看。  

王洋　和赋千叶桃花二首  
驺玉团香移宝绡，凌风浥露势惊飘。  
从教不结千年实，且看尊前一味娇。  

王洋　和赋千叶桃花二首  
才喜寻春又惜春，寻春眉展惜春颦。  
莫将颦笑为花用，处处平芜是醉裵。  

王洋　和赋秋声  
初传岩谷声犹静，乍转松篁韵更清。  
莫遣幽人破幽梦，梦中荣辱一般轻。  

王洋　和固道韵问豠父小疾三首  
本落亭皋远思，疏帘清簟棋声。  
闭门十日知否，风月愁人败盟。  

王洋　和固道韵问豠父小疾三首  
旧传传箭聊城，海内群工旧名。  
况有文章老伴，朱颜碧落仙卿。  

王洋　和固道韵问豠父小疾三首  
惆怅休寻旧事，酣歌且数前山。  
待君苍藓重拂，相逐宁率兴阑。  

王洋　和豠父答郑丈  
郑圃潜仙客，陈留继阮生。  
抡才俱道用，昌誉得诗鸣。  
未解侯三接，先歌玉六成。  
篇篇多瘦骼，疑似带铜声。  

王洋　和豠父分洞庭柑  
林屋仙丹色外妍，清泉香雾总堪怜。  
不知自落人间后，三雨黄金真几钱。  

王洋　和豠父连雨快晴  
十日雨易满，一鸠鸣更多。  
开眉初对月，生耳不忧禾。  
兔走无留迹，轮空不受它。  
乘风若归去，九{虎几换儿}莫谁问。  

王洋　和豠父连雨快晴  
官无三不遇，身负四宜休。  
无意花迷眼，唯因月上楼。  
役车悬白地，社鼓祭黄收。  
何事关心切，逢人说有秋。  

王洋　和豠父留别  
细雨关山路，梅花识旧邻。  
拥旄红额骑，扶杖白头民。  
故国悲王粲，年光送李频。  
遥瞻解鞍马，正是小阳春。  

王洋　和豠父留别  
卧鼓开亭障，斯人久晏然。  
宣王思采芑，羊祜保新边。  
妙手传千叶，鳌头控六连。  
使君双眼阔，塞草不供怜。  

王洋　和豠父楼字  
共醉元龙百尺楼，方知尘世已高秋。  
举头把酒问明月，许我乘风归去不。  

王洋　和豠父问讯吉父  
北园依梵庋，东郭据梧桐。  
鹤并千年骨，诗传一祖风。  
有愁添鬓白，无药驻颜红。  
台上秋期句，思君类渴虹。  

王洋　和豠父问讯吉父  
困臂知三折，攻顽费七旬。  
不闻覆杯水，能救一舆薪。  
俗傲轩辕圣，巫夸越女神。  
百年勾漏术，触处白头新。  

王洋　和豠父小雨秋凉  
时丰报祀拂黄收，共说金穰更几秋。  
树染烟浓山着色，月临天迥水明楼。  
盈囷黍答三时力，七字诗销万斛愁。  
饱饭哦诗醉山月，不妨归老一扁舟。  

王洋　和豠父携家南坡期以招客  
日日寻春春未休，高情可是惬风流。  
诗如濯锦江波色，身在浣花流水头。  
行想裲裳分襞积，晚因鱼鸟得迟留。  
草堂费尽无人寄，怅望前溪独自愁。  

王洋　和豠父寻春之作  
农华女儿红，芳草五孙绿。  
小大各尽态，低昂俱悦目，  
久雨脱滞著，振衣乐休沐。  
晴空吟思开，命简句可属。  
起看花覆墙，净扫雪为屋。  
寺会二三老，风骚命奴仆。  
俗说未说情，三篇两篇足。  
玉人花映面，眉黛添香醲。  
杯酒戒失身，无如饱扪腹。  

王洋　和黄朝请  
谋身学业愧渊云，急退还惭谷口真。  
可是有生同冗长，真成无补费精神。  
抽簪早觉宏图远，侧席时闻妙语新。  
共道徵君似颜子，升堂今日见诗人。  

王洋　和黄朝请  
极目关山不断云，岭梅开处若为真。  
沈迷簿领政无术，展拓诗章笔有神。  
夜市鬻茶如访旧，晓妆吹颊自争新。  
长溪西畔烟霞远，闻有风光属主人。  

王洋　和吉父赋随字韵  
此生休戚已前期，命薄天公不可移。  
一饮且同今日醉，数篇曾见古人诗。  
青山招我成长计，白发期人亦太痴。  
莫与老翁疑甲子，当年犹记会沙随。  

王洋　和吉父还豠父诗  
病折丹心一寸灰，犹怜花月照云罍。  
碧腴既许投交分，黄菊从教却放开。  
上客醉时芬婀娜，绮筵歌罢月迟徊。  
白头贺监频三请，好客从前招不来。  

王洋　和吉父示送别七言  
景物随人也解愁，年来谖草不忘忧。  
薇官自缚敢辞冷，倦鸟纵归何处投。  
一岁又闻禾黍熟，百年惟喜甲兵休。  
人生佳节真难遇，莫惜重阳菊满头。  

王洋　和吉父韵谢豠父煮菜二首  
云海堂前饭鼓忙，头陀岩下客船香。  
长因笋蕨甜如蜜，引得游山潘孟阳。  

王洋　和吉父韵谢豠父煮菜二首  
手把长閗斸白云，无苗黄独不胜珍。  
赐香堂上春风在，谢尔浮山识故人。  

王洋　和吉父赠豠父诗  
瘧有黎邱竞出奇，操矛不报主人知。  
问渠去处终无定，与我周旋便有期。  
贫似渊明犹爱酒，瘦如工部只缘诗。  
但教酒入无功社，何用诗称国士为。  

王洋　和寄钱稷臣二首  
澹泊因缘亦破除，风情心绪尚贪书。  
越山不作功名债，硬忍饥寒计不疏。  

王洋　和寄钱稷臣二首  
白酒东家一饭馀，仙翁题字石榴书。  
知君招饮先歌曲，莫道神仙世味疏。  

王洋　和嘉仲秀实九日诗  
幸分微禄养闲身，杖策登高拟令辰。  
贫愧减员招酒伴，闲多债数得诗人。  
不辞眼见黄花旧，却恐花惊白发新。  
人道二疏贤父子，我疑文采是天伦。  

王洋　和监丞去岁赋岩桂  
南方火老不告疲，秋物过半新凉时。  
嫦娥剪花赵时节，新月借色天风吹。  
平生仰望婆娑影，一日坐对连蜷枝。  
异时寒梅忆老伴，过眼春物真群儿。  
人间著名终自疑，但取质干称文犀。  
天清夜寂两相对，万里不寄长相思。  

王洋　和江如晦  
萧寺姑分一日光，人生同调稳相当。  
空斋夜语规前哲，带酒论文恐老狂。  
三献三休真琬琰，一前一却笑螳螂。  
君家江左才名旧，会向长涂一振骧。  

王洋　和江如晦  

妇未生儿先制名，人生适意但随情。  
有无何预它人事，轮奂当期异日成。  
慢拾功名须义勇，较量得失是心兵。  
鄙文不用量轻重，久已无心羡世荣。  

王洋　和劂丈侍郎  
鸿濛棲神契，脱落力自由。  
谅此丈夫事，宁为儿女忧。  
丈人志宇宙，织芥无滞留。  
静观四大室，俛仰七十秋。  
诗宽江海涯，心无花月愁。  
请言平生志，旷度无阴谋。  
浩洋驰三峡，泾渭分九流。  
霜皮峻千尺，回首走万牛。  
大历竹马游，即今谁在不。  
被发下大荒，万象散莫收。  
一举摄倒景，百篇醒醉眸。  
矧此无妄疾，固哥勿药瘳。  
时当天宇清，皮人献功裘。  
愿公强举卮，起慰潇洒侯。  
列星遥参光，虫鸟逃穷搜。  
前山方刻窟，粗可少献酬。  
不作红粉涴，那忧华发羞。  
洪岩与浮邱，彩笔俱丰优。  

王洋　和苦寒韵  
秋容落落转头空，谁与玄冥竞长雄。  
侵剥老条无硬对，栽培玉村是家风。  
漫夸鹤骨飞饶健，强说龟肠语转工。  
对此只宜常袖手，明年春物共君同。  

王洋　和李商隐赋红梅  
公主檐间睡起时，匀红行绕大安池。  
北人未识春迷眼，妃子偏怜酒入肌。  
更若施朱疑太赤，不须生女白如脂。  
由来风骨都相似，岂为丹青别赋诗。  

王洋　和李商隐赋红梅  
梅蕊年年破腊时，玉花飞舞集鸾池。  
独将艳色添真色，任尔冰肌映雪肌。  
带恨不妨红作泪，洗妆终见白凝脂。  
可怜渠有风流句，只作歌词不作诗。  

王洋　和李希言仙书事  
五年萍梗踪，所向随波流。  
请言初起时，皇舆向吴头。  
触目多变异，论心鲜朋俦。  
愿借谷生笔，随非奕者秋。  
忆昨元年中，紫墟拜松楸。  
抢攘逃贼庭，敛退勇自收。  
况知蹖駮才，岂副英俊求。  
摧折纵府仰，旋涩难调柔。  
放意山水间，恐合成穷搜。  
人事喜乖误，奔茫赴南州。  
每缘身外交，不惬心事幽。  
有时尘壤际，独羡沧海舟。  
平生欲往愿，梦想从这游。  
近者明诏宽，汰核真良谋。  
飞集任凫雁，纵遣无半留。  
乃得陪高人，一散百虑忧。  
艰难健儿贵，武爵轻公侯。  
吾徒合何如，甘分宜相投。  
况彼四士者，高清怀远邱。  
雍容秦中吟，激烈塞上讴。  
得失有如此，飘零晤良游。  

王洋　和鲁豠父简吉父伯南坡  
柳径桃蹊草色新，一年春半又侵寻。  
无情燕子疑巢冷。多怒鸣蛙互目禁。  
满眼为花留色艳，转头遗我是清阴。  
莫愁艇子芙蓉楫，且听拿音作好音。  

王洋　和吕令见寄  
莫话艰难偏九区，门前咄咄尚堪沽。  
眼中寒暑频伤雁，闲时戊情要忆鲈。  
政似钓璜归大老，诗能引士愧非夫。  
暄风暖日明年事，共乐烘春造化炉。  

王洋　和平甫  
八节滩头老醉吟，年来愁也不胜禁。  
须知到处难忘酒，有意来时且抱琴。  
欲与君游忘世虑，若非吾事莫关心。  
相期早晚尘缘外，共访毗耶听梵音。  

王洋　和邵尧夫韵示儿侄  
言贵安徐行贵常，与人平淡勿相伤。  
莫贪顺路行时快，到了回思见去长。  
克己定知天降福，害人只是自贻殃。  
长教言行枢机密，此外虚心不用防。  

王洋　和沈子美梅诗  
一气如权衡，俯仰在缇室。  
鼓行橐籥间，草木俱应律。  
物物各有长，辈行皆屈膝。  
谁能长百花，寒梅最先密。  
自此启端兆，次乃排等秩。  
微者或易伤，大者或不实。  
剪除困陵暴，粪扫如扑抶。  
骈开类争妍，粉败若老佚。  
采撷既纷纷，弃置腹郁郁。  
大抵争春花，柔弱忌寒冽。  
方知岁前梅，义勇过箭疾。  
有如比红儿，观者亦呵叱。  
有如当皱玉，却欲数梨橘。  
又如奏金石，秋虫并啁唧。  
又如持豨苓，便拟簉芝术。  
又如折玉堂，光耀映蓬荜。  
以此难著语，老眼徒屡熨。  
前贤有题韵，灵还不容乞。  
欲写文君容，相如口犹吃。  
反章自清绝，报聘我战栗。  
昨者得君诗，冬景当暖日。  
猝然遇强敌，不战势已屈。  
堂堂既难当，惴惴良自失。  
花前嫫姆陋，篆外青黄质。  
鲁肃思一鸣，展禽恐三黜。  
旧积已经年，佳情谅难窒。  
勉力驾疲钝，着鞭追俊逸。  
我于掌武公，踪迹亦旧物。  
差户固百千，及门或六七。  
嘉谟传四海，吾君能细述。  
馀事付丙丁，词倾须甲乙。  
始信直道功，子孙定逢吉。  
门户毁未艾，青史当屡笔。  
我思荐一言，君其试无忽。  
藻身须英华，造道在经术。  
学博贵守约，美南或矫拂。  
古者亦有言，愚虑千得一。  
川流子方兴，绝潢我易毕。  
晴昊插繁华，人今好颜色。  

王洋　和圣求  
桃花人面共春风，人去桃花自笑红。  
撩乱絮飞春物后，依稀云散梦魂中。  
莺迁是处皆良友，蝶化知谁是主翁。  
莫讶求仙杳无信，卖花人过小桥东。  

王洋　和叔颖楮衾  
自顾生来骨相屯，不容强觅彩衣轻。  
荣华地位无多子，寂寞因缘已半生。  
我拥素衾方自喜，君贻组句遂兼荣。  
书窗对榻仍摇腹，谁道桃灯梦不成。  

王洋　和腾宰与徐思远  
故国愁来有所思，那堪更读四愁诗。  
令君术业辉千古，处士才名冠一时。  
醉后啸歌争气焰，闲来履屐共追随。  
诗豪酒侠方推重，野客何知但朵颐。  

王洋　和王种高遗丁求安二诗  
光禄文章寄小诗，爱闲不是傲当时。  
扁舟时过西溪曲，端为平居有所思。  

王洋　和王种高遗丁求安二诗  
未扣玄关隐士居，曾寻旧绣理天吴。  
自从拭目来冰鉴，悔为儿啼拆海图。  

王洋　和吴朝议  
小说风烟已自佳，前峰矗矗为盘牙。  
千重岩壑名卿宅，一簇楼台刺史家。  
自愧虚凉无物望，难将术业向人夸。  
所闻政绩刊金石，刻画无监学篆沙。  

王洋　和吴朝议  
自是天公亦厌艰，十年战士好休闲。  
胡儿弓射燕陲月，汉将心驰海上山。  
庆事频闻输帝府，好音传落到人间。  
丈人自是朝廷旧，早趁鵷鸾入近班。  

王洋　和向监庙红梅  
向来冰艳敌寒空，直待春来试浅红。  
大抵一般标格在，两般颜色不须同。  

王洋　和向监庙红梅  
已屡春风一醉来，不知妆镜为谁开。  
虑妃只解如飘雪，也费陈王八斗才。  

王洋　和向监庙红梅  
南人误种桃李栏，北人疑作杏化看。  
更须结子成佳实，留到清和伴牡丹。  

王洋　和谢方智善  
潇湘十亩弄柔猗，独染啼斑事已奇。  
但爱波声鸣荦确，不须蝇翅避琉璃。  
莫疑山路崎岖险，争脱绳桥性命危。  
惭愧平生竹上座，得相随处每相持。  

王洋　和谢齐解元见惠  
楚东六邑多秀民，其间达者海内闻。  
恨我眼暗不识真，客舍道傍初见君。  
徵君当以文章显，照眼青钱充万选。  
胡为过我误淮扬，山径蹊荒费锄剪。  
龙钟野老安用哉，偶随江上浮鸥来。  
簿书鱼鸟少闲暇，赋敛户口烦徵催。  
君今蹉跎壮非少，陇首棲迟杂长啸。  
上书腀a荐莫峥嵘，直气如虹亦奇峭。  
诗书满腹灯火勤，勿言此道非由人。  
雪霜不厌松骨老，桃李自与春风新。  
短书御袖怀珍具，文字天成绝斤斧。  
一鸣行即驾雷车，万卷它年劳电母。  
北窗纹簟清如水，青蝇侧翅如畏刑。  
侧身甘旨寝疾愈，负我此腹何由灵。  
身世浮云不留处，书生白首谈尧禹。  
书窗行几寺虚闲，过我萧萧听夜雨。  

王洋　和秀实  
十风九雨一春除，散绿留红证夏初。  
心事自应随念远，年华未省向人疏。  
欲开胸次犹须酒，泛若因缘却为书。  
饱满盘天久无望，良规真恐在污渠。  

王洋　和秀实别寄二篇  
世德联绵自汉朝，元功当日说萧曹。  
营分细柳威名重，笑指飞烟量度高。  
文挟素勋谁与敌，诗推馀事尚称豪。  
了知三阮逃名久，恐被名牵未可逃。  

王洋　和秀实别寄二篇  
香火社闲棋度日，溪山伴静酒为年。  
碧霄鹤唳诗情远，湖院僧知蔡梦圆。  
常喜春锄行佚老，每嫌棋路尚争先。  
平湖草岩径行好，后夜延缘刺钓船。  

王洋　和秀实答仲嘉  
未春先以约春期，载酒如何却负时。  
遥想醉狂哦舴艋，也知归客趁酴醾。  
阿瞒气慑周瑜陈，樊素心贪白传诗。  
横槊赋诗俱占却，据鞍矍铄正相宜。  

王洋　和秀实扉字韵  
柴车朝出暮柴扉，麋鹿情通麋鹿知。  
寓目每因思旧约，破颜时幸读新诗。  
妻儿债负真冤境，祖佛因缘即妙医。  
救火抱薪还止火，只嫌虚幻没休时。  

王洋　和秀实寄诗  
去年河南归故地，今年朔方兵又起。  
血牲面埋曾几时，无乃奸盟神不喜。  
嗟尔万人来远荒，岂无战士伤金疮。  
封疆万里尚越境，金帛露积犹多藏。  
国家弥文今尚武，已碎铜山铸铜虎。  
勿矜突骑饮长河，肃慎燕陲吾北土。  
且知成功俱自天，天心可卜因丰年。  
但令三钱博斗米，任尔自枕干戈眠。  

王洋　和秀实寄尹商老见访  
二千里外命车轮，慰我言词字字新。  
自向江西逢隐吏，方知物外有高人。  
频将篇什收风月，怠整形仪作缙绅。  
相对茅檐终日语，从教人道是沉沦。  

王洋　和徐思远岁除  
节物催人莫自悲，开颜且喜看君诗。  
饭抛宿岁因轻弃，酒为迎上故重违。  
照镜不收寒鹭影，藏钩新与少年期。  
何须真待东风醉，红烛花前且满枝。  

王洋　和徐思远韵  
几叶文章开一花，布裘中句已名家。  
无心於世若亡赖，生子如郎定可夸。  
行矣斋房思贾傅，莫将高论诋王嘉。  
冥鸿一去自千里，寂寞沙村只望涯。  

王洋　和叶父赋海棠三首  
画手三川著色浓，黄昏更在独围中。  
佳期落日连云合，艳采垂丝带缕红。  

王洋　和叶父赋海棠三首  
我愧留髠花恼客，君矜止广尉贪公。  
传呼径去孤风景，幸好看时不暂同。  

王洋　和叶父赋海棠三首  
斫竹移松傍浅樊，牡丹时节尚轻寒。  
向家庭院花如锦，独为穷忙未得看。  

王洋　和尹少稷经干  
昔年初见君，山头日卓午。  
但言奉亲欢，不道作计苦。  
稍稍窥藩篱，清风涤袢暑。  
论文及古人，一笑乃相许。  
早知没津涯，矧肯起城府。  
结交得若人，渠弥有环渚。  
风帆笑沉著，健足不留伫。  
如何黄卷中，尚对古人语。  
田间把犂锄，笔端洒风雨。  
我亦正宫悬，非君更全堵，  
往作九奏歌，屈指为君数，  
矧今独壮年，献爵未酬旅。  
古鼎太庙牲，时花落城女。  
如君作文章，两壘竟安与。  

王洋　和尹少稷上元  
年少轻衫竞彩宵，老翁心地寄参寥。  
照人灯火成何事，示我威仪贵不恌。  
闲却剪刀寻断梦，任随锦毂纵华镳。  
固知行乐承恩泽，亦喜丰年乐一瓢。  

王洋　和尹少稷上元  
故人飘泊少相逢，喜向云间得士龙。  
少日功名鹏万里，长年风月酒千钟。  
已知吟思才难敌，自叹簪皤发已童。  
闻说玉池莲十丈，相期摘实上高峰。  

王洋　和曾豠父春半书怀  
节物各自好，春风独太华。  
装添山衣锦，零落地铺花。  
趁课蜂招侣，幽吟鹤自嗟。  
放开平望眼，翠幕不须遮。  

王洋　和曾豠父春半书怀  
敲火开香焙，书斋思渐清。  
田翁新社长，巢燕旧门生。  
学僻诗无味，心开语见情。  
不愁无乐事，正与物俱荣。  

王洋　和曾豠父春半书怀  
今日前溪好，晴空事事明。  
草长颜色重，凫暖去来轻。  
游女矜高髻，书生厌生檠。  
悬箪虽过午，碧涧煮芹羹。  

王洋　和曾豠父促丛珍之集  
布谷但催耕，鸣鸠不唤晴。  
风添前夜急，花负去年盟。  
老去欢娱少，茶多怀抱清。  
论文一樽酒，何日向人倾。  

王洋　和曾豠父庚伏书怀六首  
垣衣侵砌竹穿墙，日日萧条气运凉。  
急雨满池鸣两部，幽奇不独水云乡。  

王洋　和曾豠父庚伏书怀六首  
呈耠水郭芰荷堤，别后扁舟去岸迷。  
莫讶道人新活计，亦看粉面照清溪。  

王洋　和曾豠父庚伏书怀六首  
绿漪平涨水桥头，红蓼花鲜杜若洲。  
便唤画师来貌取，不须云梦泽南州。  

王洋　和曾豠父庚伏书怀六首  
仙翁服食久遗年，且作童儿戏眼前。  
井上辘轳休轧轧，檐间风露自溅溅。  

王洋　和曾豠父庚伏书怀六首  
皇家休符彻象纬，河上五老飞人间。  
即今三才不住世，赖有两峰高玉山。  

王洋　和曾豠父庚伏书怀六首  
申郎句法祖师意，取玉鉴山开混茫。  
疏帘清簟半云雨，卧听天籁生虚凉。  

王洋　和曾豠父雨中诗  
案体无尊骨，畦丁有贱蔬。  
凫鹥凭岸泛，云海占空虚。  
妇老能论旧，儿痴尚带吴。  
旁人如见问，老子即迁居。  

王洋　和曾豠父雨中诗  
往年茅屋水，痕过一由旬。  
人论主宜夏，心惊已畏春。  
花光如劝酒，山色独谈真。  
补拙供吟课，聊开一笑频。  

王洋　和曾豠父约八月十六日看月  
海上群仙锦旋襕，舞馀掷出紫金盘。  
人心自爱休分别，未必全输昨夜看。  

王洋　和曾豠父中秋前六日二诗  
怪底暑风浅，明珠照府寒。  
铺张平地锦，峻激急流滩。  
吟风千篇过，更移一字难。  
少留明艳句，拂拭菊花间。  

王洋　和曾豠父中秋前六日二诗  
谁将兔消长，用卜月阴晴。  
三穴由来暗，中天本自明。  
金盆如未满，玉斝为谁倾。  
处处随人去，长空不送迎。  

王洋　和曾吉父酬郑顾道韵  
古涧久无轩冕梦，茶山参遍古今诗。  
江湖风月闲天地，不爱牙旗爱酒旗。  

王洋　和曾吉父求梅于豠父二章  
沙嘴冰消水上波，春风初不奈梅何。  
雪中犹恐迷真色，残雪如今得似麽。  

王洋　和曾吉父求梅于豠父二章  
春入茶山梦未回，闲情独爱一枝梅。  
团坘要共邻僧借，不怕铜瓶带月来。  

王洋　和曾吉父以诗谢郑顾道送酒二首  
文人运化得天然，九酝香醪自日边。  
分与诗人浇舌本，不妨石涧一杯泉。  

王洋　和曾吉父以诗谢郑顾道送酒二首  
南浦红蕖色欲然，北山僧枕梦无边。  
醉乡境界无南北，不用移封向酒泉。  

王洋　和曾吉父饮南坡四诗  
买山如买金，去草如去恶。  
开山一代师，前者无是作。  
向无邱壑心，虽有亦不乐。  
何须待高秋，风帽已可落。  

王洋　和曾吉父饮南坡四诗  
寒暑有至公，物物无避处。  
岧峣半天中，乃截云雨路。  
炎薰障南林，清风来北户。  
幽事未可量，如君美无度。  

王洋　和曾吉父饮南坡四诗  
终年困尘土，一日同宴嬉。  
诗价重车渠，酒色空琉璃。  
月出散林莽，揽之有馀辉。  
山林信可乐，所乐无四时。  
况渠善窈窕，与我昏为期。  
会须挽凌波，同载月明归。  

王洋　和曾吉父饮南坡四诗  
若无败人意，何适非好怀。  
飞轮了无辙，为作明镜台。  
有酒不共饮，定知何日开。  
鱼鸟亦知意，门前日日来。  

王洋　和赠郑法师  
仙翁八十保纯精，自解真符不送迎。  
信是虚闲能却老，从教草木不知名。  
交邻有兴开三径，只用无求度一生。  
闻说嵌岩云石路，翁能行处我能行。  

王洋　和赠知宫  
洞门九锁是天关，出世那知在世间。  
行客冲烟排洞户，主人失足到人寰。  
饱餐蔬笋弃朝暮，便与孤云结往还。  
因为群仙作家主，却应我到胜君闲。  

王洋　和张可投诗十首  
老觉浮云念不萌，君才岂合后诸生。  
从教罪我春秋法，不受诗人月理评。  

王洋　和张可投诗十首  
声犹在耳鸟关关，过眼庭阴作午班。  
香篆静中便细看，绿萝新处得高攀。  

王洋　和张可投诗十首  
富平学满书三箧，辅嗣功成易六爻。  
闻说短檠书细字，不须灯火入凉郊。  

王洋　和张可投诗十首  
廛音解作障耳雾，佳客能开病眼明。  
一轴收藏比珍贶，不妨掷地亦金声。  

王洋　和张可投诗十首  
年衣泣卧伤君子，华哀高名亦丈夫。  
但使如云双翼在，它年九万是鹏图。  

王洋　和张可投诗十首  
小试成均书一封，女娲五采不言功。  
青云事业期它日，觞豆规模是小忠。  

王洋　和张可投诗十首  
润入图书麦向辰，如今此腹又孤人。  
馀风更与留春在，时照红英作醉裵。  

王洋　和张可投诗十首  
误身人道是儒冠，稳称圆冠我愧难。  
颜斶起居皆富贵，惠施文字独芝兰。  

王洋　和张可投诗十首  
楚楚才名六尺身，此间襟度有殊珍。  
瓶无馀粟难论富，箧有风光不似贫。  

王洋　和张可投诗十首  
老去独怜南涧竹，闲来不费北山移。  
年颜攻我真无赖，富贵寻君好自持。  

王洋　和张平甫韵  
寒谷用来不识春，可怜金殿解宫轩。  
哀王孙有秋来月，几处愁人不掩门。  

王洋　和张文潜输麦行寄滁守魏彦成  
琅琊山青让泉白，上计使君封瑞麦。  
田家煮麦烧秸忙，一笑相煎何太迫。  
醉翁亭上绿缥囊，亭前庾积蟠蛇冈。  
家家输送不扫场，谓取我廪金斗量。  
胜钱沽酒追良伴，使君莫数星霜换。  
愿君容我借三年，他日万钱供一饭。  
山头飞雉鸣朝日，哺我老翁张射毕。  
谁言田舍漫蹉跎，轻裘睥少每相过。  

王洋　和张文彦所寄二绝  
家有千章教子经，言无一字不堪行。  
有人志业坚如此，那不流传世上名。  

王洋　和张文彦所寄二绝  
一枝一枝复一枝，造物捷敏功不迟。  
骥子熊儿谁得似，它年看诵少陵诗。  

王洋　和张中大  
天作长绡玉作图，悄然身世在冰壶。  
岁期共饱如颁粟，端要均行胜得珠。  
未辨五湖扬短艇，且谋双鲤唤长须。  
清朝不要培芝菌，正好我觞颂正符。  

王洋　和张中大  
忆昔开元夜宴图，锦为方丈玉为壶。  
但夸北里楼吹笛，谁问长安米胜珠。  
事去牵连难雪耻，愁来陪奉长霜须。  
兔园岩穴皆时彦，一斗青精过刻符。  

王洋　和赵倅兼善观徐园诗  
雨暗长亭去驿赊，褰帷那免欢年华。  
应缘问俗颁温诏。却得名园看好花。  
晴入郊圻初浩荡，春随杖屦得津涯。  
仙郎不解收珠玉，别乘归时载满车。  

王洋　和郑贰卿别赋  
病逐秋风至，年随塞草衰。  
家如百年梦，身入四愁诗。  
北焙联圭璧，南薰润岳池。  
斋房多胜事，可但滑琉璃。  

王洋　和郑侍郎赠晁倅  
昭德文公百孙子，存者风流今尚几。  
封胡羯末定可人，往往高吟笑侯喜。  
自期不争世俗书，肯学持竿钓温水。  
江国萧条一郡丞，万事得君无不理。  
窗间五老变多情，点缀青天一张纸。  
庾楼明月清宵起，夜放柴桑空故里。  
黄垆日日典江头，曲声日日关山里。  
使君勿厌簿书烦，解有哀猿醒俗耳。  
诗中能事了几人，智有三公力任鄙。  
郑翁老自爱诗情，馀事纷纷不挂齿。  
一篇长韵十四词，付与鹍弦作桃李。  
我於此事亦何有，盛事与翁传不朽。  
遥瞻小队到柴桑，采采黄花荐清酒。  

王洋　和郑丈戏赠豠父  
生疏僮仆贱，颜色病妻同。  
定有明人眼，真烦寿乃翁。  
仙曹歌法曲，词伯缀秋风。  
不是人间谱，霓裳堕月中。  

王洋　和知字韵二篇　答寄赠  
全无客到掩庵扉，冷暖心肠祗自知。  
贫欠饭租难乞米，午亏睡课且裁诗。  
已伤刃自惊逢敌，多病人难更说医。  
强半工夫付诗轴，独惭骑吏立门时。  

王洋　和知字韵二篇　答解嘲  
春来秋去锁烟扉，此境人间不易知。  
强遣忧愁须藉酒，巧传消息却因诗。  
生缘有累难除药，性本无为不用医。  
苦乐从来略相对，乘车须记饭牛时。  

王洋　和仲嘉示秀实  
去秋九日失归期，今度花前又过时。  
唤客便宜倾鉴落，与谁同伴插酴醾。  
新甘未厌松江鱠，敏捷先酬季父诗。  
莫道野翁无食品，葵羔烂煮亦偏宜。  

王洋　和周秀实用前韵  
老知白发愧花林，望绝华筵继书阴。  
病与物疏销火性，贫知分薄更灰心。  
春收红紫如辞客，风入松篁得伴吟。  
莫恨蔬盘欠何肉，文园病渴只因琴。  

王洋　和周仲嘉再示三篇  
旧日衣冠说开林，风流曾不减山阴。  
百年人物千山秀，万里功名天下心。  
族姓人人夸盛事，溪山处处称高吟。  
后生欲听清商曲，莫学无弦只抚琴。  

王洋　和周仲嘉再示三篇  
花有芳丛竹有林，春来各竞趁光阴。  
妍媸等是目前事，冷淡方知异日心。  
十二里山长隔面，一帆风地每传吟。  
高山流水人知否，绿绮窗间自晓琴。  

王洋　和周仲嘉再示三篇  
长篇大轴势如林，慰我穷愁正结阴。  
数首娱忧兼寓物，几人对面便知心。  
多求笔吏供濡墨，乘买筠筒给浩吟。  
闲静心情如此少，能听贺若是知琴。  

王洋　和朱秘校惠诗二首  
了了舑儒说旧章，三钟初试楚金良。  
当年尚老君方壮，此道催人意已志。  
懒逐肥尘规冷炙，甘同贫女借馀光。  
谁家春草能终惠，惆怅还同病乘黄。  

王洋　和朱秘校惠诗二首  
短檠灯火几经秋，古远人疏道不侔。  
可惜诗书架三万，不如奴婢橘千头。  
颜回赋禄唯箪食，林类当春亦破裘。  
见说老人怀旧事，梦中吹笛更能不。  

王洋　和卓季万寄示五绝德操为唱  
一百五十节欲近，二十四番风老时。  
莫因旧雨与新雨，闲却十枝并五枝。  

王洋　和卓季万寄示五绝德操为唱  
静无馀事可关情，快读新诗醉魄醒。  
太守文章真衮衮，参军衫鬓两青青。  

王洋　和卓季万寄示五绝德操为唱  
失计长松习用刚，一官才得鬓毛苍。  
酒醪不入瓶空腹，始信鸱夷智虑长。  

王洋　和卓季万寄示五绝德操为唱  
南国馀寒有素期，年年隆腊吸浮澌。  
还人春色九十日，红紫从它少后时。  

王洋　和卓季万寄示五绝德操为唱  
红旆朝天彩色新，主人心在五湖春。  
君王不铸良金象，莫爱扁舟共载人。  

王洋　和子楚二首  
黄粱未熟任推移，堪笑年年一局棋。  
说与山中老居士，从今樱笋岁相期。  

王洋　和子楚二首  
我知黄卷能遮眼，岂识红襦解对棋。  
且要此心无墨白，怜渠胜负自相期。  

王洋　贺生孙诗  
纷绿郁郁烟结扉，传道老何孙子归。  
褓中不作婴儿泣，芝兰共见生庭闱。  
于公决狱德莫比，今日何公亦如此。  
堂中送此麒麟儿，不是如来须孔子。  
长儿本自长沙得，骥子生孙定奇特。  
未论玉骨秋水神，闻说已传汤饼色。  

王洋　贺张帅  
日边春早帝王州，花满黄堂寿醑浮。  
世有忠嘉扶社稷，天教勋业绍箕裘。  
稀鸣枹鼓无偷市，屡敞圜扉罢虑囚。  
已佩荷囊簉鸳鹭，径将名姓覆金瓯。  

王洋　贺张帅  
门弧瑞霭晓氤氲，天锡熙朝社稷臣。  
京兆赭裾多誉久，甘泉紫橐眷恩新。  
一城和气仁风书，万口欢声寿语春。  
端有泮宫莲幕士，愿随绿水泛通津。  

王洋　红莲  
池塘雨涨暑风微，弄水红妆出水迟。  
五日便当分六月，韶村道上见开时。  

王洋　豠父出示倅木犀诗次韵  
黄姑斸月种文犀，落向三秋月满时。  
岩邑疏封兄弟国，铜瓶分派子孙枝。  
汉宫明艳涂娇额，仙鼎珍丹散漉篱。  
好趁灯花同报喜，黄间金粟正相宜。  

王洋　豠父得洞庭柑分送往往难遇赏者因成小诗  
绿玉波心耸绛台，丹霞道士日传胎。  
仙人不惜黄金贵，海蜃遥惊对使来。  
玉食光辉天著力，主家春色雪融腮。  
手中三日香犹在，不是吴姬乞打回。  

王洋　豠父望日欲载酒过南池且云已得潘风酒郑顾道亦作诗再叙南池风物以  
尽意妆成出晓窗，燕脂颊浅绿云长。  
水仟齿簿三千女，瓦影龟鱼一味凉。  
鸡舌旧传仟客句，芬陀长带梵天香。  
使君玩物无留物，为尔临流欲泛觞。  

王洋　豠父又赋鼓字一篇复次韵  
鲁人小信廉织雨，大国雷车起三鼓。  
堂堂千里势无前，安用渠弥设三渚。  
使君宾客多英侣，碧玉倾香细腰舞。  
浮花浪蕊争取怜，醉乞一言终不许。  
不时斗酒诗百篇，猛将腰间掣金羽。  
公家丞相在当年，寒解衣裘饥发庾。  
风流世德今固存，一沐三乾饭三吐。  
生男何用金满粂，传家愿学文中虎。  

王洋　厚载王君求仆赋寄闲斋诗又欲仆作晚实此君二诗皆未果惠然枉佳篇甚  
布鼓何堪付阿香，平生痴绝亦长康。  
曲成下里安知宋，疏就中郎不姓常。  
未许芳馨依杜若，遥窥光怪识干将。  
秋风一水空相望，留滞何时贡玉堂。  

王洋　化僧求诗往宣城  
草鞋踏破世间尘，乞饭因缘不为身。  
一路春风好消息，不知此事付何人。  

王洋　画列子图和韵  
稻粱戒鸟啄，馈粟辞子阳。  
神明久不死，宇宙一鸟翔。  
若人据槁梧，中自含宫商。  
其游车泠风，其息形坐忘。  
豆山瀛泗等，念往即褰裳。  
盖云任去来，岂谓符弛张，  
老商顾之笑，是事何轻扬。  
云风驾旬馀，日月辀两傍。  
拊掌一戏笑，何异侏儒场。  
后人致引慕，竹林焚馨香。  
飘飘大人赋，气夺千丈强。  
吾闻孔仲尼，道盛涵化光。  
雅言书当理，不见一日长。  
放乎列子，君其乐彷徉。  

王洋　怀范子以诗赠之  
开正占晴符古语，便谓春风偏花坞。  
那知天意不可谋，才告休期便风雨。  
急追令节已难寻，卧向空斋思胜侣。  
可怜十步五步宽，似隔千山万山阴。  
今朝冯夷巧作便，翦刻开花散飞舞。  
峭寒燠沐两不同，况是南箕正三鼓。  
若求此花生彼花，少霁威严无用武。  
桑钱未出土水兴，绘给丰膏亦无苦。  
半分僧室依环堵，满目愁来不堪数。  
需公排日作好诗，细破春愁看几许。  

王洋　还龟溪成拙句呈给事刘兄  
上春日暮暮春头，翠浅芳浓草色柔。  
五十日天和暖候，一帆风地往来舟。  
棋神得隽惊逢敌，酒病寻医尚入流。  
只有风流动文采，较量沈谢亦推刘。  

王洋　还许推诗轴  
好在东安解戍瓜，归怀珠璧慰生涯。  
翰林词伯梦中草，粉署仙郎笔下花。  
已问箫韶还政俗，未持旌节自光华。  
邦人故眼应回首，诗律传芳又一家。  

王洋　还自伊山过金城宿觉慧寺赠始宁禅师  
家山三百里，处处逐流水。  
舟行鉴影中，尘埃不须洗。  
人言田间苦，我言田舍好。  
浊醪三两杯，沈忧积如扫。  
昨与田父言，别白皆有证。  
丈夫幸听之，物物保性命。  
归来过山僧，僧始见客喜。  
试与语艰难，不贪亦不止。  
我徐觉言烦，乃静观厥理。  
僧言祸与福，皆其自取尔。  
吾师有明言，报应有彼是。  
所作既不同，所遭亦如此。  
君言君自忆，我初不到耳。  
及君受报时，何用乏吾事。  
去年梁宋灾，载尸满城市。  
今年江淮南，囷窌有馀米。  
善恶无两岐，末流见殊致。  
君后起念时，觉此而已矣。  
再拜谢高僧，师言诚有味。  
解榻借僧绸，不觉已鼾鼻。  
展转未厌眠，鸡鸣唤客起。  

王洋　吉父赋南池诗次韵吉父诗虽云红蕖在眼而独与白鹭关情莲上人何望辄  
水府朝元路，牙分女队行。  
神仙天外事，风月世间情。  
步有凌波势，廊无响屧声。  
何妨沈醉后，珠履小纵横。  

王洋　吉父用晁恭道韵作诗谢同会次韵  
蒲柳先衰祗自惊，静思前事似前生。  
力侔元气推先觉，醉打愁城堪一行。  
求援援暌缘富厚，鼓宫宫动亦万成。  
会当载酒论奇字，日暮江天得细倾。  

王洋　即事  
官闲久愧叨祠廪，身幸真堪学种瓜。  
月给郡仓三斛米，日寻山路一川花。  
盘空婢去催娆笋，炉暖妻来趁焙茶。  
阅尽邻僧闲况味，官供粥饭胜僧家。  

王洋　己已三朋十二日陪凌季文游水南陈氏园次壁间徐明叔韵  
不惭衰白照溪光，清书穿梁访野堂。  
物外风烟多喜客，人间草木亦宗王。  
浮花竞作争新艳，近侍全收殿后香。  
秉烛便须期醉赏，胜饶吴榜起渔榔。  

王洋　季文作真率会遇大雪寒甚主人之居狭不容散步为嫌作数语为解  
一风一雨天酝雪，溪上行人手吹裂。  
主人扫巷作光华，满注金罍唤宾客。  
酒酣耳热胆量宽，容我口开非带仄。  
天寒捉膝政相宜，共道兴来连举白。  
人心好客天亦知，平时思雪不可期。  
寒消内热活肺渴，瑶花满眼真瑰奇。  
一尺呈丰有成验，三白谴厉徵前为。  
不辞秉烛达曙光，别思共醉今何辞。  
此身对酒愿长健，明年花发春迟迟。  

王洋　寄伯氏  
同占溪名邑，还从佛借居。  
懒便书眼暗，静爱酒杯疏。  
山路闲供课，僧房步当军。  
地炉贪软火，未得赋归欤。  

王洋　寄曹嘉父  
广陵随家天子都，背负巨海襟江湖。  
江分青山湖献白，梁宋千里传膏腴。  
朱坊琼园玩月夜，谷林九曲秋阳徂。  
奇辞巧语不可极，盛事往往开天衢。  
我家太传官三载，文物方值开元初。  
四并堂前木芍药，小金山下纹车璼。  
沸天哀笳律新婉，照水粉面衣袒裕。  
少年意盛不自屈，直欲赤手擒於菟。  
翁云学等不可躐，俾著逢掖勤诗书。  
泮宫得就弟子列，亲见土子衣诸于。  
子时燕颔出头角，众中转自窥陈吴。  
孤罴自尔事拱默，嫫姆未免争妍姝。  
夤缘傍石见光彩，惊破尘匣誉明珠。  
同袍传讽梅花句，知子名字须毡毹。  
分携两家止隔岁，果贡长篚先乡书。  
巍巍广殿厌长策，晔晔盛誉嗤诸儒。  
蓬莱海徼通外服，坐戢巨浪张威弧，  
超腾意子便得路，亦复坎壈游穷途。  
我年二十始冠弁，一门婴祸奔淮隅，  
辛勤往来向万里，壮志灭没忘前图。  
再游党塾事商较，齿发已壮头须梳。  
十年低徊不附奏，闾阎妇子欣揶揄。  
年将四十偶占第，朱颜已变无肤腴。  
一官从此浪随牒，十生九死群鼪鼯。  
祠官香火即系外，孝祥视履伤疲驽。  
旧闻子官向西蜀，萍迹飘泊来东吴。  
相望夐远思会合，安得插羽先阳乌。  
偶然妇家有近党，一官宰社依南都。  
报言归妹得异士，乃知子食江南鱼。  
我时方冬寓穷屋，喜气不觉排寒区。  
那知老乃并姻娅，自此日觊参又凫，  
人生会合信难料，短书先寄三年馀。  
今朝得子岁前遍，指数旧事谈菑畲。  
论情感恨共岁月，谈经造理分贤愚。  
孔师已没道堙塞，遥的千载想盘盂。  
百家搜唱互诡怪，决意剪剔随榛芜。  
有如出门问长道，败溺压覆无须臾。  
子今识路又鼓勇，直到定处无纷如。  
蓬莱季父已荒谢，扬州旧士多沦胥。  
即今我年五十六，四易寒暑君前驱。  
儿虽已婚女未嫁，气何与子相乘除。  
寒窗何日共樽酒，一取耳热同歌呼。  

王洋　寄陈元载  
太丘传祖道，作邑兴何如。  
著意如风月，随缘遣簿书。  
吏参名例外，诗吒笑谈馀。  
偏忆当樽酒，论文意不疏。  

王洋　寄丁求安  
郁密林亮十丈馀，包罗万象偏方隅。  
吴王剑沼连巴峡，庐追飞泉贯具区。  
贾老华夷分寸尺，辋川花柳较锱铢。  
别来不恨江湖远，只在君家聚米图。  

王洋　寄丁执中  
米监煎蹙意何如，尽日逍遥不费书。  
债作拘留身莫赎，诗成困痼力难除。  
事钱不谨兄移爱，与世留心客有馀。  
幸各身闲好同伴，相思如许却相疏。  

王洋　寄何宣仲  
同年进士同坛僧，暂联戢戢如浮萍。  
一从仕版祗事役，往往牢落如胆星。  
假能作意笃恩好，言语不过时芳馨。  
死一贵贱两乖角，黄钟可扣非柔莛。  
吾见何子取路别，秋霜皦日看鸿冥。  
一言意合即定人，咄嗟洞见无留停。  
慈亲八十发黄素，稚子三岁眸青荧。  
此翁贫苦不敢叹，意欲欢笑娱新庭。  
往年我官南武郡，士有林子家伶俜。  
一儿得官走上国，投铨中品书安宁。  
忽去病死不得返，我亦愤泣伤飘零。  
徐言中表有贤丈，已收旅骨依林垌。  
是年我归再通讯，冬日已照尧阶蓂。  
书中报我方急扰，我意官下非常经。  
翻阳胡子遽客死，此翁立为营辎輟。  
我时方卧生欢息，不觉洒泪沾床屏。  
恩宜先施士固有，德不期报人谁听。  
贫犹务德幸今见，列不背义闻前铭。  
又思此翁乃常履，盛誉未足滋芳名。  
有如此翁空试用，慕附始见真膻腥。  
一官未骼念张里，九鼎自合尊朝廷。  
行看声欬立事业，下邦震动如雷霆。  
淮田野人分屏置，双鬓不复当年青。  
乾愁道路阻会面，恨酒不醉嗟长醒。  
短书一纸说情状，安得模写无馀形。  
何如未决待清暑，尚期一醉同壶瓶。  

王洋　寄何子楚  
冬馀春晚未收书，一棹相过两日馀。  
久拟从容来语旧，岂期盟约未寻初。  
风随双鹿樵中隐，人似三闾泽畔居。  
樱笋厨烟茶焙火，从来心事不相疏。  

王洋　寄何子楚  
江如净练山如幕，人道老何得真乐。  
寒温语后再拜前，每得书来话寂寞。  
米监细碎百虑宽，自昔仁贤学道难。  
诗书可乐卷胸臆，啼号不救如饥寒。  
去年嘉兴租不足，今年山田米炊玉。  
稍须酒肉疗枯肠，雪老凌霜不从欲。  
丈夫功名无后先，请翁拭眼看前贤。  
西湖处士竦吟骨，饥乞僧饭纾长年。  
香山居士箕尾客，东坡老子金銮仙。  
生前千骑不招买，身后一盏同寒泉。  
我意何翁亦如此，高人不饮无钱水。  
忍饥彻老守清舑，它年配食赤松子。  

王洋　寄李叔飞  
襟怀牵牵久沈沦，念子令人白发新。  
苏季揣摩虽未试，陈平容貌不长贫。  
要须业履能追古，不信儒冠解误身。  
早达才名未为贵，王杨卢骆愧前人。  

王洋　寄李叔飞见振叔云叔飞尝见访不遇  
难逢易别景如梭，恋恋思君可奈何。  
烦舍朱黄曲寻访，偶穿城市真经过。  
簪朋恨阻陪吟啸，文会知难听琢磨。  
何处恰如长对面，遇心无事便高歌。  

王洋　寄李元叔  
北台御史共推贫，饥走三吴几阅春。  
襦裦远闻歌政绩，江山应复助诗神。  
乡尊耆旧多遗事，地有神山得近邻。  
料得新篇满中箧，好分风月寄闲人。  

王洋　寄廉宣仲  
绕淮邑屋绵千区，画檐绮东吹笙竽。  
冶金合范结枢纽，冰销水释无须臾。  
盗前乞死火中走，几人脱迹锭江湖。  
静思朋旧若满目，不取神祸遭囚俘。  
其间善类岂不有，安得变化归同符。  
平生宣子富心事，先奉白发携童孥。  
吴山越山好处所，饭炊香稻歌吴歲。  
我家盗焚先子业，每仗馀德宽天诛。  
悲伤扶病别邻里，崎岖仅得来东吴。  
稻粱在世竟何物，与子各隔天一隅。  
近闻诗章不减旧，昔日健笔争华敷。  
鵷鸾羽翼困州县，况是糟酒分锱铢。  
隔江遥想思会合，安得两脚生双凫。  
溪边樵风趁短棹，杖头明月兼酒壶。  

王洋　寄刘行简  
西来有客解归装，先说东台白首郎。  
颜貌宛如周柱史，须眉皆是汉冯唐。  
百年未觉强弓满，新历还添漏箭长。  
欲寄平安恐烦报，桃花川里漾舟忙。  

王洋　寄题安福凤林桥  
二年庐陵城，不踏安成野。  
但闻古侯封，活壤富书社。  
剸烦或容容，书考乃下下。  
韩君令安成，政事饰儒雅。  
考实见功多，程劳用力寡。  
邑南横工溪，春流夏湍泻。  
舆梁久费支，冬涉犹病骻。  
韩君一咄嗟，民力竞输写。  
修梁插晴空，野色集平瓦。  
问君胡能然，一钱不主把。  
因民乃利民，胡往弗宽假。  
十年旌旗中，未得洗兵马，  
羽书固所先，民簿乃付且。  
谁知安成令，从政识用舍。  
目前纵奔驰，心事日萧洒，  
薛宣好男儿，正可上醇斝。  
吾虽不预观，书以告来者。  

王洋　寄题材永新顾成这粟庵  
学诗学礼孱已文，种花种竹居不贫。  
门闾正可务广大，如何一粟容君身。  
结庵名粟亦何寄，口不尽言知有意。  
鹍鹏羽翼自垂天，蜩与飞鸣有馀地。  
短长小大争长雄，舒卷不离方寸中。  
小如一粟大江海，万形宇内宁非同。  
君如推此充寥廓，回集尘端亦棲吒。  
放言切勿诮蒙庄，伯夷永名仲尼博。  
更须谈理勿谈空，此道根原由守约。  

王洋　寄题邓成这粟庵  
一粟本非悭，纵横透入关。  
要知千种解，不离一尘间。  
透彻通真境，拘留即妄攀。  
须弥聊比喻，未是最高山。  

王洋　寄题韩勉夫枝巢  
万物各有性，逍遥即自安。  
均鸠得巢易，躁蟹寄身难。  
莫羡高头树，须防静处丸。  
如今洛阳第，谁以子孙看。  

王洋　寄题韩勉夫枝巢  
逍遥惟所适，小大浪殊观。  
溟渤鲲鹏近，藩篱燕雀宽。  
宅高非远害，藏密定成发。  
不似南山树，枝间有弹丸。  

王洋　寄题韩勉夫枝巢  
适时非履险，足分不忧贫。  
须信人间世，宜思物外身。  
荣柯堪欢蚁，饱露可怜螓。  
更谢东方朔，能安一老臣。  

王洋　寄夏孝叔  
夏子曹分浅，凄凉不喜看。  
星星脱兵火，岁岁独饥寒。  
世若均如子，人应不羡官。  
如何闰月底，怨泪亦阑干。  

王洋　寄熊叔雅  
天上郎官宿，人间又几年。  
莫思华毂贵，好种锦溪田。  
山以青盈眼，梅花雪满川。  
傥因针雁信，时寄两三篇。  

王洋　寄徐明叔郎中  
雪酿寒浆冻结醅，独谣兴懒自持杯。  
聊凭书诘徐居士，许折梅花不寄来。  

王洋　寄徐稚山  
曾揽轺轩一整冠，江西吏胆至今寒。  
疲民仰德方为贵，野老言公不似官。  
身必静休犹是病，心无拣择始知安。  
高情未得真消息，试仗诗筒一间看。  

王洋　寄彦文  
张子萧条后，空山十五年。  
瓶无粟遮眼，门有客求钱。  
拆补经纶手，拘留褊短缘。  
寻诗有情否。旋送两三篇。  

王洋　寄永新元老元书元已辞广孝复归禾山白云矣  
已尚清高久，须教去住艰。  
强分云出岫，终放鹤归山。  
烟带重风润，衣侵雾雨斑。  
轻身如有药，犹恐费跻攀。  

王洋　寄张文彦  
扫叶林间一梦回，别来秋物已惊催。  
书通意外殷勤语，诗寄闲中气味来。  
花木成阴如结幄，庭除自转不蠲埃。  
俱生北地俱流落，谁得杨枝送一杯。  

王洋　寄郑公老  
一投鱼目得双珠，恍觉光寒照坐隅。  
郡政已知先岁课，高文何不副时须。  
法官属籍忠劳久，吊死伤孤里俗苏。  
已分漂流寄江海，甘从父老啖蒸壶。  

王洋　寄周表卿  
不见秘书久，经时失寄书。  
交情犹缱绻，遗讯问何如。  
郡籍藏昆府，班行近玉除。  
自怜无藉在，不敢梦华胥。  

王洋　寄周表卿  
簿领正尘埃，天边驿使来。  
姓名传宝琰，朋旧集兰台。  
始望岂及此，故人发在哉。  
曾陪丞相幕，抚事勿惊猜。  

王洋　寄周秀实  
天目之水停山椒，汇为双溪霅与苕。  
先生苕上结邻好，远得径山中洞霄。  
浮图道人支若永，赤城黄冠陆修静。  
前山后山松柏帏，七盘九盘龙虎鼎。  
山前篮舁过者谁，不是长须谢灵运。  
此游已恨失春期，更待清和闲书景。  

王洋　寄朱德茂  
生涯非富亦作贫，恰好容君放旷身。  
种竹种松须傍水，有花有酒不求人。  
功名梦幻吾无与，豁达襟怀德有邻。  
半醉捋须天地窄，玲珑峰顶看红尘。  

王洋　寄朱仰之  
年齐甲子性同宜，想见论文更不疑。  
小约同行先具酒，且推独步放君棋。  
庭前雁鹭能堪否，堂下龟鱼暂付谁。  
好向蓝田报消息，多栽松竹待哦诗。  

王洋　建炎八月乘家舟往来龟山  
张侯无居寄岩上，志和有意学浮家。  
我今乘舟任来去，便应随处为生涯。  

王洋　江如晦以诗送蕙一本以诗谢之  
幽芳不弄妍，人意自推先。  
比德人间愿，同心事外贤。  
香因天力与，名自楚词传。  
桃李多颜色，相逢不敢鲜。  

王洋　交韵曾吉父清明  
暄晴犹苦促，那更遇春霖。  
花色存馀态，春台得重临。  
主觞方意展，客意已悉侵。  
是底书生事，时为洛下吟。  

王洋　郊行  
曾问片夫路，名山两日程。  
能销几两屐，况值一川晴。  
诗欲谋於夜，云多不近城。  
暮年尘事有，逐处得心情。  

王洋　节日同儿女小集倅有诗见戏答之  
白首相看一病妻，也能举案与眉齐。  
诲儿共织庞翁竹，养气多惭纪渻难。  
作恶不须嗟室罄，惊魂长幸脱征鼙。  
团乐欲说无生话，试借先生刮眼鎞。  

王洋　借笠泽丛书于陈长卿以诗还之  
亲见子云豸不扬，迟以岁月名自彰，  
松江笠泽几多地，古今三作胜士场。  
鸱夷已去乘海航，季鹰抚事惊秋霜。  
五百年间天随子，汀洲杜若齐芬芳。  
笔床花灶湖光里，歡乃声中弄清泚。  
有厨无烟斧爨空，过午悬箪藜苋美。  
诗穷文怪两奇绝，造化别分闲日月。  
一峰下岭晚当门，四颊寒鲈夜飞雪。  
甘同世上伏腊勤，肯作人间觞豆客。  
辟书不为救口忙，衔命终辞一官热。  
借书当借物外书，洗除尘坌观浮虚。  
异时曾此一过眼，故人相遇诚欢娱乐。  
翩然好去追黄鹄，酒无两郗歌一曲。  

王洋　金山  
突兀波心倚翠空，他年金碧照鱼龙。  
火烧水转休惆怅，且看中流树荫浓。  

王洋　近冬至祭肉未给因叙其事  
去年至日犹从俗，今年至日曾无肉。  
食无脔炙情勿伤，祭不毛血贫太酷。  
起与妇谋宜早计，我典春衫君前髻。  
但得豚肩略搑豆，敢事三牲共日祭。  
妇将捩发犹忸尼，请君凭几听致词。  
所闻奉祀贵戾洁，诚果不立丰何为。  
自为君为今有年，君家俭千相流传。  
以其所养昔固尔，称所丰俭今宜然。  
况闻隆杀古有制，礼贵视时成恺悌。  
顺成八蜡乃得通，圣治功成方飨帝。  
方今大礼曾未充，仓廪不与昔日同。  
无财无田不可祭，子有笾豆那能丰。  
且求远去酌行潦，在野不应嫌薄少。  
待得故乡兵马空，共买羔羊荐清醥。  

王洋　近陋室以斗升酿家妇谓予未饮不以见告昨夜偷儿入室挈二壶去自此室  
斗米蒸炊入小罂，未应消息到比邻。  
静思怀璧真成罪，恐是糟床夜滴声。  

王洋　近陋室以斗升酿家妇谓予未饮不以见告昨夜偷儿入室挈二壶去自此室  
寂寞茅斋书掩扉，著书还□易招讥。  
固知不争论奇字，恶客可须抱酒归。  

王洋　近陋室以斗升酿家妇谓予未饮不以见告昨夜偷儿入室挈二壶去自此室  
吏部真堪上罚觥，瓮边都不问公荣。  
平明挈榼出门去，应笑童奴鼻息声。  

王洋　近闻直学冯子容以家产中丘乘之赋作诗戏之  
千古茫茫不可攀，仲尼日月照儒关。  
生前冷灶七日火，身后遗基十万间。  
宁许富儿通市籍，只求贤士共欢颜。  
那知等级输邦计，变许颜原见一班。  

王洋　九月二十日游桃源寺  
东溪缭绕黄花国，西崦纵横白酒家。  
谁道桃源解迷路，与君平步到烟霞。  

王洋　酒熟未酌乡人次第固未及伯氏伯氏因失酒以诗谪之谨继韵解嘲  
满盎浓薰霭绿云，可怜珍韵不长存。  
病妻功罢初尝液，壮士酣馀更破樽。  
千日留春传古昔，一宵遗爱有瓶盆。  
明朝试榜扬雄宅，恐有壶车忽到门。  

王洋　旧闻邵叟名今识面目於诗句字画中辄取二诗赓之他日会面亦旧相识也  
平生高士苦交疏，今见音容向一书。  
输字一筹吟未足，加人数等盍分馀。  
供陪应觉山劳费，捃拾不教春自如。  
诗社便宜它客馆，莫教游士叹无鱼。  

王洋　旧闻邵叟名今识面目於诗句字画中辄取二诗赓之他日会面亦旧相识也  
曾参古佛问忘情，可笑初孩尚未名。  
自刻肺肝戾定誓，时牵耳目双寒盟。  
苦无藉在书窗冷，赖有知怜风竹声。  
好是鼻端消息在，夜堂流水梦初成。  

王洋　枯柏  
斋前两柏树，其大皆十围。  
我初营屋时，正与两柏期。  
其一傍北亭，其一近南篱。  
相去十步间，当夏无炎曦。  
我翁时来游，对此颜貌怡。  
群从来其间，或饮或赋诗。  
宾客来其间，顾盼屡解颐。  
桃李几番春，不逐物态移。  
霜雪苦侵刻，曾不颜色衰。  
亦知坚贞性，凛凛不可期。  
夫何今年秋，予来自京师。  
哭亲苫声间，喘息绝自持。  
忽见南篱柏，索索但枯枝。  
徘徊柏树下，终日怀嗟咨。  
家人对我言，柏死已经时。  
今年春夏交，老翁初见之。  
悲伤复爱惜，不忍加斧斯。  
意谓粪壤间，所处非所宜。  
材已中栋梁，安得死茅茨。  
为此感慨久，子岂尽得知。  
我既苦闻言，不觉重纷洟。  
岂为小辅内，失此岁寒姿。  
盖念天与人，响答良不疑。  
方夏巨柏死，致秋哲人萎。  
岂不明告人，象类来不迟。  
所以翁对此，泫然双泪垂。  
大厦将营度，固非一木支。  
奈何如此材，终死不得施。  
苖苖丛生者，朴樕良已卑。  
槐老未及仞，露胜夏明离。  
东边一畦菊，岂足充朝饥。  
树兰徒九畹，不能比芜蘼。  
萧萧数竿竹，空胜利何为。  
此外杂花木，不复较雄雌。  
譬如麟失薮，驽马从竞驰。  
鸾凤要高翔，巢卵可用窥。  
於怀久衡虑，追数苦费词。  
枯柏复枯柏，汝其亦长思。  

王洋　哭嘉彦  
释桥淮西土，平生质胜文。  
形模笑妇女，术业富丘坟，  
客路酒欢喜，官曹名放纷。  
角章犹断垅，馀事付青云。  

王洋　哭李清卿侍郎  
薄壘毡车咽，危台斥候移。  
孤忠万夫望。独许寸心知。  
义动乾坤正，生残日月亏。  
南山竹有限，难尽泣君辞。  

王洋　哭李清卿侍郎  
金石虽云久，精诚谅不移。  
但期忠可仗，谁谓敌谁知。  
吁极天应泣，难谌信有亏。  
报君如不尽，祸福定虚辞。  

王洋　哭李清卿侍郎  
皇泽淹时久，人怀孝可移。  
不应当后患，端恨未前知。  
国破言犹壮，身亡义不亏。  
青编照千古，昭代有芳辞。  

王洋　哭李清卿侍郎  
眼见盟城筑，俄闻钟鼎移。  
忆君还抆泪，胡尔大无知。  
名擅千钧重，功无一篑亏。  
杀身因主辱，独为实前辞。  

王洋　哭沈行彦宫教  
气迥神清形骨立，蓝绶纡腰垂四十。  
年侵运栉发蒙丝，日晚煮藜羹不粒。  
教司胄子禄方来，日薄西山风已急。  
平生失意固多端，忽向幽泉犹饮泣。  

王洋　哭宋文渊  
清怀凛凛古人风，尚忆当年语意同。  
开口剑锋初论事，归休弱羽已伤弓。  
累朝因革襟怀内，四海悲欢指顾中。  
寂寞六阑感因客，曾将顽质谢磨砻。  

王洋　哭宋文渊  
蔼蔼声华动帝宸，一时车马走芳尘。  
文如屈宋才仍富。心似皋夔道已醇。  
身后功名因报主，生前勋业为忧民。  
知公本意安刘氏，不许身危更累亲。  

王洋　苦寒  
平侵炉火晚成灰，稳闭斋扉不用开。  
浩荡晚风随伴起，迟回前雪待朋来。  
他无杂念专思酒，纵有交情敢忆梅。  
静坐不闻箫鼓急，土牛莫是送春回。  

王洋　苦寒得酒二首  
因雪成寒势未收，及时一醉比封侯，  
阳功亭毒无人见，已有春光亦信不。  

王洋　苦寒得酒二首  
鲲鹏蜩鷃子知不，小大形殊各有俦。  
取醉尽情师李白，放言极力问庄周。  

王洋　腊八日书斋早起南邻方智善送粥方雪寒欣然尽之因成小诗  
腊月八日梁宋俗，家家相传侑僧粥。  
栗桃枣柿杂甘香，菱椇芝栭俱不录。  
金仟吒言成道时，不认饕馋借称目。  
谁谓毗耶清净身，何有尘埃更须浴。  
今晨雪屋梳白头，南邻与馈如素求。  
未须怊怅思往昔，坐变劲峭同春柔。  
铺排短韵一作戏，为君姑续岁时记。  

王洋　老僧年八十五诵经度僧今五十八年一室悠然日诵法华数过因题壁间  
事随过眼尘常清，愁不关心梦更清。  
八十五年香火社，残经七卷席平一。  

王洋　乐平道中朱门当道诗二首  
门外车轮日往还，忙中尘土静中闲。  
不栽松生分遮帐，应要开门便见山。  

王洋　乐平道中朱门当道诗二首  
畴昔操戈列战场，人间无处避披攘。  
门横官道长安堵，端为无心害虎狼。  

王洋　乐饮  
何意亲杯杓，初期乐性真。  
若教狂胜德，多被酒忘身。  
谈笑交情密，氤氲酒力醇。  
劝酬如错杂，莫过两三巡。  

王洋　李丞相挽章  
名纪三朝重，身居百避师。  
华夷占用否，进退击安危。  
见梦英灵在，成功命数奇。  
出师身已老，垂泪忆当时。  

王洋　李丞相挽章  
风云扶日月，尧舜正衣裳。  
壮烈周方叔，从容汉子房。  
鼎彝酬钜业，典礼贲幽光。  
怅望它山远，千年绿野堂。  

王洋　李叔飞以仆迁官远贶长笺而仆在江亭无牟取谢因寄小诗  
知君才气本无双，试自曾看古战场。  
华萼风流今不坠，文章光焰自应长，  
诗从古锦传家法，身□花砖是故乡。  
它日万钱供日费，更期粟贱致时康。  

王洋　李尹叔知丞借华严子仙山子楚以诗道其事李有和诗因以次韵  
与君淮浦接乡关，闻道忙中也自闲。  
向似浮花真客宅，心归实地是家山。  
窗明笃耨朝烟细，榻静籧簒午梦残。  
更问前生李居士，南行今到几人间。  

王洋　邻僧送桃花  
性根本自白环宫，分得天边一种红。  
比似将花供金粟，何如乞米送卢仝。  

王洋　邻僧以木龛养蜂一日坠地僧见密燎烟薰蜂蜂大骇散因割取几尽适睹此  
采花供课能满庾，不自营巢庇风雨。  
壘土削板非爱君，君自归之若安堵。  
一声衙集律令严，两股挟持筋力苦。  
栋宇不牢偶堕地，尽见室家窥积聚。  
王缘积久颇厚实，招寇慢藏谁自取。  
山僧平日恐物伤，忍向么微施数罟。  
岂嫌嚼蜡味太薄，一割未厌犹再鼓。  
初犹忍恋纵追螫，俄困薰灼难力拒。  
惊飞浪走触藩篱，往往散堕拍肱股。  
害身即是养身人，爱本为仇慈是虎。  
尝闻释氏戒夺食，此道胡为今不数。  
刀头得蜜吾何有，出力为君傍作主。  
劝僧切勿苦有情，盍用慈悲铭肺腑。  
且留馀食供岁事，庶得春风容慢舞。  
丁宁更喻众蜂王，自此亦可宽租簿。  

王洋　邻园花成欲具旬会病未果二首  
矫春意谓已坚牢，次第千林散锦袍。  
恐有天魔妒妍好，遽连风雨作粗豪。  

王洋　邻园花成欲具旬会病未果二首  
年从胀脉冷侵甩，强欲寻春怯自疑。  
衰病固知无可奈，不须妨我看花时。  

王洋　刘行简以自题所车墨竹诗见示依韵酬之  
买花无谋谋买竹，少陵未必甘同谷。  
索酒瓶空方索茶，陶水终惭锦茵宿。  
我生绝意鹤背钱，犯分犹贪竹间肉。  
农华稳付桃李春，寂寞颇疑松柏独。  
自逢刘叟用意好，钱不看囊不羞忸。  
误身冠在竹皮宽，比酒叶宜衫色绿。  
如翁须著第一流，艺能饱胜三千秋。  
少名数辈列青士，语放干云封素侯。  
诗成自写真三绝，笔下琅玕手中铁。  
若须推毂极清高，有待朝天寒粟烈。  

王洋　留题翠峰  
陶朱山下金仟宅，云是当年故相家。  
去国岂知传貌象，扁舟端自访烟霞。  
平吴霸越功何在吊，古伤今事可嗟。  
早是登临饶客泪，几行征雁落寒沙。  

王洋　留赠道场老慧苦眼疾  
云中白鹤塔千寻，为众同南古到今。  
五百年来一声锡，四禅天外百花林。  
长眉白黑归宗眼，苦口因缘黄蘖心。  
方见道场多胜境，尽情呈现付知音。  

王洋　留赠太平刘道士  
早岁希夷合道真，八年静默已全神。  
收还赤子无为境，留得丹霄自在身。  
独与老庄谈妙理，不分儒释是殊伦。  
有时醉露真消息，流水桃花不误人。  

王洋　龙涎香  
搴露纫荷楚泽舷，未胡南海素馨仙。  
大门当得桂花酒，小样时分宝月圆。  
诗挟少陵看妙手，犀通神物为垂涎。  
使君少住幽兰曲，时傍颦山照鬓边。  

王洋　鲁豠父再赋鼓字韵诗再赋一篇  
头如青山手如雨，十日瓦沟鸣羯鼓。  
南城病客偏作愁，鱼游浅斧蛙同渚。  
去年曾困夏畦乾，巫祝陈牲女师舞。  
淮南米贱隔关河，漫道归期久已许。  
谁同著力破愁城，愿备前行插飞羽。  
那知物理自乘除，原思五秉公西庾。  
暑雨祁寒人莫嗟，洁笾活豆神其吐。  
茅檐生意满晴川，方信虀肠能抵虎。  

王洋　鲁吉父出示和郑固道病中诗次韵  
行药萧晨放步迟，啸台秋色饱秋时。  
乐天何意病为伴，樊素不收春自随。  
旧雨故人频问疾，茅君使者净窥棋。  
拂衣身健丹枫路，积厌风光剩费诗。  

王洋　鲁吉父以诗招客次韵  
醉吟居士桃李曲，忠孝相家鹦鹉杯。  
情随兰畹碧香注，诗送茶山烟雨来。  
溪边官柳意欲尽，枝上海棠红半开。  
不应物色相携手，惊唤南池春梦回。  

王洋　路居士山水歌  
人年八十百虑昏，丈人耳目方聪明。  
他人到此筋力疲，丈人胜如年少时。  
老中强健闲中忙，经卷丹炉肘后方。  
金书千轴造理窟，赤城七篇谈坐忘。  
我年三十始相识，丈人年已几六十。  
往来出处三十年，体无作用神安然。  
静窥了不见根底，我谓君心祗如此。  
那知能事有别肠，笔下风光穷妙理。  
龟溪道人古衲师，心辞声利常无为。  
晨钟粥钵半炉火，午日茶瓯一局棋。  
一朝共语小窗前，初了小卷含风烟。  
为言老路手作此，画出王郎访戴船。  
明朝见我微笑语，漏泄丹青奈缁侣。  
别有一段壶中天，果若知音定分付。  
轻轻一轴数尺长，奇峰突兀烟茫茫。  
其间细屑千万状，领略试为哦新章。  
初画寒林宿鸟惊，山溪渐晓人渐行。  
四僧趁饭分先后，人立渡头沙岸口。  
一舟闲泊石岸中，一舟半渡凌云空。  
两舟一钓一垂纲，上有雁落芦花风。  
两桥近山转清绝，客携筇杖半卼舮。  
定是当年鹤氅翁，神气飘飘犯寒发。  
山腰佛寺楼阁明，下有茅店临沙汀。  
刹竿挺立照山影，风幡仿佛闻谈僧。  
纷然万象争奇怪，缩地便移他境界。  
才薄其如此画何，强写娇容捧心态。  
昔闻大令驰笔锋。天门未借西南风。  
众工索钱阳好语，吴起果被公叔沮。  
翩然拂袖返田庐。将军妙手今为几。  
乃知胸中千顷碧，来自传家万金直。  
丈人丈人有馀墨，莫惜逢场时戏剧。  

王洋　吕尚书挽章  
古远儒冠拙，时忙壮士尊。  
百年难保命，万里未归魂。  
身后塞翁马，生前廷尉门。  
悲笳咽遗恨，行矣不须论。  

王洋　吕尚书挽章  
载缵世基日，群公扈圣年。  
伏蒲凤冈上，持节雁峰边。  
外阃风猷远，中台出处全。  
履声伤易尽，不得辅中天。  

王洋　吕尚书挽章  
四海咄伸势，安危俯仰殊。  
犬戎蟠洛邑，晋鄙握兵符。  
杨李生同烈，高秦死异区。  
谁如双剑化，义烈一门俱。  

王洋　梅  
冻思嚼蕊嗅寒芳，隔月春非道路长。  
作意开篱通野岸，等闲寻步到池塘。  

王洋　梅  
心妙意难到，理浅语易俗。  
惟此公共美，路坦行自踨。  
强勉思攀陪，虽恳不见录。  
料想何水曹。平生一夔足。  

王洋　梅二首  
隔阔已经岁，相逢不置辞。  
情如淡交久，处士合吟诗。  

王洋　梅二首  
胜韵难齐俗，清流不受浑。  
岂应践期约，独自爱黄昏。  

王洋　梅花林  
横横直直迷人路，谁知恰是藏春处。  
减春一片亦何伤，切莫轻狂作飞絮。  
开正尽数一至七，无雨无风保休吉。  
此游不记后难寻，聊写长言民时日。  

王洋　民瞻再作诗复以前韵酬之  
报我新诗疾转舠，论文始信赖薰陶。  
追风定见骥千里，鸣野今闻鹤九皋。  
看剑为君倾薄酒，张弓何日畏春醪。  
不烦更问珊瑚树，旧绣年来拆海涛。  

王洋　悯旱  
天心爱民非不勤，民心有恨天必闻。  
为嫌流不入城郭，指撝山泽收浮云。  
浮云未肯便承命，往来空中无定性。  
平时风伯谗口多，忍看云师自奔横。  
愿得天公张纲罗，要令灭迹须严科。  
雷公传声泽灵死，呜呼奈尔风伯何。  

王洋　明妃曲  
汉宫沈沈凝紫烟，妾身一入知几年。  
楼高秋月照清夜，亭暖春花熏醉眠。  
忆初送我辞亲戚，便拟光华列旌戟。  
君门安得似人间，咫尺千山万山隔。  
花月朝朝空暮暮，长恋朱颜不如故。  
内家车子散金钱，安得此身沾雨露。  
忽闻花宫选罗绮，单于来朝汉天子。  
但言妾欲嫁单于，万一君王赏桃李。  
大明宫内宴呼韩，出水芙蓉鉴里看。  
徘徊顾影花颜靓，绰约丰容广殿寒。  
当日君王喜且惊，欲留人信去关情。  
若教不杀毛延寿，方信蛾眉画不成。  
茫茫汉塞连沙漠，柳色阳关断肠处。  
故乡阡陌想依然，马上琵琶向谁语。  
命薄身存有重轻，天山从此静埃尘。  
山西健将如君否，此日安危吒妇人。  
人生景物疾如驰，翻覆由来万事非。  
莫笑巫山女粗丑，朝寻楚宫暮柴扉。  
男儿莫厌款段马，女儿莫羡金缕衣。  
君不见巫山歌舞赛神罢，野老至今怀秭归。  

王洋　明日沈干送花二枝续一章  
暖风吹得也轻狂，连夜争开有底忙。  
困恨兰宵留宿酒，笑濡晓露试新妆。  

王洋　目疾  
天公嗔我眼　　白，故著昏埃阿堵中。  
不怪参军谈瞎马，但妨中散送飞鸿。  
著篱令恶谁能对，损读方奇定有功。  
九恼从来是佛种，会如那律证圆通。  

王洋　宁廉仲载  
吾州阿载志尚古，瓦豆铏羹列尊俎。  
存心淡泊自有馀，过眼浮华俱不与。  
但知古人力可到，不管今人弃如土。  
白头老子江举嗟，黄口小儿方靳侮。  
淮田平衍真乐所，地远溪山老清苦。  
天教置子一壑中，句曲海东疏药圃。  
道中小吏三四家，邑前傍海饶桑麻。  
初疑一饭不可饱，那知岁久今为家。  
别君十年劳肺腑，遣问寒渐访儿女。  
一书还我报何如，志老益坚无软语。  
喜君书语谈古人，身虽隔远心相亲。  
扁舟何日载樽酒，共泛清江千尺纶。  

王泴　　宁夏糜公范  
尘满簪缨缁满衣，几人真解弃如泥。  
水方流急收惊楫，藩自无心看触羝。  
陶令纵教贪漉酒，谢公宁不念丞黎。  
也知雅意人难会，笑对西山是指迷。  

王洋　凝云堂  
浮云踪迹真何处，会若无心是同住。  
此间我若解忘情，应与闲云共来去。  
面山结屋开虚明，屈伸与我同太清。  
红尘洗淡一翻手，悠然适见云平凝。  
回看诗客时满堂，雕刻品泄俱奔忙。  
亦知泉石成膏肓，与人装取锦绣肠。  
寥廓万里同翱翔，唯有白云来帝乡。  

王洋　偶得上饶芡实颇佳分荐同邑以诗送  
明珠宝簿藏贝宫，嫦娥取置空明中。  
视仙法游仗秘咒，一粒变化传无穷。  
水府仙人通妙诀，擘破寒泉弄明月。  
左庚右甲养素胎，珠胜醍醐争如雪。  
炼丹水底含太阳，世人错比煎硫磺。  
丹成不合恋凡壳，雄鸡冠碎鸿头伤。  
紫苞裂处吴芳髓，火候温温暗香起。  
青荷犹著旧衣裳，玉质可怜供软美。  
我家旧往长淮湄，花开十丈芙蓉旗。  
年年割鲜唤同社，径醉忘却还家时。  
何人缩地有幻巧，容我短棹追冯夷。  

王洋　偶同季文刑部访仲成秘校因韵  
独自开门自看山，旋添花草满柴关。  
不须竹院寻僧话，只访先生亦自闲。  

王洋　陪徐狄二子出东郊即事  
与君同酸苦，思得一散愁。  
散愁何所适，共作郭外游。  
是时穷冬节，寒岁未肯收。  
茫茫一望间，丰瑞弥阡畴。  
老农挟稚子，嬉戏寻朋俦。  
问之向人语，明年报有秋。  
淮南尘土地，高原少车沟，  
夏苗率畏旱，冬雪苦不优。  
若呈盈尺白，卒岁无所忧。  
常闻争战后，天意不自由。  
人心结恨愤，阴阳不旋流。  
皇天佑邦家，予赍偏九州。  
将欲扫凶丑，先为除凶蟊。  
况此甸服内，大驾方豫游。  
赐之仓箱袢，始应政事修。  
所以田野间，老农获歌讴。  
愁中闻此语，悦如去羋羓。  
未谙鼎馈食，亦宜保乾餱。  
回头顾二子，不用自拘办。  
往来茅舍酒，三酌更献酬。  
枯肠得有润，一笑散孤幽。  
放怀了无闷，万事皆悠悠。  
晚归足益健。自喜筋力柔。  
归见城中人，揣我将何求。  

王洋　裴子再寄诗酬之  
裴郎四海一轻舠，身寄浮家小动摇。  
蝴蝶不来闲处舞，知随春梦到云霄。  

王洋　琵琶洲  
塞外风烟能记否，天涯沦落自心知。  
眼中风物参差是，只欠江州司马诗。  

王洋　仆近还舍似一篇饷秀实蒙以两篇见酢谨用前韵再酬一篇  
春行日日度芳林，僧梦回看午转阴。  
闲喜林塘多静态，忙输蜂蝶见花心。  
三杯酒后逢人醉，几首诗多取意吟。  
惭愧孟郊三百首，何人收拾荐薰琴。  

王洋　七月八日小雨  
万汇就槁死，一凉送生意。  
问谁犯炎威，用事得屏翳。  
始自长夏来，龙骨呕四裔。  
平原暴槁乾，生火自焚燧。  
藉令翻长河，不给野老泪。  
祝融固有逞，轩轩抱馀恚。  
商飚欲小展，不费一矢遗。  
人谋略殚穷，乃作鬼事计。  
此邦严百神，奉事罔失坠。  
恶衣不掩胫，致美尽一祭。  
有严者贯神，父老诵明记。  
适当牛女期，悬弧值嘉瑞。  
不知谁相传，轰然动天地。  
走书集房祀，刻日共高会。  
俄然驾云骈，各以伟像至。  
原野照旌旗，闾阎便鼓吹。  
鞠躬侦颜色，大房荐笾胾。  
恍惚动百灵，相传亦汪濊。  
今朝响云车，风马继飘驶。  
意挟大江神，倾输作滂沛。  
日影弄廉纤，檐马鸣细碎。  
涓涓乍伶俜，赫赫复昌炽。  
神乎享已丰，何乃靳小施。  
妇怒骂少年，汝定事游戏。  
汝牲汝自甘，汝酒汝既醉。  
我疑神吐之，祸汝不少贳。  
得免已可怜，尚敢望嘉惠。  
嗟我偶投身，枵腹俟丰岁。  
感此意悽然，中旦不成寐。  
纪见成小诗，岂谓非吾事。  

王洋　乞桃竹於令尹  
小结幽棲事静便，为无花竹不成村。  
在群佰里鸣弦地，成我一方濯锦园。  
按鼓威名知破胆，乞花诗句是招魂。  
桃溪竹径如成趣，柳岸梅洲却未论。  

王洋　器孀嫂  
文章夫子才难尽，孝弟人言报自赊。  
四事先生俱擅世，一涂后裔不传家。  
岁当丰暖偏寒馁，朝正欢娱独叹嗟。  
报施若教长似此，几人守道不回邪。  

王洋　器孀嫂  
双眼失明二十载，一身病臣四周年。  
俱生孤女眼前死，诸御四儿姑幸全。  
偏历人间真苦恼，略无身后好因缘。  
静思四十六年事，一梦三生业梦圆。  

王洋　器周秀实  
馀英初约转舡蓬，二载庐陵郡课同。  
官簿纵居时俊后，计名旧列昔紧中。  
三斟屡酌前溪月，一瞬曾帆下渚风。  
千里音容从此绝，梦随江水远朝东。  

王洋　器周秀实  
翁来谓有世间情，翁弃人寰一叶轻。  
白玉楼成金阙峻，步虚章就紫霄清。  
笑谈烈焰怀飞壁，寂寞空潮自打城。  
大笔如椽石似玉，何人为与说平生。  

王洋　仟上人举进士过三十不第诗日男儿三十未有立人世百年徒自劳径拂衣  
春风只解吹克花，灵根古木无生芽。  
玲珑拳石出万样，碧峰千仞藏烟霞。  
世间百事总如此，偶然感慨还兴嗟。  
上人本是龙门客，少小辞家来射策。  
可怜厅物未化神，却与风鳞同点额。  
当时三十未为老，急电抽身能觉早。  
一投空迹二十年，留得诗肠至今好。  
我始与君同业书，明琼偶纪张双鱼。  
强将野鹤落樊圃，不与闲云同卷舒。  
君将风袖随烟霞，我独尘缘著冠屦。  
试问堂中老衲师，定风两人优劣处。  
天台风路埋云根，寒岩夜啸鼪鼯群。  
脱身也自不费力，未疑此心长羡君。  
他年邂逅云门路，不止分君一片云。  

王洋　迁学  
阙里荆榛一扫除，文明犹是旧规模。  
要令多士充庭赋，能识邦君此意无。  

王洋　谦仲好古携酒见过伯氏以诗谢之次韵  
我生南北本殊津，邂逅相逢若聚苹。  
故纳破愁成一笑，应怜对影只三人。  
居嫌人邑犹分袂，醉觉同心只异身。  
送客溪边一惆怅，新欢过眼又前尘。  

王洋　前诗似尽意别成二小诗  
得意中人嫌太雅，眼胞上捧为多般。  
从今邂逅逢花处，要似茱萸子细看。  

王洋　前诗似尽意别成二小诗  
已分都将命乞花，恩多成怨莫伤嗟。  
玉容红泪犹堪忆，织手拳头尽好夸。  

王洋　琴枕  
琢石髹池省练弦，寂尘不动五音全。  
应嫌杂奏妨人乐，正可常携对客眠。  
投倦乍如倾耳听，起醒惟欠籁声传。  
舞云家范升堂席，寂寞依稀万古贤。  

王洋　庆吉父七十作诗叙事  
男有仁贤庆寿祺，不辞沽酒典春衣。  
年高且作寻常看，身健须夸七十稀。  
颊火欲烧双鬓白，心闲时笑昔年非。  
谁夸八座天人贵，丞相星垣动紫薇。  

王洋　琼花  
爱奇造物剪琼瑰，为镇灵祠特地栽。  
事纪扬州千古胜，名居天下万花魁。  
何人斫却依然在，甚处移来不肯开。  
浪说八仙模样似，八仙安得有香来。  

王洋　去秋过吴江舑翁园亭追作  
水接舟航陆接鞍，忙中光景静中看。  
无穷宇宙规模远，出格池台制度宽。  
一水斯须分静僻，四桥缭绕照波澜。  
拟分风月知何日，且趁鲈鱼整钓竿。  

王洋　鹊巢  
今年结巢不近地，门户人言解知岁。  
了知积累功力劳，投伴鸤鸠无此智。  
闾里争如恶少年，不持弹射操空拳。  
挥巢取子尽居室，旁观禁止无由缘。  
父翔母噪力不加，小雏在手鸣楂楂。  
群儿不逞至若此，增巢不得安生涯。  
汉家春夏禁采捕，诏书非止行三辅。  
可怜科罪挂墙壁，国家禁绝非不预。  
郭居熙熙太古民，就令规巢不用嗔。  
同游馀啄不相害，海上鸥飞不避人。  

王洋　壬戌立冬十朋十一日陪路文周朋携提祖同访后山道人庵道人出就庵烹  
倦缘闲景散闲情，人未归庵户不扃。  
试拨柴烟寻宿火，旋添泉水洗茶瓶。  
黄花采采盈衣袖，橡实离离傍生萍。  
何日一邱藏曲折，与君同伴劚青冥。  

王洋　壬戌立冬十朋十一日陪路文周朋携提祖同访后山道人庵道人出就庵烹  
养生无欠亦无馀，种竹圈篱草结庐。  
鉴地觅甘分乳脉，锄田得实饱新蔬。  
壁间数本空王像。架上都无养性书。  
我自病来能晚食，从今缓步当安舆。  

王洋　三峡桥  
万马占空山，声驰宇宙间。  
窥高增健大，照勇怯孱颜。  
洗石无千古，招僧过一关。  
不知平去易，何似倒流艰。  

王洋　三月三十日  
寂寞馀红点翠衣，晓风卷尽絮花飞。  
避人黄鸟远山去，背我青春此日归。  
倦舞柳条犹作意，侵阶芳草不知非。  
耋我年少寻芳恨，一榻清风展翠帷。  

王洋　僧求诗往平江  
一瓶一钵远山寒，野路梅花已向残。  
自古吴门十万户，莫疑开口告人难。  

王洋　僧自临安归说远信  
纪形变灭困须臾，晚景尤惊岁易徂。  
满自交游多故物，伤心风雨对今吾。  
逝波昨日方追霅，覆篑今朝又过衢。  
旋打青梅新荐酒，且须耳热听歌呼。  

王洋　赏瑞香催海棠五首  
郑人兰佩不须夸，自别团香擅国华。  
客枕莫疑无好梦，年年同有瑞香花。  

王洋　赏瑞香催海棠五首  
生无飞颔老蒿来，惭愧郡侯客燕开。  
面带凄凉无酒色，谁人信道赏花来。  

王洋　赏瑞香催海棠五首  
鲁国诸儒走月题，甘於圣学饱羹藜。  
不知荷簊人归后，谁似张侯为割鸡。  

王洋　赏瑞香催海棠五首  
刺绣窗前午梦惊，骊驹堂上礼初成。  
旁无粉黛灯笼锦，顿解饥寒瓠子羹。  

王洋　赏瑞香催海棠五首  
卜书弥文卜放迟，前人明训后人师。  
海棠不守春秋法，高烛偏宜照睡时。  

王洋　上豠父郎中二首  
堂前双石瞻金印，砌下孤峰记好诗。  
春入瓮醅夸黮蘖，雪浮盏面压枪旗。  

王洋　上豠父郎中二首  
湘江又见承明客，青嶂谁刊岳麓诗。  
双旆到时鸿雁少，洞庭春水照旌旗。  

王洋　上元二首  
火树银花起夜烟，骖驔朱幰竞骈阗。  
一千户外开金锁，十二里中然玉莲。  
何日行宫祠太一，谁从摩诘问诸天。  
歌台且喜宜正月，柳岸今年胜去年。  

王洋　上元二首  
谁将膏粥饭蚕师，轻薄儿童觅彩衣。  
游骑但知夸艳丽，祠门直莫欢寒微。  
东城南陌春迷眼，逐马随车醉未归。  
莫怪老翁闲坐久，鬅鬿灯火照柴扉。  

王洋　绍兴庚申解官庐陵留别欧阳隐士  
梅雨翳江浦，我来初识君。  
俯仰寒暑移，几亲芝兰群。  
芝兰本何心，悠然荡清芬。  
不妨识度高，解使静躁分。  
我从困飘泊，朋从少知闻。  
投足自失所，造化本无垠。  
妻儿惮远寓，岂复辨犹薰。  
顾惟鄙野性，乐此川原尊。  
时观前古俗，家传付儿孙。  
常疑百年馀，下流名尚存。  
惭非拨烦手，未能争纷纭。  
虚怀饱暖恋，有愧民吏勤。  
无乃同乡夫，或可覃后昆，  
脱身亦由人，孤翥随腾骞。  
岂不快宿愿，谁能困笼樊。  
他年方外士，相期同策勋。  

王洋　沈大虚以丁逑发韵寄两篇交韵  
长淮千里拥双旌，揽辔曾闻志已清。  
槐市早年先走誉，桥门多士羡蜚声。  
山长静默溪长绿，人有豪华物有英。  
早趁官闲乘寻赏，它年车骑不单行。  

王洋　省题泰帝鼓瑟  
雅乐闻琴瑟，相因泰昊前。  
朱丝疑杂奏，素女减哀弦。  
破竹符终全，分鱼目不全。  
所馀裁五五，再续未绵绵。  
损益时皆有，亏成理或然。  
茫茫千古意，汉帝自谁传。  

王洋　诗去得仰之报云旦夕必有风雨可速相过走笑以诗报之  
幕下郎君发醉吟，多如年少惜花心，  
预排尊俎当长日，不遣诏华负雨阴。  
种竹涧边排坐石，读书窗下听鸣禽。  
草堂更要添颜色，乘借邻花酒浅斟。  

王洋　十一月二十九夜大风起书室皆败叶  
木老性倔强，朔风怒明威。  
初更即合战，已乃声鼓鼙。  
大块信难测，三鼓气不衰。  
我屋山僧居，破陋久不治。  
会当晴明日，仰见河汉移。  
微风鼓橐籥，虚空同奔驰。  
夜无芙蓉人，慌惚疑褰帷。  
平明满书斋，败叶方纷披。  
孰为呼吸者，作此怒张为。  
天寒不成雪，恐坐强风师。  
扑尘整书架，粪挶不可迟。  
人非陈仲举，用舍亦有宜。  

王洋　十月十七日雨霁复至仙隐  
秋雨闲十日，缅怀秋山空。  
烟霞固旧态，败叶铺山红。  
平生五大夫，投老一秃翁。  
相看各萧索，事付不语中。  
二轮固代谢，四序弥初终。  
义霜素惨烈，温律复冲融。  
相期保岁寒，木末回春风。  

王洋　石涧  
帝令银汉推馀泽，不与人间较刀尺。  
剪绡为练课天孙，溅溜成文照东壁。  
我疑蒲城鬼神入，脚踏飞车翻霹雳。  
怒当十倍缚王离，瓦震三军开许历。  
仙翁题诗诗有史，画史纷纷俱屈膝。  
至今盛事随山中，往往摩挲到金石。  
归来满口说江湖，不学平生论感激。  
乃知卷舒在虚怀，谁道今人不如昔。  
有时坐我天姥下，但觉清风生羽翼。  
长令净洗五兵闲，回看万事皆尘迹。  

王洋　食鱠  
生长江湖中，厌食水中珍。  
从得脱死来，颇见级味亲。  
每食无不饱，敢欢蔬茹贫。  
老妻生过计，为我鱠鲜鳞。  
飣餷盘箸间，玉缕铺缤纷。  
不知惊忧后，肠胃久不伸。  
瘧馀病尚在，欲饫嫌膻腥，  
所以纵对此，凛如见严宾。  
由知饮啄缘，丰俭各有因。  
所飨苟无分，对面难沾唇。  
可欢赋分薄，一炙亦艰辛。  
在近犹参商，其大应吴秦。  
岁事已转毂，园葵行献新。  
勿拟春蔬薄，春蔬久向人。  

王洋　书窗梅花数枝病起再见瓶中盛开因作  
书堂篱落冷如灰，十日相忘亦自猜。  
初讶冻枝无艳脉，那知寒室自花开。  
铜瓶结实元非种，蔀屋迎春似有媒。  
方信阳和满天地，不须人力费根栽。  

王洋　帅相生日二首  
季管吹灰木落洲，天边初献鹔鹴裘。  
邦家袭庆因前续，岳渎储精自几秋。  
秦晋君臣三书接，安危将相百年求。  
休论辟毂功成后，只恐功名卒未休。  

王洋　帅相生日二首  
整顿乾坤不作难，指间造化自多端。  
恩回春色华风暖，气接秋天绝塞寒。  
勋爵已增彝鼎重，功名长入画图看。  
锡公难老无他验，但觉斯民欲再安。  

王洋　思径山  
汲引凡躯驾海鳌，恢张奇壮自仟曹。  
九龙献宅金园贵，四众添花宝范高。  
身住四禅观梦境，眼收万象比秋毫。  
经行会遇登临处，勉策筋骸莫欢劳。  

王洋　四面山田中独出二并峰正如假山  
黛色因依四面同，田间独并碧玲珑。  
两家茅舍依山住，不在诗中在画中。  

王洋　四月二十九日迓伯氏久渴得雨田父交贺而行客病之戏成二绝  
本是黄梅雨涨时，沙痕褪落不成泥。  
龙公不费丝毫力，收起鸣车水满畦。  

王洋　四月二十九日迓伯氏久渴得雨田父交贺而行客病之戏成二绝  
尽是行人券内愁，钩辀猿叫杂鸺鹠。  
四时各有宜人处，只怕萧萧风雨秋。  

王洋　送宝觉禅师  
夏浅春馀宇宙清，溪山千里送君行。  
今宵柳岩半轮月，何处花村飞锡声。  
衣挽岭云犹带湿，鹤随杯渡不须惊。  
江头一线轻帆急，稳压鲸波气自平。  

王洋　送法荣师归吴兴荣自清江退院而归  
又作三年一梦回，浮云何地是根栽。  
身随东土因缘去，袖带西江风月来。  
碧眼已传胡相真，白头谁问故人猜。  
与君别后同参处，雪里梅花次第开。  

王洋　送龚清太尉上虞  
身策枫庭正妙年，一官聊作地行仙。  
雷门鸣处无枹鼓，勤劝春锄种象田。  

王洋　送豠父守光州  
觉戟卧江皋，诗人拥节旄。  
便期犀结带。安事马腾槽。  
地入淮源重，霜随雁信高。  
命书催入觐，应及荐香醪。  

王洋　送蒋推官归宜兴  
阳羡溪头蟹正肥，三年客尽拂征衣。  
一川秋色背人去，满路黄花迎子归。  
未用解装荣故里，少须通籍扣天扉。  
红妆莫作离凰怨，自有鵷鷕接翅飞。  

王洋　送钱显道赴临安学宫  
纷纷狱市如棼丝，与子共事西江湄。  
地连远近多杂俗，事出众口无同辞。  
文章幸子老益壮，蒲柳怪我秋前衰。  
从今斫额望夫路，十年莫放攻多迟。  

王洋　送魏滁洲  
惠政从来到处宽，民心欢喜吏心寒。  
醉翁亭畔霜初肃，酿酒泉边菊未乾。  
紫绶绣衣催传送，黄童白叟挽车看。  
今君已是滁阳守，父老犹称魏长官。  

王洋　送乡僧证缘归山阳  
千家名满百家村，细说淮南欲断魂。  
师到乡关勤问读，古人今有几人存。  

王洋　送小刘解元赴试南宫  
衰年税萧寺，偶与凤巢邻。  
万里刷鲜羽，一鸣惊众人。  
寒催片骑急，春接赐袍新。  
折取如丹桂，归荣鹤发亲。  

王洋　送犹子之官武昌  
旅情伤别意何如，霜打枯茄雪未除。  
门户难成攻事业，殷勤暇日读诗书。  
须怜白发亲今晚，莫恃朱颜气有馀。  
要使仇香非醉尉，定知不负武昌鱼。  

王洋　送章季万户部  
吴人不授馆，楚人不分田。  
此身天地间，泛若不击船。  
忆昨罢吏役，白鸥同一川。  
欲乘万里风，短翼无夤缘。  
使君靋宇大，下庇千万贤。  
鸡鸣度关客，亦到尊俎前。  
贱子忝夙分，今已三四传。  
尝许策蹇步，十驾困屡鞭。  
公文如摛华，公笔如修椽。  
和端色五采，密补造化权。  
浮沉即异路，会合真可怜。  
我无三径地，直欲参四禅。  
后会宽作程，望舍圆复圆。  
他年赤松子，问讯玉堂仙。  

王洋　送章明章善解官奉亲还吴中二首  
了知天意贵生全，南岳夫人奉化权。  
当日论功门户重，至今传泽子孙贤。  
聊书鬲上三年课，最爱杯中一百篇。  
君宠母恩如已报，暮云春树约他年。  

王洋　送章明章善解官奉亲还吴中二首  
病卧江城五见秋，惟君向我用青眸。  
廪人白粟长相续，官簿青钱不用求。  
向日倾心今得意，犯严荐口昔徒羞。  
期君通籍金闺后，唤我松江共钓舟。  

王洋　送周仲固运使之宫湖北  
梅花满野春欲苏，汉家使者临重湖。  
使君作意不求异，解使愁欢成欢娱。  
往年奉法佐廷尉，纵遣狐兔诛封嵎。  
平生狱吏弄抓嘴，民不畏使从君初。  
即今持节下泽国，要令比屋歌唐虞。  
父兄便饱仓有粟，章子莫恨衣无襦。  
温温和气偏封服，坐运岂必劳传呼。  
桃花之源诚有无，吾恐诞幻成荒诬。  
不如使君三圣书，总括万汇包堪与。  
一编韦带在掌握，藏之怀抱时卷舒。  
古今事物不外取，但用指诀开迷途。  
斯民识路从变化，履泰去否挛中孚。  
使君早讫外郎课，归奉天子陈王图。  
他年访我当踟蹰，欲饷白饭陈青刍。  

王洋　宿临江院  
翻水僧犹敬故侯，为予解榻小淹留。  
病馀尚觉山川健，兴在烟霞故款休。  

王洋　岁除前一日病中作  
客寄他年又一乡，椒花随兴饮杯长。  
病疑寒健销阴脉，愁怯苍宽笑酒觞。  
去往自知身老大，经过长恨岁穷忙。  
眼前儿女陪欢悦，年少从教中自强。  

王洋　孙叔诚宰南峰过信道诸暨旧事往往能记拙诗因以送之  
身是前身念已非，相逢喜诵昔年诗。  
心情似旧知无日，儿女成行能几时。  
政事便须书竹帛，功名何必问著龟。  
盱江风月时分寄，免隔关河费梦思。  

王洋　题长兴陈朝桧  
苍髯右极皴皮肤，夭矫枝干中半枯。  
有如老人自离立，亭亭不用儿孙扶。  
六朝兵戈日相逼，晚向陈堕生道侧。  
不知何计脱锋铓，三十六中居上策，  
临春结绮迷仙处，晋王只用陈船渡，  
车书从此稍通当，无乃培根偶坚固。  
百年已长复百年，邑人说自曾高传。  
即此儿孙作父祖，只应相对犹依然。  
桃叶桃根即零落，独何长年应澹泊。  
老人果解复婴儿，分我一丸童子药。  

王洋　题范子济双头芍药  
烟粘草露珠结窠，淮上人疑春未多。  
扬州东部纷芍药，已与天地分中和。  
双苞一色生同蒂，不是花妖是和气。  
恩沾雨露力偏饶，来向人间自应贵。  
栏边鼓彻无奈何，欲留白日谁挥戈。  
练缃聊记旧容质，犹得胜士长吟哦。  
八姨不烈真妃上，大姨称作昭仪样。  
无双颜貂却成双，背立无言似惆怅。  
淮南通守别花眼，曾向花前倾玉盏。  
左看右看俱可人，欲选娇娘倩谁柬。  

王洋　题范子济双头芍药二首  
春风随律入花房，三月淮南春书长。  
闻道传呼催近侍，双垂罗袖引花王。  

王洋　题范子济双头芍药二首  
赵家姊妹在椒房，宫漏春迟午梦长。  
淡拂蛾眉减脂粉，一般装束奉君王。  

王洋　题怀玉上方  
蟠踞峰峦面热多，天分雄望镇关河。  
足开烟雾鹏垂翼，手摘星辰月转波。  
问法旧闻裴相国，传经今见季维摩。  
禅徒到此棲尘迹，方信青云路可过。  

王洋　题会蠡亭  
御儿南望越王城，相国勤劳干国情。  
料得功成身去后，扁舟犹忆此经行。  

王洋　题会蠡亭  
昔人寄赏事何如，远借高各信有无。  
试使当时未峰遇，不知谁解别贤愚。  

王洋　题邻僧房壁  
南窗日暖北窗凉，时节频移意自长。  
半坐蒲团七家饭，两函经卷一炉香。  
身辞尘杂元无累，人见朝昏却自忙。  
雪屋夜寒灯火暗，萧条气味合邻墙。  

王洋　题龙溪桥  
放出清泉叠旧蹊，行人但渡不沾泥。  
与君暂濯红尘足，留我长浇白玉畦。  
千古蜿蜒潜窟穴，他年头角上云梯。  
信知法海津梁别，认作东林是虎溪。  

王洋　题宓庵壁  
西风吹彻菊花黄，唤我东篱泛一觞。  
白发插花休笑我，年年汝亦负重阳。  

王洋　题齐政壁  
柳经沈雨舞腰慵，莺入新阳曲未终。  
照径自藏尘外境，憎花不爱世间红。  
桥分知为前溪改，寺远因寻别路通。  
更待薰风日清永，长歌呼就满蒲风。  

王洋　题前寺中洲茶  
中洲绝品旧闻名，沦以寒泉雪乳轻。  
怪得道人长不睡，一瓯唤醒梦魂清。  

王洋　题僧邀梅和庵  
地接山腰舍绕泉，丰堂巍殿势蝉联。  
非禅非律三百辈，有圃有场千亩田。  
中坐独尊司狱佛，几前杂事地行仙。  
若无生死惊愚俗，正恐斋厨亦悄然。  

王洋　题山庵  
桃花樱花红雨零，桑钱榆钱划色青。  
昌条脉脉暖烟路，膏壤辉辉寒食汀。  

王洋　题沈氏小桥  
能去尘埃几里遥，随香步步透兰桡。  
主人可是饶风月，分与游人倚小桥。  

王洋　题徐明叔海舟笛图  
莫爱一掬水，海阔观狂澜。  
莫爱手中月，空明海上山。  
人生适意贵如此，前度徐郎在千里。  
喷云裂石天宇高，夜寒水冷鱼龙起。  
世间俗客贪昏睡，波涛不识神灵意。  
更令叠奏数曲终，鲸山会作玻璃翠。  
画工妙手今无几，可惜徐卿今老矣。  
醉中睡起百忧宽，与君一笑西风里。  

王洋　题演法观  
国虽褊小亦封除，疏奉仙灵意气馀。  
犹有黄冠说前日，开元曾是天下书。  

王洋　题杨道人庵庵基旧县邑有废井存  
空室寄空山，柴门不用关。  
虚心观梦幻，尘世独清闲。  
旧井前村古，新泉一勺悭。  
萧条赍粥外，身世有无间。  

王洋　题源师小房源善画  
吾心闲欲省尘缘，选得闲云起处眠。  
笔下自多宽宇宙，眼前犹乐少林泉。  

王洋　题赵侯庙  
途穷道尽势仓皇，犹守孤城结战场。  
遗庙丹青照今古，不惭张许在睢阳。  

王洋　天池赠回老  
平地相逢已二年，重寻胜处少留连。  
千峰拱足烟霞表，飞鸟衔花几席前。  
白雪拥窗斋灶冷，春风吹谷野芳妍。  
四时坐断闲消息，古佛心灯万古传。  

王洋　听琴赠远师  
世人倾耳听繁音，太音古淡难为听。  
有如广庭题旌夏，或者惊遁疑有神。  
当时舜床调五弦，薰风煽物无穷人。  
若言造化不爱玩，安得感君回阳春。  
遣音相继嗣者谁，穷山缁侣黄冠师。  
非干此意乐穷静，世路自与相参差。  
我今试听清风操，野鹤孤猿对残照，  
琅琊山下醉翁吟，分明拨向琴中调。  
人言大弦如玉温，小弦廉折亮以清。  
春秋自是隔寒暑，天地不和令偕行。  
岂如七弦转十指，劲节谐音同到耳，  
乃知造化在指端。岂但高山与流水，  
道人不肯长怀珍。亦曾挟艺游车尘。  
高门八字惊未见，脱赠往往捐千纯。  
如今飘泊困长路，更觉世味难将迎。  
应将感怆赴琴风，一听万虑罗心兵。  
道人勿苦生冰炭，古道须信非人情。  
哀音果要洗俗耳，更去娇弦三两声。  

王洋　同刘仲忱舍人先生郑武子饯伯氏赋两篇得圣欢二韵  
南州本非行路难，年来行客多悲酸。  
黄花白酒且今夕，惊风晚日催双翰。  
一杯交欢意方属。四座相顾颜不欢。  
如今守边戍不远，政合勉力劝加餐。  

王洋　同刘仲忱舍人先生郑武子饯伯氏赋两篇得圣欢二韵  
客行仍别离，此恨亦已更。  
去语已莫留，来愁不须聘。  
七闽何贪贤，四海方仰圣。  
班驿是归涂，频宜发新咏。  

王洋　同吴周朋高虞卿寻泉憩积暑下庵  
缭绕寻泉远步迟，倦逢篱外敞庵扉。  
门前竹长云垂舞，岩下泉甘雪未飞。  
景物偏幽缘舍小，茶香看客为僧稀。  
相公房舍添人否，拟灌春园住翠微。  

王洋　同张德和游沈道士庵  
上春甲子送穷日，早破烟扉令节求。  
指点荷光仟侣洞，招期南极老人游。  
龟前香火木称士，堂后交蟋石作牛。  
我恐上真无碍意，使君息虑是清修。  

王洋　投宿震泽僧难之翌日戏成以解  
老将病骨犯烟波，厌听蓬窗雨作魔。  
一枕僧房得安梦，受恩真是不须多。  

王洋　外屏不固婢有思逸者小儿作高栅限之  
一从为客今五年，囊中羞涩无一钱。  
虽逢恶客如栎社，匠石不顾斤斧全。  
自矜尚可诧妻子，不用戒谨长安眠。  
性庸外户从不闭，窃类陈平佐刺船。  
昨者小儿治藩鹰左臂常掣韝，病鹤伤心怀旧匹。  
有自而然尔莫惭，无以聚人吾自黜。  
又思厨清固无馀，以我养尔何怨疾。  
忍饥只合且困眠，何为目眺思悠然。  
尔今肠空尚图逸，藉饱安得同周旋。  
人生有命甘淡泊，安贫听我歌薰弦。  
古来饥渴第可忍，醉饱以德方称贤。  

王洋　挽程伯禹  
盛德师千古，高名满四方。  
位登三品贵，身任百夫防。  
公在衣冠衙，公归远近伤。  
哀荣终始事，褒典在徽章。  

王洋　挽程伯禹  
待问盈朝日，群生解褐初。  
太常方秦第，儒馆下除书。  
出入劳忠荩，襟怀自卷舒。  
如何夺公早，不得待悬车。  

王洋　挽黄夫人  
官棲枳棘莫消魂，身吒丝萝在德门。  
三后姻联门户重，贰卿阅阀德名尊。  
伤心结蚁灵{乾乞换需}远，保室鸣鸠道化存。  
为问如何慰冥漠，饱闻中外有兰孙。  

王洋　挽回倅  
耐官丞相山河业，靖国帘帷社稷勋。  
四姓风流传学问，三朝润泽庆来云。  
重车折轴人何力，积阀传家子有文。  
史笔它时汗清简，左师家谱绍清芬。  

王洋　挽焦适道寺丞  
学有千箱富，言无一字欺。  
脊令慈孝地，兄弟急难诗。  
颂美观名士，传家付令儿。  
平日磨玷缺，此理上天知。  

王洋　挽焦适道寺丞  
亹亹谈多绪，谆谆意恐伤。  
行孤违众好，诚尽是君长。  
生死人间异，经或地上忙。  
静中如有趣，遗誉自芬芳。  

王洋　挽乔民瞻  
世德书青史，荣名在本朝。  
如何元士葬，不得大夫招。  
惆怅空萧瑟，秋风正泬寥。  
遥看古原上，松柏暮萧萧。  

王洋　挽乔民瞻  
楚乡槐市忆当年，锦绣文章六艺先。  
朱绂哀怜应有在，白头故旧各凄然。  
修文地下埋英骨，遗爱江城付彩编。  
造化於公意良厚，不教丹旐涉长川。  

王洋　挽向伯恭  
十里林花带月萝，垅头车马断经过。  
可怜人物今如此，试问天公事若何。  
篱下渊明惟酒菊，舟中范子任烟波。  
璇题金榜垂霄汉，千古荣名定不磨。  

王洋　挽向伯恭  
绝代风流世所希，如公真是命难推。  
三辞令尹高前哲，两挂儒冠当盛时。  
丞相耐官天语贵，左师习礼楚人知。  
试看流庆当何似，滚滚长江不尽期。  

王洋　挽向倅  
襟量尘埃外，功名慷慨中。  
人怀不满望，身有未全功。  
逸气犹惊眼，驰光息转蓬。  
萧条古原上，松柏自号风。  

王洋　挽徐次翁  
仁义功高泽子孙，衣冠由是古王门。  
位升五品鵷鸾贵，政在三州民社尊。  
一旐岂期江汉远，千年惟有德风存。  
了知大末渊源在，功业皋夔付后昆。  

王洋　挽徐次翁  
自想温容耳诲词，他乡已恨重分违。  
送人作守乘轩去，结草为灵象俑归。  
会合只如风过烛。花阴何异月澄辉。  
相门子婿诸侯服，除却清名百事非。  

王洋　挽杨承事并夫人诗二首  
除却家传教子经，世间百事不营营。  
自应艺学推前辈，故得风流劝后生。  
疏傅挥金终足食，徐卿有子自成名。  
后来若不流馀庆，真享千钟亦未荣。  

王洋　挽杨承事并夫人诗二首  
梦协幽兰故可夸，来从君子更宜家。  
疏恩自合开新邑，比备还应副六珈。  
解使威仪同诂训，聊随轻薄事铅华。  
自从瑶瑟初扃后，槛外春风懒放花。  

王洋　挽玉山詹教授  
鹤发双亲岁月列，既沾三斧即心欢。  
广文未脱一官冷，范叔宁忘昔日寒。  
文中八科名益重，魂归千里命尤难。  
后生它日思风范，只向传铭石上看。  

王洋　晚宿村居  
早趁林鸦泊，荒篱四面同。  
田夫留古意，野水识和风。  
倦仆欺予远，疲舆念汝功。  
尔嫌冬日促，吾兴在寒空。  

王洋　万席仰之许酒以诗戏之  
花色芳菲酒力醲，坐中上客索千钟。  
朱陈缱绻论前契，子婿牵联本一宗。  
独为棋高能假借，众同酒伴不阿容。  
归来醉倒终无怨，此会心知不易逢。  

王洋　王侍郎挽章  
位列仙官籍，名随海贾船。  
前旌冲瘴雨，栱木兆新阡。  
玉骨埋黄土，金声丽藻编。  
两行怀旧泪，洒向菊花天。  

王洋　王亚之见访知豠父郎中得女戏作  
春风剪彩花开脸，秋水为神玉作肌。  
解使门阑添鼓色，宜来何必是男儿。  

王洋　王亚之见访知豠父郎中得女戏作  
红旆欲随岩桂发，丹书应与菊花期。  
功名信是前庭事，浴了珠娘也未迟。  

王洋　王亚之元夕招客庭下红梅两株相对盛开  
君家不种通神钱，只种春色留庭前。  
庭前春色谁最妍，二女解佩来江边。  
沉沉华屋清夜起，火树银花月如水。  
自然颜色变韶稚，况乃新妆露初洗。  
春初艳粉秋初莲，绛绡广袂罗群仙。  
华清池畔娇无力，赤凤楼中困未眠。  
后来更许谁相拟，海棠欲睡薰农李。  
亦知等级且追陪，格外风流不相似。  
一枝乞得归茅屋，窗里铜瓶窗外竹。  
不禁清绝意萧然，大似佳人依草木。  
阆苑花无世上缘，收香还入四禅天。  
明朝风雨催归去，花月重圆又一年。  
神情邃美肤粗恶，泾渭由来两清浊。  
要求绘笔尽芳妍，更问尊前老文学。  

王洋　望山间西际寺  
闻说林间寺，攀萝一径斜。  
有僧眠雪月，无客赏风花。  
太室虚名在，方袍岁事赊。  
空王无系著，破屋便传家。  

王洋　闻丁永安屋下叠山甚佳趣恨未之见作诗寄之  
买山几人真爱山，束薪煮石凋朱颜。  
老丁谋作久长计，洗寒叠翠房栊间。  
帘通庵扉即尚户，人映山我多烟鬟。  
住山住庵似丁老，脱弃妻子真愚顽。  

王洋　闻何为孙作内集以长言戏之  
门前春田澍膏雨，门内春风动歌舞。  
缘为璋玉男子祥。起作绣鞋女儿舞。  
阿翁吹箫儿献旅，粉面娇孙侍家主。  
一门欢笑足戏乐，盛事流传百年语。  
村歌社曲莫插手，定本风流教坊谱。  
一家有喜百家同，况是相逢沦落中。  
犀钱玉果大开说，已愧汤饼沾无功。  

王洋　闻刘行简给事休致作诗寄之  
郡下一卷书，云自邮签来。  
剥啄惊书眠，柴门手自开。  
上有骊珠光，照耀分尘埃。  
读之未尽行，喜焰生寒灰。  
黄门白首郎，上疏称乞骸。  
帝曰大布衣，锡汝升文阶。  
天孙铅录秘，论撰须儒魁。  
荣名不汝遗，汝往时钦哉。  
夕即拜帝命，雪涕何纷漼。  
恩许归旧庐，径卧南山斋。  
此翁山泽仙，不赋章绶材。  
误因文彩露，遂落天纲恢。  
一游三十年，所得非不谐。  
文名动青琐，笔力幽黄能。  
左省岂不荣，珠庭重徘徊。  
巢父一掉头，百挽终不回。  
吾意天地间，清风有根栽。  
人心感披拂，达者分条枚。  
二疏杨巨源，同上百尺台。  
刘翁传其风，苍舒次聩敳。  
况复祖子孙，此道同胚胎。  
前刘脱功名，养气中婴孩。  
至今一箭诗，讽咏及陪台。  
翁今亦何有，旷达忘悲哀。  
清风既不死，瓶大无耻壘。  
岁晚春物动，吴山发寒梅。  
愿翁强赋之，为花吐琼瑰。  
床头拂易传，床下鸣新醅。  
它时三径边，为翁剪蒿莱。  

王洋　闻沈氏小亭欲往主人辞出先闻赵承相法游  
篱横地狭曲相裁，倦扫残花长绿苔。  
连榭似闻兼静雅，闲情暂欲洗尘埃。  
料将春色供家用，那有芳尊为客开。  
怪见门前少车马，多因只要相公来。  

王洋　闻秀实归自临安有新作戏以小诗寄之四首  
永丰西角绿丝垂，尽日无人可得知，  
闻道梨园采新曲，长安十样画宫眉。  

王洋　闻秀实归自临安有新作戏以小诗寄之四首  
宫妆十样向眉头，传道人间不争愁。  
说与眉端向人意，元和才子旧风流。  

王洋　闻秀实归自临安有新作戏以小诗寄之四首  
才子风流是当家，曾传旧语到天涯。  
文章烂漫铺江锦，合向天边弄彩霞。  

王洋　闻秀实归自临安有新作戏以小诗寄之四首  
天边五色彩霞新，笔下应无笔外尘。  
一曲奏时天一笑，光摇柳宿万枝春。  

王洋　闻莺  
阶前芳草一尺齐，黄鹂始向林间啼。  
一闻传声人失喜，驽马并立逢駃騠。  
我思此鸟固妍好，人喜亦缘来不早。  
若令春到便轻迁，厌听谁怜迹如扫。  
正恐贪归有近期，三月丽景方舒迟。  
园林上下弄晴书，羡汝语默真知时。  
秃鸠墨鸟有何恶，每到天阴自酬酢。  
妇翁诅骂儿弹射，恨不身随羽翰落。  
戒汝一物莫汉嗟，金衣公子春为家。  
汝无祸福咎亦浅，况异子鵩当日斜。  
人间美恶有如许，且放黄鹂作娇语。  

王洋　闻诏下示儿侄  
一封丹诏聘儒林，福褐书生竞拂衿。  
发愤正须先贾勇，莫教空望壮元心。  

王洋　问花坞  
一年春又转头空，前信花催后信风。  
花坞老人诗力健，好留春住莫匆匆。  

王洋　问松  
岁晚孤松辄自娱，排行金朵映苍须。  
不知风雨摧残后，曾有心情管领无。  

王洋　问讯东霞李师  
烘林日动云霞杂，绕坐香通兰惠分。  
一局仙棋春院闭，不教声利世间闻。  

王洋　问讯吉父六首  
南北相望恨日疏，经时不见意何如。  
喜闻高阁扶衰杖，竹院秋光渐破除。  

王洋　问讯吉父六首  
身世兼忘了幻因，饱闻尘纲不关身。  
病根未解依谁住，试向毗耶问主人。  

王洋　问讯吉父六首  
偃仆跳梁太自粗，从渠穷技逞揶揄。  
会须闻见都忘尽，看打虚空得住无。  

王洋　问讯吉父六首  
晚雨萧萧只傍檐，此身无病亦凄然。  
若人心在悲欢外，却是清凉八月天。  

王洋　问讯吉父六首  
费尽工夫意未亲，团栾说处是天真。  
不堪儿女来看病，生怕庞翁不度人。  

王洋　问讯吉父六首  
前言在耳不应忘，秋向南坡历上方。  
九日篱边花未透，中秋雨霁月新凉。  

王洋　我有一双眼赠徐氏倣老徐体仆近与思远赓和颇自言老有拒徐出游游意  
我有一双眼，光可照明烛。  
我有一寸肠，时复潄醽醲。  
我有两垂鬓，与君相映绿。  
我有一双脚，比君非不足。  
眼能别妍丑，肠不虑荣辱。  
须鬓每自怜，足力能有遂。  
一一将比君，未便遽惭恧。  
胡为被君轻，污田对寒玉，  
君如邀我游，我亦知所以。  
朝出任意游，暮归同倒屣。  
况此郊野间，远近在一视。  
东抵东家田，绕溪六七里。  
北向关外行，五里见淮水。  
我家园在西，鸣泉到清耳。  
南郊野叟村，殷勤种桃李。  
大抵浩荡处，潇洒异城市。  
春云乍为锦，馀霞忽成绮。  
咀啖尽日美。我亦强自吟，  
合处粗相似。醉时所经历，  
醉后诗在纸。连粘动成卷，  
持行不羞耻。以此不畏君，  
请君亮肝肺。晴业拟出游，  
唤我为君起。  

王洋　屋初立木过安仁见之约再过不果聊寄二诗以见意  
小筑青冥不厌劳，松拖紫翠竹牵梢。  
仙郎不忆青绫被，辛苦江头一把茅。  

王洋　屋初立木过安仁见之约再过不果聊寄二诗以见意  
浪泊空成两鬓华，要须收拾老生涯。  
近闻洗卟祗园社，庵外无人管落花。  

王洋　无尽藏斋  
矫首层霄俯翠峦，虚空不住骨毛寒。  
古今等是无穷境，风月何嫌取意看，  
巢寄一枝惟自足。风抟九万岂知难，  
与君同入逍遥境。方信乾坤宇宙宽。  

王洋　无尽藏斋诗  
造物本无尽，贪求乃不公。  
此能随量取，彼亦一无穷。  
水底家家月，窗间处处风。  
要知真宰意，不在有无中。  

王洋　无尽藏斋诗  
潢潦集须臾，朝盈夕已除。  
沛然随饱满，廓尔是清虚。  
金谷输仓箧，锱铢较簿书。  
不知方雨地，无计脱苞苴。  

王洋　吴使君  
玉后案吏去纷纷，舟到三山有几人。  
西掖文章推得步，早归丹陛演经纶。  

王洋　吴兴苦雨  
黄流浑浑弥川渎，此邦不求长自足。  
人家蚕治怕桑寒，阶下决明随意绿。  
朝来横急如少上，忙忧车沟畎秧水。  
还君膏泽莫贪功，放邮扶桑照千里。  

王洋　五老峰  
小年那得此风流，老子登临兴未休。  
恨石尚分三敌国，仙翁合列五诸侯。  

王洋　五老峰  
已作人间瑞，飞空老尚豪。  
执分方岳重，名列纬星高。  
月夜霜添发，花晨露染袍。  
此翁无奈事，占咏亦徒劳。  

王洋　五提干送云安春色以计还酒尊  
万里关河未说长，亡何乡是醉中乡。  
客居江馆当炎热，春日云安逸色香。  
沽水童奴思给酒，乞钱司业更传觞。  
蓝桥不用鸳鸯语，只合壶中贮玉浆。  

王洋　熙台  
不将台榭压城闉，争奈长淮四面春。  
闻道公馀一吟啸，满天风月助精神。  

王洋　席上和郑顾道烛下海棠  
日长花困眠初熟，故向花前张灯烛。  
要教未敢脱罗裳，玉颊长红黛长绿。  
生怜杏火发中林，无奈桃腮倚修竹。  
争如锦帐照佳人，一笑嫣然春意足。  
独疑工部不题诗，端为风流欠芬馥。  

王洋　喜二曾一郑归  
木叶黄时拂两轮，马前同看蚤梅春。  
旧游踏偏千山月，新岁迎归三老人。  
梳洗楼前酬鹊语，琴书案上扫蛛尘。  
只愁凤诏联翩下，又指天边问去津。  

王洋　喜杨致平登第  
寄隐湖头知几年，聊城一箭自家传。  
更须结组随鸳鹭，暂舍衔杯乐圣贤。  
鹤到九霄方展翅，骥行万里可加鞭，  
隔江阻预金钱会，梦到君家社瓮边。  

王洋　喜仰之至  
江东幕客江西吏，各是年过五十时。  
一去尘中劳梦约，重来物外有心期。  
烟中艇子花前酒，竹里棋声月下诗。  
景物不妨俱是旧，只添须发白如丝。  

王洋　喜雨  
去年秋日百神求，岁度春风尚未优。  
补巾稀疏三日泽，栽培饱满一年秋。  
已乾桑枯蚕多饱，待济舟航水接流。  
云雨逄来多少力，夕阳处处听渔讴。  

王洋　喜雨寄上饶守  
东村丛祠闻伐鼓，西村巫家女儿舞。  
满城增笑半悲啼，唯有使君心独苦。  
使君日日拜土龙，尊彝净洁笾豆丰。  
公厨弥月不御肉，七十行老筋力弃。  
明明上天采民誉，先使千嶂云杝胧。  
知公不肯爱珠玉，非玉非珠只雨粟。  
如今万室动歌弦，稳何千箱满穜稑。  
不须袞袞谈政理，但持此事献天子。  
从来上瑞是丰年，会有徵书封下玺。  
有如不掩造物功，尽付妙手归长空。  
长空冥冥不可名，请公便作喜雨亭。  

王洋　戏和虞卿  
君有轻舠恰称身，我家亦有岭头云。  
君云容易能分我，亦有吾云可寄君。  

王洋　戏伸监院伸宣力勤圆老有传衣之意  
安乐窝前安乐僧，一轮明月一枯藤。  
与他整顿山林了，更上孤峰第一层。  

王洋　戏咏酴醾示邑宰  
芳洲绕郭溪如练，中有风光共流转。  
方今得尹日添长，化作河阳一花县。  
独龙注雨浇桑麻，芳菲总不争纷华。  
阳州地远牡丹少，酴醾晚作留春花。  
君家朱楼映池沼，高架琼瑶覆花岛。  
欲求此花同一卮，试劝春归无草草。  

王洋　戏郑曾二老  
两编千片白雪茧，六百二斗青铜钱。  
不辞破费十日产，要向几上追前贤。  
前贤已死不可慕，世上流传只佳句。  
不寻断简赏心符，定自前贤无觅处。  
郑翁知我用意诚，云有甲乙分馀明。  
卢仝书到孟郊富，李老被酒张翁醒。  
当时储馆典雠校，今日取送传芳馨。  
分多析少每如此，翁甑百金杯千羹。  
北邻老子苦好客，悬箪过午须宾食。  
昨朝唤客啖鹅炙，十字浮光汤饼滑。  
须臾碾畔百尘飞，语是奴音破珪璧。  
此翁香串数百枚，一一啖客当千回。  
啜香饱炙勘诗谱，但度流年无所苦。  

王洋　下云居至瑶田戏赠圆老  
山在云中人在山，人居山与白云闲。  
也须认得瑶田路，方见青云一望间。  

王洋　闲闲公为上清宫道士写经并以所养鹅群付之诸公诗某亦同作  
会稽笔法老无尘，今代闲闲是后身。  
只有爱鹅缘已尽，举群还付和来人。  

王洋　闲中即事  
虫有鋋予兽有戈，江中飞燕避淘河。  
点红悲翠飞传锦，展翅鸬鹚卧晒蓑。  
绝境芳菲时唤客，隔林机杼夜催梭。  
平生约略闲忙境，到底闲中得较多。  

王洋　弦歌堂  
曹务日以浑，令君心自清。  
散彼愁欢气，化作难愉声。  
欢愉何所寄，寄此弦歌鸣。  
歌如珠累累，弦以桐铿铿。  
顾此三尺匣，中有万古情。  
大弦含春温，赤甲随勾萌。  
小弦羽虽细，一奏壮士惊。  
次第徵角招，向日葵心倾。  
商以表节义，皎皎秋霜明。  
敛之五音全，昭氏无亏成。  
鼓之播万物，草木同敷荣。  
令君保此器，常得心和平。  
知君本抱道，岩壑依云耕。  
瓶粟朝不饱。强起从簪缨。  
素琴常在御，朝阳鸣箫笙。  
萧然古槐下，时乎一再行。  
亭午百吏散，永日垂帘旌。  
舟车自冲会，我道无将迎。  
笔役眩朱墨，恺悌消纷争。  
诛求绝敲榜，升合均瓶罂。  
和风动千室，暖律鸣嘤嘤。  
会令今上饶，乃类古武城。  
问君何能尔，但守一守诚。  
吾闻古衣吏，惠养先孤恂。  
不闻棠阴中，高灯照长檠。  
大雅有夷路，小鲜无急烹。  
令君实儒素，不肯尊钱兄。  
吾心如平田，衎乐物自生。  
勿言桐乡陋，子孙传令名。  
勿言百里狭，列宿符郎星。  
愿君守此志，终始不变更。  
岂惟人道顺，可与神理并。  
辱君示琬琰，报德匪瑶琼。  
他年挟薰风，期君拂天枨。  

王洋　香炉寺  
道边绕庙占疏凉，郊远山连草树荒。  
果有祖师传印在，为予试爇一炉香。  

王洋　携稚幼看桃花  
人面看花花笑人，春风吹絮絮催春。  
韶华虽好多头绪，何似秋空不受尘。  

王洋　谢淮南徐巨源寄酒  
淮南有酒谁人得，分饷东吴无酒客。  
应怜蔀屋寒气多，倍费行厨春色力。  
人道使君宜在朝，我视使君宜逍遥。  
已闻财计免催索，况是闾阎安教条。  
增秩赐金古亦有，且留使君与淮叟。  
玉隆香火幸留人，年年要饮淮南酒。  

王洋　谢筠守赵从周寄贡蘖中洲茶  
道院文书静，传签报两衙。  
笼山疏药圃，祖寺摘春茶。  
珍品少为贵，佳名远更夸。  
要知清白德，盏面看浮花。  

王洋　谢吕令子卿雪中遣人惠酒初令人置酒于祝舜俞吕令以酒为惠云  
也知谋醉胜谋闲，户小都忘满腹悭。  
晚得黮生投老伴，长邀玉友访空山。  
初贪雪里香宜倍，忽报瓶中酒自还。  
全胜朱提双饮盏，亲教从事送酡颜。  

王洋　谢人寄茶  
建溪珪璧能圆方，万钱一啜人轻偿。  
奔胜千里羞贡篚，天应不数金钱纲。  
侯家钱如大国楚，陵肉渑浆推大户。  
早知烦滞厌膏粱，贵此新香两三数。  
一朝百室困干戈，在十于今或去五。  
老工既死无黄刑，仿佛儿孙追故步。  
谁令远寄山泽仙，来洗沈疴太华巅。  
攻顽治癣恨无术，且共山头玉井莲。  
仇勤更语抱琴客，不用君归人未眠。  

王洋　谢邵武危秀才惠长笺  
须知秋日胜春朝，一鹤凌空振羽毛。  
满轴文章慰衰闰，十年灯火困英豪。  
良医先为肱三折，合负终看钓六鳌。  
郑老襟期幸同调，新诗时与寄亭皋。  

王洋　谢吴提干惠诗文  
排门雪三尺，闭户饥肠鸣。  
拥骑远方来，骨法秀以清。  
袖出一卷书，中有怖俗情。  
上言井有德，为费四字铭。  
下言酒伤道，颠倒虞心兵。  
中流障百川，绝口无踪横。  
君子皆是术，殄病人自惊。  
子其欲修我，匪以校我荣。  
再拜采杂佩，斯云得香蘅。  

王洋　谢叶秀才惠书自言能书大字来书作小字甚工  
大字韦将军，小字徐开府。  
惠我数百言，字字了今古。  
江山得何助，文采乃如许。  
莫羞无稻粱，鸿飞自高举。  

王洋　谢运属秘书惠诗  
雪扑片鞍岩涨沙，不辞天阙去程赊。  
江梅笑处人为客，仙桂香时雁到家。  
秦地少年应辨酒，江南词客好酬花。  
锦衣彩仗还乡路，欲访萍踪问钓槎。  

王洋　谢章季万寄新簄  
面山堂上迎秋色，使君举酒当月白。  
冰磁雪腕方取怜，看破妖娆念羁客。  
涨边从骑何奔忙，溪童叠厌争窥墙。  
为公一洗穷愁肠，与公草木同辉光。  

王洋　新隐四首　古亭  
四注飞檐略势宽，江湖城郭得同看，  
纵饶宿地神仟术，长要移人视听难。  
仙子月多呈顾兔，女儿床晚欲棲鸾。  
使君饮散攒灯火，长怕浮空水面寒。  

王洋　新隐四首　荷池  
香分净社色专城，冠盖如云照乘明。  
晓露一妆秋艳曳，凉风吹月夜经营。  
戏荷鱼小波纹近，戛玉船低笑响轻。  
闻说笠乾烧供夜，无边华烛竞欢迎。  

王洋　新隐四首　南峰  
郭外溪流溪外山，山峰长在白云间。  
开怀幸对百年友，屈指何忧一日颜。  
烦燠尚宽秋占野，林峦欲暮鸟知还。  
夜归犹隔溪桥水，不记重门欲上关。  

王洋　新隐四首　新亭  
题舆记榻得高贤，寄意真同物象先。  
收拾芜莱成院落，{左尊右刂}量边由占风烟。  
登临斗觉今知要，云水从斯入画传。  
斫竹洞门无锁钥，时携客枕一慵眠。  

王洋　秀实惠简问闲居消息有滴水滴冻之语以诗报之  
气血扶舆梦幻身，用多补少不调匀。  
如今滴水滴冻客，便是贪花贪酒人。  
发白容衰争早晚，官荣家富费精神。  
空花若争揩摩尽，方识人间一笑春。  

王洋　秀实惠简问闲居消息有滴水滴冻之语以诗报之  
晨钟斋鼓住僧园，纵不陪堂已一般。  
恐为因缘略相似，若无消息自难安。  
乐为苦本宜先戒，病是良医要好看。  
为问炉香经卷外，有无尘妄更相干。  

王洋　秀实寄两绝来招嘉彦未回辄次韵  
旧喜三周贪好客，争如一叟促归程。  
长亭日晚相望处，一片平湖冷浸星。  

王洋　秀实寄两绝来招嘉彦未回辄次韵  
长道相思苦不开，故从百里泛舟来。  
如何不见稽山老，却道心因兴尽回。  

王洋　秀实监丞复寄二篇讥商彦不至亦微见及因次韵  
折除官职是声称，利达文章不易并，  
联句每容分短韵，五言今始见长城。  
将军庄畔伤沉甲，处士庐边笑盗名。  
我欲抱锄归问妇，揶揄示许饷春耕。  

王洋　秀实监丞时惠佳章逋债稍多今因休暇再报一章当时同游已逾三月辄泛  
人生萍梗踪，端若邂逅期。  
奈可人常言，会合信有时。  
鄙人初谒郡，故事科童儿。  
竹马岂其情，欢笑亦强随。  
岂缘特达贤，惜此驽纯姿。  
乃信非偶然，三叶亲华枝。  
此老辈行高，心事故崛奇。  
逃禅昔苏晋，辞荣今介推。  
十年守一官，不乐亦不悲。  
独设诗中禅，健勇了未衰。  
谈空不可攀，且报今年诗。  

王洋　秀实监承复寄二篇几商颜不至亦微见及因次韵酬谢  
东冈准拟太丘来，竹洗尘根石拂苔。  
好客风廊俱有分，只愁高唱不容陪。  

王洋　秀实行邑回寄示佳章次韵  
皇皇于宙间，快意本何限。  
有如抱畦畛，相对不见面。  
汝南箕颍士，白首仕州县。  
偶来江西游，溪山副良愿。  
口诵陶令章，手持古书卷。  
老气益健敏，落笔增蒨绚。  
尚愿姑置之，有人图自献。  

王洋　秀实再以前韵宠惠佳谨再次元韵  
名利世所重，焦烂以为期。  
出处不自由，语默多因时。  
陈侯有馀佞，又以传其儿。  
苏秦掉颊舌，代厉俱诡随。  
此风几百年，尚作柔佞姿。  
武子炫富豪，击碎珊瑚支。  
褒姒出巧谮，归放加伯奇。  
茫茫天宇间，穷达不可推。  
不须谋快乐，亦角生愁悲。  
但看忧乐人，往往心神衰。  
长年饱吃饭，此事前贤诗。  

王洋　秀实再用前韵惠诗再答　答见赠  
身似鹪鹩寄远林，仍将病骨卜晴阴。  
有情缘堕有情法，无处云　￥无处心。  
棋对僧窗时自纵，诗传人口不堪吟。  
感君裁鉴多清赏，收拾焦桐爨下琴。  

王洋　秀实再用前韵惠诗再答　答自述  
声驰南国秀千林，逸气终疑困华阴。  
病任烧空不烧火，诗唯传句不传心。  
当年宗鲁江西梦，异日睎颜洛下吟。  
直把风流付邱壑，真如封锁匣中琴。  

王洋　徐氏幼妇以花献几筵妇高甥也  
前徐爱孝世相传，日荐表法不计年。  
便合一生成妇顺，旅酬今台见初筵。  

王洋　徐思远出示月夜登楼诗句法甚高不类平生语幸少卑之在我辈中自不失  
几处澄辉几处秋，好闲时上水明楼。  
谁怜老子风前兴，为遗中郎醉上舟。  
一带横空长漠漠，时看飞栋影悠悠。  
今宵踏月归时节，莫骂徐郎只暗游。  

王洋　徐思远招客  
盍簪何啻得明龟，醉里呼曹自启扉。  
我保刳肠正藏六，到将无处得同归。  

王洋　徐思远赵大猷寄梅以诗谢之次韵　和大猷  
薄团红帐老生涯，只看新诗胜看花。  
遥解知君得诗处，竹篱茅舍两三家。  

王洋　徐思远赵大猷寄梅以诗谢之次韵　和思远  
芳菲本自竞年华，人老空将命乞花。  
分比雁行长作客，尽饶蜂暖似还家。  

王洋　雪晴  
墙角寒梅未试监，熬波何事被凝严。  
解教炉火添馀烬，似妒阳乌到短檐。  
幽谷但期回暖律，交光何用映疏帘。  
朝来一扫穷阴处，先照群峰最上尖。  

王洋　雪中赴季文集  
会因率集转殷勤，扫径宽迎陌上春。  
恩解讯书红粉恋，寒消酒力玉花新。  
盘堆青菜春回律，瓯泛琼珠月借神。  
浮白自怜偏户小，醉归全是梦中人。  

王洋　寻赵安道旧居赵与予为昭武隔政交承窗前种竹尚存壁间有题字丁宁主  
曾忆山城政在前，人传遗事总依然。  
重逢兰若棲迟处，只有窗前竹似贤。  

王洋　寻赵安道旧居赵与予为昭武隔政交承窗前种竹尚存壁间有题字丁宁主  
周家卜政几专城，曾见长身掩重名。  
但愿常教刘向在，不应异姓敢争明。  

王洋　杨先寄安仁因简熊叔雅赵令并次前韵  
三年筑冶困尘迷，且拂尘魂下锦溪。  
客子云山无定宅，令君桃李已成蹊，  
闲情聊赋篱边菊，快意须分物外题。  
粉署仙郎卧江渚，相逢莫惜醉如泥。  

王洋　杨仲承秘书蹉跎三年今得荣州文学冬日贻书以诗答之  
昔年曾叹小差池，官带荣名自有时。  
二火并光君有渐，一茅覆屋两相宜。  
心田自乐缘知足，世路无求亦少思。  
好是一丘藏曲拍，也无邻里共追随。  

王洋　冶厅  
邦君临治意何如，所重川流政化敷。  
堂上诸侯贵如许，高明他日见雄图。  

王洋　叶伯宇和霞字韵计再作一篇  
全似襄阳隐士家，只添灵照减丹霞。  
晚山寒后犹疑远，古木春来亦好华。  
酒似竹光仍斩绿，人如锦面更添花。  
了知衰病轻成醉，不但流涎向黮车。  

王洋　叶云仰之谓予有随轩人作无真诗诮仰之用前韵  
方外参军语太赊，文茵萋斐锦成霞。  
齐王国印封韩信，古战场文识李华。  
不醉而狂乌变白，以无为有古生花。  
哧燕书自何人计，只问军中李左车。  

王洋　夜闻赛神鼓  
坎坎丰年鼓，鳞鳞赛社人。  
神宽陟降礼，情取笑言真。  
掩豆豚肩薄，分馀福斝频。  
灵坛本宜夜，考鼓已疏津。  

王洋　谒龙潭  
路不倾欹即易开，若添人迹便尘埃。  
刘龙岂为含幽阻，只要红尘不到来。  

王洋　一夕大风偶成呈诸兄简士修思远  
狂飚一夜撼天关，彻晓阳乌势未还。  
早恨馀寒夸老健，重怜新物损朱颜。  
强留残火如相别，已典春衣不可攀。  
料得云端风背上，融和那肯似人间。  

王洋　遗兴  
老如认老应无病，贫要安贫可免忧。  
贫病欺人须服弱，嗔拳笑面却应休。  

王洋　已酉闰八月二十一日出南城游岘山壁间读东坡诗感而有作  
水晶宫名凡几区，此州绝景天下无。  
寒溪十里出明镜，峭壁千仞涵清虚。  
平一邱壑胸次间，长情自恨无时闲。  
干戈逐我出乡曲，散浪却不拘尘寰。  
往时足健轻追逐，吴会山川看未足。  
行来伺值积雨馀，万叠峰峦发新绿。  
溪山长好人长闲，不信此州翻地轴。  
流落须论塞上翁，高唱惭无郢中曲。  
千年陵谷我迁变，高名长在唯称贤。  
岘山上下碑在否，见说父老犹潸然。  
襄阳但记羊叔子，霅上风流亦如此。  
壁间谁记万瓦诗，欢息前贤泪如洗。  

王洋　以豆豉送豠父  
吴楚家山一水分，金山僧饭饱知闻。  
蓴丝煮菜无消息，监豉聊供旧使君。  

王洋　以假鱟豆鼓送郑顾道  
黄岩贡篚针俎赤，浮玉僧盘豆酱寒。  
走送似呈花下客，看花容易别花难。  

王洋　以酒饷豠父蒙以绝句为谢因次韵并叙送行这意时欲往吴中二首  
旋坼金泥不满杯，明知不自酒泉来。  
后房彩女弓鞋窄，持得金莲案上开。  

王洋　以酒饷豠父蒙以绝句为谢因次韵并叙送行这意时欲往吴中二首  
诗满花笺酒满杯，吴中应喜使君来。  
马蹄归踏青霜滑，早趁江梅次第开。  

王洋　以黫换祖孝酒  
雪压寒根麦未黄，春催社瓮黮初香。  
若论本是同根物，好遣恍榔唤索郎，  

王洋　以前韵再继五绝  
夜发前村君莫惜，晓与天花比真色。  
争先不是压群芳，祗恐群芳心自息。  

王洋　以前韵再继五绝  
老眼非悭不爱花，惯逢开谢不须嗟。  
君看桃李成阴后，也自能回长者车。  

王洋　以前韵再继五绝  
风流比拟谈何易，未省尔曹堪作吏。  
曾闻一颂了刘伶，湖上七篇传盛事。  

王洋　以前韵再继五绝  
红紫纷纷难共席，芝兰冉冉或同舟，  
洛阳花谱今存否，借问谁居第一流。  

王洋　以前韵再继五绝  
春风待看百花奔，旧事知谁可共论。  
颜色不曾追谷好，从他蜂蝶自劳魂。  

王洋　以诗问豠父病五首  
舍南舍北逢秋雨，十日相望不出门。  
闻自新凉罢汤熨，祗今含哺弄儿孙。  

王洋　以诗问豠父病五首  
病为世上真良药，佛是人间大道师。  
十八师兄齐饱后，却言无病可医治。  

王洋　以诗问豠父病五首  
闲门岁满常驱迫，事外那容免剥肤。  
为问赤城香火客，不知还欠药钱无。  

王洋　以诗问豠父病五首  
满目溪山醉复醒，虚怀长羡少经营。  
相如病起忘消渴，一任沱江过锦城。  

王洋　以诗问豠父病五首  
不与红尘费梦思，白云流水有心期。  
吟君细与鸥盟句，病起全胜未病时。  

王洋　以校正字学还方智善作诗赠之  
惟古於文藏妙理，自然之音见微旨，  
唇舌齿喉母生子，清浊重轻毛发比。  
古者八岁方毁齿，小学师承方肄此。  
时及春秋循一轨，台兴亦知窥阃壘。  
齐人谋莒本秘诡，登楼密语不敢指。  
两唇含合不哆侈，见者能知岂徒尔。  
后人学疏忽源委，传会流俗兼下里。  
庚长吴人记前史，郢永遂令齐亥豕。  
少知长老习步跬，红绿谁能辨朱紫。  
纵有是师无是士，闻者一笑或掩耳。  
我年六十老书几，仿佛声形多取似。  
目前趋过或但已，翻覆讨论徒累累。  
方侯大梁旧冠履，结发儒衣长槐市，  
发愤编摩贪寸晷。索摘真能穷骨髓，  
持以告人遭诋毁。方侯持心直如矢，  
尊吾所闻宁转徙，若不我从知已矣。  
我留龟溪同梵庋，膻莸偶幸亲兰芷。  
时论古意自鞭棰，不觉此心思奋起。  
乃知古学惟审是，晚乃纷纭听华绮。  
考永声律究终始，纵不有疑心固喜。  
要好谁云不传纸，革误锄疑云糠秕。  
欲障东流归海水，识路直须行不已，  
靖节琴中有宫徵。  

王洋　以芋易酒于应求  
岷田到死无饥苦，软饱三杯醒又饥。  
我忍空肠谋换酒，为嫌惶恨没休时。  

王洋　以越笺与三四弟有诗次韵  
无复花生拙笔头，一生长负剡藤羞。  
过门多是陈惊坐，得句谁怜赵倚楼。  
社友书来频寄语，山翁鬓已不禁秋。  
老干仙去吾宗冷，有继华星一字不。  

王洋　以纸衾寄叔飞代简  
我有江南素茧衣，中宵造化解潜移。  
隆冬必可独不死，分向苕溪雪暗时。  

王洋　弋阳道中题丫头岩  
昭君村里千年恨，神女峰前一梦成。  
不谓此州无美艳，只嫌名字太粗生。  

王洋　忆送双鹅怀玉作长生鹅  
不费黄庭一卷经，经年门外戏波轻。  
殷勤送上孤峰顶，去伴天鹅云外行。  

王洋　因同年见过有感  
青似春袍色发荣，变移朱此渭催成。  
琴因声急弦难续，流为池平水不鸣。  
神耗恐因惊宠辱，心闲请为减经营。  
贫六二十年中梦，贵贱存亡欢友生。  

王洋　因与伯氏同一僧话武夷事作诗追寄之  
直峰峭壁天半青，高檐张灯疑挂星。  
山川势力有如此，择地信可棲仙灵。  
我前解官古樵戍，志愿本欲探珠庭。  
时当恢台积氛雾，一日三雨时三停。  
载舟撑石逆喷浪，自谓力可登青冥。  
篙工榜岸遭急洒，回宿营荒宇依祠厅。  
二三道士谬告别语，云此润泽来云輟。  
此闻与人诵旧说，仙官下瞩如明荧。  
游占晴爽恶昏滞，官去此法当伶俜。  
果还近甸阻天路，一官泛迹随飘萍。  
退这昔日徙南服，祝融胜掷开仙扃。  
近时苏翁失定武，太行毛发无馀开。  
一晴一雨告休咎，晴者人乐阴天荆。  
我意神官与人异，宜以行事分膻腥。  
人如阨弃神变厌，世间利达真芳馨。  
穷通兼忘扶正直，人知戒劝思常经。  
有如神意本不尔，人意忘卜欺愚听。  
黄钟太吕绝世韵，扣击距跃嗟短莛。  
心知得路适远意，愿结茅庐当寒汀。  
真游适远未可必，遥寄此语通丁宁。  

王洋　饮叶氏园亭不觉大醉欹侧诗呈德茂仰这并简二何  
步入青冥路渺赊，岚我四面照流霞。  
相公未许归旄节，旅客还来看物华。  
不独衰肠难胜酒，自缘饥眼乍看花。  
醒来知免污茵席，端为勤劳不驾车。  

王洋　庸斋薛微之里居时与仆为莫逆交乱后寓洛西时来关中每相见必诧郝婿  
玉润冰清久著名，长安一见眼增明。  
笑谈已了关中事，慷慨还成灞上行。  
桑落酒边还适意，渭城歌里莫伤情。  
寄身琴鹤堂中相，早为皇家致太平。  

王洋　咏蜡梅  
江梅已胜犹非似，此外馀芳更堪数。  
信知风格忌太高，至此从前难者语。  
世间初无字可夸，且随颜色称蜡花。  
醉人香味解禅定，捩眼静伫辞纷华。  
徐熙画花只画神，黄筌细琐皆带真。  
要须别花如别画，只恐此心难付人。  

王洋　幽园即事四首  
屋头积雨涨春雪，舍北夭桃堆暮霞。  
细雨斜风妨病起，窗前把玩数枝花。  

王洋　幽园即事四首  
篱边杨格似罗敷，袅袅娉娉十五馀。  
无赖风光相料理，忽看柯叶可藏乌。  

王洋　幽园即事四首  
残梅依草遗愁尽，细草缘阶满意生。  
莫道中年春思少，每逢佳处眼偏明。  

王洋　幽园即事四首  
晓窗晴唘丁宁语，晚树幽花委曲香。  
散策寻春不知远，片云作雨度回塘。  

王洋　尤生说字  
正名百物与神谋，祸福无门亦自求。  
君独何心分象数，笔端无复见生牛。  
探心取意陈前修，一字或可谈封侯。  
逆知喜怒容点头，攻君乃是操君矛。  
谣书失脚似可笑，杂今杂古近同调。  
乃知人事亦天然，吾心或者司化权。  

王洋　游纯房见李叔颖郎中诗因思叔颖聊继其韵赠淳化禅师  
衲衣处处逐浮云，法乳何妨长子孙。  
室有巾瓶留祖意，门无车马露苔痕。  
名高楚泽多新侣，梦入苕溪有旧言。  
谁与隐峰居士说，曾参一句是同门。  

王洋　游龟峰  
下彻灵根上太虚，斑分碧落照尘区。  
要知一览峰境，不用重看雁荡图。  

王洋　游吕庵偶题  
结屋得胜处，群山簇画屏。  
春城花覆白，野路麦铺青。  
趁暖鸠呼妇，先时柳花萍。  
年年寒食近，心自欢飘零。  

王洋　游梅竹  
汗肩担上碧参差，阳脉初兴趁嫩移。  
山路莫辞行力远，清风随步不相离。  

王洋　游天圣邂逅正师知藏作诗赠之  
乘流自谓不得死，生意逢师聊具论。  
无心已尽世间义，举足不随天上尊。  
本源了了明月观，馀事衮衮洪澜翻。  
我生流落势未已，期师尽老依僧园。  

王洋　又和新字  
清秋移象纬，皎月一更新。  
岩桂陪宾席，黄花似故人。  
诗参工部正，道入醉乡醇。  
遥指灵山下，长衫赛社神。  

王洋　又题琳师房刘行简给事墨竹  
黄门给事二千粟，日割三牲亦应足。  
刘翁食俎厌膻腥，千亩渭川期满腹。  
顺人束简如束刍，百钱可了三日厨。  
刘翁平生几两屐，可能千亩无赢馀。  
独嫌纳腹未可尽，更为挥毫写清峻。  
庭空月落千丈长，老柏乔松未高劲。  
锦绷稚子置腹中，铁面老人凌远风。  
此君族类俱得所，多事索此霜髯翁。  
腹饥眼饱徒倥偬，只说饕馋疑作俑。  
何以先生日照盘，更看婵娟势飞动。  
末师从此唯善看，时时更为通平安。  

王洋　又题祤禅客龟峰图  
不用丹青染素翰，疏烟分染碧云端。  
一千里地镜中镇，三十六峰天半寒。  
巢露叶中呈物象，滤罗带畔叠木峦。  
人间此是清凉药，时向尘中为展看。  

王洋　又谢丁执中寄黄龙菜  
吴山草长春暖时，吴人髻中金卷葹。  
家家馈荐作寒食，贫富丰俭要适且。  
富兼庶品助取醉，贫得胜具兼哦诗。  
金瓶玉筹固华丽，雕章缋句真瑰奇。  
西溪友生居占野，不务结屋留园葵。  
岁时供给不外索，野花满院蔬本肥。  
今朝怀我宁馀剂，色照匕箸光陆离。  
我惭此腹负此物，但用当内无它辞。  
旧闻书生饭不足，朝暮虀监只充腹。  
劝餐齿颊杂宫商，若比哥舒荐梁肉。  
我歌短章持报辱，恐子诗成费追逐。  
好音佳惠不敢虚，寄以离骚三十六。  

王洋　予寓家龟溪赋廪郡故事郡将始至及其将行皆一奉谒予非异人也不敢异  
官供粥饭是官身，一岁三逢陌上春。  
应有得闲人笑我，苦因何事去来频。  

王洋　予寓家龟溪赋廪郡故事郡将始至及其将行皆一奉谒予非异人也不敢异  
房湢斋庖间翠铺，环山环水绿云扶。  
不知几许中人产，支慧居前后阿枢。  

王洋　馀干见游存诚  
世家兄弟久随流，少不同嬉老宦游。  
身似舟空长信浪，官如萍转偶同州。  
论文共酌三斟酒，决胜公围一局揪。  
三百里溪明月夜，得心情处便相求。  

王洋　与长老夜话出故人俞宋护书予至山之日俞适至书中又相问讯感而赋诗  
三十年馀病作魔，相思长恨隔关河。  
僧窗开读君书至，丈室分龛我暂过。  
忆尔音容如会合，感与踪迹念蹉跎。  
两篇价有千金重，若比千金更不磨。  

王洋　与长老夜话出故人俞宋护书予至山之日俞适至书中又相问讯感而赋诗  
法海空门老伏波，婺源槐市病维摩。  
道无同异要当尔，命有穷通可奈何。  
两目再清张籍在，一经传子凤毛多。  
饱闻行业书乡社，得失功名付浩歌。  

王洋　与郑侍郎  
还却天官尺一书，清时有味保悬车。  
公年尚壮云何蚤，古道谁言今不如。  
南部主开新榜丽，西清人说旧游疏。  
半簪白发无拘束，不用黄精自扫除。  

王洋　雨小人相凌  
负担相随笑同，不分强习弱便相攻。  
若无三尺齐民律，旷野何人是长雄。  

王洋　雨中以一壶酒送汪养真秀才  
南枝未肯试瑶英，客枕愁闻屋瓦鸣。  
路断往来泥滑滑，相思聊寄一壶情。  

王洋　雨中赠尹少稷  
滞雨昏风涨野田，旅亭犹幸窃高眠。  
闭门不为辞宾客，开卷端如揖圣贤。  
梦里壮周花里蝶，醉中徐邈酒中仟。  
老来此与非吾事，静识东君意自传。  

王洋　元日倦卧书斋闻僧食未敢歌鼓作继以清唱感而戏作  
蚤莺声转杂危弦，惊散书窗牛枕眠。  
大法鼓声胡部曲，摩登伽戏野狐禅。  
眼中颠倒迷情事，世上纵横使鬼钱。  
烂煮瓠壶钟鼎食，山堂谁道独悠然。  

王洋　元夕夜与戎琳殊三老僧对棋琳请作诗赋之  
白布衫韝时节新，娇鬟丰口绮罗春。  
满城菡萏官同乐，午夜箫歌社降神。  
继书寻棋三净侣，闻灯坚坐一闲身。  
不须强学行春客，儿女多应不要人。  

王洋　圆通至乐亭见月戏留  
泼黛长空月正浓，与师山路少从容。  
莫贪豪侈牛心炙，来看孤圆马耳峰。  

王洋　再酬杜倅两诗用前韵  
报道春风莫便回，少陵准心作诗材。  
公然背我堂堂去，略不随人得得来。  
花占三春官已满，河专一壑幕初闻。  
已知风物长流转，得举朱弦且拂埃。  

王洋　再酬杜倅两诗用前韵  
昨朝珠玉已争光，再转旌旗再擅场。  
景物岁时俱婉娩，德人言语亦馨香。  
歌风燕子初争语，藏柳鸦儿学画黄。  
牵率赓酬无健句，鸾声只合听央央。  

王洋　再次前韵  
堆案文书不用嗟，新诗字字说芳华。  
题舆事省时眠草，纶阁文高合判花。  
莫待春归空怅望，须知醉里有生涯。  
如何为向邦侯说，整顿清明载酒车。  

王洋　再赋红梅  
比玉比冰俱未切，恰是红儿兼比雪。  
东君主掌不坚牢，也作堪怜也堪折。  

王洋　再赋红梅  
为怯清宵短，然膏约凭栏。  
颊疑西子醉，花误北人看。  
点露燕支破，啼妆风雨残。  
莫嫌翠袖薄，犹得护春寒。  

王洋　再赋前韵五首  
鲁公世取龟蒙地，宜有田文出相门。  
恰似夷吾起江左，对胡羯未心兰孙。  

王洋　再赋前韵五首  
子美才高不自期，却言苏李是吾师，  
若从欲逞兰苕句，试掣鲸鱼与对治。  

王洋　再赋前韵五首  
卫玠神清玉不如，非同杜刈斩肌肤。  
十篇冰玉传青史，便是神清得似无。  

王洋　再赋前韵五首  
高卧江滨百虑清，独於诗思尚营营。  
不劳刻楮三年力，攻破刘郎五字城。  

王洋　再赋前韵五首  
粉闱词客伯牙子，碧落老人钟子期。  
寺有园林穷胜事，不妨钟鼓乐清时。  

王洋　再和  
故人客玄都，结茅临子午。  
慈亲哺童稚，十口共甘苦。  
门横百琅玕，永日不受暑。  
浮名博烟霞，掉臂终不许。  
听我读新诗，小侯趋大府。  
挥毫散珠玉，风帆转惊渚。  
北郭郑仙翁，襟怀两虚伫。  
尹氏才振古，仙翁笔端语。  
矛戈角森横，畚插起云雨。  
应笑穷巷生，蓬蒿半垣堵。  
所喜乐丰登，粒米不须数。  
况从名士游，真可释羁旅。  
愿君分馀光，下照及邻女。  
切勿必好音，文典实不与。  

再和答秀实  
红剥芳菲绿作丛，遥知惆怅两心同。  
结交旧燕多情语，消病残花无用红。  
献计欲居尘境外，投各且向酒壶中。  
新来但觉多新样，不道襟怀尽古风。  

王洋　再和答秀实  
老境看来变悄然，方知世味有远边。  
忙中受用非关我，静里风光总是禅，  
易□常参饥后眼，酬有只有饱时眠。  
周翁百事多恬退，诗律从来不受怜。  

王洋　再继土修三绝  
直造门来诚有意，不持金去惟全名。  
端疑解习叔孙礼，竟酒曾无讙讼声。  

王洋　再继土修三绝  
一身何适非真盗，浅识常虞世俗识。  
我俗似君专盗酒，常谋卜夜不谋归。  

王洋　再继土修三绝  
主献宾酬卒举觥，礼成宾主不遗荣。  
自惭馆客殊无礼，终又不闻食器声。  

王洋　再题棲贤桥  
万仞苍岩走玉蚢，急催诗句已难酬。  
禅心不肯随波浪，犹道桥流水不流。  

王洋　再用前韵醉明叔寄梅并酒  
绛蜡融春扇欲开，恐君池阁独传杯。  
故将曼语招新句，望外春风作伴来。  

王洋　臧夫人挽诗二首  
奕世流芳远，传家庆有馀。  
簪荆苹荐洁，曳练宝妆疏。  
载德光门阀，成名振时闾，  
如何裁半日，一旐向輀车。  

王洋　臧夫人挽诗二首  
义有臧侯者，寥寥几百年。  
岂唯君子贵，亦有女郎贤。  
宁舍家藏富，先归宿贷钱。  
自然离到外，风烈是家传。  

王洋　曾法量尝寄蒲萄追作一篇  
自分蔬肠甘苜蓿，那烦远骑送蒲萄。  
青条自有悠扬势，甘液多因灌溉劳。  
坐见满盘堆马乳，全胜千里惠鹅毛。  
病来苦不胜杯杓，今日思君饮浊醪。  

王洋　曾豠父惠黄龙菜  
朝日团团龄碧峰，蔬盘牢馔四时同。  
园供小摘添幽事，雨打寒菘带晚浓。  
可但牛香参玉版，直须进步礼黄龙。  
溪堂炊甑容千客，不打者黎饭后钟。  

王洋　曾豠父将赴浮光九日无酒赋二诗次韵  
经营戒奔忙，高士乃贵懒。  
不然击匏瓜，何异列樗散。  
若人落闲社，帝观助烦惋。  
况闻上方札，天子恨见晚。  
朝廷录故旧，士女重嗟远。  
父母谢使君，相看犹故眼。  

王洋　曾豠父将赴浮光九日无酒赋二诗次韵  
中虚卧北窗，岁月惊兔脱。  
侧目一愁胡，已寒不须泼。  
吾闻金鼎象，次第有本末。  
千里尚疏封，五浆何用设。  
它年激沱江，大救相如渴。  
丈夫属有念，行行勿骚悄。  

王洋　曾豠父约游南岩短韵奉呈  
南丰不藏善，逢人说南严。  
南岩亦何好，造物秘此缄。  
烟云卬全提，松竹色半酣。  
去郭十里赢，守戍僧二三。  
乞身满一日，幽事亦可探。  
行客问征途，居者萦辔衔。  
萧条野店烟，夐静弥勒龛。  
念非尘外侣，谁分禅味甘。  
受佣作闲人，自缚亦可惭。  
于时日在房，山色染霭蓝。  
一径盘郁青，群峰列空嵌。  
吟泉计涓滴，沦鼎消尘凡。  
端如常德静，可警疾步贪。  
扬镰出云门，回首怜烟岚。  
公其吐妙语，胜事须指南。  

王洋　曾豠父招客盛夏转凉  
火云烈烈烧尘土，八月炎风正三鼓。  
使君传教招近局，雨打红尘风起舞。  
人言神物戏悭人，长为微情爱三暑。  
晴时得雨静招风，若饮清凉汗如雨。  
了知人意通三界，达士挥金天不怪。  
今朝宾客杂邹枚，想有笔端风雨快。  

王洋　曾侍郎挽章  
道盛当尧日，名高嗣圣安。  
人推金鼎望，帝念玉楼居。  
旧典尊王迹，传家教孝书。  
崇文华夏事，澹泊寄情疏。  

王洋　曾侍郎挽章  
未下蒲轮诏，先惊柏府寒。  
九州方镇节，万里使华冠。  
岁晚一奄密，风流百世宽。  
永怀函丈训，泣涕自汍澜。  

王洋　赠笔工周宣  
静闻孤卓漏声迟，午转花阴书景移。  
能事莫忧身不足，人间不用石榴皮。  

王洋　赠辨侍者  
莫恨常无辨，须防辩有魔。  
易生人我见，恐为记持多。  
弄巧它生怨，藏锋性自如。  
辨心休辨口，方信是娄罗。  

王洋　赠大猷  
棲迟下国伤蹉跎，更生父子交琢磨。  
雀罗门外宾客省，三膻堂中经史多。  
菑川起奉太常策，风雅先入光禄科。  
人间盛事有如此，东平江夏今如何。  
一廛聊寄吴山曲，白柄长閗斸黄独。  
饮从野老自有馀，饭在先生长不足。  
人言功名难力取，我意功名要勤苦，  
分明经训是菑畲，谁道今人不如古。  
山阳隐士家传饥，长身季子今流离。  
闻君酬唱得此客，牧儿贩妇哦新诗。  
我将六十筋骨羸，形骸行赴沟壑期。  
如君名遂尚可见，幅巾他日期追随。  

王洋　赠丁执中  
计子产馀身可足，有子有妻难免俗。  
平生食案好择馀，今日虚仓不赢粟。  
忍饥自是学道功，万事由来同转烛。  
天生异宝世须求，说是君衷自怀玉。  

王洋　赠恭侍者  
学有千门路，恭为百行初。  
谦和人爱得，放傲腹空虚。  
树大求斤斧，皮柔易卷舒。  
请君观巨海，万水岂能如。  

王洋　赠龟峰书记  
本是三山侣，闲为七泽游。  
放宽千里目，散遣一身愁。  
诗韵松来往，经窗竹献酬。  
蒙头一衲外，万事看浮沤。  

王洋　赠何著作  
净名梵行宰官身，迹似空花意自真。  
岂为世间吴伎俩，正缘物外长精神。  
窗横午榻籧簒静，日上朝盘苜蓿新。  
谁与尘寰说消息，不争好恶莫疑人。  

王洋　赠后庵显裕僧  
坏色寒惟破面藤，寄情显裕一孤僧。  
花天捧日朝分供，山鬼呼风夜扑灯。  
何日庵居同兀兀，羡君身外只腾腾。  
是非不到争多少，前寺经山只一层。  

王洋　赠吉父得女孙  
两两星阶协泰符，为嘉瑞雪胜维旟。  
果如灵照翁何恨，若比仓公数有余。  
慰眼腊娘能剪彩，他年杨恽竞传书。  
断无豪客窥篱落，为自从前免破除。  

王洋　赠开先悟老述情三颂自掀持淡泊不事化缘夜坐举枯木话二首  
放怀澹泊省拘持，应物无方自不疑。  
我国晏然君莫问，他心通处我为谁。  
静无淮浦他年梦，老与庐山宿命期。  
到了百年俱任运，世间屈曲自推移。  

王洋　赠开先悟老述情三颂自掀持淡泊不事化缘夜坐举枯木话二首  
身如枯木了生涯，那更迎春竞物华。  
金粟病中犹示众，如来到处不须夸。  
毗卢法藏无心供，兜率陀天自散花。  
比似出门千万事，何如丰俭且随家。  

王洋　赠棲贤僧二首  
锦心绣口绝铅华，白毡铜瓶古梵家。  
宴坐无人问消息，有时敲板唤玄沙。  

王洋　赠棲贤僧二首  
暖风吹律百花新，何处芳菲不动人。  
到底雄丹有家法，风流不是一般春。  

王洋　赠闻老  
给孤园下化丛林，堂上雷音振海音。  
十六师兄同本愿，三千法界一慈心。  
有时去作人间雨，无事不闻斋后禽。  
怅望四年留五日，自知清浊易分襟。  

王洋　赠向扬州  
耐官丞相千载人，传家爱国不爱身。  
儿孙当使风流在，已许绝代夸殊伦。  
其间淮上礼节帅，气象直出追芳尘。  
未论十世数眷属，况是云幕椒房亲。  
扬州自昔镇平野，东控七泽南瓯闽。  
肩摩毂击接书夜，宾从杂沓朝天津。  
尊前芍药照金翠，堂下杨柳眠芳茵。  
上中下地贡赋错，二十四桥风月新。  
百年人事有更变，冥冥原显桑麻春。  
中兴天子抚方夏，选用世德分忧勤。  
劬劳鸿雁事安集，蓝缕筚路张罗闽。  
即今施设如有神，突兀壮势何逡巡。  
高城楼观插空碧，画桥舟舣浮渊沦。  
黄章白叟息愁叹，自言重见风俗淳。  
野人本住蓬莱侧，寄籍淮甸老阡陌。  
飘流自分不重来，重来翻欲谋安宅。  
昨宵晚流长江来，扁舟欲泊长河侧。  
送徒勉我但安行，此地何人名恶客。  
元戎号令皆有时，令行禁止须臾期。  
请君委橐付大尹，野宿山行良勿疑。  
行行古埭吊谢公，平堤一笑逢老翁。  
语多杂乱唯说尹，但道还乐今年丰。  
吴娘踏歌儿起舞，不须社日长闻鼓。  
若令未即弃尘埃，会见黄金价如土。  
野人诗句来林泉，具书目邮非妄传。  
请君云l路驱长夫，黄霸龚遂皆世贤。  

王洋　赠廨院主僧  
平生老信爱颠狂，觉子而今继道场。  
坐断前溪去来路，为谁辛苦为谁忙。  

王洋　赠宣上人二首  
海上孤峰一剑鋩，从来匣里自韬光。  
如今直面相呈处，怀玉山头春草长。  

王洋　赠宣上人二首  
袖被腾腾粥饭师，无人曾见下山时。  
相逢只道无能解，肯作红楼应制诗。  

王洋　赠颖师  
昔有二大士，比变相差池。  
一隐卢老堂，一作贫舍儿。  
任缘本无意，音韵偶追随。  
高唱既绝诣，豹隐那得窥。  
颖公实静者，妙赏心自知，  
以此墨守虑，远继白雪词。  
首叙同契语，生死一推移。  
末祛唱酬迹。风月非所私。  
中间任游戏，不假永篇题。  
自此探骨髓，杜兰杂香蘼。  
翻思前作者，往往求其皮。  
彼非不论量，泛浪忽深思。  
但取偶世语，高调终莫追。  
颖公整襟量，峭耸乘嵌危。  
冥搜尚论古，快警耳目疑。  
不从禅寂缚，此道信权奇。  

王洋　赠曾豠父雪中归  
趁得君侯争佩时，平皋千晨散瑶卮。  
来时马上寒休问，归日兰房梦已知。  
不独吴娘夸旧事，重教江上听新诗。  
凤书恐逐春风到，催起车输不放迟。  

王洋　赠郑季洪季洪屡以诗文见示  
近无邻曲杂尘氛，远有声名海内闻。  
白雪两眉谁顾我，青铜三百拟邀君。  
波涛人笔潮千尺，义勇横胸士六军。  
早辨林间茅一把，与君分坐看晴云。  

王洋　赠郑吏部  
春草牵吟费梦思，一杯相属重熙怡。  
谁知道路沫新历，只觉精刘胜旧时。  
凤子即今车接翼，议曹他日政无私。  
春风吹毂还催起，从此愁添五路棋。  

王洋　赠邹德年  
短檠三尺照座隅，眵昏两目头不梳。  
丈夫功业务广大，安用事此牛尾书。  
多求旧闻助器识，欲驾万里须舟舆。  
要坚志节在专苦，积萤照夜真前车。  
道乡先生好门户，髯季晚出弃门闾。  
昂昂鸡群见野鹤，炯炯虎视嗟黔驴。  
如何天公不着眼，弃此异宝犹纷拿。  
我知造物自有意，将骋健骏先虚徐。  
金须百炼作钟鼎，玉试三火真璠玙。  
来年明光再射策，聊取高第酬三馀。  
古今人事自差别，见晚用速皆乘除。  
他年云路着鞭隐，无忘过我中田庐。  

王洋　昭武旧同僚见过  
半生辛苦路漫漫，八月樵川类破酸。  
官事到时初觉易，人情虽后始知难。  
苦无私惠违情重，俭用官钱得谤宽。  
闻说东园墙下柳，有时颦蹙念前官。  

王洋　赵倅兼善再用前韵赋木犀  
物外家风本自奇，人间独步九秋时。  
谁登月姊青霄露，折得郄诜丹桂枝。  
韫玉岩扉通户牖，蕊珠花殿彻藩篱。  
渊明潭共真香醉，只与黄花作便宜。  

王洋　赵筠州惠书贺冬道予得宫观讶久无书且劝满泛寿杯及问老妻安否  
筠阳太守旧知闻，笔力清新思不群。  
泰道自当随纪历，蹇涂何用庆书云。  
杯中旨酒衰难尽，床上愁妻病未分。  
故向琳宫同寂寞，一炉时火伴清芬。  

王洋　赵康州徐节孝祠  
康州义烈光千载，徐老劝劬尽一身。  
及到成名略相等，须知忠孝是同伦。  

王洋　正月九日携儿侄游宝庆寺  
花川同色及春时，不报人知也自知。  
此日不须题岁月，一回来作一篇诗。  

王洋　郑顾道惠腊梅二首  
一种佳名两字猜，蜜脾融液腊中开。  
雪花不敢迷真色，风格都缘不是梅。  

王洋　郑顾道惠腊梅二首  
长垂月帔别天阶，翦作金钟应律灰。  
世上语言无入处，好从天上觅诗来。  

王洋　郑吏部开山路成二岩对棋於上因成二诗　白云洞  
棋局随空破碧芬，上方剥吸下方闻。  
方圆变化知多少，笑杀先生洞里云。  

王洋　郑吏部开山路成二岩对棋於上因成二诗　寿松岩  
向来本为买山田，饶得青松不费钱。  
更向青冥斸峰顶，放教南斗照舑仙。  

王洋　郑吏部设川馔招客戏成长言呈诸丈  
茫茫四海天宇高，九州列贡分地毛。  
江黄之区橘柚国，细腰宫衣无吴庖。  
□□不得供刀匕，况走川珍自岷水。  
郑翁幻戏不作难，缩地分甘五千里。  
老人种苡姜满畦，买姜留钱人不知。  
丁宁使者市蜀锦，恍惚异味来如期。  
乃知此事古亦有，郑老此戏诚瑰奇。  
捣珍{碟石换月}脔投世鼎，缭肝末肺分全牺。  
南方摇落青未已，梅蕊垂垂照青泚。  
雪消冰尽饱阳和，更待春风转沙尾。  
浓华只说锦官城，匝地烧灯夜初起。  
从翁已幸不赍粮，期向城都看药市。  

王洋　郑太灼灸戏成  
丈人国地龟，千古秘清庙。  
侧闻扈圣初，彤庭献喜兆。  
从此氛雾开，屡锡休瑞报。  
珪璋厌纷华，江湖乐丰好。  
一冠脱孟劳，十年泛灵沼。  
近闻出清江，仗节触丞罩。  
渔者有豫且，横梁截隈奥。  
如何抱神智，失脚困泥淖。  
仓皇见梦祈，修门极悲叫。  
椟藏得玄夫，光价逾纳郜。  
再拜争乞灵，灼铁具热燋。  
火攻固下策，奈此集众噪。  
低头谢群工，脱身图后效。  
此戏亦太虐，脐腹因然膏。  
切勿再三渎，渎亦不汝告。  
舍尔观朵颐，从吾袭高蹈。  

王洋　至法海寺  
天有阴晴地有艰，一山如隔万重山。  
隅逢冬少三馀雨，况置身无百虑关。  
岁熟役车容借客。闲来岩寺可开颜。  
悬危既免逢饥虎，又得休公半偈还。  

王洋　中春二十四日集仰止书室德茂仰止何彦亨彦发邓叔度与仆凡六人至夜  
朱何王邓偶婆娑，晚唤寒甥共笑歌。  
烦恼少因知事少，吃拳多为打人多。  
竹间豪逸多酣畅，斗下文章竞拂摩。  
好是花时省风雨，劝人沈醉是天和。  

王洋　中冬下汗一日陪方丈访客因过向民园亭有感  
前疏水竹界桑麻，桃李畦分小径斜。  
山数青黄人住久，路排藜藿客行赊。  
云寒烟合入长暝，梅懒春催未放花。  
闻道苍头长儿女，主人游宦不还家。  

王洋　重九日至云号  
梯山七千丈，接迹上清虚。  
钟杂钧天奏，僧参梵帝居。  
摄衣鹏展背，洒墨雁添书。  
今日登高眼，平生总不如。  

王洋　舟宿南尉岸下夜夕不寐思丁老小山戏成长韵  
积少自成多，一元陶万类。  
破大可作小，壶中有天地。  
果谓真无穷，百虑同一致。  
若曰一毫芒，万里鹏垂翅。  
变化无定形，古今俱幻事。  
老丁习真观，幻事亦不弃。  
输财买幻人，放意穷幻智。  
发屋仰偷天，鉴泉下汲纙。  
慌惚幻峰峦，共疑无足至。  
妻儿固俱贤，未免虑憔悴。  
拒谏设科条，纵语终莫遂。  
相顾色惨怛，但未垂怨泪。  
老丁恐败事，往往阳怒恚。  
共知无奈何，奇计亦多秘。  
吒言有鬼神，疾病果作崇。  
要盟质诸天，庶得捐惊悸。  
老丁如不闻，嬉笑无畏忌。  
起语家人言，常数不可避。  
吾老嗜奔湍，且可幻吾戏。  
战败岂吾过，时有利不利，  
子无徒面从，背我乃窃议。  
我意终不移，毕命乃殊嗜。  
吾闻利有幅，盈舒如在器。  
老丁自治产，费金亦其意。  
得侯既自我，失侯亦何愧。  
万事怀中宽，目前同一醉。  
更须稍进功，有为俱有累。  
一静胜百为，壮士屈伸臂。  

王洋　周秀实书云裴奇卿好茶得病钟熙仲酣醉任真西林老逢场作戏同倚花下  
闲来得病绯衣客，著酒当茶桑苎翁。  
谁知十室有二士，复得周叟同从容。  
叟今行年馀七十，七岁诗成鬼神泣。  
即今吻合主盟坛，籍堤惊奔汗流急。  
两君置陈亦严整，未许行人私越境。  
有时争利逐辎车，掉鞅安行发机罕。  
战者方酣见者真，走书取证石壁人。  
石壁老人方睡起，岩前一笑桃花春。  
迟君待我同徙倚，花催短棹东风里。  

王洋　周秀实以近多读书少对棋有诗及之因以寄  
识情变易须臾期，躁动为得安无为。  
幽思伤神静生苦，游艺且复招僧棋。  
棋中趣味变何有，胜负纷纷翻覆手。  
分排事外杂窥图，得失会中分好丑。  
要须忘年在书史，不出空斋见千里。  
昏尘积习要揩磨，晚学未应谈至理。  
终当谢遣惠子琴，不挂一弦存五音。  
日捐其半思虑尽，此道孰知无古今。  

王洋　煮泉石  
顽石连卷裹绿苔，人传桑苎手亲开。  
谁言天地无情物，却解殷勤唤客来。  

王洋　煮泉亭  
昔人来去本无情，民自贪贤为结亭。  
身在云间天缭绕，梦无尘事性疏灵。  
撑肠大欠五千卷，拄眼今看万叠青。  
景物却因闲处见，前贤诗已说丁宁。  

王洋　祝舜俞拉希言见访富春赤亭山居  
岩腹纡盘一径通，故劳都骑载郫筒。  
先生旧负连城价，校尉今烦一箭工。  
著雪老山清刻骨，添梅官路巧迎风。  
此身终解浑无事，共乐郊原浩荡中。  

王洋　子楚寄吏报章复用前韵再寄篇  
长须晨送一函书，语不周遮意有馀。  
雨满一犂知过望，草开三迳喜如初。  
黄鱼白酒江头市，绿竹青蒲隐士居。  
病后世缘多懒惰，相逢诗酒未全疏。  

王洋　子楚小甑中实以物饷予{稻禾换口}之如芋而味胜日此黄独也野人得之  
君不见野人谋食搜山谷，不似输钱买金粟。  
醾薇细琐俱见情，岂有灵根不收录。  
少陵饥走偏九州，命寄长閗生事足。  
早知雪盛又无苗，拟欲诛求已皲瘃。  
先生蔬食亦易饥，意感邻夫荷斤斸。  
仅同冠芋又隐藏，远胜凫茈适疏缛。  
痴儿且食惊未见，便欲负锄自捃挶。  
人生留滞诚可怜，坐使百忧宽湿束。  
烦君转寄与仇勤，晚食何时饱颜蠋。  

王洋　子楚以二酒合而为一且效洞庭春色以诗叙其事因奉酬  
世间百味俱有正，偶人酸咸俱一病，  
须知论酒如论才，软美悦人严太劲。  
韩青居士贵调和，田窦醉时籍福胜。  
寂然二物俱有光，物外洞庭容借香。  
共谈已造名理窟，一鞭亟人亡何乡。  
了知此处有真趣，再听牖下鸣糟床。  

王洋　子楚煮雪水沦团茶乃与陶翰要语以诗见戏不敢酬  
平生何居士，一壑清江濆。  
达观真在士，独往乃声闻。  
我亦策蹇步，不甘子绝群。  
追逐到灭景，回视嗟纷纭。  
今朝玉储开，群仙剪瑶裙。  
迷空散一花，万叠屯寒云。  
赏心会两遂，百忧销一焚。  
双凤已鸣似，神椎搞孤军。  
更看阴沴尽，高檐挂晴曛。  

王洋　紫极二仙翁祠  
方内人过方外游，两翁身世等浮沤。  
何如添作三高士，为有平生一水丘。  

王洋　自县圃行梅化因成五绝  
天工施春不爱惜，乐与枯槎借颜色，  
岁寒日晚律候严，已遣南枝报消息。  

王洋　自县圃行梅化因成五绝  
岁岁新花即旧花，生缘感旧自兴嗟。  
先春莫惮传消息，催促东君早转车。  

王洋　自县圃行梅化因成五绝  
春风欲转非容易，选取一枝作先使。  
试看欲发未发时，似与东君早转车。  

王洋　自县圃行梅化因成五绝  
我家阿大才名久，老笔能旋万斛舟。  
竹外试题清浅句，莫教何逊独风流。  

王洋　自县圃行梅化因成五绝  
玄酒初传习骏奔，监梅异用合先论。  
须留铁面攀墀力，莫为花开空断魂。  

王洋　自忻村被酒归失方竹杖  
我贫难致远，得此有夤缘。  
弟为兄身老，书来意已传。  
扶衰惟献直，入手不随圆。  
偶向醉中别，如何不黯然。  

王尧臣　怀天如隐士  
先生高蹈晦岩扉，沐发晞阳远帝晖。  
自是鸾皇终瑞世，莫同鱼鸟便忘机。  
江凫汎汎随波远，逆雁冥冥避戈归。  
他日彤庭如应聘，梦魂休绕故山薇。  

王沂孙　观周曾秋塘图有作  
秋，秋。  
萧洒，清幽。  
人静处，水边头。  
波细纹纹，风色飕飕。  
鸥鹭情相狎，凫鸳乐自由。  
疏苇败荷池沼，白苹红蓼汀洲。  
几竿渔钓去已尽，一段晚云寒不收。  

王沂孙　晋王大令保母帖  
脱落黄祊帖，按辞大令书。  
稍作兰亭面，七美谅非虚。  
或讶缺勿毁，或疑集悲夫。  
考真固云癖，订伪亦以愚。  
第观竪中藏，清玩唯研壶。  
晋人擅风流，宜与后世殊。  
所惜尚言数，卜年八百馀。  
贞石久且泐，双松当几枯。  
片砖曷未化，逮兹厄耕锄。  
方其内幽镌，要以托荒墟。  
孰知坐此故，反能误意如。  
传世岂所幸，况遭孽韩污。  
辨端更为累，但资文字娱。  
陶土或若此，何为殉玉鱼。  

王迤祖　题龙隐岩  
龙蟠此地不知年，飞去穿成万仞渊。  
霖雨四方今欲遍，后人空自想蜿蜓。  

王贻永　句  
河朔雪深思爱月，并门春暖咏甘棠。  

王以宁　道中闻九里香花  
不见江梅三百日，声断紫箫愁梦长。  
何许绿裙红帔客，御风来献返魂香。  

王以宁　句  
人情十里白头浪，世事几番黄叶风。  

王以宁　句  
浩歌排两脚，蒙里横天涯。  

王以咏　句  
剑水落霞晴熨绿，衍峰新月夜梳鬟。  

王义山　跋杨中斋诗词集  
江西派已远，后来无闻人。  
许大能诗声，来自浙之滨。  
奚奴背锦囊，马蹄踏青春。  
来派江西诗，风月浩无垠。  
翩翩佳公子，皆绮纨其身。  
惟君独不然，每恨无书贫。  
胸中国子监，所积皆轮囷。  
把酒读君诗，一字一精神。  
句里带梅香，不涴半点尘。  
家本住孤山，和靖与卜邻。  
吾闻诗之天，不在巧与新。  
纖浓寄淡泊，清峭寓简淳。  
古律尤崛奇，可与子建亲。  
此诗实兼之，体具众美纯。  
载哦长短篇，音节中韶钧。  
少游词如诗，二者皆逼真。  
再拜卷锦还，愿言宝所珍。  

王义山　柏仙诗  
古柏林间小剑仙，云鬟低绾嚲轻蝉。  
愿持天上长生录，来祝东朝亿万年。  

王义山　别中斋杨左丞  
孤山久无生，谁伴月昏黄。  
归兴西湖动，离情南浦伤。  
官清从马瘦，政暇又诗忙。  
莫羡和羹事，林逋有暗香。  

王义山　谌仙诗  
冉冉飞霜缀绮裳，遥知谌母下丹阳。  
黄金链就三山药，来采蒲花献寿觞。  

王义山　春日即事二首  
朔气棱棱带雪吹，凝阴四面锁寒枝。  
自回造化微和后，如再洪蒙未判时。  
天遣江山醒醉眼，春将景色入新诗。  
乡晨一部箫韵奏，草绿花红山鸟嬉。  

王义山　春日即事二首  
步屧随风过柳川，眼前气象觉熙然。  
勾萌甲拆皆春意，鱼跃鸢飞遂性天。  
绿草方浓山尽发，紫芽新迸蕨初拳。  
自形自色何容巧，禀赋元来物得偏。  

王义山　东湖拜朔非礼去职诸生以诗留行和其韵以谢之  
只有春风无世态，世间冷暖若为情。  
废经彼自违先圣，议礼终难强两生。  
不合拂衣吾竟去，谁云出昼待留行。  
云卿数亩园犹在，已结东湖松菊盟。  

王义山　读东坡和陶诗有感  
此门西掖傍丹墀，此正坡仙得意时。  
不是惠州饭难吃，如何去做和陶诗。  

王义山　读晚唐诗有感  
学诗莫学晚唐诗，学得晚唐非盛时。  
愿把凫鹥和既醉，翻腾韵语作今诗。  

王义山　对厅致语口号  
八叶蓂香夏气清，坤闱有庆佛同生。  
枫宸称寿云霄迥，苹野沾恩雨露深。  
祚永万年齐晋福，孝濡九有乐升平。  
电枢又报祥光绕，需拜扬休天子明。  

王义山　甘露堂  
扫除黄叶拂尘埃，讲座虽虚尚有台。  
岁晚乔松典型在，烟波叠嶂画图开。  
不须瑞露从天降，应是慈云为客来。  
须信中边甜似蜜，吟诗未足报崔嵬。  

王义山　感兴  
灵均作天问，子厚为之对。  
玄冥莫可诘，幻说多诡怪。  
苍苍特其形，厥义了难解。  
尼山自绝笔，人文已久坏。  
果有司造者，应不终泯晦。  
吾欲灰吾心，纳世于聋聩。  
复为崆峒民，穴野奚土蒉。  

王义山　古意二首  
少年红颜女，敷芬对芳树。  
盈盈淡艳妆，清歌杂妙舞。  
凝睇倚高楼，桐丝试一谱。  
世间知音稀，谁识姱节素。  
清贞守幽闺，不作凡子妇。  
容华委西山，良人兮何暮。  
空床思悠悠，明月正当户。  

王义山　古意二首  
东篱采秋菊，秋菊清且香。  
采之欲寄谁，聊以寓感伤。  
感伤何所思，故人天一方，  
故人日以远，思君岂能忘。  
瞻望兮弗及，西山倾夕阳。  
黄昏人倚楼，一声笛何长。  

王义山　观海潮  
凭谁撼得海门开，疑是神兵着力推。  
霎地起来银一线，驾山卷起雪千堆。  
列江画舫浮天去，几片红旗逐浪回。  
毕竟神京钟王气，海神岂为子胥来。  

王义山　和陈荣可感兴韵  
元岂好聱张岂乖，世间役役逐尘埃。  
容心于天为身阱，得意之时即祸媒。  
退一步思方是足，放三分弱岂真呆。  
悠然独坐吟窗下，忽见梅花一朵开。  

王义山　和韩御史题滕王阁韵  
阁枕台隍暇日临，兴怀风景寄情深。  
江山为友更添我，宇宙皆诗放纵吟。  
不尽川流朝复夜，无穷事会古来今。  
一般输与渔翁好，即是閒非不累心。  

王义山　和韩御史题滕王阁韵  
喜瞻御史又来临，感慨登高此兴深。  
许大乾坤付杯酒，几多景物入孤吟。  
惭无王勃诗家数，赖有韩公记古今。  
休讶江东暮云隔，相逢萍水两知心。  

王义山　和胡方湖雪韵  
麻姑粒米撒天葩，山色模糊未尽遮。  
月斧凿天飞下屑，风力翦水簇成花。  
有时觅句寻欧约，不惯斟羔学党家。  
呵手捻梅窗下看，只嫌红蒂带村些。  

王义山　和九月十日紫极登高韵  
谁报江州遣白衣，如云胜友好追随。  
满斟绿斝安排醉，牢裹乌纱照顾吹。  
两个重阳前后日，一年好景这些时。  
到今不数重山会，坐上元来欠了诗。  

王义山　和康节天意为人二吟  
一毫矫揉不安然，人众岂能终胜天。  
透出梦关方是觉，要从心地自澄源。  
人能穷理始知命，事到容心便费言。  
造物安排都已定，道中浩浩而渊渊。  

王义山　和康节天意为人二吟  
鸟兽不可与同群，人道无亏方是人。  
已分工夫须尽我，学中本领在明伦。  
川云意思乾坤外，杯酒襟怀天地春。  
识得眼前真道理，世间何事切吾身。  

王义山　和清江韩伯善  
厥初是理与俱生，一点灵扃透处明。  
谁肯枉身徇时好，从来造物忌文名。  
雌黄一任傍人说，暴白只依天理行。  
输与老农无个事，夕阳黄犊黄烟耕。  

王义山　和清江韩伯善  
世间利欲久胥沦，才有诗书不是贫。  
三极经纶须是学，一毫愧怍便非人。  
充之家国而天下，穷则江湖一钓纶。  
寄语黄州王学士，不妨借我华阳巾。  

王义山　和清江韩伯善  
文章于道未为尊，求道须教造大醇。  
理学一门要精密，时文大病在尖新。  
高谈天下经纶易，谁疗目前饥馑因。  
拼却挂冠高蹈去，孰云林下果无人。  

王义山　和申屠御史来豫章韵  
一衣带水绕洪城，水不在深龙则灵。  
檐栋中间人渺渺，烟云朝暮柳青青。  
肯将明月清风我，来伴西山南浦亭。  
好把甘泉洗贪酷，生民血渍吏牙腥。  

王义山　和王槐城城寄诗韵  
惯熟虀盐味，谁云食淡难。  
旧尝司国子，今又作儒官。  
有手肯炙热，无毡不怕寒。  
芹香至今在，常梦到槐安。  

王义山　鹤仙诗  
饮马池边号浴仙，仙姿花鹤古今传。  
金经尤有延年诀，未数庄椿寿八千。  

王义山　寄题黄静斋  
静中乐处是琴书，此乐输君二美俱。  
明镜无尘佛关捩，内丹养火夜工夫。  
梅花窗下参同契，翠草庭前太极图。  
探得黄庭真诀了，不须更看养生符。  

王义山　饯行省郎中王君祥  
以儒饰吏号通材，忽报曹装打叠回。  
个样归舟惟载月，若为送客只将梅。  
云凝春树何堪别，昼永甘棠待再来。  
无限依依怀渭水，揽衣不寝夜徘徊。  

王义山　饯怡斋胡宪使  
不是胸中熟吕刑，如何议谳极详明。  
严于三尺古来法，宽以一分天好生。  
仁意满腔皆恻隐，政声交口说廉平。  
玉堂本是青毡旧，跳过郎星向上行。  

王义山　郊坛奏告礼成口号  
夜半宫中响佩环，小臣仿佛见天颜。  
月星明穊斋坛上，穷昊鉴临方寸间。  
五色云祥开景运，两行露立缀仙班。  
皇心自与天心合，万姓欢呼法驾还。  

王义山　京庠校文和同考官  
文堂翕聚众星明，剖蚌扬沙着意精。  
幸执楮毫陪末席，敢将文字品诸生。  
烘堂莫共赓酬笑，彻夜惟闻倡叹声。  
要使西昆文体变，欧公不怕咈人情。  

王义山　冷舍偶成示儿  
悔着当初误出山，无聊清绪几多般。  
尽教茅舍云遮断，已约梅花月送还。  
旅兴须凭酒消遣，家书不住报平安。  
逢人休道为官好，骨肉团栾胜做官。  

王义山　龙仙诗  
楚尾吴头风乍薰，沧波深拥小龙君。  
愿朝帝母龙楼晚，来曳霞裾驾五云。  

王义山　梅梢上雪  
六出霏霏过小帘，梅梢着处似沾粘。  
天工底事巧装点，只为花疏特故添。  

王义山　偶成  
五性感而动，其间善恶萌。  
危微相对立，体认要研精。  
大学静而得，中庸诚则明。  
原头不参透，何以约其情。  

王义山　偶成  
良贵由天赋，欺心天可欺。  
功名皆梦幻，道理厌新奇。  
枫叶敲窗际，梅花对月时。  
个般清趣味，料得少人知。  

王义山　钱长白李左丞  
徃来不特地之灵，西有长庚一点星。  
九路大开行省府，几人争看小朝廷。  
只消余力镇衡岳，许大先声到洞庭。  
净洗甲兵从此去，烦公更为挽沧溟。  

王义山　钱申屠御史归扬州行台  
僻左江南天一隅，烦公原隰遍驰驱。  
数元结辈已多矣，百子骏今安得乎。  
风力喧传真御史，霜台勇在去贪夫。  
翩翩只鹤骑将去，若问腰缠一孔无。  

王义山　钱张宣慰三首  
奉宣德意慰群生，曾未□年政已在。  
乃父勋名在彝鼎，当家衣钵合钧衡。  
如何归隐山林得，不管从来利禄轻。  
裴度淮西功业了，伫乘髍传上神京。  

王义山　钱张宣慰三首  
贵介而能大耐官，留心翰墨此为难。  
龙蛇现影笔端活，风雨惊人纸上寒。  
教子一经文墨续，读书万卷夜灯残。  
一门数世衣冠盛，曾把君家家传看。  

王义山　钱张宣慰三首  
种了甘棠打叠回，遮留竞凑辙辕来。  
只存诗檐作行李，若问归囊清过梅。  
抵为运筹咨汉杰，传闻近日筑燕台。  
为言民力东南竭，好趁层霄阊阖开。  

王义山　盛暑夜起  
大块劳形为有生，为生受役自纷然。  
几年寒暑人间世，一点灵明心上天。  
欲待足时无了日，只今悟处是直诠。  
烟霞终是吾归处，谁道丹砂可引年。  

王义山　十月海棠盛开  
海棠搀得小春天，独向晴窗弄午烟。  
造物胡为太颠倒，此花怎敢占梅先。  

王义山　寿崇节致语口号  
东极承颜肃紫宸，恩醲湛露燕群臣。  
香传禁柳鸣球瑟，影颤宫花蔼缙绅。  
璀璨祥光三殿晓，怡愉和气万年春。  
明朝又纪流虹瑞，更效封人祝圣人。  

王义山　书曹徴　勇诗集  
当家七步已称雄，君更豪吟句律工。  
泸水城存空吊古，睢阳庙在凛生风。  
友闻不死世无敌，武惠重来战有功。  
能不动心方是勇，教人以善谓之忠。  

王义山　书永嘉嘉禾驿  
老来倦跻攀，悠悠憩山侧。  
层岚轶穷霓，纡萦困行客。  
崖倾觉巑巇，径曲盘险迫。  
石老枕云根。桥横界野色。  
海峤吞暝晖，松标挂辰极。  
残烟罩成幄，长波曳如帛。  
天际鸟知还，溪涧鱼自适。  
几忘物无我，卢淡意常寂。  
泛观穷壤间，天亦局于迹。  
荣华忽雕枯，俯仰逃今昔。  
倾羲倏再旦，急轨等寄驿。  

王义山　送按察王佥事除行台察院  
漠漠天高不可呼，斯民何处诉无辜。  
从来鹰隼肯敺雀，除却豺狼安问狐。  
霹雳一声碎奸胆，风霜八路击贪夫。  
得公数辈遍天下，民命从今盍少苏。  

王义山　送按察王佥事除行台察院  
夺去江西一福星，维扬无地着先声。  
数千百里人相贺，二十四桥风便清。  
只为外台要精采，更烦辣手大支撑。  
劝君放缓骑驄马，怕有人来境上争。  

王义山　送按突起魏经历  
公论难磨口似碑，肯将虚誉博人诗。  
心常近厚元非弱，职在详刑安忍施。  
两载依然如始至，一廉岂是要人知。  
怕闻驄马骑将去，惹起西人无限思。  

王义山　送丁直谅赴西涧山长  
西涧元来只是刘，叶公争取过台州。  
退斋赤手来兴复，上水篙撑急向流。  

王义山　送丁直谅赴西涧山长  
去时行李只携琴，更带奚奴作伴行。  
所谓伊人何所似，漪漪涧水一般清。  

王义山　送奉使翰林颁降历日回  
历家差只在毫里，有诏清台子细推。  
三代以来宗夏在，溥天之下再尧时。  
暂烦英节来将命，归对薇花好赋诗。  
夜直禁林如有问，江南民力正疮痍。  

王义山　送升甫归九江  
云无心出未为非，鸟倦方还毋乃迟。  
只为当初欠归早，教人枉费和陶诗。  

王义山　送升甫归九江  
猿鹤才闻归去来，便呼僮仆扫柴扉。  
如何出市见车马，惹起他心悔着归。  

王义山　送孙纠弹归镇江  
不待文公立学规，士当无愧此深衣。  
无人可纠孰挑达，有过一弹谁是非，  
不怕转喉能触讳，自言垂老盍知归。  
只从北固山头处，直道留为晚景辉。  

王义山　送余仲谦赴江州教  
广文要饭又何难，所在侏儒烂饱餐。  
热选尽教众人取，冷官要耐五更寒。  
四园鼓泽菊三迳，意思濂溪草一般。  
湓浦依然遗迹在，道源须是静中看。  

王义山　送云游莹上人  
从前身不梁飞埃，雪窦云峰任往来。  
石路滑时宜驻锡，浪头危处且浮杯。  
眼高桑下肯三宿，脚健山中能万回。  
四大空虚何底止，信渠鑽得红窗开。  

王义山　送允中斋王参政入闽  
未到三山声已雷，此行正好趁海开。  
榜文争看乖崖押，士类欢呼常衮来。  
不信闽中能独占，要令天下总春回。  
江西争得公来定，只怕朝家有诏催。  

王义山　宿安仁县市  
安仁斗来大，地窄瞰官途。  
吏散晚卫早，人稀夜市无。  
山多田占少，涧曲水来迂。  
犹道茅包锦，县官来索租。  

王义山　题陈宗阳梅花全韵诗集  
骚经比兴殆无遗，何独于梅靳一辞。  
从逊以来方有司，到逋而后愈难诗。  
形容虽巧迹之浅，吟状愈多天者漓。  
独在孤山孤绝处，定交惟有雪相知。  

王义山　题点易娄君复  
伏羲先天易，其初一太极。  
太极生阴阳，阴阳各有画。  
濂溪何所传，妙得于太极。  
极上作一圈，一圈只是白。  
伏羲已为赘，大小圈更十。  
不知果何意，多是祖河图。  
所以负笭者，敢于嗤吾徒。  
愿与易相忘，圈点画皆无。  

王义山　题杜氏匏瓜亭  
道包众妙起经纶，粒粟中藏天地仁。  
五石匏徒夸彼大，一瓢饮有乐之真。  
从来硕果存生意，吾岂匏瓜系此身。  
文穆此心唯念旧，还能续得馑亭春。  

王义山　题何氏山阴道院  
从来道院江西好，只为涪翁遂得名。  
见说何家更清甚，院中终日读书声。  

王义山　题何氏山阴道院  
山阴偏被道家占，我祖当年曾写经。  
君向阴中敞吟境，何时相伴鹤来听。  

王义山　题黄草塘诗集  
凭何强占谢家塘，尀耐诗人忒煞狂。  
只把两家诗判断，此塘一半合还黄。  

王义山　题黄高士雪月集  
冰作丰姿水作神，群仙境界里诗人。  
敲从竹起韵不俗，吟到梅来相逼真。  
无己许令参后社，庭坚端的是前身。  
有时石鼎堪联句，还许平分坐上春。  

王义山　题僧南浦诗卷  
齐己诸人壳已蝉，不传诗印又多年。  
水萍粘瓦终无用，风絮沾泥不是禅。  
谁识咸酸居味外，要追风雅到删前。  
读师句法真家数，拂拂松阴响涧泉。  

王义山　题韶州李同知百泉漱雪吟卷  
癖到膏盲药不医，把泉煮石炼成诗。  
齿根更着雪来嚼，吟过海关又一奇。  

王义山　题韶州李同知百泉漱雪吟卷  
奉命来宣古曲江，春回画戟昼凝香。  
使君吟到苏州意，愿睹斯民一日康。  

王义山　题汪才夫石城诗集  
文到龙溪大家数，耳孙分剩有诗材。  
只因住在修江近，接得涪翁一派来。  

王义山　题吴此民无游集  
逼仄怀居非丈夫，吾今语子好游乎。  
沅湘到处有司马，嵩华至今谈小苏。  
事会无穷闲宇宙，山川有尽眇江湖。  
奇闻壮观多收拾，刮目他时看阿吴。  

王义山　题武冈向敏衡无加庄  
恭惟陈简斋，与鹤山魏公。  
堂堂二先生，后学之所宗。  
遗迹所到处，百世犹高风。  
武冈有向氏，乃祖家诗礼。  
简斋曾来访，鹤山亦踵至。  
二先生来时，草木亦光贲。  
主人踨蹐迎，出门见大宾。  
大带束深衣，整容而肃襟。  
揖客坐上坐，樽酒与细论。  
向氏家本儒，苦无黄金籯。  
惟有无加庄，留以遗子孙。  
此庄不在田，非谓三百囷。  
庄者敬之谓，为学之入门。  
乃祖燕后人，有书便不贫。  
能令二先生，肯来共斯文。  
向来吾南昌，隐者苏云卿。  
魏公令地主，而来访一民。  
匹夫道义重，王侯失其尊。  
古人不傲士，此风今犹存。  

王义山　题严子陵钓台  
吹起炎刘已冷灰，先生功不上云台。  
当初同学还何事，毕竟曾经讲较来。  

王义山　题袁州邵录三老图  
堂前活现老人星，两个齐眉作寿朋。  
更有膝边儿戏彩，此身都及见云仍。  

王义山　题袁州邵录三老图  
不夸九老写成图，要似一家三老无。  
满把寿觞拼一醉，父前母后子来扶。  

王义山　题郑氏义门  
说到义时须割截，如何气象得浑全。  
合非真合皆人者，生与俱生有性焉。  
友是弟兄常底事，仁于父子本然天。  
大书忍字果何意，便觉流于矫揉偏  

王义山　天问  
鸿冥未判初，动静根已互。  
阴阳无停机，一阖一辟户。  
太虚本块气，无形何八柱。  
四时自尔行，列星自尔布。  
吾闻女娲氏，曾把五色补。  
补处绝无痕，亦有未补处。  
日无息不运，何处独阴雾。  
有龙衔烛照，终日烧不住。  
玉川子有言，日月作眼行。  
应不外幽独，同此双眼睛。  
彼何地而暗，乃假烛以明。  
亦有无烛地，暗塞幽冥冥。  
吾不解其故，苍苍徒具形。  
试唤卢仝鬼，为我叩太清。  

王义山　挽白鹿洞宾吕善居  
元是双峰门下士，席间参请到源头。  
鲁人知有乐正子，汉世曾称马少游。  
白鹿洞宾儒领袖，紫阳教主道源流。  
有儿曾斫月中桂，家学相传卒未休。  

王义山　挽度宗  
道隆兼德厚，民庶乐难名。  
宫合府中一，身修天下平。  
有条皆快活，无事不清明。  
长乐天将晚，如闻问寝声。  

王义山　挽横海曾朝议  
父子眉山多一苏，衣冠盛事再堪图。  
岫云懒出官情薄，霖雨未成舆望孤。  
横海仅存遗藁在，临川有此老师无。  
瓣香久欠南丰敬，东望灵车天一隅。  

王义山　挽胡经干  
手画兵家八阵图，儿时此志已吞吴。  
英雄豪杰所同者，将相王侯有种乎。  
事竟无成空感慨，天胡不忍死须臾。  
东南留得斯人在，半壁乾坤只手扶。  

王义山　挽黄松涧  
少陵元是谁家数，衣钵当初自审言。  
松涧于何寻的派，涪翁之后又仍孙。  
几篇忧国诗奚寄，一念爱君天所根。  
不比骚人弄光景，读君遗稿死犹存。  

王义山　挽家溪危知郡  
当家旧只说骊塘，近代家溪名又香。  
仁智扁斋天动静，正邪抗疏界阴阳。  
伤哉所到方丹毂，惜也斯人不玉堂。  
孤负锦江人望断，使君已在白云乡。  

王义山　挽贾平章生母  
有子万事足，相与乐湖山。  
花迳板舆稳，萱庭衮服斑。  
轲亲荣鼎养，鲁国忽丧还。  
元气极之母，生贤奠两间。  

王义山　挽贾平章生母  
修龄逾八袠，五福萃诸身。  
翟服仪容旧，鸾绫谥诰新。  
艰难共淮楚，褒表建齐秦。  
曾听呼儿道，仲华能笑人。  

王义山　挽介堂胡知郡  
忆昨云从东野时，天街携手话心知。  
澹庵往矣谁其嗣，文定今之学者师。  
德邵年高前辈行，山摧木坏哲人萎。  
虎头城下艰难共，古道如公更有谁。  

王义山　挽介堂胡知郡  
六馆诸生伏下风，少年声价在黉宫。  
交游湖海天下士，规矩乾坤心匠中。  
竹使分符春坱坙，棠阴匝地昼朦胧。  
新昌人所难为事，人到于今说介翁。  

王义山　挽李教授  
偏是书生赋分悭，生平受用只儒酸。  
非无热处可炙手，禁得寒时做冷官。  
乃父向年已科目，好儿今日又衣冠。  
期颐上寿古来少，归去关山雾雨漫。  

王义山　挽鹿泉贾参政二首  
夺得公来镇古洪，武昌棠荫蔼春融。  
生民立命学有用，活佛救人天大功。  
上帝遗符徵范镇，斯民失怙哭温公。  
山横抱犊人何在，草木蜚号一夜风。  

王义山　挽鹿泉贾参政二首  
一老皤皤六十余，直从苦硬做工夫。  
可怜爵齿墙于德，惟有诗书付尔孤。  
后学失师谁主此，斯文坠地果天乎。  
榇归只借帆风力，最是舟中麦也无。  

王义山　挽平轩王府判  
儿女来前痛别离，遗言埋骨用深衣。  
当家曾把僧衣葬，谁识平生此意微。  

王义山　挽平轩王府判  
犹记琼林锡宴时，平轩折得好花归。  
而今花与人何在，日暮江东云自飞。  

王义山　挽山居刘侯官  
渥漥生出此骅骝，父子当今第一流。  
争道老泉生二秀，最难锦水又三刘。  
悫亡明道碑东洛，塾死文公哭婺州。  
留得一家书脉在，郎君见说突烟楼。  

王义山　挽山居刘侯官  
赋埒相如轧子云，词场几度策奇勋。  
不卑铜绶肯为宰，须是玉堂方著君。  
准拟日边行接武，奈何地下要修文。  
试将六稿从头读，羞杀时流把砚焚。  

王义山　挽山居刘侯官  
雪坡仙去又山居，凋谢堪为世道悲。  
师鲁仅存遗集在，乐天无限故人思。  
追怀把酒论文日，忍读停云对雨诗。  
千里有书报埋玉，衔哀莫写泪交颐。  

王义山　挽善庆堂黎朝奉  
闻孙姓字魁天下，知是堂中积善深。  
天岂有私惟福善，公于责报本无心。  
方来诸少庭森玉，管取明科榜又金。  
他日貂蝉食家庙，一门青紫列如林。  

王义山　挽实斋刘尚书  
紧官都做了，只欠到台司。  
言路古之直，经筵帝者师。  
极中五福备，天下达尊推。  
方曳星辰履，商山已茹芝。  

王义山　挽实斋刘尚书  
节麾仍帅阃，三道福星临。  
政澈寒潭底，人行明镜心。  
船中不留月，童背也无琴。  
谁憩甘棠下，无穷蔽芾阴。  

王义山　挽松麓李佥判  
手拈老笔眇词场，余子如何敢颉颃。  
疑是前身真贺白，不然今世又苏黄。  
片文落处人争诵，一第欠于天取偿。  
造物却教二郎做，立身既好又名扬。  

王义山　挽苏少章  
曾趁当年桂子秋，烦公引领广寒游。  
春官报罢笑归去，底事无成付命休。  
诗又江湖一家数，学寻伊洛到源头。  
忍将感兴篇来读，望断修江无限愁。  

王义山　挽遂初陈尚书  
到得咸淳国步艰，几回杭疏动天颜。  
丈夫那肯死牖下，余子从教活草间。  
有分珠厓终着去，无心白发望生还。  
故人目断暮云处，雾雨蒙蒙山外山。  

王义山　挽溪园周知郡  
英英玉立已班行，地位如何不庙堂。  
久合飞腾上华要，只缘抱负太刚方。  
阶庭竞秀夸诸少，衣钵先传属长郎。  
最是一家古三代，棣华今尚有余芳。  

王义山　挽溪园周知郡  
记得年时试别头，得君引我上瀛洲。  
当场独步眇余子，好手先拈第一筹。  
锦水曾寻香戟梦，洪崖去伴赤松游。  
瓣香遥致生刍敬，渺渺螺川涕泗流。  

王义山　挽熊墨庄  
积谷翁家诧富强，千斯仓与万斯箱。  
尽教此辈更多蓄，输与先生这一庄。  
身已九京名不朽，家藏万卷字犹香。  
向来有子曾充赋，赢得此田常不荒。  

王义山　挽熊县丞  
三叹丞哉不负余，阶庭兰玉又森如。  
乡邻称道有是子，祖父传来只此书。  
勇上璧流逼霄汉，相将金榜到门闾。  
从前不朽惟家学，不必籯金自有余。  

王义山　挽云屋徐侍郎  
阖朝奔逸荡无关，夜半潇潇风雨寒。  
世乱争先寻活路，时贫输与做穷官。  
平生自谓学无事，一死谅非君所难。  
到此彷徨犹不忍，国亡那敢计身安。  

王义山　挽云屋徐侍郎  
雁塔题名墨尚鲜，九州四海此同年。  
故人直上青云路，凡俗那能白骨仙。  
不善巧图真个拙，只因方处久些圆。  
万钟不博箪瓢乐，有命何如有性焉。  

王义山　挽竹芗龚侍郎  
犹记乌台第一章，当年物论忒雌黄。  
人心自有公非是，天理岂能终晦亡。  
奸魄虽生名已死，弹文尚湿墨犹香。  
偷生宁复百年活，地下何颜见竹芗。  

王义山　挽竹芗龚侍郎  
一木难支大厦倾，阖门拼却赴波鲸。  
归来止为寻坟陇，隐去不教知姓名。  
剩有诗篇传不朽，相从野老话生平。  
翩翩只鹤扶云去，群玉峰头籍大清。  

王义山　王母祝语  
壶峤天低乐圣时，南薰初试度兰池。  
影飞霞佩朝金殿，曲奏云和献玉卮。  
稽首万年尧历永，承颜五色舜衣垂。  
仙家更有蟠桃在，明日重来谒帝墀。  

王义山　王母祝语　菖蒲花诗  
昔年有母见花轮，富贵长年不记春。  
今报紫茸依碧节，献来慈极寿庄椿。  
汉家天子嵩山路，又见蒲仙相与语。  
而今帝母两怡愉，莫忘九疑山上侣。  

王义山　王母祝语　长春花诗  
东风不与世情同，多付春光向此中。  
叶里尽藏云外绿，枝头剩带日边红。  
百花能占春多少，何似春颜长自好。  
清和时候卷红绡，端的长春春不老。  

王义山　王母祝语　宫柳花诗  
御墙侧畔绿垂垂，接夏连春花点衣。  
好似雪茵胡旋舞，楼台帘幕燕初飞。  
薰风日永彤墀晓，宫妃簇仗呈千巧。  
就中妙舞最工奇，戏痛玉球添一笑。  

王义山　王母祝语　蟠桃花诗  
蕊珠仙子驾红云，来说瑶池分外春。  
道是当年和露种，三千药实又从新。  
红云元透西昆路，青鸟衔枝花颤舞。  
薰风初动子成初，消息一年传一度。  

王义山　王母祝语　蔷薇花诗  
碎剪红绡间绿丛，风流疑在列仙宫。  
朝真更欲薰香去，争掷霓衣上宝笼。  
忽惊锦浪洗春色，又似宫娃逞妆饰。  
会当一遣移花根，还比蒲桃天上植。  

王义山　王母祝语　芍药花诗  
倚竹佳人翠袖长，阿姨天上舞霓裳。  
娇红凝脸西施醉，青玉栏干说叠香。  
晚春早夏扬州路，浓妆初试鹅红妒。  
何如御伞掖垣中，日日传宣金掌露。  

王义山　王母祝语　石榴花诗  
待阙南风欲上场，阴阴稚绿绕丹墙。  
石榴已着乾红蕾，无尽春光尽更强。  
不因博望来西域，安得名花出安石。  
朝元阁上旧风光，犹是太真亲手植。  

王义山　王母祝语　万年枝诗  
百子池边种最奇，无人识是万年枝。  
细花密叶青青子，常得披香雨露滋。  
东风向晚薰风早，禁路飞花沾寿草。  
年年圣主寿慈闱，先献此花名字好。  

王义山　王母祝语　萱草花诗  
当年树背入诗章，绿叶丹花有晖光。  
为道宜男仍永世，福齐太姒炽而昌。  
犹记夏侯曾与赋，灼灼朱华凝瑞露。  
紫微右极是慈闱，岁岁丹霞天近处。  

王义山　王母祝语　栀子花诗  
当年曾记晋华林，望气红黄栀子深。  
有敕诸宫勤守护，花开如玉子如金。  
此花端的名檐卜，千佛林中清更洁。  
从知帝母佛同生，移向慈元供寿佛。  

王义山　吴仙诗  
一曲清歌艳彩鸾，金炉香拥气如兰。  
西山高与南山接，剩有当时却老丹。  

王义山　五无歌送张参政  
一钱刘太守，也被一钱污。  
今日公归去，一文钱也无。  
临去受百纸，清哉杜大夫。  
今日公归去，半张纸也无。  
清献出蜀日，琴鹤与之俱。  
今日公归去，琴和鹤也无。  
东山船载月，皎洁如冰壶。  
今日公归去，船中月也无。  
问公何所有，所有与人殊。  
只有一廉字，欺人百世无。  

王义山　西湖即席和冷泉亭韵  
石溜寒泉山色阴，我来本不为花寻。  
愿分一滴清泉水，尽涤平生尘垢心。  
虚洞迂风桥畔过，急滩泻月水痕深。  
襟期难与凡人道，好和沧浪濯足吟。  

王义山　小圃梅柳之争　柳与梅争  
梅兄住在水之滨，五柳先生便有云。  
传语林逋须着让，堤边风景要平分。  

王义山　小圃梅柳之争　梅与柳争  
水边半树月模糊，移取山来更姓孤。  
未许渊明全占断，盍留一半乞林逋。  

王义山　丫头岩  
露出佳人半面看，晓鬟梳起碧云团。  
路傍老尽几春色，犹学丫头不顶冠。  

王义山　夜宿严陵舟中  
好风特地送帆开，刺破芦花雪几堆。  
浪裹烟波渔唱歇，岸头更点雁声催。  
船空载取月同云，蓬破偷将天入来。  
拂早起看鸥睡醒，笑侬抹过子陵台。  

王义山　谒按察马佥事  
黩货无厌政贿成，几年蔀屋不曾晴。  
击奸霹雳从天降，烛物晶明揭日行。  
影在乌台已风采，特烦龙节更澄清。  
儿童走卒更相顾，夹道传呼司马名。  

王义山　谒按察马佥事  
此瑟新更击巨贪，六条察吏首言趀。  
划开云睹青天日，全藉风闻白简霜。  
佥谓激扬须獬豸，如何放过此豺狼。  
诸生饥欲死难忍，惟有广文餍稻粱。  

王义山　谒参政张献子  
曾侍龙楼晓色催，真仙那肯下蓬莱。  
离方共睹重光日，震位欣闻长子雷。  
奉使只应天上去，运筹暂作幄中来。  
老夫羞把诗怀袖，只为明公是秀才。  

王义山　谒申屠御史  
向来汉相肃朝纳，建武中兴又说刚。  
等是当年名御史，到今百世又流芳。  

王义山　谒申屠御史  
云渺梁砀山水深，千年标致杳难寻。  
只今来伴东湖月，惟有沙鸥识此心。  

王义山　谒申屠御史  
褰帷问俗驻洪都，听得舆人夹道呼。  
好事被君都做了，个般风力自前无。  

王义山　谒中斋杨左丞  
向来曾拜紫宸衙，亲见先班奉日霞。  
帝室馆甥贵公子，王姬下嫁旧儒家。  
执中默契心传妙，勤有无穷学问加。  
带取孤山作作伴，清吟尚可趁梅花。  

王义山　月岩  
岩中一个月胚胎，知是谁将斧凿开。  
一夜六丁将帝敕，驾空推起上天天。  

王义山　蚤起斋檐独坐  
轻寒测测雨冥冥，不觉閒中春一庭。  
老竹似欺窗草绿，落梅微间翠苔青。  
倏听莺语调新曲，默看蛛丝网碎屏。  
物意人情两相得，莫容尘俗挠中扃。  

王义山　赠陈梅垣  
竹外重门不待扃，此垣缭绕自天成。  
一枝潇洒无尘涴，半夜高寒对月明。  
特立丰标仁者静，生平骨格圣之清。  
纵饶曾与逋仙约，只许溪前见影横。  

王义山　赠邓可欺  
萌一欺心理便亏，久之天定胜人为。  
贾臣负担行吟日，韩信低头出胯时。  
自怯终于强者弱，不争是乃胜之基。  
彼来欺我自欺耳，只要我心无自欺。  

王义山　赠邓梓林  
乔木森森说邓林，自从拱把至于今。  
虽然本质生成美，全是乃翁培植深。  
勿使杯卷戕所有，或容斤斧得而寻。  
非材自愧沟中断，也有庭槐满地阴。  

王义山　赠丁道士游浙  
毕竟前身是令威，昂藏鹤样更能诗。  
此行游遍江湖了，来访逋仙又一奇。  

王义山　赠山村梅癯  
我爱梅花村得好，来伴山村与卜邻。  
却有一般不村处，冰为胸次玉为神。  
别有村人村得俗，满口肥甘烂钱谷。  
那知山村梅样癯，肯向人言饭不足。  
山村切莫学我痴，腹中有字不疗饥。  
会有东君老知己，陇头先春寄一枝。  

王义山　赠心月相士  
十五以前月，清光逐夜生。  
自朔以至望，浸长而浸盈。  
十五以后月，明减而生魄。  
自望以至晦，浸微而浸阙。  
嗟彼天上月，有圆阙阴晴。  
惟有心月月，天者常清明。  
持此以鉴人，妍媸奚所遁。  
此月天在天，月在尔方寸。  

王义山　赠医士熊月湖  
缘何扁鹊号良医，传法元来饮上池。  
化作月湖湖内水，愿捐一滴救疮痍。  

王义山　赠医士熊月湖  
月湖镜样十分清，诊视还他指下明。  
那似月湖心地好，愿人常似免长生。  

王义山　斋居杂兴  
道理须从妙处寻，静中观物了吾心。  
一时俯仰成朝暮，万变纷纭几古今。  
蠖屈蛇伸非矫揉，鸢飞鱼跃自升沉。  
莫随名利相牵引，方寸胶舟泥寸涔。  

王义山　斋居杂兴  
一身自有一乾坤，拍拍阳和禀得淳。  
诗思已随春意动，夜衾不怕晓寒新。  
未应云谷成辽邈，常把沧洲入想因。  
觅句看书无个事，清泉可饮便非贫。  

王义山　斋居杂兴  
山水之中足可娱，田园数亩任荒芜。  
论交惟有诗知己，把酒相忘月与吾。  
秀石漱泉清可砚，孤峰挂日影堪图。  
可怜直节如松劲，刚被秦封作大夫。  

王义山　斋居杂兴  
木曳斜晖抹淡红，薄窗微惹一帘风。  
水如银样浸新月，山耸翠标撑碧穹。  
天为骚人开眼界，酒寻好句入杯中。  
兴来点检江山罢，顷刻阴晴笑化工。  

王义山　斋居杂兴  
天根分上下，月窟几晴阴。  
老树吹来古，流芳直到今。  
四时花不断，一本理尤深。  
记得南轩说，要观生物心。  

王义山　枕上闻风  
风撼林间万窍开，耳边雨带暮潮来。  
似知书困难为宽，刚把天声为唤回。  

王义山　中屠御史袖诗来访和韵以谢  
曾侍鹓行步赤墀，入山正为怕人知。  
自惭不直百金伎，空有囊中药不龟。  

王义山　中屠御史袖诗来访和韵以谢  
满前舞鲜杂号狸，揽辔澄清众所期。  
今日忠良方得路，愿歌守道四贤诗。  

王义山　中屠御史袖诗来访和韵以谢  
云卿曾屈帅垣尊，讵谓如今古道存。  
驄马行行人且避，如休容易到山村。  

王义山　座间分韵得道字  
一年景物秋最好，秋到重阳秋更老。  
留取黄花待再来，殷勤寄与西风道。  
菊花了后到梅花，梅花开时雪交加。  
何当雪月交光夜，与君重约醉流霞。  

王艺　吴下同年会诗  
琼林春暖记分违，叙好如公在昔稀。  
鱼腹一书劳远寄，鹊枝三匝幸相依。  
初筵虽负兵厨约，馀爱终分赵日晖。  
从此吴门书盛事，即看丹诏凤衔飞。  

王亦世　海寇赵某伏诛  
凭陵海若玩波神，怙恃乾坤不杀身。  
刀锯未加先自殒，陆梁未有白头人。  

王易简　九锁山十咏  
萧洒殊庭西，玉室青孱颜。  
华阳隐邃道，元盖浮尘寰。  
紞紞天鼓鸣，烂烂岩屋斑。  
谁悬隔凡石，此已非人间。  
群仙本容物，为我开重关。  

王易简　九锁山十咏  
风烟谷口亭，岩穴神仙宅。  
迳回閟天光，云湿滴乳液。  
宝盖遥当空，篝火忽奇迹。  
不见菇芝人，残枰弃黑白。  
跻攀幸有逢，筋力何足惜。  

王易简　九锁山十咏  
凤兮尔何来，聀聀鸣高岗。  
山风度玉箫，竹实丰餱粮。  
至今嶙峋石，如作毛羽翔。  
深溪阻造极，悬磴聊褰裳。  
踟蹰不忍下，树杪青天长。  

王易简　九锁山十咏  
晴砿步清空，洞户抚巀巐。  
何年出水龙，张口见齿舌。  
相传此得名，灵骨蜕如雪。  
岂其风霆化，诘曲余故穴。  
想当夜半归，九锁一时掣。  

王易简　九锁山十咏  
绝壁中嵌空，秀石下插地。  
缅怀玉局仙，於此冠盖萃。  
云泉俨昨游，卉木遗古意。  
青山日迎客，何者传姓字。  
斯人千载名，揽胜乃余事。  

王易简　九锁山十咏  
古来得道人，一往无留踪。  
胡为恋幽绝，努力抗祖龙。  
冠簪宛如刻，藓蔓不敢封。  
形化影未灭，石坚诚可通。  
灵仙去已遥，聊尔惊凡庸。  

王易简　九锁山十咏  
行云倏变灭，本作须臾期。  
山灵护清气，英英幻真姿。  
旧雨洗犹在，高风吹不移。  
触石有动意，出岫无还时。  
扶桑如可薪，炼此白玉芝。  

王易简　九锁山十咏  
岚阴四围合，涧水数折流。  
试手翻碧海，卷雨来青虬。  
静躁为人役，蓄泄同神谋。  
长歌亭上诗，飞仙不可留。  
倚栏天风寒，问信骑鲸游。  

王易简　九锁山十咏  
天吴泣海枯，化石空山中。  
陵谷历千变，倒倚蓬莱风。  
铁壁立峭绝，轂波漾玲珑。  
前岩寄游屧，大巧藏神功。  
素屏三十丈，画手谁与同。  

王易简　九锁山十咏  
泠泠佩行空，湛湛镜无滓。  
至洁漱岸骨，余润蒸石髓。  
山上真人居，鼎灶长不毁。  
犹闻洗药香，渐作落花水。  
临流且勿赏，清音濯幽耳。  

王易简　题大像  
□□未生时，先有此石岩。  
一从下生已，□□□□□。  
初发混沌窍，吐尽龙宫函。  
嗟□□□□，巍坐当空嵌。  
按足大地动，□□□魔芟。  
丹青架楼阁，僪免苔藓缄。  
上方见顶相，下方仰裙衫。  
谁如福智人，独脱神鬼监。  
龛灯集烟燿，天花坠云衔。  
我行岂不遥，迫此十口馋。  
叩门觅津梁，忽觛大力帆。  
善哉此方俗，不解走巫咸。  
仰佛何拳拳，盥佛何掺掺。  
灵石兆三生，神感浃至诚。  
我出唁佛语，谁能知圣凡。  

王易简　题高房山夜山图  
高侯妙笔生夜光，李侯正倚斗牛旁。  
凄凉看尽吴山月，玉镜台前翠凤凰。  

王易简　咏保母帖  
黄閍断刻得者谁，双松下殉方壶螭。  
其文记述保母李，云是大令之所为。  
点画安知尚年少，笔不可制从儿时。  
当其翰墨托久计，异哉岁月如前期。  
为怜樵人巧收拾，岂无行道犹嗟咨。  
残砖裹送平原家，阅古众帖奚独遗。  
穷诹远引商是非，具眼落落多传疑。  
尘埃尺纸拂陈迹，闻君好事卷赠之。  
简编无端发汲冢，陵谷何年沈岘碑。  
坐中赏识本易厌，世外隐伏劳旁窥。  
骚人胜士一朝玩，孝子慈孙千古悲。  
君不见钟侯书法亦大奇，下穿墟墓求其师。  

王易简　游宝林寺  
玄度存遗迹，玄英有旧诗。  
城中独高处，雪后最佳时。  
拂壁书行纪，逢僧问故祠。  
阑干频徙倚，不奈朔风吹。  

王奕　八月八日偕庙学教授曹彦礼及孔颜孟三氏诸孙童齐集游逵  
浴乎沂，漱乎逵，  
晞予发兮二水之湄。风飘飘兮吹衣，  
高门出兮雩门归。千八百年之下兮何时，  
得蹑遐踪兮逶迤，欣慨交集兮眇黄唐之莫追。  
已而已而，逝者如斯兮予将何之。  

王奕　八月望日深衣抱高庙御琴奠酒首歌南风继作忆颜三氏诸孙环立以听为  
秋日晖晖兮槐市成林，白鸠关关兮汉柏阴阴。  
杏坛高兮几寻，奠桂酒兮孤斟。  
苍梧不可呼兮犹得抱南风之琴。哀颜夭之不永兮，  
伤哉兮遗音，契千古兮遐心。  

王奕　宝香院  
山如螺髻塔如簪，三面江环一径深。  
晓雾拂岩凝蜃气，夜潮归壑听龙吟。  
恋凉人坐临流石，带暝禽投隔岸林。  
独憾宝香名未称，只就唤作小江心。  

王奕　别宣尉王中斋  
自笑灵龟久不灵，巧逢天地换清宁。  
典型顿觉空诸老，肝膈未能忘六经。  
朔雪渐深头转白，洛山虽无眼还青。  
杏坛寂寂遗音在，靠得汾亭有父兄。  

王奕　呈申屠御史忍斋二首  
世家矫矫汉申屠，博古能今命世儒。  
豪杰雅知真北学，扶摇久已作南图。  
扬州台近催骑鹤，阚水秋深尚忆鲈。  
好载白云同一出，檐头新港即荣涂。  

王奕　呈申屠御史忍斋二首  
壮游久负子长才，斥鷃几成困草莱。  
千载幸逢皇极运，两生端为圣门来。  
谁知白发余年健，得共黄花笑口开。  
明日西风归棹远，怀人空忆古樽罍。  

王奕　呈招讨李春野  
元田种玉不传方，春去春来野自香。  
雁入燕云丹未反，笑援明月醉山阳。  

王奕　呈招讨李春野  
袖拂徂徕涉太峰，曾同太白舞西风。  
归程鹤瘦扬州远，著访吾宗太乙翁。  

王奕　春晖亭为榉川子赋  
昔人念亲心何如，喻彼百草蒙春晖。  
一川含绿草方长，满地落红春已归。  
草欲报春春忽改，子欲养新新不待。  
嗟哉物尔人亦然，对草无言泪如海。  
阳春有脚还复来，今年花谢明年开。  
慈亲一去不复见，画图空写春风面。  
榉川有子思报亲，结茅竹亭留白云。  
亲恩难酬春易过，独倚栏干怨春暮。  
寄言孝子须惜时，流光暗促亲颜移。  
春盘荐脆须及早，莫待酒浇坟上草。  

王奕　次韵上雪楼程侍御  
当年雪片大如席，独立楼头有此翁。  
集霰已知漫大地，行窗转觉舞回风。  
洛阳公子衾谁共，姑射仙人梦不同。  
且倚玉栏看世界，郢歌一曲月明中。  

王奕　大夫松  
立身地位本清寒，下界虚明孰敢干。  
惊驾不因风雨恶，到头犹守旧苍官。  

王奕　到扬州  
仙去琼花不见根，津桥明月共谁论。  
百余载作江藩翰，十几年来蓟户门。  
淮海楼头诸老眼，平山堂外六军魂。  
翻愁吴楚空遗彦，作史无人岁月昏。  

王奕　登黄龙峰  
黄龙峰顶接天高，下视尘寰走蝟毛。  
坤野未能休血战，鼎湖谁复恋乌号。  
一杯彭蠡空浮泪，万里长江漫激涛。  
安得驾虬鞭霹雳，涨翻溟渤洗腥臊。  

王奕　登秦邮文游亭天壁亭长歌  
湖天澹澹湖水碧，湖风冉冉湖云收。  
湖白几顷菰米地，湖汊几摺芦花洲。  
几千万劫走尽夜，三十六镜磨春秋。  
江南狂客归自鲁，骑驴载酒游文游。  
文游已落钟鼓界，斯文丧矣游人羞。  
蚌胎明月吸莘老，鸦背落日悲少游。  
东坡双井化异物，神光奕奕穿斗牛。  
文章不逐岁月老，精爽常与天地流。  
赏心倘得际美景，薄才乍许追前修。  
安得老米鸡距笔，生绡百疋横戈矛。  
守台旧卒年九十，颐隐于脐肩过头。  
六十年前边鄙事，且言且泣气咽喉。  
甚言秦欲帝万世，据此要地置急邮。  
海田陵谷无定在，如今非项亦非刘。  
王生感慨重抵掌，惊起一片湖中鸥。  
鸥飞没入翠烟里，乾坤纳纳归双眸。  
何当飞出天壁外，春风吹散眉峰愁。  

王奕　庚寅五月十二日偕赵平甫拜采石神霄宫太白坟  
孤风吹黄鹄，远客归自鲁。  
瓣香拜公坟，梁月重凄楚。  
比曾登太山，依韵踵遐武。  
生平景仰心，兹夕遂亲睹。  
何地无青山，何人无黄土。  
艳艳谪仙翁，配月照今古。  
惜载生死世，于道竟无补。  
世乏蹈海人，此事与谁语。  

王奕　鼓泽新县靖节祠  
已曾采石酹诗仙，又拜书岩荐菊泉。  
京口火头才负乘，柴桑处士便归田。  
驰驱名并诸公驾，尸祝谁碑百世贤。  
近代从容人死义，后先二尹合俱传。  

王奕　观潮阁  
南岸客来过北岸，浙山尽处见闽山。  
清秋井邑棋枰里，落日汀洲画轴间。  

王奕　归途有感  
少小从师读鲁书，几回掩卷想风雩。  
得游邹鲁圣贤地，谁创华夷道德涂。  
地势虽然有离合，脚跟却莫放模糊。  
不知江右明经士，曾识春秋两字无。  

王奕　过江绝句  
玉勒金台逐去尘，十年多少渡江民。  
中流试扣金山老，曾有深衣过鲁人。  

王奕　汉柏  
肤剥心枯岁月深，孙枝已解作龙吟。  
烈风吹起孤高韵，犹作峰头梁甫音。  

王奕　和叠山拜李白墓  
唐朝组绶不能羁，驴背人者醉似泥。  
自欲驾虬凭化往，不因飞燕误宫题。  
江涵采石吟天阔，月落青山冢未齐。  
雅废伦亡知己少，青枫黑塞梦凄凄。  

王奕　和叠山拜虞雍公庙  
滴血书笺吁帝言，此功端已与之天。  
是非成败人间事，生死去来方外仙。  
龟背丰碑昏落日，鸦巢老木倚孤烟。  
庙前万舸随风下，应笑当年澛港船。  

王奕　和叠山到山阳郡学四诗  
一水西来衣带然，界开北极与南天。  
轨文龃龉二百载，豪杰疏违几十年。  
幸际干戈屯祸极，挽回礼乐泰和先。  
酒廉米贱山阳郡，多少吟仙与醉仙。  

王奕　和叠山到山阳郡学四诗  
龆时蠹简剔残灰，皓首谁知吻带埃。  
负笈有机尊鲁国，扣阍无力上燕台。  
茹芝四皓还须出，绵蕞两生终不来。  
中道喜逢倾盖友，相携一笑亦奇哉。  

王奕　和叠山到山阳郡学四诗  
神仙无药可医狂，未死男儿未易量。  
东海水应随血碧，西山薇亦逐名香。  
君臣分义如能尽，天地鬼神终不忘。  
自有人心香火在，不消畏垒与桐乡。  

王奕　和叠山到山阳郡学四诗  
一代英雄不数人，百年聚散重伤神。  
歌阑牛角天还晓，铎振鱣堂道又春。  
泗水尼山圣贤地，江云楚月去来宾。  
淮安荡荡朝天路，附骥新吟莫厌频。  

王奕　和叠山隆兴阻风  
休将铸错悔当年，事契天心或不然。  
殷士莫嗟留楚棹，孟婆久送过河船。  
惜哉燕谷空埋骨，自是圯桥少授编。  
毕竟火龙科目贵，二山忠义贯苍天。  

王奕　和叠山送淮安士友韵  
金台去棹倚云开，和饯诸诗已罄怀。  
行计竟为尊鲁出，橹声相逐过江来。  
定逢归旆荣桑里，岂料危机伏茗杯。  
愿梓新吟留宇宙，也胜苏武得生回。  

王奕　和叠山小姑海门第一关诗  
此是长江第一关，孤峰矫首耸遐观。  
人今人古兴亡事，帆去帆来上下澜。  
庙有神明司地险，舟藏鬼蜮过门难。  
吾侪出处凭天道，浪自舂撞意自宽。  

王奕　和叠山小姑庙  
舟如飞叶浪如雷，寄与江神不用猜。  
贞士偶因诸老出，两生端为圣门来。  
但沿沂水求雩瑟，即返严滩访钓台。  
可惜汉江风浪定，矶头不见予卿回。  

王奕　和叠山舟过澛港  
长江几载界残棋，未著何知此地危。  
万舸军中焉用汝，一声锣罢竟何之。  
六民堕劫谁阶厉，百罚鞭尸悔莫追。  
欲识开头摇手处，推篷一一问篙师。  

王奕　和杜少陵望岳一首  
封禅七十二，万古事未了。  
两仪一开辟，三观几昏晓。  
自昔祖龙来，讫今歌凤鸟。  
吾尝登东山，鲁亦未可小。  

王奕　和段好古外郎二首  
休烦蜀鸟劝归频，正欲尼山拜圣人。  
若使诗书灰烈焰，便应天地化微尘。  
汉书牛角虽漫夜，鲁史麟经不断春。  
花市一番风雨后，几多桃李又重新。  

王奕　和段好古外郎二首  
黍峰蒲糁正关情，况复登高望冶城。  
惊见北方真学者，尚怜南国旧书生。  
风遗异世晋有笏，犹在君家唐未轻。  
三复谩行诗句好，雩坛从此振吟声。  

王奕　和李太白泰山一首  
泰山天地极，邹鲁圣贤关。  
周匝二千里，卓然位其间。  
五文合泗水，八荒无竞山。  
扶舆清淑运，日夜何曾闲。  
尼山连峄阜，岂徒翠浮鬟。  
轩辕与羲昊，孔孟垂曾颜。  
正气尽此出，高哉其可攀。  

王奕　和李提学存耕铅山酌廉韵  
先生在荷峰，此日赋泉石。  
及今又重午，领客酌莲碧。  
教雨落九垓，随地成廉泽。  
师友系天伦，岂必同过客。  
孔孟与曾颜，日月照不息。  
袖香拜邹鲁，历历抚遗迹。  
沂水并尼山，雩坛俨如昔。  
晞发濯我缨，埃溘尽湔涤。  
归来见佳吟，转觉肝胆易。  
此事不得再，此日良可惜。  
自怜饮食身，犹受气形役。  
何当坐百原，一啸脱尘屐。  

王奕　和卢痚斋多景楼韵  
一合乾坤气脉连，蜜甜本不拣中边。  
几千万劫本同此，百八十年何间然。  
北固英雄前去古，中原文献后来贤。  
老怀登此成欣感，日落苍梧生紫烟。  

王奕　和罗隐诗再题多景楼  
老子英雄费了吟，鹿儿化马不消寻。  
死生寿夭苍生命，治乱存亡上帝心。  
嶓冢西来山叠叠，焦金东望海深深。  
眼前参透坎中画，始识恒河只寸涔。  

王奕　和申屠忍斋隶籍秦邮韵呈苟治书生  
笑认鸾江旧佑环，大槐梦觉已无关。  
看花要在雪霜里，品士莫于文字间。  
乌府清风如有约，鹤楼明月不教閒。  
直须存活苍生了，却把丹囊贮九还。  

王奕　和徐中丞容斋旧泰山一百四韵贽见  
蹇予铅椠生，角角鸡鹜食。  
青衿学校身，白发书传癖。  
万卷老边笥，一区守雄宅。  
媚俗懒低眉，慕古展长揖。  
少年涂抹技，志愿靡终丝。  
几载拂高驼，苍梧与西极。  
开云上衡山，景仰昌黎伯。  
史记在山川，遐踪喜驰轹。  
望岳企少陵，吟岱拟太白。  
惜哉阻关河，游齿朽尘屐。  
悠悠邹鲁心，坐见岁月历。  
雩坛想风沂，恨天沃焦膈。  
文理思楷林，手植槐桧柏。  
虽难陋巷回，岂不束带赤。  
髫年诵鲁论，掩卷望天级。  
神哉六鳌转，一夜混藩国。  
驱车上金台，卿相去如织。  
逐日未化邓，心血自撞激。  
既惭西山夫，尚堪东鲁客。  
心旌久摇摇，梦寐在屋壁。  
忽逢缑山仙，扶我玉川腋。  
百拜揖温良，叙此宇宙隔。  
秋丁杏坛下，展膝陪丈席。  
三圣长幼间，樽俎见徐疾。  
翌朝谒林墓，稽首龙门跸。  
大庭与尼山，历历抚遗迹。  
书肠廓鄙吝，若有鬼物擘。  
慨思今何时，文轨混南北。  
春秋一太极，鸿蒙再开辟。  
草木复甦鲜，川原尽疏涤。  
燕赵与秦陇，可以劲气吸。  
岂无中原学，共此浩荡臆。  
扶舆久郁翁，一发定无敌。  
倘不登岱宗，何由俯鹏翼。  
遂偕二三子，崎岖历阡陌。  
搴裳涉五汶，揫爽薄吟锡。  
扪参上天门，四海同一碧。  
偃然帝孙尊，不放寸山出。  
南衡走奴隶，西华失名额。  
中宵展红输，万有破元关。  
玉女毓渊泉，流作圣贤泽。  
正气吐长林，不与籾俱讫。  
洛阳帝王所，兴废每不测。  
尼峄香火期，未可限千百。  
伛指登封君，令人重惊栗。  
金丸互巧惛，何异雉卢掷。  
丑哉骊坑人，终然化豝貉。  
刻心假碑篆，侥幸脱经兀。  
岂知觐岳心，正在述方职。  
登望虽殊时，圣狂不可域。  
吟人类夸誉。谁复论顺逆。  
北方豪杰地，罕见吾其惑。  
游览下山来，低眉恣搜索。  
或采之道途，或求之方册。  
或咨新少年，或质古碑刻。  
挑包到东平，得士仅六七。  
在昔遗山翁，盛美信难匹。  
一笑洗簪腻，临风倚孤节。  
泬寥大雅余，古调寄篇什。  
东南十年间，往往家有集。  
想今在斗牛，安得挹苾。  
西方有许平，金陵不可袭。  
翼翼望考亭，直欲跬步陟。  
四书门户正，蹊径扫曲笔。  
阎侯上界仙，尘溘聊暂谪。  
中兴圣人居，光焰出晦室。  
亦有河汾翁，杜门守贞德。  
深林见孤熊，狐兔尽驱辟。  
淮阳遗一皓，留以镇东邑。  
复斋上玉楼，往恨抱万亿。  
蜂蝶不作双，未暇采纖悉。  
卓有容斋翁，夜光难自匿。  
弦鸣风雁落，孰御箭锋急。  
所谓鲁君子，于斯信可必。  
今古太山吟，谁不媚封续。  
投崖匹夫勇，亦有夸介石。  
雄文痛麾扫，与岳竞磈磔。  
一指回万军，众质出孤戟。  
古诗三百篇，无邪是真识。  
余子月在云，乍明而乍蚀。  
我来见长篇，楼下卧百尺。  
夫乃面余人，又复产今日。  
文采起具瞻，岩岩师尹赫。  
北风尽化枳，独此见佳橘。  
橘中有仙翁，可望不可摘。  
试把珊瑚钩，轻拂蛟龙脊。  
冯夷坐幽宫，海若不敢斥。  
方壶灵山高，借我寸阶立。  
从今孕仙气，倘可绝尘粒。  
兹行类南鹏，九万始一息。  
越人初适齐，语笑遗大国。  
道无倾盖程，握手论畴昔。  
畏刖不三献，荆璞徒自戢。  
举蔑置堂上，更仆数一一。  
保社多吟鸥，望归心未释。  
春风吹客衣，臂羽不可絷。  
愿勿距互乡，引手肃之入。  
招贤自隗始，敢谓崇台岌。  
人皆笑麾墙，吾独喜入室。  
他时报国士，岂必在炭漆。  
定有双白璧，照我羁穷色。  
山东出相地，驿召在目即。  
乾坤愈浩荡，人才宁促迫。  
