---
title: 第23部分
index: true
icon: editor
order: 23
category:
  - 诗藏
  - 诗集
  - 全宋诗
tag:
  - 佚名
---

林同　贤者之孝二百四十首　阳城  
学者学为孝，诸生久讲明。  
谒归二十辈，毋乃为阳城。  

林同　贤者之孝二百四十首　杨愔  
渭阳曾读未，对酒偶言诗。  
舅作如此语，儿那能不悲。  

林同　贤者之孝二百四十首　杨震  
尚自畏四知，於亲岂忍欺。  
种蓝有助者，拔去不妨奇。  

林同　贤者之孝二百四十首　杨子  
不可得而久，其惟父母乎。  
谆谆爱日语，杨氏岂欺予。  

林同　贤者之孝二百四十首　叶公诸梁  
随母适异国，先归汝忍能。  
致人不见视，应是得人憎。  

林同　贤者之孝二百四十首　阴子方  
祀灶令人富，相传阴子方。  
安知田至孝，非在荐黄羊。  

林同　贤者之孝二百四十首　颍考叔  
茅焦甘伏质，考叔请留羹。  
大队如初乐，咸阳虚左迎。  

林同　贤者之孝二百四十首　有子  
其为人也孝，好乱未之闻。  
曾以是取怨，无人语盖勋。  

林同　贤者之孝二百四十首　于仲文  
读书无见处，与不读书同。  
勿谓儿年小，能知孝与忠。  

林同　贤者之孝二百四十首　庾道愍  
交州一村里，有妪负薪行。  
万里庾道愍，心知为所生。  

林同　贤者之孝二百四十首　庾黔娄  
惊心已云异，尝粪不妨难。  
庾令何为者，凭君著眼看。  

林同　贤者之孝二百四十首　庾域  
惜矣戴良诞，贤哉庾域诚。  
真能感鹤唳，何至学驴鸣。  

林同　贤者之孝二百四十首　元德秀  
进士能毋举，偏亲可忍了。  
紫芝亦良苦，负母入京师。  

林同　贤者之孝二百四十首　元凯  
当知元与凯，不出孝而忠。  
能举十六相，斯为舜大功。  

林同　贤者之孝二百四十首　元子华  
未必食有毒，人言疑似间。  
不辞噉母吐，图得母心宽。  

林同　贤者之孝二百四十首　原涉  
所当约於已，岂忍俭其先。  
道立南阳表，人呼原氏阡。  

林同　贤者之孝二百四十首　袁君正  
家人劝我睡，共说不眠难。  
官既未得差，眠时自不安。  

林同　贤者之孝二百四十首　曾子  
全归有明训，珍重恐伤肤。  
小子启手足，吾今知免夫。  

林同　贤者之孝二百四十首　张霸  
幼也知孝让，居然合礼仪。  
休疑汝尚小，须信我饶为。  

林同　贤者之孝二百四十首　张沖  
未尝无果菜，何至取吴中。  
祭我必土产，遗言敢不共。  

林同　贤者之孝二百四十首　张九龄  
连理庭中木，丛生坐侧芝。  
未尝闻孝感，一一有兹奇。  

林同　贤者之孝二百四十首　张歆  
去官因脱囚，为感戴天雠。  
史氏乃失实，却云逃报仇。  

林同　贤者之孝二百四十首　张湛  
下车父母国，自重岂其轻。  
谓我诈为善，何忧被此名。  

林同　贤者之孝二百四十首　张志宽  
何忽省母病，每因身疾知。  
可怜张里正，尚得令君疑。  

林同　贤者之孝二百四十首　赵琰  
礼称亲未葬，丧服不除焉。  
食麦断盐味，悲哉四十年。  

林同　贤者之孝二百四十首　赵隐  
至今说花县，当日奉潘舆。  
未必若赵母，囘班候起居。  

林同　贤者之孝二百四十首　赵至  
莫致儿荣养，翻令父苦耕。  
可怜废书泣，不忍叱牛声。  

林同　贤者之孝二百四十首　赵咨  
贼来那可迩，而敢以身迎。  
身岂不知爱，心乎恐母惊。  

林同　贤者之孝二百四十首　甄逢  
史书良为稹，褒诏却因袁。  
足使济不朽，何堪逢自言。  

林同　贤者之孝二百四十首　郑敬  
几曾慕巢许，非是薄伊周。  
何忍的的去，先人有墓丘。  

林同　贤者之孝二百四十首　郑康成  
播殖为亲养，家贫至假田。  
焉知后学者，尽唤作儒先。  

林同　贤者之孝二百四十首　郑潜曜  
愿以身代母，书焚上彻天。  
若非神许我，未必字依然。  

林同　贤者之孝二百四十首　仲长统  
羡入帝王门，扬名与立身。  
何如养亲膳，每日得兼珍。  

林同　贤者之孝二百四十首　周绍  
欲得忠臣者，求之孝子门。  
如何傅王子，尚复待人言。  

林同　贤者之孝二百四十首　周燮  
未能追绮季，且复守东罔。  
为有先庐在，它山忍遁藏。  

林同　贤者之孝二百四十首　子贡  
未须论大块，以死息乎人。  
所愿学赐也，姑惟息事亲。  

林同　贤者之孝二百四十首　子路  
食藜殊列鼎，负米异重茵。  
不待今朝养，伤哉昔日贫。  

林同　贤者之孝二百四十首　子思  
如何方谓叹，乃尔复忻然。  
念汝祖无忝，知予道何传。  

林同　贤者之孝二百四十首　子夏  
为有心中事，琴音自不和。  
礼虽弗敢过，哀若未忘何。  

林同　贤者之孝二百四十首　子游  
犬马何以别，斯言似太深。  
深言变养者，可不敬於心。  

林同　贤者之孝二百四十首　宗元卿  
异哉宗子孝，亲疾远关心。  
每验痛大小，因知疾浅深。  

贤者之孝二百四十首　祖纳  
视膳子之职，何须自执炊。  
闲将心比并，合是手成持。  

林同　夷狄之孝十首　百济王扶余义慈  
夷方虽尔异，天性本然同。  
自昔闻曾子，如今在海东。  

林同　夷狄之孝十首　东夷大连少连  
大连少连者，夫子笔之书。  
谁谓东夷子，而於丧善居。  

林同　夷狄之孝十首　扶桑国  
不食至七日，能将礼自居。  
既然严像设，亦复奠朝晡。  

林同　夷狄之孝十首　号吾  
如何降塞下，不复恋羌中。  
既是能将母，还应知向风。  

林同　夷狄之孝十首　回纥  
瞥尔惊吾父，同然拜令公。  
遥知恩义重，恰似与真同。  

林同　夷狄之孝十首　若韑单于  
汉语杂胡语，堪嗤莽太愚。  
安知若韑字，已是孝单于。  

林同　夷狄之孝十首　沙陀阿跌光进  
三年不归寝，至性切於亲。  
不信沙陀种，还生如此人。  

林同　夷狄之孝十首　吐谷浑叶延  
父雠已屠脍，射草复何为。  
岂不念无益，其如罔极悲。  

林同　夷狄之孝十首　西羌东吾  
循循只自守，何独此羌然。  
直以父在汉，忍将身犯边。  

林同　夷狄之孝十首　休屠王子金日磾  
牧马一胡儿，如何却受遗。  
多因汉宫里，泣拜画阏氏。  

林焞　题太岳院壁  
我来劝农值春雨，傍人笑我身蓝缕。  
我身蓝缕分当然，唯有担夫愁艰阻。  
汝担夫，听我语，  
桑麻谷粟生於土。若非雨泽滋发生，  
粒食片衣谁付与。岂不见田间耕耨人，  
泥涂深没股。晓露湿云鬟，  
歌笑采桑女。他时吞麦倍丰成，  
罗列翁盎鸣机杼。一旦雨泞不为劳，  
当念耕农蚕妇终岁服勤苦。  

林外　题西湖酒家壁  
药炉丹灶旧生涯，白云深处是吾家。  
江城恋酒不归去，老却碧桃无限花。  

林外　戏题滩傍驿壁  
千古传名黯淡滩，十船过此九船翻。  
惟有泉南林上舍，我自岸上走，  
你怎奈何我。  

林渭夫　送交代秘丞归阙  
分携何必恨依依，三载无私得意归。  
烟雨乍随孤棹去，鸳鸿重入九霄飞。  
旧题诗句刻文石，新创儒宫在翠微。  
后夜月明回首处，汀风萧飒动行衣。  

林锡翁　接笋岩  
儿童日报竹平安，新笋如何折一痕。  
接住喜凭仙掌力，春风胡不长琅玕。  

林锡翁　金鸡岩  
几载修真洞里人，只凭啁哳报天明。  
丹成不逐刘安去，只在岩头唱五更。  

林锡翁　猫儿峰  
猫儿峰小眼精光，来护仙家石廪粮。  
回顾威风何凛凛，山中安得有拖肠。  

林锡翁　天游观  
览遍溪山最上头，琳宫贝阙更清幽。  
虽然未得长生诀，也道曾从天上游。  

林锡翁　天柱峰  
共工发怒亦徒然，炼石忙忙女补天。  
既用断鳌并立极，此峰何不立当先。  

林锡翁　隐求斋  
蜗名蝇利处樊笼，世事□其转眼空。  
惟有高人林下隐，只求明月与清风。  

林羲　卜篵  
卜篵向东郊，低檐浅覆巢。  
自知心计拙，不与市情交。  
夜烛调诗律，晨香玩易爻。  
有时松影散，坐看鹤归巢。  

林宪　芭蕉  
芭蕉我所爱，明洁而中虚。  
禅房富灵根，颇似人清舑。  

林宪　丹丘书怀  
灵凤山前花片飞，读书窗下碧云栖。  
断崖流水春不尽，苦竹纹禽日夜啼。  
禽声不歇日欲暮，一点青灯照环堵。  
镆铘挂壁龙影寒，默坐焚香听春雨。  

林宪　兜率寺作  
归云薄如雾，徐行江上山。  
徘徊印松竹，轻风约之还。  
悠然渡江去，余影犹阑斑。  
白鸟更自在，几点落远滩。  

林宪　兜率寺作  
月色到江上，角声过山来。  
山城半绿树，佳处仍楼台。  
古屋翠微顶，疏檐宜晚开。  
隐几月入座，山长潮信回。  

林宪　读陶诗作  
吾观渊明诗，了不在言赋。  
有如太和气，周行不停驻。  
时与春为风，融夷物华布。  
而未见用力，万物向荣处。  
时与秋为月，浩然无点注。  
江山滋清绝，宇宙靡纤污。  
乃知渊时诗，本不在诗故。  
邂逅吐所有，气象随所遇。  
乞食不为拙，华轩不为慕。  
归来不为高，折腰不为沮。  
羲皇平步超，无怀贞雅素。  
简澹岂能尽，学者漫驰步。  
独有无弦琴，明明一斑露。  

林宪　浮江探梅  
清游可以愈宿疾，梅花自能来好人。  
嗅花徐步沙碛裹，天风液液回三春。  

林宪　姑苏道中  
理棹出盘门，蓬窗挂秋晓。  
芦花一溪雨，淅沥秋欲老。  
念世多閒愁，居山未为好。  
寒坐橹不鸣，蛩声乱衰草。  

林宪　姑苏道中  
愁来雨声悲，愁去雨声好。  
忽然扣舷歌，云雾生缥缈。  
日夕风雨寒，园林闃如扫。  
静坐观物化，荣谢亦草草。  

林宪　句  
绝无声色动凡情。  

林宪　句  
桃花飞后杨花飞，杨花飞后无可飞。  

林宪　句  
天空霜无影。  

林宪　句  
一夜相思笑玉川。  

林宪　李才翁懒窝  
鸮鸣夜沉沉，蛩语露泥泥。  
飞云带月来，投我襟袖裹。  
心自彻太虚，痱飇忽一洗。  
世念偿尽消，万法亦聊尔。  

林宪　李才翁懒窝  
幽人肯一杯，受用今夜月。  
携手步虚庭，履遍沙界雪。  
疏林寂无声，细虫吟自切。  
浩荡天宇开，虚襟共明洁。  

林宪　李才翁懒窝  
终日云气厚，浸浸雨将倾。  
如何才入夜，月轮皎如冰。  
云去露飞洒，星稀天熨平。  
正恐中秋节，未必如许清。  

林宪　李才翁懒窝  
山林日月长，城市炎凉急。  
方看夏太清，已觉秋淅瑟。  
因之念故山，鹤归松露滴。  
收足否愿余，此舟徒役役。  

林宪　李才翁懒窝  
风雨日萧瑟，轩窗浸虚凉。  
清灯闪复定，寒漏为之长。  
老觉世念少，病须药物良。  
晨兴涤颤手，供此一瓣香。  

林宪　李才翁懒窝  
长鑱长长柄，矮窗矮矮棂。  
西风已逾月，胡能不凄清。  
晴空舞皓鹤，夜气纷流萤。  
木叶不自觉，无风辄秋声。  

林宪　李才翁懒窝  
月华浴沆瀣，天容注琉璃。  
皎如大圆镜，照彻清境晖。  
繁星敛芒曜，群动生霏微。  
尘世宁有此，玉虚楼观低。  

林宪　李才翁懒窝  
檐雀乐俦侣，砌蛩相叫吟。  
如何片云外，一点征遥禽。  
望极杳无伴，细听有遗音。  
迟迟去却返，启我怀故林。  

林宪　梁源异松图行为台州赵别驾作  
座中忽觉林樾幽，怪松堕前惊两眸。  
孤根蟠错涌鳞鬣，百干奋跃纷戈矛。  
千岁之柯海波卷，十亩之阴风霭浮。  
上云变幻舞鸾鹄，下风哮吼搏蛟虬。  
影入月窟兔缩距，声撼水府鲸掉头。  
初夏花黄醍醐结，四时芽茁绀绿抽。  
嘘晴噀雨莽奇怪，摇山荡海寒飕飕。  
天开地避何日种，阴惨阳舒谩神搜。  
乡闾讽诵喜辄应，僧伽护爱诃不休。  
得非孔明庙前铜柯柏，元气淋淳锺此夫焉瘦。  
得非道者庵边隔世植万本，伦魁飞来排斡予交樛。  
安得此松据此地，轮囷傲蹇无侣俦。  
我尝两赋罗汉树，诗人许我不但杨与尤。  
一在天台匿峰岭顶，芘覆方广之寺瀑布流。  
一与郡治参云亭对峙，白猿啼蹶忽惊紫凤留。  
因知三台气忠厚，何但当代人材优。  
至於树木亦豪伟，岁寒动足光林丘。  
问诸故老考初始，或云五季方栽培。  
黄宋恶迹寺傍庙，野僧无知但包羞。  
又云道人梁君隐唐末，建立鼎灶结茅深岩陬。  
与二道伴王与白，赤铅紫汞火候卦气周。  
千日丹成各升举，舍庵为寺答应求。  
后人诞谩附名号，妄踪狂躅何悠悠。  
当时丹气蒸山一乡植物茂，丹液入根独此偃盖稠。  
势蟠形踞抱龙虎，梢圆叶厚缀球旒。  
芘民曾却折额虎，供桃时下青茸猴。  
四百余年颇灵异，图经不载记不收。  
贤哉赵公眼高远，褒贬万态如春秋。  
一见指呼韦偃辈，咄嗟而办造化侔。  
竭囊底智老我语，搜搅造化正恐神鬼愁。  

林宪　梅花  
野梅空山中，正为照人开。  
如何绿窗底，疏映带苍苔。  
颇似古君子，无人自不谐。  
竹径酒初醒，一信清香来。  

林宪　梅花二首  
凌晨汲山泉，盥洗甫云暇。  
徐行修竹间，小立疏梅罅。  
尖风耿薄日，色影寒相射。  
幽香定有无，纹禽踏花卸。  

林宪　梅花二首  
池边石陂陀，水光上梅梢。  
石上古隶字，藓剥风萧骚。  
树老花秀发，冰生香动摇。  
只恐字磨灭，不愁花寂寥。  

林宪　使君沈虞卿宗丞命赋郡圃罗汉树其树叶如杨梅经冬不雕生子若罗汉然  
参云亭前罗汉树，非桧非杉独雄据。  
苍皮剥落珊瑚寒，错节轮囷海花蠹。  
修圆佛指叶沃光，刺历虾筒槎倒竖。  
铜柯不受鸱蝮穿，翠葆还容藤蔓附。  
藏牙敛翼方屈蟠，奋鬣张鳞忽驰鹜。  
突如破浪六鳌回，蜿若惊雷蛰蛟煦。  
摩空飕飕永夏凉，薄雾惨惨晚秋雨。  
白猿叫月时出没，紫凤栖烟乍飞举。  
开花琐碎儿女笑，结子模糊罗汉具。  
威仪庄肃初入定，向背跏趺欣共住。  
蒙头大似安禅时，瞑目还同摩顶处。  
得非天台五百仙，此地钵提曾得度。  
偶然一念落树石，不觉形骸成布露。  
何时收拾过石桥，未免根侏伴龙顾。  
更疑地主屈将军，开避岩荒肇城宇。  
剪除魔怪迎道猷，飞锡半千此焉驻。  
神通堕在造化中，千载英灵飞不去。  
犀坚久矣耐风霆，樗散非徒免斤斧。  
盆山秀耸不足论，猊座婆娑通一路。  
峥嵘下笑桃李繁，奇怪应须鬼神护。  
使君自是名世才，善政报成多暇豫。  
悠然领客上参云，篆隶传观酒深注。  
平生好古邱壑会，指树轩渠命之赋。  
我无文章光焰长，搜搅经时乏佳趣。  
昨宵梦游兹树巅，环视溪山莽回互。  
上云变幻舞龙鸾，下风清和写韶瀋。  
最高峰在樛枝底，方广寺随纤叶寓。  
一枝一叶一沙界，应供各谈无义句。  
启予一啸谁划然，八表泠泠树欣翥。  

林宪　台州兜率寺淳熙三年孟春作  
一榻江色近，夜气欲空蒙。  
柔橹晚潮上，寒灯深树中。  
四山杳烟雾，月华忽陵空。  
我亦众念息，帘影空玲珑。  

林宪　台州兜率寺淳熙三年孟春作  
春江泼天明，萧寺踞山坞。  
荒阶下鸟雀，古木飒风雨。  
答行古苔花，徙倚望江渚。  
日暮山更寒，檐头铃自语。  

林宪　台州兜率寺淳熙三年孟春作  
寺门阚南江，江势浩相向。  
风云互吞吐，山色豁林{左木百养}。  
潮头卷飞烟，白雨挟春涨。  
中夜鹅鹜喧，谁家海船上。  

林宪　台州兜率寺淳熙三年孟春作  
月色半古寺，虫声杂疏钟。  
江城缭山色，星斗摇空蒙。  
徐行不自觉，徙倚树影中。  
忽然变烟雨，江上东南风。  

林宪　台州兜率寺淳熙三年孟春作  
老树半藤萝，野色入窗户。  
空明浮屋梁，萧爽发幽趣。  
晚凉进微风，平江泻烟露。  
露久山月来，蝉声发高树。  

林宪　台州郡治十二诗太守尤延之命赋　参云亭  
孤云不可攀，浩气相与遥。  
著亭翠微顶，飞檐侵穴寥。  
紫麟迂远驾，黄鹄回扶摇。  
云收天籁息，亭影摩重霄。  

林宪　台州郡治十二诗太守尤延之命赋　节爱堂  
圣人定规模，用节民自爱。  
后来巧施为，民害深可慨。  
先生寿正脉，吾道灿然在。  
揭以榜屋梁，流风万千载。  

林宪　台州郡治十二诗太守尤延之命赋　静镇堂  
天下本无事，智者欣有作。  
谁能此堂上，静坐对寥廓。  
鱼游鸟翔回，千里受真乐。  
从渠锦绣肠，天壤自卜度。  

林宪　台州郡治十二诗太守尤延之命赋　君子堂  
古人不可逢，岂徒慕其名。  
兹堂号君子，想像劳我情。  
高山仰后世，作者追前声。  
何处见文简，堂虚风更清。  

林宪　台州郡治十二诗太守尤延之命赋　乐山堂  
兹堂虽不华，三面受山色。  
直东接溟海，云雾时振翮。  
几年芜秽深，一日洞天折。  
悠然舒啸中，自得仁所宅。  

林宪　台州郡治十二诗太守尤延之命赋　匿峰亭  
千岭随指顾，一峰不可匿。  
如何超逸士，勘破造化迹。  
隐然胸中奇，盘礴岩烟碧。  
夜半秋月寒，人境俱峻极。  

林宪　台州郡治十二诗太守尤延之命赋　凝思堂  
远思八表外，澹然何所凝。  
苍岩窅空闃，修竹风泠泠。  
秋老竹亦瘦，月上岩更清。  
手持玉如意，天豁河汉明。  

林宪　台州郡治十二诗太守尤延之命赋　清平阁  
饮浊斯贵清，路险斯贵平。  
明明古君子，日用无非诚。  
寒潭寒彻底，坦道安无倾。  
日月傥如此，政化天与成。  

林宪　台州郡治十二诗太守尤延之命赋　双岩堂  
两崖玉巉然，秀色真可餐。  
岚烟落窗几，惨澹云水閒。  
幽人美清夜，和月凭栏干。  
天空山影直，八表生晴寒。  

林宪　台州郡治十二诗太守尤延之命赋　霞起堂  
赤城在何处，明霞坐中起。  
大千无色界，向背五云裹。  
羽人跨丹凤，千载一来止。  
咽嗽餐泰和，琼田结珠蕊。  

林宪　台州郡治十二诗太守尤延之命赋　玉霄亭  
蜿蜒龙顾山，霄汉在人境。  
古亭压虚无，云气倒天景。  
天澄碧芙蕖，一叶一亭影。  
凝然千时上，有客动深省。  

林宪　台州郡治十二诗太守尤延之命赋　驻目亭  
郡斋多胜览，随处山拱揖。  
一亭更留人，小立云百级。  
峰峦方献状，霾雾且无集。  
是中颇空洞，不碍山色入。  

林宪　题国清寺清音亭  
水从东塔来，却打西涧过。  
八万四千偈，为我细说破。  

林宪　题国清寺清音亭  
困在石上眠，梦绕泉石閒。  
山鬼按玉徽，山灵铿佩环。  

林宪　天台道中  
月色在野水，云痕澹前林。  
篮舆转松竹，襟袖翠霭深。  
灯火见仍隐，机杼有遗音。  
境静众今息，泠然发微吟。  
骄云压长郊，飞电见林{左山右乌}。  
震霆挟回风，卷海过白雨。  
东皇发生意，万物情可睹。  
门外小草色，嫩绿亦轩舞。  

林宪　天台万年山罗汉树  
罗汉岭头罗汉树，开辟余工所锺聚。  
百围直上摩紫霄，铁剥犀空自无蠹。  
积年魔怪不敢栖，暂过鸾凰却回顾。  
初晴偃{戟戈换上八下十}碍云霓，欲雨蟠根起烟雾。  
声回浪吼东海鲸，影落云侵石桥路。  
气陵太古化儿惊，势压群材梓人惧。  
阳开阴闭资指南，地弼天承赖撑拄。  
凡斤俗斧远遁逃，黛色苍皮未须疏。  
岩灵树异如相语，杰叶豪柯翠云覆，  
冰霜坐阅无古今，合抱云仍仰雄据。  
岂同涧梓与壑柟，未历千年随草腐。  
我来骇识天奇，斗酒浇之共轩翥。  
行人莫拟明堂柱，险径无来万牛处。  
盛时要用真栋梁，宜使巇危可平骛。  
指呼刊凿动六丁，匠氏仍烦修月户。  
辅隆广厦蔽苍生，何止增华万年趣。  
悬崖黯惨阴风吐，振谷徘徊忽号怒。  
纤梢啸舞山雨来，石走雷轰鬼神怖。  
未容造次搜奇句，五百尊师所呵护。  

林宪　雪巢即事  
幽居閟古寺，隙地滋春绿。  
汲水延晚花，推窗数新竹。  
嘉蔬喜晨餐，小雨昨夜足。  
傥使多暇时，终甘食无肉。  

林宪　雪巢三首  
居闲我所愿，拙拙人所虑。  
平淡固可嘉，饥来欲谁诉。  
八十日彭泽，四十年郑圃。  
前贤去就意，三复成喜惧。  

林宪　雪巢三首  
采兰以纫佩，不久香消歇。  
何如深林中，岁寒自时节。  
清芳御微风，幽态含皎月。  
世或无骚人，宁甘伴冰雪。  

林宪　雪巢三首  
凡草占眼界，凿池松竹间。  
寒添一方月，香润九畹兰。  
蓼苹稍自出，鸥鹭去亦还。  
水云万里趣，不待涉江山。  

林宪　游芮湾东山庵  
晴暾上疏林，石径铺松影。  
挽衣涉寒涧，扪萝过重岭。  
闲花袅幽妍，冶叶发青炯。  
欲访隐者居，鸡声出烟暝。  

林宪　寓天台水南四首  
小雨凄暮暮，入夜寒更作。  
泠泠竹间风，振我衣袂薄。  
野田鸣流泉，密树纷翠幄。  
蹑屐徐我行，长怀付寥廓。  

林宪　寓天台水南四首  
怀古不知寒，洗心忘百忧。  
怡然方寸地，得与贤圣游。  
南涧兮泉甘，北山兮云幽。  
彼纷兮何之，兹盘兮吾留。  

林宪　寓天台水南四首  
春雨暗前山，春云行远林。  
月落鸡犬静，谁闻梁甫吟。  
巍巍兮高山，泠泠兮好音。  
谁闻梁甫吟，惟恐山不深。  

林宪　寓天台水南四首  
夔皋不著书，周召不决科。  
端坐庙堂上，四海臻泰和。  
此道固如是，后来文艺多。  
嗒然空山中，独抱明良歌。  

林小山　新妇石  
瘦骨崚嶒立海湄，绿苔曾是嫁时衣。  
江郎去作三衢客，目断天涯竟未归。  

林歆　吴中寒食  
寒食家家踏晓晴，好风吹我出重城。  
几湾野水迎人白，数点家山刮眼明。  
已有鴒原聊乘乐，何须鷁尾并桡行。  
山前父老应相笑，为我频来学送迎。  

林兴宗　句  
最是北来诗料少，地寒难得见梅花。  

林兴宗　句  
形容变尽头如雪，不改当时一寸心。  

林绪　閒居  
宿草江边阁，临泫发啸歌。  
所观得病少，岂在蓄书多。  
生子能无贵，居身不可过。  
苟图销旦夕，青鬓长如何。  

林仰　赴官武康投宿客邸作  
巾子山头一枕风，皇华亭下水连空。  
山灵不用回俗驾，傥有田园吾欲东。  

林仰　金台寺  
苍藓沿阶走细泉，青松翠竹照华轩。  
高人倦作金毛吼，旅客来参玉版禅。  
暖日迟迟晞宿露，微风淡淡逐寒烟。  
茶瓯香秘蒲团稳，始觉林泉思邈然。  

林仰　刘阮祠  
深树冥冥一径风，溪流应与十洲通。  
仙家日月无人识，只爱桃花二月红。  

林仰　题石桥  
空山风露洗秋容，万里阴晴此夕同。  
袖以碧岩邀月手，石桥来谒化人宫。  

林一龙　次韵饮水登万象亭之什  
黯淡是州城，川原一望平。  
天高众峰逼。人立片云生。  
拂石同僧生，移筇避蚁行。  
岩阿有泉眼，不改旧时清。  

林一龙　观海  
昔者吾夫子，浮海思乘桴。  
彼美鲁仲连，蹈海耻帝呼。  
寥寥千载间，此意霜月孤。  
而我欲涉海，夫岂夫子徒。  
长风吹我帆，高浪拍我舻。  
所愿鸥鸟同，浩荡烟中徂。  

林一龙　山中听风  
空中号朔风，烟火深夜寒。  
门掩忽自开，划然动双鑗。  
倚崖数竿竹，戛击摧琅玕。  
落叶卷地起，高枝如人攀。  
谡谡听忆远，复在窗户间。  

林一龙　山中夜坐  
寒滩远嘶月，遗响到岩壁。  
悠悠千古心，悄悄一卷易。  
灯微夜气分，星冷山露滴。  
危坐独何为，人间睡方黑。  

林一龙　十四夜观月张氏楼  
只隔中秋一夕间，蟾光应未少清寒。  
时人不会盈虚意，不到团圆不肯看。  

林一龙　西省荼蘼架上残雪可爱红呈诸友人  
酴醾花底当年事，夜雪模糊照石阑。  
北省今朝枝上雪，还揩病眼作花看。  

林一龙　夜坐吟  
山寒雨点半成雪，石冷泉流旋作冰。  
坐至夜分眠不得，荧然欲灭案头灯。  

林一龙　越中吟  
跨浙远来瞰东极，禹穴云生海东碧。  
白玉空为越土尘，青同不改秦时色。  
越王台上几秋霜，秦皇楼边多夕阳。  
世事茫茫今复古，断烟衰草共凄凉。  

林亦之　艾轩先生侍郎挽词四首  
典刑还似鲁人初，四海衣冠归坐隅。  
涕落寒芜嗟不见，月明蠏井白云孤。  

林亦之　艾轩先生侍郎挽词四首  
菖蒲对客尚从容，明月红泉梦已空。  
纵是千年有豪杰，六经人物只斯翁。  

林亦之　艾轩先生侍郎挽词四首  
绣衣曾出黄梅岭，金印还游红药阶。  
勋业至今人道说，幽怀长是在空斋。  

林亦之　艾轩先生侍郎挽词四首  
黄柑时候曲堆村，长忆篮舆到荜门。  
恰是今年去年日，野萤衰草吊寒原。  

林亦之　鲍待用挽词四首  
一经教子已青裾，况又行年七十余。  
恰好遭逢身却死，北风门外只长嘘。  

林亦之　鲍待用挽词四首  
去年一笑荔枝园，今岁重来是墓门。  
纵有青青旧时树，已看斜日照黄昏。  

林亦之　鲍待用挽词四首  
寒村夜雨断人烟，却有累累哭野田。  
一饭谁能吊衰草，似君此事至今传。  

林亦之　鲍待用挽词四首  
读书东床一卷书，不妨踪迹向来痚。  
剑津红帐为门户，想得多多送葬车。  

林亦之　别林黄中帅湖南  
清秋缓辔马如云，论定忠邪黑白分。  
湘水传呼新刺史，霜陵改观旧将军。  
平生孤节人难到，自此一番名愈闻。  
定有诏书催入觐，不劳下担楚江濆。  

林亦之　别莆阳史君林宗丞二首  
下笔翩翩如史君，年过五十始朱轮。  
蜀山久托无家客，滕国曾为负耒人。  
脱印忽闻过我里，攀辕尤更甚州民。  
乍晴乍雨黄梅道，好听泥封下紫宸。  

林亦之　别莆阳史君林宗丞二首  
扶羸十日候行期，瓜叶初生荷满池。  
别袖难禁须进酒，离情未足更题诗。  
飞鸾渡口还家后，老鼠梯前到阙时。  
士论民谣如缴日，甘泉直上岂容迟。  

林亦之　蔡以之母挽词  
邻母悲歌长短声，客窗闻此梦魂惊。  
新乡谁共鸡豚社，先世由来香火情。  
薤曲纵教如宋玉，里丧终是愧陈平。  
伤心起望秋云乱，愁断千山几日程。  

林亦之　曹不占挽词二首  
年年除莫即相呼，夜语如君不可无。  
为报岁寒同社客，今年不要作柴炉。  

林亦之　曹不占挽词二首  
有时街头断行人，犹见敲门访子云。  
一种伤心向谁语，夜阑灯火只思君。  

林亦之　曹廷辅挽词二首  
里巷相闻长者声，春风更有女萝情。  
殷勤为作愁肠曲，白日西颓月又生。  

林亦之　曹廷辅挽词二首  
绿水白鸥三月天，哀箫长短使人怜。  
草鞋踏雨同归去，此事如今十五年。  

林亦之　草堂老人和仲平头七十宴客绿烟亭辄赋口号一章以为草堂之寿  
今年七十多青里，莫把仙翁一例看。  
再拜尊前为翁舞，草堂最好是无官。  

林亦之　草堂同爨呈稚春  
云锦堂前花作堆，寻幽养静属吾侪。  
高高下下黄柑树，曲曲斜斜碧草阶。  
数点远山如越县，一条寒水似秦淮。  
庞公父子能留客，我亦三年忘客怀。  

林亦之　陈伯顺夫妇挽词  
晴春相见未多时，忽叹霜芜雪屋非。  
僵瑟楼前方悼往，吹箫台下竟同归。  
读书历历向秋树，织锦悠悠空晓机。  
须信人间伉俪重，生年死日不相违。  

林亦之　陈文焕秀才所宅所市凭楼一望西山宛然堕几案中县之豪隽唱酬不下数  
西山檐外见，何必鹿门行。  
近晚市声合，痚帘野意生。  
终朝如此好，初月更多情。  
却愧才华钝，三年句不成。  

林亦之　陈仲罕母挽词  
橘林霜后欲寒天，多记陶家作客年。  
碧水青山如昨日，白云红旐是新阡。  
鸤鸠七子母恩重，寡鹄孤巢妇德贤。  
最苦哀箫老松下，漫漫瞿麦雪平田。  

林亦之　春晚招石门陈居士游麦斜岩破新茶因读南华齐物论二首  
叫破残花深处眠，麦斜岩下毕逋前。  
更须汲井开茶共，读尽南华齐物篇。  

林亦之　春晚招石门陈居士游麦斜岩破新茶因读南华齐物论二首  
好好轻衫清昼便，短锄欲乞此来田。  
只应荷蒉无青发，且谩春风二十年。  

林亦之　次韵奉酬林仲雨  
年去又来三月强，诗成未了寸心狂。  
已无精力能穿鹄，尚有头颅可牧羊。  
老柏纵教逢岁晚，幽兰本不为人香。  
东胶待补犹堪战，莫道今无识绕梁。  

林亦之　次韵奉酬致仕通直吴七丈上元所寄之什  
空齐自合冷如灰，何物龙钟似不才。  
日日读书无处用，年年作客几时回。  
君为诸老先生行，我在当初最后来。  
可忍残春对耆旧，不携斗酒去相陪。  

林亦之　次韵致政吴丈和林县丞丹桂非时之什  
青山湖上宅，丹桂月边枝。  
菊蕊元同日，桐花却并时。  
笼鹅翁不俗，蜡凤子多奇。  
须信三秋好，先从数月期。  
蓝田一厅壁，黄卷五男兕。  
问礼当年事，芹宫未颂僖。  

林亦之　答稚春送瘞鹤铭  
烹鱼蒙尺牍，瘞鹤有残碑。  
老去无他好，朝来惬所思。  
幽怀增感激，妙处自倾欹。  
喜剧还生叹，如今爱者谁。  

林亦之　答稚春所寄诗卷  
不见几多日，诗篇句句新。  
沉吟堪脍炙，涂抹更精神。  
世俗难知己，文章却解贫。  
竹窗休苦思，思苦转愁人。  

林亦之　代上陈给事二首  
谢安旧宅翠云环，复见新墙月样弯。  
市近岂容三岛客，楼居须向九仙山。  
去天尚郁金门步，计日催归玉笋班。  
好与衣冠添盛事，一门三府照人寰。  

林亦之　代上陈给事二首  
云锦轩楹兰玉阶，暂从仙仗下蓬莱。  
良辰歌馆声声起，明月妆楼夜夜开。  
天上李藩批敕手，蜀中严武总戎才。  
可教问舍悠然去，即下红泥促召回。  

林亦之　戴少美挽词  
一声哀管水边闻，忽忆秋风留月轩。  
洛下书生来问字，襄阳耆旧亦过门。  
游梁无限通宵话，访戴如今何处村。  
纵使鸾封到幽垅，白云荒草不堪论。  

林亦之　丹井陈子白母挽词二首  
哀曲梧桐夜，何年苜蓿盘。  
敬夫前辈重，好客归人难。  
十月明朝尽，孤坟落日寒。  
鹿门催作黍，此意竟长叹。  

林亦之　丹井陈子白母挽词二首  
嫁娶比邻近，门庭古要幽。  
藁砧旧相好，兰玉久从游。  
双鹤来何处，孤鸾不到头。  
通家丘嫂行，愁涕白云浮。  

林亦之　得舍弟行可盐官病后书  
荷花开尽蓼花红，游子今年秋又穷。  
千里病眠鸿雁影，一书愁杀月鱼翁。  
天寒好处予煨芋，日落何山汝转蓬。  
名利不成作归计，先生已老海门东。  

林亦之　丁亥九月十六夜偕李监仓宿龙卧山中听雨看月同时事也所谓鱼与熊掌  
相唤此山来，狂风吹我衣。  
把酒桂花下，山云片段飞。  
掩门雨初滴，开门月还上。  
倚树看月明，半山闻雨响。  
人间有佳景，诗句颇发越。  
何曾似今夕，听雨还看月。  

林亦之　范公弥诞之辰辄述闾巷语为邑大夫寿且俟採诗者  
锦楼寿曲未须吹，且听江边老妇词。  
但愿年年好官长，一如官长在官时。  

林亦之　范宰登瑞峰塔续蒙宠寄古篇辄次来韵  
平明眺远目，苍波吐红暾。  
已瞻大鳌网，复瞩鸬鹚门。  
宿酲虽已解，衫襟犹酒痕。  
凭陵不可羁，往往天欲扪。  
却忆去年时，舟役劳朝昏。  
幼妇带桎梏，嚼饭不敢吞。  
今年复此役，溪山恣讨论。  
为有陶元主宙，心胸如阜坤。  

林亦之　范宰见寄游草堂谁谓渔盐市之什辄同赋一篇不用元自唱酬之法  
谁谓鱼盐市，乃枉大夫轩。  
既登云霞观，更寻薜萝村。  
松枝何夹道，萱草况当门。  
借问阿谁家，此为故人园。  
倚竹坐半日，论诗到初根。  
愧无扪虱姿，敢辱辍鸾言。  
劳劳青衫客，莽莽红尘奔。  
所至有山水，何曾解讨论。  
君侯食肉相，杞菊为心魂。  
一县固多事，终朝如山樊。  
行旌遇佳胜，呼宾罗芳尊。  
有此幽寂趣，从容以剸繁。  

林亦之　范宰同郑簿应尉送战船至海上招野人同游赋得可月湖一篇奉呈  
可月湖边送战舸，长啸便欲凌清波。  
好风吹帆如去马，鼠曹若可双手把。  
青天无云水初涨，一山两山浮水上。  
平生胆意少羁束，叩舷长歌心益壮。  
生平诵书口啾啾，何似一日观沧流。  
庞眉太史足重茧，尽驱百怪归笔头。  
群公楚楚皆人物，我亦自忘布衣拙。  
恢谐莫续济川君，可无一诗记明月。  

林亦之　方士登母挽词  
伤心来讣日，各各为沾衣。  
慈母夜长诀，郎君客未归。  
短山长笛惨，青草素旗飞。  
料得楚人些，连篇说断机。  

林亦之　方提举公美挽词  
马上姿容河朔风，吁嗟不见夕阳红。  
长江自小为邻舍，昨日归来无此翁。  

林亦之　奉酬监仓李丈金橘银鱼之什  
为有风流驾季真，道斋从此往来频。  
锦囊牙轴诗千卷，金橘银鱼酒一巡。  
见我每呼莲社客，看君还是竹林人。  
有时夜话寒更尽，明日相逢语又新。  

林亦之　奉酬监镇梁丈所惠腊梅之什  
腊梅好好花枝閒，官亭楚楚岁事阑。  
思量穷冬损情思，感激芳意生容颜。  
孤标不是如许骨，野落可能禁此寒。  
谁信鱼盐屈诗客，三更绕树兴未残。  

林亦之　奉酬稚春梅花行  
草堂梅花千万枝，新诗品题何太奇。  
可怜一枝非凡群，赏心何人空自珍。  
请与君谈别花人，如或见之当俯身。  
西湖一带何苍茫，娟娟数枝临水傍。  
上有幽人眉骨横，终日对花情意生。  
花如秋月照芭蕉，人似春风吹野苗。  
人与花枝自相亲，一篇至今吟如新。  
胸中若有一点尘，纵对此花无精神。  
平生不识市沽儿，四更诵书长苦饥。  
摩挲此腹绕痚篱，笑折花枝花自知。  

林亦之　奉寄云安安抚宝文少卿林黄中  
泥封款款下青冥，却许麾幢换使輟。  
夔子城头开幕府，杜陵诗卷作图经。  
十年去国未还国，万里长亭更短亭。  
可信明时好人物，乱猿啼处是州厅。  

林亦之　奉陪严陵史君杨校书囊山夜话一别数月欲再见不可得因寄此诗  
乡廛一语竟何曾，却向他州逢李膺。  
白马千山缘矍相，朱幡四海有严陵。  
鹅湖犹记通宵雨，虎石还同半夜灯。  
素发相看才两度，不知再见几时能。  

林亦之　奉送范宰秩满还东阳  
语违今几日，犹更上层峦。  
情自缘君子，吾非送长官。  
冲寒去程远，惜别赋谁难。  
政拙为遗爱，留将职者看。  

林亦之　奉题林稚春菊花枕子歌  
故人所说菊花枕，似把冰丸月下饮。  
秋水一双明炯炯，数在青囊第一品。  
狂风江上吹蒹葭，此物往往得之嵇康阮籍家。  
闭门诵书二十年，眼睛损尽生空花。  
建阳小作箸头书，残更灯火乱虫鱼。  
石渠文字大如斗，场屋岁月又不偶。  
却来南山青草边，东西四至为菊花田。  
手提长筐向山曲，一下收拾三百斛。  
昨者昏寐才起来，解把檐头小字读。  
乃知妙物通群仙，一切药里应弃捐。  

林亦之　古龙孺人曹氏挽词  
寒原何处哭，下马欲销魂。  
白日数行泪，黄柑十里村。  
传家犹墨绶，聘妇尽朱门。  
似此何多恨，空沤不要论。  

林亦之　古意  
深夜步秋檐，明月照石阶。  
所忆不可见，乃爱徒兴怀。  
我欲挂天帆，长江风浪摧。  
我欲跨绿耳，苍林烟雨回。  
只有坐长想，佳人安在哉。  
何时觌来袂，双目冏冏开。  

林亦之　光泽朱君挽词四首  
诸老萧萧似卷尘，不堪再见素旌新。  
白头县尉笭箵浦，夜雨寒窗是旧人。  

林亦之　光泽朱君挽词四首  
长记前回过我庐，艰难步履唤儿扶。  
莫将马箠敲门去，寒水无人野屿孤。  

林亦之　光泽朱君挽词四首  
为官长者得声名，唯诺公堂如父兄。  
欲作汝南耆旧传，不须多语尽平生。  

林亦之　光泽朱君挽词四首  
迺翁飞旐过前村，一妇随车一在门。  
何处人家有三柩，髑髅山下合销魂。  

林亦之　和李监仓欲游卧山以海风大作不果往  
枉蒙龙卧篇，如睹藤萝境。  
十年招隐士，欲到此山顶。  
坐石诵离骚，掬水弄清影。  
无人同荷锄，长愧林下景。  
昨者逢李侯，一笑便欢领。  
为言有明月，公事且暂屏。  
骑驴学贾岛，扪虱唤王猛。  
双镳云外来，斜帽不须整。  
夜投招提宿，听雨寒更永。  
论文到昌黎，说诗笑匡鼎。  

林亦之　贺江宰生朝  
清秋八月月未弦，河阳市上讴声传。  
今年百姓杯饭足，敢不祝公长命篇。  
青衫白马鸣琴初，适逢吁嗟舞群巫。  
日维对案愁眉纡，退食皇皇双颊癯。  
家虽贫困仰母慈，村村乐业无逃逋。  
况此一熟十年无，东家西家禾满车。  
穷儒如侬四壁立，亦有瓯窭可读书。  
县人安得此丰岁，实以善政吾非谀。  
昨者越上人苦饥，公一主簿何能为。  
自穿沧海告邻糴，所视身命半缕丝。  
长风驾浪海波黑，舟人各各面如墨。  
尚据胡床取纸笔，为文愤怒骂风伯。  
翩翩盛名日以起，四海识公从此始。  
总为六鳌带归去，何哉双凫更来此。  
阴德由来活人多，龟龄鹤算定尔过。  
况当竹下园棋日，缤纷百福连山河。  

林亦之　横路林少皋挽词  
十年骑马画桥归，长记朱楼傍水湄。  
今日悲吟想君屋，一如骑马十年时。  

林亦之　黄司业挽词  
未作鹏飞万里程，一时英俊已铮铮。  
只应傲雪凌云气，合得惊天动地名。  
明月酒杯如李白，暮年官职似阳城。  
秋风癸亥古桐下，多少行人泪眼盈。  

林亦之　记九月二十五夜梦中作  
药圃幽人径，桃源处士居。  
岁时虽屡改，踪迹尚如初。  

林亦之　寄表弟章由之为理曲堆屋庐  
苦来为客竟何为，宅舍荒村谁与治。  
别墅虽无辋川画，生涯堪入杜陵诗。  
身如燕子年年去，家似渔舟处处移。  
丹井西头曲堆下，更烦岁晚定痚篱。  

林亦之　寄范都厢  
南去封题久不闻，北来数数听寒暄。  
联镳太白三千首，击柝长安十二门。  
飞观凌空天子国，轻帆半日女儿村。  
渊明好趣柴桑近，官职高卑未要论。  

林亦之　寄精严谷堂老宿二十年欲访谷堂观笔法因循去未得偶逢水西客沉吟久  
隔浦娟娟古佛庐，几回欲去更踟躇。  
欲夸柳氏元和脚，要问隋僧智果书。  
见说交情多隽达，每惭识面尚生痚。  
山头红叶知无限，可许閒人暂寓居。  

林亦之　见独斯行叔绮子为赴春试一出江头送别殊令牵怀聊为巴阑行一首以道  
巴阑独还岁月深，相送出门自沉吟。  
十年交旧总如许，狂歌一曲伤人心。  
今人读书如过客，壶飧只向市头索。  
吾曹苦思肠几穿，安得相逢不索莫。  
念我平生弄典坟，六月北窗长闭门。  
雕肝篆肺得一句，旁人袖手评其文。  
思量至此复一笑，如何跃马追年少。  
我今闻说有场屋，两耳如聋怕听得。  
网山山下月鱼亭，就船买鱼活煮羹。  
何时挟册此来归，议论不到吾纵横。  
故人年几今犹未，正好款门问知己。  
时命相遭不用多，或在半言并片纸。  
老人校书紫云楼，相见或问吾因由，  
为言索处海水头。蓬莱方丈不可到，  
此心日夕徒生忧。  

林亦之　江楼陪范长官宴自警一篇戏呈郑主簿  
几回过海上，此日暂踌躇。  
未尽尊前酒，还奔使者车。  
官人无少暇，贱子敢安居。  
一亩芭蕉圃，如今要自锄。  

林亦之　江上  
败絮沧江上，柴门落日中。  
论文谁与共，觅句不须工。  
壮思如秋叶，搔头似老翁。  
崎岖村浦路，敢自说豪雄。  

林亦之　江西试罢还故里八月二十九日过飞猿岭连日遇雨  
万里崎岖愁不禁，飞猿更听雨淋淋。  
剩将暑药凉无用，未著秋衣寒已深。  
刻鹄雕虫成底事，牧羊餧鸭负初心。  
还家渐近病渐好，得句自题时自吟。  

林亦之　借册井伯  
吉贝城边寄此身，故乡归少异乡亲。  
蜀无担石雄何苦，洛有书船孟不贫。  
绿水孤村何处客，白头双阙老门人。  
令狐冒雪成图画，还许渠侬续后尘。  

林亦之　九日晦日登烽火山  
兴来走上烽火山，著足不定秋风寒。  
四边黄茅滑如雨，低头一看毛发竖。  
几年要到紫菜乡，大练小练并东墙。  
如今一时在眼傍，白云浮水天茫茫。  
酒阑更欲吊虎屋，无端日脚相催促。  
一奴魋髻一跋足，逐我下山如野鹿。  

林亦之　九日下水  
黄花时候苦思乡，急水还家一日强。  
不道南风打头上，客船摇橹作重阳。  

林亦之　九月登龙卧山  
复此云山饮，吁嗟空自劳。  
三回看杞菊，两度叹蓬蒿。  
昨者唯伤李，如今更忆曹。  
海阳真俊逸，一等野坟高。  

林亦之　九月游龙卧山留一夕明日值雨坐超上人房偶题  
野兴更周遭，应迟问大刀。  
山房逢雨好，人意与秋高。  
多谢烹鲜乳，还令厌濁醪。  
重来须累少，款款听萧骚。  

林亦之　句  
讲学红泉不著书，只将心学授生徒。  

林亦之　哭故人曹十九秘校叔明海阳四十弟自潮州送归柩未有哭诗故人於海阳  
海阳天外已伤怀，白水墙头转自哀。  
却是人生难得好，两年只见哭声来。  

林亦之　哭故人曹十九秘校叔明海阳四十弟自潮州送归柩未有哭诗故人於海阳  
泪眼才乾更哭君，残阳破寺起愁云。  
故人海上能多少，已见江南有两坟。  

林亦之　林伯谟挽词  
幽情千林外，巧思百花前。  
好事如吾子，伤心叹蚤年。  
桃蹊亲意悦，薤曲里人怜。  
半夜悲笳起，凉天野月悬。  

林亦之　林井伯母生日口占  
由来此母如吾母，再皋一卮复一卮。  
最好年年作生日，碧兰黄菊与同时。  

林亦之　林少朋挽词三首  
年年二月看花时，野笛小园长短吹。  
谁道今年看花日，秋千门外鼓声悲。  

林亦之　林少朋挽词三首  
闻说当年歌鹿鸣，黄花八月牡丹生。  
何人为续夷坚志，好向桥东问姓名。  

林亦之　林少朋挽词三首  
几回欲去醉花傍，此事如今转渺茫。  
不独哦诗吊金谷，更令掩袂忆刘郎。  

林亦之　林校尉绍老挽词三首  
落日平田何处村，竹墙缭绕是高门。  
莫言鸡黍未相识，一听悲歌自断魂。  

林亦之　林校尉绍老挽词三首  
白浪漫天眼自惊，吴儿一见欲飞鸣。  
何人为述胶西事，十万楼船有姓名。  

林亦之　林校尉绍老挽词三首  
华屋共言清净想，长途还作去来缘。  
念君阴德有如此，何事春风却短年。  

林亦之　林义夫母挽词  
孟母何曾憾，生前锦轴横。  
东征凤毛好，西府玉昆荣。  
贝叶忘言处，金床写水声。  
十年堂上客，一曲自悲鸣。  

林亦之　卢氏母挽词二首  
为语歌铃过野田，不须泪眼更悬悬。  
人间催促如风叶，谁是平头八十年。  

林亦之　卢氏母挽词二首  
小径幽幽竹绕门，闺楼终日总无言。  
若教诵得维摩句，应愧平生费讨论。  

林亦之　卢助教质夫挽词二首  
山中香火今谁在，那听残春薤曲新。  
第一伤心惟此老，父时诸客已无人。  

林亦之　卢助教质夫挽词二首  
毗耶钞轴五千卷，净几焚香心自閒。  
蜡烛烧残春梦断，逢逢哀鼓吊空山。  

林亦之　陪范明府与诸同官饮新亭是夕以莞尔榜之因赋此诗  
把烛新亭下，迂痚聊尔歌。  
酒缘人品胜，官要野情多。  
燕豆客俱好，渔竿人亦过。  
谁知武城笑，深自惜蹉跎。  

林亦之　青龙陈君挽词四首  
明月青灯合浦村，北人惟此读书园。  
窦家风义人牢落，多少衡门欲断魂。  

林亦之　青龙陈君挽词四首  
谁解题封忠敬堂，长安白发紫微郎。  
斯名似不缘渠作，却最关渠泪数行。  

林亦之　青龙陈君挽词四首  
胡为春渚梦初回，却是行舟恰到来。  
数尽长亭过闽岭，夕阳愁杀落花台。  

林亦之　青龙陈君挽词四首  
欲哭刍灵何日时，长江望断涕沾衣。  
夜香楼下到重到，鹤叫三更人已非。  

林亦之　清远尉林昭远挽词  
一宦辞南海，萧然百念枯。  
里闾称长者，门巷似穷儒。  
死日分明去，生年尔汝无。  
伤心哀鼓动，寒月野园孤。  

林亦之　秋日题  
漠漠骚骚如卷砂，当门枯木见巢鸦。  
秋林最怕风吹尽，一直愁心无树遮。  

林亦之　秋试罢重九过沧峡  
野阔村归如暮鸦，路沿溪曲似春蛇。  
不谙水土愁多病，忽听乡谈喜近家。  
一带青山将屋绕，数行绿竹倚门斜。  
年年逆旅逢重九，今岁须看篱下花。  

林亦之　秋试归访绿烟亭  
竹迳萦纡去，相逢情若何。  
江从木杪见，秋向菊边多。  
谩有风涛想，如今岁月过。  
唯於交旧里，听取碧云歌。  

林亦之　秋试后再寄林井伯  
方国三年一合围，圜门屡战定高飞。  
人如我友无青眼，天岂斯文厌紫微。  
苦县老聃终遁去，敬亭小谢未须归。  
丈夫谋宦非身计，荔子山前有彩衣。  

林亦之　秋夜同章三十九弟次邠宿延庆山纪游一首  
芭蕉月上照窗扉，屋里老僧眠不知。  
起来树根饮一盏，举头忽是三更时。  
藤萝一处一处好，我亦持杯随处坐。  
山鸡忽叫野钟鸣，满地西风愁杀我。  

林亦之　孺人郑氏挽词  
国子先生宅，相传此母贤。  
一哀孤屿下，再拜十年前。  
舐犊贪书卷，飞鸾慰暮年。  
夕阳聊寓曲，终要到新阡。  

林亦之　瑞峰院夜语奉酬郑簿  
百级上层峦，呼镫同所欢。  
瓷杯真有道，行李似无官。  
妙语胜熊掌，痚才愧鹖冠。  
古人相见意，不作酒肴看。  

林亦之　舍弟客临平  
凭谁为问鹡鴒原，灯火三更殒泪痕。  
天远未知萍梗迹，书来说在藕花村。  
年华似汝宁为未，场屋如吾已懒言。  
壁水故人今北去，短长门户好同论。  

林亦之　淑人生日口占  
方朔曾为老侍郎，麻姑来降紫云香。  
寿杯今日逢长至，款款长年此日长。  

林亦之　松林林岩叟挽词  
谁学陶朱去，梅花古戍旁。  
平生痚几杖，哀曲损肝肠。  
稚子青衿隽，东床绿袖长。  
四更笳鼓动，月白水茫茫。  

林亦之　送井伯赴上庠  
紫微巷口送征鞍，白杜村前莣叶寒。  
一赋雕虫如癸水，千山赢马上长安。  
短檠已自甘投老，健笔胡为未得官。  
凤阁起家缘六馆，州人更欲祝东峦。  

林亦之　送林子方秘书赴广东提举  
乘轺岭外丈人回，奉使天南学士来。  
万里家声蛮子洞，一门旌节越王台。  
驿辞濑口初逢菊，界入潮州客折梅。  
莫怪襄阳负韩约，芸香又好赐环催。  

林亦之　岁晚山楼书怀  
傩鼓逢逢志，江边岁又除。  
哦诗犹古木，高枕尚僧居。  
脚垢时忘洗，头蓬月懒梳。  
自应尘事少，非我故耽书。  

林亦之　滕王阁怀古奉呈抚州别驾兼简户曹  
城连帝子阁西头，水绕南昌故郡流。  
山短天长欧鹭小，夜深云净月星浮。  
澹台墓暗竹根古，孺子亭荒荷叶秋。  
漠漠沧江无了日，哦诗莫苦替人愁。  

林亦之　题长乐县灵峰寺望日亭  
云母江边有草亭，分明见得日头生。  
一村篱落更何处，此已无天只水声。  

林亦之　题严子陵钓台  
莫向金门傲冕旒，归来却要著羊裘。  
乾坤不是刘文叔，那得长竿钓白头。  

林亦之　同安抚赵子直饯朱晦萩於怀安二首得重字  
祖帐寒梅白未空，已看新叶绿重重。  
八州斧钺送行客，十里旌旗绕暮峰。  
北斗独高韩吏部，南州争慕郭林宗。  
一时宾主俱豪杰，敢道招要到野农。  

林亦之　同安抚赵子直饯朱晦萩於怀安二首得重字  
虎夷长想蕙兰踪，螺渚幸修桑梓恭。  
诗造本情天下诵，学传正统世儒宗。  
三山过客日无数，西海闻人此一逢。  
官烛行行送归路，半村无月海云重。  

林亦之　同范长官郑主簿送战船至盐屿江上奉酬应尉  
相送长江风浪轻，尉仙真自好心情。  
四更明月宿何处，鱼骨山前第一程。  

林亦之　网山二首  
风涛生长处，土地属东隅。  
树树悬鱼网，村村吹鹧鸪。  
酒旗孤屿见，书卷一山无。  
欲趁鸡豚社，深憀身业儒。  

林亦之　网山二首  
居舍高低住，比邻活计同。  
笭箵嫌月白，螃蟹要霜红。  
吠犬随村落，卖鱼成老翁。  
地鹹耕种少，海熟抵年丰。  

林亦之　翁丈柔中同侄昭文相访留两日既别赠以诗  
委巷无过客，明灯迎此翁。  
欢欣屐齿折，羞涩酒瓶空。  
烧芋随家法，论诗到国风。  
胡麻煮清枣，更拟故人同。  

林亦之　戏题稚春杜少陵诗集  
十年萧萧去武林，橐中唯有谪仙吟。  
君今失意还山窟，少陵诗集如明月。  
自怪平生每相似，穷愁嗜好亦如许。  
饭颗山头旧相逢，安得娟娟同处所。  
故人语我明年冬，或骑大马长安中。  
或倚书楼头如蓬，即见双剑终然同。  
我闻此语欢且剧，视剧状貌如其笔。  
两目津津可终遁，此物应藏月鱼室。  
月鱼文字非时好，已问菟裘吾将老。  
绿烟亭下黄花时，两手抱取归柴扉。  

林亦之　夏循矩先生挽词  
叹惜青灯下，偏旁古字通。  
读残五车去，赢得一生穷。  
末俗轻前辈，何人念此翁。  
伤心旧时宅，飒飒已如空。  

林亦之　县学东轩  
莫道东轩恶，朝来意欲迷。  
平田飞白鸟，高木叫黄鹂。  
林阙孤峰出，檐低远树齐。  
虽然有佳趣，那似海门西。  

林亦之　小练林承事挽词二首  
薤歌才唱已堪嗟，莫道生平隔海涯。  
曾向网山图上见，蛇门东去是君家。  

林亦之　小练林承事挽词二首  
生前莫问刘郎浦，死后还看孟母邻。  
遥想刍灵穿海出，浪头如屋自愁人。  

林亦之　谢林守架艾轩先生祠堂  
双阙已嗟秋草边，两楹谁作麦堆前。  
幸逢皂盖行春日，如见红泉讲道年。  
工部先生天下士，莆阳太守大夫贤。  
斯文直待斯人出，千载名声与共传。  

林亦之　辛卯岁应举过西峡渡  
白鹿山头云欲颓，峡门滩下水如雷。  
锦囊破裂元无用，席帽嶔崎还更来。  
我自未能逃世俗，人谁便解脱尘埃。  
扁舟且趁牛羊渡，莫问如今第几回。  

林亦之　续梦中所见两句  
长剑歌明月，吴门一夜过。  
红楼何处是，为说马阑坡。  

林亦之　延庆写真赞二首  
住山头欲白，何尔太邪揄。  
却厌旧时面，丹青别换模。  

林亦之　延庆写真赞二首  
秋雨秋山夜，纵纵自横横。  
平生无罪过，不合去为僧。  

林亦之　杨严州母挽词  
生长大夫宅，来归御史门。  
吾儿天下宝，此母里人尊。  
九岭三江外，孤云片月村。  
同乡无见日，他国赋招魂。  

林亦之　宜人姚氏挽词  
别驾归来日，连年哭九原。  
白头如此母，丹旐只诸孙。  
灯火槟榔市，箫笳梅子村。  
比邻恼鹅鸭，还阻吊幽魂。  

林亦之　忆浮家洞  
万竹苍苍乌鸟啼，一江渺渺薜萝西。  
幽怀动处兰初长，好句来时月已低。  
年岁却从为客尽，家书长是倩人题。  
痚钟日落孤村立，秋燕梁空归思迷。  

林亦之　邑大夫范丈宠示广陵余事泠然诵之历历惨恻如在目中辄赋短篇纪所闻  
尝阅淮南图，萧萧草屋少人居。  
及读广陵集，恻恻我心欲垂泣。  
吁嗟恋乡国，生死不肯去。  
边笳才一动，杀几先此土。  
可怜此土人，父子无白头。  
不死於饥即死战，性命只在道旁沟。  
更闻维扬有鬼市，铜钱须臾变为纸。  
都缘白日杀人多，所以冤魂有如是。  
君侯壮思凌云空，青衫匹马戎幕中。  
当时辕门眼所见，长歌短歌泪如线。  
少陵岖崎夔峡路，一切悲愁托诗句。  
至今太史不足凭，惟有此诗为可据。  
绍兴辛巳淮楚功，纷纷予夺或异同。  
他年石渠访遗事，为说东阳有蔚宗。  

林亦之　迎仙致政王修职挽词  
晦德香泉下，秋风知几回。  
襟怀如阮达，门阀自唐来。  
立马曾交语，寒蛩重一哀。  
生前双锦轴，亦足慰苍苔。  

林亦之　余倅父子挽词二首  
庐陵别驾有慈闱，到处官亭见彩衣。  
总为青山能送老，不知黄壤却同归。  

林亦之　余倅父子挽词二首  
谁唱双棺薤曲悲，前声未断后声随。  
人间父子情何限，可忍长箫逐个吹。  

林亦之　再用前韵和林守  
清咏重重画戟边，芳题短短竹篱前。  
政如美稷西河日，诗到黄初正始年。  
滕国已歌慈父爱，韩门更感使君贤。  
铜鱼好句关风教，巴岭赓酬只浪传。  

林亦之　暂还网山井伯以诗送别次韵  
暂著芒鞋归故丘，新诗吟罢恍如秋。  
麦堆去后惟君胜，荔子红时送客愁。  
好句合教吾北面，生年长恨海东头。  
如今别袂应须惜，一日能留便少留。  

林亦之　章徽之妻卢氏挽词  
蒿里歌，蒿里曲。  
长箫悲奈何，短草叹不足。  
少年款款嫁夫婿，今夜屋檐何处宿。  
蒿里歌，蒿里曲。  

林亦之　丈人行答通平林簿  
祖龙一出群儒怒，滔滔稷下如抽缕。  
乐以声传非文字，千年阙断无人补。  
昔有丈人壶山前，绍兴甲寅乙卯年。  
定律不待累黍起，瓦缶皆可成宫徵。  
更言吹律随隆汙，百世不以一声拘。  
此法汉魏周隋无，红泉得之延坐隅。  
一时河汉东西奔，姓氏胡为旅人门。  
我欲栩栩还皇坟，要以六琯为根原。  
九箫鼓吹百物和，羽衣狼藉渔阳戈。  
须信乐能召太平，非是太平为乐歌。  
丈人宿草飞毵毵，乾旋坤转谁更堪。  
忽有尺纸如春蚕，遗音石笋天一南。  
三更把书不成眠，四更起坐霜月悬。  
五更开门欲上马，至竟此人何山下。  

林亦之　赵路分挽词三首  
三月余干花草春，天遥莫问谪仙坟。  
长箫不要吹哀吹，愁杀江东日暮云。  

林亦之　赵路分挽词三首  
苦学声名闻搢绅，传家况复有麒麟。  
汉廷玉牒先多士，数尽慈恩只一人。  

林亦之　赵路分挽词三首  
每夸爱子对人言，东观同游有艾轩。  
我向筑场闻此语，敛襟西望转销魂。  

林亦之　郑氏母挽词二首  
片片花飞上巳村，谁将双泪哭寒原。  
明朝况是初三日，好把流杯为续魂。  

林亦之　郑氏母挽词二首  
画楼最好绿波前，萱草还看白发生。  
更说列卿太常老，吁嗟一曲与人传。  

林亦之　郑唐仲挽词  
三闾未死已招魂，却是狂夫不要论。  
谁肯将身缘问道，十年卧病菊花村。  

林亦之　稚春母郑氏挽词  
他谁天外哭声长，有客归程何太忙。  
同爨情亲如五服，升堂义重比诸郎。  
昔人浇薤蒸梨事，即我沧家泛宅傍。  
叹息白头陶母意，中秋三日转凄凉。  

林亦之　重过红泉  
忆昔嘈嘈来拜经，秋灯秋雨苦吟声。  
如今秋雨秋灯夜，大半当年犹未生。  

林亦之　重阳次日登城山  
城山饮罢冷侵衣，湖上重来月满卮。  
未爱痚篱黄菊日，最怜秋水白云时。  

林应隆　君子岩  
石楼千丈锁山南，青壁盘桓下有岩。  
知是何年隐君子，清名留得在烟岚。  

林泳　白莲  
西湖万景若诗狂，爱此孤高压众芳。  
大士化身衣未解，西施净面镜慵妆。  
岁寒却有花堪比，水种应无草敢香。  
茉莉素馨方用事，鼻参眼入细平章。  

林泳　白莲  
泰华仙根不染尘，一枝冷淡种尤真。  
欲缘梦断承妃步，色相空来坐佛身。  
净比禅心月上女，妆羞丽质水边人。  
紵袍羽扇吟相对，笑杀思王赋洛神。  

林泳　白头吟  
弹却眼中泪，自唱白头吟。  
借君向时耳，明妾今朝心。  
身苦尚可忍，心苦不可禁。  
妾心似妾镜，对景长相寻。  
君心似君琴，转手成别音。  
失身妾命薄，轻身妾恨深。  
再唱白头吟，击碎青玉簪。  

林泳　春燕  
鹊结巢随太岁移，蜂分房占吉时飞。  
好将说与青台史，社日只凭燕子归。  

林泳　澹津园看梅  
三嗅清香水月边，冷然着我玉虚天。  
何须白雪黄芽诀，只服梅花也解仙。  

林泳　读关尹子  
杏坛之外圣人徒，千载遗编喜卷舒。  
一字名篇原易卦，万言论道广聃书。  
黄庭丹学分苗裔，紫府仙经得绪余。  
正为文章太奇崛，寻常眼目亦痳渠。  

林泳　读老人近诗  
泽国归来掩竹扉，千年知己十年诗。  
读书动地惊天事，得句吟风弄月时。  
纸上圣贤相唯诺，尘边老宿费思惟。  
纵夸万首龟堂集，乐处龟堂未必知。  

林泳　寄题涉趣园  
园中日涉趣云何，未老归来气亦豪。  
还有郡人携斗酒，可无社客着方袍。  
诗如信笔真难到，琴不安弦更自高。  
办取白头猿鹤畔，莫教松菊只归陶。  

林泳　建溪道间  
白鹭沙头犊子眠，隔溪茅屋起炊烟。  
渔翁半醉斜阳里，闩了柴门下钓船。  

林泳　建溪道间  
三两渔舟竹影中，山禽相对唘晴风。  
小桥落日无人处，一树桃花照水红。  

林泳　刘直夫之入道今复逢衣余饮之酒  
脱了紫霞衣，琴书欲傍谁。  
焚香懒持咒，衔袖旋吟诗。  
无本穷应悔，知章梦已迟。  
梅寒不堪折，斗酒谩浇之。  

林泳　论诗绝句依老人韵  
删后纷纷竞长雄，诗家妙处几家同。  
门前荒草深三尺，老艾当年说国风。  

林泳　论诗绝句依老人韵  
风骚一脉苦难知，媲白抽黄世不疑。  
沈谢诸人声律起，千年无复性情诗。  

林泳　偶题  
世间准拟转成痴，静里高人一笑时。  
无米竟无二丁传，有花却有四娘诗。  

林泳　蔬餐  
山人藜苋惯枯肠，上顿时凭般若汤。  
折项葫芦初熟美，着毛萝卜久煨香。  
炊粱剪韭贫聊办，煮饼浇葱病未尝。  
晦叔十斋从客笑，空房巾钵似支郎。  

林泳　宿赤岸寄太初弟  
橘树绕溪边，人家一簇烟。  
急滩听似雨，低阁坐如船。  
远客思亲语，痴儿望叔怜。  
愁来吟未了，灯火已催眠。  

林泳　宿囊山怀坚师  
伏虎岩头向上层，袈裟几度忆同登。  
薜荔石屋应无恙，风雨谁明彻夜灯。  

林泳　题百五叔自得斋壁  
矮屋匡床两鬓皤，逍遥委顺奈吾何。  
三千世界醉乡大，十二时中静坐多。  
痚懒对人如素隐，等闲出语似禅和。  
便须敕断子平事，来伴溪翁安乐窝。  

林泳　题进道西楼  
买屋西楼好，诗中着卧龙。  
青山相对处，黄檗最高峰。  
小尽容书画，低犹俯竹松。  
市声不到耳，惊梦是邻钟。  

林泳　吴江小寺  
当门苔石草毵毵，傍水低墙树两三。  
邂逅老胡闻好语，禅还不识字人参。  

林泳　西湖无水  
红云赤日煮清澜，涸蝝枯鱼不忍看。  
佛老因言沧海变，诗人曾赋洞庭乾。  
弄船渡子愁归去，枕鼓雷官唤醒难。  
谩道天仙司下土，绿章几度祝星坛。  

林泳　仙都白鹿歌  
山中白鹿老而灵，有客有客占鹿鸣。  
我寻石门不知处，道人出洞欢相迎。  
修竹无力有我相，不应信息令渠惊。  
吁嗟至人离诸有，一切相自有心生。  
桃源意行花两岸，山阴兴尽雪三更。  
道人道人苦多事，尔自采药渠食萍。  
白云满洞不须扫，客去客来云无情。  
我闻神仙游处叫，试听夜半空中声。  

林泳　扬州杂诗  
落日吟诗望戍楼，烟花空忆古扬州。  
开明桥下千家市，但见朝朝挂髑髅。  

林泳　扬州杂诗  
角声吹月上城头，薄酒千杯不疗愁。  
要觅当年杜书记，栀灯数朵竹西楼。  

林泳　扬州杂诗  
雄勇将军赴上流，三千选士一时休。  
营中妇女支官料，犹道儿郎在鄂州。  

林泳　吟边  
醉骑鹤背堕红尘，镜里常羞一幅巾。  
穷达底论身外事，英雄或是眼前人。  
岂无散木偏能寿，亦有名花不及春。  
三万六千长短日，吟边莫遣两眉颦。  

林泳　咏尘  
野马相吹生不尽，海犀能辟语成空。  
高埋旗鼓无边黑，暗染衣冠日下红。  
宁可濯缨歌浊水，莫教举扇障西风。  
浑无一点仙家殿，应在三韩漂渺中。  

林泳　岳王墓  
天意只如此，将军足可伤。  
忠无身报王，冤有骨封王。  
苔雨楼墙暗，花风庙路香。  
沉思百年事，挥泪洒斜阳。  

林泳　杂述  
欲士心胸塞，高人眼目醒。  
罗浮夜半日，南极海中星。  
观心无别法，问梦有前人。  
夜或长于夜，身还外此身。  
万种由心造，千灵并我生。  
病中闻蚁斗，司处喜驴鸣。  
天因断鳌立，人共倮虫生。  
积气元无物，含灵总有情。  
坏衲归杜窖，还舟上玉天。  
莫疑佛富贵，不信鬼神仙。  
功名只可笑，时命偶相当。  
鸡豕能为帝，蚍蜉亦有王。  
色界真魔界，仙乡半醉乡。  
错寻醒酒石，痴觅返魂香。  
生白灵观妙，飞玄隐韵奇。  
不嫌崇有论，却爱步虚词。  
叱诃郑玄日，挦扯义山时。  
谁信冢中易，人疑昆里诗。  
檐夫通笔意，海客悟琴心。  
禅法空中得，书生纸上寻。  

林泳　杂述  
号谪仙人太白老，称村夫子少陵诗。  
眼花贺监犹差黠，气性杨公却自痴。  

林泳　杂述  
关令著黄帝曰，柱史称圣人云。  
俗学谩夸臆说，仙书犹述旧闻。  

林泳　杂述  
弃稿谩浮瓢里去，爱诗曾入藏中来。  
护持不信无神物，磨灭应难入劫灰。  

林泳　杂述  
书生鑽故纸里，衲子转法华时。  
易有九事未解，禅无一句可疑。  

林泳　杂述  
谄道正为首相，谤禅未许知音。  
人无第一等眼，佛具若干种心。  

林泳　杂述  
坏事曾闻嗔怪鬼，捉囚可不畏天公。  
抚床卫瓘宁非醉，对策刘蕡恐是风。  

林泳　杂述  
竺仟论五百劫，蒙叟夸八千春。  
但闻尧舜氏作，谁识羲黄上人。  

林泳　杂述  
仙掌承来求大药，法身赎得费千金。  
两宗曾误国家事，百世谁明佛老心。  

林泳　杂述  
毕方鹤而一足，鬼车鸺而九头。  
物怪不知谁使，人身又复何求。  

林泳　杂述  
兴亡岂料秦为晋，广莫宁知魏有梁。  
万岁是非同变灭，四维上下可思量。  

林泳　杂述  
埋腹东床佳婿，企脚北窗真人。  
谈笑眼前事业，风流膜外精神。  

林泳　杂述  
恨无短剑乘风去，纵有长绳奈日何。  
谩说千年归鹤表，最怜九代入鸡窠。  

林泳　杂述  
一念重来如祖忍，三生尽见有图澄。  
虎虽化女心常在，鹰已为鸠眼可憎。  

林泳　杂述  
祝柱客曾兴刺，斲窗史亦留名。  
我见诸相非相，天何不鸣善鸣。  

林泳　杂述  
文章不宜命达，帝王亦忌时名。  
谩说赋求司马，曾闻诗杀道衡。  

林泳　杂述  
身无用处法当隐，诗要工时例是穷。  
东海校书称钓客，香山学士作渔翁。  

林泳　杂述  
俗交毋惜三分话，道眼须看上一层。  
太傅莫疑高屐客，都官休厌紫衣僧。  

林泳　杂述  
唐士有非国语，汉人曾反离骚。  
依本定非笔杰，爱奇自是人豪。  

林泳　杂述  
徐无党注欧史，黄仙鹤刻邕书。  
身外谁为知己，眼前我正是渠。  

林泳　杂述  
人生作计蛇添足，世事难知卵有毛。  
养得元身差快乐，具他法眼始孤高。  

林泳　赠俞竹心  
避雨君平肆，相亲一笑边。  
我歌大司命，君说小行年。  
倾盖多豪贵，掀帘半醉眠。  
自言谋竹隐，聊觅印山钱。  

林用中　壁间古画精绝未闻有赏音者赋此  
老树参横傍古阴，浓烟淡月试追寻。  
自来无会丹青意，可惜良工苦片心。  

林用中　残雪未消  
冻压林巢欲堕鸦，素花飘落结烟霞。  
阴风惨淡青山老，不辨梅花与雪花。  

林用中　道中景物甚胜吟赏不暇敬夫有诗因次其韵  
天外云端磬有声，道中景物信增新。  
徘徊吟赏天将暮，好向平原问主人。  

林用中　登山回  
胜概峰头寺，寻幽客自来。  
泉声涧分细，山色翠成堆。  
踏破千崖雪，还闻一夜雷。  
东林期拟结，卧石梦忘回。  

林用中　登山有作次敬夫韵  
壁立崔嵬不计寻，千峰罗列献奇深。  
等闲伫立遥观遍，流水高山万古心。  

林用中　登祝融口占  
托身天际外，寄足在云端。  
俯仰心犹壮，登临眼尽宽。  
乾坤真景界，风雪倍朝寒。  
忽起烟霞想，相从结大还。  

林用中　渡兴乐江望祝融  
今日溪云迷小槎，层层锦浪映晴霞。  
须臾直至前村去，遥望群峰真可夸。  

林用中　方广版屋  
上方古栋宇，年久自参差。  
动我行人想，相看各赋诗。  

林用中　方广道中半岭少憩次敬夫韵  
岭峻山高且息肩，芒鞋踏破野云烟。  
须臾直入止方去，又是乾坤一洞天。  

林用中　方广奉怀定叟  
相从偶到招提寺，独对西风忆羽人。  
澹泊烟霞深处卧，百年衣钵此生身。  

林用中　方广圣灯次敬夫韵  
灯长三世火长明，千里遗踪子细寻。  
自是神光能永夜，不妨金偈更降心。  

林用中　方广寺睡觉次敬夫韵  
寒溜山房太惨情，夜长枕畔听自泉声。  
起来独自浑无语，牢落凄凉光澹泊清。  

林用中　福岩寺读张南湖旧诗  
名公有意著新书，翰墨精神碧玉姿。  
今日山中才读罢，经行已续少陵诗。  

林用中　福岩寺回望岳市  
福岩宝地几千年，宫殿朦胧锁暮烟。  
游客回头怀相望，自知身在寂寥天。  

林用中　赋罗汉果  
团团硕果自流黄，罗汉芳名托上方。  
寄语山僧留待客，多些滋味煮成汤。  

林用中　后洞山口晚赋  
西岭更西路，云岚最窈深。  
水流千涧底，树合四时阴。  
更得寻幽侣，何妨拥鼻吟。  
笑看云出岫，谁似此无心。  

林用中　后洞雪压竹枝横道  
山中景物自新奇，乘兴幽人写小诗。  
洞里竹枝遭雪压，何人扶起向明诗。  

林用中　胡文广仲与范伯崇自岳市来同登绝顶举酒极谈得闻比日讲论之乐  
自得中峰住，怜君冒雪来。  
共登福岩寺，齐上古层台。  
头酒酬佳兴，诗怀喜独开。  
飘然尘世隔，谈论转堪哀。  

林用中　将下山有作  
昔日乘舆住此山，爱山五日住山间。  
今朝忽动思归兴，得伴先生杖屦还。  

林用中　敬夫用定王台韵赋诗因复次韵  
寂寞番君后，光华帝子来。  
千年遗故国，万事只空台。  
日月东西见，湖山表里开。  
从知爽鸠乐，莫做雍门哀。  

林用中　枯木  
数年抱叶不萌芽，终岁淹淹绝藓花。  
廊庙大材工舍用，何须把节向人夸。  

林用中　莲花峰次敬夫韵  
十丈花开自白莲，峰头花色更鲜妍。  
分明会得濂溪趣，强作新诗续古篇。  

林用中　林间残雪时落锵然有声赋此  
天花乱落类琼瑶，游赏行人觉路遥。  
林畔残枝犹被压，数声佩玉遍青霄。  

林用中　马迹桥  
此日驱车马迹桥，远从师友步青霄。  
登临不用还歧想，为爱山翁喜见招。  

林用中　马上举韩退之话口占  
天寒愁思正茫茫，匹马周行野树苍。  
遥想韩公昔年事，声名留得后来香。  

林用中　马上口占次敬夫韵  
寒雪飘飘白昼昏，征骢晓发向孤村。  
途中风物来时异，吟罢新诗击酒尊。  

林用中　七日发岳麓道中寻梅不获至十日遇雪赋比  
昨日来时万里林，长江雪厚侵犹深。  
苍茫不见梅花意，重对晴天豁晚襟。  

林用中　泉声  
穿云络日苦悲吟，涧底潺潺觅好音。  
弦管笙簧寒碎玉，源头深处细追寻。  

林用中　十六日下山各赋二篇以纪时事云  
匹马返归程，天寒雪眼明。  
无穷身外事，难了世间情。  
客向天边去，风含玉佩声。  
别离与僧约，明岁再来迎。  

林用中　十三晨起雪晴前言果验用定王台韵赋诗  
今朝风日好，抱病起登台。  
山色愁无尽，江波去不回。  
客怀无老草，节物又疏梅。  
且莫催归骑，凭栏理一杯。  

林用中　十五日再登祝融峰用台字韵  
惆怅独徘徊，晴岚绕古台。  
日从东海上，人自北山回。  
峰老曾经雪，天寒不放梅。  
野僧怜我倦，相观酒盈杯。  

林用中　石廪峰次敬夫韵  
石廪峰高直插天，芳名耿耿旧流传。  
好推佳惠敷寰宇，始信人间大有年。  

林用中　霜月  
雪霁云收月满天，冰轮碾转净无烟。  
几回寒色侵人冷，底信清光永永娟。  

林用中　题福岩寺  
久慕云间寺，相从此日来。  
山僧留客坐，野老把松栽。  
地拱千寻险，天遮四面开。  
殷勤方外望，尘事不胜哀。  

林用中　题南台  
山高从楼观，天际有瑶台。  
地僻烟霞静，门空云雾开。  
兴图真绝域，形胜实崔巍。  
久以平生慕，今年始得来。  

林用中　同游岳麓道遇大雪马上次敬夫韵  
遥瞻衡岳顶，云尽碧参差。  
人从南方至，雪坠西崖垂。  
谈玄问老子，鸣佩邀神妃。  
飞花舞琼瑶，青壁比珠玑。  
平生山水兴，行止只自知。  
飘飖凌浩荡，犹恐太白低。  
松持岁寒操，梅放冰雪姿。  
迢递崑崙颠，俯仰动遐思。  
兹峰名天下，突兀真绝奇。  
行行将易晚，去去尚追随。  
我爱君饮酒，君爱我赋诗。  
相看各惆怅，勉旃在明时。  

林用中　晚霞  
晚霞掩映祝融峰，衡岳高低烂熳红。  
愿学陵阳修炼术，朝餐一片趁天风。  

林用中　行林间几三十里寒甚道旁有残火温酒举白方觉有暖意次敬夫韵  
高山绝顶雪千堆，凛裂冰肤这几回。  
行到林间得残火，借它燃烬暖寒杯。  

林用中　雪消溪涨见山色可喜口占  
雪消山色自青青，水涨溪流拍小汀。  
行客悠悠心目快，漫题新句在空屏。  

林用中　崖边积雪取食清甚次敬夫韵  
崖边琼玖吐清光，偶到山间得味尝。  
一段奇香今已会，冰牙冷齿裂人肠。  

林用中　夜得岳后庵僧家园新茶甚不多辄分数碗奉伯承  
芽吐金英风味长，我于僧舍得先尝。  
饮时各尽卢仝量，去腻除繁有远香。  

林用中　夜宿方广闻长老守荣化去敬夫感而赋诗次韵  
上方长老已寻真，禅室空存锡杖新。  
自是屋梁留夜月，可怜飘泊俿留身。  

林用中　游南岳风雪未已决策登山用敬夫春风楼韵  
人言南山颠，烟霞从楼观。  
俯瞰了坤倪，仰攀接天汉。  
勇往愧未能，长吟湘水畔。  
兹来渺遐思，风雪岂中断。  
行行重行行，敢起自昼叹。  
我闻精神交，石裂冰可泮。  
阴沴驱层霄，杲日丽旭旦。  
决策君勿疑，此理或通贯。  

林用中　又和敬夫韵  
青山不老千年在，白发如丝两鬓新。  
历尽高山数万里，未知何路是为真。  

林用中　遇高台获信老诗集  
今朝移步野云端，幸得新诗读夜阑。  
识破中间真隐诀，月明风雪道休寒。  

林用中　岳后步月  
转缺霜轮出海边，故人千里共婵娟。  
山阴此夜明如炼，月白风清人未眠。  

林用中　赠上封诸老  
上封台观静，夕霁景偏清。  
月下闻禅语，风中有磬声。  
龙池留古足，雁塔寄余情。  
借问房前树，东窗忽偃生。  

林用中　至上封  
岳背三冬雪，真同不夜城。  
野烟何晃荡，涧水助空明。  
行橐多新句，青山有旧盟。  
堂堂身世事，渠漫说三生。  

林用中　自方广过高台赋此  
山云迷古寺，曙色照孤城。  
禅境风偏好，空门眼倍明。  
逢僧叙旧话，对客结新盟。  
□□□□□，□□□□生。  

林用中　自上封下福岩道旁访李邺侯书堂山路榛合不可往矣遂赋此  
百年古路已成荒，今日人称相国堂。  
麟凤已归天上去，空留遗像在斜阳。  

林用中　自西园登山宿方广寺  
登山极目望，梵宇自鲜明。  
风度闲花落，云低野树清。  
夜长人不寐，地僻月初生。  
明发又归去，何能已此情。  

林用中　醉下祝融峰  
祝融高处怯寒风，浩荡飘凌震我胸。  
今日与君同饮罢，愿狂酩酊下遥峰。  

林元晋　登十洲之一亭  
师帅勤民众务修，挟晴领客过仙洲。  
不缘感召丰年好，安得从容暇日游。  
人在湖山皆自得，政先仓廪百无忧。  
老农不解君王意，却要朝辀为少留。  

林元卿　客窗夜雨  
万里辞家春复秋。异乡何日梦刀头。  
业如献豕从渠笑，艺学屠龙只自羞。  
香尽一炉闻夜雨，灯残半壁数更筹。  
断肠不奈梧桐上，滴碎乡心点点愁。  

林元仲　句  
原上卧龙无起日，柱头化鹤见何年。  

林頵　汉阳  
西来汉水接江流，大别山前旧沔州。  
看到夕阳无尽兴，一行飞鹭下汀洲。  

林云　仙水庙  
天风吹我上瑶台，满眼烟霞扫不开。  
药灶无丹人已去，洞霄有树鹤还来。  
溪声晴带三秋雨，山色青无半点埃。  
更爱夜深清梦断，碧纱明月映苍苔。  

林曾　汴河  
一千八百隋家路，两岸青青入帝都。  
可惜翠华南渡后，旧时杨柳一株无。  

林曾　句  
鱼头红结魫，土面白生硝。  

林曾　溪上谣  
溪翁儿女枕溪住，时把钓竿倚芳树。  
沉吟独坐忍伤心，钓得鱼来放将去。  

林肇　鲈乡亭  
脍鲈珍味是吴乡，丞相曾过赋短章。  
新作水斋堪寓目，旧停桂棹有余光。  
满前野景烟波阔，自后秋风意气长。  
莫待东曹归忆此，分悭居在碧州旁。  

林正　寄赤城叶学正  
相望江村远，清梦阻云津。  
三百里余路，几重山外人。  
石桥僧拜月，桃洞马行春。  
已滞刘郎趣，秋风渺忆莼。  

林正　寄裴云山  
南山高且深，竹深带流水。  
先生庐其中，迥若崆峒子。  
雪发覆两肩，深悟造化理。  
手注三体诗，名满四海耳。  
时以诗名家，亦来质疑似。  
我本浪得名，长挂春风齿。  
乃识先生心，非非还是是。  

林正　江边  
炎天时偶出，四顾欲跻攀。  
片雨来南浦，残云过别山。  
秋萌苗叶上，春寄藉花间。  
更羡沙头鸟，知几分外閒。  

林正　老来  
愁杀渔盐地，生涯寄蚁柯。  
春秋将耳顺，贫病谷家和。  
笑向老来减，言于醉后多。  
黑头行乐日，那更识风波。  

林正　遣兴  
黄金难买老，自笑鬓毛皤。  
本分且如此，明时可奈何。  
攻吟诗转少，惜醉事还多。  
寒甚溪头夜，谁能载雪过。  

林之奇　沧洲亭怀古  
潇水悠悠天际来，夹江古木抱山回。  
栅中人物不满把，日晏市散多苍苔。  
九疑巉天古云埋，遥想帝子龙车回。  
心衰目极何可望，九歌寂寂令人哀。  

林之奇　朝乘  
朝乘日车出，暮载星影还。  
颠冥朝暮中，出入咫尺间。  
已觉素志非，更知人理艰。  
小利专欲速，大德不逾闲。  

林之奇　承天潜师画赞  
金刚圈裹翻身过，栗棘蓬莱满口吞。  
领得杨岐端的句，却嫌蒸饼大餫饨。  

林之奇　春日杂书  
昨日为雨备，今晨天乃风。  
障风谨自保，通夕雪迷空。  
备一常失计，尽备力不供。  
因之置不为，拱手受祸凶。  
当为不可让，任彼万变攻。  
筑室如金石，何劳计春冬。  
此道简且安，古来家国同。  

林之奇　村居  
日影满松窗，云开雨初止。  
晴林梨栗熟，晓巷儿童喜。  
牛羊深涧下，凫雁寒塘裹。  
田父酒新成，瓶瓮馈邻里。  

林之奇　灯二首  
自从失道人多岐，擿植冥行信所之。  
昨夜忽然寻得路，孤灯一点是吾命。  

林之奇　灯二首  
月明方始觉星稀，烛照还知灯力微。  
若使世间无圣哲，草根萤爝总光辉。  

林之奇　高竹  
高竹碧相倚，自能发余清。  
时时微风来，万叶同一声。  
道污得夷理，物虚含远情。  
阶前閒步人，意思何清平。  

林之奇　观音画赞  
稽首补陀闻思修，千手千眼普供应。  
世人两手及两眼，眼见手捉各随心。  
手一手眼无用处，即与骈拇枝指等。  
菩萨照用一时行，应以千心为主宰。  
相彼方寸湛然地，不容二念那复千。  
我谓菩萨如水月，一水一月同照曜。  
方员大小虽不同，举手见月等无二。  
我今续此妙色相，以为正念皈依处。  
於一身心起多想，而作千手千眼见。  
普愿大员镜智中，知我此念无间断。  
所求皆应如谷声，请无不从亦如是。  

林之奇　癸未冬至  
尘劳终日谩区区，竟是乾坤一腐儒。  
半世饱知荣与辱，新冬顿觉我为吾。  
关防向后存心误，检点从前制行粗。  
理欲从今罢研究，无工夫处是工夫。  

林之奇　和洪教菊  
陶令遗世情，尚余爱菊念。  
菊亦有可爱，爱之苦不厌。  
我观傲霜枝，真金赴烈焰。  
道韵轻园绮，孤标敌针奄。  
配以靖节名，万古不为忝。  
况兹中央色，独许此君占。  
凝然端正姿，不受红紫艳。  
草木吾味同，世情那得染。  
璀璨归来辞，斯言了无玷。  
偶亦爱此花，秋来朝幕餍。  
富贵两浮云，天地一旅店。  
是中论饥饱，本自无赢欠。  
便拟学渊明，奈此才不赡。  
菊资三径荒，酒须十分滟。  
待读悠然句，乃无雍彻僭。  
但论广文诗，瘧愈不须泛。  

林之奇　和王龟龄不欺堂二首  
心外何曾别有天，吾心和处即昭然。  
昭然莫向穹苍觅，帝所清都在目前。  

林之奇　和王龟龄不欺堂二首  
地上空虚总是天，此中那复计中边。  
好将天体为心体，体得纯全自浩然。  

林之奇　贺雨拜表  
群云雨事毕，振旅不复阵。  
扫天无一尘，千里还绿润。  
晨朝大明贺，沙路万蹄印。  
朝元泛翠瓦，佳气去人近。  
颇闻避斧扆，侑膳彻龙笋。  
愿君爱物心，从此至尧舜。  

林之奇　呼鸡  
鸡呼鸡来前，犬嗾犬至止。  
夫岂必可召，役以食乃尔。  
今吾曷为悲，人而鸡犬为。  
自计无自存，西山谢夷齐。  

林之奇　江月图  
冥冥一月轻，不知水与天。  
独於颢气中，仰见素璧圆。  
超然狂道士，起视清夜阑。  
自拈白玉笛，吹此江月寒。  
想当万籁息，逸响流空烟。  
我来江海来，形留意先还。  
何当买渔篷，追此水墨仙。  

林之奇　举举媚学子  
举举媚学子，居曰不吾知。  
知而有不能，无乃失於欺。  
不知未为患，不欺浩难期。  
咄哉天下怀，何以天下为。  

林之奇　句  
耿耿一寸心，不能去庭闱。  

林之奇　看白云爱而成诗  
秋风吹白云，触处自何谷。  
初犹半洞门，歨出遍岩腹。  
零落依水湄，片段挂枯木。  
余影透微白，灭迹混空绿。  
烟萝自翳岛，溆荇徒萦曲。  
安知苍梧野，下覆猿鸟哭。  
谁能久徘徊，返顾视黄鹄。  

林之奇　梦访友生  
少年结客长安城，妄喜纵酒一章程。  
支离老去一茅屋，枕书卧闻长短更。  
友生相望止百里，寒夜寥间无微声。  
梦中乘兴辄见戴，剡溪聊尔扁舟行。  
觉来蘧蘧一榻上，不用僮仆争篱迎。  
吹灯弄笔欲书寄，窗前白月方亭亭。  

林之奇　墨染丝  
缲丝自喜如霜白，输入官家吏嫌黑。  
手持退印竞传呼，倏见长条染深墨。  
墨丝归织家人衣，别买输官吏嗔迟。  
寄言敌国与三军，汝得丰衣民苦辛。  

林之奇　秋怀  
槭槭庭树叶，朝零非昔稠。  
呦呦草虫鸣，暮急晓未休。  
尔虫无不平，岂亦有哀忧。  
胡为劳呻吟，与士感伤投。  
壮士亦何者，哀哦与虫酬。  
所抱不列陈，调苦难谣讴。  
极目有远见，直怀羞曲求。  
蒿藜袭久安，功名忘前收。  
日月忽未几，天地今复秋。  
少壮负所怀，老大安能谋。  
生无及人功，死骨埋泉羞。  
胡为不奋飞，徒与寒饿仇。  

林之奇　示张直温  
筑山必使高，凿井必使深。  
百正戒浅近，盛德羞浮沉。  
焉有尺寸枝，能栖垂天禽。  
焉有升斗泉，能容横江鲟。  
借兹论物理，足以开君心。  
嗌在容不足，弱在力不任。  
大道如路然，固无古与今。  

林之奇　四事  
会有四不赴，时有四不出。  
无贵亦无贱，无固亦无必。  
里闬閒过从，身安心自逸。  
如此三十年，幸逢太平日。  

林之奇　泗州画赞  
稽首泗州普照王，曩以宝塔接群品。  
塔今败坏成微尘，随意分身无不在。  
我观世间有为法，无常迁变同一空。  
假饶建塔如恒沙，未有不归幻灭者。  
岂惟惟塔有兴废，阿育王造亦非坚。  
菩萨应感常现世，不随宝塔俱存亡。  
耕雨获晴长淮风，普为众生作饶益。  
我今绘此应感象，常以正念为皈俯。  
於此员光一寻中，而兴七级浮屠想。  
正念皈依无间断　　普愿菩萨常感通。  
洪钟小大随叩鸣，所求所请皆如意。  

林之奇　送葛都官南归  
不羡新为赤县尹，惟羡晴　向江南归。  
江南羃羃梅雨时，风帆差差并鸟飞。  
罾竿夹岸长若桅，水笼畜鱼鲜且肥。  
家在千山古溪上，先应鼓鹊噪门扉。  

林之奇　宿旧彭泽怀陶令  
潜鱼愿深渺，渊明无由逃。  
彭泽当此时，沉冥一世豪。  
司马寒如灰，礼乐卯金刀。  
□□□□□，□□□元亮。  
凄其望诸葛，骯髒犹汉相。  
时无益州牧，指撝用诸将。  
平生本朝心，岁月阅江浪。  
空余诗语工，落笔九天上。  
向来非无人，此友独可尚。  
属余刚制酒，无用酌杯盎。  
欲招千载魂，斯文或宜当。  

林之奇　题宛陵张待举曲肱亭  
仲蔚蓬蒿宅，宜城诗句中。  
人贤忘巷陋，境胜失途穷。  
寒葅书万卷，零乱刚直胸。  
偃蹇勋业外，啸歌山水重。  
晨鸡催不起，拥被听松风。  

林之奇　题雪峰如藏主水月图  
千江有月一一同，一月普现千江影。  
谓一为月影非实，影既非实月何有。  
是一即千千即一，水月究竟无实相。  
随见有月月在水，亦无究竟非实者。  
譬如观音妙色身，对物而见千臂眼。  
於是千臂千眼中，何者为正何独非。  
菩萨一体作一用，千体同是无剩法。  
此水此月亦复然，照用齐行一无欠。  
俯不见月仰亦无，千月阙一固不可。  
上人此庵憩瓶锡，终日宴坐常湛然。  
散一为千弥六虚，摄千归一不盈寸。  
我知上我环堵中，能广能狭能方圆。  
空诸所有何必然，作是见者名邪见。  

林之奇　田漏  
古星昏晓中，寒暑已不疑。  
田家更置漏，寸晷亦欲知。  
汗与水俱滴，身随阴屡移。  
谁当哀此劳，往往夺其时。  

林之奇　闻徐师川自京师还豫章  
九衢尘裹无停舟，君居陋巷不出游。  
满城恶少弋凫雁，对面故人风马牛。  
别后天寒灯火夜，归来眠冷江湖秋。  
冯欢老大食不饱，起视八荒徒蒯缑。  

林之奇　西禅此庵净老真赞  
眼碧眉厖，足趺肩亸。  
此庵样子，元来恁麽。  
当年唱个无生曲，火冷云深从寡和。  
如今口作挂壁闲，独说宗乘闹浩浩。  

林之奇　谢公定和二范秋怀  
西风一叶脱，迹已不可扫。  
巷有白马生，朝回焚谏草。  
谁云事君难，是亦父子间。  
所要功补衮，不言能犯颜。  

林之奇　新晴山月  
高松漏疏月，落影如画地。  
徘徊爱其平，夜久不能寐。  
怯风池荷卷，病雨山果坠。  
谁伴予苦吟，满林啼络纬。  

林之奇　延福可老真赞  
浑沌凿开无限事，逍遥游后更何疑。  
饶伊齐得鹏并鷃，不似当年作蝶诗。  

林之奇　谒客  
入门投谒吏翩翩，我非欲见礼则然。  
异哉宾主两无语，客起疾如走避燃。  
我已不恭愧昔贤，忍使泥涂朝衣冠。  
人生暂聚鸿集川，春风吹飞何后先。  

林之奇　雨后出城马上作  
既雨天气佳，微云淡如扫。  
欲寻烟际钟，骑马河边草。  
紫椹饱黄鹂，人家夏蚕老。  
田妇踏缫车，隔篱语音好。  
嗟我一何愚，读书浪枯槁。  
不及此中人，终年客长道。  

林之奇　豫章别李元中宣德  
旧闻诸李隐龙眠，伯时已老元中少。  
一行作吏各天涯，故人落落疏星晓。  
西山影裹识君面，碧照草江眸子瞭。  
向来问道渺多岐，只今领略归玄妙。  
老凤垂头噤不语，古木查牙噪春鸟。  
身在幕府心江湖，左胥右律但坐啸。  
第愁一叶钓渔舟，不容七尺堂堂表。  
我今归卧翠谷云，君应紫禁莺花绕。  
相思有梦到茅斋，细雨青灯坐林杪。  

林之奇　杂咏  
怀王自堕马，贾傅至死悲。  
古人事一职，岂敢苟然为。  
哭死非为生，吾心良不欺。  
滔滔声利间，绛灌亦何知。  

林之奇　早春偶题  
寒风淅沥鸣枯苇，小鸭睡残犹未起。  
更教细雨结轻寒，坐听萧萧打窗纸。  
石盆养蒲已抽翠，雕斛栽花先生紫。  
拥炉闭阖赋幽香，未怕春冰生砚水。  

林之奇　属疾梧轩  
高梧覆新叶，满院发华滋。  
白日一何永，清阴閒自移。  
暖虫垂到地，晴鸟语多时。  
病肘倚枯几，泊然忘所思。  

林之奇　纵步湘西  
今朝不易得天晴，閒过江西取意行。  
忽然林外见山色，又向桥边闻水声。  
绿竹长松间桃李，天然翠幕围罗绮。  
日暮归舟醉不知，晚风吹过湘江水。  

林致诚　和骆华分水岭诗  
一自端明去外台，修途松盖属谁栽。  
仁心既许推仁政，玉笋清班趁早排。  

林致诚　和骆华分水岭诗  
莫言种木事平平，多少行人上玉京。  
岂惮炎途依密荫，云天大芘尽蒙成。  

林致诚　和骆华分水岭诗  
照人风骨清如玉，振祖家声远若雷。  
想对旅窗贪读易，不知门外使车来。  

林致诚　书至鹅湖访先祖简肃诗扁岁久不复存矣月老重饰一板令余书榟芝兰室  
忆昔先翁此地经，曾挥诗笔扫青冥。  
我来篇索前修句，雷电何年敕六丁。  

林仲虎　出疆  
去时不敢留姓名，一身万里鸿毛轻。  
征鞭不返长淮水，正恐来螫愁此行。  
吁嗟此行良独难，出门儿女更辛酸。  
平生崛强身是胆，自许虎口能生还。  
犬羊异种犹人类，惟有肝胆倾相示。  
此语历历端不诬，毕竟言之无二意。  
从前鸥鹭奋不飞，机心一动成惊疑。  
愿言嘻嗑噉儿齿，直到齿落儿不知。  

林仲嘉　虎溪  
山阔青连海，溪长绿绕城。  
规模唐故郡，弦诵鲁诸生。  

林仲嘉　虎溪  
白日经檐短，风霜吹客衣。  
梅梢惊岁晚，沙际看春归。  

林仲雨　句  
万事不成嗟画虎，一官那得似驱羊。  

林自然　歌  
访古老洞天，撞见神仙饮三杯。  
复三杯，又三杯，  
不觉醺醺醉。回头看人间，  
身在青烟外。  

林自知　句  
公来无琴鹤，公去有芒鞋。  

林宗臣　丹霞屿  
笑凭诗句说丹霞，城郭人民数万家。  
礼接紫阳风俗厚，学传东鲁道源赊。  

林宗放　北楼次韵  
浮空紫翠扑层台，谢守吟容一夜开。  
云影四重高卷□，□痕浑落浅胶杯。  
红莲绿水嘉簪盍，白鸟孤云八句来。  
缓□笙歌下楼去，凉州重听彻崔嵬。  

林宗放　次宣州太守韵  
双旌迎晓指林庐，五马逢辰政得舆。  
西掖旧裁天子诏，名山今睹帝王书。  
胸中霁朋何明甚，笔底清风更穆如。  
衮职还须补天手，徵黄那复更踌躇。  

林宗放　次宣州太守韵  
肯将荷政削民庐，好把宽仁答乘舆。  
襦裦胜夸今日富，春秋欣见有年书。  
门施水薤何须尔，庭卧桁杨只晏如。  
拟颂中和献天子，鲰生无语却踌躇。  

林宗放　赋应斋卷后  
软红尘里独君醒，拂袖归来醉六经。  
白雪阳春真寡和，高山流水要人听。  
平生艺圃头将白，依旧昭亭眼最青。  
莫问培见恣鹏运，只须隐几送鸿冥。  

林宗放　和府判给事登叠嶂楼喜雨韵  
风流不独占才名，水镜冰壶表里清。  
千里溪山娱暇日，一天风雨送秋声。  
饱聆玉屑霏谈尘，灿睹骊珠出管城。  
卧辙遮留能几日，卷帘烟景若为情。  

林宗放　和龚太守巡江回署之作  
防耿才过又防春，帅守忧边笑亦颦。  
五马去循江路稳，一幅回带雨潮新。  
知兵儒将轼无敌，有道诸侯守在邻。  
筹胜名楼瞻手泽，阿翁世业肯觉沦。  

林宗放　贺俞婺州除左史  
报政天边美誉新，十行细札下严宸。  
逢人政尔询司马，纵俗何由借寇恂。  
制胜万全端有道，折冲一点是精神。  
向来鲁国多男子，此日朝家特有真。  

林宗放　会文昌宫  
文曜炳天府，司禄辅时雍。  
妥灵俨宫宇，垂光耀词锋。  
牲齐蠲谷旦，英髦翕来宗。  
桂旗降剡剡，瑶席瞻顒顒。  
克诚致昭享，受虾欣满容。  
宾筵列左右，旅觯叹横纵。  
美矣席上珍，何异金在熔。  
联举属兹岁，青云升九重。  

林宗放　剧暑不可耐戏作冷语排之呈国威同舍兄  
云师怒挟风伯狂，排山立海恣披猖。  
期须委雪一丈强，杀气蚕日埋扶桑。  
平时身热号炎荒，冰山亦复连穹苍。  
翔风健儿材武良，堕指十一半在亡。  
岩谷不问殓虎狼，冻合瀛海蛟龙僵。  
苍生似落冰蚕乡，一气如缕何可长。  
翻思蹈火勇赴汤，谁能排云挈太阳。  
稍与万物回精光。客来徵此疑荒唐，  
乌有先生投予方。端居炎赫汗反浆，  
试想幻境生清凉。  

林宗放　陪郡守游西园  
倒影扶阑印碧溪，玻璃盘上玉东西。  
落红那得愁如海，举白难逃醉似泥。  
郎宿高明香雾起，客星华耀烛花低。  
波心夜半鱼龙舞，都转天风入鼓鼙。  

林宗放　钱倅生日  
煌煌我宋开鳌极，坐揽舆图朝列避。  
玉帛争先万国趋，吴越归心天下一。  
圣神论报天与同，富贵不独昌其躬。  
建隆以来二百载，是家与国方延洪。  
三光五岳谁言裂，秀气依然贯吴越。  
荀家苗裔何多龙，萧氏衣冠知几叶。  
贤王忠孝横古今，文采到公仍映人。  
一段清冰出秋壑，笑言满腹多精神。  
胸中色丝经纬密，华衮政烦烦黼黻。  
会看玄发映貂蝉。岂久银章俩朱绂。  
转头玉树森琳琅，渥洼之种俱飆昂。  
斑斑久矣伏艺苑，秋风忽起催腾骧。  
黄金铸印大如斗，世世累累还击肘。  
笑摩铜狄向他年，颇记淮山风月否。  

林宗放　食兔  
弱质司明视，虚名直望舒。  
轶群辞上蔡，能事到中书。  
狡计空多窟，珍盘竟付厨。  
独将毫未效，曾纪汗青馀。  

林宗放　题韩任道寓轩  
神作基，天作宇，架以虹霓鳌作柱。  
入窗秦云连楚雨，六合为邻谁障堵。  
试问绳床供仰俯，是处江山子作主。  
云梦胸中著千古，明月清风左右取。  
客来问君此为寓，莫遣漆园漫无据。  

林宗放　乌使君  
始听歌来暮，还闻说去思。  
但知忧国计，那肯问家为。  
跨竹儿童集，携书父子随。  
谢在攀恋处，争作画图披。  

林宗放　贽奉使总领大卿  
昔贤两手并擎天，鳌极功成势晏然。  
宗庙鼎彝刊祖烈，相门衣钵付家传。  
蓝田种玉连连好，沧海遗珠颗颗圆。  
六合共知推书锦，云来重为拂青毡。  

临安人　临安谣  
满头青，都是假。  
这回来，不作耍。  

麟游　竹马  
小儿骑作骅骝，独是东西意未休。  
我心童心无一在，十年浑付水东流。  

凌策　丁家山访李璨  
江表遥思岁月赊，幽寻胜迹对繁华。  
池塘潋滟凌朱阁，树木参差翳彩霞。  
玉斝满倾千日酒，画栏常胜四时花。  
当年刘阮应惆怅，不识桃源第一家。  

凌景阳　海棠  
名园封植几经春，露湿烟梢画不真。  
多谢许昌传雅什，蜀都曾未识诗人。  

凌万顷　刘龙洲祠  
尝随荐鹗上天阍，肯信荒山泣断魂。  
百岁光阴随酒尽，一生气概只诗存。  
冢倾平地藤萝合，碑倚空岩雾雨昏。  
纵是纸灰那得到，落花寒食不开门。  

凌云屋　太师菊  
清白冠他三少贵，孤高独占九秋寒。  
功成勇退东篱下，不逐春红相牡丹。  

令狐揆　句  
借书离近郭，冒雪渡寒溪。  

令狐勤　题清芬阁  
远叩玄英旧隐扉，清风今日尚依依。  
云山自许老龙卧，霄汉不妨双凤飞。  
欲访骚人考槃地，但寻汉叟钓鱼矶。  
年来踏尽红尘路，赖有溪流濯客衣。  

令狐庆誉　题云安下岩  
地远尘寰绝点埃，悬崖屈曲寄层台。  
山头玉溜随檐滴，岩下金容就石开。  
寺影不妨流水过，松香长逐好风来。  
遍游未尽无穷景，为报舟人且莫催。  

令狐俅　题清芬阁  
元英去世二百年，其迹虽久骚雅传。  
田庐不废子孙贤，庆门簪组方蝉联。  
我来源中访高隐，□人邀客云山前。  
朱门绿阁照溪水，长松茂材□寒烟。  
滩声萧萧到几席，魂清骨冷忘睡眠。  
伊子出处不自判，尘缨俗网常萦缠。  
儿孙渐多食□众，高翔远引嗟无缘。  
他年家事苟有付，杖藜□此同悠然。  

令狐寿域　访唐令狐公墓  
闻说水东寺，旧有丞相家。  
小舟呼野渡，瘦马入梅花。  
龛像威容古，岩镌岁月赊。  
子孙今替落，相顾复咨嗟。  

令狐挺　题相思铺壁  
谁把相思号此河，塞垣车马往来多。  
祇应自古征人泪，洒向空川作浪波。  

刘鳌　赠李营丘  
六幅冰绡挂翠庭，危峰叠嶂斗峥嵘。  
却因一夜芭蕉雨，疑是岩前瀑布声。  

刘褒　经略焕章先生宠赐千叶梅佳制似笑疏花太孤瘦故教密叶拥千层昔人所  
乾叶惊飞蹀躞轻，痚枝绰妁斗酥凝。  
正怜驿使来冲雪，却费诗翁巧斲冰。  
天女手高饶剪刻，玉环肌满见棱层。  
何人醉作罗浮梦，花杪横参撼未应。  

刘褒　句  
苏堤一带柳阴长。  

刘褒　句  
谁向云端著此亭。  

刘褒　句  
泉石膏肓鎝不得，半岩明月夜猿啼。  

刘褒　句  
凭栏一笑斜阳里。  

刘褒　句  
客路雨连日。  

刘褒　题小桨  
去日春蚕吐素丝，归时秋菊剥金衣。  
沙鸥不入鸳鸿侣，依旧沧浪绕钓矶。  

刘佖　祈雨洩潭  
未跃天衢卧寂寥，碧潭流溢海山腰。  
埋藏头角虽多日，鼓动风雷在一朝。  
既若有心成变化，岂能无意泽枯焦。  
神踪许为苍生起，愿击香车上九霄。  

刘弼　句  
滩声来席上，亭影落溪中。  

刘边　茶灶  
仙人足戏剧，盘石留涡房。  
紫阳此来游，与客煮茗尝。  
青烟久消歇，白云时飞扬。  
至今潭中水，犹作笑语香。  
蒙茸屐迹在，欲步不敢翔。  
三吸此清冷，回首入空苍。  

刘边　答彦修  
九曲溪边玉女峰，年年独倚落花风。  
何因不驾青鸾去，儜立空山皓月中。  

刘边　钓砚石  
百尺台矶瞰碧流，紫阳仙子几经秋。  
游鱼何事偏深逝，不道人间有直钩。  

刘边　伏羲洞  
一水之玄去复归，众峰向背俨相持。  
天荒地老无从问，鬼刻神劖未解奇。  
丹嶂漫留仙幻迹，白云仍似太初时。  
欲穷画底羲皇意，一束灵蓍万古知。  

刘边　会仙岩  
青山解随人，远近互相对。  
寒潭入陵谷，龙去如何处。  
历历沙上石，群仙昔来会。  
日暮一童归，横吹卧牛背。  

刘边　句  
耕锄晓雨有馀地，应接东风无暇时。  

刘边　林泉寺  
采芳仍漱洁，散策到来迟。  
客坐自相语，僧禅了不知。  
疏风潜入户，暗水细鸣池。  
小作石床梦，梦中还觅诗。  

刘边　梅仙山  
已是吴门变姓名，后来谁更识先生。  
一杯汉土丹墟在，万古闽山剑气横。  
步入白云秋石瘦，坐分黄叶午风清。  
逃奴不返松门静，隔水寒烟起暮城。  

刘边　天游峰  
紫翠飞来石蕊间，何年双出小瀛寰。  
崖悬瘦瀑一千尺，峡束寒流八九湾。  
苍壁向人如有待，白云何事未知还。  
歌酣更挹浮丘伯，坐对中台话半闲。  

刘边　仙船岩  
仙舟等妔汤，万仞架云表。  
木石浑莫分，风雨能不朽。  
恐因尧年水，艚櫂寄严实。  
独胜夜壑藏，有力莫负走。  
奈何苦海深，忍袖慈航手。  
我俗逆灵源，乘槎间牛斗。  

刘边　仙机岩  
尝闻昔天孙，谪落人世间。  
云霞入组织，机杼空留山。  
朼来巧相逢，遗我锦绣端。  
欲报乏绮语，再拜重卷还。  
我有大布衣，可以制岁寒。  

刘边　仙掌峰  
铜盘捧露几何年，渭水秋风泪泫然。  
已向山中闲袖手，为谁半壁更擎天。  

刘边　玉女峰  
不作巫阳云雨羞，风鬟雾鬓乱萧飕。  
行人莫问当年事，独立寒潭空几秋。  

刘卞　句  
木围三寺影，川合两江波。  

刘参　仙都山  
古帝此登仙，霓旌不复还。  
孤标苍岭外，屹立紫烟间。  
上下形端柱，周回影转环。  
根疑连海峤，顶欲突天关。  
莲出湖心迥，苔漫辙迹斑。  
傍存炼丹釜，低瞰步虚山。  
猿狖何能到，鸾凰自可攀。  
画矜名手眇，吟怯钜题艰。  
雁荡非灵异，兰岩鄙宴闲。  
缙云游览处，胜概甲人宸。  

刘草庐　林间  
身如孤鹤在林间，百事无营只爱闲。  
最得意时朝曝背，未忘情处晚看山。  
静拈周易从头读，醉把唐诗信手删。  
为爱石桥明月色，柴门常是夜深关。  

刘昌诗　句  
可堪添客恨。泉声长带佩声寒。  
野径萦回路百盘。  

刘昌言　钓台  
汉业中微炎祚衰，四海奸豪窃神器。  
南阳龙虎方斗争，赤伏真人正天位。  
先生高隐来富春，耕耒青山自如意。  
一竿渔钓乐幽深，七里溪光弄苍翠。  
朝中天子思故人，物色寰中引其类。  
先生独步衣羊裘，咳唾浮云轻富贵。  
足加帝腹傍无人，星动天文失躔次。  
卓哉光武真圣君，终使狂奴毕高志。  
云台千尺尽功臣，谁肯回顾钓台地。  

刘昌言　钓台  
不会持竿意，由来善一身。  
何如事天子，就削汉功臣。  
乱木凋云际，幽禽散水滨。  
空余台下月，千载属渔人。  

刘昌言　句  
惟有夜来蝴蝶梦，翩翩飞入刺桐花。  

刘昌言　上吕相公  
重名清望遍华夷，恐是神仙不可知。  
一举首登龙虎榜，十年身到凤凰池。  
庙堂只是无言者，门馆长如未贵时。  
除却洛京居守外，圣朝贤相复书谁。  

刘长源　楚塞楼  
出峡朝天第一州，使君重敞最高楼。  
蜀江雪浪初平处，楚国金城欲尽头。  

刘敞　哀三良诗  
士为知己死，女为悦己容。  
咄嗟彼三良，杀身徇穆公。  
丹青怀信誓，夙昔哀乐同。  
人命要有讫，奈何爱厥躬。  
国人悲且歌，黄鸟存古风。  
死复不食言，生宁废其忠。  
存为百夫防，逝为万鬼雄。  
岂与小丈夫，事君谬始终。  

刘敞　哀王十三都官  
把臂犹昨日，如何长不归。  
宾天亦有似，招隐固疑非。  
玉折谢庭树，采余莱子衣。  
永怀想平昔，涕下不能挥。  

刘敞　安福院二首  
溪流婉转树蒙龙，复阁虚廊小径通。  
下马解鞍一长啸，便疑身已出尘中。  

刘敞　安福院二首  
三十六陂秋水来，龙蛇奔走起风雷。  
老僧与置南轩地，会是凭栏心目开。  

刘敞　岸旁倒树  
沧洲老树生几秋，斡如黑龙根紫虬。  
雨水摧激势突兀，夭矫出饮沧江流。  
危不见持颠不扶，萧萧生意令人愁。  
岂无耕夫与过客，暂时憩尔行则休。  
西风八月海水飞，枯槎昔曾凌斗牛。  
恐尔漂零未终极，挂帆欲去仍回头。  

刘敞　八角井  
谁鉴八角井，不方亦不圆。  
此地饶美水，此井独苦泉。  
泉甘常早竭，泉苦晚永年。  
浪得世上名，对之还慨然。  

刘敞　八月旦始凉  
骚骚北风急，杳杳白支飞。  
江汉波新起，蒹葭露欲晞。  
狂歌闻凤鸟，楚制见荷衣，  
历历先贤趣，南浮亦庶几。  

刘敞　八月六日寄邻几诸君  
谬为天官属，得与选事亲。  
略计三百州，绿衣九千人。  
较材迷长短，守法愧因循。  
救末知不足，澄源力难伸。  
诸君备乡老，多士竞国宾。  
鉴形肖止水，播物参洪钧。  
解论皆造微，详延必逢真。  
仰成宽吏责，端本慰吾民。  
功则太平始，任非百职伦。  
聚精会冠剑，重钥闷埃尘。  
寄重地必禁，问迹疏无因。  
风雨何萧萧，鸡鸣夜将晨。  
一日如三月，况兹别累旬。  

刘敞　八月十六日夜月  
不減冰轮满，微增玉漏长。  
过云收薄润，重露湿清光。  
历历素娥影，菲菲丹桂芳。  
枯槎容客载，醉过羽人傍。  

刘敞　白登  
白登计秘自堪羞，相印犹归曲逆侯。  
安用熊罢三十万，平城遗有子孙忧。  

刘敞　白河逢雁  
白河见归雁，顾我影徘徊。  
忆昔从此逝，相看经岁回。  
春生聊自乐，乡近不须哀。  
为问经南国，能无尺素来。  

刘敞　柏  
柏生如拳柳如把，同时移根种庭下。  
柏根未活柳已荣，春风飞飞意融治。  
青条眼看千尺余，疏荫朦胧乃惊咤。  

刘敞　褒信新蔡两令言飞蝗所过有大鸟如鹳数千为群啄食皆尽幕府比值事往  
广州奇禽鸿鹄群，劲羽长翼飞蔽云。  
啸俦命侣自共职，饮水棲林余不闻。  
今年飞蝗起东国，所过田畴畏蚕食。  
神假之手天诱衷，此鸟乃能去螟贼。  
数十百千如合围，搜原剔薮无孑遗。  
历寻古记未曾有，细察物理尤应稀。  
忆昔虞舜德动天，象为耕地鸟耘田。  
圣时多瑞亦宜尔，请学春秋书有年。  

刘敞　暴雨  
山晚云雾合，江秋风雨多。  
冯夷何事舞，楚水忽翻波。  
黯黯夕阳尽，翩翩暮鸟过。  
轻舟送两桨，闻唱石城歌。  

刘敞　爆竹  
节物随时俗，端忧见旅情。  
土风犹记楚，辞赋谩讥伦。  
烈火琅玕碎，深堂霹雳鸣。  
但令休鬼瞰，非敢愿高明。  

刘敞　北窗闻雨  
泄云霏栋宇，危叶堕霜枝。  
忽忽时空晚，萧萧会自悲。  
竟无高枕兴，还有闭关宜。  
生事安蓬藋，商歌恣所为。  

刘敞　北风  
北风动江海，飞雨湿清秋。  
蝉噪曾何急，猿啼不自愁。  
冥冥高叶下，莽莽乱云浮。  
正复开人意，披襟百尺楼。  

刘敞　北轩手种竹两竿近辄有甘露降其上作五言示诸同舍  
秋来手种竹，惟悴不成休。  
复此雪霜晚，空惊孤直心。  
如何沾瑞露，似欲慰穷阴。  
珠华粲将坠，玉色润还深。  
含春乍荏苒，戴日尚萧森。  
玄泽非人力，樵苏无见侵。  

刘敞　贝州未破书寄王子直司徒  
孤城死地尚瞧盱，智勇俱当竭蹶趋。  
贫且贱焉真耻也，壮之良者盖行乎。  
料无豪杰同吴反，阴有神灵助汉诛。  
深怪先登少瑕叔，不应时论惜蝥弧。  

刘承弼　句  
境静人亦寂，觞至壶自倾。  

刘崇卿　劝农和江万里韵  
年来兵饷瘠吾农，在遣仁侯作岁丰。  
燕寝书清尘不到，螺江春满泽无穷。  
诗陶幽雅熙熙俗，文续周书噩噩风。  
别乘自怜无锸地，劝耕却得到山中。  

刘次春　凤凰台  
高台寥寞晚云深，故国山河万里心。  
若使当年真凤见，不教春燕亦巢林。  

刘存行　句  
麦苗花下绿，犊子草边黄。  

刘达　冰泉洞  
飞泉落巍巍，湍水去激激。  
未若洞中源，静渊如得适。  
清润挹千岩，冷凝涵四壁。  
幽讨会有时，烦襟聊与涤。  

刘达　惠山泉  
灵脉发山根，涓涓才一滴。  
宝剑护深源，苍珉环甽壁。  
鉴影须眉分，当暑挹寒冽。  
一酌举瓢空，过齿如激雪。  
不异醴泉甘，宛同神瀵洁。  
快饮可洗胸，所惜姑濯热。  
品第冠寰中，名色固已揭。  
世无陆子知，淄渑谁与别。  

刘达　龙渊  
岩岩白石嵌，深泉适此止。  
夜雨半山回，春风蛰龙起。  
清明无遁形，浦博有馀美。  
受浊不伤清，纳汙非所耻。  
趣操比幽人，泓澄如得己。  
山林乃挺途。真复谁洗耳。  

刘达　绣岭亭  
绝境隔嚣纷，烟霞张彩绘。  
远目入无中，高情驰物外。  
春田发英华，秋林横紫翠。  
何时杖屦游，利名聊委蜕。  

刘大辩　资深堂  
古人学道怕求深，善学长於浅处寻。  
日用至粗存至赜，须知瓦砾是黄金。  

刘大纲　碧沼寺  
夜色清无滓，虚凉月满亭。  
萤飞时度竹，鱼跃乍翻萍。  
冉冉云归尽，霏霏露欲零。  
劚谈浑得趣，相对两忘形。  

刘大纲　碧沼寺  
地僻人稀到，唐贤句尚存。  
观鱼寻曲沼，吊古入名园。  
山翠沾夜袂，苔纹印屐痕。  
暂陪尊俎乐，箫鼓出丘樊。  

刘大纲　鉴轩  
一泓清澈底，明可烛须眉。  
漾月摇金影，涵风皱绿漪。  
台高悬宝鉴，水定照摩尼。  
宴坐宜临赋，难忘此段奇。  

刘丹　天封寺  
桂旗芝盖翳浓阴，严宇峥嵘枕柰林。  
蝩座有花和法雨，龙渊如鑑徹{左麦右夫}金。  
锡杖化去圆泉在，石志文昏乱藓侵。  
尘寰渐遥天路近，慈云辉物已灰心。  

刘旦　句  
紫宸拜赐鸣双笏，皂盖颁春佩左符。  
膺门昔忝登龙客，董墓今悲下马人。  
感恻复何言。  

刘旦　上巳谢王丰父惠酒  
风雩三月初三日，禊事宣和胜永和。  
又见会稽王内史，兰亭对酒爱新鹅。  

刘旦　游金庭  
衡岳真人称福地，南齐高士寄山河。  
赤城仙去骑丹凤，墨沼人传咏白鹅。  
一世风流俱寂寞，千年气象故嵯峨。  
登临不尽怀人恨，唯有苍苍石可磨。  

刘旦　元日  
元日甘泉会，衣冠拜冕旒。  
图书一四海，玉帛万诸侯。  

刘焘　蝶  
聚作梨梢白，轻争柳絮狂。  
夜来花里宿，通体牡丹香。  

刘焘　宿华严院  
夜宿雾山雾，晨茹芝山芝。  
年来嗜好衰，但与青山宜。  
登临意未惬，出户车已脂。  
王事有期程，爱山岂余私。  
崎岖田野间，食寝将安之。  
天寒未落日，税驾忽在兹。  
二山已陈迹，兹处尤新奇。  
翠竹与黄花，一一对山扉。  
对景自忘言，若怀予心期。  
眠云饱山色，那得困与饥。  
山僧喜我来，迎我留新诗。  
我有爱山癖，山僧知不知。  

刘焘　题乐平寺  
名蓝占幽寂，花木深禅房。  
开轩俯芳流，竹风终日凉。  
谓此已胜绝，坐可雄诸方。  
谁知槿篱外，古木郁苍苍。  
下有湍激漳，珠玉鸣琅珰。  
何当开松门，两岸安石床。  
尽发溪山奇，枕流挈其芳。  
他年我重来，君子留徜徉。  

刘焘　题召伯埭斗野亭  
地势如披掌，天形似覆盘。  
三星罗户牖，北斗挂阑干。  
晚色鞭蕖静，秋香桂子寒。  
更无山碍眼，剩觉水云宽。  

刘焘　题朱邑墓  
古木森森覆墓亭，大农祠在古桐城。  
后来为政应千辈，能使斯民独有情。  

刘焘　同友人泛舟至仁王  
青身出水细於鎝，嫩叶安装齐绿未深。  
又是一年春欲尽，杖藜乘兴足幽寻。  

刘焘　罨画溪  
竹林深处杜鹃啼，两岸青青草色齐。  
谷识人间真罨画，朱籰倒影入清溪。  

刘洞　句  
千里长江皆渡马，十年养士得何人。  

刘洞　句  
翻忆潘郎章奏内，阴阴日暮好沾巾。  

刘洞　句  
百骸同草木，万象入心灵。  

刘洞　石城怀古  
石城古岸头，一望思悠悠。  
几许六朝事，不禁江水流。  

刘度　过兰亭书堂  
兰亭拟金谷，逸少比季伦。  
史臣作此语，无异屠沽人。  
君看兰亭墨，岁久迹岂陈。  
当时本嬉戏，后世乃见真。  
我行适春暮，及此禊饮辰。  
墨池奏环玦，书堂暗松筠。  
堂有有遗像，俨坐遗冠巾。  
情知金堂仙，可望不可亲。  
物色倘见之，欲去犹逡巡。  

刘度　挽郭彦邹  
孝友追前辈，雍容具典刑。  
人荣老莱服，天陨少微星。  
玉润联三杰，金籯擅一经。  
平生垫巾操，不愧伯恭铭。  

刘端之　雨花台  
六朝宫苑帝王州，何事兴衰若置邮。  
可是战争收拾后，却将歌舞破除休。  
千门尽锁梧桐雨，万堞深笼薜荔秋。  
试陟雨花台上望，夕阳烟水替人愁。  

刘遁　仙游亭诗赠丁晋公  
屡在仙游亭上醉，仙游洞里杳无人。  
他时鸣鹤归沧海，同看蓬莱岛上春。  

刘鄂　读许右丞所作陈少阳谏议哀词  
并州更作桑乾客，道逢舍者来争席。  
掀髯对座有钜人，开口剧谈如旧识。  
试问客子从何方，兴言扼腕微有伤。  
吾祖昔遑卹纬计，屡以真论干君王。  
谗谀弄国贤者避，祸福相乘呼吸异。  
悬知必有代庖责，被发缨冠赴东市。  
大明既争日月光，真与天地同久长。  
嗟予之生后长者，却识前辈奚其详。  
大臣罔上擅行戮，扬以浮言盖私曲。  
诛奸发德示后世，右丞之文端可复。  
中兴名门凡几门，圣朝报称非少恩。  
纨兰袖出承命帖，犹幸及识公之孙。  
春秋爱贤许之宥，十世已往未为厚。  
况今公议方大明，叩天大叫君无后。  
故人梦想规大贤，景仰高行思执鞭。  
典刑方及见故物，倏尔长别良依然。  
土田未足为君劝，官爵未足酬君愿。  
行矣志意勿倦游，归而视之有家传。  

刘发　赠鼓琴文照大师  
宝琴何所得，所得甚幽微。  
聊借丝桐韵，还超智慧机。  
霜风悲玉轸，江月入珠徽。  
向此诸缘尽，人间孰是非。  

刘方　玉虚观  
南台旧观再焚修，鸾凤徘徊无树留。  
芳草满时迷白鹿，落花深处卧青牛。  
九天宛转云常在，万象纵横月不收。  
应是庐江人不识，蟾宫遗下水晶楼  

刘昿　句  
隋物尚余双鼎在，唐人犹有八诗传。  

刘昿　潭州  
上天甲子庆升平，春到潇湘倍有情。  
白璧当天千里共，红莲照夜万枝明。  

刘棐　题惠众院  
云迷鸟道岭重重，松竹深藏释子宫。  
戎马不曾来尔界，太平元在乱山中。  

刘棐　咸阳  
父老壶浆迓义旗，亡秦谁复为秦悲。  
不曾被虐曾蒙德，十二金人各泪垂。  

刘棐　咸阳  
玉殿珠楼二世中，楚人一炬逐烟空。  
却缘火是秦人火。只与焚书一样红。  

刘棐　至石桥夜半风雨大作  
方广即真华藏界，自他不隔一毫端。  
庞眉大士常相见，猛雨豪风漫作难。  

刘丰禄　题汪水云诗卷  
海水奔腾朔风急，巨鳌震动坤轴折。  
茫茫水与云相连，中有仙人渺独立。  
槁梧三尺操南音，轻视功名等秋叶。  
调高韵古泣鬼神，毡帐轻弹燕蓟月。  
锦囊万里诗一编，字字丹心沥青血。  
回首铜仙旧梦寒，抚卷令人双鬓雪。  
只今复作潇湘游，拟续离骚吊忠魄。  
独夜何心闻杜鹃，云暗苍梧正愁绝。  

刘奉世　蔡州道中  
黄河西渡出平沙，汝颍东流千里遐。  
给饷当年秦令史，封侯不种青门瓜。  

刘奉世　郴州  
当年贾傅去长沙，吊屈无灵赋楚些。  
万里不忘宣室夜，未舒三策不成家。  
西去潇湘南岳麓，名城叠叠纡盘谷。  
岣嵝不厌百回读，依然称是刘光禄。  

刘奉世　过都  
嵩高丽中华，岳色连瑶岛。  
上清神仙宫，庄严绝雕巧。  
浮云荡繁阴，变幻入冥眇。  
飘摇逾岩岑，淫翳混鸿灏。  
纵有景庆合，闇然蔽昏晓。  
况复浓雾生，一气成有昊。  
茫茫世宙间，落落耿孤抱。  
天意不可知，烦心惄焉捣。  
安得嘘大风，八方净如扫。  

刘奉世　还秩  
微臣多忝窃，草莽愧荣褒。  
览镜怜衰白，衔环刷羽毛。  
贾生余旧策，汉室尚东劳。  
俯伏闻纶綍，柴门日月高。  

刘奉世　驾幸太学  
圣典重精及表章，旷仪亲举自宗庠。  
纵观桥拥浮云盖，侍问庭充振鹭行。  
首举儒风隆上国，光增帝业掩前王。  
太平荣遇惭多幸，重见歌虞起庙堂。  

刘奉世　检书  
郎日照疏棂，临风事幽讨。  
药栏红欲翻，苔砌绿初扫。  
谁令墨王仙，肯使鱼子老。  
悠悠天禄阁，世世以为宝。  

刘奉世　九河叹  
冀东皆禹迹，渐海观朝宗。  
河阴渐沦没，平沙荡无踪。  
汉武筑宣房，作歌称成功。  
今塞商胡口，清流不时通。  
何当洒二渠，载跨碣石东。  

刘奉世　句  
鹦鹉有客吊芳草，黄鹤无人吹落梅。  

刘奉世　入直  
玉烛含辉望处遐，禁钟动后起雌鸦。  
天高秘省云偏重，地迥琼林月半斜。  
三古文章留大史，百年事业照东华。  
时挥子墨随班马，芝检初分宰相麻。  

刘奉世　送程给事知越州  
使君遗爱遍南州，五马新归瘴海头。  
持橐未厌青琐直，怀章还作鉴湖游。  
姚余人物传吴远，越绝山川向剡幽。  
应有清诗资卧理，会吟他日记风流。  

刘奉世　杨白花  
春风吹百花，杨花飞恼人。  
谁家芍药殿春后，花飞杨柳空暮春。  
春来复春去，春去又春来。  
阳阿歌白雪，落絮欲成灰。  
花若有情风引去，拂郎征衣点归路。  

刘奉世　郓州  
暮舂朝城粟，晓采观城葑。  
一入高鱼境，已是武阳东。  

刘奉世　自述  
楚国中分后，东南世泽长。  
发祥曾王父，磨勘成典章。  
王父声益振，主客尚书郎。  
考庙绪丕顕，直鲠在岩廊。  
历历一精白，敬事持人网。  
顾维予小子，念释兹忽忘。  
晴空丽皎日，清秋凛严霜。  
金石磨不磷，松柏寒逾芳。  
旦评犹足信，清议讵虚张。  
梦寐滋洗涤，俯仰随否臧。  
所值匪所思，盈亏理有常。  
亨途无诡遇，偃蹇嘶骊黄。  
谁能饵大药，百年身平康。  

刘奉世　自兖放还  
年来策蹇胜乘舟，楚塞齐边春复秋。  
不教微生同腐草，青山依旧水西流。  

刘扶　题净土寺  
物外萧然释子宫，楼台雄压郡城东。  
江回澄练浸碧落，山答疏钟飘远风。  
隔岸橹声喧暮角，卧沙桥影转晴虹。  
可怜千里无穷景，尽属高僧吟笑中。  

刘黻　白石洞  
片石立云端，群峰向下看。  
夜坛星斗近，秋阁洞天寒。  
泉滴疑传漏，人危怯倚阑。  
降魔孤剑在，却并御书安。  

刘黻　拜无垢先生祠  
中兴遗此老，梦寐亦中原。  
泣血两朝事，披肝一万言。  
名方登禁掖，身已谪南源。  
苦学无寒暑，双趺片石存。  

刘黻　饱啄  
饱啄天这分，吾何泣远涂。  
落身近南粤，结梦屡西湖。  
雇仆知乡谊，依僧免屋租。  
新栽窗外竹，照月照同癯。  

刘黻　避寇  
戊午九月十，汹汹群寇生。  
疋枹与赤水，参会童石氓。  
烹牛饫凶竖，剚人谄妖灵。  
长驱无龃龉，四境腾沸羹。  
野庐竞趋察，廛市争奔城。  
啼号震暮夜，阴气昏冥冥。  
携持半箱筥，扛舁及翁罂。  
鸡豕头骈阗，肋息惊吞声。  
宇内同一胞，何事起搀枪。  
据险恶氛聚，血牙余种狞。  
原岭迤巢穴，习头号惟轻生。  
掷首视为戏，揭竿谁敢撄。  
父老谓曩日，草窃恣横行。  
郡将出奇计，一勦诸峒平。  
老熊痛已定，悍虎谋方兴。  
若非急讨捕，终难保桑耕。  
官兵驻大曷，警报驰飞星。  
探旗逼军旅，登城罗义丁。  
菱角隐阨塞，松明通晓更。  
山前号令肃，铃阁筹算精。  
疋马熟往来，老穉倚以宁。  
溪潜鳞且遁，林散翼亦惊。  
顾予久放逐，逢此增令俜。  
夜寝不忍睫，朝餐何所营。  

刘黻　别闻益谦大有  
岁事十分九，吾为梅岭行。  
人皆忧路滑，天独惜霜晴。  
公讼无今古，忠臣有死生。  
玉溪一杯酒，话别若无情。  

刘黻　别修门  
晓发别修门，湖山雾气昏。  
百年培正脉，今日罪忠言。  
列节关宗社，生还赖圣恩。  
部天天不语，顾及见亲存。  

刘黻　丙辰吟  
熙宁岁丙辰，海内厄安石。  
庆元岁丙辰，伪学禁如织。  
宝佑复丙辰，衣冠堕荆棘。  
龙蛇数云恶，郑玄炳先识。  
诸生不齚舌，投荒诚予职。  
鸺鹠号屋头，鼯鼠搅床侧。  
云集肤已粟，日出汗欲亦。  
瘴疠半南州，可轩靠神力。  
所寓乃略同，苍苔共岑寂。  
丙辰自丙辰，焚香且读易。  

刘黻　病鹭  
得汝相依若友朋，无端鸣啄顿伶俜。  
莫亲野水应生梦，几立斜阳不整翎。  
肩耸可齐工部瘦，神清犹逐楚臣醒。  
人言气习多濡染，却笑吾今鬓亦星。  

刘黻　菜  
锄荒种新雨，擢秀美且艳。  
生理未羞窄，采撷足饫餍。  
每擅筐筥芳，湘以盐与酽。  
舌根多嗜珍，味尔乃针砭。  

刘黻　沧浪阁为王宪使赋  
独得萧台趣，心清不受尘。  
我多临水屋，谁是濯缨人。  
波渺涵天阔，沙渟印月真。  
忘机有鸥鹭，浑不厌相亲。  

刘黻　草  
万卉争献奇，小草亦足贵。  
四时春不断，可识天地意。  
穉子谨勿斲，叶叶含元气。  
不皆讶姑息，姑息特细事。  

刘黻　呈赣守陈千峰先生  
此行滩最险，犹幸拜先生。  
身与天俱远，心惟月共明。  
家书何日到，世路几时平。  
岁晚嗟寥落，春风独满城。  

刘黻　呈径畈徐左司  
五载相违一日过，巷无车迹有樵歌。  
因嗟世上深危证，合住山中养太和。  
蔓草不知春事去，梅花曾识岁寒多。  
予今问道三千里，白发双亲可奈何。  

刘黻　城中有高树  
城中有高树，与我相为邻。  
薄味生古道，静坐疏今人。  
渊明酷爱菊，张翰勤思莼。  
莼菊我何有，一杯天地春。  

刘黻　出邑  
出邑欣逢友，不知三岭遥。  
云深山失树，月上海生潮。  
县小官租急，年荒酒户销。  
且寻僧舍泊，第一免喧嚣。  

刘黻　春雪和谭知县韵酬北枝  
雪到南边不论春，倚阑万象纵横陈。  
紆糊世界山川老，轩豁人心宇宙新。  
镜沼窥鸾应眩眼，蓝关拥马最伤神。  
功名悟到空花处，输与当年高卧人。  

刘黻　此意  
此意苍苍晓不难，罚令狂士受饥寒。  
春风纵好惟贪坐，夜月虽明亦懒看。  
杜老却因贫得句，陶潜非为拙辞官。  
世情一味嫌清淡，多刈幽兰种牡丹。  

刘黻　次酬陈云谷  
书空咄咄懒题诗，深愧敲门客问奇。  
向晚小窗閒远眺，西风吹雾出秋峗。  

刘黻　次酬胡编校  
癯然同旦过，一饭鼓鱼音。  
树俗情全懒，忘言道亦深。  
斜阳浮野马，明月照栖禽。  
谁续梅花赋，相期铁石心。  

刘黻　次酬胡编校赋竹屋  
癖为看书借壁光，肯随鹏鷃论行藏。  
听僧鱼鼓斋粮办，留客茶杯礼数常。  
小屋槃姗贫巷静，矮檐伛偻笑身长。  
黄花也识人寥落，不待重阳已吐香。  

刘黻　次酬胡编校赋竹屋  
紫气曾临屋有光，老僧相对说修藏。  
貌癯渐觉衣冠古，交淡谁知道谊常。  
文类锦机君独艳，才如袜线我无长。  
近来司得安心法，菜饭蒲团一炷香。  

刘黻　次酬胡编校赋竹屋  
一屋中含万象光，掩关独坐类龟藏。  
梧桐弄月思康节，枫柞吟秋忆履常。  
晤到中年心更懒，人从多难识应长。  
几回梦觉南窗下，闻得邻家煮稻香。  

刘黻　次酬吴仙尉张都监游兴教寺  
野寺坐寥閴，跫然闻足音。  
四山经雨过，六月似秋深。  
灯静窥饥鼠，钟清悟宿禽。  
元城今已远，共此白云心。  

刘黻　次酬五羊李子先见寄  
山深万木寂，一片古心枯。  
昨夜梅花月，相期道不孤。  

刘黻　次酬杨德中  
丹心炯炯老天知，莫问人间识者稀。  
孤雁过门思古荡，慈鸦满树忆重闱。  
醉因酒贱歌丰岁，寒觉衣单恋晚晖。  
珍重五穷同寂寞，忍教结柳向谁归。  

刘黻　次何爱山喜雨韵  
梵宫默祷托炉烟，火繖愁张六月天。  
雨倏随车符蚁垤，水分沃野免龟田。  
已知帘影多琴暇，更与花封结饭缘。  
坐听四方同润泽，庶几大有特书年。  

刘黻　次胡潜父先辈  
圣世如何肯弃贤，唐书笔削赖君传。  
山云相望三千里，岭雾同游恰一年。  
才刃固难居众后，智囊犹欠独几先。  
嗟吁寄迹寒梅下，白首青灯哭诉天。  

刘黻　大龙湫  
总是佳山水，龙居又不同。  
神明专一壑，气势压群雄。  
派想从天落，湫疑与海通。  
高秋看不厌，宴坐雨声中。  

刘黻　代寿徐意一参政  
东南仁气氲堪舆，武夷相望钟真儒。  
考亭西山接伊洛，望庭坦荡除榛芜。  
意一先生续正传，刚以直养轲其徒。  
端平御史凛风节，历历抗疏诛奸谀。  
爱君优国根性天，实与名称名非沾。  
艺祖所谓社稷臣，四海欢呼登政途。  
津梁善类植泰道，柱石明堂开远模。  
丹心炳炳照白发，力扶国是消民瘉。  
共期圣祉登嵩华，长使廊庙闻都俞。  
黎元翘首望太平，愿斡圣化还唐虞。  

刘黻　悼承龙坡居士  
世教嗟芜棘，独立狷者俦。  
寄隐万卷林，不知霜满头。  
抗论异端自，观志天爵修。  
一室即著庭，圣贤时与酬。  
编摩发云汉，千古芸香留。  
毋云食报邈，诸郎稼方收。  

刘黻　悼使君赵计院  
我作寿公诗，倏闻公已古。  
道路涕行人，田闾愕农父。  
谓公肫肫仁，润泽溢横浦。  
谷我艰尔振，寇我惊尔抚。  
涉我病尔梁，役我殚尔宇。  
冬我瘴尔雪，夏我魃尔雨。  
饮乡罗俎豆，建学闱仪矩。  
善政袭西都，文风被东鲁。  
阖一郡三邑，担簦白绣斧。  
草木为动色，禽鱼亦掀舞。  
谁趣玉楼文，竟夺鲤城主，  
人物落晓星，如公不多数。  
岂但贺白伦，端与间平伍。  
我崎岖远来，不绝命如缕。  
凄风守憔悴，暖竟勤噢咻。  
我生特蝗粟，公死即倾柱。  
顾我莫赎公，龙德啬下土。  

刘黻　悼许氏柔则  
青青北山柏，苍苍南山松。  
属彼冰雪姿，无言意趣同。  
造物何冥冥，摧以头夜风。  
伤心复伤心，忍听风中钟。  

刘黻　道源  
父师兄弟一堂深，貌像如生世所钦。  
直向端倪明万古，不专佔毕诏来今。  
地灵香火溪山护，岭近衣冠岚雾侵。  
各派万流同一水，来从濂洛洗人心。  

刘黻　得弟书  
我自甘流落，翻令汝不眠。  
世嗤伯氏拙，家赖阿奴贤。  
地恶烟为瘴，书迟日作年。  
何时风雨夕，炙火勘新编。  

刘黻　登用法西郭别城友  
久静还思动，离觞江上斟。  
文章关世道，科目坏人心。  
门掩溪云早，舟横野水深。  
清猿水解事，应向故山寻。  

刘黻　东皋  
天然岩壑怪，官况此中閒。  
台阁人烟上，阑干树影间。  
引泉归月沼，分菊上秋山，  
咫尺神仙洞，听笙忘却还。  

刘黻　东坡竹石  
坡翁北归留戏笔，数竹离奇生磈石。  
世如有凤必先知，碌碌凡禽谁得识。  
风不声兮月不影，山僧笑我移枯瘠。  
岭耻每苦烟瘴深，烟瘴何曾祸忠直。  
天使无垢来此邦，要与坡翁发真迹。  
大书特书等傲岸，方寸一虚隘八极。  
何年移植蓬莱宫，清风逼人寒半壁。  
枝可磨，叶可摘，  
石上根，祗如昔。  

刘黻　董孝子行  
嵊有董孝子，父病刲其肝。  
肝还犹可刲，一念充之难。  
遗体戒毁伤，此毁乃为完。  
萧条村落区，四顾药饵艰。  
亲病日且革，不疗保由安。  
有父始有身，无父身奚存。  
裂肝粥以进，果获急证宽。  
嗟哉古道阒，天纪纷夷残。  
讼讟滓官府，县尹悲溢颜。  
惓惓敦教化，各各还根元。  

刘黻　斗山接待  
云水无南北，几人相往还。  
井深应接海，石显为开山。  
佛塔寒流上，渔帆夕照间。  
保当脱尘鞅，分石伴僧閒。  

刘黻　杜工部  
禾黍秋深泣乱恼，尽将岁月付於诗。  
天高有语云霾隔，夜半无眠神鬼知。  
心抱孤忠生已晚，身逢多难死应迟。  
自从大雅收声后，赖有篇章续楚辞。  

刘黻　对月  
三千里外无家客，四十年间苦学人。  
山隔不知云近远，祗将明月作乡亲。  

刘黻　二月十五日游兴教寺  
一僧癯似竹，结坐对观音。  
但见夕阳过，不知春事深。  
茗芳留野客，树老集巢禽。  
卓锡泉千古，冷然照此心。  

刘黻　访石门洞  
洞中谁是主，一树野桃开。  
仙驾青牛去，瀑疑碧汉来。  
门閒云阖陃，山好客徘徊。  
已拟归休日，临溪筑钓台。  

刘黻　访西湖  
东风吹客到西湖，汀草沙禽半识吾。  
惟欠数间茅屋在，种梅花处伴林逋。  

刘黻　风水  
不雨五十日，一雨生意回。  
讵料雨复痴，日日闻震雷。  
中元节倏居，巨飚瓷喧貀。  
故挽水倒流，能撼山欲摧。  
掀茅与扬沙，境境人号哀。  
余禾垫西甽，大木横荒垓。  
芝田逮楠溪，廛井归丘莱。  
飘骸填港汇，悲魄栖山隈。  
吁嗟今之人，瘥札相辘轠。  
吁天岂耄昏，静□□□□。  
积乖必致眡，养烬终成炲。  
造化一感应，予夺何必哉。  
未闻豳诗官，租税星火催。  

刘黻　逢腊  
一岁忽逢腊，倚阑清气浮。  
雪飞浙山上，月照楚江头。  
家远易成梦，酒悭难散愁。  
读书果何补，自笑不骑牛。  

刘黻　赋何明府爱山堂  
终日看山终日好，山不悦人人不老。  
爱山谁识爱山心，瘦竹长松兼碧草。  

刘黻　赋林氏集云庵  
云入此山深，余常拄瘞行。  
客樵分茗处，碑碛半苔侵。  
地僻终招隐，池清独照心。  
顺宁皆是道，谨勿厌书林。  

刘黻　赋鹿岩贾司理所筑怀京台  
铜驼无万里，长忆再游难。  
岁月英雄老，山河草木寒。  
梦随归雁远，愁赖酒杯宽。  
寂寞先朝事，斜阳莫倚阑。  

刘黻　赋求仁斋和赵使君  
一编论语半言仁，克复工夫理趣真。  
敛在黄堂三寸地，散为横浦十分春。  
元阳有宰群霾伏，太极无边万象陈。  
生意源源如谷种，即为天地本来身。  

刘黻　赋顽石从寄中上人  
一日复一日，坐来空世尘。  
清潭常见月，老木不知春。  
室静佛为证，山深石作邻。  
莫询门外路，风雨暗荆榛。  

刘黻　赋望云寮  
家山一望三午里，华发双亲七十稀。  
自许朴忠宽社稷，谁知甘旨悮庭闱。  
菜根有味逢春雨，草色无边傍日晖。  
总总白云保处是，夜寒结梦但东归。  

刘黻　赋韦轩  
人性之偏惧不知，西门为此佩柔皮。  
报巫依旧伤于仇，涵养工夫熟者谁。  

刘黻　赋渔村晚照  
自许同渔乾，筑庐云水乡。  
利名俱是幻，鸥鹭亦相忘。  
古塔明秋树，归舟动夕阳。  
临流不尽意，何必问潇湘。  

刘黻　赋云山阁呈贰车  
万山列屏障，来往一溪云。  
倚槛古今异，望阙南北分。  
地清梅是主，天阔鹭成群。  
唐相经行处，勋名更属君。  

刘黻　古兴和饶云峰韵  
贫妇守蓬藋，憔悴无颜姿。  
挈瓶养公姑，肯涉山径蹊。  
夫君昵浮响，疏越成暌离。  
家欠蚕织具，茹苦宁力支。  
叫天天不应，听彼风雨迷。  
明月古玄镜，清夜长分辉。  
见月如见君，此道惟心知。  
造化毋群动，一耦仍一奇。  
得耦固有分，失意吾何悲。  
绿发已改色，素节难转移。  
君有内觉时，伯牙逢子期。  
贱妾命犹纸，青灯傍低墙。  
群艳逞春娇，半叶难言芳。  
手织补天线，五色生辉光。  
主家不顾盼，内美谁铺张。  
妾命痛在身，病痞非病狂。  
滴滴肝胃泣，奚暇宫样妆。  
层阴阁深燠，雨露胶雪霜。  
犹记承恩时，曾不一饷忘。  
忠劝勿饮酒，□恕乃溢觞。  
妾心谅安往，勿饮君寿长。  
渠知沧海深，难以升斗量。  

刘黻　癸丑九月苦雨和宋饮冰韵  
旱潦苦伤稼，景象难休休。  
老农早夜祝，愿见虞与周。  
弥望泪欲滴，相对如楚囚。  
苍天叫不应，空使霜白头。  
市廛强喧饰，村落多阒幽。  
偻指千载间，曾无三两秋。  
灶冷蛙产釜，翁閒埃积蒭。  
长此更不已，菜色沦荒丘。  
阳精赫阴霾，庶宽漆室忧。  

刘黻　贵溪道中  
自昔输忠多贾祸，逢人何敢说抨弹。  
三杯村酒逐时醉，五里堠碑随处看。  
行李无金童仆叹，深林有虎路涂难。  
流行坎止吾儒事，但把胸中易自宽。  

刘黻　过白沙  
出郭才数里，片景尽渔家。  
夜静惟闻犬，潮平不见沙。  
寒风欺槿叶，淡月让芦花。  
世路几销歇，一翁常施茶。  

刘黻　过富阳  
是非终有定，世路苦多屯。  
山色难留客，江湖亦送人。  
牛羊寒日晚，桑柘一阳新。  
早悟深砫缴，山中合隐沦。  

刘黻　过柘溪得西字  
晴雨春无定，东风忽转西。  
地肥桑眼大，天暖麦须齐。  
食顿寻幽所，舟行畏恶溪。  
野禽如避客，飞上半山啼。  

刘黻　韩文公  
斯文久矣叹荆榛，一疏披忠彻紫宸。  
不忍中原沦左裧，甘寻南土作累臣。  
邹轲以后功何逊，鲁道于今脉尚新。  
宇宙欲昏星斗落，空山韩木亦悲春。  

刘黻　旱  
一雨连三月，当秋乃亢晴。  
不知老天意，何忍悮民生。  
川竭无云起，山凉有月明。  
忧时心欲折，空听海鱳声。  

刘黻　和陈大庾新建邑庠讲堂  
从来道体播翔沈，黉序舂容领佩衿。  
庭草静中春不老，岭梅孤处日相雪。  
艮蒙已探圣贤蕴，剥复方知天地心。  
赖有诸公扶大道，如予未害入深林。  

刘黻　和酬黄霞砀见寄  
此心难与俗人言，终日深居养浩然。  
学到苦时方见道，数当厄处不由天。  
烟霞约客成三友，风雨忧时及四边。  
珍重故人相劳苦，器之元与铁同坚。  

刘黻　和酬刘监岳  
四十余程到庾磁，到来无日不看山。  
誓持冰雪松筠操，肯学春风桃李颜。  
一饭不忘三祝处，瓣香何慊二忠间。  
梵宫咫尺骚坛近，犹愿奚囊续往还。  

刘黻　和酬张梅野  
郭行载酒相挈提，蹑根探窟天津如。  
相逢何必皆亲知，天地许大犹吾庐。  
矫首梅涧迹若疏，舂容婉画妨清醵。  
诗如琴弦分疾开　，惊我一声聋聩初。  
萧萧白日金仙居，东西求仲时从之。  
静对夕阳搴红蕖，或听夜雨邻怜翠榈。  
国步孔棘须神医，纵有鹊醯谁信渠。  
风传西事方解围，愿君勿藏圯上书。  

刘黻　和此阳先生感兴诗二十首  
至理要一切，精微实高广。  
寄之形气中，今来齐古往。  
众曜列太空，环侍　　斗仰。  
变化妙不测，虚灵本常朗。  
井坐识易陋，帘窥学云罔。  
静玩感兴篇。剖陈如指掌。  

刘黻　和此阳先生感兴诗二十首  
阴阳著太极，万化惟一中。  
权衡迭轩轾，枢纽相始终。  
人受命以生，今古穉耄同。  
彼昏自不觉，安用尤聩聋。  

刘黻　和此阳先生感兴诗二十首  
仰观复俯察，上下融真机。  
元气无奇耦，鱼跃茑自飞。  
神圣奠中域，静动心勿违。  
天地敛诸躬，照以日月辉。  
逊志纳众有，先虑周万微，  
胞与岂不夥，游泳皇极归。  

刘黻　和此阳先生感兴诗二十首  
造化洩元秘，河洛图书出。  
龟龙亦何心，以灵乃受役。  
微旨竟先天，妙用普经国。  
三圣受心印，执中数语毕。  
诂学长枝蔓，往往胶陈迹。  
伟哉千载下，元公指无极。  

刘黻　和此阳先生感兴诗二十首  
文盛起太息，姬壤半沦夷。  
仁积天所亲，道丧人已离。  
霸图迭雄长，明诅兴自兹。  
天纲久不竞，览卷空涕洏。  
日月照干戈，风雨撼璧珪。  
仲尼不梦周，世道无复为。  
元气日以薾荏苒朝露悲。  
嫠妇抱隐忧，忠矣非知机。  

刘黻　和此阳先生感兴诗二十首  
宇宙浩无际，主静即其纲。  
静非寂以槁，密运治乃良。  
公明阦晏灿，忠悫消强梁。  
山河帝居壮，日月天德光。  
八荒囿一和，此界均彼疆。  
鸱鸮息昼鸣，凤凰梧桐翔。  
黔黎歌尔极，逢掖趋大方。  
皇风播品物，道陃淑运昌。  
枢机不盈握，妙斡见弛张。  
奈何动志静，反袂千古伤。  

刘黻　和此阳先生感兴诗二十首  
我闻嬴秦氏，威力横提封。  
北方迤长城，中土锁春风。  
阡陌鞅肆孽，简编斯造凶。  
民命眇以坠，天势巍且崇。  
中焦痼成痞，怨气蟋壤穹。  
炎汉一洗之，讵诧百虞功。  
规模纳群策，意度恢大公。  
约法止三章，赤子归包容。  
溺冠胶余习，莫致商山翁。  
过鲁尝蒇祠，犹足醒昏蒙。  

刘黻　和此阳先生感兴诗二十首  
东都党锢祸，机阱深九渊。  
标榜起俊厨，接踵沈黄泉。  
西园久握爵，龙门昧几先。  
忠魂招不返，炎祚孰以绵。  
谅矣文君痴，犹觊冷烬然。  
吁嗟万钧压，一线那能牵。  

刘黻　和此阳先生感兴诗二十首  
坤舆载五岳，乾象垂三光。  
术极宰元化，俯仰无低昂。  
一理贯万有，形色皆停当。  
晋风竞清谈，幽眇夸辉煌。  
坐销白昼尽，狐兔睨其旁。  
天地亦为愁，何但颓偏方。  

刘黻　和此阳先生感兴诗二十首  
立朝观大节，炳炳在行已。  
李唐号多才，屹立整颓纪。  
前狄后有韩，高风世仰止。  
孤忠翼正祚，大论陃非礼。  
老榦挺冬岭，明魄浸秋水。  
均抱扶世心，勋学岂殊轨。  

刘黻　和此阳先生感兴诗二十首  
默观羲圣书，先天著复坤。  
画画妙理具，森立河图文。  
宇宙斡生意，日月棕辞奔。  
乘承著不息，反穷性存存。  
透彼名利关，沿此道义门。  
用功不精密，频复何由敦。  

刘黻　和此阳先生感兴诗二十首  
诗道发金石，世苦壁听讹。  
正色落刍荛，一掬真意多。  
众窍本虚寂，其如天籁何。  
不悟康衢谣，不识黍离歌。  

刘黻　和此阳先生感兴诗二十首  
礼乐节性情，工夫贵深省。  
爱亲笃冰履，酬世尚锦絥。  
勿任忘与助，一敬收众骋。  
威仪筋骸束，趣味精神领。  
相彼屋漏中，森若指见炳。  
穷达付天分，灵光勿随境。  

刘黻　和此阳先生感兴诗二十首  
书法严贬褒，明辨邪正要。  
寒暑自迭禅，日星常与存。  
浮云岂不翳，昭晰谁其昏。  
笔削匪烂报，执拗开乱原。  

刘黻　和此阳先生感兴诗二十首  
仙佛各有门，托言深入山。  
一探寂灭宗，一透船汞关。  
菩提司非树，刀圭诧灵丹。  
槁形付尘幻，蜕骨冲飞翰。  
咄咄亦奇事，讵惮力到难。  
儒先著有训，整辔皇路安。  

刘黻　和此阳先生感兴诗二十首  
智巧役一世，往往悲古愚。  
触蛮荣利场，白日事浮虚。  
情流失固有，意骛希本无。  
相与龙断登，独不捷径趋。  
是非遂倒植，大道归糊涂。  
发愤中夜思，犹有未亡书。  

刘黻　和此阳先生感兴诗二十首  
扶舆播清淑，何代不毓才。  
森森万壑松，盍厚拱把培。  
蒙养正性存，临教大义开。  
嗟哉古道息，习气少已乖。  
区区黄册子，所事惟夺魁。  
户庭且得色，斯文何望哉。  

刘黻　和此阳先生感兴诗二十首  
人生戒悠悠，早已闇大方。  
卓尔志有立，不坠炎与凉。  
孙弟浃闾里，孝爱充室堂。  
应对动以恪，操存静而庄。  
见善如乘珠，视恶如釜汤。  
毫釐贵明辨，造次宜谨详。  
勿谓居壮年，光阴隙驹忙。  
穷理养夜气，任运为沈翔。  

刘黻　和此阳先生感兴诗二十首  
交游重金石，里巷毋泛寻。  
胸中抱明镜，妍丑不相侵。  
热交但以貌，冷交惟其心。  
势利易苟合，道义难力任。  
咏春发真趣，邀月开凡襟。  
夷险只一节，难鸣风雨林。  

刘黻　和此阳先生感兴诗二十首  
圣人不可见，犹幸闻绪言。  
万古宇宙立，一脉理义温。  
专门凿私智，百家起貀喧。  
太阳炳离照，坐收烟雾昏。  
鲁语本非略，轲书岂为繁。  
资之岁月深，左右皆逢原。  

刘黻　和杜老人龙门寺题宝界东柱  
招提有宿缘，坐此豁心境。  
风来松寄声，月过竹移影。  
殿依鲤石古，井汲龟泉冷。  
究竟定慧门，如何日三省。  

刘黻　和郭帚斋咏龟泉  
鎔出形模造化工，石龟中有冽泉通。  
来从西峡蝦蟆碚，静镇南源玛瑙宫。  
润泽一城消众渴，澄波千古照孤忠。  
贪廉名氏俱标榜，无涸无盈道不穷。  

刘黻　和何明府爱莲诗  
濂溪题品非轻许，祗爱亭亭臭味同。  
日晚色归霞照里，夜凉香在月明中。  
独惭冬叶留寒翠，却笑春花学醉红。  
天付清姿尝净植，曾闻结社有陶公。  

刘黻　和建小学韵呈赵求仁使君  
黉舍临溪静最安，朋来俊少共窥斑。  
能知格物如星秤，即是程门第一关。  

刘黻　和建小学韵呈赵求仁使君  
理非精妙事非粗，一性空明彻万殊。  
白发圣人由稚子，常惺惺处是工夫。  

刘黻　和建小学韵呈赵求仁使君  
衿佩欢迎师帅来，读书种子赖栽培。  
他年济济云霄路，谁信清朝叹乏才。  

刘黻　和建小学韵呈赵求仁使君  
浦出西江有此名，道源澄湛自天成。  
屋头松树年多少，曾识濂溪授二程。  

刘黻　和康节三诗　安分  
所寓即为乡，萧萧竹护房。  
山中观造化。世上任炎凉。  
鷃莫攀鹏大，凫难比鹤长。  
荣枯从堕地，全不著商量。  

刘黻　和康节三诗　晨起  
一日事在寅，晨兴宜自今。  
天澄万古气，人醒半生心。  
残月留僧阁，寒烟度石林。  
营营何所得，白发易相寻。  

刘黻　和康节三诗　听琴  
何人不爱琴，难听是真声。  
急雨蓬中过，流泉石底鸣。  
忧时身欲瘦，历处梦犹惊。  
拟续昌黎操，冷冷写此情。  

刘黻　和南涧叔见寄  
五年风雨别，家信忆浮沈。  
独隐金仙屋，谁明铁汉心。  
粤邻蛮瘴恶，蜀急客忧深。  
此地无黄犬，朝朝说寄音。  

刘黻　和谭学士见寄  
大道久磔裂，啾啾夸毗子。  
彷佛皮毛鲜，孰探古人髓。  
我亦坐兹疾，默阒照非是。  
束身云瘴乡，凡论悉掩耳。  
梦不到伊傅，志惟高角绮。  
人生驹过隙，鹿鹿何时已。  
耽书夜不睡，省事日高起。  
疏苧寒亦燠，硬菜苦犹美。  
非忘漆室忧，莫救沙界痏。  
生死不可料，何哉为泰否。  
佛祖显云封，道源开岭趾。  
谁云筑底邦，亶为通德里。  
庐陵有可人，访梅一至此。  
扣我理义关，无言但心只。  
新篇发天趣，步骤古诗史。  
穷通从所择，柔舌与刚齿。  

刘黻　和题临赋  
近南逢剧暑，多病客难禁。  
与物甘同静，何人肯见寻。  
望云生远梦，看月得禅心。  
咫尺西关路，输君杖履临。  
输君杖履临，草径静深深。  
野鸟随晴步，邻钟答晚吟。  
飞沈皆有趣，穷达付无心。  
对月悭於酒，寒泉聊一斟。  

刘黻　和薛仲止渔村杂诗十首  
料理楚辞甘冷阒，卜邻惟喜近渔家。  
昨宵雨过平湖阔，閒看菰蒲添几花。  

刘黻　和薛仲止渔村杂诗十首  
半生心力在吟编，鍊得形如孟浩然。  
水屋数间城市隔，客来无路呼船。  

刘黻　和薛仲止渔村杂诗十首  
老松瘦竹可相俦，穉发髒髒到白头。  
世道已如寒日晚，惟消把酒赋三休。  

刘黻　和薛仲止渔村杂诗十首  
非远城中欲避尘，渔村邻里笑言真。  
自从范子扁舟后，肯著蓑衣有几人。  

刘黻　和薛仲止渔村杂诗十首  
酒欲醒时邻已静，斗横月落尚闻桡。  
炷香杯茗灯相照，不枉人生又一宵。  

刘黻　和薛仲止渔村杂诗十首  
甘友渔樵懒做官，静占时事转艰难。  
近来地气如南瘴，腊月梅花不识寒。  

刘黻　和薛仲止渔村杂诗十首  
苜蓿村中卜钓矶，临流搆屋不嫌低。  
屋头所种无多树，大有亲来白鹭栖。  

刘黻　和薛仲止渔村杂诗十首  
情性常嗤俗者劳，世间何处免风涛。  
小舟泊向荷花荡，一个渔翁熟睡高。  

刘黻　和薛仲止渔村杂诗十首  
幸观世事已忘机，觞咏流行度几时。  
万物本来同一性，可知猿鸟不相疑。  

刘黻　和薛仲止渔村杂诗十首  
白发疏疏青道衣，苦吟应有鬼神知。  
篇章但可陶情性，羞杀唐人自献诗。  

刘黻　和姚正字用赵信庵韵题召星馆  
朔风吹客上江西，历遍山厓与石溪。  
野鸟不知言有祸，晚窗犹自向人啼。  

刘黻　和叶正父见寄  
前生疑是老头陀，却笑今生狷愤多。  
谪向梅花岭根住，禅关参得祖师麽。  

刘黻　和渔翁四绝  
沧波万顷即良田，一舸东西卧碧天。  
鬓发如银长是醉，不知生甲是何年。  

刘黻　和渔翁四绝  
得鱼换米傍村归，蓬底烟生湿草炊。  
醉倒船头呼不起，斜阳捉虱有孙儿。  

刘黻　和渔翁四绝  
收纲移舟月上时，西风吹当脍鲈肥。  
任渠官买高声叫，醉卧芦花别处矶。  

刘黻　和渔翁四绝  
世业相承不裹头，一家全在水中浮。  
有鱼便可供沈醉，休问清流与浊流。  

刘黻　和张无垢胡澹庵二先生清江亭记  
一静心境融，飞跃昭上下。  
大道元不磨，人情自荣谢。  
两翁投遐荒，浩然独余暇。  
悲此当道狐，羞彼立伏马。  
命义俯仰间，谁复论冬夏。  
一笑清江滨，瓦杯胜琼斚。  
丙子复丙辰，居然百载下。  
青山招我来，寒燠任更谢。  
寤寤古人心，处变亦如暇。  
纷纷艳孔张，翕翕啧贾马。  
世道长江流，何人屹中夏。  
漆室空兴嗟，且酌宜城斚。  

刘黻　和赵寺丞札鹤吟  
既名仙者物，何恙亦沈冥。  
吊月怜孤影，埋云异瘦形。  
琴中空作操，诗外不消铭。  
叶落鸣皋处，犹疑昨夜听。  

刘黻　和赵友竹呈求仁使君  
贤哉太守即长城，领客郊行天放晴。  
鸥鸟不惊知政静，樵夫相望说官清。  
骚坛突兀谁劘垒，学海苍寒敢濯缨。  
世事无如一杯酒，龙门谨勿太标名。  

刘黻　和帚斋见寄  
栖栖惯听鼓鱼声，心印相传第几灯。  
江有白鸥閒似我，地惟苍藓懒於僧。  
吟难用世皆东野，穷亦忧时祗少陵。  
多谢故人相厚意，一笺当暑敌凝冰。  

刘黻　和朱运筦郊行  
扁舟随处泊，山影动清波。  
柳惜春风老，花嗔宿雨多。  
野棋惊鹤梦，僧磬答渔歌。  
灵运经行地，今年几度过。  

刘黻　横浦操  
山峨兮水泚，地鳞鳞兮岭之耻。  
瞔林木兮多焦，盼美人兮曷处。  
矩古兮碍今，行植兮毁深。  
岂不能喑喑兮与时浮沈，奈所此蹇蹇兮若膏肓其不可鎝。  
横浦兮幽绝，梅贞兮兰洁。  
蜂蝶远兮一气冽烈，宇宙皎兮明月。  

刘黻　横浦十咏　宝界寺  
城中惟一寺，僧老雪盈头。  
曾褒神仙到，仍多谏议游。  
钟闻香火夕，碑隐桂杉秋。  
可惜高堂上，双趺石不留。  

刘黻　横浦十咏　东坡祠  
何年海上还，坐镇此山川。  
笔砚归京阙，衣冠带瘴烟。  
一生忠胆在，万古党名传。  
吾道多流落，西风问老天。  

刘黻　横浦十咏　二忠堂  
斯道今犹古，相望百载间。  
孤忠如白日，遗像对青山。  
寂寞吾儒事，崎岖世路艰。  
圣朝仁脉在，先后惨生还。  

刘黻　横浦十咏　横浦  
地与崆峒接，中多隐者韬。  
山腰僧寺小，水口古榕高。  
粗石草木瘦，细民衣食劳。  
予来无一事，吟荇补离骚。  

刘黻　横浦十咏　解太尉墓  
桧肉不可食，但增忠义悲。  
焚香临决日，扼腕议和时。  
偃月人何在，凌烟草亦知。  
曾闻无垢语，刊入墓头碑。  

刘黻　横浦十咏　六祖  
礁头功行满，非意祖师名。  
世事春风过，禅心夜月明。  
清泉灵石窦，老钵镇山城。  
冷看梅花笑，纷纷事送迎。  

刘黻　横浦十咏　梅岭  
曲江曾凿险，梅岭到今夸。  
何代移来树，向人羞此花。  
诛茅新佛屋，盖竹半樵家。  
冷煖分南北，谁兴世道嗟。  

刘黻　横浦十咏　贤女  
山崦人家聚，路旁贤女祠。  
不移初嫁志，宁殒及笄时。  
古木有生意，清潭即旧知。  
吾宗女犹尔，况复号男儿。  

刘黻　横浦十咏　湛泉  
境僻远尘迹，湛然风雨林。  
一泉通地脉，千古照人心。  
灌菊增花蘤，煎茶得味深。  
石渠才此尔，谁向道山寻。  

刘黻　横浦十咏　周程三先生书院  
千载斯文冷，先生以道鸣。  
山川师友趣，日月弟兄情。  
门静一松在，源深双浦横。  
儿童游里巷，犹喜说周程。  

刘黻　横浦有感  
风雨忧时梦不成，忍针佞舌博功名。  
学如谷永生何辱，节若刘陶死亦荣。  
苍藓无心同客静，寒梅有眼照人明。  
此邦风物多淳古，曾识濂溪与二程。  

刘黻　淮上  
翠华南渡后，此地独防秋。  
明月家家泪，西风处处愁。  
鼓鼙寒出塞，烽火夜分楼。  
征虞何时息，长河万古流。  

刘黻　还谭鸣玉北枝稿  
天下惟此花，渠町南与北。  
有翁号北枝，似惋宇宙塞。  
纷纷红紫蹊，阳春岂不力。  
枝北春虽迟，今古冰霜特。  

刘黻　皇恐滩  
十八滩中第一滩，舟行风顺不知艰。  
诸生历落诚皇恐，世上何人敢怨颜。  

刘黻　黄山楼  
风生汐恶舟难去，独上危楼立暮云。  
数片斜阳随处没，一声清磬隔江闻。  
庙灵古木悬新纸，碑老苍苔补断文。  
惭愧年丰官酒贱，往来人每乐醺醺。  

刘黻　讥刘秘监献佞固灶  
白玉堂中翰墨师，忍令奏牍玷涂碑。  
向时刚道梅花累，今累梅花自不知。  

刘黻　寄冯贺州  
鸣凤起朝阳，斯文气脉昌。  
谏书留北阙，诗笔化南荒。  
湖柳生新意，冈梅续旧芳。  
相期功行远，何但说龚黄。  

刘黻　寄郭仙尉  
三千里外人，梅下忽逢君。  
共对鸦山月，如依雁荡云。  
命奇星主弃，心白老天闻。  
贳酒百耽饮，烦渠御瘴氛。  

刘黻　寄解性存  
相望才咫尺，会面若登天。  
破屋人多厌，空山月独怜。  
未贫犹有易，屡旱却无田。  
时到青松下，西风伴鹤眠。  

刘黻　寄菊庐舅氏  
文章时不偶，鬓影想苍苍。  
抱剑客千里，忆家书数行。  
草莱荒菊圃，风雨冷诗堂。  
若部求安策，东归策最长。  

刘黻　寄缪景文  
髫年闻俊发，两岁喜相过。  
薄俗交游少，清淡警处多。  
巷深留虎迹，树老集禽窠。  
无计买邻住，青铜谁共磨。  

刘黻　寄社中  
暗壁寒螀聚夜愁，孤灯相忆话绸缪。  
雁来不接西风字，又见黄花老却秋。  

刘黻　寄时天彝  
亭亭万木林，古柏集新翠。  
凌厉雪与霜，不凋自天粹。  
清庙嗟欲颓，谁堪栋梁器。  
之材百世珍，造物巧相遗。  
予抱忧国心，相逢喜忘寐。  

刘黻　寄寿二亲三首１  
万竹森森一水泓，堂名劲逸即蓬瀛。  
赋诗何必多工部，怕与梅花共瘦生。  

刘黻　寄寿二亲三首２  
荣拜花封感圣主，寿杯阻莫捧亲前。  
岭梅尚有逢春日，办取斑衣听老天。  

刘黻　寄寿二亲三首３  
甘向清朝作逐臣，茹蔬亲草即经纶。  
心香都在寒梅上，宇宙常逢不老春。  

刘黻　寄魏佥判  
君住龟山我雁山，天教褒面帝圻间。  
书楼自喜看山色，诗卷相寻待月删。  
镜不可欺知貌改，寝惟无梦觉心閒。  
西湖大有真泉石，何日携琴更出关。  

刘黻　寄西弟六首  
寂寂书堂秋夜凉，一编心画一炉香。  
弟兄动是经年别，羞见天边有雁行。  

刘黻　寄西弟六首  
儒生事业戒悠悠，凿井求泉须到头。  
要识汝兄勤苦事，顶门白发一茎秋。  

刘黻　寄西弟六首  
千里家山入梦频，又封书尺寄行人。  
未惭定省多疏阔，守道安贫即是亲。  

刘黻　寄西弟六首  
汝兄望汝撑门户，汝水耽书奈汝何。  
汝看二程兄弟传，肯将几月付蹉跎。  

刘黻　寄西弟六首  
向上工夫肯惮难，须知篑上可为山。  
若还志力无回转，直透龙门亦等閒。  

刘黻　寄西弟六首  
一别狮山千载期，萧条吟屋费修治。  
手栽门户新杨柳，试问春风长几枝。  

刘黻　寄徐径畈吏部  
舍则安贫用则行，休嗟时事几番更。  
鸾皇只向明时出，鬼魅偏为暗处生。  
改秩屡勤天子诏，养亲甘共野人耕。  
要知出处惟参易，莫学鸱夷变姓名。  

刘黻　寄徐子苍  
洙泗千载孤，师友道已寂。  
柯山风雪间，古韵响金石。  
予生眇云晚，志苦毛发赤。  
大道惟一中，如渴饥饮食。  
智过愚不及，均之失天则，  
虚舟发真机，户庭满春色。  
印之贤圣言，充然乃有得。  

刘黻　寄友  
瘴云未免钟仪挚，夜雨应怜范叔寒。  
尚有慈闱年九十，空挥客泪落江干。  

刘黻　寄与权器之二友  
鸿钧盎一宇，何物非生意。  
轮囷得此剥，而有此憔悴。  
根蠹聚蟨蛭，榦古御魑魅。  
旦旦斧斤寻，九殒特其易。  
飞鸟不敢栖，何哉蓊蔚芘。  
风雨极震凌，霜雪苦颠踬。  
天地大父母，荣枯均厚施。  
腐植产灵芝，至美终不閟。  
桃李信春妍，奈何骨妩媚。  

刘黻　寄云峰饶安国  
千年古松树，树下两翁吟。  
语不到时事，笑皆非壮心。  
江添明月净，山共白云深。  
寂寞砖趺在，何时重许寻。  

刘黻　寄朱德卿  
世事何拘束，清吟祗羡君。  
半窗听夜雨，一雁叫秋云。  
壁润琴音涩，山寒酒力分。  
何时野堂上，重与看骚文。  

刘黻　见东阁  
大唐诗派远，今复有唐人。  
慎吐冰霜句，恐妨天地春。  
闭门惟嗜古，养鹤亦甘贫。  
未识孤高貌，梅花想逼真。  

刘黻　饯傅理掾  
一郡一理掾，横浦为之宗。  
青青草不枯，曾识无极翁。  
遂宁起鼻祖，陆续书问通。  
乃今有耳孙，力学追遐踪。  
洁静二湛水，峭介双秀峰。  
平反几春意，坐令古钎空。  
政最复政最，匪诧赫赫功。  
庭草色若何，还与庆历同。  
归欤浩无怍，扁舟惊轻蓬。  
邦民再见公，绣斧番禺东。  

刘黻　饯湖南赵提举  
丹肖伟人维南城，胸中有老东真甲兵。  
挈来庾江镇鱼垒，坐令□□□无惊。  
峒獠习斗不识机，亦出出草为常程。  
痛勦根株讋群斗，方知弄梃不知耕。  
吾皇诏趣度湘水，溪蛮辟易枭休声。  
玉节清风肃九郡，清风肃处春风生。  
邦民借寇欲断桥，原公为我诛鲵鲸。  
邦民爱公欲植棠，愿公为我销欃枪。  
爱旗猎猎罗道左，竹马截镫儿童争。  
我为峒寇特区区，更有西江狡谋成。  
蜀危累卵淮破甑，声东击西谁拄撑。  
二矛重弓列御屏，衡山云起潇湘清。  
指日南城障东南，托天半壁一柱擎，  
愿摩滞石歌中兴。  

刘黻　饯李叔飞赴刘朔斋招  
五侯之鲭紫驼峰，鹿鹿斗饤难争雄。  
世多果腹鲜知味，北斗以南推朔翁。  
桂林延入莲花丛，相邀皓月烹清风。  
讵羡鮳麋与胹熊。座有一珍群品空，  
舂容樽俎须却戎，  
海戢鲸波列上功。  

刘黻　饯另郭帚斋游湘南  
扁舟今日去，昨夜月添愁。  
诗满湘波上，名高庾岭头。  
友朋千载事，今古一般秋。  
石鼓多遗刻，君能寄雁不。  

刘黻　饯梅提刑  
梅花山下送先生，持节西江衣猾荣。  
国步正巇须砥柱，边尘方涨待澄清。  
来时野草知春暖，去路山禽语日晴。  
不怕风寒今满地，摩挲浯石记勋名。  

刘黻　饯潘吴二察院去国五首  
两豸归欤一相留，孤山草木亦含羞。  
忠言不必排阊阖，付与钱塘江自流。  

刘黻　饯潘吴二察院去国五首  
涂碑共说台官去，局面还忧宰相来。  
今古风多兴废事，只缘忠佞是胚胎。  

刘黻　饯潘吴二察院去国五首  
谁新白屋当灵鹫，倚汉横霓几栋梁。  
因想中原陵寝处，断垣衰草正斜阳。  

刘黻　饯潘吴二察院去国五首  
宰相从来号读书，晚年似欲俲痴儿。  
痴儿多病伤於饱，爵禄如何对饱时。  

刘黻　饯潘吴二察院去国五首  
生节雷声午夜残，囊封一疏夺冰寒。  
先生此去非沽誉，留与时人作样看。  

刘黻　饯张都巡  
有梅横石涧，庾岭树还同。  
名更因诗重，心常与月通。  
期君坚老节，愧我作颓翁。  
此去天风便，吹归馆阁中。  

刘黻　閒步  
出门俱寂寞，短褐步东皋。  
语简反疑傲，诗枯亦近骚。  
水轮寒碓急，山寨晚烟高。  
邈矣飞来雁，令人赋折刀。  

刘黻　焦溪茶  
上犹石硙天下无，霏霏吐出焦溪腴。  
龟泉二湛康庐如，瓦鼎才跳鱼眼珠。  
顾我常苦收肠枯，一汲河润九里余。  
山精木怪不作魔，浇过秦论风生裾。  
几回唤醒眉山苏，诗句零落樵与渔。  
向非朔洛角植党，焦溪安得声价俱。  
似闻东观罗遗逸，烦君寄上图经书。  

刘黻　接家书  
朝朝听来鸿，来鸿一何邈。  
秋往冬又至，尔鸿胡来迟。  
凝眸屡东眺，飞云渺天角。  
薄晚云四低，来鸿似微雀。  
习习远近人，尺书坠犹玉。  
亟启读平安，字字发天乐。  
殷勤谢来鸿，相过勿惮数。  

刘黻　京邸思家  
小楼终日户全扃，诗卷閒消客子檠。  
城里不曾闻杜宇，尚疑三月未清明。  

刘黻　砽砽何所思  
砽砽何所思，一默照群妄。  
门外风雨深，山鸟亦不访。  
有书足遮眼，寐寐古人样。  
菜根清苦趣，木朽支离状。  
深衣持夜香，往往御烟瘴。  
矫首知已贤，大有苍生望。  

刘黻　哭菊庐舅氏  
舅甥三十年，生别且潸然。  
书落雁来处，病深秋到边。  
故人伤远道，孤子伴归船。  
定有焚黄日，西山松树阡。  

刘黻　哭艺堂汤先生  
天地之性人为贵，四骸仁义一只具。  
先生领之皇降初，繇稚及耆全故步。  
深居独观昭旷原，学不师传能自悟。  
真贫不挠万境融，实行已熟群□□。  
深衣褒带山泽癯，经史百家罗府库。  
东南清叙知几何，见谓生贤扶世数。  
申公不召老丘园，共惜烟霞早成痼。  
予尝北面承至言，如立明堂闻大沪。  
是时年方二十三，自叹抠趋已云暮。  
讵知穷饿驱远游，倏忽五年疏杖屦。  
世界剥灿志士稀，稽首斯文独终慕。  
家书一幅来雁山，扫言先生溘朝露。  
肝肠欲断声欲瘖，六月悲风起荒圃。  
先生谅与混沌游，魂魄聪明还太素。  

刘黻　腊雪  
八窗唯一色，穉子诧天花。  
不稔已多岁，无寒能几家。  
山川增古老，宇宙顿奢华。  
冻坐无他事，呼松自煮茶。  

刘黻　腊月六日见雪  
一冬长是暖，见雪独精神。  
田野眠方稳，湖山认不真。  
众禽忧失树，孤客喜忘贫。  
只此严凝气，中含造化仁。  

刘黻　冷泉亭  
两峰相对立，佛屋住中央。  
有水地偏洁，无风心自凉。  
林虚猿应谷，人定月归廓。  
造物余清供，山栀一树香。  

刘黻　立春  
腊月廿四夕，冷坐梅花州。  
无梦到金马，有诗迎土牛。  
半生常见肘，一岁又从头。  
形影人相释，先生达理否。  

刘黻　灵岩  
千岩围一寺，入境便无尘。  
古木犹知已，高崖若正人。  
山灵袪虎迹。石髓幻龙身。  
上有通天窍，民愁独未伸。  

刘黻　六无吟  
食无肉兮出无友，居无室兮病无医。  
冬无炭兮夏无泉，祠有坡翁慰我思。  

刘黻　六友诗寄林景云留寿国林道初俞季渊　高友  
高友住山中，无心涉尘圃。  
山中有明月，明月照栖鹭。  
幽人眠不成，披衣起閒步。  
相得静无际，勿讶秦官污。  

刘黻　六友诗寄林景云留寿国林道初俞季渊　节友  
节友独爱秋，相得匪迟暮。  
受气惟至正，瞓见黄与素。  
饱谙风露味，甘守烟霞痼。  
如何千载人，仅一渊明遇。  

刘黻　六友诗寄林景云留寿国林道初俞季渊　净友  
净友何亭亭，修洁得自性。  
本生淤泥中，乃与玉同莹。  
一净消万暑，特立起群敬。  
色香非色香，是谓花之圣。  

刘黻　六友诗寄林景云留寿国林道初俞季渊　静友  
静友性不凡，惟嗜土石瘦。  
与草似无瘉，於吾如有旧。  
抱独足养真，韬芳何深茂。  
清风苦好事，揄扬古今宙。  

刘黻　六友诗寄林景云留寿国林道初俞季渊　清友  
清友天赋完，岁晚树独暖。  
粲此白玉英，瑟彼清庙瓒。  
香自根中来，冰雪匪压断。  
一见一回老，殷勤呼茗碗。  

刘黻　六友诗寄林景云留寿国林道初俞季渊　直友  
直友古耐交，莫问三两个。  
玉立君子姿，足以警吾惰。  
虚心内有容，劲节老无挫。  
荒远亲旧违，得汝乃自贺。  

刘黻　梅花  
人夸之子得春早，道眼看来春最迟。  
万木已悲欲瘦，一花才与水相宜。  
乾坤寂寞常如客，今古平章无尽诗。  
说著色香犹近俗，丹心祗许伯夷知。  

刘黻　梅花  
之子孤高势莫攀，分甘肥遁此林间。  
独先草木有生意，几历风霜无老颜。  
气质冷冷全太古，声名籍籍重孤山。  
时人却拟调羹手，到底调羹不似閒。  

刘黻　梅使君守横浦擒寇闵雨  
猛虎久负嵎，吞噬草木痏。  
流毒烈赣吉，一呼蜂蝟起。  
老天福黔黎，雪村镇梅垒。  
指授讨捕略，前驱谢张李。  
火箭穷其巢，推算捷如驶。  
露布星火驰，余狞悉披靡。  
大暑炽焚惔，心芗焫一缕。  
甘泽随车至，咸曰雪村雨。  
人事天道协除恶乃天才臻媺。洞落洗腥秽，  
生意从此始。鸡豚醉秋社，  
老农自相语。生长子复孙，  
一饭不安匕。南人今不反，  
合爪鲤城主。愿缓除书来，  
德风遍田里。  

刘黻　暮春寄友  
春归无路寻，烟水一村深。  
中酒易成癖，惜花空用心。  
嫩刍青引犊，新树绿藏禽。  
每念离乡友，经年不寄吟。  

刘黻　南山龙门  
山椒谁立石，人说有龙居。  
此地终招隐，何年定结庐。  
云封秋嶂老，瀑倒夕林虚。  
不似膺门峻，为谋恐未疏。  

刘黻　牛头庵次王九王宪使韵  
有此投閒处，群山绕地图。  
声名出朝士，笑语乐樵夫。  
招鹤松为主，开泉月作模。  
犹嫌居欠僻，来往是征途。  

刘黻　偶得  
淡饭清花处处巡，学儒容易识真难。  
风无形迹通群窍，日有光明阻覆盘。  
竹色满庭留夜气，柳阴夹径怯秋寒。  
世间万象俱呈露，输与山人自在看。  

刘黻　偶书  
暮云漠漠数行鸦，心事凄凉正忆家。  
不向孤山留谏草，那能庾岭见梅花。  
峒丁嗜斗牙成血，楚俗趋蛮发半髽。  
明日绝粮难早计，好{奭  
右斗}流水嚼胡麻。  

刘黻　偶作  
四十一年身，天南作逐臣。  
病居僧却到，淡饭仆犹嗔。  
州浅稀高木，山荒阙伏神。  
退藏还有味，所憾远双亲。  

刘黻　飘零  
飘零吾道在，安处即为家。  
夜雨生浦叶，秋风到蓼花。  
貌添平日瘦，学悟少年差。  
白足閒相问，蕉溪一供茶。  

刘黻　平寇  
西江十二州，自昔闻寇警。  
按图览上游，峒俗号最梗。  
嗜杀等儿戏，纵掠恣狼犷。  
右通崆峒东，左接梅花岭。  
郴桂贯肘腋，相据易驰骋。  
巢穴聚一邑，流毒烈四境。  
宝佑戊午春，童石肆不静。  
蔓延及夏秋，养成痈在颈。  
聚落焦山寨，廛市空灶井。  
田野寂牛鸣，道路息人影。  
焚劫不可计，闻问已先哽。  
太守赵大夫，一仿切救拯。  
符移密有置，纪律务森整。  
宪钤选精锐，藄猘赫弄梃。  
凶丑恶已贯，屠掳势犹逞。  
提兵总郡将，指授疾雷老家。  
直捣姜坑屯，锋交生死顷。  
夹击驰若神。贼溃乱奔町。  
辎重委荆棘，累累殊首领。  
义丁群搜山，擒械半雄猛。  
天俾歼其渠，阳精遂昭炳。  
窠蜂果何号，花兽亦终穽。  
顾汝宇宙同，乃甘犬羊并。  
如醉复饮酒，亡生不知醒。  
圣德溥涵濡，皇心极忉恡。  
造化开生机，春寄雪霜冷。  

刘黻　前庑两学录罢职公堂求经明行修之士充员时蜀人杨时发当其选杨君以  
汲古绠惧绝，植德根惧斸。  
绳枢守穷贱，旦旦天境续。  
防意如长城，视身等良玉。  
祢荐非吾荣，臧荐非吾荣，  
臧毁讵吾辱。暗漏但勿欺，  
人心胜明烛。  

刘黻　钱塘观潮  
此是东南形胜地，子胥祠下步周遭。  
不知几点英雄泪，翻作千年愤怒涛。  
雷鼓远惊江怪蛰，雪车横驾海门高。  
吴儿视命轻犹叶，争舞潮头意气豪。  

刘黻　秋心  
秋日日苦短，秋夜夜苦长。  
长短不易晷，处厄心自伤。  
秋风独有声，叶叶闯我窗。  
秋月岂无情，隙隙窥我床。  
苒苒寒事迫，孰整衾与裳。  
故乡隔万山，篱菊那能芳。  

刘黻　仁静山房为孙君赋  
一庐含万象，古意在听琴。  
虽有种瓜事，却无锄草金。  
山幽驯野鹿，树老带巢禽。  
自得延生法，从渠事养心。  

刘黻　三十一岁吟  
三十一年鸿荡癯，只影流落长江湄。  
耐寒忍苦还力饥，寤寐千古圣贤书。  
有时理到意独会，有时慾动心如痴。  
有时目睫交宇宙，有时咫尺生藩篱。  
有进开口邈豪杰，有时瞑目婴儿。  
坚凝力量在深省，但守潇潇风雨难。  

刘黻　扫松  
西原百五日，寂寞故松阡。  
挑饭瘞黄土，酹觞焚纸钱。  
烟林窥老狖，雨岛哭蛮鹃。  
旧植亭前桂，一年高一年。  

刘黻　剡县呈何视履  
剡为山水宅，中有隐沦居。  
未续载逵赞，閒寻支遁书。  
云深丹井远，城老古州余。  
何事频来往，愧看人钓鱼。  

刘黻　十六夜月  
何处吹来笛一声，长空如水浸江城。  
中秋有月云偏妒，底事今宵放得明。  

刘黻　十月十三日  
居常出户便思亲，竞复流离值诞辰。  
命薄不嫌增甲子，骚清犹可记庚寅。  
菊香留晚招同醉，梅意才先喜卜邻。  
警省工夫须力进，客髭已有数茎新。  

刘黻　寿胡编校  
岭根逢诞日，相对意如何。  
直道遭时少，清贫得寿多。  
仙茅丹已熟，邻秫味方和。  
休说南冠事，穷通付浩歌。  

刘黻　寿赵使君计院求仁先生  
西江郡以梅花重，无愧梅花有此翁。  
学到静边皆实地，仁常熟处更春风。  
吏看判笔如神异，民拟生祠与佛同。  
愿为八荒开寿域，欢声何但鲤城中。  

刘黻　戍妇吟  
月色暗还明，邻家砧杵声。  
有衣难寄还，无衣不关情。  
冰合长沙渡，霜枯细柳营。  
北征人未返，鸿雁又南征。  

刘黻　思弟  
久客知秋早，近湖秋更多。  
以予眠不稳，知汝夜难过。  
岁俭山空粟，门閒路没莎。  
归期毋太晚，亲老鬓俱皤。  

刘黻　思亲  
拟著青衫归拜亲，青衫示著已危身。  
鸦山地阻无书到，雁荡峰高有梦频。  
节物荒凉嗟远客，家庭笑语愧乡人。  
葵心但秉丹衷在，冬极从来又有春。  

刘黻　思西弟  
栖栖梅岭下，禁足老僧如。  
白发双亲泪，青灯一纸书。  
应门犹看汝，强饭莫思予。  
何事成乖隔，低头愧荷锄。  

刘黻　四不吟  
大寒风雨暑不出，公会坐广醵不赴。  
我奉遗体投遐荒，相尔室中胡不惧。  

刘黻　四十吟三首  
四十年来父子情，吁嗟今日任飘零。  
虽惭负米供三釜，莫悔倾籯教一经。  
饱水西江甘冷味，炷香南极祝高龄。  
白云纵隔三千里，诗礼朝朝似过庭。  

刘黻　四十吟三首  
四十年来兄弟情，渠渠天理境中行。  
形如鹤瘦困书癖，志不蝇营守笔耕。  
庭燎献箴知圣主，台评飞劾到诸生。  
阿奴抑郁休嫌拙，门户如冰耐拄撑。  

刘黻　四十吟三首  
四十年来朋友情，朱弦疏越最希声。  
閒思白日同天乐，每向清宵坐月明。  
世事只随沤起灭，故交不趁机木枯荣。  
早知党祸今如织，只合渔樵老此生。  

刘黻　四先生像赞　东莱吕成公  
探微极深，经纬万象。  
不显其杰，沈潜直养。  
体立同著，惟和且平。  
甘雨润泽，古井渊渟。  

刘黻　四先生像赞　晦庵朱文公  
天振斯文，紫阳木铎。  
博详反约，是继绝学。  
日月昭炳，揭之以行。  
閒居野服，身屈道亨。  

刘黻　四先生像赞　南轩张宣公  
玉质金相，卓尔良贵。  
有鉴在心，明利与义。  
大原斯阐，维世之模。  
表里不贰，皇皇圣途。  

刘黻　四先生像赞　象山陆文安公  
卓学迈伦，居超径诣。  
观我灵龟，以烛来世。  
展矣君子，克广厥居。  
澄然自得，春风咏归。  

刘黻　寺居  
寺居贫亦乐，多被忆家分。  
井脉寒生雾，钟声远入云。  
青松知出处，白发耐耕耘。  
此地民风古，如何弄梃闻。  

刘黻　送茶  
我得新焙珍如金，持以饷君将我心。  
纵无龙文与棋局，白云一碗搜书林。  
玉川不作陆羽沈，茫茫世上谁知音。  
昙济道人亦复往，八公山顶留荒岑。  
我生与渠似有分，一日不见几成瘖。  
槟榔是弟橄兄，太抵苦涩味乃深。  
车声出鼎策奇隽，书窗静坐闻山禽。  

刘黻　太玉洞吸琴  
无弦不成声，有弦多失真。  
真声在何所，和陶方寸春。  
文操惜忆远，也坛嗟复陈。  
所以桑濮响，郑卫波嬴秦。  
讵知幽谷间，乃闻太古淳。  
游鱼出春水，鸣鹤横霜晨。  
休羡广陵秘，是雅皆怡神。  

刘黻　题花岩  
厌听朝鸡唱，归来觅柳栽。  
半山张锦绣，一水隔尘埃。  
寻壑疑无路，看潮别有台。  
仙人不可见，孤鹤夜深回。  

刘黻　题江湖伟观  
柳残荷老客凄凉，独对西风立上方。  
万井人烟环魏阙，千年王气到钱塘。  
湖澄古塔明寒屿，江远归舟动夕阳。  
北望中原在何所，半生赢得鬓毛霜。  

刘黻　题吟所  
为吟新搆屋，喧寂一溪分。  
洗竹夜留月，开门朝放云。  
佛藏孤塔见，虎啸别山闻。  
予喜频来此，幽情尔共云。  

刘黻　题禹庙  
云痴雨妒不相干，古庙深山万木寒。  
水土平治今几载，犹听父老说艰难。  

刘黻　田家吟  
旧谷示没新谷登，家家击壤含欢声。  
惭愧今年雨水足，只鸡{左豆右斗}酒相逢迎。  
豪家征敛纵狞隶，单巾大帕如蛮兵。  
索钱沽酒不满欲，大者罗织小者惊。  
谷有扬簸实亦簸，钜斛凸概谋其赢。  
讵思一粒复一粒，尽是农人汗血成。  

刘黻　听松  
寺门松未老，早有鹤来栖。  
一夜枕衾冷，半天风雨啼。  

刘黻　同俞季渊访王修斋遇雨次季渊韵  
投宿西山雨，搞论由群居。  
冥冥白雾深，谁卧隆中庐。  

刘黻　投赵玉堂使君  
銮坡荣拜锦袍新，雁荡行春作守臣。  
无扰可回民气脉，有才能振国精神。  
柝沈海峤三更月，草长池塘一雨春。  
闻道铃斋少公事，肯分吟席与樵人。  

刘黻　挽曹夫人  
一见丰碑已怆情，大家名重乞谁铭。  
金花屡锡华封诰，白发重看禁从荣。  
三世种成庭上桂，一生读尽藏中经。  
当年曾佐先夫子，誓守潼川寇自平。  

刘黻　挽陈太传  
由来安澹泊，人叹历官迟。  
两邑犹思宰，诸生共哭师。  
文名如日在，心事只天知。  
未竟经纶业，传家有桂枝。  

刘黻　挽妻母郑夫人  
诗礼传家耦吉人，雍雍完得性中仁。  
乡评莫识生前面，堂影惟悲残后身。  
孀节虎号坟柏夜，妇仪鱼忆涧头春。  
九泉寂寂应无憾，双璧分明作世珍。  

刘黻　挽妻母郑夫人  
幸婿名门仅两年，一编心事苦难牋。  
袖因哭妇痕犹湿，觞未登堂讣已传。  
自悟浮生如泡幻，渠知党祸炽株连。  
墓头片石垂千古，亦把蛮烟姓字镌。  

刘黻　挽万竹西隐君  
哭到先生道已穷，夕阳千古起悲风。  
耆英会上减名哲，高士传中添此翁。  

刘黻　挽新昌俞夫人  
我与令子交，道味见颜色。  
乃知贻教来，谆谆及岐嶷。  
世多谀墓文，令子序其实。  
范身唯礼闲，齐家本天则。  
子哀难尽书，母德更何极。  
寒风号古林，慈乌红珉刻。  

刘黻　挽杨砥轩录参  
讣落乡山各泪倾，世间难泯是贤名。  
一生官正为州掾，到死人称似砥平。  
夜烛已残宾馆寂，晓梅空点墨池清。  
祗应养得丹砂熟，却向金华洞里行。  

刘黻　挽赵少卿  
班升金掌擢清才，苦欲归田挽不回。  
浙右尚思菩萨去，荆南空望使星来。  
苔侵书阁秋山静，竹锁吟庭夜鹤哀。  
路出箫台多巷祭，几人和泪折寒梅。  

刘黻　王宗臣赵处仁郑季克同游分得村字  
出关非为看桃李，爱识西山深处村。  
舟泊野桥分柳色，屐寻閒径破苔痕。  
鸠占欲雨唤夫妇，鸡傍残阳聚子孙。  
得友不知商议久，归来灯火已黄昏。  

刘黻　苇航  
世路崎岖即险滩，扁舟随处著渔芊。  
主盟鸥鹭交全淡，管领江湖梦迹安。  
吟定月侵蓬户静，钓閒潮打石矶寒。  
即今航国真难呈，莫作寻常一苇看。  

刘黻　畏虎行  
於菟伏林薄，樵者远斤斧。  
宁甘骨肉饥，毋蹈爪牙苦。  
山居聚落消，十室九闭户。  
形影自相吊，祝神为驱祸。  
兽毒犹可逃，急征罄罍鬴。  

刘黻　闻陈正学理琴  
闻君整琴待秋风，我欲从之魂梦通。  
素麻仿佛苍髯翁，扬休山立崆峒东。  
泪痕犹湿龙门桐，有曲无音悲天公。  
猗兰未冷拘幽浓，那知斯道将遂穷。  
山矸石烂冥感丛，枝蜩盘蝇迭相雄。  
两耳年来怪不聪，群哇扰杂安於聋。  
烦君为我调怔忡，流泉隐隐深涧中。  
春温廉折各不同，声虽在指意在胸。  
云飘柳絮风入松，恍然楼阁坐虚空。  
伯牙所知何必钟，白鹤飞来采芹宫。  

刘黻　问鼠  
只影投荒阅两秋，汝曹何苦侮畸囚。  
诗书尽啮从谁愬，冠履俱伤重我羞。  
相国溷人宁处垢，永州某氏未轻投。  
翻盆搅翁何时了，肯事张汤法吏不。  

刘黻　五穷吟  
智学文交与命穷，瘴江风雨值衰翁。  
昌黎送别劳三揖，何似檀栾一笑中。  

刘黻　兀兀栖精庐  
兀兀栖精庐，青山日相对。  
静照年少非，动虞壮士悔。  
耕锄计已晚，畚筑力犹耐。  
夜卧司马衾，晨餐鲁直菜。  
自计清庙修，谁知圜壁坏。  
人情春水波，世事寒云态。  
直道丛百谪，孤踪绕群吠。  
拘累僼形骸，忧危积肝肺。  
逢人口即瘖，出户足如碍。  
周程俨范模，刘张遗謦欬。  
涤垢学归愚，达增务韬晦。  
志苦秋不磨，发白春匪载。  
采菊聊倾觞，延兰可纫佩。  
官{馍莫换鬼}乏三月，家书隔千载。  
楚语欲听惯，峒关惊未溃。  
冥冥瘴务间，冋冋灵光在。  
莫挥感时泪，山水怡吾爱。  

刘黻　西湖  
沧波混碧空，杨柳路皆通。  
列岫疑奔马，新桥学跨虹。  
东风香迹满，西日乐声丛。  
总是游观者，幽人趣不同。  

刘黻　西际  
一径寒松老，因来采茯苓。  
水禽鸣杞涧，野鹿卧棕亭。  
瀑近云根湿，仙遗石井灵。  
守庐青道者，不厌客频经。  

刘黻　溪上翁  
问年知近百，伛偻合龟形，  
不理儿孙事，惟占水旱星。  
惯医閒施草，贳酒自携瓶。  
劝世行方便，何消念佛经。  

刘黻　喜刘主簿归  
同是青藜一祖来，晚成天欲成其才。  
家里传虎榜承渥，人说牺经旧屡魁。  
春色风流都羡柳，岁寒事业莫过梅。  
谁怜历落如蕡者，閒把离骚嚥一杯。  

刘黻　喜雨呈赵使君  
闰余五月即六月，一雨不来天欲裂。  
邦侯赤心走群望，唤醒痴龙睡时节。  
雷车凤驭相后先，甘霔连天声未歇。  
茅檐静听老农语，今岁夐与他年别。  
烟瘴压低曾见雪，晴未兼旬雨复咽。  
区区枯草宁有知，孕出灵芝光吐结。  
邦侯求仁求此心，表里不欺天地彻。  
为霖何暇蜥藏翁，占云已喜鹳鸣垤。  
斗顿溪流高一尺，尽与疲氓洗炎热。  
晚禾猎猎实方腴，早稻津津香已馿。  
饥者可饱饱者逸，深夜城箫响清绝。  
持此丰年还圣主，愿同何武歌休烈。  

刘黻　夏夜  
青灯人语寂，池塘响蛙哈。  
孤坐如老禅，门开风自阖。  

刘黻　偕剡中诸友游明心寺  
一春风雨掩柴扉，今日相羊竟晚晖。  
山远从谁寻古迹，水高何处认渔矶。  
衣冠揖逊禽鱼悦，觞咏流行草树駃。  
共出戴公亭下路，邑人疑是舞雩归。  

刘黻　谢胡编校惠药医膝病遂以药名赋  
益智莫如愚，谁甘遂作非。  
年增思续断，亲老续当归。  
起石安吟久，防风见客稀。  
前胡古君子，松节自相依。  

刘黻　谢惠笋  
饥肠数日吼，往往茄苋争。  
幽人盼寂寥，饷我慈竹萌。  
斑斑未离绷，白下莫与京。  
寒泉煮青茆，手调玉版羹。  
招僧招不来，贳洒乃独烹。  
茄苋避三舍，纸帐午梦宁。  

刘黻　谢李叔飞惠酒  
清谈莫疗颠危证，白堕堪浇磊块胸。  
今日和生今日福，世间万事付青松。  

刘黻　猩猩行  
肩发肖人形，言语剧机警。  
羋羐不可招，幽旷从驰骋。  
胡为所嗜偏，遇醪即首肯。  
染指疑含沙，浸淫归酩酊。  
蹀履意欲欢，孰知堕深穽。  
鄙哉酣爵人，白头犹未醒。  

刘黻　雪屋为吴梦蟾赋  
一庐天地宽，玉雪照四壁。  
天风吹不摇，夜半响铁笛。  
彼美人无眠，梅花对岭寂。  
访戴独回舟，破蔡谁草檄。  
静坐敛逸气，中边透虚白。  

刘黻　砚  
色若马肝微带紫，星如鹆眼更添青。  
端方一静浑无语，即是吾今座右铭。  

刘黻　夜气  
夜气不盈握，浩然天地清。  
风行石不动，云走月常明。  
陋巷颜回乐，深山大舜耕。  
此心无旦昼，万物自生生/  

刘黻　一舸  
一舸泛漭沆，风涛正掀舞。  
驾空赫鱼龙，沈浮未知所。  
同舟一性命，俱父父母母。  
倚门望儿归，天亦谅辛苦。  
胡为托笑言，射影学溪弩。  

刘黻　永春道中呈贾九  
永春春不断，桑柘满林丘。  
云薄无多雨，山清即是秋。  
浅沙寒立鹭，小迳晚归牛。  
不惯同为客，逢人问突头。  

刘黻　咏桂呈张贰车  
昨夜烽风吹作花，异香早已满天涯。  
蓬莱深处两三树，风月分来第一家。  
绰约道妆如侍案，婆娑醉影欲乘槎。  
广寒莫遣痴蟆食，留取芬芳与世夸。  

刘黻　咏月追和韩昌黎韵  
初秋十五夕，皓月来沧溟。  
白鹭与共色，乌鹊能践灵。  
逢掖觅桂荫，孩提窥兔形，  
凉气净余暑，浮光滑青冥。  
列宿各韬彩，腐草休衒萤。  
浩荡灵槎泛，莹洁仙掌冷。  
门静送佳客，窗虚照郡经。  
佛阁高低见，谯更远近聆。  
竹风摇琐碎，花影列娉婷。  
静坐禅安室，閒行诗绕庭。  
银河占米价，璇象认文星。  
何处笛传浦，谁家酒散亭。  
深闺悲蟋蟀，逆旅愬蓬萍。  
水阔平连素，山低远抹青。  
有心齐肘腋，无计得轮停。  
八蜡神司社，方诸溜纳瓶。  
鱼翻波可乐，禽警露频听。  
历历天疑近，沈沈夜不扃。  
广寒非寂寞，沙界遍辉荧。  
盈阙天之量，尧阶任落蓂。  

刘黻　用坡仙梅花十韵　爱梅  
被酒閒凭茗主和，恼人风动不消多。  
月高片影横窗上，夜半无眠客奈何。  

刘黻　用坡仙梅花十韵　访梅  
山寒木落峭孤台，南北常分冷暖开。  
自笑三生如结习，每来月下立苍苔。  

刘黻　用坡仙梅花十韵　见梅  
水边林表几徘徊，索笑清尊不惮开。  
祗恐对花无好句，却成辜负一年来。  

刘黻　用坡仙梅花十韵　拟梅  
花事俱空叶乱飞，孤标强项发枯枝。  
溪山的皪无人问，铁石心肠雪冻时。  

刘黻　用坡仙梅花十韵　愬梅  
清入肝脾冷入肌，天机忽露两三枝。  
为渠瘦得身如鹤，诗病除非诗可医。  

刘黻　用坡仙梅花十韵　探梅  
只办茶杯与酒尊，山中寒日易黄昏。  
今年闰月迟消息，枉费清宵几梦魂。  

刘黻　用坡仙梅花十韵　咏梅  
草木班中有此花，暗香浮动影横斜。  
古今陶写閒情性，惟说西湖处士家。  

刘黻　用坡仙梅花十韵　友梅  
玉骨冰肌练帨轻，纵教雪压色逾明。  
太清不入尘人眼，完得平生淡性情。  

刘黻　用坡仙梅花十韵　遇梅  
冷淡生涯合晚开，老天故遣雪频催。  
相逢唤醒平生梦，不悮山翁特地来。  

刘黻　用坡仙梅花十韵　赞梅  
万卉千葩总一家，木心才蠹脉皆邪。  
山窗玉立如风宪，人指为花不是花。  

刘黻　用韵酬胡编校  
诗成断肝腑，寄我光焰长。  
贞女守閒寂，志士多悲伤。  
烟云起寒屿，风雨喧夕窗。  
忧时付酒斚，惜日惟书床。  
颐养匪丹汞，坤德明黄裳。  
羡君富奇植，独榦难为芳。  

刘黻　用韵自述  
掩关谁复抱琴来，静坐工夫欲换胎。  
事到平心方是道，行希前哲奈非才。  
镜中华发侵寻矣，松下衰翁矍铄哉。  
畎畎未能忘一饭，经纶犹愿济云雷。  

刘黻　游长渠石洞  
六月访古壑，衣巾全似秋。  
多无百年寿，能得几番游。  
泛酒月流硖，听笙云满楼。  
相忘有樵者，来往共夷犹。  

刘黻　游灵岩天竺  
秋气饱林壑，清旷悦所性。  
山禽不避人，野猿亦从命。  
临流悟世情，过刹知民病。  
论交慎勿忘，森森古松劲。  

刘黻　游太玉峰  
一秋吟不尽，才拙愧黄花。  
极目皆成市，论心有几家。  
淡交期白发，清话证丹砂。  
却忆分携处，寒林集暮鸦。  

刘黻　又寄徐径畈吏部  
元阳诏墨动天霞，喜到东都处士家。  
世路几年滋艾草，道山今日聚梅花。  
作舟济国看商傅，鍊石补天过女娲。  
珍重诸贤扶大道，声名毋使后人嗟。  

刘黻　又寄徐径畈吏部  
愧不柯山与执经。曾将尺纸话飘萍。  
六年忆别心如醉，一日相逢眼倍醒。  
结友苦无鸥共志，癖书瘦得鹤同形。  
自怜所性惟方拙，水洁山高即座铭。  

刘黻　迂拙  
迂拙全无补，区区只耐劳。  
青灯常独照，白发不相饶。  
恋阙江云隔，忆家山月高。  
武夷有余稿，何事注离骚。  

刘黻　与李叔夔钱子云同游兴教寺约齐都巡  
古寺坏壁存菩提，又有达磨苍龙如。  
我来问讯若旧积，宇宙中间真蘧庐。  
朋侪邂逅谁亲疏，秋风相对一笑醵。  
杯行草草复徐徐，山僧野朴谈古初。  
谓元城老当此居，浩叹不足歌继之。  
满庭灿灿木鞭蕖，疑是莱柏邓栟榈。  
人多病俗不可医，天欲废疲乏还从渠。  
儒生腹大能几围，但教盛酒勿盛书。  

刘黻　雨中和酬贾君宝  
廉纤花雨送残春，不出书楼动数旬。  
閒梦有鱼占乐岁，瘦形如鹤耐清贫。  
漏欺白屋添苔晕，泽浊青林长树身。  
惟忆西湖旧游夕，光风霁月几精神。  

刘黻　元夕  
一来生万感，动是两番春。  
俗朴少灯火，年丰多醉人。  
远乡犹有旧，明月只如新。  
无奈梅花落，相看老树身。  

刘黻　园翁  
租得西山数亩园，自甘学圃竟穷年。  
芟锄如秉太史笔，种接应分造化权。  
编竹为防邻犬践，蟠花不碍树禽眠。  
圣朝徵士惟科目，束帛无因到尔前。  

刘黻　月  
天公属月为眼睛，晓夜不息天中行。  
痴人习见圆复缺，谓此眼睛非长明。  
渠思一照千古白，奚分朔望阴与晴。  
彼昏病痴苦营营，以月视之蝇在罂。  

刘黻　赠江山oo  
相山如相人，不论肥与瘠。  
神气参有无，毫釐千里隔。  
今古非茫茫，山骨水为液。  
谁欤璞辂翁，眼为天地碧。  

刘黻　赠五星术士  
星斗扪胸遡李袁，岭梅谁问命艰难。  
强宫缘被孤星主，合向山中衬岁寒。  

刘黻　赠相士  
火色鸢肩类马周，南冠沪落楚江头。  
道人莫说閒荣辱，且对梅花索笑休。  

刘黻　赠钟春谷星学  
五星聚东井，老人现端门。  
总是太平象，浑仪妙用存。  
岩傅本骑箕，执筑付无言。  
一旦寄霖雨，夜梦形至尊。  
试问古冯相，此数如何论。  
太乙照西蜀，子午斜谷昏。  
毘陵星靊石，田里春风温。  
穹壤一理气，理为气之要。  
步推寻其元，太极昭乾坤。  

刘黻　章江信笔  
自从谪向章江上，两饭惟听宝界钟。  
尚忆贾生陈痛哭，肯为胡广说中庸。  
春风举世知骑鹤，夜雨何人误卧龙。  
吾道未嫌拘絷苦，一编炯炯照人胸。  

刘黻　赵坟  
客愁同路入，行不尽青松。  
水去成双瀑，山来竖一峰。  
土坟存旧垒，木主上新封。  
勿谓寻龙贵，苍姬积在农。  

刘黻　谪居  
无垢双趺十四年，予今恰已一年全。  
开窗賸向春风坐，闭户閒听暮雨眠。  
白发相寻非偶尔，青山可对只依然。  
蘧庐世事皆如此，且诵先生庭草篇。  

刘黻　中兴更化诗  
东南天一隅，谁起铜驼思。  
雁荡山之舑，匕饭悲黍离。  
矫首中兴期，儒负昌四维。  
阴霾苦凝泎，光景几逶迟。  
鸱鸮腾恶音，蛇虺纷剥脂。  
忠愤发夜气，历历排奸辞。  
黎明叫阊阖，骨鲠苍昮知。  
阳嘘一脉春，万宇同掀眉。  
睿智觉今是，庙断消前非。  
畴昔两拨贤，烛照朋邪欺。  
化弦易新调，活著扶危机。  
孽蜮遁妖迹，鸣凤览德辉。  
聋聩一甦醒，皇运兴炎基。  
耿耿忠孝图，炳炳恢复规。  
有志竟成事，失机将奚为。  
布帛可御寒，谷粟能疗饥。  
盘错见利器，疾病知良医。  
今日坠悠邈，千古羞涂碑。  

刘黻　朱菊山汪眉山会宿萧寺  
共游溪上寺，因得话诗缘。  
客鬓添新雪，梅花似去年。  
疏钟含暮雨，古木带寒烟。  
后会知难定，分题废夕眠。  

刘黻　诸葛武侯  
高卧曾吟梁父诗，痛无鎝石活当时。  
天公未坠炎刘祀，心事能令先主知。  
八阵尚存惊对垒，一星才落便无师。  
勋忠遗舄藏岷蜀，老柏苍苍万古思。  

刘黻　追和渊明贫土诗七首  
贫士何所营，但知贫可依。  
日月照不尽，朝暮常分晖。  
水瘦鱼自跃，林寒鸟亦飞。  
纷纷苦多求，此境谁同归。  
石田久不种，难免良夜饥。  
饥本士之常，独抱嫠妇悲。  

刘黻　追和渊明贫土诗七首  
把书不释手，非志冕与轩。  
昔有董仲舒，三载不窥园。  
道味归肝脾，遑恤厨无烟。  
家贫未为贫，有书足可研。  
寤寐千载心，俗子难与方。  
勿叹师友寂，日日新圣贤。  

刘黻　追和渊明贫土诗七首  
高山与流水，妙趣归之琴。  
吾愧学未成，菲叹无知音。  
但向胸中会，毋劳指下寻。  
种菊或可茹，得酒聊复斟。  
穷达非所期，动静一以钦。  
发为琴之声，邈矣天地心。  

刘黻　追和渊明贫土诗七首  
平生抱狷介，深愧唾面娄。  
蒿莱常闭门，与世疏应酬。  
奈何世患稔，鲠鲠如马周。  
颠顿亦良苦，饥羸非所忧。  
皇路益以榛，忍作寒蝉俦。  
口祸渺无际，困辱祗自求。  

刘黻　追和渊明贫土诗七首  
静对松竹枝，一尘无相干。  
饮酒不至醉，读书匪求官。  
畦瘠多种菊，采采亦可餐。  
衣冠背时样，笔砚同岁寒。  
但求圣贤心，肯效儿女颜。  
纷纷往来者，笑我柴门关。  

刘黻　追和渊明贫土诗七首  
人生特寄耳，何往非萍蓬。  
世挟智反愚，予谓拙乃工。  
渊明有姱节，高迈疏与龚。  
大抵豪杰士，所见处略同。  
箪瓢非遂穷，轩冕岂真通。  
倘不达至理，冥雾将奚从。  

刘黻　追和渊明贫土诗七首  
扁舟溯西江，忽抵梅花州。  
二忠俨遗像，予愧非真俦。  
肝胆照冰雪，要亦狷者流。  
言直不砭时，掇祸贻亲居。  
山禽似相盼，来往疑劝酬。  
阒坐生万感，矫首观前修。  

刘刚　宫亭庙  
回舻乘派水，举棹逐分风。  
滉漾疑无际，飘扬似渡空。  
樯乌排鸟路，船影没河宫。  
孤石沧浪里，岸山古雾中。  
寄言千金子，安知万里蓬。  

刘诰　题天章  
逸少兰亭六百年，别营楼阁奉金仙。  
琅函帝赐三朝笔，貌座僧谈二祖禅。  
山怪有时浑露石，地灵无处不通泉。  
尘心未悟真如理，空爇晨炉一篆烟。  

刘珙　帅潭日劝驾诗  
十载湘江守，重来白发垂。  
初无下车教，再赋食苹诗。  
天阔抟鹏翼，春融长桂枝。  
功名傥来事，大节要坚持。  

刘珙　送元晦  
翩翩双黄鹤，结巢相因依。  
一为天风便，矫翮西北飞。  
岁华及晼晚，霜露侵征衣。  
此行亦良苦，千里以为期。  
堂上玄发亲，荣禄当及兹。  
人生会有役，不复情凄洏。  
徘徊都门道，欲语行且迟。  
念子抱孤桐，窈窕弦古词。  
清商奋逸响，激烈有余悲。  
不辞弹者劳，正恐知音稀。  
知音何足贵，我顾不可追。  

刘琯　题清芬阁  
自从笔削三千首，复见风骚二百年。  
佳句独为时辈许，幽光长伴客星悬。  
耳孙文采方高蹈，鼻祖声名更盛传。  
曾到先生栖隐处，桐君山下好林泉。  

刘光　句  
满地残红惊不见，晓风吹上石榴枝。  
仙馆无人春寂寂，一林红日鍊樱丹。  
晓来多谢梁间燕，尽把春愁举似人。  
山翁何事冲寒往，知有梅花在隔溪。  
归路夕阳收，山翠染襟袖。  

刘光　问田夫  
清晨出柴扉，偶遇耕田夫。  
为问尔田间，近曾得雨无。  
田夫欣欣言，旱势早已苏。  
昨午云四合，一雨半日余。  
高下粗沾溉，苖然蔼菑畲。  
老夫闻此言，欣怿当何如。  

刘光道　句  
佳山多在郡城西，草莽烟云望眼迷。  

刘光祖　白云岩  
万竹山中丹叶秋，五峰岩讶白云留。  
黄花夹路开无主，青嶂随人翠欲流。  

刘光祖　除夕  
房州亦是家，守岁落灯花。  
乡信长凭雁，僧餐自施鸦。  

刘光祖　穿珠节  
往日房陵怜逐客，物情不觉在天涯。  
十年来作六州长，四海共知双鬓华。  
封内半为故敌践，路傍时问野人家。  
京山初入京西道，晚景轻风旆脚斜。  

刘光祖　鹤林寺  
竹院逢僧话，山门扫地迎。  
英雄犹有迹，般若太无情。  
玉树春阴密，琅玕晚暑清。  
半年来往屡，只合送行旌。  

刘光祖　句  
同登二乐榭，拟续四贤诗。  

刘光祖　句  
思君天阔水悠悠。  

刘光祖　句  
女娲山下少人行，涧谷声中一鸟鸣。  

刘光祖　诗一首  
岭似颓城野日荒，关留遗迹界金房。  
蜀人初向京西道，是处为家莫断肠。  

刘光祖　游荆门上泉寺  
上泉山下石丛丛，小似飞来天竺峰。  
草木自腴岩自秀，幽姿不肯入廛中。  

刘光祖　游荆门上泉寺  
碧玉潭深黄玉花，莲经听彻便为家。  
凭君为我频膏雨，长使村村足稻麻。  

刘过　悲淮南  
淮民穷到骨，忍复搥其肌。  
不知铁钱禁，作俑者为谁。  
行商断来路，清野多流离。  
主人日边来，四牡驱以驰。  
或云易之是，或云收之宜。  
几人困往返，遂逐文书移。  
救焚卒无策，燎火久益滋。  
缅怀征搉初，山海煮摘时。  
虽云便公家，亦复挠其私心。  
今者纵虎豹，而使渴与饥。  
萧萧芦苇林，日夜边风吹。  
悲哉淮南民，持此将安之。  

刘过　泊船吴江县  
草树连塘岸，人家半橘洲。  
暖寒寻酒去，觉懒罢诗休。  
逆境年年梦，劳生处处愁。  
天涯倦行客，明日又苏州。  

刘过　长干寺用荆公韵  
萦纡一径试幽寻，花竹禅房未是深。  
野水不波清欲冻，崇冈有竹翠成阴。  
琵琶昵昵怨儿语，兰桂温温和水沈。  
诗句欲追前辈后，谁呼粉黛污清吟。  

刘过　呈陈总领五首  
旄头欃枪锐冲击，杀气隆隆半天黑。  
千家悲哀万家哭，唐邓征魂招不得。  
北斗移杓向西指，八月风高塞尘起，  
大军忠义赴襄阳，飞鸟潜鱼未知死。  
黔称殷忧痛无策，愿得空中降韩白。  
呜呼何代无奇才，世间未有黄金台。  

刘过　呈陈总领五首  
太宗造唐划随乱，仁义结民过炎汉。  
胡雏负恩逆天纪，忠义回天四方起。  
嗟哉主将失纪律，百万秦人半为鬼。  
浮云改变异今古，不谓前车眼中睹。  
尝时潼关说歌舒，今日襄阳说皇甫。  

刘过　呈陈总领五首  
先生文章擅经纬，战法渊源如孔子。  
当时蜒獠沸溪洞，一扫蛮风净如水。  
胸中气压万人将，亿万貔貅资餽饷。  
汉家火德接天弦，秘计奇谋堪任相。  
愿公飞章告天子，敌疾如风走如鬼。  

刘过　呈陈总领五首  
商蚷驰河河可凭，精卫填海海可平。  
物情大忌不量力，立志亦复加专精。  
忆昨痛器丽正门，白袍墨帽如游魂。  
中书堂留草茅疏，不赐诛戮光宗恩。  
暮年志气耻雕丧，广长阳中吊名将。  
愿持上方三雨铁，细剖赤心告今上。  

刘过　呈陈总领五首  
今上聪明过尧汤，师王忠纯如魏王。  
君上戮力殄分虏，六月戈甲飞冰霜。  
泗州已复汉正朔，议饰初庙修洛阳，  
草茅蝼蚁百无用，山林岂复中原梦。  
敬须洗眼候河清，读公浯水中兴颂。  

刘过　呈胡季解  
老病颠狂药不医，粗豪骂坐欲何为。  
前生纵使希真是，已死尚存忠简知。  
颠倒六经鹹鹆舞，澜翻一曲竹枝词。  
虽然结袜王生僭，人以此贤张释之。  

刘过　呈李漕  
默祷神仙政隐忧，天心人意已周流。  
旱苗已杭七八月，甘雨如期十五州。  
风月冷吹云梦晚，水花新浸武昌秋。  
异时白粲输官处，知有丰年万斛收。  

刘过　呈李漕  
尘埃破帽倦骑驴，一雨穷途快有馀。  
盆盎自天倾怪瓦，龙蛇平地起阶渠。  
冷侵絺綌觉太甚，声满梧桐殊不疏。  
口业未偿诗有债，夜深灯大小窗虚。  

刘过　呈王山父  
疏烟淡淡树重重，略得西南有路通。  
钟板不鸣山寺静，闭门人在月明中。  

刘过　呈王山父  
辨得茅庐我便归，玉堂何处有梅枝。  
岁寒老树虽荒寂，会有腊残春到时。  

刘过　呈辛稼轩  
精神此老健于虎，红颊白须双眼青。  
未可瓢泉便归去，要将九鼎重朝廷。  

刘过　呈辛稼轩  
闭门翘足观山睡，松桧郁然云气高。  
说梦向人应不信，碧油幢下有旌旄。  

刘过　呈辛稼轩  
书来赐以兰溪酒，下视潘葑奴仆之。  
吾老尚能三百盏，一杯水不值吾诗。  

刘过　呈辛稼轩  
卧庐人昔如龙起，鼎足魏吴如等是。  
若结梅花为保社，林逋只会住孤山。  

刘过　呈辛稼轩  
书生不愿黄金印，十万提兵去战场。  
只欲稼轩一题品，春风侯骨死犹香。  

刘过　呈徐侍郎兼寄辛幼安  
当年今日误承恩，自倚容华吒至尊。  
门外游丝难驻目，依然青草暗长门。  

刘过　呈徐侍郎兼寄辛幼安  
猿臂将军战不休，当时部曲已封侯。  
夜深忽梦燕山月，犹幸君王晚更收。  

刘过　初伏阙上书得旨还乡上杨守秘书  
郡大庐陵古，分符得秘郎。  
息争民珥笔，课最米连樯。  
水隔蓬山远，风凝画戟香。  
少须官事了，归去玉为堂。  

刘过　初伏阙上书得旨还乡上杨守秘书  
百计归无策，谁知祸有胎。  
江河周顗泣，城郭令威来。  
访旧须俱白，过家心欲摧。  
故乡非不好，不是锦衣回。  

刘过　初入平低书院  
雪屋弹琴泛作声，寂无人语纸窗明。  
倦游识破诸缘妄，心与梅花一处清。  

刘过　除夜寄卢菊磵  
见说卢夫子，诗成手自书。  
雪便金帐暖，云荫玉山居。  
椒叶储名酒，萍虀荐野蔬。  
夜寒裩犊鼻，应念马相如。  

刘过　春归  
百花开尽到酴醾，一片春心又欲归。  
可恨东风留不得，谩教啼鸟怨斜晖。  

刘过　春日即事  
久客无人问所须，小窗翻得逐痴愚。  
黄昏以后酒三盏。白日之间饭两盂。  
谷雨笋茶俱俊美，条风杞菊竞甘腴。  
先贤且谓可行乐，况是平生山泽癯。  

刘过　春日即事  
出门虽是欠陶朱，便使关门亦可居。  
物价甚廉常食肉，傭赀极省易钞书。  
已安栎社如无用，若此丛从似有馀。  
归与未归天上事。只消如此看何如。  

刘过　春日书事  
薄雪笼日护初晴，沙岸湖来春水生。  
间傍柳堤骑马去，一鞭春色柳风轻。  

刘过　春雨寄徐东阳  
和州昔有贤从事，今作东阳父母官。  
百里望风皆畏易，四郊得雨及时难。  
秋成有望米价减，水满不争民业安。  
诗句定多公事少，不妨间写寄人看。  

刘过　辞周益公  
一曲归欤浩浩歌，世间无地不风婆。  
人从贫贱识者少，事向艰难省处多。  
紫塞将军秋佩印，玉掌学士夜鸣珂。  
太平宰相不收拾，老死山林无奈何。  

刘过　次刘启之韵  
豪结交游三十年，暮年识子海霜边。  
江西析派诗同社，鸿宝传家子已仙。  
无用白须甘我老，有才青眼望谁怜。  
譬如飘泊湓城下，篁竹萧疏无管弦。  

刘过　次吕簿池亭韵  
举杯邀月到幽塘，八月波心碎夜光。  
倒影帘花翻翠色，飞梭锦段织红芳。  
是中有客供千首，此外无尘染六郎。  
昨夕主人间立久，一身风露带天香。  

刘过　次史良夫寄题云岫  
轻烟薄雾任渠行，幽壑深崖款我生。  
变化不知天地阔，行藏只要日星明。  
肯同苍狗移常熟，每为鸣鸠放好情。  
便趁风雷助滂沛，人间匕筹不须惊。  

刘过　次张昌化合溪新亭韵  
不碍溪流水不平，主人平处王鸥盟。  
两峰呈秀出天造，双涧同流到地清。  
尚忆经过曾对酒，欲来登览恨无名。  
仙凡咫尺红尘隔，草草题诗亦浪评。  

刘过　次张昌化合溪新亭韵  
燕尾溪流上下分，中馀里许地翻平。  
林疏邑屋高低见，水涨航船来往轻。  
坡老已仙谁杰作，诗人为县得重评。  
唐山见说双溪馆，今见双溪亭又成。  

刘过　从军乐  
蛟龙宝剑鹓鹈刀，黄金络马花盘袍。  
臂弓腰矢出门去，百战未怕皋兰鏖。  
酒酣纵猎自足快，诗成横槊人称豪。  
但期处死得其所，一死政自轻鸿毛。  
将军三箭定天山，丞相五月入不毛。  
生前封侯死庙食，云台突兀秋山高。  
书生如鱼蠹书册，辛苦雕篆真徒劳。  
儿时鼓箧走京国，渐老一第犹未叨。  
自嗟赋命如纸薄，始信从军古云乐。  

刘过　村店  
林深路转午鸡啼，知有人家住隔溪。  
一鸟闹红春欲动，洒帘正在杏花西。  

刘过　村店  
溪边犹棹酒船回，冷水湾头雨意开。  
一路有诗吟不稳，当初悔不共君来。  

刘过　村墅  
俗子有钱村亦乐，秋田米熟歌牛角。  
三家村墅无官方，夜半呼卢笑声谑。  
寻思我辈不如君，平生读书徒苦辛。  
遭时丧乱未得志，长策短藁无由伸。  
不如卖剑买牛去，也学此翁村里住。  
只愁夜半月明时，得意无人和诗句。  

刘过　答曹元章  
先生修廉隅，日日自惊畏。  
老夫寄杯酒，狂亦非所讳。  
酸咸虽不同，各自有正味。  
切莫对痴人，说梦其词费。  

刘过　大簏道中  
竹舆哑轧晓烟收，苍玉岩巉万里秋。  
路转羊肠回草径，溪分燕尾绕沙洲。  
爱山有癖须还债，觅句无工是不休。  
晴得几时尤更好，桂花蓓雷作针头。  

刘过　大雪登越州城楼  
北风吹雪天尽头，苏州未了来越州。  
越人夜乘剡溪舟，乌喙还念棲山不。  
吴人哉酒登虎丘，窈窕万舞杂沮讴。  
迤俪茂苑来长洲，不顾麋鹿苏台游。  
我独忍冻城上楼，欲擒元济入蔡州。  
铁骑突出风飕飕，越人惊倒吴人愁。  

刘过　代鸥阳丞上韩平章  
当年欧富与韩范，戮力同心佐汉庭。  
今日故家浑似旧，醉翁之后独雕零。  

刘过　代鸥阳丞上韩平章  
玉立堂堂社稷臣，人言忠献是前身。  
三生书锦堂前梦，莫忘当年作记人。  

刘过　代上韩开府  
位号钧枢等，元勋阀阅传。  
九理新洗日，一柱独擎天。  
战守筹帷外，迁除化笔边。  
衣冠图盛事，不记几貂蝉。  

刘过　代上谯太尉  
叮咛天语听传呼，吒咤雷霆压万夫。  
泽国使临殊玉节，彤墀香近惹金炉。  
庆逢龙跃风云阔，职有蝉聊父子俱。  
援手坠渊馀事耳，故人有子在泥途。  

刘过　代寿韩平原  
衣钵登庸复旧毡，文王尚父赵平原。  
自从庆历到今日，只说开禧初改元。  
朝辟东斋广东阁，夜看南极照南园。  
九霞觞举先旬浃。却领千官寿帝垣。  

刘过　代寿韩平原  
际会风云振古难，十年初手且旁观。  
要令邻敌尊裴度，必向东山起谢安。  
一品千龄灵寿杖，五公四世进贤冠。  
功成裂地封留了，却趁赤松盟未寒。  

刘过　代寿韩平原  
畴昔张旃过相时，相人争睹汉官仪。  
未能劖刻燕然石，不忍摩挲书锦碑。  
慷慨欲平千载恨，经营已叹十年迟。  
要令阅古诗篇伟，好读车攻复古诗。  

刘过　代寿韩平原  
国付平章众正开，凌烟录尽到云台。  
鸳鸿充序皆桃李，羔雁成群及草莱。  
强国断无逾此策，随车未必尽直材。  
更须妙斡垂纶手，看取灵鳌上手来。  

刘过　代寿韩平原  
宇宙之间物物春，戚疏曾不间陶钧。  
裔分裴皞东西眷，谊笃嗣宗南北邻。  
中令诸孙难遍识，栖筠俗子老堪亲。  
试捐内举拘挛迹，无异平原十九人。  

刘过　代吴守与赵侯为寿  
地蟠江汉节岿然，劲气扶舆几倍年。  
白玉丹砂浩无数，夜光随处见山川。  

刘过　代吴守与赵侯为寿  
气连由来有盛衰，循环久已见天机。  
黄山云散无尘滓，上将腾光入紫微。  

刘过　代吴守与赵侯为寿  
虎头燕含足奇谋，玉帐兵形象水流。  
此去关河应不远，上方拟筑望英楼。  

刘过　代吴守与赵侯为寿  
文伟当年记鄂城，崎岖蜀道播英声。  
何如衣锦粉榆社，卧护元戎十万兵。  

刘过　代吴守与赵侯为寿  
夜上南楼望玉京，将星光底寿星明。  
不须便即骑黄鹤，且为皇家致太平。  

刘过　登白云绝顶  
雨罢新晴怯宿寒，一帘秋色满阑干。  
欲穷大地三千界，须上高峰八百盘。  
累世避人秦妇子，一时惊客汉衣冠，  
尘寰元有清吟处，便作三山蓬岛看。  

刘过　登旷轩  
去春曾与客，携手过桥来。  
寺阴松极美，坞深桃不开。  
红尘万里去，白首一年回。  
净洗旷轩眼，雪天间看梅。  

刘过　登凌云高处  
摄衣更上一层楼，才到层霄最上头。  
方识乾坤真转毂，好知身世付虚舟。  
九秋草木岚烟湿，万里山川海气浮。  
更欲杖藜穷望眼，眼中何处认神州。  

刘过　登清凉台寺  
江南江北许多山，到处登临得凭栏。  
老木渐丹青有信，怒涛冲岸水生寒。  
倦游半世乌三匝，往事千年指一弹。  
落日正西催上马，依依回首问长安。  

刘过　登升元阁故基  
脚力倦矣曷少休，侵晨更作升元游。  
眼中已不见二百四十尺兀之高楼，但见炊烟万灶宿貔貅。  
上有啼雅噪鹊如泣诉，下有藤蔓老树根据枝相虬。  
想其结缔初，匠石巧与造物侔。  
桷榱枅栱不知几大木，一木牵挽回万牛。  
山川退听左右受约束，日月马兔早暮东西流。  
阿房之旗矗立矮如上星期，临春绮望仙三阁俱下头。  
杯埦块潜培塿而已矣，足涔洞庭芥为舟。  
拄撑霄汉弹压大千界，下历梁唐秦隋晋汉周。  
一朝世故有翻覆，祝结祝融回禄与郁攸。  
灰飞障天烟焰炽，一火三月烂不收。  
遂使觚棱花草莽，丹雘成墟丘。  
吾闻至人侈俭初何心，有芭一把盖头便可留。  
何必穷极土木事妖怪，杒削赤子膏血敛以裒。  
是故子刘子，不仙不佛亦不侯。  
视鸾台凤阁为蘧庐，百万买宅梦幻泡影沤。  
江西岂无家，白沙翠竹泉石幽。  
茅桅曝日搔背痒，篱缺墙破手葺修。  
如以天地为室庐，日月行住坐卧得自由。  
不为朱门是，不作白屋羞。  
有时骑鲸千里游汗漫，有时蛤蜊遽食龟壳秋。  
彼升元阁者亟成而复坏，肠亦不能为这断，  
心亦不能为之忧。造物何足云，  
此身自赘疣。誉尧毁桀未必是非，  
丘跖两窖蚁与蝼。日斜诸公急下山，  
我有斗酒归去来兮相与劝酬。  

刘过　钓台  
百尽难量大丈夫，问他出处意何发。  
乾坤已付刘文叔，从此先生归钓鱼。  

刘过　洞霄宫  
杖藜随步到琼宫，满目幽奇景莫穷。  
山锁九层虽阴远，洞庭五处自相通。  
侵云天柱笼朝雾，傍水清阴弄晚风。  
可惜春禽啼晓月，又催行李过江东。  

刘过　都中留随州李判官  
幸白东南好，西归未可忙。  
茶添橄榄味，酒借蛤蜊香。  
绝品宜春醉，新烹趁日长。  
倒囊烦厚载，归遣北人尝。  

刘过　读书  
重寻读书盟，笑砚已荆棘。  
只堪把锄在，趁此尚有力。  
世途风婆恶，躬履见险侧。  
敢云卖文活，一钱知不直。  

刘过　对雪效乐天  
匣中雷吼一长剑，溪上月明多少舟。  
无贼可平间李愬，有人不访倦王猷。  
银杯缟带从渠便，瑶树琼林得自由。  
衣敝独嫌灰絮料，帘高想见月垂钩。  

刘过　多景楼醉歌  
君不见七十二子从夫子，儒雅强半鲁国士。  
二十八宿佐中兴，英雄多是僰阳人。  
丈夫生有四方志，东欲入海西入秦。  
安能龌龊守一隅，白头章句浙与闽。  
醉游太白呼峨岷，奇材剑客结楚荆。  
不随举子纸上学六韬，不学腐儒穿鉴注五经。  
天长路远何时到，侧身望兮涕沾巾。  

刘过　发舟  
宝气亭前首问途，清飚日日送籧簒。  
丹枫无处不愁客，白路有情如导吾。  
青竹间垂任子钓，紫鳞时掣季鹰鱼。  
烟波渺渺江天晚，水宿又听溪乌呼。  

刘过　方竹杖  
鹤骨风前瘦，龙姿雨后鲜。  
锋棱四面峻，节操一生坚。  
荷蓧行随适，看山倚最便。  
从教方有碍，终不效规圆。  

刘过　放翁坐上  
林雾霏霏晓意凉，野栀才放已传香。  
幸哉世事日相远，怪底时情老更狂。  
腊蚁三杯浮重碧，春膏一幅砑轻黄。  
何如放浪形骸外，尽乞江湖作醉乡。  

刘过　赋羊腰肾羹  
拔毫已付管城子，烂胃曾封关内侯。  
死后不知身外物，也随樽俎伴风流。  

刘过　感旧  
罗结同心柳带青，碧桃香里记将迎。  
春风重到凭栏处，肠断江楼不忍登。  

刘过　龚山长栖阁  
不知此是何人宅，杨柳虽低屋却高。  
见说图书皆长物，六经之外有离骚。  

刘过　龚山长棲阁  
柳径参差小叶蓝，不知世有府潭潭。  
扬雄宅就巢枝一，去病家寒绕树三。  
从臾诸公时烂漫，劝酬终日酒醺酣。  
出门万里江边去，尘满征衫我甚惭。  

刘过　姑苏送王武冈不值访汪仲冕席上口占  
严城夜出鼓冬冬，画鷁三更不见踪。  
何必披云寻乐广，真成避雨识茅容。  
藓花似雪玲珑白，腊酒如春琥珀浓。  
若使世间无我辈，老夫保处不穷冬。  

刘过　古诗  
凉生见砚窗未糊，秋风射入如相呼。  
床头吴钩作龙吼，便欲乘此捣穹庐。  
丈夫诗胆如斗大，摩挲笑与歌楚些。  
生平柔肠作铁坚，挑尽寒灯拥襟坐。  
撞钟打鼓天欲明，鸦未知晓鸡先惊。  
夜来有雨不须问，听取窗前蕉叶声。  
老僧惯间定较可，山色朦胧半烟销，  
玉簪委地怕禁持，消息雨中弹指过。  
前回十日得一晴，远山松桧如泼青。  
痴云冉冉自辟易，半江滚滚金龙生。  
桂花毕竟终燥薄。强出婵娟懒梳掠。  
正缘久不见去生，事半苏中扫萧索。  
人言快意难得时，世间乐事须生悲。  
转头泼墨天地黑，依然雨脚如丝垂。  
山翁岂识神龙志，特地霖淫阻游意。  
不知金鸭香篆长，拥鼻犹可看文戏。  
重重叠叠添青苍，谁谓浓翠绕丛篁。  
草木过湿有香意，衣笼笃褥篝龙汤。  
峭岩万丈苔斑驳，日固甚佳雨不恶。  
晴明晦冥俱可观，刍拳有时荐藜藿。  
爱山之痴如爱诗，或日或雨皆足奇。  
君不见若把西湖比西子，淡妆浓抹总相宜。  

刘过　古意蒿上为徐子宜侍郎赋  
桃李多芳妍，开落如春风。  
吒身终自天，花不百日红。  
残月望朝日，各自相西东。  
为君整仪容。照水不照镜。  
为君进甘旨，君视肉有堇。  
悲歌欲感君，声若君不闻。  
金玉徒结君，君看若浮云。  
父母长叹息，谓儿好容德。  
脂泽固不妍，珠翠亦无色。  
娉婷艳阳春，自丑不自惜。  
君心河汉流，为雨不复收。  
妾心东流水，赴海终不止。  

刘过　瓜州歌  
今年城保寨，明年城瓜州。  
寇来不能御，贼去欲自囚。  
伟哉淮南镇，禹贡之扬州。  
念昔蕞尔虏，马棰轻江流。  
翠华离金陵，人有李郭不。  
幸被账下儿，一箭毙其酋。  
帝把羓有遗臭，鲜血粘髑髅。  
败军惨无主，蛇豕散莫收。  
势当截归路，尽与俘馘休。  
甲兵洗黄河，境土尽白沟。  
天予弃不取，区区乃人谋。  
金帛输东南，礼事昆夷优。  
参差女墙月，深夜照敌楼。  
泊船运河口，颇为执事羞。  

刘过　挂搭松窝  
十年南北走东西，豪气峥嵘老不衰。  
快斩妖魔三尺剑，郎吟风月五言诗。  
山无福地吾焉往，神有灵丹世不知。  
却恐松窝知此意，一丝挂搭去何疑。  

刘过　观白鹭洲风涛  
一声雷鼓兵风威，顷刻冲涛没钓矶。  
行客骇看银汉落，阳侯惊起玉山飞。  
蛟龙便尔争先化，鸥路荒然失所依。  
安得长竿入吾手，翩然东海钓鳌归。  

刘过　观三叠泉  
五老峰北嵯峨颠，龙泉三叠来自天。  
只因开辟便有此，山云蔽护经岁年。  
一朝何事失扃鐍，樵者得之人传。  
欲往从之人惮远，险溪绝壑穷攀缘。  
初疑霜崩涌天谷，翻若云奔不岩宿，  
散为飞风颺轻烟，垂似银丝贯珠玉，  
随风变态难尽名，观者洞骇心与目。  
清寒侵袂心益爽，清甘熨齿手屡掬，  
我欲揽之作玉虹。似开九丈锦屏风，  
有若插碧金芙蓉。笑骑挥斥凌太空，  
穷源直到天河东。  

刘过　官舍阻雨十日涌出闷成五绝呈徐判部  
学弄笔头儿戏事，风流眼底亦无之。  
汪孙已往周洪没，本分作家今是谁。  

刘过　官舍阻雨十日涌出闷成五绝呈徐判部  
竹隐先生名满世，自为举子已诗声。  
春风若入五花判，莫遣紫微红药惊。  

刘过　官舍阻雨十日涌出闷成五绝呈徐判部  
秋霜烈日生前操，流水行云意外诗。  
未必中兴四君子，於斯二者更兼之。  

刘过　官舍阻雨十日涌出闷成五绝呈徐判部  
潦倒傍门羞骑马，倦游老欲寄昆山。  
留将造请嗫嚅口，慷慨狂歌泉石间。  

刘过　官舍阻雨十日涌出闷成五绝呈徐判部  
世间别有人才在，台阁招徕恐未多。  
半老江湖半岩穴，为公一赋草庐歌。  

刘过　归耕  
途穷百无成，或许营菟裘。  
依然大板宫，蚁穴梦封侯。  
人生眠饭耳，物外亦赘疣。  
科名付诸公，老矣吾归休。  

刘过　郭帅遗蕨羹  
书生穷无食肉相，老不能官犹崛强。  
一杯紫蕨江西羹，万户封侯犹未当。  
主人幕下三千士，谈王说伯如蜂起。  
日日椎鲜与击肥，厌饫腥膻饱而已。  
此生只愿吃此羹，坐看将军勋业成。  
金山乞取一片山，要看濈濈儿拳短，  
穷人更是知田汉。  

刘过　过泰和宫  
林塘漠漠乱花飞，门掩苍苔过客稀。  
蝴蝶与身俱是梦，杜鹃怜我几时归。  
徐行便当篮舆称，清话何妨羽扇挥。  
四十九年蘧伯玉，此生毕竟是邪非。  

刘过　过无锡见李元德祭酒  
峦树棲禽暖不飞，不如弓缴有危机。  
季鹰若悟蓴鲈好，应悔江东不蚤归。  

刘过　过无锡见李元德祭酒  
高门扫日鸣珂里，吹竹弹丝暖响中。  
寂寞一区如此宅，世间却有两扬雄。  

刘过　过无锡见李元德祭酒  
新变文章学未成，青云无路致吾身。  
应逢垫角诸生笑，欲效林宗却整巾。  

刘过　过西兴  
奔涛汹涌欲骑鲸，船去钱塘棹不停。  
何日子胥鞭楚墓，伤时周顗泣新亭。  
蚊虻过耳蛮音恶，虾虻薰人海气腥。  
吴下阿蒙非昔日，眼高相对有谁青。  

刘过　海棠得无字  
步障蜀州锦，重重碧罗襦。  
娇多不胜春，十五未嫔夫。  
我欲金屋之，贮以贡上都。  
窈窕飞世间，穠李侍绿珠。  
冶容致人疑，讵知非妖狐。  
雉扇开绿绮，君王丽华俱。  
后庭非无花，有宠争得无。  
八姨淡手抹，试妆不施朱。  
不如玉环翠，睡起姿态殊。  
人言花倾国，况乃下蔡乎。  

刘过　和大参相公  
松深烟锁迳，月冷水明楼。  
日涨沧溟窄，山阴古木秋。  
琴书超物表，气宇识神游。  
突兀东南壮，乾坤第一流。  

刘过　和大参相公  
气压三千界，云横百尺楼。  
地灵绝兴替，木老阅春秋。  
杖屦逍遥步，琴书汗漫游。  
利名空役役，回首愧禅流。  

刘过　和大参相公  
山邃龙蟠屈，江昏蜃吐楼。  
撞钟千百指，阅世八千秋。  
僧笑衣冠累，天容杖屦游。  
松梢清影碎，薄月带沙流。  

刘过　和都干并柬允道  
孝子声名旧白眉，客窗相款话心时。  
相犹忘我吾无法，骨已换仙君有诗。  
蓴菜羹香春冉冉，鹿游台上草离离。  
一樽吊古平章看，未羡君王郡牧麾。  

刘过　和送牡丹韵  
娉娉嫋嫋洛阳花，合在瑶池阿母家。  
乞与老人浑不爱，白髯相对毵乌纱。  

刘过　和危府教  
先生场屋文之虎，气慑狐狸自不知。  
老去莫嫌官尚冷，灞桥风朋要新诗。  

刘过　和危府教  
天上群仙台望居，芹宫未是辱泥途。  
莫邪变化须臾事，一点一熔金在炉。  

刘过　和危府教  
行脚诸方履历深，似禅和子寄丛从。  
试拈朝报一转语，以道观之无损心。  

刘过　和凶监寺玉簪花  
得得寻芳听自由，名花先占八分秋。  
鹭鸶折股晚风冷，姑射遗簪胜地幽。  
霜叶皱痕罗扇薄，香苞破处雪衣柔。  
一瓶一钵休岑寂，骑鹤腰钱岂易谋。  

刘过　和子纯韵  
桥下水如箭，惊奔万古号。  
溪毛翻碧带，石藓衬银涛。  
天外千层秀，云低数尺高。  
垂垂兴偏恶，蓬鬓为诗搔。  

刘过　红酒歌呈京西漕刘郎中立义  
桃花为曲杏为蘖，酒酝仙方得新法。  
大槽迸裂猩血流，小槽夜雨真珠滴。  
岘山之北古襄阳，春风烂漫草花香。  
乘轺谁为部使者，金闺通籍尚书郎。  
儿样爱民真父母，十万人家感恩厚。  
鹅儿不酌宜城黄，流霞造此江南酒。  
轮蹄日日行乐同，琥珀潋滟琉璃钟。  
珊瑚枝下贵公子，人面日色相争红。  
栏杆十二开帘幔，腰鼓轰雷奏仙乐。  
翠翘金凤大堤倡，玉织捧劝罗衣薄。  
人生百岁能几何，海棠花开春较多。  
有貂可解换一{左豆右斗}，醉到夫晓待作麽。  

刘过　湖口邂逅张伯丰同行  
万里无人独自行，得君逆旅尉东征。  
聊同骑马相先后，共作诗词迭唱赓。  
仆向洞庭和雪渡，船从湖口带冰撑。  
明年袍绿荆州去，遇有西人好寄声。  

刘过　湖口宰任伯厚挹清亭  
正笑行役倦，登临心眼开。  
舒蕲千里见，蜀赣两江业。  
老觉树如此，凉生风快哉。  
主人方好客，不算酒行杯。  

刘过　湖口阻风  
冒雪冲霜已十程，狂风乃敢厄吾行。  
无人说向江神道，莫待明年却世情。  

刘过　湖上  
五行撩我到钱塘，花底题诗句亦香。  
莫惜高吟三十韵，敢烦诗伯为平章。  

刘过　湖学别苏召叟  
失学老无成，宁不心自慊。  
子聊生吾后，逸俟眼未见。  
委身入罏锤，顾此金百炼。  
有如顽钝质，岂可便磨划。  
看君说经旨，不异瓴水建。  
小诗虽有技，风味亦不浅。  
我途未易穷。本自安眠饭。  
俯仰道德光。耳目自濡染。  
凉风忽秋思，一夜窗纸飐。  
平生湖海梦，高兴动淮沔。  
追思狂踪迹，失处不可掩。  
醉搥黄鹤楼，一掷财百万。  
只今觉衰甚，四海游已倦。  
所馀习气在，未了一第欠。  
师友贵隆亲，古学当自反。  
小夫事机械，心甚山川险，  
半生客吴粤，生死交情见。  
谁知尘土中，得君初识面。  
何时束装来，草草衾裘辨。  
密迩恋轩诚，功名期岁晚。  

刘过　怀古四首为知己魏倅元长赋兼呈王永叔宗承载少望  
言理不可求，吾将讯苍苍。  
草木被春华，松柏遭摧伤。  
才高未为福，名大或不祥。  
煌煌太史公，逸气横八方。  
瑞麟出非时，巷伯终见戕。  
晏婴不可作，鲍叔遥相望。  
发愤著春秋，掩夺日月光。  
文章诚可传，毁辱庸何伤。  

刘过　怀古四首为知己魏倅元长赋兼呈王永叔宗承载少望  
高高黄金台，燕赵争趋风。  
后来得荆卿，恩礼尽鞠躬。  
丈夫易感激，况在穷厄中。  
缟衣登素车，函谷照已空。  
吕政当野死，燕丹无奇功。  
侠骨化为铁，血变海水红。  
英愤气不磨，今为亘天虹。  

刘过　怀古四首为知己魏倅元长赋兼呈王永叔宗承载少望  
天地有大经，圣贤实先觉。  
一身万世则，激厣为忠朴。  
周勃真少文，汲黯信无学。  
岿然社稷臣，汉脉终有吒。  
微臣有扬雄，百拜美新作。  
男儿无英标，焉用读书博。  

刘过　怀古四首为知己魏倅元长赋兼呈王永叔宗承载少望  
嗣宗党司马，徒尔餵其糟。  
叔夜屹玉山，落落昆仑高。  
神仙之可求，蓬岛何迢遥。  
汤武非圣人，况识师与昭。  
一死继结缨，孤竹争清标。  
荡阴一杯血，彩凤无凡毛。  
鸱鸢嗜腐鼠，竟绝终身父。  

刘过　寄程鹏飞  
往事游边忆少年，未尝携刺五侯门。  
春风跃马汉南道，落日椎牛淮上村。  
科举未为暮年计，穷途不忍向人言。  
男儿慷慨头当断，未有人施可报恩。  

刘过　寄郭伯瞻  
圣门力学钱公辅，盛世能书蔡伯喈。  
出处有时安义命，笑谈无我见襟怀。  
桂花香满山堂闹，秋气清连石洞偕。  
只好放教椽笔健，留将大字写磨崖。  

刘过　寄郭德顺  
玉弟金昆共七人，典刑惟有此公存。  
一区未尽扬雄宅，满座常倾北海樽。  
人品细看真第一，诗篇远寄不辞频。  
笋舆归路无人管，风雨潇湘行暗村。  

刘过　寄湖州赵侍郎  
桑枯村村烟树浓，新秧刺水麦梳风。  
舟行苕霅双溪上，人在苏杭两郡中。  
彭角丽声相旦暮，旌旗小队问青红。  
主人夙有视仙骨，合住水晶天上宫。  

刘过　寄李侍郎  
未照玉堂金炬莲，地官董正职尤专。  
常经要足邦中赋，胜算犹烦马上鞭。  
黄阁少须持紫橐，黑头早已继青毡。  
方今讲论肥民策，不数横流地上钱。  

刘过　寄吕英父  
清时萧散坐才疏，收拾穷愁却著事。  
诗笑有神通梦寐，丰标不俗更清癯。  
黄花细雨图江路，落日西风处士庐。  
抖擞尘埃旧时帽，不妨觅句倒骑驴。  

刘过　寄吕英父  
秋到家山冷不知，但惊风露入新诗。  
低头欲拜无东野，满耳惟闻说项斯。  
骨格昂藏云鹤瘦，吟哦凄断雪猿悲。  
文章已得真消息，三十科名未是迟。  

刘过　寄潘文叔  
不随千骑过维扬，夜泫关山却一航。  
臭味偶同贫更好，功名有志老何伤。  
自甘商皓来东阁，敢怨陈登卧上床。  
俗击单于知力倦，归来且理旧诗囊。  

刘过　寄如皋叶尉  
借马石庄去，天寒晓出门。  
乱岗行兔窟，数点入鸦村。  
欲醉酒力薄，如迷海气昏。  
客游无限事，端的向谁言。  

刘过　寄沈仲居进三国志  
十年铅椠鬓丝秋，独抱成书四海游。  
三国诸人应梦里，一番公案又从头。  

刘过　寄沈仲居进三国志  
万死中原百战争，流芳遗臭各垂名。  
思量陈寿已饶舌，又费先生一管城。  

刘过　寄桐庐程宰  
路入严州去，桐庐得暂过。  
盘餐汤饼贱，机杼绮罗多。  
令尹哦诗治，居民酌酒歌。  
吏人公事少，门雀可张罗。  

刘过　寄王巽伯  
朋从纷如云，愈觉居索甚。  
肺肝百忧集，五夜不安枕。  
长恐铁石心，化作萋其锦。  
日暮怀佳人，霜风悄寒凛。  

刘过　寄吴子云  
曾是乘轩客，飘零老更穷，  
棹船秋叶浦，策杖桂枝丛。  
往事都如梦，新诗不用工。  
草庐消得几，不许卧隆中。  

刘过　寄张东之  
见山堂上山如画，二十年前曾客来。  
风絮满城归不得，江南老却贺方回。  

刘过　寄张东之  
紫骝借得将军马，垂柳西湖第一桥。  
欲傍酒家做寒食，腐儒何日有狐貂。  

刘过　寄张都干蒙正  
林深叶密绿阴繁，荷渐生芽蒲有根。  
心事嗟跎过岁月，故人落寞共乾坤。  
舟行蓴菜水云浦，路入杨梅烟雨村。  
何日扣门寻子去，一樽聊对话黄昏。  

刘过　寄周益公  
猥贱诗难化，讙嚣语不齐。  
长途难短堠，小雨易深泥。  
逐利如争鹿，伤人类割鸡。  
心虽怀益国，梦亦畏江西。  

刘过　寄竹隐先生孙应时  
竹湖人之英，剧县勇自试。  
三年川桃李，遣爱及僮稚。  
咸欲父母之，谓吾公之子。  
独有督邮嫌，见谓不事事。  
瑕疵催科细，欲以三尺治。  
八月苗僦楼，半年縻隐市。  
小窗天日晴，洒落自胸次。  
抖擞旧尘埃，楮札左右置。  
寄傲点画间，挥染当游戏。  
人贤世所希，嗜好人共贵。  
车马闹填门，载酒日纷至。  
大书极豪放，小草亦姿媚。  
敛藏经纶业，进此第一义。  
玉板抄歌诗，石碑刻图记。  
人家锦为轴，高壁垂至地。  
袭藏较工拙，临写费同异。  
争如老刘子，落魄一狂士。  
半生不读书，颇能会其意。  
寒泉骥马饮，平陆蛟龙起。  
得非久幽愤，於以发奇气。  
故使钟鼎疏。自足名一世。  
毛锥久见绝，一见尚能喜。  
酒边袖予诗，不誉亦不忌。  
有时夺之去，箱箧馀故纸。  
如持将军诰，屡博姑苏醉。  

刘过　寄竹隐先生孙应时  
苏州酒滴如真珠，公能醉之酒百壶。  
得间政恐不来尔，来则倒屣相与俱。  
江山绕楼诗句好，奔走万变同驰驱。  
大书小草各有能，雷雹震耀莺花姝。  
当其半醉尚醒在，宛若处女未嫁夫。  
杯行到手湖海歇，翻覆云雨来须臾。  
义这屈使坐北面，命骚如役仆与奴。  
角巾斜飘鬓毛出，笔墨颠倒衫袖乌。  
回旋左右如有碍，归路不记长须扶。  
宾侪指摘士窃笑，亦有好事描为图。  
或云先生郁於用，浮深欲以酒自娱。  
实非能饮姑好客，不时斗酒由人须。  
若予乃是真饮者，糟丘日日乡无何。  
敛藏穷达付之酒，不以礼法自束拘。  
情归一真举无伪，滑稽玩世为通儒。  
饮与不饮无不可，醉醒醒醉同一区。  
痴人之前莫说梦，梦中说梦愈阔迂。  
客来辄饮饮辄醉，此其所以为竹胡。  
不然他人岂无酒，欲去此脚自懒趋。  
计公之客日百数，结束冠带纷座隅。  
欲言喉牙物如梗，中怀腹非外示愚。  
不如鄙性好诚实，退无取议进不谀。  
欧公自爱曼卿放，昌黎亦喜刘叉粗。  
满城风雨重阳近，黄共篱落金英敷。  
山高凛风吹客倒，公楼虽小主者殊。  
狂当相就取一醉，有酒饮我无酒酤。  
此即虽狂亦可喜，我去俗子畴当呼。  
世无人兮亦已久，公不容我谁容乎。  

刘过　嘉泰开乐日殿岩泾原郭季端邀游凤山自来美堂而上湖亭海观梅坡石林  
结束战袍骑战马，冠军将军宛如画。  
前呵小驻来美堂，箭去弓鸣飞鸟下。  
青林路转入岧峣，湖亭海观争为高。  
谁知凤舞龙飞外，虽有楼阁横云霄。  
回旋左右皆游历，人物江山两英特。  
风流标致梅岭梅，磊落胸襟石林石。  
侧身更上天上行，好风吹下笑谈声。  
山神川后领要束，遁走虎豹藏蛟鲸。  
摩挲苔藓题诗去，万鼓声中白题舞。  
众宾捧酒寿主人，将军自是擎天柱。  
看山看水时一来，钱塘吴越何小哉。  
指点中原百城在，功名逼人有机会。  

刘过　间步  
山径无人鸟篆沙，杖藜间看摘新茶。  
锦级委地笋翻箨，黄玉满林松带花。  

刘过　监官借沈氏屋  
借宅西头对短檠，一灯相对纸窗横。  
煨炉火活蹲鸱熟，沸鼎茶香蚯蚓鸣。  
万卷读书空老大，诸生盖世尽功名。  
依稀草木还乡去，便向夜深闻雨声。  

刘过　监官权学  
人生百岁等叹悲，已判行藏任所之。  
笔砚重寻惊梦觉，课程聊复伴儿嬉。  
荒原傍海多间趣，闭户观书有倦时。  
破帽尘埃今已矣，不妨更借蹇驴骑。  

刘过　柬胡卫道  
淮北山南幕府开，江淮谁念有遗才。  
出门万里长安道，乞我於潜驭马来。  

刘过　柬胡卫道  
结束弓刀鞍马间，粗神矍铄我犹顽。  
褒衣博带休相笑，前带头巾金帽环。  

刘过　简季文  
衰鬓萧骚半欲丝，尚能随队作儿嬉。  
棋无杀意从人活，琴有仁声却自悲。  
落魄陈平归汉日，中伤张禄入秦时。  
诸公莫作狂夫看，恐是英雄未可知。  

刘过　简能仁礼老  
幻身到处等空虚，习气依然未扫除。  
柏树子边寻祖意，栴檀林下伴僧居。  
三千世界初无碍，十二时辰得自如。  
牛粪火堆煨芋熟，时时拾得懒残馀。  

刘过　建业酒楼落成预点灯  
高楼百尺久摧颓，轮奂重新亦壮哉。  
彻夜笙歌催腊尽，聒天箫鼓挽春回。  
都人杂沓挥千镒，我辈登临谩一杯。  
京国繁华欣再睹，老来醉眼更堪开。  

刘过　江头送赵教即席同赋  
东州二三子，相送黄鹤矶。  
渭北烟树合，江南春水肥。  
波宽鱼意足，沙浅乌痕微。  
我亦欲东去，斜风雨湿衣。  

刘过　金陵雪中  
风幻寒威夜扑人，晓看云脚四垂阴。  
牧羝塞上功名泪，骑马蓝关竮逐心。  
冷面不春愁菀结，冻须如铁恐萧森。  
书炉醉拨灰为子，不为间思暖帐金。  

刘过　九日鄂渚登高楚观分得能字  
一山如龙来，起伏力不胜。  
老夫跨其脊，半空欲飞腾。  
尚念同游人，一二东南朋。  
税驾为小留，木末朱栏凭。  
远水天共阔，秋风响饥鹰。  
城郭千万家，营壨相依凭。  
年年重阳节，高处尽可登。  
南楼与北榭，游览昔所曾。  
插花楚观上，醉舞仅所能。  
惊倒地上人，白日看上升。  

刘过　九日寄陈君举舍人  
白发江湖暗，青灯几席凉。  
病身几千百，佳节又重阳。  
命也吾何奈，天乎孰可量。  
元龙楼百尺，犹得慰行藏。  

刘过　酒楼  
夜上青楼去，如迷沿府深。  
枝歌千调曲，客杂五方音。  
藕白玲珑玉，柑黄磊落金。  
酣歌恣萧散，无复越中吟。  

刘过　开莺  
东风扶日上共枝，恰恰幽禽弄暖时。  
百啭忽惊春梦破，间关石上话相思。  

刘过　六合道中  
十年曾记此来游，有策中原一战收。  
蒲柳易凋嫌势去，金汤无用卒和休。  
非风仿佛鸣刁斗，缺月参差照敌楼。  
庙食封侯何日事，不堪老马又滁州。  

刘过　吕氏山堂喜雨  
凉满蒲萄磊落枝，倦游来此亦忘归。  
沟渠水活龙蛇动，树木月明乌鹊飞。  
欣减黄粱新米价，愁生白苎旧征衣。  
风流却扇轩坘坐，一夜谈兵玉尘挥。  

刘过　毛积夫席上口占  
夜听南窗金屈支，水花凉果似秋时。  
人言爱酒陶元亭，坐有能诗无本帅。  
颠倒六经鹹鹆舞，澜翻一曲鹧鸪词。  
同游那得轻相笑，恐是长庚未可知。  

刘过　梅花  
人间不尽春来意，恰则一枝梅更疏。  
待得和羹几时在，祗今风月上新除。  

刘过　梅花  
香气恼人休不得，荒林月里夜相过。  
花应笑客有底急，客若不来花奈何。  

刘过　梅花  
冻云垂垂雪欲落，雨涩风悭如此寒。  
分折南枝与君着，老夫自要北枝年  

刘过　梅花  
高门拂日琼为树，呼我不来那肯过。  
不知此花有何好，寒乡日日用亡何。  

刘过　梅花  
寂无人语断回程，日落未落孤山横。  
平湖水阔何许去，傍竹边松自好行。  

刘过　梦觉  
梦回斜日转花阴，时有黄鹂送好半。  
高卧草庐人不识，东风啼乌独知心。  

刘过　明州观大阅  
书生灯窗困毛锥，说著刀剑何时持。  
忽闻殷殷金鼓震，惊起块坐筋骸衰。  
国朝右武重秋猘，列郡敢不张其威。  
万家骈首遮道看，我亦役逐人后随。  
武夫橐韐陈整整，虎豹拏攫旌旗麾。  
人言吴儿尽脆弱，身发文断勇未知。  
不见拔山昔项羽，何必燕赵士始奇。  
军容灿灿生光辉，悲风惨淡杀气怒，  
对此忽作边头思。熊罴不哗晓争出，  
万骑驰突寒打围。纷纷血毛腥原野，  
箭竹正堕惊鸿飞。将军仰笑兵军贺，  
金帛填委深沟池。十年文穷坐百拙，  
感慨一赋从军诗。  

刘过　南康天开图画楼  
楼外烟波渺去鸿，楼头庐阜翠摩空。  
故知造物铺张巧，不费丹青点染工。  
赤壁江山横夜月，辋川庭馆卧秋风。  
祗今满地无图画，尽在西湾杳霭中。  

刘过　南康邂逅江西吴运判  
一节西来已骇传，不堪归去便湘川。  
舟行彭蠡轻文种，酒到当阳醉乐天。  
台谏久无公议论，朝廷新有骤除迁。  
臣心毕竟终忧国，不敢瞻乌涕泫然。  

刘过　南康邂逅江西吴运判  
万里西征一叶舟，谁怜天地此生浮。  
初征秋浦雁飞处，又泊江南相叶洲。  
贫困尽从归后见，雄豪半为病来休。  
十年心事闲搔首，荻雨芦风总是愁。  

刘过　陪赵丞饮东轩  
冠盖如云许后陪，酒红医老上吾腮。  
转旋舞影乾坤窄，摇撼歌声风雨来。  
鱼纲撒池莲叶老，龙涎熏坐桂花开。  
群娥捧劝同文字，商略西风更百杯。  

刘过　蕲州道中  
如箭阴风劈面吹，雪花斜夹雨垂垂。  
胸中自有平戎策，路入蕲州冷不知。  

刘过　清溪阁交胡仲蓄芳韵  
琼树枝新梅蕊迸，与君携手清溪问。  
旧时狎客歌舞场，何似诗人风雪迳。  
溪边杰阁高崚层，左右华屋连飞甍。  
依稀王谢鸣珂里，仿佛秦筝云母屏。  
古来繁华各衰歇，只有不磨惟璧月。  
小船何处载愁来，哀怨一声吹笛裂。  

刘过　庆周益公新府  
潭潭新府列名卿，玉带金鱼喜气横。  
能广万间庇寒士，定容驷马向高闳。  
午桥庄上江山秀，独乐园中花草荣。  
才作美哉轮奂颁，清台又秦相星明。  

刘过　阙景初进纳长安相值於西采石话及家事因与对酌  
未有还家策，故乡吾太和。  
龙洲沙石健，快阁水云多。  
场屋科名累，江湖岁月磨。  
茅柴一杯酒，相对奈愁何。  

刘过　入徽州  
自傅庭前正解船，梦中忽已过番川。  
红尘冉冉行天上，黄道髒髒近日边。  
石洞歙溪俱可砚，山肥徽路总堪田。  
把茅便欲侨居去，奈此功名未了缘。  

刘过　三登径山而雨或日龙王相迎予笑而戏以诗  
细雨霏霏洒路尘，龙神有意迓佳宾。  
世间小节成姑息，尽念熬焦烈骨人。  

刘过　山末  
山末疏红尾尾霞，晚烟丛薄是人家。  
移船更喜吹香好，枸橘药开媚浅沙。  

刘过　赏心亭  
何人将我此来游，白鹭那知客有愁。  
如子矜持山玉立，似予迂阔水肋洲。  
尘襟抖擞风云入，石刻摩挲岁月流。  
惆怅谪仙鸾驭远，离离别恨黯滩头。  

刘过　上范秘监  
郡大当涂古，分符得少蓬。  
威如乌府在，令与绣衣同。  
铃阁紬书外，花村卖剑中。  
少需抚摩意，来作玉堂翁。  

刘过　上范秘监  
畴昔经行路，黄山更一过。  
天涯知己少，岁晚客愁多。  
路断车生角，冰坚水不波。  
使君森画戟，闻此盍如何。  

刘过　上金陵章侍郎  
龙虎东西两踞盘，帝教弹压此山川。  
风行魏蜀三分国，浪静江淮万里天。  
半壁旌旗佳丽地，十州鼓角郁葱边。  
便当击楫中流誓，莫使鞭为祖逖先。  

刘过　上金陵章侍郎  
欲上云霄虎豹关，失身一落市城间。  
经过鲁肃捐时廪，想像谢安游处山。  
去国梦魂愁切切，感时滴泪血斑斑。  
少陵却欲依严武，妻嫂轻人未敢还。  

刘过　上刘和州  
戟外梅花角有声，使君心与月华明。  
郡当采石今冲要，船在乌江罢战争。  
酒贱人家歌裦饮，地宽客子带刀耕。  
太平官府无公事，见说香凝燕初兵。  

刘过　上刘和州  
草树荒寒晚叶枯，又寻短棹泛焦湖。  
场经古战心欲折，客老诸侯饥更驱。  
去国寂寥从白眼，筹边谋画看洪儒。  
袖诗来谒公就态，曾说襄阳而座隅。  

刘过　上谯江州  
丘公镇金陵，辛老治就口。  
君王神武欲筹边，九江更使何人守。  
九江太守今谯侯，谯侯德量容九州。  
诗书礼乐晋元帅，意度间远和而谋。  
清尊对客温如玉，同上庾楼望西北。  
胡尘万里气压之，容有白头何碌碌。  
出门烟水空茫茫，西为汉沔南衡湘。  
指点式昌在何许，买船又谒吴侯去。  

刘过　上吴居交  
时平无事清吟好，卫霍贪功未足奇。  
争似一篇人脍炙，四方传诵卧龙诗。  

刘过　上吴居交  
庙　　陶铸人才尽，流落江淮老病身。  
尚踏槐花随举子，不知邓禹是何人。  

刘过　上益公十绝为寿　宝龟  
纳锡曾看上九江，又闻詹事奉储　　。  
巢成荷上窥仙景，在顾溪中赐印章。  

刘过　上益公十绝为寿　苍官  
东封已受大夫封，又入丁公吉梦中。  
祗道济时作舟楫，茯神尤有济人功。  

刘过　上益公十绝为寿　丹桂  
少壮堂奏捷功。浮香仙籍继继家风。  
年年占得中元景，一颗冰轮照九穹。  

刘过　上益公十绝为寿　古柏  
冰条雪叶节高坚，台宪风生凉凉然。  
可羡堪为栋梁用，至唐千载尚三千。  

刘过　上益公十绝为寿　佳菊  
寿客尤宜在寿乡，钿花的皪傲新霜。  
更歌华寿今归去，尚有渊明野趣香。  

刘过　上益公十绝为寿　金乌  
金翰振晓近天威，玉于循琼书影迟。  
曾上大裘头上看，暧然可爱是冬曦。  

刘过　上益公十绝为寿　寿鹿  
年永曾闻葛稚川，玉京何处锦纹鲜。  
赏花应制嘉宾宴，小雅当为第一篇。  

刘过　上益公十绝为寿　玄鹤  
缑山橘井与青田，驱策风云友列仙。  
名号横空心万里，九皋声动九重天。  

刘过　上益公十绝为寿　影木  
枝如华盖耸瀛洲，永世香风荏苒沲。  
特有群仙来弭节，细听鸣凤碧枝头。  

刘过　上益公十绝为寿　玉兔  
雪淡星疏月有光，广寒仙府岁偏长。  
多应自制延年药，振古长同桂子香。  

刘过　上袁文昌知平江五首  
骨秀如仙孕武夷，故教手笔世宗师。  
隶分唐汉诸家字，句压陈黄二子诗。  
茂苑雨晴花发处，洞庭霜重橘黄时。  
尘埃俗使那能此，一段奇功自可知。  

刘过　上袁文昌知平江五首  
车马城中早上忙，子城内里看星郎。  
十州已茂圜扉草，一炷初凝画戟香。  
铜剖虎符新雨露，玉持使节旧风霜。  
明年樱笋成时候，不在乌台即玉堂。  

刘过　上袁文昌知平江五首  
欲上姑苏望虎丘，小邦宁有此风流。  
山川形势今三辅，人物英雄古列侯。  
华屋鳞鳞冠盖里，画桥曲曲管弦楼。  
金陵蜀郡俱疏远，除却皇都第一州。  

刘过　上袁文昌知平江五首  

行尽淮南日日东，自携只影入吴松。  
人生五马方知贵，客老诸侯叹未逢。  
适意秋风宁为鱠，惊心半夜忽闻钟。  
十年无计离场屋，说著功名气拂胸。  

刘过　上袁文昌知平江五首  
已辨行都欲去船，个中因得少留连。  
长安在望空悲日，刺史谁知别有天。  
鼓吹后车喧水际，旌旗前骑簇花边。  
书生不愿县金印，只觅扬州骑鹤钱。  

刘过　上张紫微真仙  
真仙元是昔于湖，今在高楼何处居。  
非玉不容陪伟论，拨灰犹为作行书。  
云霞缥缈来旌节，琼玖玲珑闻佩琚。  
幽显殊途人世隔，冷风吹雨关回车。  

刘过　上周少保  
游戏公孤了，归来不爱名。  
昌黎前进士，司马老先生。  
有节化宜晚，无波水自平。  
翳云遮不得，南极益精明。  

刘过　上周少保  
早被儒冠误，衣稀老更侵。  
科名数行泪，岐路一生心。  
自惜亡猿木，谁怜跃治金。  
使无钟鼎志，何地可山林。  

刘过　寿建康太尉  
万里寒风一布袍，特将诗句谒英豪。  
正当武曲临凡世，恰值骊龙出海涛。  
五马尽投千岁鹤，六军急献万年桃。  
不因此日沧溟近，一钓那能得巨鳌。  

刘过　书高塘庵  
庵上木已拱，山前水可陂。  
峥嵘晦翁字，突兀大参碑。  
云叶孤飞白，乌群反哺慈。  
伤心前辈尽，问道欲从谁。  

刘过　书僧舍壁  
绿杨染水浓如画，天气欲晴风自和。  
二月杏花犹未放，一春分外觉寒多。  

刘过　书僧舍壁  
雪汁融融溪棹回，此山林竹亦佳哉。  
看残未了槐岩在，笋蕨反时又一来。  

刘过　书越州能仁寺壁  
流年转眼一飞梭，如此头颅奈老何。  
狼籍落花春不老，竹鸡滂处雨声多。  

刘过　霜寒舟中  
殿转牛衣冷不禁，著人无奈晓寒侵。  
由来十月清霜重，况乃荒村白露深。  
有客分金来橘社，何人涂血染枫林。  
不堪青女来料理，折尽衰翁一片心。  

刘过　霜寒舟中  
殿转牛衣冷不禁，著人无奈晓寒侵。  
由来十月清霜重，况乃荒夺白露深。  
有客分金来橘社，何人涂血梁枫林。  
不堪青女来料理，折尽衰翁一片心。  

刘过　思故人  
朋从纷如云，益觉索居甚。  
肺肠百忧集，午夜不安寝。  
长恐木石心，化作萋兮锦。  
日暮怀佳人，霜风悄寒凛。  

刘过　送程伯俞赴海陵苏使君招  
红裙族雕筵，一醉当鲸吸。  
使君若问余，为道贫彻骨。  

刘过　送胡仲方  
略无一物将人意，更逐行轩去似飞。  
胜把清吟供惠远，聊半远出当依归。  

刘过　送胡仲方  
郑公怀在仙何恨，刘毅家寒泪一挥。  
穷达莫言乡义重，此行毕竟是耶非。  

刘过　送金陵胡抚干仲芳  
故家凋丧后，初识澹庵孙。  
玉树明庭角，冰澌吐话言。  
荆州得上幕。楚壤带中原。  
多欲附舟去，白鱼朱橘繁。  

刘过　送金陵胡抚干仲芳  
共醉百斛酒，千金一笑倾。  
寄情桃叶渡，吊古石头城。  
战守筹雄地，更番出戍兵。  
瓮天留不住，图略遂西征。  

刘过　送客剡溪  
送客山阴路，春风散马蹄。  
纵观神禹穴，深入子猷溪。  
嫩草绿於染，珍禽娇已啼。  
去程千万里，步步有云梯。  

刘过　送刘从周教授  
凤阁鸾台次第留，此生何必为身谋。  
工夫到易通三圣，洁白寺身第一流。  
桑梓胸思如子少，萍蓬自叹此生浮。  
还乡若有过从便，会尽人间只点头。  

刘过　送刘允叔还浙东  
树倒群公尚不飞，先生於此独知几。  
杀身无益事成败。闭口不言心是非。  
吴渚蓴鲈张翰去，鉴湖风月贺章归。  
从教血染长安市，一舸清风眠钓矶。  

刘过　送王东乡归天台  
枚数人才难倒指，有如公者又东归。  
班行失士国轻重，道路不言心是非。  
载酒青山随处饮，谈诗玉尘为谁挥。  
归期趁得东风早，莫放梅花一片飞。  

刘过　送王东乡归天台  
千岩万壑天台路，一日分为两日程。  
事可语人酬对易，面无惭色去留轻。  
放开笔下间风月，收敛胸中旧甲兵。  
世事看来忙不得，百年到手是功名。  

刘过　送许阎二兄归缶岳阳  
岳鄂旧游处，重来岁月更。  
联翩识吾友，邂逅慰平生。  
风送故人远，槐催举子惊。  
扁舟更珍重，万里莫留行。  

刘过　送杨伯子  
天下少奇士，况乎吾一州。  
逢人问姓字，知子有源流。  
兰砌多黄口，蓬山半白头。  
诚斋知未可，唤作小坡休。  

刘过　送友人得馆游南康  
匏大从来速售难，依人高戴误儒冠。  
江南又客诸侯去，梅子愁人四月寒。  
半世光阴旋蚁磨，百年举子上鱼竿。  
世间多少不平事，盍向庐山静处看。  

刘过　俗游合阜山  
仙梯难上尘缘重，俗驾勒回仙有灵。  
烟霭模糊雨昏黑，数峰疑在眼中青。  

刘过　岁月晚  
手种疏梅已发妍，相从三过客中年。  
吾生岂得须如意，随处何妨且信缘。  
风月心多时小醉，轩裳梦少且闲眠。  
万人海里能如此，是自在禅并散仙。  

刘过　题池州览亭  
尘土中无绝妙词，不能重赋翠微诗。  
淋漓醉墨杨廷秀，慷慨悲吟杜牧之。  
岩壑尚多吾足倦，江山信美客归迟。  
夕阳鸦点城门闭，堤上鞭垂万柳丝。  

刘过　题叠浪轩  
僧房矮占一窗幽，不见当年叠浪浮。  
湖已为田知幻化，律更以教示精修。  
白莲何日还同社，顽石无时不点头。  
可惜能诗张孟辈，却无一字此间留。  

刘过　题东林寺  
尔自贪痴不肯间，江南多少好青山。  
老夫为不爱官职，买得狂名满世间。  

刘过　题凤凰台  
公子飘然有俊才，此台翻觉在尘埃。  
江淮浩渺洲渚没，凤鸟寂寥鸿雁来。  
时事不言惟拄笏，书生无用且衔杯。  
生平自厌胸中窄，万里霜天一日开。  

刘过　题高远亭  
戍古城荒地势雄，一亭分半庾楼东。  
庐山面目今真识，江汉朝宗此会同。  
司马宅荒惟苦竹，元规尘远尚古风。  
胡尘只隔淮河在，谁为长驱一扫空。  

刘过　题龚山长栖阁  
爱客龚山长，能容日日过。  
栽培初种竹，爱护乍生荷。  
堂对青山短，门关白日多。  
细听间议论，不似我狂歌。  

刘过　题古山庵  
薄醉来游此，西风吹帽纱，  
倦雅丛密树，凉雨湿秋花。  
题辟人何在，哦诗句未加。  
一杯怕饼肯，坐到日西斜。  

刘过　题禾川飞英疏荣阁  
堂扁朱书字，何人可得之。  
三衙新统帅，六馆老宗师。  
文武无穷意，江山不尽诗。  
亲恩如可报，会有报君时。  

刘过　题黄文叔燕堂  
仁宦不惬意，有家胡不归。  
林栖乌反哺，梁语燕于飞。  
鸥鹭忘之久，貂蝉贵者稀。  
但存慈母健。日日舞斑衣。  

刘过　题黄文叔燕堂  
著屋图书里，四山楼观重。  
蓴添张翰思，橘当李侯封。  
湖水自平淡，花枝多冶容。  
兴来诗已就，只可酒千钟。  

刘过　题京口多景楼  
壮观东南二百州，景于多处却多愁。  
江流千古英雄泪，山掩诸公富贵羞。  
北府只今唯有酒，中原在望莫登楼。  
西风战舰成何事，只送年年使客舟。  

刘过　题龙华寺壁  
青事梅边动，荒江信马行。  
久穷知远举，多瘦怯衣轻。  
今日龙华寺，昔时黄姥城。  
废兴吾已解，一醉万缘清。  

刘过　题润州多景楼  
金山焦山相对起，挹尽东流大江水。  
一楼坐断水中央，收拾淮南数千里。  
西风把酒闲来游，木叶渐脱人间秋。  
烟尘茫茫路渺渺，神京不见双泪流。  
君不见王勃才名今盖世，当时未遇庸人尔。  
琴书落魄豫章城，腾王阁中悲帝子。  
又不见李白才思真天然，时人未省为谪仙。  
一朝放浪金陵去，凤凰台上望长安。  
我今四海行将遍，东历苏杭西汉沔。  
第一江山最上头，天下无人独登览。  
楼高思远愁绪多，楼乎楼乎奈汝何。  
安得李白与王勃，名与此楼长突兀。  

刘过　题雁汊峰东林寺  
雁汊泊船去，岩头间访僧。  
故人留少驻，俗子见何曾。  
佛屋警天柱，心光续命灯。  
任渠狂到死，吾老慢腾腾。  

刘过　题一犁春雨图后  
阿耘无田食破砚，奉亲日籴供朝饭。  
有田正恐拙把犂，何得更为图画看。  
汝父名汝汝当知，有田无田未可期。  
有田不耕汝懒病，无田画田真画饼。  
画田之外乃画牛，捕捉风影何时休。  
头上安头入诗轴，全家不应犹食粥。  

刘过　题自然足轩  
秋光万斛泼疏帘，瘦玉萧萧拂画檐。  
鹊尾炉中香篆冷，矮窗袖手对楞严。  

刘过　题自然足轩  
翠竹无多第一奇，正忧喧聒俗人知。  
清风自足老僧用，只是窗前无好诗。  

刘过　题自然足轩  
有竹芜生不费锄，亭亭楚玉影癯癯。  
风师自是识人意，何用纵横十万夫。  

刘过　铁塔寺呈轻老  
树木有古意，轩窗多野情。  
断冈城一带，齐岸划丛生。  
醉骨风蝉蜕，病身沙鸟轻。  
惜无东野笔，琢句斩僧清。  

刘过　听阮  
绛蜡攒花夜气横，樽前更著许风情。  
却将江上风涛手，来听纱窗侧阮声。  

刘过　同曹元章游新安寺  
畏暑倦杯酌，修廊散步行。  
寺深藏古意，蝉老带秋声。  
去就诸缘薄，穷通一念轻。  
更寻水清处，为我濯尘缨。  

刘过　同郭殿帅游凤山寺探桃李  
廉织小雨久於梅，喜得晴新亦快哉。  
五色波姚丽鴗鹊，十分云气近蓬莱。  
旌旗侧畔宫墙转，戈戟丛中式库回。  
走马看花生怕晚，果然桃李一山开。  

刘过　同许从道登琼翠阁  
清潭石洞游俱偏，最后来寻此阁遨。  
树木满林成芘荫，溪山围县恰周遭。  
结交有味贫何害，薄酒虽村饮亦豪。  
明日重阳吾未去，更於何处可登高。  

刘过　同许从道游涵亭  
犯暑日午来，坐到日落归。  
松桂全团团，竹光净晖晖。  
乳窦成濯缨，绿染身上衣。  
却倾所携酒，对酌老石矶。  
幽鸟当歌者，荐以首山薇。  
敛藏大千界，游戏尘尾挥。  
寺门长安道，结束驷马肥。  
醉乡访腥荤，屏风肉红围。  
我亭不关锁，何人款柴扉。  
掉臂樵担行，藤萝自烟霏。  
古所谓迂阔，若此二子稀。  
既非携娉婷，又乏玉鞍飞。  
不知有何好，林泉少焉依。  
境胜更著语，鬼神暗呵讥。  
但知笑他人，不觉自己非。  

刘过　挽苏吏部  
奕世徵文献，逢时仕学优。  
爱遗边郡在，官止外郎休。  
月黑新茔夜，溪横旧隐秋。  
从游老宾客，欲替二孤愁。  

刘过　挽张魏公  
背水未成韩信阵，明星已陨武侯军。  
平生一点不平气，化作祝融峰上云。  

刘过　挽拙庵杨居士  
前辈晨星似，如公抑又希。  
榆边游已倦，菊径晚方归。  
听雨兄同老，冲天子欲飞。  
伤心弹旨顷，一梦故人非。  

刘过　挽拙庵杨居士  
尚忆龙蟠国，城西作客时。  
有山皆载酒，无日不赓诗。  
风雨交游散，江湖泪眼悲。  
百年心事在，只有凤雏知。  

刘过　王农丞舟中  
危樯高占飞鸦字，就淮两路传宣使。  
面如玉盘腰有金，见说京淮已无事。  
儒生性命何足怜，十年厌闻犬羊膻。  
一朝悔祸亦不恶，且愿四海皆安眠。  

刘过　望幸金陵  
建业水大胜，武昌鱼有味，  
江东云不比渭北春天树。春天门崒嵂，  
两岸石壁立，石头钟阜龙虎东西分。  
椎牛酾酒家准拟犒六军，翠华不来冷落行宫门。  
泰华不易得，天下关中为本根。  
怀哉金陵古帝藩，千船泊兮万马屯。  
西湖真水真山好，吾君亦岂忘中原。  

刘过　闻杜宇  
杜宇几声烟霭外，相思只在蜀山阴。  
间愁不共花飞尽，赢得伤春一片心。  

刘过　无锡道观  
门外红尘市一廛，买瓜买李兴修然。  
树根石透月洒落，殿阁屋多风的旋。  
卖墨道人勤置酒，能诗老子欲飞仙。  
髑髅南面蛆虫辈，鹏鷃逍遥各自天。  

刘过　吴尉东阁西亭  
袭桂行香径，朱栏稍转西。  
水风飕石冷，云月堕檐低。  
棋败深杯罚，诗豪健笔题。  
舞忙钗鬓乱，更为捧柔荑。  

刘过　吴尉东阁西亭  
石板桥东阁，轩窗如此华。  
碧虚澄水鉴，红影侵霜花。  
似串歌云驻，如泥醉帽斜。  
但惊风露冷，飘落怕还家。  

刘过　西湖别舍弟润之  
几度归程入梦间，秋鸿社燕两为难。  
西湖半夜风雨急，交泗一床心胆寒。  
落第我为中酒味，圜桥子亟洗儒酸。  
臂弓秣马长淮去，莫笑狂夫老据鞍。  

刘过　西湖次弟润之韵  
旧说西湖好，春来更一游。  
林逋山际宅，苏小水边楼。  
行密柳堤闹，树多花影稠。  
天堂从此去，真个说杭州。  

刘过　喜雨  
谁借长鞭策懒能，黄梅水涨舳舻通。  
不知君子忧雨切，常在桑麻稼樯中。  

刘过　喜雨  
北方旱气与兵连，犹恐淮州亦蔓延。  
数日下田新雨足，不应千里不同天。  

刘过　喜雨呈吴按察  
使君人物旧乌台，天听虽高力挽回。  
湖水欲平江为退，秋田未旱雨朱来。  
云随黄鹤游何许，风满南楼亦快哉。  
凉意入秋清可画，月岩知有桂花开。  

刘过　喜雨呈吴按察  
黄鹤山前雨乍过，城南草市乐如何。  
千金估客倡楼醉，一笛牧童年背歌。  
江夏水生归未得，武昌鱼美价无多。  
掉船亦欲徜佯去，古井而今淡不波。  

刘过　下第  
荡荡天门叫不应，起寻归路叹南行。  
新亭未必非周顗，宣室终须召贾生。  
振海潮声春汹涌，插天剑气夜峥嵘。  
伤心故国三千里，才是馀杭第一程。  

刘过　襄阳歌  
十年着脚走四方，胡不归一兮襄阳。  
襄阳真是用武国，上下吴蜀天中央。  
铜韑坊里弓作市，八邑田熟麦当粮。  
一条路入秦陇去，落日仿佛见太行。  
土风沉浑士奇杰，呜呜酒后歌声发。  
歌曰人定兮胜天，半壁久无胡日月。  
买剑倾家赀，市马吒生死。  
科举非不好，行都兮万里。  
人言边人尽粗材，卧龙高卧不肯来。  
杜甫诗成米芾写，二三子亦英雄哉。  

刘过　襄阳雪中寄江西诸友  
雨涩风怪夜向阑，粉花飘扑客衣单。  
功名有分平吴易，贫贱无闻访戴难。  
懒逐银杯行处马，静思玉鉴舞时鸾。  
诗成咫尺谁堪寄，当与邦人醉底看。  

刘过　偕陈调翁龙山买舟待夜潮发  
来逢春雨长鱼苗，去见秋风擘角螯。  
久矣归心到乡国，依然水宿伴渔舠。  
一天如许皆明月，二客所须惟浊醪。  
今夜四更潮有信，更须留眼看银涛。  

刘过　盱眙行  
车徐行，马后驰，  
天寒游子来盱眙。功名邂逅未可知。  
生身毕竟要何为。既不起草黄金闺，  
又不侍宴白玉墀。何不夜投将军飞，  
劝上征伐鞭四夷。沧海可填山可移，  
男儿志气当如斯。安能生死困毛锥，  
八韵作赋五字诗。金牌郎君黄头儿，  
有眼不忍重见之。志大才疏浩无期，  
逢人举似人笑嬉。谓之痴人未必痴，  
唤作奇士何能奇。  

刘过　萱草  
不尽人间万古愁，却评萱草解忘忧。  
开花若总关憔悴，谁信浮生更白头。  

刘过　雪  
醉枕醒来夜未央，倦身殿转厌藜床。  
映窗色皎犹疑月，刮骨寒知不是霜。  

刘过　雪晴游惠山  
松杉如立密当门，长在山中管送迎。  
棲石草根留雪在，响阶檐溜滴春声。  
簿书拨置君能到，碑刻摩挲眼倍明。  
欲作小诗无好句，只题年月记纪行。  

刘过　雪中呈颜使升坚  
一冬所欠者雪耳，造物忽然如戏儿。  
清甚牧这江上郡，郎吟次仲馆中诗。  
诗灯夜静疏梅落，卖剑村深小麦滋。  
多少使君调燮意，风流自有化工知。  

刘过　雪中呈颜使升坚  
阴阳舒惨刹那间，刺使天高见一斑。  
人物眼中如水鉴，世情身外不冰山。  
涤除瑕垢与掩匿，弹压风云俱涩悭。  
羔酒帐金输武库，者茶萧寺等僧间。  

刘过　雁  
朝随汉使到天涯，暮与江鸥宿浦沙。  
岁晚客途营一饱，稻粱多处即为家。  

刘过　雁  
万重山水万重云，岁负江南客此身。  
在末西风晚来急，数行飞下一汀苹。  

刘过　夜思中原  
中原邈邈路何长，文物衣冠天一方。  
独有孤臣流血泪，更无奇杰叫天阊。  
关河夜月冰霜重。宫殿春风草木荒。  
犹耿孤忠思报主，插天剑气夜光芒。  

刘过　谒郭马帅  
千金买骏马，百金市蛾眉。  
长安酒家楼，挥洒惊人诗。  
天子不得臣，公卿气吞之。  
俯视儿女辈，自诡男子奇。  
谁知金陵都，五年重来兹。  
墨貂日以蔽，尘埃鬓成丝。  
故人风雨散，知己今为谁。  
郭侯山西英，而有熊豹姿。  
巍峨西忠庙，乔木人所思。  
垂芳到云仍，大将奕世为。  
兄弟各三衙，父子步武随。  
万户侯冠军，金印何累累。  
虽然平戎策，终郁未得施。  
方今群胡扰，似觉虏运衰。  
达靼军其西，会以蒙国斯。  
蛇豕互天噬，干戈极猖披。  
盗贼毛蝟起，敛民及刀锥。  
父老思汉官，壶浆傒王师。  
吾君自神武，妙算出筹帷。  
收揽天下才，尺寸不可遗。  
机会一日来，恢复此其时。  
况如郭侯者，礼贤正谦卑。  
使之会云龙，列城归指麾。  
安知古中原，不使同驱驰。  
过也久沦落，狂名诸公知，  
然亦壮心胆，志慕鞭四夷，  
脱靴呼将军，举扇障元规。  
有音世不赏，诗酒聊自嬉。  
霜风忽无情，一夜冷彻肌。  
高卧百尺楼，闭门无晨炊。  
起视匣中剑，依旧光陆离。  
有恩或可报，一死所不辞。  

刘过　谒淮西帅  
家住徐城未卜还，归心正在杳冥间。  
东游吴魏三千里，西入成都一万山。  
解使愁肠能寸寸，空令泪眼已斑斑。  
此情不告英雄帅，说同儿曹总是间。  

刘过　谒江华曾百里  
抠衣三十年前事，曾以诸生傍绛纱。  
一国所尊吾白下。双凫犹远令江华。  
时来馆学总余事，老去衣冠怀故家。  
共怪我门郊岛外，狂生尚有一刘叉。  

刘过　谒江华曾百里  
鬓发已皤非故吾，依然破帽老骑驴。  
江边游了断肠句，汉殿逐臣流涕书。  
父祖松楸三世冢，弟兄桑梓百年居。  
狐丘未死归心切，未有相如驷马车。  

刘过　谒金陵武帅李奭时叩殿帅为易宪章求书碑  
江南无此一雄藩，稳称将军小踞蟠。  
韬略世传天下少，棣华鼎峙帅臣难。  
狂胡要使如灰灭，中国先须大头城，  
磨崖已辨中兴颂，洗眼西湖看北征。  

刘过　谒京口张守  
未识诸人名已侯，一麾应此滞徐州。  
谁知安石恐未免，欲借寇君何可留。  
遗爱与山同北固，平生作计岂东周。  
上方已听尚书履，声在星辰最上头。  

刘过　谒京口张守  
危楼年少记登临，老矣重来力不禁。  
风月欲谈嫌许事，山种不险似人心。  
淡烟衰草乡关远，细雨黄花节序深。  
虽有小诗行乐处，世无知己为谁吟。  

刘过　谒苏州守  
十年狂荡客征途，归为文章未剖符。  
引臂欲攀天上月，回身却碍日中乌。  
穷愁自是真男子，慷慨须投大丈夫。  
闻道使鱼鳌海阔，特将香饵钓姑苏。  

刘过　谒易司谏  
已死奸老谀舐牛，非才讵可镇西州。  
豺狼逐去群狐惧，鸷鸟虽多一鹗秋。  
天下孤寒有生意，诸蕃元师为清修。  
太平更有当年事，未可廉织只麽休。  

刘过　谒易司谏  
十载长安五往来，立谈无语口慵开。  
懒看龌龊随时士，谁是艰难济世才。  
韦布岂无堪将相，庙堂未易贱蒿莱。  
上书欲谒平间去，光范门前肯自媒。  

刘过　舣舟采石  
我昔南游武昌口之山川，赤壁吊古齐安边。  
又尝北抵鹤唳风声地，八公山前望淝水。  
谁令舣舟牛渚矶，楼船蔽江忆当时。  
周郎未战曹瞒走，谢安一笑苻坚危。  
黄云如屯夜月白，箭痕刀痕满枯骨。  
健儿饭饱饮马来，意气犹雄歌尚烈。  
只今采石还戍兵，诸将奄奄泉下人。  
饭囊盛饭酒瓮酒，位去三衙称好手。  

刘过　弋阳渡头  
车声尽日滑黄泥，怕听空桑叫竹鸡。  
风雨不知春早晚，柳条拖绿半江低。  

刘过　忆鄂渚  
我离鄂渚已十年，吴儿越女空华鲜。  
不如上游古形势，四十余万兵筹边。  
中原地与荆襄近，烈士烈兮猛士猛。  
泽连云梦寒打围，城接武昌晓排陈。  
书生岂无一策奇，叩阍击鼓天不知。  
却思仙人白玉笛，胡床醉倚南楼吹。  
貂蝉兜鍪两岑寂，若耶溪傍还作客。  
空馀黄鹤旧题诗，醉笔颠狂惊李白。  

刘过　役诚斋  
省斋去国艮斋老，不独宣尼叹乏才。  
试数诸公有名者，庐陵那得两诚斋。  

刘过　役诚斋  
蓬莱东观是亨衢，经国文章要钜儒。  
顿著五花犹不判，却于注易下工夫。  

刘过　役诚斋  
画戟门边春书长，鼎新横范宿淮阳。  
吏人傒眼报公事，一瓣浓薰班马香。  

刘过　役诚斋  
智愚上下尔自异，尽寸不差公短长。  
毕竟昌黎仍旧好，何曾人说段文昌。  

刘过　役诚斋  
绫衾大入承明直，却把一麾江上来。  
云气隔天迷望眼，不堪花落几宫槐。  

刘过　役诚斋  
夫子声名号浙西，作成文士欲何为。  
达人胸次元无翳，芥子须弥我独知。  

刘过　役诚斋  
初政寰区望太平，黎民乐业喜更生。  
裴公用舍无轻重，天下从兹有重轻。  

刘过　咏余商卿栀子花  
捍不求知色自然，朝来何许雪华鲜。  
如行佛国参知识，未嫁仙姿益净娟。  
梅子已黄犹夜雨，客游方倦作春眠。  
地卑山近征衣润，不费熏炉一炷烟。  

刘过　幽居  
对面沧浪可濯缨，不思泛舸出春城。  
浮沈枌社何人重，府仰茅檐是事轻。  
玉蕊连屏寒徙倚，蒲萄上架月纵横。  
江湖老矣无他愿，只俗清阴便得成。  

刘过　游北野  
客里浮枕又一年，春风北墅故依然。  
路边花有香相引，涧下松无色可怜。  
仙鹤舞随人击筑，神鸦飞傍客归船。  
何须故扫霜前叶，却趁东风学晓烟。  

刘过　游古山  
信步作幽讨，有庵如此深。  
佛灯明老屋，秋日淡疏林。  
柏树祖师意，松揪老子心。  
十年弃坟墓，洒泪一悲吟。  

刘过　游古仙岩  
白苹风里步清秋，来作灵岩古洞游。  
笑倚飞云访仙迹，夕阳无语伴人愁。  

刘过　游郭希吕石洞二十咏　必云  
仙宫已降敕，雅有新迁除。  
乞为此阁使，云物屡卷舒。  

刘过　游郭希吕石洞二十咏　飞雪  
山前大飞雪，路有何处入。  
蒙茸亦花飞，冷溅征衣湿。  

刘过　游郭希吕石洞二十咏　高碧  
小山碧巉岩，直上与天齐。  
诗成欲磨崖，藤罗费攀跻。  

刘过　游郭希吕石洞二十咏　谷口  
水流自何许，远欲穷其源。  
石梯苔藓层，微有屐齿痕。  

刘过　游郭希吕石洞二十咏　桂壑  
丛丛万横枝，罗生杂松篁。  
不以岩穴幽，岁晚政自香。  

刘过　游郭希吕石洞二十咏　壶天  
逆溪随水行，更上紫翠峰。  
朱栏忽飞阁，映带烟霞重。  

刘过　游郭希吕石洞二十咏　倾月  
去去山转深，树下益凄冷。  
时有月乌飞，间碎梧桐影。  

刘过　游郭希吕石洞二十咏　清旷  
笋舆咿哑来，路转此歇脚，  
长内挟秋下，深意满万壑。  

刘过　游郭希吕石洞二十咏　深秀  
苍髯万松宫，窈窕一径开。  
请回俗士驾，切莫呵殿来。  

刘过　游郭希吕石洞二十咏　笙鹤  
木末俯清轩，独立久延伫。  
何人骑鹤来，仿佛吹笙侣。  

刘过　游郭希吕石洞二十咏　石井  
银床绕周遭，一规寒浸水。  
试敲拄杖看，恐触蛟龙起。  

刘过　游郭希吕石洞二十咏　石桥  
隔山闻禽声，欲往道路隔。  
顾瞻此桥上，白云出迎客。  

刘过　游郭希吕石洞二十咏　书院  
力学如力耕，勤惰尔自知。  
便使书种多，会有岁稔时。  

刘过　游郭希吕石洞二十咏　韬玉  
至宝不自献，韬藏亦英华。  
馀香被草木，秀擢幽岩花。  

刘过　游郭希吕石洞二十咏　小烂柯  
游戏一弹棋，岁月驹隙过。  
不如两忘机，石上跏趺坐。  

刘过　游郭希吕石洞二十咏　药圃  
古文不可卖，未觉卖药非。  
侵晨荷锄往，暮得芝术归。  

刘过　游郭希吕石洞二十咏　倚剑  
石壁自磨砻，三吧用不久。  
如去到人间，为侬洗尘垢。  

刘过　游郭希吕石洞二十咏　玉佩  
借榻卧云屋，欹枕仔细听。  
误疑鸣珂声，不知水泠泠。  

刘过　游郭希吕石洞二十咏　玉泉  
石砾沙沃尽，悠悠潭影斜。  
尘襟不忍濯，为惜无玷瑕。  

刘过　游郭希吕石洞二十咏　月峡  
两岩限东西，里有一带天。  
老蟾更多事，驾月下潺湲。  

刘过　游灵岩  
风露凄然八月秋，瘦藤扶我到山头。  
僧居突兀飞鸿上，人迹依稀任鹿游。  
旧事已空流水在，闲情都付落花休。  
越王未是真尝胆，计出婵娟事可羞。  

刘过　游清潭吕资益蟠谷绝　碧莲峰  
前山崛起青莲朵，色扫晴空如叶开。  
若拟空花犹未了，空中安得有峰来。  

刘过　游清潭吕资益蟠谷绝　初秋  
老子垂垂秋露下，九月空山天气寒。  
黄花剩开且勿剪，留得一秋烟雨看。  

刘过　游清潭吕资益蟠谷绝　啜羹  
香不求知色正青，青于九畹见飘零。  
山中若有离骚伴，痛饮吾知胜独醒。  

刘过　游清潭吕资益蟠谷绝　得径  
一花带蕊香气满，何况丛生树两行。  
风露益高秋雨足，请君来此撼琳琅。  

刘过　游清潭吕资益蟠谷绝　谷庵  
穹庐架屋石崚嶒，香火西风只一僧。  
日晚课经犹未了，闭门先点佛前灯。  

刘过　游清潭吕资益蟠谷绝　含晖  
湿云将雨过溪东，石涩滩鸣水势雄。  
忽作晚晴秋更好，月来林外透玲珑。  

刘过　游清潭吕资益蟠谷绝　蟠谷  
逶迤路逐惊蛇去，转盼不知身己高。  
雪积万层山四合，碧油幢外有旌旄。  

刘过　游清潭吕资益蟠谷绝　清潭  
一潭清净水无泥，潭岩无泥石更奇。  
拟待月明垂钓去，前溪雨足怕龙归。  

刘过　游清潭吕资益蟠谷绝　漱玉  
帝所森瑞寂不喧，九关虎豹守天门。  
何人奏事含风殿，日晏鸣珂下紫垣。  

刘过　游清潭吕资益蟠谷绝　饮绿  
野花红白倚岩开，只可临风自一杯。  
谨莫放教公子见，恐携窈窕入笼来。  

刘过　游岝崿山  
倦游华发老飘飘，意气依然在九霄。  
努力尚能登岝崿，废诗那可寄参寥。  
欹斜古寺云为屋，称由溪流石架桥。  
安得柳间桃李动，丹青吾欲画生绡。  

刘过　又借韵小行  
杖屦寻诗问所由，一天划木叶知秋。  
天低云淡村村好，雨过山深物物幽。  
斑驳岩头苔藓湿，钩辀树尾鸟声柔。  
眼前不见市朝事，始笑从前利禄谋。  

刘过　俞太古尝叩阍上书有名天下予甚敬之相会於姑苏将归洞庭赋诗以壮其  
人树俱不堪，岁月驹隙过。  
老怀泪如洗，欲唱谁当和。  
洛阳今少年，弊事劳力破。  
精神经百炼，锋锐坚不挫。  
陶名滋惟旧，欹席快一坐。  
气焰九霄虹，磊落万玉货。  
平生休上下，楼辄让子卧。  
诸公吮疽尔，不去良可唾。  
洞庭清风熟，肄业情勿惰。  
有时寄来者，工拙吾能课。  

刘过　渔翁  
短篷三尺寄烟波，短褐休休岁月过。  
江海不知戎马事，酒酣搔首唱渔歌。  

刘过　与青原正庵老  
倦行老矣偏东南，最后青原识正庵。  
无法更求身外说。有祥应向意中参。  
春风绕寺雨花坠，石鼎烹花泉味甘。  
暂痈尘嚣聊税驾，与君相对款清谈。  

刘过　雨寒寄姜尧草  
一冬无此寒，十日不得出。  
闭门坐如钩，老去万感入。  
治游亦余事，况乃灯火毕。  
独怜镜湖春，一一各秀发。  
枝条掇芳蕤，惨悴变仓卒。  
凡草何足云，谁吊梅柳屈。  
东城有佳士，词笑最华逸。  
持此往问之，雨溅袍袍湿。  
蛮笺定送似，来时诗意涩。  
醉里作蛇鸦，行划倩苏十。  

刘过　雨华台次胡仲芳韵  
寒意湿烟草，浮生吹浪花，  
绕台皆峻岭，陈迹一飞霞。  
子醉辞吐凤，吾狂字落鸦。  
儿童应笑客，风飐角巾斜。  

刘过　雨作妨登山  
莫笑林宗折角巾，雨师坚壁助愁城。  
菰蒲乍冷横烟淡，鸥路惊秋立水轻。  
山势欲穷犹有路，溪流似断又闻声。  
好怀聊拟携筇去，政惬农夫荷笠耕。  

刘过　雨作妨登山  
暑风快处岩乌巾，去去扁舟远帝城。  
过眼溪山含雾重，多情草木逗烟轻。  
琴书正要疏人事，禽乌跫然听履声。  
莫恨漏天霖雨恶，鸡窗好好笔为耕。  

刘过　雨作妨登山  
杖履飘然不整巾。缘何问得梵王城。  
淡烟翠湿千螺皱，微日烟消一纸轻。  
隔山乌语如人语，触处风声若水声。  
见说一犁今已足，笑歌蓬首饷天耕。  

刘过　聿追题壁  
路转羊肠曲，山藏蜗角深。  
树多成荫密，水少亦悲吟。  
露草重阳泪，风花寒食心。  
摩挲暮铭看，久立读碑阴。  

刘过　寓东阳  
元帅东阳主，令群吾故人。  
可怜九华客，犹是一穷民。  
古者狂狷士，人间自在身。  
化工都不管，何地有阳春。  

刘过　寓东阳  
不学老无似，艰难却饱谙。  
还从陶靖节，来访杜征南。  
意到羔蓴适，贫犹食荠甘。  
惜无庐可卧。尚绕鹊枝三。  

刘过　寓公坊  
秋风渐渐正吹凉，似报归期未欲忙。  
寻路竹间深入寺，泊船沙外远依庄。  
小槽压酒珠红滴，新饭炊粳雪白香。  
更听夜来思远浦，军声十万似钱塘。  

刘过　元宵偶书  
磊落东游客，磨跎但过僧。  
有怀千不足，自顾百无能。  
旧日名城酒，他时梦境灯。  
放歌声激烈，醉倒睡腾腾。  

刘过　再游仪真呈张使君  
江淮冠盖闹如林，求一己知何处寻。  
风月欲谈嫌许事，山川不险似人心。  
使君德量发天远，举子科名自陆沉。  
秋气未悲先泪下，黄花虽好不曾簪。  

刘过　赠陈时可  
交游半世已公卿，犹抱遗经对短檠。  
负米过於扛鼎重，选官难似上竿行。  
百年母子相依命，一片忠忱谁为明。  
灯火小楼风雨夜，岁寒时昨话平生。  

刘过　赠鄂渚李广文  
江淮万里以诗行，此老胸中有甲兵。  
何止据鞍犹矍铄，试教落笔便纵横。  
逢时有用真才出，知己不遭儒者轻。  
若见英雄今马帅，为言刘子尚狂生。  

刘过　赠经长老  
菜肚老子禅已饱，爱人从臾作诗僧。  
客来无处著欢喜，一语不曾谈葛藤。  

刘过　赠刘叔拟招山  
不醉何劳饮，无诗底用吟。  
百年为客老，一念爱乡心。  
草路青原泪，烟波白路心。  
班超归未得，愁见旧家林。  

刘过　赠术士  
一性圆明俱是佛，四方落魄总成仙。  
逢人只可少说话，卖卜不须多觅钱。  
退一点行安乐法，道三个好喜欢缘。  
老夫亦俗挑包去，若要相寻在酒边。  

刘过　赠乡人曹倅待聘为通州静海宰及施博士  
茅苇连天昨已非，二年重到最堪悲。  
芹宫尚有肩吾在，花县犹存子建知。  
踯躅南飞三绕树，凄凉北望四愁诗。  
东风若不均披拂，荐福仍然又断碑。  

刘过　赠乡人周从龙谈命  
庐陵儒万人，颇亦出青紫。  
老子三不归，未省乡里士。  
暮年罕交游，仅识子周子。  
风流属当行，岂止谈天尔。  
夜从青楼饮，一醉几欲死。  

刘过　赠许从道之子祖孙  
祖孙今年几年齿，两髻紞紞垂到耳。  
读书要以六经先，次第汉唐十七史。  
老夫见之窃不然，别有一说为举似。  
方今孽胡日衰甚，河朔早暮风尘起。  
腐儒酸寒作何用，国家所欠奇伟士。  
丈夫立身两字尽，臣子忠孝而已矣。  
吾观汝相头面阔，颜色粗厚黑而紫。  
汝翁七十鬓发转，汝父科第迟如此。  
与生生死蠹文字。土田官人村夫子。  
不如左弯右挟弓，肉食封侯差快耳。  

刘过　赠永嘉张相士  
青城游遍蜀中山，归看公卿饱已谙。  
杰惊稍能儿德祖，举亡何阙百曹参，  
诸公富贵纸上语，满座风雷终日淡。  
我似北人君记取，偶然留滞在东南。  

刘过　赠张道士  
修廊行尽到山斋，中有高人百念灰。  
门外不知春出笋，池边惟见地生苔。  
内丹久炼龙知在，大药将成鹤屡来。  
想见年年朝玉帝，眉间一点淡黄开。  

刘过　赠赵道卿  
虬髭蝟鬓虎精神，大袖披披二尺巾。  
散尽赀财犹结客，略为言语便惊人。  
斩蛟桥下惩前失，藏兔窟中甘后尘。  
朝士只今谁著眼，颠狂赢得且安身。  

刘过　张帅干席上口占  
海树婆娑日出东，一年穷处已残冬。  
春衫湿到西湖雨，魂梦觉来长乐钟。  
梅掷白英楼压凤，灯挑红焰剑缠龙。  
便教分阃持麾去，未惬平时锦乡胸。  

刘过　招义铭育王见佛照  
豪杰书生懒散仙，小庵藏迹得安间。  
禅曾勘破诸公去，诗在推敲一字间。  
夜雨滴残梧叶老，夕阳行处水花悭。  
买舟便欲乘风去，孤绝同游海鸟山。  

刘过　舟次富池寄九江诸公  
既无文彩又颠狂，五十馀年梦一场。  
错认我为林子晦，也教人唤贺知章。  
樽前鹤翅从谁舞，老去槐花尚自忙。  
船解酒醒人不见，长江万里水茫茫。  

刘过　舟中  
扁舟去时风怒恶，舟入深溪雪花落。  
我行无事有底忙，且向荻花深处著，  
邻船乞火炮蛤蜊，樽中浊醪把一卮。  
陶陶万事不复理，冻口且味寒酸时。  

刘过　舟中  
下水南风未觉难，我舟不动稳如山。  
东西日月寻常事，变化烟云顷刻间。  
沙鸟似惊皆退避，椅峦如画亦浑间。  
归期只俗长安近，屈指何时到北关。  

刘过　舟中偶作  
日日拖舟上碧溪，寒滩水浅草离离。  
尺书雁断岁行尽，五两风轻帆去迟。  
白路导吾如有志，丹枫愁客亦何为。  
关头要真梅花约，更著宽程五月期。  

刘过　自惭  
一榻留人去便垂，自惭非友亦非师。  
初无伎俩惟贪酒，遇有工夫或赋诗。  
晒日枣林红磊落，响风桐叶碧参差。  
人家正故鲈鱼鱠，老子秋来却自悲。  

刘过　自述  
扁舟送客出姑苏，晚泊吴江夜雨馀。  
波浪稍平风力定，青黄相间橘楚主。  
匆忙旅馆催行酒，草率杯盘旋买鱼。  
与我壁间书岁月，无人为作小王书。  

刘过　自述  
精神凋耗鬓毛衰，劫火光中第几回。  
无可奈何教老去，有时猛省忽愁来。  
师崇道学原非伪，客寄苏州却类獃。  
明日重阳又佳节，得钱且醉菊花杯。  

刘过　自叹  
群公更屋居，官贵辄鼎台。  
艳妆照珠翠，寒谷嘘春回。  
书生穷蹇甚，一笑百祸胎。  
何时业债尽，面目还本来。  

刘过　自宣溪过早禾渡  
雨后斜阳未见晴，晓看红日报空明。  
笋舆十里宣溪路，划地浓云脚里行。  

刘过　自宣溪过早禾渡  
梅欲搀春菊送秋，早来渡口晚烟收。  
风从滩上催船过，滚起寒沙一并流。  

刘过　醉中寄王子林  
我头扶病醉岑岑，履历糟丘岁月深。  
行李随身惟一剑，对花买笑亦千金。  
离乡别去天涯泪，上冢凄其寒食心。  
风雨闭门无客过，炉香销尽夜沈沈。  

刘过　醉中偶成  
小院蒲萄月架东，舞腰忙趁鼓声雄。  
诗成彩笔分题后，人在金钗财令中。  
秋叶冷吟风浩荡，晚林烘透日玲珑。  
腰间若佩滁州印，定有人呼作醉翁。  

刘翰　哀友人  
案成歌舞小春娇，何事君随草木雕。  
从此巴江江上月，有人和泪独吹箫。  

刘翰　春日  
沉沉芳酌动金波，笑引疏梅泛玉荷。  
几度天寒归雁少，一番风雨落花多。  
功名好在知心懒，富贵重来奈老何。  
乌鹊数声传喜语，梁间燕子亦能歌。  

刘翰　春晚呈范石湖  
风日萧萧两鬓华，倦寻银笔赋余霞。  
五更枕上无情雨，三月风前薄命花。  
春困有时因病酒，客怀何日不思家。  
年来事事心情懒，惟有归耕策最嘉。  

刘翰　翠屏曲  
小亭帘幕垂阴阴，梅香入枕春生屏。  
西窗月落被冷，鸟声残梦东风醒。  
三年不唤清溪渡，梦里瀼西春小路。  
江头女儿双翠眉，能唱刘郎芳草句。  

刘翰　红窗怨  
啼莺唤起纱窗梦，红日满帘花影弄。  
翠屏香字冷薰炉，罗衣叠损金泥凤。  
去年君去燕归时，今日燕来君未归。  
欲把相思挑锦这，夜寒懒上鸳鸯机。  
起来翠袖香罗薄，东风满地桃花落。  

刘翰　鸿门宴  
江东遥遥八千骑，大战小战七十二。  
刘郎晓鞭天马来，踧踏长安开帝里。  
子婴已降隆准公，君王置酒鸿门东。  
张良已去玉斗碎，三月火照感阳红。  
绣衣归来日将夜，可惜雄心天不借。  
当时已失范增谋，尚引长戈到垓下。  
刁斗乍急营垒惊，夜深旗尾秋风横。  
玉帐佳人不成梦，月明四面闻歌声。  
拔剑相看泪如雨，我作楚歌君楚舞。  
明朝宝马一声嘶，江北江东皆汉土。  

刘翰　江南曲  
我家东南同野老，自纺落毛采苹藻。  
清风满袖读离骚，半亩幽畦种香草。  
门前流水鸣溅溅，日暮归来自刺船。  
遥山数叠作媚妩，落日断霞明晚川。  
雨余汀草涨新绿，红衣湿尽鸳鸯浴。  
采莲女儿何处来，唱我春风湖上曲。  
瓮头酒熟方新簄，白鱼如银初上钩。  
呼儿洗杓醉明月，酒酣更作商声讴。  

刘翰　句  
青山经雨菊花尽，白鸟下滩芦叶尽。  

刘翰　句  
吹入征鸿数字秋。  

刘翰　客去  
送客归来月满檐，梅花微笑隔疏帘。  
酒醒今夜银屏冷，沉水薰炉旋旋添。  

刘翰　立秋日  
乱鸦啼散玉屏空，一枕新凉一扇风。  
睡起秋声无觅处，满阶梧叶月明中。  

刘翰　上元上亭  
靖康诏令文章种，桐邑公侯国老家。  
种得人间桃李满，春风无地不开花。  

刘翰　石头城  
离离芳草满吴宫，绿到台城旧苑东。  
一夜空江烟水冷，石头明月雁声中。  

刘翰　题飞云阁  
一笑归来春尚寒，小梅飘尽雪初残。  
迟迟更待梨花月，醉倚飞云十二栏。  

刘翰　天上月  
春冰一片净无瑕，万里清光遍海涯。  
欲与常娥移桂树，月中先合种梅花。  

刘翰　闻笛  
谁将玉笛按凉州，吹彻春风不下楼。  
若道声声都是恨，不知消得几多愁。  

刘翰　吴门行  
吴歌婉婉清如水，西风晓自阊门起。  
双桡艇子采菱来，翠荇绿滨香十里。  
芙蓉影落已知秋，溅湿罗衣眉黛愁。  
回声荡桨入门去，明月家家秋水流。  

刘翰　小亭  
芳草萋萋怨未归，西池残梦要题诗。  
绿窗昨夜东风小，开遍梅花第几枝。  

刘翰　小宴  
一曲歌云劝玉觞，归来斜月恰侵床。  
小窗细嚼梅花蕊，吐出新诗字字香。  

刘翰　余久客都城秋风思归作楚语和吴郎采菱叩舷之音  
秋风兮凄凄，山中兮桂枝。  
弹余冠兮尘堕，芳草绿兮未归。  
家遥遥兮辞楚刑，伤去国兮重登临。  
扶长剑兮增慨，复鸣铗兮成音。  
采中洲兮兰芷，望美行兮千里。  
我所思兮天一方，共明月兮隔秋水。  

刘翰　渔父  
轻舟一叶一轻篷，上有萧萧鹤发翁。  
昨夜不知何得宿，月明都在笛声中。  

刘翰　玉斗歌  
汉兵咸阳未休舍，楚王长歌到戏下。  
项伯夜入张良营，沛公仓皇出城谢。  
自言戮力共攻秦，不意入关成此勋。  
闭关籍民备他盗，尽封府库待行军。  
项庄拔剑项伯起，汉楚兴亡在今尔。  
鸿门壮士斩关来，慷慨一卮谁惧死。  
君不见秦亡鹿走骊出倾，四方尽起诸侯兵。  
龙颜隆准泗上长，天之所授谁能争。  
英雄肯落他人手，独遣谋臣谈辩口。  
君王间道却归来，满地秋声鸣玉斗。  

刘翰　种梅  
凄凉池馆欲栖鸦，采笔无心赋落霞。  
惆怅后庭风味薄，自锄明月种梅花。  

刘沆　聪明泉  
义山山下有灵泉，泉号聪明自古传。  
四百年中三出相，不才何幸继前贤。  

刘沆　句  
三月内方有，百花中更无。  

刘沆　述怀  
虎生三日便窥牛，猎犬宁能掉尾求。  
若不去登黄阁贵，便须来伴赤松游。  
奴颜婢舌诚堪耻，羊狠狼贪自合羞。  
三尺太阿星斗焕，何时去取魏齐头。  

刘沆　送乡人尹鉴登第归  
少年相款老相逢，乡举虽同遇不同。  
我已位尘三事后，君方名列五科中。  
荣登莫计名高下，宦达须由善始终。  
若到乡关人见问，为言归思满秋风。  

刘沆　小孤山  
擎天有八柱，一柱此焉存。  
石耸千寻势，波留四面痕。  
江湖中作镇，风浪里盘根。  
平地安然者，饶他五岳尊。  

刘浩　句  
此中不醉又如何。  

刘宏　句  
黄茅苦露宜加意，莫累吾君杀谏臣。  

刘洪道　观鹅山飞瀑  
探奇不畏险，拨雾上高岑。  
放眼观飞瀑，枕流听素琴。  

刘厚南　梅庄春间  
最喜逍遥泉石间，幽居四面绕青山。  
苔迷荒径人稀到，花压重门昼自关。  
古刹风传钟磬远，平畴雨过桔槔閒。  
荷锄手摘园中笋，配酒三杯壮客颜。  

刘垕　玉树谣  
临春阁下花蒙茸，雕阑玉树沉香风。  
君王酣醉眠未起，满床明月鲛绡红。  
罗襦学士文章女，碧叶黄鹂呈好语。  
可怜日暮秋雨来，惊散一庭金翠羽。  
朱门流水自徘徊，井桐花落无人知。  
江南梦断雁不飞，空城夜夜乌鸦啼。  

刘华　寄宝应丘大夫攽  
制阃今元帅，男邦旧大夫。  
受成无弊事，直上有夷涂。  
赤县图新入，苍生喘欲苏。  
底须劳战士，城篵守淮隅。  

刘涣　初及第归题净慈寺壁二绝  
彤扉新授紫皇宣，品作蓬壶二等仙。  
今日访师无限意，应怜憔悴胜当年。  

刘涣　初及第归题净慈寺壁二绝  
梵刹仙都顯焕存，心心惟绍法王孙。  
俗流不信空空理，将谓长生别有门。  

刘涣　句  
东台乃主人，吾身同过客。  

刘涣　兴庆池禊宴  
清明佳节属良辰，行乐东郊宴席宾。  
风柳不胜春气力，露花无奈晓精神。  
管丝远近青堤上，楼阁高低渌水滨。  
多少舣舟何所用，府公便是济川人。  

刘涣　自颍上归再题寺壁二绝  
颠倒儒冠二十春，归来重喜访僧邻。  
千奔万竞无穷竭，老竹枯松特地新。  

刘涣　自颍上归再题寺壁二绝  
被布羹藜三十春，苦空存性已通真。  
我来试问孤高士，翻愧区区名利身。  

刘吉　句  
一箭不中鹄，五湖归钓鱼。  

刘吉　魰  
八珍一箸千金价，往往精疱贱惠文。  
莫道形模大刚拙，剖珠也解献殷勤。  

刘季裴　寿鞏守  
正月从来号履端，那堪生日遇天官。  
万寻山岳才名重，千里江湖德量宽。  
菩萨像前开锦绣，老人星下爇旃檀。  
区区祝颂无他意，愿见灵椿度岁寒。  

刘季裴　寿朱宋  
康鼎谈经世少双，一时文物动虞庠。  
江湖虽隔金闺籍，衣袖仍闻玉案香。  
墨客几年陪画隼，板舆平日到蘴堂。  
时清身健堪行乐，未见荆榛老凤凰。  

刘嘉谟　北津口水阁  
沉沉卧虹底，小阁贴平湖。  
鱼戏风堪掬，鸥驯欲就呼。  

刘嘉谟　大明桥  
东望扶桑路，聊为万顷看。  
世无黄叔度，君试倚阑干。  

刘嘉谟　定海桥  
昔日松江上，潮翻定海来。  
而今旧桥水，不到半江回。  

刘嘉谟　顾公祠  
博洽倾当世，江东孔子儒。  
荒墟访遗庙，老稚辄名呼。  

刘嘉谟　笠泽亭  
荷笠扁舟上，持纶巨泽中。  
无劳问名字，便是此亭公。  

刘甲　句  
一川带绕三平岛，万巘环趋两翠峦。  

刘甲　句  
山围梓蜀千秋景，水接东吴万昊天。  

刘兼　长春节  
圣朝佳节遇长春，跪捧金炉祝又焚。  
宝藏发来天地秀，兵戈销后帝皇尊。  
太平基址千年永，混一车书万古存。  
更有馨香满芳槛，和风迟日在兰荪。  

刘兼　晨鸡  
朱冠金距彩毛身，昧爽高声已报晨。  
作瑞莫惭先贡楚，擅场须信独推秦。  
淮南也伴升仙犬，函谷曾容借晓人。  
此日卑栖随饮啄，宰君驱我亦相驯。  

刘兼　酬勾评事  
闲庭欹枕正悲秋，忽觉新编涴远愁。  
才薄只愁安雁户，年高空忆复渔舟。  
鹭翘皓雪临汀岸，莲袅红香匝郡楼。  
对景却惭无藻思，南金荆玉卒难酬。  

刘兼　初至郡界  
嘉陵江畔接荣川，两畔旌旗下濑船。  
郡印已分炎瘴地，朝衣犹惹御炉烟。  
莲塘小饮香随艇，月榭高吟水压天。  
锦字莫嫌归路远，华夷一统太平年。  

刘兼　春霁  
春霁江山似画图，醉垂鞭袂出康衢。  
猖狂乱打貔貅鼓，稽懒慵修鸳鹭书。  
老色渐来欺鬓发，闲情将欲傲簪裾。  
苔钱遍地知多少，买得花枝不落无。  

刘兼　春晚闲望  
东风满地是梨花，只把琴心殢酒家。  
立处晚楼横短笛，望中春草接平沙。  
雁行断续晴在远，燕翼参差翠幕斜。  
归计未成头欲白，钓舟烟浪思无涯。  

刘兼　春晚寓怀  
一承兑泽蓋方州，八度春光照郡楼。  
好景几时官吏醉，名山时领管弦游。  
空花任尔频侵眼，老雪从他渐满头。  
归去杜陵池阁在，只能欢笑不能愁。  

刘兼　春夕遗怀  
穷通分定莫凄凉，且放欢情入醉乡。  
范蠡扁舟终去相，冯唐半世只为郎。  
风飘玉笛梅初落，酒泛金樽月未央。  
休把虚名挠怀抱，九原丘垅尽侯　　。  

刘兼　春夕寓兴  
忘忧何必在庭萱，是事悠悠竟可宽。  
酒病未能辞锦里，春狂又攎入桃源。  
风吹杨柳丝千缕，月照梨花雪万团。  
闲泥金徽度芳夕，幽泉石上自潺湲。  

刘兼　春宵  
春云春日共朦胧，满院梨花半夜风。  
宿酒未醒珠箔卷，舴3歌初阕玉楼空。  
五湖范蠡才堪重，六印苏秦道不同。  
再取素琴聊假寐，南柯灵梦莫相通。  

刘兼　春宴河亭  
柳摆轻丝拂嫩黄，槛前流水满池塘。  
一筵金翠临芳岸，四面烟花出粉墙。  
舞袖逐风翻绣浪，歌尘随燕下雕梁。  
蛮笺象管休凝思，且放春心入醉乡。  

刘兼　春燕  
多时窗外语呢喃，只要佳人卷绣帘。  
大厦已成须庆贺，高门频入莫憎嫌。  
花间舞蝶和香趁，江畔春泥带雨衔。  
栖息数年情已厚，营巢争肯傍他帘。  

刘兼　春夜  
薄薄春云笼皓月，杏花满地堆香雪。  
醉垂罗袂倚朱栏，小数玉仙歌未阕。  

刘兼　春游  
摇摇离绪不能持，满郡花开酒熟时。  
羞听黄莺求善友，强随绿柳展愁眉。  
隔云故国山千叠，傍水芳林锦万枝。  
圣主未容归北阙，且将勤俭抚南夷。  

刘兼　春游  
柳成金穗草如茵，载酒寻花共赏春。  
先入醉乡君莫问，十年风景在三秦。  

刘兼　春怨  
绣林红岸落花钿，故去新来感自然。  
绝塞杪春悲汉月，长林深夜泣缃弦。  
绵书雁断应难寄，菱镜鸾孤貌可怜。  
独倚画屏人不会，梦魂才别戍楼边。  

刘兼　春昼醉眠  
朱栏芳草绿纤纤，欹枕高堂卷昼帘。  
处处落花春寂寂，时时中酒病厌厌。  
塞鸿信断虽堪讶，梁燕词多且莫嫌。  
自有卷书销永日，霜华未用鬓边添。  

刘兼　从弟舍人惠茶  
曾求芳茗贡芜词，果沐颁沾味甚奇。  
龟背起纹轻炙处，云头翻液乍烹时。  
老丞倦闷偏宜矣，旧客过从别有之。  
珍重宗亲相寄惠，水亭山阁自携持。  

刘兼　到郡后寄西川从弟舍人右司阎郎中齐殿院  
蜀路新修尽坦平，交亲深幸再逢迎。  
正当返袂思乡国，却似归家见弟兄。  
沾泽只惭尧綍重，泝流还喜范舟轻。  
欲将感恋裁书旨，多少鱼笺写得成。  

刘兼　登郡楼书怀三首  
烟雨楼台惭晦冥，锦江澄碧浪花平。  
卞和未雪荆山耻，庄舄空伤越国情。  
天际寂寥无雁下，云端依约有僧行。  
登高欲继离骚咏，魂断愁深写不成。  

刘兼　登郡楼书怀三首  
边郡荒凉悲且歌，故园迢递隔烟波。  
琴声背俗终如是，剑气冲星又若何。  
朝客渐通书信少，钓舟频引梦魂多。  
北山更有移文者，白首无尘归去么。  

刘兼　登郡楼书怀三首  
莫嗔阮氏哭途穷，万代深沉恨亦同。  
瑞玉岂知将抵鹊，铅刀何事却屠龙。  
九夷欲适嗟吾道，五柳终归效古风。  
独倚郡楼无限意，满江烟雨正冥蒙。  

刘兼　登郡楼书事  
偶奉纶书蓋旭川，郡楼嘉致尽依然。  
松欹鸟道云藏寺，月满渔舟水浸天。  
望帝古祠花簇簇，锦城归路草芊芊。  
有时倚槛垂双袂，故国风光似眼前。  

刘兼　登楼寓望  
凭高多是偶汍澜，红叶何堪照病颜。  
万叠云山供远恨，一轩风物送秋寒。  
背琴鹤客归松径，横笛牛童卧蓼滩。  
独倚郡楼无限意，夕阳西迈水东边。  

刘兼　对镜  
青镜重磨照白须，白须闲撚意何如。  
故园迢递千山外，荒郡淹留四载余。  
风送竹声侵枕簟，月移花影过庭除。  
秋霜满领难消释，莫读离骚失意书。  

刘兼　对雨  
幽庭凝碧亦涟漪，帘靋声繁聒梦归。  
半岫金鸟才委照，一川石燕又交飞。  
濯枝霡霂梅花吐，吹渚飘颻暑气微。  
因忆故团闲钓处，苍苔斑驳满渔矶。  

刘兼　芳春  
微雨微风隔昼帘，金炉檀炷冷慵添。  
桃花满地春牢落，柳絮成堆雪弃嫌。  
宝瑟不能邀卓氏，采毫何必梦江淹。  
宦情归兴休相挠，隼旆渔舟总未厌。  

刘兼　访饮妓不遇招酒徒不至  
小桥流水接平沙，何处行云不在家。  
毕卓未来轻竹叶，刘晨重到殢桃花。  
琴樽冷落春将尽，帏幌萧条日又斜。  
回首却寻芳草路，金鞭拂柳思无涯。  

刘兼　贵游  
绣衣公子宴池塘，淑景融融万卉芳。  
珠翠照天春未老，管弦临水日初长。  
风飘柳線金成穗，雨洗梨花玉有香。  
醉后不能离绮席，攎凭青帝系斜阳。  

刘兼　海棠花  
淡淡微红色不深，依依偏得似春心。  
烟轻虢国颦歌黛，露重长门斂泪衿。  
低傍绣帘人易折，密藏时蕊蝶难寻。  
良宵更有多情处，月下芬芳伴醉吟。  

刘兼　寄长安郑员外  
屈指良交十四人，隙驹风烛渐为尘。  
当初花下三秦客，只有天涯二老身。  
乘醉几同游北内，寻芳多共谒东邻。  
此时阻隔关山远，月满江楼泪满巾。  

刘兼　寄酬滑州文秀才师  
分飞屈指十三年，菡萏峰前别社莲。  
薄宦偶然来左蜀，孤云何事在南燕。  
一封瑶检音初达，两处金沙色共圆。  
珍重汤休惠佳句，郡斋吟久不成眠。  

刘兼　寄高书记  
齐朝庆裔祖敖曹，麟角无双凤九毛。  
声价五侯争辟命，文章一代振风骚。  
醉琴自寄陶家意，梦枕谁听益郡刀。  
补衮应星曾奏举，北山南海孰为高。  

刘兼　简竖儒  
蹄涔岂信有沧浪，萤火何堪并太阳。  
渊澳未曾探禹穴，矜夸便攎越丘墙。  
小巫神气终须怯，下俚音声必不长。  
近日冰壶多晦昧，虎皮羊质也观光。  

刘兼　江岸独步  
醉卓寒筇傍水行，渔翁不会独吟情。  
龟能雇印谁相重，鹤偶乘轩自可轻。  
簪组百年终长物，文章千古亦虚名。  
是非得丧皆闲事，休向南柯与梦争。  

刘兼　江楼望乡寄内子  
独上江楼望故乡，泪襟霜笛共凄凉。  
云生陇首秋虽早，月在天心夜已长。  
魂梦只能随蛱蝶，烟波无计学鸳鸯。  
蜀笺都有三千幅，总写离情寄孟光。  

刘兼　诫是非  
巧舌如簧总莫听，是非多自爱憎生。  
三人告母虽投杼，百犬闻风只吠声。  
辨玉且宽和氏罪，诬金须认不疑情。  
因思畴昔游谈者，六国交驰亦受烹。  

刘兼　倦学  
乐广亡来水镜稀，宓妃嫫母混妍媸。  
且於雾里藏弱豹，休向窗中问碧鸡。  
百氏典填坟自苦，一堆萤雪竟谁知。  
门前春色芳如昼，好掩书斋任所之。  

刘兼　郡楼闲望书怀  
郡城楼阁绕江滨，风物清秋入望频。  
铜鼓祭龙云塞庙，芦花飘市雪粘人。  
莲披净沼群香散，鹭点寒烟玉片新。  
归去杜陵池馆在，且将朝服拂埃尘。  

刘兼　郡斋寓兴  
依约樊川似旭川，郡斋风物尽萧然。  
秋庭碧藓铺云锦，晚阁红蕖簇水仙。  
醉笔语狂挥粉壁，歌梁尘乱拂花钿。  
情怀放荡无羁束，地角天涯料信缘。  

刘兼　莲塘霁望  
新秋菡萏发红英，向晚风飘满郡馨。  
万叠水纹罗乍展，一双鸂鶒绣初成。  
采莲奴散吴歌阕，拾翠人归楚雨晴。  
远岸牧童吹短笛，蓼花深处信牛行。  

刘兼　梦归故园二首  
桐叶飞霜落井栏，菱花藏雪助衰颜。  
夜窗飒飒摇寒竹，秋枕迢迢梦故山。  
临水钓舟横苇岸，隔溪禅侣启柴关。  
觉来依旧三更月，离绪乡心起万端。  

刘兼　梦归故园二首  
旧馆秋寒一梦长，水帘疏影入回塘。  
宦情率尔拖渔艇，客恨依然在燕梁。  
白鹭独飘山面雪，红蕖全谢镜心香。  
起来不语无人会，醉倚东轩半夕阳。  

刘兼　命妓不至  
琴中难挑孰怜才，独对良宵酒数杯。  
苏子黑貂将已敝，宋弘青鸟又空回。  
月空净牖霜成隙，风卷残花锦作堆。  
欹枕梦魂何处去，醉和春色入天台。  

刘兼　木芙蓉  
素灵失律诈风流，强把芳菲半载偷。  
是叶葳蕤霜照夜，此花烂熳火烧秋。  
谢莲色淡争堪种，陶菊香穠亦合羞。  
谁道金风能肃物，因何厚薄不相侔。  

刘兼　偶闻官吏举请辄有一篇寄呈成都府从弟舍人  
官吏潜陈借寇词，宦情乡梦两相违。  
青城锦水无心住，紫阁莲峰有意归。  
张翰鲈鱼因醉忆，孟光书信近春稀。  
黄茅瘴色看看起，贪者犹疑别是机。  

刘兼　偶有下殇因而自遗  
彭寿殇龄共两空，幻泡缘影梦魂中。  
缺圆宿会长如月，飘忽浮生疾似风。  
修短百年先后定，贤愚千古是非同。  
南柯太守知人意，休问陶陶塞上翁。  

刘兼　秋夕书怀呈戎州郎中  
素律初回枕簟凉，松风飘泊入华堂。  
谈鸡寂默少窗静，梦蝶萧条玉漏长。  
归去不云多阻隔，别来情绪足悲伤。  
霜砧月笛休相引，只有离襟泪两行。  

刘兼　秋夕书怀呈戎州郎中  
风送秋荷满鼻香，竹声敲玉近虚廊。  
梦回故国情方黯，月过疏帘夜正凉。  
菱镜也知移艳态，锦书其柰隔年光。  
鸾胶处处难寻觅，断尽相思寸寸肠。  

刘兼　秋夕书怀二首  
荒僻淹留岁已深，解龟无计恨难任。  
守方半会蛮夷语，贺厦全忘燕雀心。  
夜静倚楼悲月笛，秋寒欹枕泣霜砧。  
宦情总逐愁肠断，一筯鲈鱼直万金。  

刘兼　秋夕书怀二首  
直气从来不入时，掩关慵更钓磻溪。  
斯文未丧宣尼叹，吾道将穷阮籍悲。  
轻粉覆墙凝夜砌，乱金铺菊织秋篱。  
南阳卧久无人问，薄命非才有可疑。  

刘兼　去年今日  
去年今日到荣州，五骑红尘入郡楼。  
貔虎只知迎太守，蛮夷不信是儒流。  
奸豪已息时将泰，疲瘵全苏岁又周。  
圣主若容辞重禄，便归烟水狎群鸥。  

刘兼　蜀都春晚感怀  
蜀都春色渐离披，梦断云空事莫追。  
宫阙一城荒作草，王孙犹自醉如泥。  
谁家玉笛吹残照，柳市金丝拂旧堤。  
可惜锦江无锦濯，海棠花下杜鹃啼。  

刘兼　蜀都道中作  
剑关云栈乱峥嵘，得丧何由险与平。  
千载龟城终失守，一堆鬼录谩留名。  
季年必不延昏主，薄赏那堪激懦兵。  
李特后来多二世，纳降归攎尽公卿。  

刘兼　送从弟舍人入蜀  
嘉陵江畔饯行车，离袂难分十里余。  
慷慨莫夸心似铁，留连不觉泪成珠。  
风光川谷梅将发，音信云天雁未疏。  
立马举鞭无限意，会稀别远攎何如。  

刘兼　送二郎君归长安  
我儿辞去睛双流，蜀郡秦川两处愁。  
红叶满山归故国，黄茅遍地往他州。  
荷衣晓挂惭官吏，菱镜秋窥讶鬓髹。  
好向云泉营旧隐，莫教庄叟畏犠牛。  

刘兼　送文英大师  
屈指平阳别社莲，蟾光一百度曾圆。  
孤云自在知何处，薄宦参差亦信缘。  
山郡披风方穆若，花时分袂更凄然。  
摇鞭相送嘉陵岸，回首群峰隔囊边。  

刘兼　晚楼寓怀  
薄暮疏林宿鸟还，倚楼垂袂复凭栏。  
月沉江底珠轮净，云锁峰头玉叶寒。  
刘毅暂贫虽壮志，冯唐将老自低颜。  
无言独对秋风立，攎把朝簪换钓竿。  

刘兼　万葛树  
叶如羽盖岂堪论，百步清阴锁绿云。  
善政已闻思召伯，英风偏称号将军。  
静铺讲席麟经润，高拂□枝兔影分。  
更有岁寒霜雪操，莫将樗栎拟相群。  

刘兼　西斋  
西斋新竹两三茎，也有风敲碎玉声。  
莫恨移来栏槛远，譬如元本此间生。  

刘兼　咸阳怀古  
高秋咸镐起霜风，秦汉荒陵树叶红。  
七国头号鸡方贾勇，中原逐鹿更争雄。  
南山漠漠云常在，渭水悠悠事旋空。  
立马举鞭遥望处，阿房遗址夕阳东。  

刘兼　新蝉  
齐女幈帏失旧容，侍中冠冕有芳踪。  
翅翻晚鬓寻香露，声引秋丝逐远风。  
旅馆听时髭欲白，戍楼闻处叶多红。  
只知送恨添愁事，谁见凌霄羽蜕功。  

刘兼　新回车院筵上作  
回车院了未回车，三载疲民咏夸襦。  
借寇已承英主诏，乞骸须上老臣书。  
黄金蜀柳笼朱户，碧玉湘筠映绮疏。  
因问满筵诗酒客，锦江何处有鲈鱼。  

刘兼　新竹  
近窗卧砌两三丛，佐静添幽别有功。  
影镂碎金初透月，声敲寒玉乍摇风。  
无凭费叟烟波碧，莫信湘妃泪点红。  
自是子猷偏爱尔，虚心高节雪箱中。  

刘兼　旭川祁宰思家而卒因述意呈秦川知己  
岁稔民康绝讼论，政成公暇自由身。  
朝看五马闲如社，夜拥双姬暖似春。  
家记不忧凭冢子，官资无愧是朝臣。  
岂同龌龊祁员外，至死悲凉一妇人。  

刘兼　宣赐锦袍设上赠诸郡客  
十月芙蓉花满枝，天庭驿骑赐寒衣。  
将同玉蝶侵肌冷，也遣金鹏遍体飞。  
夜卧始知多忝窃，昼行方觉转光辉。  
深冬若得朝丹阙，太华峰前衣锦归。  

刘兼　宴游池馆  
绮筵金碧照芳菲，酒满瑶卮水满池。  
去岁南岐离郡日，今春东蜀看花时。  
俭莲发脸当筹著，绪柳生腰按柘枝。  
座客半酣言笑狎，孔融怀抱正怡怡。  

刘兼　贻诸学童  
横经叉手步还趋，积善方知庆有余。  
五个小雏离学院，一行新雁入贫居。  
攘羊告罪言何直，舐犊牵情理岂虚。  
劝汝立身须苦志，月中丹桂自扶疏。  

刘兼　玉烛花  
袅袅香英三四枝，亭亭红艳照阶墀。  
正当晚槛初开处，恰似春闱就试时。  
少女不吹方熠爚，东君偏惜未离披。  
夜深斜倚朱栏外，攎把雘光借与谁。  

刘兼　再见从弟舍人  
屈指依稀十五年，鸾台秘阁位相悬。  
分飞淮甸雁行断，重见江楼蟾影圆。  
滞迹未偕朝北阙，高才方命入西川。  
愿君通理须还早，拜庆慈亲几杖前。  

刘兼　再看光福寺牡丹  
去年曾看牡丹花，蛱蝶迎人傍彩霞，  
今日再游光福寺，春风吹我入仙家。  
当筵芬馥唇动，倚槛娇羞醉眼斜。  
来岁未朝京阙去，依前和露载归衙。  

刘兼　早秋游湖上亭  
摇落江天万木空，雁行斜戛塞垣风。  
征闺捣月离愁远，旧馆眠云旅梦通。  
郢客岂能陪下里，舦禽争肯恋樊笼，  
此心旷荡谁相会，尽在南华十卷中。  

刘兼　征妇怨  
金闺寂寞罢妆台，玉箸栏干界粉腮。  
花落掩关春欲暮，月圆欹枕梦初回。  
鸾胶岂续愁肠断，龙剑难挥别绪开。  
曾寄锦书无限意，塞鸿何事不归来。  

刘兼　中春登楼二首  
金杯不以涤愁肠，江郡芳时忆故乡。  
两岸烟花春富贵，一楼风月夜凄凉。  
王章莫耻牛衣泪，潘岳休惊鹤鬓霜。  
归去莲花归未得，白云深处有茅堂。  

刘兼　中春登楼二首  
古今通塞莫咨嗟，谩把霜髯敌岁华。  
失手已惭蛇有足，用心休为鼠无牙。  
九天云净方怜月，一夜风高便厌花。  
独倚郡楼人不会，钓舟春浪接平沙。  

刘兼　中春宴游  
二月风光似洞天，红英翠萼族芳筵。  
楚王云雨迷巫峡，江令文章媚蜀笺。  
歌黛久颦春岫斂，舞衣新绣晓霞鲜。  
酒阑香袂初分散，笑指渔翁钓暮烟。  

刘兼　中夏昼卧  
寂寂无憀九夏中，傍帘依壁待清风。  
壮图奇策无人问，不及南阳一卧龙。  

刘兼　重阳感怀二首  
重阳不忍上高楼，寒菊年年照暮秋。  
万叠故山云总隔，两行香泪血和流。  
黄茅莽莽连边郡，红叶纷纷落钓舟。  
归计未成年渐老，茱萸羞戴雪霜头。  

刘兼　重阳感怀二首  
载花乘酒上高山，四望秋空八极宽。  
蜀国江山存不得，刘家豚犬取何难。  
张仪旧壁苍苔厚，葛亮荒祠古木寒。  
独对斜阳更惆怅，锦江东注似波澜。  

刘兼　昼寝  
花落青苔锦数重，书淫不觉避春慵。  
恣情枕上飞庄蝶，任尔云间骋陆龙。  
玉液未能消气魄，牙籤方可涤昏蒙。  
起来已被诗魔引，窗外寒敲翠竹风。  

刘兼　自遣  
未上亨衢独醉吟，赋成无处博黄金。  
家人莫问张仪舌，国士须知豫让心。  
照乘始甚沽善价，阳春争忍混凡音。  
鹍鹏鳞翼途程在，九万风云海浪深。  

刘鉴　登黄鹤楼  
西风吹我登黄鹤，白云半在阑干角。  
题诗不见旧时人，惟见青山俯城郭。  
萋萋芳草鹦鹉洲，江水衮衮来无休。  
岁月俯仰成春秋，古人今人无限愁。  

刘鉴　和率斋王帘使三首  
试手东风第一杯，士如侯栗与侯梅。  
润之春雨根方茂，悴以秋霜花肯开。  
昔有两生增鲁重，今闻四皓为刘来。  
圣朝礼乐须三代，接武行看上曲台。  

刘鉴　和率斋王帘使三首  
试手东风第一杯，南冠久挂市门梅。  
贤遣在野时曾闭，道大如天运复开。  
江左人传茂弘相，河汾士喜仲淹来。  
深衣增重逾貂暖，立到天花雨满台。  

刘鉴　和率斋王帘使三首  
试手东风第一杯，一番人物萃欧梅。  
曳裙昔惮王门峻，振铎今逢孔席开。  
送酒马军江上去，持书驿使陇头来。  
斯文未坠重增气，燕饭犹胜愧有台。  

刘鉴　贺周总管岸轩迁居回任  
就第开藩自古难，旌门累世况团坘。  
肯邀父老为邻舍，更约交游说岁寒。  
千里春风棠蔽芾，一窗秋月竹平安。  
乡人乡饮推乡贵，祗作平进样子看。  

刘鉴　贺周总管岸轩迁居回任  
袖诗两度出山扉，到得城来与原违。  
南浦绿波凝望久，东山零雨喜公归。  
痚梅斗雪增新洁，乔木参开长旧围。  
重对门墙帘定卷，春风贺厦燕栖依。  

刘鉴　寄朱约山  
岁晚江空烟水寒，枫林叶落楚天宽。  
苦无雁足书难寄，作尽鸢声吟未安。  
晋帖临成思入石，离骚读罢拟栽兰。  
老来绝被梅花恼，后会君应笑我孱。  

刘鉴　见率斋王帘使  
渡孟升陑未岁余，访箕问虺即求书。  
从来文武相经纬，正在朝廷妙卷舒。  

刘鉴　见率斋王帘使  
樽俎折冲贤甲胄，衣裳定伯胜兵车。  
先生学谱河汾嫡，礼乐须还贞观初。  

刘鉴　见率斋王帘使  
人物东南又一初，甲田气运恰相符。  
王通今日经重续，关朗当年筮不诬。  

刘鉴　见率斋王帘使  
千载河汾两夫子，一家洙泗几生徒。  
长堂房社俱先达，还许程元后至无。  

刘鉴　见率斋王帘使  
使星来照鹭边沙，王郎皇皇远有华。  
尽起绮园山个时，更招温石水之涯。  

刘鉴　见率斋王帘使  
汉唐礼乐成三代，南北车书又一家。  
鸣鹿歌诗将意厚，臣忠端出自宾嘉。  

刘鉴　见率斋王帘使  
平生怪怪复奇奇，一字何曾乐得饥。  
太白枉承金殿召，浩然空负玉堂知。  

刘鉴　见率斋王帘使  
田园仅了都人役，事业全抛进士诗。  
白发见公曾感慨，深衣重有道行进。  

刘鉴　见提举蔡涧松  
今人标致古心胸，吉士依归有涧松。  
白发半头身欲鹤，苍髯千丈气如龙。  
三年博士留韩愈，十载中郎老蔡邕。  
根脚青原培植久，蓬莱行上最高峰。  

刘鉴　梅四首  
休说逋仙两句工，冰瓯涤笔别形容。  
清标骚客风前立，素面仙姝月下逢。  
山店霜寒香扑马，溪桥水浅影如龙。  
一□尽是寒凝结，金鼎无盐味更浓。  

刘鉴　梅四首  
破荒玉雪粲烟村，倚竹无言独断魂。  
三弄直须琴对越，一寒安用酒温存。  
家风巢许堪同社，心事夷齐可共论。  
应出缤纷几经紫，一枝开处自乾坤。  

刘鉴　梅四首  
除香除影赋梅花，方许诗中擅作家。  
怕俗似嫌羔作酒，高人颇称雪煎茶。  
参横屋角霜初人，人倚阑干月欲斜。  
夜冷玉肌愁入骨，金壶移入伴窗纱。  

刘鉴　梅四首  
天花夜半落溪傍，傍有狞然为取将。  
擎爪仰空吾洁白，掀髯倒地觅昏黄。  
修鳞月下霜同色，败甲风前雪有香。  
欲起补之图影看，生愁飞入水中藏。  

刘鉴　上尚郎中  
先生名姓重金台，一路春风手挽回。  
黄阁自应调鼎去，青原犹为算舟来。  
雪晴和风千家满，云放天光万里开。  
毕竟济川须用楫，鞯车行看虎符催。  

刘鉴　上尚郎中  
六合阴沉一样云，行人白昼亦黄昏。  
贪财吏似方山犬，逃命民如入峡猿。  
典到琴书犹小事，卖抛田产更销魂。  
先生明共霜台月，照彻茅檐几泪痕。  

刘鉴　上尚郎中  
衰年何用响铮铮，一错元来铸不成。  
为役谁怜烛之武，浮言枉累铁元城。  
铄金有口难从众，辧釜无羹枉怨兄。  
一点红炉属君手，放教跃冶要分明。  

刘鉴　书灯  
一点兰膏数寸心，小窗伴我夜沈沈。  
暖分青焰藜烟细，喜动红光花意深。  
洞见苦心归典策，照残幽梦入寒衾。  
他时富贵不相弃，移上长敬檠伴醉吟。  

刘鉴　书灯  
玉楼夜费烛荧荧，祗得眼前歌舞明。  
照破三千年外事，书生元不用长檠。  

刘鉴　题静轩  
径深寂寂锁苔菌，此地不生车马尘。  
梦断瑶台惟有竹，棋声花院似无人。  
蛛因门闭牢穿纲，鹊悟枝乾自采薪。  
只道乾坤大如许，不知天地又新春。  

刘鉴　题醉月亭  
采石江头李太白，狂不奈烦宫锦窄。  
赤壁矶下苏东坡，一叶泛泛凌风波。  
当时有月并有酒，和酒和月吞入口。  
酒肠得月冷于冰，化作瑰辞喧宇宙。  
两首赋，百篇诗，  
千秋万古称绝奇。两翁不作归来鹤，  
玉宇琼楼寒漠漠。若得长江变泼醅，  
少住人间亦差乐。望圆晦缺秋复春，  
古来明月今来人。我时举酒问明月，  
月亦团团应不得。铁如意，  
玉唾壶。我歌君和声呜呜，  
烂醉起舞嗔人扶。问影莫是李与苏，  
月中仙子知得无。  

刘鉴　挽罗榷院子远二章  
万石家居最，清修却似贫。  
赋中前进士，诗里谪仙人。  
连疏西湖上，扁舟颖水滨。  
一从书乙亥，岁岁两眉颦。  

刘鉴　挽罗榷院子远二章  
不谓悬弧旦，翻成属纩期。  
死同生一视，吊与贺相随。  
灵运先成佛，刘叉懒说诗。  
西风吹独树，谁谱凤鸣枝。  

刘鉴　谒萧大山  
阿统遥知是酒宗，作诗工似选诗工。  
写成判语皆吟笔，翻得离骚再国风。  
共喜横渠传有弟，久夸坡老学如翁。  
世间师友多零落，今在庭闱诺唯中。  

刘鉴　谒萧小山  
一冬晴暖春相似，欲叩吟关未有诗。  
折得梅花装担了，起程还是雪飞时。  

刘鉴　谒萧小山  
一水凝寒棹不开，几人於此欲船回。  
思君却有扁舟兴，半夜直冲风雪来。  

刘鉴　月岩  
世事从来满则亏，十分何似八分时。  
青山作计常千古，只露岩前月半规。  

刘接　句  
湛湛直通龙渡水，虢虢傍过鹿头山。  

刘接　句  
兴于东晋废于陈。  

刘接　句  
水来五渡若铺练，山对九疑如画图。  

刘接　句  
猎叟藤编户，傜人草结庵。  

刘接　句  
废于袁宪相陈年。  

刘敬　观沧浪亭石感而有作  
苏君在朝人不知，苏君既没人悲人。  
流风遗书见称道，高文大句争提撕。  
壁间草隶亦不置，剥苔椎土无弃遗。  
乃知死不兴人共利害，而后不为时所疑。  
沧浪亭空卉木老，古石苍苍颜色好。  
无胫独能千里来，致身忽在都门道。  
帝都王侯好事多，相看自悔取不早。  
君不见吴兴长史春祥衫，闭门抱恨长枯槁。  

刘榘　定林寺  
联镳小憩定林庵，祗欠携壶太子岩。  
禅律兵机非二致，山僧笑我饱曾参。  

刘榘　凤凰台  
凤凰何亭亭，迥与雨华对。  
凭高一登眺，秋事渺无际。  
鹭洲赏心前，牛首秦淮外。  
万叠云稼横，百缆风樯会。  
瞔言簿书隙，载酒邀华旆。  
翰林诗百篇，生公法三昧。  
皮肤虽不似，妙趣总相类。  
怀古睇平芜，可但高李辈。  
忆昔耿与韩，造膝陈大计。  
高光课厥成，一语不相戾。  
江淮今清晏，河路尚腥秽。  
蛇豕相噬吞，天已厌戎裔。  
箕敛民弗堪，恶稔将自毙。  
愤激闻鸡舞，慷慨中流誓。  
尺棰仗皇灵，喋备笞其背。  
燕然彼有石，深刻诏来世。  
兵强在食足，万灶余廪弜。  
叶奏酂侯功，接武文石陛。  

刘榘　羊角田  
羊角仙人在何许，江南杳霭苍烟暮。  
空余拳石在人间，至今指作神仙处。  
当年馆宇幻玲珑，只今阻绝那能逢。  
市上无非神仙辈，人心自隔蓬莱宫。  
我来访古思绵邈，月满谯楼夜吹角。  
神仙咫尺不可知，帝乡汗漫何期。  

刘巨　句  
渔人忽惊起，雪片逐风斜。  

刘巨　赠苏轼兄弟  
惊人事业传三馆，动地文章震九州。  
老夫欲别无他祝，以愿双封万户侯。  

刘筠　别墅  
感概复风流，交通遍五侯。  
鸣钟平乐宴，击鞠茂陵游。  
狡兔方多穴，苍鹰始下菙韛。  
铃奴藏广柳，剑骑骋长楸。  
云际寻檋技，花间笑躭楼。  
害先除白额，梦已应黄头。  
燕酒惟增气，秦筝漫送愁。  
鸿毛轻一死，祇待报私雠。  

刘筠　成都  
镂肤剽俗恣游遨，可得蹲鸱号富饶。  
井络共知天与险，衠丛无柰世兴妖。  
杜鹃积恨花如血，诸葛遗灵柏半烧。  
才似文园何足道，一生琴意祇成痟。  

刘筠　赤日  
芒熛盛德正浑仪，休问探汤向小儿。  
尽日羽陵开蠹简，几人河朔引芳巵。  
尧厨萻莆频摇处，汉殿相风未转时。  
争得琴高借双鲤，暂游姑射对冰姿。  

刘筠　初秋属疾  
秋阴凄淡隔重城，一亩居仍近禁营。  
汉苑楼台沉暮影，谢家鼓吹发新声。  
烟昏露井残桃坠，叶下凉波独鸟惊。  
节物变衰吟更苦，可堪漳浦卧刘桢。  

刘筠　此夕  
南州石黛有遗妍，目极危梯月上弦。  
一水相忘空脉脉，双金何路致拳拳。  
仙源日永桃无援，客馆春轻柳未眠。  
欲写微词托归雁，风高岭阔又经年。  

刘筠　代意  
华池阿阁不相容，浊水清尘恨莫穷。  
明月自新班女扇，行云无柰楚王风。  
乳莺啼晓销兰炷，媚蝶伤春失蕙丛。  
纵使多才如子建，祇能援笔赋惊鸿。  

刘筠　灯夕寄献内翰虢略公  
千轮佛火照层城，九陌香车击迅霆。  
简子最知天帝乐，孟家惟信紫姑灵。  
金徒抱箭催壶水，玉字来风满砌蓂。  
帘卷交疏连烛密，通中枕上独闻铃。  

刘筠　洞户  
百尺青楼大道边，五陵游骑骁翩翩。  
不思夜魄过三五，祇问春醪赏十千。  
密锁香云深处户，乱飘梨雪晚来天。  
愁眉岂待歌成惨，咫尺河阳信未传。  

刘筠　奉和圣制寒食五七言二首  
垣禁申严日，余萌尽达初。  
踏青游骑远，浮枣禊波舒。  
饧市喧箫吹，鸡场隘酒车。  
俗康春更乐，绮榭焕晴虚。  

刘筠　奉和圣制寒食五七言二首  
黍盘交荐藏烟日，丝雨微沾解禊辰。  
家有秋千怜月夕，户垂杨柳庆芳春。  
波浮素卵祥兰馥，垄戏名翚瑞麦新。  
千里神畿多胜赏，熙熙胥会可封民。  

刘筠　奉和圣制上元  
瑞荚盈端月，神灯灿宝辉。  
执金停徼骑，坐狄敞朝扉。  
激徵清歌歇，晞阳醉客归。  
可封家自乐，不独在轻肥。  

刘筠　奉和圣制社日七言四韵  
美服斯勤验国径，里民单出庆秋成。  
时羞餍饫盘中味，神鼓喧阗野水声。  
爽气方高疏雨霁，清辉微动远波平。  
尧章瀎发由庚咏，京庾连云万亿盈。  

刘筠　奉和御制中和节  
载阳临仲序，初吉协嘉名。  
国授民时正，天资植物荣。  
草薰翔泽雉，风暖度林莺。  
尧思存稽古，洋洋播颂声。  

刘筠　奉和真宗御制后苑杂花海棠  
迟景烘初绽，鲜风惜未飘。  
蝶魂迷密径，莺语近新条。  
芳蕙薰宫锦，丹浆晕海绡。  
惟时奉宸唱，赓奉愧咎繇。  

刘筠　奉诏立春日祝太乙宫书事  
黄图标清馆，紫诏戒鲰臣。  
祗祓先三日，精明奉列真。  
缇帷严宴室，琅菜盛齱珍。  
鹄浴薰汤洁，龟存踵息匀。  
金胥传漏箭，云襡换朝绅。  
霞接浮丘袂，星瞻太乙神。  
九光龙檠密，百和鹊樽新。  
磬度松间籁，歌飘海底尘。  
中天鸣素瑟，五鼓下琼轮。  
祝册精衷道，沈榆拜席陈。  
殿趋凫舄急，廊转羽旋频。  
荐幣冰纹滑，升樽玉液醇。  
楼居排逈汉，歘驾返清晨。  
习习灵风远，欣欣瑞木春。  
祥氛披辇道，迟景上城闉。  
宣室如垂问，鸿禧永庇民。  

刘筠　赴郡之初寻属愆亢有议举旧典取湫水徵巫觋以致祷而涉旬靡应农事方  
优诏将州任，视政才旬时。  
田畯诉炎暵，坐虞多稼萎。  
云将掉头去，波臣涸辙危。  
行部殊未及，随车杳难期。  
往惭神父化，徒令旱母嗤。  
诸曹白事者，雩典举旧规。  
郡北岐棘山，上有三湫池。  
衙吏洁斋往，汲水置缥瓷。  
朝服领巫觋，诘旦迓诸岐。  
舁以结彩舆，奉以五龙祠。  
自是率宾介，寅午款于斯。  
纷敷荐楮镪，浸渍洒杨枝。  
瓦炉松香髓，匏樽黍酌醨。  
四壁绘神变，正筵塑灵仪。  
悕若叶公牖，怪甚葛仙陂。  
老觋十数辈，勃屑头如魌。  
童巫及伶倡，貌寝语喽哂。  
但多瓮盎质，曾乏婉娈姿。  
交手操铃拂，合讁屡僛僛。  
喧尘著蓬发，秽汗落粉颐。  
一问且一呕，掩鼻以帨褵。  
朝難蔚旋败，成震巽散之。  
巽风暮欲息，竅行呼复来。  
慢黩固已甚，诞妄相凭随。  
如是者浃日，仅得沾服滋。  
嗟予政无状，百拜胡敢辞。  
矧夫民习俗，姑用慰齰咨。  
抑闻古人言，天鉴本无私。  
神道贵得一，何乃托邪师。  
遽俾送湫勺，撤役勤蠒丝。  
申明恤刑诏，梃重舍轻疑。  
从此四三日，油霈洽封圻。  
又闻尧汤世，水旱轸君慈。  
振救自有术，敛散适所宜。  
元元无菜色，九载尚熙熙。  
周礼地官职，皇舞虽有祈。  
道经莅天下，伤民诚弗为。  
惟神禀聪正，远鬼务肃祗。  
愿守有常德，可戒兴妖思。  

刘筠　公子  
油壁春车隔渭桥，黄山路远苦相邀。  
行庖爨蜡雕胡熟，永埒铺金汗血骄。  
别馆横陈张静婉，期门长揖霍嫖姚。  
注鉤握槊曾无惮，绿桂膏浓晓未销。  

刘筠　馆中新蝉  
庭中嘉树发华滋，可要螳螂共此时。  
翼薄乍舒宫女鬓，蜕轻全解羽人尸。  
风来玉女乌先转，露下金茎鹤未知。  
日永声长兼夜思，肯容潘岳到秋悲。  

刘筠　汉武  
汉武高台切绛河，半涵非雾郁嵯峨。  
桑田欲看他年变，瓠子先成此日歌。  
夏鼎几迁空象物，秦桥未就已沉波。  
相如作赋徒能讽，却助飘飘逸气多。  

刘筠　荷花  
水国开良宴，霞天湛晚晖。  
凌波宓妃至，眜桨莫愁归。  
妆浅休啼脸，香清愿袭衣。  
即时闻鼓瑟，他日问支机。  
绣骑翩翩过，珍禽两两飞。  
牢收交甫佩，莫遣此心违。  

刘筠　鹤  
碧树阴浓釦砌平，华亭归梦晓频惊。  
仙经若未标奇相，琴操何因寄恨声。  
养气自怜鸡善胜，全身却许雁能鸣。  
芝田玉水春云伴，可得乘轩是所荣。  

刘筠　怀旧居  
毛竹千丛蔽野亭，晓猨惊后乱峰青。  
汉庭已奏三千牍，周室仍繙十二经。  
紫殿深沉频视草，缁帷寂寞自飞萤。  
振衣本为苍生起，肯向荀家祇聚星。  

刘筠　淮水暴涨舟中有作  
行行极目天无柱，渺渺横流浪有花。  
客子方思舟下碇，阴虬自喜海为家。  
村遥树列秦川霁，岸阔牛分触氏蜗。  
鸢啸风高良可畏，此情难论坎中蛙。  

刘筠　即日  
地僻无车辙，心灰欲坐忘。  
疾雷徒破柱，幽草不迎凉。  
日烈蝉遗蜕，花休蜜满房。  
覆觞知已久，宁有次公狂。  

刘筠　寄灵仙观舒职方学士  
石渠仙署久离群，抗迹丹台世绝伦。  
杨子不甘嘲尚白，漆园终许自全真。  
紫烟深处鸾双舞，朱髓成来鸟共伸。  
若向云中见鸡犬，可能浑忘姓刘人。  

刘筠　槿花  
紫雾函灯檠，彤霞逼绮寮。  
吴宫何薄命，楚梦不终朝。  
半被曾羞问，邻墙却悔招。  
莫移风雨怨，更嘱鹊为桥。  

刘筠　禁中庭树  
羽叶笼盘石，虬枝拂画堂。  
夜声含素瑟，晓影逼扶桑。  
好借鸾为瑞，无容麝损香。  
宁知千载后，祇美召公棠。  

刘筠　九日赴宴不及简馆中同僚  
野趣风流属此辰，帝台高会敞重茵。  
绛囊为佩仙萸密，绿醖飞觞寿菊新。  
兼豆丰盈尧箑馔，雅歌清壮汉营人。  
年来多病欢游阻，温玉苍葭岂易亲。  

刘筠　旧将  
丈八蛇矛战血乾，子孙今已列材官。  
青烟碧瓦开新第，白草黄云废旧坛。  
劳薄可甘先兰舌，爵高还许戴刘冠。  
秋来从猎长杨榭，矍铄犹能一据鞍。  

刘筠　句  
朱饰两番巡属邑，案留双笔在中台。  

刘筠　句  
惟月卿曹重，占星使者贤。  

刘筠　句  
闻说上饶风物好，钱郎诗思奈春何。  

刘筠　句  
溪牋未破冰生砚，炉酒新烧雪满天。  

刘筠　句  
坐席久虚温树老，心旌无奈楚风辰。  

刘筠　句  
已回邻面三年粉，又结寒丝几许冰。  

刘筠　句  
吟余云散叶，坐久尘遗毛。  

刘筠　句  
右墄独登温树密，前旌双抗岭云高。  

刘筠　句  
天媛贪忙为灵匹，几时留巧向人间。  

刘筠　句  
渝舞气豪传汉俗，丙鱼味美敌吴乡。  

刘筠　句  
右衲城钟断，搘筇岳雨寒。  

刘筠　句  
雨热宫城阔，秋声禁树多。  

刘筠　句  
峭帆横渡官桥柳，叠鼓惊飞海岸鸥。  

刘筠　句  
醉令难同社，仙鹅肯换书。  

刘筠　句  
岭云夏变梅蒸早，越雨秋藏桂蠹多。  

刘筠　句  
刘伶醉席梅花地，海客仙槎粉水天。  

刘筠　句  
龙驾昌明御，天旗太乙神。  

刘筠　句  
洛田荒二顷，楚浪涨三篙。  

刘筠　句  
空呈厚貌临官道，更有人从捷径过。  

刘筠　句  
崎岖一乘传，憔悴五羊皮。  

刘筠　句  
兰夜沉沉鹄漏长。  

刘筠　句  
荣河带绕中天阁，空乐星悬大士居。  

刘筠　句  
柔桑蔽野鸣雏雉，高柳含风变早蝉。  

刘筠　句  
三壤月监承露掌，九鷕乌绕守宫槐。  

刘筠　句  
沙禽两两穿铃阁，江草依依接射堂。  

刘筠　句  
山月愁{左犭右军}子，风涛怒鳄鱼。  

刘筠　句  
桃叶横波人共醉，剑光冲斗狱常空。  

刘筠　句  
蟠桃三窃成何味，上尽鳌头迹转孤。  

刘筠　句  
鼓音记里绳阡远，舞节鸣鸾玉步随。  

刘筠　句  
鸱蹲野芋谁为尹，雪积泉盐久置官。  

刘筠　句  
春风乱莺啭，夕雾一鸿冥。  

刘筠　句  
大野几星分婺女，清风万古感颜乌。  

刘筠　句  
酒供砚滴濡毫冷，火守更筹添漏长。  

刘筠　句  
鹤伴鸣琴公事晚，乌惊调角戍城秋。  

刘筠　句  
角逈含秋气，桥长断洛尘。  

刘筠　句  
极目关河高倚汉，顺风鵰鹗远凌秋。  

刘筠　句  
惠和官尚小，师达禄须干。  

刘筠　苦热  
六幕云收万籁沉，结瑶千尺倦登临。  
七盘妙舞频挥汗，五色嘉瓜冷镇心。  
极目岭梅宁止渴，拂波宫柳漫垂阴。  
祇忧火解神仙骨，赖有泉声发素琴。  

刘筠　泪二首  
雍门琴罢已浪浪，更上牛山半夕阳。  
楚泽云迷千里目，蓟门歌断九回肠。  
寒梅带雨飘离席，尺素停灯作报章。  
湘水乾未终未尽，岂徒万点寄疏篁。  

刘筠　泪二首  
含酸茹叹几伤神，呜咽交流忽满巾。  
建业江山非故国，灞陵风雨又残春。  
虞歌决别知亡楚，宴酒初酣待报秦。  
欲断青天销积恨，月娥孀独更愁人。  

刘筠　梨  
玄光仙树阻丹梯，御宿嘉名近可齐。  
真定早寒霜叶薄，樊川初晓露枝低。  
先时樱熟烦羊酪，远信梅酸损瓠犀。  
宋玉有情终未识，蔗浆无柰楚魂迷。  

刘筠　李舍人独直  
卿霭重重覆璧门，独挥鸿笔坐西垣。  
诚明自有中和气，润色还多郁穆言。  
内苑朱樱兼酷赐，前阶红药任风翻。  
紫丝新履徊翔地，应笑东方避世喧。  

刘筠　立夏奉祀太一宫  
舜柏森森拂绛霄，薰风瑟瑟动云環。  
琳房遍设沉榆席，金檠齐燃绿桂膏。  
秘册十行开凤检，灵辉三烛驻霓旄。  
香飘员峤空歌歇，北斗阑干月殿高。  

刘筠　立夏奉祀太一宫五言十韵  
朱驾开炎序，琼科举旧仪。  
恭承宣室诏，肃奉列真祠。  
地接茏葱气，人多绰约姿。  
珍丛罗宝槭，嘉树荫文榱。  
仙馔丰青{左饣右是}，斋房饰紫帷。  
洁诚专在祀，将事竚迎禧。  
谷应空歌韵，神听祝册辞。  
兰蒸芬静品，桂醑滟华彝。  
烟达徐梵幣，风灵自转旗。  
云衣才半解，鸣凤遡晨曦。  

刘筠　刘校理属疾  
抚枕凄然掩北轩，汉庭谁问马文园。  
风簷鸱啸厨烟绝，月树乌惊药杵喧。  
戏习五禽成妙术，学亏一篑阻微言。  
不因九奏清尘耳，天露应迷简子魂。  

刘筠　柳絮  
半减依依学转蓬，班骓无柰恣西东。  
平沙千里经春雪，广陌三条尽日风。  
北斗城高连蠛蠓，甘泉树密蔽青葱。  
汉家旧苑眠应足，岂觉黄金万缕空。  

刘筠　明皇  
岁岁南山见寿星，百蛮回首奉威灵。  
梨园法部兼胡部，玉辇长亭复短亭。  
河鼓暗期随日转，马嵬恨血染尘腥。  
西归重按凌波舞，故老相看但涕零。  

刘筠　南朝  
华林酒满劝长星，青漆楼高未称情。  
麝壁灯回偏照昼，雀航波涨欲浮城。  
钟声但恐严妆晚，衣带那知敌国轻。  
千古风流佳丽地，尽供哀思与兰成。  

刘筠　偶怀  
不才甘客难，夕病岂旬休。  
可待乘轩宠，终惭舐痔求。  
渚兰薰露夕，江橘富霜秋。  
养拙宁无地，千波一叶舟。  

刘筠　偶作  
杀青和墨度流年，饱食无功鬓飒然。  
却忆侯封安邑枣，不能兄事鲁褒钱。  
千峰月白猿啼树，六幕风高鹗在天。  
招隐诗成谁击节，愿倾家酿载渔船。  

刘筠　七夕  
灵匹迢迢驾七襄，暂陈云幄对星潢。  
已看素魄过三让，何用华灯更九光。  
玉腕双丝轻宛转，霞衣杂佩暗丁当。  
谁言巧意能胜拙，祇见鸠闲鹊自忙。  

刘筠　前槛十二韵  
垂柳阴岑院，游丝旷荡春。  
蘅皋谁驻马，罗袜自生尘。  
四姓良家子，三年赋客邻。  
折腰行太缓，连琐语何频。  
倭堕云争媚，便娟月斗新。  
灭瘢难辨玉，约指不胜银。  
电笑投壶胜，江澄捣练匀。  
东南劳鹤望，西北限牛津。  
宝唾凝兰气，鸣黄咽绛脣。  
笼禽思陇树，洞犬谢秦人。  
咏絮才无对，闻琴意始真。  
长安足轻薄，慎勿走琼轮。  

刘筠　清风十韵  
阊阖重门启，飞帘别馆深。  
歳蒸全已却，雅兴可能任。  
云起汾河咏，旌摇楚国心。  
过箫添爽籁，拂野荡层阴。  
夕劲淮阳桂，晨凄越鄂衾。  
登高从落帽，安寝任吹襟。  
珠网疏难掩，铜铸冷易侵。  
急翻池上叶，遥送月前砧。  
舞袖更回态，歌梁极绪音。  
最怜鵰鹗意，瞬息度千岑。  

刘筠　秋夜对月  
瑶席留欢友，金波对广庭。  
重帘和雾卷，六幕极天青。  
属玉东西馆，琉璃左右屏。  
梁园休赋雪，隋苑漫飞萤。  
蟾滴全供砚，牛津不见星。  
绮窗分皎皎，苔阁共亭亭。  
已丧应刘魄，谁通鲍谢灵。  
欲销千里恨，鲁酒薄还醒。  

刘筠　劝石集贤饮  
豪家抱瓮擅风流，更燎薰炉白雪楼。  
鲁笔休分科斗字，蜀都且换鹔鹴裘。  
仰天拊髀真为乐，倒载穿肠肯易愁。  
欲鱠长鲸置雕俎，愿回北斗挹东流。  

刘筠　上巳玉津园赐宴  
需云分渥泽，褉饮恣欢游。  
缇幕侵晨设，兰泉对席流。  
蕙肴清萻莆，玉醴湛金瓯。  
春服萋萋盛，光风滟滟浮。  
桐华秾竞发，莺语巧相求。  
妙曲新声合，斜阳醉未休。  

刘筠　上元日  
汉典久传祠太乙，竺坟亦说会夫人。  
蟾蜍吐耀祥轮满，菡萏凝华宝檠新。  
风转相竽来帝乐，香焚夹道杂车尘。  
承平多庆群欢洽，益见严宸奉紫昮。  

刘筠　始皇  
利觜由来得擅场，尽迁豪富入咸阳。  
属车夜出迷云雨，峻令朝行剧虎狼。  
前殿建旗凌紫极，东门立石见扶桑。  
从臣嘉颂徒虚美，不柰卢生谶国亡。  

刘筠　受诏修书述怀感事三十韵  
良弼论思暇，英才视草余。  
西清承密旨，东观类群书。  
左氏先经日，征南发例初。  
编年终显德，历帝自凡蘧。  
一览无前古，三长岂后予。  
宏网提要妙，至论绝籧簒。  
讹缪刊三豕，公乎喜众狙。  
菁英咸采掇，疣赘尽销除。  
组织千章合，研穷万象虚。  
胡为参也鲁，亦造仲尼居。  
处末加骈拇，于中或辅车。  
乘轩思卫鹤，努力效刘驴。  
见弹曾求炙，临川复羡鱼。  
孰云貂可续，自愧鹗难如。  
早入希东郭，先知服子舆。  
直非头似笔，智谢里名樗。  
蜗舍游从寡，鹑衣礼貌疏。  
寸阴嗟荏苒，十驾敢踌躇。  
天禄杨雄阁，承明严助庐。  
时陪折佾宴，顿异带经锄。  
系日亲函丈，他们绝曳裾。  
卓锥然有地，担石尚无储。  
猎犬方劳指，神龟可避渔。  
屠门夸大嚼，鼠坏鄙余蔬。  
阙里辞难措，漳滨病且祛。  
学勤徒力尔，性拙奈天欤。  
大道今兴起，先生意卷舒。  
正为王者瑞，何羡使君旟。  
暗室欣观火，颓波赖决渠。  
当仁如退让，末迹定沦胥。  

刘筠　枢密王左丞宅新菊  
东阁留嘉客，寒葩艳晓光。  
秋风自萧瑟，台座对荧煌。  
丽夺双南价，清含九畹香。  
嵰州霜荐味，太液鹄分裳。  
已助蜂成蜜，还随蚁泛觞。  
俯临辉艾绶，佩服间萸房。  
节物传荆俗，诗情掩谢塘。  
更期松偃盖，永奉太清方。  

刘筠　暑咏寄梅集贤  
石渠岌巌亘宛虹，玄荫清流接桂宫。  
玉女壶欹天未笑，羲和辔缓日方中。  
孝先便腹宁无诮，痽偻承蜩敢衒功。  
蠲渴欲来飞雪散，南昌世胄有仙风。  

刘筠　霜月  
霜晓月仍残，桐疏凤更单。  
已伤春寂寂，还踏夜漫漫。  
冻合仙槎路，薰余侍史兰。  
那知荀奉倩，体薄不胜寒。  

刘筠　宋玉  
楚国骄荒日已深，山川朝暮剧登临。  
曾伤积毁亡师道，只托微辞荡主心。  
江草东西多恨色，峡云高下结层阴。  
潘郎千载闻遗韵，又说经秋思不任。  

刘筠　送高学士知越  
浩荡辞波润鼠须，风流谈柄蔼栟榈。  
汉台厌卧郎官锦，禹穴思探上世书。  
鹤盖成阴争出饯，鹍弦促调叹离居。  
由来方任推名辈，藻思江山助起予。  

刘筠　送客不及  
青门祖帐曙烟微，片席乘流鸟共飞。  
曲岸马嘶风嫋嫋，短亭人散柳依依。  
灞陵目断犹回望，楚水魂销为送归。  
祇自河梁传怨曲，洛尘千古化征衣。  

刘筠　送客不及  
日上旗亭第五重，百壶春酿与谁同。  
黄山远隔奔霁骑，紫塞孤飞避弋鸿。  
湘竹几时休染泪，楚旌终日自摇风。  
此情不及歌杨柳，一尺鱼书万水中。  

刘筠　送僧归护国寺  
暂寄长安寺，时闻宝偈传。  
南归宗派盛，外护帝臣贤。  
桂色陵庵雪，芝腴助茗泉。  
离怀杳何许，凤刹际霞天。  

刘筠　送张无梦归天台  
抗节在丛霄，谈玄屡对尧。  
风回列子驭，霞建赤城标。  
白石泥丹灶，红泉滌酒瓢。  
天章耀行色，鹤态自逍遥。  

刘筠　题林处士肥上新屋壁  
久厌侯鲭静室来，卜居邻近钓鱼台。  
旧山鹤怨无钱买，新竹僧同借宅栽。  
斗酒谁从杨子学，扁舟空访戴逵回。  
抽毫有污东阳望，但惜明时老润才。  

刘筠　题义门胡氏华林书院  
华林家声世不渝，云仍次第秉鱼须。  
乌衣门大容高盖，蝌蚪书多聚硕儒。  
里巷当今为甲族，风烟从古是仙都。  
岂惟一榻留徐孺，食客三千兼鱠鲈。  

刘筠　天禧戊午岁立夏奉祀太一宫斋宿有感  
七年纶掖滥敷言，八奉斋祠荫宝轩。  
上士半同猿鹤老，病身犹与蟪蛄存。  
饭蔬力弱防冠坠，枕杫神宁喜席温。  
樱序列清和芳意歇，淡然毕竟绝朝喧。  

刘筠　无题二首  
曾许千金答浣纱，越溪浪浅不通槎。  
晓楼帘卷还凝雾，外院墙低却映花。  
满目离愁频驻马，一春幽梦祇惊鸦。  
柔桑蔽日南城路，懊恼罗敷自有家。  

刘筠　无题二首  
昱爚银鞍狭路逢，长裙连带任流风。  
身轻近识吴官燕，目断还惊洛浦鸿。  
未许香囊安肘后，独怜丹枕在房中。  
南国蝴蝶飞无限，一一雌随一一雄。  

刘筠　无题三首  
走马章台冒雨归，后门犹叹滞前期。  
荷心出水终无定，萝蔓从风莫自持。  
複帐麝轻难辟恶，曲房蚕懒不成丝。  
渐进垅麦藏鸣雉，更恨如皋一箭迟。  

刘筠　无题三首  
帘声竹影浪多疑，仙谷何能为解迷。  
藻井风高蛛坏网，杏梁春晚燕争泥。  
更看山远惟凝黛，纵许犀灵祇骇鸡。  
枉裂霜缯几千尺，红兰终夕露珠啼。  

刘筠　无题三首  
麝裂初难和，乌惊每易伤。  
荡舟殊不禁，奔月可能防。  
洛浦多遗翠，秦楼滞采桑。  
飞蛾攒釦烛，绿鸭斗银塘。  
夜合花含雾，宜男草带霜。  
琅玕余旧贯，须要凤求皇。  

刘筠　戊申年七夕五绝  
伯劳东翥燕西飞，又报黄姑织女期。  
天帝聘钱还得否，晋人求富是虚辞。  

刘筠　戊申年七夕五绝  
华寝星陈夜未央，明河奕奕度神光。  
一年暂得停机杼，不柰秋虫促织忙。  

刘筠　戊申年七夕五绝  
吹笙何处伴乘鸾，窥牖谁人见阿环。  
便有唐家今夕意，月和风露满骊山。  

刘筠　戊申年七夕五绝  
淅淅风微素月新，鹊桥横绝饮牛津。  
岂惟蜀客知踪迹，更问庭中晒腹人。  

刘筠　戊申年七夕五绝  
琥车芝驾俨清秋，微雨侵宵助涕流。  
人世莫嗟离恨苦，却应天上更悠悠。  

刘筠　夕阳  
夕阳堪极目，况复近秋残。  
寒逈横烟紫，江清照叶丹。  
伍胥嗟路远，潘子念行难。  
更有芜城恨，城空逼夜寒。  

刘筠　小园秋夕  
枳落莎渠急夜虫，翛然平子四愁中。  
栗林忽感雕陵鹊，云表初过代岭鸿。  
阮籍卧惟疏銮月，马融横笛远含风。  
郎潜吏隐前贤事，犹胜杨岐泣断蓬。  

刘筠　新年  
病入新年起甲寅，轲心不动五侯春。  
史曹非据惭书法，衮职无亏滥诤臣。  
荏苒未除金马籍，蹒跚空笑玉楼人。  
穷簷抱影时相吊，一指南禅四大身。  

刘筠　休沐端居有怀希圣少卿学士  
{左车右玦}{左车右玦}风檐乳燕翔，浴兰衣绤簟流黄。  
云容倐变千峰险，草色相沿百带长。  
旋制紫荷供橐笔，暗移神蔡忍搘床。  
思君祇欲倾家酿，待警同谁赋柏梁。  

刘筠　许洞归吴中  
欲折瑶华向绿畴，风光满目尽离愁。  
茂林修竹多嘉客，万壑千岩忆旧游。  
汉诏已闻求泛驾，祢狂无自屈岑牟。  
荆山待价何忧晚，龟手犹期裂地酬。  

刘筠　宣曲二十二韵  
八月收民算，三千异典章。  
天机从此浅，国艳或非良。  
玉户铜为沓，罗帱象作床。  
骊姬初悔泣，飞燕近专房。  
莲小才承步，梅新竞试妆。  
尽知春可乐，终叹夜何长。  
取酒临邛远，吞声息国亡。  
难销守宫血，易断舞鸾肠。  
百草兼花斗，双钩映烛藏。  
金人须手铸，虎圈更身当。  
步辇回长乐，飞除接未央。  
琳珉饰汉馆，藻绣裛周墙。  
厌火双鱼尾，鸣弦小雁行。  
云甍澄颢气，绮井激回光。  
路有斯须隔，忧难顷刻忘。  
新声来乐府，别寝近温汤。  
虹跨层台晚，萤飞下苑凉。  
锦帷迎七夕，蓬饵荐重阳。  
九畹兰承露，三江橘带霜。  
方资裂缯笑，可要荡舟狂。  
并钓池鱼小，重衾穴凤翔。  
珊瑚分碧树。火齐列清防。  
背枕多幽怨，登栖更远伤。  
下陈无自愧，人彘剧豺狼。  

刘筠　夜讌  
玳押风帘薄，金徒漏箭长。  
食鱼齐上客，置醴汉元王。  
蓌酱辛初和，蓱韲冷乍尝。  
巢笙传曲沃，掺鼓发渔阳。  
吟烛惟忧尽，杯筹岂易防。  
齿犀融晏雪，袍麝荐荀香。  
笑逐呼卢胜，歌随解佩狂。  
遗簪兼堕珥，流眄复回肠。  
彩凤寻仙史，班骓待陆郎。  
主欢殊未已，投辖在银床。  

刘筠　译经光梵大师  
汉梦通西域，逍遥广旧园。  
竺乾方演教，金粟岂忘言。  
砚滴寒蟾吐，台香瑞兽喷。  
挥毫花满裓，隐几雪盈门。  
大士清歌发，南宗密印存。  
纵横十二部，慧日破重昏。  

刘筠　樱桃  
赤水分珠树，薰风送麦秋。  
蜀都春气早，汉苑夏阴稠。  
庙荐清和候，恩颁侍从流。  
楚昭萍已剖，韩嫣弹争投。  
沆瀣滋芳液，醍醐助品羞。  
玉盘光宛转，全攎付歌喉。  

刘筠　萤  
荒郊多腐草，故苑近清秋。  
棘密何胜数，囊轻莫尽收。  
月高疑爝息，天远认星流。  
紫桂风微急，红兰露遍浮。  
已能穿永巷，更欲拂高楼。  
灭烛方无寐，鸣蛩相荐愁。  

刘筠　又赠一绝  
粉白朱红翡翠翘，汉宫等级不相饶。  
风波若未乖前约，一櫀　何辞更抱桥。  

刘筠　与客启明  
秦痔从来易得车，郄枝今比我何如。  
垂天借喻齐谐志，握火寻盟越绝书。  
斴-日西清云幄密，朔风南陌苇衣疏。  
故山夜鹤空多怨，金屋人争诵子虚。  

刘筠　再赋  
暮雨过湘渚，微凉满楚宫。  
溅裙无限水，障袂几多风。  
浪迹嫌萍实。尘劳笑菊丛。  
气清防麝损，信密待鱼通。  
游女歌争发，骚人思未穷。  
休传江北意，月冷魏池空。  

刘筠　再赋七言  
纫兰为佩桂为舟，北渚云飞发櫂讴。  
已有万丝能结怨，不须千盖强障羞。  
金隄勃窣谁同上，翠帟缤纷客自留。  
欲选浣纱倾敌国，越王更起近江楼。  

刘筠　召入翰林别同僚  
一辞銮署守英蕃，两见庐峰媚翠樽。  
政懦每怜民若子，岁丰还喜稻成孙。  
离愁且饮闲人酒，密对须求长者言。  
入奉清朝同一德，晨趋岂叹鬓霜繁。  

刘筠　直夜  
鸡人肃唱发章沟，汉殿重重虎戟稠。  
綷羽欲栖温室树，金波先上结麟楼。  
风来太液闻鸣鹤，雾卷银河见饮牛。  
万国表章频奏瑞，手批天语思如流。  

刘筠　直夜二首  
琼蕊滋晨饮，青缣拥夜衾。  
万年宫省树，五色帝家禽。  
诏草裁蕂角，薰炉烬水沉。  
浴堂还独对，鸣佩有清音。  

刘筠　直夜二首  
嘉木清阴接绮窗，谪仙风骨凛冰霜。  
尧厨萻莆分珍膳，汉庙含桃和酪浆。  
磴道神行通碣石，井幹云构俯瑶光。  
金鈍璧月相辉映，兽口时飘侍史香。  

刘筠　致斋太一宫  
紫馆天神贵，纶闱地望清。  
斋心奉蠲洁，摄事罄诚明。  
殿翼如轩翥，坛垓类削成。  
直宫琳札密，太宰绣衣轻。  
薜荔罗芳席，虹蝩曳彩旌。  
星陈五帝佐，体荐一元牲。  
苍驷回风驭，珍禽惊露声。  
丹霞升晓气，若木竞新英。  
挹袂宁无友，凌霄自放情。  
受釐宣室对，贾傅异诸生。  

刘筠　中秋馆宿  
余欢惊社过，独直奈宵长。  
月向蓬山满，风来桂殿凉。  
睡轻同警鹤，吟苦伴啼螀。  
耿耿迷遥思，残星下建章。  

刘筠　属疾  
暂困秦王痔，无疑广客蛇。  
职清唐内相，宅僻鲁东家。  
行药虹梁阔，披襟蕙径斜。  
香凝虚白室，露泫紫微花。  
冰饮何尝热，琼餐益自嘉。  
熊经仙有术，龟息寿无涯。  
珍簟裁湘竹，轻巾覆越纱。  
逍遥成雅咏，属和肯容巴。  

刘浚　东鹜山石洞  
满山云雨蛟龙走，万壑风烟虎豹通。  
岩窦石泉流出冷，草庵禅影坐来空。  

刘浚　句  
不用茱萸子细看，管取明年各强健。  

刘克庄　{上巩下石}溪陈贡士挽诗  
早佩廉丞训，中偕计吏行。  
那知身啬报，仅见子成名。  
表里高阳氏，铭阡辅嗣孙。  
他年燎黄诰，亦足慰幽明。  

刘克庄　□□□  
我为明道君崇道，同□□□晚节光。  
遍阅后来积薪者，仅存前度看花郎。  
雕零堪叹瓜三摘，老退犹贪粟一囊。  
但愿弟兄离华发，多批祠考赛汾阳。  

刘克庄　□□□  
华宗文□□□□，□□梅花似有缘。  
君复清风一身止，寒翁□□□□□。  
□尘只解污渠辈，色笔今知落尔边。  
□□□□□□□，□将老丑斗春妍。  

刘克庄　□□□  
□□□□□□□，□□□□□□□。  
□□□□□□□，□□□□□□□。  
□□□□□□□，□□□公徒太行。  
眼切于身存不得，可怜半世谩修方。  

刘克庄　□□□□  
□□□□□□□，□□□□□□□。  
□□□□□□室，殿耆英社独灵光。  
锦袍争看前供奉，白发谁怜老遂良。  
丛稿如山千载后，尚堪拈出补诗亡。  

刘克庄　□□□□□□□卷后  
□□□□□□□，□□□梁一点尘。  
绕树都忘寒彻□，□□□□□□□。  
□□客至徘徊月，不怕天嗔漏□□，  
□□□□□□□。咏梅合属姓林人。  

刘克庄　□□□□  
□□□□□，□□□□□。  
□□□□□，□□□□□。  
□□□□□，□□□□□。  
□□□□□，□□□□□。  

刘克庄　□□□□  
□□□□□□□，□□□□□□□。  
□□□□□□味，一旦鸣阳警众聋。  
绝塞择栖托覉旅，行台设网揽英雄。  
朝家记忆超宗父，便可吹嘘入禁中。  

刘克庄　□□□□  
翁折高枝空月窟，子提色笔哭烟楼。  
有司岂不具只眼，诸老皆当放一头。  
鹏背方乘御风势，马蹄肯作看花游。  
悬知董子天人对，一洗平津曲学羞。  

刘克庄　□□□□  
盛德尤怀惠，名言可砭愚。  
虽蒙分半席，终未□□□。  
承学争歌薤，倾城出奠刍。  
故交二大老，犹可抜□□。  

刘克庄　□□□□  
不但亲朋吊，乡人总涕濡。  
那堪公冢妇，还是我诸姑。  
庞叟留封坎，嵇孤哭反虞。  
惟应不朽者，昭揭在龟趺。  

刘克庄　□□□□次竹溪韵  
□□□□□□□，拂尘犹认壁间题。  
于何林叟自拾□，却遣□□□□□。  
白也新诗追鲍庾，迁之自叙本重黎。  
不知□□□□□，□在牛栏更向西。  

刘克庄　□□长老住宁国光孝寺并题雪矶三绝  
去春蒙尹召，曾一泛湖光。  
和靖应相笑，君房有许忙。  

刘克庄　□□长老住宁国光孝寺并题雪矶三绝  
占断一房居，矶边足钓徒。  
如何贪出世，亦典了西湖。  

刘克庄　□□长老住宁国光孝寺并题雪矶三绝  
昔把钓竿垂，今拈拂子挥。  
矶边沤鸟问，师出几时归。  

刘克庄　哀陈璹  
满怀干世策，自请戌边城。  
不得兵书力，翻成礼部名。  
妓方调锦瑟，客已吊丹旌。  
都下人来说，还因喜丧生。  

刘克庄　哀二僧  
送迎懒更下禅床，撑拄犹堪坐道场。  
大众□□□□病，小师忽报惠休亡。  
庵荒空复留遗偈，□□□□□厚藏。  
吾老此诗聊赠别，塔铭合属紫薇郎。  

刘克庄　哀二僧  
子瞻词里贬眉汉，鲁直诗中返哺僧。  
□□□□□□针，血写南山□□□。  
□□□□□□□，□□□□□来似。  
不曾□□□□□，□□□□□□□。  

刘克庄　哀江帅张常二首  
关破垒犹坚，伤心援不前。  
生居诸将下，死在众人先。  
愤极拳双握，创多体少全。  
岂无人策应，拥纛坐江边。  

刘克庄　哀江帅张常二首  
昔我居戎幕，为侯论战勋。  
斋旄俄烜赫，书札尚殷勤。  
国难忠方见，天高事未闻。  
九江残部曲，暗哭故将军。  

刘克庄　哀仲妹  
壶范班班在里闾，始知列女传非虚。  
室无遗桂空花妄，溪有新茔宰树疏。  
弟忆雪中联汝句，兄行雷岸寄家书。  
自怜戴白龙钟叟，犹向原头驾素车。  

刘克庄　艾人六言二首  
不惟宝剑冲斗，亦自高冠切云。  
令祖岂非艾子，先师莫是茅君。  

刘克庄　艾人六言二首  
欹枕三彭暂去，烧船五鬼俱还。  
我欲膝行倒屣，君无发上冲冠。  

刘克庄　安仁驿  
偶向溪边洗客尘，数株如玉照青苹。  
凄风冷雨分宜县，赖有梅花管领人。  

刘克庄　安溪黄明府得子次徐常丞韵一首  
宰公心印佛慈，吉兆前知抱送期。  
喜溢亲闱占鹡鷟，来从帝所下骑麒。  
芝兰庭户芽初茁，荼堇原田味变饴。  
加我数年渠稍长，要看乷角出吟诗。  

刘克庄　敖茂才论诗  
诗道不胜玄，难于问性天。  
莫求邻媪诵，姑付后儒笺。  
至质翻如俚，尤癯始似仙。  
吾非肝肺异，先得子同然。  

刘克庄　敖器之宅子落成  
舑翁卜筑向东皋，小憩江湖半世劳。  
绕屋树阴供杖屦，登楼山色发诗骚。  
客来贺厦杯行阔，市写抛梁纸价高。  
白虎渐台何处在，不如茅舍尚坚牢。  

刘克庄　八桂堂呈叶潜仲  
字子初度日，畏客如避仇。  
朱门禁入谒，青山招出游。  
置醴泉石间，凉意生觥筹。  
风槛绛华馥，冰盆丹实浮。  
起诵眉寿篇，酌君介千秋。  
煌煌丞相丞，少也宜袭侯。  
黑头去云远，白发来何稠。  
君言权位盛，孰若志意修。  
静观钟鼎族，起灭犹轻沤。  
祝君象韩吕，不羡熺与攸。  

刘克庄　八和  
困拈架上书苏醒，愁倩杯中物破除。  
子美所称惟白也，仲尼自谓不回如。  
食才藜糁宁无肉，行以筇枝可当车。  
圣世未尝违物性，飞潜初不间鸢鱼。  

刘克庄　八和  
黠儿阴挟弹丸随，发巧悬知中必奇。  
蝇本至微求附骥，貙犹可畏况生罴。  
烘燖似虱群藏絮，缠缚如蚕自吐丝。  
玉汝于成赖渠辈，何须挟策远从师。  

刘克庄　八和  
早知抱璞烦三献，底用操觚角一名。  
归去驴堪驮子美，向来羊尚记初来。  
里居仅有箪瓢巷，壁立元无鼓铸坑。  
说与添丁并德曜，从今熟寝不须惊。  

刘克庄　八十吟十绝  
就莆食菜国恩优，昼锦全胜万里侯。  
却笑向来师尚父，磻溪不老老营丘。  

刘克庄　八十吟十绝  
至道之精以治身，推其土苴足经纶。  
矢诗自儆侬衰惰，未有工夫儆国人。  

刘克庄　八十吟十绝  
汉承秦后古书亡，太息高文总未遑。  
六叶蒲轮迎一老，元来却是议明堂。  

刘克庄　八十吟十绝  
文叔差增似往时，君房只是向来痴。  
谁知有个羊裘叟，汉鼎悬渠一钓丝。  

刘克庄　八十吟十绝  
逃秦博士浮丘伯，传说今犹在海中。  
自古仙多儒者做，安知吾不蹑高风。  

刘克庄　八十吟十绝  
八十馀岁老儒生，见帝谆谆劝力行。  
应被伏生辕固笑，两贤终是十年兄。  

刘克庄　八十吟十绝  
纵心以后决求归，曰耄之年永息机。  
蔬食不消人祝饐，布裘安用妾熏衣。  

刘克庄　八十吟十绝  
诚翁仅有四千首，惟放翁几满万篇。  
老子胸中有残锦，问天乞与放翁年。  

刘克庄　八十吟十绝  
试笔懒题新郁垒，拂尘聊挂古钟馗。  
斑衣纪节诸孙喜，白首添年一老悲。  

刘克庄　八十吟十绝  
伯伦酒颂老叉诗，腹愤胸奇略泄之。  
别著潜书并悔藁，后千百载有人知。  

刘克庄　跋方寔孙长短句  
金针玉指巧安排，直把天孙锦剪裁。  
樊素口中都道得，春莺啭处细听来。  
欲歌郢客声难和，才误周郎首已回。  
可惜禁中无应制，等闲老却谪仙才。  

刘克庄　跋方云台文藁二十韵  
文人何琐碎，夫子独雄尊。  
击水移南海，追风出大宛。  
黑潭龙怒起，碧宇鹘孤鷑。  
翕曶波涛涌，须臾电雹奔。  
笔锋山突兀，墨沈雨倾翻。  
轩豁青天露，凄迷白昼昏。  
至微该草树，极大括乾坤。  
金鼓条侯壁，旌旗渭上屯。  
聚如群玉圃，散似建章门。  
览岱亲临顶，穷河直至源。  
檄书传绝漠，诗句落中原。  
猛虎堪须捋，修鲸可气吞。  
寂寥时数语，浩荡或千言。  
神与经营力，谁窥斧凿痕。  
流行通象桂，模刻遍湘沅。  
欲拣皆逢宝，将芟不见繁。  
居然开穾奥，讵肯闯篱籵。  
坎井疑天大，溪流笑海浑。  
不妨儿辈撼，姑付后人论。  
拙咏虽卑弱，因公傥并存。  

刘克庄　跋桂侄梅绝句  
老鹤收声只自悲，夏然清唳警衰迟。  
不嫌汝伯无漆发，稍喜吾家有白眉。  
二尺檠边能办此，百花头上更饶谁。  
隆乾衣钵须人继，莫负樊川望阿宜。  

刘克庄　跋某人诗卷  
元祐赋律古，熙宁经义新。  
请君忙改艺，诗好误终身。  

刘克庄　跋潘岳悼亡一首  
长恨齐眉人已往，可怜尊足者犹存。  
乃知剑履图麟阁，不似琴书隐鹿门。  

刘克庄　跋青阳尉古赋  
青阳少府笔如椽，袖出骚人体物篇。  
往昔上林推蜀客，后来赤壁有坡仙。  
自言避地侨江表，谁诵凌云向上前。  
萤雪一生家万里，汉庭给札定何年。  

刘克庄　跋唐贤论史图  
定是当时有难疑，一贤指画众肩随。  
而今纵有人挥麈，问者为谁听者谁。  

刘克庄　跋小寺旧题  
禅几曾陪白氎巾，柑花似雪斗芳新。  
而今柑子圆如弹，不见浇花供佛人。  

刘克庄　跋张敞画眉图  
列岫新眉淡复浓，黛螺百斛不堪供。  
回头却笑张京兆，只扫闺中两点峰。  

刘克庄　跋周忘机画一首  
周郎词艺妙天下，似是诗家非画家。  
宁与嵇公写琴操，不为盛尹作梅花。  

刘克庄　白杜迓客一首  
贫食官仓不自由，强扶衰病坐荒邮。  
送迎不是祠官事，偶见青山急下头。  

刘克庄　白鹤故居  
天稔中原祸，朝分党部争。  
当年谁宰相，此地着先生。  
故国难归去，新巢甫落成。  
如何鲸浸外，更遣打包行。  

刘克庄　白湖庙二十韵  
灵妃一女子，瓣香起湄洲。  
巨浸虽稽天，旗盖俨中流。  
驾风樯浪舶，翻筋斗千秋。  
既而大神通，血食羊万头。  
封爵遂綦贵，青圭蔽珠旒。  
轮奂拟宫省，盥荐皆公侯。  
始盛自全闽，俄遍于齐州。  
静如海不波，幽与神为谋。  
营卒尝密祷，山越立献囚。  
岂必如麻姑，撒米人间游。  
亦窃笑阿环，种桃儿童价。  
独于民锡福，能使岁有秋。  
每至割获时，稚耄争劝酬。  
坎坎击社鼓，呜呜缠蛮讴。  
常恨孔子没，豳风不见收。  
君谟与渔仲，亦未尝旁搜。  
束皙何人哉，愚欲补前修。  
缅怀荔台叟，纪述惜未周。  
他山岂无石，可以砻且锼。  
吾老毛颖秃，安能斡万年。  

刘克庄　白鹿寺  
岁晚霜林落叶稠，携家来作鹿门游。  
偈言恍似前生说，诗穢犹烦侍者收。  
身上征衫抛未得，山中灵药采无由。  
十年不独行人老，入定高僧白尽头。  

刘克庄　白云庵  
太行以北海丰南，我与梁公各有惭。  
儿五十馀亲八十，可堪来宿白云庵。  

刘克庄　报恩寺  
一抹斜阳上缭垣，芜花满地柏阴繁。  
城中客子闻钟去，独立空山听断猿。  

刘克庄　北耗  
京师敢方泄边机，北耗传讹果是非。  
不见红旗加露布，颇传黄屋尚宵衣。  
南风不竞师将老，春水方生虏必归。  
何日灵台真偃伯，更无一点战尘飞。  

刘克庄　北来人二首  
试说东都事，添人白发多。  
寝园残石马，废殿泣铜驼。  
胡运占难久，边情听易讹。  
凄凉旧京女，妆髻尚宣和。  

刘克庄　北来人二首  
十口同离北，今成独雁飞。  
饥锄荒寺菜，贫着陷蕃衣。  
甲第歌钟沸，沙场探骑稀。  
老身闽地死，不见翠銮归。  

刘克庄　北山作  
骨法枯闲甚，惟堪作隐君。  
山行忘路脉，野坐认天文。  
字瘦偏题石，诗寒半说云。  
近来仍喜聩，闲事不曾闻。  

刘克庄　北苑一首  
舂汲常分任，巾篝久服勤。  
汝何惭络秀，吾自志朝云。  

刘克庄　北苑一首  
客送西州路，儿封北苑坟。  
凄凉蒿里挽，未必九泉闻。  

刘克庄　被酒  
酒户当年颇著声，可堪病起困飞觥。  
醉呼褚令为伧父，狂唤桓公作老兵。  
旧有峥嵘皆铲去，新无垒块可浇平。  
投床懒取骚经看，只嗅梨花解宿醒。  

刘克庄　被旨趣行和计院兄韵  
耄耋即今同队少，宗盟于我数年加。  
陈根尚□□□□，新咏真堪续棣华。  
狂老监犹能嗜酒，□□□□□生花。  
何时手板抽还了，杖履追随莫去家。  

刘克庄　被旨趣行和计院兄韵  
李邕眉宇误人看，敢□□□□□乾。  
此去□□□□□，向来上雍从和銮。  
□□□□如前梦，乌不相寻待岁寒。  
临□□□开酒禁，人间不似醉乡宽。  

刘克庄　辟支岩  
不上岩来四十年，高僧灭度我皤然。  
归葱岭路止只履，访草庵基无一椽。  
狂欲片帆浮巨浸，老扶双拐到危巅。  
谁人肯伴黄师伯，何不旁边著两禅。  

刘克庄　碧波亭  
孺子祠堂插酒旗，游人那解荐江蓠。  
白鸥欲下还惊起，曾见陈蕃解榻时。  

刘克庄　碧波亭  
了却文书上马迟，白苹洲畔有心期。  
斜阳忽到传觞处，落尽梨花啼子规。  

刘克庄　碧溪草堂六言二首  
虽无百官宗庙，薄有先人田庐。  
子云饭疏饮水，通也弹琴著书。  

刘克庄　碧溪草堂六言二首  
素隐非君子志，独乐岂贤者心。  
邀陶陆投莲社，放山王入竹林。  

刘克庄　避客  
簪笔西清惭德薄，角巾东路喜身轻。  
不烦左辖诵新句，时有老婆呼小名。  
乍可戴花筵上舞，安能扶杖省中行。  
过门蓦有相看者，向道先生病宿酲。  

刘克庄　表弟方时父寄荔子名草堂红若欲与吾家玉堂红争名者次韵谢之  
忽有尺书来委巷，断无半颗奉权门。  
且为锦荔支联句，不记金莲烛代言。  
颇羡彩毫摛老作，未应丹实减初元。  
明年倍熟平分吃，畅杀兹溪与后村。  

刘克庄　别敖器之  
旧说闽人夺节稀，先生独抱岁寒姿。  
老年绛帐聊开讲，当日乌台要勘诗。  
东合不游缘有气，草堂未架为无赀。  
轻烟小雪孤山路，折賸梅花寄一枝。  

刘克庄　别陈宗院  
送客频张酒，迎宾久倚辕。  
何曾薄西邸，不忍□□□。  
宦拙从渠巧，甥荣觉舅尊。  
福唐遗父老，应看□□□。  

刘克庄　别赋一首  
平芜尽处即沧溟，身寄区中等一萍。  
种杞菊翁犹老健，插茱萸伴半凋零。  
去年勅设尘飞鞚，今日村酤草塞瓶。  
却笑痴人妄分别，何人未必胜刘伶。  

刘克庄　别高九万  
花翁徒步悲诗境，菊磵舂粮哭复斋。  
众客食鱼弹铗去，几人白马索车来。  
寻思旧事成三叹，断送诸贤入三哀。  
信矣两生俱烈士，有金当为筑高台。  

刘克庄　别后寄大渊二首  
面削瓜黄头雪白，雀罗庭院久深芜。  
劳烦上客迂童马，惭愧贫家阙饭刍。  
绝喜绪言闻辅嗣，了无斋衬供文殊。  
定知别后尤精进，寻得轩皇所失珠。  

刘克庄　别后寄大渊二首  
苛留未忍听骊驹，薄具酸寒不可孤。  
邻巷沽来惟饮汁，田家客至具焚枯。  
吾衰异昔中年别，子去云谁半夜呼。  
敬问伯鱼诗礼外，过庭亦有异闻乎。  

刘克庄　别宋斌文叔  
天下书无数，君专治四书。  
因留精舍久，遂向举场疏。  
山路挑包去，秋风罢讲馀。  
故园荒草合，似欠一番锄。  

刘克庄　别宋粹一首  
往昔少司农，朱幡牧刺桐。  
见碑怀叔子，有庙祀文翁。  
家法惟清白，军储必腐红。  
遥知门户肃，不与贾胡通。  

刘克庄　别翁定宿瀑上  
偶送诗人共宿山，拥炉吹烛听潺湲。  
已修茗事将安枕，因看梅花复启关。  
崖色无苔通磵底，月光如练抹林间。  
平生所历同邮寄，独到庵中不忍还。  

刘克庄　别张粹一首  
同谒金闺觐茂陵，鼎湖弓剑隔西兴。  
绝怜晚景如庞老，空为州人惜许丞。  
自有名姬调绿绮，可无侍女直青绫。  
梦中雪鼓搀天碧，恨不陪君拄瘦藤。  

刘克庄　别张季  
昔谒西山过里中，谈兵论易气如虹。  
若非遇彼负苓者，必是传于坠履翁。  
至竟白袍无谄屈，何曾黄策有英雄。  
秋风定访蒙斋否，为说冯唐老更穷。  

刘克庄　丙辰元日  
免骑朝马趁南衙，五见空村换岁华。  
旋遣厨人挑荠菜，虚劳座客颂椒花。  
不施郁垒钧编户，虽饮屠苏殿一家。  
二十宦游今七十，于身何损复何加。  

刘克庄　丙寅记颜  
颜发今如此，光阴更几何。  
不堪上麟阁，只合入鸡窠。  
足弱追花懒，瞳昏认字讹。  
一般差自慰，卷里警联多。  

刘克庄　丙寅记颜六言二首  
八十馀戴白老，五纪前琢玉郎。  
只愁雷爆丹灶，不烦月照星梁。  

刘克庄　丙寅记颜六言二首  
手无太尉玉麈，腰无鄂公羽箭。  
一声喝海潮音，一只眼岩下电。  

刘克庄　丙寅赠月蓬道人  
孝肃以来风力少，今龙图是恕斋公。  
凭谁为请南山判，两个道人争一蓬。  

刘克庄　病后访梅九绝  
梦得因桃数左迁，长源为柳忏当权。  
幸然不识桃并柳，却被梅花累十年。  

刘克庄　病后访梅九绝  
先生岁晚被人疑，梅畔浑无一字诗。  
明月清风愁并案，野花啼鸟怕随司。  

刘克庄　病后访梅九绝  
区区毛郑号精专，未必风人意果然。  
犬彘不吞舒亶唾，岂堪与世作诗笺。  

刘克庄　病后访梅九绝  
和靖林间欬嗽时，一边觅句一边饥。  
而今始会天公意，不惜功名只惜诗。  

刘克庄　病后访梅九绝  
老子无粮可御冬，强鸣饥吻和寒蛩。  
舍南舍北花如雪，止嚥清香饱杀侬。  

刘克庄　病后访梅九绝  
与梅交绝几星霜，瞥见南枝喜欲狂。  
便欲佩壶携铁笛，为花痛饮百千场。  

刘克庄　病后访梅九绝  
一联半首致魁台，前有沂公后简斋。  
自是君诗无警策，梅花穷杀几人来。  

刘克庄　病后访梅九绝  
春信分明到草庐，呼儿沽酒买溪鱼。  
从前弄月嘲风罪，即日金鸡已赦除。  

刘克庄　病后访梅九绝  
菊得陶翁名愈重，莲因周子品尤尊。  
后来谁判梅公案，断自孤山迄后村。  

刘克庄　病起  
不求玉杵杵，不要水银银。  
但祝未来世，长为无病人。  

刘克庄　病起  
病起登楼怯晓风，爱他残雪映前峰。  
傍人休问何郎瘦，不见梅花过一冬。  

刘克庄　病起  
病起龙钟怯负犁，劣能扶杖视蔬畦。  
罢休自笑同刍狗，老去君当恕木鸡。  
孤鹤惊飞沙苑箭，郡乌嗔借上林栖。  
终须觅个安巢处，万叠青山缭碧溪。  

刘克庄　病起窥园十绝  
夜起饭牛薄暮舂，古人既老始明农。  
残年尚欲勤东作，未肯将身旁瘦筇。  

刘克庄　病起窥园十绝  
谬叨虚奖每惭颜，奇字新经未一斑。  
除却骑驴搜句外，了无些子似钟山。  

刘克庄　病起窥园十绝  
青帝施恩野老家，分张红白乞年华。  
安知巽二无斟酌，吹尽先生一架花。  

刘克庄　病起窥园十绝  
一阵狂风吹彩云，猩红万点落缤纷。  
人间无处堪翻诉，说向天公似不闻。  

刘克庄　病起窥园十绝  
经月龙钟少下床，土花上壁笋穿墙。  
不知老去无筋力，犹自支吾探海棠。  

刘克庄　病起窥园十绝  
久匣菱花懒一窥，都忘挟弹洛阳时。  
若非病起临池水，白尽须眉不自知。  

刘克庄　病起窥园十绝  
病来岂有力迎缓，耄及已将家付康。  
干衜久劳小儿子，探丸未遇大医王。  

刘克庄　病起窥园十绝  
姑山糠秕铸尧舜，铁拐刀圭度吕钟。  
结裹诸君成禹孟，可能不是老夫功。  

刘克庄　病起窥园十绝  
花外小车时出游，有佳风月亦登楼。  
水晶宫与人间相，把乞先生未点头。  

刘克庄　病起窥园十绝  
云里金乌瞥见些，屋山鹊语亦查查。  
侵晨扫径开篱户，童子知翁出看花。  

刘克庄　病起十首  
架帙纵横砚有埃，先生久不至山斋。  
散花魔已降摩诘，裹饭人谁访子来。  
又与杜康绝交矣，并疏毛颖少恩哉。  
几时真得金篦力，书债重偿酒禁开。  

刘克庄　病起十首  
薄有桑麻在北溪，辎车悬了驾鸡栖。  
专房安得莫愁妾，同穴除非法喜妻。  
羢挂屋梁聊藉草，萤穿窗隙胜然藜。  
谢公虚下闻筝泪，输与刘伶醉似泥。  

刘克庄　病起十首  
未纵心年乞退休，年垂八十更何求。  
相方好事下白屋，帝岂无人记玉楼。  
绶未必为翁子福，扇安能障彦回羞。  
吾诗绝似渊明诔，莫遣他人弄笔头。  

刘克庄　病起十首  
亹亹清谈犹可听，星星短发不禁搔。  
昔如八骏走千里，今似九牛亡一毛。  
吟苦都忘年事老，寝酣始悟早朝劳。  
箕山只在人间世，尧大如天未易逃。  

刘克庄　病起十首  
有四宜休七不堪，岂容华皓尚痴贪。  
固难唐突耆英社，尚可追攀老学庵。  
酷嗜蟹螯聊自酌，高悬麈尾共谁谈。  
吾闻多寿常多辱，伯始何须饮菊潭。  

刘克庄　病起十首  
昔与诸贤共造廷，如风吹絮浪飘萍。  
溘行忽忽同晨露，殿后晖晖独曙星。  
未肯肩随金谷友，幸留面见草堂灵。  
伯伦旧与吾通谱，欲往从之唤不醒。  

刘克庄　病起十首  
酒户诗坛聊尔耳，也吟唧唧醉陶陶。  
鲸鱼翡翠兼群体，蜾蠃螟蛉视二豪。  
京洛饮徒烦借问，江湖社友谬推高。  
可怜小杜醺酣者，浪许诗人仆命骚。  

刘克庄　病起十首  
暮年字字费冥搜，少作如山弃不收。  
作美新文生失节，留封禅草死包羞。  
怀中探锦都无几，身后悬金未易求。  
懊恨新来刚制酒，世间何物可浇愁。  

刘克庄　病起十首  
变风而下世无诗，幼学西崑壮耻为。  
老去仅名小家数，向来曾识大宗师。  
百年不觉皤双鬓，一字谁能断数髭。  
诚叟放翁几曾死，著鞭万一许肩随。  

刘克庄　病起十首  
有粟二囷书数厨，一生受用小规模。  
要令后裔师吾俭，不愿多财使尔愚。  
旋作续书传福畴，偶成小楷付官奴。  
自惭未至韩公地，老语谆谵谩劝符。  

刘克庄　病起五首  
躬圭宝箑俱藏起，出入惟消笠与簑。  
农说雨昫差有准，客谈间谍易传讹。  
丰年海熟田尤熟，圣代朝和野亦和。  
纵使大寒并大暑，小车时出至行窝。  

刘克庄　病起五首  
鬻文卖赋今能几，穷薄常因病折磨。  
宁作地仙事思邈，不教天女恼维摩。  
乞骸幸已逃空谷，养气难于塞决河。  
岂是先生老而健，修方多更阅医多。  

刘克庄　病起五首  
小窗不复听吾伊，时有蛩声出吻悲。  
曲宴无歌赓太液，中痟止酒饮华池。  
谁将晓雪堆新鬓，自拨寒灰锻近诗。  
未敢热瞒同社友，草鞋尚欲远寻师。  

刘克庄　病起五首  
百岁将阑猛省惊，六根不足可怜生。  
古人使祝为祈死，叔世无人吊失明。  
昔捱残更羞渴睡，今当清昼要扶行。  
时于梦里瞻星斗，愁绝邻鸡逼膊声。  

刘克庄　病起五首  
越境迎医伎又穷，残骸奉施与天公。  
外庭幸际清明始，内障如囚黑暗中。  
贝叶今难开只眼，薰弦昔忝和重瞳。  
暮年膝上惟文度，常挈书灯伴乃翁。  

刘克庄　病起夜坐读书一首  
蜀剂十杯扶胃气，南烹一筯忍馋涎。  
病梨虽以樵贺废，寿栎翻因拥肿全。  
已脱坡翁赤猴月，并逃谢傅白鸡年。  
新凉尚起亲灯兴，谁道过时已悍坚。  

刘克庄　病中九首  
汤熨兼旬尚未瘳，灾生盈满谷谁尤。  
禁中莲炬频宣锁，合上藜灯几校雠。  
回向真人并大士，变教师冕作离娄。  
何时眸子重清朗，短策随身处处游。  

刘克庄　病中九首  
卷五红云一朵边，抽身偶在众贤先。  
鹤归乡倏三千岁，马老人酬八百钱。  
雅叹蒙蒙徒仰视，骚称皦皦者难全。  
殷勤寄谢文房友，愿未来生再结缘。  

刘克庄　病中九首  
褚公真迹胜顽碑，曾向三茅快睹之。  
一自偏盲常面壁，甚贪小楷废临池。  
粗如太尉书姜字，俚若藁师唱月诗。  
老去无词并恶札，感今怀昔不胜悲。  

刘克庄　病中九首  
鸦叫方知日出东，起瞻宇宙尚朦胧。  
空花久已参诸老，岩电何须似阿戎。  
乍可一灯虚空白，绝胜千炬火城红。  
痴人苦爱清凉散，道是肝家热上攻。  

刘克庄　病中九首  
炎官扇虐甚炰烹，忽听檐声病思清。  
白露降馀天气肃，碧云合处暮愁生。  
一秋药裹相料理，百岁书窗几暗明。  
他日汗青无事业，惟诗犹可窃虚名。  

刘克庄　病中九首  
隆乾先绪微如线，负荷常忧力量轻。  
已矣学农并学圃，非惟惭长亦惭卿。  
沂源昔□渐师友，尚齿今谁问[以下原残缺三面，  
每面十行，行二十字]  

刘克庄　病中九首  
□□□□□□□，□□□□□□□。  
□□□□□□□，□□□□□□□。  
□□□□□□□，□□□□□□□。  
□□□□□□□，□□□□□□□。  

刘克庄　病中九首  
□□□□□□□，□□□□□□□。  
□□□□□□□，苍生将如安石何。  
君实可为宜努力，了翁自□不须多。  
直今去作循良吏，孰若来赓喜起歌。  

刘克庄　病中九首  
间或击强非果弱，未尝束湿自然严。  
起惟吏畏三风训，先为民蠲再榷盐。  
时与青油宾唯诺，尤于白屋士劳谦。  
悬知铃阁清如水，瓜李虽微亦远嫌。  

刘克庄　病中杂兴五言十首  
铁笔俱牵动，金台总去登。  
老僧不出院，挂起一枝藤。  

刘克庄　病中杂兴五言十首  
皓素应难染，玄纁未易迎。  
只宜大床卧，或命小车行。  

刘克庄　病中杂兴五言十首  
乌寺迎岩主，螭坳起涧翁。  
也须留几个，相伴听松风。  

刘克庄　病中杂兴五言十首  
李广飞将军，世南行秘书。  
乃知数寸管，不及丈二殳。  

刘克庄　病中杂兴五言十首  
鳌顶来差晚，龙髯去莫攀。  
不能从襄野，只合殉桥湾。  

刘克庄　病中杂兴五言十首  
佛以灭为乐，观身身一沤。  
如何卢行者，鎔铁护枯髅。  

刘克庄　病中杂兴五言十首  
蒙叟云聃死，当时有吊宾。  
始知关尹子，迂诞诳愚人。  

刘克庄　病中杂兴五言十首  
柳七葬淮头，营妓岁沥酒。  
不知花翁坟，有人擘纸否。  

刘克庄　病中杂兴五言十首  
向来春帖子，残膏羒蛛丝。  
无复秦郎思，聊吟党进诗。  

刘克庄　病中杂兴五言十首  
跌荡四千首，流行宇宙间。  
国风几曾熄，圣笔不能删。  

刘克庄　伯东留诗别余次韵  
残生恰似道傍樗，匠斧樵柯免剪除。  
撚我几须安个字，见君一面胜千书。  
贫家仅有难为黍，贵安相过翠织裾。  
稚子不知新社友，却询座上者谁欤。  

刘克庄　不寐  
万户千门尽拥衾，据梧展转看横参。  
不知身已成衰证，枉被人疑是苦吟。  
周汉前书盲记忆，乾坤外事彊思寻。  
华山老子差堪语，安得呼来论此心。  

刘克庄　不寐二首  
□□凭书作睡媒，夜窗危坐乱书堆。  
甫从安乐窝移去，又向华胥国遣回。  
转枕易如炊斗黍，据梧听彻奏□□。  
□□□□东方白，仍取残编更阖开。  

刘克庄　不寐二首  
□□□□听漏筹，檐声得得伴春愁。  
残灯似唤人开□，□□□□妾护篝。  
昔者鹤曾为道士，俄而蝖又化庄周。  
要知梦觉皆虚幻，且拨寒炉起坐休。  

刘克庄　不寝二首  
蘧蘧据槁远无寐，栩栩穿花不识愁。  
老子定中曾看破，宁为蝴蝶勿为周。  

刘克庄　不寝二首  
三杯攻散愁肠易，百岁频开笑口难。  
谁与南柯太守说，黄粱未熟且追欢。  

刘克庄　采荔二绝  
日三百颗沃閗涎，肘后丹方勿浪传。  
晚与放翁争旷达，荔枝颠向海棠颠。  

刘克庄　采荔二绝  
思莼羹鼓辞京洛，为海棠花客剑川。  
帝悯后村翁老病，即家除拜荔枝仙。  

刘克庄　采荔子十绝  
策杖凌晨出，携筐薄暮归。  
未知故山荔，何似首阳薇。  

刘克庄　采荔子十绝  
一鹤为前导，奚烦绛节哉。  
樵苏私借问，何处地仙来。  

刘克庄　采荔子十绝  
开国何其忝，笺天未必俞。  
缴还三百户，换赐一千株。  

刘克庄　采荔子十绝  
日日烦汤使，年年费火攻。  
暮龄知艾附，不及荔枝功。  

刘克庄　采荔子十绝  
解使冰肠暖，能令玉色腴。  
谁能补丹诀，素女绛罗襦。  

刘克庄　采荔子十绝  
童子偷无怪，先生老尚馋。  
采时留绝顶，猿鸟要分甘。  

刘克庄　采荔子十绝  
帝享老舑仙，丹苞实醴泉。  
犹嫌无供帐，赐以锦漫天。  

刘克庄　采荔子十绝  
包柚书云尔，分桃传有之。  
怜渠生处远，玉食偶然遗。  

刘克庄　采荔子十绝  
怀橘悲何及，芸瓜老不任。  
摘来先庙祭，洒泪向松阴。  

刘克庄　采荔子十绝  
传得上林种，曾于艮岳栽。  
吾君无嗜好，不贡一株来。  

刘克庄　菜地  
依然山泽一舑儒，幸有先畴与敝庐。  
闻说醉乡方弄印，不知堪拜小侯无。  

刘克庄　蔡奴  
帝令工写貌，相讽尹加笞。  
且赏折枝杏，休嘲有靥枝。  

刘克庄　蔡伟叔讲通书  
蒋君易学高无助，蔡子重来讲杏坛。  
绛帆先生移席听，青衿学士堵墙观。  
举扬霁月光风易，笺注先天太极难。  
稳坐虎皮挥麈毛，岂知春雨客毡寒。  

刘克庄　蔡溪岩  
爱瀑恋苔矶，难招出翠微。  
死因岩作墓，生以石为扉。  
已叹逃名是，犹嫌学佛非。  
后来无此士，不但鹤书稀。  

刘克庄　蔡忠惠家观墨迹  
维蔡郡之望，过者必式闾。  
严严端明厅，遗像犹肃如。  
颇闻手泽富，傥许窥珍储。  
主人命发笥，棐几同卷舍。  
比颜倍秀丽，眡柳加敷腴。  
毫杭两记在，妙与蜡本殊。  
洛桥字尤佳，其大径尺馀。  
班班名臣帖，煌煌昭陵书。  
坐令承学士，若睹庆历初。  
向来故家物，聚散何忽诸。  
祭器抱它适，玉轴弃路隅。  
端明梦奠时，应门惟一孤。  
厥裔日以蕃，庙院蜂房居。  
寸纸惜如命，不博明月珠。  
乃知儒泽远，浮荣无根株。  
勗哉守视者，巾袭防蠹鱼。  

刘克庄　参预陈公挽诗二首  
人叹摛毫妙，天知补衮忠。  
力犹挽元气，身已御长风。  
家谱侔洪氏，官称似范公。  
独怜莼鲫奠，不得至苕中。  

刘克庄　参预陈公挽诗二首  
圣主初调瑟，烦公数寄声。  
已来周大老，尚致鲁诸生。  
末至馀尊尽，西归只履轻。  
中年知己泪，销得几回倾。  

刘克庄　仓部弟和前韵再得五首  
节腹羞浮食，徐行畏疾颠。  
仙须有癯相，贵亦出长年。  

刘克庄　仓部弟和前韵再得五首  
莫放双眉皱，休嗟两鬓蓬。  
耆英图里看，若个弟兄同。  

刘克庄　仓部弟和前韵再得五首  
荆花开惭少，瓜蔓摘几空。  
赖有长头子，相从秃鬓翁。  

刘克庄　仓部弟和前韵再得五首  
秧马催予出，铜鱼羡子分。  
无莲照学士，有竹比封君。  

刘克庄　仓部弟和前韵再得五首  
甫昔排阊阖，雄曾赋馺娑。  
而今行不得，切莫唤哥哥。  

刘克庄　仓部弟生日五绝  
郎宿临初度，村翁喜欲颠。  
要知侬甲子，老弟已稀年。  

刘克庄　仓部弟生日五绝  
爵并开乡邑，官皆视大蓬。  
年齿高略似，须发黑难同。  

刘克庄　仓部弟生日五绝  
昔单栖乡久，君今半被空。  
天公将老寿，裨补两鳏翁。  

刘克庄　仓部弟生日五绝  
菰甘因辍送，荔熟亦均分。  
食指真欺我，脾神不似君。  

刘克庄　仓部弟生日五绝  
平生老兄弟，岁晚共婆娑。  
苏氏推同叔，程家说二哥。  

刘克庄　仓使和诗出奇不穷再次韵四首  
作雨宾春雪饯冬，田家休戚使家同。  
鱼非人所当加察，马与民皆不可穷。  
政尔和风并暖日，管他雌霓更雄虹。  
耿侯非祖荆舒者，预创常平备歉丰。  

刘克庄　仓使和诗出奇不穷再次韵四首  
百禽久已蛰于冬，春暖喧啾各不同。  
壶少提沽村店静，裦无脱着小家穷。  
山翁吟窍黄泥蚓，阁老毫端白昼虹。  
社饮今年多醒者，豚肩掩豆不能丰。  

刘克庄　仓使和诗出奇不穷再次韵四首  
向来文史足三冬，今与樵儿牧竖同。  
旧领木天良不恶，新加菜地未为穷。  
笔精公有词批凤，瓶罄吾无酒灌虹。  
老思迟于寒谷签，更烦邹律为吹丰。  

刘克庄　仓使和诗出奇不穷再次韵四首  
公似长松特秀冬，青藁安敢与松同。  
高于岱顶谁曾览，远若河源未易穷。  
历块岂无追电骏，步虚疑有架天虹。  
吾诗直犹砖抛耳，载宝而归所得丰。  

刘克庄　沧浪馆夜归二首  
万疋沙场似电奔，轰天笳吹簇辕门。  
而今出借东家马，烟雨孤行小麦村。  

刘克庄　沧浪馆夜归二首  
立马飞书万众看，雪花满砚指皆寒。  
自怜衰惫今如此，枕上裁诗字未安。  

刘克庄　曹路分赠诗次韵一首  
古来诗律推曹氏，不数河梁与董逃。  
唐季三家松最胜，建安七子植尤高。  
短檠尚课儿精选，老笔真堪仆命骚。  
极欲留君横槊赋，舟人苦报粤江涛。  

刘克庄　曹孟德  
精舍观书二十年，偶窥沸鼎出馋涎。  
小豪已草黄巾檄，老大遭烧赤壁船。  
半夜宫嫔和泪诀，当时汉禅只心传。  
后来仍有朱三辈，欲比英雄恐未然。  

刘克庄　蝉  
□□□鸣夏，高秋响激空。  
翼虽映华冕，身自闭雕笼。  

刘克庄　蟾蜍砚滴  
铸出爬沙状，儿童竞抚摩。  
背如千岁者，腹柰一轮何。  
器蛟瓶罂小，功于几砚多。  
所盛涓滴水，后世赖馀波。  

刘克庄　昌谷  
王孙乘颢气，九万里空洞。  
春风吹玉唾，点点成彩凤。  
不惟仆命骚，直恐无雅颂。  
暮归阿{上弥下女}嗔，奴辈锦囊重。  

刘克庄　昌黎子  
渥洼驹孰非龙种，丹穴雏皆是凤毛。  
却怪韩公产韩昶，不如枚叔有枚皋。  

刘克庄　长溪陈梦雷携表弟赵君玉书相访  
□□外弟寄双鱼，细读银钩卷复舒。  
愧我挂冠方草奏，误君载盾过茆庐。  
罢祠久绝支离粟，失势谁看闲杂书。  
老畏春寒缩如鳖，坐妨沽酒摘园蔬。  

刘克庄　抄近藁六言二首  
和调失黏诗句，按摸出格文章。  
尽可追陪党进，不消更觅君房。  

刘克庄　抄近藁六言二首  
东邻莫效西子，南窗何减北扉。  
一萤道我来往，焉用宫莲送归。  

刘克庄　抄戊辰十月近稿七首  
后学鲜能舍瑟作，古人未免假韶鸣。  
不劳左辖诵新句，却爱老婆呼旧名。  
史馆谁徵段公事，雠家妄作武侯评。  
人间安得忘忧物，为窭儒生浇不平。  

刘克庄　抄戊辰十月近稿七首  
识之无字忆髫年，霍地红颜变雪颠。  
求狗监人难复得，如鸡林相岂非贤。  
鲤庭闻处才三百，蚓窍吟来忽五千。  
寄语毛韩并卫卜，不烦序亦不烦笺。  

刘克庄　抄戊辰十月近稿七首  
顶雪无多爬欲秃，眼花乱发捏来空。  
何如自号四休叟，不要人扶独乐翁。  
纯白固知难讳老，大丹未必可还童。  
不知后世评碑板，似李邕耶似蔡邕。  

刘克庄　抄戊辰十月近稿七首  
主公已换老龙名，部曲无知觊宠灵。  
执爨婢权呼小玉，拾樵童暂叚奴星。  
邻叟称尊宿，兼命雏孙曰宁馨。  
稚子不知侬烂醉，刚来耳畔唤教醒。  

刘克庄　抄戊辰十月近稿七首  
户外跫然闻足音，或怀漫刺袖新吟。  
樽空愧不能觞客，绠短如何敢汲深。  
薄俗求疵谁搑恶，先贤虑患或阳喑。  
国人岂待侬箴儆，持在萤窗且自箴。  

刘克庄　抄戊辰十月近稿七首  
少狂费尽一生心，丛稿如山雪满簪。  
杨子雕镌夸赋丽，唐人锻炼说诗深。  
寒来尚可披裘钓，穷杀何妨带索吟。  
社友萧疏吾老大，安知来者不如今。  

刘克庄　抄戊辰十月近稿七首  
畴昔荣途分寸跻，危机不合上云梯。  
凤皇池有人争夺，鹦鹉洲无客敢题。  
早不修真坏丹灶，晚方受录脱金闺。  
羽毛只可如鸦雀，谁遣君为吐绶鸡。  

刘克庄　朝陵地  
国家诸陵陷河北，盗发宝衣斧陵木。  
或言陵下往来人，夜闻翁仲草间哭。  
何年却遣朝陵官，含桃璀粲登金槃。  
悲哉，人家坟墓各有主，  
谁修永昌一抔土。  

刘克庄　嘲柳花  
吹去飞来似有情，禁烟时节遍春城。  
比毡铺径何其窭，拟雪因风得许清。  
阅武活残儿命薄，章台走倦尹才轻。  
满池无处看金鲫，闲猗朱阑听唼声。  

刘克庄　潮惠道中  
春深绝不见妍华，极目黄茅际白沙。  
几树半天红似染，居人云是木绵花。  

刘克庄　辰山  
一峰叠三洞，乃似弘景楼。  
下洞初俯入，藓室寒飕飕。  
中洞忽跃出，有迳通玄幽。  
豁然崖谷判，万态谁镌锼。  
或如植宝幢，或如缀珠旒。  
或如鲲鲸飞，或如龙麟游。  
石桥状天台，木栈疑蜀州。  
稍憩大士岩，遂经羽人丘。  
力穷至上洞，身载云气浮。  
未毕山水缘，勉为尘世留。  
平生避地心，兹焉宜菟裘。  
长斧樵青壁，短簑耘绿畴。  
独恨汲路远，溪涧皆背流。  
会当逢异人，卓锡成灵湫。  

刘克庄　辰山道人  
道人何为者，寒暑一破衫。  
发白具老态，口讷稀冗谈。  
我陪小队来，猿鸟窥层岚。  
道人方掩户，燕坐弥陁龛。  
迎客不下山，送客不出庵。  
即之疑槁木，面目寒巉岩。  
赠钱漠然谢，有若投诸潭。  
微言岁计熟，收芋已满篮。  
斯人未识字，岂必曾遍参。  
所立偶自高，可儆佞与贪。  

刘克庄　陈夫人哀诗  
龙川天下士，女子节尤奇。  
孟母迁邻训，共姜誓己诗。  
生无封国分，殁有表阡时。  
曾识双珠树，聊为补些辞。  

刘克庄　陈亨叔司理见遗长笺小诗还贽  
贫近山家作此行，潘舆来只费三程。  
责儿反鮳嫌疑谨，使妇供鲑奉养清。  
吾不入城避瓜李，子因谋野过柴荆。  
紫薇老病君房去，自课樵歌代远情。  

刘克庄　陈景升顷遗余化度寺碑甚佳阙后三行归自龙溪始为余补足记以绝句  
端平曾叹阙三行，淳祐重来为补亡。  
收拾一碑劳十载，此生凡事不须忙。  

刘克庄　陈郎玉汝之官  
择地喜将父，戴星勤坐曹。  
阿奴已伤锦，君子好更□。  
大尹徵求寡，先贤抚字劳。  
直须琴调古，莫倚棒头高。  

刘克庄　陈倩调真阳尉奉台檄摄潮阳尉小诗将别  
相阀白眉子，吾家坦腹郎。  
莫贪鸢雾里，小住鳄溪傍。  
粤橐无卷石，韩祠有瓣香。  
两翁各钟念，安讯托风樯。  

刘克庄　陈寺丞续荔枝谱  
蔡公绝笔山川歇，荔子萧条二百年。  
选貌略如唐进士，慕名几似晋诸贤。  
岂无品劣声虚得，亦有形佳味不然。  
题遍贵家台沼后，请君物色到林泉。  

刘克庄　陈虚一  
几载皖山耕，忽提孤剑行。  
战场中有骨，尺籍上无名。  
马自寻归路，身空试贼营。  
却疑兵解去，曾说炼丹成。  

刘克庄　陈佐藏之温陵  
蔚郁相门望，新书在所衔。  
昔随翁出宰，今见子封男。  
大录鹜行至，遗民马首参。  
击鲜良不恶，何日返槐庵。  

刘克庄　晨起  
鸡唱鸦啼搅晓眠，起煨田舍火炉边。  
天寒雪闭袁安户，岁恶江通鲁望田。  
已返山林全晚节，勿烦郡国礼高年。  
老臣久不陪朝谒，犹记称觞玉座前。  

刘克庄　晨起览镜六首  
投床栩栩复蘧蘧，不觉笼铜晓鼓初。  
服杀吾家老中垒，仰观星宿俯观书。  

刘克庄　晨起览镜六首  
少日手抄尤谨楷，中年目视稍眵昏。  
如今天罚偏盲了，烛下残书尚覆翻。  

刘克庄　晨起览镜六首  
文致累臣心事薄，包谈眸子过名轻。  
可怜汝辈终身悔，得似先生只眼明。  

刘克庄　晨起览镜六首  
昔映仙藜临几桉，今栽甘菊满庭除。  
不堪立马挥新檄，只合囊萤勘旧书。  

刘克庄　晨起览镜六首  
老去神情非叔宝，向来眉目比文渊。  
惟诗尚有新新意，匹似幽花晚更妍。  

刘克庄　晨起览镜六首  
浪占虚名不切身，机云世故解磨人。  
情知老态难遮掩，匣了菱花懒拂尘。  

刘克庄　丞相信庵赵公哀诗五首  
粤从宣靖至炎兴，粉饰湖山苑圃增。  
列圣久无师入洛，三京初有使朝陵。  
摧锋指日酋传首，返旆终身气拂膺。  
逸少兴公虚论胜，百年机会更谁乘。  

刘克庄　丞相信庵赵公哀诗五首  
忆昔东淮羽檄驰，非公受钺国几危。  
春潮全藉孤舟渡，厦屋曾将一木支。  
着白接{上四下离}麾猛将，坑红衲袄等婴儿。  
扬州遗老闻新讣，犹说平山奏凯时。  

刘克庄　丞相信庵赵公哀诗五首  
出为董统今韩范，入告忠嘉古卨夔。  
白刃在前裹疮战，黄麻拜右掉头辞。  
去犹耿耿心存阙，老尚堂堂表出师。  
盖世英豪嗟已矣，八哀吟罢有馀悲。  

刘克庄　丞相信庵赵公哀诗五首  
自是乾坤间气生，吾犹识此万人英。  
博求骏骨千金致，忽割牛心四座惊。  
古有诗人悼房琯，今无壮士哭田横。  
遥知岳市新华表，过者徘徊下马行。  

刘克庄　丞相信庵赵公哀诗五首  
丙午遭逢瑟改调，先皇记忆忝弓招。  
明扬虽曰由师锡，密启端因侍燕朝。  
早识武侯比龙凤，晚为公旦序鸱鸮。  
吾贫岂是无难酒，恨不携将柏下浇。  

刘克庄　呈黄建州  
当年虎穴挺身临，匹马平欺万绿林。  
余欲关弓常掩涕，汝能卖剑即回心。  
歌廉民已嗟来暮，微管吾安得至今。  
欲谒铃斋参嫡派，管蠡何敢测高深。  

刘克庄　呈袁秘监  
近日频闻有峻除，人传君相重师儒。  
细旃坐稳方轮讲，群玉峰高未要扶。  
别后曾过东合否，新来亦乞鉴湖无。  
几时供帐都门外，真写先生作画图。  

刘克庄　城坏复修又赋  
补罅扶倾手段新，举头千丈又嶙峋。  
主谋何止堪户祝，妄议真当抵鬼薪。  
见说传更增逻卒，已闻犯夜少奸民。  
小偷不办公输械，遥望须惊彼有人。  

刘克庄　城南  
濒江多海物，比屋尽闽人。  
四野方多垒，三间欲卜邻。  

刘克庄　程公岩  
石室外甚狭，中广如球场。  
伟哉钜丽居，天造无栋梁。  
严冬既深燠，盛夏尤虚凉。  
偶至不忍去，杖屦聊方羊。  
人能专此壑，何必政事堂。  
先须置禅龛，次第营丹房。  
烟霞入几席，尘土麾门墙。  
学道纵未得，著书亦可藏。  

刘克庄　池上对月五首  
赤帝当垂令，馀威烈暴秦。  
若无大圆镜，热杀世间人。  

刘克庄　池上对月五首  
怒蝈喧幽耳，饥蚊搅熟眠。  
愿为修月户，住在广寒边。  

刘克庄　池上对月五首  
世俗传偷药，嫦娥以此名。  
唐人皆咏月，吾取玉川生。  

刘克庄　池上对月五首  
方士诳三郎，蟾宫事涉茫。  
至尊宜夕月，安敢问霓裳。  

刘克庄　池上对月五首  
初插玉梳小，徐妆粉额新。  
乌啼风露冷，娥始现全身。  

刘克庄　池上榴花一本盛开  
炎州气序异，十月榴始华。  
是谁初植此，石罅抽根斜。  
绿阴蔽朝曦，朱艳夺暮霞。  
始犹一二枝，俄已千百葩。  
染人不能就，画史无以加。  
洛阳擅牡丹，久矣埋胡沙。  
蜀州夸海棠，邈然隔夔巴。  
安知篱壁间，亦有尤物耶。  
坐令农圃室，化为金张家。  
诗人好模拟，冻蕊并寒槎。  
斯篇傥令见，无乃讥吾奢。  

刘克庄　齿落  
愈悲第二牙辞去，况我今亏第一牙。  
嚼比牛饲衰毕现，豁如狗窦丑难遮。  
宴陈麟脯真虚设，庖进鱼{左月右肃}不必嗟。  
岁晚鲁公惟食粥，断无仙骨饭胡麻。  

刘克庄　叱驭庵  
所立未如温太真，讵宜跬步暂忘亲。  
乃知峻坂驱车者，有愧高堂扇枕人。  

刘克庄　赤壁图  
共餐鲈一箸，各饮酒三升。  
空去主人睡，明朝醉未兴。  

刘克庄　赤侄孙敢名圭行冠礼一首  
冠非责童子礼，儿必读手泽书。  
箪瓢回也不敢，宗庙赤尔何如。  

刘克庄　翀甫侄西上  
同向溪边卜一丘，独怜出处不同谋。  
吾今老矣佚吾老，子好游乎与子游。  
漫对芝兰怀幼度，可教白马笑之罘。  
人生无过家山好，京洛风尘莫久留。  

刘克庄　崇化麻沙道中  
经行爱此人烟好，面俯清溪背负山。  
半{左舟右定}何妨呼渡去，小桥不碍负薪还。  
远闻清磬来林杪，忽有朱栏出竹间。  
深处安知无隐者，卜邻容我设柴关。  

刘克庄　酬净慈纲上人三首  
参寥灯一点，不审是谁传。  
晚识纲书记　　元来在汝边。  

刘克庄　酬净慈纲上人三首  
和靖肘后诀，不曾埋土中。  
烦师试寻看，寻得报衰翁。  

刘克庄　酬净慈纲上人三首  
社友携诗访，怜予满面尘。  
么么今出局，不是社中人。  

刘克庄　出城二绝  
日日铜瓶插数枝，瓶空颇讶折来稀。  
出城忽见樱桃熟，始信无花可买归。  

刘克庄　出城二绝  
小憩城西卖酒家，绿阴深处有啼鸦。  
主人叹息官来晚，谢了酴釄一架花。  

刘克庄　出都  
客子来时腊雪飞，出城忽已试单衣。  
湖边移店非无意，要共林逋话别归。  

刘克庄　出郭  
江边一雨洗秋容，北郭东郊野意浓。  
老大怕它人检点，隔溪隔柳看芙蓉。  

刘克庄　出宿环碧  
逐客挑包水榭中，忽闻乾鹊噪东风。  
若非闽峤安书至，即是襄州吉语通。  

刘克庄　初冬  
晴窗蚤觉爱朝曦，竹外秋声渐作威。  
命仆安排新暖阁，呼童熨帖旧寒衣。  
叶浮嫩绿酒初熟，橙切香黄蟹正肥。  
蓉菊满园皆可羡，赏心从此莫相违。  

刘克庄　初秋感事三首  
遍阅同参入涅槃，傍观尽怪老僧顽。  
有诗传世天机浅，无史藏山笔钺闲。  
梦境瞿庄更唤醒，醉乡陶阮夹扶还。  
吾庐寂寂人稀至，不是先生爱掩关。  

刘克庄　初秋感事三首  
跌荡当年赋两京，晚抛笔砚事春耕。  
达空函启已心懒，读夹注书犹眼明。  
金匮旧闻虚论次，香奁少作悔流行。  
而今老病都休也，起听秋声百感生。  

刘克庄　初秋感事三首  
恩放归田又数期，少犹迂阔况衰迟。  
日非夸父追能及，山岂愚公力可移。  
前席虚怀何日报，细旃密启有天知。  
太阳所烛皆萌达，不照墙阴藿与葵。  

刘克庄　初宿囊山和方云台韵一首  
客游万里践霜冰，旦旦披衣坐待明。  
絫黍功名成未易，跳丸岁月去堪惊。  
即今纸被携寻宿，当日油幢听报更。  
赖有云台公好事，追程来送老门生。  

刘克庄　樗庵采荔二绝  
村叟相持捋白髭，羡侬健似去年时。  
野儒枯槁无师授，传得单方服荔枝。  

刘克庄　樗庵采荔二绝  
坠殻纷纷满树间，更抛墙外费防闲。  
暗中仍被揶揄笑，此老冬烘可热瞒。  

刘克庄　樗庵次前韵一首  
退处侬甘身寂寞，进为渠值世休嘉。  
劬书不似八十老，输税常为第一家。  
沙盘卦敲鼓卖，村醅退店揭旗夸。  
千林岁暮俱黄落，梅向其间独放花。  

刘克庄　除夕  
除夕阴寒怕卷帘，雨声断续下疏檐。  
壁穿自和乾泥补，窗损教寻废纸粘。  
只有青灯相守定，纵无白发亦生添。  
更残自算明年事，不就君平卦肆占。  

刘克庄　除夕  
忆昔都城值岁除，高楼张烛戏呼卢。  
久依净社参尊宿，难向新丰认酒徒。  
天子未知工草赋，邻人或倩写桃符。  
夜寒别有穷生活，点勘离骚拥地炉。  

刘克庄　楮树  
楮树婆娑覆小斋，更无日影午窗开。  
一端能败幽人意，夜夜墙西碍月来。  

刘克庄　处士妻十首  
王将托一国，自驾请先生。  
门外车迹众，莱妻投畚行。  

刘克庄　处士妻十首  
遗金不知主，视若盗泉然。  
相与弃之野，妇贤夫亦贤。  

刘克庄　处士妻十首  
死无衾覆首，贫乃士之常。  
妇谥为康子，何须问太常。  

刘克庄　处士妻十首  
王遣金驷聘，先生已许王。  
从家变名姓，非独接舆狂。  

刘克庄　处士妻十首  
何必如郎伯，区区禄万钟。  
辟纑并织屦，足了一生中。  

刘克庄　处士妻十首  
嫁与张京兆，新眉扫黛浓。  
不如伯鸾妇，长伴藁砧舂。  

刘克庄　处士妻十首  
爱子死于汲，常情鲜不悲。  
贤哉孝廉妇，哭恐阿姑知。  

刘克庄　处士妻十首  
当日献皇后，逃生屋壁间。  
何如伴庞老，同入鹿门山。  

刘克庄　处士妻十首  
自从冀缺后，饁妇有谁欤。  
翟氏差清苦，肯同夫荷锄。  

刘克庄　处士妻十首  
夫出随羔雁，妻忧往不还。  
别诗真善谑，帝笑放归山。  

刘克庄　船子和尚遗迹在华亭朱泾之间圭上人即其所诛茅名西亭精舍介竹溪求  
诚和尚昔挂孤帆，圭上人今架小庵。  
老去身无安顿处，挑包便拟作禅参。  

刘克庄　船子和尚遗迹在华亭朱泾之间圭上人即其所诛茅名西亭精舍介竹溪求  
万顷烟波百尺丝，禅家宗旨有谁知。  
自嫌固陋如高叟，却为僧笺把钓诗。  

刘克庄　船子和尚遗迹在华亭朱泾之间圭上人即其所诛茅名西亭精舍介竹溪求  
自昔吴僧标致清，经禅之外有诗名。  
士衡止在东家住，恨不同听鹤唳声。  

刘克庄　春词  
人竞迎新岁月，侬方饯旧年。  
雏莺又画百啭，高柳忽三眠。  

刘克庄　春寒二首  
东皇太乙漫行春，无赖封姨未霁嗔。  
薄酒不红皱靴面，湿薪难直曲钩身。  
埋腰健羡单传者，堕指深惭远戌人。  
莫笑布衾如铁冷，也胜去傍相君茵。  

刘克庄　春寒二首  
百艺惟诗老始工，未应冻死杜陵翁。  
耸肩偏怯春衣薄，曝背尤贪晓日红。  
草鼓暖于狨坐子，蒲龛清似肉屏风。  
几时天地回生意，只费阳和一点功。  

刘克庄　春寒一首  
拨尽寒灰转凛然，抛书数息暖丹田。  
蛩吟近作胜前作，鲸吸今年减去年。  
薄粥聊糊鲁公口，重裘犹耸孟生肩。  
几时风日妍和了，乱插山花藉草眠。  

刘克庄　春旱忽两五绝  
秧愁晴暴死，花怕两摧残。  
野老非常惧，天公不自安。  

刘克庄　春旱忽两五绝  
乐岁何尝饱，春阴忽又晴。  
一之其可再，四者每难并。  

刘克庄　春旱忽两五绝  
两似黄流决，云如黑汁翻。  
未言丰九扈，已觉饱千村。  

刘克庄　春旱忽两五绝  
周匝荒原遍，延缘断港通。  
马鬃渠有力，龙骨尔何功。  

刘克庄　春旱忽两五绝  
鲑菜馌耕者，鸡豚赛社公。  
不闻车轧轧，但见鼓冬冬。  

刘克庄　春暮  
一亩青苔半落英，蜂忙蝶懒互卿卿。  
燕泥乾后儿初落，鱼尾轻时子遍成。  
闲拂午窗惊野马，梦游天竺听华鲸。  
舍南有柳纖纖在，不奈双蝉占取鸣。  

刘克庄　春日二首  
睡起无人小院空，南华一卷磬声中。  
鼻端老去齐香臭，分别柑花是晚风。  

刘克庄　春日二首  
隙地新锄一迳通，野中手自植芳丛。  
生来不惯游金谷，屋角花开也自红。  

刘克庄　春日即事六言  
椒酒桃符改旧，麦芒菜甲司新。  
东皇太乙用事，不能粉饰陈人。  

刘克庄　春日即事六言  
藻密难呼金鲫，柳疏未啭黄鹂。  
华发无重黑理，烧痕有再青时。  

刘克庄　春日六言十二首  
褵褷病鹤翅短，虺雙老马力疲。  
不知大翰会事，且吟小家数诗。  

刘克庄　春日六言十二首  
七诫妇罕全者，四穷鳏居一焉。  
嗟余抱终身恨，与子结来生缘。  

刘克庄　春日六言十二首  
宿露卷青步障，晨曦涌紫金轮。  
时平有戴白老，春晴宜踏青人。  

刘克庄　春日六言十二首  
黄亭罋闻酒美，白湖船至籴平。  
珠衱丽人出郭，银钗村姑入城。  

刘克庄　春日六言十二首  
昨夜身手和柔，今晨毛发飕飗。  
不堪早朝骑马，尚能夜起饭牛。  

刘克庄　春日六言十二首  
病不禁茅柴酒，寒添着木绵裘。  
寄语斜川鱼鸟，先生改日来游。  

刘克庄　春日六言十二首  
谩道三阳交泰，绝无一客来临。  
仲尼于复卦见，子美云人日阴。  

刘克庄　春日六言十二首  
渊明甫涉知命，汲汲登皋临流。  
侬长渠三十岁，故当秉烛出游。  

刘克庄　春日六言十二首  
黄烛分光过眼，柳条弄色关心。  
老死毋劳覆议，先生自谥醉吟。  

刘克庄　春日六言十二首  
不肯肩随谄子，幸留面见严君。  
晚驾笨车还里，岁将麦饭浇坟。  

刘克庄　春日六言十二首  
扶持村翁出来，问讯壶公安否。  
汝寒插帽蒙头，吾渴脱巾漉酒。  

刘克庄　春日六言十二首  
适报翁子露绶，又闻孟博登车。  
田里觇赈贷议，墙壁挂宽大书。  

刘克庄　春日五首  
眼边桃李过匆匆，镜里衰颜岂再红。  
久觉胃寒疏建焙，新因血热戒郫筒。  

刘克庄　春日五首  
步入西峰不见人，数声涧鸟自啼春。  
下山欲与唐碑语，先遣奴兵细拂尘。  

刘克庄　春日五首  
归到城门欲发更，马头惟有暮鸦迎。  
小窗了却观书课，几首残诗旋补成。  

刘克庄　春日五首  
老懶何心更出嬉，闭门终日读陶诗。  
湘南二月花如扫，恰似扶疏绕屋时。  

刘克庄　春日五首  
晓风细细雨斜斜，僝僽书生屋角花。  
想见水南僧寺里，一株落尽病山茶。  

刘克庄　春夜温故六言二十首  
侍中谲取玉带，尚书苦爱貂蝉。  
家破谪黎母矣，塿穿无髑髅焉。  

刘克庄　春夜温故六言二十首  
私怨有公论者，反噬非人情哉。  
颖叔发修阴事，资深叹轼奇才。  

刘克庄　春夜温故六言二十首  
鼎镬烹东都党，烟瘴磨元祐人。  
但看纸上陈迹，始知陛下至仁。  

刘克庄　春夜温故六言二十首  
骨朽是非始定，怒炎毁誉未公。  
太平呼奇宰相，野狐目半山翁。  

刘克庄　春夜温故六言二十首  
燕山张皇薄伐，艮岳文饰太平。  
黼贺克复受赏，瓘忧分裂有萌。  

刘克庄　春夜温故六言二十首  
门前客已去矣，屋里人安在哉。  
寒雀张罗可得，春燕衔泥不来。  

刘克庄　春夜温故六言二十首  
丞相训子尤俭，夫人送女已非。  
盥面用瓦盆子，籍足以锦地来。  

刘克庄　春夜温故六言二十首  
京桧皆黄发老，攸熺各黑头公。  
当时号为小相，至今叹作顽童。  

刘克庄　春夜温故六言二十首  
选人片言授钺，贵臣万里建侯。  
平洮致绿石研，复燕得碧云油。  

刘克庄　春夜温故六言二十首  
拔舌犯世深忌，枕肱夸师绪言。  
徂徕生为鬼怪，伊川死尚还魂。  

刘克庄　春夜温故六言二十首  
子长交游莫救，孙盛门户机危。  
执简而往误矣，阁笔相视得之。  

刘克庄　春夜温故六言二十首  
书奸书盗不隐，讳周讳鲁若私。  
使乱贼惧直笔，于定哀多微辞。  

刘克庄　春夜温故六言二十首  
向来动脚已谬，末后濡尾转非。  
伏生力辞不至，申公不合而归。  

刘克庄　春夜温故六言二十首  
一部日录付婿，三经新义传儿。  
跻翁超乎亚圣，赞父光于仲尼。  

刘克庄　春夜温故六言二十首  
懲舒之志甚锐，祚宋之言可悲。  
浓墨书奸党石，长绳拽粹德碑。  

刘克庄　春夜温故六言二十首  
图{羁马换月}卧薪尝胆，为农拾穗行歌。  
短衾敛首形矣，高官如跋痜何。  

刘克庄　春夜温故六言二十首  
绝交书谢伊辈，养生论真吾师。  
诗无风刺尤妙，史有天刑勿为。  

刘克庄　春夜温故六言二十首  
辨才师苦死爱，文皇帝得许痴。  
温韬劫陵大盗，萧翼穿窬小儿。  

刘克庄　春夜温故六言二十首  
相郎穴厨而窃，王相坎壁以藏。  
十袭为传家宝，一点无入已趀。  

刘克庄　春阴  
春阴欺得病夫身，偶值晴天一欠伸。  
客舍无谁相管领，半檐红日苦留人。  

刘克庄　春早四首  
一春闽雨动龙颜，晓殿权停贺雪班。  
林下散人看邸报，也疏把酒废游山。  

刘克庄　春早四首  
去冬玉塞静无埃，春雪虽迟亦压灾。  
大士送归天竺去，相公宣入浙江来。  

刘克庄　春早四首  
屋山无笋圃无蔬，釜冷樽空客至疏。  
说与厨人稀作粥，老夫留腹要盛书。  

刘克庄　春早四首  
清明未雨下秧难，小麦低低似剪残。  
穷巷萧然惟饮水，家童忽报井源乾。  

刘克庄　慈氏阁  
阁建五季时，丹碧晃层累。  
吾行半区中，钜丽莫与比。  
想方营综时，霸心极雄侈。  
但思穷耳目，宁论韵膏髓。  
一朝陵谷变，飞电扫僭垒。  
湘波日夜流，不洗争篡耻。  
惟存浮屠居，愿力久未毁。  
夕阳吊陈迹，危槛聊徒倚。  
遥怜下界热，高处凉如水。  
若非逼严钥，坐待钟声起。  

刘克庄　辞桂帅辟书作  
一昨闻公莫府开，梦魂频绕岭头梅。  
久抛韞裦辞军去，忽有弓旌扣户来。  
茅舍相过争借问，荷衣欲出却徘徊。  
旧时檄笔今焚弃，孤负黄金百尺台。  

刘克庄　次漕庾两使者绝句韵六首  
廉使端如秤样平，行台非以刻为明。  
未论汉吏摇山力，且听尧民击壤声。  

刘克庄　次漕庾两使者绝句韵六首  
痛懲毒螫要持平，不察渊鱼未害明。  
棘户有囚疏械击，花村无吏打门声。  

刘克庄　次漕庾两使者绝句韵六首  
隽游回首记端平，朝退联鞍出大明。  
紫陌难寻看花伴，丹山聊听喊茶声。  

刘克庄　次漕庾两使者绝句韵六首  
公等真堪起太平，我侬久已厌承明。  
扶犂只合勤农务，奋笔犹能作颂声。  

刘克庄　次漕庾两使者绝句韵六首  
向来储粟辅常平，招鹤翁曾为证明。  
可是□□□□者，邑人久不识弦声。  

刘克庄　次漕庾两使者绝句韵六首  
古来一哄立之平，朱魏当年互讲明。  
遗□□□□□约，面含菜色腹雷声。  

刘克庄　次方式成壶山韵  
图经云此有神仙，曾见壶公跳入年。  
斫木人多山渐瘦，结庵僧去石谯眠。  
鸟归半岭衔斜日，樵返疏村起远烟。  
君若能抛尘里事，一龛共占野云边。  

刘克庄　次方寺丞方湖韵  
晚来吉语到茅椽，太华诗翁约泛莲。  
况有邹枚同预宴，可能李郭独如仙。  
帝犹给我还山俸，天不需人买月钱。  
挥手闯门冠盖客，急归勿搅畒间眠。  

刘克庄　次黄殿讲鸣佩亭  
谁引扶胥水入城，循除终日爱琮琤。  
天风何许佩环响，秋色自然竽籁声。  
尽洗珠犀宁受涴，少留琴鹤未须行。  
它年父老传都漕，名与濂翁一样清。  

刘克庄　次江权军宴新进士韵  
病翁无计出愁城，喜甲科郎竞拾青。  
主礼尤隆真刺史，华宗相望两魁星。  
董生至论惟三策，韦氏单传只一经。  
举首爱身如拱璧，修于家肯献于廷。  

刘克庄　次君畴洪卿韵送宗学赵优奏  
欲为乾坤扫积阴，万言忠愤上穹临。  
相嗔平地风波恶，主圣如天雨露深。  
葛藟尚为庇根计，戎葵难改向阳心。  
明时安肯寻斤斧，自古高材出邓林。  

刘克庄　次两紫薇共游黄檗韵  
仰攀栖鹘手扪天，俯瞰灵虬卧沕渊。  
廉使昿于今易□，祖师曾向此安禅。  
绝怜雪瀑飞千丈，颇欲阴崖结数椽。  
老病不能扶杖出，让他李郭做神仙。  

刘克庄　次林卿槟榔韵二首  
芳洲弥望总荒榛，此物偏沾雨露春。  
海贾垂涎规互市，夷人嚼血赛媒神。  
扶留叶嫩供汤使，大腹形同混伪真。  
树下莓苔堪健倒，华堂何必锦为茵。  

刘克庄　次林卿槟榔韵二首  
锦衣旋剖苞中实，栀面俄回镜里春。  
始信中华禁酒国，不如南粤主林神。  
金盘惟送渠矜贵，糟罋酣酿子任真。  
赤脚蹈冰聊取快，谁能拥妓坐重茵。  

刘克庄　次朔斋鬳斋两中书韵题铁笔堂  
椽笔雅宜挥制草，铁憬未害赋梅花。  
紫薇阁老昔同省，乔木世臣今几家。  
犊鼻吾甘住南阮，狨鞍君合扈东华。  
明时简擢皆夔卨，不待还黄与坏麻。  

刘克庄　次铁笔堂韵谢朔斋贡馀  
皇朝尽却九州贡，闽莊犹先百草花。  
正焙头网驰御府，斜封三印到山家。  
秘藏蔡录珍无价，快睹侁星远有华。  
纵使搜肠五千卷，安能视草更操麻。  

刘克庄　次王玠投赠韵三首  
平生拙计类愚公，处处撑篙遡逆风。  
身已呻吟行泽畔，谁令剥啄到山中。  
历官蚁穴一场梦，闷事鸡窠百岁翁。  
颇恨暮年持酒戒，不能领客访无功。  

刘克庄　次王玠投赠韵三首  
在野宜赓击壤歌，隐忧不禁亩忠何。  
殷生宰相安知否，逸少群贤感慨多。  
老觉鬓丝难掩覆，穷惟心铁未消磨。  
早知掷却毛锥子，有警犹为国荷戈。  

刘克庄　次王玠投赠韵三首  
两被宸奎擢史官，曾参豹尾属车间。  
不能直笔公褒贬，安敢高谈到画珊。  
老有丹心犹恋阙，死无一字可藏山。  
儿童忘记翁年甲，但笑颜苍与鬓斑。  

刘克庄　次王实之家塾韵  
新敞朱甍映碧岑，高门谁识庆源深。  
畴郊已解传家学，石礼皆堪直禁林。  
七叶文章真有种，二郎官职本无心。  
庭前玉树成阴未，着手栽培昿自今。  

刘克庄　次王元度韵  
占尽灵乌顾尽云，君恩宽大放归闽。  
一区二顷生缘薄，万绪千条素发新。  
铁马即今徵战士，金鸡何日赦累臣。  
殷勤说向西飞雁，多谢交游与吏民。  

刘克庄　次乡守赵计院鹿鸣韵  
幸际龙飞策士年，灵岩仙水执鞭先。  
夺标文妙三场称，劝驾诗高万口传。  
昔忝词臣曾草诏，今为乡老预兴贤。  
春风到耳鳌头选，尚可扶衰候马前。  

刘克庄　次徐户都韵  
不能测海更窥天，颇废开荒与粪田。  
碧眼睛中疑有崇，白蕉肘后惜无传。  
佛云泡影应如是，儒说心思既竭焉。  
老子冥搜难属和，公诗美似弹丸圆。  

刘克庄　次韵  
不惟慵进取，兼亦断知闻。  
交友赤松子，弟兄孤竹君。  
共寻对床约，更割半山分。  
新敕冰衔峻，何须刻籍文。  

刘克庄　次韵别方时父  
我于中垒谱相通，君唤玄英作祖翁。  
每恨暮云一樽隔，暂欣夜雨对床同。  
为晨门黍谈清宿，留剡溪舟避逆风。  
众作纷纷鸣瓦釜，黄钟聊复鼓于宫。  

刘克庄　次韵别宋希仁  
四山寂寞南塘死，此事今谁得绪馀。  
耳冷不闻前辈论，眼明犹读后生书。  
我如蒲柳惊秋早，君似芙蕖出水初。  
此别未知重面日，可堪回首送轩车。  

刘克庄　次韵二首  
老懒尤于笔砚疏，难陪骑省赋闲居。  
去周柱下谁为史，传邺侯家尚有书。  
台馈不烦公粟肉，户租难办客车鱼。  
侧旁万一邻堪买，便拟诛茅近太初。  

刘克庄　次韵二首  
阮生未老各情亲，谁道先生不觌邻。  
莫管弹丸惊鸭者，岂无沽酒与鱼人。  
何曾膝上推文度，亦许车中载小陈。  
赐第京师即山铸，得如跳出软红尘。  

刘克庄　次韵二首  
半生窃禄取禾廛，晚节休官失秫田。  
伴陆先生游甫里，同陶徵士访斜川。  
凤池信美其如夺，莺谷虽幽不愿迁。  
自笑刘墙如许短，谪仙坛未易扳缘。  

刘克庄　次韵二首  
投老参陪杖屦间，颇容摘宋更薰班。  
端能面我九年壁，不惜分君一半山。  
绝喜庚桑来畏垒，懒为涑水续君滩。  
夷居巷处何尝陋，但看当年孔与颜。  

刘克庄　次韵二首并呈仓使  
晚雾徐收月色鲜，承平物态尚依然。  
断无飓母起吹海，应有蚌胎还媚川。  
远俗熙恬犹乐土，孤臣流落谩忧天。  
夜归听得舆人语，且愿新年胜旧年。  

刘克庄　次韵二首并呈仓使  
归念常如危柱弦，春来梦绕白云边。  
不知新雪添头上，但见繁星满目前。  
即事有诗聊记节，救时无策但祈年。  
二公语妙堪传远，严杜何因可共编。  

刘克庄　次韵丰守宴新进士  
联镳共醉杏园春，英辟龙飞为作新。  
诸老破荒□□宋，三台接武辅乾淳。  
贤侯推广崇儒化，先辈□□□士仁。  
珍重黄堂一杯酒，也沾白发旧词臣。  

刘克庄　次韵黄户曹问讯二首  
理窟骚坛两罢休，倒持麈柄让名流。  
向来袒裼欲暴虎，老去短衣聊饮牛。  
敛退始知颜巷乐，迂疏空抱杞天忧。  
名山何处无灵药，长笑痴人入海求。  

刘克庄　次韵黄户曹问讯二首  
残年宜去亦宜休，出处输渠第一流。  
华表归三千岁鹤，具区有四十蹄牛。  
吟薰风殿曾微讽，祖夕阳亭尚隐忧。  
乾鹊噪檐无别喜，书筒诗卷远相求。  

刘克庄　次韵黄景文投赠三首  
身如倦翼晚知还，且免群儿谤务观。  
官酒灰多宁勿饮，监书字大亦难看。  
颂称吉甫宣王美，帖报殷生宰相安。  
近世风流惟贺八，脱朝冠去着黄冠。  

刘克庄　次韵黄景文投赠三首  
记闻荒落语詹谆，惭愧吾侪肯问津。  
未必夜深埋雪者，得如春暮舞雩人。  
师扬执戟玄犹白，学卫夫人字逼真。  
跳出{左囱右页}门殊未得，堪怜老却苦吟身。  

刘克庄　次韵黄景文投赠三首  
谁道樗翁未苦衰，强扶鹤膝自支持。  
无闲心力篆雕赋，下死工夫锻炼诗。  
诸友多迁幽谷木，此郎今借上林枝。  
暮龄喜读君章句，平易中间伏怪奇。  

刘克庄　次韵黄帐干  
瘦马虺雙已卸鞯，纵鞭其后不能前。  
才非应氏惭三入，齿较杨雄长十年。  
发老病馀偏种种，腹空虚甚谩便便。  
故人过矣相称誉，敢挹衰残望昔贤。  

刘克庄　次韵寄题建阳马氏亦乐园  
匹如迂叟洛中园，花竹依稀五亩宽。  
梧树参天栖凤集，桧根入地蛰龙蟠。  
翁求真乐希颜子，世着清名慕邴丹。  
身是双溪前令尹，胜游蹉过不曾观。  

刘克庄　次韵建安章南举投赠  
薄有田园兴，闲挑草木情。  
殷勤美年少，存问老书生。  
晚觉论心少，谁堪歃血盟。  
吾衰得吟友，不惮揽衣迎。  

刘克庄　次韵君节秘书三首  
甫登鳌顶浩然归，岂是区区较粟薇。  
纵使吠声杂尧桀，可无直笔辨聃非。  
雷音首占第一义，黛色终当四十围。  
想见朝阳鸣未已，在岐山下莫高飞。  

刘克庄　次韵君节秘书三首  
又从天禄合中录，厌太官羊忆苦薇。  
伋瑗昌言忧国事，永钦沽直暴君非。  
贵人高爵悬金印，狎客闲情减带围。  
独有冥鸿惜毛羽，刺天未肯羡群飞。  

刘克庄　次韵君节秘书三首  
宁作青袍朝士归，烹羔未必胜羹薇。  
易贪尘世好官职，难泯人心真是非。  
战士未收青野骨，将军谁报白登围。  
可怜鸠鷃}藩篱下，岂识垂天翼怒飞。  

刘克庄　次韵李仓春游一首  
秧马从今渐可行，林鸠未好便呼晴。  
敢云使者乘轺传，聊为君王式耦耕。  
有一日留忧职旷，无三宿恋觉身轻。  
此生不复持高论，愿友台佟与尚平。  

刘克庄　次韵林太渊二首  
齿宿何妨意尚新，向来误认假为真。  
漏名左相门首客，占籍愚公谷里人。  
上知岂无千虑失，下官惟有两眉颦。  
史臣传与颂台谥，未抵杯中物切身。  

刘克庄　次韵林太渊二首  
时贤多以刻为明，抚字催科鲜并行。  
闻旧吏民皆向化，喜新令尹不求赢。  
察帘外事非中道，立路傍碑亦近名。  
莫比寻常贵公子，长官清若一书生。  

刘克庄　次韵刘帅出郊一首  
竞逐朱辬载酒行，熙熙物态与人情。  
浴沂我欲寻儒服，涉洧公方厌郑声。  
试问冶容遨夜市，何如赤脚馌春耕。  
故山瓜圃应地恙，老去深知愧邵平。  

刘克庄　次韵三首  
邻鸡初唱晓妆忙，空郡疑开选色场。  
未许丛台夸袨服，却将淇水易渐裳。  
咏归惟点曾言志，驰骋虽聃亦发狂。  
闭目不窥惟地主，且祈麻麦接青黄。  

刘克庄　次韵三首  
病怯春寒添絮衣，神情全减少年时。  
仅堪田舍陪乡饮，难向湖亭看水嬉。  
清旦羲和升日毂，回风王母带云旗。  
管箫声散人归晚，独有萤穿马季帷。  

刘克庄　次韵三首  
拂拂东风欲辨晨，新晴和气满郊闉。  
未妨吹雅存豳俗，何必沉巫怖邺民。  
田父扶携问鸡卜，村姑呼唤祭蚕神。  
柴门不识徵祖吏，便是尧时击壤人。  

刘克庄　次韵实之春日二首  
向来文字擅中朝，留落而今赋大招。  
才子左迁追屈贾，相君高蹈友松乔。  
山行或与樵争席，涧饮聊将掬代瓢。  
借使终身无一事，亦令千载仰孤标。  

刘克庄　次韵实之春日二首  
梅醭朝衣尘满靴，曾穿细仗对延和。  
角巾久已寻初服，锦帐何须蛮旧窝。  
能读书人天下少，不如意事占来多。  
半生寂寂因迂阔，垂老方惊岁月蹉。  

刘克庄　次韵实之二首  
孤臣去国四经春，迹远安知罪尚新。  
蚤亦曾讥秦氏者，晚为与议濮园人。  
懒笺光范干时宰，且伴田家赛社神。  
醉倒不能愁世事，倩他烟柳替含颦。  

刘克庄　次韵实之二首  
向来岁月半投闲，莫叹朝朝苜蓿盘。  
身后芬芳聊自诳，眼前腥腐饱曾餐。  
虫鸡一笑何须较，花鸟相疏恐被弹。  
清议自为儒者设，未应羁束老黄冠。  

刘克庄　次韵使君劭农一首  
朱幡奉诏省春耕，扫去阴霾旋放晴。  
应有罗敷随马看，不烦桃叶渡江迎。  
棠阴民各为封植，木德侯方体发生。  
少借一年天肯否，要看穑宝得秋成。  

刘克庄　次韵汤伯纪送别二首  
尚在朝廷记忆中，敢于父命择西东。  
触怜家有百岁母，可使人嗤六十翁。  
芰制子能华岁晏，莼羹吾亦感秋风。  
书成藏向深山里，莫费君王遗所忠。  

刘克庄　次韵汤伯纪送别二首  
比似莆杭倾盖时，更崇古雅黜新奇。  
久栖衡泌宁非乐，不倚门墙未易麾。  
析理自应重讲席，论文吾合竖降旗。  
抚弦欲奏成三叹，何处而今有子期。  

刘克庄　次韵王元度二诗  
留落而今两鬓秋，暮年出处愧前修。  
敢云余补韩公处，极喜君来谢客州。  
奇甚宝镡腾紫气，清于玉瓒荐黄流。  
后生不作先贤远，便合相推出一头。  

刘克庄　次韵王元度二诗  
向来绮语祸机深，几效灵均欲自沉。  
周庙人曾铭在背，管城子已秃无心。  
今谁伯乐能酬价，后有钟期必赏音。  
老矣尚须君警策，昔人一字答千金。  

刘克庄　次韵吴帅卿宴高年二首  
礼重耆年与令名，由来椿菌异枯荣。  
卑辞昔有迎商皓，字画今谁写洛英。  
应共盖公谈治道，素知严丑富□情。  
可怜衰悴难扶曳，不是元戎外老生。  

刘克庄　次韵吴帅卿宴高年二首  
古尊德齿贱功名，叔季徒知外物荣。  
直把舆台烦绛老，绝无几杖赐樊英。  
旄期宜序于乡饮，诗兴尤浓似宦情。  
闻说淹中方起蕝，诏书行致鲁诸生。  

刘克庄　次韵乡侯计院二首  
请老皆曾接典型，鹅湖一辈亦豪英。  
晚持师说尤坚垒，不怕兵家会斫营。  
晴色极佳宜岁事，郊行因好访民情。  
朝家要采风谣否，第一君侯号治平。  

刘克庄　次韵乡侯计院二首  
还山非敢厌承明，鹤唳莺啼若个清。  
警句摘稀惭杰思，博封冰少见交情。  
当年扈跸重金贵，他日飞空一剑轻。  
莫问路头何处去，出门万里水云程。  

刘克庄　次韵徐守宴新进士  
银袍鹄立帝当阳，曾看天待马缀行。  
一鼓诸君俱作气，七襄吾老不成章。  
先贤肯靠三场饱，男子须留百世芳。  
学取侯家棋埜样，奏篇日月可争光。  

刘克庄　次韵庾使左史中书行部二首  
朝回暖律变严冬，应念闽风与蜀同。  
丛棘冤皆为洗雪，发棠惠遍及饥穷。  
冰寒吏胆照天烛，泉涌诗肠饮润虹。  
帝遣二星临七聚，不妨击壤和元丰。  

刘克庄　次韵庾使左史中书行部二首  
渭树江云春复冬，安知今夕一尊同。  
放还颇有诗招隐，饿死断无文送穷。  
笑我垂车老骑犊，喜公下马气如虹。  
暮年未敢忘忧国，白发丹心每愿丰。  

刘克庄　次韵张秘丞劝驾  
一纸黄书举茂才，使君后挽复前推。  
似闻太史占奎宿，先敕天官起蛰雷。  
唐世科场先进士，汉家郊庙要抡魁。  
白头乡老殷勤处，西望旗铃送喜来。  

刘克庄　次韵张秘丞皱玉诗  
雨湿红裳靡待秋，摘来深愧木瓜投。  
祗今陈紫无真本，比昔姚黄胜一筹。  
聊荐金盘蠲渴肺，不烦绮席啭歌喉。  
圣朝仁远停包贡，赖有公诗为拔尤。  

刘克庄　次韵赵克勤吏部六首  
甫里薄田汾曲庐，儿曹堪垦亦堪居。  
惟应水竹并风月，尚属先生未属渠。  

刘克庄　次韵赵克勤吏部六首  
苔径荒芜薇架斜，树头吹尽不留些。  
奴欺主病慵锄草，魔笑翁衰免散花。  

刘克庄　次韵赵克勤吏部六首  
有小林泉傍隐庐，无闲宾客访村居。  
辛勤辟地添支径，曲折通溪入浅渠。  

刘克庄　次韵赵克勤吏部六首  
篱边雪畔影横斜，应讶何乡太瘦些。  
未可被渠瞒老眼，玉堂茅舍一般花。  

刘克庄　次韵赵克勤吏部六首  
忆昔承明共直庐，而今寂寞赋闲居。  
戴花社里聊容我，起草台边可欠渠。  

刘克庄　次韵赵克勤吏部六首  
两鬓星星暮景斜，清狂减似向来些。  
短供未至瓶无粟，妖梦皆因笔有花。  

刘克庄　次韵赵优奏良爌投赠二首  
不留妄念着胸中，弋者何心更慕鸿。  
畴昔直前焚戆草，即今殿后着谈丛。  
放言遣兴诗瓢满，野史诛奸笔钺公。  
埋骨家山百无恨，圣贤厄蔡更徂东。  

刘克庄　次韵赵优奏良爌投赠二首  
秃翁无物可将行，在野安能致鲁生。  
曾伏端门攻鬼质，始知中垒是宗英。  
君如丹凤鸣尤伟，彼化黄熊罪尚轻。  
田里诵言仁圣悔，天其或者再升平。  

刘克庄　次韵竹溪  
剥啄谁欤没膝泥，斜封□□□□□。  
□□□□□□□，犹胜□来仅糁□。  
□□□□□□□，□□□□□□黎。  
暮年不记蓬莱路，□□□□□□□。  

刘克庄　次韵竹溪题达卿后坡  
□反终身从李愿，有人半夜唤祁嘉。  
箪瓢斋颇奢颜巷，书画船堪埒米家。  
樗叟旧栖贫亦好，肤翁新句大非夸。  
谁云地僻交游少，鹤肯巢松鹿献花。  

刘克庄　次韵竹溪题达卿后坡  
窗无童子窥桃熟，坐有骚人颂橘嘉。  
触氏不来争左角，颜渊亦只住西家。  
罗张门巷求吾乐，锦裹山林笑彼夸。  
红绿千株皆手种，绝胜人看担头花。  

刘克庄　次韵竹溪题达卿后坡  
岁计无馀逢谷贵，晚餐有味觉蔬嘉。  
赊邻人酒堪留客，藏善和书尚满家。  
稍喜熊儿理精熟，常嫌犬子赋虚夸。  
鲁论新义何时毕，相约溪头共看花。  

刘克庄　次韵竹溪题达卿后坡  
贫士莫难乐不改，圣人固以遁为嘉。  
宁披龙具去耕野，奚事鹤书来起家。  
古有逸民逃举选，今无烈士矫贪夸。  
鬳翁晨遣诗筒至，昨夜寒灯屡结花。  

刘克庄　次韵竹溪题达卿后坡  
瘠地力耕禾倍入，荒山手植树皆嘉。  
同□炀者并吹者，融会儒家与墨家。  
见说杨雄太玄苦，非如宋玉大言夸。  
绝怜汝伯头成雪，羡汝才高笔有花。  

刘克庄　次韵竹溪题达卿后坡  
郎陵后嗣尤推彧，太傅诸孙最数嘉。  
之子固无惭尔祖，此翁所望大吾家。  
夺标羞与儿童竞，佩印才堪妾妇夸。  
案上菖蒲勤洗沐，灵苗见说有时花。  

刘克庄　次韵竹溪一首  
藏山覆瓿两相痴，辛苦才供世俗嗤。  
壮不如人徒自悔，老能学易未过时。  
懒犹堪草归田赋，钝岂能吟对御诗。  
惟有聃书宜北面，存元守黑畏人知。  

刘克庄　次韵竹溪中书重修县橘二首  
古者役人常以冬，据经端自紫薇公。  
杠舆梁涉犹徒步，龟筮民从见大同。  
不假洛阳抱桥蛎，宛如震泽卧波虹。  
春江浩渺风涛急，方待先生济不通。  

刘克庄　次韵竹溪中书重修县橘二首  
仲秋鸠僝迄穷冬，矩丽依稀似蔡公。  
濡足几年同国病，肯心一片有谁同。  
人言此庆钟双凤，天落其成见彩虹。  
不是坡仙捐宝带，此桥安得往来通。  

刘克庄　次韵竹子彬五言二首  
甫暮书窗黑，俄瞻贯月虹。  
真知今绝少，好本古来同。  
孤垒吾无拔，偏师汝策功。  
暗投可借许，留取和重瞳。  

刘克庄　次韵竹子彬五言二首  
短章足光怪，夭矫暮天虹。  
俗子仙丹判，诗人伎俩同。  
君奚惭有道，吾欲访无功。  
肉眼非弘景，何由见碧瞳。  

刘克庄　次张使君韵  
欲架茅堂久不成，萧然身世托专城。  
日无车辖非常静，月有餐钱未是清。  
髠首向来输白粲，短衣老去斸黄精。  
绝怜不及梁间燕，岁岁新巢巧自营。  

刘克庄　次竹溪别后见怀韵  
珍重山翁别病翁，归鞍欲发苦留侬。  
万言君视犹杯水，一镞吾难直箭锋。  
缩手可怜今落莫，攀髯未报昔遭逢。  
衰迟只愿低头拜，蛟变为龙愈亦从。  

刘克庄　次竹溪所和薛明府镜中我诗三首  
搔白发翁疑是假，对青铜镜认为真。  
影形本合成同体，梦觉俄分作二人。  
欢至不期开口笑，愁来相对捧心颦。  
可怜怛化贪生者，刍狗元身学出神。  

刘克庄　次竹溪所和薛明府镜中我诗三首  
物我乖离果孰亲，色空捏合本非真。  
金狨马上惭穷相，玉镜台中识幻人。  
南北宗禅皆具眼，东西施貌各含颦。  
眉间一点元无喜，颊上三毛岂有神。  

刘克庄　次竹溪所和薛明府镜中我诗三首  
幪以衣冠类孙叔，被之簑笠即玄真。  
未知這汉为谁子，如客他乡喜故人。  
皓白相看双鬓秃，丹青偏写两眉颦。  
吾闻四大皆虚假，曾向聃书悟谷神。  

刘克庄　次竹溪韵跋志仁工部柞木诗  
冥搜险韵搅枯肠，音义时乎取断章。  
吾窭仅能茅破屋，君材真可栋明堂。  
居然挺挺过苍柏，胜似萧萧种白杨。  
识草木名须博览，夜窗灯火恰新凉。  

刘克庄　次竹溪韵跋志仁工部柞木诗  
白也诗高有别肠，弃馀分与老知章。  
邓林木大堪支厦，谢砌兰佳况肯堂。  
何必三年犹刻楮，便教百步亦穿杨。  
咸淳天子开文治，定起君赓殿阁凉。  

刘克庄　刺客  
不了一毫事，空捐七尺躯。  
陶惜其人没，雄才以盗书。  

刘克庄　从笔一首  
邺下徐陈逐逝波，仅留老子尚婆娑。  
吾宗世有戴花舞，大耋谁能鼓缶歌。  
松下寻常无喝道，花间随处有行窝。  
痴人逐物回头少，看到棋终恐烂柯。  

刘克庄　聪老  
聪老才堪将，髠缁意未平。  
僧中能结客，禅外又谈兵。  
喜听诗家话，多知虏地情。  
何当长须发，遣戌国西营。  

刘克庄　蹙操  
老贼所忧惟备权，岂知中愤气同然。  
诸贤莫道江东小，蹙操惟消两少年。  

刘克庄　村居即事六言十首  
磐石时时垂钓，茅檐旦旦负暄。  
小杓行鱼羹饭，长竿晒犊鼻褌。  

刘克庄　村居即事六言十首  
呵冻画灰锻诗，傍人笑汝白痴。  
五百年有名世，七十翁如小儿。  

刘克庄　村居即事六言十首  
钝根无慧无偈，信必有梵志诗。  
黄吻少年忘语，庞眉尊者不知。  

刘克庄　村居即事六言十首  
老蚌剖胎枯矣，雄杂断尾弃之。  
刎颈交谁球汝，犁舌狱无出时。  

刘克庄　村居即事六言十首  
有时散发松风，有时一剑秋空。  
讲易白牛豨上，题诗黄鹤楼中。  

刘克庄　村居即事六言十首  
风窗有竹相敲，地炉无叶可烧。  
乱书翻覆未了，一灯明灭频挑。  

刘克庄　村居即事六言十首  
一把算未能下，万户棋苦不高。  
老子腹中无物，渠侬笑里有刀。  

刘克庄　村居即事六言十首  
坐处在细旃上，立时傍红云边。  
宁罚公干磨石，可使刘陶铸钱。  

刘克庄　村居即事六言十首  
发脱秃鶖无异，背伛橐驼逼真。  
不是进贤冠者，亦非灵寿杖人。  

刘克庄　村居即事六言十首  
敝縜袍足蔽体，恶草具可享宾，  
犊车荣过九锡，鮳饭甘于八珍。  

刘克庄　村居书事四首  
有客相逢说坎离，葫芦中药不容窥。  
扣头无力营丹灶，聊奉先生一醉资。  

刘克庄　村居书事四首  
新剃阇梨顶尚青，满村看说法华经。  
安知世有弥天释，万衲如云座下听。  

刘克庄　村居书事四首  
卜叟囊书击肘边，儿童尊信等神仙。  
立谈算尽平生事，问到封侯拜相年。  

刘克庄　村居书事四首  
刮膜神方直万金，国医曾费一生心。  
可怜髽髻提篮者，也有盲人问点鎝。  

刘克庄　村獠  
村獠席地睡，咍噎唤不知。  
老夫将北面，渠莫是希夷。  

刘克庄　村墅  
村墅溪亭处处嬉，新年海岱悉清夷。  
盗平四野无惊柝，虏去三边有捷旗。  
子美是关离乱际，尧夫生死太平时。  
从今一洗穷愁语，多赋盾花饮酒诗。  

刘克庄　村校书  
短衣穿结半瓢空，所住茅檐仅蔽风。  
久诵经书皆默记，试挑史传亦旁通。  
青灯窗下研孤学，白首山中聚小童。  
却羡安昌师弟子，只谈论语至三公。  

刘克庄　达摩渡芦图  
长啸生风白浪起，高桅千尺如折棰。  
佛狸百万不敢渡，师跣双髐踏一苇。  
视鲁叟桴差简捷，比博望槎尤俶诡。  
岂小儿女狡狯然，亦大神通游戏尔。  
老胡西来纷文字，遍东西旦撒种子。  
塔藏共礼熊耳骨，壁观谁得少林髓。  
吾闻至人未尝死，岁晚翩翩携只履。  
学人其如初祖何，应身已度葱岭矣。  

刘克庄　达生  
无二客穿冢殉，有一奴荷锸从。  
勿烦作者谀墓，莫管邻人相舂。  

刘克庄　答敖茂才  
太傅品胡儿，樊川誉阿宜。  
既为诸父赏，焉用外人知。  
晓月家山梦，秋风客舍诗。  
桐城逢汝伯，一为说相思。  

刘克庄　答陈琯修职  
陈氏源流远，吾犹及纪群。  
昔惟知伯氏，今又识郎君。  
后学尊师友，先贤贱艺文。  
沧洲书册在，努力缉前闻。  

刘克庄　答陈璾司户  
丞相诗高妙，诸孙亦复奇。  
惠连康乐弟，子美审言儿。  
三舍犹当避，偏师未易支。  
老来怯酬唱，欲速反成迟。  

刘克庄　答陈龙图  
耆旧凋零尽，吾犹及太丘。  
岂云清易挹，自是广难周。  
尚絥烦翁教，书绅到老休。  
何由陪几杖，共看海山秋。  

刘克庄　答陈楙伯二首  
乃翁良玉不劳攻，之子天葩特地红。  
海道扁舟明日具，江东尊酒几时同。  
上楼谁伴老玄德，惊座今逢小孟公。  
回首暮云千里合，有书何处托征鸿。  

刘克庄　答陈楙伯二首  
圣处分明世鲜知，古人岂是异肝脾。  
谓鳌可钓无传法，视虱如轮有悟时。  
老子梦中还说梦，郎君诗外试求诗。  
向来柱立埋腰雪，妙在心通不在师。  

刘克庄　答陈莆田投赠二首  
夙昔潘郎说孟公，讲闻久矣匪匆匆。  
君豪不忝十才子，吾老真成一秃翁。  
谢事安能謄妙墨，辍耕犹可和高风。  
画帘寂寂蒲鞭子，应许澹台至室中。  

刘克庄　答陈莆田投赠二首  
恬退已邀鸥入社，畸孤羞使鸩为媒。  
闻新令尹弹琴治，有远方人负耒来。  
雷邑地偏难舞袖，坳堂水浅易胶杯。  
一枝半朶真穷相，输与河阳满县开。  

刘克庄　答陈琫主簿  
主簿佳公子，何曾染绮纨。  
果能磨铁砚，真可歃铜盘。  
君壮雷惊蛰，吾衰月阙团。  
家贫无宝贝，珍贶欲酬难。  

刘克庄　答陈珍  
寂寂少游从，斯人未易逢。  
清贫今仲子，疏隽小元龙。  
君谨提诗笔，吾当避箭锋。  
勉旃鸣盛世，切勿效寒蛩。  

刘克庄　答番昜使君胡直院二首  
老欠人书债，惟公幸恕之。  
不逢斩窗处，即值揽衣时。  
胆薄书行诏，才悭倚合诗。  
自怜双鬓秃，犹忝属车随。  

刘克庄　答番昜使君胡直院二首  
久别番君国，山川远间之。  
惟应残梦里，壹似旧游时。  
方草淮南诏，难酬渭北诗。  
都忘今契阔，但记昔追随。  

刘克庄　答范叔范  
阔矣别离久，飒焉颜发苍。  
殷勤大范子，问讯老刘郎。  
渴睡添新懒，清谈减昔狂。  
今无望气者，宝剑且深藏。  

刘克庄　答方俊甫投赠二首  
抽还手板把随如，甘向三家村卜居。  
晚有绝诗题白下，早为选礼倡黄初。  
难从杨子通奇字，却羡祁公学草书。  
国语一编可传世，何妨左氏失明馀。  

刘克庄　答方俊甫投赠二首  
李杜坛高未易扳，鲸波浩渺鹤天宽。  
潮音堂上频升座，日过寮中暂挂单。  
颜子向来曾父孔，李翱未可便兄韩。  
内丹仅足延龄尔，若要飞升必大丹。  

刘克庄　答妇兄林公遇四首  
霜下石桥滑，蛩吟茅店清。  
梦回残月在，错认是天明。  

刘克庄　答妇兄林公遇四首  
恨余行李速，愧子酒杯长。  
日暮于谁屋，天寒陟彼冈。  

刘克庄　答妇兄林公遇四首  
自笑如穷鬼，相从不记年。  
每烦诗饯送，不止办车船。  

刘克庄　答妇兄林公遇四首  
挹君如玉雪，未易得亲疏。  
何日深山里，同灯共读书。  

刘克庄　答赴补同人  
莫厌春泥没膝深，公卿皆拔自词林。  
鹄袍肯在诸生列，虫篆原非壮士心。  
山下久无吾屐齿，苇间忽听子挐音。  
年来懒与人谀墓，欲赠刘叉未有金。  

刘克庄　答傅监仓  
少豪颇似括谈兵，老去方惭理未明。  
窗下残书千遍读，卷中一字几回更。  
撚髭人尽嗤吾拙，歃血谁当豫此盟。  
肯啖菜根抄脱粟，许君十载共经营。  

刘克庄　答黄镛  
少年妄意假韶鸣，忧患欺人两鬓星。  
此去真当盟社友，向来不合诳山灵。  
百年如夜何由旦，万古惟天只麽青。  
若到桐城逢旧友，为言多醉少曾醒。  

刘克庄　答惠州曾使君韵二首  
潇洒使君风度峻，神仙谪堕在人间。  
只今坐啸凝香处，帝赐罗浮作镇山。  

刘克庄　答惠州曾使君韵二首  
先贤平易以观诗，不晓尖新与崛奇。  
若似后儒穿凿说，占人字字总堪疑。  

刘克庄　答建士谢昷二首  
贽余一两卷，览罢恍然惊。  
老子犹坚壁，偏师忽劫营。  
今人轻雅道，造物靳诗名。  
自笑空空者，将何赠尔行。  

刘克庄　答建士谢昷二首  
偶有幽人访，柴门始一开。  
大颠留偈去，小谢袖诗来。  
襩被嫌三宿，挑灯读百回。  
惟应双屐齿，历历在莓苔。  

刘克庄　答客  
谁谓贫难忍，三年闭户居。  
老兵能合药，小仆会抄书。  
白发羞弹铗，青山去荷锄。  
既于吟得趣，功业合乘除。  

刘克庄　答括士李同二首  
忆昔髒髒逼要津，迂疏谁遣批龙鳞。  
羞为庆历一不肖，妄意熙宁三舍人。  
鬼质若非天夺魄，累臣岂有地容身。  
江湖社友应相同，为说萧萧雪鬓新。  

刘克庄　答括士李同二首  
秃翁门巷冷涔涔，僮报诗人远见寻。  
微露毫芒足奇怪，少加煅炼愈高深。  
肯来邺下从公干，待向关中说季心。  
黄秸池边需应制，劝君莫学冻蛩吟。  

刘克庄　答李泉州元善  
平生陈无己，白首欠吟债。  
未尝交马吕，况肯见章蔡。  
附热生可鄙，中寒死亦快。  
吾方尚此友，巾车与同载。  
前瞻有膺滂，却顾有融泰。  
要当坚一壁，讵可立两界。  
怒乎行谊夸，希也名节坏。  
史君惠良箴，下走敢不拜。  
怀哉道义交，异彼姑息爱。  

刘克庄　答梁文杓  
二梁大学同袍旧，晚识郎君亦隽才。  
柳永词堪腔里唱，刘叉诗自胆中来。  
老夫一榻何曾下，吾子扁舟作麽回。  
见说桐城方调卒，未应能筑礼贤台。  

刘克庄　答林逮贽卷因以送行  
都忘几桉有华笺，但怪虹光夜属天。  
唐律胚胎梨岭作，古文骨髓艾轩传。  
蚤陈董大夫三策，肯觅原夫辈一联。  
若过溪边叩宗旨，为余问讯玉堂仙。  

刘克庄　答林文之  
笔势翩翩渐入佳，晨檐怪得鹊查查。  
劳谦君子方求益，老秃中书不梦花。  
商颂以前殊简短，卫风而下稍淫哇。  
鹤天鲸海无边际，莫费工夫纳百家。  

刘克庄　答林祖武  
向来思钝费冥搜，不觉呻吟到白头。  
曾与乃翁分雪案，今看吾子突烟楼。  
晚多借月留云作，却悔升天入海求。  
大有英才被诗赚，岂如黄册取公侯。  

刘克庄　答留通判元崇  
不见龙骧与骥驰，纷纷虫篆斗蛛丝。  
君侯杰出南方者，老仆终当北面之。  
忆玉树枝劳远梦，熏蔷薇水读来诗。  
自惭眼力非关令，紫气浮空懵不知。  

刘克庄　答庐陵彭士先  
昔牧昌黎州，尝负君诗债。  
今使番君国，又辱君访逮。  
稍讶颜发非，因感岁月迈。  
君气不惰归，君诗有光怪。  
乍观祛目眚，徐听惊耳聩。  
奈何行推敲，不使坐赓载。  
茫茫彭蠡津，众水之所卹。  
投竿鳌堪钓，拔剑鲸可脍。  
兹事要力量，斯文极变态。  
吾方困缿筒，君亦挑布袋。  
人生并合难，况复各老大。  

刘克庄　答罗天骥  
乃祖曾吞凤，郎君岂后身。  
颇闻精选理，何必慕唐人。  
玉麈王夷甫，乌绦吕洞宾。  
客谈溪墅胜，终拟卜比邻。  

刘克庄　答上饶江涛  
赵傁万篇韩半之，江湖尤重两贤诗。  
不须负笈行千里，回首东家自有师。  

刘克庄　答汤升伯因悼紫芝  
紫芝曾说子能诗，开卷如亲玉树枝。  
古佛写成翻水偈，天仙遗下步虚词。  
的然沈谢何难识，逝矣应刘不可追。  
寂寞西湖三尺墓，谁携斗酒一浇之。  

刘克庄　答王侍郎和紫极宫诗  
侍郎如苍官，岁寒友梅竹。  
步行以当车，瓢饮不如掬。  
旧人存者少，灵光岿然独。  
朝野推意新，州闾敬齿宿。  
嗟余诗学浅，未敢窥耳环卜。  
朱弦才一倡，白圭费三复。  
共谈端平事，前局尚堪覆。  
愿言介眉寿，江乡秫田熟。  

刘克庄　答王掀起将士  
明时无复精英气，化作祥风及庆云。  
马鬣安能埋此骨，□□亦可与斯文。  
当年宾客谁珠履，今日郎君尚练裙。  
独有后村翁尚在，匹雏无力漫殷勤。  

刘克庄　答王与立上舍  
汉唐科目各招延，中者端如拾芥然。  
明水赋曾拘八韵，大廷策亦限三篇。  
窃窥古调谐轩律，留取高吟和舜弦。  
圣代作人添舍法，祝君走马止三年。  

刘克庄　答翁定  
牢落祠官冷似秋，赖诗消遣一襟愁。  
喜延明月常开户，贫对青山懒下楼。  
客诧瀑奇邀往看，僧夸寺僻约来游。  
何当与子分峰隐，饥嗅岩花渴饮流。  

刘克庄　答翁权教  
铁庵同队亦同庚，鹏鷃}逍遥各问程。  
渠梦南柯曾富贵，君归西洛作耆英。  
戴花未肯疏刘监，起蕝终当致鲁生。  
须向乘除验天理，莫将夕秀博朝荣。  

刘克庄　答吴□和梅百咏  
□□空疏不拟传，安知腾播累诸贤。  
即今同社几千首，当日孤山止一联。  
眼饱诳他忍饥腹，句寒耸我□吟肩。  
未知谁是苏司业，肯向梅边送酒钱。  

刘克庄　答吴侍郎二首  
昨泛灵槎河汉津，今撑小艇水云身。  
相居自作蹲池计，天子何曾如屋嗔。  
开绿野尊姑领客，第甘泉颂可无人。  
白沙翠竹宜闲步，绝胜东华踏软尘。  

刘克庄　答吴侍郎二首  
宿昔瞻依日月光，迟迟去鲁未须忙。  
附炎渠自手炙热，忍冻儿宁足履霜。  
谏草平生慕王魏，诗名馀事压钱郎。  
可怜老病兼穷薄，推毂当朝愧郑庄。  

刘克庄　答仙游黄尉岩孙  
乡近尤谙俗，山深莫掩名。  
士皆夸尉好，民亦诵官清。  
入幙交游少，依僧去住轻。  
它年汉廷上，定不愧黄生。  

刘克庄　答谢法曹  
二诗简澹扫秾华，作者几无以复加。  
璧十五城方定价，桃三千岁一开花。  
选骚意度卑唐体，晋宋文章让谢家。  
莫道老夫今耄矣，平章此事不应差。  

刘克庄　答徐雷震投赠  
颇闻谱与寿溪通，桑樟吾宁不敬恭。  
东汉聘君真处士，晚唐先辈亦文宗。  
文当夭矫惊春蛰，未可呻吟学冻蛩。  
老矣麾幢俱屏去，空弮难与子争锋。  

刘克庄　答学者  
自古名家岂偶然，虽游于艺必精专。  
经生各守单传旧，国弈常争一着先。  
马老于行知向导，鹄腾而上睹方圆。  
殷勤寄语同袍者，努力磨教铁砚穿。  

刘克庄　答循倅潜起  
别后书稀梦亦稀，忽传尺素到柴扉。  
不知天骥方徐步，将谓云鹏久怒飞。  
句律斩新过似旧，姓名略是复疑非。  
长官仙去宾朋散，存者依稀有杜微。  

刘克庄　答杨{上厸下廾}  
一生忠孝发于诗，不为桃根与柳枝。  
枣本流传容有伪，笺家穿凿苦求奇。  
偶全要领惭轻典，虚哎心肝悔少时。  
泽畔累臣搔白首，孤吟不敢累亲知。  

刘克庄　答杨公朝  
昔抱遗编事悦堂，蟆陵宰树想荒凉。  
问君乡土生悲感，家住秦溪又姓杨。  

刘克庄　答杨浩  
往前曾爱铭文嘱，老病安知拟议差。  
柏下人埋将宿草，管城子秃已无花。  
自惭吾匪三长史，谁误君寻五作家。  
今代李邕领袖手，往来碑版不须嗟。  

刘克庄　答尤溪赵广文  
怪来喜事上双眉，袖有恬轩老子诗。  
几个□□□□断，十年长敢比肩随。  
古耆旧传犹堪续，今少微星更是谁。  
笑杀太清刘管辖，此冠不挂待何时。  

刘克庄　答友生  
读易参禅事事奇，高情已恨挂冠迟。  
清于楚客滋兰日，贫似唐人乞米时。  
家为买琴添旧债，厨因养鹤减晨炊。  
君看江表英雄传，何似孤山一卷诗。  

刘克庄　答曾无疑校勘  
诗到黄初字永和，半生西望遡明河。  
已招学士来儒馆，更欠山人拜谏坡。  
四库旧书存有几，五朝遗老苦无多。  
传闻将讲临雍礼，小驻骊驹白玉珂。  

刘克庄　答章林伯  
自笑狂吟浪窃名，敢将孤垒敌长城。  
才高君策追风骠，计急吾陈背水兵，  
远道书来如面见。异时序反托诗行。  
残年无复游吴楚，樽酒何由得细评。  

刘克庄　答郑闽清  
多着襦裙少裹巾，形容苍槁意清真。  
旧时论语都忘记，难做深衣社里人。  

刘克庄　答卓常簿二首  
神仙富贵拟皆差，已把云台让仲华。  
幸有庾郎三种韭，别无滕叔两车麻。  
斩新句子包诸体，放泼腔儿令一家。  
白白红红满山谷，不知天女散何花。  

刘克庄　答卓常簿二首  
点点新霜上鬓须，深藏谁辨握中瑜。  
曾为上寝斜封滥，可使人讥曲学谀。  
已作凤飞天外者，安能凫泛水中乎。  
近来赠诔多虚美，自考平生合谥愚。  

刘克庄　大梁老人行  
大梁宫中设毡屋，大梁少年胡结束。  
少年嘻笑老人悲，尚记二帝蒙尘时。  
乌虖国君之雠通百世，无人按剑决大议。  
何当偏师缚颉利，一驴驮载送都市。  

刘克庄　大目寺  
来人云虎出，留此到昏钟。  
寺小于诸刹，山高似众峰。  
未寒先得雪，已夏尚如冬。  
老子曾游浙，微微有辨锋。  

刘克庄　大乾记梦  
昔梦游湘水，琴书寄叶舟。  
安知三十载，真作梦中游。  

刘克庄　大行皇帝挽诗六首  
仁厚传嘉佑，重华继绍兴。  
方恢周境土，忽治汉山陵。  
俭匪珠襦殓，危犹玉几凭。  
遥知天上乐，难返白云乘。  

刘克庄　大行皇帝挽诗六首  
临照三千界，涵濡四十春。  
沙难量福寿，天不大尧仁。  
眇小坡诗案，优容濮议人。  
老臣偏恸绝，曾扈属车尘。  

刘克庄　大行皇帝挽诗六首  
虏哨无宁处，龙颜有隐忧。  
未曾御戎服，已报走旃裘。  
地拓黄河土，天烧赤壁舟。  
奈何投柱斧，不待献俘囚。  

刘克庄　大行皇帝挽诗六首  
颇怪旄头异，何曾玉色怡。  
恶言闻佛耳，夷猾上尧眉。  
河岂无清日，天曾有坏时。  
嗣皇新缵禹，遗老喜还悲。  

刘克庄　大行皇帝挽诗六首  
自惜孤寒士，栖栖到老休。  
生前浩然弃，殁后所忠求。  
臣草金允赦，帝临丹凤楼。  
追怀稀阔遇，恨不杀身酬。  

刘克庄　大行皇帝挽诗六首  
英鉴高千古，名尤不假人。  
周惟十夫哲，汉止一儒醇。  
圣笔严褒贬，臣材岂拟伦。  
骊珠六十九，谁谓橐中贫。  

刘克庄　大渊寄道冠汉镜各答以一首  
已挂朝冠了，烦君寄道冠。  
头蓬不梳久，发秃欲簪难。  
简便乌巾赘，清羸鹤氅宽。  
儿童怪崖异，便作羽流看。  
雁足传书至，蟾光出匣新。  
真从古冶子，曾照汉时人。  
昔作美年少，今非妙色身。  
明知皆梦幻，莫认假为真。  

刘克庄　代举人主司问答六言二首  
破题得李程赋，结语取钱起诗。  
遂令眊矂举子，不满冬烘主司。  

刘克庄　代举人主司问答六言二首  
梦里谁无彩笔，暗中别有朱衣。  
苏二得援失荐，欧九黜几取煇。  

刘克庄　待制赵公伯泳哀诗二首  
赵氏源流自副枢，至公清节亢门闾。  
绪门犹接淳熙际，亲擢何惭庆历初。  
班马定为廉吏传，韩欧无责谏臣书。  
可怜衮斧忠邪学，仅向甘泉扈属车。  

刘克庄　待制赵公伯泳哀诗二首  
忆昔鹓行接武趋，与君肝胆素相孚。  
孤忠不忍欺明主，健论真堪立懦夫。  
公是意林曾续否，退之手註尚存无。  
暮年数出交游泪，暮怪星星满鬓须。  

刘克庄　戴秀岩  
兹岩视诸峰，厥状尤峥嵘。  
旧为碧藓封，新有朱栈横。  
縻腰尚恐坠，束炬劣可行。  
外狭中乃宽，始单间俄忽明。  
仰视神魄悸，俯顾形殻轻。  
遂览丹炉基，微闻玉鼓声。  
源深足力尽，路黑云气生。  
不辨昼夜分，恍疑世代更。  
尝闻学神仙，所得由专精。  
岂吾诸名士，羡彼一老兵。  
欣然约同志，嗣此将寻盟。  
安知无白鹿，绝顶来相迎。  

刘克庄　悼阿驹七首  
吾老方期汝亢宗，爱怜不与众雏同。  
岂知希世千金产，止作空花赚乃翁。  

刘克庄　悼阿驹七首  
长兄开卷每随声，大母繙经亦谛听。  
眉目分明无夭法，恐缘了了与惺惺。  

刘克庄　悼阿驹七首  
北辙南辕有返期，吾儿掣手去何之。  
梦中玉雪来怀抱，愁绝邻钟唤醒时。  

刘克庄　悼阿驹七首  
隔日犹能唤女兄，儿于孝友殆天成。  
直须见汝莲花上，才得胸中一点平。  

刘克庄　悼阿驹七首  
富贵威权得自由，收融二子杀杨修。  
闲人于物无恩怨，那得仓舒只麽休。  

刘克庄　悼阿驹七首  
眼有玄花因悼亡，观书对客两茫洋。  
情知泪是衰翁血，更为童乌滴数行。  

刘克庄　悼阿驹七首  
人生忧患本无涯。强取瞿聃语自排。  
吾母白头尤念我，吞声不敢恼慈怀。  

刘克庄　悼阿升  
宝惜吾儿如拱璧，那知变灭只须臾。  
畏啼尚宿通宵火，涂囟犹残隔日朱。  
坐客相宽云梦幻，故人来吊讶清癯。  
荒山岁晚无行迹，心折原头树影孤。  

刘克庄　悼秦医  
最晓阴阳证，于身独不灵。  
有妻持旧肆，无子学遗经。  
虫蚀抄方箧，莎生晒药庭。  
城中医绝少，堪惜尔雕零。  

刘克庄　悼吴校勘  
去国亲朋风雨散，惟君从步至徐州。  
时清相有客云意，力薄吾无荐祢恩。  
远遁犹疑在空谷，大招安肯入修门。  
忽闻社友传新讣，枯目滂然有泪痕。  

刘克庄　盗发蔡端明墓一首和竹溪韵  
忠惠松楸过者饮，谁知藏伏祸机深。  
英魂久向兹埋玉，佛面今为汝削金。  
下马三号空抆泪，磔蟆万段亦甘心。  
迩来野外无全塿，谩使闲人愤满襟。  

刘克庄　道傍梅花  
风吹千片点征裘，犹记相逢在岭头。  
岁晚建州城外见，向人似欲诉离愁。  

刘克庄　道傍松一首  
入闽多古松，夹道疏复密。  
未尝识兵火，既久蔽云日。  
蠢兹惰游民，深夜腰斧出。  
斸根取脂肪，窃负如鬼疾。  
譬诸人刖趾，僵仆立可必。  
供君一瞬光，夭彼千岁质。  
暴殄圣垂诫，樵采官著律。  
徼吏嗜鸡豚，熟视不诃诘。  
登高抚逵路，巨干日萧瑟。  
哀哉暑行人，暍死谁汝恤。  

刘克庄　道房六言一首  
懒白衣作宰相，宁黄冠事老君。  
试问读三万轴，何如诵五千文。  

刘克庄　道士  
丫髻唐衣八尺长，试看风骨已昂藏。  
丹成屡诧飞升去，客至多称吐纳忙。  
近习星文兼卖卜，每寻洞穴不赍粮。  
或云曾与阵抟遇，拟问先生乞睡方。  

刘克庄　道释六言二首  
萧衍老公苦行，舍身之举壮哉。  
只怕侯丞相者，不许梁朝赎回。  

刘克庄　道释六言二首  
大榼酒诗酩酊，小瓢药自贵珍。  
老去修持如故，向来符呪通神。  

刘克庄　道中读孚若题壁有感用其韵  
淮雪江风裂面寒，往来万里一征鞍。  
三千客谩曾弹铗，十九人谁肯捧盘。  
自古英才多顿挫，只今世运尚艰难。  
空馀败壁龙蛇字，黄鹄高飞不复还。  

刘克庄　得池阳书  
出门一步即天涯，何况迢迢隔九华。  
汝性慧于灵照□，翁年高似木兰斧。  
帛书寄远□□□，□□无凭□□差。  
嫁与官人成底事，荆钗只合偶田家。  

刘克庄　得归  
叔夜形骸已不堪，安能扶曳事朝参。  
添千茎雪希临镜，省一条冰细署衔。  
续补亡诗存古意，广崇有论矫清谈。  
暮年坚壁惟东涧，老子方渠未免惭。  

刘克庄　得家讯一首  
不觉离乡久，南来驿使疏。  
羁臣一掬泪，慈母两行书。  
租税闻输毕，田园说歉馀。  
何时真宦达，处处奉潘舆。  

刘克庄　得江西报六言十首  
大江已浪头白，中原未枣儿红。  
折北不愁春水，吠南何必秋风。  

刘克庄　得江西报六言十首  
巧发过如虿毒，困斗尤防兽穷。  
老种有骑河语，小姚无劫寨功。  

刘克庄　得江西报六言十首  
师整亦劲敌也，将能彼有人焉。  
国老可当十万，儿辈止消八千。  

刘克庄　得江西报六言十首  
石天祠有烟焰，游帷观亦腥膻。  
小龙子入于海，老仙翁飞上天。  

刘克庄　得江西报六言十首  
金骑越天堑至，水犀破雪浪回。  
儿单于鸣镝走，父令公免胄来。  

刘克庄　得江西报六言十首  
□弓已耕甫里，双旄昔牧宜春。  
虎过有残聚落，鹤归无旧人民。  

刘克庄　得江西报六言十首  
典午无蜀可也，孙氏画江守之。  
轻裘缓带自若，拔刀斫案不疑。  

刘克庄　得江西报六言十首  
芈姓公子哀郢，黍离大夫悯周。  
杜云野老潜哭，谷谓寒儒浪愁。  

得江西报六言十首  
四野有农复业，三边无虏游魂。  
作烘虱诗和友，把相牛经教孙。  

刘克庄　得江西报六言十首  
但见盈城盈野，谁能去食去兵。  
山东河北卷土，江右湖南失耕。  

刘克庄　得旧藏大士小像  
□□□□最可哀，绝交兔颖与松煤。  
揖宾儿引陪禅□，□□孙扶下阼阶。  
镜里双瞳无复朗，顶门一只有□□。  
□□此偈谁言说，亲见龛中大士来。  

刘克庄　得乐谢竹溪一首  
不觉昏眵过十旬，谒之先圣祷之神。  
室生虚白稀来客，驿致空青累故人。  
病尚研寻书外意，耄犹贪爱梦中身。  
从前计孛俱辞去，献岁明朝已发春。  

刘克庄　得闲  
准敕放还山，祈闲果得闲。  
直令舂庑下，也胜乞墦间。  
子美虽存阙，渊明且闭关。  
遥怜早朝者，推枕恐催班。  

刘克庄　得曾景建书一首  
闻君别后买倾城，酒戒中年亦放行。  
远使忽来知病起，近书全未说丹成。  
莫嫌身去依刘表，曾有人甘杀祢衡。  
何日断原荒涧畔，一间茅屋对寒檠。  

刘克庄　灯夕  
千炬金栀映玉蕖，台城昨梦又年馀。  
断无弦索鸣华屋，惟见炊烟起草庐。  
儿报瓶空因止酒，婢言油尽暂停书。  
蓬窗亦有精勤士，何必然藜向石渠。  

刘克庄　灯夕二首  
久矣庞公懒入城，偶逢节序尚牵情。  
盛鸱夷酒出行乐，铸褭蹄金难买晴。  
不与贤豪竞华毂，且随儿女看优棚。  
老儒更为明时喜，闻说西南黑祲清。  

刘克庄　灯夕二首  
本子流传自柳荣，着行线彩斗鲜明。  
似从傀儡家传出，又说熙河帅教成。  
边地烽烟差向里，中州灯火尚承平。  
何尝夜夺崑崙隘，真为君王奏凯声。  

刘克庄　灯夕二首呈刘帅  
士女如云服珥鲜，暂陪猎较亦欣然。  
清于坡老游杭市，俭似乖崖在剑川。  
使指何功烦卜夜，遨头此念可通天。  
粤人拥道千层看，不见狨鞍三十年。  

刘克庄　灯夕二首呈刘帅  
陌上游人趁筦弦，岂知君相尚筹边。  
细听野老交谈处，犹记兵端未动前。  
草市收如许早，端门瞻跸定何年。  
书生晚抱忧时志，归画残灰理旧编。  

刘克庄　灯夕守舍  
百口惟翁懒入闉，讙传画隼出行春。  
冶容淇上多游女，群饮街头有醉人。  
听黑箫韶成假寐，映青藜杖是前身。  
不知谁侍传柑宴，早为君王靖塞尘。  

刘克庄　登城五首  
尉佗故秦吏，堪执酂侯鞭。  
箕踞问使者，吾方帝孰贤。  

刘克庄　登城五首  
已作南夷长，那为北面臣。  
未忘真定冢，毕竟是华人。  

刘克庄　登城五首  
汉人称劲粤，累世不加兵。  
狂卒才三百，如何便缒城。  

刘克庄　登城五首  
漫费人蒸土，常如物溃堤。  
傍疑为息壤，下恐有蟠泥。  

刘克庄　登城五首  
郭外皆鲸浸，区中等蚁窠。  
若无西雁翅，客子奈愁何。  

刘克庄　第三龙湫  
绝顶谒龙公，森寒石作宫。  
路盘青壁上，瀑泻白云中。  
僧说闻雷出，人疑与海通。  
几时阴晦夜，来此看拿空。  

刘克庄　颠危  
老梢虑航危，隆栋忧厦颠。  
危欠维楫尔，颠将覆压焉。  

刘克庄　吊锦鸡一首呈叶任道  
炎州产文鸡，毛羽固天禀。  
朱丹饰尾距，彩绣错衿衽。  
主人极珍怜，龠合分俸廪。  
置诸后园中，小奴司啄饮。  
地荒笼栅疏，客见辄危懔。  
点狸出没精，豪鼠窥伺稔。  
谅垂彼馋涎，或瞯君高枕。  
骇机中夕发，果以毙来谂。  
裂冠首立碎，吃嗉声已噤。  
酷哉三尺喙，残此一段锦。  
长嗟命瘗埋，讵忍付烹饪。  
始为文采累，终欠智虑审。  
老瞒戕孔公，千载愤凛凛。  
黄祖杀处士，粗暴犯流品。  
况兹毒鸷物，尤索防闲甚。  
善视双翠衣，夜凉勿嗜寝。  

刘克庄　叠前韵谢元邃  
愈叩新新愈不穷，小儒气索敢争雄。  
安知太白心肠异，但见曹公口鼻同。  
顾我牢愁来泽畔，放君独步向江东。  
他时应制金銮殿，定有蛾眉妒入宫。  

刘克庄　蝶  
东皇颁节下天阶，那得香魂入梦来。  
十道风光都采访，相逢只欠驿边梅。  

刘克庄　蝶  
庄周言达理，吾以蝶为优。  
无想亦无梦，有身长有愁。  

刘克庄　蝶庵一首  
万里求师脚力顽，可怜无药驻童颜。  
游梁曾在邹枚右，反鲁安能季孟间。  
但见堆金守郿坞，未闻全璧出函关。  
尧如天大逃焉往，莫费巢由自买山。  

刘克庄　丁采杰挽诗  
文字蜚声早，功名入手迟。  
晚知书误我，时以酒浇之。  
旷野灵均些，新坟贞曜碑。  
两翁不在子，其必在孙枝。  

刘克庄　丁卯元日十首  
真率会居同社长，屠苏酒让一家先。  
垂髫孙各欣新岁，华发翁偏惜旧年。  

刘克庄　丁卯元日十首  
瞎翁九起茅檐下，失喜繁星满树梢。  
想泰元尊衰景贶，知新天子讲初郊。  

刘克庄　丁卯元日十首  
五畴初行禋类礼，万金难买岁朝晴。  
老臣纵有甘棠颂，未必朝廷记姓名。  

刘克庄　丁卯元日十首  
北关南荡霁华开，辇御端门肆眚回。  
野老相逢谈圣德，散斋蔬素到燔柴。  

刘克庄　丁卯元日十首  
帝服尧丧礼制终，南衙万玉贺廷中。  
遥知祝了三宫寿，相率回班贺相公。  

刘克庄　丁卯元日十首  
礼成虽曰非常庆，圣敬居然不已纯。  
玉女宓妃犹屏欲，先开梅厦访儒臣。  

刘克庄　丁卯元日十首  
别墅棋边勍敌破，上流帐下捷书飞。  
几年二虎争雄长，一剖为羓一遁归。  

刘克庄　丁卯元日十首  
物贵皆缘自币轻，丝身谷腹费经营。  
公卿文学方矛盾，黔首何时见太平。  

刘克庄　丁卯元日十首  
昔日寒檠曾万卷，暮年晓镜有千丝。  
人言晚节高初节，自喜新诗胜旧诗。  

刘克庄　丁卯元日十首  
□□戴白苍头丑，笔秃无化藻思枯。  
惟有春风不知老，年年傅粉又施朱。  

刘克庄　丁巳启建二首  
一息营升斗，留翁寂寞滨。  
白头携暮子，来作祝尧人。  

刘克庄　丁巳启建二首  
有意祝灵椿，无堪献野芹。  
玉杯真缪巧，金镜最忠勤。  

刘克庄　丁未春五首  
端平淳祐两匆匆，过眼光阴掣电同。  
六十一翁无出理，孤山长寄梦魂中。  

刘克庄　丁未春五首  
生死荣枯一付天，谁能躶露自求全。  
殷勤寄语袁司隶，滥及无须或可怜。  

刘克庄　丁未春五首  
道是生姜树上生，不应一世也随声。  
暮年受用尧夫语，莫与张程几个争。  

刘克庄　丁未春五首  
屡批龙鳞眷未衰，孤臣万死负恩私。  
玉阶方寸从容语，惟有天知与上知。  

刘克庄　丁未春五首  
朝领诸儒上木天，夕同野老话茅椽。  
何须支枕思残梦，宫锦渔簑总偶然。  

刘克庄　丁酉九月十四日黄源岭客舍题黄瀛父近诗  
不但行吟又卧披，掩编因有感于斯。  
竞为蛙蚓号鸣态，乌睹龙鸾夭矫姿。  
损挹嫌人称大好，琢磨容我指微疵。  
自惭学识非匡鼎，安敢陪君共说诗。  

刘克庄　丁酉重九日宿顺昌步云阁绝句七首呈味道明府  
傍邑曾为劫火尘，独兹犹是太平民。  
儿时所历今三纪，便唤溪山作故人。  

刘克庄　丁酉重九日宿顺昌步云阁绝句七首呈味道明府  
老子痴顽耐远游，平生腹不贮闲愁。  
今年天赐登高地，身在云峰最上头。  

刘克庄　丁酉重九日宿顺昌步云阁绝句七首呈味道明府  
小休绿树濯清泉，垢尽身轻意欲仙。  
岂必鲁儒知此乐，舞雩风止在溪边。  

刘克庄　丁酉重九日宿顺昌步云阁绝句七首呈味道明府  
九月南州菊未黄，芙蓉取次献新妆。  
不妨折取繁红插，四海皆知两鬓霜。  

刘克庄　丁酉重九日宿顺昌步云阁绝句七首呈味道明府  
只了年年作逐臣，衣冠繿缕面埃尘。  
偶逢令尹留宫我，不畏狂生点涴人。  

刘克庄　丁酉重九日宿顺昌步云阁绝句七首呈味道明府  
先倩清风扫水轩，更呼凉月倒金樽。  
定知明府归侵夜，县郭留灯未闭门。  

刘克庄　丁酉重九日宿顺昌步云阁绝句七首呈味道明府  
长君论事天为动，季子居官水似清。  
双眊不能钞谏草，偏聋尚可听琴声。  

刘克庄　东阿王纪梦行  
月青露紫翠衾白，相思一夜贯地脉。  
帝遣纖阿控绿鸾，崑崙低小海如席。  
曲房小幄双杏坡，玉凫吐麝熏锦窠。  
软香蕙雨裙衩湿，紫云三尺生红靴。  
金蟾吞漏不入咽，柔情一点蔷薇血。  
海山重结千年期，碧桃小核生孙枝，  
陈王此恨屏山知。  

刘克庄　东涧为余序后稿余以国帖唐碑古壶润笔反成□桃抛引小诗谢之  
玄晏欣然托序行，縜袍被衮岂非荣。  
家徒四壁穷难讳，空答三缣礼尚轻。  
金薤银钩俱妙绝，石泉香饼太清生。  
如何更费公搜索，缄送松煤与水晶。  

刘克庄　东坡故居二首  
嘉祐寺荒谁与葺，合江楼是复疑非。  
已为韩子骑驎去，不见苏仙化鹤归。  

刘克庄　东坡故居二首  
惠州副使是新差，定武端明落旧阶。  
尽遣秦郎晁子去，只携周易鲁论来。  

刘克庄　冬暖海棠盛开三绝  
败荷折蓼溪村景，黄叶青苔野老家。  
赖有海棠相暖热，小春重放一番花。  

刘克庄　冬暖海棠盛开三绝  
少为紫陌看花郎，岁晚维摩住病坊。  
忽被彩云瞒老眼，错呼青女作红娘。  

刘克庄　冬暖海棠盛开三绝  
当年手种满可阳，人树而今各老苍。  
谁向棠阴遗老说，潘郎不是旧潘郎。  

刘克庄　冬蚊  
南州时令舛，冬月有蚊飞。  
岂是为饥崇，因而触祸机。  
照尤嫌画烛，驱尚入罗帏。  
吾母音容远，何妨用扇挥。  

刘克庄　冬夜读几案间杂书得六言二十首  
叔夜真龙凤矣，嗣宗犹螟蠃然。  
一以广陵散死，一以劝进表全。  

刘克庄　冬夜读几案间杂书得六言二十首  
盘龙恨庾长史，太宰哀李崖州。  
达人能和大怨，壮士不报细雠。  

刘克庄　冬夜读几案间杂书得六言二十首  
有教圣愚无类，非人父子勿传。  
此乃靖欲反矣，是亦羿有罪焉。  

刘克庄　冬夜读几案间杂书得六言二十首  
阴德必食阳报，忮心终为馁魂。  
智伯死而无后，愚公子又生孙。  

刘克庄　冬夜读几案间杂书得六言二十首  
鬼谷弟子捭阖，东方先生滑稽。  
彼哉妾妇道也，上以俳优畜之。  

刘克庄　冬夜读几案间杂书得六言二十首  
举世尽兄孔方，无人敢卿五郎。  
客喜大夫粪苦，奴夸太尉足香。  

刘克庄　冬夜读几案间杂书得六言二十首  
昔有初祖见性，今无导师指迷。  
死底埋震旦东，活底在葱岭西。  

刘克庄　冬夜读几案间杂书得六言二十首  
人言美恶必复，孰若亲冤两忘。  
僧乃谤第二祖，佛不嗔歌利王。  

刘克庄　冬夜读几案间杂书得六言二十首  
横议游侠四出，清流标榜自贤。  
血染瓜田方止，尸投浊河可怜。  

刘克庄　冬夜读几案间杂书得六言二十首  
笺疏虫鱼小物，抉挑草木微情。  
兔葵累刘梦得，燕泥辜薛道衡。  

刘克庄　冬夜读几案间杂书得六言二十首  
□□本非家法，偶语安知朝仪。  
宫中遂有秘戏，殿上竟问小遗。  

刘克庄　冬夜读几案间杂书得六言二十首  
宋玉口多微词，曼倩言不纯师。  
陈赋讽荐枕女，抗义斩卖珠儿。  

刘克庄　冬夜读几案间杂书得六言二十首  
鹦鹉洲犹自若，铜雀台安在哉。  
老瞒真大不道，狂生恃小有才。  

刘克庄　冬夜读几案间杂书得六言二十首  
巢居吸景休粮，壁观入定放光。  
三万里隔弱水，六千劫坐道场。  

刘克庄　冬夜读几案间杂书得六言二十首  
六郎子晋后身，董君汉廷近亲。  
大罗天女男妾，饱陶公主肥人。  

刘克庄　冬夜读几案间杂书得六言二十首  
进来金丹搀吃，放下玉笛偷吹。  
先丁宁雪衣女，勿漏泄锦绷儿。  

刘克庄　冬夜读几案间杂书得六言二十首  
李妹玉曜肤色，梅娘淡妆素衣。  
大主嗔老奴爱，三郎怕肥婢知。  

刘克庄　冬夜读几案间杂书得六言二十首  
裙是千叶榴染，鬓似折枝杏簪。  
空问天孙乞巧，其奈君王爱憨。  

刘克庄　冬夜读几案间杂书得六言二十首  
宁置寒冰隘巷，勿长妇人深宫。  
儿□昭仪箧内，孙毙季龙抱中。  

刘克庄　冬夜读几案间杂书得六言二十首  
南朝有脂粉气，李唐夸锦绣堆。  
接休文声响去，梦太白脚板来。  

刘克庄　冬蝇  
百虫已藏蛰，此物出何哉。  
甚矣绿衣僭，公然赤帻来。  
居尝污脯醢，尤嘉败樽罍。  
刑故宁论小，无分卵与胎。  

刘克庄　冬至二首  
病逢佳节径投床，卧听群儿笑老苍。  
仅可六藏数龟息，安能三黜入鹓行。  
脉微药焙常储火，足冷茅檐定有霜。  
多谢天公相暖热，起披败絮负朝阳。  

刘克庄　冬至二首  
慈颜幽翳几星霜，犹记斑衣共举觞。  
老弟颇怜伯仁短，小孙突过阿宜长。  
亲朋不至谙时态，儿女无知竞晓妆。  
老退尚馀忧国念，朝来云物果灾祥。  

刘克庄　冬至四绝  
□觞无复举萱堂，麟卧陇阡雁折行。  
殿后即今惟一老，阿宜长大阿奴亡。  

刘克庄　冬至四绝  
日添一线书中见，雪染千丝镜里明。  
迟暮犹思寸阴惜，凝严未觉一阳生。  

刘克庄　冬至四绝  
遥知廷设黄麾仗，不见人书白板扉。  
老子挂冠还笏了，别无上服止深衣。  

刘克庄　冬至四绝  
献寿上公先入阁，书云太史亦登台。  
惟应闲杀明农叟，起晏柴门晓未开。  

刘克庄　读本朝事有感十首  
若纳希文受责均，前贤初岂有冤亲。  
暮生颍上还惆怅，引起无穷射羿人。  

刘克庄　读本朝事有感十首  
力荐资深入柏台，独延吉甫客翘材。  
如何岁晚钟山寺，只见黄州副使来。  

刘克庄　读本朝事有感十首  
晚遭吕范攻尤峻，死辟荆舒恨未销。  
举世共非前濮议，无人细考后尊尧。  

刘克庄　读本朝事有感十首  
非独苏仙念老穷，古灵亦复荐孤忠。  
白头不得诸公力，惟有西塘八十翁。  

刘克庄　读本朝事有感十首  
师道在三乌可畔，友伦居五岂容亏。  
恰方誉瓘俄倾瓘，亦有尊颐不救颐。  

刘克庄　读本朝事有感十首  
京携刽子丹谁颈，怒发私书族几家。  
天下那贵黄背子，人间岂有白桃花。  

刘克庄　读本朝事有感十首  
未谏瑶华世未知，故人已讶道乡迟。  
退之著认差伤早，不待阳城伏合时。  

刘克庄　读本朝事有感十首  
垂帘复辟身俱稳，送吕迎章话又新。  
瞒得庭中相泣者，难瞒屏后窃听人。  

刘克庄　读本朝事有感十首  
翻来覆去几枰棋，靖国崇宁各一时。  
前日雕笼栖宿者，等闲飞过蔡家池。  

刘克庄　读本朝事有感十首  
愈作唐经还蓄缩，邕知汉事谩喽啰。  
假令实录成书了，其奈雍丘问吕何。  

刘克庄　读陈汤传  
短后衣装腰宝刀，空言无实世滔滔。  
掉齐虏舌何其易，斩郅支头岂不豪。  
异代武夫犹夺气，当时文吏苦吹毛。  
汉廷谁是持衡者。只罪邀功不赏劳。  

刘克庄　读崇宁后长编二首  
自入崇宁政已荒，由来治忽击毫芒。  
初为御笔行中旨，渐取兵权付左珰。  
玉带解来攽贵幸，珠袍脱下赐降羌。  
诸公日侍钧天宴，不道流人死瘴乡。  

刘克庄　读崇宁后长编二首  
陈迹分明断简中，才看卷首可占终。  
兵来尚恐妨恭谢，事去徒知悔夹攻。  
丞相自言芝产第，太师频奏鹤翔空。  
如何直到宣和季，始忆元城与了翁。  

刘克庄　读大行皇帝遗诏感恩哀恸六首  
昨者欃枪久未收，宫中斋素却珍羞。  
宵衣密遣庚牌递，露布差宽丙枕忧。  
大渐忽然开玉锁，积勤端为保金瓯。  
尧民莫不如丧考，况侍尧阶近璪旒。  

刘克庄　读大行皇帝遗诏感恩哀恸六首  
或犯威颜批逆鳞，容如天地养如春。  
早年憔悴行吟者，岁晚赓歌喜起人。  
风雨无终飘暴意，雪霜有大发生仁。  
才衰莫颂文之德，虚忝词臣与史臣。  

刘克庄　读大行皇帝遗诏感恩哀恸六首  
圣度如天未易量，每怜孤直赦疏狂。  
中伤竞发千钧弩，拂拭重登七宝床。  
昔忝未归同二老，今无殉死愧三良。  
鼎湖望断灵斿远，血泪才乾又数行。  

刘克庄　读大行皇帝遗诏感恩哀恸六首  
禁中宣召佯狂李，度外蒷罗不第蕡。  
先帝英明亲擢汝，孤臣老死敢忘君。  
坏麻讵忍加城罪，庭著居常读轼文。  
纵使天光留只眼，此生无复望尧云。  

刘克庄　读大行皇帝遗诏感恩哀恸六首  
批凤提鳌间世遭，老臣全未报丝毫。  
封还不觉天颜近，劝诵偏知帝学高。  
户外昭容犹紫袖，柩前诸后更黄袍。  
暮年泪滴藏山稿，畴昔曾经圣笔褒。  

刘克庄　读大行皇帝遗诏感恩哀恸六首  
士有一长斯可矣，文兼众妙古难之。  
元丰御览诸生赋，淳化屏题侍读诗。  
序建隆须还巩笔，记储祥必待苏碑。  
臣于四美安能备，虚受先皇不世知。  

刘克庄　读邸报二首  
并驱华毂适通逵，中路安知判两岐。  
邪等惟余尤甚者，好官非汝孰为之。  
累臣放逐无还理，陛下英明有寤时。  
闻向萧山呼渡急，想追前事亦颦眉。  

刘克庄　读邸报二首  
瑶编对秉初修笔，粉署同携夜直衾。  
虎既蒙皮甘搏噬，鹤因疮羽久呻吟。  
尽归一网机犹浅，横说三网害最深。  
想到鄮山多暇日，轲书毋惜细研寻。  

刘克庄　读韩信马援传一首  
伏波自托真主，淮阴愿为假王。  
病厌鸢飞鼓躁，晚悲鸟尽弓藏。  

刘克庄　读金銮密记  
仗下千官走似麇，仓皇谁扈属车尘。  
禁中陆九艰危共，殿上朱三苦死嗔。  
当日横身抗岐汴，暮年避地客瓯闽。  
小窗细读金銮记，始信香奁属别人。  

刘克庄　读开元天宝遗事一首  
环子受兵火涴，梅姬如玉雪清。  
二妃未免遗恨，三郎可煞无情。  

刘克庄　读秦纪七绝  
黔首死于城者众，杞梁身直一微尘。  
不知当日征入妇，亲送寒衣有几人。  

刘克庄　读秦纪七绝  
匈奴驱向长城外，当日蒙恬计未非。  
欲被筑城夫冷笑，輼凉车载鲍鱼归。  

刘克庄　读秦纪七绝  
秦贱儒冠贵鞅斯，士生此际命如丝。  
可怜聚议骊山下，骈首趋坑尚未知。  

刘克庄　读秦纪七绝  
人所难言敢纳忠，祖龙虽暴却英雄。  
同时见者皆虀粉，肯活茅焦沸鼎中。  

刘克庄　读秦纪七绝  
怒发君山俄见赤，威驱海石亦遭鞭。  
儒生曰山东无盗，方士云海中有仙。  

刘克庄　读秦纪七绝  
逐客古人先后相，绝它柏翳皆兰陵。  
况书旧德优诸子，吕览今编入六经。  

刘克庄　读秦纪七绝  
通国无人敢挟书，峄山碑自篆虫鱼。  
至今览者赏奇古，先汉文章已不如。  

刘克庄　读阮籍传一首  
言出勿令圭有玷，舌扪不及驷难追。  
阮公托醉劝进表，庞老无名受禅碑。  

刘克庄　读史  
绝漠犁庭功可喜，与天争鼎志堪悲。  
吠江帝剖为羓去，避地民劳若蚁移。  
河决固非束薪塞，厦倾欲以一绳维。  
英雄到了多遗恨，孺子林宗百世师。  

刘克庄　读太白诗一首和竹溪  
翰林万里出峨嵋，曾受开元帝异知。  
只道高爷能毁鬲，无端环子亦嗔痴。  
空传飞燕当时句，难觅骑鲸以后诗。  
的是长庚星现世，秕糠伯友与王师。  

刘克庄　读汤伯纪大人赋  
此赋何曾涉怪神，本诸孔孟体诸身。  
乃知犬子揄扬者，才是僬侥国里人。  

刘克庄　读严光传二首  
一栖岩壑一冲霄，冠履联翩建武朝。  
招得故人来话旧，也呼文叔作唐尧。  

刘克庄　读严光传二首  
羊裘素不习朝仪，公遣西曹屈致之。  
道是君痴君不服，巢由安肯见皋夔。  

刘克庄　读友人奏藁  
首规旒冕次钧衡，纸价遥知贵洛城。  
谷永有知应愧死，曹蜍无气谩偷生。  
弘宽敛衽惭三策，桑濮收声让九成。  
闻说龙天俱赞叹，法筵第一义分明。  

刘克庄　读竹溪诗一首  
不敢匆匆看，晴窗几绝编。  
参它少陵髓，饶得弈秋先。  
友愿低头拜，师曾枕膝传。  
已将牌印子，牒过竹溪边。  

刘克庄　杜丞  
忆冒重围入，孤城赖不亡。  
战功何日赏，檄草至今藏。  
旧事归诗卷，新寒入箭创。  
江边逢杜杲，鬓发各苍苍。  

刘克庄　杜鹃问答二首  
昔南使粤北防秋，闻汝啼声悔远游。  
我忆故乡归久矣，君归未得使人愁。  

刘克庄　杜鹃问答二首  
云安万里一禽微，翅短安能远奋飞。  
帝放还山君有福，虏犹戌蜀我安归。  

刘克庄　端嘉杂诗二十首  
幅裂常包割地羞，扫平忽雪载天雠。  
穹庐山蹀完颜血，露布新函守绪头。  

刘克庄　端嘉杂诗二十首  
闻说关河唾掌收，拟为跛子看花游。  
可怜逸少兴公辈，说着中原得许愁。  

刘克庄　端嘉杂诗二十首  
由北图南有混并，自南取北费经营。  
从今束起书生论，噉饭看人致太平。  

刘克庄　端嘉杂诗二十首  
不及生前见虏亡，放翁易箦愤堂堂。  
遥知小陆羞时荐，定告王师入洛阳。  

刘克庄　端嘉杂诗二十首  
少年意气慕横行，不觉蹉跎过一生。  
便脱深衣笼窄袖，去参留守看东京。  

刘克庄　端嘉杂诗二十首  
巩洛山川几过兵，汉家初遣使修陵。  
可无神物呵豺虎，直护香烟到柏城。  

刘克庄　端嘉杂诗二十首  
苌尤桀点于坚者，勒固奸雄奈虎何。  
剩制赭袍添曲盖，中原假帝不胜多。  

刘克庄　端嘉杂诗二十首  
鞠躬解作华人语，辫发来持虏帐书。  
只合索绹牵畜狗，不烦伐鼓享鶢鶋。  

刘克庄　端嘉杂诗二十首  
倴僝将军约早回，楚材相国更频催。  
江东将相真如虎，去报胡雏莫过来。  

刘克庄　端嘉杂诗二十首  
全众回军未可非，反旗鸣鼓亦兵机。  
不知三帅扬鞭际，谁为君王殿后归。  

刘克庄　端嘉杂诗二十首  
势穷斯变变斯通，局面初更便不同。  
西北怕他小老子，东南有个太平翁。  

刘克庄　端嘉杂诗二十首  
一番旗鼓建行台，勇者投躯富替财。  
边将不消横草战，国王只要撒花回。  

刘克庄　端嘉杂诗二十首  
不妨割肉餧豺狼，和约依然堕渺茫。  
未必与吾盟夹谷，且须防彼劫平凉。  

刘克庄　端嘉杂诗二十首  
蠲除一倍台符下，权借三分督檄传。  
赖已夺麾耕垄上，不然伏锧徇军前。  

刘克庄　端嘉杂诗二十首  
说向丁男与小姑，各勤耕织了军需。  
莫教塞北同文轨，却为江南减赋输。  

刘克庄　端嘉杂诗二十首  
胡来如鬼去如风，哨骑何曾待枣红。  
岘首一春无使至，兴元六月在围中。  

刘克庄　端嘉杂诗二十首  
拥旄佩印各荣华，已贵无官可复加。  
若不扫门丞相府，必曾养马侍中家。  

刘克庄　端嘉杂诗二十首  
苏卫灭胡同拜爵，裴韩平蔡亦联镳。  
只今光范门前客，太半河阳幕下寮。  

刘克庄　端嘉杂诗二十首  
元子置人防壁后，穰侯搜客到车中。  
鸩杯定不疑羊傅，匕首何曾害魏公。  

刘克庄　端嘉杂诗二十首  
{左禾右它}侯世世袭蝉冠，庾氏人人筑将坛。  
但见门中俱贵盛，谁怜陛下最孤寒。  

刘克庄　端明无惰赵公哀诗二首  
忆昔并居封驳地，相期叶力共推车。  
惯看东阁批黄敕，同向南衙沮白麻。  
高兴竟归安石墅，大疑犹访魏舒家。  
仅存一鉴今亡矣，想见昕朝亦叹嗟。  

刘克庄　端明无惰赵公哀诗二首  
惜身顾影世滔滔，叹息斯人振古豪。  
中垒老犹献封事，三闾去尚作离骚。  
无金可遗贫如故，加璧难招节更高。  
有泪数行刍一束，若为飞渡浙江涛。  

刘克庄　端午五言三首  
绮纨贵家子，旗鼓少年场。  
屡舞众人醉，鲜妆一国狂。  

刘克庄　端午五言三首  
士女匆匆散，溪山寂寂然。  
龙舟闲似我，阁起向沙边。  

刘克庄　端午五言三首  
杂遝今观渡，依稀昔浴沂。  
居人空巷出，几个咏而归。  

刘克庄　短章二首  
少日喜累句，暮年多短章。  
假令重盛壮，展拓不能长。  

刘克庄　短章二首  
衰残齿易宿，陈腐意难新。  
安知痴老子，非复旧词臣。  

刘克庄　对卷  
妙在心通与理融，卓然有见是英雄。  
大儒晚作韩考异，往哲曾非墨尚同。  
折角争希郭有道，鬀眉求似狄梁公。  
可怜老学孤无助，月落参横读未终。  

刘克庄　兑女余最小孙也慧而夭悼以六言二首  
性慧于灵照女，年小似善财童。  
急急之符夺汝，琅琅之音恼翁。  

刘克庄　兑女余最小孙也慧而夭悼以六言二首  
不合小时了了，可堪长夜茫茫。  
暮年欠汝泪债，已乾更滴数行。  

刘克庄　耳鼻六言二首  
万法与身俱幻，百骸惟耳尚聪。  
文公为补琴操，回仙邀听松风。  

刘克庄　耳鼻六言二首  
一饥惯食腥腐，三嗅不分臭香。  
残质心灰已久，末年鼻壅何伤。  

刘克庄　二叠  
晚作园翁自荷锄，春风那肯到吾庐。  
且须怜意着芳洁，才说和羹俗了渠。  

刘克庄　二叠  
生在荒山野水傍，可曾倚市更窥墙。  
幽妍丑杀施朱女，高洁贤于传粉郎。  

刘克庄　二叠  
汉魏诸贤韵已卑，六朝人物复何为。  
平生老子羞由径，不识虫儿与玉儿。  

刘克庄　二叠  
浮休叹柳斫为薪，子美怜梅傍战尘。  
只愿玉关烽燧息，老身长作看花人。  

刘克庄　二叠  
环子丽华皆已美，谪仙狎客两堪悲。  
悬知千载难湔洗，留下沉香结绮诗。  

刘克庄　二叠  
百卉凋零触凛然，谷风栗烈涧冰坚。  
阴山餐雪有臣节，中野履霜无母怜。  

刘克庄　二叠  
暮年鼻塞等薰莸，高摘浓薰两罢休。  
奴折长枝汲薪水，老夫不复置香篝。  

刘克庄　二叠  
看来天地萃精英，占断人间一味清。  
唤作花王应不忝，未应但做水仙兄。  

刘克庄　二叠  
哎出心肝撚短髭，篱边沙际动移时。  
獠奴窃笑翁迂阔，因斩梅诗忘午炊。  

刘克庄　二叠  
锦囊玉笛昔追从，度曲联诗雪月中。  
老对梅花无意味，欠诗欠笛欠花翁。  

刘克庄　二和  
主人卜昼众懽浓，今孟尝君岂易逢。  
涨水已堪航别港，宿云何必帽前峰。  
三千客各闻风至，一曲湖胜裂地封。  
小试此翁开济手，不妨行乐不妨农。  

刘克庄　二和  
四傍山色青环郭，八面波光练抹坤。  
天造居然成别墅，帝招未肯入修门。  
爱莲岂欲希周子，起蕝终难滞叔孙。  
介甫争墩人已笑，老夫安敢又争村。  

刘克庄　二将  
二将同时死，路人闻亦哀。  
力穷鏖转急。围厚突难开。  
战骨寻应在，残兵间有回。  
伤心邮递里，隔日捷书来。  

刘克庄　二吕  
韩吕真乔木，蟠根与国同。  
伯泰太史氏，子约大愚公。  

刘克庄　二世  
失国之君多咎政，兴王者作著休符。  
亡秦天告由胡亥，非谓长城外有胡。  

刘克庄　二月八日二首  
百骸岂久坚牢者，两曜宁逃薄蚀哉。  
有玉斧修圆复阙，无金篦刮膜难开。  
坐跏趺榻尘慵扫，手校雠书记不来。  
辜负持螯把杯兴，暮年十日九清斋。  

刘克庄　二月八日二首  
龟筴皆云二月佳，愁眉攒定几曾开。  
不如腐草成萤爝，绝似明珠隔蚌胎。  
啖月蟆何尝砾死，衔泥燕却已归来。  
清羸不敢深思索，信笔成章一散怀。  

刘克庄　二月初七日寿溪十绝  
丑石榕堪坐，晴坡草可眠。  
若非古沂水，亦是小斜川。  

刘克庄　二月初七日寿溪十绝  
士不论穷达，离乡即可哀。  
白头孙七十，岁岁埽松来。  

刘克庄　二月初七日寿溪十绝  
仙不离人世，何须远觅仙。  
桃花最深处，更著小渔船。  

刘克庄　二月初七日寿溪十绝  
广筑长城一，纷纷走避秦。  
长城遍天下，底处着逃人。  

刘克庄　二月初七日寿溪十绝  
锁却藏舟屋，丁宁勿浪开。  
渔郎最饶舌，曾去引人来。  

刘克庄　二月初七日寿溪十绝  
□受职于天，李冰周处然。  
何曾现灵怪，专一管丰年。  

刘克庄　二月初七日寿溪十绝  
□□宽裁领，蓬头乱插花。  
相呼挈牲酒，再拜祷桑麻。  

刘克庄　二月初七日寿溪十绝  
□□□夜里，折箭传黄旗。  
野老心无事，闻之忽皱眉。  

刘克庄　二月初七日寿溪十绝  
□□眼中人，累累原上坟。  
昔作夸毗子，今为冥漠君。  

刘克庄　二月初七日寿溪十绝  
城郭有时变，市朝回首非。  
谁为辽鹤说，第一莫来归。  

刘克庄　二月二十日再锁宿四绝  
角门闭了晓方开，坐撚霜髭尽雪灰。  
纵有浩然堪共直，法严不敢唤渠来。  

刘克庄　二月二十日再锁宿四绝  
忆昔初寒已拂衣，当时曾悔出山非。  
而今老去都忘了，开尽荼梅尚未归。  

刘克庄　二月二十日再锁宿四绝  
才薄何堪草两麻，封题进了鼓三挝。  
平明掣锁无公事，闲看金鱼咽落花。  

刘克庄　二月二十日再锁宿四绝  
上水船须寸寸挨，摩挲空腹愧非才。  
热瞒舍下痴儿女，道是先生视草来。  

刘克庄　二月十八日过梅庵追怀主人二首  
犹记寻梅负酒瓢，当时宾主正丰标。  
通宵纵饮烧银烛，搀早催开唤玉箫。  
摘艳人亡谁共赏，戴花翁在老无憀。  
重来只是新华表，不忍攀枝更折条。  

刘克庄　二月十八日过梅庵追怀主人二首  
惯作梁园座右宾，非惟管鲍亦朱陈。  
自从石友幽明隔，谁访瑶妃寂寞滨。  
花若无情还有恨，树犹如此况于人。  
不知宋玉归何处，口诵招魂一怆神。  

刘克庄　发临川  
始予卯角来，家君绾铜墨。  
县斋多休暇，县圃足戏剧。  
虽云嗜梨栗，亦颇窥简册。  
弟妹俱孩幼，亲发方如漆。  
后予捧檄至，轩盖候广陌。  
于时志气锐，门户况烜赫。  
郡花照席红，湖柳拂鞍碧。  
耆老互问讯，酒饩纷狼籍。  
今予挑包过，城郭宛如昔。  
高年凋落尽，满眼少朋识。  
管子仕瘴烟，屈叟掩泉穸。  
荜门访旧师，目暗面黧黑。  
买醪与之酌，往事话历历。  
既生异县感，遂起故乡忆。  
吾翁墓草深，高堂已斑白。  
贫居滫髓空，远游温清隔。  
二季官海滨，女子各有适。  
曾不如何奴，碌碌在母侧。  
回思盛壮时，去矣复难得。  
因成临川吟，吟罢泪横臆。  

刘克庄　发脱  
发脱纷纷不待爬，天将丑怪变妍华。  
论为城旦宁非怒，度作沙弥亦自佳。  
稚子笑翁簪柏叶，侍人讳老匣菱花。  
霜寒尤要泥丸暖，惭愧乌巾着意遮。  

刘克庄　发湘潭驿寄府公  
走本山中人，感激趋燕台。  
谬辱弓旌招，愧乏谋议陪。  
先生如春风，盎然嘘陈莇。  
晓入开玉帐，夕话扃铃斋。  
下榻惊一府，撰杖穷千崖。  
岂曰君畜伋，实惟子视回。  
岁晚谋北辕，凄其难为怀。  
欲言先菀结，既决犹徘徊。  
是日戒行李，送者皆邹枚。  
兵厨遗珍饷，祖席罗宝钗。  
下令许卜夜，宁畏街鼓催。  
诘旦枉牙纛，山宁陈金罍。  
都人如堵墙，谓我何荣哉。  
未闻从事去，亲致元戎来。  
缱绻谈至夜，霜月照露苔。  
长跪抱马足，离绪焉能裁。  
丽谯落天杪，怅望空倚桅。  
昔人死知己，骨朽名有埋。  
公有管乐姿，愚非温石才。  
他时倘后凋，安敢忘栽培。  

刘克庄　发岳市三首  
岳下无耆老，何从访旧闻。  
不知紫岩墓，更隔几重云。  

刘克庄　发岳市三首  
明仲竮蛮烟，钦夫弃盛年。  
空令后死者，有泪滴遗编。  

刘克庄　发岳市三首  
昔者监香火，今焉裂芰荷。  
祝融应冷笑，还肯再来麽。  

刘克庄　发枕峰  
苍头奉辟书，严装犯萧辰。  
岂不谋出处，岁检水菽贫。  
曛黑投山中，明发趋江滨。  
渔父隐者欤，叶舟方垂缗。  
相逢飘然逝，似笑来往频。  
白鸥我同盟，青山吾故人。  
即之欲与言，邈若不可亲。  
昔迎归轩喜，今见行橐嗔。  
索愿怅未谐，抱惭终此身。  
先贤远志喻，千载犹如新。  

刘克庄　凡圣一首  
死生非有二致，圣凡于此一般。  
醒{内隹外鬼}预为石椁，王乔尚欲玉棺。  

刘克庄　泛西湖  
桂湖亦在西，岂减颍与杭。  
丹桥抗崇榭，渌波浮轻航。  
休沐陪胜饯，轩盖何炜煌。  
停桡藕华中，一目千红裳。  
讵知白昼永，但觉朱夏凉。  
古洞半芜废，仙人今在亡。  
踞石散醉发，吸涧浇吟肠。  
延缘缭溪步，诘曲经禅房。  
野鸟啼密竹，高蝉噂疏杨。  
虽无丝管乐，谈论谐宫商。  
诸君敏于诗，援笔如蜚翔。  
顾予乏华藻，山鸡追鸾皇。  
颇能读古碑，所恨侵夕阳。  
明发复扰扰，前游未可忘。  

刘克庄　范睢魏齐  
士固不可辱，人殊未易知。  
元来座上客，不及箦中尸。  

刘克庄　方湖泛舟得南字  
湖波烟雨绿如蓝，小{左舟右定}闲携客二三。  
坠絮飐萍生细浪，惊鱼避鹭没深潭。  
入荷似觉傍无岸，穿石方知上有岩。  
却凭朱楼同望海，一规寒玉帖西南。  

刘克庄　方具免牍走笔次竹溪中书韵  
不知捷径在终南，应是癯儒骨相凡。  
马负遥瞻隔河洛，牛车蚤已出殽函。  
自怜鬓雪今垂领，岂料条冰晚入衔。  
望见蓬莱吾足矣，逆风不虑更吹帆。  

刘克庄　方蒙仲秘书哀诗三首  
万驽骀里一龙媒，朝发瑶池暮玉台。  
介甫尤称原妙质，资深亦叹轼奇才。  
席前宣室思渠久，帆近蓬莱作麽回。  
此去不应重谪堕，海山笙鹤待君来。  

刘克庄　方蒙仲秘书哀诗三首  
方喜燃藜向石渠，岂知仅拥两轮朱。  
非为郡失好太守，便恐世无行秘书。  
酒渍双鸡惭薄薄，表论一鹗谩区区。  
即今交道尤难恃，试问原头几素车。  

刘克庄　方蒙仲秘书哀诗三首  
平生最受鲁公知，手简才翁语极悲。  
海内奇才都有几，世间瑞物不多时。  
君归上界骑麟去，客过新陵下马谁。  
笔秃无花衰久矣，可堪拂拭作铭诗。  

刘克庄　方汝一下第饯诗盈轴余亦继作  
纷纷肉马上青天，骥耳双垂亦可怜。  
郊岂因穷吟遂辍，荬虽不第策犹传。  
会须有集鸣当世，肯为无媒怨盛年。  
斗气烛君文卷里，更于何处觅龙泉。  

刘克庄　方甥饷酒酸甚  
方奉手笺贻绿醑，忽通鼻观类黄虀。  
自怜徐邈时中酒，多谢微生更乞醯。  
未敢啐空杯面蚁，却愁舞杀畒中鸡。  
相君五斗安能吸，但嗅新醅醉似泥。  

刘克庄　方氏侄女哀诗  
少也矜华整，俄而扫艳秾。  
吾常才道韫，汝竟妻南容。  
薄味宁蔬素，流芳欠管彤。  
伯兄与邱嫂，净土必相逢。  

刘克庄　方寺丞{左舟右定}子初成  
船成莫厌野人过，久欲从公具钓蓑。  
积雨晴来湖面阔，残花落尽树阴多。  
新营小店皆依柳，旧有危亭尚隔荷。  
所恨前峰含暝色，不然和月宿烟波。  

刘克庄　方寺丞除云台观  
河岳腥膻愤朱忘，羡公遥领旧灵光。  
草荒太白骑驴迹，云冷希夷委蜕裳。  
定有遗民来献土，可无散吏去焚香。  
吾闻同华多奇观，不比炎州寂寞乡。  

刘克庄　方寺丞新第二首  
宅成天下借图看，始笑书生眼力悭。  
地占百弓多是水，楼无一面不当山。  
荷深似入苕溪路，石怪疑行雁荡间。  
只恐中原方鼎沸，天心未遣主人闲。  

刘克庄　方寺丞新第二首  
一生不蓄买田钱，华屋何心亦偶然。  
客至多逢僧在坐，钓归惟许鹤随船。  
按行花木皆僚友，主掌湖山即事权。  
京洛贵人金谷里，安知世上有林泉。  

刘克庄　方寺丞招宿瀑上　　果  
久与瀑泉疏，劳公下檄书。  
极知居陋巷，不似宿精庐。  
奴客辞看犊，邻人畏借驴。  
何时儿子壮，聊为举篮舆。  

刘儴　庄　方岩尹主课渔溪  
君于场屋素称雄，非止原夫一技工。  
贯虱心推白社族，执牛耳属紫薇公。  
乌衣子弟如康乐，绛帐先生得马融。  
看得龙飞第一榜，联翩奏赋冠南宫。  

刘克庄　芳臭  
流芳斜谷出师表，遗臭樊城受禅碑。  
芳臭即今皆判矣，鲍鱼难搑祖龙尸。  

刘克庄　访辟支岩绝顶二僧值雨  
闻有比丘隐绝巅，多年无迹下山前。  
僧称功行几如佛，樵说神通复近仙。  
食少僪炊盈握米，身寒不挂半铢绵。  
重岩风雨妨游陟，回眺苍烟一惘然。  

刘克庄　访李钢草堂不遇  
细路萦纡入野田，遥瞻竹树已欣然。  
青苔地滑跌卢老，苍耳林深迷谪仙。  
不羡玉堂在天上，径须茅屋占云边。  
极知谢客非为亢，贪看林花听涧泉。  

刘克庄　访李公晦山居  
鸟洲在桥北，我仆云路迂。  
语仆尔何知，彼有高士庐。  
问樵得处所，林樾尤扶疏。  
修竹仅万个，古梅非一株。  
小畦植蔬果，复有沼可渔。  
下马式篱藩，摄袂循庭除。  
不闻鸡犬声，茶烟起庖厨。  
伊人道义富，岂比山泽舑。  
萧然蓬蒿中，尚友泗与洙。  
古来连云第，翕赫众竞趋。  
渐台暨郿坞，变灭才须臾。  
圣门不朽事，乃属陋巷儒。  
愿君长保此，是亦颜之徒。  

刘克庄　放言五首  
丹剂乾铅汞，红尘扫秕糠。  
只消一只鹤，安用万头羊。  

刘克庄　放言五首  
恋阙子牟远，还乡贺监狂。  
老人忘节序，有菊即重阳。  

刘克庄　放言五首  
镜悲鸾独舞，射感雉双飞。  
早认色空是，晚知婚宦非。  

刘克庄　放言五首  
万里先行脚，三家晚闭关。  
曾求诗入海，亦作史藏山。  

刘克庄　放言五首  
有酒聊排闷，无书可订顽。  
君看鸾铩羽，不若早知还。  

刘克庄　飞将  
沙漠有烽起，上林无雁来。  
可怜汉飞将，虚筑望乡台。  

刘克庄　忿欲一首  
忿欲伤生甚斧{左爿右斤}，易言听计从懲窒味尤长。  
古人明著佩韦戒，前辈犹烦按剑防。  
养似斗鸡逢纪{左氵右省}，避如决鹿见毛嫱。  
毛斋扫去闲书画，专揭吾诗置座傍。  

刘克庄　丰湖三首  
岷峨一老古来少，杭颍二湖天下无。  
帝恐先生晚牢落，南迁犹得管丰湖。  

刘克庄　丰湖三首  
小米侍郎生较晚，龙眠居士远难呼。  
不知若个丹青手，能写微澜玉塔图。  

刘克庄　丰湖三首  
作桥聊结众生缘，不计全家落瘴烟。  
内翰翻身脱犀带，黄门劝妇助金钱。  

刘克庄　风  
风于天地间，惟桂尤其雄。  
将由岩窍多，或是地形穹。  
不知起何处，但觉来无穷。  
浮埃晦白昼，奇响激半空。  
一怒动旬浃，小亦数日中。  
城堞凛欲压，况此半亩宫。  
尝闻古至人，御气犹轻鸿。  
刘季晚可怜，击筑悲沛丰。  
我老断恐怖，眡身等枯蓬。  
飘掷付大块，奚必分西东。  

刘克庄　风旛堂二首  
告子早不动，先师四十馀。  
乃知卢行者，暗合秀才书。  

刘克庄　风旛堂二首  
夜夜各趺坐，朝朝同打斋。  
不知那个子，曾梦祖师来。  

刘克庄　风雪二首  
大块号万窍，强名之曰风。  
楚人无意义，乱说有雌雄。  

刘克庄　风雪二首  
持帚通樵径，搘筇过藓桥。  
不知及门者，若个肯埋腰。  

刘克庄　风雨凉甚一首  
淅淅吹庭树，铮铮溅瓦沟。  
乍除秦酷吏，重见晋清流。  
山有月行脚，溪无风打头。  
不知楚台客，何以说悲秋。  

刘克庄　封邑  
发似芦花面削瓜，躬圭锦袄忽高华。  
愿还封邑九百户，小筑茆茨三两家。  

刘克庄　冯唐庙  
当馈而今渴将材，岂无枭俊尚沉埋。  
不曾荐得云中守，也道身从省户来。  

刘克庄　凤凰台晚眺  
经月疏行台上路，秣陵城郭忽秋风。  
马嘶卫霍空营里，萤起齐梁废苑中。  
野寺旧曾开玉帐，翠华久不幸离宫。  
小儒记得隆兴事，闲对山僧说魏公。  

刘克庄　凤孙余第六孙也早慧忽夭追悼一首  
竟失鹓雏种，难求扁鹊医。  
两行樗叟泪，一本杏殇书。  
抱去常回顾，呼来尚挽髭。  
案头庄列子，哀至掩还披。  

刘克庄　奉酬吴洪二公三和之什  
千层坠为一毫差，还了鱼须脱革华。  
数尺了无怀内锦，三斤空有话头麻。  
早曾谒帝吟薰殿，晚欲逃儒入墨家。  
自笑老人心尚骏，故吾不换换新花。  

刘克庄　奉酬吴洪二公三和之什  
衰容懒镊白髭须，新咏难追纪少瑜。  
攀槛公曾排禹佞，下帷我亦鄙弘谀。  
瓶沽何必太玄也，褐博尝闻大勇乎。  
捽茹脍肝均一饱，不知谁圣复谁愚。  

刘克庄　奉题付珠二首  
象罔得来还失了，寒斋拾去閟藏之。  
临行此物犹难忍，不付他人付二儿。  

刘克庄　奉题付珠二首  
初祖西来但指心，大光明藏在胸襟。  
世间盲汉浑忘却，误向骊龙颔下寻。  

刘克庄　佛子岩  
环郭洞府多，所患在卑湿。  
斯岩独虚敞，他境未易及。  
穹如层屋构，广可百客集。  
开窦送云出，扫壑延月入。  
穴居倘堪谋，径欲老樵汲。  
绝颠尤玲珑，苔磴不计级。  
惜为僧所涴，飞栋缘面岌。  
佞佛堕痴想，明鬼趋陋习。  
遂令登眺者，欲往足若絷。  
何当一燎空，尽见万仞空。  

刘克庄　伏波岩  
悬壁万仞馀，江流绕其趾。  
仰视不见天，森秀拔地起。  
中洞既深豁，旁窦皆奇诡。  
惜哉题识多，苍玉半閗毁。  
安得巨灵凿，永削崖谷耻。  
缅怀两伏波，往事可追纪。  
铜柱戌浪泊，楼船下湟水。  
时异非一朝，地去亦万里。  
山头博德庙，今为文渊矣。  
谓予诗弗信，君请订诸史。  

刘克庄　伏日  
屋山竹树带疏蝉，净扫风轩散发眠。  
老子平生无长物，陶诗一卷枕屏边。  

刘克庄　孚应祠十二韵  
吾翁宰木下，有蛟穴而居。  
一旦忽死去，灵物不待躯。  
秦时灌口君，髣佛其人欤。  
但当咏雩风，不必焚尪巫。  
三农相劳苦，万顷皆上腴。  
其功及百世，否则吾其鱼。  
沈沈孚应祠，轮奂粲碧朱。  
何当春服成，童冠相携扶。  
牢醴荐閟宫，风谣采康衢。  
它日送迎神，诗亦不可无。  
吾笔虽卑弱，实录非敢诬。  
斐然勒碑阴，窃比韩与苏。  

刘克庄　扶胥三首  
一阵东风扫噎霾，天容海色豁然开。  
何须更网珊瑚树，只读韩碑也合来。  

刘克庄　扶胥三首  
昫谷扶桑指顾间，冯夷得得报平安。  
为言博望乘槎至，莫作师襄击磬看。  

刘克庄　扶胥三首  
前祭京师奉祝词，尊严不比百神祠。  
台家今岁筹边急，黄帕封香已过时。  

刘克庄　芙蓉  
纷纷亭锦映池塘，艳冶姿容淡泊妆。  
醉去恍疑曾被酒，集来未必可为裳。  
不怀绝色真如面。谁改新名作断肠，  
只合尊前簪老监，石丁之事太微茫，  

刘克庄　芙蓉二绝  
湖上秋风起櫂歌，万株映柳更依荷。  
老来不作繁华梦，一树池边已觉多。  

刘克庄　芙蓉二绝  
池上秋开一两丛，未妨冷淡伴诗翁。  
而今纵有看花意，不爱深红爱浅红。  

刘克庄　芙蓉六言四首  
东林百草摇落，老圃数株白红。  
楚客空悲岁晏，班姬错怨秋风。  

刘克庄　芙蓉六言四首  
雪白露初泣晓，酒红日欲平西。  
王姬何彼秾矣，美人清扬婉兮。  

刘克庄　芙蓉六言四首  
月地不离人世，花城岂必仙家。  
且容康节向月，不羡曼卿主花。  

刘克庄　芙蓉六言四首  
羞作太真妃帐，宁为屈大夫裳。  
帝赏此花高节，别赐一名拒霜。  

刘克庄　福州道山亭  
绝顶烟开霁色新，万家台观密如鳞。  
城中楚楚银袍子，来读曾碑有几人。  

刘克庄　傅谏议和予所赠傅监仓诗复用前韵一首  
谏草如山不论兵，当年出处最分明。  
中朝安可无耆旧，故事犹应问老更。  
敢与凤毛评句法，素知牛耳执文盟。  
诗坛亦合先生筑，遥望偏师已拔营。  

刘克庄　富阳  
便著羊裘也也难，山林未有一枝安。  
富春耕种桐江钓，却羡先生别墅宽。  

刘克庄　赋得老松老鹤各一首  
山秃林疏万窍风，独全晚节傲严冬。  
老惟交此三益友，梦不贪渠十八公。  
青帝行将转邹律，苍官何必爱秦封。  
树根定有苓堪掘，造物方当寿此翁。  

刘克庄　赋得老松老鹤各一首  
腥腐年来懒啄吞，褵褷惟有顶丹存。  
长吭偏到清霄唳，病翅犹当霁月翻。  
云杪孤飞因避箭，殻中新鷇各乘轩。  
士衡晚抱无穷恨，谁向华亭酹一樽。  

刘克庄　赋得牛驼各一首  
以羊相易惭羊小，与象同称笑象轻。  
碧草充肠随意饱，黄钟满脰有时呜。  
力粗曾索寅人斗，骨配难湔丑座名。  
空费景升刍与藁，不如羸犉尚堪耕。  

刘克庄　赋得牛驼各一首  
形模狞怪骇儿童，技与黔驴大略同。  
葱岭驮顷曾有力，岐阳载鼓竟无功。  
效牵尚记随班后，健倒安知卧棘中。  
莫信人言君背贵，肉鞍强似锦鞯蒙。  

刘克庄　赋西淙瀑布得断字  
苍山七百亩，主人新买断。  
于时积雾开，素瀑挂青汉。  
泠泠瑟初铿，璀璀珠乍贯。  
久晴雨瓢翻，忽暖冰柱泮。  
恍如白浪涌，翔舞下凫雁。  
又疑黄河决，葃祭沉玉瓒。  
不然蟒出穴，或是虹吸涧。  
客言下有潭，龙伏不可玩，  
攫拿起云气，喷薄苏岁旱。  
平生爱奇心，欲此筑飞观。  
沿流踏浅清，陟巘腾汗漫。  
低头拜主人，分我华山半。  

刘克庄　改诗  
推敲觅句浑如故，卧起诗人始觉衰。  
送老聊题□□颂，逢辰曾和柏梁诗。  
今无鲍叔谁知我，后有扬雄必好之。  
丛藁麻搽鸦蚓黑，匹如墨蜡打残碑。  

刘克庄　盖竹庙  
借榻丛祠日已曛，办看频此谒灵君。  
傥来梦事休重卜，向去诗材进几分。  
明主不消人谏猎，故山空使空移文。  
寄书报与荆妻说，十袭荷衣莫要焚。  

刘克庄　感昔  
曾见弘文馆盛开，难将汗脚涴金台。  
搜山不见之推出，入海难呼太白来。  
士各自谋谁待聘，世皆欲杀少怜才。  
空存先帝昭回笔，永閟巾箱不忍开。  

刘克庄　感昔二首  
谈攻说守漫多端，谁把先朝事细看。  
弃夏西陲忘险要，失燕北面受风寒。  
傍无公议扶种李，中有流言沮范韩。  
寄语深衣挥麈者，身经目击始知难。  

刘克庄　感昔二首  
先皇立国用文儒，奇士多为礼法拘。  
澶水归来边奏少，熙河捷外战功无。  
生前上亦知强至，死后人方诔尹洙。  
蝼蚁小臣孤愤意，夜窗和泪看舆图。  

刘克庄　感遇二首  
□趁朝参多失晓，不堪舞蹈始休官。  
临危昔以头全□，懲忿今无发指冠。  
醉语唐嗔狂李白，病忘汉免老师丹。  
暮年感泣龙销扇，直到来生泪未乾。  

刘克庄　高光  
发兵坑黥布竖子，踞洗骂隋何腐儒。  
谁道东都重名节，故人只唤作狂奴。  

刘克庄　耕仕一首  
耕不逢年仕背时，萧然井臼掩茅茨。  
贫求生墓为谋早，病学还丹见事迟。  
马上功名成画饼，林间身世似持棋。  
未应对客呈饥面，尚有荒园可种蔡。  

刘克庄　工部弟哀诗二首  
忽然吹散恨难平，六十年间老弟兄。  
春草池塘成昨梦，夜床风雨付来生。  
归谋甫里田差晚，去与端溪石共行。  
部曲出门情态异，不如笼鹤有哀声。  

刘克庄　工部弟哀诗二首  
去岁书来欲解麾，数行遗墨半倾欹。  
斑衣不遂娱亲志，白发因吟哭子诗。  
让枣犹如前日事，摘瓜空抱暮年悲。  
情知衰泪无堪滴，原上寒笳苦死吹。  

刘克庄　公论  
公论无过月旦评，吾衰安敢主乡盟。  
触蛮力劝休争战，猿鹤相安不怨惊。  
髧彼两髦呼作友，长吾一日敬为兄。  
前身定是徐无辈，延寿溪头了一生。  

刘克庄　宫词四首  
出海新蟾玉半钩，风翻荷荡起栖鸥。  
女郎定有穿针约，偷看明河记立秋。  

刘克庄　宫词四首  
凉殿吹笙露满天，木犀花发月初圆。  
君王少御珊瑚枕，多就宫人玉臂眠。  

刘克庄　宫词四首  
一夜秋风入碧梧，蝉声永巷月华孤。  
几回梦里羊车过，又是银床转辘轳。  

刘克庄　宫词四首  
先帝宫人总道妆，遥瞻陵柏泪成行。  
旧恩恰似蔷薇水，滴在罗衣到死香。  

刘克庄　恭和御制进读唐鉴彻章诗  
考详往事炳蓍龟，精论微言训戒垂。  
度赞元和中兴业，徵开贞观太平基。  
览披贤似铜为鉴，顾问谦然木就规。  
孤远谀儒叨执卷，白头两和缉熙诗。  

刘克庄　恭和御制礼记彻章诗  
临决遗经自圣衷，固殊野外与淹中。  
五三典礼勤稽古，十六星霜久积功。  
倚席居然惭寡浅，登床安敢紊卑崇。  
防民不在文为末，端击宫庭实践充。  

刘克庄　恭和御制闻喜宴诗  
□□□□□□冠，圣世君师自铸颜。  
海运而南六月息，辰居于北众星环。  
宴开镐邑升平际，乐奏钧天缥缈间。  
惭愧微臣蒙特起，羡他先辈夺标还。  

刘克庄　恭上人求偈戏赠二首  
尔祖西来无文字，受持一句心是佛。  
烦恭藏主试问他，楞伽四卷是何物。  

刘克庄　恭上人求偈戏赠二首  
□侯劝师柔软说，刘叟所见适不同。  
有时一句撞墙倒，有时一喝惊耳聋。  

刘克庄　古宫词十首  
玉辇临前殿，方陈角觝嬉。  
如何熊犯跸，仅有一昭仪。  

刘克庄　古宫词十首  
妾意憨如昔，君心苦不常。  
未闻求故剑，别有献明珰。  

刘克庄　古宫词十首  
妒亦常情尔，长门谴太深。  
犹将金买赋，万一帝回心。  

刘克庄　古宫词十首  
沟水通宫苑，泠泠去复回。  
无人漏言语，红叶是良媒。  

刘克庄　古宫词十首  
年年花鸟使，选色进深宫。  
不论妾心赤，惟看妾臂红。  

刘克庄　古宫词十首  
繐帐浑如旧，何曾奏伎来。  
君王不终惠，留妾在空台。  

刘克庄　古宫词十首  
何必关山远，凉风在殿西。  
箫声犹袅袅，舞袖忽凄凄。  

刘克庄　古宫词十首  
君恩如纨扇，惟恐值秋风。  
方喜入怀里，安知弃箧中。  

刘克庄　古宫词十首  
八代更相禅，休文北面萧。  
不如文惠妾，垂泪记前朝。  

刘克庄　古宫词十首  
妾性尤柔顺，相看满面春。  
安知时态薄，偏妒入宫人。  

刘克庄　古墓  
龟趺但见碑讹缺，马鬣安知葬旧新。  
想见若敖求食鬼，亦羞东郭乞墦人。  

刘克庄　古墓  
石麟阙耳笋生苔，要读丰碑与客来。  
精舍荒凉僧已出，瓦墙一朵佛桑开。  

刘克庄　古意  
吾夫子喜称遗逸，太史公亦传滑稽。  
尧帝杯曾逊巢许，武王粟不饱夷齐。  
拾来穗即万钟禄，采下薇堪百畒虀。  
不是狂言大无当，闻之齧缺与王倪。  

刘克庄　古意二十韵  
自从混沌死，万象困穿凿。  
淳风谁挽还，古意日漓薄。  
余幼胆轮囷，泛滥通流略。  
短篇堪掣鲸，片文可驱鳄。  
吾尝观窍妙，渠敢讥杂驳。  
北未陟崧岱，南仅览衡霍。  
菊坡评三隽，竹隐表一鹗。  
虽为世流传，未经圣删削。  
晚岁历九州，导从惟一鹤。  
飘然乘刚风，腾而上寥廓。  
金色大千界。水涡几万落。  
荒哉叹陵阙，蕞尔辽城郭。  
遂窥子宗庙，尽见佛楼阁。  
叫开阊阖云，耳闻钧天乐。  
吾持此安归，喜极还惊愕。  
恍疑缘崖坠，又恐行路错。  
诗魔暂辞去，来如隔日疟。  
易展垂天翼，难踏实地脚。  
万病皆有方，惟狂不可药。  
拙吟示儿曹，聊记武公谑。  

刘克庄　鼓山用馀干赵相韵  
城郭区区一聚埃，江山如此信佳哉。  
挟龙相国骑箕去，招鹤仙人弭节来。  
试问炊粱成短梦，何如煨芋拨残灰。  
危亭更着文公扁，日落山空未忍回。  

刘克庄　固穷  
狎邪早不由三阁，崛强今难事五楼。  
宁伴伯夷山下饿，岂随徐福海中求。  

刘克庄　故襄师陈端明挽诗  
公昔加黄钺，堂堂国势尊。  
边人开此户，索虏祭南门。  
军册甲寅报，炊烟戊己屯。  
吴儿勿轻议，公论在襄樊。  
部曲吞声惜，朝廷拊髀思。  
谁知钓璜叟，堪将渡辽师。  
无复湟中谷，空馀岘首碑。  
韩门翱湜在，行状与铭诗。  

刘克庄　故宅  
恰则炎炎未百年，今看枯柳着疏蝉。  
庄田置后频移主，书画残来亦卖钱。  
春日有花开废圃，岁时无酒滴荒阡。  
朱门从古多如此，想见魂归也怆然。  

刘克庄　瓜李  
蝇及瓜勿啖，螬食李何妨。  
苦淡谁知味，某鲜或腐肠。  

刘克庄　瓜洲城  
先朝筑此要防边，不遣胡儿见战船。  
遮断难传河朔檄，修来大费水衡钱。  
书生空抱闻鸡志，故老能言饮马年。  
惭愧戌兵身手健，箔楼各占一间眠。  

刘克庄　关仝骤雨图  
四山昏昏如泼墨，行人对面不相觌。  
凄乎太阴布肃杀，暗然混沌未开辟。  
千丈拿空蛰龙起，一声破柱春雷疾。  
我疑人间瓠子决，或是天上银河溢。  
异哉烟霏变态中，山川墟市明历历。  
茅寮竹寺互掩映，疏舂残磬渺愁寂。  
叟提鱼出寒裂面，童叱牛归泥没膝。  
羊肠峻坂去天尺，驴饥仆瘦行安适。  
林僧卸笠窘回步，海商抛砱忧形色。  
纵览鲲鹏信奇伟，戏看凫雁亦萧瑟。  
乃知画妙与天通，模写万殊由寸笔。  
大而海岳既尽包，细如针粟皆可识。  
向来关生何似人，想见丘壑横胸臆。  
呜呼使移此手为文章，岂不擅场称巨擘。  

刘克庄　观调发四首  
路傍纷纷送者谁，相顾泪下如绠縻。  
妻牵郎衣留不得，儿抱斧颈尤可悲。  
寄声征夫且止泪，矫情勿为识者窥。  
国贫端坐养士耳，汝曹衣廪民血髓。  
边头战士寒堕指，霜风猎猎阵云起，  
湓城善地亦靠里。  

刘克庄　观调发四首  
南州健儿生佛国，平时宽博如逢掖。  
一朝烟尘起荆益，半夜虎符来抽谪。  
逗挠法严羽檄迫，仓皇受甲面蓝色。  
病夫少也曾从戎，今成新丰折臂翁。  
儿郎行矣早策功，安知行间无吕蒙。  
虏来定作太尉公，虏去暴露赏亦浓。  

刘克庄　观调发四首  
大胡自来未易当，谓鞭可投沙可囊。  
庙谟先事自为备，天堑虽险难撤防。  
健儿白叟乡之望，愿闻一语以自壮。  
老儒无以激发君，历历为君说名将。  
武襄贵不除黥文，韩岳亦隶河北军。  
当时繿缕何足云，异日挂剑图元勋。  

刘克庄　观调发四首  
胡马止能战平地，安知东南有长技。  
大江无时起风涛，下濑楼船如屋高。  
丕坚二子曾夺魄，曰彼有人此勍敌。  
当时百万鸟兽奔，况尔小丑真游魂。  
妇语藁砧闬语罢，鼓行勿信傍人吓。  
明年汉淮春水生，凯旋笳吹来相迎。  

刘克庄　观傩二首  
烟燻野狐怪，雨熄毕方讹。  
惟有三彭黠，深藏不畏傩。  

刘克庄　观傩二首  
祓除啸梁崇，惊走散花魔。  
切莫敺穷鬼，相从岁月多。  

刘克庄　观社行  
吾家世南折简呼，有日曷不见子都。  
牵衣况复幼吾幼，闭户大似愚公愚。  
鲜妆袨服出空巷，钿车绣毂来塞涂。  
展乌丝栏拥小玉，设锦步障盛绿珠。  
尔时病叟亦随喜，携添丁郎便了奴。  
非惟儿童竞嗤笑，更被傀儡傍揶揄。  
平生不识琥珀枕，况敢击碎珊瑚株。  
□言香火埒蒋霍，渐觉凤俗侔徽衢。  
一国若狂孰醉醒，宋玉奚必讥登徒。  
杀牛欲赛西邻祭，苦狗翻哂东门儒。  
恍然堕在化人境，又似跳入仙翁壶。  
麟台学士固穷者，岁晚与妇争褌襦。  
独馀太乙旧藜杖，夜窗炯炯供清矑。  
平明践淖行百里，轻快勿假灵寿扶。  
安石出山不免耳，德公入州破戒无。  
矧君口素衔清议，纷纷谄子愁斧诛。  
如齐而观窃未喻，哉曰有心击磬乎。  
君如精金岂易铄，十年风雪惯饕虐。  
粤人自昔尚巫鬼，鲁俗何曾废傩较。  
渠能七步追险韵，聊复一吸空罚爵。  
北风清尘宿泥乾，西日漏光阴云駮。  
边头刁斗幸小休，棚上鼓笛姑同乐。  
苦吟久无王官采，尽言深恐朋友数。  
君豪盛气欲回澜，吾衰袖手观返壑。  
荔蕉堪荐神送迎，葵枣勿妨农烹剥。  
刚肠愤发论尤健。枵腹冥搜诗转恶。  
先持一事试灵君，敢问何年相王朴。  

刘克庄　观射  
浪箭束如林，傍观笑不禁。  
蛮平无事久，卒惰可忧深。  
各自分牛炙，何曾贯虱心。  
种候青涧法，能费几黄金。  

刘克庄　观溪西子弟降仙  
似有物凭箕，傍观竞卜疑。  
曾从师授易，肯问鬼求诗。  
岩穴虽高枕，乾坤尚弈碁。  
老儒心下事，未必紫姑知。  

刘克庄　观元祐党籍碑  
岭外瘴魂多不返，冢中枯骨亦如刑。  
稍宽末后因奎宿，暂仆中间得彗星。  
蚤日大程知反覆，莫年小范要调停。  
书生几点残碑泪，一吊诸贤地下灵。  

刘克庄　馆头  
雨雪萧萧驿堠长，不堪流潦入车箱。  
抚州城外黄泥路，即是人间小太行。  

刘克庄　广列女四首  
前有条桑女子，后有茶蕊夫人。  
洁以自媒为妇，贤于奉表称臣。  

刘克庄　广列女四首  
不肯一钱分，贤哉父诲言。  
奈何伯喈女，有愧卓王孙。  

刘克庄　广列女四首  
空有难深作，殊无贞烈姿。  
试评阿娇赋，有愧孝娥碑。  

刘克庄　广列女四首  
骨永埋胡地，魂终恋汉廷。  
谁令妃远嫁，千载塿犹青。  

刘克庄　广游女  
男女不亲授，宁亲笔父书。  
如何出腹子，两个是胡雏。  
昔有吹笙侣，骖鸾上玉宸。  
奈何无欲地，著得有情人。  
振笛深宫侧，夫人若罔知。  
可怜东邻女，三载隔墙窥。  

刘克庄　广州都试  
自昔番禺统府雄，君恩暂许领元戎。  
不羞短发垂肩白，且爱前旌照眼红。  
笔久不灵妨草檄，臂新无力怯开弓。  
即今超距多枭俊，安用辎车载此翁。  

刘克庄　广州劝驾一首  
番禺文物于今盛，闽浙彬彬未足夸。  
丞相宅曾住南郭，鼎魁坊止在东家。  
好陈董子三篇策，莫看唐人一日花。  
珍重诏书相勉意，士先器识后词华。  

刘克庄　归至武阳渡作  
夹岸盲风扫栋花，高城已近被云遮。  
遮时留取城西塔，篷底归人要认家。  

刘克庄　癸丑记颜  
放逐归来寂寞滨，颠毛雪色面皮皴。  
怪奇昔有观邕者，老丑今无看玠人。  
一枕唤回将觉梦，三薰惜取已来身。  
绣裳蝉冕丛忧愧，得似先生折角巾。  

刘克庄　癸卯上元即席次杨使君韵二首  
初阳收久雨，淳祐第三春。  
聊与众行乐，稍欣农食新。  
俱蒙青帝力，莫问紫姑神。  
座上遨头作，流传遍郡人。  

刘克庄　癸卯上元即席次杨使君韵二首  
纵观姑游目，殷忧欲碎心。  
马嘶淮祲恶，鹃叫蜀冤深。  
玉座方亭箸，椒涂亦脱簪。  
好为谏臣论，莫作醉翁吟。  

刘克庄　癸水亭观荷花一首  
执热屏人事，偃卧慵巾裳。  
过门二三友，失喜跣下床。  
鸣驺出华陌，联辔遵野塘。  
崇轩俯万荷，濯濯涵波光。  
都忘瘴海中，疑堕玉井傍。  
远无膏粉气，近有冰雪凉。  
制叶可以衣，采菂可以尝。  
离骚谱灵草，品尔列众芳。  
似曾识三闾，安肯肖六郎。  
词人更儇薄，比咏犹妃嫱。  
曷不观兹华，意色和而庄。  
风吹月露洗，岂若冶与倡。  
众方慕绝艳，谁能参微香。  
余诗纵枯淡，一扫时世妆。  

刘克庄　贵公子一首  
春圃莺花围席，秋堂风露入帘。  
宁以肩承蹴踘，不将手触牙签。  

刘克庄　桂花  
生得粟来大，妆成蜡样黄。  
落金遮蚁穴，酿蜜满蜂房。  
月下高低影，风前远近蚝。  
夜深清到骨，幽梦绕胡床。  

刘克庄　郭璞墓  
先生精数学，卜穴未应疏。  
因捋虎须死，还寻鱼腹居。  
如何师鬼谷，却去友灵胥。  
此理恁谁诘，人方宝葬书。  

刘克庄　郭熙山水障子  
高为峰岚下涛江，极目森秀涵苍凉。  
始知著色未造极，台似丑女施铅黄。  
惊泉骇石聚幽怪，巨楠穷柏蟠老苍。  
鹿门寺，华子冈，神雷鬼电或取将。  
是耶非耶远莫详。疑闻钟声起晻霭，  
似有帆影来微茫。陌穷渡绝雪满坂，  
驴鞍钓笠分毫芒。炎曦亭午试展玩，  
坐觉烟雨生缣缃。古来绝艺必名士，  
俗史辟易安敢当。大年脂粉米老狂，  
先朝仅数燕侍郎。吾闻汾阳子，  
贵购父画一笔不许它人藏。矮屏短轴已可宝，  
况此四幅垂华堂。呜呼主人谨护守。  

刘克庄　国殇行  
官军半夜血战来，平明军中收遗骸。  
埋时先剥身上甲，标成丛塿高崔嵬。  
姓名虚挂阵亡籍，家寒无俸孤无泽。  
乌虖诸将官日穹，岂知万鬼号阴风。  

刘克庄　过季父新阡  
父兄俱映汉藜青，独老空山聚冻萤。  
生不肯扶灵寿杖，死堪上应少微星。  
向来枕膝传师学，末后悬棺合礼经。  
惟有书房旧时月，夜夜得得照疏棂。  

刘克庄　过建阳  
城郭依稀人物改，桥边感旧一销魂。  
小童子已成黧黑，久寓公惟见子孙。  
耄矣千丝羞览镜，去之三纪尚攀辕。  
当时手种花无数，问讯而今几树存。  

刘克庄　过建阳二首  
溪上重来两鬓丝，岂知拙政久犹思。  
旄倪欲见叶公面，香火共存朱邑祠。  
争劝令君持酒盏，不容老子闭车帷。  
谁言俗薄今非古，我与斯民各秉彝。  

刘克庄　过建阳二首  
白布裙襦雪满颠。携扶伛偻拜车前。  
皆言庾氏相因粟，犹是君侯不饮泉。  
自昔活民须有备，即今去客愧无权。  
愚公老矣痴如故，长把心灯望后贤。  

刘克庄　过刘尚书墓  
士林方卜道穷通，一旦骑鲸万事空。  
帷下有人师董相，墓傍无客哭乔公。  
白头稍得谈经力，青简尤高绝币功。  
尚记长衣横麈柄，今看华表立西风。  

刘克庄　过水罗汉图  
陟浅犹须杖，谁云佛有神。  
乃知杯渡者，只是热瞒人。  

刘克庄　过永福精舍有怀仲白二首  
求福招提小步廊，忆携诗卷共追凉。  
年来行处常迂路，才近君家即断肠。  

刘克庄　过永福精舍有怀仲白二首  
一树梅花掩旧居，主人仙去客来疏。  
白头留得吟诗友，每见郎君勉读书。  

刘克庄　过章戴二首  
鲁叟新阡何处寻，桥边感旧独沉吟。  
一生欲唾奸谀面，千古难磨道义心。  
溪昔放鱼晴鱭鱭，门今罗爵冷涔涔。  
发潜赖有西山笔，何日碑成勤碧岑。  

刘克庄　过章戴二首  
曾向明时雪李邕，又闻名在聘贤中。  
忆言鸱吻施茅屋，忍见龟趺立柏宫。  
杯酒昔常陪贺老，只鸡终待哭乔公。  
情知客泪先难制，邻笛那堪咽晚风。  

刘克庄　海口官舍  
晓起斋中望，千家未启扉。  
潮能驱海走，风欲挟人飞。  
烟寺钟初定，霜林叶半稀。  
客身偏畏冷，着尽带来衣。  

刘克庄　海口三首  
暂游不得久婆娑，柰此龙江景物何。  
天势去随帆际尽，海声来傍枕边多。  
昏窗微见灯明屿，霁阁遥看日浴波。  
定有后人寻旧迹，已留小篆识山阿。  

刘克庄　海口三首  
岛烟常至晏方开，沙际参差辨远桅。  
风挟寒声从树起，潮分末势过桥来。  
吏人不禁山排闼，客子思倾海入杯。  
归忆斯游非冷淡，如尝橄榄味初回。  

刘克庄　海口三首  
人烟穷处屋三间，目断寒云接浅山。  
石塔有风铃自语，水亭无税印常闲。  
沙晴火伏如棋布，浪急渔舟似洗还。  
自古诗从登览得，莫辞绝境共追攀。  

刘克庄　海棠七首  
蜀女羞施粉，轻装爱淡红。  
抹涂尚年少，膏沐为谁容。  

刘克庄　海棠七首  
范公蜀西曲，陆老剑南诗。  
子美渠曾道，渊材辈岂知。  

刘克庄　海棠七首  
莫惜千银烛，频添两玉瓶。  
不须擂羯鼓，花睡未曾醒。  

刘克庄　海棠七首  
一种秾纖态，三郎未必知。  
浪将妃子比，妃子太浓肥。  

刘克庄　海棠七首  
神女漂红者，颠姨发赤然。  
年年吹洗了，未必恕今年。  

刘克庄　海棠七首  
恰见如丹粒，俄惊似紫绵。  
山翁无供帐，只就落花眠。  

刘克庄　海棠七首  
地行臣耄矣，稽首告天公。  
藉草千场醉，留花十日红。  

刘克庄　寒  
趁得清明几日闲，不禁连雨作春寒。  
小窗对客开新煮。艺罢沈香看牡丹。  

刘克庄　寒食  
闻道江乡吹战尘，叵堪鼙鼓震于邻。  
荒城少有飞花处，高塿多无擘纸人。  
沙塞榆枯难取火，玉关柳少化为薪。  
遥知玉座焦劳处，闲却龙舟阁水滨。  

刘克庄　寒食二首  
历历晓风传庙鼓，曈曈霁日上窗纱。  
孙同鱼队忙观社，翁入鸡窠且守家。  
已是湿灰并槁木，不知榆火与杨花。  
燔山无觅之推处，谁道斯人羡四蛇。  

刘克庄　寒食二首  
古来禁火惟汾晋，今遍天涯海角然。  
一老家才有黔突，五侯第各起青烟。  
绝谀墓笔方无愧，比乞墦人岂不贤。  
独恨海棠吹打尽，枝头粉泪湿红绵。  

刘克庄　寒食清明二首  
寂寂柴门村落里，也教插柳记年华。  
禁烟不到粤人国，上冢亦携庞老家。  
汉寝唐陵无麦饭，山蹊野径有梨花。  
一尊径藉青苔卧，莫管城头奏暮笳。  

刘克庄　寒食清明二首  
过眼年光疾弹丸，桐华半拆燕初还。  
汉宫有烛朱门暖，墨突无烟白屋寒。  
宁复斗鸡陪戏社，颇思携鹤访孤山。  
今年秫与金同价，偶得茅柴且尽欢。  

刘克庄　寒食清明十首  
时节浇松近，人家擘纸归。  
但知题墓好，不笑乞墦非。  

刘克庄　寒食清明十首  
原沉向九泉，推死已千年。  
有水皆争渡，无村不禁烟。  

刘克庄　寒食清明十首  
老人七十八，佳节一百五。  
丁宁海棠花，更可数日不。  

刘克庄　寒食清明十首  
唐朝知制诰，多付与诗人。  
岂有飞花句，虚为起草臣。  

刘克庄　寒食清明十首  
当年传画烛，帝遣快行□。  
□□山斋卧，□目自结□。  

刘克庄　寒食清明十首  
只靠诗娱老，安知病著身。  
不能击白日，且可买青春。  

刘克庄　寒食清明十首  
杨柳堤边立，荼醾架下行。  
不知一遗老，更看几清明。  

刘克庄　寒食清明十首  
向来称合老，归去作园翁。  
须发已华皓，紫薇药应红。  

刘克庄　寒食清明十首  
村酒家家熟，溪船处处通。  
香山妄分别，学士与谁翁。  

刘克庄　寒食清明十首  
轻薄坠鞭子，清狂谒水生。  
如何唐老杜，也作丽入行。  

刘克庄　韩祠三首  
柳祠韩庙双碑在，孔思周情万古新。  
不信二公俱绝笔，别无诗可送迎神。  

刘克庄　韩祠三首  
一宵丑类徒南溟，靡待仙官敕六丁。  
宗闵与绅空并世，可怜不似鳄鱼灵。  

刘克庄　韩祠三首  
莱相竹今供戌卒，武侯柏亦付胡儿。  
南来独有昌黎木，神物千年尚护持。  

刘克庄　韩曾一首  
道散斯文体尚浮，韩曾力与化工侔。  
山瞻泰华岩岩耸，河出崑崙混混流。  
长庆从官销不得，熙宁丞相挽难留。  
沧州奏疏潮州表，犹被人拈作话头。  

刘克庄　汉儒二首  
执戟浮沉亦未迂，无端著颂美新都。  
白头所得能多少，枉被人书莽大夫。  

刘克庄　汉儒二首  
卖赋长安偶遇知，后车归载远山眉。  
可怜犬子真穷相，不见刘郎过沛时。  

刘克庄　旱莲  
晴久方池可跣行，萍枯惟有草纵横。  
朱葩未见丛丛拆，绿柄才看寸寸生。  
悴若放臣临楚泽，厄于学士蹈秦坑。  
输他杭越花如锦，画舫如姝夜按笙。  

刘克庄　和北山一首  
幅巾高蹈挹洪崖，闲洒银钩著玉杯。  
文律不论先汉后，诗源远自国风来。  
却愁小子方攻冉，未必吾师肯铸回。  
极欲去修床下拜，扁舟归梦绕南台。  

刘克庄　和曹守司直劝驾  
李唐故典存烧尾，皇宋科名从敕头。  
月露浓熏仙桂发，天风高送客槎浮。  
三场魁匪先贤志，千佛名知几劫修。  
自笑申公垂八十，不能挟册共西游。  

刘克庄　和长溪叶潘投赠韵  
脯麟炮凤饮鲸吞，肯学寒儒啮菜根。  
琴古无阶登舜殿，诗穷作崇客羌村。  
可怜书画科俱废，谁谓文章技未尊。  
世上金台随处有，吾贫聊复赠君言。  

刘克庄　和陈生投赠二首  
乍可破琴栖剡曲，谁能抱瑟立齐门。  
昔赓太液池新咏，今叹灵光殿独存。  
摩诘不烦人问疾，巫咸难为帝招魂。  
老农无复供春帖，题遍南村与北村。  

刘克庄　和陈生投赠二首  
华裾乃肯访衰翁，何德烦君贽一通。  
百尺楼真广陵后，千岩宅在鲁家东。  
句中有眼参方见，删后无诗论未公。  
年少分阴且惜取，老夫不觉已头童。  

刘克庄　和除字韵问大渊来期  
故人有约钦迟久，竹榭茅亭自扫除。  
宁载鸱夷访杨子，羞蒙狗监荐相如。  
极思座上挥长麈，莫赚□□□□车。  
□□□□□□□，□□□□更垂鱼。  

刘克庄　和答北山  
北山当代文章祖，孔思周情幸未泯。  
弟子力疲心尚在，先生齿宿意逾新。  
今无斩鼻成风手，古有埋腰立雪人。  
不向师门勤稽首，一生怀抱对谁伸。  

刘克庄　和东涧丁卯上元日见寄三绝句  
昔侍重瞳读考工，老无只字干子公。  
故人化作累累冢，留得村翁与涧翁。  

刘克庄　和东涧丁卯上元日见寄三绝句  
身已偏枯无一边，还丹悔不问师传。  
便教老寿如彭祖，仅活人间八百年。  

刘克庄　和东涧丁卯上元日见寄三绝句  
臂短生来不善缘，那堪年已迫申辕。  
聃书字字家人语，不似蒙庄好寓言。  

刘克庄　和方孚若瀑上种梅五首  
仙翁小试春风手，高拂茅檐矮映窗。  
选胜多依岩罅种，爱奇或并树身扛。  
海山大士寒蒙衲，月殿仙姝夜拥幢。  
商略此花宜茗饮，不销银烛彩缠缸。  

刘克庄　和方孚若瀑上种梅五首  
天赐梅花为受用，缤纷玉雪被层砿。  
素芳林下超群匹，繁蕊枝头巧叠双。  
陇月照时霜剪剪，涧风吹处水淙淙。  
主人笔力回元化，催发何须杖鼓腔。  

刘克庄　和方孚若瀑上种梅五首  
瀑映梅华何所似，蚌胎蟾彩浴寒江。  
梦回东阁频牵兴，吟到西湖始树降。  
雪屋恋香开纸帐，月窗怜影掩书鈍。  
若将汉晋间人比，不是渊明即老庞。  

刘克庄　和方孚若瀑上种梅五首  
百匝千回看不足，管他急雪溅奔泷。  
瑶林错立明梁苑，宝璐横陈照楚邦。  
爱杀嚼芳仍嗅蕊，吟狂哆口更疏厖。  
晓来翠羽惊飞去，应为烟钟树杪撞。  

刘克庄　和方孚若瀑上种梅五首  
欲赋梅花材藻尽，公分生意到枯椿。  
钜题昔只韩联孟，妙手今惟羿愈逄。  
守谷尚烦看杏虎，护花难少吠篱厖。  
丹崖翠壁宜挥扫，止要游人笔似杠。  

刘克庄　和方时父  
曾陪朵殿燕天基，辜负先皇不世知。  
二客穿傍垂汉史，三良临穴见秦诗。  
犬鸡拔宅难飞举，雀鼠贪生愧暮迟。  
回首修门悲复喜，大明继照出咸池。  

刘克庄　和方时父立春  
茶梅有意如相伴，梨枣无根未易栽。  
稍喜冻逢春渐解，不堪老挟病俱来。  
久扃北户寒稀出，已落南枝暖再开。  
忘却玉堂供帖子，牛栏西畔觅诗回。  

刘克庄　和高九万雪诗  
添尽绵衣体未和，小窗奈此苦寒何。  
极知上竺仙人喜，不道长安贫士多。  
穷巷都无晨噪鹊，边城应有夜惊鹅。  
君才堪续梁台赋，早晚楼船济汴河。  

刘克庄　和黄户曹投赠二首  
羞问胡奴乞米炊，君恩朴断老儋祠。  
蚤赓殿阁微凉作，晚课田园杂兴诗。  
洛下共游无在者，岩头末句欲传谁。  
天公别有相裨补，素发星星两鬓垂。  

刘克庄　和黄户曹投赠二首  
巫医末技有师生，古道今人鲜复行。  
行子云玄谁卒业，附韩公传不埋名。  
虱犹可以箭锋贯，蝇岂能增秤尾轻。  
颇欲他时观续集，定将苍老换朱荣。  

刘克庄　和黄彦华帅机六言十首  
世情唤做三绝，佛眼譬之六如。  
当日最宜为诰，而今老不中书。  

刘克庄　和黄彦华帅机六言十首  
子美花狂已减，玉川茶兴方浓。  
耕处偶逢沮溺，池边懒送夔龙。  

刘克庄　和黄彦华帅机六言十首  
老矣宦情素薄，天于书分尤悭。  
宁作一鸥浮海，长笑六鳌负山。  

刘克庄　和黄彦华帅机六言十首  
吾尝评论齐物，未知彭殇孰贤。  
蒙庄略晓些子，分别小年大年。  

刘克庄　和黄彦华帅机六言十首  
世无识面仙者，或言飞过洞庭。  
望斗气半空紫，冲秋霄一点青。  

刘克庄　和黄彦华帅机六言十首  
遗稿六丁取尽，君王谩遣所忠。  
既友商山四皓，又容淮南公八。  

刘克庄　和黄彦华帅机六言十首  
似怜翁老吾老，宁论子才不才。  
皆云法当止矣，况于身要扶哉。  

刘克庄　和黄彦华帅机六言十首  
老阅万般交态。病无一点世情。  
但忆懒残芋熟，都忘太乙藜青。  

刘克庄　和黄彦华帅机六言十首  
肮脏倚门如敖，滑稽玩世非颠。  
坡即崇宁奎宿，白是开元谪仙。  

刘克庄　和黄彦华帅机六言十首  
已邀入真率会，更约过天津桥。  
从此年年岁岁，莫负月夕花朝。  

刘克庄　和季弟韵二十首  
何处有禾三百廛，芋区止在舍西边。  
室如蒙叟生虚白，诗赛唐人选极玄。  
耐久不如常友石，固穷未肯便兄钱。  
春晴尤惬看花者，却怕山田欠水泉。  

刘克庄　和季弟韵二十首  
古书随读已微茫，时事閒思欲发狂。  
愿保残年同绛老，不贪来世作缁郎。  
史饶西汉宁论晋，诗止黄初不及唐。  
海阔天高孤鹤远，寄声飞矢莫抽房。  

刘克庄　和季弟韵二十首  
放逐归来老一廛，旧巢回首五云边。  
固知七略惭臣向，误把三长责子玄。  
岂有侍郎留下榼，亦无司业送来钱。  
丰年不怕相如渴，处处人家酒似泉。  

刘克庄　和季弟韵二十首  
即今巾镜叹苍茫，但觉书痴胜酒狂。  
已怕词头趋坡老，更禁帖子累秦郎。  
鲁生竞起为绵蕝，邶俗谁能不采唐。  
自唱樵歌余季和，免教人谤到君房。  

刘克庄　和季弟韵二十首  
秋输急急了园廛，生怕租瘢照水边。  
有客耸肩对摩诘，无人拥髻伴伶玄。  
俗中安得游仙枕，世上原须使鬼钱。  
却笑赞皇归不得，崖州城北望平泉。  

刘克庄　和季弟韵二十首  
梦事回头堕渺茫，松间梅畔放清狂。  
直须添竹成三友，不必栽槐待二郎。  
老爱家山安畏垒，早知世路险瞿唐。  
人间腥腐如何向，莫怪灵均葺药房。  

刘克庄　和季弟韵二十首  
虽与渔樵共受廛，尚馀气习雪萤边。  
故须堂下参轮鹿茸，未可灯前骂郑玄。  
那有传求千斛米，更无策救五铢钱。  
陈编老矣犹加勉，凿久安知不及泉。  

刘克庄　和季弟韵二十首  
蠡管安能测混茫，楚狂敢道国人狂。  
似闻函谷逐秦客，恰见初筵笑郭郎。  
壮志不如乘下泽，微辞何足讽高唐。  
入山未即无邻伴，书室旁边著鹤房。  

刘克庄　和季弟韵二十首  
去国为农混里廛，故旧抛向短檠边。  
台卿複壁犹温孟，夷甫排墙始悔玄。  
送老只消营藁葬，买春不过费榆钱。  
枯肠欲汲无涓滴，谁道先生万斛泉。  

刘克庄　和季弟韵二十首  
天海凭高两杳茫，岂无容地着吾狂。  
俗人不惯呼聱叟，明主何曾罪寝郎。  
耕富春山能重汉，隐王官谷未忘唐。  
自嫌老病疏溪墅，只靠邻僧守竹房。  

刘克庄　和季弟韵二十首  
栖山毕竟胜居廛，投老柴门古道边。  
儋死更无人守墨，雄存已有客嘲玄。  
鸱夷腹大常盛酒，麈尾谈清绝口钱。  
挂起桔槔能几日，田间轧轧又机泉。  

刘克庄　和季弟韵二十首  
群书烟海眩弥茫，一念毫厘判圣狂。  
煽宠艳诗多狎客，漏名直笔几牙郎。  
同时待诏馀枚叟，何处山人似李唐。  
老矣自筹身世事，不将卦气问京房。  

刘克庄　和季弟韵二十首  
不管开阡与税廛，自锄瓜芋小溪边。  
向来一鹗谩荐祢，它日只鸡评诔玄。  
埋骨要邻高干冢，买山莫费故人钱。  
舍旁苔井尤宜茗，何必人间第一泉。  

刘克庄　和季弟韵二十首  
几欲乘桴泛淼茫，世间讵着次公狂。  
幸无珠可分房老，安得钱堪遗窟郎。  
直笔今谁书汉晋，巍冠昔谩讲虞唐。  
那知豩上垂纶叟，曾导龙绡辇出房。  

刘克庄　和季弟韵二十首  
小隐山林大隐廛，市尘吹不到书边。  
知他孟喜传谁易，仅一侯芭受我玄。  
古有饭牛仍扣角，世无骑鹤又腰钱。  
溪光门外清如镜，莫遣胡公涴菊泉。  

刘克庄　和季弟韵二十首  
且耕閒旷钓迷茫，风月佳时亦放狂。  
辟谷久从赤松子，对花几换紫微郎。  
王何变晋为东晋，郊岛催唐入季唐。  
此事故须商榷在，铁檠未可厌山房。  

刘克庄　和季弟韵二十首  
村有数家无百廛，小轩送目到鸿边。  
青牛曾动半空紫，白凤端为一卷玄。  
上世架签犹万轴，太平斗米只三钱。  
课童更渫墙西井，拟学苏仙赋乳泉。  

刘克庄　和季弟韵二十首  
倘来事已付茫茫，朝野皆知故态狂。  
视草偶曾称学士，看花未了失台郎。  
贾生作赋先扬马，屈子分骚与景唐。  
绝笔且宜高束起，要赓黄鹄和芝房。  

刘克庄　和季弟韵二十首  
荒村随分有区廛，不在花边即水边。  
甚懒安能诗咏史，已归不复赋思玄。  
提壶声好行沽酒，扑满身灾坐贮钱。  
拣个名山藏断藁，莫教望气识龙泉。  

刘克庄　和季弟韵二十首  
帆近蓬莱忽浩茫，归来散发且阳狂。  
昔陪上帝图书府，今作清都山水郎。  
子美愁来曾叫舜，退之老去触鸣唐。  
商歌满屋如金石，绝胜箫声出洞房。  

刘克庄　和警斋侍郎二首  
颜苍鬓秃旧词臣，几见台家局面新。  
栖碧山中真大隐，立红云畔是前身。  
鲁公昔有书干禄，杨子今无赋逐贫。  
纵使未能追绮皓，绝胜赐杖给扶人。  

刘克庄　和警斋侍郎二首  
家传岂有枕中方，敢向尧朝议大章。  
难入高贤真率社，且寻童子钓游乡。  
有西畴事咨衡宇，无北山移诮草堂。  
独恨才衰诗不进，傥容摘艳更薰香。  

刘克庄　和居厚弟一首  
处处笙歌杂诵谣，盍簪一笑共今宵。  
宛然上齿尊三老，非若班廷序百僚。  
乡饮讵宜先仗出，虞人不必以弓招。  
明时各适鸢鱼性，在野尤和似在朝。  

刘克庄　和居厚弟韵  
端嘉已羡谷莺迁，不觉龙飞又几年。  
坡老尝称少公胜，伯淳曾道二哥贤。  
腾笺内举虽如此，秉笔中书岂必然。  
岁晚偶同耆旧传，瞎翁安得似癯仙。  

刘克庄　和林肃翁有所思韵  
老厌人间事远游，弇州西畔比台州。  
须弥身大安知痛，云梦胸宽不贮愁。  
旧友惟君真管鲍，诸生若个是程仇。  
跳丸去速还舟晚，独立空山两鬓秋。  

刘克庄　和林肃翁有所思韵  
少豪曾挟一筇游，晚似庞公怕入州。  
橡栗尚烦天赋粟，茅柴如以水浇愁。  
何妨范史书钩党，不愿欧碑说解仇。  
自古放臣多感慨，吾评哀郢胜悲秋。  

刘克庄　和林太渊二首  
端人舌本钝如槌，自画村眉不入时。  
门巷张罗宾客少，车轮生角仆夫悲。  
共游洛下凋零尽，末向岩头付嘱谁。  
为吾子师余岂敢，伊家元有大宗师。  

刘克庄　和林太渊二首  
声称籍甚自髫年，圣处闻之于膝边。  
庙瑟久无人续响，国棋谁与子分先。  
书经秦火讹难读，钵至曹溪靳不传。  
功行满时笙鹤下，未应山泽著舑仙。  

刘克庄　和南塘食荔叹  
君欲和诗无匆匆，唱首天下文章公。  
今年荔子况倍熟，亭亭锦盖高张空。  
猿偷鸦啄牧童采，林间残颗犹殷红。  
在昔唐家充岁贡，吟讽何止杜陵翁。  
南穷交州西蜀土，快马驮送如飞龙。  
绛裳冰肌初照眼，玉环一笑恩光浓。  
惟闽以远幸免涴，一颗不到温泉宫。  
自从陈紫无真本，皱玉晚出尤称雄。  
迩来鸡舌擅瑰玮，赞香誉味万喙同。  
麟台仙人亲题品，天为此果开遭逢。  
乃知微物似有数，声价亦与时污隆。  
列圣俭德被华戎，微如淮白不敢供。  
奈何置驿奉私室，安得木铎观民风。  
山蹊谷堑日力穷，血肩踠足驰筠龙。  
请公移此食荔叹，置在薰风殿阁中。  

刘克庄　和潘侯劝驾韵  
底须辛苦访蓬莱，唾手功名亦快哉。  
唐季闽尤多进士，宋兴莆已四抡魁。  
来听雅乐歌三阕，去占群花第一开。  
乡老献书侯劝驾，共为昭代育群才。  

刘克庄　和实之读邸报四首  
况鮠非是佞，莒仆未为凶。  
鬼谷从横舌，终南诡秘踪。  
断无麟在薮，独有鼠穿墉。  
千古谁俦匹，依稀似敬宗。  

刘克庄　和实之读邸报四首  
穿凿彊挥麈，跳梁勇执弓。  
矫诬天亦怒，驱逐国为空。  
笑里刀常有，盟边甲已衷。  
拾遗端可拜，诛佞笔生风。  

刘克庄　和实之读邸报四首  
外观殊伟岸，内禀极憸柔。  
欲取汉清议，尽投唐浊流。  
鬼车鸣甚恶，猛虎死方羞。  
芳臭须臾判，哀哉不善谋。  

刘克庄　和实之读邸报四首  
一抨初骇听，双泪谩求哀。  
极口诬贤者，甘心誉彼哉。  
早知豺不食，安用鸩为媒。  
试问高阳里，迎车几两来。  

刘克庄　和外弟方遇立春  
脱发纷纷雪满簪，逢春非复少年心。  
旋分菜把来穷巷，遥忆花枝满上林。  
寒拥絮衣看谒懒，老耽绮语业缘深。  
竹居东道风光主，乞与甘棠蔽芾阴。  

刘克庄　和吴教授投赠二首  
三径荒凉手自开，旋移花竹剪蒿莱。  
休休岂不缘迂惰，屑屑何为费往来。  
明主只今蒷坠典，故人太半客翘材。  
累臣方卧漳滨疾，错梦钧天听乐回。  

刘克庄　和吴教授投赠二首  
衮衮登瀛更上坡，且容老子钓烟波。  
凤麟自合呈祥瑞，凫雁何曾击少多。  
时有耦耕人共语，亦无问字客相过。  
倒囊欲答骊珠赠，柰此家徒四壁何。  

刘克庄　和吴警斋侍郎二首  
□□抽得不赀身，惭愧君恩厚老臣。  
扇障绝胜一青盖，杖扶安用两朱轮。  
门无造请冠裳懒，室有昭回翰墨珍。  
道是全人吾岂敢，温公才做九分人。  

刘克庄　和吴警斋侍郎二首  
帝悯龙钟许放还，梦魂尚记侍威颜。  
难陪贡禹王阳后，犹在申公辕固间。  
昔领群仙上蓬岛，今为居士老香山。  
痴年八十官三品，不欠浮名只欠闲。  

刘克庄　和西外赵知宗  
斤妙斩如神，源深汲愈新。  
岱宗疑有趾，海若忽无津。  
传远须公等，鑽坚尽此身。  
平生师友意，非为雨中巾。  

刘克庄　和乡侯灯夕六首  
老去逢春尚怯寒，牛衣那得傍鳌山。  
莫陪画隼行穿巾，姑对囊萤坐闭关。  
昔听仙韶游帝所，今披宫锦谪尘寰。  
溪村可是无风景，几点渔灯照碧湾。  

刘克庄　和乡侯灯夕六首  
侯拥双旌舞两骖，应怜一叟卧周南。  
插门仅有一枝柳，照水全无万碗柑。  
藜去似知瞳子眊，梅开且向鼻端参。  
铃斋诗句兵厨酒，浅酌微吟意已酣。  

刘克庄　和乡侯灯夕六首  
榾柮通红未辟寒，病身无异着囚山。  
俊游与众聊同乐，欢事于侬了不关。  
一霎莲华开陆地，十分桂影洗瀛寰。  
朝家若访玄真子，知在清溪第几湾。  

刘克庄　和乡侯灯夕六首  
颇闻珠履从騱骖，士女憧憧忘北南。  
墨客共延素娥桂，鳏翁未遗细君柑。  
坐窗书癖惟孤炷，森戟诗豪且细参。  
输与邻村垂白叟，卖薪归去已醺酣。  

刘克庄　和乡侯灯夕六首  
街鼓咚霜月寒，冶游夹　　拥如山。  
衡门谢客孤吟过，铃阁忧民一念关。  
变赤地馀成佛国，望红云处隔仙寰。  
华灯收了霏微雨，最好耘田更钓湾。  

刘克庄　和乡侯灯夕六首  
传呼铃下戒舆骖，清晓牙旗过水南。  
一瓣预祈今岁稼，两枚不受郡人酣。  
端门侍辇公修觐，禅几传灯我饱参。  
童子归谈城内事，遨头诗好众孴　酣。  

刘克庄　和乡守赵计院灯夕韵  
厨传终年省饯迎，万金难买上元晴。  
首龡豳俗祈年雅，遥和尧民击壤声。  
庭少缿筩知讼息，边无刁斗喜时增。  
雌堂清苦倡优拙，姑扇仁风慰物情。  

刘克庄　和乡守朱监丞劝驾一首  
龚陈盛事记当年，重见奎星聚旧躔。  
瑞日赋工岂迷色，庆云诗妙似非烟。  
驰千里足相期远，占百花头孰敢先。  
老子扶衰看昼锦，琼林春好莫留连。  

刘克庄　和兴化赵令君二首  
落笔昔传九天上，诛茅今老万山中。  
殷勤封内种花令，物色畦间拾穗翁。  
道是单传曾雪立，元来一字耻雷同。  
语君此事须商榷，唐律尤难似古风。  

刘克庄　和兴化赵令君二首  
自古名高众责全，几人齰恨到重泉。  
世传戆叟难□节，士谓周侯惜末年。  
扶电骏翻成跛鳖，鸣阳凤化作寒蝉。  
嗟予景薄崦嵫矣，临履渊冰尚凛然。  

刘克庄　和徐常丞洪秘监倡和四首  
一著能回一局输，安危岂不击兹儒。  
乐卿昔去曾入海，老监今归但乞湖。  
阮子杖挑聊共出，麻姑榼送不烦沽。  
二仙占断壶中景，不许长房跳入壶。  

刘克庄　和徐常丞洪秘监倡和四首  
纷纷博局迭赢输，孰是真儒孰盗儒。  
履道宅佳多辇石，辋川亭巧恰临湖。  
可无诗唤刘郎和，偶有钱同郑老沽。  
却笑吴儿拚命者，潮头如屋靠腰壶。  

刘克庄　和徐常丞洪秘监倡和四首  
孤忠郁积未全输，臧氏其如命世儒。  
归治隐栖秦系里，去留遗爱葛仙湖。  
一辞吾已抽身退，什袭公非待价沽。  
大手会当摛玉检，窭人只合传冰壶。  

刘克庄　和徐常丞洪秘监倡和四首  
公诗妙巧过般输，蚓窍何堪和大儒。  
岂敢分庭掣鲸海，颇思越邑会鹅湖。  
薰莸年老迷香臭，酒脯涎垂向市沽。  
病起带围浑减尽，免教人诮腹如壶。  

刘克庄　和徐总管雨山堂一首  
趁韵哦诗老未工，不如总角口吹葱。  
载辎车里输伊辈，对画屏前要此翁。  

刘克庄　和叶尚书解印二首  
郡人不识疾呼声，甘雨和风遍一城。  
岁久偏多遗爱事，天高未察借留情。  
舟行精舍渔歌晚，家近华亭鹤唳清。  
莫比归云并倦翼，先生此念素来轻。  

刘克庄　和叶尚书解印二首  
倦入承明听履声，朱辬今复厌专城。  
汤胸太华供吟兴，照眼伊川洗宦情。  
莼鱠何惭高士决，琴龟不减昔贤清。  
未应便葺东山墅，出处方关世重轻。  

刘克庄　和曾史君喜雨  
雄乌忽变作雌霓，太守为坛水畔祠。  
多谢龙公来挹彼，寄声风伯莫吹之。  
麦残黑穟差伤晚，秧出青鎝未过期。  
想见铃斋闻点滴，银钩满纸又成诗。  

刘克庄　和张简簿尉韵  
旧案依俙在柏台，寄声杭本莫翻开。  
骑驴导从两黥挟，罗爵门庭几客来。  
务观可堪供史草，补之不会作宫梅。  
男儿盍建横行策，免使君王叹乏材。  

刘克庄　和张秘丞灯夕韵四首  
公丞赤地饥荒后，一念通天立致和。  
永日庭中私谒少，丰年陌上醉人多。  
更生昔忝陪藜杖，臣甫今宁想玉珂。  
益郡乐歌何足拟，要书善政续归禾。  

刘克庄　和张秘丞灯夕韵四首  
牧守二期方奉计，末期君已得民和。  
不愁米送官仓少，但怪莲开陆地多。  
座客共沾眉寿酒，厩人预戒早朝珂。  
诸公若问龙钟叟，为说腰鎌自刈禾。  

刘克庄　和张秘丞灯夕韵四首  
君侯谈笑该能事，诗到元和字永和。  
五夜纵游聊与众，一年更借不为多。  
牙旗此际留宵钥，宝马来春蹋晓珂。  
白发老农相告语，看灯归去要栽禾。  

刘克庄　和张秘丞灯夕韵四首  
频年沴气稀安业，一旦仁风忽扇和。  
野老说侯游豫少，醉翁与客倡酬多。  
一筇扶我蹒跚步，五马输君蹀躞珂。  
得雨与秧晴亦好，旧冬犹有未鞭禾。  

刘克庄　和张使君一首  
里巷传呼府座来，柴门草户亦荣哉。  
相忘金鲫忽然跃，惯见白鸥浑不猜。  
墨客堵墙观落笔，花神步水出行杯。  
定知入奉吾丘计，万一君王访草莱。  

刘克庄　和张文学投赠  
身如老桐树，拱把至于今。  
阅世已焦尾，无人知苦心。  
免随薪爨尽，误被斧斤寻。  
曾侍薰风殿，先皇独赏音。  

刘克庄　和赵广文韵  
赵室儒英盖聚奎，奈何白首钓磻溪。  
不通光范门前谒，□较征西墓上题。  
晚节画工图广受，高文太史序重黎。  
章泉没后无耆旧，他日清名可与齐。  

刘克庄　和赵吉州三首  
学者当穷理，工诗岂美名。  
不能裨采访，徒自取讥评。  
责已希韦孟，休官慕尚平。  
如今成病鹤，垂首噤无声。  

刘克庄　和赵吉州三首  
憔悴东阳令，区区谩自疲。  
断无问牛智，宁受放鱼欺。  
俭陋交游笑，低平父老和。  
向来子元子，仿佛是吾师。  

刘克庄　和赵吉州三首  
今代庐陵牧，苍生属意深。  
胸中丝补衮，肘后药成金。  
仆自操齐瑟，公宜和舜琴。  
篝灯精舍里，何日共论心。  

刘克庄　和赵南塘离支五绝  
侧生海畔远难将，风日尤能变色浆。  
借问驿驰丞相府，何如辇致道山堂。  

刘克庄　和赵南塘离支五绝  
却贡无因送上天，漫山如锦但堪怜。  
罗浮所产真奴隶，只为曾逢玉局仙。  

刘克庄　和赵南塘离支五绝  
十颗千钱品最珍，北人鲐背未濡唇。  
若生京洛豪华土，买断丹林肯算缗。  

刘克庄　和赵南塘离支五绝  
辇毂尝新着价高，土人弃掷梗弁髦。  
不嗔园客工榆窃，绝喜天公享老饕。  

刘克庄　和赵南塘离支五绝  
风韵能令百果低，难将卢橘斗新奇。  
品题自合还诗祖，模写何须觅画师。  

刘克庄　和钟子鸿二首  
匹雏欲拔佞山难，还敕区区慕守宫。  
捋虎自怜馀勇在，狎鸥似责昔盟寒。  
新麻断腕毋容草，堕甑回头不更看。  
老子平生差耐事，肯于得丧置悲懽。  

刘克庄　和钟子鸿二首  
清吟颇觉续貂难，衔袖勤于贽热官。  
怪子车轮行地远，愧予门户似冰寒。  
舂粱礼数呼儿具，覆醤文章怕客看。  
老去商歌声满屋，孰云野处寂无懽。  

刘克庄　和仲弟十绝  
楼头吹彻几寒梅，推枕穿衣晓帐开。  
蚁斗蜗争求予决，老夫身世自难裁。  

刘克庄　和仲弟十绝  
懒窥户外问晴阴，静向窗前阅古今。  
江国事稀聊袖手，钧天梦断久灰心。  

刘克庄　和仲弟十绝  
慈母清斋奉竺乾，平生功行默通天。  
遥知静坐修禅观，永昼炉中一穗烟。  

刘克庄　和仲弟十绝  
即今江表尚恬熙，忘却前回饮马时。  
淝水岂无风鹤助，平凉莫受犬羊欺。  

刘克庄　和仲弟十绝  
一春檐溜不曾停，滴破空阶藓晕青。  
便是儿时对床雨，绝怜老大不同听。  

刘克庄　和仲弟十绝  
行遍高台到曲池，闲将白发照清漪。  
未应官舍无幽事，亦有临流啸咏时。  

刘克庄　和仲弟十绝  
少工文字老安施，不但才悭力已疲。  
无复滴泉来上绠，惠连入梦偶成诗。  

刘克庄　和仲弟十绝  
弟兄虽幸忝朱轮，各是人间五十人。  
只合共娱千岁母，可能少补二州民。  

刘克庄　和仲弟十绝  
雁回杳杳浑无报，鹊语啾啾似有凭。  
忽得远书看百过，眼昏自起剔残灯。  

刘克庄　和仲弟十绝  
千古堂堂一孔明，尚咨幼宰访州平。  
诸君应悉惓惓意，老子宁希赫赫声。  

刘克庄　和朱主簿四首  
有朝无友助，于野有人同。  
生愧饮牛叟，死惭招鹤翁。  
未应千载后，也似百年中。  
一掬珠林泪，凭高洒北风。  

刘克庄　和朱主簿四首  
玉座怀贤远，黄扉取友端。  
吾方观治象，渠忍铩祥鸾。  
家学应难改，贤名已不刊。  
三年无一字，怀旧忽汍澜。  

刘克庄　和朱主簿四首  
耄矣犹耽学，天乎不背师。  
仅馀芭受业，曾许赐言诗。  
鲁兀存尊足，虞翻乏媚姿。  
回头谢房魏，努力辅明时。  

刘克庄　和朱主簿四首  
君思清如许，吾诗浅矣哉。  
不能具刍饭，虚辱受琼瑰。  
伊洛推游谢，韩欧赏孟梅。  
武夷老仙伯，相引上蓬莱。  

刘克庄　和竹溪怀樗庵二首  
视草呼来犹殿上，采薇归去忽山阿。  
重笺饮渭观濠义，曾和横汾过沛歌。  
乞岛一联余思涩，方丕十倍子才多。  
白头辜负龙泉老，拙咏安能继庾何。  

刘克庄　和竹溪怀樗庵二首  
偶赋东风御柳诗，流传误柬九重知。  
昔曾苑内借全树，今向林间巢一枝。  
已买十牛耕笠泽，难陪八骏宴瑶池。  
鬳翁同洒遗弓泪，犹记甘泉□□随。  

刘克庄　和竹溪披字韵二首  
玉雪面俄成丑老，琅玕腹未尽呈披。  
只今众女各施粉，自古十夫能挽椎。  
岂有进贤冠绘像，亦无灵寿杖扶衰。  
俚辞闻早安排了，未必他人识牧之。  

刘克庄　和竹溪披字韵二首  
人夸晚节犹鲜健，谁信朝华已谢披。  
空有朵云盈箧笥，竟无片雪上钳椎。  
槁枯毋怪芳菲歇，退惰常因血气衰。  
自叹龙钟真髦矣，不如茗苆一中之。  

刘克庄　和竹溪三诗　昌黎与孟简尚书书  
纷纷儒墨互攻排，此事吾尝体认来。  
一向嵩山面空壁，一于骊岫拨残灰。  
贤如颜闵今亡矣，古有彭聃安在哉。  
岁晚雪中逢族子，退之至此未忘骸。  

刘克庄　和竹溪三诗　遣兴  
晚慕玄真与季真，床头金尽不忧贫。  
六如偈简常持念，四勿箴佳最切身。  
古有德衰年亦暮，今谁齿宿意犹新。  
手遮西日过门客，来拜庞公者几人。  

刘克庄　和竹溪三诗　戊辰二月六日  
礮车云怒激狂澜，只作禅家露电观。  
抽得元身闲处着，免他冷眼静中看。  
买山深悔于城近，逃席何须待酒阑。  
昔美少年今皓白，懒从日者问支干。  

刘克庄　和竹溪三诗　效颦一首  
衰残悔不早修真，蓝缕何须更逐贫。  
诸恶能通三世业，瓣香要做再来身。  
先民至死思存汉，谄子偷生作美新。  
俯仰两间无愧怍，有辞可以白先人。  

刘克庄　和族兄计院二首  
□□虽存阙北王，君公已陶墙东□。  
□□□□□□□，□下首阳谁拙工。  
兄健享年过寿□，□□□□□□蓬。  
客嘲宾戏都休管，双耳新来渐□□。  

刘克庄　和族兄计院二首  
畴昔曾赓殿阁凉，君恩重管旧□□。  
□□□□□□诮，贺八惟宜道士装。  
社里戴花□□□，□□□□□差强。  
摩挲壁记怀今昔，□□□□□□□。  

刘克庄　荷蓧丈人  
客云自孔氏，不觉喜逢迎。  
止宿见二子，孰云无世情。  

刘克庄　贺黄察院  
自从庆历亲除后，直到咸淳第四年。  
当道豺应惊破胆，通天狐不敢垂涎，  
豸冠本古触邪义，麟笔它时责备贤。  
八十九翁盲且耄，有徂徕颂献无缘。  

刘克庄　贺警斋吴侍郎被召  
旧人仅有鲁灵光，银信翩翩下帝傍。  
龙去十年闲卧洛，凤来一日再鸣阳。  
玺书下访刍言急，月食回思榄味长。  
善类合离关世道，祈公趣驾勿循墙。  

刘克庄　贺秘书弟提举崇禧  
句曲除书至，山灵亦喜闻。  
皆云新管辖，还是小茅君。  
无粟可舂惠，有薇堪采分。  
已盟猿鹤了，不怕客移文。  

刘克庄　贺岁  
遍行海角与天涯，烟阁云台不似家。  
无肉并无子猷竹，失侯不失邵平瓜。  
难藏白发惟菱照，晚悟朱荣若槿花。  
惭愧孙曾来贺岁，劝翁椒酒各斟些。  

刘克庄　贺王实之得第二子  
舑翁活计未全迂，老骥新生汗血驹。  
攀桂肯输郎罢否，分梨还让阿兄无。  
应陈俎豆为嬉戏，想见诗书补抹涂。  
报与厨人多酿酒，王家例合有三珠。  

刘克庄　鹤会三首  
晚觉方家总寓言，儋书只说谷神存。  
不烦姹女来丹灶，忽有婴儿出囟门。  

刘克庄　鹤会三首  
肉眼安能辨圣凡，有时巾褐过城南。  
亦无肘后堪传汝，且向纯阳两字参。  

刘克庄　鹤会三首  
投不赀躯火宅中，须臾鬓雪换颜红。  
暮年颇欲从翁去，共过蓬莱听水凤。  

刘克庄　横塘  
水松百本映门栽，池上荷花似锦开。  
记取横塘风景好，归程摹入小诗来。  

刘克庄　衡永道中二首  
一舍常分作两程，雪鞭两袖少逢晴。  
平生不识终南迳，来傍湖南堠子行。  

刘克庄　衡永道中二首  
过了衡阳雁北回，乡书迢递托谁哉。  
岳山石鼓皆辞去，惟有湘江作伴来。  

刘克庄　洪秘监徐常丞有诗贺余休致次韵四首  
还笏何须待拖绅，世间无价是元身。  
为梁父咏常存汉，累太玄经坐美新。  
朝露饶他夸夺子，晓星有几典刑人。  
由来老干禁霜雪，不问东皇探借春。  

刘克庄　洪秘监徐常丞有诗贺余休致次韵四首  
玉座分明念老臣，孤忠何路更前陈。  
无枯树赋如开府，有病梨篇似照邻。  
粥钵不愁餐哽噎，蔬盘何用脍纷纶。  
尽教巷静门罗爵，绝胜山空塿卧麟。  

刘克庄　洪秘监徐常丞有诗贺余休致次韵四首  
既衰戒得久书绅，所得毫毛所失身。  
疏传画图传不朽，胡公粪土谤如新。  
古询黄发非无意，今击苍生尚有人。  
吾老而休君未可，时来遍与物为春。  

刘克庄　洪秘监徐常丞有诗贺余休致次韵四首  
好语嘘枯极主臣，未应公干胜徐陈。  
争三十里敢言智，有百万钱难买邻。  
残烛苛留终断简，瘦筇扶出拜新纶。  
德星若肯过田舍，只脍溪鲜代脯麟。  

刘克庄　后九首  
弘景疏已上矣，天子书久无之。  
怕骑瞎马浪出，安用明驼疾驰。  

刘克庄　后九首  
经来葱岭绝域，书出汲悬古冢。  
饶君一目十行，如彼千疮百孔。  

刘克庄　后九首  
痛定偶成短梦，惊回如近清光。  
黄帕牙篦开卷，绛纱玉斧照廊。  

刘克庄　后九首  
夜眠便甘菊枕，晨起避凌霄露。  
信尔雅几委顿，注本草不宜误。  

刘克庄　后九首  
力疾搜肠草制，忍痛撚髭改诗。  
铁灯檠我同好，金莲炬彼一时。  

刘克庄　后九首  
默默回光反照，津津勿药有喜。  
八荒入吾闼中，四海在我墙里。  

刘克庄　后九首  
坐井成小眼孔，面壁得大医王。  
净洗三生热恼，不烦一服清凉。  

刘克庄　后九首  
老去具一只眼，向来隔几重膜。  
尽见夫子宗庙，遍观弥勒楼阁。  

刘克庄　后九首  
吾今垂老示疾，君昔与人作缘。  
尚能续华佗传，何敢负宋清钱。  

刘克庄　壶山一首  
俯瞰二州烟晻霭，遥瞻八面壁崔嵬。  
乃知仙圣门庭广，也放长房跳入来。  

刘克庄　湖南江西道中十首  
独醒公子去沉湘，未识人间有醉乡。  
酒与离骚难捏合，不如痛饮是单房。  

刘克庄　湖南江西道中十首  
贾生废宅草芊芊，路出长沙一怅然。  
今日洛阳归不得，招魂合在楚江边。  

刘克庄　湖南江西道中十首  
少陵阻水诗难继，子厚游山记绝工。  
断璧残圭零落尽，新碑无数满湘中。  

刘克庄　湖南江西道中十首  
去年冬至投僧寺，今岁阳生宿店家。  
独夜无人堪晤语，青灯相对结寒花。  

刘克庄　湖南江西道中十首  
蛮府参军鬓发苍，自调歡乃答渔郎。  
从今诗律应超脱，新吸潇湘入肺肠。  

刘克庄　湖南江西道中十首  
丁男放犊草间嬉，少归看蚕不画眉。  
岁暮家家禾绢熟，萍乡风物似豳诗。  

刘克庄　湖南江西道中十首  
每嘲介甫行新法，常恨欧公不读书。  
浩叹诸刘今已矣，路傍乔木日凋疏。  

刘克庄　湖南江西道中十首  
茫茫衰草与云平，斗气千年不复明。  
惟有多情篷上月，相随客子过丰城。  

刘克庄　湖南江西道中十首  
派里人人有集开，竞师山谷友诚斋。  
只饶白下骑驴叟，不敢勾牵入社来。  

刘克庄　湖南江西道中十首  
上封已失岳僧期，客问丹霞谢不知。  
懒到登山临水处，始惊筋力减来时。  

刘克庄　虎暴二首  
{内乔外走}捷超山径，咆哮噉土墙。  
昔无当道卧，今有税人场。  
班特归栏早，韩卢入窦忙。  
四方多伏弩，未可恃雄强。  

刘克庄　虎暴二首  
噬至饱而止，出为饥所驱。  
东邻栈失羖，西舍廻亡驹。  
浪说裴昮射，难施抱朴符。  
雌雄已堪畏，况挟小于菟。  

刘克庄　华严寺逢旧苍头  
曾向丛林寄幅巾，十年尘涴卧云身。  
侍琴童子长于竹，去礼山僧作主人。  

刘克庄　华严知客寮  
檐外苍榕六月秋，小年来此爱深幽。  
坏墙萤出如渔火，古壁蜂穿似射侯。  
涉世昏昏忘旧话，入山历历记前游。  
故人埋玉僧归塔，独听疏钟起暮愁。  

刘克庄　铧觜  
世传灵渠自秦始，南引漓江会湘水。  
楚山忧赭石畏鞭，凿崖通堑三百里。  
篙师安知有史录，割牲沈币祀渎鬼。  
我舟阁浅怀若人，要是天下奇男子。  
只今渠废无人修，嗟乎秦吏未易訾。  

刘克庄　化蝶  
鹤肯从坡老，鸠能感醉翁。  
老夫曾化蝶，飞入百花中。  

刘克庄　画笥有二粉头各题一绝  
裕陵临御始，像祭武襄公。  
郜六何为者，图形一禁中。  

刘克庄　画笥有二粉头各题一绝  
高帝开江左，如天有太阳。  
迎归皇太后，放出小流娘。  

刘克庄　画赞  
虽则丹青妙，其如齿发衰。  
远孙元未识，认作古钟馗。  

刘克庄　画赞七言一首  
驴加九锡石三品，鸟睹村翁晚节荣。  
出有小车扶有杖，前身莫是邵先生。  

刘克庄　怀安道中  
闽溪瘴岭客程赊，晓泊怀安喜近家。  
大屋书旗夸酒米，小舟鸣艣竞鱼虾。  
溪移驿已临高岸，潮退帆多聚浅沙。  
快著征衫鞭瘦马，要看二十里梅花。  

刘克庄　怀保宁聪老  
秣陵一见叹魁梧，每恨斯人不业儒。  
几度剧谈俱抵掌，有时大醉劝留须。  
探梅尚忆陪山屐，煨芋何因共地炉。  
我已休官师退院，肯来林下卓庵无。  

刘克庄　怀晦岩  
免呼鉴义与尚书，师卸金栏我佩鱼。  
扈豹尾车侬老矣，升狮子座者谁欤。  
草鞋曾遍三千界，雪顶今皆八十馀。  
台岭壶山隔修阻，可无一字问何如。  

刘克庄　怀旧  
蚤从南浦晚南塘，二老联翩返帝旁。  
天上废云谁属和，斗间紫气久无光。  
已埋玉树难扶起，所宝银钩永袭藏。  
老去悲懽排遣尽，犹于师友未能忘。  

刘克庄　怀旧二首  
陌上传宣学士声，旋施席帽拂华缨。  
催謄制草依时进，多点宫莲彻夜明。  
五相一翁真薄命，三君八俊总虚名。  
世间妙物无过酒，浇得胸中磊块平。  

刘克庄　怀旧二首  
盛名岂敢侪三俊，痛饮犹堪入八仙。  
屈指淳熙遗老少，到头元佑几人全。  
松为明误夭千岁，薰与莸并臭十年。  
立传臣僚宜自爱，追怀此语一恓然。  

刘克庄　怀旧二首  
童蒙颇慕舞雩乐，老病犹参立雪碑。  
愧我高年成后殿，输他半夜得单传。  
著书有子诠中说，覆瓿无人守太玄。  
董薛程仇皆已矣，萤窗谁共辑遗编。  

刘克庄　怀旧二首  
昔掌纶言提史笔，心思目力两徒劳。  
藏山书可秃千兔，钓海力能连六鳌。  
空有风号陵上柏，更无春到观中桃。  
苍梧云暗重华远，泪落当年旧锦袍。  

刘克庄　怀李敬子  
此士今徐孺，柴扉肯妄开。  
空闻羔雁去，不见凤麟来。  
庐阜寻僧出，东湖赴讲回。  
何由操杖屦，林下再相陪。  

刘克庄　怀人  
节物随时换，朱明斗转杓。  
波肥溪{左鱼右奥}壮，风暖谷莺娇。  
青草溪头岸，红栏水际桥。  
怀人无数舍，我欲致书招。  

刘克庄　怀王制参  
因交明允知坡颍，喜少公文更雅醇。  
方幸儒林得吾子，奈何宰相失斯人。  
未挥潞国告廷制，久作河阳入幕宾。  
自古埙篪宜送奏，开元张垍与张均。  

刘克庄　怀友  
老鹤孤飞久失群，天涯怀友寸心勤。  
狂生似腻宁堪近，佳士如香故可熏。  
无复拿舟乘大雪，有时倚杖送停云。  
秋来迳草深三尺，谁伴青灯缉旧闻。  

刘克庄　怀曾景建二首  
造物生才自昔难，此君夭矫类龙鸾。  
圣贤本柄藏椰子，佛祖机锋寓棘端。  
畴昔诸人多北面，暮年万里着南冠。  
伤心海内交游尽，箧有遗书不忍看。  

刘克庄　怀曾景建二首  
曾有舂陵逐客篇，流传哀动紫阳仙。  
安知太白长流处，亦在重华野葬边。  
碎板一如坡贬日，盖棺不见桧薨年。  
谁云老眼枯无涕，闻说临川即泫然。  

刘克庄　怀真赵二公一首  
南塘清谈亹亹，西山至言琅琅。  
七略通群书博，一生短千载长。  

刘克庄　淮捷一首  
扫地南来蜂出窠，裔夷谋夏欲如何。  
传闻挞览毙一矢，惊走单于骑六骡。  
匹马只轮番部曲，寸天尺地汉山河。  
晋公幕府多名士，不欠寒儒作凯歌。  

刘克庄　还杜子野诗卷  
老眠昏花废课程，小窗久矣断书声。  
夜来忽得君诗卷，自起挑灯读到明。  

刘克庄　还黄镛诗卷  
曾伴灵芝湖上吟，当年一悟至如今。  
源流不乱知归趣，篇什无多见苦心。  
贯虱功夫须切近，脍鲸力量要雄深。  
暮年谁可谈兹事，盎有村醪且自斟。  

刘克庄　环碧寒甚移宿客邸  
香歇朝衣懒更熏，梦残宫漏远难闻。  
漫郎不称青绫被，退士惟堪白布裙。  

刘克庄　环翠阁  
大陆题诗小陆和，宝鞍画戟传呼过。  
两片顽碑未百年，已有牧儿来打破。  

刘克庄　皇女周汉国端孝公主挽诗二首  
孝谨亲颜悦，端严妇德修。  
鹊桥犹纪节，鸾扉忽惊秋。  
鲁笔王姬卒，湘弦帝子愁。  
愿言宽圣抱，已返蕊宫游。  

刘克庄　皇女周汉国端孝公主挽诗二首  
甥馆恩通内，妃茔诏卜邻。  
来应自仙佛，去尚恋君亲。  
望送龙绡湿，封崇鹤表新。  
不能秉彤管，羞愧作词臣。  

刘克庄　黄檗道中崖居者  
种竹成林橘满园，牛归童子掩篱门。  
主人虽不知名氏，想见孤高可与言。  

刘克庄　黄檗山  
出县半程遥，松间认粉标。  
峰排神女峡，寺创德宗朝。  
鹳老巢高木，僧寒晒堕樵。  
早知人世淡，来住退居寮。  

刘克庄　黄檗寺一首  
犹记垂髫到此山，重游客鬓已雕残。  
寺经水后增轮奂，僧比年时减钵单。  
绝壑云兴潭影黑，疏林霜下叶声乾。  
平生酷嗜朱翁字，细看荒碑倚石栏。  

刘克庄　黄宽夫示诗不已自和前二首答之  
冥搜藻思殊精炼，细读蓬心稍豁开。  
我窃高年惭绿竹，君持半偈试黄梅。  
肯为唐季小家数，须做僧中大辨材。  
吸尽鱼龙虾蟹子，不妨一蹴至如来。  

刘克庄　黄宽夫示诗不已自和前二首答之  
精思巧斩诗家事，缪敬阳尊市道交。  
杜说新诗犹费改，韩评推字不如敲。  
衣传曾饮先师乳，弦绝今无异域胶。  
欲引蔺卿怀内璧，吾贫未免以砖抛。  

刘克庄　黄罴岭  
黄茅迷远近，不见一人行。  
信步未知险，回头方可惊。  
路由高顶过，云在半腰生。  
落日无栖止，飘飘自问程。  

刘克庄　黄天谷赠诗次韵二首  
浪迹遍齐州，曾从剑侠游。  
尚嫌秦政臭，肯要郅支头。  
客礼朝三殿，儿嬉弄五侯。  
吾犹看不破，何况道家流。  

刘克庄　黄天谷赠诗次韵二首  
世无仙则已，有必属斯人。  
丹熟将分友，云游每念亲。  
小窗时读易，静室夜修真。  
符篆皆馀事，题诗亦也尘。  

刘克庄　黄田人家别墅缭山种海棠为赋二绝  
万红扶路笑相迎，彷佛前身石曼卿。  
若向花中论富贵，芙蓉城劣海棠城。  

刘克庄　黄田人家别墅缭山种海棠为赋二绝  
海棠妙处有谁知，全在胭脂乍染时。  
试问玉环堪比否，玉环犹自觉离披。  

刘克庄　惠州弟哀诗二首  
两张遗墨六亲悲，台下黄瓜摘渐稀。  
用北辰阡殊不乱，似南柯梦复疑非。  
向来岂有葡萄博，末后元无薏苡归。  
七十残骸双秃鬓，可堪原上泪频挥。  

刘克庄　惠州弟哀诗二首  
同产居惭余最长，二尊尤向汝钟情。  
斑衣犹记循陔乐，白发皆从陟岵生。  
一老吹壎无复和，十年废乐未能平。  
伤心溪墅成陈迹，谁听松风看月明。  

刘克庄　获砚  
二砚温如玉琢成，信知天地有精英。  
马肝紫润尤宜沐，鹆眼青圆宛似生。  
未爱潘郎呼作友，便教米老拜为兄。  
今年几案多奇获，应是穷儒命渐亨。  

刘克庄　击壤图  
昔闻华胥与净土，道释寓言非目睹。  
此图物色皆华人，太平气象在里许。  
竞披野服装束俭，旋泻薄醪盆盎古。  
小姑丘嫂丑骇人，襁儿于背行伛偻。  
峄桐泗磬未尝试，手持蒉桴叩土鼓。  
当时四安耕凿，百姓焉知有官府。  
帝心犹不奈丛脞，欲以黄屋让支父。  
乌乎放勋去已远，朝野多事民愁苦。  
腐儒未暇论秦汉，齐榷鱼盐鲁税亩。  
舟鲛衡麓设讥禁，□若海神愁摘煮。  
计臣各操享上说，祸先及农次商贾。  
南邻责米借斗斛，西舍诛帛空机杼。  
又闻更盼平□□，□□□□□官庾。  
何况防秋羽檄急，□□□□选材武。  
下乡卒毒惨于蛇，坐衙官恶猛如虎。  
十家九亡村落静，存者鬼质身繿缕。  
有时适野挑荠食，亦或逢场戴花舞。  
披图茅屋晴窗下，偶然释耒一摩拊。  
老农未知陶唐世，过予瞪视口谵语。  
暮年憔悴欲移乡，借问此是何处所。  

刘克庄　即事  
自汲新泉养牡丹，银壶满贮怕春残。  
昼檐一饷东风恶，为掩窗绡护晚寒。  

刘克庄　即事  
病索人扶乃寝兴，高楼咫尺少曾登。  
思悭惟有吟差长，睡少方知老可憎。  
榾柮成灰犹凛冽，茅柴似水亦瞢腾。  
暮年临履常兢战，未敢荒唐说葛藤。  

刘克庄　即事  
峤南气候异中州，多病谁令作远游。  
瘴土不因梅亦湿，飓风能变夏为秋。  
方眠坏絮俄敷簟，已着轻絺又索裘。  
自叹幻身非铁石，天涯岂得久淹留。  

刘克庄　即事  
医书攻百病，惟有老难医。  
雾眼朱成碧，霜颠涅不缁。  

刘克庄　即事  
炎凉苍狗变，光景白驹驰。  
忽见镜中者，惊询汝是谁。  

刘克庄　即事二首  
厨人失职晏忘炊，赖是先生贯忍饥。  
一客覆羹真小事，举家食粥已多时。  
自怜气馁鲜难脍，渐觉身轻鹤可骑。  
屈指故交无厚禄，未知太保李公谁。  

刘克庄　即事二首  
碧玉去随年少易，绛桃留待主君难。  
唤郎岂有云神女，觞客宁无黑牡丹。  
汉上谩为留佩恼，湘东曾被淡妆瞒。  
维摩老病禅房冷，一点青灯伴夜阑。  

刘克庄　即事二首  
秃翁未敢佚馀生，洗竹浇兰立课程。  
辛苦谋身无畒算，殷勤娱耳有瓶笙。  
炉寒烧叶回春意，烛尽携书就月明。  
一欠伸间分梦觉，何须它日曲池平。  

刘克庄　即事二首  
生涯草草旋安排，先架茅堂次竹斋。  
傍榾柮边名燠室，有榕树处当凉台。  
且饶林下一人去，莫问门前几客来。  
新买溪西山数亩，便思辇石更移梅。  

刘克庄　即事二首  
非人不暖岂其然，卷起桃笙设艾毡。  
老物可憎吾顿觉，盛时一失汝堪怜。  
有分香妓空遗臭，无散花魔莫恼禅。  
多谢小处半规月，夜深长伴绛纱边。  

刘克庄　即事二首  
厨荒灶鬼未须嗔，君看先师尚在陈。  
老退休贪太仓腐，清虚聊咽上池津。  
今无能采金膏者，古有曾逢石髓人。  
自笑冰衡三百户，难分圭撮饷比邻。  

刘克庄　即事六言四首  
宦情为虎为鼠，世态如云如轮。  
武夫驾盲宰相，醉尉呵飞将军。  

刘克庄　即事六言四首  
有时眼花落井，有时鼻孔撩天。  
工诗只是少黠，说禅莫是大颠。  

刘克庄　即事六言四首  
骨已朽黄泉下，传犹列青史中。  
猛朴时来宰相，关张运去英雄。  

刘克庄　即事六言四首  
早咏白驹在谷，晚驾青牛出关。  
宁为鱼点墨退，犹胜鹤带箭还。  

刘克庄　即事三首  
抽簪脱裦满城忙，大半人多在戏场。  
膈膊鸡犹金爪距，勃跳狙亦衮衣裳。  
湘累无奈众人醉，鲁蜡曾令一国狂。  
空巷冶游惟病叟，半窗淡月伴昏黄。  

刘克庄　即事三首  
家世相传逢掖衣，如今结果亦随时。  
二三子遂舍瑟作，七十翁方扶杖嬉。  
野老忧晴妨宝穑，社人怕雨湿灵旗。  
遥知铃阁无歌管，一点青灯照董帷。  

刘克庄　即事三首  
陌上鸣钲夜向晨，缀行花锦照城闉。  
湔裙未免多游女，舍耒深忧有惰民。  
史载孝娥今列祀，骚云帝子没为神。  
腊傩固匪儒家法，居鲁安能异鲁人。  

刘克庄　即事十绝  
战士不解甲，于今四十年。  
尖量太仓粟，烂铸水衡钱。  

刘克庄　即事十绝  
□□传闻恶，邕宜守备孱。  
各宜更短制，未可靠巍冠。  

刘克庄　即事十绝  
国蹙公卿耻，诸贤强自宽。  
向来沙市冢，太半徒公安。  

刘克庄　即事十绝  
荆益俱危急，风涛共一舟。  
未知策应使，兵已至何州。  

刘克庄　即事十绝  
移阃于重庆，支吾亦十霜。  
但闻绳魏尚，不见雪陈汤。  

刘克庄　即事十绝  
初谓武陵远，移来不计春。  
近传湖户警，愁杀避秦人。  

刘克庄　即事十绝  
老贼顺流下，周郎凭轼观。  
不干春水事，一蹙走曹瞒。  

刘克庄　即事十绝  
玄琰俱年少，能摧百万师。  
如何桓幼子，轻议谢家儿。  

刘克庄　即事十绝  
饮血吞奴羯，盛溲饷佛貍。  
勿论城大小，但问守城谁。  

刘克庄　即事十绝  
穹庐迫淝水，黄屋幸澶州。  
谢傅方争弈，叶公亦掷骰。  

刘克庄　即事十首  
香火万家市，烟花二月时。  
居人空巷出，去寒海神祠。  

刘克庄　即事十首  
东庙小儿队，南风大贾舟。  
不知今广市，何似古扬州。  

刘克庄　即事十首  
俗情重蒲饮，故事按舟师。  
莫倚无山越，闲将作水嬉。  

刘克庄　即事十首  
占断百花白，摘来三伏凉。  
着身素馨国，荀令未为香。  

刘克庄　即事十首  
瓜果跽拳祝，{左日右侯}罗扑卖声。  
粤人重巧夕，灯火到天明。  

刘克庄　即事十首  
名荔绝甘冷，与莆争长雄。  
不逢蔡公谱，埋没瘴烟中。  

刘克庄　即事十首  
吾生分裂后，不到旧京游。  
空作樊楼梦，安知在越楼。  

刘克庄　即事十首  
突薪初不戒，绠缶始言功。  
累甓为墙壁，前人智未工。  

刘克庄　即事十首  
复关无雅操，涉洧有遗音。  
未可绳三尺，槟榔当委禽。  

刘克庄　即事十首  
沐发眠常晏，濡唇饮不多。  
谁云五瘴毒，常备四时和。  

刘克庄　即事四首  
买得荒郊五亩馀，旋营花木置琴书。  
柳能樊圃犹须种，兰纵当门亦不锄。  
无力改墙姑覆草，多方存井要浇蔬。  
区区才志聊如此，谁谓先生广且疏。  

刘克庄　即事四首  
目为诗客不胜惭，唤作园翁定自堪。  
抱畒荷锄非鄙事，栽花移竹似清谈。  
野人只识羹芹美，相国安知食笋甘。  
晚觉齐民书最要，惜无幽士肯同参。  

刘克庄　即事四首  
墙角新开白版扉，时寻樵牧弄烟霏。  
代耕岂若收躬稼，赐帛可如出自机。  
湖海浪游今已倦，山林独往未全非。  
百年只愿身强健，长为慈亲负米归。  

刘克庄　即事四首  
待凿新池引一湾，更规高阜敞三间。  
缩墙恐犯邻家地，减树图看屋后山。  
身隐免贻千载笑，书成犹要十年闲。  
门前蓦有相寻者，但说翁今怕往还。  

刘克庄　即事一首  
书卷交疏觉昼长，田园收薄值年荒。  
老而用事独毛颖，何以解忧惟杜康。  
赐帛恩深优故老，催租人至败重阳。  
西风烂熳开蓉菊，不管先生两鬓霜。  

刘克庄　即事一首  
过了田光盛壮时，年今望八复奚为。  
薄浇磊磈嫌红酒，懒读聱牙喜白诗。  
释子书求名卵塔，社人卜请记丛祠。  
吾文谁道难施用，后有中郎赏断碑。  

刘克庄　即席用实之郎中韵  
偶临群彦宴公堂，老去斯庄莫遣荒。  
东道主人如谢守，西阶重客欠王郎。  
不能席上题鹦鹉，争免池边夺凤凰。  
圣世英贤俱入彀，岂论狗监与鹰坊。  

刘克庄　己未元日  
久向优场脱戏衫，亦无布袋杖头担。  
化弥勒身千百亿，问绛人年七十三。  
诸老萧疏留后殿，高僧灭度少同参。  
未应春事全无分，醉折缃桃蒲帽簪。  

刘克庄　记方尊师事一首  
坱坙司元化，回环列众真。  
有称金阙令，无访玉楼人。  

刘克庄　记汉事二首  
溺天子殿衙，呕丞相车茵。  
古有礼揖客，今无劾弄臣。  

刘克庄　记汉事二首  
秦尊君卑臣，汉敬贤如宾。  
解角南郑将，前席洛阳人。  

刘克庄　记汉事六言二首  
纷然击柱诸将，付之起蕝叔孙。  
向来常骂儒腐，今日方知帝尊。  

刘克庄　记汉事六言二首  
始欲报五世相，末不愿万户留。  
少从黄石公授，晚与赤松子游。  

刘克庄　记汉唐事六言二首  
黄鹄之歌高古，大风之作激昂。  
横汾酒酣乐作，其如感慨悲伤。  

刘克庄　记汉唐事六言二首  
辇路感春草句，殿阁赋薰风人。  
联句未闻笔谏，凭高空忆侍臣。  

刘克庄　记箕山商野事一首  
放勋禅饮牛父，轩皇问牧马童。  
曰夫子致南面，称天师拜下风。  

刘克庄　记将李事  
藐予小子衰残迫，惜我先人老寿稀。  
厚币能牵四皓出，画图幸送二疏归。  
子玄亘古芬芳史，伯始终身粪上讥。  
頴叔资深俱已矣，岂无来者判聃非。  

刘克庄　记梦  
父兄诲我髧髦初，老不成名鬓发疏。  
纸账铁檠风雪夜，梦中犹诵小时书。  

刘克庄　记梦  
昔梦趋旃厦，巍冠预讲论。  
孤忠鄙张禹，薄命类虞翻。  
稍觉刍言戆，徐瞻玉色温。  
放臣绝朝谒，无路可酬恩。  

刘克庄　记牡丹事二首  
暴骸独柳冤谁雪，藁葬青山过者悲。  
甘露殿中空诵赋，沉香亭畔更无诗。  

刘克庄　记牡丹事二首  
西洛名园堕劫灰，扬州风物更堪哀。  
纵携买笑千金去，难唤能行一朵来。  

刘克庄　记事  
辇路香风吹软尘，拥途士女看朱轮。  
朝为赫赫大京兆，暮作栖栖逆旅人。  
姬院肉屏俄顷散，帝城眉样一番新。  
惟应唤醒茅檐叟，长驾柴车戴幅巾。  

刘克庄　记小圃花果二十首  
借问缘何事，年年带笑容。  
春风无可笑，止有笑衰翁。  

刘克庄　记小圃花果二十首  
勤披莱子服，种汝奉高堂。  
汝自忘忧尔，吾忧未易忘。  

刘克庄　记小圃花果二十首  
果核无殊性，惟榴有北南。  
红榴满天下，不似玉榴甘。  

刘克庄　记小圃花果二十首  
昔移红白种，同种谢池中。  
一朵不留白，两池皆变红。  

刘克庄　记小圃花果二十首  
苦爱堂厨美，貛郎喜覆羹。  
饱食林下笋，输与邵先生。  

刘克庄　记小圃花果二十首  
的皪开雕槛，氤氲入绮栊。  
何须傍班马，卧起二花中。  

刘克庄　记小圃花果二十首  
但见空林摘，谁知园户馋。  
诏书免包贡，野老可分甘。  

刘克庄　记小圃花果二十首  
生长古墙阴，园荒草树深。  
可曾沾雨露，不改向阳心。  

刘克庄　记小圃花果二十首  
清泉浇后活，夜雨剪来新。  
有客陈三韭，无钱致八珍。  

刘克庄　记小圃花果二十首  
陶子沉酣汝，刘郎佩服之。  
元来天地内，乃有两东篱。  

刘克庄　记小圃花果二十首  
古有如瓶李，得之海上仙。  
如何阿戎辈，鑽核怕人传。  

刘克庄　记小圃花果二十首  
累累生满树，知我老而饕。  
绝胜齐三士，轻生为二桃。  

刘克庄　记小圃花果二十首  
曼卿仙不死，隐隐素骡嘶。  
走入芙蓉里，花心路忽迷。  

刘克庄　记小圃花果二十首  
雨恼颦西子，晴扶睡贵妃。  
老夫方入定，为尔一撩诗。  

刘克庄　记小圃花果二十首  
丛生山上下，影在月中央。  
受性老弥辣，开花晚更香。  

刘克庄　记小圃花果二十首  
忆昔矜容色，如今懒抹涂。  
谁能面皮皱，施粉又施朱。  

刘克庄　记小圃花果二十首  
春令园中本，移来村墅中。  
大管今却献，黄帕不来封。  

刘克庄　记小圃花果二十首  
清旦书窗外，深丛茁一枝。  
人寻花不见，蝶有鼻先知。  

刘克庄　记小圃花果二十首  
老景欢悰少，看花偶出嬉。  
相随惟一肩，锦伞欲何施。  

刘克庄　记小圃花果二十首  
开落元华准，秾华浪得名。  
今朝俄绿暗，昨日尚未荣。  

刘克庄　记辛酉端午旧事二首  
老子从来宠利轻，于棋待诏昧平生。  
内中称赏秦郎帖，御笔批依不必更。  

刘克庄　记辛酉端午旧事二首  
最怕摛词与草麻，朝朝传布竞攻瑕。  
而今失韵乖平仄，挞市哄堂一任他。  

刘克庄　记颜  
唤做农夫却逢掖，道是禅和又幅巾。  
灞陵雪中耸肩客，天津桥上皱眉人。  

刘克庄　记颜二首  
不冻肩山耸，方暄鬓雪浓。  
或云寿者相，敢道德人容。  
补助无灵药，抚持赖瘦筇。  
傍观莫相笑，年事合龙钟。  

刘克庄　记颜二首  
恰才犹两髧，倏忽已双皤。  
昔似卫洗马，今成郭橐驼。  
窝中老康节，龛里活弥陀。  
纵使加冠剑，其如丑怪何。  

刘克庄　记颜六言三首  
谤之则丧家狗，誉之则人中龙。  
华发去周柱下，深衣立鲁门东。  

刘克庄　记颜六言三首  
坐客惊问谁子，小孙道是吾翁。  
文章呼延太尉，须眉张镐相公。  

刘克庄　记颜六言三首  
无空函达元子，有报书绝山公。  
非牛溪负苓者，即鹿门采药翁。  

刘克庄　记医语  
身如桐半死，天尚罚枯株。  
昔作红颜子，今为碧眼胡。  
迷蒙银海眩，欹侧玉山扶。  
惜尚名书画，缄縢可谓愚。  

刘克庄　记杂画　□□□  
君耳污□□，□□□□湾。  
首阳落第二，前已有箕山。  

刘克庄　记杂画　□□□  
□□□□□，□□□□□。  
历历丹青意，如讥睡海棠。  

刘克庄　记杂画　□□□  
□□□□□，□□□□□。  
不必询名姓，知渠是谪仙。  

刘克庄　记杂画　□□□  
舜提归□□，□□□□梁。  
束手无争执，应惭此玺郎。  

刘克庄　记杂画　□□□  
□□□□□，□□□□池。  
却恐鱼之乐，庄生未必知。  

刘克庄　记杂画　尝醋图  
酿者不沾唇，旁观吸者颦。  
翁真堪宰相，妪亦可夫人。  

刘克庄　记杂画　卖卜图  
牵羔仍抱子，翁媪各鹑悬。  
破扇题周易，全家赖卦钱。  

刘克庄　记杂画　卖炭图  
衣襟成墨色，面目带煤尘。  
尽爱炉中兽，谁怜窑下人。  

刘克庄　记杂画　瘿  
咬齑饥饿□，□□□□□。  
乍可训童子，谁能说老兵。  

刘克庄　记杂画　醉钟馗  
坠帻长须丑，遗靴一足濡。  
不须诃小鬼，烂醉要渠扶。  

刘克庄　纪游十首  
倦后入蒲龛，欣时出草庵。  
偶圆灵照话，亦于善财参。  

刘克庄　纪游十首  
扪萝伏虎岩，把钓斩蛟潭。  
偶有樵夫过，呼来与共谈。  

刘克庄　纪游十首  
昔与二龙友，同寻九鲤祠。  
百身何可赎，一老偶然遗。  

刘克庄　纪游十首  
二客如龙虎，同登蟹井颠。  
吾今成聱叟，渠久作飞仙。  

刘克庄　纪游十首  
北郭西郊外，联鞍共探春。  
惟应旧猿鸟，犹记两诗人。  

刘克庄　纪游十首  
箧有亡友诗，愈久愈鲜健。  
不归芙蓉城，定返灵芝殿。  

刘克庄　纪游十首  
照眼园花发，伤心墓草陈。  
君谟两字谥，迂叟九分人。  

刘克庄　纪游十首  
轩豁百觚量，昂藏九尺身。  
如何天夺尽，真率社中人。  

刘克庄　纪游十首  
自为遗老传，或入少年丛。  
我已无同辈，谁能起此翁。  
