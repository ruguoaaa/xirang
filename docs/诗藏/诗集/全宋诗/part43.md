---
title: 第44部分
index: true
icon: editor
order: 44
category:
  - 诗藏
  - 诗集
  - 全宋诗
tag:
  - 佚名
---

宋庠　念衰二首  
衰容览青铜，寒光了无隐。  
照我颠上毛，星星罕余鬷。  
持此将奈何，岁月屡遒尽。  
少壮罕闻道，下士乃为哂。  
操绠遽汲深，持矛复夸榡。  
任重力疾颠，塼穷计方窘。  
上孤明主恩，下违昔贤淮。  
忧悔从中来，老至非无眹。  
尚忝麾守尊，居惭政条敏。  
孤心企寒柏，万境付朝菌。  
往失奚足追，来戒戜堪引。  
明发丘壑情，予将治归轸。  

宋庠　偶观竹林七贤画像  
七子高风拂混茫，丹青遗影尚琳琅。  
山王偶尔兼荣遇，不得延年赠短章。  

宋庠　贫病  
贫病两何缘，相将百虑煎。  
储空擔石粟，书贷倍称钱。  
客讶甘螬李，偷惊昔故氈。  
因声谢才鬼，攎作送穷船。  

宋庠　屏居春日  
初服仍从洛涘居，鸣蛙铙吹满前除。  
露园柘弹愁逢雀，磻渚璜钩枉饵鱼。  
蜡屐幽怀高下齿。斲轮真想古今书。  
汉人尚自嘲频解，犹得凝神守泊如。  

宋庠　七夕三首  
一夕欢娱凤帐秋，晓天归驾待琼辀。  
银潢便是东西水，不独人间有御沟。  

宋庠　七夕三首  
紫宙风轻敛夕霏，露华应湿六铢衣。  
鹊桥贪问经年恨，不觉蛛丝减旧机。  

宋庠　七夕三首  
汉家猗殿敞云屏，青雀西来底有情。  
席上残桃犹可种，刘郎争奈不长生。  

宋庠　前岁春仆与献臣同饯常山公于苑西曾未再杘已均师门之痛兼承即日亲  
昔岁西郊饯，曾瞻出守麾。  
今年东第哭，便叹哲人萎。  
辰巳空成识，膏肓不遇医。  
诘朝闻衮敛，心拆寝门悲。  

宋庠　钱侯东斋  
北里开公第，东斋集俊游。  
祕书家有副，甲令世传侯。  
凤竹供聊册，鲭盘入宴羞。  
门前多鹤盖，不为骋长楸。  

宋庠　乾兴诏罢自咏  
忍当昭世卧隆中，西笑无谋始讳穷。  
鸥散海边渔事废，炙残京口客盘空。  
乡魂怨晓虚为蝶，头葆悲秋不后蓬。  
欲把遗编论兴废，诸儒争奈喜嘲雄。  

宋庠　潜溪晚归二首  
诘曲山阿冒石梯，听泉寻竹到招提。  
凭兰未遍催归驭，可惜溪西更有溪。  

宋庠　潜溪晚归二首  
刹刹寻僧驻盖频，已闻归骑趣城闉。  
岩云不散溪泉咽，野色幽声共怨人。  

宋庠　清辉殿双头牡丹  
禁御含晖地，春英浥露天。  
万柯蒸协气，双蘤应祥篇。  
傃日香弥酷，乘风艳欲然。  
联葩宸屋外，交影帝觞前。  
咏掩华跗秀，名均紫脱妍。  
朝綏歌茂贶，声冠亿斯年。  

宋庠　清明  
前旬风雨逼清明，柳色天高雪絮轻，  
冷落介推藏火月，寂寥潘令种花城。  
军中蹋鞠人穿域，门外吹箎客诧餳。  
今日太宫还直具，多年私邸隔朝缨。  

宋庠　清明出沐  
晓树阴岑客舍春，卿舆不访著书人。  
长楸有地金成埒，曲突无烟桂徙薪。  
自欠解兰抛北阜，更堪鸣磬是南邻。  
饧香酝冷沈欢绪，枉负山郎出沐辰。  

宋庠　清明日东归舟次滞雨  
月弦离毕破芳辰，舟子招招数问津。  
压岸晚阴云著野，蘸渠春色柳随人。  
烟畴雊雉逢谁叹，风碛惊鸥莫我亲。  
赐告有程归棹急，赧然归水愧游鳞。  

宋庠　秋出近郊  
修邙才转便维嵩，都占黄河小曲中。  
秋助峰峦相倚碧，日催梨枣一番红。  
烟芜虽歇犹藏野，霜叶能飞不待风。  
关辅俗淳无巧弋，天边何意有惊鸿。  

宋庠　秋蝶  
百卉芳心罢，空园蝶影微。  
虽逢已凉节，尚作有情飞。  
露菊聊堪采，风兰或可依。  
履霜从此懼，君意定何归。  

宋庠　秋湖上晚景四首  
小小江山国，轻轻缟紵衣。  
波光清作面，天势碧成围。  
岸蝶随人舞，沙鸥掠坐飞。  
此心兼此境，安得不忘机。  

宋庠　秋湖上晚景四首  
曲槛堪何倚，幽芳几独寻。  
颓云山露顶，孤月水呈心。  
翘鹭多依浅，惊鱼更就深。  
归怀无晤语，身世两浮沈。  

宋庠　秋湖上晚景四首  
春溜来无限，新蒲绿未齐。  
苍烟山带北，红浪日平西。  
野鹜时孤往，林鹦忽并啼。  
一篇行一曲，依约似青溪。  

宋庠　秋湖上晚景四首  
浦溆春初满，风烟晚不销。  
泛杯横截窦，通舫小开桥。  
莲叶抽萍面，藤梢落树腰。  
此中无骇浪，容易打双桡。  

宋庠　秋霁观野物  
雨毕天高卷断虹，郊原无物不秋丰，  
禾麻自称霜前熟，梨棗偏依日处红。  
烟外短帘閒映柳，水边轻翼暗随风。  
田庐我亦牵魂梦，归去嵩阳一老瓮。  

宋庠　秋圃感物  
秋叶霜前绿，秋池雨后清。  
残蝉多默默，寒蝶强轻轻。  
丹果林梢熟，黄花草际明。  
心惭逃相客，世外掩柴荆。  

宋庠　秋日出沐感怀  
落落穷阎静，萧萧晚岁昏。  
臣饥徒索米，童小未应门。  
清世为尘诮，私家出沐恩。  
斗回非挹酒，天远讵兼盆。  
腐烂翔鹓鼠，青黄断木樽。  
容容谁觊福，栩栩自交魂。  
衰柳空烟穗，寒苔叠雨痕。  
鸣蛙沈故沼，噪雀恋空园。  
有客嘲黔突，无人赏负暄。  
终期六百石，初服卧丘樊。  

宋庠　秋日漫兴  
天淡云摧险，风清水始波。  
暗蟲催纺纬，惊鹊报填河。  
宫扇纨规掩，仙眕露彩多。  
空馀归客恨，芝术老岩阿。  

宋庠　秋日小雨后作  
晚陌收残雨，高轩冒夕霏。  
风乾移旧乡，月破隐空围。  
败叶相将舞，寒云不肯飞。  
兴无潘掾笔，何术写心微。  

宋庠　秋晚禁庐独坐  
霜日薄西牖，境寂趣自閒。  
风篁宿天籁，海碧沈云山。  
宫树未全落，栖乌相与还。  
心疑蹈虚宇，踖乃尘清班。  
自顾丘壑志，何施轩冕颜。  
终当谢绯服，戢翼榆枋间。  

宋庠　秋夕池上  
月御横霄陸，溪楼敞夕霏。  
神龟荷里宿，仙骥露中飞。  
屏箑风摧暑，攀條客念归。  
冶城空极望，忧乐意多违。  

宋庠　秋夕感怀  
风蟾成晕露成霜，玉箭添筹怨漏长。  
四载归心同骑省，半分仙骨过东阳。  
惊猿久负排巢客，乘驷谁轻喻蜀郎。  
掩鼻裁诗多感慨，吟馀星斗转秋潢。  

宋庠　秋夜禁直闻雨  
徼道千庐地，宵霖八月天。  
床栖吴簟竹，窗湿汉宫钱。  
幕影翻层浪，檐声乡细泉。  
空附何所得，併是废悉眠。  

宋庠　求遗书  
政革秦馀暴，文兴汉德优。  
中经虽并集，逸典更旁求。  
使节褒遗训，儒林补大猷。  
家无藏壁恨，人弭挟书忧。  
深穴资遐览，燃藜伫对雠。  
因斯流略盛，终古冠缇油。  

宋庠　求志  
壮心销尽见天机，敢惜功名与世违。  
拙似潘生难济用，老于蘧瑗转知非。  
多年鷄口惭争食，自古驽筋爱举肥。  
常恐冒荣孤晚节，春来魂梦到柴扉。  

宋庠　屈原  
蜜勺琼浆荐羽卮，脩门工祝俨相依。  
蛾眉杂遝无穷乐，泽上迷魂底不归。  

宋庠　屈原  
司命湘君各有情，九歌愁苦荐新声。  
如何不救沈江祸，枉解堂中许目成。  

宋庠　去年三月禊饮池上岁月易得忽复暮春因再宴僚属作  
前兹属元巳，置酒苍烟台。  
芳序忽复周，春风正徘徊。  
懽言速僚友，亟使具觥杯。  
长渠溢芳溜，列坐浮香来。  
灵嚣合众乐，隐若南山雷。  
舞袂纷杂袭，宾冠俨崔嵬。  
美人前为寿，颜色如琼瑰。  
况我千万日，行乐无疑猜。  
新歌袅天衢，兴视行云回。  
我时语四座，兹赏诚难哉。  
妙颜无再朱，白发惟相催。  
跖躥盈圣智，孔颜罹忧摧。  
区区百世后，美恶同尘灰。  
吾欲挈瑶斗，踞海为金罍。  
挹兹忘忧物，与尔同嘲谐。  
天地为一朝，长短何足哀。  
鲁阳久不作，白日任西颓。  

宋庠　去秋九日置酒今秋复喜兹会诗呈通判比部并诸幕府  
城上凌氛百尺台，晚秋重喜宴楼开。  
汎樽露菊疑相识，吹帽霜风是再来。  
宝瑟丁宁催客饮，丹萸灿漫辟谁灾。  
莫惊银烛先为具，天际残阳唤不回。  

宋庠　群玉殿十二月二十三日锡宴  
岁晏彤帷敞，天深紫宇宽。  
气和先合乐，仗密不知寒。  
斟酌中衢饮，伊亚别殿欢。  
先春皇意悦，花满从臣冠。  

宋庠　群玉殿十二月二十三日锡宴  
宝翰挥文罢，瑶触续宴初。  
帝韶重舞凤，玉藻更歌鱼。  
景驻三休阁，欢留六尺舆。  
赐金将厚意，并入史臣书。  

宋庠　人日  
阳律初回七日春，谁将灵品占佳辰。  
镂金翦采空迎福，无奈牛羊已胜人。  

宋庠　壬子岁四月甲申夜纪梦  
积雨暗长夜，山行经险巇。  
悲风撼林木，崖谷蔽参差。  
远闻豺虎号，鬼燐弄光辉。  
十步九失足，中心祗自持，  
所适既迢递，黾勉焉可为。  
道旁见明烛，抵宿依茅茨。  
开户念生客，喜逢主瓮慈。  
暖汤趣妻子，然薪为更衣。  
艰难又奚怨，少息非所期。  
鸡鸣夜将旦，熟寐百无知。  
欣戚一以忘，何有安与危。  
生死宇宙内，旷怀亦如斯。  
聊纪梦中事，谁当赓我诗。  

宋庠　入朝感旧  
二纪便番冒主恩，归来荣感两惊魂。  
昌辰尽见群龙出，急景俱随骇驷奔。  
史册褒贤空汗竹，山丘馀泣已陈根。  
此身不减灵光殿，遗老班中岿独存。  

宋庠　入谒马羸不进  
上路传呼万毂流，羸骖踏月五更愁。  
城门争道无因入，始恨车前欠八驺。  

宋庠　入谒马上作  
残月冬鼓喧，中衢幰轮鹜。  
九关忽洞陃，万盖沈云布。  
烛乱建章星，麈迷华阴雾。  
车幅避鸣驺，銮音听朝御。  
嗟予亦何为，簉此珍群羽。  
野鹤载轩愁，狂狙裹衣怒。  
肃穆未央朝，蹒跚寿陵步。  
人生固有志，躁静各成趣。  
生当伏农畎，乃尔汙贤路。  
峨弁束蓬颠，吞腥满饥素。  
乐育过阿陵，增裨乏尘露。  
徒怀一割志，但恐流芳暮。  
且复竣逡巡，南山有场圃。  

宋庠　闰三月再到西湖花卉已过春馀夏早景物亦佳因复留连日夕忘返  
再来湖上已春残，物物随时亦强欢。  
紫叶抽荷疑弄橐，翠皮包竹好裁冠。  
惊桡野鹜移沙渚，贪饵鲜鳞荐客盘。  
尽日临流忘吏事，须知名世六条宽。  

宋庠　闰十二月望日立春禁中作  
闰历先春破腊寒，采花金胜宠千官。  
水从太液池边动，柳向灵和殿里看。  
瑞气因风生禁仗，暖晖依日上仙盘。  
须知圣运随生殖，万国年年共此欢。  

宋庠　三月晦日夜坐有感  
城头吹角乱昏鸦，坐敞空楼感岁华。  
遥电不知何处雨，狂风还送一年花。  
洛桥禊席随流水，箕岭仙巢倚暮霞。  
出处半生虽未决，归心常傍故侯瓜。  

宋庠　善惠师禅斋  
象马王城地，禅扃此独开。  
漏声随叶换，风意绕幡来。  
驯鸽依斋树，飞花恋講台。  
朝珂时一集，并为碧云才。  

宋庠　伤死马  
辨道曾资智，嘶风忽绝音。  
故蹄休践雪，朽骨讵酬金。  
附尾讒蝇散，投鞍啮鼠侵。  
弃帷宜一报，尽力有前箴。  

宋庠　舍人院观御篆微阁榜赐宴奏御  
近署新层构，仙跗锡宝题。  
凝章下天汉，布画俨星奎。  
榜势虬檐负，缯华凤押栖。  
崇儒推宴豆，观象耸朝闺。  
九张需云洽，三休贺雀迷。  
从兹河洛奥，併在紫垣西。  

宋庠　涉淮泝清迫于冰涸舟次下邳先寄彭门赵侍御二首  
病骨忧南土，孤怀念北迁。  
欣承紫泥诏，且向汶阳田。  
夜雪淮冰合，朝暾海气鲜。  
风波虽缭绕，自有故交怜。  

宋庠　涉淮泝清迫于冰涸舟次下邳先寄彭门赵侍御二首  
此地淮壖极，连樯北转初。  
风烟寒背楚，陂泽远通徐。  
葆髮惊秋外，葵心恋阙馀。  
不忧芳岁晚，松柏自扶疏。  

宋庠　摄祀出城过西苑马上作  
斗柄仙城晓，龙鳞下隰通。  
三竿眺羲驭，十里过商中。  
水藉天容碧，尘依驿辙红。  
喜闻何力语，应为乐秋丰。  

宋庠　诗寄河阳夏侍中  
勤勤书札问青氈，郧水逢知似曩缘。  
海燕不忘栖厦日，霜松宁有改柯年。  
陪京玉节诸侯上，坐省华貂百辟先。  
朝夕公归领冠剑，定应偏作故簪怜。  

宋庠　时贤多以不才诮我因自咏  
我本无心士，终非济世才。  
虚舟人莫怒，疑虎石曾开。  
蚊负愁山重，葵倾喜日来。  
欲将嘲强解，真意转悠哉。  

宋庠　时余不得预会戏成二韵  
笔阵谈锋醉幕天，遥知三俊共周旋。  
据鞍旧将曾销髀，不得行间左执鞭。  

宋庠　岁晏感怀寄吴侍郎  
百虑静相寻，萧萧芳岁阴。  
感君辞剧日，休我冒荣心。  
历块疲东道，巢枝忆故林。  
霜毛秋更短，持底受华簪。  

宋庠　岁晏思归五首  
岁晏坐伊川，孤襟日惘然。  
无功堪载策，有路即防贤。  
宠辱丹心寸，年光素发边。  
含毫虽踯躅，自欲赋归田。  

宋庠　岁晏思归五首  
碌碌真邀宠，容容谢致君。  
短凫生愧胫。狂鹿老思群。  
急节惊流水，浮名伴薄云。  
归欤堪击壤，况复值唐勳。  

宋庠　岁晏思归五首  
昔宠尘三事，今怀念一丘。  
稻粱争鹜饱，章服裹狙愁。  
心与蘧非化，年惊赵语偷。  
欲将知止意，归谢汉恩侯。  

宋庠　岁晏思归五首  
颍曲多成濑，茨山亦有村。  
不知荣革履，便欲返衡门。  
邵圃瓜畴熟，掏庐菊径存。  
敢言轻宠禄，知退是酬恩。  

宋庠　岁晏思归五首  
世有功名羡，人将躁静殊。  
冥鸿专避弋，斗鶡喜捐躯。  
驾败谁矜巧，山移却信愚。  
白云无诮我，归意本区区。  

宋庠　太一奉祠夜即事  
天极三元会，星精五福游。  
神光来集夜，邦祝此迎秋。  
导献森威节，严真默翠帱。  
醴觞琼借液，牲俎黫为羞。  
蕊简空歌续，金支宝焰流。  
宰衣纷曳绣，仙{左衤右属}俨居楼。  
降格云颓席，归欢电翼辀。  
种祠知汉德，时介万灵休。  

宋庠　叹张縡  
峤外归来白发新，胸中无物有经纶。  
局当辕下骅骝足，倚著门边肮脏人。  
风雪又残梁苑岁，烟萝谁管楚山春。  
由来荣悴多如此，莫为前薪急后薪。  

宋庠　提刑张司封同年垂访别郡以诗为谢  
天圣光华第二春，与君同日脱凡鳞。  
何知素领分符地，却见青云共榜人。  
千重使移行府重，一觞欢伯故俦亲。  
言诗击节兼风义，且欲因声附翠珉。  

宋庠　题巢父井亭  
箕岭逃尧去不回，沈沈遗甽碧烟开。  
廉泉让水犹堪贵，何况曾轻天下来。  

宋庠　题高明堂后池杂景二首  
荒城岑寂冒春霏，竹落江村具体微。  
蛙怒爱为先雨叫，燕轻多作逆风飞。  
印波鸾鉴新荷小，碍路犀簪早箂肥。  
极目织尘都不动，元规安得汙人衣。  

宋庠　题高明堂后池杂景二首  
一窦春泉贯晓溪，水光涵物见织微。  
波凫泛泛骚人卜，风蝶翩翩佛助飞。  
雨足旧兰穿畹出，饵香鲜鲔压钩肥。  
昔闻缓带犹堪羡，退食何妨野客衣。  

宋庠　题广爱寺楞伽山亭  
谁履为山篑，工侔架海形。  
神鞭阴助险，佛髻巧分青。  
栋老栖烟湿，禽翻避呪灵。  
会须依定观，一一访岩扃。  

宋庠　题江南程氏家清风阁  
临波飞阁迓层飚，溽暑狂酲此并销。  
客至自同仙寇御，舟归不减郑公樵。  
云明别岛朝虹饮，月碎前溪夜鲤跳。  
借问北窗馀兴否，羲皇高世一相招。  

宋庠　题李洗马归欤堂  
君有诛茅地，重归一畝宫。  
身同岩桂老，心似草堂空。  
昔叹鱼随饵，今欢鹤出笼。  
吾庐嵩颍畔，亦欲狎樵瓮。  

宋庠　题赞城张氏林亭  
里占西豪族望雄，一隅幽概掩隆中。  
彩鸳戢翼高梧在，蔚豹成章旧雾空。  
冷接安斋投辖井，细生吟榭快襟风。  
谢庭罗宅资真赏，兰有清芬菊有丛。  

宋庠　天街马上遇雪  
章街十里瑞霙飞，有客蓬山寓直归。  
双履未穿乘款段，比量东郭是轻肥。  

宋庠　天人阁端午帖子词  
令月辰标午，皇居物效祥。  
仙蒲九节长，宫树万年芳。  

宋庠　天人阁端午帖子词  
越簟轻裁玉，齐纨巧缕冰。  
宫中虽命节，何处有炎蒸。  

宋庠　天人阁端午帖子词  
汉家宫掖与天连，桃印金刀瑞气鲜。  
朱夏虽称五之日，皇图自乐万斯年。  

宋庠　天人阁端午帖子词  
金徒漏永乌犹渴，宝扇风徐雉欲飞。  
借问人间传采缕，何如石上拂仙衣。  

宋庠　天禧初侨寓安陆有宅一区尝于斋前手植橘树才尺馀许未几擢第随牒游  
昔年封蘖栽，生意颇柔脆。  
今兹见丹实，落落如星丽。  
斯果号难成，常踰豫章岁。  
孤根何为者，尚记吾庐地。  
蔽芾讵因棠，连蜷乃同桂。  
厥包千里遥，守舍重缇惠。  
金颗照病眸，霜津益痟肺。  
却算去里年，十听秋鸿唳。  
无复陆绩怀，宁图李衡计。  
他时攀树悲，讵减金城涕。  

宋庠　天禧诏罢寄王贯之  
裂繻无路学西游，衡木为扉恋一丘。  
阮籍自多回辙泪，虞卿长有著书愁。  
江边客素沈惊鲤，海上机心失故鸥。  
借问骚人才几许，莫因鶗鴃枉悲秋。  

宋庠　添色红  
景淑能藏媚，情多不顿开。  
初疑香色老，终伴采烟来。  
夕露濡仙缬，晴阳染醉腮。  
施朱应有意，併为楚人材。  

宋庠　庭树  
岩曲孤根为底来，婆娑生意画云开。  
霜繁露重樛枝落，借问于今材不材。  

宋庠　同年胡宿自江外寄遗诗笔杂文  
万仞青云接翼翔，江南离思满雕章。  
轻投暗路珠无胫，骤濯迷魂玉有浆。  
奏记诸公多感慨，拟骚前哲剩凄凉。  
寄怀何止三年字，留秘传家古锦囊。  

宋庠　同年庞汝弼赴宰临贺见过叙别因成感咏  
朋好日寥落，征骖那忍闻。  
先成数日恶，更负十年薰。  
客棹秋泷水，官邮暮岭云。  
图南尚良食，少作吊湘文。  

宋庠　同万秀才讌杨侯别墅  
苑路轻骖拂晓霞，斗城南畔列侯家。  
临邛贵客倾中坐，漳水词人记后车。  
一石蒲桃先载酒，万株金谷正交花。  
风光不减兰亭会，醉墨凭君纪岁华。  

宋庠　同吴侍郎小园池上送杨端明归马上口占  
偶作河梁饯，翻为池上宾。  
归骖不忍驾，新月共留人。  

宋庠　屯田任君数以歌诗授余感叹不足因成答赠  
绿发仙郎藻思新，就中诗语更通神。  
清襟逗兴初无滓，采笔呈华别有春。  
顾我风期情背俗，感君官职命欺人。  
汤汤听尽流波曲，终愧衰聋赏未真。  

宋庠　晚泊白村登舟回望因成拙句寄淮阳龙图王给事  
临艎西泝近神垌，六辅联疆见驿亭。  
千里暮霞烘日脚，一篙春水皱天形。  
野桥烟火微分市，曲岸渔樵别有汀。  
忽忆主人恩意厚，倚墙回首涕空零。  

宋庠　晚出池上  
憭慄梧楸似楚骚，霜馀寒水失溪毛。  
游鳞泼泼心应乐，乱雀飞飞意不高。  
平世功名难强立，昔贤卿相是真逃。  
人间万事无涯际，争得先生一藉糟。  

宋庠　晚出池上观秋物  
临溪长是见归乌，摇落初惊岁物徂，  
虎掌烟芒金穗密，雁头霜叶绀轮枯。  
差差去幕东西燕，两两随波上下凫。  
更向岸边横饮舫，便疑狂醉宿江湖。  

宋庠　晚春出郭北山佛寺  
幽刹寻春傍翠微，游人谁解惜芳菲。  
阴晴野日不常见，红白路花相杂飞。  
一世功名催俊杰，千金歌舞属轻肥。  
左迁病守真无用，试学山公倒载归。  

宋庠　晚春小园观物  
小园乘暖敞孤斋，畦埒经春尽绿苔。  
新箂偶随枯簊出，野花閒抱故藤开。  
双桐夹路元标井，酸枣依墙本乏台。  
北户清风时一至，此身疑到上皇来。  

宋庠　晚登东楼怀子京镇阳二首  
洛表楼堪倚，燕陲望不穷。  
秋声南送雁，寒意北随风。  
敛暝关云黑，衔规苑日红。  
凋年霜霰恶，慎勿损荆丛。  

宋庠　晚登东楼怀子京镇阳二首  
周界西穷陕，常山北尽边。  
关河相望日，容鬓各衰年。  
蓬乱将风野，禽稀欲雪天。  
治戎如有暇，莫惜赋归田。  

宋庠　晚登信美亭  
磴道盘纡薄晚云，天边疑见斗方春。  
清风万里知何意，吹尽华缨漠漠尘。  

宋庠　晚归驰道遇雨马上作  
朝雨杂轻霾，浓阴暮未开。  
天低五里雾，日晦九成台。  
宫溜轻淙玉，坊车小隐雷。  
不愁驰道远，宾色来千槐。  

宋庠　晚霁  
断续簷声歇，徘徊隙影赊。  
归云卫树破，残雨入楼斜。  
径绿都成草，丛薰尚隐花。  
便同江海思，春水照军牙。  

宋庠　晚晴  
斜日红初敛，晴山翠欲流。  
休歌陌妇怨，宁作贾胡留。  
物意如相乐，吾生有底愁。  
早分好风月，更上庾公楼。  

宋庠　晚岁感旧寄永兴相国晏公  
误知三十载，顽鲁寄洪钧。  
物化青氈旧，年惊白发新。  
河冰斜界陕，关树曲遮秦。  
何日陪师席，孤怀跪自陈。  

宋庠　晚台  
霁色秋空送目劳，小台摇落更平皋。  
红垂海树乌栖日，清溢江沱鹭浴涛。  
天势暮围鳞隰阔，雁行斜转翼云高。  
楚风摵摵迷魂地，可在扬雄独广骚。  

宋庠　晚庭  
苍靋秋霖歇，高轩夕景迟。  
桐凋金井恨，兰老玉琴悲。  
巢燕寒初失，风蝉晚屡移。  
黄昏禽语闹，相唤宿何枝。  

宋庠　晚庭噪雀  
空庭残雨伴风休，芳树阴阴晚雀留。  
无限好枝堪敛翼，不知何事更啁啾。  

宋庠　晚望京邑  
暮壘初休角，孤谯半掩门。  
鸿声骋寥泬，鸦意恋黄昏。  
远岫排头碧，春河徹底浑。  
关东三百里，依约是天阍。  

宋庠　晚坐北台见新月  
落霞残日罢空楼，月挂黄昏破客愁。  
天上幸无封拜事，谁教蟾影曲如鉤。  

宋庠　晚坐高明台  
悔倚危栏望夕霏，临高无事亦依依。  
天长去鸟几时返，风罢孤云何处归。  
一世功名惭击节，百年耕凿愿忘机。  
衔恩感旧谁能免，犹喜荒洲在日围。  

宋庠　晚坐观风亭三首  
戍楼西北最凌空，倦客凭兰八月风。  
一曲黄河连野浊，半规残日背人红。  
山林枉负沈冥志，刀笔终无尺寸功。  
犹喜不迷存阙地，绛英瑶斗虎牢东。  

宋庠　晚坐观风亭三首  
百尺空台河上城，远波虚籁助秋声。  
过穷旅雁书难得，啼杀饥乌曲未成。  
急节何当容白发，流尘只欲傍华缨。  
临高莫讶频东顾，忧国思君不为名。  

宋庠　晚坐观风亭三首  
我来秋色逼霞曛，更作凭兰远望人。  
山口远衔遥白渡，水头斜略小平津。  
年华有恨惊心去，世事无端刺眼新。  
深愧具茨芝术在，挂冠终拟狎尧民。  

宋庠　王粲  
秦川贵公子，避地来荆州。  
流离世道丧，简脱天姿遒。  
岁时不我与，假日赋销忧。  
妍辞縟非雾，逸韵锵鸣球。  
曹师下南服，置酒临沧洲。  
慷慨前为寿，高谭王霸筹。  
归来奉丞相，摄组登华辀。  
独步今已矣，空馀清汉流。  

宋庠　未晓出城陪州长考功李员外祷雨大悲禅刹  
城上繁星五鼓初，江臬申祷访精庐。  
林回半隐翔鸳刹，野阔平飞画隼旟。  
十地真容陪合掌，百城甘澍待随车。  
先秋闵雨农心乐，宜在麟编直笔书。  

宋庠　魏花千叶  
露畹移珍树，丹房一绀帏。  
绡轻无奈痓，霞碎却相依。  
素日香难敛，擎风力自微。  
他时零落恨，千片为谁飞。  

宋庠　闻安道舍为邻火所焚  
里旅闻遗燎，连甍委夕煨。  
初无徙薪智，枉被及鱼灾。  
勺水宁堪救，三车谅未摧。  
天知君自足，聊复寄灵台。  

宋庠　闻胡明远记室将至  
昔叹都门别，今闻陇坂还。  
风烟背秦塞，陵邑过时周关。  
松老忘年契，朱衰玩日颜。  
须君述征赋，方验此涂艰。  

宋庠　闻蛙有感  
燕池昔有金丸戏，蝈氏今无牡菊烟。  
暗水群鸣聊借问，为官何似为私年。  

宋庠　闻子京拜扫后周视田庐因问有可为归计者二首  
韩邑西南上故原，春林几处驻行轩。  
何妨豫卜归休地，从古三公亦灌园。  

宋庠　闻子京拜扫后周视田庐因问有可为归计者二首  
耕畴乔木许西偏，嵩颍相望似有缘。  
更问具茨南复北，那边堪作种芝田。  

宋庠　无题  
西峙东流意欲分，紫箫呼凤隔烟闻。  
书因屡答机无素，梦为频惊峡费云。  
羽帐枕寒晨未转，玉楼衣冷夜还薰。  
琴乌一曲何曾听，七十鸳鸯失旧群。  

宋庠　吴侍郎生朝  
朝端旧记生贤日，使节临门恩有秩。  
诏书感会形温辞，宴品丰华动私室。  
降崧孕昴诚不诬，史简诗絣互褒述。  
贤人挹道随汙隆，忽向西台就安逸。  
门弧纪旦还复周，瑞霰连天芳岁遒。  
埙音箎曲会中坐，栏丛玉树来西州。  
称觞献寿私庭里，别得人生行乐意。  
贰官礼乐春闱卿，托迹逍遥漆园吏。  
病尹论交情最深，因声附祝成孤吟。  
愿将明哲保身智，遗我摧颓知止心。  

宋庠　五鼓度洛水谒九龙祠祷雨马上作  
跨陌津桥十里亭，前驺横绝犯严更。  
银河荡漾斜垂地，瑶斗阑干倒倚城。  
苑阔树头迷阙影，川长烟外誮滩聲。  
农畴闵雨心祈切，上尽丛祠日未明。  

宋庠　夕雨  
春溜簷声细，层波幕影斜。  
雷车陈后馆，云枕楚王家。  
桂凝霞杯蚁，莲空蜜炬花。  
莫漂枝上蝶，幽梦在天涯。  

宋庠　西陂  
岁晏西陂好，澄波共夕阳。  
戏鱼来有晕，惊鹜去无行。  
荇叶疏犹碧，兰苕老更香。  
裴回归鞅晚，併为似沧浪。  

宋庠　西都官属咸备尹政得以仰成暇日池圃便同尘外因书所见以志一时之幸  
谁谓留都剧，翻同小隐年。  
沐头休吏日，闭阁读书天。  
竹町能依沼，山楼解纳烟。  
瘿床閒拥肿，茅栋自连蜷。  
岸阔沙留鸟，波平树击船。  
雨荷朝橐重，霜果佛脣鲜。  
玉甽浮杯地，冰涵给酿泉。  
处阴灵蔡老，背坞晚{左鹿右加}眠。  
弈思才知路，琴欢肯要弦。  
扇声方樾外，屐齿野桥边。  
宫鑰虽尸宠，岩廊合避贤。  
有恩沦骨髓，无术效埃涓。  
圭祀田供粟，公餐月费钱。  
不知瓜代满，皏尹峦山川。  

宋庠　西斋见雪寄呈靖彦惠  
岁阴休沐坐空斋，集霰飘霙次第来。  
仙粉有痕缘幌入，乱花无数觅丛开。  
故裘御湿便羔袖，冻醴扶衰藉药杯。  
向暮纷纷何所拟，谢家儿姪有清才。  

宋庠　西斋杂咏  
粉箨烟膏秀可餐，森森庭际斗檀乐。  
谁教节目生皮外，却解虚心保岁寒。  

宋庠　昔叹  
昔叹桴乘海，今悲涧隐松。  
连城轻伪璧，画室畏真龙。  
静胜将生白，机亡耻合踪。  
谁谈龟手术，洴澼换吴封。  

宋庠　惜白发  
晓鉴霜毛乱欲飘，感衰怀壮两无聊。  
渊明雅思真高世，也解嘲人插素标。  

宋庠　溪斋春日  
问君何事拙谋身，竹坞溪斋养钝人。  
白鹭仪形閒照水，野莺言语乱嘲春。  
半生已悔婴朝绂，万境方将付客尘。  
自笑经旬无宴具，对花孤坐嚥琼津。  

宋庠　鸂鶒  
曲浦江湖漾，文禽伊洛飞。  
爱寻芳蓼去，更伴晚霞归。  
露溽金翘润，菰香锦臆肥。  
主人真赏厚，慎勿去郊扉。  

宋庠　习彦威  
四海习彦威，英英出江汉。  
高韵凌风翔，雕文夺星烂。  
感激阳秋辞，奸雄非所惮。  
蜀弱自为正，曹强乃名乱。  
阴忤柄臣意，飘然去恩馆。  
驱车自北门，四頋兴长饮。  
终焉谢病免，犹得为人半。  
缅矣身后名，临风寄悽惋。  

宋庠　喜晴晚归  
八月高空卷断霓，落霞残照掖门西。  
仙城气暖犹藏雾，辇路尘清不杂泥。  
殿里风回闻禁漏，阙边云敛见丹梯。  
迎寒便立甘泉仗，扈从应无七圣迷。  

宋庠　祫飨礼成  
孝飨邦仪重，亲祠祏室开。  
推尊二祧合，献力九宾来。  
宝蔡前涓日，祥霙近弭灾。  
钩陈严法仗，绵蕝谨容台。  
祓坐皇为邸，登车斗转魁。  
三辰随藻衮，百末湛云罍。  
遍裸灵心像，终歌帝祉雙。  
华绅纷嶽抃，端阙俨天回。  
蝇笔言丝慎，鸡场赦鼓催。  
好生先祝纲，作解遂成雷。  
贲有戋丘帛，刑无弃道灰。  
须知蒙福意，万事入康哉。  

宋庠　下元日扈跸朝拜景灵宫  
令月开真馆，宸游薄太霄。  
躬行原庙礼，更作蕊宫朝。  
宝扇森排羽，仙轮恍御飚。  
霞觞浮桂液，琼馔荐芝苗。  
日霁楼先晓，天深树不凋。  
繁禧将浩劫，世世会杨寥。  

宋庠　夏日北溪亭上  
义轮亭午烁炎威，溪上轩窗匝翠微。  
野泽蒲深初类堞，坏垣苔老半成衣。  
争花晚蝶萦丛住，避戈惊禽截浦飞。  
一任雄风消内热，高门无意事轻肥。  

宋庠　夏日出池上  
节候春虽往，年华暑未残。  
莲香开佛座，竹老退刘冠。  
戏渚藏頳尾，鸣皋濯素翰。  
堇葵红不一，蒲稗绿多端。  
宜物心无对，深根气自完。  
功名俱画饼，虚玷拥旄官。  

宋庠　夏日对雨  
岑寂省庐幽，诸曹吏始休。  
空烟催树晚，急雨借庭秋。  
暮影层波动，簷声万绠流。  
缥墙明叠藓，坳径聚浮沤。  
乱湿缘虚隙，微凉袭翠帱，  
拙艰兼寓直，潘鬓怯搔头。  

宋庠　夏日久雨  
泽国梅蒸早，郊云泄雨多。  
阴泉湧阶穴，重雾宿庭柯。  
月魄藏仙驭，山头洗佛螺。  
朝虹饮江曲，夜电发岩阿。  
织{上竹下捷左半}清初暑，香藭辟旧疴。  
官闲门自静，不为翟公罗。  

宋庠　夏日晚出芙蓉堂  
哲匠昔缔構，文榱面清池。  
回环水光合，左右云容披。  
苍烟限壘断，空碧盈轩垂。  
蕙绿不待染，荷圆皆中规。  
戏鱼触新藻，幽鹭翘空坻。  
初箂半遗箨，残跗犹抱枝。  
我来冰未泮，倏此亘炎曦。  
节物一以换，余怀焉独怡。  
内惭固陋质，本乏廊庙姿。  
印绶纷璀错，旌旄森陸离。  
林狙裹华黻，野鹿骇金羁。  
负山力已竭，倾日心空疲。  
知此危殆辱，斯言非我欺。  
横琴不成调，慷慨念归期。  

宋庠　夏夕雨霁  
积晦连空卷，繁蒸此夜收。  
峰催云去夏，珪伴月迎秋。  
树老残烟入，庭虚爽气留。  
长康惟半黠，孤咏费冥搜。  

宋庠　献臣学士与余通书因成感咏  
夫君班扬俦，抱椠群玉府。  
久读未见书，躬抽击年谱。  
坠绪獲先秦，亡篇出东鲁。  
上泝三皇坟，旁探百家语。  
怪牒汲郡来，幽经茂陵聚。  
英哲资缮藏，缇油画刊补。  
蒸青劲竹残，削误规刀苦。  
种别踰九流，星罗轶千部。  
顾我寡见闻，蒙薰异伦伍。  
秘帙乐共披，认文许交举。  
家捩互纷纶，邮筩戏旁午。  
初无班嗣嗤，更免许慈拒。  
矧余羁官久，寂寞繄茅宇。  
礼乏赠酒甧，疑增照觞怒。  
尚赖启新编，时时发聋瞽。  

宋庠　相州春日  
北上无繁卉，空亭有暝阴。  
狂飞憎野絮，多舌恨春禽。  
地燥山如朽，池寒水不深。  
生平箕颍志，轩冕独何心。  

宋庠　小疾  
旧疹感春阳，岑岑體正尫。  
双胧便貉睡，一息寄龟肠。  
味减辧羹釜，心疑照弩觞。  
药苗行可采，更验太清方。  

宋庠　小疾请告  
昼枕高舂体不勤，客来犹复著纶巾。  
冒荣初牒无三最，宁是朝家予告人。  

宋庠　小圃雨霁  
风雨残秋罢，年芳遂悄然。  
黄花沉暮蝶，苍柳啸孤蝉。  
霁日高弥淡，曛霞冷不鲜。  
忽闻双鹤唳，心断故豨田。  

宋庠　小桥  
野水危梁渡，凌虚一径横。  
郑车求代涉，汉櫂且专行。  
濠咏观鱼乐，圯书跪履情。  
斜阳葭萯岸，鸥鸟为谁惊。  

宋庠　小隐春日  
小隐非吾土，幽怀属暮春。  
人忧原宪病，鬼笑子龙贫。  
草合看迷路，篁抽欲过邻。  
俗嘲慵自解，鼷弩惜千钧。  

宋庠　小园  
节物过芳苞，幽奇胜近郊。  
先秋蝉弃甲，背岁鹊营巢。  
池小萍周岸，筠低露泣梢。  
摽梅资宴豆，赐舋佐晨庖。  
夕坞禽声乱，芳蹊屐齿交。  
茂丛罗宅菊，长柄庾园匏。  
尸竊虞官谤，嘉肥愧遯爻。  
披襟时一至，未塞学心茅。  

宋庠　小园春昼  
日永春残陋巷深，四邻萧寂小山林。  
张罗门外人惊爵，仰秣槽中马听琴。  
燕坐角巾移竹影，野谈争席占墙阴。  
灌园本是三公事，倄倄闲舒傲世心。  

宋庠　小园秋思  
年华摇落自骚骚，衰境牵人更畔牢。  
月里惊乌愁夜永，箧中团扇恨风高。  
烟霏曲靋蜘蛛织，气袭空阶蟋蟀号。  
恩重才疏归计晚，可怜身世一鸿毛。  

宋庠　小园四首  
小园烟草接邻家，桑柘阴阴一径斜。  
卧读陶诗未终卷，又乘微雨去锄瓜。  

宋庠　小园四首  
历尽危机歇尽狂，残年惟有付耕桑。  
麦秋天气朝朝变，蚕月人家处处忙。  

宋庠　小园四首  
村南村北鹁鸠声，刺水新秧漫漫平。  
行遍天涯千万里，却从邻父学春耕。  

宋庠　小园四首  
少年壮气吞强敌，晚觉丘樊乐事多。  
骏马宝刀俱一梦，夕阳閒和饭牛歌。  

宋庠　晓出城祀风师坛马上作  
风穴灵坛背汉皋，肃将祀典会诸曹。  
城头五鼓催关鑰，席上双笾荐沼毛。  
冠岭昕霞迎霁旭，冒畴农橛渍春膏。  
箕扬毕好宜流惠，江外刀耕楚俗劳。  

宋庠　晓汲  
晓汲过春畦，高梧待凤欹。  
瓮思閒凿{左土右遂}，瓶险畏居湄。  
照影香钗坠，蠲烦素绠垂。  
寂寥无醉辖，瓢饮共栖迟。  

宋庠　晓入謻门趋殿中马上作  
鑰出驰宫路，更馀送晓筹。  
露盘先得日，温树未知秋。  
烟幕昏朱里，风旂飏采斿。  
鸣鞘历宣室，应为□神休。  

宋庠　晓谒城东狱祠回马上作  
洚水成灾后，霜原落木秋。  
浊河虽自复，寒潦不知收。  
路坏停轺馆，城摧却敌楼。  
民廛无黍稷，何术望神休。  

宋庠　啸台  
孤壁横天畿，归然袤寻丈。  
恭承晋高士，尝此摅遐想。  
临风挹胜轨，意若无今曩。  
当涂昔战龙，典午方搆象。  
忠贤履危运，鳞羽婴密网。  
烈烈炽邦刑，耽耽翦人望。  
嵇吕膏磚斧，涛舒受羁鞅。  
先生机且神，妙用包群枉。  
兀尔谢将迎，聩然寄昏放。  
礼法虽我雠，智恬非外奖。  
恻怆广武游，留连步兵酿。  
朼来桑梓国，凭高念长往。  
舒啸万籁先，浮精九皇上。  
归禽宛颈还，秣驷临刍仰。  
当日天地心，寥寥共悲壮。  
咄嗟涉千祀，隐轸存遗壤。  
临岸知是非，俎豆犹彷像。  
我来一倾耳，城隅断馀响。  
枭鹗愁空林，狐狸语平莽。  
高韵邈已徂，清铭复谁赏。  
尝闻史氏传，涂穷辄怊怅。  
正人与直辔，何代非流荡。  
淳风日已微，投辞谢精爽。  

宋庠　谢答吴侍郎惠茶二绝句  
贡焙僧岩各有名，手封奇品更丁宁。  
衰瓮剧饮虽无分，且喜云腴伴独醒。  

宋庠　谢答吴侍郎惠茶二绝句  
一卾真茗慰铃斋，更伴仙卿逸藻来。  
夜啜晓吟俱绝品，心源何处著尘埃。  

宋庠　谢齐屯田见惠诗什  
东家华衮屡垂褒，倾耳幽兰郢唱高。  
雪苑曳裾惭赋客，春塘飞笔见诗豪。  
千金秦市文终贵，九秦钧天梦自劳。  
他日海槎如犯斗，愿将孤踖托星曹。  

宋庠　新春雪霁坐郡圃池上二首  
铃斋西北小池台，漠漠年光病眼开。  
水面绿深知冻解，柳梢黄浅觉春来。  
啁啾野雀遗寒毳，拨刺潜鱼露戏鳃。  
物物恼人俱入咏，使君争奈乏天才。  

宋庠　新春雪霁坐郡圃池上二首  
溪上危堂堂下桥，腊馀春意卷寒飚。  
烟催树色全疑染，暖逼禽声自学调。  
封径老苔翻败锦，抱城空水皱轻绡。  
茨山小隐归心动，坐想琼芝几陇苗。  

宋庠　新年谢故人惠建茗  
春筥收英得几丛，小团珍串刻闽工。  
甘逾宝屑非关露，快入烦襟不为风。  
左{左金右历}沸香殊有韵，越瓷涵绿更疑空。  
从来酷茗嘲伧鬼，莫枉奴名立异同。  

宋庠　新晴  
夕雾休残雨，霏霞侧半轮。  
溪河虽早夏，陇麦尚馀春。  
灰月收全晕，泥龙落故鳞。  
高花树端湿，芳簊箨梢新。  
雷去壶犹电，风来扇未尘。  
横琴聊坐啸，何必垫游巾。  

宋庠　新晴  
清明初过雨初收，春意重因霁景留。  
风定草烟还压野，云开山色始归楼。  
邙阴高树藏低岭，河曲新波没故洲。  
点检丛花犹半在，应须秉烛为君游。  

宋庠　新岁雪霁到西湖作三首  
新年城曲坐溪台，密霰初收晚冻开。  
无限禽声兼柳意，欲催春色过湖来。  

宋庠　新岁雪霁到西湖作三首  
水华烟熊压回汀，客至无情亦有情。  
芳草不须缘短梦，一番新绿满塘生。  

宋庠　新岁雪霁到西湖作三首  
间拂苔矶弄钓轮，幽怀先赏潩滩春。  
沙鸥似未知余意，惊舞时时错避人。  

宋庠　新月  
稍傍夕楼明，娟娟底有情。  
眉织鬬蛾出，鉤曲误鱼惊。  
欲暗犹衔岫，将斜更上楹。  
刀头君自晚，莫枉桂初生。  

宋庠　行舟汉口  
泽国风波恨，孤帆日夕征。  
山连吴树绿，江入汉源清。  
鬓乱将成葆，心摇不后旌。  
销魂千里外，宁是忆蒪羹。  

宋庠　休日  
弥旬出沐道山头，僦庑萧萧避俊游。  
枉是胸中无块垒，可能皮里有阳秋。  
驾车款段惭乡品，托乘鸱夷笑客愁。  
曲突无烟宾坐冷，时闻庭雀一啁啾。  

宋庠　胥集贤复旧官  
鸾鹊惊飞诏检开，唐家仙殿育英才。  
毫端误墨谗蝇尽，塞上求群故马来。  
咄咄书空徒有意，冥冥避弋本无猜。  
孤生旧辱知人举，一夕闻风释九回。  

宋庠　晏公丧过州北哭罢成篇二首  
昔迎留守萧丞相，今哭谈经戴侍中。  
一代高情无觅处，落花残日九原风。  

宋庠　晏公丧过州北哭罢成篇二首  
故郡迎丧匝野悲，柳车丹旐共逶迆。  
泉涂自古无春色，可惜森森琼树枝。  

宋庠　晏岁  
晏岁无情晚，阴飚昨夜闻。  
芳條临槛劲，短日转楼曛。  
苔石收苍晕，冰溪痓素纹。  
蒿兰虽异种，霜至若为分。  

宋庠　杨寺丞以新集见授  
荆台杯酒接殷勤，已是缇灰十五春。  
学舍早欣游雾露，辞条今服际天人。  
沈居雌蝩那知赏，叶牖神龙更骇真。  
侍上可能无狗监，子虚赋就长卿贫。  

宋庠　杨寺丞掌务西洛访别  
长安僦羁宦，门巷绝卿舆。  
朝绶徒云忝，宾綦日已疏。  
何为趋玉趾，乃肯眷蓬庐。  
九棘历华选，四环承庆馀。  
频叨范叔赠，时取长卿书。  
清晤辄穷景，高谈宁爨苏。  
夫何苦吏役，忽尔怆离居。  
交臂愿从子，盍簪嗟弃予。  
梁郊春草后，鞏树夏云初。  
安石访吟社，少游乘泽车。  
一官方效智，万里乍纡途。  
雅节鄙时尚，高才凌太虚。  
奏篇希乙览，刷羽迟南图。  
行矣姑自爱，汉家方向儒。  

宋庠　姚黄  
世外无双种，人间绝品黄。  
已能金作粉，更自麝供香。  
脉脉翻霓袖，差差剪鹄裳。  
灵华馀几许，遥遗菊丛芳。  

宋庠　遥夜  
夜夕更筹永，霜飞岁籥空。  
斗杓常记候，蟾晕豫知风。  
过雁惊流弋，衰萤恋故丛。  
可堪乡思发，梦绕免园东。  

宋庠　瑶津亭同窠双头牡丹  
太宇星津曲，灵葩帝囿中。  
丹房忽三出，宝艳更双融。  
采绚仙囊露，香翻沛筑风。  
柔祇宁爱宝，元化自为工。  
草让中唐瑞，兰嗤下畹丛。  
甘泉宸象洽，无独赋青葱。  

宋庠　夜出芙蓉堂  
北沼凉归早，西轩火正流。  
萤光偏爱夜，蛩语最知秋。  
好月因云暗，清风为树留。  
烟来昏翠幕，雾下失沧洲。  
河转疑天侧，星回恨岁遒。  
惟馀双鹤唳，不减到林丘。  

宋庠　夜炉  
风窗夜永烛飘煤，坐拥空炉暖冻杯。  
束縜未求曹相火，冥心将冷子綦灰。  
禅床隐灶徒惊俗，曲突徙薪枉备灾。  
馀烬欲销微霰集，燎薰援锦忆平台。  

宋庠　夜闻牛歌  
萧萧墟落暮云寒，坏曲薪歌浃野欢。  
何处饭牛归路远，一声辛苦愬漫漫。  

宋庠　夜坐二首  
紫垣疏舍拂霄霓，官烛台衾夜境凄。  
况是颜生无饮分，小斋应免醉如泥。  

宋庠　夜坐二首  
省户沈沈奉秘斋，通宵箫唱九天来。  
如愚默坐将何比，维斗虚名本不材。  

宋庠　掖门待漏  
晓陌千槐落，严扉万盖留。  
浮云低观阙，残漏急章溝。  
斗柄遥临殿，参旗侧映楼。  
如何轩上鹤，独忆海天秋。  

宋庠　谒龙门无畏师塔祈雨作  
梵圣遗灵骨，洪缘福故都。  
慈深云不断，法遍雨常俱。  
使节开真槨，天香奉供炉。  
拳拳依帝力，馀润冀昭苏。  

宋庠　已巳孟春二十六日作  
纠缠空惊祸福频，沈舟未拯更摧轮。  
山头枉是轻廷尉，天上何容著蹇人。  
南国祭牺堪畏楚，东门猎犬尚尤秦。  
当涂莫竦支离诮，坐受朝家十束薪。  

宋庠　已巳岁除夜有感  
明晦互推斥，中都芳岁兰。  
星回迫旧次，籥暖送馀寒。  
来辰茧有绪，去境环无端。  
天运故相易，人心那独安。  
怀此不能寐，揽衣强盘桓。  
疏恐缓馀带，危惕整尘冠。  
耿耿烛焰直，凄凄霜气酸。  
城头陨高木，庭下败丛兰。  
抚臆累新欷，掩觞沈故懽。  
况乃蹈世纲，虚名争控抟。  
挟册滥书府，振缨玷王官。  
东序罗圭瑞，西雍集鹓鸾。  
昏瞳眩宝肆，短翼厕仙翰。  
纵尔值藏疾，何容久素餐。  
泛泛骚客凫，坎坎诗人檀。  
宁无要路津，所畏在蹒跚。  
枳棘附骥尾，纬萧戏龙蟠。  
寄语拙艰者，无竢学邯郸。  

宋庠　因览镜照见衰年状貌有感  
拂槛清晨念老馀，只堪丘壑便悬车。  
暗围廓落频移眼，坐况苍华不满梳。  
緁绶转惭龟钮印，土膏空负鹤头锄。  
人生出处真难决，羡杀贤哉汉二疏。  

宋庠　因览子京西州诗藁感知音之难遇偶成短章  
小集曾因善叙传，西州馀藻复盈编。  
中郎久已成枯骨，争奈柯亭十六椽。  

宋庠　因游东园奉寄交代张龙图  
修篁绿水已成阴，秀柏凌霜尽直寻。  
今日思人还爱树，岁寒颜色岁寒心。  

宋庠　阴晦残春可惜二首  
园林春去自无欢，宴幕经旬掩客盘。  
雾野关河非意失，晓楼风雨不时寒。  
空梁燕湿休矜舞，曲沼蛙鸣且为官。  
嵩少归心堪怅望，紫芝趙桂老琼峦。  

宋庠　阴晦残春可惜二首  
柳长花歇夏云初，幽圃寻芳但绿芜。  
不分伯劳随阿母，生憎蛱蝶效当涂。  
昏沈岭雾吞斜日，寂寞溪烟压翠蒲。  
欲拂琴徽销客恨，哑哑城曲已啼乌。  

宋庠　永兴端明王左丞寄示见训长句因为后答  
西风书驿到河津，且喜开筩丽句新。  
安石风流高映世，君房言语妙惊人。  
公怀远略须经国，我愧华颠未乞身。  
惟有论交方寸地，岁寒留得比松筠。  

宋庠　永阳登楼怀阙下知已  
西北楼边路欲分，神皋不见见浮云。  
晋邮尺牍波中断，洛客归心笛里闻。  
丽赋有情伤桂魄，劳歌无节怨兰薰。  
汉家续食催西上，忍逐江鸥狎旧群。  

宋庠　咏槐  
万物迎春兔目开，亭亭圆影覆莓苔。  
孤根信得全身地，可待山中养不材。  

宋庠　咏史  
袁褚才名自古稀，可嗟高节晚相违。  
迟行便足为丞相，枉受黄罗乳母衣。  

宋庠　咏竹  
嵇阮生平忆共游，此君高节最凌秋。  
见童少作并门骑，千亩留封渭水侯。  

宋庠　忧关诣台先寄献臣天休二学士  
去国三年恨，还台九死馀。  
凄凉曾釜粟，感咽晏楹书。  
鲋勺怀穷辙，鷄棲整故车。  
惟当亲益友，叙阔费涟如。  

宋庠　忧阕还台次韵和道卿学士终丧归集贤旧职见寄二首  
半生多难窜民廛，北阙重来雪履穿。  
木在沟中宁有间，人从河上更相怜。  
尘栖绶笥昏馀采，虫食书縢脱故篇。  
不敢对君重抚臆，孤怀同是一潸然。  

宋庠　忧阕还台次韵和道卿学士终丧归集贤旧职见寄二首  
解籍书林同遇春，茕茕孤影吊穷尘。  
茂陵久卧添迟思，东观重归有戏宾。  
争食已惭池鹜饱，忘机更待海鸥亲。  
懑然末曲何能续，聊志当年并赋人。  

宋庠　游大明寺  
總辔出西坰，寥寥旭宇明。  
丛冈森地秀，飞塔恍神行。  
惠味沾仙露，疲心识化城。  
远香来不断，空梵过犹清。  
坐惜忘机晚，居惭緤组荣。  
抚怀今古恨，高世友僚情。  
顾慕群芳歇，徘徊极野平。  
低云参驻盖，寒木隐前旌。  
风转松添韵，霜馀菊挫英。  
碧垂天势匝，红上日华轻，  
垒废麏{上鹿下加}乐，池荒雁鹜鸣。  
宫垣除濞国，台址畏轩兵。  
胜践欣同适，沈忧悔自婴。  
理融无物我，神照罢将迎。  
绚藻春供丽，投珍佩合声。  
莫嗤三叹拙，聊谢两心倾。  

宋庠　游广爱寺  
鹫宇岧峣轶翠霏，清秋香火绝尘机。  
心明更接真空辨，应有天花满席飞。  

宋庠　游山简习池  
昔日白接{上四下离}，时时诣诸习。  
累榭今已颓，清池尚堪挹。  
遥源乳窦乡，败防流沙急，  
况复栏蕙时，幽香远相袭。  

宋庠　有将独鹤行都市道上者左右奔迫野态憔悴因成短韵  
明心本霄汉，此路极喧埃。  
何意鸣皋罢，翻同舞市来。  
波鱼忧辙涸，海鸟避风灾。  
寄语昂昂质，非君羽独摧。  

宋庠　有释子以禅会图贶余者此图即今驸马都尉李公所制绘故杨大年刘子仪  
法集超初地，工毫構妙缘。  
星占世外聚，月写相中圆。  
指指谁标谕，心心自默传。  
惟应阿堵处，俱是到忘筌。  

宋庠　有邑子夜宿话余先畴芜废  
临邛久倦客，彭泽赋归来。  
念我何为者，趣时良殆哉。  
一身仕东观，三载寄灵台。  
望见故乡树，频更缇管灰。  
晓车愁蹇蹇，春耜负莓莓。  
虚名自缰锁，丰壤成污莱。  
目想社枌老，心知门柳摧。  
神阡迷马鬣，柏表被狸灾。  
一闻里人语，夜静成多怀。  
他日还燕泣，前忧成误哀。  

宋庠　余卧病畿邑御史王君假守潭楚道出于舍下特见存访且寻先子之旧钦承  
病客卧穷里，衡扉掩残春，  
隳官道家藏，窜踖农廛民。  
朝罗噪饥雀，暮席流芳尘。  
尸居恥踰岁，踵息动弥旬。  
忽讶绛鞲隸，传呼越郊畛。  
蹀躞千馀骑，雍容两朱轮。  
言是楚邦守，来过安邑贫。  
固宜辨贵弃。乃尔存艰辛。  
此道古为重，馀风今已沦。  
物色认平素，载言接殷勤。  
始悟先子旧，早笃尝僚亲。  
孤心极摧橹，感涕浩盈巾。  
追念舞勺岁，已识栖鸾人。  
师筵奉函席，学舍操书筠。  
童牙自忘丑，诗钵或娱宾。  
公时摛句赏，谓是天麒麟。  
亲擘彩牋赠，勉我期日新。  
汝南丐题品，有道定人伦。  
自尔一暌剌，中年婴世纷。  
天圣绍休绪，顿纲横无垠。  
鸾鹄不藏翼，蚢蜗无遁鳞。  
余时滥隗始，骧首摩苍昮。  
司徒揖元叔，天子第平津。  
甲科迁尉属，再命宫坊臣。  
黄香入东观，贾谊过西秦。  
紬绎金匮室，珥彤瑶水滨。  
登瀛识褚马，颂汉希渊云。  
一朝泣风树，九死存馀焄。  
中都索米后，老圃种瓜辰，  
惠然下车揖，高义倾前闻。  
却计髧髦日，二纪如逡巡。  
今形虽隐几，昔训尚铭绅。  
丈人笃求旧，偷俗将还淳。  
湘水澹苍野，衡峰凌紫氛。  
泽节首南夏，瑶魁瞻邃宸。  
恋阙魏公子，吊贤楚灵均。  
公怀佐时略，宜树光朝勳。  
奚为远问俗，惜此徒伤神。  
宣室懋清问，华光钦宝邻。  
行行爱玉体，趋节伫来臻。  

宋庠　鱼梁  
八月霜潦收，江槎绝烟渚。  
竹落如纲裁，渊鳞剧云聚。  
鹥鸟争食飞，儿童荷叉语。  
去乙鳊项肥，吴羹免辧釜。  

宋庠　雨霁  
晓雨纔收润，高轩一爽神。  
雪峰将变夏，桃蠹渐辞春。  
霁隙微阳淡，阴墙积藓匀。  
空馀稚圭宅，蛙响偏诸邻。  

宋庠　雨歇  
急对乘云度，凉烟落晚留。  
山颜红露日，田尾浊鸣溝。  
知倦翩翩鸟，来思湿湿牛。  
东菑聊骋望，偏识种瓜畴。  

宋庠　雨夜达旦为蛙所聒  
万数噜蛙暑雨天，此声何必问憎怜。  
周公忍事肠三斗，寄怒犹烧牡菊烟。  

宋庠　雨夜秋兴示仲氏子京  
秋律眜华序，浓云生夕阴。  
群芳伴雨泣，百竅随风吟。  
衰萤灭遥径，倦翼翔故林。  
暗隙湿已逗，孤灯青欲沈。  
愁人此遥夜，万虑集幽衿。  
欢绪未盈尺，忧端已越寻。  
借问所以然，出处谬素心。  
家世本丘壑，才具非璯琳。  
灵根夙已殒，野服良所钦。  
搴芝幽涧畔，擉鳖故溪浔。  
歘尔滥官牒，今焉旅华簪。  
兄弟见羁鞅，交朋赖幽箴。  
尔讲坏壁简，我攀群玉岑。  
严枚交逸藻，潘陆嗣清音。  
群才方搆厦，短绠徒汲深。  
狂迷顿缨鹿，踉跄乘轩禽。  
归来翳编翟，況乃贯愁霖。  
求薪动踰桂，鬻赋磨酬金。  
原病固为累，朔饥非所任。  
犹欣共姜被，岁宴乐愔愔。  

宋庠　玉宸殿并三枝牡丹歌  
中天帝圃蕃英蕤，氤氲嘉祥凝朝曦。  
竹间芳种易封殖，叠萼三葩同茂枝。  
庆云景宿共灵意，鸿英托寓兹为美。  
华夷面内始并柯，慈孝欢心遂联蘤。  
云旂羽葆驻天临，玩此能无悦圣心。  
幽香自逐德馨远，丽色更缘眉彩深。  
因生轶草兼平露，荐祉神庭幸同侣，  
盛开已被帝琴风，纵落犹成佛天雨。  

宋庠　欲访景升先寄  
隐庐早学蜗牛样，讲肆仍将马队邻。  
北望乌衣才一曲，拟携联简就书筠。  

宋庠　寓居寰内宰邑者数见存访因成谢  
谢病非三最，为氓乏一廛。  
何言罗爵尉，时驻舄凫仙。  
华辙交深巷，馀香袭故氈。  
猪肝难设具，应作闵生憐。  

宋庠　寓宿南宫言怀  
始寓南台直，偏惊素签霜。  
悲秋真骑省，出沐愧山郎。  
自许鸥机息，谁矜鹤胫长。  
尘缁洛客袂，枌老汉人乡，  
篝烛沈幽幔，繙经袭隐囊。  
杯醪冰馀渌，砚滴泻寒光。  
岁晚凋兰佩，风乾裂芰裳。  
星乌绕枝倦，瑶草蔽庭荒。  
道为虚心胜，情缘感物伤。  
劳歌少悽恻，夷路即腾骧。  

宋庠　寓直晚归见天街早春景物  
霁云衔苑雪云开，春色先从禁御回。  
马上妩眉偏认柳，楼前妆额固知梅。  
吹残凤签惊寒律，忙杀鸱幐取冻醅。  
莫问康年行乐意，寿觞初罢佛灯来。  

宋庠　遇雨放朝余至掖门方審戏呈同舍  
诏恩蠲谒静朝扉，掀淖都街独未知。  
同舍恣成庄蝶梦，可怜臣朔忍朝饥。  

宋庠　元会观礼呈仆射相国吕公  
乾历端辰启，王庭庆礼昭。  
虞篇五端辑，汉句九宾朝。  
物象开苍陆，声明薄绛霄。  
寒依朱燎尽，春入緕旗遥。  
舞翟凌干密，蟠螭压陛骄。  
晨光生剑珮，和气引咸韶。  
宝极瞻垂衮，星阶集珥貂。  
班时先正夏，拜祝故尊尧。  
山献称觞寿，雷传浃宇谣。  
燕需云布象，恩沥斗回杓。  
任土虔方骋，居乡列瑞条。  
须知容典盛，画一赖曹萧。  

宋庠　杂感  
从古忠贤困佞邪，区区尘册费长嗟。  
谗人肉味知何似，豺虎刚嫌汙齿牙。  

宋庠　杂感  
枉尺由来贱直寻，巧机愁杀汉川阴。  
莫将三四为朝暮，虚搅群狙喜怒心。  

宋庠　再到小园见落花有感  
雨馀春色太匆匆，已有残英满地红。  
先落后开应定分，一般迟日一般风。  

宋庠　再到小园见落花有感  
急雨前旬滞客筵，群葩何事亦翩翩。  
风长日暖东君醉，无限宫娃失翠钿。  

宋庠　再经行庆  
行李才踰郑，关门已及周。  
山支抱鞏合，洛尾贯河流。  
驿骑迎朱毂，封人讶白头。  
往来何太数，惭恨见嵩丘。  

宋庠　再葺流杯亭兼得今翰林胡学士旧记石刻移置坐隅郡人以为宠  
重凿琼波弄酒船，翠珉英藻更相鲜。  
从兹春意无销歇，长似山阴癸丑年。  

宋庠　早春北亭见城隅荒寂  
荒城楼堞少，野色偏高低。  
蔓草无名绿，幽禽取意啼。  
天形冈树北，日脚岭云西。  
不觉凝笳动，春风引夕鼙。  

宋庠　早春雪后见辛夷初发  
冒霸初分叶，惊春已作花。  
鲜于紫艾绶，殷过赤城霞。  
破蓓香囊小，衔趺彩笔斜。  
骚人虽丽思，忍作桂旗车。  

宋庠　早渡洛水见流澌尽解春意感人马上偶成戏咏二首  
春色东来不待招，烟光已过洛阳桥。  
如何解尽人间冻，鬓畔霜华转不消。  

宋庠　早渡洛水见流澌尽解春意感人马上偶成戏咏二首  
洛浦冰消润韈尘，野禽何处不呼春。  
柳梢弄色花条软，已似遥嗤白首人。  

宋庠　早谒  
匹马中衢类断蓬，疏星残月共寒空。  
汉家未给千门钥，弛镫墙阴避宪骢。  

宋庠　噪雀  
楚雀乘春翐翐飞，蒜头椒目禀生微。  
风前莫学惊鸥散，堂上人无海客机。  

宋庠　赠兵部尚书鲁肃简公挽词三首  
应运推邦直，乘时讲化源。  
不冠噇可奏，问树本无言。  
亮节裨初载，清风裕后昆。  
忽嗟梁木坏，褒册贲忠魂。  

宋庠　赠兵部尚书鲁肃简公挽词三首  
昔事重明邸，俄陶万物钧。  
专怀长孺直，终损武侯神。  
舟壑先成夜，桃蹊遂不春。  
惟馀丽牲刻，终古読名臣。  

宋庠　赠兵部尚书鲁肃简公挽词三首  
伟望岩岩峻，忠言谔谔昌。  
门无谢恩客，帷有献书囊。  
王骏封侯晚，臧孙树德长。  
都门萧鼓发，行路泣云亡。  

宋庠　赠传法光梵二大卿兼述译场之盛  
梵劫扶皇历，高才会圣门。  
五天真释种，三国旧王孙。  
译诂生知慧。卿联万户恩。  
斋熏光汉邸，结集盛秦园。  
交照无殊俗，多闻属上根。  
学徒纷雾委，经録爊星繁。  
妙义观心德，华音置使翻。  
祝场千偈出，空境一灯存。  
列圣文垂象，旁行笔记源。  
院碑鳌抃岛，御榜鷲巢轩。  
地倚区中胜，人缘物外尊。  
十年参净职，于此愧忘言。  

宋庠　赠驸马都尉李和文公挽词二首  
曲里犹龙族，西京尚主侯。  
勳华传旧钺，名理寄虚舟。  
得疾真无妄，观生遂若休。  
偏嗟荀令沼，回作逝川流。  

宋庠　赠驸马都尉李和文公挽词二首  
北第琴樽歇，东原旌旆飞。  
清风邈无所，此路是长违。  
野阔车吞响，天愁日抱辉。  
空馀门下客，鱼鸟欢何依。  

宋庠　赠令狐进士  
阙里高谈擅席珍，多年嵇痺叹沈沦。  
封轺续食论乡士，采服承颜断织亲。  
风直鹢郊伤六翮，机藏鼷弩惜千钧。  
载肴谁就扬雄宅，覆瓿书成担石贫。  

宋庠　赠石龙赵山人  
衰鬓星星倦折腰，十年归就故山樵。  
临江径坏茅围屋，颍水风清树压瓢。  
防蠹旧编裁竹牒，蠲疴珍剂访芝苗。  
鬻文谋食机心尽，试为劳生谕炙鸮。  

宋庠　赠司徒兼侍中宋宣献挽词四首  
一世文为伯，三隺象有光。  
何言隆栋吉，忽叹夜舟藏。  
襚礼朝颁册，哀音路过丧。  
善人今不与，神理太茫茫。  

宋庠　赠司徒兼侍中宋宣献挽词四首  
梁木萎邦哲，乘舆哭第家。  
敛恩周衮里，追品汉貂华。  
素礼初无悔，浮生遂有涯。  
斯文从此丧，谁与辨咬哇。  

宋庠　赠司徒兼侍中宋宣献挽词四首  
舛运明生疾，忠怀语绝偷。  
空荣人曳履，终隔相封侯。  
太史藏书法，门生助絜讴。  
惟馀文献盆，不复叹平头。  

宋庠　赠司徒兼侍中宋宣献挽词四首  
宗工天下宝，归葬国西原。  
野阔箫声苦，云愁旐影昏。  
如存三事礼，不返九京魂。  
河海空成泪，难酬国士恩。  

宋庠　赠太傅中书令张文节公挽词三首  
素范流邦册，昌言溢帝聪。  
三台应天老，万事问胡公。  
道有如絣直，生嗟委蜕穷。  
令君兼上傅，衮敛贲遗忠。  

宋庠　赠太傅中书令张文节公挽词三首  
昔命光三事，今嗟赎百身。  
堂无织蒲妾，车有吐茵人。  
台坼层氛夜，槐凋故府春。  
空馀相国第，不与势家邻。  

宋庠　赠太傅中书令张文节公挽词三首  
平时开黄阁，兹辰奠素旗。  
留侯尝辟穣，巖说遂骑箕。  
天迥哀笳咽，林长道翣遲。  
行人此堕泪，何必岘亭碑。  

宋庠　赠太子太保晁文公挽词二首  
帝禁留辞范，儒林老栋材。  
方期割牲礼，遽近奠楹灾。  
岁晏巢鵀逝，天秋吊鹤来。  
宗工铭盛德，千古照泉台。  

宋庠　赠太子太保晁文公挽词二首  
几杖辞荣久，龙蛇感岁迁。  
留春太史记，成佛谢公缘。  
素盖寒云外，哀箫落月前。  
无烦樵牧禁，行路拜新阡。  

宋庠　赠浔州朱祠部  
粉署郎潜已十年，囊毫奏议委千篇。  
恥论颇牧云中级，去咏齐夷海国泉。  
路控驿疆逢瑞翟，气收炎浦见飞鸢。  
铃斋宴坐真腴盛，几种天花落帐前。  

宋庠　赠职方齐员外  
霄极郎星护帝垣，出分鱼竹說歌喧。  
邮通五尺秦人道，吏拥双朱汉守辬。  
粉闼荀香虚旧帐，铃斋渝舞釂清樽。  
归来何处应严召，振鹭神庭铸马门。  

宋庠　赠中书令沂国王文正公挽词二首  
揆路同寅丛，师垣出守麾。  
终无三令喜，便集两楹悲。  
衮职嗟何补，天心感愍遗。  
幽泉空漏渁，非复作霖时。  

宋庠　赠中书令沂国王文正公挽词二首  
自昔荣归衮，今兹骇阅川。  
天愁摧柱日，星痛殒箕年。  
素履遗儒范，忠谋溢史篇。  
空馀洧乡陌，长似岘碑前。  

宋庠　斋居有感  
气逐薰絣动，春随毕雨残。  
蠹桃欹废井，新李碍游冠。  
处晦垂辕骥，干时上坂丸。  
无人怜仲叔，平日忆猪肝。  

宋庠　斋中读书  
藤箧纷披拥蠹筠，日开黄卷代谈宾。  
一经皓首心非悔，枉是无言对斲轮。  

宋庠　斋中焚香宴坐  
耳界千声外，炉薰一室中。  
妙心那有住，真意本无空。  
香饭凝盂白，天花蔽席红。  
闲观色身相，方信幻人工。  

宋庠　招希元对奕  
咒木成卢非我事，赌牛探炙亦何缘。  
乘闲欲数纹楸路，借问何如葛稚川。  

宋庠　诏下有感  
釐席思贤久，公车下诏新。  
金酬燕市骨，蒲裹汉家轮。  
署行乡论秀，观光国有宾。  
台招能赋客，关识卖符人。  
三府催偕计，诸儒待聘珍。  
掞天持笔距，连袂照袍银。  
丹穴皆来凤，灵渊并躶鳞。  
请行多下客，答策有平津。  
荣路争高足，孤生最滥巾。  
一鸣方及旦，六律肯遗春。  
类鹄犹烦刻，成龙不懼真。  
纵无清夜诵，犹继壤歌民。  

宋庠　赵奉礼见过  
经年掩卧席凝尘，载喜西都接赋宾。  
照坐仙姿嵇玉冷，醉心英气瑾醪醇。  
斑衣就养垂华组，葆发伤秋岸幅巾。  
更谢妍谈殊未已，肯将车驷诮原贫。  

宋庠　照虚亭  
洛渠西北暮烟来，碧瓦朱轩压水开。  
岸曲便容刳木艇，阶唇仍作钓鱼台。  

宋庠　正月三日作  
迎春纔十日，应月已三蓂。  
池面开新素，山光复旧青。  
灰飞空玉琯，醅动涨金瓶。  
剩作寻芳具，当筵忌独醒。  

宋庠　正月十日作  
万里春晖荡晓空，芳心何处不融融。  
惟馀两鬓无情雪，最耐人间解冻风。  

宋庠　正月十日作  
偶随和气上层台，河里风烟已暗开。  
空说虎牢天地险，不知春色过关来。  

宋庠　正月四日侍宴紫宸殿契丹使预会  
黼座披天幄，朝簪集玉除。  
人来重塞表，年是上皇初。  
万岫移神岛，千门敞徼庐。  
春云低借幕，瑶斗近临车。  
露渥仙杯溢，风和法曲徐。  
剑丸争献巧，檋索竞凌虚。  
老柘优词丽，交竿舞态舒。  
盘丰行炙数，冠重赐花馀。  
瑞境仪韶凤，欢心在镐鱼。  
太平同乐意，应有史臣书。  

宋庠　正月望日车驾谒会灵观置酒祝禧殿  
上月神灯节，年康警跸游。  
蒲池渭阳庙，银阙海中洲。  
羽扇排云出，飚轮抱日流。  
遍升均瑞祝，合宴宠灵休。  
画扆霞明坐，春山彩作楼。  
鸾歌参帝乐，麟脯助皇羞。  
斟酌尧衢饮。惊呼汉殿优。  
天襟知众乐，处处驻宸斿。  

宋庠　正月望夕供养大阿罗汉画像作  
端月戒熙阳，望舒秀圆极。  
洗心乘佳节，瞻像洗慈德。  
穆穆屋漏尊，虚堂与神寂。  
绘境纷自奇，法性非所得。  
人貌含天虚，彷佛若真觌。  
示现随三界，精感超六识。  
华灯列清场，宝炷熏梵席。  
妙意随春融，疑怀逐冰释。  
欲赞已忘言，拳拳自终夕。  

宋庠　正月望夜侍宴宣德门呈昭文富丞相  
帝阙开金狄，仙舆下玉京。  
建春天上斗，不夜海边城。  
佛火依山出，星榆夹道明。  
清尘随汉跸，紫气护轩营。  
皓月楼前近，鲜风仗里经。  
烟云供瑞色，箫鼓献欢声。  
梵宇千花落，祠光众雉惊。  
宸仪收宝扇，台座冠朝缨。  
客守宫门燎，鸡传徼署更。  
皇杯频瞩劝，应为泰阶平。  

宋庠　正月望夜闻影灯之盛斋中孤坐因写所怀  
汉家太一昏祠日，宝炬神灯遍京室。  
仁寿先从殿里开。织阿正傍楼前出。  
传闻陌上乐康年，宝骑如龙人若仙。  
骖驔始见斗城曲，烂熳还逢星汉边。  
妍歌巧笑競赓续，万状晶荧夺人目。  
洛桥罗韈自生尘，楚国香缨不藏烛。  
五侯四姓共豪华，况乃经过赵李家。  
迷路非关武陵水，添妆祗为寿阳花。  
九门启钥光如昼，若个游人不回首。  
春宵病客独无悰，挟册焚香坐虚牖。  
坐久更阑可奈何，著书自古穷愁多。  
钟磬笙竽尽邻里，谁能载酒来相过。  

宋庠　至日圜丘摄事礼毕早归马上口占  
祠馆宵灯罢，归骖晓辔轻。  
天规斜抱苑，斗柄曲临城。  
路记仙舆辙，林空宝雉声。  
上元新甲子，休气接平明。  

宋庠　致仕得请泛舟归第  
辅郡初辞节，孤舟始去官。  
桥头帆影急，枕底浪声寒。  
好爵云谁宠，危心且自安。  
赐车诚可爱，闲共子孙看。  

宋庠　致政张郎中惠亲画墨竹二{左巾右上宀下登}以诗为报  
南宫仙老本多才，素幅珍纨绘境开。  
高节自缘心匠出，野丛还拥笔端来。  
挂馀粉箨疑飘席，玩久风枝欲扫苔。  
俗眼莫惊无藻丽，岁寒颜色抵琼瑰。  

宋庠　中秋禁林对月  
素籥中分夜，祥蓂对满辰。  
千门迎皓彩，一气洗空轮。  
净失金鈍影，寒生露掌津。  
仙京全是玉，佛界即成银。  
宫瓦收苍雾，天渊减翠沦。  
纲珠聊借媚，紈扇枉迷真。  
爽籁通鴗鹊，斜光淡结邻。  
孤怀无晤赏，长啸待清晨。  

宋庠　仲微殿丞以余多难退居洊贻诲问复缄新什以勉病躯扶力牵课聊抒谢恳  
朴遫参邦彦，幽忧负主恩。  
投身采樵路，脱籍上车门。  
病肘垂杨老，尘眸覆鑑昏。  
於陵三咽味，楚泽九升魂。  
喘甚吴牛惫，名非卫鹤尊。  
箪瓢舍桑客，井臼寄孥村。  
引重繄心照，衔哀托涕痕。  
馀生何足问，姑学牧鸡豚。  

宋庠　重阳节玉津园锡宴  
纪节符阳序，承恩出上兰，  
厨均尧脯膳，优集汉觞欢。  
紫菊吹花酎，丹萸辟恶丸。  
秋光浮翠帟，杂蘤珥华冠。  
宫树遥分柞，林苕且辨兰。  
神池翻瑞鹄，帝竹隐歌鸾。  
烟阙云中见，严城斗外看。  
欲知人意悦。霏雾满归鞍。  

宋庠　重展西湖二首  
绿鸭东陂已可怜，更因云窦注西田。  
凿开鱼鸟忘情地，展尽江河极目天。  
向夕旧滩都浸月，过寒新树便留烟。  
使君直欲称渔叟，愿赐閒州不计年。  

宋庠　重展西湖二首  
西北云波逗异津，两陂相合到城闉。  
桥横断岸才通舫，路转新洲不踏尘。  
倒影剩容霞底日，暖光平展鑑中春。  
摧颓病守时无用，堪与鸥鷼作主人。  

宋庠　周道士本簪裳世家龆年便慕真教今为庐江黄冠与余有中表之好千里见  
亲见乌衣竹马年，如何便学草楼仙。  
长安名利非真趣，好趁春膏种玉田。  

宋庠　竹鸡  
羽族何微眇，交交作好音。  
远闻真似语，寂听本无心。  
倦舌沈荒坞，嬉群聒翠林。  
鷦鷯王佐笔，从此异凡禽。  

宋庠　主荐后喧讼不已  
昔贲丘园聘，今嗟势利趋。  
何尝轻九九，自欲较铢铢。  
鉤百劳筋败，朝三怒气粗。  
因声谢乡校，真赏愧非夫。  

宋庠　擢第南归道中早发  
紫汉回天斗柄横，萧萧羸马困遄征。  
南归昼绣恩偏厚，应有乡人笑夜行。  

宋庠　自宝应踰岭至潜溪临水煎茶  
关塞云西路，僧庐左右开。  
过岩逢石坐，寻水到源回。  
天籁吟松坞，云腴溢茗杯。  
宫城才十里，导骑莫相催。  

宋庠　自洛移许初至郡斋作  
忝司宫鑰忽三年，恩借閒州得颍川。  
楚北苍茫轩后野，国南膏沃许人田。  
汉台褒凤今难继，荀里占星俗尚传。  
更赖鸭陂能慰我，铃斋西畔似江天。  

宋庠　自讼一首  
左辅朱辬守，南宫革履臣。  
孤萤难助日，病木独依春。  
暗懦疑蛇客，愚忠数马人。  
谁知温省树，自诫鲁堂绅。  
监令车中席，江山扇外尘。  
何当能浼我，初不缰均茵。  
事往方成悔，猜除且莹神。  
由来矜百鍊，从此惜千钧。  
素发惭华冕，虚舟谢要津。  
洗心良有谓，佞佛不无因。  
案上仙书{弱一半}，斋中梵氎巾。  
更须穷僻地，香火报昌辰。  

宋庠　宗人缄见过  
慈恩题墨七彫年，霰雪相逢倦客天。  
男子诣曹羞会课，秃瓮无版欲归田。  
爻占后笑馀艰象，书入穷愁有剩篇。  
闻道汉家求失职，可能梁甲信灰然。  

宋庠　醉枕  
楚辞虚美独醒贤，左手香螯伴醉眠。  
国器载归壶似腹，江萍兴罢幕为天。  
雪楼珠丽巴人曲，芝馆尘生洛浦田。  
昼枕蝶魂方适兴，莫教痟意傍鵾絣。  

宋庠　左散骑常侍东海徐公  
徐公真丈夫，不独文章伯。  
江南兵未解，主忧臣惨戚。  
公愿纾其难，苦求使上国。  
庶獲一言伸，少息苞茅责。  
其君惊且欢，执手涕沾臆。  
谓言知尔晚，何此忠义激。  
天子叱在殿，诮让雷霆赫。  
公亦从容对，曾不渝神色。  
仁者必有勇，斯亦古遗直。  
书大略其小，我有春秋癖。  
所以此诗中，不言公翰墨。  
庶警事君心，勉旃希令德。  

宋庠　坐池上看水偶成五绝句  
冰解初分窦，波平便泛舟。  
岸花红吊影，沙鸭绿昂头。  

宋庠　坐池上看水偶成五绝句  
漾漾通仙穴，潺潺入故城。  
晚来丘壑思，并为一渠声。  

宋庠　坐池上看水偶成五绝句  
短绿抽心草，深红半面花。  
游鱼知底事，跳碎水中霞。  

宋庠　坐池上看水偶成五绝句  
已开临水径，自作探花人。  
岸柳何为者，都庐欲占春。  

宋庠　坐池上看水偶成五绝句  
桥脚时依树，阶唇便作河。  
初无心可洗，谁作洗心歌。  

宋翔　赋灯  
景景照幽房，荧荧吐焰长。  
昔年江上女，曾向乞余光。  

宋翔　绍兴乐府  
天意回，皇母归。  
戢烽燧，敞宫闱，  
朝阳赫奕明鞠衣。惟皇之孝，  
惟母之慈。陈仙仗，  
荐寿卮。从之冢后与庶妃，  
奏之九成与咸池。沓珍瑞，  
骈福祺，山陬水裔咸熙熙。  
惟天之象，与帝之宜。  
千万年，无穷期。  

宋孝宗　比幸玉津园纵观春事适霁色可喜待制洪迈有诗因同其韵  
春郊柔绿遍桑麻，小驻芳园览物华。  
应信吾心非暇逸，顿回晴意绝咨嗟。  
每思富庶将同乐，敢务游畋漫自夸。  
不似华清当日事，五家车骑烂如花。  

宋孝宗　赐灵隐住持德光  
大暑流金石，寒风结冻云。  
梅花香度远，自有一枝春。  

宋孝宗　赐圆觉寺僧德信二首  
古寺春山青更妍，长松修竹翠含烟。  
汲泉拟欲增茶兴，暂就僧房借榻眠。  

宋孝宗　赐圆觉寺僧德信二首  
坐久方知春昼长，静中心地自清凉。  
人人圆觉何曾觉，但见尘劳尽日狂。  

宋孝宗　赐赵士忠二首  
职事烦填委，文墨分消散。  
驰翰未暇食，日昃不知晏。  
沈迷簿书领，回回自昏乱。  
释此出西城，登高且游观。  
方塘含白水，中有凫与雁。  
安得肃肃羽，从尔游波澜。  

宋孝宗　赐赵士忠二首  
志士惜日短，愁人知夜长。  
摄衣步前庭，仰观南雁翔。  
淳景随形运，流响归空房。  
清风何飘飘，微月出西方。  
繁星依青天，列宿自成行。  
蝉鸣高树间，野鸟号东厢。  
纖云时髣髴，渥露沾我裳。  
良时无停景，北斗忽低昂。  
常恐寒节至，凝气结为霜。  
落叶随风摧，一绝如流光。  

宋孝宗　柑橘  
碧玉枝柯柑橘林，开花结子未成金。  
何当烂熟经霜露，更约提壶一访寻。  

宋孝宗　高宗皇帝挽词五首  
草昧千龄旦，飚回九县尘。  
皇天开我宋，丹极下真人。  
指顾山河定，欢呼历数新。  
断鳌重立极，更与物为春。  

宋孝宗　高宗皇帝挽词五首  
赤伏兴王业，巍巍四十年。  
佛狸方送死，天马合争先。  
自厌兵车会，亲提造化权。  
此疆并尔界，恩德到渊泉。  

宋孝宗　高宗皇帝挽词五首  
揖逊光尧德，重华愧有虞。  
居然将菲质，正尔绍皇图。  
履焘兼君父，文明炤典谟。  
大恩浑未报，血泪一时俱。  

宋孝宗　高宗皇帝挽词五首  
不谓神仙窟，今时异昔时。  
鼎湖龙去远，社首凤来迟。  
顾毕三年制，惊闻七月期。  
痛心思继代，不忘有声诗。  

宋孝宗　高宗皇帝挽词五首  
梦断尧千岁，神游汉五陵。  
洛京元在望，禹穴且相仍。  
仗卫凄烟合，笳箫冻雨凝。  
漫磨千丈石，未是颂中兴。  

宋孝宗　和史浩曲宴澄碧殿诗  
揖逊荷帝尧，寅恭五元祀。  
治道贵清静，圣言有深旨。  
谁歌元首明，自得股肱喜。  
跻民期仁寿，距肯中道止。  
力逐乐彼田，坐贾安於市。  
岁行阅丰登，国论销委靡。  
予力初何能，济济赖多士。  
矧予有元老，中立而不倚。  
居东逾三年，不远来千里。  
未遂赤松游，辍诵青琅蕊。  
皓首持六经，日侍明光里。  
翼乎鸿遇风，纵矣鱼在水。  
儒行绝瑕疵，道心无尘滓。  
挺挺松柏姿，巉巉山岳峙。  
予惟日万几，至仁同一视。  
西成锡小宴，促坐才尺咫。  
湛露愧歌周，置酒非封齿。  
归美见新诗，如卿能有几。  
眷言澄碧行，胜赏得迂趾。  
亦屡引公卿，对此谈政理。  
虚心欲受人，忠言资逆耳。  
腾瘠天下肥，至乐无易此。  
颇念文武疆，六合尚殊轨。  
东都会诸侯，宣王昔於是。  
期尔罄嘉谋，使我勋业起。  
勿以方燕颐，所书聊复尔。  
卮酒正须酹，话言未能已。  
都护万年觞，何当至庭戺。  
文章藉老手，直笔中兴纪。  
载嘉矍铄翁，焉得辞骫骳。  

宋孝宗　九月二十二日晚秋曲宴  
昊穹垂佑福群生，凉德惟知监守成。  
禾黍三登占叶气，箫韶九奏播欢声。  
未央秋晚林塘静，太液波閒殿阁明。  
嘉与臣邻同燕乐，益修庶政答丕平。  

宋孝宗　句  
闾阎多勃郁，有愧此闲身。  

宋孝宗　句  
称此一天风月好，橘香酒熟待君来。  

宋孝宗　句  
富贵必从勤苦得，男儿须读五车书。  

宋孝宗　冷泉堂  
山中秀色何佳哉，一峰独立名飞来。  
参差翠麓俨如画，石骨苍润神所开。  
忽开彷像来宫囿，指顾已惊成列岫。  
规模绝似灵隐前，面势恍疑天竺后。  
孰云人力非自然，千岩万壑藏云烟。  
上有峥嵘倚空之翠岭，下有潺湲漱玉之飞泉。  
一堂虚敞临清沼，密荫交加森羽葆。  
山头草木四时春，阅尽岁寒人不老。  
圣心山光水色无尽时，长将挹向杯中渌。  

宋孝宗　潜邸恭和御制净明院梅岩诗  
秀色环亭拥霁霞，修筠冰艳数枝斜。  
东君欲奉天颜喜，故遣融和放早花。  

宋孝宗　秋日临幸秘书省因成近体诗平处赐丞相史浩以下  
玉轴牙签焕宝章，簪绅侍列映秋光。  
宴开芳阁儒风盛，坐对蓬山逸兴长。  
稽古右文惭菲德，礼贤下士法前王。  
欲臻至治观熙洽，更罄嘉谋为赞襄。  

宋孝宗　送虞丞相抚蜀  
一德如公岂合闲，聊分西面欲忧宽。  
不辞论道虚台席，暂假宣威筑将坛。  
风教已兴三蜀静，干戈载戢万方安。  
归来尚想终霖雨，未许乡人衣锦看。  

宋孝宗　题刁光胤画册　蜂蝶戏猫图  
白泽形容玉兔毛，纷纷鼠辈命难逃。  
后村诗与涪翁咏，未及崔公一议高。  

宋孝宗　题刁光胤画册　芙蓉泉石图  
托根不与鞠为双，历尽霜风未肯降。  
本自无心那有怨，年年清艳照秋江。  

宋孝宗　题刁光胤画册　江南风景图  
秋雨池塘透晚凉，晴蜓飞处白苹香。  
江南风景堪图画，怪得先生一□长。  

宋孝宗　题刁光胤画册　葵石图  
中央正色殊堪重，况复丹心向太阳。  
可信化工深意在，只教此本染宫黄。  

宋孝宗　题刁光胤画册　双飞蛱蝶图  
融融风日杂花开，一雨凋残满绿苔。  
倘有红妆来拾翠，无端蝴蝶斗飞来。  

宋孝宗　题刁光胤画册　五羊图  
霜风不动节毛尘，同沐中原水草春。  
苏武还朝典属国，一时高爵岂庸人。  

宋孝宗　题刁光胤画册　雪景水仙图  
黄冠翠帔玉为姿，何处春风一见之。  
未到湘江清绝地，试看山谷老人诗。  

宋孝宗　题刁光胤画册　雪里山茶图  
一枝残雪照山城，春意原非复后生。  
羞把红颜媚儿女，梅兄知我岁寒情。  

宋孝宗　题刁光胤画册　雪松图  
梦中衣褐定何祥，明眎由来世泽长。  
谁拟前身是韩子，为他毛颖著文章。  

宋孝宗　题刁光胤画册　竹菊图  
赋得闲情思独工，想携卮酒对芳丛。  
铅华不为春争艳，留得先生醉颊红。  

宋孝宗　题皇雩山图  
仙鹅飞去是何年，灵迹犹存古岭边。  
藤老龙蟠疑护法，山幽禽语是逃禅。  
水攀古木身忘倦，口吸香泉骨欲仙。  
邻叟不知唐世远，犹言谢母旧因缘。  

宋孝宗　题金山  
屹然山立枕中流，弹压东南二百州。  
狂虏来临须破胆，何劳平地战貔貅。  

宋孝宗　题张曲江像  
鹿入深宫花解愁，牛登高鼎餸伤休。  
当时若听履霜语，岂到峨嵋山尽头。  

宋孝宗　题周文矩合乐士女图  
今夜调琴忽有情，欲弹惆怅忆崔卿。  
何人解爱中徽上，秋思头边八九声。  

宋孝宗　西太乙宫陈朝桧  
道人手种几生前，鹤骨龙姿尚宛然。  
双干一先神物化，九朝三见太平年。  
忽惊华构依岩出，乞与佳名到处传。  
此柏未枯君记取，灰心聊伴小乘禅。  

宋孝宗　新晴有感  
春风归草木，晓日丽山河。  
物滞欣逢泰，时丰自此多。  
神州应未远，当继沛中歌。  

宋孝宗　新秋雨过述怀  
雨声乱秋声，驱暑逾南海。  
凉月倍清辉，细云变文彩。  
长空肃无限，远山青不改。  
沉吟感素商，凄清鸣万籁。  
平生雄武心，览镜朱颜在。  
岂惜常忧勤，规恢须广大。  

宋孝宗　游玉津园赐皇太子以下官  
一天秋色破寒烟，别粃连堤压巨川。  
欣见岁功成万宝，因行射礼命群贤。  
腾腾喜气随飞羽，袅袅凄风入控弦。  
文武从来资并用，酒馀端有侍臣篇。  

宋孝宗　又赐颂  
欲言心佛鸡分别，俱是精微无碍通。  
跳出千重缚不住，天涯海角任西风。  

宋孝宗　俞延禧进古涧松以诗赐之  
荦确奔流泻玉虹，凛然云干拟蟠空。  
红尘车马稠如织，梦入苍烟万壑风。  

宋诩　句  
未得草茅封下事，少从桃李径中行。  

宋逸　灵岩  
抖擞尘衣访古踪，扪萝涉险彻灵峰。  
寒堆泰岳千岩雪，清绕方山十里松。  
泉顶客回闻法鼓，云堂僧起动斋钟。  
如来元现因明处，直在人天第一重。  

宋永孚　盐泉  
一泉流白玉，万里走黄金。  
人事有因革，宝源无古今。  

宋煜　蝴蝶洞  
阴深古木护涟漪，洞里藏春人不知。  
不是桃源深有路，如向蝴蝶满瓀枝。  

宋煜　黄野人庵  
淮南鸡犬上云端，底事先生独世间。  
上界应嫌官府足，不如平地且骖鸾。  

宋煜　石臼洞  
清泉一派水潺潺，石穴端然一臼安。  
洗药炼丹仙已去，只留踪迹与人看。  

宋煜　题朱明洞  
涧流一一抱峰回，面面林峦锦帐开。  
我品洞天居第七，只应题作小蓬莱。  

宋煜　铁桥峰  
拄杖何年掷向空，云端隐约化晴虹。  
此桥端的通霄汉，谁与同游访月宫。  

宋煜　遗衣坛  
驾鹤乘鸾归紫府，仙凡从此不相干。  
要传当日飞升事，收拾遗衣为结坛。  

宋煜　朱子庵  
仙人自昔好楼居，怪石棱层倚碧虚。  
见说通天中有路，世间何处觅飙车。  

宋煜　竹符  
仙篆元非世俗书，笔端会把鬼神驱。  
当年笔迹今何在，洞客争传笔叶符。  

宋肇　白帝城  
东雨霏霏白帝城，秋草未枯春草生。  
古来战垒如云横，万里瞿塘断人行。  
至今三峡路峥嵘，时清不见更屯兵。  
荒凉废堞没春耕，但见牛羊日西平。  

宋肇　杜鹃  
暖云无定半阴晴，茅屋纸窗深复明。  
乔木参天竹千茎，巴山欲晓风露清。  
杜鹃飞鸣绕江城，鱼复四月江水生。  
林花落尽空含情，瀼瀼东西朝暮声。  

宋肇　句  
知君也厌雕肝肾，分我江南数斛愁。  

宋肇　夔冬暖雪不到地唯山高处尽白它皆霏雨而已  
密下斜飞片片愁，不堪飘泊向西州。  
思家对雪诚何味，只与群山斗白头。  

宋肇　三堂  
林峦十里上巉岩，飞槛初凭缥缈间。  
夔子风烟依白帝，夜郎耕稼接鸟蛮。  
砌横乱石遥临涧，门对高峰近带山。  
咫尺惊湍呈莫测，每来登此念乡关。  

宋肇　三峡堂  
初寻磴道踏雪烟，渐引茅瞻屋数椽。  
江影动摇波面日，山光隐见峡中天。  
放怀缸酒凭栏客，回首弦歌趁市船。  
要与舟人同此乐，移花种竹满瞻前。  

宋肇　晚晴  
古道遥临水，荒城早闭门。  
乱山衔落照，归鸟下空园。  
江口渔人舫，崖腰桑树村。  
客愁何可奈，有酒莫空樽。  

宋肇　峡口  
万里西南路，瞿唐据上游。  
峡分山对立，江合水争流。  
蛟鳄从来患，风波自古愁。  
几时飞两桨，归去幔帆秋。  

宋肇　中秋对月用昌黎先生赠张功曹韵  
水精为鉴金为波，挂空影写山与河。  
清光此夜十分好，有酒有客宜高歌。  
去年今日行役苦，若宿溪边宿逢雨。  
传闻蜀道如天高，崖县壁绝哀猿号。  
波横剑戟不易上，陆有虎豹何由逃。  
江山旧恃白帝险，风俗犹带乌蛮操。  
驱驰两月到西塞，梦寐万里还东皋。  
嗅梅踏雪巴子里，路入鬼门欣不死，  
飞飞倦鸟惟思还。玉笋岂是鹿官班，  
余生但原閒及酒，虚名宁雇触与蛮。  
良宵佳客十有五，云放月八樽罍间。  
颓然老子兴不浅，韩诗坡句聊追攀。  
君不见天宝裳羽衣歌。人间乐舞难同科，  
遗音犹在悲凉多。有酒且歌遑恤他，  
不饮如此良夜何。  

宋真宗　北征回銮诗  
锐旅怀忠节，群胡竮北荒。  
坚冰销巨浪，轻吹集隹祥。  
继好安边境，和同乐小康。  

宋真宗　赐陈尧叟谢病归济源  
文苑垂清誉，胡端仰盛才。  
嘉猷毗万路，奇遇列三台。  
勤职兴石爽，辞荣奏疏来。  
畴咨登百揆，异数冠中台。  
巨屏扬旌去，名藩昼锦回。  
君臣相厚意，瞻望两徘徊。  

宋真宗　赐道人郑隐归山  
尽日临流看水色，有时隐几听松声。  
遍游万壑成嘉遁，偶出千峰耫治平。  

宋真宗　赐丁谓  
践历功皆著，谘询务必成。  
懿才符曩彦，佳器贯时英。  
俾展经纶业，旋陞辅弼荣。  
嘉亨忻盛遇，尽瘁罄纯诚。  
均逸明恩洽，畴劳茂典行。  
白麻三殿晓，红斾九衢平。  
虽辍凌严任，尤增倚注情。  
拥旄辞帝阙，顿辔望都城。  
风景高秋月，烟波几舍程。  
想卿怀感意，常是梦神京。  

宋真宗　赐丁谓  
懿辞硕画播朝中，造膝询谋礼遇丰。  
文石延登彰顺美，高牙前导表畴庸。  
书生仗钺今尤贵，旧里分符古罕逢。  
昼锦买臣安敢比，黄枢早日接从容。  

宋真宗　赐古藏用  
海霞照灼散青烟，历历星榆在晓天。  
松韵寒烟绝世态，鹤翔高顶应鸣弦。  

宋真宗　赐僧义澄  
止观心地法，色相本皆空。  
禅慧明宗性，超然万法中。  

宋真宗　赐神童蔡伯禧  
七闵山水多才俊，三岁奇童出盛时。  
家世应传清白训，婴儿自得老成资。  
初尝学步来朝谒，方及能言解诵诗。  
更励孜孜图进益，青云千里有前期。  

宋真宗　赐王钦若除太子太保判杭州十韵  
早自外朝登近侍，克符昌运振嘉名。  
一参黄阁推良画，再陟鸿枢显至荣。  
该博古今堂献纳，勤劳夙夜每专精。  
石渠撰述多文备，日观封崇大礼成。  
宰府调元心匪懈，真宫兼职望弥清。  
龙楼进秩恩尤异，熊轼为藩任不轻。  
二浙奥区期惠化，三吴佳致悦高情。  
重重山水舟中见，处处壶浆陌上迎。  
既肃迩遐安外域，更分宵旰抚黎氓。  
予衷侧席方毗倚，儜有甘棠播颂声。  

宋真宗　赐杨亿判秘监  
琐闼往年司制诰，共嘉藻思类相如。  
蓬山今日诠墳史，还仰多闻过仲舒。  
报政列城归觐后，疏恩高阁拜官初。  
诸生济济弥瞻望，铅椠谘询辨鲁鱼。  

宋真宗　赐詹髖  
名阅夸詹氏，新居古五云。  
擢科魁众士，拔萃喜超群。  
礼肃人畏敬，胪传世共闻。  
好将多锦绣，五色耀龙文。  

宋真宗　赐知贡举晁迥  
礼闱选士古称难，都为陞沉咫尺间。  
较艺清时公道在，抡材应得惠人寰。  

宋真宗　赐知贡举晁迥  
盛时选士贡闱开，殿宇闻风献艺来。  
心似权衡求实效，勿教蓬荜有遗才。  

宋真宗　赐知贡举钱惟演  
寅奉昌图绍庆基，选抡多士叶前规。  
乡闾荐拔期无滥，草泽搜罗讵有遗。  
德举况逢全盛日，计偕咸造广场时。  
春官任职当求善，宗伯抡材务得宜。  
侍从名儒当委任，艺文公道辩妍媸。  
儜伸衡鉴裁深念，允协菁莪乐育诗。  

宋真宗　佛牙讚  
西方大圣号迦文，接物垂慈世所尊。  
常愿进修增妙果，庶期饶益在黎元。  

宋真宗　观龙歌  
四灵之长惟虬龙，虬龙变化故难同。  
三茅福地群仙宅，灵物潜形在此中。  
池内仙人驯扰得，至今隐现谁能测。  
乘云蠢动独标奇，行雨嘉生皆荷力。  
常人竞取暂从心，才出山楹兮无处寻。  
中使勤求深有意，欲献明庭兮陈上瑞。  
初献一龙朝魏阙，偶挹二龙离洞穴。  
人心龙心若符契，一人一住何神异。  
我睹真龙幸不惊，至诚祝龙龙好听。  
但祈风雨年年顺，庶使仓箱处处盈。  

宋真宗　海棠  
春律行将半，繁枝忽竞芳。  
霏霏含宿雾，灼灼艳朝阳。  
戏蝶栖轻蕊，游蜂逐远香。  
物华留赋咏，非独务雕章。  

宋真宗　海棠  
翠萼凌晨绽，清香逐处飘。  
高低临曲槛，红白间纤条。  
润比攒温玉，繁如簇绛绡。  
尽堪图画取，名笔在僧繇。  

宋真宗　句  
醉醉皮裘思晦迹，行高终自有人知。  

宋真宗　句  
臣守但当守公法，驰骛苟进何可取。  

宋真宗　句  
该胡圣典通今古，发启冲年晓典常。  

宋真宗　内香药库诗赞  
每岁沉檀来远裔，累朝珠玉实皇居。  
今辰内府初开处，充{左牛右刃}尤宜史笔书。  

宋真宗　批杨亿谢表  
承明近侍究儒玄，苦学劳心疾已痊。  
善保兴居调饮食，副予前席待多贤。  

宋真宗　送张无梦归天台山  
混元为教合醇精，视之无迹听无声。  
唯有达人臻此理，逍遥物外事沈冥。  
浮云舒卷绝常势，流水方圆靡定形。  
乘兴偶然辞润户，谈真俄尔谒王庭。  
顺风已是闻宗旨，枕石还期适性情。  
玉帛簪缨非所重，长歌聊复宠归程。  

宋真宗　又将放榜  
四海为家宝绪隆，旁求文雅振儒风。  
命乡随叶来多士，较艺抡材有泽宫。  
簪绂近臣当显任，丝纶深旨论丹衷。  
旰宵汲汲予存念，夙夜孜孜尔徇公。  
名实岂惟稀鉴内，贤能皆萃网罗中。  
儜观翘楚登时用，布政分忧协庶功。  

宋真宗　赞胡家  
一门三刺史，四代五尚书。  
他族未闻有，朕今止见胡。  

宋之才　观潮阁  
风烟未息倩诗催，小立栏杆亦快哉。  
江面贴天晴更好，涛头拍案去仍回。  
晚山过雨乱鬟拥，细舶点空浮雁来。  
坐待月明寒练净，片槎直欲到蓬莱。  

宋之才　隆山院  
危磴盘云杪，惊涛涨晚空。  
江山端有待，杖履偶相同。  
孤塔苍茫外，千帆杳霭中。  
谁知丘壑趣，未缚软尘红。  

宋之才　石柱庵  
炼形仙入天聪洞，卓锡僧归石柱庵。  
穷胜不知天已晚，归来药径月盈篮。  

宋之源　游溪  
不因党论到元符，安得溪山着一儒。  
时有诎伸须直道，天开灵杰岂归愚。  
泉疏阴润诗馀派，手拓苍崖节转孤。  
自送江西仙袂远，神游应过此间无。  

宋中行　句  
路转五盘知地远，铺名太薄见人情。  

宋自适　句  
阴阳消长风闻际，堂陛尊严山立时。  

宋自适　句  
三圣传心惟主一，六经载道不言真。  

宋自适　句  
老去放令心胆健，后来留得姓名香。  

宋自适　句  
江湖多少盟鸥地，莫近平津阁畔行。  

宋自适　送谦父弟  
日用功夫在细微，行逢碍处便须疑。  
高言怕被空虚笑，阔步先防堕落时。  

宋自适　谢馈药  
投老如僧不出家，羸躯无奈病相加。  
头旋似倚当风柳，目眩如看隔雾花。  
高束诗书参素问，尽抛琴剑学丹砂。  
旧时载酒今怀药，解识扬雄独有巴。  

宋自适　杨柳  
丝丝烟雨弄轻柔，偏称黄鹂与白鸥。  
才著一蝉嘶晚日，西风容易便成秋。  

宋自适　咏猿  
生长榝柟紫翠间，攀翻接手饮潺湲。  
卧惊落叶霜华重，叫彻山空月影闲。  
蹭蹬失身拘竹栅，飘萧飞梦绕松关。  
平生捷巧何由逞，缩臂无言看远山。  

宋自适　早行  
西郊云起白漫漫，近树遥峰欲辨难。  
山下几多迷路者，人间方梦大槐安。  

宋自适　赠胡季昭  
凛凛庐陵一澹翁，飞扬复起振高风。  
周无二叔圣何别，商有三仁道则同。  
孤迹本如云出岫，清名应比日行空。  
翩翩雁影梅花外，雪片飞来酒对中。  

宋自适　赠画士陈兄  
解衣盘礴任猜疑，神悟如狂又似痴。  
学到却须坚自守，世间绝艺少人知。  

宋自适　赠医齿道人  
病欺年去故相加，要害先攻两辅车。  
解后神工如掇拾，愧无樽酒对榴花。  

宋自逊　茶磨  
韫质他山带玉挥，乾旋坤载妙玄机。  
转时隐隐海风起，落处纷纷春雪飞。  
圆体外通常不碍，贞心中立动无违。  
世间多少槐安梦，信手频推为解围。  

宋自逊　答客问  
岂是林逋放鹤迟，羽闲成懒静相宜。  
落花时节人中酒，夜雨轩窗客赌棋。  
身外浮名何用觅，人间多事不须知。  
屋边梅树上边石，岁岁春风日日诗。  

宋自逊　店翁送花  
店翁排日送春花，老去情怀感物华。  
翁欲殷勤留客住，客因花恼转思家。  

宋自逊　东湖看荷花呈愿父  
团团隄路行无极，一株一步杨柳碧。  
佳人反覆看荷花，自恨鬓边簪不得。  

宋自逊　桂花  
揭纸糊窗莫放开，园丁新送木犀来。  
绕屏著色无非画，尽日烘香不用煤。  
同气相求唯径菊，后生可畏独江梅。  
月中一应灵和异，待向仙娥觅种栽。  

宋自逊　和曾子实题画笺韵  
鹭引归船犬吠篱，片时风景万千诗。  
向来柳下曾沽酒，不似如今看画时。  

宋自逊　看人取木绵  
经杨有花飞作絮，黄芦有花亦为絮。  
此絮天寒不可衣，但解随风乱飞舞。  
木绵蒙茸入机杼，妙胜春蚕趼中缕。  
均为世上一草上，有用无用迺如许。  
木绵有用称者稀，杨花芦花千古传声诗。  

宋自逊　莲  
采茶莫掣叶，掣叶伤莲根。  
食子莫弃心，味苦生意存。  

宋自逊　买马  
世求骏马事驱驰，我买人间钝马骑。  
不是爱他行路稳，好山多处要寻诗。  

宋自逊　萍  
苦无根蒂逐波流，风约才稀雨复稠。  
旧说杨花能变此，是他种子亦轻浮。  

宋自逊　山家  
一片青山水四围，家家有竹护柴扉。  
养成猿鹤通人语，放去牛羊识路归。  
紫蕨甘肥轻鼎味，绿蓑安稳胜朝衣。  
浮云遮断人间事，浪说桃源今世稀。  

宋自逊　寿铁石翁  
梅传春信伴持觥，寿数新年满六庚。  
长与白云分屋住，閒骑黄犊趁山行。  
不因问药深深隐，除却能诗事事生。  
看到阿咸俱白发，百年门户共支撑。  

宋自逊　书报先生壁  
一盏清灯到夜深，掩书趺坐学禅心。  
山猿白日无踪迹，夜夜来啼松树林。  

宋自逊　田家谣  
清溪绕山流，茅屋瞰溪住。  
山田虽不多，荒年亦禾黍。  
有园不栽花，但种桑与苧。  
有儿只为农，不士不商旅。  
老翁雪满头，煮茗相劳抚。  
问我从何来，今将去何所。  
日月如飞梭，人生几寒暑。  
浮名底须求，求之亦何补，  
我见贪名人，名成隔千古。  
微利不足营，营之徒自苦。  
我见嗜利人，甘作守钱虏。  
青山冢累累，今古一抔土。  
勉我勤归鞯，风雪岁云暮。  
因作田家谣，备述老翁语。  

宋自逊　蚊  
朋比趋炎态度轻，御人口给屡憎人。  
虽然暗里能鑽刺，  
贪不知几竟杀身。  

宋自逊　乌鹊引  
彼乌鹊兮，无异众禽之鸣。  
吉凶在人兮，彼鸣何心。  
吁嗟人兮，万物之灵。  
不能自信兮，占吉凶於二禽。  

宋自逊　五月菊  
东篱千古属重阳，此本　　宜夏日长。  
会得渊明高卧意，故来同占北窗凉。  

宋自逊　闲地  
一片宽闲地，半生江海情。  
有梅添月色，无竹欠秋声。  
酒热浑家醉，诚诗逐字评。  
拙痚尘事少，贫贱也身轻。  

宋自逊　谢深道问近况答之  
苖艀　秋草闭门深，世事年来口欲喑。  
文欠官衔谁著眼，命无时彩自劳心。  
收书只原儿能读，得酒惟须客其斟。  
幸有无弦琴挂壁，不容声处是知音。  

宋自逊　夜雪  
雪眼羞明夜转飞，梅花未觉竹先知。  
一炉柴火三杯酒，谁记山阴有戴逵。  

宋自逊　一室  
一室冷如冰，梅花相对清。  
残年日易晚，夹雪雨难晴。  
身计趼千绪，世纷棋一枰。  
曲生差解事，谈笑破愁城。  

宋自逊　隐逸  
五鼎生封事不难，此身当与道相关。  
天高地下日易晚，古往今来人少闲。  
靖节早辞彭泽县，子陵终老富春山。  
当时若为虚名起，未必有名留世间。  

宋自逊　赠戴石屏  
又是六年别，浑无一字书。  
性宽难得老，交久只如初。  
白发添诗集，黄金散酒垆。  
行程遍江海，何处是吾庐。  

宋自逊　赠隐者  
或居岩谷或居廛，未作天仙且地仙。  
诗只半联人寡和，画才数笔世争传。  
弹琴无谱自成曲，卖药资身不较钱。  
或问先生今几岁，笑言谁解记生年。  

宋自逊　照镜辞  
匣中青镜秋月明，妍嗤毫发无遁形。  
人心不同有如面，青铜照面不照心。  
人心本灵本虚静，谁实昏之私欲胜。  
匣取青铜且勿开，自照心中大圆镜。  

宋自逊　种柳  
短研深煨倒插宜，明年便有绿垂垂。  
只因因造化容易，不见岁寒冰雪时。  

宋自逊　啄木吟  
志非啄木在啄虫，利觜似染虫血红。  
木外无虫虫在中，外视一啄殊不空。  
人嗟木皮遭啮毁，岂知虫多木心死。  
木心无蠹木乃荣，安得去国之蠹如此觜。  

苏敖　春晚  
芳草莫寻游处迹，好花空认折残枝。  
啼莺似怨归何速，舞蝶应怜出太迟。  

苏敖　鸿沟  
置俎均牢彘，峨冠信沐猴。  
方矜几上肉，已随幄中筹。  
海岳归三尺，衣冠閟一丘。  
路人犹指似，山下是鸿沟。  

苏邦　不欺堂  
室明室暗两相宜，方寸长存不可欺。  
勿谓天高鬼神远，要须常畏自家知。  

苏滨　耕堂杂兴  
背乡不过五十日，世事如云逐段移。  
客里念家家念客，归来一似未午地。  

苏滨　题金陵杂兴诗后  
六朝留寄多多恨，一士来歌百百诗。  
驱使春风游笔下，个中情景个中知。  

苏大璋　凤翀峰  
早起联镳上翠微，瞰虚历级步嵚崎。  
昔闻华顶莲生藕，今见南山菊满篱。  
纵眼横看天地阔，壮怀唯有鬼神知。  
安期引我丹霄路，十里云烟特地披。  

苏大璋　蘼芜  
叶叶秋声中，霏霏蚤英蔌。  
分持有如松。繁华匪惭菊。  
勃蔚袭轩墀，薰沾满衣服。  
情人擢纤指，拾蕊动盈掬。  
蘼芜见离骚，苓藿入语录。  

苏大璋　瑞香花  
芳蕤何蒨绚，尤物真旖旎。  
五叶映雕阑，三桠骈粉蕊。  
妍分春月魂，香彻肌骨髓。  

苏德祥　赠南岳宣义大师英公  
学就书闻在道林，几年辛苦用身心。  
九霄雨露酬知早，百首风骚立意深。  
青白野云闲里卧，古今碑碣醉中寻。  
因何负此多般艺，可惜教师鬓雪侵。  

苏頴　望太湖  
杳杳波涛阅古今，四边无际莫知深。  
润通晓月为清露，气入霜天作溟阴。  
笠泽鲈肥人脍玉，洞庭柑熟客分金。  
风烟触目相招隐，聊为停桡一楚吟。  

苏福　初一夜月诗  
气朔盈虚又一初，嫦娥应事半分无。  
都于无处分明有，恰似先天太极图。  

苏涣　句  
云台胜景压苍溪，东汉遗名冠蜀西。  

苏涣　赠刘讽  
林下人归少，君归不待年。  
能令两蜀士，叹甚二疏贤。  

苏籍　句  
醉乡须待我，诗社莫添人。  

苏籍　句  
梦蝶岂知真是蝶，骑牛何必更寻牛。  

苏坚　后清江曲  
层波渺渺山苍苍，轻霜殒木莲叶黄。  
呼儿极浦下笭箵，社翁欲熟浮蛆香。  
轻蓑淅沥鸣秋雨，日暮乘流自相语。  
一笛清风万事休，白鸟翩翩落烟渚。  

苏坚　句  
我梦扁舟浮震泽。  

苏坚　清江曲  
属玉双飞空满塘，菰蒲深处浴鸳鸯。  
白蘯满棹归来晚，秋著芦花一岸霜。  
扁舟击岸依林樾，萧萧两鬓吹华发。  
万事不理醉复醒，长占烟波弄明月。  

苏坚　题金相寺三首  
丈室十一尺，闽山数百层。  
春风近梅柳，腊水漫沟塍。  

苏坚　题金相寺三首  
已爱观音远俗尘，鹫峰林壑更清新。  
不辞遍历安禅地，要使溪山识主人。  

苏坚　题金相寺三首  
隐约开晹谷，坐看云气升。  
地神归献秀，一色露山棱。  

苏坚　重过石井  
登临萧寺几回头，石怪林深山自秋。  
地布黄金长照日，泉溜碧玉暗通沟。  
浚穿地脉疑无底，静啮崖根更不流。  
多谢老僧勤供佛，井华晓汲注瓷瓯。  

苏缄　诗一首  
使君尊老致聃彭，跻彼公堂醉兕觥。  
祝饐俾观新礼节，纵谈犹说旧升平。  
厖眉昔日商山皓，尚齿当年洛社英。  
盛事欢传昩水上，赓歌归羡属儒生。  

苏简　次韵徐惇济久不食肉  
举家食肉迹虽陈，端有寒儒继后尘。  
杜老长鑱聊卒岁，颜生陋巷不逢辰。  
啖毡窃喜全高节，食肉从来鄙要津。  
扪腹只应多愧负，天教吾党合清贫。  

苏简　次韵张正民游智者寺  
养拙何所诣，白昼门常关。  
剥吸有好怀，绕郭横秋山。  
佛庐占山麓，清净非人间。  
曳杖得晤语，幽寻为怡颜。  
三峰耸而秀，群巘抱以环。  
寺同乔木古，僧与白云閒。  
一鸟不复鸣，流泉自潺湲。  
山林足胜践，世路羊肠艰。  

苏简　访涌泉吴文叟隐居  
水绕庭除屋近山，居人六月自清寒。  
平时不起轩裳念，此去真输岩穴安。  
书富五车成活计，樽开千日慰艰难。  
径谋百亩从君隐，凭藉林泉寄一箪。  

苏简　赋雪梨寄二孙  
梨乃北方来，东阳有遗种。  
开花如雪洁，结实论斤重。  
似闻风霜来，採摘不旋踵。  
肤莹玉在手，剖之醴泉涌。  
甘凉宜解酲，席上贾余勇。  
甚美非耐久，糜溃失前宠。  
长安疑父祖，压沙岂伯仲。  
时方禁苞苴，林下喜得共。  
老人齿颊寒，食指难为动。  
邻墙有酒仙，双苞可持送。  

苏简　同诸孙赋冰箸  
雪堆屋背已崔巍，沟瓦垂冰冻不摧。  
乳石骈罗疑在谷，遗簪璀璨俨成堆。  
泎寒侵被怜衰老，咀嚼鸣牙忆尚孩。  
自是中原验时令，江南春候亦难裁。  

苏简　咏金橘  
小小根栽出近□，□□繁实傲秋天。  
恍如列宿挂庭树，几误饥儿逐弹圆。  
荔子甘香欲争席，赤心粗俗敢差肩。  
饮仙嚼□□□赏，赋客寡闻犹未编。  

苏简　至后书事  
岁尽意不尽，日长愁更长。  
将士介生虮，黔黎痺复疮。  
拊膺念江夏，掩面向山阳。  
大隐未高枕，巨鳌仍望洋。  
旧闻死可祷，或以酒自戕。  
废卷三太息，抚时徒感伤。  

苏京　湖上联句  
遥岑舣舟见，野思过桥生。  
兴尽回兰棹，归鞍月正明。  

苏泂　爱九兄旧句  
眼看绿樽花下去，情知清话竹边留。  
禊觞岂是荒耽具，晋士那无经济谋。  

苏泂　安隐寺诗  
樟树何年种，娑娑满寺门。  
金身虚像设，画壁尽尘昏。  
龙虎青山远，冰霜碧甽存。  
坊官敬人客，顷刻具肴尊。  

苏泂　八月十二日再入都  
野色连山碧，时光似木流。  
邹阳仍是客，李广不封侯。  
业已诗中老，何须病始休。  
草根萤一点，寂照万端忧。  

苏泂　八月十五日游禹祠告成观  
度密穿青且意行，穷居谁识万人英。  
山当凿处终须好，水到平时自不鸣。  
夏德真应参太始，禹功那复告其成。  
登临遗庙秋风里，不尽今来古往情。  

苏泂　八阵图  
俨然云转与风回，故国人看但石堆。  
犹有鬼神供职守，不移行列待将来。  

苏泂　白鸥  
白鸥相见忽相猜，居士星星似我哉。  
习懒更无诗一句，浇愁惟有酒三杯。  
看梅倣雪行过去，玩月如霜弄影来。  
学得平生安乐法，等闲不受鬓毛催。  

苏泂　白首  
白首百岁期，青春三月暮。  
荒凉鸡下栅，寂寞莺啼树。  
山水越王城，行人雨中去。  

苏泂　百家泊  
舟子更相语，泥深不可行。  
拥裘听水响，无寐到天明。  
篷背潇湘雨，溪南歡乃声。  
在家那汝觉，数舍许离情。  

苏泂　拜大父墓  
六载今如此，青松到屋梁。  
何言声籍籍，直作去堂堂。  
事已难追悔，天高只痛伤。  
当时巴蜀使，书疏不能忘。  

苏泂　拜年人  
来车去马拜纷纷，岁岁年年不惮烦。  
拜得老人山上去，一番儿女各当门。  

苏泂　拜年人  
小年踯躅随群队，长大悲伤怕物华。  
爇罢天香天影室，不行人事便归家。  

苏泂　报宁寺  
相业平时既讲明，得君当国有难能。  
周公礼乐寥寥意，馀子随时未可憎。  

苏泂　报宁寺  
为爱先生所赋诗，半生参学老犹迷。  
如今数卷钟山草，步步相随处处携。  

苏泂　北苑  
北苑心无壮，南窗眼费明。  
病因杯酒见，花值客愁生。  
落落知谁合，纷纷讵不情。  
未成幽处宅，且逐众人行。  

苏泂　边头叹  
边头奏凉风，战士送寒衣。  
北征夏徂秋，君王虚六师。  
区区彼敌人，授首讵无期。  
冰霜辉戈甲，勇忆临去时。  
去去思树功，宁复顾家为。  
指挥在将军，坐作看旌旗。  
谓是白沙漠，那知青草陂。  
当时均死力，顾乃用之非。  

苏泂　别湖桥  
步转湖桥晚，家园隔断陂。  
回看犹万里，别去不多时。  
犊子迎风立，童儿以杖随。  
笋舆方坐睡，到此忽成诗。  

苏泂　病中排閟  
中年一病一回觉，老大康宁知更难。  
只今四十已华发，未到七旬应碧山。  
故疆风土望莫及，前辈典刑追不还。  
但愿生生遇尧舜，耕田凿井泰嵩间。  

苏泂　泊祠下诗  
潮小淹留孝子祠，雪花须要老夫诗。  
钟声篷底不知处，却似姑苏夜泊时。  

苏泂　泊通明  
午夜通明泊，朝来自启篷。  
骤看潮带雨，还作雪随风。  
酒薄愁无料，诗难老未工。  
疏寮有奇士，恨不此行同。  

苏泂　泊头陀寺  
世上身名孰是非，维舟日日钓鱼矶。  
长江天阔不知处，夏口青山人夜归。  

苏泂　不寐  
风露凄清入敝裘，月明偏照五更头。  
无衣毕竟干谁事，彻夜寒螀叫不休。  

苏泂　采菱  
引蔓搴花钓艇妨，游飏锦浪霅溪傍。  
若教总不餐烟火，只采芳香亦味长。  

苏泂　曹娥  
游子心情岁暮时，画船来往岁欢悲。  
夫人祠下寒潮水，自展醪牲读蔡碑。  

苏泂　曹娥江  
月下倾残酒，风前读断碑。  
采江那有意，陟岵不无悲。  
树影经船疾，滩声到枕迟。  
重来更何日，放棹欲何之。  

苏泂　长江二首  
长江无六月，大地绝纖埃。  
暑向风前退，秋从雨后来。  
问桐知叶落，修桂待花开。  
畴昔扁舟兴，分明欲唤回。  

苏泂　长江二首  
处暑无三日，新凉直万金。  
白头更世事，青草印禅心。  
放鹤婆娑舞，听蛩断续吟。  
极知仁者寿，未必海之深。  

苏泂　陈杰荆州之役伯文实约予闻其没官怆甚不寐遂成诗  
细雨归帆暮，西风远笛哀。  
江空人永已，兴尽首重回。  
嗣祖焉非福，王生本不来。  
从今长谢客，稳卧北山隈。  

苏泂　晨起  
晓鸡将梦出华胥，起看新霜积槁梧。  
迟顷日高霜作水，可怜黄叶半边无。  

苏泂　晨起  
欹枕邯郸梦忽残，黄紬被稳日三竿。  
起来门外霜如雪，始信人间有夜寒。  

苏泂　晨起长哦后山秋怀十诗饮水一杯清寒彻心  
长哦十秋怀，清韵绕屋梁。  
曲逆有饿死，英布刑而王。  
向来为长公，甘受三径荒。  
一身讵无馀，百年信难量。  

苏泂　呈许从道省元  
都城握手意弥温，少小追随莫更论。  
一别江湖重十载，偶然相见欲无言。  

苏泂　呈永老  
衲子心情处士衣，今年参到地无锥。  
江乡一棹闲来往，只有明州数首诗。  

苏泂　酬王木叔判院喜雨韵  
雨在琴书溽更蒸，雨馀衣袂润犹清。  
良苗日起有佳色，圣泽天同无靳情。  
得句饷耘聊志喜，欲歌击缶不容声。  
居然引玉何从至，敢向黄钟作釜鸣。  

苏泂　出建康府治  
半月书斋淹病身，又随流水下西津。  
重来此地无相识，只有钟山是故人。  

苏泂　出婺城  
万顷平田雪，前村昨夜梅。  
梦还荆国旧，吟欠兔园才。  
只作寻诗去，何曾为酒来。  
兹行得奇事，夹道有琼瑰。  

苏泂　出游  
芳草盈盈水涨陂，浅篙惊动碧琉璃。  
心情自逐游丝起，爱入春风夏禹祠。  

苏泂　除夕呈主人  
使节梅花外，椒盘泪眼边。  
山川非故国，笳鼓咽新年。  
机事鸥偏觉，家书雁不传。  
细笺今夕恨，万一主人怜。  

苏泂　川墨送两冯君  
裕陵故物秦家得，再拜麻挲老墨潘。  
今代廷珪那复见，纸窗蛛络半乌丸。  

苏泂　川墨送两冯君  
琅玕翠饼敲玄笏，老我残砖直愧渠。  
遣似两冯论里好，管城脱帽却时须。  

苏泂　春歌  
山人昨日到，野棠连夜开。  
啼鹃背山去，流莺度水来。  
草长留款步，花残劝馀杯。  
于焉早复暮，行坐摘青梅。  

苏泂　春谷  
寒谷春生物物均，薰然和气特相亲。  
十年屡作开花赏，重费吹嘘是此人。  

苏泂　春归  
十日晴明九日非，人家庭院绿成帏。  
春风怕见匆忙去，莫放杨花一点飞。  

苏泂　春涧曲  
点点飞红逐细流，拾樵烹荐茗花浮。  
秋来岂不潺湲好，才带猿声便是愁。  

苏泂　春去  
城郭春风赋式微，忽看莺老燕雏飞。  
秧田水满闻姑恶，树叶阴浓叫姊归。  
百岁襟期真索寞，十年心事只依稀。  
人间我亦无能者，华发苍颜未必非。  

苏泂　春日独居感怀  
昔我金陵归，感此芳岁阑。  
入门见儿女，愧色盖愁颜。  
从人窃馀沥，俯育良已难。  
居者瓶盎空，行者衣裳单。  
岂无一杯酒，持慰汝荒寒。  
所知不相待，各去为苍山。  
我生转无聊，终日自闭关。  
门前春风来，草树向斓斑。  
舟车载游冶，类聚极相欢。  
而我怀所知，所得心未安。  
晨兴亦扶杖，十步九思还。  
言瞻山头石，安得如汝顽。  

苏泂　春日怀詹梁  
陈雷箭去不遗镞，后世人情手翻覆。  
我生二十少知己，更觉恩怨生骨肉。  
尘沙踪迹窘吴越，波浪奔驰走巴蜀。  
痴年自长习艺能，如兔之角碍人目。  
相公清德照宇宙，万物引领望钧轴。  
平生出言谨许可，爱我重我过推毂。  
前回识得白石生，闻韶尽美一夔足。  
此公所向泯泾渭，于我底里罄心腹。  
晨星在天萍在水，人生失意多戮辱。  
东归穷巷口挂壁，岂无他人不如叔。  
迩来詹梁亦好事，颇复顾我青眼独。  
吟诗造妙五七言，丑媚寒松倚新竹。  
时时敲门小童至，辍书倚火再三读。  
亦思赓和礼所尚，疲驽鞭扑随骥{左马右录}。  
岁寒相见愿始终，且莫嗔怪屡更仆。  
吾侪岂图偏党异，俗子空猜往还熟，  
青春飞盖城西园，画鷁低飞镜湖曲。  
杯行到手勿浪忧，世界坚牢等朝烛。  
詹梁长驱行秣驾，贱子终其老茅屋。  
他年官达请掉头，莫笑渠侬甘碌碌。  

苏泂　春日起晚  
春风散百物，和暖气难清。  
晨衾四肢倦，欲起还不能。  
展转卧成晏，起听百鸟鸣。  
幸然无公事，且复寡经营。  
妻儿悄不喧，日午闭柴荆。  
羹鱼就鲜买，软饭熟香粳。  
虽然愧慈食，赖尔王化成。  
出门步原田，最爱莓苔青。  
半生果何为，悔不学躬耕。  
把锄如把笔，冀获尚何曾。  
还复茅檐下，所思良友朋。  
青云固云乐，倚伏谅难明。  
那无托衰懒，缅想川上情。  
物我均所役，聊复安其生。  

苏泂　春日闲望  
到处林园静，能来是主人。  
莺喉低啭玉，鱼腹暖翻银。  
玩雨沾芳履，吟风岸角巾。  
功名吾老矣，甘作太平民。  

苏泂　春晚二首  
春风尔狂颠，三月不知春。  
青青池上草，翻忆梦中人。  
幽兰出磵谷，感此芳气新。  
采采不盈掬，眼前但荆榛。  

苏泂　春晚二首  
佳花有重秀，幽兰徒自芳。  
姝媛被奇服，丝竹罗中堂。  
主人惜残春，清夜未渠央。  
客子抱贞节，泯然独升床。  

苏泂　次九兄秋句  
愁多端的似无愁，何况周行苦滞留。  
芦簄月连银界晓，榆关寒护玉峰秋。  
挑灯屡作闻鸡舞，看剑长思跃马游。  
从古封侯欠英杰，幽燕终欲笑谈休。  

苏泂　次陆放翁韵  
登高望远不可无，不可一日不读书。  
予方自委下湿地，君乃独占高明居。  
杨云傥许客载酒，杜陵安得钱买驴。  
徐行过君就书读，颇幸借屋今连闾。  

苏泂　次马季思十韵  
巷内有佳人，其志介如石。  
沉酣数千卷，径草无行迹。  
秋清入肺胃，篱落牵牛碧。  
诗成锦绣段，裁剸非刀尺。  
如闻急徵召，厚甚帛加璧。  
毋庸北窗下，细字朱黄释。  
嗟余世无用，痛饮时堕帻。  
思君不相见，谁与浮大白。  
中年友朋减，生意天壤迮。  
何时樗隐园，容我分半席。  

苏泂　次邢兄韵简李简夫  
幽花契幽禅，夷下难为情。  
想见狮子床，天女问净名。  
至味有不酿，大音本希声。  
相逢寸纸间，公案今见成。  

苏泂　次颍叟弟送行韵  
相传衣钵已分明，早觉诗含鲍谢情。  
心腹于人惟有弟，襟怀无我独非兄。  
偶随江路帆孤往，便忆梅窗酒对倾。  
岁晚勉旃无废学，他年夷惠看双清。  

苏泂　次友人韵  
时事纷纷一笑中，卧看墙外石榴红。  
谁怜楚客当年意，与把离骚继国风。  

苏泂　次友人韵  
先生休恨易俱东，弟子方欣色笑同。  
早晚朝廷议恢复，请看裴度在军中。  

苏泂　次韵刍父大篇  
我生两脚半八区，归来狭视东南隅。  
东南禹迹今绿芜，百岁几见人欧苏。  
闻石蕴玉川含珠，山乃秀润源不枯。  
胸蟠万卷味道腴，落纸所至云锦铺。  
尔来大似天眷吾，贶以佳友令相娱。  
邢子韵胜开冰壶，湘湖与我初索途。  
谓此巨浸其是欤，今夕不饮可得乎。  
吾侪固不如林逋，吟诗写壁无处无。  
杂莼便食不用厨，湘湖岂即输西湖。  
贳钱沽酒劳老夫，酒酣肆笔衫袖乌。  
不觉月堕三更馀，荷香染袂露湿肤，  
开堂复驾红尘车。君勿笑人生意气倾堪舆，  
所得未必如所图。  

苏泂　次韵刍父秋怀  
发短日益白，眼昏时见花。  
无人知若士，有句可雄夸。  
篱菊风前蕊，山梅雨后葩。  
平生苏季子，犹足送年华。  

苏泂　次韵刍父秋怀  
幸免名为累，应无口启羞。  
竺书时挂眼，衲被久蒙头。  
未仕胡三已，论才宜四休。  
商宗如见梦，依旧济川舟。  

苏泂　次韵刍父秋怀  
太史龟堂上，重来不忍看。  
更无时往复，徒有竹平安。  
世事翻仍覆，人情燠易寒。  
何时一樽酒，同访小方干。  

苏泂　次韵刍父秋怀  
逢人惟婞直，过事懒依阿。  
菊引陶彭泽，鸢惊马伏波。  
衰年如意少，行路得诗多。  
彼其皆车服，嗟嗟如命何。  

苏泂　次韵刍父秋怀  
士有修身者，娟如女在房。  
刈兰供作佩，采菊当为粮。  
春树翻疑雨，秋花却耐霜。  
从来舆涉意，晚棹转微茫。  

苏泂　次韵刍父秋怀  
四十才如此，将来事可吁。  
长斋甘短褐，旧债压新租。  
已觉身何有，行当梦亦无。  
茅檐负朝日，黄卷足相娱。  

苏泂　次韵刍父上巳日同游朱园四首  
朱园好在竹平安，地主相携到不难。  
记取今年修禊日，三人于此向风湍。  

苏泂　次韵刍父上巳日同游朱园四首  
野水青山非昔祠，奠觞那得计醇醨。  
抛梁有咏谁其续，除却灵均世不知。  

苏泂　次韵刍父上巳日同游朱园四首  
饮散墦间祭肉残，林深终日闭幽兰。  
重来野客朱邢我，坐久摩挲马柱看。  

苏泂　次韵刍父上巳日同游朱园四首  
柳长沙白草离离，万物东南渐絜齐。  
自折桃花玩春水，人生修短总成泥。  

苏泂　次韵刍父试罢有述  
笔耕亦农耕，后种有先熟。  
谷终贵于稗，种讵不如稑。  
里门富骄儿，昨者车击毂。  
一朝祸机至，悔不初碌碌。  
因而利生钝，甚羡平为福。  
翩翩归来赋，写壁仍画轴。  
有来顾之唾，谓岂好题目。  
予方友鸥鹭，渠自行雁鹜。  
同参听谁诣，勇往何待卜。  
君才十倍我，书已万卷读。  
边头尚征战，时事非曩夙。  
虽迟刘蕡对，肯效包胥哭。  

苏泂　次韵高秘书  
高郎水江汉，波浪所从出。  
读书识大体，于世无弃物。  
谁欤戒盈满，视彼欹器侧。  
如君执谦柄，我不能万一。  
群公石渠上，天子正侧席。  
翻然侍亲归，袍茜发黑漆。  
老仙顾之笑，吾与子居越。  
人生屈伸肘，犹动静语默。  
非无鹤乘轩，亦有骥在枥。  
忠当尽臣节，孝则共子职。  
煌煌周孔意，千古照简册。  
吾侪负君亲，但守不黔突。  

苏泂　次韵高秘书谒陆待制二首  
人物推前辈，声名重泰山。  
斯文无毁誉，吾道有间关。  
袖短方妍舞，弓强愧力弯。  
风舟虽屡引，中路忍追还。  

苏泂　次韵高秘书谒陆待制二首  
海上三神宅，人间陆放翁。  
谈谐诗雅咏，任己易屯蒙。  
松竹当姬侍，鸥禽是仆童。  
后来那可计，应有不如公。  

苏泂　次韵高似之秘书谢薛书记七月二十七日早桂  
翠蕤低映郁金裳，昨夜千门万户凉。  
蟾小未禁仙掌露，犀寒先透玉墀霜。  
唤回临水登山意，恼乱薰天扑地香。  
岁岁为花愁不彻，雅歌欲和底成章。  

苏泂　次韵葛天民  
心火调停久不烧，诗书聊以永今朝。  
拟寻筇杖游还懒，望见梅花意已消。  
原宪既贫应畒牖，颜回所乐是箪瓢。  
岁寒交友今馀几，留取人间作后调。  

苏泂　次韵葛天民  
捣柏为香炷，煎茶当酒杯。  
鬓因儿女雪，心向利名灰。  
茅屋湖边住，柴扉柳下开。  
残年未归去，排日为公来。  

苏泂　次韵古梅  
独立枝南万事非，岁寒引去合知几。  
伯夷自信西山饿，公望何须东海归。  
笛外数声空入梦，江头一树忽斜晖。  
相看有愧垂垂老，莫遣无端片片飞。  

苏泂　次韵九兄秋吟五首  
不于乌鹊桥边见，定向笙箫鹤上逢。  
淅淅萧萧到荷叶，今年秋不属梧桐。  

苏泂　次韵九兄秋吟五首  
醉挽银河绩寿杯，冰娥亦怕老相催。  
三更自倚秋香立，待得灵{皴皮换兔}送药来。  

苏泂　次韵九兄秋吟五首  
凉稻翻翻卧满畦，壶浆相劳各相携。  
村南有底连绵雨，一夜船高树叶齐。  

苏泂　次韵九兄秋吟五首  
为爱秋风吹弊庐，忽然诗思满江湖。  
橙香梦泽团脐蟹，莼老吴江巨口鲈。  

苏泂　次韵九兄秋吟五首  
江平无意作波澜，野旷山多入画栏。  
一段秋吟到幽渺，回头三伏也风寒。  

苏泂　次韵吕清父录参  
两脚如麻数日悬，家贫上漏复旁穿。  
天工却与人争气，赐得青苔百万钱。  

苏泂　次韵马季思禁体雪二首  
涤尽妖氛气，妆成富贵冬。  
梅花香处觉，人意火边浓。  
未暖那飞絮，非寒底见松。  
绝怜阶下竹，腰折为谁恭。  

苏泂　次韵马季思禁体雪二首  
庭树晓毵毵，行空马脱骖。  
瑞臻平地尺，白见一年三。  
照眼花犹散，齐腰话可参。  
岑楼寻胜赏，溪泛此何惭。  

苏泂　次韵七首  
陶几看鱼乐，洋洋圉圉然。  
一身随见定，万事任从前。  
卖剑更农服，操觚耨柢田。  
岂能无俭岁，固自有丰年。  

苏泂　次韵七首  
步蹇堪扶杖，头童欲罢簪。  
渚云秋澹泊，庭树晚萧森。  
秀颖垂千亩，遥青出寸岑。  
本来关个事，而独可人心。  

苏泂　次韵七首  
昵爱经过数，尊荣记忆疏。  
赖收颜氏帖，谁奉子公书。  
西夏方徵甲，东州且定居。  
虽无南过雁，幸有北来鱼。  

苏泂　次韵七首  
山色对疏棂，之人一似清。  
水边同妇饮，花下趁儿行。  
养鸭期充膳，骑牛学治生。  
时因把锄暇，毋废读书声。  

苏泂　次韵七首  
香醪如蜜甜，村酒渐多添。  
弄水闲移棹，看山自卷帘。  
深心非木石，痴腹惯虀盐。  
莫作渊明解，逃鱼本欲潜。  

苏泂　次韵七首  
茅茨依橘柚，邻舍即烟波。  
更与山为伴，何忧屋不多。  
功名元有命，嗤笑亦从他。  
但愿年年熟，杯来尔汝歌。  

苏泂　次韵七首  
废田为屋宇，困士学农桑。  
来者或相问，耕焉安得堂。  
为言吾欲醉，且去客无妨。  
信有痴人梦，宁甘草径荒。  

苏泂　次韵望海亭  
城里偏高处，分明见海潮。  
鹳巢多碧树，人语半丹霄。  
州宅楼台近，居民市井遥。  
芳时一来此，因得离纷嚣。  

苏泂　次韵邢季允梅花  
怀想西湖一树冰，有谁人似此花清。  
何当共泛波微绿，更得同看月正盈。  

苏泂　次韵颍叟弟耕堂即事  
圣贤畏虚名，蛮貊有诚服。  
仕虽志温饱，鲜不馁其腹。  
尔来读书者，妄意天雨粟。  
东皋春一犁，往哉驾黄犊。  

苏泂　次韵颍叟弟耕堂即事  
耕田可无田，耕道岂得道。  
物生岂区区，天意非草草。  
林茂鸟知归，水清鱼恶扰。  
勿谓小人域，请学樊须老。  

苏泂　次韵颍叟弟耕堂即事  
儒冠误终身，其始从上士。  
头白赋归来，不腐已其次。  
我今戒儿侄，万卷易双耜。  
向使微阿连，几败乃公事。  

苏泂　次韵颍叟弟耕堂杂兴六首  
莫求名字满乡闾，且读平生万卷书。  
青箬笠边无不可，黄金带后欲如何。  

苏泂　次韵颍叟弟耕堂杂兴六首  
缭绕州城带雨长，雨馀云气亦飞扬。  
小楼别有幽欣处，时复风吹荷叶香。  

苏泂　次韵颍叟弟耕堂杂兴六首  
吴蜀归来兴寄遐，天将清气与贫家。  
双双蝶舞宜男草，个个蜂衔附子花。  

苏泂　次韵颍叟弟耕堂杂兴六首  
莫怪庞公不入成，都比无事可牵萦。  
客来遇酒饮何害，客去投床梦亦清。  

苏泂　次韵颍叟弟耕堂杂兴六首  
已芸何似与人芸，水旱螟蝗不可闻。  
必欲糠粞饱鸡鹜，明年余作劝农文。  

苏泂　次韵颍叟弟耕堂杂兴六首  
珍重新来十绝诗，末章砥柱不去移。  
因思唐代诸公子，故少撞钟得意时。  

苏泂　次韵颍叟弟送行  
间道驱车逐帅旗，别情惟有弟兄知。  
百年同好少张仲，举世谁人似子期。  
竹叶尚堪中酒圣，梅花真是断肠枝。  
苍崖缚屋归来好，此计输君我后时。  

苏泂　次韵颍小弟秋日  
游鳞羁羽凭浮沉，老大凄然感岁阴。  
风底波纹生别浦，雨馀山影出疏林。  
残年不足偿多病，万事宁须付有心。  
满眼黄花一杯酒，怆怀元弗为听砧。  

苏泂　次韵虞叟九兄七月一日作  
日月跳丸逝不留，吟蛩得意蜕蝉忧。  
终更末伏应无暑，望见中元便有秋。  
风爽气先青草动，雨凉心共白莲幽。  
谁能跨鹤乘西颢，三十三天取次游。  

苏泂　次韵虞叟兄  
百嘉萌动春来意，两颊参差少日红。  
有底心情桃叶渡，不堪时世柳花风。  
先朝诸老知谁健，短历今年又已穷。  
忙事尽归趺坐里，侯封从付立谈中。  

苏泂　次韵曾文清公复热句  
百顷沧波望似空，凿冰吾欲浸其中。  
何言雷电不为雨，须信梧桐自有风。  
子晋台头笙远近，西真池面玉丁东。  
行笺章奏求清冷，乞取玄冥换祝融。  

苏泂　次韵詹仲信梅花  
莫教一片复随波，月底风前许细哦。  
花与吾人本无负，吾人自负此花多。  

苏泂　次韵赵去华提干夏日杂兴七首  
老子轩冕总相忘，归办芙蓉制作裳。  
多少隐沦天下士，无人知我亦何伤。  

苏泂　次韵赵去华提干夏日杂兴七首  
客醉如何我独醒，山空时落涧泉声。  
年来不踏长安市，瀛得诗书一味清。  

苏泂　次韵赵去华提干夏日杂兴七首  
幸是安心无可病，不曾为米底须归。  
养成乳鹿充神驾，散拾残云补道衣。  

苏泂　次韵赵去华提干夏日杂兴七首  
植立不徒当日计，颠冥忍受一饥驱。  
吟成拙赋何曾拙，唤作愚溪岂是愚。  

苏泂　次韵赵去华提干夏日杂兴七首  
忽然镜里一丝丝，老却英雄不自知。  
夜半闲来看青史，百年有尽此身危。  

苏泂　次韵赵去华提干夏日杂兴七首  
山外情知更有山，几多突兀共巑岏。  
一从梦到天坛后，转觉丘陵不足看。  

苏泂　次韵赵去华提干夏日杂兴七首  
贫甚谁传辟谷方，闭门饮水自徜徉。  
无求无欲无魔恼，月白庭空一炷香。  

苏泂　次韵知县三兄  
杨柳依依万缕丝，梅花无计与扶衰。  
十分酒满闷如昨，一半春休雨未知。  
安得诗书成保社，略容岩壑有心期。  
扁舟短策寻常事，肥马轻裘我不为。  

苏泂　次韵知县兄  
露坐仙人餐沆瀣，水行渔父烛须眉。  
民间阖户纷纷是，如此清凉睡不知。  

苏泂　次韵知县兄  
秋声物物类歌豳，旋转天机属大钧。  
一雨荐凉全却暑，两湖添绿不生尘。  
黄花又近重阳酒，白发长思五柳人。  
急唤西风与湔洗，恨无好句逐时新。  

苏泂　次韵知县兄秋怀三首  
便腹应难饱以书，今年田谷未宽纾。  
朋从相过无祗待，自起园中摘我蔬。  

苏泂　次韵知县兄秋怀三首  
秋花秋水两相宜，白发于秋更有期。  
三十年来无世味，清修除是老僧知。  

苏泂　次韵知县兄秋怀三首  
灵均心事少陵诗，青竹林边白竹篱。  
自把寒花看新雁，今年强似去年衰。  

苏泂　次韵知县兄夏夜古调  
非禽胡能飞，羽翰上青霄。  
非木胡能花，开谢随惊飚。  
始予眷所生，于世免尘嚣。  
颇知师宁蘧，贫乐富无骄。  
异哉肯顾我，古音日寥寥。  
介然守其业，弹琴自逍遥。  
采苡以永晨，刍藁以终宵。  
尚思举斯人，还复淳其浇。  
言瞻彼穹矣，维斗南之杓。  
言瞻彼水矣，维海东之潮。  
慨然契薰兮，邈余逮虞姚。  

苏泂　次韵仲归喜雨有肯顾之意  
愿试黄昏上古汤，社中今得沈东阳。  
素衣肯为缁尘染，秀句殊增灌顶凉。  
不惜联翩过旧隐，也欣滂沛洗炎光。  
预知定得惊人语，约略眉间喜气黄。  

苏泂　次知县兄曹娥渡句  
自绝双鱼养，愁登老桧亭。  
断云知意绪，流水付年龄。  
抚穉头空白，逢人眼未青。  
贪生不既晚，无地学威灵。  

苏泂　次知县兄韵  
市少全依郭，人稀却似村。  
湖山春气早，烟雨画图昏。  
倚树花微落，吟诗酒屡温。  
亲朋各南北，步屐款谁门。  

苏泂　存没口号  
唐家不靖自牛李，党籍何劳口舌争。  
莫说纷纷倒元佑，古来平国用阿衡。  

苏泂　存没口号  
陶山松柏日夜长，屋下儿孙渐满堂。  
当时侍傍五男子，考叔之羹曾未尝。  

苏泂　存没口号  
百川衮衮东赴海，学者皆知孔氏宗。  
六籍湮微吾道丧，武陵山下泣寒蛩。  

苏泂　存没口号  
紫荆一树花连枝，近以手抓动辄随。  
毋忘在莒孔怀日，可咏陟冈何怙诗。  

苏泂　存没口号  
白发萧萧礼部郎，风流不减贺知章。  
半生寒饿湖山里，八十重来坐玉堂。  

苏泂　大仙庙  
为云为雨话头长，十二峰前事渺茫。  
尽道翠眉愁未展，不应犹忆楚襄王。  

苏泂　大仙庙  
风木哀鸣想佩环，飞鸾何在古祠閒。  
无端牢落悲秋客，刚把人间比梦间。  

苏泂　代内  
孟光书寄与梁鸿，薪粲年年幸可同。  
触热忘归浑细事，笑人应有北窗风。  

苏泂　代书寄应之舅  
故人天一方，鸿雁已南翔。  
世乱各生死，年饥无稻粱。  
丁宁机上锦，爱惜橐中装。  
莫作孤飞想，冥冥忌弋伤。  

苏泂　代书寄赵处州公甫  
苕霅无来使，如今又几时。  
案馀分惠笔，室有寄来诗。  
豁达偏怜我，风流更许谁。  
怀哉括苍小，安用借留为。  

苏泂　代野父言  
头白垂垂过七旬，一生筋力尽田园。  
如今且听儿男去，尚可看鹅抱乳孙。  

苏泂　代赠  
隔溪杨柳丝丝绿，比妾心情少日时。  
待得杨花逐流水，此时妾意有谁知。  

苏泂　待潮通明诒友朋  
子大瞻在前，德允瞠若后。  
自予得二士，光彩生户牖。  
向来九州内，所在两脚走。  
相好亦已多，惟子共辰酉。  
老铦最可人，自谓秃非丑。  
南官弃之去，卢氏真杰斗。  
今朝通明埭，独客对卮酒。  
追怀平昔意，幸不愧高厚。  
春江散烟露，春事纷花柳。  
问胡此淹留，书卷空在手。  
人生忌多情，所不忘朋友。  
南北与东西，同然一回首。  

苏泂　到马塍哭尧章  
初闻讣告一场悲，写尽心肝在挽词。  
今日亲来见灵柩，对君妻子但如痴。  

苏泂　到马塍哭尧章  
南宫垂上鬓星星，毕竟襕衫不肯青。  
除却乐书谁殉葬，一琴一砚一兰亭。  

苏泂　到马塍哭尧章  
花桉空空但满尘，乐章起草遍窗身。  
孺人侍妾相持泣，安得君归更肃宾。  

苏泂　到马塍哭尧章  
儿年十七未更事，曷日文章能世家。  
赖是小红渠已嫁，不然啼碎马塍花。  

苏泂　悼剡姊  
庭闱消息判沉沉，雁序殊乡缺嗣音。  
择对漫言双易姓，何人堪托一分心。  
孤魂寂寞丘中土，庶子凋零地下金。  
没固无聊生亦尔，忍令行路独沾巾。  

苏泂　悼杨梅  
凡物从来遇合难，烂甜中故有微酸。  
自怜生晚空同姓，不得杨妃带笑看。  

苏泂　道上梅  
栗棘蓬边父老家，不知来历便横斜。  
思量却是无心种，逢着春风偶自花。  

苏泂　得句  
存养龟传息，扶行鹤类形。  
题诗窗纸白，住舍竹林青。  
食淡神偏爽，眠稀梦亦灵。  
从来知守分，真个胜看经。  

苏泂　得句  
马步山逾险，舟行水未通。  
驭风为道号，啮雪是家风。  
自许清如玉，从教臭似铜。  
人生几两屐，老去一飘蓬。  

苏泂　得屋后舟中作  
有屋吾堪老，无田子缓求。  
长江惟可饮，万事不须谋。  
政尔天从欲，端因鬼瞰忧。  
平生晏平仲，能费几狐裘。  

苏泂　登楼  
秋林薄薄半栖鸦，城脚荷花一带斜。  
碧色暮云三万里，不知鱼网是谁家。  

苏泂　登楼  
越客西来隐姓名，扁舟浩荡逐江行。  
岳阳楼上三更后，自倚栏干看月明。  

苏泂　地壁道中  
落日宜平野，回车憩薄阴。  
羸牛归径险，寒雀聚枝深。  
足未伤和玉，文曾卖蜀金。  
百年渠未已，出处遂何心。  

苏泂　钓鱼  
白头波上白头翁，竹叶杯边竹叶丛。  
烹雁罪因应雁得，非鱼乐语讵鱼同。  
醉醒未觉乾坤异，起灭悬知水镜空。  
严子向来无世念，谢郎今日有家风。  

苏泂　钓鱼  
是非不上钓鱼舟，从此闲身得自由。  
一色藕花三十丈，明年归住鉴湖头。  

苏泂　东墅次高秘书韵  
累土就川池，蜋蝉半点痴。  
神仙愚谷赋，图画史君诗。  
石磴春风酒，松窗夜雨棋。  
仲谋真有子，{左犭右屯}犬定吾儿。  

苏泂　独鸟  
独鸟愁归翮，霜寒谢世纷。  
梦遥乡思局，砧急酒醒闻。  
一笑胡为尔，中年更不群。  
颇疑当日论，饱饭薄能文。  

苏泂　杜字  
望帝城中住，春宵血沁花。  
何乡真万里，还忆梦中家。  

苏泂　端午日宫宴二首  
仙装宫样一群群，花外花间蔼若云。  
羞涩葵榴无举止，尽倾颜色向南薰。  

苏泂　端午日宫宴二首  
香萱夹和宜男草，高下山栀安石榴。  
一样薰风分五色，蜀葵林畔按凉州。  

苏泂　二十三弟丧偶慰之  
汝妇真良偶，吾家无间言。  
生来诸澹泊，夺去几烦冤。  
室想羸鳏慕，床馀稚乳存。  
羁游违一奠，何日送丘原。  

苏泂　放翁宠赐正月九日诗翰  
一篇盈轴粲龙蛇，归自黄州政尔嘉。  
大似新年逢好事，春风吹宝入贫家。  

苏泂　放翁入朝后寄  
贞元朝士已无道，白发当权更有谁。  
六十还朝今八十，却归修史几人知。  

苏泂　飞盖堂即事  
秋清未脱暑衣裳，稍上城楼过苑堂。  
北面芰荷南面桂，水香吹乱月中香。  

苏泂　飞鸣  
飞鸣一雁带秋回，寂历黄花傍节开。  
草木不逃天地役，禽鱼常罹网罗灾。  
中年衣食忧妻子，道远舟车倦往来。  
未了此生谁料，相逢且覆眼前杯。  

苏泂　冯生画荷花  
湖上看花意欲迷，年年花谢忆花时。  
如今一见冯生画，早晚看花更不疑。  

苏泂　奉和高秘书雪中杂兴  
平湖添细碧，绕郭看新晴。  
幸作当年瑞，那无一日情。  
睡魂依酒浊，诗味益茶清。  
寒事今如许，重扪反舌声。  

苏泂　奉和删修郎中舅达庵  
分明日用不难知，邂逅庵成一赋诗。  
身在山林志廊庙，从来此士得圆机。  

苏泂　奉和知县兄  
苍烟湿湿雨微微，一榼山醪手自提。  
看了梅花来看竹，春寒如水不曾知。  

苏泂　奉寄子高卢兄五十韵  
君才如髕髄，道里未可量。  
读书患脉络，如海东赴洋。  
五年隔异县，信若参与商。  
昨者戒车马，故意改未尝。  
我家小于斗，下榻出仓黄。  
绳枢三椽共，君视犹雕梁。  
贫又少甘脆，而君甘秕糠。  
晨兴乌鹊先，夕憩星宿张。  
上言体金玉，时节登虞唐。  
下言复家世，努力事文章。  
琐细及儿女，骨肉谊莫当。  
君来历州府，所在诸侯良。  
肝胆皆善子，子去锥脱囊。  
问胡独善我，风雨度钱唐。  
我时熟君指，又不罗酒浆。  
何况动雘里，磨刀向猪羊。  
青灯两夫影，陈义劝交相。  
谓言经时留，十日又理装。  
但携本经册，沃州山水乡。  
子宁舍我去，我意未子忘。  
相逢一岁短，相别一日长。  
何缘子吾所，不然我君傍。  
君虽老马姿，今乃骥服箱。  
刷燕日千里，阔步徐康庄。  
江水有时西，东下斯滥觞。  
奫{上大下沦}至澎湃，穿溜极怀襄。  
死生渠有命，贫贱士之常。  
孔融委曹操，汲黯皋张汤。  
人生出处分，荣谢均阴阳。  
念我懒拙病，久已在膏盲。  
此方困忧患，懲艾百虞创。  
安时而处顺，天道不可详。  
鲁连蹈东海，屈原赋沅湘。  
此志竟未遂，眼看都茫茫。  
君怀万金产，待价空四方。  
古闻韫椟贵，世有刖足伤。  
蓝田种洵美，死鼠名须防。  
鲁方秉周礼，汉亦绝楚粮。  
易求哥舒翰，难觅张子房。  
英雄出儒素，金印垂襕裳。  
吾祖元佑末，奉使讋戎羌。  
子孙失遗武，史册无晶光。  
君家著胆略，并驱从两狼。  
弯弓射敌首，灭敌使走藏。  
此事属乃翁，翁今膂力强。  
问翁来何时，九月天雨霜。  
此时君适我，促膝话绳床。  
作诗致近讯，愿子益自将。  
君看绕指柔，会作百炼刚。  
岂云建厦缺，期子柱明堂。  

苏泂　奉送吕表叔赴江阴  
春风乍入澄江郡，最爱君山一点青。  
柳外化民安若子，鸥边为政出于经。  
每惭旧守勤招唤，况识今侯更典刑。  
此去交承如借问，侯芭贫病发星星。  

苏泂　奉谢唐子耆及两冯君载酒宠临借屋  
年事半七十，躬耕吾本谋。  
读书讵云然，乃与世为雠。  
维我先人庐，雨风行蜗牛。  
假此以适我，得无岁云周。  
永怀鹊有巢，宁久居夫鸠。  
食饮所不忘，归焉买林丘。  
进退孰我能，万间子无由。  
愧子抚我厚，感子非肴羞。  

苏泂　复过二首  
远水连山碧四围，烟波时有鹭鸶飞。  
馀姚江上中秋月，自买扁舟一个归。  

苏泂　复过二首  
西风奕奕细吟商，客枕凄然一夜凉。  
吟尽苹花浑可事，少留荷叶盖鸳鸯。  

苏泂　复简蹈中  
庭树风吹尽，池荷雨滴穿。  
病身能几日，短褐过残年。  
摘藁有千首，看囊无一钱。  
鸡号唤清晓，惜许梦钧天。  

苏泂　甘露歌上呈留守门下侍郎  
太微渊默严不动，斗为其车运中央。  
四序回旋变造化，一杓直指无偏傍。  
柄臣比之号八柱，一柱难阙各有当。  
绍熙元年图旧德，更公玉麟使过国。  
屹然山立天子重，列作八柱扶天极。  
天极尊严物有道，不减不溢常不忒。  
均劳于外天阙柱，至今朝廷虚衮舄。  
皇皇辟君明如日，安用动威偃禾木。  
奉以甘露太和液，饮太液亲寿益公，  
虽老归致太平万物好。  

苏泂　感春  
纷纷忙事几曾闲，快上高楼得解颜。  
夜月一奁花似镜，春风千叠柳如山。  
多情未放芳尘远，渐老难追少日还。  
燕子飞来那有意，又催团扇入怀间。  

苏泂　感旧  
小箱留得旧裳衣，母氏亲缝衣此儿。  
近日着来浑短窄，猛思泉下许多时。  

苏泂　感旧  
连年走巴蜀，性命实如丝。  
去有身将影，归无父惜儿。  
车驰遭虎豹，水宿伴蛟螭。  
少待波澜阔，须吟忆昔诗。  

苏泂　感旧  
荆州若个伴，锦水暮云深。  
万里元无事，一生长苦心。  
秋林猿吊影，春殿鸟遗音。  
尚喜身强健，幽期或重寻。  

苏泂　感秋  
索索来何处，梧桐昨夜黄。  
蛩声机杼月，雁影塞垣霜。  
俗尚儒餐贵，家贫父业荒。  
三秋病消瘦，吾兴入柴桑。  

苏泂　感时  
欲寻春物了无凭，留得黄鹂一两声。  
昨夜荷风清溽暑，岸头还有小虫鸣。  

苏泂　高兄示夫妇观月诗和韵  
德耀梁鸿两不凡，闺中桂影醉同看。  
却怜当夜鄜州月，空咏清辉玉臂寒。  

苏泂　葛仙钩石  
天上丹成鹤上飞，溪边留得钩渔矶。  
千年二谢风流尽，谁复行吟送落晖。  

苏泂　更赋一首  
纸阁新糊拥乱书，青灯依旧照诗癯。  
隔城经月疏相见，却忆金陵瞌睡图。  

苏泂　耕堂弟妇生日  
偕老杯盘最喜欢，酒中纯渌浸南山。  
莺莺解作娇娥唱，窗外垂杨是小蛮。  

苏泂　耕堂弟妇生日  
了却蚕缫备雪天，耰锄只在屋头边。  
青筇绿蚁相扶醉，妇馌夫耕过百年。  

苏泂　耕堂弟雪中效宛陵仄字平字诗各次韵一首  
旱涝数所击，累歉望一稔。  
种秫秫不孕，酌水水可饮。  
畒牖忽碧玉，喜见月入枕。  
闭户请谢客，是子亦太甚。  

苏泂　耕堂弟雪中效宛陵仄字平字诗各次韵一首  
山河无纖尘，遥观浮沤如。  
穿庐惟青天，油窗谁其糊。  
狂歌忘寒饥，消流惊须臾。  
烦呼瑶英徒，同来泠然居。  

苏泂　姑苏台  
草满污莱雪满峰，吴王台殿落青红。  
姑苏门外连宵泊，愁听寒山半夜钟。  

苏泂　归越中所居  
闲居寡人事，栖迟倦所务。  
雅志归去来，青山越中住。  
爻辞玩往圣，门荫资先祖。  
虽云隐遁情，尚眷诸亲故。  
岁时酒一尊，聊乐我东土。  
采莲樵风径，看竹兰亭路。  
心亨体攸适，干禄靡希遇。  
百年傥有程，度近严光墓。  

苏泂　归棹  
形役何时已，凄凉莫更论。  
雁啼云背月，人语水边村。  
十月冬犹暖，三杯酒易昏。  
悠悠信归棹，今夜宿谁门。  

苏泂　归自都城  
竹树齐平绿似城，朱樱初熟粲繁星。  
今年趁得春归伴，买饭萧然旧驿亭。  

苏泂　归自临安  
一铁君王铸已成，忽然淮上羽书惊。  
归来依旧当时我，添得髭须白数茎。  

苏泂　归自陶山舟中示暹侄  
钟声四山晚，一舸镜中归。  
远舍火明树，寒天露湿衣。  
塔高城不禁，林暗鸟畴依。  
有句传犹子，吾疏合世违。  

苏泂　桂花  
手种秋风碧玉成，花开如粟水沉惊。  
人间商略年年事，到底其如一字清。  

苏泂　桂花  
一岩树色乱秋云，初喜秋风触鼻根。  
招隐归来浑未得，老怀索漠剩思君。  

苏泂　桂花  
远于沉水淡于云，一段秋清孰可分。  
毕竟素娥留不得，人间天上一时闻。  

苏泂　桂花  
东西南北日团圆，洗涤肝膺立树边。  
料得痴蟾别有药，只餐金粟径升天。  

苏泂　桂花下  
羽服悬知澹不妍，五更清吹月明前。  
明朝多少尘劳事，自倚虚檐一怅然。  

苏泂　过高资丞相墓  
先祖当元佑，诚心相哲宗。  
闹蓝初不入，遗表尚深忠。  
簪笏儿孙少，松楸盗贼空。  
经从每瞻拜，何日免飘蓬。  

苏泂　过金陵四首  
豆田无数老鸦飞，枣熟菰香稻子垂。  
未说前年那有此，今年还似去年时。  

苏泂　过金陵四首  
老树前头柿叶红，又骑瘦马立西风。  
江山未必侬能认，却被江山认得侬。  

苏泂　过金陵四首  
飞鸿渺渺衬蒹葭，蓼岸红饶小穗花。  
此是秋光最佳处，江湖何处不思家。  

苏泂　过金陵四首  
高资店里主人婆，万福官人问讯和。  
安稳在家能几日，别时不似见时多。  

苏泂　过天章  
菜把充诗腹，篮舆兀病身。  
山烟孤起晚，官柳探生春。  
岁月渠催我，妻孥尔累人。  
谁言行路好，得似在家贫。  

苏泂　过馀姚  
柔橹轻飞过别滩，老夫吹帽受风寒。  
江流屈曲如蛇转，赢得青林四面看。  

苏泂　海棠花放简冯元咨二首  
游丝无赖小庭空，梦想君家合树红。  
曾向西川亲画得，举家终日看屏风。  

苏泂　海棠花放简冯元咨二首  
坡仙不作黄州去，更把嫣红向阿谁。  
后夜秦庄照华烛，几时冯圃折高枝。  

苏泂　寒鸦诗  
点点飞来绕水村，不缘街鼓识黄昏。  
当年口腹成疏弃，却保生全反哺恩。  

苏泂　和黄观复梅句  
梅花骨相本通仙，何况苔枝缀玉鸾。  
如着官袍更潇洒，不应将作女人看。  

苏泂　和九兄古梅  
处女何因发半华，一生蓝缕在贫家。  
冷灰豆爆真奇事，枯树中间忽数花。  

苏泂　和陆判院怀祖  
柴门临水对山开，日日思君君不来。  
与世相忘书万卷，于人无忤酒三杯。  
参乎毕竟曾师孔，赐也如何敢望回。  
况是升沉方自此，丹阳闻道好官催。  

苏泂　和十二弟韵  
三伏回头梦欲醒，五更风露月逾清。  
病馀似鹤精神爽，老去如僧念虑轻。  
边面只今多勇战，人间从昔少闲行。  
何当封事天皇殿，乞借秋霖洗甲兵。  

苏泂　和陶九日闲居  
斯人鲜常在，奄忽便一生。  
兹辰俄重九，令节谁所名。  
把菊见南山，吟诗忆渊明。  
素琴不具弦，大雅留遗声。  
伯始真粪土，饮水空遐龄。  
异时东坡下，尚有酒可倾。  
老难信遇否，物变更枯荣。  
此翁独醒者，贫贱胡为情。  
怅焉服九华，觅醒何由成。  

苏泂　和岩壑兄九日  
华颠可笑插茱萸，儿女欢然竞挽须。  
故国黄花元自好，荒台青草孰为娱。  
举觞感慨悲歌有，落帽风流蕴藉无。  
粘起半生铁如意，今愚何似古之愚。  

苏泂　和颍叟弟春句  
匀　听鸠妇屋头声，十日何曾五日晴。  
一到红芳了归去，几多时便绿阴晴。  

苏泂　和赵宫管看梅三首  
除却梅花不可无，梅花之外更何须。  
花中儿女纷纷是，唯有梅花是丈夫。  

苏泂　和赵宫管看梅三首  
缚屋疏疏傍柳埀　，诗肠浑不畏田荒。  
今年天赐清修福，只晏梅花一味香。  

苏泂　和赵宫管看梅三首  
水边山下懒寻伊，折放瓶中看一枝。  
一片飞来沾砚滴，似嗔老子不题诗。  

苏泂　荷花  
荷花宫样美人妆，荷叶临颴　翠作裳。  
昨夜夜凉凉似水，羡渠宛在水中央。  

苏泂　恨春  
芍药荼醾一万枝，花开动是隔年期。  
欲留春色都无计，睡过红云白雪时。  

苏泂　红梅  
游仙一曲梦初回，依旧江南鼎鼐才。  
岁晚应嫌太孤寂，未妨随俗引三杯。  

苏泂　红梅  
天与清高孰我过，岁寒只合老岩阿。  
无端自学闲桃杏，只恐情多事亦多。  

苏泂　红梅  
等观非白亦非红，开落那知色自空。  
落叶成阴花又子，几将心事托东风。  

苏泂　红梅  
空墙碧水芳菲处，泣尽胭脂恨不销。  
不遣二妃陪舜葬，故应泪沁雪枝条。  

苏泂　湖楼  
奔走何时得小闲，几年心事入苍湾。  
小楼正在湖深处，输与吾徒日夜看。  

苏泂　湖中  
湘湖梦不到，今日到湘湖。  
草木尽春色，山川如画图。  
雨悭莼摘后，花发燕飞初。  
张翰平生意，扁舟未可无。  

苏泂　虎丘剑池  
剑石光寒响辘轳，轩窗高下尽平芜。  
山中幸自清如水，好换缁流着士夫。  

苏泂　花槛  
石榴窗下乱红堆，借宅今年适此来。  
知是主人知是客，亦逢时节自花开。  

苏泂　花月二首  
月边那复有炎光，望月疏花意已凉。  
吴质不须仍倚树，老来无柰许多香。  

苏泂　花月二首  
金英玉树斗玲珑，九十秋光聚此中。  
人世等闲诸热恼，一时消杀付虚空。  

苏泂　怀古  
故宫何在绿离离，逆顺兴亡世所知。  
草木尚怀勾践德，山川仍识夏王悲。  
行人月下谁吹笛，游客街前自买碑。  
欲倚阑干问陈迹，苍烟白露两迟疑。  

苏泂　怀亲堂  
升堂知孝子，即事每思亲。  
根本由先世，栽培得后人。  
一林香自好，四序感如新。  
勿作商颜恋，家传汉幄臣。  

苏泂　浣花溪  
抱郭清溪一带流，浣花溪水水西头。  
重来杜老谁相识，沙上凫雏水上鸥。  

苏泂　混迹  
桃花新绿涨溪桥，杨柳傞傞弄舞腰。  
二月不堪寒尚在，一春无那病相撩。  
书编读半懒重读，炉籀烧残欣复烧。  
老向人间除妄想，但思混迹向渔樵。  

苏泂　即事  
秋风凉冷自天生，瘦骨吹来便觉轻。  
数日因忙偏蹉事，不知庭户减蝉鸣。  

苏泂　即事  
道宫释寺多名胜，出郭经年得几回。  
当此秋清身健田，可人还共子高来。  

苏泂　即事  
新笋看成竹，春风去不知。  
麦天蚕上早，槐日燕飞迟。  
褐短偏怜妇，家贫更惜儿。  
十年霜鬓白，未必总因诗。  

苏泂　即事  
窗外梧桐树，霜风特地吹。  
莫轻初下叶，长别所生枝。  
便有青葱见，应无岁月追。  
先人移得汝，吾鬓复如丝。  

苏泂　即事  
平生苏季子，岁晚意何如。  
收拾江湖梦，归来田舍庐。  
耰锄知力腐，书卷著饥驱。  
稍识瞿昙老，长思结习除。  

苏泂　即事  
群鸡纷啄粟，收敛逼深秋。  
巷内黄叶落，门前清水流。  
年饥人菜色，家弊仆蓬头。  
兼善平生志，凄凉出谬悠。  

苏泂　即席呈赵大资  
裴公非绿野，白傅喜青山。  
富贵何如老，功名不似闲。  
半生知己地，每见立谈间。  
岁岁须来省，从教载雪还。  

苏泂　即席次韵景周梅花  
魂来孤山青，梦破耶水碧。  
非兄孰知我，非我无此客。  
一枝霜雪后，坐断春寂寂。  
平生桃李场，虽雘有不觌。  
人中具品藻，酝藉李太白。  
岁寒得佳尚，贤贤以易色。  
经年堕尘鞅，此士久乖隔。  
昌原弗相见，所谓顺之逆。  
无诗可报答，大叫脱巾帻。  
疏花正点染，半蕊犹索摘。  

苏泂　寄白石姜尧章  
稽山却棹酒船回，泠水湾头两意开。  
一路有诗吟不稳，当时悔不共君来。  

苏泂　寄常山晋叟兄  
行人有公论，知县得奇才。  
祖世今衰矣，吾兄亦壮哉。  
可能千里到，不破一朝来。  
当日王猷兴，真成访戴回。  

苏泂　寄李简夫宫使五首  
归来手接一封书，累幅春冰字字珠。  
便欲篮舆从此去，好风吹过烛溪湖。  

苏泂　寄李简夫宫使五首  
嘉言深味道之腴，启钥抽关许自如。  
顾我但将行脚误，输君全得病工夫。  

苏泂　寄李简夫宫使五首  
觅得骊龙颔下珠，几年参请遍江湖。  
只今同味仍同病，惟有亲朋李简夫。  

苏泂　寄李简夫宫使五首  
扁舟来往雪模糊，一句当头道得无。  
不是诗人磨不死，欲将身凑剡川图。  

苏泂　寄李简夫宫使五首  
节第茫茫逝水如，髯朱宁复与之俱。  
绝怜老子经行地，一笑知心更有无。  

苏泂　寄卢子高二首  
我别君逾壮，君来我欲翁。  
艰虞畴昔异，风雨数宵同。  
鹤病只应瘦，鹰饥怕苦笼。  
平生黄叔度，见可俗尘空。  

苏泂　寄卢子高二首  
君行甫郭门，我病已昏昏。  
呕泄辄经日，芳芗空屡飱。  
每思今古易，终畏别离烦。  
向匪勤车马，何因共一尊。  

苏泂　寄内  
畒头留得菊花春，过了重阳即诞辰。  
想见闺中为寿酒，只同儿女说归人。  

苏泂　寄卫太常二首  
道义分明重，功名取次休。  
重来踏龙尾，犹记立螭头。  
行辈云霄上，家山岁月周。  
孰知为郡乐，未慊过都留。  

苏泂　寄卫太常二首  
祖世多生契，门墙半面人。  
若为资巨岳，不敢望洪钧。  
千载今如此，诸公迹易陈。  
江河须到海，松柏不胜春。  

苏泂　寄尧章  
闻似磻溪隐姓名，阿鬟仍是许飞琼。  
凉风昨夜惊新雁，想见吹箫又月明。  

苏泂　寄尧章并简铦老  
山绕楼台水接天，袈裟同上暗门船。  
相思一夜梅花落，傥有人来寄短篇。  

苏泂　寄颍季  
人来得一书，分袂两旬馀。  
未擉刘差鳖，谁羹宋嫂鱼。  
时情分向背，同气底亲疏。  
想见迎长节，杯行会忆渠。  

苏泂　寄赵大资  
刘向拳拳老更忠，外家恩泽尽侯封。  
分明社稷苍生计，只在平居畎亩中。  

苏泂　寄赵紫芝  
同年今半百，同病半年赊。  
瘦骨如枯木，残身类晚花。  
人言关念虑，书字觉欹斜。  
且愿逢灵药，清吟老鬓华。  

苏泂　寄周晋仙  
四海周风子，推敲孰似渠。  
官应憎骨相，老不上髭须。  
醉帽欹花落，吟身信杖扶。  
相思不相见，梅树雨鸠呼。  

苏泂　家国  
长安五月火云堆，客子光阴鬓发催。  
谋国已嗟无位及，忧家只怕有书来。  
榴花照眼何曾摘，萱草惊心不要开。  
焉得儿男备征戌，等闲挈取版图回。  

苏泂　简德允  
言归四十日，两度得寻君。  
贫病有诸子，情怀无半分。  
梅花年后雪，雁翅屋东云。  
早晚扁舟兴，能来与细论。  

苏泂　简高秘书  
昨日山中云，今朝山下雨。  
天时或定数，人事恐无据。  
萧条吟梁父，士有遇不遇。  
不见庞德公，移家鹿门去。  

苏泂　简寄  
绿树千家杂，青山四郭新。  
须知太守印，合付谪仙人。  
波浪窥东海，楼居近北辰。  
不过行俭德，彼瘠本王臣。  

苏泂　简刘武子  
落拓刘郎醉未醒，少年名字以诗行。  
流传谩有南朝体，萧寺如今白发生。  

苏泂　简铦朴翁兼简敬叟二首  
雪花梅萼两婆娑，梅雪相催柰老荷。  
只合孤山访和靖，不应华屋比东坡。  
诗情可喜丝生鬓，归意犹须冰泮河。  
林下相寻未岑寂，木鱼能拍鸟能歌。  

苏泂　简铦朴翁兼简敬叟二首  
生机幻法不无神，信手拈来却是真。  
雪月梅花同一色，陈黄苏老只三人。  
论诗已具顶门眼，选胜直赊头上春。  
普请西湖作公案，与师聊结未来因。  

苏泂　简赵世卿  
舍弟归承折简来，知君琴剑返天台。  
人生百岁都能几，两度经过见一回。  

苏泂　简赵紫芝  
别久似相忘，因行遇道傍。  
问知元姓字，传读是文章。  
鹤骨秋逾瘦，松身老更长。  
十年犹九品，如我合耕桑。  

苏泂　简朱子大学士二首  
亭上经秋宴，同乡见亦难。  
鬓从前度白，枫是此回丹。  
句法流传否，交情寤寐间。  
重来兴不尽，谁棹小舟还。  

苏泂　简朱子大学士二首  
人间三十六，曾未识朱园。  
一昨袁丝饮，通宵谢屐痕。  
厨灯犹琢句，山雨未移樽。  
子大真吾敬，心期重款门。  

苏泂　简朱子大学士一首  
石家曾作送君来，建业收书未得回。  
只道还家仍款曲，谁知分袂许悲哀。  
冥间孰与论心事，世上谁堪共酒杯。  
昨到帷堂前后奠，却瞻乔木肺肝摧。  

苏泂　简紫芝  
一只林家鹤，饶君骨更清。  
爱山几废日，琢句恐伤名。  
稍得湖边住，常来寺里行。  
相逢怪相喜，同病又同庚。  

苏泂　见放翁退  
住所真容膝，谈间便解熙。  
胡能万事足，直作一生痴。  
密雨惊荷叶，微风吹竹枝。  
回舟吾自慊，应赋此翁诗。  

苏泂　见怀  
颜渊乐箪瓢，曾子日三省。  
闭门谢往还，安此寂寞境。  
闲来爱我地，止渴望梅岭。  
玄谈破月胁，心对日光炯。  
荣枯百年事，如一弹指顷。  
吾侪各老大，妙契形问影，  
回味久乃知，酒固不胜茗。  

苏泂　见三山翁插山茶花一朵二首  
人老簪花却自然，花红就不厌华颠。  
人间无此风流样，何止源流二百年。  

苏泂　见三山翁插山茶花一朵二首  
故里归来一幅巾，庙堂谁记此祠臣。  
却将笔下黄麻意，自语山中白发人。  

苏泂　见子大后寄  
相过自一奇，归去复相思。  
柳上已春意，屏间如杜诗。  
山川佳甚处，人物眇然时。  
爱重非金玉，微君不我知。  

苏泂　建邺即事  
凄凄风雨病情怀，准拟东归事不谐。  
买得扁舟如箬叶，又随明月过秦淮。  

苏泂　江次  
舟阁山横水见沙，黄尘为客鬓初华。  
江春寂寂归无计，一树临风落杏花。  

苏泂　江上遣心  
风帆等骏马，突出不受羁。  
群山望如豆，转盼罗窗扉。  
顷居长安城，小驷驱以驰。  
尘埃困烦促，滞留费忧思。  
不知葭苇乡，閟此天地奇。  
鸥禽亦佳尚，洁身固我师。  
下上万顷光，夫岂矜其私。  
物生各有适，我适君无之。  
掀髯倚柁楼，一笑了百痴。  
商歌讵成音，逝者方如斯。  

苏泂　江头曲  
青山何似越山青，年少经行得老生。  
欲结茅庵江上住，却嫌山水太分明。  

苏泂　将别颍叟弟  
兄弟无聊各数年，东堂犹喜聚炊烟。  
悠然汝更寻灵照，别后吾知忆惠连。  
击汰便应从橹外，看书谁与共灯前。  
明朝不待冬冬鼓，只有关门及早眠。  

苏泂　蒋山寺诗  
高人元是爱山林，倦翼犹思息树阴。  
况是先贤遗旧迹，未妨吾党得幽寻。  
熙丰法在言何害，莘渭人非恨已深。  
老我谁能知许事，自敲亭竹和猿吟。  

苏泂　郊行吊古呈友人  
荒斋读书罢，出门步青春。  
春风扇微和，冠者五六人。  
登高恣游目，行迈靡其因。  
平湖半疆畎，王谢亦齐民。  
父老谈古先，觞客酒濡唇。  
归同牛羊夕，戃恍难重陈。  

苏泂　接齐叟总干兄榇  
人生何者遽宜休，如此诗书未白头。  
舍棹灯明烟雨里，居人那识在原愁。  

苏泂　借居  
借得街南宅子居，萧然几案食无鱼。  
山人为办横斜供，自洗禅龛净水盂。  

苏泂　借屋  
借屋移来逐半年，眼看花发便欣然。  
主人官满吾当去，却忆看花又可怜。  

苏泂　金错刀行  
黄金昏刀白玉环，藓花古血寒斑斑。  
皇天生物有深意，入树伐石无坚顽。  
丈夫意气岂儿女，事变亏成争一缕。  
拔天动地风雨来，环响刀鸣夜飞去。  
世间万事须乘时，古来失意多伤悲。  
呜呼宝刀在手无能为，不知去后郁郁令思。  

苏泂　金陵池上  
府园秋后一池荷，绿盖纵横百柄多。  
折尽再生钱样叶，却疑天气复清和。  

苏泂　金陵杂兴二百首  
玉麟堂下柳丝丝，过了春风一半时。  
行到水乡应底事，黄莺飞上杏花枝。  

苏泂　金陵杂兴二百首  
朱雀街头观阙红，角门东畔好春风。  
人家一样垂杨柳，种入宫墙自不同。  

苏泂　金陵杂兴二百首  
浪说思家不我听，萧斋闲对竹青青。  
若为解释妻儿念，读尽栾城道德经。  

苏泂　金陵杂兴二百首  
桑林伐尽枣林空，卖得柴钱饭不充。  
明日死生犹未必，新何缠裹过秋冬。  

苏泂　金陵杂兴二百首  
内官折送御园梅，历刺如薪苦不才。  
安得昌原带苔树，疏花分得几枝来。  

苏泂　金陵杂兴二百首  
江南堤柳拂人头，三月吹花特地愁。  
却忆旧时狂李白，题诗曾遍酒家楼。  

苏泂　金陵杂兴二百首  
稍经运渎过潮沟，野草闲花触处愁。  
二十四航春水满，有谁来此上扁舟。  

苏泂　金陵杂兴二百首  
有时幽鸟百般啼，无数阶头萱草齐。  
第一怕听泥滑滑，再三莫放雨凄凄。  

苏泂　金陵杂兴二百首  
蒌蒿登盘朝饭美，河鲀入市晚羹香。  
应无白传思春草，却有东坡赋海棠。  

苏泂　金陵杂兴二百首  
碧烟腾上青松树，下有仙人此炼丹。  
丹成不愿千千岁，乞与前生一味闲。  

苏泂　金陵杂兴二百首  
归心突兀不可制，一夜梦中行越山。  
惊觉恍然犹是客，欲随春色共东还。  

苏泂　金陵杂兴二百首  
小小游车四面红，美人花貌映玲珑。  
随车更有郎行马，散入钟山十里松。  

苏泂　金陵杂兴二百首  
万钥深深待驾临，府藏戈甲库黄金。  
规恢画饼翻增弊，孤负先皇一片心。  

苏泂　金陵杂兴二百首  
永巷斜廊闹戟闱，帕黄寂寞护龙墀。  
深宫不与闲人到，只许珍禽自在飞。  

苏泂　金陵杂兴二百首  
南位之南下曲街，画罗窗户隔红梅。  
方方丈石平如掌，曾是官家拜斗来。  

苏泂　金陵杂兴二百首  
小小规模似禁中，分明夏禹欲卑宫。  
白头官吏知年几，犹指屏风说孝宗。  

苏泂　金陵杂兴二百首  
三山掺别是前年，除夜还家翁已仙。  
少小知怜今老矣，每因得句辄潸然。  

苏泂　金陵杂兴二百首  
五陵歌舞换埃尘，地下黄金出尚新。  
碑字已漫青草死，酸风吹杀石麒麟。  

苏泂　金陵杂兴二百首  
江风吹面雪漫漫，二月东风特地寒。  
四十病身谁役汝，小车摇兀过长干。  

苏泂　金陵杂兴二百首  
去年夜半草军书，今岁平安一事无。  
且愿吾皇千万寿，早教车马会东都。  

苏泂　金陵杂兴二百首  
兵戈啑血只空回，天意人情未可猜。  
堪笑当时谁督府，卷旗夜半渡长淮。  

苏泂　金陵杂兴二百首  
青溪阔上看青春，一度春风一度新。  
堪笑南朝江令老，北朝依旧作词臣。  

苏泂　金陵杂兴二百首  
铁钱转手变铜钱，父老相传喜欲颠。  
未必颍川能若此，画图随处有香烟。  

苏泂　金陵杂兴二百首  
客怀元不间春秋，柳绿花红见亦愁。  
第一不如归去好，东皋犹幸有锄耰。  

苏泂　金陵杂兴二百首  
清唱闻之妓女家，依稀犹似后庭花。  
重楼複阁参天起，不见佳人张丽华。  

苏泂　金陵杂兴二百首  
蘼芜涧边春草青，桃叶渡头江水生。  
女郎到此歌一曲，不尽今来古往情。  

苏泂　金陵杂兴二百首  
伯玉文章一世雄，买碑人去更无踪。  
欲寻水馆风亭处，只在西门折柳东。  

苏泂　金陵杂兴二百首  
楚囚对泣欲何如，江左图王计策疏。  
风景不殊人自老，令人更忆管夷吾。  

苏泂　金陵杂兴二百首  
去年十二里新亭，克复当时事未成。  
爽气不随秋露尽，犹闻神鬼夜论兵。  

苏泂　金陵杂兴二百首  
春风动地卷红旌，人在清溪阔上行。  
歌舞洗空亡国恨，风流太守亦多情。  

苏泂　金陵杂兴二百首  
二月风和日暖时，淡黄杨柳一丝丝。  
向人无限隋唐意，犹是桥南杨柳枝。  

苏泂　金陵杂兴二百首  
客里逢春得几回，山桃还似旧年开。  
玄都道士何曾识，真个刘郎去复来。  

苏泂　金陵杂兴二百首  
子高去后我方来，两地参差笑口开。  
赖有尊有似人喜，为渠想像饮三杯。  

苏泂　金陵杂兴二百首  
白石鄱姜病更贫，几年白下往来频。  
歌词剪就能哀怨，未必刘郎是后身。  

苏泂　金陵杂兴二百首  
城头士女出笆篱，喜色争瞻大使旗。  
尽道去年那有此，今年粥饭不曾饥。  

苏泂　金陵杂兴二百首  
石头城上更高层，与客携壶试一登。  
屈曲江流学秦篆，春风应是李阳冰。  

苏泂　金陵杂兴二百首  
龙虎江山未改形，临高一目但青青。  
春风岂是无才思，不洗从来战伐腥。  

苏泂　金陵杂兴二百首  
四望庭中四望花，青春那属外人家。  
中间更著垂垂柳，自倚东风待翠华。  

苏泂　金陵杂兴二百首  
白鹭洲前白鹭飞，人间还阅几斜晖。  
春风不与苏郎便，浩荡沧溟一舸归。  

苏泂　金陵杂兴二百首  
云气依稀有若无，定山山下片帆孤。  
青芜不尽天连水，野鸭飞来成画图。  

苏泂　金陵杂兴二百首  
龙光寺里只孤僧，玄武湖如掌样平。  
更上鸡笼山上望，一间茅屋晋诸陵。  

苏泂　金陵杂兴二百首  
春韭夏菘谁复种，绿葵红蓼尚堪羹。  
山存虎踞龙盘势，谷隐猿惊鹤怨名。  

苏泂　金陵杂兴二百首  
前日东园一看梅，昨朝重看杏花开。  
从今尽有花时节，判得从公日日来。  

苏泂　金陵杂兴二百首  
白沙翠竹长干寺，绿水朱楼白下城。  
燕子飞来春又晚，去年曾此看清明。  

苏泂　金陵杂兴二百首  
绿阴黄鸟半山园，谢字王名宛若存。  
试问时人两安石，却推翁仲不能言。  

苏泂　金陵杂兴二百首  
等君日日在高台，吹尽杨花君不来。  
归兴自浓身尚客，江南老却贺方回。  

苏泂　金陵杂兴二百首  
沟水泠泠韵玉琴，樱桃花下宿珍禽。  
龙车自向思陵掩，三十六宫春色深。  

苏泂　金陵杂兴二百首  
日日花光乱酒光，青帘绿树映红妆。  
今年幸得元戎伴，三到钟山共草堂。  

苏泂　金陵杂兴二百首  
小繖障羞去复回，蒋山寺里看花开。  
摩挲拄杖君随我，遮莫松间喝道来。  

苏泂　金陵杂兴二百首  
花底翩翻燕子风，杏园何止万株红。  
亭轩包裹浑如锦，见说风流似禁中。  

苏泂　金陵杂兴二百首  
车如流水马如龙，留守游山似谢公。  
夹道歌谣争指点，两行红旆转青松。  

苏泂　金陵杂兴二百首  
城脚粼粼水一陂，水边杨柳映旌旗。  
青郊绿野无穷意，寒食清明三月时。  

苏泂　金陵杂兴二百首  
鼓声打得海棠开，更向花前舞一回。  
传语流莺莫相怪，青春去后不重来。  

苏泂　金陵杂兴二百首  
谢公遗冢尚坡陀，丝竹中年好若何。  
亦到旧时携妓处，野人行馌妇行歌。  

苏泂　金陵杂兴二百首  
白日桥边白字碑，康王神道定为谁。  
路傍借问无人识，自滴村醪酹藓龟。  

苏泂　金陵杂兴二百首  
青骨标灵尔许奇，翩翩白马去何之。  
庙门贴在烟云上，此是江东第一祠。  

苏泂　金陵杂兴二百首  
白日相思可奈何，青春三月已无多。  
桃花风急鲤鱼老，独上台城听踏歌。  

苏泂　金陵杂兴二百首  
香罗初换褀衣新，除却垂杨不是春。  
昨日街头骑马过，眼明犹见卖花人。  

苏泂　金陵杂兴二百首  
燕子蜂儿各自忙，玉魂谁返杜秋娘。  
人间抵死无殊丽，免唤分司御史狂。  

苏泂　金陵杂兴二百首  
睍睆飞来载好音，分明残夏胜春深。  
小窗谁作幽人伴，惟是炉香共绿阴。  

苏泂　金陵杂兴二百首  
羊车洗马好谈玄，玉立风姿一少年。  
不枉当时人看杀，如今何处觅幽阡。  

苏泂　金陵杂兴二百首  
桂棹青溪夜泊船，胡床歇马坐江边。  
一声笛罢不知处，两不交谈意已传。  

苏泂　金陵杂兴二百首  
五马浮江一马龙，亡何兵满建康宫。  
瓜分鼎峙从来事，犹说金陵王气浓。  

苏泂　金陵杂兴二百首  
不见乌纱紫绮裘，至今英气满沧洲。  
秦淮半夜棹歌发，明月清天江水流。  

苏泂　金陵杂兴二百首  
休论句曲更茅山，只到棲霞说半年。  
暂学僧闲犹未得，几时真个作神仙。  

苏泂　金陵杂兴二百首  
三月春归未是归，绿阴端的胜花时。  
绝怜首夏清和句，一字其间几个知。  

苏泂　金陵杂兴二百首  
青漆楼高制作奇，当时纯不用琉璃。  
东昏幸自嗤梁武，不道东昏更可嗤。  

苏泂　金陵杂兴二百首  
临春何在只桑麻，法宝丛篁间杏花。  
旧日此间同泰寺，曾将龙衮换袈裟。  

苏泂　金陵杂兴二百首  
陶山松柏已成阴，地阔天高不可寻。  
二十年中儿又女，人间独自有伤心。  

苏泂　金陵杂兴二百首  
寻诗还步小虹桥，薄日轻阴叫百劳。  
芦叶深青荷叶紫，江湖从此兴滔滔。  

苏泂　金陵杂兴二百首  
幽草沿阶翠织成，初荷经雨碎珠生。  
藕丝道服松毛扇，独自花间趁鹿行。  

苏泂　金陵杂兴二百首  
南轩门第老袁三，将业江湖久遍参。  
闻说中原太平事，数行清泪湿征衫。  

苏泂　金陵杂兴二百首  
元帅中军展将旗，军中新刺好男儿。  
风云陈法秋毫识，前日兵兴使不知。  

苏泂　金陵杂兴二百首  
缚屋牵牛旋旋归，淮边绿野尽耕犁。  
弓刀武备何曾识，只是当初田舍儿。  

苏泂　金陵杂兴二百首  
州衙三面接秦淮，临水朱门一半开。  
却是浙中无此景，江鸥飞舞入城来。  

苏泂　金陵杂兴二百首  
潮水萦回御水通，垂杨照影绿茸茸。  
天生此地非疏凿，未必钱塘似此中。  

苏泂　金陵杂兴二百首  
一万强人犯海陵，可怜谈笑陷官兵。  
张韩刘岳今何在，塞上将军漫有名。  

苏泂　金陵杂兴二百首  
多少横尸叠似楼，官人早晚解红头。  
淮南已是无聊甚，行到江东划地愁。  

苏泂　金陵杂兴二百首  
到郡今朝半月日，离家两个许多时。  
知他阿柏无他否，忆我何因我得知。  

苏泂　金陵杂兴二百首  
城西二里楚金陵，吴帝名为石首城。  
如今土坞无青草，笑杀当时所必争。  

苏泂　金陵杂兴二百首  
观殿今年七十八，往时同饭此斋前。  
梁金华石依然在，屈指重来十五年。  

苏泂　金陵杂兴二百首  
七宝装成射雉场，人间还阅几齐梁。  
潘妃自踏金莲去，不见年年春草长。  

苏泂　金陵杂兴二百首  
赏心亭前白鹭洲，淮水东畔水东流。  
只知览古生许恨，不知身世自悠悠。  

苏泂　金陵杂兴二百首  
青春有酒劝不饮，无乃孤负金陵花。  
主人听客莫怪客，五更酒醒要思家。  

苏泂　金陵杂兴二百首  
江鸥野鸭自保社，黑黑白白斗分明。  
东边唼唼西边舞，安得吾身似汝轻。  

苏泂　金陵杂兴二百首  
淮南剧贼遽如许，昨日传闻尽杀之。  
罪人斯得勿漫喜，岂有父母残其儿。  

苏泂　金陵杂兴二百首  
十分生聚九流亡，鬼面鸦形仰太仓。  
指望淮南大麦熟，夫妻子女得归乡。  

苏泂　金陵杂兴二百首  
暄风吹斋响苍玉，竹石相看便有情。  
提胡卢来沽美酒，终日撩人不住声。  

苏泂　金陵杂兴二百首  
四十之年又过一，春光回施少年人。  
如丝杨柳看如絮，昼锦堂中又一春。  

苏泂　金陵杂兴二百首  
东门草色绿匆匆，游女行寻郎马踪。  
鸡鱼不到吴大帝，签卜争求梁宝公。  

苏泂　金陵杂兴二百首  
幕府攒眉为至忧，公堂三五运兵筹。  
归之不得吾何用，独自方桥看水流。  

苏泂　金陵杂兴二百首  
雨花台下百花香，驻马坡前百草长。  
若还谷熟人民乐，依旧风流好建康。  

苏泂　金陵杂兴二百首  
朱园应是好花开，最忆西庄送别杯。  
火急封书寄子大，少留春色待归来。  

苏泂　金陵杂兴二百首  
出门一步便相疏，千里何缘管得渠。  
笑貌声音等如梦，十年参学在长途。  

苏泂　金陵杂兴二百首  
短褐钟山不跨驴，杖藜横笛野僧俱。  
虽无字说烦清老，犹恐龙眠画作图。  

苏泂　金陵杂兴二百首  
看杀先来所寄书，不知病体比何如。  
想应药裹关心外，更与儿曹作念渠。  

苏泂　金陵杂兴二百首  
梦得当时五绝诗，一回吟起一回悲。  
试偷格律无人识，只恐王家燕子知。  

苏泂　金陵杂兴二百首  
曲曲青溪贯大江，鸳鸯鸂鶒一双双。  
元戎开燕时来此，城郭山林意两忘。  

苏泂　金陵杂兴二百首  
乌衣巷侧长干寺，暇日闲来看一回。  
未觉六朝兴废迹，凄凉先傍眼边来。  

苏泂　金陵杂兴二百首  
桑间少妇谁能管，松下孤僧却可怜。  
鱼跃鸢飞均适尔，流行坎止不徒然。  

苏泂　金陵杂兴二百首  
钟山窈窕转龙身，小屋低松次第新。  
试觅定林依旧在，只无当日读书人。  

苏泂　金陵杂兴二百首  
小盖高肩翼蔽无，钟山寺里换篮舆。  
相逢举止无羞涩，一段风流似上都。  

苏泂　金陵杂兴二百首  
魏紫姚黄扫地空，斩新相尚庆元红。  
道人眼界无分别，只赏东来一味风。  

苏泂　金陵杂兴二百首  
二十四番风信催，郭南间道有花开。  
园官欲斗金钱赏，名字先供百品来。  

苏泂　金陵杂兴二百首  
窗间日日叫提壶，有酒分明不用沽。  
自是老来游兴懒，日长添得睡工夫。  

苏泂　金陵杂兴二百首  
细叶如云绿渐敷，玉人晨起换金壶。  
就中一朵紫中贵，除却扬州天下无。  

苏泂　金陵杂兴二百首  
四畦芍药间葱花，五月春风便有涯。  
闾巷萧条生意少，隔墙谁信内官家。  

苏泂　金陵杂兴二百首  
花案妆来日日新，金陵犹有许多春。  
若为造物回芳意，尽结嘉禾活饿人。  

苏泂　金陵杂兴二百首  
始见拖金复散丝，风吹雨打一枝枝。  
灵和殿前好杨柳，争如张绪少年时。  

苏泂　金陵杂兴二百首  
琪树三朝种已成，绿阴回合啭宫莺。  
伤心辇路生春草，不见素娥花底行。  

苏泂　金陵杂兴二百首  
头上瓶中一万枝，花枝人面两相宜。  
满堂将帅文兼武，都载周家既醉诗。  

苏泂　金陵杂兴二百首  
江流带雪少波澜，见说潮头也怕寒。  
未枉推敲瘦诗首，且令澄澈莹中肝。  

苏泂　金陵杂兴二百首  
笑谈容易发仓囷，全活生灵百万人。  
十五年来山里坐，不妨来此越精神。  

苏泂　金陵杂兴二百首  
老大驱驰亦已劳，移文宁受客嗤嘲。  
人间多少闲田地，无处令渠著把茅。  

苏泂　金陵杂兴二百首  
晋宋齐梁几帝陵，土堆谁解有英灵。  
三台五省纷纷改，惟有钟山只麽青。  

苏泂　金陵杂兴二百首  
高世何须更欲名，古人于此畅幽情。  
后来同味无王谢，自折幽兰上冶城。  

苏泂　金陵杂兴二百首  
安石风流苦未遥，重来遗迹尚山椒。  
一丘元自无花草，底事令人觉意消。  

苏泂　金陵杂兴二百首  
车声辘辘马萧萧，山色何如换六朝。  
要识相传风俗在，居人道得语音娇。  

苏泂　金陵杂兴二百首  
凤凰台上凤凰游，山自青青水自流。  
千载谪仙元不死，相逢一笑不能休。  

苏泂　金陵杂兴二百首  
忆杀当年刘改之，风流曾赋秣陵诗。  
如今白骨埋青草，百咏何因尔得知。  

苏泂　金陵杂兴二百首  
平生英俊邢刍父，酷爱闽中一卷诗。  
落笔文章有如此，因何不到秣陵嬉。  

苏泂　金陵杂兴二百首  
葛巾裹却葛天民，有女闺中号燕春。  
只在西湖不行脚，金陵风月欠斯人。  

苏泂　金陵杂兴二百首  
朱髯五十上南宫，下笔犹能太古风。  
养就胸中治安策，老天那复滞渠侬。  

苏泂　金陵杂兴二百首  
中年多病才都减，无奈金陵景物何。  
安得山楹周四者，肯来相伴此吟哦。  

苏泂　金陵杂兴二百首  
毫端真敌万人军，蔬笋能空粉黛群。  
机幕昼閒仍吊古，不胜东合好郎君。  

苏泂　金陵杂兴二百首  
半山松菊略能存，犹有荆公旧墨痕。  
佳处不缘谁属我，只应牛首正当门。  

苏泂　金陵杂兴二百首  
川原膴膴树斑斑，十进而春风一望间。  
野马不羁天地阔，孤鸿无奈水云间。  

苏泂　金陵杂兴二百首  
红袖纷纷转翠屏，元戎小队出郊坰。  
凭谁为集康衢咏，翻作金陵贺太平。  

苏泂　金陵杂兴二百首  
阑干三面倚晴晖，竹外长江一线微。  
太守不来僧自看，清凉境界箨龙围。  

苏泂　金陵杂兴二百首  
旋结穹庐作露亭，疏枝阑入更轻盈。  
今年客思撩人甚，欲共梅花笑不成。  

苏泂　金陵杂兴二百首  
池亭楚楚更堂堂，占得宽閒地一方。  
花竹四时随处有，纵无人赏亦何妨。  

苏泂　金陵杂兴二百首  
杏堂缭绕过梅堂，小竹高松映苑墙。  
白雪飞残红雾密，乘舆不到却凄凉。  

苏泂　金陵杂兴二百首  
扫地须臾架屋成，风流尤胜拂庐亭。  
吹来一片杯中雪，看著花枝醉忽醒。  

苏泂　金陵杂兴二百首  
亭上施屏或可无，江山形胜恐难摹。  
何当穷腊亲来此，身作袁安卧雪图。  

苏泂　金陵杂兴二百首  
冶城迤逦过清凉，城脚连云一带长。  
佛寺仙宫更游苑，杖藜知费几诗章。  

苏泂　金陵杂兴二百首  
溪上鸳鸯避画船，船中妓女列婵娟。  
使君爱日留连客，同醉江家旧宅边。  

苏泂　金陵杂兴二百首  
曲曲清溪有几湾，酒船笳鼓去仍还。  
闲情自合频来此，只在州衙咫尺间。  

苏泂　金陵杂兴二百首  
钟山阁上看朝曦，玉作遥山碧四围。  
云气茫茫疑是水，人间无此米元晖。  

苏泂　金陵杂兴二百首  
山南山北冢累累，僧寺多承旧宅基。  
兴废相仍真若此，死生常事不须悲。  

苏泂　金陵杂兴二百首  
孙陵冈上丛生草，太傅坟前没字碑。  
人世百年元有限，何须功业更巍巍。  

苏泂　金陵杂兴二百首  
十里城壕尽是花，覆舟山下几人家。  
日长知道游车倦，自汲新泉唤饮茶。  

苏泂　金陵杂兴二百首  
疋马东来说晋元，当时一统笑三分。  
如今寄食城隍庙，异代君臣莫更论。  

苏泂　金陵杂兴二百首  
周顒宅作阿兰若，娄约身归窣堵波。  
今日丹青拜荆国，草堂香火已无多。  

苏泂　金陵杂兴二百首  
凤凰台上凤凰游，凤去台空水自流。  
惆怅何因见李白，采江试觅月明舟。  

苏泂　金陵杂兴二百首  
青山渺渺水迢迢，王气千年久未消。  
独客重来睹风景，江头犹有女吹箫。  

苏泂　金陵杂兴二百首  
甫见梅花方结子，即看燕子已生见。  
青春游荡不知返，留住金陵又几时。  

苏泂　金陵杂兴二百首  
柳思花情分外娇，青楼消息夜迢迢。  
金陵看得新歌舞，不数吴音共楚腰。  

苏泂　金陵杂兴二百首  
竹树池台三亩馀，白云千载护幽居。  
悲凉物色须弹压，粉白脂红却要渠。  

苏泂　金陵杂兴二百首  
东冶亭东转半山，栽松庵外万琅玕。  
重来钟阜同僧话，回顾城中几客闲。  

苏泂　金陵杂兴二百首  
艳杏夭桃日夜忙，雨馀啼损不成妆。  
元戎和气春风似，又引笙歌看海棠。  

苏泂　金陵杂兴二百首  
马军骁骑试楼船，见说倾城出道边。  
元帅留台都赏赐，一时百万喝金钱。  

苏泂　金陵杂兴二百首  
纸钱吹挂树枝风，积李崇桃白间红。  
但见牛羊上丘垅，忽看禾黍出蒿蓬。  

苏泂　金陵杂兴二百首  
白下纸东送客时，同来何事不同归。  
君归说似西园柳，遮莫轻绵一片飞。  

苏泂　金陵杂兴二百首  
北门缭绕出东门，一处亭台酒一巡。  
景物欣欣乐知己，柳容花貌越精神。  

苏泂　金陵杂兴二百首  
清明过了日晴佳，九十韶光便有涯。  
恨杀东风太豪横，夜来吹尽海棠花。  

苏泂　金陵杂兴二百首  
一派娇波入翠溟，垂杨只似古来青。  
未能草草归家去，怕上劳劳送别亭。  

苏泂　金陵杂兴二百首  
城上黄花散漫生，溪头绿树忽阴成。  
浓春自欲烘人醉，却忆秋风一味清。  

苏泂　金陵杂兴二百首  
轻风湿湿树斑斑，燕乳鸠鸣春又残。  
门巷狭斜无不到，有何人似柳花閒。  

苏泂　金陵杂兴二百首  
张硕风流隐钓缗，渔郎回首漫纷纷。  
杜兰香去知何在，惆怅西江一浦云。  

苏泂　金陵杂兴二百首  
扁舟乞得自由身，烂漫金陵作好春。  
桃叶桃根双姊妹，清风明月我三人。  

苏泂　金陵杂兴二百首  
九十春光即渐休，莫将双眼上层楼。  
江南归计无由遂，一点杨花万斛愁。  

苏泂　金陵杂兴二百首  
月楼谁伴咏黄昏，剪剪轻风阵阵寒。  
独据槁梧成不寐，杏花生影小阑干。  

苏泂　金陵杂兴二百首  
不及卢家有莫愁，君恩如水向东流。  
从今相送东流后，地下伤春亦白头。  

苏泂　金陵杂兴二百首  
上尽层城更上楼，绿杨枝外尽汀洲。  
蝶衔花蕊蜂衔粉，同向春风各自愁。  

苏泂　金陵杂兴二百首  
青帝言归速驾忙，荼醾架底静年芳。  
轻风乍染阴阴绿，微月低笼淡淡香。  

苏泂　金陵杂兴二百首  
压架荼醾百万枝，月边花下更涟漪。  
三更比屋皆高枕，如此清凉弃不知。  

苏泂　金陵杂兴二百首  
似玉如酥最有情，一香熏彻万愁醒。  
多应无奈花相恼，故绕茶醾架底行。  

苏泂　金陵杂兴二百首  
红芳蜕兮花似雾，绿阴径兮叶生烟。  
独往来兮差自得，心境会兮不可言。  

苏泂　金陵杂兴二百首  
忆杀仙人白仲都，江边遗迹尚楼居。  
骖鸾翳凤如容我，拜作先师定肯无。  

苏泂　金陵杂兴二百首  
紫髯何事忽迁都，有意宫中号太初。  
他日三军嫌饮水，只应翻忆武昌鱼。  

苏泂　金陵杂兴二百首  
立夏连朝划地寒，看承芍药倩园官。  
秋千拆罢无聊赖，轩槛周遭绿一般。  

苏泂　金陵杂兴二百首  
金城杨柳绿毵毵，摇落殊非昔汉南。  
一语莫因人遂废，树犹如此我何堪。  

苏泂　金陵杂兴二百首  
桃花园作芳林苑，蒙汜池通祓禊堂。  
前以骄奢为晋宋，后无规鉴亦齐梁。  

苏泂　金陵杂兴二百首  
小虹桥上看朝曦，云里钟山一带微。  
忆在山中望宫阙，淡烟朱碧转依稀。  

苏泂　金陵杂兴二百首  
听筝堂上一欷歔，翻手君恩似昔殊。  
按罢金滕应莫怪，近前闲捋使君须。  

苏泂　金陵杂兴二百首  
一曲清溪一首诗，风流千载忆僧施。  
小姑溪上平安否，容我骑鱼作伴嬉。  

苏泂　金陵杂兴二百首  
方山四面不曾圆，中有仙人号葛玄。  
见说丹成浑不食，五云破洞白升天。  

苏泂　金陵杂兴二百首  
不论城外与城中，时节欢然一笑同。  
棠棣花残紫荆老，可无书札问孤鸿。  

苏泂　金陵杂兴二百首  
青山绿水思悠悠，见说蛾眉万古愁。  
斗酒百篇能漫浪，白乎吾与女同游。  

苏泂　金陵杂兴二百首  
莲花博士去骑鲸，镜曲回瞻一怆情。  
少待诗成附河伯，愿加涂乙始流行。  

苏泂　金陵杂兴二百首  
高资冢上五楼穹，先祖曾经相哲宗。  
乱后伤心馀石马，小孙来补万株松。  

苏泂　金陵杂兴二百首  
八功德水饮一勺，当下令君热恼消。  
城里红尘莫回首，小屏风岭好逍遥。  

苏泂　金陵杂兴二百首  
安榴朵朵簇巾红，数曲阑干掩映中。  
寻得冰纨题小草，浅新还爱绿荷风。  

苏泂　金陵杂兴二百首  
前日葵苗匝地青，几何时节与人平。  
旁观指点荼醾架，折蕊攀条似隔生。  

苏泂　金陵杂兴二百首  
宛转歌喉一串珠，玉人花貌更清姝。  
明年东武南城唱，试觅源流定忆渠。  

苏泂　金陵杂兴二百首  
十八年前蜀道还，维舟曾记此龙湾。  
江流万里元依旧，药市蚕丛兴未阑。  

苏泂　金陵杂兴二百首  
旗帜精明鼓角雄，江淮草木尽闻风。  
面门神王须如戟，鼠子无轻怒我公。  

苏泂　金陵杂兴二百首  
放散边头武定军，卖刀买犊做农人。  
向来忧国多浮议，谁省官家亿万缗。  

苏泂　金陵杂兴二百首  
表里江淮四十州，稍回饥盗事田畴。  
得公数十分天下，庶矣斯民疾痛瘳。  

苏泂　金陵杂兴二百首  
三月更当临书头，升元阁畔一闲游。  
偶因花会逢花面，半日僧房得少留。  

苏泂　金陵杂兴二百首  
扬州风物转头非，又是葵榴得意时。  
班扇入怀君莫恃，秋来那免弃捐悲。  

苏泂　金陵杂兴二百首  
廿载金陵九还往，何如三宿在桑间。  
还家更有江南兴，只取囊诗子细看。  

苏泂　金陵杂兴二百首  
兵机将略总如神，儒术仍参席上珍。  
补得国风成百咏，不妨幕府有诗人。  

苏泂　金陵杂兴二百首  
阅武堂前杨柳枝，如今是隔几多时。  
至尊屠肉潘妃酒，问著垂杨总不知。  

苏泂　金陵杂兴二百首  
紫云回薄隐新愁，早起钟声也是不。  
遍地葱花两三亩，至今人道景阳楼。  

苏泂　金陵杂兴二百首  
一门子孝更臣忠，庙食分明百世功。  
任是清虚亡晋室，只留卞壶在江东。  

苏泂　金陵杂兴二百首一百四十八  
飞梁谁字小垂虹，波面蜿蜒去不穷。  
一段风烟无处觅，鸳鸯鸂鶒在其中。  

苏泂　金陵杂兴二百首一百四十九  
南台北榭隔飞烟，绿水朱桥思渺然。  
月下闲来看箕斗，傍人指点似神仙。  

苏泂　金陵杂兴二百首一百四十七  
方桥一派水萦纡，客散亭空清夜徂。  
二十五声春点静，月明池上柳疏疏。  

苏泂　镜湖  
苍苍烟霁塔，了了月明山。  
坐久忽不见，蒙蒙杳杳间。  

苏泂　镜湖怀古  
镜湖湖水滑如油，狂客归来上钓舟。  
惆怅无因见李白，西风吹老芰荷洲。  

苏泂　镜曲  
镜曲非尘世，春风属酒杯。  
欲纾忧百结，须索醉千回。  
莲实儿拳似，紫荆父手栽。  
无人竞来往，坐稳兴悠哉。  

苏泂　九日  
茅檐小屋对青山，只有渊明一味闲。  
手把黄花玩尊酒，宛然风味义熙间。  

苏泂　九日宝林塔中作  
畒头无酒菊花青，千丈苍崖孰与登。  
从此重阳课茶事，不携儿女只携僧。  

苏泂　旧岁  
旧岁无多日，三衢有几程。  
雪檐疏滴滴，泉溜响泠泠。  
奔走经年债，襟怀一味清。  
纪行吟放稳，归泳遣儿听。  

苏泂　举子  
先亲去无归，家有十男子。  
春秋此堂上，拜起共祭祀。  
一贫乃青毡，书种幸未已。  
人言抱子晚，君已三十四。  
何时见入学，况未保龆稚。  
老年树松柏，仁者用其意。  
父母养我时，辛勤五兄弟。  
蜂房今俯育，谁则逮菽水。  
昊天真罔极，梦想九原启。  
恭惟父母心，敢不嗣遗体。  
平生忠与孝，举动法经史。  
先训吾所知，功名盖天尔。  

苏泂　句  
更无人为作招魂。  

苏泂　看雨  
荒池三月雨，闲看水生文。  
客少苔上阶，屋老树遮门。  
幽心契子綦，隐几若忘言。  
莺声何从来，还思借宅闻。  

苏泂　客夜  
风雨夜冥冥，舟行为小停。  
野田藏水白，燐火出坟青。  
将子雁能急，久鳏鱼独醒。  
人生贵艰阻，稍向道涂经。  

苏泂　孔明庙  
未了功名便阖棺，荒祠零落汉衣冠。  
知心惟有庭前柏，能与先生共岁寒。  

苏泂　口占  
士生弊于文，其实乃无用。  
今年州县间，朋友多不贡。  
桔槔旱而工，已得轻抱畒。  
大舜举皋陶，乃曰选于众。  

苏泂　哭唐姑丈县尉  
一官蓝绶只虚名，两妇朱丝合不成。  
问我诸姑先冢舍，别君三日便铭旌。  
高堂寂寞朝昏养，侧户乖遗子女情。  
欲写此哀无处所，竹风荷雨泪纵横。  

苏泂　哭小侄梅老  
我初养柏儿，年纪三十四。  
颖季得梅老，岁数适我类。  
而梅生不凡，头骨甚硗异。  
见之怀抱中，宛有成人器。  
漆光眼目动，玉雪皮肉细。  
爱之甚于柏，稍长望其贵。  
每出偏问归，祝父好看视。  
犹嫌碍关钥，莫伴柏嬉戏。  
固尝约而父，筑室更雘位。  
请师共教授，儿侄精六艺。  
中年不如意，藉此期自慰。  
庶几和仲老，他日远虎侍。  
梅胡不佳实，飘谢许危脆。  
更医再而三，历齿一十二。  
留之苦不可，去我何乃易。  
而父真断肠，汝伯重垂涕。  
尔梅竟何往，小槥但遗蜕。  
登槃莫荐子，登陇休折寄。  
云然我所伤，畏是尔名字。  
梅兮早归来，尚作梅花弟。  

苏泂　哭邢刍父六首  
颐养花能秀，谦卑玉似温。  
当家衣钵受，外氏典型存。  
逸骥方开路，归云遽敛昏。  
胸中何事了，地下与谁论。  

苏泂　哭邢刍父六首  
未晬俄孤子，垂髫便俊声。  
深知表独立，敢谓竟无成。  
嗜好惟经史，情亲到友生。  
回看真梦幻，未必泯神明。  

苏泂　哭邢刍父六首  
江汉渊流远，芝兰雅韵深。  
规行真畏友，庄语賸闲心。  
未悉昭昭理，长怀秩秩音。  
且随贤父窆，应伴放翁吟。  

苏泂　哭邢刍父六首  
在昔呻吟作，于今族姓无。  
致身胡不可，得寿有相须。  
鬼魅资强黠，乾坤恶好儒。  
黄陈诸老泪，何独为惇夫。  

苏泂　哭邢刍父六首  
恸哭叫苍天，其如手足然。  
几年能尔熟，一日弃予先。  
委翰愁胠箧，赓诗叹绝弦。  
求儿方画褓，有母况华颠。  

苏泂　哭邢刍父六首  
太学三旬食，邢家万事空。  
初头才过我，半后已无公。  
惚恍扶床语，仓皇就木终。  
从今颜巷冷，宁复孔尊同。  

苏泂　来禽诗  
粲粲来禽已著花，芳根谁徒向天涯。  
好寻青李相遮映，风味应同逸少家。  

苏泂　赖婆桥诗  
赖婆桥下粼粼水，几见居人说废兴。  
自笑年来车马迹，得如桥畔白头僧。  

苏泂　老蚌  
老蚌吸秋月，饥鹰号朔风。  
人生根蒂少，物理短长同。  
难学累累印，休书咄咄空。  
馀年见儿态，若个白头翁。  

苏泂　老鬓诗  
老鬓惊霜觉，春容带雪来。  
散愁诗数首，觅醉酒三杯。  
行店人归少，荒林鸟去回。  
高情无与共，自摘涧边梅。  

苏泂　老杜浣花豩图引  
拾遗流落锦官城，故人作尹眼为青。  
碧鸡坊西结茅屋，百花潭水濯冠缨。  
故衣未补新衣绽，空蟠胸中书万卷。  
探奇欲度羲皇前，论诗未觉国风远。  
干戈峥嵘暗宇县，杜陵韦曲无难犬。  
老妻稚子具眼前，弟妹飘零不相见。  
此公乐易真可人，园翁溪友肯卜雘。  
雘家有酒邀皆去，得意鱼鸟来相亲。  
浣花酒船散车骑，野墙无主好桃李。  
宗文守家宗武扶，落日蹇驴驮醉起。  
愿闻解鞍脱兜鍪，老儒不用千户侯。  
中原未得平安报，醉里眉攒万国愁。  
生绡铺墙粉墨落，平生忠义今寂寞。  
儿呼不苏驴失脚，又恐新来有新作。  
常使诗人拜画图，煎胶续弦千古无。  

苏泂　乐隐  
橘隐仙人是乃翁，几年涵养在其中。  
商颜不出浑无事，安得开禧第一功。  

苏泂　凉意  
凉意满中庭，乾坤洗濯清。  
鹊河通海浪，萤火乱天星。  
便觉黄花近，休看白发生。  
客床眠不稳，起坐听秋声。  

苏泂　梁湖  
路长人迹少，日午树阴正。  
兹行乃无故，解后得所性。  
佳眠离尘境，此事安心竟。  
晚饭过邑门，未害喧中静。  

苏泂　刘郎诗  
白发刘郎意自悲，桃山还是欲花时。  
一生漂转成何事，留得玄都数首诗。  

苏泂　刘振之访别举似喜雨诗次韵  
尺泽霏微起寸阴，稍苏焦槁见青青。  
便疑菽粟中天降，绝喜阶除半夜听。  
访我尚其新旧雨，话归还忆短长亭。  
交游若问今何似，世味谙来似楚萍。  

苏泂　龙瑞宫  
花竹青虚卉木苍，行穿溪水过山房。  
黄冠相对如泥醉，此是人间不老方。  

苏泂　龙瑞宫  
嶂密峰圆不似山，桃花流水做春闲。  
神仙只在人间世，妄意虚无缥缈间。  

苏泂　龙瑞宫  
未必时人识面频，偶然踪迹似逃秦。  
重来洞府青春晚，一树柀　花犬吠人。  

苏泂　陋室诗  
陋室行蜗子，良朋断马踪。  
一官当面过，万事转头空。  
故有诗驱疟，那无檄愈风。  
丰年仍俭食，岁晚得途穷。  

苏泂　鲁墟行  
今兹水用事，檐雨四十日。  
祷祈遍群望，±　解入家宅。  
小民例煎迫，在在绝粒食。  
圣人制邦国，休养觊生活。  
本根者州县，父母资牧伯。  
夫何失其理，致使为盗贼。  
犯之复无赦，恐负天地德。  
昨来诸暨变，本以鹾故得。  
有司屡杀戮，势欲与之敌。  
民生各良性，岂独肆凶慝。  
饥寒迫于后，妻子时动色。  
那知刀锯威，乃甚沟壑厄。  
市人起相战，争利初殴击。  
吾非志剽掠，解后有其迹。  
王官亦人耳，闻此宜隐恻。  
不然罹宪网，无暇谋复出。  
呜呼不得已，天下盖非一。  
横尸类难狗，斩刈遽狼藉。  
颇闻动官军，馀党收捕急。  
傥非劝本务，有死民不易。  
是时天复雨，省宰到层毕。  
夫民使之饱，不饱亦吾匹。  
丁宁善其生，泪下死魂魄。  

苏泂　绿萼梅  
炼得丹成卸羽衣，更餐日彩弄晨曦。  
九疑魂断归无计，自倚湘筠醉几时。  

苏泂　绿萼梅  
水仙分御六铢衣，云作中单翠作蕤。  
占断芳园无两树，月明倒影浸愁漪。  

苏泂　绿阴  
绿树阴中石枕头，功成不愿割鸿沟。  
君看上蔡牵黄犬，悔杀人间万户侯。  

苏泂　绿阴  
佳木丰交午荫稠，门阑青草没阶头。  
道人洗净筝琶耳，睡起一声黄栗留。  

苏泂　梅花  
清贞表独立，半蕊便风流。  
信有魁天下，群芳未转头。  

苏泂　梅花树下读高兄诗  
寻思秘阁贤郎样，一似梅花带竹枝。  
每到君边作梅想，却来梅下读君诗。  
崇奎堂暖春风候，射的山寒夜雪时。  
安得居游君共我，梅花三友说心期。  

苏泂　梅口遣兴  
屏迹甘衡陋，驰书捷置邮。  
击匏成潦倒，行李当嬉游。  
偶往无前约，明知不自由。  
米盐嗔妇问，书剑惜儿留。  
颇涉湖堤远，旋惊野店稠。  
小梅溪侧寺，疏柳驿边楼。  
放烧催青入，瞻山揭翠流。  
鸡笼从势卓，狮卧得形修。  
花面施家说，碑颜蠡庙修。  
池冰鱼附藻，县早肉垂钩。  
短景中俄昃，孤烟散复收。  
数凫将子出，一雁落声幽。  
古怪藤妨瓦，湾磈石碍輈。  
度危还借步，揭浅更呼舟。  
栗大封悬屋，萁香炒贮瓯。  
气豪纷敺击，博负几喧啾。  
月与星偕隐，云将雪共谋。  
拾岩乾竜窣，汲涧冷飕飀。  
少饭粞为食，无衣纸作裘。  
楮艰钱愈瘦，吏墨政仍偷。  
桥幻僧伽佛，桁传岭海囚。  
舞傩群画鬼，唱牧和村讴。  
钉坐初尝{左虫右截}，比邻递解牛。  
门符矜鸷诡，馆泊佐倡优。  
麦种稀稀糁，机罗轧轧抽。  
谢媒茶褐袄，迎妇柿红球。  
酒味轻疑水，泥途滑过油。  
骑都应赴禄，舆哭定包忧。  
稍稍更墟市，迢迢隔坂丘。  
土风随变易，人语欠温柔。  
倚伏时皆有，文章理亦犹。  
本原天意觉，去就物情求。  
叔世谁青眼，当年早白头。  
生涯潘令拙，旅次庾郎愁。  
诗好霜侵鬓，谈高雪在喉。  
极思闲似垛，只合懒于鸠。  
命岂奔波注，官知老病休。  
漫云予有罪，寡信彼堪羞。  
久矣鸥盟杜，居然蝶梦周。  
诘朝才婺女，曷日到衢州。  

苏泂　梅翁所作无一丝勉强意亦和一首  
达士养四体，受敌听腹背。  
悉意万卷读，往昔若晤对。  
日者鬓发改，自恨笔力退。  
得句造澹薄，晃亦我所爱。  

苏泂　梅雨  
江南四月苦风波，细雨天寒柰若何。  
梅子之黄如弹子，菘窠其白柰花窠。  

苏泂　梅雨  
篱根日日击扁舟，衣桁才乾水又流。  
老子病馀凡事懒，但薰沉炷沦茶瓯。  

苏泂　梅雨  
双飞蛱蝶情何厚，百啭仓庚韵可听。  
肯为螳蜋看黄鹤，忍从燕子乞蜻蜓。  

苏泂　美人  
美人隔秋水，别我今何时。  
晨兴念良觌，路远莫致之。  
安得双翅翰，飞去东南陲。  
矢心菖蒲花，白首以为期。  

苏泂　猛虎行  
君不见蜀山之高直上登云梯，草边路侧多少豹狼蹄。  
盘龙山下三脚虎，震天一啸回风低。  
横拖骡马捉猪犬，咆哮出入吁无时。  
有时人立作气势，团目金努矜毛皮。  
跳林越涧伏榛莽，亦挟一子携其妻。  
妻儿子母谁不爱，难以人肉趒其饥。  
好生之德乃天相，杀人正自人杀之。  
吁嗟此虎独三足，明白罪状人皆知。  
如何击抟更不念，白昼坐使行人迷。  
昨宵风雨振林薄，飒沓万仞千夫随。  
一夫争先探其穴，曳出斫死桥之西。  
寝皮食肉志不厌，亦戕其母烹其儿。  
初图一虎得三虎，顿令此类无留威。  
何如千山尽勦绝，眼见蜀道都平夷。  
乃知强梁不足贵，人世岂得无危机。  

苏泂　梦句  
元日新春又一年，剡溪仍是旧山川。  
白头野叟无时事，独自寻僧雪满船。  

苏泂　梦卢子高  
魂梦依稀欲见君，须臾为月又为云。  
起来接得如鸦字，谈笑声音了不闻。  

苏泂　梦退堂师  
碧眼霜颅事已非，梦中相见只攒眉。  
推敲有法犹分付，一似高丽寺里时。  

苏泂　梦峡  
未定还家乐，仍思去国情。  
猿枝楼阁影，龙府佩环声。  
水漩欹斜碧，山摇突兀晴。  
分明昨夜梦，百丈峡中行。  

苏泂　梦尧章桂花下  
扑鼻清香两绝诗，分明参到小山辞。  
如今独自秋风下，不似当初并马时。  

苏泂　梦游  
殿前入醉索催茶，玉女传宣赋彩霞。  
谁道尘缘犹未断，碧桃花下却思家。  

苏泂　梦游海山二首  
海山青碧一千重，楼观飞霞朵朵峰。  
薄晚维舟浑不得，飘残女乐趁天风。  

苏泂　梦游海山二首  
绀幰行空半簇花，太真扶辔极夭斜。  
一声何处宁王笛，吹入春风百万家。  

苏泂　梦中作  
青灯一盏照青编，月色霜华两皓然。  
交友岁寒何所忆，水仙王庙竹林边。  

苏泂　名节  
了知名节重于山，谁信今人古谊存。  
百草前头梅萼秀，群飞之内凤凰尊。  
有身合下阳城拜，无些能招宋玉魂。  
公道世间犹我辈，未妨归卧掩柴门。  

苏泂　南塔诗  
松树何知过百年，树根流水亦清涟。  
莫嫌寂寞无人到，多有人来正不然。  

苏泂　拟古  
曾城上岧峣，楼观切星辰。  
其下视九州，我行屡秋春。  
道逢兮美人，遗我芳兰荪。  
兰荪不可佩，饮水代朝餐。  
仰看双飞燕，起势何翩翩。  
颜渊称贤者，乐在箪瓢间。  
美人舍我去，此去何时还。  
恓恓思徒抽，恻恻声孰闻。  

苏泂　拟古  
煌煌庭中菊，秋后各已花。  
玄霜下苍叶，憔翠同凡葩。  
采之或伤生，不采谓我遐。  
遗贱讵不然，无已安其家。  
萧条陶彭泽，归去随风沙。  
自古有如此，我何良叹嗟。  
季伦昔富贵，举国称石家。  
千金买绿珠，歌舞笑春华。  
醉归击珊瑚，恨不穷骄奢。  
黄尘洛阳起，里第生桑麻。  
仲尼卒旅人，历聘空摧车。  
古来竟何为，不见东门瓜。  

苏泂　拟古  
日月递相见，玄发惊蹉跎。  
冥冥北邙路，去者何其多。  
妻孥聚欢乐，志远身已讹。  
功名无富贵，此路不可过。  
可怜世上人，刺促鸣干戈。  
金尊幸有酒，不饮将如何。  

苏泂　拟古  
汉光昔未遇，颇为兄嫂欺。  
谁知韩王信，本是屠沽儿。  
他时筑将坛，意气帝者师。  
中兴屏新莽，长剑诛赤眉。  
皇天生一物，大小随其资。  
倒令饥与寒，何以生育为。  
永言观厥成，圆璧殊方圭。  
天意定不尔，变化应须时。  
少小弄文翰，把笔能哦诗。  
十五学缀文，如茧中抽丝。  
青云付达官，十九名新知。  
南辕异燕路，鄙笑无挈提。  
甘心穷阎中，疏食黄瓜虀区区蠹鱼习。  
槁死不可医。闲斋秉微尚，  
高视圣者师。谩言苦如荼，  
谁信甘如饴。  

苏泂　拟古  
自吾蜀中归，稍拂衣上尘。  
古今名利场，误杀多各市地人。  
归囊课宿有，颇欲谋其身。  
买花郡庠东，结屋清镜滨。  
山田不满百，浊酒当濡唇。  
庶几友生来，谈笑夜达晨。  
此志犹未道，宽作明年春。  
人生几明年，谨勿浪苦辛。  

苏泂　拟古  
往时寻芳兴，屡醉黄金卮。  
日来酒量窄，三盏忘东西。  
虽然不多饮，不饮还复思。  
所以毕吏部，千古遭潮嗤。  
每年梅花开，如与粲者期。  
有时棹孤舟，间或借马骑。  
水村及山驿，日炙仍风吹。  
醉归更有携，研席相娱嬉。  
今年堕尘鞅，颇复疏阔之。  
此君应有言，亦曰好恶移。  
凄凉残年历，春到无多时。  
如何江南岸，不见开一枝。  

苏泂　偶题  
少壮忧藜藿，堆盘齿豁疏。  
平生空布褐，垂老賸金珠。  
世有伯劳燕，人谁熊掌鱼。  
痴年将半百，抚事已嗟吁。  

苏泂　陪制帅宝学侍郎饮别金陵诸胜地  
制阃三年名，亭台一日违。  
江山云外款，鼓吹月中归。  
夜气轻杯力，霜棱迫妓围。  
明当趁朝谒，回首此依依。  

苏泂　七夕  
七夕相寻旧宅来，鸡头月下脊令杯。  
饮残谁问天边事，独自婆娑弄影回。  

苏泂　栖闲堂  
纷纷世界多金宝，试觅一闲何处讨。  
天公忌闲亦惜闲，似欲人人忙里老。  
长安道上人如烟，信有阴阳错昏晓。  
食升衣尺我类渠，玉带金鱼为谁好。  
上而公相下百官，鞅掌其身发华皓。  
出临民庶或愧色，归对妻儿仍热恼。  
农商工贾各有役，何况倡优及舆皂。  
岂如老龚缚屋看青山，凭地于邻甘种稻。  
有男肯获女习纺，布褐藜羹事翁媪。  
天怜老龚忙为贫，报以一闲非草草。  
乃知富贵天不惜，闲处闲人古来少。  
问龚胡为闲处栖，告以中恬外无扰。  
家传古书数万卷，充栋牙签四围绕。  
兴来拈读拂蠹鱼，兴尽留残听啼鸟。  
花阴坐久看日转，叶径行稀任风扫。  
问闲何味作何说，口不能言心自了。  
初从太白得微遇，晚向渊明饱问道。  
区区拟议已不闲，非作非休此其稍。  
我闻如是三叹息，苦恨当年归不早。  
闲中之味肯见分，亦欲诛茅镜湖小。  

苏泂　钱塘渡  
百年鬓发春风晚，十二阑干落照微。  
多事钱塘江上水，送人离别送人归。  

苏泂　遣热二首  
人生万家室，大暑亦劳劳。  
滴露点周易，临风歌楚骚。  
朱丹谁复羡，斑白懒能薅。  
一笑问儿子，汝何催我曹。  

苏泂　遣热二首  
田舍东湖隔，楼居北户升。  
感时秋鬓白，怀友晚山青。  
病不妨书读，闲应养性灵。  
敝裘苏季子，四海一飘萍。  

苏泂　遣心四首  
秋昫如火灼肌肤，世念功名一点无。  
晚洞龙归带飞雨，卧看檐溜落阶除。  

苏泂　遣心四首  
眼看飞蝗乱似蚊，伤禾害稼不堪闻。  
人言所在如飞雨，恐是淮南懒战军。  

苏泂　遣心四首  
西风飒飒动蒿莱，江上芦花似雪开。  
甚喜茅斋清睡熟，却忧边面有尘来。  

苏泂　遣心四首  
租田已旱仍遭水，饱饭明年岁月长。  
未见桂花先一笑，满山金粟拟为粮。  

苏泂　遣兴  
曲径萦纡入翠林，无人风自落来禽。  
山中不记今为晋，一刻清闲直万金。  

苏泂　遣兴  
风林缥缈有如无，烟树重重直爱渠。  
今我时光能有几，古人诗兴已无馀。  
又随簅舫冲潮去，未结茅斋并水居。  
旅馆萧条厨传少，江妃来遗一双鱼。  

苏泂　琴台  
朱弦牢落更谁闻，青草台高鹤唳云。  
尚有茂陵多病后，眼前相对卓文君。  

苏泂　青牛宫  
青牛宫中青草生，数间老屋徒欹倾。  
老人婆娑坐牛背，似怪关尹闻其名。  
东来万里西游客，倚遍宫前旧时柏。  
巫咸大招不可期，欲向青牛问消息。  

苏泂　清凉寺  
倚石为城竟是痴，春风秋雨柰何其。  
山容似铁犹能改，世事如棋未可知。  
庙食孙郎馀草莽，龛灯弥勒賸流离。  
相逢一笑真难得，把笔赓诗记此时。  

苏泂　顷在金陵郡斋与黄观复夜坐漏箭下一二十刻率未寝对语既尽明烛渐昏  
映雪工夫久已无，引锥自刺一何愚。  
青灯一盏书狼藉，画作金陵瞌睡图。  

苏泂　穷  
已着风帆似马奔，雪花无数入船门。  
诗穷到处无医治，愁绝湘江浸楚魂。  

苏泂　琼花  
一树婆娑种月华，夜阑依旧护风沙。  
今年不往扬州过，曾看夫人庙里花。  

苏泂　秋风  
秋风清入骨，秋树薄于云。  
老去悲时序，新来断句文。  
燕鸿相背发，泾渭一生分。  
信有难言事，天高不为闻。  

苏泂　秋风  
秋风荷叶老，秋月桂枝生。  
万物四时意，八荒双眼明。  
忧虞滋疾病，治乱阅阴晴。  
秔稻今年少，无劳社酒倾。  

苏泂　秋感  
油窗漠漠雨垂垂，秋尽江南草木知。  
促织到头无一语，不知能有几多丝。  

苏泂　秋感  
朱槿不堪留，牵牛上竹幽。  
蛩声清夺漏，鹰翮劲思秋。  
掩卷悲先哲，看山忆旧游。  
闺情兼旅梦，百虑五更头。  

苏泂　秋日泛镜中憩千秋观  
病起重来理钓丝，扁舟迨及素秋时。  
旧交犹有青山在，幽趣唯应白鸟知。  
冉冉年光行老矣，茫茫世路欲何之。  
秦皇酒榼苔封遍，虚负霜螯左手持。  

苏泂　秋声  
枕边无寐骨毛轻，露欲为霜月正明。  
一叶梧桐如唤客，起来搔首听秋声。  

苏泂　秋兴  
秋高朔马肥，壮士多感激。  
起看天宇空，万物尽阴黑。  
连年稍艰食，所至多盗贼。  
人情有驯致，世或尚姑息。  
坐令鼠子辈，渐欲穴我室。  
苟生各有养，飞走随所得。  
夺攘乃如此，彼计多变易。  
我生无根蒂，尚守祖父宅。  
迩来时命乖，仆仆州县客。  
两亲化为土，弟妹各狼藉。  
箕风度窗牖，蟋蟀催妇织。  
贫家一匹绢，已费几蚕力。  
夫妻仅补缀，幸宽儿女责。  
复思后来事，对酒不能吃。  
人言有定数，祸福那可择。  
胡为自惨戚，三十头雪白。  
贫居应闭门，原宪乃非病。  
读书到周孔，岁晚吾事竟。  
佳哉亦可乐，妙在得所性。  
于时俗虑少，鱼鸟共涵泳。  
芦花深两桨，秋色满湖镜。  
颇怀梅子真，屡起泛舟兴。  
明当文会友，圣处一参订。  
此生饭不足，敢不听于命。  

苏泂　秋夜  
一派银河似练横，浅深波浪浸天青。  
夜阑忽有风吹动，摇漾南箕北斗星。  

苏泂　秋夜  
一点流萤自入扉，清风都向草头吹。  
眠稀又被啼螀妒，看见新凉上小时。  

苏泂　秋夜登湖桥  
平湖秋水满拍拍，恰好三月桃花春。  
所不同者一轮月，下上青镜奁寒银。  
我来跨湖桥顶坐，月照水光光照我。  
春暄那得抵秋清，自摘霜华餐露颗。  

苏泂　秋夜有感  
灯影三更夜，虫声四壁秋。  
雨阶疏滴滴，风幔飒悠悠。  
朋友新凋丧，湖山旧钓游。  
平生匡复志，老去未能休。  

苏泂　秋夜有感  
楼上几当当，残更引漏长。  
月明山树湿，露下药苗香。  
朝野衣冠异，郊原故物伤。  
平生三径草，此夕更苍凉。  

苏泂　热  
夏云端的似奇峰，忽作颓墙四面红。  
坐想微风过荷叶，梦成疏雨滴梧桐。  
浮家何计来波上，举扇无因出焙中。  
三十馀年吟冷语，今年吟到水晶宫。  

苏泂　日铸岭下狂歌行  
我生天地不如意，甚欲飘然去人世。  
却思一死胡足悲，死而不乐胡死为。  
又思天地之间固有足乐者，安得庄周之鹏穆王马。  
有时骑气或御风，天上天中更天下。  
息驾玄冥圃，驻节蓬莱宫。  
攀星太极南，访日扶桑东。  
东西南北何局促，自可直造混沌趋洪蒙。  
又思去有归，安得来无从。  
当时六鳌负亦重，岂有身常不转动。  
会须四六二十四足一欠伸，我居其高视尔众。  
不知化为大海水，为复茫茫而已矣。  
不知鳌有复鳌亡，为复人生或人死。  
此时逍遥游，不见争夺场，  
想见四维上下俱茫茫。巨鳌尔灵便如此，  
公欲欠伸不难耳。且如皇宋三百六十州，  
出门所在多山丘。其间平地少，  
但见萝茑藤蔓下下硗确森相樛。青鞋有底踏须破，  
人寿几何行不休。更令生世人，  
逼仄生戈矛。迂回隔绝千里成万里，  
亲戚朋旧相见朝夕无缘由。尔鳌若未动，  
为我背略倾。飐翻山与丘，  
平地与人行。也知上天本来广，  
也知下地本来平。只因山丘多，  
顿使天地轻。我当作章问帝借北斗，  
酌沧溟。尽歼逼仄人，  
更杀马与鹏。百拜稽首，  
祭鳌之灵。  

苏泂　乳爵  
乳爵机心浅，逢人自不飞。  
阔疏罗网事，爱惜羽毛稀。  
一物知天理，他年任布衣。  
相忘容苟免，吾与汝无违。  

苏泂　若耶溪  
岁月去悠悠，沙边一线流。  
荣无严子钓，直有楚臣钩。  
雨气知鱼乐，烟光验鸟愁。  
馀年未可料，几度此维舟。  

苏泂　三白  
大雪平地尺，腊中相见三。  
无人堪共赏，与壁自高谈。  
茗事工为崇，诗盟吊不咸。  
梦成蝴蝶去，飞过百花岩。  

苏泂　三界  
地属元三令，风回更幅蒲。  
橹声欹枕里，灯影到家初。  
稍觉身何有，行当梦亦无。  
平生不耕食，五斗欲谁辜。  

苏泂　三界  
风日催曛暮，江溪半浊清。  
春寒归雁急，沙远落鸥惊。  
有志诗书误，无家去就轻。  
短篷扃不寐，高枕念平生。  

苏泂　三山放翁先生生朝以筇竹杖为寿一首  
信手公侯八十年，言归山泽更舑仙。  
声名固自盖天下，耆老所当留日边。  
满腹诗书真我有，一门簪笏自家传。  
持来筇杖非无意，窃比东坡寿乐全。  

苏泂　三峡  
三峡波涛壮，秋深鼓棹前。  
飞空多陨石，失木有惊猿。  
洒遍时时雨，晴开处处天。  
篙工罢锣鼓，此地出神仙。  

苏泂　三游洞  
悬崖三百丈，五里到松门。  
路尽始佳处，苔深无屐痕。  
细泉牛乳滴，亭午艾香温。  
舟楫红行疾，无劳具酒尊。  

苏泂　山中雨  
盈盈池上花，瑟瑟花下雨。  
双双蛱蝶伴，对对鸳鸯侣。  
池鱼金作鳞，鱼虎翠为羽。  
兀坐一山春，山春愁独语。  

苏泂　伤嬾巢  
车水池边句尚新，重来手帖更精神。  
知他的赴何方约，一去茫茫不告人。  

苏泂　上楼大参  
贞元朝士久成空，故国灵光但有公。  
四海已迟三日雨，八荒同在一春风。  
耆年盛德天应相，大册高文老更工。  
且为商家了梅事，未须海道觅舟东。  

苏泂　上楼大参  
四朝相业旧仪刑，今代衣冠类晓星。  
青眼更谁怜后裔，白头空复抱遗经。  
冲霄有路开笼鹤，槁案无时泣卷萤。  
吏部观文均所爱，因声廊庙一丁宁。  

苏泂　上清雪  
拨雪寻行路，推书问枕屏。  
恍登瑶玉府，忆在锦官城。  
眠少灯相伴，愁多酒易醒。  
寒鸡唤清晓，匹马又遐征。  

苏泂　上馀姚  
忆侍大人江北去，却从伯父野堂回。  
争知二老轻凋谢，岁晚扁舟一个来。  

苏泂　苕溪杂兴四首  
斜风细雨转船头，夜半波平带月流。  
行到下菰城畔望，水晶宫阙是湖州。  

苏泂　苕溪杂兴四首  
美人楼上晓梳头，人映清波波映楼。  
来往舟行看不足，此中风景胜扬州。  

苏泂　苕溪杂兴四首  
只道还家犹未还，故山书册蠹鱼残。  
半生不疗饥寒苦，空有诗名满世间。  

苏泂　苕溪杂兴四首  
笔判虚空也太奇，古今天下几多诗。  
虚空判了元无尽，信手拈来自不知。  

苏泂　十二峰  
画图曾识巫山面，今日亲临十二峰。  
万里平生无此梦，却疑身在画图中。  

苏泂　十六日伏睹明堂礼成圣驾恭谢太一宫小臣敬成口号  
三边兵隙果谁开，尽道秋高战马来。  
宗祀告成无一事，小臣欣睹带花回。  

苏泂　十六日伏睹明堂礼成圣驾恭谢太一宫小臣敬成口号  
黄门驰马去如云，末后椒房驾玉轮。  
惊起秋风无处避，变成三月万花春。  

苏泂　十六日伏睹明堂礼成圣驾恭谢太一宫小臣敬成口号  
月中鼓吹日中归，重领中宫拜寿闱。  
指点都人最欢喜，今郊恩赦每郊稀。  

苏泂　十六日伏睹明堂礼成圣驾恭谢太一宫小臣敬成口号  
祥烟漠漠上龙旗，将相侯王护六飞。  
一望御街红数里，几人簇拥赭黄衣。  

苏泂　十六日伏睹明堂礼成圣驾恭谢太一宫小臣敬成口号  
燕罢芳园敕御龙，须臾仙仗簇还宫。  
千官过尽尘如雾，薄暮香钿满路中。  

苏泂　十六日伏睹明堂礼成圣驾恭谢太一宫小臣敬成口号  
花枝人面两欣然，和气晴光四接连。  
亲向官街听舆诵，太平天子万斯年。  

苏泂　十六日伏睹明堂礼成圣驾恭谢太一宫小臣敬成口号  
朝家积累有深仁，天听由来不远人。  
且愿君王省征伐，明郊重见四夷宾。  

苏泂　十月二十八日迁入赵氏借屋适有名酒及延致内黄侯约兄弟共醉颍季有  
黄花已判一年休，短褐无端又去秋。  
环堵肯云原宪病，卜居那免屈平愁。  
交情白发和难有，故里青山未拙谋。  
醑我横戈陪季孟，人间棠埭薄公侯。  

苏泂　十月二十八夜至此怅然继和  
病马犹依枥，饥鸿更著行。  
深宵风雨后，万里道途长。  
骨立难看镜，愁来怕举觞。  
少年轻聚散，曾笑客思乡。  

苏泂　石镜  
凿石何年种月轮，清光终夜照香魂。  
凄凉不比班姬扇，犹是君王送死恩。  

苏泂　世事  
世事一翻手，诗旧三折肱。  
江湖多白雨，魂梦杂青灯。  
同好才如此，言归有未能。  
平生飞动意，元不羡鹍鹰。  

苏泂　寿陆放翁三首  
年事依稀鬓复青，看书细字眼犹明。  
池边自种桃初熟，篱下曾枯竹再生。  
已觉貂蝉除世念，未妨龟鹤伴诗情。  
日供薪水门人职，准拟金丹点铁成。  

苏泂　寿陆放翁三首  
边松坐石日从容，故国灵光只我公。  
岂有文章高海内，独将身世老山中。  
丹头跃笋分明异，梅萼含椒即渐红。  
千岁斯人要宗主，不妨留眼送归鸿。  

苏泂　寿陆放翁三首  
花间乳鹿笑相迎，拄杖穿花导鹿行。  
六子子孙俱宦达，三山山水亦聪明。  
论诗何止高南渡，草檄相看了北征。  
带得门人也仙骨，年年来此贺长生。  

苏泂　寿暹侄  
行年过二十，不可恃青春。  
再此为中宿，三之即老人。  
诗书先足己，寿禄后荣亲。  
当日痴顽叔，从师霅水滨。  

苏泂　寿颍季  
有屋须生子，为家要及时。  
云山千态度，弓冶几书诗。  
寿日能佳事，秋风况捷期。  
长年一杯酒，吾与菊花知。  

苏泂　书愤  
黄叶冷飕飕，临风搔白头。  
江湖无老伴，天地有新愁。  
橐禁行鸳晓，榆关战马秋。  
平生忠孝意，到死不能休。  

苏泂　书怀  
出门莽莽无所适，青草门前少行客。  
读书妄意学周孔，行年三十头雪白。  
朝廷伏闻治清静，贱子何忧官得失。  
平生志气渺江海，前日诗名漫梁益。  
相公青毡化乌有，大似不蒙稽古力。  
恭惟元佑全盛时，左右明王非列辟。  
尔时吾祖亦遭逢，曾与坡范同入直。  
同朝人士服该贯，后世儒生犹辟易。  
石羊去作高资梦，金榜空馀岘山宅。  
烂然朱紫照一门，绵亘百年随社稷。  
中兴郎从间有人，往往命薄中道塞。  
只今晨星颇相望，岂不稽首荷王泽。  
先中人间亦筮仕，曾未几见捐禄食。  
坐令诸子各困顿，须与祖世事乖隔。  
忠肝痛胆欲谁付，冷屋风灯但萧瑟。  
明知长短均一尽，自是炎凉心所恻。  
昨蒙宗公置牙齿，事下丞相当审覈。  
驽才不堪驾十乘，爝火或可继残夕。  
纵然得遂岂其志，未免妻嫂有轻色。  
诸兄生儿任门户，两弟行当问家室。  
祖宗祭祀足依赖，插架牙签肯终毕。  
至尊恭己正南面，下采刍荛及群策。  
男儿努力要及时，致君尧舜收故物。  
春风吹花人满江城，醉击珊瑚夜吹笛。  
属予寄傲谅兹契，隐肆壶天许分席。  
西游酹酒吊杜甫，东望吟诗怀李白。  
萧湘南浮窥舜葬，淮海北上巡禹迹。  
归来故旧半为鬼，未死一身长百疾。  
向之经行辄梦寐，江汉沱潜犹彷佛。  
尘埃熏人眼生翳，文字不立口挂壁。  
樊笼日月安足恃，会觅丹砂变形质。  
时哉鹏翼倘相逢，俯仰人间访畴昔。  

苏泂　书景  
黄衣莺子一双飞，飞到花间立少时。  
此际东风有情思，杏花吹折最繁枝。  

苏泂　书所见  
画手何须觅范宽，有人楼上倚栏干。  
琼田玉界三千顷，野鸭飞来不道寒。  

苏泂　书张氏壁  
潮水迟朝渡，湖村竟日留。  
肯从沽酒饮，故作挟书游。  
得句因题壁，逢人问买州。  
双凫应不远，知道客来不。  

苏泂　书紫芝卷后  
为爱君诗清入骨，每常吟便学推敲。  
明知箧笥篇篇有，百度逢来百度抄。  

苏泂　霜露吟  
短褐新冬逼，中流一棹孤。  
旅程沙泊雁，行色树穿驴。  
霜露悲愁骨，功名畏老夫。  
平生知范蠡，尝胆会吞吴。  

苏泂　霜毛  
深深四檐雨，眇眇一枝灯。  
酒尽独愁妇，家贫全似僧。  
中年多感慨，同好少交朋。  
自省空诸有，霜毛未可憎。  

苏泂　税马盘沙  
故里何人起卧龙，飘然琴剑只西东。  
马头忽与长安近，又听三茅观里钟。  

苏泂　思故人  
故人不可见，书札报平安。  
黄菊谁能折，青山独自看。  
雨生南浦足，秋入五湖宽。  
岁晚无多事，相看把钓竿。  

苏泂　四月二十四日喜雨次振之韵  
朝来骤雨郁烦蒸，晚见疏星挂汉青。  
大点忽随风信入，好声先觉梦魂听。  
春过种失农犹及，喜极诗成语未停。  
每恨买山无酝藉，不知肝胆露青萍。  

苏泂　四月十三日晓梦入试枕上口占  
百花开尽蝶蜂去，绕屋团团杏叶阴。  
除却平生我与我，世上谁人谁此心。  

苏泂　四月十三日晓梦入试枕上口占  
行年今已是七十，况世非皆七十翁。  
柏儿安女莫迟我，我入泰华游衡嵩。  

苏泂　似梦非梦作  
仙女宫钗玉凤头，太平天子翠云裘。  
九霄下视人间世，底事相看笑不休。  

苏泂　松桂堂  
素韠归来痛倚庐，四时花鸟护幽居。  
躬行已达参乎孝，佩服难忘孔子书。  
绿荫千年知不改，清香奕世岂无馀。  
客来已自徵前梦，未必中堂影像虚。  

苏泂　松桂堂  
伯夷能使鄙夫宽，此老传家不在官。  
魂梦犹能教儿息，九原风节更高寒。  

苏泂　送陈永康昌年  
公不登台省，犹宜立内朝。  
如何百里县，更以一身遥。  
俗悍须宽理，年丰在政调。  
清秋送卓茂，目断马萧萧。  

苏泂　送富知丞之官丹阳  
官袍岁久不能青，放了铜章却县丞。  
时事自新醒眼看，古心逾拙白髭生。  
有田有屋宁三仕，随雨随风又一行。  
举世其谁识公者，临岐何独怅离情。  

苏泂　送观复机宜荣侍南游二首  
友谊平生少，心期远近同。  
略无时俗气，信有古人风。  
几谏知吾子，忠言在若翁。  
南州须趣召，先寄状元红。  

苏泂　送观复机宜荣侍南游二首  
命拙仍多故，君来每慰情，  
艰虞还俭岁，文字久寒盟。  
又作家山别，宽为数月程。  
闲门闭萧瑟，病眼向谁明。  

苏泂　送黄木香与九兄  
冶叶倡条无意度，黄香千叠最宜春。  
折来欲赠空惆怅，未遇人间第一人。  

苏泂　送黄木香与九兄  
妃子妖红湿领巾，马嵬遗恨几番春。  
如何淡素衣龙衮，一似秦宫入道人。  

苏泂　送陆放翁赴落致仕修史之命  
先生天下名，有耳谁不知。  
区区以蠡测，于海徒赘辞。  
弟子事先生，乷角以至斯。  
文章起婴慕，德行随萧规。  
昨闻挂衣冠，固共识者疑。  
岂期平生学，终郁海里施。  
先生健而武，神志元未衰。  
每登渔隐堂，再拜奉履綦。  
留我坐终日，诲我忘其疲。  
送我出重门，行步又若飞。  
或捉笔大书，或脱口赋诗。  
或时几酌我，自倒金屈卮。  
我出谓客言，先生寿期颐。  
上为天下贺，下以贺吾师。  
在郊一角麟，藏六五总龟。  
先生固高世，而世肯我违。  
情知渭滨载，谩道渊明归。  
果然一札下，未觉十年迟。  
堂堂孝庙史，当代谁宜为。  
二十八年间，凡事公见之。  
英灵果在天，笔削讵敢私。  
矧惟陛下圣，益重黄发咨。  
湖山晚无用，遭逢乃今兹。  
先生顾谓我，万物各有时。  

苏泂　送陆怀祖之官丹阳  
放翁去作水中仙，有子生平在眼前。  
钟爱甚于贤伯仲，传家仍自好诗篇。  
肯为筦库官无小，会复公侯泽更绵。  
我亦与君非久别，秋来须上浙西船。  

苏泂　送孟信州去矣行  
青丝络马黄金羁，紫衣导从前驱驰。  
男儿四十作太守，路人指点生光辉。  
我时笑与路人说，太守襟怀世人别。  
平生为政学鲁论，爱民如儿少鞭挞。  
上饶之民吾贺君，君独不见南安军。  
是家官职未渠已，太后垂帘功盖世。  

苏泂　送钱子望  
才名富有馀，挥袂别乡闾。  
小作经年计，轻赍一束书。  
州城蕉叶暗，驿路菊花疏。  
尚想南来使，时因问起居。  

苏泂　送三兄出宰常山  
官次淹时久，才华应世须。  
及瓜逢六月，行李过三衢。  
迓吏江边少，赍装驿外都。  
潮经渔浦夜，樯泊富阳晡。  
柳障飞云合，花溪落照孤。  
别情初岛溆，行色半菰蒲。  
后日思家否，兼旬到县无。  
衙新夸彩栋，俗厚省鸣枹。  
陆走通闽蜀，川浮赴越吴。  
往来纷雁鹜，富贵几金珠。  
故老知名父，诸公拜画图。  
琴声追旧宓，谣咏溢今苏。  
驯听桑间雉，欢瞻屋上乌。  
源流从孔氏，操履是颜徒。  
卓鲁方如许，龚黄盍念夫。  
吾侪甘龃龉，仕路不崎岖。  
霜叶看青绶，秋蓬类白须。  
但令民若子，何恤吏如奴。  
宰相曾传业，郎官此问途。  
入朝端继轨，负郭款营租。  
女大宜招婿，儿单切教渠。  
箕裘绵代远，门户更谁扶。  
乃伯偏怜我，尊兄况友于。  
中年嗟契阔，少小事差殊。  
木拱人难作，庭怀鲤共趋。  
鹏程方衮衮，愚意独区区。  
日者门关隔，兹行郡国迂。  
吟风谁属和，饮月欠相呼。  
一室甘岑寂，回舟思郁纡。  
傥归存懒拙，应与钓耕俱。  

苏泂　送邢刍父赴漕试盖予以牒逊之  
长江我之愁，倒岳推不去。  
琴瑟有凄怨，居室等行路。  
十三出从师，三十兹无成。  
向来为何事，投老悲秋萤。  
堂堂文翰场，攘臂君甚武。  
丈夫贵高谊，我得宁在汝。  
达官总遗恨，所乐才妻儿。  
君堂有夫人，禄养当以时。  
吴山青入天，江水流到海。  
才难叹先圣，战伐偶今代。  
四序看迭移，南薰已西风。  
天命不可为，往哉及其锋。  

苏泂　送裕师骨  
去年石上君携我，今日溪边我送君。  
世事尽从朝晚过，人情难必死生分。  

苏泂　送裕师骨  
轻幡袅袅思悠悠，梦破依然到鼎州。  
送客名还家里去，青山白骨自风流。  

苏泂　送赵大资途次口占  
渡口斜阳欲满旗，锦衣容易逐云衣。  
圣朝无事宗臣老，白发沧浪一舸归。  

苏泂　送赵蹈中府签对策大廷  
奥学通玄象，须时对广廷。  
端为贾生策，动合圣人经。  
事往谁谋始，时今未敉宁。  
因留非所志，君相眼终青。  

苏泂　岁杪  
客子船都泊，幽人夜独醒。  
五更初水长，四壁尽歌声。  
已若从吾好，因之念此生。  
行年半七十，岁事复峥嵘。  

苏泂　所思  
香炉峰顶行人绝，曾借匡庐带雪看。  
今日东州逢六月，恍然回首一清寒。  

苏泂　所忆  
一陂潭水绕花身，渌净分明照得人。  
最忆蒋陵西曲路，春风相伴两乌巾。  

苏泂　太息  
生物趋功日夜忙，中年转觉事茫茫。  
时情何限刀边蜜，岁晚偏多叶上霜。  
屺岵增悲谁覆载，桃梅结实几青黄。  
读书不办关门计，又着麻鞋走四方。  

苏泂　陶令  
陶令归来后，何人记若翁。  
难将五斗粟，换此一窗风。  
喜色均童稚，高情更菊松。  
悠然信天命，今昨定无同。  

苏泂　提举刘学士以某论守江之策未行作诗见遗谨次  
福胎当日起燕然，始信兴亡不属天。  
谋国自知无秘计，何时归把牧羊鞭。  

苏泂　提举刘学士以某论守江之策未行作诗见遗谨次  
自是群公气未平，黠羌何虑不休兵。  
欲成江左收贤俊，叹息无人致二生。  

苏泂　题极览亭  
每向湖中望高处，却来高处望湖中。  
云兴霞蔚九天上，水绕山围一万重。  

苏泂　题蜡屐金貂二亭吕巽伯表弟命赋  
蜡屐登山去，金貂换酒来。  
一生须几两，万事付三杯。  
饮尔非狂耳，归欤有旨哉。  
何时两亭暮，吾与汝徘徊。  

苏泂　题栾城第三集  
百金留一书，我心胡不喜。  
自朝至日暝，耽玩无穷已。  
复惭文未老，年既三十四。  
更后四十年，未必办兹事。  

苏泂　题千秋观  
不见风流贺季真，酒船回棹莫逡巡。  
如今湖上千秋观，逢著黄冠亦可人。  

苏泂　题三高亭  
千顷飞花特地寒，又随渔艇泊苍湾。  
三高问讯来何巧，趁得冰湖看雪山。  

苏泂　题山寺  
白云飞绕寺楼钟，点滴清声露打松。  
童子开门还报我，鹤眠犹在最高峰。  

苏泂　题司马提举画鹰  
旧读少陵句，今观司马鹰。  
风云千变化，天地一飞腾。  
侧目看枝鸟，回身掣臂绳。  
何由饮西颢，真逐羽毛升。  

苏泂　题松鹤  
鹤鸣松树颠，人行松树下。  
人禽两无属，往往俱物化。  
明日还独来，寂寞青松夜。  
扰扰征途间，谁是知音者。  

苏泂　题兴旅亭  
舟行竟日雨冥冥，晚饭凄凉送客亭。  
云羃乱山看不见，隔江惟有一堆青。  

苏泂　题元真观屋壁二首  
琳宫无俗务，书卷得相亲。  
树影自知午，棋声不见人。  
实为萧爽地，暂得自由身。  
客至谁能接，应知懒是真。  

苏泂　题元真观屋壁二首  
冬青干已老，柏树亦萧萧。  
紫殿岁年远，黄冠早晚朝。  
井甘邻共汲，食寡腹常枵。  
永夜看河汉，仙人似见招。  

苏泂　题周氏庵  
缓步胜骑马，迷涂问跨牛。  
莼丝方扰扰，湖水亦悠悠。  
解后因成款，淹留却当游。  
旁观君共我，真是两沙鸥。  

苏泂　听雨诗  
三分春事二分休，造化明明百草头。  
一夜雨声清似玉，半窗梅影淡于秋。  
家贫只与诗为伍，客去从教睡作俦。  
败衲依然湖海阔，老来无喜亦无忧。  

苏泂　庭前菊  
百圳黄香十月春，东篱佳节误陶巾。  
开花较晚酒羞涩，风味依然似主人。  

苏泂　途次口占三首  
草檄头风愈，吟诗疟鬼藏。  
三年如昨日，多难更殊乡。  
涧底秋花小，枝头病叶黄。  
饥餐并困卧，平地有仙方。  

苏泂　途次口占三首  
鼓棹泛瀰茫，驱车道莽苍。  
功名中底用，奔走为谁忙。  
白浪高扬子，青山入建康。  
从来怀古意，秋至转悲凉。  

苏泂　途次口占三首  
枣子万星攒，良苗绿一端。  
扑篮多秀色，吹帽受风寒。  
扰扰水和尚，泠泠山药官。  
近诗差进步，安得老梅看。  

苏泂　团扇  
团扇光阴有一年，楚骚心事忽凄然。  
风高碧落无穷雁，日暮青山欲断蝉。  
老去极思顽似石，古来元忌直如弦。  
吾庐咫尺金沙地，聊与僧伽话夙缘。  

苏泂　挽故开府节使观文赵公二首  
杵臼孤无食，诗书卒致身。  
佩琴重化蜀，衣锦却归鄞。  
不废先君养，难忘旧日贫。  
公卿如匹士，伯父更何人。  

苏泂　挽故开府节使观文赵公二首  
绿鬓今如雪，陪行万里长。  
稍从师北面，重作婿东床。  
道义非常重，精神有不忘。  
一为天下恸，端复细思量。  

苏泂　挽周晋仙二首  
酷爱金陵二百诗，自痴那得使人痴。  
草堂寂寞荆公死，泉下相逢试质疑。  

苏泂　挽周晋仙二首  
雪跨冰悬句尽珍，生前已自外其身。  
重来不见长安道，犹恐虚空遇若人。  

苏泂　晚步湖桥  
吴侬生长镜湖边，湖晚登桥意欲仙。  
初见苍山下红日，忽看白月上青烟。  
收藏画本归吟笔，应答渔歌送客船。  
回首更阑人去后，玉虹横浸冷金眠。  

苏泂　晚渡  
小雨湿诗人，人疑过渡频。  
望山高着眼，就树巧遮身。  
有句寻鸥说，无家认鹤亲。  
明朝上京去，酾酒酹溪神。  

苏泂　王千里得晋献之保母碑及砚索诗  
客从王家来，示我王家物。  
云是彼樵者，垦山之所得。  
升沉有时节，至宝不浪出。  
祖先暨儿息，嗜好俱第一。  
青毡未渠失，近代无此笔。  
观其逼人处，造次神品入。  
石遗半缺齧，行草百十七。  
昭陵不可及，季孟精爽集。  
天地倏开张，鬼神为之泣。  
泓也玉璧姿，肯为泥沙没。  
呜呼黄祊殉，人事止枯骨。  
临池例饮墨，有底鹅领识。  
夫君矧其后，妙契过漂石。  
居然今视昔，年数正八百。  

苏泂　往回临安口号八首  
高丽寺里访诗僧，嬾上湖船独自行。  
行到寺前人迹少，不知傍有白云迎。  

苏泂　往回临安口号八首  
老铦相见一欣然，说似艰虞是去年。  
从此新诗更超诣，时人欲杀岂无天。  

苏泂　往回临安口号八首  
道傍举首揖髯陈，领得秋塘句法新。  
归饭客楼随取别，隔桥相见两诗人。  

苏泂　往回临安口号八首  
江湖漂荡旧刘郎，不饭经旬病在床。  
起见旧交仍慷慨，绝怜鬓底有新霜。  

苏泂　往回临安口号八首  
戒子桥南白塔西，青桐新长盖楼枝。  
轻风忽向楼前过，不似长安店里时。  

苏泂　往回临安口号八首  
清晓无车一仆随，南山行遍北山来。  
日长搭得回船去，薄暮涌金门尚开。  

苏泂　往回临安口号八首  
天竺前头灵隐东，山川奇崛自玄工。  
旧时可是不曾看，今度重来看不同。  

苏泂　往回临安口号八首  
吟诗一日便东归，吟到楼头日色西。  
今度重来有吟兴，湖边寺寺与留题。  

苏泂　望前山雪寄叶山人  
烟云出没微微白，知道前山雪出来。  
应在山中望城郭，烂银宫阙是蓬莱。  

苏泂　望秦山残雪  
山脚斓斑日到迟，清连秦树夜猿悲。  
因思上古英雄帝，不见苍苍白白时。  

苏泂　望三山放翁居  
晚进违前辈，湮才重此州。  
绝知他日少，预作百年忧。  
樵牧非身致，聪明不我谋。  
莫令司马藁，祗候茂陵求。  

苏泂　闻孟良父侍郎解婺印改江东漕再和堆字韵  
十行芝检从天下，六月荷花照水开。  
未必便将东节去，不妨政用此时来。  
安排过阙留中奏，想像攀辕恋别杯。  
遣贺以时非造次，索公一笑簿书堆。  

苏泂　闻莺  
东村水车声未已，西村阿童唤牛起。  
麦晴欲稳天更寒，雾雨萧萧熟梅子。  
读书窗下少人知，绿阴幽草胜花时。  
一声娅姹复娅姹，时有黄鹂来去飞。  

苏泂　闻莺  
一个冬青树，莺声日日来。  
屋西偏娅姹，应是绿云堆。  

苏泂　问水诗  
顷别知何处，重来喜奈何。  
望洋夸海谷，倒箧注天河。  
变化龟文坼，沦漪鸭顶波。  
白鸥没浩荡，清兴满吟哦。  

苏泂　问讯耕堂  
五更三尺雪，应是没耕庐。  
洞彻八窗景，泓澄一腹书。  
卧看龙夭矫，闲玩玉模糊。  
差胜陈家否，妻儿共拥炉。  

苏泂　问讯知府高校书  
为问高夫子，朱黄想校书。  
有诗连日有，无讯十分无。  
月谈梅行色，窗寒竹寄居。  
惟应牙痛愈，列屋任闲渠。  

苏泂　巫山峡  
山木无端又一秋，夕阳和影上扁舟。  
旧时十二峰前路，惟是猿声共客愁。  

苏泂　无题  
爱酒陶彭泽，能诗陈后山。  
浮沉将底用，长大若为颜。  
镜面舟一叶，梅边屋数间。  
饶君双鬓白，还我半生闲。  

苏泂　无题  
绿云无据玉楼空，回首悲欢一梦中。  
为忆当时裙样色，隔墙嫌见石榴红。  

苏泂　无题  
月样梳横鬓脚倾，弄箫骑鹤上青冥。  
归来自摘金茎露，手写黄庭一卷经。  

苏泂　无题  
梦到巫山起较迟，花梢日在不多时。  
关心自对空梁语，一个飞来燕子知。  

苏泂　无题  
树端浮绿涨连云，青草池亭不见人。  
犹有蔷薇数枝在，虽然是夏亦如春。  

苏泂　吴淞  
把蟹风前醉，吟诗水面歌。  
馀年听造物，所嗜独烟波。  
兰棹凭双穉，菱花笑一皤。  
稽山今又昔，贺老苦无多。  

苏泂　吾庐  
阴阴处士庐，寂寂闭门居。  
颇安颜氏子，敬谢陶胡奴。  
可使龙作鱼，不使马为驹。  
诗成有奇气，浮云时卷舒。  

苏泂　五次韵送蹈中造朝  
镜曲春帆远，延和晓仗穿。  
已更新历日，休问小行年。  
用我书三箧，从渠食万钱。  
功名今古意，留眼看苍天。  

苏泂　五和堆字韵呈孟漕  
十年但有书题问，今日亲逢幕府开。  
薤本自迎公始到，桃花应笑我重来。  
何妨邂逅评诗句，不用殷勤治酒杯。  
办取篮舆共吟赏，石头秋晚乱云堆。  

苏泂　武昌  
南楼丝管日纷纷，一带春江浸碧云。  
遗老相逢问年几，白头闲话岳将军。  

苏泂　悟前生  
秋风拂拂草头青，秋日离离万宝成。  
懒把幽怀经俗事，每因前境悟他生。  
谢郎船上鱼新买，贺监湖边酒细倾。  
七十三分今过二，且然无忤白鸥盟。  

苏泂　西百官宅池上诗  
一架荼醾覆水开，游鱼架底自徘徊。  
如何知道人来看，故触流花去不回。  

苏泂　西湖早秋  
明知有热不多时，可喜秋清又可悲。  
四十九年蘧伯玉，西湖一阵桂风吹。  

苏泂　西陵道中  
冻缆牵鸥浦，炊烟饭驿亭。  
吴云怀践白，越树急闾青。  
年数那无老，巢居会有宁。  
长歌和渔者，愁绝未堪听。  

苏泂　西兴渡口雪  
岸侧枯杨卧玉龙，卸残鳞甲趁天风。  
明年更作垂垂绿，会率莺花入汉宫。  

苏泂　喜雨和转庵韵  
香雾腾云滃郁蒸，九重精祷格真清。  
连朝润泽非凡雨，通国欢呼荷圣情。  
好句便疑从地涌，劳歌不复和车声。  
鹁鸠屋角休无赖，未许寻常唤妇鸣。  

苏泂　喜雨忽风作酬仲归  
触石兴云走列峰，天官日日课分龙。  
有怀竞喜神灵雨，无术添驱变化筇。  
枕上佳声欣溅瀑，田间乐事喻号钟。  
连朝风伯何从恶，敢不凌兢为肃容。  

苏泂　峡险  
剖凿谁其始，山川出秘奇。  
祗应天地设，未必鬼神为。  
崩石惊船过，盘涡逼棹移。  
蓬莱如在眼，泪冷挂猿枝。  

苏泂　夏行郊外  
吹红抱得绿团枝，蝴蝶飞来又却疑。  
藤架野花无著莫，是人行处有香随。  

苏泂　先寄观复  
老去真无几，为官又不成。  
殷勤驱病体，端的为交情。  
人以风姿胜，梅将雪意争。  
知君定怀我，株坐或遐征。  

苏泂　闲居复遇重九悠然兴怀颇谓此节特宜于贫盖富贵者不知若是之清美也  
风凄日薄鬓毛新，岁岁年年乐此辰。  
多少昔贤留赋咏，大都九日称清贫。  
畒头无酒心仍醉，篱下看山意愈真。  
自采黄花供陶谢，迩来嘉兴属何人。  

苏泂　湘湖饮平远亭口占呈邢刍父  
我屐欲行山路远，我舟欲泛湖水深。  
湘湖湘湖在何许，不在天上终可寻。  
君才未减邢居实，药品之中贵参术。  
君归芹省我湘湖，夜看月明朝日出。  

苏泂　小立  
飞却青天白鹭鸶，短篷相伴月明知。  
只因独速归来后，见我沧洲小立时。  

苏泂　小憩西兴  
吴越相望一苇通，仙凡不隔半帆风。  
玄晖有句无人识，尽在西兴落照中。  

苏泂　小亭诗  
小亭西角杏花明，寂寞闻莺但一声。  
九十日春今五十，自挼红蕊绕阶行。  

苏泂　晓行  
稚子侵烟语，征夫破晓行。  
百为真有数，万物本同生。  
扰扰岁月晚，悠悠江海情。  
荒鸡叫茅屋，一笑又天明。  

苏泂　效张文潜雪体  
布衾如铁衣生角，学道终宵免醉昏。  
儿女呻吟惟有睡，老人独自起开门。  

苏泂　效张文潜雪体  
楼高谁上最高层，独客思家见只憎。  
半夜樵归逢说虎，隔溪罾罢约留灯。  

苏泂　谢耕道一犁春雨图  
好事图形复赋诗，岂知真个把锄犁。  
野人开卷微微笑，最忆轻簑带湿归。  

苏泂　谢月林寄诗次韵  
重入都门又许时，旧巢新燕欲何之。  
清风忽送苕溪便，满纸云烟七字诗。  

苏泂　行宫  
先帝乘龙厌九州，行宫花柳不胜愁。  
伤心更有秦淮水，故绕宫墙日夜流。  

苏泂　邢兄次韵再答之  
红尘欲欺人，甚欲出尘去。  
人生贵险艰，九折有夷路。  
学剑剑不就，学书书不成。  
春蚕裹于茧，腐草化为萤。  
高明信天资，踸踔亦步武。  
同床有恩怨，当面分尔汝。  
疲容仰吾父，髫乱怜吾儿。  
传衣与养菽，上下皆失时。  
杜甫西去秦，仲连东蹈海。  
富贵毋相忘，此意岂三代。  
惟君眼中人，多若古人风。  
赠君宝剑篇，谨勿伤其锋。  

苏泂　邢兄招纳凉大善以醉眠不及往大篇见嘲一笔走和  
昨宵予不饮，月下看风生。  
不饮竟大奇，识此风月清。  
今宵予醉狂，醉眼仍看月。  
月落犹未醒，思与枕簟歇。  
从来清凉事，果为独士悭。  
良月如佳人，解后亦已难。  
月色政尔好，友生偶然来。  
此乐如此时，百岁能几回。  
我眠不在枕，我醉不在杯。  
平明视鬓毛，定恐此物催。  
四十馀一年，侵寻行老景。  
人老欲何为，此话当自领。  
大块天地宽，酒泉岁月永。  
非醉复非眠，快活心下省。  

苏泂　续旧句  
人人不识句中眼，请问吾家岩壑翁。  
只把荒耽讥晋士，那知经济在其中。  

苏泂　学渔  
舟楫苹花渺，江湖喜气多。  
一天飞白雨，半夜湿青蓑。  
帆转星初落，潮归镜欲磨。  
平生动中静，安枕信风波。  

苏泂　雪  
穷冬那得许奇观，疑怪重衾夜更寒。  
正烂漫花随处有，不坚牢玉暂时看。  
上章谒帝应留得，下令教儿莫扫乾。  
岐路杨朱定垂泣，东西南北总漫漫。  

苏泂　雪霁归湖山过千秋旧少留  
纵辔不嫌远，逢山犹一登。  
夕阳波渺渺，残雪塔层层。  
折竹横遮道，饥乌下涿冰。  
欲归还小驻，倚杖对崚嶒。  

苏泂　淹泊  
淹泊何如此，归来亦偶然。  
江寒惟罩雨，船晚各炊烟。  
宿雁起无借，饥乌鸣乞怜。  
遥传潮入浦，孤埭已争牵。  

苏泂　岩壑兄去岁此时作春前四绝句姿媚可爱然犹有遗者因复作一首  
萦风送腊回，生意遍陈莇。  
似织如丝处，春从里许来。  

苏泂　檐雪  
檐雪无风久未消，贫家昨夜有琼瑶。  
明朝却与雘人笑，只作清斋水一瓢。  

苏泂　滟滪堆  
滟滪堆头一叶舟，半年人共水东流。  
平生快意才如此，不数东南数十州。  

苏泂　杨梅  
孙梅过尽官梅在，下番杨梅独擅场。  
唤作荔枝元不是，是渠犹着小红裳。  

苏泂　杨梅  
每勤蕨叶护筠笼，独自还丹表里戏。  
留与越人共夏祭，莫教恶雨打成空。  

苏泂　仰屋  
仰屋无穷事，甘心未遇时。  
雨花明燕羽，风叶堕蛛丝。  
农务从人说，光阴类箭移。  
早知霜白鬓，那免一生痴。  

苏泂　野航  
山青水绿思悠悠，几处滩头复渡头。  
任是无人竞来往，不妨终日自横舟。  

苏泂　野望  
盈盈一水宛秋蛇，鸡犬无声野客家。  
雨后绿添沿径草，风回红谢隔墙花。  

苏泂　野兴  
蚕绩桑空又一年，村姑携手看花园。  
冬来保得儿孙暖，自解麻裙当酒尊。  

苏泂　夜读杜诗四十韵  
夜读老杜诗，如对老杜面。  
此翁历艰难，往往诗中见。  
曩吾游川蜀，所恨年数浅。  
草堂闻无人，正在成都县。  
断碑蚀苔藓，扪读知几遍。  
寻思隐其下，终日弄书卷。  
庶几平生心，所得未应偭。  
亲庭臣行在，归计乖初愿。  
言瞻浣花里，卮水乃缺献。  
人间画图样，皮骨怪丰腆。  
京华四十载，褐短更驴蹇。  
至今彼堂上，唇绽齿微现。  
独馀双眸子，利若秋江剪。  
因何太瘦生，贫贱恐不免。  
耒阳一脔炙，饮食知味鲜。  
后人美肴膳，出语秽虾蚬。  
那知独角龙，妙用天行健。  
至其得意处，力斡造物转。  
神雷破潜穴，霹雳飞雨片。  
武夫荷戈战，飒沓旗鼓偃。  
蛟鼍呿波浪，宗庙罗黻冕。  
鞭车甫平陆，梯磴忽绝巘。  
又如虚空内，一气互游衍。  
有足恣驰驱，不行渠自远。  
苍茫鬼神会，惨惨颜状变。  
春荣与秋悴，时节随晦显。  
凤鸣朝阳桐，诸鸟徒巧啭。  
关雎乐不淫，小弁亲不怨。  
此身付天地，宁作青紫楦。  
低头向严武，陵辱非所便。  
百年禀忠孝，句法老益练。  
君看夔州作，大冶金百炼。  
麟经示褒贬，此物足懲劝。  
蜀山上摩天，蜀水下如线。  
山川蕴精异，翁句丽而典。  
荒郊夜徂半，隔巷闻惊犬。  
分明梦见翁，握手一笑倩。  
殷勤得软语，意若深予眷。  
文章致隆贵，嗤点到群彦。  
何当同宗文，相与携笔研。  

苏泂　夜读老杜星月诗二十首  
肺胃清如洗，悠然二十诗。  
月星连北斗，冰雪绕南枝。  
煮壑充茶碗，烹龙送酒卮。  
杜陵天上语，举世几人知。  

苏泂　夜二首  
明月耿清夜，乱蛩啼草根。  
幽人浑未寝，独自倚柴门。  

苏泂　夜二首  
明月在天上，流光遍草莱。  
平生一樽酒，思与故人开。  

苏泂　夜泛  
澄波湛湛接新秋，月子波心印一钩。  
荷叶乱花看不见，夜深时有小龙游。  

苏泂　夜句三首  
儿女咿嘤斑竹床，蜩螗六月沸如汤。  
登楼谁问牛郎事，只看银河意已凉。  

苏泂　夜句三首  
一派天边淡淡横，虽然无浪有风生。  
人间各自昏沉睡，看到三更划地清。  

苏泂　夜句三首  
四更过尽五更来，看见参旗卷复开。  
澄澈定非人世酒，就渠斗柄酌三杯。  

苏泂　夜坐读韦苏州集序  
兹辰孟春夕，芳意二分在。  
登临愧成晚，倏忽朝晡改。  
楼栏带栖鸟，野色半苍黛。  
花围郡园夜，柳暗陂塘外。  
昏钟四檐雨，悬灯澹予对。  
瓶梅书帙乱，茶树窗纱碍。  
披文到韦集，神赏希唐代。  
炉烟起寂寞，至味久不坏。  
妻眠稚无扰，斯境非凡会。  
于时暂得我，真净青莲界。  
蚩蚩竞物欲，宵寐犹憎爱。  
谁知屡空者，庶远樊笼害。  

苏泂　一室  
一室晨辰入，平居社稷忧。  
萤飞原有夜，蝉远不胜秋。  
短发千方误，中年万事休。  
摩挲门外柳，坎止亦乘流。  

苏泂　一笑  
曾服燕支遂得仙，此花风味出于天。  
杜陵无句休惆怅，且共东坡一粲然。  

苏泂　忆黄观复  
地远过从少，天多眼界宽。  
晓书繙卷白，秋桂绕亭丹。  
小雨妨相觅，幽花孰与看。  
平生杜陵老，到此赋诗难。  

苏泂　忆卢子高  
与君同气不同家，今度书迟望眼赊。  
遇物却思高姓似，江头行坐看芦花。  

苏泂　忆杨梅  
不羡南州锦荔枝，鹤头猩血正红滋。  
老饕隔岁流涎甚，为趣容山半月期。  

苏泂　忆杨梅  
才熟惟应便送官，摘来和叶上金盘。  
病夫病久无灵药，且服丹砂数百丸。  

苏泂　忆杨梅  
夏祭先供项里祠，鲜香未晏已闻思。  
昨宵梦里依稀见，满树薰风重压枝。  

苏泂　忆尧章  
数月书斋懒出门，眼看世事但纷纷。  
长安岂是无相识，除却西湖但忆君。  

苏泂　忆朱子大学士一首  
翠麓晚萧骚，无风树亦号。  
官荣归若辈，诗态忆吾曹。  
信有忧能死，应无酒可陶。  
平生相照地，不隔半秋毫。  

苏泂　忆紫芝  
几度青衣裹白云，流传仙句世间闻。  
如今一去无踪迹，独自看云不见君。  

苏泂　忆紫芝  
清才漫仕橐长空，末后翻身尚客中。  
便死托生都是妄，直疑君去作秋风。  

苏泂　因会薛船官寄子高  
昔忝卢郎旧，因寻薛子舒。  
浅交初未惬，重见极相于。  
嗜好三人共，参商十载馀。  
长安灯月酒，吾与汝怜渠。  

苏泂　颍叟弟赠别韵  
狙公多诈惑朝三，蚁穴何知亦战酣。  
世上规行无中矩，人间北看有城南。  
怀哉畎亩终从欲，老矣江湖合罢参。  
便道阿连同结屋，未妨作茧似春蚕。  

苏泂　咏草  
天涯随意绿匆匆，只与牛羊践踏空。  
挽着便堪供药味，谁令汝不遇神农。  

苏泂　咏草  
芳草复芳草，青似青松树。  
今年见汝黄，明年复如故。  
今来古往人，南北东西路。  

苏泂　咏怀  
初夏腓草木，园绿胜春深。  
微雨洒高栋，好风吹我襟。  
徘徊花下径，独往玩层阴。  
东西燕雀飞，寂寞鸾凤音。  
人生积累资，培塿升高岑。  
陈力正不能，前修愧周任。  
何时歌物阜，薰兮入舜琴。  
俯仰终所为，于以达吾心。  

苏泂　咏月  
入夜金盆上，终宵玉镜悬。  
气凉征戌骨，肠断别离缘。  
皎洁宁伤性，虚明欲竟天。  
平生看不足，兹夕更悠然。  

苏泂　咏月  
既雨中秋望，纖毫桂影分。  
魄高疑压雾，香动欲冲云。  
稍窘痴蟾窟，全惊睡鹊群。  
孤清苦个畔，玉笛片时闻。  

苏泂　用陶己酉岁九月九日韵  
壶樽湛名酒，四散会朋交。  
黄菊虽未开，翠木亦已凋。  
驾言彼墟矣，佳处聊登高。  
山晴敛将夕，宇净豁层霄。  
迨我色笑同，息尔筋力劳。  
人情旱欲濡，来苏慰乾焦。  
傥然随运往，冥契彭泽陶。  
有花即重九，何必须今朝。  

苏泂　幽兴  
花气湿书签，琴风入画帘。  
绿阴连地黑，朱果落枝甜。  
客去从鹦语，人归问鹊占。  
村居近城郭，幽兴得相兼。  

苏泂　游天意寺  
午后钟鸣鹳鹤飞，日高岚气湿人衣。  
回头但见青松树，不信城中有是非。  

苏泂　游子  
游子那无故，青春亦有归。  
小舟冲岸疾，白鸟破烟飞。  
物理迷终极，人生喜愿违。  
东南双病眼，随日下渔矶。  

苏泂　有感  
滞不求通任布衣，山阴道上玩春晖。  
每逢到处花开谢，转觉人生万事非。  

苏泂　有感  
众木晓森森，孤松自百寻。  
绝知根气大，能受雪霜深。  
草草供时役，悠悠匪力任。  
春风遍红紫，啼鴂便惊心。  

苏泂　有感  
隆冬都门归，偃息殊未尝。  
搔头不知痒，心事但荒荒。  
频年借人居，主者来在堂。  
飘然十五口，露处悲风霜。  
而予行无从，宁知弃不将。  
安巢燕飞来，定穴鱼蛰藏。  
天地非不宽，一身信难量。  
扰扰复扰扰，天子诛黠羌。  
区区复区区，早饭炊绝粮。  
庭闱蜕骨久，兄弟糊口忙。  
亲戚亦岂无，所过门如汤。  
朋友非不多，熟视第感伤。  
欲生生无涯，欲死死无方。  
弱妻叫欲绝，三子病在床。  
汝哭乱我耳，汝痛割我肠。  
父母亦念我，陶山永相望。  

苏泂　有钱咏  
树头榆叶水圆荷，黄菊青苔鼓铸多。  
莫把诗家作穷相，四时浑不奈钱何。  

苏泂　有叹  
古屋残僧住，孤坟乱蚁穿。  
山棱人踏减，滩石浪搓圆。  
毁誉无终日，功名有百年。  
予方辜壮负，渠得恋华颠。  

苏泂　有叹  
气使与形驱，从知万化渠。  
参禅休佞佛，为士盍忘书。  
枉铸千金错，终还一味愚。  
柴门老翁媪，围坐却安居。  

苏泂　有叹  
杵臼梁鸿事，人间欠此人。  
痴儿号饭少，愁妇厌家贫。  
雨障雪来晚，梅催柳迓春。  
平生兼善意，孤独叹沉沦。  

苏泂　又南明示众  
寂寂松门竟日闲，更无金锁与玄关。  
时人欲识南明路，过得溪来便上山。  

苏泂　又叹庭前杂花草  
十年屡作花开想，开尽凡花独未开。  
祝付化工应念此，保全根拨待时来。  
为梅自合和羹鼎，是菊终须上酒杯。  
莫笑凄凉周茂叔，窗前生意草成堆。  

苏泂　又约赵大再游小阳明其山全似峡中点烟一亭可为吴越之冠  
客路心常慰，归栖气苦低。  
经行天柱北，梦想雪峰西。  
翠壁千岩长，苍烟半点迷。  
何当同拄杖，重此听猿啼。  

苏泂　又中占和林奇卿府教春日即事  
门前车马无行迹，堂上真重戴凭席。  
东风吹水绿芹香，课试公勤榜新拆。  
研经未羡陆德明，侯喜况有能诗声。  
朝廷更化要三杰，聘币应先鲁两生。  
休言三仕有三已，时节因缘还在是。  
满园桃李竞纷华，未害疏梅粲寒蕊。  
皇天着意生孔颜，一匙蔬饭宜加餐。  
渺然人物望公等，解后试挽唐虞还。  

苏泂　予既赋金貂亭诗巽伯求益不已偶得名酒连饮辄醉随意长哦忽数十句录  
君不见陈留阮籍字嗣宗，竹林贤者渠称雄。  
登山临水辄经日，竟用酣饮全其躬。  
谓浑汝不得复尔，独善犹子曰仲容。  
以其任达似叔父，气压道北空多铜。  
宗人共集作圜坐，酌以大斗飞金钟。  
著言君子处域内，何异群虱居裻中。  
形骸忽忘置不问，岂复上欲图三公。  
古来贤达类若此，刘伶毕卓非凡庸。  
陶潜数酌宦情远，李白一斗诗情通。  
彼胡不醒匪不智，智在意表言难穷。  
共惟遥集乃咸嗣，是饮三代传家风。  
五马渡江一马龙，事未几见嗟江东。  
就家拜爵下车去，摇手温峤吾谁从。  
京尹非才固所愿，青山听入明招终。  
所亲相顾数在念，谓方醉耳何其聪。  
孙为知几翁远识，信使日月垂虚空。  
山林钟鼎不两立，珥貂著屐将无同。  
解之换酒亦不恶，蜡以盛足诚为工。  
古来醉人醉亦醒，后之醒者醒而聋。  
作亭缥缈山水胜，曳杖扶疏烟雨蒙。  
长江为杯斗为杓，一饮天地生春红，  
持杯却酹我遥集，籍咸坟土俱蒿逢。  
步兵常侍本何物，目送千古归飞鸿。  
我今与子生并世，得不痛沃崔嵬胸。  
只看祖家当时所馀两小簏，其视吴屐相去何啻亿万千千重。  

苏泂　予顷时有一联云太饱伤清气微寒最好诗葛天民极爱之偶再续成  
太饱伤清气，微寒最好诗。  
轻鸥怜野性，垂柳让风姿。  
智巧从天赋，疏狂听我为。  
极知贫者病，未许药能医。  

苏泂　馀姚江上夜看残雪  
星斗夜迢迢，江空一棹摇。  
乱山诗态活，残雪醉魂消。  
已作无怀氏，长思有道朝。  
周公梦不见，篷底听鸱鸮。  

苏泂　馀姚江上作先寄城中亲友  
开禧改岁复峥嵘，老我奔驰不少宁。  
雪花欺人入衣袂，前日杭州今四明。  
老来老来我何有，绿发黄须行白首。  
鱼鳞年纪今岁是，挽之不住去如走。  
挽君不住知奈何，叩篷击楫聊高歌。  
天风为拍雪为舞，寒水自酌金叵罗。  
脚根根城不作难，且喜看尽湖中山。  
明朝还舍托朋旧，尚有新诗三百首。  

苏泂　渔父  
渔翁年几雪垂肩，钓罢归来月一船。  
明日酒醒寻伴侣，卖鱼依旧禹祠前。  

苏泂　与曾亨仲曹六二兄买小舟游西湖  
贪忙安得似偷闲，日日红尘倦往还。  
买得小舟真似叶，败荷丛底看孤山。  

苏泂　与赵监簿  
昔我离家日，今皇即位年。  
同时辞北极，共载入西川。  
雪里赓诗句，江边醉酒船。  
重来一访旧，风影故依然。  

苏泂　雨  
春禽唤雨屋山呼，二月韶光一半无。  
作崇岂逃泥滑滑，原情当坐谷孤孤。  
不应豆蔻花梢重，已怪荼醾叶子粗。  
年去年来谁奈得，酒酣击缶和噫呜。  

苏泂　雨后乞御正殿行请次韵  
已成霖雨慰黎蒸，圣主斋居尚穆清。  
奏许正朝仍玉食，尽回喜色见民情。  
衣篝不惜添梅润，签帙从堆乱叶声。  
要雨雨来天便许，不须更卜白鼍鸣。  

苏泂　雨夜  
不待船来雨又风，雨声元要打船篷。  
不干篷底纖毫事，一夜佳眠自落空。  

苏泂　雨中海棠花放简冯元咨  
天涯万里春风晚，曾上西楼看此花。  
今日东南无处觅，矮筇来问蜀人家。  

苏泂　雨中水阁闲眺  
两山正作修眉绿，一水犹如疋练横。  
竟日书窗览今古，几年人世少豪英。  

苏泂　雨中水阁闲眺  
朝看雨脚似悬绳，暮见宽波没钓汀。  
鸭鸭归来人寂寂，鸦鸦飞去草青青。  

苏泂　玉斗  
玉斗撞来事已殊，岂知天命有乘除。  
秦人自爱三章法，枉却先生胆气粗。  

苏泂　玉麟堂上口占呈赵大资  
节旄弹压万旌旗，中使传宣表睿知。  
重见相公官又长，宛然谦下蜀中时。  

苏泂　玉麟堂上偶成  
雨燕飞仍集，池荷密复疏。  
无心应人事，随意数游鱼。  
碑字千年冷，董风五月初。  
玉麟堂上客，曷日赋归欤。  

苏泂　寓言二首  
精神遍八方，一散或为风。  
堂堂世之人，奈何总虚空。  
我无腾化术，正尔不能从。  
回视恍兮惚，老子其犹龙。  

苏泂　寓言二首  
函关度青牛，生在空桑中。  
藁砧未刀头，妾身变山峰。  
三年化为碧，是血本来红。  
古来埋直气，曾见吐长虹.  

苏泂　远怀二首  
缥缈龙泉伯，人间第一流。  
胡然天下宝，只顿海东头。  
斯道谁兴废，浮云任去留。  
绝知他日少，预作百年忧。  

苏泂　远怀二首  
去国三千里，书来一再行。  
过从应夙数，契阔更殊乡。  
沙草留徐步，溪鸥傍晚凉。  
人间无限事，独自有难忘。  

苏泂　月林即事  
竹穿遥径雨穿廊，缭绕东西百步长。  
是处有桥通水入，四时无日不花香。  

苏泂　云川赵使君坐上和赋鸂鶒韵  
杏子花开水漫流，羡君得意在沧洲。  
莫将文采供人玩，怕入雕笼不自由。  

苏泂　云门寺诗  
重冈落日思依依，地老天荒阅盛衰。  
万古烟萝千古寺，唐朝诗句晋朝碑。  
鹤贪清气随僧住，松引寒声助客悲。  
十载重来衫鬓改，笋舆回路独移时。  

苏泂　杂兴四首  
满地秋声鼓吹同，草根无赖更寒蛩。  
情知万事终摇落，忍见霖林一叶红。  

苏泂　杂兴四首  
秋衾薄薄换吴绫，灯焰无多一半青。  
却忆旧时荆楚岸，夜深风雨泊船听。  

苏泂　杂兴四首  
兰佩其如楚客悲，年年谁作感秋辞。  
不应白骨苍苔后，更爱西风落叶时。  

苏泂　杂兴四首  
琵琶亭上维舟处，水落江空夜雪残。  
记得长官邀我醉，县衙当面玉为山。  

苏泂　再次送刍父韵寄之二首  
君到知何日，书来未可疏。  
旅情难是久，别意重于初。  
时暑方遵涉，斋居少自如。  
梁空明月梦，只有不关渠。  

苏泂　再次送刍父韵寄之二首  
当时马首东，追送苦匆匆。  
对我藕花雨，思君榕叶风。  
畏途迷白黑，醉眼眩青红。  
曷日归相问，江湖一钓翁。  

苏泂　再和古梅  
和羹之说昔有闻，岂得不如鲁泮芹。  
闻名尚救渴将军，会稽竹箭胡能群。  
初花的皪美无度，情事淡泊春空云。  
树犹如此人何堪，再三叹息殷仲文。  
江南晚生敬耆旧，汲水封植敢不勤。  
清霜既降河水涸，笑持双鬓举似君。  
人间凉燠易更变，有底寒谷回氤氲。  
神奇正尔出臭腐，枯木何怪生奇芬。  
诸生径登李杜坛，此老行策伊傅勋。  
吾诗称赞愧不足，举止羞涩如羊欣。  

苏泂　再和陶韵  
纷纷流俗间，哀此万众生。  
陶翁盖达士，酷爱重九名。  
行行步东皋，见菊眼为明。  
色香不敢旧，想像闻其声。  
欢言各携袂，耄齿逮弱龄。  
属予刚制酒，空杯与谁倾。  
凛然北窗下，清癯落骄荣。  
云团煮风叶，竞用招我情。  
醒醉未必尔，昭氏何亏成。  

苏泂　再和陶韵  
贤达不遗世，后来肯下交。  
玄发一以变，感此徂年凋。  
所怀寄绝俗，泰华未为高。  
牛山纵寻斧，何时解干霄。  
仲尼聘列国，未觉历日劳。  
古今君臣义，比干更茅焦。  
皇皇上天意，一物犹甄陶。  
清泉黄金花，庶矣饥渴朝。  

苏泂　再省剡姊  
短景催长至，冬温为小春。  
昔游今更省，母逝姊为亲。  
风木悲吟楚，晴沙巧籀秦。  
扁舟君莫羡，未必自由身。  

苏泂　再吟三首  
翠被承恩罗扇弃，一年一度一相逢。  
功成者去终当尔，分付池莲与井桐。  

苏泂　再吟三首  
菱角鸡头荐晚杯，诗成不受片云催。  
青裙自约弥明喜，更上西楼看月来。  

苏泂　再吟三首  
牵牛篱落蛙池雨，甑有新炊圃有蔬。  
团聚秋来少烦恼，只羹藜苋莫羹鲈。  

苏泂　在昔  
在昔西游日，飘然入剑关。  
酒醒天外驿，诗爽峡中山。  
天地羁栖久，乡园缟素还。  
不堪明镜里，重觅旧朱颜。  

苏泂　赠草  
一阵春风起，依然故旧情。  
墙根霜下草，吾与汝更生。  

苏泂　赠耕堂栀子花  
六出英英九夏寒，短丛香玉映清湍。  
主人自出无人管，输与泠然隔岸看。  

苏泂　赠韩雪蓬  
平生未信简斋诗，一见韩君更不疑。  
六月掀篷问溪雪，眼明开遍两三枝。  

苏泂　赠梅  
不作梅花一句诗，今年参透老禅机。  
忽然吹堕纷纷雪，又挽寒香探落晖。  

苏泂　赠暹侄  
祖世青毡远，关门鬓欲丝。  
犹欣诸子侄，爱觅老夫诗。  
贫贱端由此，文章安用为。  
勉哉勤所业，须有中兴时。  

苏泂　张平父逝后寄尧章  
入门回首事如麻，岂意铭旌落主家。  
有梦合寻苕水路，何心更种马塍花。  
十年知遇分生死，八口饥寒足叹嗟。  
我亦此公门下客，只今垂泪过京华。  

苏泂　昭君村  
都将心事与琵琶，青冢魂归路转赊。  
赢得故乡儿女子，至今头白不离家。  

苏泂　赵黄州寄示诗绝奇次韵  
书回闻道读春秋，笔削馀功指顾收。  
鲁国故知人有礼，周家那得圣无忧。  
非君着意扶公谷，似我何辞赞夏游。  
会引青藜校天禄，毋忘华发此沧洲。  

苏泂　浙江  
演迤来何代，崩腾直至今。  
飞潜知险地，征逐欠闲心。  
西障残山渺，东流大海深。  
会携秋月色，徐听夜龙吟。  

苏泂　正月二十七日陪唐子耆登卧龙时稼轩已去令人怀之  
晴雨烟云态，高深会见闻。  
乱山依越定，一水向吴分。  
元白诸侯表，杨王俊士群。  
春风到红绿，花草总能文。  

苏泂　正月五日谒放翁留饮欢甚  
若人大愧中，不作蝼蚁梦。  
春风鬓须绿，文字凌屈宋。  
昨朝我访之，杯酒颇自奉。  
鱼虾杂淮海，狼藉蔬果众。  
妍谭到嘲谑，嘉我一笑共。  
末言神仙事，于世本无用。  
但可于世人，矫首飞鸿送。  
故公所言者，大抵静观动。  
胡能更八十，异日亦高冢。  
绝怜稽山下，不逐梅笋贡。  
堂前谩名龟，堂下或歌凤。  
寿公晚唐衣，聊为吾道重。  

苏泂　之上虞道中作  
东关白塔何由见，异日曾惊堠子频。  
千顷波涛风雨里，夜深孤载一愁人。  

苏泂　中秋  
亲朋关河阔，一岁几合并。  
回思十载我，大半短长亭。  
我发日已白，我心日以惊。  
尚喜淡泊资，于世少经营。  
五日过三县，山川知我情。  
吟诗自娱悦，俗子徒我评。  
忆我会心友，与我同死生。  
取我尘化衣，濯我沧浪清。  
我归已数日，我友各有行。  
百川我友朋，五岳我弟兄。  
我酒难独饮，我怀谁与倾。  
今夕我中秋，我自看月明。  

苏泂　中秋扶病对月  
久病头如石，中秋月似盆。  
起瞻惟一色，归卧只空村。  
信有鄜州见，曾同秘省论。  
微吟到河汉，桂树忽飞翻。  

苏泂　忠州酆都观乃平都洞天也题一首  
宫殿隋梁所造成，殿门仍有晋丹青。  
白头道士无人见，客至惟呼鹿出迎。  

苏泂　重到湖上  
湖上秋风即便浓，倾都人出赏芙蓉。  
我来自爱青青草，白鹭飞回兴略同。  

苏泂　重到西湖  
都下重来百事非，故人相见少相知。  
绝怜水减西湖瘦，更喜兵强北虏衰。  

苏泂　重到西湖  
顾虑每怀医国计，仓黄犹忆过家时。  
书生老矣都无用，自卷波澜入小诗。  

苏泂　重哭周四  
甫读宗周挽，那知遽绝弦。  
所嗟无我辈，不独在诗篇。  
行到水穷处，魂伤山寂然。  
灰寒空酹酒，恸哭向苍天。  

苏泂　重送吕知录表叔  
别味中年畏，离筵近日频。  
青山千骑远，绿树一蝉新。  
典狱须吾表，穷涯亦我民。  
时因过周守，相与话推仁。  

苏泂　重阳二首  
为客时多不解愁，亦逢佳节强登楼。  
酒阑自摘茱萸望，何处青山是越州。  

苏泂　重阳二首  
九日登临两鬓华，鸥边秋色带风沙。  
绝怜当日陶彭泽，依旧无钱对菊花。  

苏泂　重忆家姊  
纸钱零落树枝风，子女他人去绝踪。  
此后只因多病弟，长官祠下泊孤篷。  

苏泂　重忆旧句  
太饱伤清气，微寒最好诗。  
白鸥没浩荡，天马谢羁维。  
矫矫真无敌，飘飘信所之。  
百年龙变化，万事燕差池。  

苏泂　舟次横河呈孙季和通守  
冉冉归云不自闲，纷纷暮霭已依山。  
时光尽入髭须里，行色元非草树间。  
旧腊新正能几许，粗衣粝饭试诸难。  
吾生所恨长飘泊，又宿汀州白鹭湾。  

苏泂　舟中  
一叶舟中宿，风高浪亦高。  
回头人世事，真觉细如毛。  

苏泂　舟中  
夜色随人上小舟，舟中欹枕梦悠悠。  
桡歌听得偏幽怨，不觉天明到越州。  

苏泂　舟中  
小睡醒来欲二更，村深那听鼓钟声。  
舟中反覆无穷事，只道寒天不会明。  

苏泂　周家步  
儿时下上老翁家，常记维舟岸有沙。  
今日沙移吾亦壮，此翁居处只桑麻。  

苏泂　琢句  
琢句真无益，论诗新有名。  
客怀无远近，人事只翻腾。  
积水明寒树，饥鸿咽夜声。  
半年安坐得，又作雨中行。  

苏泂　濯锦江  
机丝波影借光华，巴女临流住几家。  
争向芳菲偷锦样，织成平白溅江花。  

苏泂　子大送桂花答之  
小山月在影团团，满院清香特地寒。  
病骨逢秋眠较少，五更风露起来看。  

苏泂　紫芝申之有月夜赓唱俾予续之  
楼高发兴微，山水自清辉。  
有月略窥枕，无风时动扉。  
他生嫌火食，投老羡空飞。  
安得余卢赵，相从去不归。  

苏泂　自判此生非醉杀则睡杀耳未知天公肯见容否作续醉睡句  
采石江边踏鲤鱼，华山县里自骑驴。  
世间非醉亦非睡，白堕黄粱莫笑渠。  

苏泂　自判此生非醉杀则睡杀耳未知天公肯见容否作续醉睡句  
兀兀蘧蘧也大奇，眼花花处蝶飞飞。  
先生饱惯人间事，只麽残年是解围。  

苏泂　自述  
交友凋零似晓星，生涯依旧短长亭。  
前身房琯仍名永，今代苏耽不姓丁。  
儿女成行头自白，湖山相对眼终青。  
还乡曲调如何唱，枯树无言最可听。  

苏泂　自述一首  
春粮了朝炊，细大供十口。  
身穷两脚健，天意非汝厚。  
前年取荆钗，颇不窥户牖。  
甘心似黔娄，习气除夙有。  
今年长一女，自省称父母。  
方其我少时，岂意今老丑。  
时平米谷贱，兄弟仍聚首。  
先人敝庐在，清话辰徂酉。  
盍簪到诸雏，千指谅非久。  
居然小世界，荣悴同一朽。  
去城不三里，经岁绝奔走。  
登门亦无宾，老树堪尚友。  
青毡古家法，迍贱当自守。  
能甘此中泉，不饮富人酒。  

苏泂　走笔次韵刍父喜雨三首  
薰兮有南风，下此沛然雨。  
后天初震怒，盍燎缁黄侣。  
端来丹山凤，况戢螽斯羽。  
君诗如民谣，能共天公语。  

苏泂　走笔次韵刍父喜雨三首  
青天一声雷，云雾忽难开。  
此定时节至，何因祷祈来。  
客方听檐溜，予亦倒残杯。  
明朝浮舟楫，尚可看杨梅。  

苏泂　走笔次韵刍父喜雨三首  
方池荫垂柳，想见苏公堤。  
一雨水入床，蛙部连东西。  
先生不能寐，书卷夜自迷。  
穉子黎明来，官路深尺泥。  

苏泂　走笔次韵黄观复学士二首  
未见心先识，相逢意辄同。  
半生才得此，叔世若为容。  
力学君方壮，缘愁我已翁。  
泥涂断还往，信矣命之穷。  

苏泂　走笔次韵黄观复学士二首  
自叹冯唐老，那堪李广奇。  
岁寒斯可矣，吾道竟何为。  
丽日明桃叶，清风近竹枝。  
天机乃人事，到底孰成亏。  

苏泂　走笔谢高秘书送示诗文  
郊居近郭非寂寞，蟠竹结茅依野塘。  
白屋老人谈黍稷，青云学士送文章。  
藕花开后满船月，枫叶落时缘路霜。  
年过三纪不称意，随分江湖作醉乡。  

苏泂　足疾数日简颍弟  
病脚冬逾甚，羁怀老自惊。  
生前终有役，隐去更须名。  
褐短愁纫妇，文疏愧属兄。  
何时了婚嫁，一意学躬耕。  

苏泂　足姜句  
那知身百岁，未办屋三间。  
见客慵开口，逢僧托买山。  
喜无他志愿，幸不碍清闲。  
社燕秋鸿里，人生各有还。  

苏泂　足虞叟兄句  
六月还当月尽休，今年节令却齐头。  
萧萧不待听梧叶，一见银河认得秋。  

苏泂　足虞叟兄句  
云里仙人不解愁，人间肺渴望凉瘳。  
更深倚杖前除立，一见银河认得秋。  

苏泂　足赵丈句  
跨湖楼好客闲行，身远红尘步亦轻。  
月在波心流不去，蒹葭影里一舟横。  

苏泂　足赵丈句  
水光山色斗分明，何许清泠画不成。  
月在波心流不去，蒹葭影里一舟横。  

苏麟　句  
近水楼台先得月，向阳花木易逢春。  

苏凌然　禹寺  
看轻转佛稻场边，一迳松杉密似烟。  
见说老僧浑不出，送人只到寺门前。  

苏迈　句  
叶随流水归何处，牛带寒鸦过晚村。  

苏迈　句  
熟颗无风时自落，半腮迎日斗鲜红。  

苏迈　夜坐联句  
清风来无边，明月翳复吐。  
松声满虚空，竹影侵半户。  
暗枝有惊鹊，坏壁鸣饥鼠。  
露叶耿高梧，风萤落空庑。  
微凉感团扇，古意歌白紵。  
乐哉今夕游，获此陪杖屦。  
传家诗律细，已自过宗武。  
短诗膝上成，聊以感怀祖。  

苏某　和钟守宴建昌耋老  
使君尊老致聃彭，跻彼公堂醉兕觥。  
祝饐俾观亲礼节，纵谈犹说旧升平。  
庞鼎昔有商山皓，尚齿当年洛社英。  
盛事欢传昩水上，赓歌归美属儒生。  

苏耆　虎丘  
虎踞标灵迹，危楼杳霭间。  
剑池沉石壁，金地涌秋山。  
塔影松轩断，云迷藓迳斑。  
磬随灵籁尽，鹤伴老僧间。  
有句惭先哲，无辞愈厚颜。  
我来聊寫望，顿觉离人寰。  

苏耆　句  
上到天门最高处，不能容物只容身。  

苏钦　春日三会闲行  
风摇陇麦东西浪，春入郊原远近花。  
闲趁溪流到村曲，断垣乔木两三家。  

苏钦　春日三会闲行  
溪上横岗一道斜，成行鸳鹭落平沙。  
竹篱茅舍林中见，仿佛孤山处士家。  

苏钦　九座山中即事二首  
红药青绫心已灰，且从开士宿招提。  
半窗白月炉烟断，枫叶萧萧乌夜啼。  

苏钦　九座山中即事二首  
攜僧缓步听溪声，课仆疏筠出翠屏。  
泉石膏肓吾自许，余生应不愧山灵。  

苏钦　穹石堂  
新堂良佳哉，前山罗万戟。  
中有倚天石，玉立破深碧。  
异时老夕郎，直道众谗咋。  
不种南山豆，聊卜辋川宅。  
举头得佛观，喜甚几折屐。  
名加一字褒，价重连城璧。  
忽骑箕尾去，胜概堕岑寂。  
乃孙丘壑姿，结屋踵前迹。  
时呼名胜流，谈觞阅晨夕。  
向来富贵人，搜索遍山泽。  
舳舻蔽江淮，斧凿巧鑱刻。  
屡闻挥橐金，所得仅鸡肋。  
谁能燕坐间，领略在几席。  
要知此段奇，自是天所惜。  
吾生事幽讨，佳处皆足历。  
是中一延睇，颇觉慰平昔。  
会须买东邻，来作堂中客。  
公乎肯见容，斯言当不食。  

苏钦　瑞泉庵  
当年正觉此韬藏，岩穴于今尚有光。  
特特扪萝访遗迹，龙神何事报支郎。  

苏钦　山口晓望  
喜鹊寒鸦噪晚田，山前茅舍起炊烟。  
小桥败叶风频扫，斜月平芜犊自眠。  

苏钦　听雨轩  
曾买江天著钓船，夜深波浪拍船舷。  
只今耳畔闻风雨，恰似当年蓬底眠。  

苏钦　听雨轩  
身外无穷百不闻，算沙活计亦慵论。  
斋余闲倚蒲团瞑，只有溪声落耳根。  

苏钦　游灵岩  
高峰峭壁近江城，晓日浮舟荡漾明。  
并峙幽岩云外邃，朋来嘉客坐间盈。  
泠泠迸石甘泉冽，馥馥袭人和气生。  
此景此游俱胜绝，诗壁仍仰万人英。  

苏绅　长生桧  
几年飞锡倦寻芳，云衲斓斑掩竹房。  
一榻夜禅蒲座稳，满盂春供药苗香。  
汲泉岩畔惊猿饮，裁苇池边引鹭翔。  
像室雾昏灯焰小，石楼风度磐声长。  
攀萝别岭冲寒雾，扫叶前林趁晓霜。  
大抵僧居遗俗虑，此中身世更清凉。  

苏绅　惠山寺并简窦公  
绮塍行尽入松门，暂拂尘缨袖惹云。  
海月未升楼上见，湖波初起坐中闻。  
宝扉膜拜青莲相，石案傍行白{在痓右毛}纹。  
促榻偶随居士语，煮茶烧栗到宵分。  

苏绅　膠山寺  
驱马款禅扉，松风冷拂衣。  
红尘不到处，青嶂此忘归。  
鸟望生台下，云侵讲座飞，  
楞伽味真趣，转觉俗缘稀。  

苏绅　金山寺  
九派分流涌化城，登临潜觉骨毛清。  
僧依玉鉴光中住，人踏金鳌背上行。  
钟阜云开春雨霁，海门雷吼夜潮生。  
因思绝顶高秋夜，四面云涛浸月明。  

苏绅　句  
游人汉女投珠路，野火荆山出猎朝。  

苏绅　句  
城郭依然郧子国，山川分得楚王台。  

苏绅　句  
一篇此日摛鸿藻，五色它年浴凤文。  

苏绅　句  
它年躶马相逢处，记得先生旧姓名。  

苏宷　和赵阅道游海云山  
笙歌揭虚阁，帷幕匝春池。  
且与民同乐，都忘天一涯。  
旧游嗟倏忽，故步喜追随。  
陌上人如堵，归鞍莫载驰。  

苏轼　＊泉亭  
闻道池亭胜两川，应须烂醉答云烟。  
劝君多拣长腰米，消破亭中万斛泉。  

苏轼　《归来引》送王子立归筠州  
归去来兮，世不汝求胡不归？  
汹北望之横流兮，渺西顾之尘霏。纷野马之决骤兮，  
幸余首之未韟。出彭城而南骛兮，  
眷丘陇而增欷。乱清淮而俯鉴兮，  
惊昔容之是非。念东坡之遗老兮，  
轻千里而款余扉。共雪堂之清夜兮，  
揽明月之余辉。曾鸡黍之未熟兮，  
叹空室之伊威。我挽袖而莫留兮，  
仆夫在门歌式微。归去来兮，  
路渺渺其何极。将税驾於何许兮？  
北江之南，南江之北。  
于此有人兮，俨峨峨其丰硕。  
孰居约而尔肥兮？非糠其何食。  
久抱一而不试兮，愈温温而自克。  
吾居世之荒浪兮，视昏昏而听默默。  
非之子莫振吾过兮，久不见恐自贼。  
吾欲往而道无由兮，子何畏而不即。  
将以彼为玉人兮，以子为之璞也。  

苏轼　《鸣泉思》，思君子也。君子抱道且殆，而时弗与，民咸思之。鸣泉  
鸣泉鸣泉，经云而潺湲。  
拔为毛骨者修竹，蒸为云气者霏烟。  
山夔莫能隐其怪，野翟讵敢藏其奸。  
茅庐肃肃，昔有人焉。  
其高如山，其清如泉。  
其心金与玉，其道砥与弦。  
执德没世，落月入地，  
英名皎然，阳曦丽天。  
旧隐寂寂，新篁娟娟。  
思彼君子，我心如悬。  
谷鸟在上，岩花炫前。  
鸣泉鸣泉，能使我菀结而华颠。  

苏轼　《虔州八境图》八首  
坐看奔湍遶石楼，使君高会百无忧。  
三犀窃鄙秦太守，八咏聊同沈隐侯。  

苏轼　《虔州八境图》八首  
涛头寂寞打城还，章贡台前暮霭寒。  
倦客登临无限思，孤云落日是长安。  

苏轼　《虔州八境图》八首  
白鹊楼前翠作堆，萦云岭路若为开。  
故人应在千山外，不寄梅花远信来。  

苏轼　《虔州八境图》八首  
朱楼深处日微明，皂盖归时酒半醒。  
薄暮渔樵人去尽，碧溪青嶂遶螺亭。  

苏轼　《虔州八境图》八首  
使君那暇日参禅，一望丛林一怅然。  
成佛莫教灵运後，著鞭从使祖生先。  

苏轼　《虔州八境图》八首  
却从尘外望尘中，无限楼台烟雨蒙。  
山水照人迷向背，只寻孤塔主西东。  

苏轼　《虔州八境图》八首  
云烟缥缈郁孤台，积翠浮空雨半开。  
想见之罘观海市，绛宫明灭是蓬莱。  

苏轼　《虔州八境图》八首  
回峰乱嶂郁参差，云外高人世得知。  
谁向空山弄明月，山中木客解吟诗。  

苏轼　爱玉女洞中水，既致两瓶，恐後复取而为使者见绐，因破竹为契，使  
欺谩久成俗，关市有契繻。  
谁知南山下，取水亦置符。  
古人辨淄渑，皎若鹤与凫。  
吾今既谢此，但视符有无。  
常恐汲水人，智出符之余。  
多防竟无及，弃置为长吁。  

苏轼　安国寺寻春  
卧闻百舌呼春风，起寻花柳村村同。  
城南古寺修竹合，小房曲槛攲深红。  
看花叹老忆年少，对酒思家愁老翁。  
病眼不羞云母乱，鬓丝强理茶烟中。  
遥知二月王城外，玉仙洪福花如海。  
薄罗匀雾盖新妆，快马争风鸣杂佩。  
玉川先生真可怜，一生耽酒终无钱。  
病过春风九十日，独抱添丁看花发。  

苏轼　安国寺浴  
老来百事懒，身垢犹念浴。  
衰发不到耳，尚烦月一沐。  
山城足薪炭，烟雾蒙汤谷。  
尘垢能几何，翛然脱羁梏。  
披衣坐小阁，散发临修竹。  
心困万缘空，身安一床足。  
岂惟忘净秽，兼以洗荣辱。  
默归毋多谈，此理观要熟。  

苏轼　安老亭诗  
桥下幽亭近水寒，倩谁□字在楣端。  
市廛得此尤堪隐，老者於今只自安。  
饭後徐行扶竹杖，倦来稳坐倚蒲团。  
眼明能展锺王帖，绝胜前人映雪看。  

苏轼　安期生  
安期本策士，平日交蒯通。  
尝干重瞳子，不见隆准公。  
应如鲁仲连，抵掌吐长虹。  
难堪踞床洗，宁挹扛鼎雄。  
事既两大缪，飘然镊遗风。  
乃知经世士，出世或乘龙。  
岂比山泽舑，忍饥啖柏松。  
纵使偶不死，正堪为仆僮。  
茂陵秋风客，望祖犹蚁蜂。  
海上如瓜枣，可闻不可逢。  

苏轼　安州老人食蜜歌  
安州老人心似铁，老人心肝小儿舌。  
不食五谷惟食蜜，笑指蜜蜂作檀越。  
蜜中有诗人不知，千花百草争含姿。  
老人咀嚼时一吐，还引世间痴小儿。  
小儿得诗如得蜜，蜜中有药治百疾。  
东坡先生取人廉，几人相欢几人嫌。  
恰似饮茶甘苦杂，不如食蜜中边甜。  
因君寄与双龙饼，镜空一照双龙影。  
三吴六月水如汤，老人心似双龙井。  

苏轼　八月七日，初入赣，过惶恐滩  
七千里外二毛人，十八滩头一叶身。  
山忆喜欢劳远梦，地名惶恐泣孤臣。  
长风送客添帆腹，积雨浮舟减石鳞。  
便合与官充水手，此生何止略知津。  

苏轼　八月十七日，复登望海楼，自和前篇，是日榜出，余与试官两人复留  
楼上烟云怪不来，楼前飞纸落成堆。  
非关文字须重看，却被江山未放回。  

苏轼　八月十七日，复登望海楼，自和前篇，是日榜出，余与试官两人复留  
眼昏烛暗细行斜，考阅精强外已夸。  
明日失杯君莫怪，早知安足不成蛇。  

苏轼　八月十七日，复登望海楼，自和前篇，是日榜出，余与试官两人复留  
乱山遮晓拥千层，睡美初凉撼不＊。  
昨夜酒行君屡叹，定知归梦到吴兴。  

苏轼　八月十七日，复登望海楼，自和前篇，是日榜出，余与试官两人复留  
天台桂子为谁香，倦听空阶点夜凉。  
赖有明朝看潮在，万人空巷斗新妆。  

苏轼　八月十七日，复登望海楼，自和前篇，是日榜出，余与试官两人复留  
秋花不见眼花红，身在孤舟兀兀中。  
细雨作寒知有意，未教金菊出蒿蓬。  

苏轼　八月十七日，天竺山送桂花，分赠元素  
月缺霜浓细蕊乾。此花元属玉堂仙。  
鹫峰子落惊前夜，蟾窟枝空记昔年。  
破祴山僧怜耿介，练裙溪女斗清妍。  
愿公采撷纫幽佩，莫遣孤芳老涧边。  

苏轼　八月十日夜看月有怀子由并崔度贤良  
宛丘先生自不饱，更笑老崔穷百巧。  
一更相过三更归，古柏阴中看参昴。  
去年举君苜蓿盘，夜倾闽酒赤如丹。  
今年还看去年月，露冷遥知范叔寒。  
典衣自种一顷豆，那知积雨生科斗。  
归来四壁草虫鸣，不如王江常饮酒。  

苏轼　八月十五看潮五绝  
定知玉兔十分圆，已作霜风九月寒。  
寄语重门休上钥，夜潮留向月中看。  

苏轼　八月十五看潮五绝  
万人鼓噪慑吴侬，犹是浮江老阿童。  
欲识潮头高几许，越山浑在浪花中。  

苏轼　八月十五看潮五绝  
江边身世两悠悠，久与沧波共白头。  
造物亦知人易老，故教江水向西流。  

苏轼　八月十五看潮五绝  
吴儿生长狎涛渊，冒利轻生不自怜。  
东海若知明主意，应教斥卤变桑田。  

苏轼　八月十五看潮五绝  
江神河伯两醯鸡，海若东来气吐霓。  
安得夫差水犀手，三千强弩射潮低。  

苏轼　八阵碛  
平沙何茫茫，仿佛见石蕝。  
纵横满江上，岁岁沙水啮。  
孔明死已久，谁复辨行列。  
神兵非学到，自古不留诀。  
至人已心悟，后世徒妄说。  
自从汉道衰，蜂起尽奸杰。  
英雄不相下，祸难久连结。  
驱民市无烟，战野江流血。  
万人赌一掷，杀尽如沃雪。  
不为久远计，草草常无法。  
孔明最后起，意欲扫群孽。  
崎岖事节制，隐忍久不决。  
志大遂成迂，岁月去如瞥。  
六师纷未整，一旦英气折。  
惟余八阵图，千古壮夔峡。  

苏轼　跋姜君弼课册  
云兴天际，炊若车盖。  
凝□未瞬，弥漫靕□。  
惊雷出火，乔木麋碎。  
殷地爇空，万夫皆废。  
溜绠四坠，日中见昧。  
移晷而收，野无完块。  

苏轼　跋王进叔所藏画五首徐熙杏花  
江左风流王谢家，尽携书画到天涯。  
却因梅雨丹青暗，洗出徐熙落墨花。  

苏轼　罢徐州，往南京，马上走笔寄子由五首  
吏民莫扳援，歌管莫凄咽。  
吾生如寄耳，宁独为此别。  
别离随处有，悲恼缘爱结。  
而我本无恩，此涕谁为设。  
纷纷等儿戏，鞭镫遭割截。  
道边双石人，几见太守发。  
有知当解笑，抚掌冠缨绝。  

苏轼　罢徐州，往南京，马上走笔寄子由五首  
父老何自来，花枝袅长红。  
洗盏拜马前，请寿使君公。  
前年无使君，鱼鳖化儿童。  
举鞭谢父老，正坐使君穷。  
穷人命分恶，所向招灾凶。  
水来非吾过，去亦非吾功。  

苏轼　罢徐州，往南京，马上走笔寄子由五首  
古汴从西来，迎我向南京。  
东流入淮泗，送我东南行。  
暂别复还见，依然有余情。  
春雨涨微波，一夜到彭城。  
过我黄楼下，朱栏照飞＊。  
可怜洪上石，谁听月中声。  

苏轼　罢徐州，往南京，马上走笔寄子由五首  
前年过南京，麦老樱桃熟。  
今来旧游处，樱麦半黄绿。  
岁月如宿昔，人事几反覆。  
青衫老从事，从稳生髀肉。  
联翩阅三守，迎送如转毂。  
归耕何时决，田舍我已卜。  

苏轼　罢徐州，往南京，马上走笔寄子由五首  
卜田向何许，石佛山南路。  
下有尔家川，千畦种粳稌。  
山泉宅龙蜃，平地走膏乳。  
异时亩一金，近欲为逃户。  
逝将解簪绂，卖剑买近具。  
故山岂不怀，废宅生蒿穭。  
便恐桐乡人，长祠仲卿墓。  

苏轼　白帝庙  
朔风催入峡，惨惨去何之？  
共指苍山路，来朝白帝祠。  
荒城秋草满，古树野藤垂。  
浩荡荆江远，凄凉蜀客悲。  
迟回问风俗，涕泗悯兴衰。  
故国依然在，遗民岂复知。  
一方称警跸，万乘拥旌旗。  
远略初吞汉，雄心岂在夔。  
崎岖来野庙，闵默愧当时。  
破甑蒸山麦，长歌唱竹枝。  
荆邯真壮士，吴柱本经师。  
失计虽无及，图王固已奇。  
犹余帝王号，皎皎在门楣。  

苏轼　白鹤峰新居欲成，夜过西邻翟秀才，二首  
林行婆家初闭户，翟夫子舍尚留关。  
连娟缺月黄昏後，缥缈新居紫翠间。  
击闷岂无罗带水，割愁还有剑鋩山。  
中原北望无归日，邻火村舂自往还。  

苏轼　白鹤峰新居欲成，夜过西邻翟秀才，二首  
瓮间毕卓防偷酒，壁後匡衡不点灯。  
待凿平江百尺井，要分清暑一壶冰。  
佐卿恐是归来鹤，次律宁非过去僧。  
他日莫寻王粲宅，梦中来往本何曾。  

苏轼　白鹤山新居，凿井四十尺，遇磐石，石尽，乃得泉  
海国困蒸溽，新居利高寒。  
以彼陟降劳，易此寝处干。  
但苦江路峻，常惭汲腰酸。  
砽砽烦四夫，硗硗斲层峦。  
弥旬得寻丈，下有青石磐。  
终日但迸火，何时见飞澜。  
丰我粲与醪，利汝椎与钻。  
山石有时尽，我意殊未阑。  
今朝僮仆喜，黄土复可抟。  
晨瓶得雪乳，暮瓮停冰湍。  
我生类如此，何适不艰难。  
一勺亦天赐，曲肱有余欢。  

苏轼　白鹤吟留钟山觉海  
白鹤声可怜，红鹤声可恶。  
白鹤招不来，红鹤挥不去。  
长松受秽死，乃以红鹤故。  
北山道人曰：吾何为而喜？  
恶者自恶，吾何为而怒？  
去自去耳，吾何驶而追？  
来自来耳，吾何妨而拒？  
吾岂厌喧而求静？吾岂好丹而非素？  
汝谓松死，吾无依焉，  
吾方舍阴而坐露。  

苏轼　白水山佛迹岩  
何人守蓬莱，夜半失左股。  
浮山若鹏蹲，忽展垂天羽。  
根株互连络，崖峤争吞吐。  
神工自炉韝，融液相缀补。  
至今余隙罅，流出千斛乳。  
方其欲合时，天匠麾月斧。  
帝觞分余沥，山骨醉后土。  
峰峦尚开阖，涧谷犹呼舞。  
海风吹未凝，古佛来布武。  
当时汪冈氏，投足不盖拇。  
青莲虽不见，千古落花雨。  
双溪汇九折，万马腾一鼓。  
奔雷溅玉雪，潭洞开水府。  
潜鳞有饥蛟，掉尾取渴虎。  
我来方醉後，濯足聊戏侮。  
回风卷飞雹，掠面过强弩。  
山灵莫恶剧，微命安足赌。  
此山吾欲老，慎勿厌求取。  
溪流变春酒，与我相宾主。  
当连青竹竿，下灌黄精圃。  

苏轼　白塔铺歇马  
甘山庐阜郁相望，林隙熹微漏日光。  
吴国晚蚕初断叶，占城蚤稻欲移秧。  
迢迢涧水随人急，冉冉岩花扑马香。  
望眼尽从飞鸟远，白云深处是吾乡。  

苏轼　百步洪二首  
长洪斗落生跳波，轻舟南下如投梭。  
水师绝叫凫雁起，乱石一线争磋磨。  
有如兔走鹰隼落，骏马下注千丈坡。  
断弦离柱箭脱手，飞电过隙珠翻荷。  
四山眩转风掠耳，但见流沫生千涡。  
巑中得乐虽一快，何意水伯夸秋河。  
我生乘化日夜逝，坐觉一念逾新罗。  
纷纷争夺醉梦里，岂信荆棘埋铜驼。  
觉来俯仰失千劫，回视此水殊委蛇。  
君看岩边苍石上，古来篙眼如蜂窠。  
但应此心无所住，造物虽驶如吾何。  
回船上马各归去，多言譫譫师所呵。  

苏轼　百步洪二首  
佳人未肯回秋波，幼舆欲语防飞梭。  
轻舟弄水买一笑，醉中荡桨肩相摩。  
不学长安闾里侠，貂裘夜走胭脂坡。  
独将诗句拟鲍谢，涉江共采秋江荷。  
不知诗中道何语，但觉两颊生微涡。  
我时羽服黄楼上，坐见纤女初斜河。  
归来笛声满山谷，明月正照金叵罗。  
奈何舍我入尘土，扰扰毛群欺卧驼。  
不念空斋老病叟，退食谁与同委蛇。  
时来洪上看遗迹，忍见屐齿青苔窠。  
诗成不觉双泪下，悲吟相对惟羊何。  
欲遣佳人寄锦字，夜寒手冷无人呵。  

苏轼　柏  
故园多珍木，翠柏如蒲苇。  
幽囚无与乐，百日看不已。  
时来拾流胶，未忍践落子。  
当年谁所种，少长与我齿。  
仰视苍苍干，所阅固多矣。  
应见李将军，胆落温御史。  

苏轼　柏家渡  
柏家渡西日欲落，青山上下猿鸟乐。  
欲因新月望吴云，遥看北斗挂南岳。  
一梦愔愔四十秋，古人不死终未休。  
草舍萧条谁与语，香风吹过白苹州。  

苏轼　柏石图诗  
柏生两石间，天命本如此。  
虽云生之艰，与石相终死。  
韩子俯仰人，但爱平地美。  
土膏扎焏壤，成坏几何耳。  
君看此槎牙，岂有可移理。  
苍龙转玉骨，黑虎抱金柅。  
书师亦可人，使我毛发起。  
当年落筚意，正欲饥韩子。  

苏轼　柏堂  
道人手种几生前，鹤骨龙筋尚宛然。  
双干一先神物化，九朝三见太平年。  
忽惊华构依岩出，乞与佳名到处传。  
此柏未枯君记取，灰心聊伴小乘禅。  

苏轼　半山亭  
登岭势巍巍，莲峰太华齐。  
凭栏红日早，回首白云低。  
松柏月中老，猿猴物外啼。  
禅师吟绝后，千古指人迷。  

苏轼　半月泉苏轼、曹辅、刘季孙、鲍朝懋、郑嘉会、苏固同游，元佑六年  
请得一日假，来游半月泉。  
何人施大手，擘破水中天。  

苏轼　宝墨亭  
山阴不见换鹅经，京口空传瘱鹤铭。  
潇洒谪仙来作郡，风流太守为开亭。  
两篇玉蕊尘初涤，四体银钩迹尚青。  
我久临池无所得，愿观遗法快沉冥。  

苏轼　宝山昼睡  
七尺顽躯走世尘，十围便腹贮天真。  
此中空洞浑无物，何止容君数百人。  

苏轼　北归度岭寄子由  
青松盈尺间香梅，尽是先生去後栽。  
应笑来时无一物，手携拄杖却空回。  

苏轼　北山广智大师，回自都下，过期而归，时率开祖、无悔同访之，因留  
渌净堂前竹，秋期赴白云。  
不知缘底事，一日可无君。  

苏轼　北山广智大师，回自都下，过期而归，时率开祖、无悔同访之，因留  
渌净堂前鹤，孤栖守竹轩。  
胸中无限事，恨汝不能言。  

苏轼　北寺  
唐初传有此，乱後不留碑。  
畏虎关门早，无村得米迟。  
山泉自入瓮，野桂不胜炊。  
信美那能久，应先学忍饥。  

苏轼　北寺悟空禅师塔  
已将世界等微尘，空里浮花梦里身。  
岂为龙颜更分别，只应天眼识天人。  

苏轼　北园  
汉水巴山乐有余，一麾从此首归途。  
北园草木凭君问，许我他年作主无？  

苏轼　被酒独行，遍至子云威徽先觉四黎之舍，三首  
半醒半醉问诸黎，竹刺藤梢步步迷。  
但寻牛矢觅归路，家在牛栏西复西。  

苏轼　被酒独行，遍至子云威徽先觉四黎之舍，三首  
总角黎家三四童，口吹葱叶送迎翁。  
莫作天涯万里意，溪边自有舞雩风。  

苏轼　被酒独行，遍至子云威徽先觉四黎之舍，三首  
符老风情奈老何，朱颜灭尽鬓丝多。  
投梭每困东邻女，换扇惟逢春梦婆。  

苏轼　被命南迁，途中寄定武同僚  
人事千头及万头，得时何喜失时忧。  
只知紫绶三公贵，不觉黄粱一梦游。  
适见恩纶临定武，忽遭分职赴英州。  
南行若到江干侧，休宿浔阳旧酒楼。  

苏轼　碧落洞  
槎牙乱峰合，晃荡绝壁横。  
遥知紫翠间，古来仙释并。  
阳崖射朝日，高处连玉京。  
阴谷叩白月，梦中游化城。  
果然石门天，中有银河倾。  
幽龛入窈窕，别户穿虚明。  
泉流下珠琲，乳盖交缦缨。  
我行畏人知，恐为仙者迎。  
小语辄响答，空山白云惊。  
策杖归去来，治具烦方平。  

苏轼　臂痛谒告，作三绝句示四君子  
公退清闲如致仕，酒余欢适似还乡。  
不妨更有安心病，卧看萦帘一炷香。  

苏轼　臂痛谒告，作三绝句示四君子  
心有何求遣病安，年来古井不生澜。  
祗愁戏瓦闲童子，却作泠泠一水看。  

苏轼　臂痛谒告，作三绝句示四君子  
小阁低窗卧宴温，了然非默亦非言。  
维摩示病吾真病，谁识东坡不二门。  

苏轼　辨道歌  
北方正气名祛邪，东郊西应归中华。  
离南为室坎为家，先凝白雪生黄芽。  
黄河流驾紫河车，水精池产红莲花。  
赤龙腾霄惊盘蛇，奼女含笑婴儿呀。  
十二楼瞰灵泉洼，华池玉液阴交加。  
子驰午前无停差，三田聚宝真生涯。  
龟精凤髓填豦豣，天地骇有鬼神嗟。  
一丹休别内外砂，长修久饵须升遐。  
肠中澄结无余祖，俗骨变换颜如葩。  
哀哉世人争齿牙，指伪为真正为哇。  
轻肥甘美形骄奢，谲诡诈妄言矜夸。  
游鱼在网兔在羋，一气顿尽犹呕哑。  
余生所托诚栖槎，九原枯髀如乱麻。  
胡不断众如镆邪，空与利名交撑拏。  
胡不腾踏如文騧，可惜贪爱相漫洿。  
真心道意非不嘉，餐金闲暇非虚哗。  
何须横议相疵瘕，众口并发鸣群鸦。  
安知聚散同鱼虾，自缠如茧居如蜗。  
日怀嗔喜甘笼笯，其去死地犹猎豭。  
吾恨尔见有所遮，海波或到惊井蛙。  
乌轮即晚蟾影斜，吾时俱睹超云霞。  

苏轼　辩才老师退居龙井　　不复出入。余往见之。尝出，至风篁岭。左右惊  
日月转双毂，古今同一丘。  
惟此鹤骨老，凛然不知秋。  
去住两无碍，人天争挽留。  
去如龙出山，雷雨卷潭湫。  
来如珠还浦，鱼鳖争骈头。  
此生暂寄寓，常恐名实浮。  
我比陶令愧，师为远公优。  
送我还过溪，溪水当逆流。  
聊使此山人，永记二老游。  
大千在掌握，宁中别离忧。  

苏轼　表弟程德孺生日  
仗下千官散紫庭，微闻偶语说苏程。  
长身自昔传甥舅，寿骨遥知是弟兄。  
曾活万人宁望报，只求五亩却归耕。  
四朝遗老凋零尽，鹤发他年几个迎。  

苏轼　别东武流杯  
莫笑官居如传舍，故应人世等浮云。  
百年父老知谁在，惟有双松识使君。  

苏轼　别海南黎民表  
我本海南民，寄生西蜀州。  
忽然跨海去，譬如事远游。  
平生生死梦，三者无劣优。  
知君不再见，欲去且少留。  

苏轼　别黄州  
病疮老马不任韟，犹向君王得敝帏。  
桑下岂无三宿恋，樽前聊与一身归。  
长腰尚载撑肠米，阔领先裁盖瘿衣。  
投老江湖终不失，来时莫遣故人非  

苏轼　别岁  
故人适千里，临别尚迟迟。  
人行犹可复，岁行那可追。  
问岁安所之，远在天一涯。  
已逐东流水，赴海归无时。  
东邻酒初熟，西舍彘亦肥。  
且为一日欢，慰此穷年悲。  
勿嗟旧岁别，行与新岁辞。  
去去忽回顾，还君老与衰。  

苏轼　别择公  
黍离不复闵宗周，何暇雷塘吊一丘。  
若问西来师祖意，竹西歌吹是扬州。  

苏轼　别子由三首兼别迟  
知君念我欲别难，我今此别非他日。  
风里杨花虽未定，雨中荷叶终不湿。  
三年磨我费百书，一见何止得双璧。  
愿君亦莫嗟留滞，六十小劫风雨疾。  

苏轼　别子由三首兼别迟  
先君昔爱洛城居，我今亦过嵩山麓。  
水南卜筑吾岂敢，试向伊川买修竹。  
又闻缑山好泉眼，傍市穿林泻冰玉。  
遥想茅轩照水开，两翁相对清如鹄。  

苏轼　别子由三首兼别迟  
两翁归隐非难事，惟要传家好儿子。  
忆昔汝翁如汝长，笔头一落三千字。  
世人闻此皆大笑，慎勿生儿两翁似。  
不知樗栎荐明堂，何以盐车压千里。  

苏轼　丙子重九二首  
三年瘴海上，越峤真我家。  
登山作重九，蛮菊秋未花。  
惟有黄茅浪，堆垄生坳窊。  
蜑酒糱众毒，酸甜如梨樝。  
何以侑一樽，怜翁馈蛙蛇。  
亦复强取醉，欢谣杂悲嗟。  
今年吁恶岁，僵仆如乱麻。  
此会我虽健，狂风卷朝霞。  
使我如霜月，孤光挂天涯。  
西湖不欲往，暮树号寒鸦。  

苏轼　丙子重九二首  
穷途不择友，过眼如乱云。  
余子谁复数，坐阅两使君。  
共饮去年堂，俯看秋水纹。  
此水与此人，相追两泇泇。  
老去各休息，造化嗟长勤。  
佳哉此令节，不惜与子分。  
何以娱我客，游鱼在清濆。  
水师三百指，铁网欲掩群。  
获多虽一快，买放尤可欣。  
此乐真不朽，明年我归耘。  

苏轼　病後醉中  
病为兀兀安身物，酒作逢逢入脑声。  
堪笑钱塘十万户，官家付与老书生。  

苏轼　病中，大雪数日，未尝起观，虢令赵荐以诗相属，戏用其韵答之  
经旬卧斋阁，终日亲剂和。  
不知雪已深，但觉寒无那。  
飘萧窗纸鸣，堆压檐板堕。  
风飙助凝冽，帏幔困掀簸。  
惟思近醇醲，未敢窥璨瑳。  
何时反炎赫，却欲躬臼磨。  
谁云坐无毡，尚有裘充货。  
西邻歌吹发，促席寒威挫。  
崩腾踏成迳，缭绕飞入座。  
人欢瓦先融，饮隽瓶屡卧。  
嗟予独愁寂，空室自困坷。  
欲为後日赏，恐被游尘涴。  
寒更报新霁，皎月悬半破。  
有客独苦吟，清夜默自课。  
诗人例穷蹇，秀句出寒饿。  
何当暴雪霜，庶以蹑郊贺。  

苏轼　病中独游净慈，谒本长老，周长官以诗见寄，仍邀游灵隐，因次韵答  
卧闻禅老入南山，净扫清风五百间。  
我与世疏宜独往，君缘诗好不容攀。  
自知乐事年年减，难得高人日日闲。  
欲问云公觅心地，要知何处是无还。  

苏轼　病中闻子由得告不赴商州三首  
病中闻汝免来商，旅雁何时更著行。  
远别不知官爵好，思归苦觉岁年长。  
著书多暇真良计，从宦无功漫去乡。  
惟有王城最堪隐，万人如海一身藏。  

苏轼　病中闻子由得告不赴商州三首  
近从章子闻渠说，苦道商人望汝来。  
说客有灵惭直道，逋翁久没厌凡才。  
夷音仅可通名姓，瘿俗无由辨颈腮。  
答策不堪宜落此，上书求免亦何哉。  

苏轼　病中闻子由得告不赴商州三首  
辞官不出意谁知，敢向清时怨位卑。  
万事悠悠付杯酒，流年冉冉入霜髭。  
策曾忤世人嫌汝，易可忘忧家有师。  
此外知心更谁是，梦魂相觅苦参差。  

苏轼　病中夜读朱博士诗  
病眼乱灯火，细书数尘沙。  
君诗如秋露，净我空中花。  
古语多妙寄，可识不可夸。  
巧笑在顉颊，哀音余掺挝。  
曾坑一掬春，紫饼供千家。  
悬知贵公子，醉眼无真茶。  
崎岖烂石上，得此一寸芽。  
缄封勿浪出，汤老客未嘉。  

苏轼　病中游祖塔院  
紫李黄瓜村路香，乌纱白葛道衣凉。  
闭门野寺松阴转，攲枕风轩客梦长。  
因病得闲殊不恶，安心是药更无方。  
道人不惜阶前水，借与匏樽自在尝。  

苏轼　磻溪石  
墨突不暇黔，孔席未尝暖。  
安知渭上叟，跪石留双骭。  
一朝婴世故，辛苦平多难。  
亦欲就安眠，旅人讥客懒。  

苏轼　伯父《送先人下第归蜀》诗云﹗人稀野店休安枕，路入灵关稳跨驴。  
索漠齐安郡，从来著放臣。  
如何风雪里，更送独归人。  

苏轼　伯父《送先人下第归蜀》诗云﹗人稀野店休安枕，路入灵关稳跨驴。  
瘦骨寒将断，衰髯摘更稀。  
未甘为死别，犹恐得生归。  

苏轼　伯父《送先人下第归蜀》诗云﹗人稀野店休安枕，路入灵关稳跨驴。  
日上气暾江，雪晴光眩野。  
记取到家时，锄耰吾正把。  

苏轼　伯父《送先人下第归蜀》诗云﹗人稀野店休安枕，路入灵关稳跨驴。  
月明穿破裘，霜气涩孤剑。  
归来闭户坐，默数来时店。  

苏轼　伯父《送先人下第归蜀》诗云﹗人稀野店休安枕，路入灵关稳跨驴。  
诸兄无可寄，一语会须酬。  
晚岁俱黄发，相看万事休。  

苏轼　伯父《送先人下第归蜀》诗云﹗人稀野店休安枕，路入灵关稳跨驴。  
故人如念我，为说瘦栾栾。  
尚有身为患，已无心可安。  

苏轼　伯父《送先人下第归蜀》诗云﹗人稀野店休安枕，路入灵关稳跨驴。  
吾兄喜酒人，今汝亦能饮。  
一杯归诵此，万事邯郸枕。  

苏轼　伯父《送先人下第归蜀》诗云﹗人稀野店休安枕，路入灵关稳跨驴。  
东阡在何许，寒食江头路。  
哀哉魏城君，宿草荒新墓。  

苏轼　伯父《送先人下第归蜀》诗云﹗人稀野店休安枕，路入灵关稳跨驴。  
临分亦泫然，不为穷途泣。  
东阡时一到，莫遣牛羊入。  

苏轼　伯父《送先人下第归蜀》诗云﹗人稀野店休安枕，路入灵关稳跨驴。  
我梦随汝去，东阡松柏青。  
却入西州门，永愧北山灵。  

苏轼　伯父《送先人下第归蜀》诗云﹗人稀野店休安枕，路入灵关稳跨驴。  
乞墦何足羡，负米可忘艰。  
莫为无车马，含羞入剑关。  

苏轼　伯父《送先人下第归蜀》诗云﹗人稀野店休安枕，路入灵关稳跨驴。  
我坐名过实，讙哗自招损。  
汝幸无人知，莫厌家山稳。  

苏轼　伯父《送先人下第归蜀》诗云﹗人稀野店休安枕，路入灵关稳跨驴。  
竹笥与练裙，随时毕婚嫁。  
无事若相思，征鞍还一跨。  

苏轼　伯父《送先人下第归蜀》诗云﹗人稀野店休安枕，路入灵关稳跨驴。  
万里却来日，一庵仍独居。  
应笑谋生拙，团团如磨驴。  

苏轼　泊南井口期任遵圣长官，到晚不及见，复来  
江上有微径，深榛烟雨埋。  
崎岖欲取别，不见又重来。  
下马未及语，固已慰长怀。  
江湖涉浩渺，安得与之偕。  

苏轼　舶趠风  
三旬已过黄梅雨，万里初来舶趠风。  
几处萦回度山曲，一时清驶满江东。  
惊飘蔌蔌先秋叶，唤醒昏昏嗜睡翁。  
欲作兰台快哉赋，却嫌分别问雌雄。  

苏轼　薄薄酒二首  
薄薄酒，胜茶汤；  
觕觕布，胜无裳。  
丑妻恶妾胜空房。五更待漏靴满霜，  
不如三伏日高睡足北窗凉。珠襦玉柙万人祖送归北邙，  
不如悬鹑百结独坐负朝阳。生前富贵，  
死後文章，百年瞬息万世忙，  
夷齐盗跖俱亡羊，不如眼前一醉是非忧乐两都忘。  

苏轼　薄薄酒二首  
薄薄酒，饮两钟；  
粗粗布，著两重；  
美恶虽异醉暖同，丑妻恶妾寿乃公。  
隐居求志义之从，本不计较东华尘土北窗风。  
百年虽长要有终，富死未必输生穷。  
但恐珠玉留君容，千载不朽遭樊崇。  
文章自足欺盲聋，谁使一朝富贵面发红。  
达人自达酒何功，世间是非忧乐一来空。  

苏轼　薄命佳人  
双颊凝酥发抹漆，眼光入帘珠的皪。  
故将白练作仙衣，不许红膏污天质。  
吴音娇软带儿痴，无限闲愁总未知。  
自古佳人多命薄，闭门春尽杨花落。  

苏轼　捕蝗，至浮云岭，山行疲苶，有怀子由弟二首  
西来烟障塞空虚，洒篇秋田雨不如。  
新法清平那有此，老身穷苦自招渠。  
无人可诉乌衔肉，忆弟难凭犬附书。  
自笑迂疏皆此类，区区犹欲理蝗余。  

苏轼　捕蝗，至浮云岭，山行疲苶，有怀子由弟二首  
霜风渐欲作重阳，熠熠溪边野菊黄。  
久废山行疲荦确，尚能村醉舞淋浪。  
独眠林下梦魂好，回首人间忧患长。  
杀马毁车从此逝，子来何处问行藏。  

苏轼　蔡景繁官舍小阁  
使君不独东南美，典型尚记先君子。  
戏嘲王叟短辕车，肯为徐郎书纸尾。  
三年弭节江湖上，千首放怀风月里。  
手开西阁坐虚明，目净东溪照清泚。  
素琴浊酒容一榻，落霞孤骛供千里。  
大舫何时系门柳，小诗屡欲书窗纸。  
文昌新构满鵷鸾，都邑正喧收杞梓。  
相逢一醉岂有命，南来寂寞君归矣。  

苏轼　参寥惠杨梅  
新居未换一根椽，只有杨梅不直钱。  
莫共金家斗甘苦，参寥不是老婆禅  

苏轼　参寥上人初得智果院，会者十六人，分韵赋诗，轼得心字  
涨水返旧壑，飞云思故岑。  
念君忘家客，亦有怀归心。  
三间得幽寂，数步藏清深。  
攒金卢橘坞，散火杨梅林。  
茶笋尽禅味，松杉真法音。  
云崖有浅井，玉醴常半寻。  
遂名参寥泉，可濯幽人襟。  
相携横岭上，未觉衰年侵。  
一眼吞江湖，万象涵古今。  
愿君更小筑，岁晚解我簪。  

苏轼　残句爱蜀蘨舒嘉代富  
爱蜀蘨舒嘉代富，新登高棣桂常芳。  

苏轼　残句安石作假山  
安石作假山，其中多诡怪。  
虽然知是假，争奈主人爱。  

苏轼　残句暗麝著人簪茉莉  
暗麝著人簪茉莉，红潮登烦醉槟榔。  

苏轼　残句白头逢国士  
白头逢国士，青眼酒尊开。  

苏轼　残句白云峰下两枪新  
白云峰下两枪新。  

苏轼　残句背之不见与无同  
背之不见与无同。  

苏轼　残句不会人间闲草木  
不会人间闲草木，预人何事管兴亡。  

苏轼　残句沧海何曾断地脉  
沧海何曾断地脉，白袍端合破天荒。  

苏轼　残句但令有妇如康子  
但令有妇如康子，安问生儿比仲谋。  

苏轼　残句东家近新富  
东家近新富，满地有苔钱。  

苏轼　残句多生绮语磨不尽  
多生绮语磨不尽。  

苏轼　残句二疏辞汉去  
二疏辞汉去。  

苏轼　残句风师挟帝令  
风师挟帝令，号呼肆徂征。  
云师畏推逐，蓄意不敢争。  
雨师旷厥官，所苟朝夕生。  
帝眷一夕回，旱识旦暮行。  
翻然沛膏泽，夜半来无声。  
青秧发广亩，白水涵孤城。  

苏轼　残句凤凰来仪  
凤凰来仪，嘉禾合穗。  

苏轼　残句寒食清明都过了  
寒食清明都过了，石泉槐火一时新。  

苏轼　残句衡茅稚子璠玙器  
残句衡茅稚子璠玙器。  

苏轼　残句湖上秋风聚萤苑  
湖上秋风聚萤苑，门前春浪散花洲。  

苏轼　残句槐花黄  
槐花黄，举子忙；  
促织鸣，懒妇惊。  

苏轼　残句叩槛出鱼鳖  
叩槛出鱼鳖，诗成一笑粲。  

苏轼　残句苦雾收残文豹别  
苦雾收残文豹别，怒涛惊起老蟠□。  

苏轼　残句荔枝已成吾发白  
荔枝已成吾发白，犹作江南未归客。  

苏轼　残句旅雁何时更著行  
旅雁何时更著行。  

苏轼　残句门大要容千驷入  
门大要容千驷入，堂深不觉百男欢。  

苏轼　残句密竹不妨呈劲节  
密竹不妨呈劲节，早梅何惜认残花。  

苏轼　残句其间绝品非不佳  
其间绝品非不佳，张禹纵贤非鱼鲠。  

苏轼　残句千层高阁侵云汉  
千层高阁侵云汉，双派清流透石岩。  

苏轼　残句青山南  
青山南，白石北，  
此地嵯峨人不识。  

苏轼　残句秋英不比春花落  
秋英不比春花落，说与诗人子细看。  

苏轼　残句冉冉绿雾生人衣  
冉冉绿雾生人衣。  

苏轼　残句山抹微云秦学士  
山抹微云秦学士，露花倒影柳屯田。  

苏轼　残句侍者方当而立岁  
侍者方当而立岁，先生已是古稀年。  

苏轼　残句书窗宛壁常遭骂  
书窗宛壁常遭骂。  

苏轼　残句岁寒冰冷天地闭  
岁寒冰冷天地闭，为我起{上左幸右丸下虫}鞭鱼龙。  

苏轼　残句天公自著思  
天公自著思。  

苏轼　残句问信风篁岭下梅  
问信风篁岭下梅。  

苏轼　残句吾曹总为长江老  
吾曹总为长江老。  

苏轼　残句阳虫陨羿丧厥喙  
阳虫陨羿丧厥喙，羽渊之化帝祝尾。  

苏轼　残句一炉香对紫宫起  
一炉香对紫宫起，万点雨随青盖归。  

苏轼　残句一夕雷轰荐福碑  
一夕雷轰荐福碑。  

苏轼　残句饮非其人茶有语  
饮非其人茶有语，闭门独啜心有愧。  

苏轼　残句有客打碑来荐福  
有客打碑来荐福，无人骑鹤上扬州。  

苏轼　残句竹篱茅舍出青黄  
竹篱茅舍出青黄。  

苏轼　残句醉中有客眠何害  
醉中有客眠何害，须信陶潜未若贤。  

苏轼　残句作诗不须工  
作诗不须工。  

苏轼　残腊独出二首  
幽寻本无事，独往意自长。  
钓鱼丰乐桥，采杞逍遥堂。  
罗浮春欲动，云日有清光。  
处处野梅开，家家腊酒香。  
路逢眇道士，疑是左元放。  
我欲从之语，恐复化为羊。  

苏轼　残腊独出二首  
江边有微行，诘曲背城市。  
平湖春草合，步到栖禅寺。  
堂空不见人，老稚掩关睡。  
所营在一食，食已宁复事。  
客来岂无得，施子净扫地。  
风松独不静，送我作鼓吹。  

苏轼　沧洲亭怀古  
湘水悠悠天际来，夹江古木抱山回。  
城中人物若可数，日晏市散多苍苔。  
九疑巉天古云埋，遥想帝子龙车回。  
心衰目极何可望，九歌寂寂令人哀。  

苏轼　藏春坞  
朱阁前头露井多，碧桃花下美人过。  
寒泉未必能胜此，奈有银瓶素绠何。  

苏轼　曹既见和复次韵  
造物本儿嬉，风噫雷电笑。  
谁令妄惊怪，失匕号万教。  
人人走江湖，一一操网钓。  
偶然连六鳌，便谓此手妙。  
空令任公子，三岁蹲海徼。  
长贫固不辞，一死实未料。  
难将蓍草算，除用佛眼照。  
何人嗣家学，恨子儿尚少。  
嗟我与曹君，衰老世不要。  
空言今无救，奇志后必耀。  
吟君五字诗，义重千金吊。  
收藏慎勿出，免使群儿谯。  

苏轼　曹溪夜观《传灯录》，灯花落一僧字上，口占  
山堂夜岑寂，灯下看传灯。  
不觉灯花落，茶毗一个僧。  

苏轼　茶诗  
白云峰下两枪新。  

苏轼　蝉  
蜕形浊污中，羽翼便聁好。  
秋来间何阔，已抱寒茎槁。  

苏轼　常山赠刘磁  
刘侯年少日，骏马拊便面。  
援弓雁自落，不待白羽贯。  

苏轼　常州太平寺法华院藆卜亭醉题  
六花藆卜林间佛，九节菖蒲石上仙。  
何似东坡铁拄杖，一时惊散野狐禅。  

苏轼　朝云  
不似杨枝别乐天，恰如通德伴伶玄。  
阿奴络秀不同老，天女维摩总解禅。  
经卷药炉新活计，舞衫歌扇旧因缘。  
丹成逐我三山去，不作巫阳云雨仙。  

苏轼　嘲子由  
堆几尽埃简，攻之如蠹虫。  
谁知圣人意，不尽书籍中。  
曲尽弦犹在，器成机见空。  
妙哉留轮手，堂下笑桓公。  

苏轼　潮中观月  
璃玻千顷照神州，此夕人间别是秋。  
地与楼台相上下，天随星斗共沉浮。  
一尘不向山中住，万象都从物外求。  
醉吸清华游碧落，更于何处觅瀛洲。  

苏轼　尘外亭  
楚山澹无姿，赣水清可厉。  
散策尘外游，麾手谢此世。  
山高惜人力，十步辄一憩。  
却立浮云端，俯视万井丽。  
幽人宴坐处，龙虎为斩雉。  
马驹独何疑，岂堕山鬼计。  
夜垣非助我，谬敬欲其逝。  
戏留一转语，千载起攘袂。  

苏轼　沉香石  
壁立孤峰倚砚垂，共疑沉水得顽苍。  
欲随楚客纫兰佩，谁信吴儿是木肠。  
山下曾逢化松石，玉中还有辟邪香。  
早知百和俱灰烬，未信人言弱胜刚。  

苏轼　陈伯比和回字复次韵  
田里冯生甯屑去，湖海陈侯犹肯来。  
诗书好在家四壁，蒲柳蓊然城一隈。  
骑上下山亦疏矣，儵从容出何为哉。  
市桥十步即尘土，晚雨潇潇殊未回。  

苏轼　陈季常见过三首  
仕宦常畏人，退居还喜客。  
君来辄馆我，未觉难黍窄。  
东坡有奇事，已种十亩麦。  
但得君眼青，不辞奴饭白。  

苏轼　陈季常见过三首  
送君四十里，只使一帆风。  
江边千树柳，落我酒杯中。  
此行非远别，此乐固无穷。  
但愿长如此，来往一生同。  

苏轼　陈季常见过三首  
闻君开龟轩，东槛俯乔木。  
人言君畏事，欲作龟头缩。  
我知君不然，朝饭仰阳谷。  
余光幸分我，不死安可独。  

苏轼　陈季常所蓄《朱陈村嫁娶图》二首  
何年顾陆丹青手，画作朱陈嫁娶图。  
闻道一村惟两姓，不将门户买崔卢。  

苏轼　陈季常所蓄《朱陈村嫁娶图》二首  
我是朱陈旧使君，劝农曾入杏花村。  
而今风物那堪画，县吏催租夜打门。  

苏轼　陈季常自岐亭见访，郡中及旧州诸豪争欲邀致之，戏作陈孟公诗一首  
孟公好饮宁论斗，醉後关门防客走。  
不妨闲过左阿君，百谪终为贤太守。  
老居闾里自浮沉，笑问伯松何苦心。  
忽然载酒从陋巷，为爱扬雄作酒箴。  
长安富儿求一过，千金寿君君笑唾。  
汝家安得客孟公，从来只识陈惊坐。  

苏轼　陈州与文郎逸民饮别，携手河堤上，作此诗  
白酒无声滑泻油，醉行堤上散吾愁。  
春风料峭羊角转，河水渺绵瓜蔓流。  
君已思归梦巴峡，我能未到说黄州。  
此身聚散何穷已，未忍悲歌学楚囚。  

苏轼　成伯家宴，造坐无由，辄欲效颦而酒已尽，入夜，不欲烦扰，戏作小  
道士令严难继和，僧伽帽小却空回。  
隔篱不唤邻翁饮，抱瓮须防吏部来。  

苏轼　成伯席上赠所出妓川人杨姐  
坐来真个好相宜，深注唇儿浅画眉。  
须信杨家佳丽种，洛川自有浴妃池。  

苏轼　呈定国  
旧病应逢医口药，新妆渐画入时眉。  
信知诗是穷人物，近觉王郎不作诗。  

苏轼　城南县尉水亭得长字  
两尉郁相望，东西百步场。  
插旗蒲柳市，伐鼓水云乡。  
已作观鱼槛，仍开射鸭堂。  
潋潋波头细，疏疏雨脚长。  
全家依画舫，极目乱红妆。  
我来闲濯足，溪涨欲浮床。  
泽国山围里，孤城水影傍。  
欲知归路处，苇外记风樯。  

苏轼　乘舟过贾收水阁，收不在，见其子，三首  
爱酒陶元亮，能诗张志和。  
青山来水槛，白雨满渔蓑。  
泪垢添丁面，贫低举案蛾。  
不知何所乐，竟夕独酣歌。  

苏轼　乘舟过贾收水阁，收不在，见其子，三首  
嫋嫋风蒲乱，猗猗水荇长。  
小舟浮鸭绿，大杓泻鹅黄。  
得意诗酒杜，终身鱼稻乡。  
乐哉无一事，何处不清凉。  

苏轼　乘舟过贾收水阁，收不在，见其子，三首  
曳杖青苔岸，系船枯柳根。  
德公方上冢，季路独留言。  
已占蒲鱼港，更开松菊园。  
从兹来往数，儿女自譯门。  

苏轼　程德孺惠海中柏石，兼辱佳篇，辄复和谢  
岚薰瘴染却敷腴，笑饮贪泉独继吴。  
未欲连车收薏苡，肯教沉网取珊瑚。  
不知庾岭三年别，收得曹溪一滴无。  
但指庭前双柏石，要予临老识方壶。  

苏轼　澄迈驿通潮阁二首  
倦客愁闻归路遥，眼明飞阁俯长桥。  
贪看白鹭横秋浦，不觉青林没晚潮。  

苏轼　澄迈驿通潮阁二首  
余生欲老海南村，帝遣巫阳招我魂。  
杳杳天低鹘没处，青山一发是中原。  

苏轼　池上二首  
小池新凿会天雨，一部鼓吹从何来。  
有蟾正碧乱草色，时泅出没东南隈。  
井干跳梁亦足乐，洞庭鱼龙何有哉。  
能歌德声莫入月，清池与尔俱忘回。  

苏轼　池上二首  
不作太白梦日边，还同乐天赋池上。  
池上新年有荷叶，细雨鱼儿噞轻浪。  
男儿学易不应举，幽人一友吾得尚。  
此池便可当长江，欲榜茅斋来荡漾。  

苏轼　出城送客，不及，步至溪上，二首  
送客客已去，寻花花未开。  
未能城里去，且复水边来。  
父老借问我，使君安在哉。  
今年好雨雪，会见麦千堆。  

苏轼　出城送客，不及，步至溪上，二首  
春来六十日，笑口几回开。  
会作堂堂去，何妨得得来。  
倦游行老矣，旧隐赋归哉。  
东望峨眉小，卢山翠作堆。  

苏轼　出都来陈，所乘船上有题小诗八首，不知何人有感於余心者聊为和之  
蛙鸣青草泊，蝉噪垂杨浦。  
吾行亦偶然，及此新过雨。  

苏轼　出都来陈，所乘船上有题小诗八首，不知何人有感於余心者聊为和之  
鸟乐忘置羓，鱼乐忘钩饵。  
何必择所安，滔滔天下是。  

苏轼　出都来陈，所乘船上有题小诗八首，不知何人有感於余心者聊为和之  
烟火动村落，晨光尚熹微。  
田园处处好，渊明胡不归。  

苏轼　出都来陈，所乘船上有题小诗八首，不知何人有感於余心者聊为和之  
我行无疾徐，轻楫信溶漾。  
船留村市闹，闸发寒波涨。  

苏轼　出都来陈，所乘船上有题小诗八首，不知何人有感於余心者聊为和之  
舟人苦炎热，宿此乔木湾。  
清月未及上，黑云如颓山。  

苏轼　出都来陈，所乘船上有题小诗八首，不知何人有感於余心者聊为和之  
万窍号地籁，冲风散天池。  
喧貀瞬息间，还挂斗与箕。  

苏轼　出都来陈，所乘船上有题小诗八首，不知何人有感於余心者聊为和之  
颍水非汉水，亦作蒲萄绿。  
恨无襄阳儿，令唱铜韑曲。  

苏轼　出都来陈，所乘船上有题小诗八首，不知何人有感於余心者聊为和之  
我诗虽云拙，心平声韵和。  
年来烦恼尽，古井无由波。  

苏轼　出局偶书  
急景归来早，穷阴晚不开。  
倾杯不能饮，留待卯君来。  

苏轼　出峡  
入峡喜巉岩，出峡爱平旷。  
吾心淡无累，遇境即安畅。  
东西径千里，胜处颇屡访。  
幽寻远无厌，高绝每先上。  
前诗尚遗略，不录久恐忘。  
忆从巫庙回，中路寒泉涨。  
汲归真可爱，翠碧光满盎。  
忽惊巫峡尾，岩腹有穿圹。  
仰见天苍苍，石室开南向。  
宣尼古庙宇，丛木作帏帐。  
铁榡横半空，俯瞰不计丈。  
古人谁架构，下有不测浪。  
石窦见天囷，瓦棺悲古葬。  
新滩阻风雪，村落去携杖。  
亦到龙马溪，茅屋沽村酿。  
玉虚悔不至，实为舟人诳。  
闻道石最奇，寤寐见怪状。  
峡山富奇伟，得一知几丧。  
苦恨不知名，历历但想像。  
今朝脱重险，楚水渺平荡。  
鱼多客庖足，风顺行意王。  
追思偶成篇，聊助舟人唱。  

苏轼　出颍口初见淮山，是日到寿州  
我行日夜向江海，枫叶芦花秋兴长。  
长淮忽迷天远近，青山久与船低昂。  
寿州已见白石塔，短棹未转黄茅冈。  
波平风软望不到，故人久立烟苍茫。  

苏轼　初别子由  
我少知子由，天资和而清。  
好学老益坚，表里渐融明。  
岂独为吾弟，要是贤友生。  
不见六七年，微言谁与赓。  
常恐坦率性，放纵不自程。  
会合亦何事，无言对空枰。  
使人之意消，不善无由萌。  
森然有六女，包裹布与荆。  
无忧赖贤妇，藜藿等大烹。  
使子得行意，青衫陋公卿。  
明日无晨炊，倒床作雷鸣。  
秋眠我东阁，夜听风雨声。  
悬知不久别，妙理难细评。  
昨日忽出门，孤舟转西城。  
归来北堂上，古屋空峥嵘。  
退食误相从，入门中自惊。  
南都信繁会，人事水火争。  
念当闭阁从，颓然寄聋盲。  
妻子亦细事，文章固虚名。  
会须扫白发，不复用黄精。  

苏轼　初别子由至奉新作  
双鹊先我来，飞上东轩背。  
书随好梦到，人与佳节会。  
一欢难把玩，回首了无在。  
却渡来时溪，断桥号浅濑。  
茫茫暑天阔，霭霭孤城背。  
青山眊矂中，落日凄凉外。  
盛衰岂我意，离合非所碍。  
何以解我忧，粗了一事大。  

苏轼　初到杭州寄子由二绝  
眼看时事力难任，贪恋君恩退未能。  
迟钝终须投劾去，使君何日换聋丞。  

苏轼　初到杭州寄子由二绝  
圣明宽大许全身，衰病摧颓自畏人。  
莫上冈头苦相望，吾方祭灶请比邻。  

苏轼　初到黄州  
自笑平生为口忙，老来事业转荒唐。  
长江绕郭知鱼美，好竹连山觉笋香。  
逐客不妨员外置，诗人例作水曹郎。  
只惭无补丝毫事，尚费官家压酒囊。  

苏轼　初发嘉州  
朝发鼓阗阗，西风猎画旃。  
故乡飘已远，往意浩无边。  
锦水细不见，蛮江清可怜。  
奔腾过佛脚，旷荡造平川。  
野市有禅客，钓台寻暮烟。  
相期定先到，久立水潺潺。  

苏轼　初秋寄子由  
百川日夜逝，物我相随去。  
惟有宿昔心，依然守故处。  
忆在怀远驿，闭门秋暑中。  
藜羹对书史，挥汗与子同。  
西风忽凄厉，落叶穿户牖。  
子起寻褀衣，感叹执我手。  
朱颜不可恃，此语君莫疑。  
别离恐不免，功名定难期。  
当时已凄断，况此两衰老。  
失途既难追，学道恨不早。  
买田秋已议，筑室春当成。  
雪堂风雨夜，已作对床声。  

苏轼　初入芦山三首  
青山若无素，偃蹇不相亲。  
要识芦山面，他年是故人。  

苏轼　初入芦山三首  
自昔怀清赏，神游杳霭间。  
如今不是梦，真个在卢山。  

苏轼　初入芦山三首  
芒鞋青竹杖，自挂百钱游。  
可怪深山里，人人识故侯。  

苏轼　初自径山归，述古召饮介亭，以病先起  
西风初作十分凉，喜见新橙透甲香。  
迟暮赏心惊节物，登临病眼怯秋光。  
惯眠处士云庵里，倦醉佳人锦瑟旁。  
犹有梦回清兴在，卧闻归路乐声长。  

苏轼　樗  
自昔为神树，空闻蜩鵹鸣。  
社公烦见辍，为尔致羊羹。  

苏轼　除夕，访子野食烧芋，戏作  
松风溜溜作春寒，伴我饥肠响夜阑。  
牛粪火中烧芋子，山人更吃懒残残。  

苏轼　除夜病中赠段屯田  
龙锺三十九，劳生已强半。  
岁暮日斜时，还为昔人叹。  
今年一线在，那复堪把玩。  
欲起强持酒，故交云雨散。  
惟有病相寻，空斋为老伴。  
萧条灯火冷，寒夜何时旦。  
倦仆触屏风，饥鼯嗅空案。  
数朝闭阁卧，霜发秋蓬乱。  
传闻使者来，策杖就梳盥。  
书来苦安慰，不怪造请缓。  
大夫忠烈後，高义金石贯。  
要当击权豪，未肯觑衰懦。  
此生何所似，暗尽灰中炭。  
归田计已决，此邦聊假馆。  
三径粗成资，一枝有余暖。  
愿君更信宿，庶奉一笑粲。  

苏轼　除夜大雪，留潍州，元日早睛，遂行，中途雪复作  
除夜雪相留，元日睛相送。  
东风吹宿酒，瘦马兀残梦。  
葱曨晓光开，旋转余花弄。  
下马成野酌，佳哉谁与共。  
须臾晚云合，乱洒无缺空。  
鹅毛垂马騣，自怪骑白凤。  
三年东方旱，逃户连攲栋。  
老农释耒叹，泪入饥肠痛。  
春雪虽云晚，春麦犹可种。  
敢怨行役劳，助尔歌饭瓮。  

苏轼　春步西园见寄  
岁岁开园成故事，年年行乐不辜春。  
今年太守尤难继，慈爱聪明惠利人。  

苏轼　春菜  
蔓菁宿根已生叶，韭芽戴土拳如蕨。  
烂蒸香荠白鱼肥，碎点青蒿凉饼滑。  
宿酒初消春睡起，细履幽畦掇芳辣。  
茵陈甘菊不负渠，鱠缕堆盘纤手抹。  
北方苦寒今未已，雪底波棱如铁甲。  
岂如吾蜀富冬蔬，霜叶露牙寒更茁。  
久抛菘葛犹细事，苦笋江豚那忍说。  
明年投劾径须归，莫待齿摇并发脱。  

苏轼　春日  
鸣鸠乳燕寂无声，日射西窗泼眼明。  
午醉醒来无一事，只将春睡赏春晴。  

苏轼　春日与闲山居士小饮  
一杯连坐两髯棋，数片深红入座飞。  
十分潋灩君休赤，且看桃花好面皮。  

苏轼　春帖子词  
阳谷宾初日，清台告协风。  
愿如风有信，长与日俱中。  

苏轼　春帖子词  
草木渐知春，萌芽处处新。  
从今八千岁，合抱是灵椿。  

苏轼　春帖子词  
圣主忧民未解颜，天教瑞雪报丰年。  
苍龙挂阙农祥正，老稚相呼看藉田。  

苏轼　春帖子词  
昨夜东风入律新，玉关知有受降人。  
圣恩与解河湟冻，共得中原草木春。  

苏轼　春帖子词  
翰林职在明光里，行乐诗成拜舞中。  
不待惊开小桃杏，始知天子是天公。  

苏轼　春帖子词皇帝阁六首  
霭霭龙旗色，琅琅木铎音。  
数行宽大诏，四海发生心。  

苏轼　春夜  
春宵一刻值千金，花有清香月有阴。  
歌管楼台声细细，秋千院落夜沉沉。  

苏轼　慈湖夹阻风五首  
捍索桅竿立啸空，篙师酣寝浪花中。  
故应菅蒯知心腹，弱缆能争万里风。  

苏轼　慈湖夹阻风五首  
此生归路愈茫然，无数青山水拍天。  
犹有小船来卖饼，喜闻墟落在山前。  

苏轼　慈湖夹阻风五首  
我行都是退之诗，真有人家水半扉。  
千顷桑麻在船底，空余石发挂鱼衣。  

苏轼　慈湖夹阻风五首  
日轮亭午汗珠融，谁识南讹长养功。  
暴雨过云聊一快，未妨明月却当空。  

苏轼　慈湖夹阻风五首  
卧看落月横千丈，起唤清风得半帆。  
且并水村攲侧过，人间何处不巉岩。  

苏轼　慈云四景白云居  
禅居何所有？户牖白云分。  
直待谭玄後，相随花雨纷。  

苏轼　慈云四景甘露泉  
阶下有龙潭，一泓寒且碧。  
不须抚两掌，流出仙人液。  

苏轼　慈云四景娑罗树  
谁从五竺国，分得一枝来。  
秀出重楼外，专除世上埃。  

苏轼　慈云四景鹦鹉院  
古院枫篁里，寥寥隔市喧。  
仙禽发异响，惊起老僧禅。  

苏轼　餈韵杨公济奉议梅花十首  
梅梢春色弄微和，作意南枝剪刻多。  
月黑林间逢缟袂，霸陵醉尉误谁何。  

苏轼　餈韵杨公济奉议梅花十首  
相逢月下是瑶台，藉草清樽连夜开。  
月日酒醒应满地，空令饥鹤啄莓苔。  

苏轼　餈韵杨公济奉议梅花十首  
绿发寻春湖畔回，万松岭上一枝开。  
而今纵老霜根在，得见刘郎又独来。  

苏轼　餈韵杨公济奉议梅花十首  
月地云阶漫一樽，玉奴终不负东昏。  
临春结绮荒荆棘，谁信幽香是返魂。  

苏轼　餈韵杨公济奉议梅花十首  
日出冰澌散水花，野梅官柳渐攲斜。  
西郊欲就诗人饮，黄四娘东子美家。  

苏轼　餈韵杨公济奉议梅花十首  
君知早落坐先开，莫著新诗句句催。  
岭北霜枝最多思，忍寒留待使君来。  

苏轼　餈韵杨公济奉议梅花十首  
冰盘未荐含酸子，雪岭先看耐冻枝。  
应笑春风木芍药，丰肌弱骨要人医。  

苏轼　餈韵杨公济奉议梅花十首  
寒雀喧喧冻不飞，遶林空啅未开枝。  
多情好与风流伴，不到双双燕语时。  

苏轼　餈韵杨公济奉议梅花十首  
鲛绡剪碎玉簪轻，檀晕妆成雪月明。  
肯伴老人春一醉，悬知欲落更多情。  

苏轼　餈韵杨公济奉议梅花十首  
缟裙练帨玉川家，肝胆清新冷不邪。  
穠李争春犹办此，更教踏雪看梅花。  

苏轼　此君庵  
寄语庵前抱节君，与君到处合相亲。  
写真虽是文夫子，我亦真堂作记人。  

苏轼　此君轩  
云幢烟节十洲人，犀甲檀枪百万军。  
翳荟丛生何足道，此君真是此君君。  

苏轼　次晁无咎韵阎子常携琴入村  
士寒饿，古犹今。  
向来亦有子桑琴，倚楹啸歌非寓淫。  
伯牙山高水深深，万世二垄一知音。  
阎君七弦抱幽独，晁子为之梁父吟。  
天寒络纬悲向壁，秋高风露声入林。  
冷丝枯木拂蛛纲，十指巧能写人心。  
□□击鼓如鸣鼍，□□□成螺。  
岁丰寒士亦把酒，满眼飣餷梨枣多。  
晁家公子屡经过，笑谈与世殊臼科。  
文章落落映晁董，诗句往往如阴何。  
阎夫子，勿谓使人难，  
使琴抑怨天不和。明光画开九肃，  
不令高才牛下歌。阎夫子，  
勿谓使人难，使琴抑怨天和。  
明光昼开九□肃，不令高才牛下歌。  

苏轼　次答邦直、子由五首  
簿书颠倒梦魂间，知我疏慵肯见原。  
闲作闭门僧舍冷，卧闻吹枕海涛喧。  
忘怀杯酒逢人共，引睡文书信手翻。  
欲吐狂言喙三尺，怕君嗔我却须吞。  

苏轼　次答邦直、子由五首  
城南短李好交游，箕踞狂歌不自由。  
尊主庇民君有道，乐天知命我无忧。  
醉呼妙舞留连夜，闲作清诗断送秋。  
潇洒使君殊不俗，樽前容我揽须不？  

苏轼　次答邦直、子由五首  
老弟东来殊寂寞，故人留饮慰酸寒。  
草荒城角开新径，雨入河洪失旧滩。  
车马追陪迹未扫，唱酬往复字应漫。  
此诗更欲凭君改，待与江南子布看。  

苏轼　次答邦直、子由五首  
君虽为我此迟留，别後凄凉我已忧。  
不见便同千里远，退归终作十年游。  
恨无扬子一区宅，懒卧元龙百尺楼。  
闻道鵷鸾满台阁，纲罗应不到沙鸥。  

苏轼　次答邦直、子由五首  
五斗尘劳尚足留，闭关却欲治幽忧。  
羞为毛遂囊中颖，未许朱云地下游。  
无事会须成好饮，思归时欲赋登楼。  
羡君幕府如僧舍，日向城南看浴鸥。  

苏轼　次丹元姚先生韵二首  
浮生知几何，仅熟一釜羹。  
那於俯仰间，用此委曲情。  
自怜无他肠，偶亦得此生。  
悬知当去客，中有不亡存。  
但恐宿缘重，每为习气昏。  
似闻梅子真，近在吴市门。  
未通肩拍洪，但欲且击温。  
不敢叩门呼，恐作踰垣奔。  
且令绍介先，徐以方便论。  

苏轼　次丹元姚先生韵二首  
不学刘更生，黄金铸上方。  
不学房次律，身事问颍阳。  
王烈亦何人，叔夜未可量。  
独见神山开，遽餐石髓香。  
至道尚听莹，粗才终蹶张。  
先生喜而笑，幅巾登我堂。  
苦誓指黄壤，要言刻青琅。  
蓬莱在何许，弱水空相望。  
且当从嵇、阮，聊复数山、王。  
达人友四海，曲士守一疆。  
慎勿使形谍，儿童惊夜光。  

苏轼　次京师韵送表弟程懿叔赴夔州运判  
与子甥舅氏，摧颓各苍颜。  
并为东诸侯，长此佳江山。  
寒松无时花，安得插髻鬟。  
惟将老不死，一笑荣枯间。  
我甚似乐天，但无素与蛮。  
挂冠及未耄，当获一纪闲。  
子亦拙进取，才高命坚顽。  
譬如万斛舟，行此九折湾。  
仲氏新得道，一沤目尘寰。  
岁晚家乡路，莫遣生榛菅。  

苏轼　次荆公韵四绝  
青李扶疏禽自来，清真逸少手亲栽。  
深红浅紫从争发，雪白鹅黄也斗开。  

苏轼　次荆公韵四绝  
斫竹穿花破绿苔，小诗端为觅桤栽。  
细看造物初无物，春到江南花自开。  

苏轼　次荆公韵四绝  
骑驴渺渺入荒陂，想见先生未病时。  
劝我试求三亩宅，从公已觉十年迟。  

苏轼　次荆公韵四绝  
甲第非真有，闲花亦偶栽。  
聊为清净供，却对道人开  

苏轼　次旧韵赠清凉长老  
过淮入洛地多尘，举扇西风欲污人。  
但怪云山不改色，岂知江月解分身。  
安心有道年颜好，遇物无情句法新。  
送我长芦舟一叶，笑看雪浪满衣巾。  

苏轼　次前韵答马忠玉  
坡陀巨麓起连峰，积累当年庆自钟。  
灵连子孙俱得凤，慈明兄弟孰非龙。  
河梁会作看云别，诗社何妨载酒从。  
祗有西湖似西子，故应宛转为君容。  

苏轼　次前韵寄子由  
我少即多难，邅回一生中。  
百年不易满，寸寸弯强弓。  
老矣复何言，荣辱今两空。  
泥洹尚一路，所向余皆穷。  
似闻崆峒西，仇池迎此翁。  
胡为适南海，复驾垂天雄。  
下视九万里，浩浩皆积风。  
回望古合州，属此琉璃钟。  
离别何足道，我生岂有终。  
渡海十年归，方镜照两童。  
还乡亦何有，暂假壶公龙。  
峨眉向我笑，锦水为君容。  
天人巧相胜，不独数子工。  
指点昔游处，蒿莱生故宫。  

苏轼　次前韵送程六表弟  
君家兄弟真连璧，门十朱轮家万石。  
竹使犹分刺史符，上方行赐尚书舄。  
前年持节发仓廪，到处卖刀收茧栗。  
归来闭口不论功，却走渡江谁复惜。  
君才不用如涧松，我老得全犹社栎。  
青衫莫厌百僚底，白首上有千薪积。  
忆昔江湖一钓舟，无数云山供点笔。  
未应便障西风扇，只恐先移北山檄。  
凭君寄谢江南叟，念我空见长安日。  
浮江泝蜀有成言，江水在此吾不食。  

苏轼　次前韵送刘景文  
白云在天不可呼，明月岂肯留庭隅。  
怪君西行八百里，清坐十日一事无。  
路人不识呼尚书，但见凛凛雄千夫。  
岂知入骨爱诗酒，醉倒正欲蛾眉扶。  
一篇向人写肝肺，四海知我霜鬓须。  
欧阳赵陈皆我有，岂谓夫子驾复迂。  
尔来又见三黜柳，共此暖热餐毡苏。  
酒肴酸薄红粉暗，只有颍水清而姝。  
一朝寂寞风雨散，对影谁念月与吾。  
何时归帆泝江水，春酒一变甘棠湖。  

苏轼　次前韵再送周正孺  
东川得望郎，坐与西争重。  
高风倾石室，旧学鄙文冢。  
蜀人安使君，所至野不耸。  
竹马迎细侯，大钱送刘宠。  
遥知句溪路，老稚相扶拥。  
看画古丛祠，百怪朝幽拱。  
牛头与兜率，云木蔚堆垄。  
醉乡追旧游，笔阵贾余勇。  
聊将诗酒乐，一扫簿书冗。  
西风吹好句，珠玉本无踵。  

苏轼　次秦少游韵赠姚安世  
帝城如海欲寻难，肯拾渔舟到杏坛。  
剥啄扣君容膝户，巍峨笑我切云冠。  
问羊独怪初平在，牧豕应同德曜看。  
肯把《参同》较同异，小窗相对为研丹。  

苏轼　次天字韵答岑岩起  
一声清跸雾开天，百辟心庄岂貌虔。  
回顾惊君珠玉侧，同升愧我秕糠前。  
徘徊月色留坛影，缥缈松香泛蜡烟。  
莫叹郎潜生白发，圣朝求旧鄙鸢肩。  

苏轼　次韵参寥寄少游  
岩栖木石已皤然，交旧何人慰眼前。  
素与昼公心印合，每思秦子意珠圆。  
当年步月来幽谷，拄杖穿云冒夕烟。  
台阁山林本无异，故应文字不离禅。  

苏轼　次韵参寥师寄秦太虚三绝句，时秦君举进士不得  
秦郎文字固超然，汉武凭虚意欲仙。  
底事秋来不得解？定中试与问诸天。  

苏轼　次韵参寥师寄秦太虚三绝句，时秦君举进士不得  
一尾追风抹万蹄，昆仑玄圃谓朝難。  
回看世上无伯乐，却道盐车胜月题。  

苏轼　次韵参寥师寄秦太虚三绝句，时秦君举进士不得  
得丧秋毫久已冥，不须闻此气峥嵘。  
何妨却作参寥子，无数新诗咳唾成。  

苏轼　次韵参寥咏雪  
朝来处处白毡铺，楼阁山川尽一如。  
总是烂银并白玉，不知奇货有谁居。  

苏轼　次韵曹辅寄壑源试焙新芽  
仙山灵草湿行云，洗遍香肌粉未匀。  
明月来投玉川子，清风吹破武林春。  
要知冰雪心肠好，不是膏油首面新。  
戏作小诗君一笑，从来佳茗似佳人。  

苏轼　次韵曹九章见赠  
蘧瑗知非我所师，流年已似手中蓍。  
正平独肯从文举，中散何曾靳孝尼。  
卖剑买牛真欲老，得钱沽酒更无疑。  
鸡豚异日为同社，应有千篇唱和诗。  

苏轼　次韵曹子方龙山真觉院瑞香花  
幽香结浅紫，来自孤云岑。  
骨香不自知，色浅意殊深。  
移栽青莲宇，遂冠藆卜林。  
纫为楚臣佩，散落天女襟。  
君持风霜节，耳冷歌笑音。  
一逢兰蕙质，稍回铁石心。  
置酒要妍暖，养花须晏阴。  
及此阴睛间，恐致悭墙霖。  
彩云智易散，鷤鴃忧先吟。  
明朝便陈迹，试著丹青临。  

苏轼　次韵曹子方运判雪中同游西湖  
词源灩灩波头展，清唱一声岩谷满。  
未容雪积句先高，岂独湖开心自远。  
云山已作歌眉浅，山下碧流清似眼。  
樽前侑酒只新诗，何异书鱼餐蠹简。  

苏轼　次韵晁无咎学士相迎  
少年独识晁新城，闭门却扫卷旆旌。  
胸中自有谈天口，坐却秦军发墨守。  
有子不为谋置锥，虹霓吞吐忘寒饥。  
端如太史牛马走，严徐不敢连尻脽。  
徘回未用疑相待，枉尺知君有家戒。  
避人聊复去瀛洲，伴我真能老淮海。  
梦中仇池千仞岩，便欲揽我青霞幨。  
且须还家与妇计，我本归路连西南。  
老来饮酒无人佐，独看红药倾白堕。  
每到平山忆醉翁，悬知他日君思我。  
路傍小儿笑相逢，齐歌万事转头空。  
赖有风流贤别驾，犹堪十里卷春风。  

苏轼　次韵陈海州乘槎亭  
人事无涯生有涯，逝将归钓汉江槎。  
乘桴我欲从安石，遁世谁能识子嗟。  
日上红波浮翠巘，潮来白浪卷青沙。  
清谈美景双奇绝，不觉归鞍带月华。  

苏轼　次韵陈海州书怀  
郁郁苍梧海上山，蓬莱方丈有无间。  
旧闻草木皆仙药，欲弃妻孥守市陎。  
雅志未成空自叹，故人相对若为颜。  
酒醒却忆儿童事，长恨双凫去莫攀。  

苏轼　次韵陈履常雪中  
可怜扰扰雪中人，饥饱终同寓一尘。  
老桧作花真强项，冻鸢储肉巧谋身。  
忍寒吟咏君堪笑，得暖讙呼我未贫。  
坐听屐声知有路，拥裘来看玉梅春。  

苏轼　次韵陈履常张公龙潭  
明经宣城宰，家此百尺澜。  
郑公不量力，敢以非意干。  
玄黄杂两战，绛青表双蟠。  
烈气死强敌，仁心恻饥寒。  
精诚祷必赴，苟简求亦难。  
萧条麦黣枯，洗荡日月宽。  
念子无吏责，十日勤征鞍。  
春蔬得雨雪，少助先生盘。  
龙不惮往来，而我独宴安。  
闭阁默自责，神交清夜阑。  

苏轼　次韵陈时发太博双竹  
千年谁复继夷齐，凛凛霜筠此斗奇。  
要识苍龙联蝩意，拟容丹凤宿凰枝。  
扶持有伴雪应怕，裁剪无人风自吹。  
莫遣骚人说连理，君看高节孰如雌。  

苏轼　次韵陈四雪中赏梅  
腊酒诗催熟，寒梅雪斗新。  
杜陵休叹老，韦曲已先春。  
独秀惊凡目，遗英卧逸民。  
高歌对三白，迟暮慰安仁。  

苏轼　次韵程辅游碧落洞  
空山不难到，绝境未易名。  
何时谪仙人，来作钧天声。  
胸中几云梦，余地多恢宏。  
长庚与北斗，错落缀冠缨。  
黄公献紫芝，赤松馈青精。  
溪山久寂寞，请续离骚经。  
抱枝寒蜩咽，绕耳飞蚊清。  
谪仙抚掌笑，笑此羽皇铭。  
我顷尝独游，自适孤云情。  
君今又继往，雾雨愁青冥。  
感君兄弟意，寻羊问初平。  
玉床分箭镞，不忍独长生。  
诗成辄寄我，妙绝陶谢并。  
孤鸿方避弋，老骥犹在垧。  
鸟兽如可群，永寄槁木形。  
何山不堪隐，饮水自修龄。  

苏轼　次韵次韵王晋卿惠花栽，栽所寓张退傅第中次韵王晋卿上元侍宴端门  
坐来念念失前人，共向空中寓一尘。  
若问此花谁是主？天教闲客管青春。  
月上九门开，星河绕露台。  
君方枕中梦，我亦化人来。  
光动仙球缒，香余步辇回。  
相从穿万马，衰病若为陪。  

苏轼　次韵聪上人见寄  
前身本同社，宿业独临边。  
一悟镜空老，始知圆泽贤。  
归心忘犊佩，生术寄羊鞭。  
不似欧阳子，空留六一泉。  

苏轼　次韵答宝觉  
芒鞋竹杖布行缠，遮莫千山更万山。  
从来无脚不解滑，谁信石头行路难。  

苏轼　次韵答参寥  
我有方外客，颜如琼之英。  
十年尘土窟，一寸冰雪清。  
朼来从我游，坦率见真情。  
顾我无足恋，恋此山水青。  
新诗如弹丸，脱手不暂停。  
昨日放鱼回，衣巾满浮萍。  
今日扁舟去，白酒载乌程。  
山头见月出，江路闻鼍鸣。  
莫作孺子歌，沧浪濯吾缨。  
吾诗自堪唱，相子棹歌声。  

苏轼　次韵答顿起二首  
挽袖推腰踏破绅，旧闻携手上天门。  
相逢应觉声容似，欲话先惊岁月奔。  
新学已皆从许子，诸生犹自畏何蕃。  
殿庐直宿真如梦，犹记忧时策万言。  

苏轼　次韵答顿起二首  
十二东秦比汉京，去年古寺共题名。  
早衰怪我遽如许，苦学怜君太瘦生。  
茅屋拟归田二顷，金丹终扫雪千茎。  
何人更似苏司业，和遍新诗满洛城。  

苏轼　次韵答黄安中兼简林子中  
老去心灰不复然，一麾江海意方坚。  
那堪黄散付子度，空羡苏杭养乐天。  
病肺一春难白酒，别肠三夜绕朱弦。  
群仙正欲吾归去，共把清风借玉川。  

苏轼　次韵答贾耘老  
五年一梦南司州，饥寒疾病为子忧。  
东来六月井无水，仰看古堰横奔牛。  
平生管鲍子知我，今日陈蔡谁从丘。  
夜航争路泥水涩，牵挽直欲来瓜洲。  
自言嗜酒得风痹，故乡不敢居温柔。  
定将泛爱救沟壑，衰病不复从前乐。  
今年太守真卧龙，笑语炎天出冰雹。  
时低九尺苍须髯，过我三间小池阁。  
故人改观争来贺，小儿不信犹疑错。  
为君置酒饮且哦，草间秋虫亦能歌。  
可怜老骥真老矣，无心更秣天山禾。  

苏轼　次韵答荆门张都官维见和惠泉诗  
楚人少井饮，地气常不泄。  
蓄之为惠泉，坌若有所折。  
泉源本无情，岂问浊与澈。  
贪愚彼二水，终古耻莫雪。  
只应所处然，遂使语异别。  
泉傍地平衍，泉上山嵽嵲。  
君子慎所居，此义安可缺。  
古人贵言赠，敢用况高节。  
不为冬霜乾，肯畏夏日烈。  
泠泠但不已，海远要当彻。  

苏轼　次韵答开祖  
泪滴秋风不为麟，虚名何用实之宾。  
焌豚未害为纯孝，狸首何妨助故人。  
好唤游湖缘路便，难邀入社为诗频。  
知君颇有东山兴，喝石岩前自过春。  

苏轼　次韵答李端叔  
若人如马亦如班，笑履壶头出玉关。  
已入西羌度沙碛，又从东海看涛山。  
识君小异千人里，慰我长思十载间。  
西省邻居时邂逅，相逢有味是偷闲。  

苏轼　次韵答刘泾  
吟诗莫作秋虫声，天公怪汝钩物情，  
使汝未老华发生。芝兰得雨蔚青青，  
何用自燔以出馨。细书千纸杂真行，  
新音百变口如莺。异义蜂起弟子争，  
舌翻涛澜卷齐城。万卷堆胸兀相撑，  
以病为乐子未惊。我有至味非煎烹，  
是中之乐吁难名。绿槐如山暗广庭，  
飞虻绕耳细而清。败席展转卧见经，  
亦自不嫌翠织成。意行信足无沟坑，  
不识五郎呼作卿。吏民哀我老不明，  
相戒无复烦鞭刑。时临泗水照星星，  
微风不起镜面平。安得一舟如叶轻，  
卧闻邮签报水程。蒪羹羊酪不须评，  
一饱且救饥肠鸣。  

苏轼　次韵答刘景文左藏  
我老诗坛仆鼓旗，借君佳句发良时。  
但空贺监杯中物，莫示孙郎帐下儿。  
夜烛催诗金烬落，秋芳压帽露华滋。  
故应好语如爬痒，有味难名只自知。  

苏轼　次韵答满思复  
自甘茅屋老三间，岂意彤庭缀两班。  
纸落云烟供醉後，诗成珠玉看朝还。  
谁言载酒山无贺，记取啼乌巷有颜。  
但恐跛牂随赤骥，青云飞步不容攀。  

苏轼　次韵答钱穆父，穆父以仆得汝阴，用杭越酬唱韵作诗见寄  
大耿疲劳已离群，小冯慈爱且当门。  
玉堂不著扶犁手，霜鬓偏宜画鹿　　。  
豪杰虽无两王继，风流犹有二欧存。  
清诗已入新歌舞，要使邦人识雅言。  

苏轼　次韵答舒教授观余所藏墨  
异时长笑王会稽，野骛膻腥污刀几。  
暮年却得庾安西，自厌家鸡题六纸。  
二子风流冠当代，顾与儿童争愠喜。  
秦王十八已龙飞，嗜好晚将蛇蚓比。  
我生百事不挂眼，时人谬说云工此。  
世间有癖念谁无，倾身障簏尤堪鄙。  
人生当著几緉屐，定心肯为微物起。  
此墨足支三十年，但恐风霜侵发齿。  
非人磨墨墨磨人，瓶应未罄罍先耻。  
逝将振衣归故国，数亩荒园自锄理。  
作书寄君君莫笑，但觅来禽与青李。  
一螺点漆便有余，万烧松何处使。  
君不见永宁第中捣龙麝，列屋闲居清且美。  
倒晕连眉秀岭浮，双鸦画鬓香云委。  
时闻五斛赐蛾绿，不惜千金求獭髓。  
闻君此诗当大笑，寒窗冷砚冰生水。  

苏轼　次韵答孙侔  
十年身不到朝廷，欲伴骚人赋落英。  
但得低头拜东野，不辞中路伺渊明。  
舣舟苕霅人安在，卜筑江淮计已成。  
千里论交一言足，与君盖亦不须倾。  

苏轼　次韵答元素  
不愁春尽絮随风，但喜丹砂入颊红。  
流落天涯先有谶，摩挲金秋会当同。  
蘧蘧未必都非梦，了了方知不落空。  
莫把存亡悲六客，已将地狱等天宫。  

苏轼　次韵答张天觉二首  
车轻马稳辔衔坚，但有蚊虻喜扑缘。  
截断口前君莫问，人间差乐胜巢仙。  

苏轼　次韵答张天觉二首  
驭风骑气我何劳，且要长松作土毛。  
亦如诃佛丹霞老，却向清凉礼白毫。  

苏轼　次韵答章传道见赠  
并生天地宇，同阅古今宙。  
视下则有高，无前孰为後。  
达人千钧弩，一弛难再彀。  
下士沐猴冠，已系犹跳骤。  
欲将驹过隙，坐待石穿溜。  
君看汉唐主，宫殿悲麦秀。  
而况彼区区，何异壹醉富。  
鶢鶋非所养，俯仰眩金奏。  
髑髅有余乐，不博南面后。  
嗟我昔少年，守道贫非疚。  
自从出求仕，役物恐见囿。  
马融既依梁，班固亦事窦。  
效矉岂不欲，顽质谢镌镂。  
仄闻长者言，婞直非养寿。  
唾面慎勿拭，出胯当俯就。  
居然成懒废，敢复齿豪右。  
子如照海珠，纲目疏见漏。  
宏材乏近用，巧舞困短袖。  
坐令倾国容，临老见邂逅。  
吾衰信久矣，书绝十年旧。  
门前可罗雀，感子烦屡叩。  
愿言歌缁衣，子粲还予授。  

苏轼　次韵答子由  
平生弱羽寄冲风，此去归飞识所从。  
好语似珠穿一一，妄心如膜退重重。  
山僧有味宁知子，泷吏无言只笑浓。  
尚有读书清净业，未容春睡敌千钟。  

苏轼　次韵代留别  
绛蜡烧残玉斝飞，离歌唱彻万行啼。  
他年一舸鸱夷去，应记侬家旧住西。  

苏轼　次韵道潜留别  
为闻庐岳多真隐，故就高人断宿攀。  
已喜禅心无别语，尚嫌剃发有诗斑。  
异同更莫疑三语，物我终当付八还。  
到後与君开北户，举头三十六青山。  

苏轼　次韵德麟西糊新成见怀绝句  
壶中春色饮中仙，骑鹤东来独惘然。  
犹有赵陈同李郭，不妨同泛过湖船。  

苏轼　次韵定国见寄  
还朝如梦中，双阙眩金碧。  
复穿鵷鹭行，强寄麋鹿迹。  
劳生苦昼短，展转不能夕。  
默坐数更鼓，流水夜自逆。  
故人为我谋，此志何由毕。  
越吟知听否，谁念病壮舄。  

苏轼　次韵定慧钦长老见寄八首  
左角看破楚，南柯闻长滕。  
钩帘归乳燕，穴纸出痴蝇。  
为鼠常留饭，怜蛾不点灯。  
崎岖真可笑，我是小乘僧。  

苏轼　次韵定慧钦长老见寄八首  
铁桥本无柱，石楼岂有门。  
舞空五色羽，吠云千岁根。  
松花酿仙酒，木客馈山飧。  
我醉君且去，陶云吾亦云。  

苏轼　次韵定慧钦长老见寄八首  
罗浮高万仞，下看扶桑卑。  
默坐朱明洞，玉池自生肥。  
从来性坦率，醉语漏天机。  
相逢莫相问，我不记吾谁。  

苏轼　次韵定慧钦长老见寄八首  
幽人白骨观，大士甘露灭。  
根尘各清净，心境两奇绝。  
真源未纯熟，习气余陋劣。  
譬如已放鹰，中夜时掣绁。  

苏轼　次韵定慧钦长老见寄八首  
谁言穷巷士，乃窃造化权。  
所见皆我有，安居受其全。  
戏作一篇书，千古发争端。  
儒墨起相杀，予初本无言。  

苏轼　次韵定慧钦长老见寄八首  
闲居蓄百毒，救彼跛与盲。  
依山作陶穴，掩此暴骨横。  
区区效一溉，岂能济含生。  
力恶不己出，时哉非汝争。  

苏轼　次韵定慧钦长老见寄八首  
少壮欲及物，老闲余此心。  
微生山海间，坐受瘴雾侵。  
可怜邓道士，摄衣问呻吟。  
覆舟却私渡，断桥费千金。  

苏轼　次韵定慧钦长老见寄八首  
净名毗耶中，妙喜恒沙外。  
初无来往相，二土同一在。  
云何定慧师，尚欠行脚债。  
请判维摩凭，一到东坡界。  

苏轼　次韵段缝见赠  
季子东周负郭田，须知力穑是家传。  
细思种薤五十本，大胜取禾三百廛。  
若得与君连北巷，故应终老忘西川。  
短衣匹马非吾事，只拟关门不问天。  

苏轼　次韵法芝举旧诗一首  
春来何处不归鸿，非复羸牛踏旧踪。  
但愿老师心似月，谁家瓮里不相逢。  

苏轼　次韵范纯父涵星砚月石风林屏诗  
月次於房历三星，斗牛不神箕独灵。  
簸摇桑榆尽西靡，影落苏子砚与屏。  
天工与我两厌事，孰居无事为此形。  
与君持橐侍帷幄，同到温室观尧蓂。  
自怜太史牛马走，伎等卜祝均倡伶。  
欲留衣冠挂神武，便击云水归南溟。  
陶泓不称管城沐，醉石可助平泉醒。  
故持二物与夫子，欲使妙质留天庭。  
但令滋液到枯槁，勿遣光景生晦冥。  
上书挂名岂待我，独立自可当雷霆。  
我时醉眠风林下，夜与渔火同青荧。  
抚物怀人应独叹，作诗寄子谁当听。  

苏轼　次韵范淳甫送秦少章  
宿缘在江海，世网如予何。  
西来庾公尘，已濯长淮波。  
十年淮海人，初见一麦禾。  
但欣争讼少，未觉舟车多。  
秦郎忽过我，赋诗如卷阿。  
句法本黄子，二豪与揩磨。  
嗟我久离群，逝将老西河。  
後生多名士，欲荐空悲歌。  
小范真可人，独肯勤收罗。  
瘦马识騤耳，枯桐得云和。  
近闻馆李生，病鹤借一柯。  
赠行苦说我，妙语慰蹉跎。  
西羌已解仇，烽火连朝那。  
坐筹付公等，吾将寄潜沱。  

苏轼　次韵奉和钱穆父、蒋颖叔、王仲至诗四首见和西湖月下听琴  
谡谡松下风，霭霭陇上云。  
聊将窃比我，不堪持寄君。  
半生寓轩冕，一笑当琴樽。  
良辰饮文字，晤语无由醺。  
我有凤鸣枝，背作蛇蚹纹。  
月明委静照，心清得奇闻。  
当呼玉涧手，一洗羯鼓昏。  
请歌南风曲，犹作虞书浑。  

苏轼　次韵高要令刘湜峡山寺见寄  
新闻妙无多，旧学闲可束。  
犹当隐季主，未遽逃梅福。  
空肠吐余思，静似蚕缀簇。  
寸田结初果，秀若铜生绿。  
荆棘扫诚尽，梨枣忧不熟。  
高人宁铸金，下士乃服玉。  
君看岭峤隘，我欲巾笥蓄。  
曾攀罗浮顶，亦到朱明谷。  
旋观真历块，归卧甘破屋。  
故人老犹仕，世味薄如縠。  
偶从越女笑，不怕蛮江浴。  
惊闻尺书到，喜有新诗辱。  
应怜五管客，曾作八州督。  
骨销谗口铄，胆破狱吏酷。  
陇云不易寄，江月乃可掬。  
遥知清远寺，不称空洞腹。  
蹇驴步武碎，短瑟弦柱促。  
仰看泉落佩，俯听石响毂。  
千峰泻清驶，一往无回躅。  
狂雷失晤语，过电不容目。  
要知僧长饥，正坐山少肉。  
人间无南北，蜗角空出缩。  
仇池九十九，嵩少三十六。  
天人同一梦，仙凡无两录。  
陋邦真可老，生理亦粗足。  
便回爇天焰，长作照海烛。  

苏轼　次韵关令送鱼  
举纲惊呼得巨鱼，馋涎不易忍流酥。  
更烦赤脚长须老，来趁西风十幅蒲。  

苏轼　次韵郭功甫观予画雪雀有感二首  
早知臭腐即神奇，海北天南总是归。  
九万里风安税驾，云鹏今悔不卑飞。  

苏轼　次韵郭功甫观予画雪雀有感二首  
可怜倦鸟不知时，空羡骑鲸得所归。  
玉局西南天一角，万人沙苑看孤飞。  

苏轼　次韵韩康公置酒见留  
庭下黄花一醉同，重来雪巘已穹窿。  
不应屡费讥安石，但使无多酌次公。  
钟乳金钗人似玉，鹍弦铁拨坐生风。  
少卿尚有车茵在，颇觉宽容胜弱翁。  

苏轼　次韵杭人裴维甫  
余杭门外叶飞秋，尚记居人换去舟。  
一别临平山上塔，五年云梦泽南州。  
凄凉楚些缘吾发，邂逅秦淮为子留。  
寄谢西湖旧风月，故应时许梦中游。  

苏轼　次韵和刘贡父登黄楼见寄并寄子由二首  
青派连淮上，黄楼冠海隅。  
此诗尤伟丽，夫子计魁梧。  
世俗轻瑚琏，巾箱袭武夫。  
坐令乘传遽，奔走为储须。  
邂逅我已失，登临谁与俱。  
贫贪仓氏粟，身听冶家模。  
会合难前定，归休试後图。  
腴田未可买，穷鬼却须呼。  
二水何年到，双洪不受橹。  
至今清夜梦，飞辔策天吴。  

苏轼　次韵和刘贡父登黄楼见寄并寄子由二首  
与子皆去国，十年天一隅。  
数奇逢恶岁，计拙集枯梧。  
好士余刘表，穷交忆灌夫。  
不矜持汉节，犹喜揽桓须。  
清句金丝合，高楼雪月俱。  
吟哦出新意，指画想前模。  
自写千言赋，新裁六幅图。  
传看一座耸，劝著尺书呼。  
莫使骚人怨，东游不到吴。  

苏轼　次韵和王巩挨  
谪仙窜夜郎，子美耕东屯。  
造物岂不惜，要令工语言。  
王郎年少日，文如瓶水翻。  
争锋虽剽甚，闻鼓或惊奔。  
天欲成就之，使触羝羊藩。  
孤光照微陋，耿如月在盆。  
归来千首诗，倾泻五石樽。  
却疑彭泽在，颇觉苏州烦。  
君看驺忌子，廉折配春温。  
知音必无人，坏壁挂桐孙。  

苏轼　次韵和王巩六首  
君谈阳朔山，不作一钱直。  
岩藏两头蛇，瘴落千仞翼。  
雅宜髈兜放，颇讶虞舜陟。  
暂来已可畏，览镜忧面黑。  
况子三年囚，苦雾变饮食。  
吉人终不死，仰荷天地德。  
我来黄冈下，攲枕江流碧。  
江南武昌山，向我如咫尺。  
春蔬黄土软，冻笋苍崖坼。  
兹行我累君，乃反得安宅。  
遥知丹穴近，为斸勾漏石。  
他年分刀圭，名字挂仙籍。  

苏轼　次韵和王巩六首  
少年带刀剑，但识从军乐。  
老大服犁锄，解佩付熔铄。  
虽无献捷功，会赐力田爵。  
敲冰春捣纸，刈苇秋织箔。  
栎林斩冬炭，竹坞收夏箨。  
四时俯有取，一饱天所酢。  
君生纨绮间，欲学非其脚。  
左右玉纤纤，束薪谁为缚。  
勿令闻此语，翠黛顉将恶。  
笑我一间茅，妇姑纷六凿。  

苏轼　次韵和王巩六首  
欲结千年实，先摧二月花。  
故教穷到骨，要使寿无涯。  
久已逃天网，何而服日华。  
宾州在何处，为子上栖霞。  

苏轼　次韵和王巩六首  
邻里有异趣，何妨倾盖新。  
殊方君莫厌，数面自成亲。  
默坐无余事，回光照此身。  
他年赤墀下，玉立看垂绅。  

苏轼　次韵和王巩六首  
平生我亦轻余子，晚岁人谁念此翁。  
巧语屡曾遭薏苡，廲词聊复托芎藭。  
子还可责同元亮，妻却差贤胜敬通。  
若问我贫天所赋，不因迁谪始囊空。  

苏轼　次韵和王巩六首  
君家玉臂贯铜青，下客何时见目成。  
勤把铅黄记宫样，莫教弦管作蛮声。  
熏衣渐叹衙香少，拥髻遥怜夜语清。  
记取北归携过我，南江风浪雪山倾。  

苏轼　次韵和子由闻予善射  
中朝鸾鹭自振振，岂信边隅事执鼖。  
共怪书生能破的，也如骁将解论文。  
穿杨自笑非猿臂，射隼长思逐马军。  
观汝长身最堪学，定如髯羽便超群。  

苏轼　次韵和子由欲得骊山澄泥砚  
举世争称邺瓦坚，一枚不换百金颁。  
岂知好事王夫子，自采临潼绣岭山。  
经火尚含泉脉暖，吊秦应有泪痕潸。  
封题寄去吾无用，近日从戎拟学班。  

苏轼　次韵胡完夫  
青衫别泪尚斓斑，十载江湖困抱关。  
老去上书还北阙，朝来拄笏看西山。  
相从杯酒形骸外，笑说平生醉梦间。  
万事会须咨伯始，白头容我占清闲。  

苏轼　次韵黄鲁直嘲小德。小德，鲁直子，其母微，故其诗云﹗解著《潜夫  
进馔客争起，小儿那可涯。  
莫欺东方星，三五自横斜。  
名驹已汗血，老蚌空泥沙。  
但使伯仁长，还兴络秀家。  
书《黄庭内景经》尾太上虚皇出灵篇，  
黄庭真人舞胎仙。髯耆两卿相後前，  
乷妙夹侍清且妍。十有二神服锐坚，  
巍巍堂堂人中天。问我何修果此缘，  
是心朝空夕了然，恐非其人世莫传。  
殿以二士苍鹄骞，南随道师历山渊。  
山人迎笑喜我还，问谁遣化老龙眠。  

苏轼　次韵黄鲁直赤目  
诵诗得非子夏学，紬史正作丘明书。  
天公戏人亦薄相，略遣幻翳生明珠。  
赖君年来屏鲜腴，百千灯光同一如。  
书成自写蝇头表，端就君王觅镜湖。  

苏轼　次韵黄鲁直画马试院中作  
少年鞍马勤远行，卧闻齕草风雨声，  
见此忽思短策横。十年髀肉磨欲透，  
那更陪君作诗瘦，不如芋魁归饭豆。  
门前欲嘶御史骢，诏恩三日休老翁，  
羡君怀中双橘红。  

苏轼　次韵黄鲁直寄题郭明父府推颍州西斋二首  
树头啄木常疑客，客去而嗔定不然。  
脱辖已应生井沫，解衣聊复起庖烟。  
平生诗酒真相污，此去文书恐独贤。  
早晚西湖映华发，小舟翻动水中天。  

苏轼　次韵黄鲁直寄题郭明父府推颍州西斋二首  
寂寞东京月旦州，德星无复缀珠旒。  
莫嗟平兴空神物，尚有西斋接胜流。  
春梦屡寻湖十顷，家书新报橘千头。  
雪堂亦有思归曲，为谢平生马少游。  

苏轼　次韵黄鲁直见赠古风二首  
嘉谷卧风雨，稂莠登我场。  
陈前漫方丈，玉食惨无光。  
大哉天宇间，美恶更臭香。  
君看五六月，飞蚊殷回廊。  
兹时不少假，俯仰霜叶黄。  
期君蟠桃枝，千岁终一尝。  
顾我如苦李，全生依路傍。  
纷纷不足愠，悄悄徒自伤。  

苏轼　次韵黄鲁直见赠古风二首  
空山学仙子，妄意笙箫声。  
千金得奇药，开视皆豨苓。  
不知市人中，自有安期生。  
今君已度世，坐阅霜中蒂。  
摩挲古铜人，岁月不可计。  
阆风安在哉，要君相指似。  

苏轼　次韵黄鲁直书伯时画王摩诘  
前身陶彭泽，後身韦苏州。  
欲觅王右丞，还向五字求。  
诗人与画手，兰菊芳春秋。  
又恐两皆是，分身来入流。  

苏轼　次韵黄鲁直戏赠  
昨夜试微凉，汗衾初退红。  
我愿偕秋风，随身入房栊。  
君王不好事，只作好惊鸿。  
细看卷虿尾，我家真栗蓬。  

苏轼　次韵黄夷仲茶磨  
前人初用茗饮时，煮之无问叶与骨。  
浸穷厥味臼始用，复计其初碾方出。  
计尽功极至于磨，信哉智者能创物。  
破槽折杵向墙角，亦其遭遇有伸屈。  
岁久讲求知处所，佳者出自衡山窟。  
巴蜀石工强镌凿，理疏性软良可咄。  
予家江阳远莫致，尘土何人为披拂。  

苏轼　次韵回文三首  
春机满织回文锦，粉泪挥残露井桐。  
人远寄情书字小，柳丝低日晚庭空。  

苏轼　次韵回文三首  
红笺短写空深恨，锦句新翻欲断肠。  
风叶落残惊梦蝶，戍边回雁寄情郎。  

苏轼　次韵回文三首  
羞云敛惨伤春暮，细缕诗成织意深。  
头畔枕屏山掩恨，日昏尘暗玉窗琴。  

苏轼　次韵会子开从驾二首  
槐街绿暗雨初匀，瑞雾香风满後尘。  
清庙幸同观济济，丰年喜复接陈陈。  
雍容已餍天庖赐，俯伏初尝贡茗新。  
辇路归来闻好语，共惊尧颡类高辛。  

苏轼　次韵会子开从驾二首  
入仗魂惊愧草莱，一声清跸九门开。  
晖晖日傍金舆转，习习风从玉宇来。  
流落生还真一芥，周章危立近三槐。  
道旁倘有山中旧，问我收身早晚回。  

苏轼　次韵惠循二守相会  
共惜相从一寸阴，酒杯虽浅意殊深。  
且同月下三人影，莫作天涯万里心。  
东岭近开松菊径，南堂初绝斧斤音。  
知君善颂如张老，犹望携壶更一临。  

苏轼　次韵江晦叔二首  
人老家何在，龙眠雨未惊。酒船回太白，  
稚子候渊明。幸与登仙郭，  
同依坐啸成。小楼看月上，  
剧饮到参横。  

苏轼　次韵江晦叔二首  
钟鼓江南岸，归来梦自惊。  
浮云时事改，孤月此心明。  
雨已倾盆落，诗仍翻水成。  
二江争送客，木杪看桥横。  

苏轼　次韵江晦叔兼呈器之  
横空初不跨鹏鳌，但觉胡床步步高。  
一枕昼眠春有梦，扁舟夜渡海无涛。  
归来又见颠茶陆，多病仍逢止酒陶。  
笑说南荒底处所，只今榕叶下庭皋。  

苏轼　次韵蒋颖叔  
月明惊鹊未安枝，一棹飘然影自随。  
江上秋风无限浪，枕中春梦不多时。  
琼林花草闻前语，罨画溪山指後期。  
岂敢便为鸡黍约，玉堂金殿要论思。  

苏轼　次韵蒋颖叔、钱穆父从驾景灵宫二首  
归来病鹤记城闉，旧踏松枝雨露新。  
半白不羞垂领发，软红犹恋属车尘。  
雨收九陌丰登後，日丽三元下降辰。  
粗识君王为民意，不才何以助精禋。  

苏轼　次韵蒋颖叔、钱穆父从驾景灵宫二首  
与君并直记初元，白首还同入禁门。  
玉殿齐班容小语，霜廷稽首泫微温。  
病贪赐茗浮铜叶，老怯香泉滟宝樽。  
回首鵷行有人杰，坐知羌虏是游魂。  

苏轼　次韵蒋颖叔二首扈从景灵宫  
道人幽梦晓初还，已觉笙箫下月坛。  
风伯前驱清宿雾，祝融骖乘破朝寒。  
英姿连璧从多士，妙句锵金和八銮。  
已向词臣得愿牧，路人莫作老儒看。  

苏轼　次韵借观《睢阳老五图》  
国老安荣心自闲，紫袍金带旧簪冠。  
星骑箕簸扬糠秕，斗掌权衡表汉桓。  
冬有愆阳嫌薄热，夏多沴气畏轻寒。  
赖得五贤清雅出，俾人敬慕肃容看。  

苏轼　次韵景仁留别  
公老我亦衰，相见恨不数。  
临行一杯酒，此意重山岳。  
歌词白紵清，琴弄黄钟浊。  
诗新眇难和，饮少仅可学。  
欲参兵部选，有力谁如荦。  
且作东诸侯，山城雄鼓角。  
南游许过我，不惮千里邈。  
会当闻公来，倒屣发一握。  

苏轼　次韵景文山堂听筝三首  
忽忆韩公二妙姝，琵琶筝韵落空无。  
犹胜江左狂灵运，空斗东昏百草须。  

苏轼　次韵景文山堂听筝三首  
马上胡琴塞上姝，郑中丞後有人无。  
诗成桦烛飘金烬，八尺英公欲燎须。  

苏轼　次韵景文山堂听筝三首  
荻花枫叶忆秦姝，切切么弦细欲无。  
莫把胡琴挑醉客，回看霜戟褚公须。  

苏轼　次韵孔常父送张天觉河东提刑  
送君应典鷫鹴裘，凭仗千钟洗别愁。  
脱帽风流余长史，埋轮家世本留侯。  
子河骏马方争出，昭义疲兵得少休。  
定向秋山得佳句，故关黄叶满行輈。  

苏轼　次韵孔文仲推官见赠  
我本麋鹿性，谅非伏辕姿。  
君如汗血马，作驹已权奇。  
齐驱大道中，并带銮镳驰。  
闻声自决骤，那复受絷维。  
谓君朝发燕，秣楚日未攲。  
云何中道止，连蹇驴骡随。  
金鞍冒翠锦，玉勒垂青丝。  
旁观信美矣，自揣良厌之。  
均为人所劳，何必陋盐辎。  
君看立仗马，不敢鸣且窥。  
调习困鞭箠，仅存骨与皮。  
人生各有志，此论我久持。  
他人闻定笑，聊与吾子期。  
空斋卧积雨，病骨烦撑支。  
秋草上垣墙，霜叶鸣阶墀。  
门前自无客，敢作扬雄麾。  
候吏报君来，弭节江之湄。  
一对高人谈，稍忘俗吏卑。  
今朝枉诗句，粲如凤来仪。  
上山绝梯磴，堕海迷津涯。  
怜我枯槁质，借润生华滋。  
肯效世俗人，洗刮求瘢痍。  
贤明日登用，清庙歌缉熙。  
胡不学长卿，预作封禅词。  

苏轼　次韵孔毅父集古人句见赠五首  
羡君戏集他人诗，指呼市人如使儿。  
天边鸿鹄不易得，便令作对随家鸡。  
退之惊笑子美泣，问君久假何时归。  
世间好句世人共，明月自满千家墀。  

苏轼　次韵孔毅父集古人句见赠五首  
紫驼之峰人莫识，杂以鸡豚真可惜。  
今君坐致五侯鲭，尽是猩唇与熊白。  
路傍拾得半段枪，何必开炉铸予戟。  
用之如何在我耳，入手当令君丧魄。  

苏轼　次韵孔毅父集古人句见赠五首  
天下几人学杜甫，谁得其皮与其骨？  
划如太华当我前，跛牂欲上惊崷崒。  
名章俊语纷交衡，无人巧会当时情。  
前生子美只君是，信手拈得俱天成。  

苏轼　次韵孔毅父集古人句见赠五首  
诗人雕刻闲草木，搜抉肝肾神应哭。  
不如默诵千万首，左抽右取谈笑足。  
夜吟石鼎声悲秋，可怜好事刘与侯。  
何当一醉百不问，我欲眠矣君归休。  

苏轼　次韵孔毅父集古人句见赠五首  
膏明兰臭俱自焚，象牙翠羽床其身。  
多言自古为数穷，微中有时堪解纷。  
痴人但数羊羔儿，不知何者是左慈。  
千章万句卒非我，急走捉君应已迟。  

苏轼　次韵孔毅父久旱已而甚两三首  
饥人忽梦饭甑溢，梦中一饱百忧失。  
只知梦饱本来空，未悟真饥定何物。  
我生无田食破砚，尔来砚枯磨不出。  
去年太岁空在酉，傍舍壶浆不容乞。  
今年旱势复如此，岁晚何以黔吾突。  
青天荡荡呼不闻，况欲稽首号泥佛。  
瓮中蜥蜴尤可笑，跂跂脉脉何等秩。  
阴阳有时雨有数，民是天民天自恤。  
我虽穷苦不如人，要亦自是民之一。  
形容可以丧家狗，未肯聑耳争投骨。  
倒冠落帻谢朋友，独与蚊雷共圭荜。  
故人嗔我不开门，君视我门谁肯屈。  
可怜明月如泼水，夜半清光翻我室。  
风从南来非雨候，且为疲人洗蒸郁。  
褰裳一和快哉谣，未暇饥寒念明日。  

苏轼　次韵孔毅父久旱已而甚两三首  
去年东坡拾瓦砾，自种黄桑三百尺。  
今年刈草盖雪堂，日炙风吹面如墨。  
平生懒惰今始悔，老在劝农天所直。  
沛然例赐三尺雨，造物无心恥难测。  
四方上下同一云，甘霪不为龙所隔。  
蓬蒿下湿迎晓耒，灯火新凉催夜织。  
老夫作罢得甘寝，卧听墙东人响屐。  
奔流未已坑谷平，年苇枯荷恣漂溺。  
腐儒粗粝支百年，力耕不受众目怜。  
破陂漏水不耐旱，人力未至求天全。  
会当作塘径千步，横断西北遮山泉。  
四邻相率助举杵，人人知我囊无钱。  
明年共看决渠雨，饥饱在我宁关天。  
谁能伴我田间饮，醉倒惟有支头砖。  

苏轼　次韵孔毅父久旱已而甚两三首  
天公号令不再出，十日愁霖并为一。  
君家有田水冒田，我家无田忧入室。  
不如西州杨道士，万里随身惟两膝。  
沿流不恶泝亦佳，一叶扁舟任飘突。  
山芎麦麴都不用，泥行露宿终无疾。  
夜来饥肠如转雷，旅愁非酒不可开。  
杨生自言识音律，洞箫入手清且哀。  
不须更待秋井塌，见人白骨方衔杯。  

苏轼　次韵乐著作送酒  
少年多病怯杯觞，老去方知此味长。  
万斛羁愁都似雪，一壶春酒若为汤。  

苏轼　次韵乐著作天庆观醮  
浊世纷纷肯下临，梦寻飞步五云深。  
无因上到通明殿，只许微闻玉佩音。  

苏轼　次韵乐著作野步  
老来几不辨西东，秋后霜林且强红。  
眼晕见花真是病，耳虚闻蚁定非聪。  
酒醒不觉春强半，睡起常惊日过中。  
植杖偶逢为黍客，披衣闲咏舞雩风。  
仰看落蕊收松粉，俯见新芽摘杞丛。  
楚雨还昏云梦泽，吴潮不到武昌宫。  
废兴古郡诗无数，寂寞闲窗易粗通。  
解组归来成二老，风流他日与君同。  

苏轼　次韵李邦直感旧  
驺骑传呼出跨坊，簿书填委入充堂。  
谁教按部如何武，只许清尊对孟光。  
婉娩有时来入梦，温柔何日听还乡。  
酸寒病守尤堪笑，千步空余仆射场。  

苏轼　次韵李端叔送保倅翟安常赴阙，兼寄子由  
中山保塞两穷边，卧治雍容已百年。  
顾我迂愚分竹使，与君谈笑用蒲鞭。  
松荒三径思元亮，草合平地忆惠连。  
白发归心凭说与，古来谁似两疏贤。  

苏轼　次韵李端叔谢送牛戬《鸳鸯竹石图》  
闻君谈西戎，废食忘早晚。  
王师本不陈，贼垒何足刬。  
守边在得士，此语要而简。  
知君论将口，似予识画眼。  
笑指尘壁间，此是老牛戬。  
平生师卫玠，非意尝理遣。  
愬君定何人，未用市朝显。  
置之勿复道，世俗固多舛。  
归去亦何须，单车度殽渑。  
如虫得羽化，已脱安用茧。  
家书空万轴，凉暴困舒卷。  
念当扫长物，闭息默自暖。  
此画聊付君，幽处得小展。  
新诗勿纵笔，群吠惊邑犬。  
时来未可知，妙斲待轮扁。  

苏轼　次韵李公择梅花  
诗人固长贫，日午饥未动。  
偶然得一饱，万象困嘲弄。  
寻花不论命，爱雪长忍冻。  
天公非不怜，听饱既喧哄。  
君为三郡守，所至满宾从。  
江湖常在眼，诗酒事豪纵。  
奉使今折磨，清比於陵仲。  
永怀茶山下，携妓修春贡。  
更忆槛泉亭，插花云髻重。  
萧然卧灊麓，愁听春禽唘。  
忽见早梅花，不饮但孤讽。  
诗成独寄我，字字愈头痛。  
嗟君本侍臣，笔橐从上雍。  
脱靴吟芍药，给札赋云梦。  
何人慰流落，嘉蘤天为种。  
杯倾笛中吟，帽拂果下鞚。  
感时念羁旅，此意吾侪共。  
故山亦何有，桐花集么凤。  
君亦忆匡庐，归扫藏书洞。  
何当种此花，各抱汉阴瓮。  

苏轼　次韵李修孺留别二首  
十年流落敢言归，鱼鸟江湖只自知。  
岂意青天扫云雾，尽呼黄发寄安危。  
风流吾子真前辈，人物他年记一时。  
我欲折繻留此老，缁衣谁作好贤诗。  

苏轼　次韵李修孺留别二首  
此生别袖几回麾，梦里黄州空自疑。  
何处青山不堪老，当时明月巧相随。  
穷通等是思家意，衰病难堪送客悲。  
好去江鱼煮江水，剑南归路有姜诗。  

苏轼　次韵林子中、王彦祖唱酬  
早知身寄一沤中，晚节尤惊落木风。  
昨梦已论三世事，岁寒犹喜五人同。  
雨余北固山围座，春尽西湖水映空。  
差胜四明狂监在，更将老眼犯尘红。  

苏轼　次韵林子中春日新堤书事见寄  
东都寄食似浮云，襩被真成一宿宾。  
收得玉堂挥翰手，却为淮月弄舟人。  
羡君湖上斋摇碧，笑我花时甑有尘。  
为报年来杀风景，连江梦雨不知春。  

苏轼　次韵林子中见寄  
飘零洛社数遗民，诗酒当年困恶宾。  
元亮本无适俗韵，孝章要是有名人。  
蒜山小隐虽为客，江水西来亦带岷。  
卷却西湖千顷葑，笑看鱼尾更莘莘。  

苏轼　次韵林子中蒜山亭见寄  
奇逸多闻老敬通，何人慷慨解怜翁。  
十年簿领催衰白，一笑江山发醉红。  
闻道赋诗临北固，未应举扇向西风。  
叩头莫唤无家客，归扫岷峨一亩宫。  

苏轼　次韵刘焘抚勾蜜渍荔支  
时新满座闻名字，别久何人记色香。  
叶似杨梅蒸雾雨，花如卢橘傲风霜。  
每怜蓴菜下盐豉，肯与葡萄压酒浆。  
回首惊尘卷飞雪，诗情真合与君尝。  

苏轼　次韵刘贡父春日赐幡胜  
宽诏随春出内朝，三军喜气挟狐貂。  
镂银错落翻斜月，剪彩缤纷舞庆霄。  
腊雪强飞才到地，晓风偷转不惊条。  
脱冠径醉应归卧，便腹从人笑老韶。  

苏轼　次韵刘贡父独直省中  
明窗畏日晓先暾，高柳鸣蜩午更喧。  
笔老诗新疑有物，心空客疾本无根。  
隔墙我亦眠风榻，上马君先锁月轩。  
共喜早归三伏近，解衣盘祌亦君恩。  

苏轼　次韵刘贡父李公择见寄二首  
白发相望两故人，眼看时事几番新。  
曲无和者应思郢，论少卑之且借秦。  
岁恶诗人无好语，夜长鳏守向谁亲。  
少思多睡无如我，鼻息雷鸣撼四邻。  

苏轼　次韵刘贡父李公择见寄二首  
何人劝我此间？弦管生衣甑有埃。  
绿蚁沾唇无百斛，蝗虫扑面已三回。  
磨刀入谷追穷寇，洒涕循城拾弃孩。  
为郡鲜欢君莫叹，犹胜尘土走章台。  

苏轼　次韵刘贡父省上  
密云今日破郊西，疏雨翛翛未作泥。  
要及清闲同笑语，行看衰病费扶携。  
花前白酒倾云液，户外青骢响月题。  
不用临风苦挥泪，君家自与竹林齐。  

苏轼　次韵刘贡父叔侄扈驾  
玉堂孤坐不胜清，长羡邹枚接长卿。  
只许隔墙闻置酒，时因议事得联名。  
机云似我多遗俗，广受如君不治生。  
共托属车尘土後，钧天一饷梦中荣。  

苏轼　次韵刘贡父所和韩康公忆持国二首  
梦觉真同鹿覆蕉，相君脱屣自参寥。  
颜红底事发先白，室迩何妨人自遥。  
狂似次公应未怪，醉推东阁不须招。  
援毫欲作衣冠表，盛事终当继八萧。  

苏轼　次韵刘贡父所和韩康公忆持国二首  
闭户端居念独深，小轩朱槛忆同临。  
燎须谁识英公意，黄发聊知子建心。  
已托西风传绝唱，且邀明月伴孤斟。  
他时内集应呼我，下客先判醉堕簪。  

苏轼　次韵刘贡父西省种竹  
要知西掖承平事，记取刘郎种竹初。  
旧德终呼名字外，後生谁续笑谈余。  
成阴障日行当见，取笋供庖计已疏。  
白首林间望天上，平安时报故人书。  

苏轼　次韵刘京兆石林亭之作，石本唐苑中物，散流民间，刘购得之  
都城日荒废，往事不可还。  
惟余古苑石，漂散尚人间。  
公来始购蓄，不惮道里艰。  
忽从尘埃中，来对冰雪颜。  
瘦骨拔凛凛，苍根漱潺潺。  
唐人惟奇章，好石古莫攀。  
尽令属牛氏，刻凿纷斑斑。  
嗟此本何常，聚散实循寰。  
人失亦人得，要不出区环。  
君看刘李末，不能保河关。  
况此百株石，鸿毛於泰山。  
但当对石饮，万事付等闲。  

苏轼　次韵刘景文、周次元寒食同游西湖  
絮飞春减不成年，老境同乘下濑船。  
蓝尾忽惊新火後，遨头要及浣花前。  
山西老将诗无敌，洛下书生语更妍。  
共向北山寻二士，画桡鼍鼓聒清眠。  

苏轼　次韵刘景文登介亭  
泽国梅雨余，衰年困蒸溽。  
高堂磨新砖，颇觉利腰足。  
松根百尺井，两绠飞净渌。  
流觞聚儿童，一笑为捧腹。  
清风信可御，刚气在岩麓。  
始知共此世，物外无三伏。  
长歌入云去，不待弦管逐。  
西湖真西子，烟树点眉目。  
涛江少酝藉，高浪翻雪屋。  
俯仰拊四海，百世飞鸟速。  
远追钱氏余，近吊祖侯躅。  
吾生如寄耳，寸晷轻尺玉。  
谁似刘将军，逸韵谢边幅。  
千言一挥手，五车不再读。  
春岩彩鸡舞，月峡哀猿哭。  
朝先啼鴃起，暮与寒蟩续。  
我老废吟哦，赖君时击触。  
从今事远览，发轫此幽谷。  
清游得三昧，至乐谢五欲。  
莫作狂道士，气压刘师服  

苏轼　次韵刘景文见寄赠朱逊之  
淮上东来双鲤鱼，巧将诗信渡江湖。  
细看落墨皆松瘦，想见掀髯正鹤孤。  
烈士家风安用此，书生习气未能无。  
莫因老骥思千里，醉後哀歌缺唾壶。  

苏轼　次韵刘景文路分上元  
华灯閟艰岁，冷月挂空府。  
三吴重时节，九陌自歌舞。  
云从月几望，遂至一百五。  
嘉辰可屈指，乐事相继武。  
今宵扫云阵，极目净天宇。  
嬉游各忘归，阗咽顷未睹。  
飞球互明灭，激水相吞吐。  
老去反儿童，归来尚铙鼓。  
新年消暗雪，旧岁添丝缕。  
何时九江城，相对两渔父。  

苏轼　次韵刘景文送钱蒙仲三首  
五字古原春草，千金汉殿长门，  
经纬尚余三策，典刑留与诸孙。  
次韵刘景文送钱蒙仲三首其一谁识天闲老骥途。送尽青云九子，归去扁舟五湖。  
寄语竹林社友，同书桂籍天伦。  
王郎独为鬼录，世间无此玉人。  

苏轼　次韵刘景文西湖席上  
二老长身屹两峰，常撞大吕应黄钟。  
将辞邺下刘公干，却见云间陆士龙。  
白发怜君略相似，青山许我定相从。  
我今官已六百石，惭愧当年邴曼容。  

苏轼　次韵刘景文赠傅义秀才  
幼眇文章宜和寡，峥嵘肝肺亦交难。  
未能飞瓦弹清角，肯便投泥戏泼寒。  
忽见秋风吹洛水，遥知霜叶满长安。  
诗成送与刘夫子，莫遣孙郎帐下看。  

苏轼　次韵柳子玉二首地炉  
细声蚯蚓发银瓶，拥褐横眠天未明。  
衰鬓镊残攲雪领，壮心降尽倒风旌。  
自称丹灶锱铢火，倦听山城长短更。  
闻道床头惟竹几，夫人应不解卿卿。  

苏轼　次韵柳子玉过陈绝粮二首  
风雨萧萧夜晦迷，不须鸣叫强知时。  
多才久被天公怪，阙食惟应爨妇知。  
杜叟挽衣那及胫，颜公食粥敢言炊。  
诗人情味真尝遍，试问於今底处亏。  

苏轼　次韵柳子玉过陈绝粮二首  
如我自观犹可厌，非君谁复肯相寻。  
图书跌宕悲年老，灯火青荧语夜深。  
早岁便怀齐物志，微官敢有济时心。  
南行千里何事成，一听秋涛万鼓音。  

苏轼　次韵柳子玉见寄  
薄雷轻雨晓晴初，陌上春泥未溅裾。  
行乐及时虽有酒，出门无侣漫看书。  
遥知寒食催归骑，定把鸱夷载后车。  
他日见邀须强起，不应辞病似相如。  

苏轼　次韵吕梁仲屯田  
雨叶风花日夜稀，一杯相属竟何时。  
空虚岂敢酬琼玉，枯朽犹能出菌芝。  
门外吕梁从迅急，胸中云梦自逶迟。  
待君笔力追灵运，莫负南台九日期。  

苏轼　次韵马元宾  
流落江湖万里归，相逢自慰已差池。  
初闻好句惊人倒，悔过东庭识面迟。  
握手宁知无贺监，结交谁复许袁丝。  
塞鸿正欲摩天去，垂老追攀岂可期。  

苏轼　次韵毛滂法曹感雨  
江南佳公子，遗我锦绣端。  
揽之温如春，公子焉得寒。  
兴雨自有时，肤寸便蒙{上雨下漫}。  
敛藏以自润，牛斗何足干。  
空庭月与影，强结三友欢。  
我岂不足欤，要此清团团。  
欲欢在一醉，常恐樽中乾。  
舍酒尚可乐，明珠如弹丸。  
但恐千仞雀，匆匆发虚弹。  
迨子闲暇时，种子田中丹。  
一朝涉世故，空腹容欺谩。  
我顷在东坡，秋菊为夕餐。  
永愧坡间人，布褐为我完。  
雪堂初覆瓦，上簟无下莞。  
时时亦设客，每醉筒辄殚。  
一笑便倾倒，五年得轻安。  
公子岂我徒，衣钵传一箪。  
定非郊与岛，笔势江河宽。  
悲吟古寺中，穿帷雪漫漫。  
他年记此味，芋火对嬾残。  

苏轼　次韵米黻二王书跋尾二首  
三馆曝书防蠹毁，得见来禽与青李。  
秋蛇春蚓久相杂，野骛家鸡定谁美。  
玉函金龠天上来，紫衣敕使亲临启。  
纷纶过眼未易识，磊落挂壁空云委。  
归来妙意独追求，坐想蓬山二十秋。  
怪君何处得此本，上有桓玄寒具油。  
巧偷豪夺古来有，一笑谁似痴虎头。  
君不见长安永宁里，王家破垣谁复修。  

苏轼　次韵米黻二王书跋尾二首  
元章作书日千纸，平生自苦谁与美。  
画地为饼未必似，要令痴儿出馋水。  
锦囊玉轴来无趾，粲然夺真疑圣智。  
忍饥看书泪如洗，至今鲁公余乞米。  

苏轼　次韵穆父尚书侍祠郊丘，瞻望天光，退而相庆，引满醉吟  
千章杞梓荫云天，樗散谁收老郑虔。  
喜气到君浮白里，丰年及我挂冠前。  
令严钟鼓三更月，野宿貔貅万灶烟。  
太息何人知帝力，归来金帛看趚肩。  

苏轼　次韵穆父舍人再赠之什  
诏语春温昨夜班，屋头鸣鴃便关关。  
游仙梦觉月临幌，贺雨诗成云满山。  
怜我白头来仗下，看君黄气发眉间。  
凤池故事同机务，火急开撙及尚闲。  

苏轼　次韵前篇  
去年花落在徐州，对月酣歌美清夜。  
今年黄州见花发，小院闭门风露下。  
万事如花不可期，余年似酒那禁泻。  
忆昔扁舟泝巴峡，落帆樊口高桅亚。  
长江衮衮空自流，白发纷纷宁少借。  
竟无五亩继沮溺，空有千篇凌鲍谢。  
至今归计负云山，未免孤衾眠客舍。  
少年幸苦真食蓼，老境安闲如啖蔗。  
饥寒未至且安居，忧患已空犹梦怕。  
穿花踏月饮村酒，免使醉归官长骂。  

苏轼　次韵钱穆父  
老入明光踏旧班，染须那复唱阳关。  
故人飞上金銮殿，迁客来从饭颗山。  
大笔推君西汉手，一言置我二刘间。  
便须置酒呼同舍，看赐飞龙出帝闲。  

苏轼　次韵钱穆父、王仲至同赏田曹梅花  
寒厅不知春，独立耿玉雪。  
闭门愁永夜，置酒及明发。  
忽惊庭户晓，未受烟雨没。  
浮光风宛转，照影水方折。  
鬓霜未易扫，眉斧真自伐。  
惟当此花前，醉卧黄昏月。  

苏轼　次韵钱穆父还张天觉行县诗卷  
君如天马玉花骢，万里须臾不计功。  
投刃皆虚有余地，运斤不辍自成风。  
如何十日敲榜外，已复千篇笑语中。  
只恐学禅余此在，卓锥犹是去年穷。  

苏轼　次韵钱穆父会饮  
弹冠恨不早，挂冠常苦迟。  
盛服每假寐，角阙时伏思。  
东门未祖道，西山空拄颐。  
逝将江海去，安此麋鹿姿。  
要当谋三径，何暇择一枝。  
与君几合散，得酒忘醇醨。  
君谈似落屑，我饮如弈棋。  
居官不任事，造物真见私。  
主人独贤劳，金谷方流驰。  
行人亦结束，杕杜乃归期。  
公卿虽少安，河流正东酾。  
我得会稽去，方回良不痴。  

苏轼　次韵钱穆父马上寄蒋颖叔二首  
玉关不用一丸泥，自有长城鸟鼠西。  
剩与故人寻土物，腊糟红麴寄驼蹄。  

苏轼　次韵钱穆父马上寄蒋颖叔二首  
多买黄封作洗泥，使君来自陇山西。  
高才得兔人人羡，争欲寻踪觅旧蹄。  

苏轼　次韵钱穆父紫薇花二首  
虚白堂前合抱花，秋风落日照横斜。  
阅人此地知多少，物化无涯生有涯。  

苏轼　次韵钱穆父紫薇花二首  
折得芳蕤两眼花，题诗相报字倾斜。  
箧中尚有丝纶句，坐觉天光照海涯。  

苏轼　次韵钱舍人病起  
床下龟寒且耐支，杯中蛇去未应衰。  
殿门明日逢王傅，櫑具争先看不疑。  
坐觉香烟携袖少，独愁花影上廊迟。  
何妨一笑千痾散，绝胜仓公饮上池。  

苏轼　次韵钱越州  
髯尹超然定逸群，南游端为访云门。  
谪仙归侍玉皇案，老鹤来乘刺史辬。  
已觉簿书哀老子，故知笾豆有司存。  
年来齿颊生荆棘，习气因君又一言。  

苏轼　次韵钱越州见寄  
莫将牛弩射羊群，卧治何妨书掩门。  
稍喜使君无疾病，时因送客见车辬。  
搔头白发秋无数，闭眼丹田夜自存。  
欲息波澜须引去，吾侪岂独坐多言。  

苏轼　次韵潜师放鱼  
法师说法临泗水，无数天花随尘尾。  
劝将净业种西方，莫待梦中呼起起。  
哀哉若鱼竟坐口，远愧知几穆生醴。  
况逢孟简对卢仝，不怕校人欺子美。  
疲民尚作鱼尾赤，数罟未除吾颡泚。  
法师自有衣中珠，不用辛苦泥沙底。  

苏轼　次韵秦观秀才见赠，秦与孙莘老、李公择甚熟，将入京应举  
夜光明月非所投，逢年遇合百无忧。  
将军百战竟不侯，伯郎一斗得凉州。  
翘关负重君无力，十年不入纷华域。  
故人坐上见君文，谓是古人吁莫测。  
新诗说尽万物情，硬黄小字临黄庭。  
故人已去君未到，空吟河畔草青青。  
谁谓他乡各异县，天遣君来破吾愿。  
一闻君语识君心，短李髯孙眼中见。  
江湖放浪久全真，忽然一鸣惊倒人。  
纵横所值无不可，知君不怕新书新。  
千金敝帚那堪换，我亦淹留岂长算。  
山中既未决同归，我聊尔耳君其漫。  

苏轼　次韵秦少游王仲至元日立春三首  
省事天公厌两回，新年春日并相催。  
殷勤更下山阴雪，要与梅花作伴来。  

苏轼　次韵秦少游王仲至元日立春三首  
己卯嘉辰寿阿同，愿渠无过亦无功。  
明年春日江湖上，回首觚棱一梦中。  

苏轼　次韵秦少游王仲至元日立春三首  
词锋虽作楚骚寒，德意还同汉诏宽。  
好遣秦郎供帖子，尽驱春色入毫端。  

苏轼　次韵秦少章和钱蒙仲  
碧畦黄陇稻如京，岁美人和易得情。  
监里移舟天外思，地中鸣角古来声。  
山围故国城空在，潮打西陵意未平。  
二子有如双白鹭，隔江相照雪衣明。  

苏轼　次韵秦太虚见戏耳聋  
君不见诗人借车无可载，留得一钱何足赖。  
晚年更似杜陵翁，右臂虽存耳先聩。  
人将蚁动作牛斗，我觉风雷真一噫。  
闻尘扫尽根性空，不须更枕清流派。  
大朴初散失浑沌，六凿相攘更胜败。  
眼花乱坠酒生风，口业不停诗有债。  
君知五蕴皆是贼，人生一病今先差。  
但恐此心终未了，不见不闻还是碍。  
今君疑我特佯聋，故作嘲诗穷巑怪。  
须防额痒出三耳，莫放笔端风雨快。  

苏轼　次韵三舍人省上  
纷纷荣瘁何能久，云雨从来翻覆手。  
恥如一梦坠枕中，却见三贤起江右。  
嗟君妙质皆瑚琏，顾我虚名但箕斗。  
明朝冠盖蔚相望，共扈翠辇朝宣光。  
武皇已老白云乡，正与群帝骖龙翔，  
独留杞梓扶明堂。  

苏轼　次韵僧潜见赠  
道人胸中水镜清，万象起灭无逃形。  
独依古寺种秋菊，要伴骚人餐落英。  
人问底处有南北，纷纷鸿雁何曾冥。  
闭门坐穴一禅榻，头上岁月空峥嵘。  
今年偶出为求法，欲与慧剑加砻硎。  
云衲新磨山水出，霜髭不剪儿童惊。  
公侯欲识不可得，故知倚市无倾城。  
秋风吹梦过淮水，想见橘柚垂空庭。  
故人各在天一角，相望落落如晨星。  
彭城老守何足顾，枣林桑野相邀迎。  
千山不惮荒店远，两脚欲趁飞猱轻。  
多生绮语磨不尽，尚有宛转诗人情。  
猿吟鹤唳本无意，不知下有行人行。  
空阶夜雨自清绝，谁使掩抑啼孤惸。  
我欲仙山掇瑶草，倾筐坐叹何时盈。  
簿书鞭扑画填委，煮茗烧栗宜宵征。  
乞取摩尼照浊水，共看落月金盆倾。  

苏轼　次韵韶俯李通直二首  
一篇泷吏可书绅，莫向长沮更问津。  
老去常忧伴新鬼，归来且喜是陈人。  
曾陪令尹苍髯古，又见郎君白发新。  
回首天涯一惆怅，却登梅岭望枫宸。  

苏轼　次韵韶俯李通直二首  
青山只在古城隅，万里归来卜筑初。  
会见四山朝鹤驾，更看三李跨鲸鱼。  
欲从抱朴传家学，应怪中郎得异书。  
待我丹成驭风去，借君琼佩与霞裾。  

苏轼　次韵韶守狄大夫见赠二首  
华发萧萧老遂良，一身萍挂海中央。  
无钱种菜为家业，有病安心是药方。  
才疏正类孔文举，痴绝还同顾长康。  
万里归来空泣血，七年供奉殿西廊。  

苏轼　次韵韶守狄大夫见赠二首  
森森画戟拥朱轮，坐咏梁公觉有神。  
白傅闲游空诵句，拾遗穷老敢论亲。  
东海莫怀疏受意，西风幸免庚公尘。  
为公过岭传新唱，催发寒梅一信春。  

苏轼　次韵舒教授寄李公择  
草书妙绝吾所兄。真书小低犹抗行兄。  
论文作诗俱不敌，看君谈笑收降旌。  
去年逾月方出昼，为君剧饮几濡首。  
今年过我虽少留，寂寞陶潜方止酒。  
别时流涕揽君须，悬知此欢堕空虚。  
松下纵横余屐齿，门前轣辘想君车。  
怪君一身都是德，近之清润沦肌骨。  
细思还有可恨时，不许蓝桥见倾国。  

苏轼　次韵舒尧文祈雪雾猪泉  
长笑蛇医一寸腹，衔冰吐雹何时足。  
苍鹅无罪亦可怜，斩颈横盘不敢哭。  
岂知泉下有猪龙，卧枕雷车踏阴轴。  
前年太守为旱请，雨点随人如撒菽。  
太守归国龙归泉，至今人咏淇园绿。  
我今又复罹此旱，凛凛疲民在沟渎。  
却寻旧迹叩神泉，坐客仍携王子渊。  
看草中和乐职颂，新声妙悟慰华颠。  
晓来泉上东风急，须上冰珠老蛟泣。  
怪词欲逼龙飞起，险韵不量吾所及。  
行看积雪厚埋牛，谁与春工掀百蛰。  
此时还复借君诗，余力汰輈仍贯笠。  
挥毫落纸勿言疲，惊龙再起震失匙。  

苏轼　次韵述古过周长官夜饮  
二更铙鼓动诸邻，百首新诗间八珍。  
已遣乱蛙成两部，更邀明月作三人。  
云烟湖寺家家境，灯火沙河夜夜春。  
曷不劝公勤秉烛，老来光景似奔轮。  

苏轼　次韵水官诗  
高人岂学画，用笔乃其天。  
譬如善游人，一一能操船。  
阎子本缝掖，畴昔慕云渊。  
丹青偶为戏，染指初尝鼋。  
爱之不自已，笔势如风翻。  
传闻贞观中，左衽解椎鬟。  
南夷羞白雉，佛国贡青莲。  
诏令拟王会，别殿写戎蛮。  
熊冠金络额，豹袖拥旛旃。  
传入应门内，俯伏脱剑弮。  
天姿俨龙凤，杂沓朝鹏鱣。  
神功与绝迹，後世两莫扳。  
自从李氏亡，群盗窃山川。  
长安三日火，至宝随飞烟。  
尚有脱身者，漂流东出关。  
三官岂容独，得此今已偏。  
吁嗟至神物，会合当有年。  
京城诸权贵，欲取百计难。  
赠以玉如意，岂能动高禅。  
惟应一篇诗，皎若画在前。  

苏轼　次韵宋肇惠澄心纸二首  
诗老囊空一不留，百番曾作百金收。  
知君也厌雕肝肾，分我江南数斛愁。  

苏轼　次韵宋肇惠澄心纸二首  
君家家学陋相如，宜与诸儒论石渠。  
古纸无多更分我，自应给札奏新书。  

苏轼　次韵送徐大正  
别时酒醆照灯花，知我归期渐有涯。  
去岁渡江萍似斗，今年并海枣如瓜。  
多情明月邀君共，无价青山为我赊。  
千首新诗一竿竹，不应空钓汉江槎。  

苏轼　次韵送张山人归彭城  
羡君飘荡一虚舟，来作钱塘十日游。  
水洗禅心都眼净，山供诗笔总眉愁。  
雪中乘兴真聊尔，春尽思归却罢休。  
何日五湖从范蠡，种鱼万尾橘千头。  

苏轼　次韵苏伯固游蜀冈，送李孝博奉使岭表  
新苗未没鹤，老叶方翳蝉。  
绿渠浸麻水，白板烧松烟。  
笑窥有红颊，醉卧皆华颠。  
家家机杼鸣，树树梨枣悬。  
野无佩犊子，府有骑鹤仙。  
观风峤南使，出相山东贤。  
渡江吊很石，过岭酌贪泉。  
与君步徙倚，望彼修连娟。  
愿及南枝谢，早随北雁翩。  
归来春酒熟，共看山樱然。  

苏轼　次韵苏伯固主簿重九  
云间朱袖拂云和，知是长松挂发萝。  
髻重不嫌黄菊满，手香新喜绿橙搓。  
墨翻衫袖吾方醉，纸落云烟子患多。  
只有黄鸡与白日，玲珑应识使君歌。  

苏轼　次韵孙巨源，寄涟水李、盛二著作，并以见寄五绝  
南岳诸刘岂易逢，相望无复马牛风。  
山公虽见无多子，社燕何由恋塞鸿。  

苏轼　次韵孙巨源，寄涟水李、盛二著作，并以见寄五绝  
高才晚岁终难进，勇退当年正急流。  
不独二疏为可慕，他时当有景孙楼。  

苏轼　次韵孙巨源，寄涟水李、盛二著作，并以见寄五绝  
漱石先生难可意，啮毡校尉久无朋。  
应知客路愁无奈，故遣吟诗调李陵。  

苏轼　次韵孙巨源，寄涟水李、盛二著作，并以见寄五绝  
云雨休排神女车，忠州老病畏人夸。  
诗豪正值安仁在，空看河阳满县花。  

苏轼　次韵孙巨源，寄涟水李、盛二著作，并以见寄五绝  
胶西未到吾能说，桑柘禾麻不见春。  
不羡京尘骑马客，羡他淮月弄舟人。  

苏轼　次韵孙秘丞见赠  
感慨清哀似变风，老於诗句耳偏聪。  
迂疏自笑成何事，冷淡谁能用许功。  
不怕飞蚊如立豹，肯随白鸟过垂虹。  
吟哦相对忘三伏，拟泛冰溪入雪宫。  

苏轼　次韵孙莘老斗野亭寄子由，在邵伯堰  
落帆谢公渚，日脚东西平。  
孤亭得小憩，暮景含余清。  
坐待斗与牛，错落挂南甍。  
老僧如夙昔，一笑意已倾。  
新诗出故人，旧事疑前生。  
吾生七往来，送老海上城。  
逢人辄自哂，得鱼不忍烹。  
似闻绩溪老，复作东都行。  
小诗如秋菊，艳艳霜中明。  
过此感我言，长篇发春荣。  

苏轼　次韵孙莘老见赠，时莘老移卢州，因以别之  
炉锤一手赋形殊，造化无心敢望渠。  
我本疏顽固当尔，子犹沦落况其余。  
龚黄侧畔难言政，罗赵前头且眩书。  
惟有阳关一杯酒，殷勤重唱赠离居。  

苏轼　次韵孙职方苍梧山  
苍梧奇事岂虚传，荒怪还须问子年。  
远托鳌头转沧海，来依鹏背负青天。  
或云灵境归贤者，又恐神功亦偶然。  
闻道新春恣游览，羡君平地作飞仙。  

苏轼　次韵滕大夫三首雪浪石  
太行西来万马屯，势与岱岳争雄尊。  
飞狐上党天下脊，半掩落日先黄昏。  
削成山东二百郡，气压代北三家村。  
千峰右卷矗牙帐，崩崖凿断开土门。  
朼来城下作飞石，一炮惊落天骄魂。  
承平百年烽燧冷，此物僵卧枯榆根。  
画师争摹雪浪势，天工不见雷斧痕。  
离堆四面绕江水，坐无蜀士谁与论。  
老翁儿戏作飞雨，把酒坐看珠跳盆。  
此身自幻孰非梦，故国山水聊心存。  

苏轼　次韵滕元发、许仲涂、秦少游  
二公诗格老弥新，醉後狂吟许野人。  
坐看青丘吞泽芥，自惭黄潦荐溪苹。  
两邦旌纛光相照，十亩锄犁手自亲。  
何以秦郎妙天下，明年献颂请东巡。  

苏轼　次韵完夫再赠之什，某已卜居毘陵，与完夫有庐里之约云  
柳絮飞时笋箨斑，风流二老对开关。  
雪芽我为求阳羡，乳水君应饷惠山。  
竹簟凉风眠昼永，玉堂制草落人间。  
应容缓急烦闾里，桑柘聊同十亩闲。  

苏轼　次韵王滁州见寄  
斯人何似似春雨，歌舞农夫怨行路。  
君看永叔与元之，坎轲一生遭口语。  
两仇当年鬓未丝，玉堂挥翰手如飞。  
教得滁人解吟咏，至今里巷嘲轻肥。  
君家联翩尽卿相，独来坐啸溪山上。  
笑捐浮利一鸡肋，多取清名几熊掌。  
丈夫自重贵难售，两翁今与青山久。  
後来太守更风流，要伴前人作诗瘦。  
我倦承明苦求出，到处遗踪寻六一。  
凭君试与问琅邪，许我来游莫难色。  

苏轼　次韵王觌正言喜雪  
圣人与天通，有诏宽狱市。  
好语夜喧街，湿云朝覆砌。  
纷然退朝后，色映宫槐媚。  
欲夸剪刻工，故上朱蓝袂。  
我方执笔侍，未敢书上瑞。  
君犹伏阁争，高论亦少慰。  
霏霏止还作，盎盎风与气。  
神龙久潜伏，一怒势必倍。  
行当见三白，拜舞讙万岁。  
归来饮君家，酣咏追既醉。  

苏轼　次韵王定国侀　扬州  
此身江海寄天游，一落红尘不易收。  
未许相如还蜀道，空教何逊在扬州。  
又惊白酒催黄菊，尚喜朱颜映黑头。  
火急著书千古事，虞卿应未厌穷愁。  

苏轼　次韵王定国得晋卿酒相留夜饮  
短衫厌手气横秋，更著仙人紫绮裘。  
使我有名全是酒，从他作病且忘忧。  
诗无定律君应将，醉有真乡我可侯。  
且倒余樽尽今夕，睡蛇已死不须钩。  

苏轼　次韵王定国得颍倅二首  
仙风入骨已凌云，秋水为文不受尘。  
一噫固应号地籁，余波犹足挂天绅。  
买牛但自捐三尺，射鼠何劳挽六钧。  
莫向百花潭上去，　　翁不见与谁亲。  

苏轼　次韵王定国得颍倅二首  
滔滔四海我知津，每愧先生植杖芸。  
自少多言晚闻道，从今闭口不论文。  
灩翻白兽樽中酒，归煮青泥坊底芹。  
要识老僧无尽处，床头牛蚁不曾闻。  

苏轼　次韵王定国会饮清虚堂  
何逊扬州又几年，官梅诗兴故依然。  
何人可复间季孟，与子不妨中圣贤。  
卜筑君方淮上郡，归心我已剑南川。  
此身正似蚕将老，更尽春光一再眠。  

苏轼　次韵王定国马上见寄  
昨夜霜风人褀衣，晓来病骨更支离。  
疏狂似我人谁顾，坎坷怜君志未移。  
但恨不携桃叶女，尚能来趁菊花时。  
南台二谢人无继，直恐君诗胜义熙。  

苏轼　次韵王定国南迁回见寄  
土晕铜花蚀秋水，要须悍石相砻砥。  
十年冰药战膏粱，万里烟波濯纨绮。  
归来诗思转清激，百丈空潭数鲂鲤。  
逝将桂浦撷兰荪，不记槐堂收剑履。  
却思庚岭今何在，更说彭城真梦耳。  
君知先竭是甘井，我愿得全如苦李。  
妄心不复九回肠，至道终当三洗髓。  
广陵阳羡何足较，只有无何真我里。  
乐全老子今禅伯，掣电机锋不容拟。  
心通岂复问云何，印可聊须答如是。  
相逢为我话留滞，桃花春涨孤舟起。  

苏轼　次韵王定国书丹元子宁极斋  
仙人与吾辈，寓迹同一尘。  
何曾五浆馈，但有争席人。  
宁极无常居，此斋自随身。  
人那识郗监，天不留封伦。  
误落世网中，俗物愁我神。  
先生忽扣户，夜呼祁孔宾。  
便欲随子去，著书未绝麟。  
愿挂神虎冠，往卜饮马邻。  
王郎濯纨绮，意与陋巷亲。  
南游苦不早，倘及蓴鲈新。  

苏轼　次韵王定国谢韩子华过饮  
楚有孙叔敖，长城隐千里。  
哀哉练裙子，负薪蹑破履。  
岂无故交亲，逝去如覆水。  
不如老优孟，谈笑托谐美。  
世家不可恃，如倚折足几。  
祥符有贤相，手握天下砥。  
懿敏亦名公，三贵德爵齿。  
盖棺今几日，公子谁料理。  
谁要卿料理，欲说且止止。  
宅相开府公，久为苍生起。  
如何垂老别，冰盘馈苍耳。  
亲嫌妨鹗荐，相对发微泚。  
新诗如弹丸，脱手不移晷。  
我亦老宾客，苦语落纨绮。  
莫辞三上章，有道贫贱耻。  

苏轼　次韵王都尉偶得耳疾  
君知六凿皆为赘，我有一言能决疣。  
病客巧闻床下蚁，痴人强觑棘端猴。  
聪明不在根尘里，药饵空为婢仆忧。  
但试周郎看聋否，曲音小误已回头。  

苏轼　次韵王巩独眠  
居士身心如槁木，旅馆孤眠体生粟。  
谁能相思琢白玉，服药千朝偿一宿。  
天寒日短银灯续，欲往从之车脱轴。  
何人吹断参差竹，泗水茫茫鸭头绿。  

苏轼　次韵王巩留别  
去国已八年，故人今有谁？  
当时交游内，未数蔡克儿。  
岂无知我者，好爵半已縻。  
争为东阁吏，不顾北山移。  
公子表独立，与世颇异驰。  
不辞千里远，成此一段奇。  
蛾眉亦可怜，无奈思饼师。  
无人伴客寝，惟有支床龟。  
君归与何人，文字相娱嬉。  
持此调张子，一笑当脱颐。  

苏轼　次韵王巩南迁初归二首  
问君谪南宾，野葛食几尺。  
逢人瘴发黄，入市胡眼碧。  
三年不易过，坐睨倚天壁。  
归来貌如故，妙语仍破镝。  
那能废诗酒，亦未妨禅寂。  
愿为尚书郎，还赐上方舄。  

苏轼　次韵王巩南迁初归二首  
江家旧池台，修竹围一尺。  
归来万事非，惟见秦淮碧。  
平生痛饮处，遗墨鸦栖壁。  
西来故父客，金印杂鸣镝。  
三槐老更茂，花絮春寂寂。  
中微未可料，家庙藏赤舄。  

苏轼　次韵王巩颜复同泛舟  
沈郎清瘦不胜衣，边老便便带十围。  
躞蹀身轻山上走，欢呼船重醉中归。  
舞腰似雪金钗落，谈辩如云玉尘挥。  
忆在钱塘正如此，回头四十二年非。  

苏轼　次韵王诲夜坐  
爱君东阁能延客，顾我闲官不计员。  
策杖频过知未厌，卜居相近岂辞迁。  
莫将诗句惊摇落，渐喜樽罍省扑缘。  
待约月明池上宿，夜深同看水中天。  

苏轼　次韵王晋卿奉诏押高丽宴射  
北苑传呼陛榡郎，东夷初识令君香。  
天山自可三箭取，海国何劳一苇杭。  
宣劝不辞金碗侧，醉归争看玉鞭长。  
锦囊诗草勤收拾，莫遣鸡林得夜光。  

苏轼　次韵王郎子立风雨有感  
百年一俯仰，寒暑相主客。  
稍增裘褐气，已觉团扇厄。  
不烦计荣辱，此丧彼有获。  
我琴终不败，无攫亦无醳。  
後生不自牧，呻吟空挟策。  
揠苗不待长，卖菜苦求益。  
此郎独静退，门外无行迹。  
但恐陶渊明，每为饥所迫。  
凄风弄衣结，小雪穿门席。  
愿君付一笑，造物亦戏剧。  
朝来赋云梦，笔落风雨疾。  
为君裁春衫，高会开桂籍。  

苏轼　次韵王廷老和张十七九日见寄二首  
霜叶投空雀啅篱，上楼筋力强扶持。  
对花把酒未甘老，膏面染须聊自欺。  
无事亦知君好饮，多才终恐世相縻。  
请看平日衔杯口，会有金椎为控颐。  

苏轼　次韵王廷老和张十七九日见寄二首  
接果移花看补篱，腰镰手斧不妨持。  
上都新事长先到，老圃闲谈未易欺。  
酿酒闭门开社瓮，杀牛留客解耕縻。  
何时得见纤纤玉，右手持杯左捧颐。  

苏轼　次韵王廷老退居见寄  
浪蕊浮花不辨春，归来方识岁寒人。  
回头自笑风波地，闭眼聊观梦幻身。  
北牖已安陶令榻，西风还避瘐公尘。  
更搔短发东南望，试问今谁裹旧巾。  

苏轼　次韵王雄州还朝留别  
老李威名八十年，壁间精悍见遗颜。  
自闻出守风流似，稍觉承平气象还。  
但遣诗人歌杕杜，不妨侍女唱阳关。  
内朝接武知何日，白发羞归供奉班。  

苏轼　次韵王雄州送侍其泾州  
威声又数中兴年，二虏行当一矢联。  
闻道名城得真将，故应惊羽落空弦。  
追锋归去雄三卫，授钺重来定十连。  
别酒回头便陈迹，号呶端合发初筵。  

苏轼　次韵王郁林  
晚途流落不堪言，海上春泥手自翻。  
汉使节空余皓首，故侯瓜在有颓垣。  
平生多难非天意，此去残年尽主恩。  
误辱使君相擦拭，宁闻老鹤更乘轩。  

苏轼　次韵王震  
携文过我治平间，雾豹当时始一斑。  
闻道吹嘘借余论，故教流落得生还。  
清篇带月来霜夜。妙语先春发病颜。  
诗酒暮年犹足用，竹林高会许时攀。  

苏轼　次韵王忠玉游虎丘绝句三首  
当年大白此相浮，老守娱宾得二丘。  
白发重来故人尽，空余丛桂小山幽。  

苏轼　次韵王忠玉游虎丘绝句三首  
青盖红旗映玉山，新诗小草落玄泉。  
风流使者人争看，知有真娘立道边。  

苏轼　次韵王忠玉游虎丘绝句三首  
舞衫歌扇转头空，只有青山杳霭中。  
若共吴王斗百草，使君未敢借惊鸿。  

苏轼　次韵王仲至喜雪御筵  
三军喜气铄飞花，睡起空惊月在沙。  
未集骅骝金腰褭，故残鴗鹊玉横斜。  
偶还仗内身如寄，尚忆江南酒可赊。  
宣劝不多心自醉，强扶衰白拜君嘉。  

苏轼　次韵吴传正枯木歌  
天公水墨自奇绝，瘦竹枯松写残月。  
梦回疏影在东窗，惊怪霜枝连夜发。  
生成变坏一弹指，乃知造物初无物。  
古来画师非俗士，妙想实与诗同出。  
龙眠居士本诗人，能使龙池飞霹雳。  
君虽不作丹青手，诗眼亦自工识拔。  
龙眠胸中有千驷，不独画肉兼画骨。  
但当与作少陵诗，或自与君拈秃笔。  
东南山水相招呼，万象入我摩尼珠。  
尽将书画散朋友，独与长铗归来乎。  

苏轼　次韵谢子高读《渊明传》  
枯木嵌空微黯淡，古器虽在无古弦。  
袖中正有南风手，谁能听之谁为弹。  
风流岂落正始後，甲子不数义熙前。  
一山黄菊平生事，无酒令人意缺然。  

苏轼　次韵徐积  
杀鸡未肯邀季路，裹饭先须问子来。  
但见中年隐槐市，岂知平日赋兰台。  
海山入梦方东去，风雨留人得暂陪。  
若说峨嵋眼前是，故乡何处不堪回。  

苏轼　次韵徐仲车  
恶衣恶食诗愈好，恰是霜松啭春鸟。  
苍蝇莫乱远鸡声，世上谁如公觉早。  
八年看我走三州，月自当空水自流。  
人间扰扰真蝼蚁，应笑人呼作斗牛。  

苏轼　次韵许冲元送成都高士敦钤辖  
栘中老监本虚名，懒作燕山万里行。  
坐看飞鸿迎使节，归来骏马换倾城。  
高才本不缘勋阀，余力还思治蜀兵。  
西望雪山烽火尽，不妨樽酒寄平生。  

苏轼　次韵许遵  
蒜山渡口挽归艎，朱雀桥边看道装。  
供帐已应烦百两，击鲜毋久溷诸郎。  
问禅时到长干寺，载酒闲过绿野堂。  
此味只忧儿辈觉，逢人休道北窗凉。  

苏轼　次韵颜长道送傅倅  
两见黄花扫落英，南山山寺遍题名。  
宗成不独依岑范，鲁卫终当似弟兄。  
去岁云涛浮汴泗，与君泥土满衣缨。  
如今别酒休辞醉，试听双洪落後声。  

苏轼　次韵阳行先  
室空惟法喜，心定有天游。  
摩诘原无病，须洹不入流。  
苦嫌寻直枉，坐待寸田秋。  
虽未麒麟阁，已逃鹦鹉洲。  
酒醒风动竹，梦断月窥楼。  
众谓元德秀，自称阳道州。  
拔葵终相鲁，辟谷会封留。  
用舍俱无碍，飘然不系舟。  

苏轼　次韵杨褒早春  
穷巷凄凉苦未和，君家庭院得春多。  
不辞瘦马冲残雪，来听佳人唱踏莎。  
破恨径须烦麴糵，增年谁复怨羲娥。  
良辰乐事古难并，白发青衫我亦歌。  
细雨郊园聊种菜，冷官门户可张罗。  
放朝三日君恩重，睡美不知身在何。  

苏轼　次韵杨次公惠径山龙井水  
漏尽鸡号厌夜行，年来小器溢瓶罂。  
弃官纵未归东海，罢郡犹堪作水衡。  
幻色将空眼先暗，胜游无碍脚殊轻。  
空烦远致龙渊水，宁复临池似伯英。  

苏轼　次韵叶致远见赠  
欲求五亩寄樵苏，所至迟留似贾胡。  
信命不须歌去汝，逢人未免叹犹吾。  
人皆劝我杯中物，我独怜君屋上乌。  
一技文章何足道，要知摩诘是文殊。  

苏轼　次韵颖叔观灯  
安西老守是禅僧，到处应然无尽灯。  
永夜出游从万骑，诸羌入看拥千层。  
便因行乐令投甲，不用防秋更打冰。  
振旅归来还侍宴，十分宣劝恐难胜。  

苏轼　次韵袁公济谢芎椒  
燥吻时时著酒濡，要令卧疾致文殊。  
河鱼溃腹空号楚，汗水流骹始信吴。  
自笑方求三岁艾，不如长作独眠夫。  
羡君清瘦真仙骨，更助飘飘鹤背躯。  

苏轼　次韵曾仲锡承议食蜜渍生荔支  
代北寒荠捣韭萍，奇苞零落似晨星。  
逢盐久已成枯腊，得蜜犹疑是薄刑。  
欲就左慈求拄杖，使随李白跨沧溟。  
攀条与立新名字，儿女称呼恐不经。  

苏轼　次韵曾仲锡元日见寄  
萧索东风两鬓华，年年幡胜剪宫花。  
愁闻塞曲吹芦管，喜见春盘得蓼芽。  
吾国旧供云泽米，君家新致雪坑茶。  
燕南异事真堪纪，三寸黄柑擘永嘉。  

苏轼　次韵詹适宣德小饮巽亭  
君方梦谪仙，我亦吊文园。  
江上同三黜，天涯共一樽。  
涛雷殷白昼，梅雪耿黄昏。  
归去多情雨，应随御史轩。  

苏轼　次韵张  
新落霜余两岸隆，尘埃举袂识西风。  
临淮自古多名士，樽酒相从乐寓公。  
半日偷闲歌啸里，百年暗尽往来中。  
知君不向穷愁老，尚有清诗气吐虹。  

苏轼　次韵张安道读杜诗  
大雅初微缺，流风困暴豪。  
张为词客赋，变作楚臣骚。  
展转更崩坏，纷纶阅俊髦。  
地偏蕃怪产，源失乱狂涛。  
粉黛迷真色，鱼虾易豢牢。  
谁知杜陵杰，名与谪仙高。  
扫地收千轨，争标看两艘。  
诗人例穷苦，天意遣奔逃。  
尘暗人亡鹿，溟翻帝斩鳌。  
艰危思李牧，述作谢王褒。  
失意各千里，哀鸣闻九皋。  
骑鲸遁沧海，捋虎得绨袍。  
巨笔屠龙手，微官似马曹。  
迂疏无事业，醉饱死游遨。  
简牍仪型在，儿童篆刻劳。  
今谁主文字，公合抱旌旄。  
开卷遥相忆，知音两不遭。  
般斤思郢质，鲲化陋鲦濠。  
恨我无佳句，时蒙致白醪。  
殷勤理黄菊，未遣没蓬蒿。  

苏轼　次韵张昌言给事省宿  
冯颠久已攲残雪，戎眼何曾眩落晖。  
朔野按行犹爵跃，东台瞑坐觉乌飞。  
漫夸年少容吾生，若斗尊前举世稀。  
待向嵩阳求水竹，一犁烟雨伴公归。  

苏轼　次韵张昌言喜雨  
千里黄流失故居，年来赤地到青徐。  
遥闻争诵十行诏，无异亲巡六尺舆。  
精贯天人一言足，云兴岳渎万灵趋。  
爱君谁似元和老，贺雨诗成即谏书。  

苏轼　次韵张甥棠美昼眠  
炎歳六月北窗凉，更觉甘如饭稻粱。  
宰我粪墙讥敢避，孝先经笥谑兼忘。  
忧虞心谢知时雁，安稳身同挂角羊。  
要识熙熙不争竞，华胥别是一仙乡。  

苏轼　次韵张十七九日赠子由  
千戈万槊拥笓篱，九日清樽岂复持。  
官事无穷何日了，菊花有信不吾欺。  
逍遥琼馆真堪羡，取次尘缨未可縻。  
迨此暇时须痛饮，他年长剑拄君颐。  

苏轼　次韵张舜民自御史出倅虢州留别  
玉堂给札气如云，初喜湘累复佩银。  
樊口凄凉已陈迹，班心突兀见长身。  
江湖前日真成梦，鄠杜他年恐卜邻。  
此去若容陪坐啸，故应客主尽诗人。  

苏轼　次韵章传道喜雨  
去年夏旱秋不雨，海畔居民饮咸苦。  
今年春暖欲生蝝，地上戢戢多於土。  
预忧一旦开两翅，口吻如风那肯吐。  
前时渡江入吴越，布阵横空如项羽。  
农夫拱手但垂泣，人力区区固难御。  
扑缘发毛困牛马，啖啮衣服穿房户。  
坐观不救亦何心，秉畀炎火传自古。  
荷锄散掘谁敢後，得米济饥还小补。  
常山山神信英烈，撝驾雷公诃电母。  
应怜郡守老且愚，欲把疮痍手摩抚。  
山中归时风色变，中路巳觉商羊舞。  
夜窗骚骚闹松竹，朝畦泫泫流膏乳。  
从来蝗旱必相资，此事吾闻老农语。  
庶将积润扫遗孽，收拾丰岁还明主。  
县前巳窖八千斛，率以一升完一亩。  
更看蚕妇过初眠，未用贺客来旁午。  
先生笔力吾所畏，蹴踏鲍谢跨徐庾。  
偶然谈笑得佳篇，便恐流传成乐府。  
陋邦一雨何足道，吾君盛德九州普。  
中和乐职几时作？试向诸生选何武。  

苏轼　次韵章子厚飞英留题  
款段曾陪马少游，而今人在凤麟洲。  
黄公酒肆如重过，杳杳白苹天尽头。  

苏轼　次韵赵德麟雪中惜梅且饷柑酒三首  
千花未分出梅余，遣雪摧残计已疏。  
卧闻点滴如秋雨，知是东风为扫除。  

苏轼　次韵赵德麟雪中惜梅且饷柑酒三首  
阆苑千葩映玉宸，人间只有此花新。  
飞霙要欲先桃李，散作千林火迫春。  

苏轼　次韵赵德麟雪中惜梅且饷柑酒三首  
蹀躞娇黄不受韟，东风暗与色香归。  
偶逢白堕争春手，遣入王孙玉斝飞。  

苏轼　次韵赵景贶春思，且怀吴越山水  
岁华来无穷，老眼久已静。  
春风如系马，未动意先骋。  
西湖忽破碎，鸟落鱼动镜。  
萦城理枯渎，放闸起胶艇。  
愿君营此乐，官事何时竟。  
思吴信偶然，出处付前定。  
飘然不系舟，乘此无尽兴。  
醉翁行乐处，草木皆可敬。  
明朝游北渚，急扫黄叶径。  
白酒真到齐，红裙已放郑。  

苏轼　次韵赵景贶督两欧阳诗，破陈酒戒  
商也哀未忘，岁月忽已秋。  
祥琴虽未调，余悲不敢留。  
矧此乃韵语，未入金石流。  
羲之生五子，总角出银钩。  
吾家有二许，下笔两不休。  
君言不能诗，此语人信不？  
千钟斯为尧，百榼斯为丘。  
陋矣陶士衡，当以大白浮。  
酒中那有失，醉则不惊鸥。  
明当罚二子，已洗两玉舟。  

苏轼　次韵赵令铄  
东坡已报六年穰，惆怅红尘白首郎。  
枕上溪山犹可见，门前冠盖已相忘。  
故人年少真琼树，落笔风生战堵墙。  
端向瓮间寻吏部，老来专以醉为乡。  

苏轼　次韵赵令铄惠酒  
神山无石髓，生世悲暂寓。  
坐待玉膏流，千载真旦暮。  
青州老从事，鬲上非所部。  
惠然肯见从，知我憎市酤。  
开瓶自洗盏，肴核谁与具。  
门前听剥啄，烹鱼得尺素。  

苏轼　次韵正辅表兄江行见桃花  
曲士赋怀沙，草木伤莽莽。  
德人无荆棘，坐失岭峤阻。  
我兄瑚琏姿，流落瘴江浦。  
净眼见桃花，纷纷堕红雨。  
萧然振衣裓，笑问散花女。  
我观解语花，粉色如黄土。  
一言破千偈，况尔初不语。  
可怜一转话，他日如何举。  
故复此微吟，聊和鸥鸦橹。  
江边闲草木，闲客当为主。  
尔来子美瘦，正坐作诗苦。  
袖手焚笔砚，清篇真漫与。  
愿兄理北辕，六辔去如组。  
上林桃花开，水暖鸿北翥。  

苏轼　次韵正辅同游白水山  
只知楚越为天涯，不知肝胆非一家。  
此身如线荣荣绕，左旋右转随缫车。  
误抛山林入朝市，平地咫尺千褒斜。  
欲从稚川隐罗浮，先与灵运开永嘉。  
首参虞舜款韶石，次谒六祖登南华。  
仙山一见五色羽，雪树雨摘南枝花。  
赤鱼白蟹箸屡下，黄柑绿橘笾常加。  
糖霜不待蜀客寄，荔支莫信闽人夸。  
恣倾白蜜收五棱，细斸黄土栽三桠。  
朱明洞裹得灵草，翩然放杖凌苍霞。  
岂无轩车驾熟鹿，亦有鼓吹号寒蛙。  
山人劝酒不用勺，石上自有樽罍洼。  
径从此路朝玉阙，千里莫遣毫厘差。  
故人日夜望我归，相迎欲到长风沙。  
岂知乘槎天女侧，独倚云机看织纱。  
世间谁似老兄弟，笃爱不复相疵瑕。  
相携行到水穷处，庶几一见留子嗟。  
千年枸杞常夜吠，无数草棘工藏遮。  
但令凡心一洗濯，神人仙药不我遐。  
山中归来万想灭，岂复回顾双云鸦。  

苏轼　次韵郑介夫二首  
一落泥途迹愈深，尺薪如桂米如金。  
长庚到晓空陪月，太岁今年合守心。  
相与啮毡持汉节，何妨振履出商音。  
孤云倦鸟空来往，自要闲飞不作霖。  

苏轼　次韵郑介夫二首  
一生忧患萃残年，心似惊蚕未易眠。  
海上偶来期汗漫，苇间犹得见延缘。  
良医自要经三折，老将何妨败两甄。  
收取桑榆种梨枣，祝君眉寿似增川。  

苏轼　次韵致远  
长笑右军称草圣，不如东野以诗鸣。  
乐天自爱吟淮月，怀祖无劳听角声。  

苏轼　次韵致政张朝奉仍招晚饮  
扫白非黄精，轻身岂胡麻。  
怪君仁而寿，未觉生有涯。  
曾经丹化米，亲授枣如瓜。  
云蒸作雾楷，火灭噀雨巴。  
自此养铅鼎，无穷走河车。  
至今许玉斧，犹事萼绿华。  
我本三生人，畴昔一念差。  
前生或草圣，习气余惊蛇。  
儒舑谢赤松，佛缚惭丹霞。  
时时一篇出，扰扰四座哗。  
清诗得可惊，信美辞多夸。  
回车入官府，治具随贫家。  
萍虀与豆粥，亦可成咄嗟。  

苏轼　次韵仲殊雪中游西湖二首  
夜半幽梦觉，稍闻竹苇声。  
起续冻折弦，为鼓一再行。  
曲终天自明，玉楼已峥嵘。  
有怀二三子，落笔先飞霙。  
共为竹林会，身与孤鸿轻。  
秀语出寒饿，身穷诗乃亨。  
禅老复何为，笑指孤烟生。  
我独念粲者，谁与予目成。  

苏轼　次韵仲殊雪中游西湖二首  
宝云楼阁闹千门，林静初无一鸟喧。  
闭户莫教风扫地，卷帘疑有月临轩。  
水光潋滟犹浮碧，山色空蒙已敛昏。  
乞得汤休奇绝句，始知盐絮是阵言。  

苏轼　次韵周邠  
南迁欲举力田科，三径初成乐事多。  
岂意残年踏朝市，有如疲马畏陵坡。  
羡君同甲心方壮，笑我无聊鬓已皤。  
何日西湖寻旧赏，淡烟疏雨暗渔蓑。  

苏轼　次韵周邠寄《雁荡山图》二首  
指点先凭采药翁，丹青化出大槐宫。  
眼明小阁浮烟翠，齿冷新诗嚼雪风。  
二华行看雄陕右，九仙今已压京东。  
此生的有寻山分，已觉温台落手中。  

苏轼　次韵周邠寄《雁荡山图》二首  
西湖三载与君同，马入尘埃鹤入笼。  
东海独来看出日，石桥先去踏长虹。  
遥知别後添华发，时向樽前说病翁。  
所恨蜀山君未见，他年携手醉郫筒。  

苏轼　次韵周长官寿星院同饯鲁少卿  
琉璃百顷水仙家，风静湖平响钓车。  
寂历疏松攲晚照，伶俜寒蝶抱秋花。  
困眠不觉依蒲褐，归路相将踏桂华。  
更著纶巾披鹤氅，他年应作画图夸。  

苏轼　次韵周开祖长官见寄  
俯仰东西阅数州，老於歧路岂伶优。  
初闻父老推谢令，旋见儿童迎细侯。  
政拙年年祈水旱，民劳处处避嘲讴。  
河吞臣野那容塞，盗入蒙山不易搜。  
仕道固应惭孔孟，扶颠未可责由求。  
渐谋田舍犹怀禄，未脱风涛且傍洲。  
惘惘可怜真丧狗，时时相触是虚舟。  
朼来震泽都如梦，只有苕溪可倚楼。  
斋酿酸甜如蜜水，乐工零落似风鸥。  
远思颜柳并诸谢，近忆张陈与老刘。  
风定轩窗飞豹脚，雨余栏槛上蜗牛。  
旧游到处皆苍鲜，同甲惟君尚黑头。  
忆昔湖山共寻胜，相逢杯酒两忘忧。  
醉看梅雪清香过，夜棹风船骇汗流。  
百首共成山上集，三人同作月中游。  
海南未起垂天翼，涧底仍依径寸庥。  
已许春风归过我，预忧诗笔老难酬。  
此生岁月行飘忽，晚节功名亦谬悠。  
犀首正缘无事饮，凭髈应为有鱼留。  
从今更踏青州麴，薄酒知君笑督邮。  

苏轼　次韵周穜惠石铫  
铜腥铁涩不宜泉，爱此苍然深且宽。  
蟹眼翻波汤已作，龙头拒火柄犹寒。  
姜新盐少茶初熟，水渍云蒸藓未乾。  
自古函牛多折足，要知无脚是轻安。  

苏轼　次韵朱光庭初夏  
朝罢人人识郑崇，直声如在履声中。  
卧闻疏响梧桐雨，独咏微凉殿阁风。  
谏苑君方续承业，醉乡我欲访无功。  
陶然一枕谁呼觉，牛蚁初除病後聪。  

苏轼　次韵朱光庭喜雨  
久苦赵盾日，欣逢传说霖。  
坐知千里足，初觉两河深。  
破屋常持伞，无薪欲爂琴。  
清诗似庭燎，虽美未忘箴。  

苏轼　次韵子由病酒肺疾发  
忆子少年时，肺病疲坐卧。  
喊呀或终日，势若风雨过。  
虚阳作浮涨，客冷仍下堕。  
妻孥恐怅望，脍炙不登坐。  
终年禁晚食，半夜发清饿。  
胃强鬲苦满，肺敛腹辄破。  
三彭恣啖啮，二竖肯捕播。  
寸田可治生，谁劝耕黄糯。  
探怀得真药，不待君臣佐。  
初如雪花积，渐作樱珠大。  
隔墙闻三宴，隐隐如转磨。  
自兹失故疾，阳唱阴辄和。  
神仙多历试，中路或坎坷。  
平生不尽器，痛饮知无奈。  
旧人眼看尽，老伴余几个。  
残年一斗粟，待子同舂簸。  
云何不自珍，醉病又一挫。  
真源结梨枣，世味等糠莝。  
耕耘当待获，愿子勤自课。  
相将赋远游，仙语不用些。  

苏轼　次韵子由初到陈州二首  
道丧虽云久，吾犹及老成。  
如今各衰晚，那更治刑名。  
懒惰便樗散，疏狂托圣明。  
阿奴须碌碌，门户要全生。  

苏轼　次韵子由初到陈州二首  
旧隐三年别，杉松好在不？  
我今尚眷眷，此意恐悠悠。  
闭户时寻梦，无人可说愁。  
还来送别处，双泪寄南州。  

苏轼　次韵子由除日见寄  
薄宦驱我西，远别不容惜。  
方愁後会远，未暇忧岁夕。  
强欢虽有酒，冷酌不成席。  
秦烹惟羊羹，陇馔有熊腊。  
念为儿童岁，屈指已成昔。  
往事今何追，忽若箭已释。  
感时嗟事变，所得不偿失。  
府卒来驱傩，矍铄惊远客。  
愁来岂有魔，烦汝为攘磔。  
寒梅与冻杏，嫩萼初似麦。  
攀条为惆怅，玉蕊何时折。  
不忧春艳晚，行见弃夏核。  
人生行乐耳，安用声名籍。  
胡为独多感，不见膏自炙。  
诗来苦相宽，子意远可射。  
依依见其面，疑子在咫尺。  
兄今虽小官，幸忝佐方伯。  
北池近所凿，中有沠水碧。  
临池饮美酒，尚可消永日。  
但恐诗力弱，斗健未免馘。  
诗成十日到，谁谓千里隔。  
一月寄一篇，忧愁何足掷。  

苏轼　次韵子由寄题孔平仲草庵  
逢人欲觅安心法，到处先为问道庵。  
卢子不须从若士，盖公当自过曹参。  
羡君美玉经三火，笑我枯桑困八蚕。  
犹喜大江同一味，故应千里共清甘。  

苏轼　次韵子由柳湖感物  
忆昔子美在东屯，数间茅屋苍山根。  
嘲吟草木调蛮獠，欲与猿鸟争啾喧。  
子今憔悴众所弃，驱马独出无往还。  
惟有柳湖万株柳，清阴与子供朝昏。  
胡为讥评不少借，生意凌挫难为繁。  
柳虽无言不解愠，世俗乍见应怃然  
娇姿共爱春濯濯，岂问空腹修蛇蟠。  
朝看浓翠傲炎赫，夜爱疏影摇清圆。  
风翻雪阵春絮乱，蠹响啄木秋声坚。  
四时盛衰各有态，摇落凄怆惊寒温。  
南山孤松积雪底，抱冻不死谁复贤。  

苏轼　次韵子由论书  
吾虽不善书，晓书莫如我。  
苟能通其意，常谓不学可。  
貌妍容有矉，璧美何妨椭。  
端壮杂流丽，刚健含婀娜。  
好之每自讥，不独子亦颇。  
书成辄弃去，谬被旁人裹。  
体势本阔落，结束入细麽。  
子诗亦见推，语重未敢荷。  
尔来又学射，力薄愁官筩。  
多好意无成，不精安用夥。  
何当尽屏去，万事付懒惰。  
吾闻古书法，守骏莫如跛。  
世俗笔苦骄，众中强嵬＊。  
钟张忽已远，此语与时左。  

苏轼　次韵子由岐下诗  
北亭谁人筑短墙，横绝拥吾堂。  
不作新亭槛，幽花为谁香。  

苏轼　次韵子由清汶老龙珠丹  
天公不解防痴龙，玉函宝方出龙宫。  
雷霆下索无处避，逃入先生衣袂中。  
先生不作金椎袖，玩世徜徉隐屠酒。  
夜光明月空自投，一锻何劳纬萧手。  
黄门寡好心易足，荆棘不生梨枣熟。  
玄珠白璧两无求，无胫金丹来入腹。  
区区分别笑乐天，那知空门不是仙。  

苏轼　次韵子由三首东亭  
仙山佛国本同归，世路玄关两背驰。  
到处不妨闲卜筑，流年自可数期颐。  
遥知小槛临廛市，定有新松长棘茨。  
谁道茅檐劣容膝，海天风雨看纷披。  

苏轼　次韵子由使契丹到涿州见寄四首  
老人痴钝已逃寒，子复辞行理亦难。  
要到卢龙看古塞，投文易水吊燕丹。  

苏轼　次韵子由使契丹到涿州见寄四首  
胡羊代马得安眠，穷发之南共一天。  
又见子卿持汉节，遥知遗老泣山前。  

苏轼　次韵子由使契丹到涿州见寄四首  
毡毳年来亦甚都，时时鴃舌问三苏。  
那知老病浑无用，欲向君王乞镜湖。  

苏轼　次韵子由使契丹到涿州见寄四首  
始忆庚寅降屈原，旋看蜡凤戏僧虔。  
随翁万里心如铁，此子何劳为买田。  

苏轼　次韵子由书李伯时所藏韩干马  
潭潭古屋云幕垂，省中文书如乱丝。  
忽见伯时画天马，朔风胡沙生落锥。  
天马西来从西极，势与落日争分驰。  
龙膺豹股头八尺，奋迅不受人间羁。  
元狩虎脊聊可友，开元玉花何足奇。  
伯时有道真吏隐，饮啄不羡山梁雌。  
丹青弄笔聊尔耳，意在万里谁知之。  
干惟画肉不画骨，而况失实空留皮。  
烦君巧说腹中事，妙语欲遣黄泉知。  
君不见韩生自言无所学，厩马万匹皆吾师。  

苏轼　次韵子由书清汶老所传《秦湘二女图》  
春风消冰失瑶玉，我本无身安有触。  
羊生得妇如得风，握手一笑未为辱。  
先生室中无天游，佩环何处鸣风瓯。  
随魔未必皆魔女，但与分灯遣归去。  
胡为写真传世人，更要维摩一转语。  
丹元茅茨只三间，太极老人时往还。  
检点凡心早除拂，方平神鞭常使物。  

苏轼　次韵子由书王晋卿画山水二首  
老云君空见画，梦中我亦曾游。  
桃花纵落谁见，水到人间伏流。  

苏轼　次韵子由书王晋卿画山水二首  
山人昔与云俱出，俗驾今随水不回。  
赖我胸中有佳处，一樽时对画图开。  

苏轼　次韵子由书王晋卿画山水一首，而晋卿和二首  
误点故教同子敬。杂篇真欲拟汤休。  
陇云寄我山中信，雪月追君溪上舟。  
会看飞仙虎头箧，却来颠倒拾遗裘。  
王孙办作玄真子，细雨斜风不湿鸥。  

苏轼　次韵子由书王晋卿画山水一首，而晋卿和二首  
此境眼前聊妄想，几人林下是真休。  
我今心似一潭月，君已身如万斛舟。  
看画题诗双鹤鬓，归田送老一羊裘。  
明年兼与士龙去，万顷苍波没两鸥。  

苏轼　次韵子由送陈侗知陕州  
谁能如铁牛，横身负黄河。  
滔天不能没，尺箠未易诃。  
世俗自无常，徐公故逶迤。  
别来不可说，事与浮云多。  
当时无限人，毁誉即墨阿。  
虚声了无实，夜虫鸣机梭。  
相逢一笑外，奈此白发何。  
天骥皆蹑云，长鸣饱刍禾。  
王庭旅百实，大贝随弓戈。  
君独一麾去，欲赓五桍歌。  
甘棠古乐国，白酒金叵罗。  
知君不久留，治行中新科。  
过客足嗔喜，东堂记分鹅。  
此外但坐啸，後生工揣摩。  

苏轼　次韵子由送家退翁知怀安军  
吾州同年友，粲若琴上星。  
当时功名意，岂止拾紫青。  
事既喜违愿，天或不假龄。  
今如图中鹤，俯仰在一庭。  
退翁守清约，霜菊有余馨。  
鼓笛方入破，朱弦微莫听。  
西南正春旱，废沼黏枯萍。  
翩然一麾去，想见灵雨零。  
我无谪仙句，待诏沉香亭。  
空骑内厩马，天仗随云輟。  
竟无丝毫补，眷焉谁汝令。  
永愧旧山叟，凭君寄丁宁。  

苏轼　次韵子由送蒋夔赴代州学官  
功利争先变法初，典型独守老成余。  
穷人未信诗能尔，倚市悬知绣不如。  
代北诸生渐狂简，床头杂说为爬梳。  
归来问雁吾何敢，疾世王符解著书。  

苏轼　次韵子由送千之侄  
江上松楠深复深，满山风雨作龙吟。  
年来老干都生菌，下有孙枝欲出林。  
白发未成归隐计，青衫傥有济时心。  
闭门试草三千牍，仄席求人少似今。  

苏轼　次韵子由送赵{山几}归觐钱塘，遂赴永嘉  
归舟转河曲，稍见楚山苍。  
候吏来迎客，吴音已带乡。  
言从谢康乐，先献鲁灵光。  
已击三千里，何须四十强。  
风流半刺史，清绝校书郎。  
到郡诗成集，寻溪水溅裳。  
芒鞋随采药，茧纸记流觞。  
海静蛟鼍出，山空草木长。  
宦斿无远近，民事要更尝。  
愿子传家法，他年请尚方。  

苏轼　次韵子由所居六咏  
堂前种山丹，错落马脑盘。  
堂後种秋菊，碎金收辟寒。  
草木如有情，慰此芳岁阑。  
幽人正独乐，不知行路难。  

苏轼　次韵子由所居六咏  
诗人故多感，花发忆两京。  
石榴有正色，玉树真虚名。  
粲粲秋菊花，卓为霜中英。  
萸盘照重九，缬蕊两鲜明。  

苏轼　次韵子由所居六咏  
幽居有古意，义井分西墙。  
谁云三伏热，止须一杯凉。  
先生坐忍渴，群嚣自披猖。  
众散徐酌饮，逡巡味尤长。  

苏轼　次韵子由所居六咏  
先生饭土塯，无物与刘叉。  
何以娱醉客，时嗅砌下花。  
井水分西邻，竹阴借东家。  
萧然行脚僧，一身寄天涯。  

苏轼　次韵子由所居六咏  
东斋手植柏，今复几尺长。  
知有桓司马，榛茅为遮藏。  
近闻南台松，新枝出余僵。  
年来此怀抱，岂复惊凡亡。  

苏轼　次韵子由所居六咏  
新居已覆瓦，无复风雨忧。  
桤栽与笼竹，小诗亦可求。  
尚欲烦贰师，刺山出飞流。  
应须凿百尺，两绠载一牛。  

苏轼　次韵子由题《憩寂图》後  
东坡虽是湖州派，竹石风流各一时。  
前世画师今姓李，不妨还作辋川诗。  

苏轼　次韵子由五月一日同转对  
跪奉新书笏在腰，谈王正欲伴耕樵。  
晋阳岂为一门事，宣政聊同五月朝。  
忧患半生联出处，归休上策早招要。  
后生可畏吾衰矣，刀笔从来错料尧。  

苏轼　次韵子由以诗见报编礼公，借雷琴，记旧曲  
琴上遗声久不弹，琴中古义本长存。  
苦心欲记常迷旧，信指如归自著痕。  
应有仙人依树听，空教瘦鹤舞风骞。  
谁知千里溪堂夜，时引惊猿撼竹轩。  

苏轼　次韵子由与颜长道同游百步洪，相地筑亭种柳  
平明坐衙不暖席，归来闭阁闲终日。  
卧闻客至倒屣迎，两眼蒙笼余睡色。  
城东泗水步可到，路转河洪翻雪白。  
安得青丝络骏马，蹙踏飞波柳阴下。  
奋身三丈两蹄间，振鬣长鸣声自乾。  
少年狂兴久已谢，但忆嘉陵绕剑关。  
剑关大道车方轨，君自不去归何难。  
山中故人应大笑，筑室种柳何时还。  

苏轼　次韵子由浴罢  
理发千梳净，风曦胜汤沐。  
闭息万窍通，雾散名乾浴。  
颓然语默丧，静见天地复。  
时令具薪水，漫欲濯腰腹。  
陶匠不可求，盆斛何由足。  
老鸡卧粪土，振羽双暝目。  
倦马{左马右展}风沙，奋鬣一喷玉。  
垢净各殊性，快惬聊自沃。  
云母透蜀纱，琉璃莹蕲竹。  
稍能梦中觉，渐使生处熟。  
楞严在床头，妙偈时仰读。  
返流归照性，独立遗所瞩。  
未知仰山禅，已就季主卜。  
安心会自得，助长毋相督。  

苏轼　次韵子由月季花再生  
幽芳本长春，暂瘁如蚀月。  
且当付造物，未易料枯枿。  
也知宿根深，便作紫笋茁。  
乘时出婉娩，为我暖栗冽。  
先生早贵重，庙论推英拔。  
而今城东瓜，不记召南茇。  
陋居有远寄，小圃无阔蹑。  
还为久处计，坐待行年匝。  
腊果缀梅枝，春杯浮竹叶。  
谁言一萌动，已觉万木活。  
聊将玉蕊新，插向纶巾折。  

苏轼　次韵子由赠吴子野先生二绝句  
马迹车轮满四方，若为闭著小茅堂。  
仙心欲捉左元放，痴疾还同顾长康。  

苏轼　次韵子由赠吴子野先生二绝句  
江令苍苔围故宅，谢家语燕集华堂。  
先生笑说江南事，只有青山绕建康。  

苏轼　次韵子由种菜久旱不生  
新春阶下笋芽生，厨里霜虀倒旧罂。  
时绕麦田求野荠，强为僧舍煮山羹。  
园无雨润何须叹，身与时违合退耕。  
欲看年华自有处，鬓间秋色两三茎。  

苏轼　次韵子由种杉竹  
散庭空雀噪入檐，闭门独宿夜厌厌。  
似闻梨枣同时种，应与杉篁刻日添。  
糟麴有神熏不醉，雪霜夸健巧相沾。  
先生坐待清阴满，空使人人叹滞淹。  

苏轼　次周焘韵  
道眼转丹青，常於寂处鸣。  
早知雨是水，不作两般声。  

苏轼　崔文学甲携文见过，萧然有出尘之姿，问之，则孙介夫之甥也。故复  
象服盛簪珥，岂是邢夫人。  
敝衣破冠履，可怜范叔贫。  
君看崔员外，晚就观国宾。  
当年颇赫赫，翁妪争为姻。  
蹭蹬阻风水，横斜挂边垠。  
青衫映白发，今似梅子真。  
道存百无害，甘守吴市闉。  
自言总角岁，慈母为择邻。  
邦人惊似舅，矫矫恶不仁。  
诗文非他师，家法乃富春。  
岂非空同秀，为国产隽民。  
挺然齐鲁生，近出姬姜亲。  
为文不在多，一颂了伯伦。  
清诗要锻炼，乃得铅中银。  
自我迁岭外，七见槐火新。  
著书已绝笔，一默含千谆。  
蒉桴和苇龠，天节非人均。  
时时自娱嬉，岂为俗子陈。  

苏轼　催试官考较戏作  
八月十五夜，月色随处好。  
不择茅檐与市楼，况我官居似蓬岛。  
凤哹堂前野橘香，剑潭桥畔秋荷老。  
八月十八潮，壮观天下无。  
鲲鹏水击三千里，组练长驱十万夫。  
红旗青盖互明灭，黑沙白浪相吞屠。  
人生会合古难必，此景此行那两得。  
愿君闻此添蜡烛，门外白袍如立鹄。  

苏轼　村醪二尊献张平阳  
万户春浓酒似油，想须百瓮到床头。  
主人日饮三千客，应笑穷官送督邮。  

苏轼　村醪二尊献张平阳  
诗里将军已筑坛，後来裨将欲登难。  
已惊老健苏梅在，更作风流王谢看。  
□出定知书满腹，瘦生应为语雕肝。  
□□洒落江山外，留与人间激懦官。  

苏轼　村醪二尊献张平阳  
张公高躅不可到，我欲挽肩才觉难。  
事业已归前辈录，典刑留与後人看。  
诗如琢雪清牙颊，身觐飞龙吐胆肝。  
少负清名晚方用，白头翁竟作何官。  

苏轼　答晁以道索书  
阅世真难记，如公自不忘。  
其於书太简，正以懒相妨。  

苏轼　答陈述古二首  
漫说山东第二州，枣林桑泊负春游。  
城西亦有红千叶，人老簪花却自羞。  

苏轼　答陈述古二首  
小桃破萼未胜春，罗绮丛中第一人。  
闻道使君归去後，舞衫歌扇总成尘。  

苏轼　答范淳甫次韵答王定国  
吾州下邑生刘季，谁数区区张与李。  
重瞳遗迹已尘埃，惟有黄楼临泗水。  
而今太守老且寒，侠气不洗儒生酸。  
犹胜白门穷吕布，欲将鞍马事曹瞒。  
每得君诗如得书，宣心写妙书不如。  
眼前百种无不有，知君一以诗驱除。  
传闻都下十日雨，青泥没马街生鱼。  
旧雨来人今不来，悠然独酌卧清虚。  
我虽作郡古云乐，山川信美非吾庐。  
愿君不废重九约，念此衰冷勤呵嘘。  

苏轼　答海上翁  
山翁不复见新诗，疑是河南石壁曦。  
海水岂容鲸饮尽，然犀何处觅琼枝。  

苏轼　答径山琳长老  
与君皆丙子，各已三万日。  
一日一千偈，电往那容诘。  
大患缘有身，无身则无疾。  
平生笑罗什，神咒真浪出。  

苏轼　答郡中同僚贺雨  
水旱行十年，饥疫遍九土。  
奇穷所向恶，岁岁祈睛雨。  
虽非为己求，重请终愧古。  
鬼神亦知我，老病入腰膂。  
何曾拜向人，此意难不许。  
重云萋已合，微润先流础。  
萧萧止还作，坐听及三鼓。  
天明将吏集，泥土满靴屦。  
登城望黣麦，绿浪风掀舞。  
愧我贤友生，雄篇斗新语。  
君看大熟岁，风雨占十五。  
天地本无功，祈禳何足数。  
渡河不入境，未若无蝗虎。  
而况刑白鹅，下策君勿取。  

苏轼　答孔周翰求书与诗  
身闲曷不长闭口，天寒正好深藏手。  
吟诗写字有底忙，未脱多生宿尘垢。  
不蒙讥诃子厚疾，反更刻画无盐丑。  
征西自有家鸡肥，太白应惊饭山瘦。  
与君相从知几日，东风待得花开否。  
拨弃万事勿复谈，百觚之後那辞酒。  

苏轼　答李邦直  
美人如春风，著物物未知。  
羁愁似冰雪，见子先流澌。  
子从徐方来，吏民举熙熙。  
扶病出见之，惊我一何衰。  
知我久慵倦，起我以新诗。  
诗词如醇酒，盎然熏四支。  
径饮不觉醉，欲和先昏疲。  
西斋有蛮帐，风雨夜纷披。  
放怀语不择，抚掌笑脱颐。  
别来今几何，春物已含姿。  
柳色日夜暗，子来竟何时。  
徐方虽云乐，东山禁游嬉。  
又无狂太守，何以解忧思。  
闻子有贤妇，华堂咏螽斯。  
曷不倒囊橐，卖剑买蛾眉。  
不用教丝竹，唱我新歌词。  

苏轼　答李公择  
济南春好雪初晴，行到龙山马足轻。  
使君莫忘霅溪女，时作阳关肠断声。  

苏轼　答吕梁仲屯田  
乱山合沓围彭门，官居独在悬水村。  
居民萧条杂麋鹿，小市冷落无鸡豚。  
黄河西来初不觉，但讶清泗奔流浑。  
夜闻沙岸鸣瓮盎，晓看雪浪浮鹏鲲。  
吕梁自古喉吻地，万顷一抹何由吞。  
坐观入市卷闾井，吏民走尽余王尊。  
计穷路断欲安适，吟诗破屋愁鸢蹲。  
岁寒霜重水归壑，但见屋瓦留沙痕。  
入城相对如梦寐，我亦仅免为鱼鼋。  
旋呼歌舞杂诙笑，不惜饮釂空瓶盆。  
念君官舍冰雪冷，新诗美酒聊相温。  
人生如寄何不乐，任使绛蜡烧黄昏。  
宣房未筑淮泗满，故道堙灭疮痍存。  
明年劳苦应更甚，我当畚锸先黥髡。  
付君万指伐顽石，千鎚雷动苍山根。  
高城如铁洪口快，谈笑却扫看崩奔。  
农夫掉臂免狼顾，秋谷布野如云屯。  
还须更置软脚酒，为君击鼓行金樽。  

苏轼　答任师中、家汉公  
先君昔未仕，杜门皇佑初。  
道德无贫贱，风采照乡闾。  
何尝疏小人，小人自阔疏。  
出门无所诣，老史在郊墟。  
门前万竿竹，堂上四库书。  
高树红消梨，小池白芙蕖。  
常呼赤脚婢，雨中撷园蔬。  
娇娇任夫子，罢官还旧庐。  
是时里中儿，始识长者车。  
烹鸡酌白酒，相对欢有余。  
有如庞德公，往还葛与徐。  
妻子走堂下，主人竟谁欤。  
我时年尚幼，作赋慕相如。  
侍立看君谈，精悍实起予。  
岁月曾几何，耆老逝不居。  
史侯最先没，孤坟拱桑樗。  
我亦涉万里，清血满襟祛。  
漂流二十年，始悟万缘虚。  
独喜任夫子，老佩刺史鱼。  
威行乌白蛮，解辫请冠裾。  
方当入奏事，清庙陈璠璵。  
胡为厌轩冕，归意不少纾。  
上蔡有良田，黄沙走清渠。  
罢亚百顷稻，雍容十年储。  
闲随李丞相，搏射鹿与猪。  
苍鹰十斤重，猛犬如黄驴。  
岂比陶渊明，穷苦自把锄。  
我今四十二，衰发不满梳。  
彭城古名郡，乏人偶见除。  
头颅已可知，几何不樵渔。  
会当相从去，芒鞋老菑畲。  
念子瘴江边，怀抱向谁摅。  
赖我同年友，相欢出同舆。  
冰盘荐文鲔，玉斝倾浮蛆。  
醉中忽思我，清诗缀琼琚。  
知我少所谐，教我时卷舒。  
世事日反覆，翩如风中旟。  
雀罗吊廷尉，秋扇悲婕妤。  
升沈一何速，喜怒纷众狙。  
作诗谢二子，我师宁与蘧。  

苏轼　答任师中次韵  
闲里有深趣，常忧儿辈知。  
已成归蜀计，谁借买山赀。  
世事久已谢，故人犹见思。  
平生不饮酒，对子敢论诗。  

苏轼　答王定民  
开缄奕奕满银钩，书尾题诗语更遒。  
八法旧闻宗长史，五言今复拟苏州。  
笔踪好在留台寺，旗队遥知到石沟。  
欲寄鼠须并茧纸，请君章草赋黄楼。  

苏轼　答王巩  
汴泗遶吾城，城坚如削铁。  
中有李临淮，号令肝胆裂。  
古来彭城守，未省怕恶客。  
恶客云是谁？祥符相公孙。  
是家豪逸生有种，千金一掷颇黎盆。  
连车载酒来，不饮外酒嫌其村。  
子有千瓶酒，我有万株菊。  
任子满头插，团团见花不见目。  
醉中插花归，花重压折轴。  
问客何所须？客言：我爱山，  
青山自绕郭，不要买山铁。  
此外有黄楼，楼下一河水，  
美哉洋洋乎，可以疗饥并洗耳。  
彭城之游乐复乐，客恶何如主人恶。  

苏轼　答仲屯田次韵  
秋来不见渼陂岑，千里诗盟忽重寻。  
大木百围生远籁，朱泫三叹有遗音。  
清风卷地收残暑，素月流天扫积阴。  
欲遣何人赓绝唱，满阶桐叶候虫吟。  

苏轼　答周循州  
蔬饭藜床破衲衣，扫除习气不吟诗。  
前生自是卢行者，後学过呼韩退之。  
未敢叩门求夜话，时叨送米续晨炊。  
知君清俸难多辍，且觅黄精与疗饥。  

苏轼　答子勉三首  
君不登郎省，还应上谏坡。  
才高殊未识，岁晚喜无他。  
枥马羸难出，邻鸡冻不歌。  
寒炉余几火，灰里拨阴何。  

苏轼　答子勉三首  
惊人得佳句，或以傲王公。  
处士还清节，滑稽安足雄。  
深沉似康乐，简远到安丰。  
一点无俗气，相期林下风。  

苏轼　答子勉三首  
欧倩腰支柳一涡，小梅催拍大梅歌。  
舞余片片梨花落，争奈当涂风物何。  

苏轼　大风留金山两日  
塔上一铃独自语，明日颠风当断渡。  
朝来白浪打苍崖，倒射轩窗作飞雨。  
龙骧万斛不敢过，渔舟一叶从掀舞。  
细思城市有底忙，却笑蛟龙为谁怒。  
无事久留童仆怪，此风聊得妻孥许。  
灊山道人独何事，夜半不眠听粥鼓。  

苏轼　大寒步至东坡赠巢三  
春雨如暗尘，春风吹倒人。  
东坡数间屋，巢子谁与邻。  
空床敛败絮，破灶郁生薪。  
相对不言寒，哀哉知我贫。  
我有一瓢酒，独饮良不仁。  
未能趚我颊，聊复濡子唇。  
故人千钟禄，驭吏醉吐茵。  
那知我与子，坐作寒蟩呻。  
努力莫怨天，我尔皆天民。  
行看花柳动，共享无边春。  

苏轼　大老寺竹间阁子  
残花带叶暗，新笋出林香。  
但见竹阴绿，不知沠水黄。  
树高倾陇鸟，池浚落河鲂。  
栽种良辛苦，孤僧瘦欲＊。  

苏轼　大秦寺  
晃荡平川尽，坡陀翠麓横。  
忽逢孤塔迥，独向乱山明。  
信足幽寻远，临风却立惊。  
原田浩如海，滚滚尽东倾。  

苏轼　大行太皇太后高氏挽词二首  
至矣吾三后，功高汉已还。  
复推元佑冠，盖得永昭全。  
有作犹非圣，无私乃是天。  
侍臣谈道要，家法信家传。  

苏轼　大行太皇太后高氏挽词二首  
却狄安诸夏，先王社稷臣。  
固应祠百世，何止活千人。  
定策天知我，忘家帝念亲。  
万方何以报，得疾为勤民。  

苏轼　大雪，青州道上，有怀东武园亭，寄交代孔周翰  
超然台上雪，城郭山川两奇绝。  
海风吹碎碧琉璃，时见三山白银阙。  
盖公堂前雪，绿窗朱户相明灭。  
堂中美人雪争妍，粲然一笑玉齿颊。  
就中山堂雪更奇，青松怪石乱琼丝。  
惟有使君游不归，五更马上愁敛眉。  
君不是淮西李侍中，夜入蔡州缚取吴无济，  
又不是襄阳孟浩然，长安道上骑驴吟雪诗。  
何当闭门饮美酒，无人毁誉河东守。  

苏轼　大雪独留尉氏，有客入驿，呼与饮，至醉，诘旦客南去，竟不知其谁  
古驿无人雪满庭，有客冒雪来自北。  
纷纷笠上已盈寸，下马登堂面苍黑。  
苦寒有酒不能饮，见之何必问相识。  
我酌徐徐不满觥，看客倒尽不留涩。  
千门书闭行路绝，相与笑语不知夕。  
醉中不复问姓名，上马忽去横短策。  

苏轼　大雨联句  
庭松偃盖如醉，夏雨新凉似秋。  
有客高吟拥鼻，无人共吃馒头。  

苏轼　代书答梁先  
此身与世真悠悠，苍颜华发谁汝留。  
强名太守古徐州，忘归不如楚沐猴。  
鲁人岂独不知丘，躢藉夫子无罪尤。  
异哉梁子清而修，不远千里从我游。  
了然正色悬双眸，世之所驰子独不。  
一经通明传节侯，小楷精绝规摹欧。  
我衰废学懒且偷，畏见问事买长头。  
别来红叶黄花秋，夜梦见之起坐愁。  
遗我驳石盆与瓯，黑质白章声琳球。  
谓言山石生涧沟，追琢尚可王公羞。  
感子佳意能无酬，反将木瓜报珍投。  
学如富买在博收，仰取俯拾无遗筹。  
道大如天不可求，修其可见致其幽。  
愿子笃实慎勿浮，发愤忘食乐忘忧。  

苏轼　迨作《淮口遇风诗》，戏用其韵  
我诗如病骥，悲鸣向衰草。  
有儿真骥子，一喷群马倒，  
养气勿吟哦，声名忌太早。  
风涛借笔力，势逐孤云扫。  
何如陶家儿，遶舍觅梨枣。  
君看押强韵，已胜郊与岛。  

苏轼　待旦  
梦破山骨冷，扶桑未放晓。  
披衣坐虚堂，缺月犹皎皎。  
扬泉漱寒冽，激齿冰雪绕。  
百体喜坚壮，万象觉情悄。  
簪履事朝谒，神魂飞窅渺。  
龛灯蚌珠剖，炉穗玉绳袅。  
浮念恍已消，真庭谅非杳。  
须臾霁霞起，赫奕射林表。  
高树引凉蝉，深枝啅栖鸟。  
二虫彼何为，逐动自纷扰。  
悠悠天宇内，岂复论大小。  
覆盎舞醯鸡，浓昏恣飞绕。  
定知达观士，方寸常了了。  
世无陶靖节，此乐知者少。  

苏轼　待月台  
月与高人本有期，挂檐低户映蛾眉。  
只从昨夜十分满，渐觉冰轮出海迟。  

苏轼　戴道士得四字代作  
少小家江南，寄迹方外士。  
偶随白云出，卖药彭城市。  
雪霜侵鬓发，尘土污冠袂。  
赖此三尺桐，中有山水意。  
自从夷夏乱，七丝久已弃。  
心知鹿鸣三，不及胡琴四。  
使君独慕古，嗜好与众异。  
共吊桓魋宫，一洒孟尝泪。  
归来锁尘匣，独对断弦喟。  
挂名石壁间，寂寞千岁事。  

苏轼　丹元子示诗，飘飘然有谪仙风气，吴传正继作，复次其韵  
飞仙亦偶然，脱命瞬息中。  
惟诗不可拟，如写天日容。  
梦中哦七言，玉丹已入怀。  
一语遭绰虐，失身随蓬莱。  
蓬莱至今空，护短不养才。  
上界足官府，谪仙应退休。  
可怜吴与苏，肮脏雪满头。  
雪满头，终当却与丹元子，  
笑指东海乘桴浮。  

苏轼　单同年求德兴俞氏聚远楼诗三首  
云山烟水苦难亲，野草幽花各自春。  
赖有高楼能聚远，一时收拾与闲人。  

苏轼　单同年求德兴俞氏聚远楼诗三首  
无限青山散不收，云奔浪卷入帘钩。  
直将眼力为疆界，何啻人间万户侯。  

苏轼　单同年求德兴俞氏聚远楼诗三首  
闻说楼居似地仙，不知门外有尘寰。  
幽人隐几寂无语，心在飞鸿灭没间。  

苏轼　儋耳  
霹雳收威暮雨开，独恁凭槛倚崔嵬。  
垂天雌霓云端下，快意雄风海上来。  
野老已歌丰岁语，除书欲放逐臣回。  
残年饱饭东坡老，一壑能专万事灰。  

苏轼　儋耳山  
突兀隘空虚，他山总不如。  
君看道傍石，尽是补天余。  

苏轼　祷雨张龙公，既应，刘景文有诗，次韵  
张公晚为龙，抑自龙中来。  
伊昔风云会，咄嗟潭洞开。  
精诚苟可贯，宾主真相陪。  
洞箫振羽舞，白酒浮云罍。  
言从关州妃，远去焦氏台。  
倾倒瓶中雨，一洗麦上埃。  
破旱不论功，乘云却空回。  
嗟龙与我辈，用意岂远哉。  
使君今子义，英风冠东莱。  
笑说龙为友，幽明莫相猜。  

苏轼　到官病倦，未尝会客，毛正仲惠茶，乃以端午小集石塔，戏作一诗为  
我生亦何须，一饱万想灭。  
胡为设方丈，养此肤寸舌。  
尔来又衰病，过午食辄噎。  
谬为淮海帅，每愧厨传缺。  
爂无欲清人，奉使免内热。  
空烦赤泥印，远致紫玉玦。  
为君伐羔豚，歌舞菰黍节。  
禅窗丽午景，蜀井出冰雪。  
坐客皆可人，鼎器手自洁。  
金钗候汤眼，鱼蟹亦应诀。  
遂令色香味，一日备三绝。  
报君不虚受，知我非轻啜。  

苏轼　到颍未几，公帑已竭，斋厨索然，戏作  
我昔在东武，吏方谨新书。  
斋空不知春，客到先愁予。  
采杞聊自诳，食菊不敢余。  
岁月今几何，齿发日向疏。  
幸此一郡老，依然十年初。  
梦饮本来空，真饱竟亦虚。  
尚有赤脚婢，能烹趚尾鱼。  
心知皆梦耳，慎勿歌归欤。  

苏轼　悼朝云  
苗而不秀岂其天，不使童乌与我玄。  
驻景恨无千岁药，赠行惟有小乘禅。  
伤心一念偿前债，弹指三生断后缘。  
归卧竹根无远近，夜灯勤礼塔中仙。  

苏轼　道者院池上作  
下马逢佳客，携壶傍小池。  
清风乱荷叶，细雨出鱼儿。  
井好能冰齿，茶甘不上眉。  
归途更萧瑟，真个解催诗。  

苏轼　灯花一首赠王十六  
金粟钗头次第多，起看缺月带斜23。  
悬知瑞草桥边夜，笑指灯花说老坡。  

苏轼　登常山绝顶广丽亭  
西望穆陵关，东望琅邪台。  
南望九仙山，北望空飞埃。  
相将叫虞舜，遂欲归蓬莱。  
嗟我二三子，狂饮亦荒哉。  
红裙欲仙去，长笛有余哀。  
清歌入云霄，妙舞纤腰回。  
自从有此山，白石封苍苔。  
何尝有此乐，将去复徘徊。  
人生如朝露，白发日夜催。  
弃置当何言，万劫终飞灰。  

苏轼　登玲珑山  
何年僵立两苍龙，瘦脊盘盘尚倚空。  
翠浪舞翻红罢亚，白云穿破碧玲珑。  
三休亭上工延月，九折岩前巧贮风。  
脚力尽时山更好，莫将更　限趁无穷。  

苏轼　登庐山  
读书庐山中，作郡庐山下。  
平湖浸山脚，云峰对虚榭。  
红蕖纷欲落，白鸟时来下。  
犹思隐居胜，乱石惊湍泻。  

苏轼　登望豥亭  
河涨西来失旧豥，孤城浑在水光中。  
忽然归壑无寻处，千里禾麻一半空。  

苏轼　登云龙山  
醉中走上黄茅冈，满冈乱石如群羊。  
冈头醉倒石作床，仰看白云天茫茫。  
歌声落谷秋风长，路人举首东南望，  
拍手大笑使君狂。  

苏轼　登州海市  
东方云海空复空，群仙出没空明中。  
荡摇浮世生万象，岂有贝阙藏珠宫。  
心知所见皆幻影，敢以耳目烦神工。  
岁寒水冷天地闭，为我起蛰鞭鱼龙。  
重楼翠阜出霜晓，异事惊倒百岁翁。  
人间所得容力取，世外无物谁为雄。  
率然有请不我拒，信我人厄非天穷。  
潮阳太守南迁归，喜见石廪堆祝融。  
自言正直动山鬼，岂知造物哀龙钟。  
伸眉一笑岂易得，神之报汝亦已丰。  
斜阳万里孤鸟没，但见碧海磨青铜。  
新诗绮语亦安用，相与变灭随东风。  

苏轼　登州孙氏万松堂  
万松谁种已摐摐，半岭苍云映此邦。  
露重珠璎蒙翠盖，风来石齿碎寒江。  
浮空两竹横南阁，倒景扶桑射北窗。  
坐待夕烽传海峤，重城归去踏逢逢。  

苏轼　邓忠母氏挽词  
微生真草木，无处谢天力。  
慈颜如春风，不见桃李实。  
古今抱此恨，有志俯仰失。  
公子岂先知，战战常惜日。  
吾君日明照，委曲到肝鬲。  
哀哉人子心，吾何爱一邑。  
家庭拜前後，粲然发笑色。  
岂比黄壤下，焚瘗千金璧。  
若人道德人，视此亦戏剧。  
聊偿曾闵意，遽与仙佛寂。  
孤累卧江渚，永望坟墓隔。  
作诗相楚挽，感动泪再滴。  

苏轼　狄韶州煮蔓菁芦菔羹  
我昔在田间，寒庖有珍烹。  
常支折脚鼎，自煮花蔓菁。  
中年失此味，想像如隔生。  
谁知南岳老，解作东坡羹。  
中有芦菔根，尚含晓露清。  
勿语贵公子，从渠醉膻腥。  

苏轼　狄咏石屏  
霏霏点轻素，渺渺开重阴。  
风花乱紫翠，雪外有烟林。  
雪近势方壮，林远意殊深。  
会有无事人，支颐识此心。  

苏轼　籴米  
籴米买束薪，百物资之市。  
不缘耕樵得，饱食殊少味。  
再拜请邦君，愿受一廛地。  
知非笑昨梦，食力免内愧。  
春秧几时花，夏稗忽已穟。  
怅焉抚来耜，谁复识此意。  

苏轼　荻蒲  
雨折霜乾不耐秋，白花黄叶使人愁。  
月明小艇湖边宿，便是江南鹦鹉洲。  

苏轼　地黄  
地黄饷老马，可使光监人。  
吾闻乐天语，喻马施之身。  
我衰正伏枥，垂耳气不振。  
移栽附沃壤，蕃茂争新春。  
沉水得稚根，重汤养陈薪。  
投以东阿清，和以北海醇。  
崖蜜助甘冷，山姜发芳辛。  
融为寒食饧，咽作瑞露珍。  
丹田自宿火，渴肺还生津。  
愿饷内热子，一洗胸中尘。  

苏轼　吊李台卿并叙  
我初未识君，人以君为笑。  
垂头老鹳雀，烟雨霾七窍。  
敝衣来过我，危坐若持钓。  
褚裒半面新，鬷蔑一语妙。  
徐徐涉其澜，极望不可徼。  
却劝元妩媚，士固难轻料。  
看书眼如月，罅隙靡不照。  
我老多遣忘，得君如再少。  
纵横通杂艺，甚博且知要。  
所恨言无文，至老幽不耀。  
其生世莫识，已死谁复吊。  
作诗遗故人，庶解俗子谯。  

苏轼　吊天竺海月辩师三首  
欲寻遗迹强沾裳，本自无生可得亡。  
今夜生公讲堂月，满庭依旧冷如霜。  

苏轼　吊天竺海月辩师三首  
生死犹如臂屈伸，情锺我辈一酸辛。  
乐天不是蓬莱客，凭仗西方作主人。  

苏轼　吊天竺海月辩师三首  
欲访浮云起灭因，无缘却见梦中身。  
安心好住王文度，此理何须更问人。  

苏轼　吊徐德占并引  
美人种松柏，欲使低映门。  
栽培虽易长，流恶病其根。  
哀哉岁寒姿，肮脏谁与论。  
竟为明所误，不免刀斧痕。  
一遭儿女污，始觉山林尊。  
从来觅栋梁，未省傍篱藩。  
南山隔秦岭，千树龙蛇奔。  
大厦若畏倾，万牛何足言。  
不然老岩壑，合抱枝生孙。  
死者不可悔，吾将遗后臣。  

苏轼　丁公默送蝤蛑  
溪边石蟹小於钱，喜见轮囷赤玉盘。  
半壳含黄宜点酒，两螯斫雪劝加餐。  
蛮珍海错闻名久，怪雨腥风入坐寒。  
堪笑吴兴馋太守，一诗换得两尖团。  

苏轼　定惠院顒师为余竹下开啸轩  
啼鴃催天明，喧喧相诋谯。  
暗蛩泣夜永，唧唧自相吊。  
饮风蝉至洁，长吟不改调。  
食土蚓无肠，亦自终夕叫。  
鸢贪声最鄙，鹊喜意可料。  
皆缘不平鸣，恸哭等嬉笑。  
阮生已粗率，孙子亦未妙。  
道人开此轩，清坐默自照。  
冲风振河海，不能号无窍。  
累尽吾何言，风来竹自啸。  

苏轼　定惠院寓居月夜偶出  
幽人无事不出门，偶逐东风转良夜。  
参差玉宇飞木末，缭绕香烟来月下。  
江云有态清自媚，竹露无声浩如泻。  
已惊弱柳万丝垂，尚有残梅一枝亚。  
清诗独吟还自和，白酒已尽谁能借。  
不惜青春忽忽过，但恐欢意年年谢。  
自知醉耳爱松风，会拣霜林结茅舍。  
浮浮大甑长炊玉，溜溜小槽如压蔗。  
饮中真味老更浓，醉里狂言醒可怕。  
闭门谢客对妻子，倒冠落佩从嘲骂。  

苏轼　东川清丝寄鲁冀州，戏赠  
鹅溪清丝清如冰，上有千岁交枝藤。  
藤生谷底饱风雪，岁晚忽作龙蛇升。  
嗟我虽为老侍从，骨寒只受布与缯。  
床头锦衾未还客，坐觉芒刺在背膺。  
岂如髯卿晚及贵，福禄正似川方增。  
醉中倒著紫绮裘，下有半臂出缥绫。  
封题不敢妄裁剪，刀尺自有佳人能。  
遥知千骑出清晓，积雪未放浮尘兴。  
白须红带柳丝下，老弱空巷人相登。  
但放奇纹出领袖，吾髯虽老无人憎。  

苏轼　东府雨中别子由  
庭下梧桐树，三年三见汝。  
前年适汝阴，见汝鸣秋雨。  
去年秋雨时，我自广陵归。  
今年中山去，白首归无期。  
客去莫叹息，主人亦是客。  
对床定悠悠，夜雨空萧瑟。  
起折梧桐枝，赠汝千里行。  
归来知健否，莫忘此时情。  

苏轼　东湖  
吾家蜀江上，江水清如蓝。  
尔来走尘土，意思殊不堪。  
况当岐山下，风物尤可惭。  
有山秃如赭，有水浊如泔。  
不谓郡城东，数步见湖潭。  
入门便清奥，恥如梦西南。  
泉源从高来，随波走涵涵。  
东去触重阜，尽为湖所贪。  
但见苍石螭，开口吐清甘。  
借汝腹中过，胡为目眈眈。  
新荷弄晚凉，轻棹极幽探。  
飘摇忘远近，偃息遗佩篸。  
深有龟与鱼，浅有螺与蚶。  
曝晴复戏雨，戢戢多於蚕。  
浮沉无停饵，倏忽遽满蓝。  
丝缗虽强致，琐细安足戡。  
闻昔周道兴，翠凤栖孤岚。  
飞鸣饮此水，照影弄毵毵。  
至今多梧桐，合抱如彭聃。  
彩羽无复见，上有鹍搏鹌。  
嗟予生虽晚，好古意所＊。  
图书已漫漶，犹复访侨郯。  
卷阿诗可继，此意久已含。  
扶风古三辅，政事岂汝谙。  
聊为湖上饮，一纵醉後谈。  
门前远行客，劫劫无留骖。  
问胡不回首，毋乃趁朝参。  
予今正疏懒，官长幸见函。  
不辞日游再，行恐岁满三。  
暮归还倒载，钟鼓已韽韽。  

苏轼　东栏梨花  
梨花淡白柳深青，柳絮飞时花满城。  
惆怅东栏二株雪，人生看得几清明。  

苏轼　东楼  
白发苍颜自照盆，董生端合是前身。  
独栖高阁多辞客，为著新书未绝麟。  
小醉易醒风力软，安眠无梦雨声新。  
长歌自{左言右罔}真堪笑，底处人间是所欣。  

苏轼　东坡  
雨洗东坡月色清，市人行尽野人行。  
莫嫌荦碓坡头路，自爱铿然曳杖声。  

苏轼　东坡八首  
废垒无人顾，颓垣满蓬蒿。  
谁能捐筋力，岁晚有偿劳。  
独有孤旅人，天穷无所逃。  
端来拾瓦砾，岁旱土不膏。  
崎岖草棘中，欲刮一寸毛。  
喟然释耒叹，我廪何时高。  

苏轼　东坡八首  
荒田虽浪莽，高庳各有适。  
下隰种粳稌，东原莳枣栗。  
江南有蜀士，桑果已许乞。  
好竹不难栽，但恐鞭横逸。  
仍须卜佳处，规以安我室。  
家僮烧枯草，走报暗井出。  
一饱未敢期，瓢饮已可必。  

苏轼　东坡八首  
自昔有微泉，来从远岭背。  
穿城过聚落，流恶壮蓬艾。  
去为柯氏陂，十亩鱼虾会。  
岁旱泉亦竭，枯萍黏破块。  
昨夜南山云，雨到一犁外。  
泫然寻故渎，知我理荒荟。  
泥芹有宿根，一寸嗟独在。  
雪芽何时动，春鸠行可脍。  

苏轼　东坡八首  
种稻清明前，乐事我能数。  
毛空暗春泽，针水闻好语。  
分秧及初夏，渐喜风叶举。  
月明看露上，一一珠垂缕。  
秋来霜穗重，颠倒相撑拄。  
但闻畦陇间，蚱蜢如风雨。  
新舂便入甑，玉粒照筐筥。  
我久食官仓，红腐等泥土。  
行当知此味，口腹吾已许。  

苏轼　东坡八首  
良农惜地力，幸此十年荒。  
桑柘未及成，一麦庶可望。  
投种未逾月，覆块已苍苍。  
农父告我言，勿使苗叶昌。  
君欲富饼饵，要须纵牛羊。  
再拜谢苦言，得饱不敢忘。  

苏轼　东坡八首  
种枣期可剥，种松期可斫。  
事在十年外，吾计亦已悫。  
十年何足道，千载如风雹。  
旧闻李衡奴，此策疑可学。  
我有同舍郎，官居在灊岳。  
遗我三寸甘，照座光卓荦。  
百栽倘可致，当及春冰渥。  
想见竹篱间，青黄垂屋角。  

苏轼　东坡八首  
潘子久不调，沽酒江南村。  
郭生本将种，卖药西市垣。  
古生亦好事，恐是押牙孙。  
家有一亩竹，无时容叩门。  
我穷交旧绝，三子独见存。  
从我於东坡，劳饷同一飧。  
可怜杜拾遗，事与朱阮论。  
吾师卜子夏，四海皆弟昆。  

苏轼　东坡八首  
马生本穷士，从我二十年。  
日夜望我贵，求分买山钱。  
我今反累君，借耕辍兹田。  
刮毛龟背上，何时得成毡。  
可怜马生痴，至今夸我贤。  
众笑终不悔，施一当获千。  

苏轼　东坡居士过龙光，求大竹作肩舆，得两竿。南华珪首座，方受请为此  
斫得龙光竹两竿，持归岭北万人看。  
竹中一滴曹溪水，涨起西江十八滩。  

苏轼　东阳水乐亭  
君不学白公引泾东注渭，五斗黄泥一锺水，  
又不学哥舒横行西海头，归来羯鼓打凉州。  
但向空山石壁下，爱此有声无用之清流。  
流泉无弦石无窍，强名水乐人人笑。  
惯见山僧已厌听，多情海月空留照。  
洞庭不复来轩辕，至今鱼龙舞钧天。  
闻道磬襄东入海，遗声恐在海山间。  
锵然涧谷含宫徵，节奏未成君独喜。  
不须写入薰风弦，纵有此声无此耳。  

苏轼　东园  
岑寂东园可散愁，胶胶扰扰梦神州。  
万竿苦竹旌旗卷，一部鸣蛙鼓吹收。  
雨後月前天欲冷，身闲心远地偏幽。  
杜门谢客恐生谤，且作人间鹏鷃游。  

苏轼　冬至日独游吉祥寺  
井底微阳回未回，萧萧寒雨湿枯莇。  
何人更似苏夫子，不是花时肯独来。  

苏轼　冬至日赠安节  
我生几冬至，少小如昨日。  
当时事父兄，上寿拜脱膝。  
十年阅雕谢，白发催衰疾。  
瞻前惟兄三，顾後子由一。  
近者隔涛江，远者天一壁。  
今朝复何幸，见此万里侄。  
忆汝总角时，啼笑为梨栗。  
今来能慷慨，志气坚铁石。  
诸孙行复尔，世事何时毕。  
诗成却超然，老泪不成滴。  

苏轼　董储郎中尝知眉州，与先人游，过安丘，访其故居，见其子希甫，留  
白发郎潜旧使君，至今人道最能文。  
只鸡敢忘桥公语，下马来寻董相坟。  
冬月负薪虽得免，邻人吹笛不堪闻。  
死生契阔君休问，洒泪西南向白云。  

苏轼　董卓  
公业平时劝用儒，诸公何事起相图。  
只言天下无健者，岂信车中有布乎。  

苏轼　洞庭春色  
二年洞庭秋，香雾长噀手。  
今年洞庭春，玉色疑非酒。  
贤王文字饮，醉笔蛟龙走。  
既醉念君醒，远饷为我寿。  
瓶开香浮座，盏凸光照牖。  
方倾安仁醽，莫遣公远嗅。  
要当立名字，未用问升斗。  
应呼钓诗钩，亦号扫愁帚。  
君知蒲萄恶，正是嫫母黝。  
须君灩海杯，浇我谈天口。  

苏轼　洞霄宫  
上帝高居愍世顽，故留琼馆在凡间。  
青山九锁不易到，作者七人相对闲。  
庭下流泉翠蛟舞，洞中飞鼠白鸦翻。  
长松怪石宜霜鬓，不用金丹苦驻颜。  

苏轼　豆粥  
君不见滹沱流澌车折轴，公孙仓皇奉豆粥。  
湿薪破灶自燎衣，饥寒顿解刘文叔。  
又不见金谷敲冰草木春，帐下烹煎皆美人。  
萍虀豆粥不传法，咄嗟而办石季伦。  
干戈未解身如寄，声色相缠心已醉。  
身心颠倒不自知，更识人间有真味。  
岂如江头千顷雪色芦，茅檐出没晨烟孤。  
地碓舂粳光似玉，沙瓶煮豆软如酥。  
我老此身无著处，卖书来问东家住。  
卧听鸡鸣粥熟时，蓬头曳履君家去。  

苏轼　读《晋史》  
沧海横流血作津，犬羊角出竞称真。  
中原岂是无豪杰，天遣群雄杀晋人。  

苏轼　读《开元天宝遗事》三首  
姚宋亡来事事生，一官铢重万人轻。  
朔方老将风流在，不取西蕃石堡城。  

苏轼　读《开元天宝遗事》三首  
潭里舟船百倍多，广陵铜器越溪罗。  
三郎官爵如泥土，争唱弘农得宝歌。  

苏轼　读《开元天宝遗事》三首  
琵琶弦急衮梁州，羯鼓声高舞臂韝。  
破费八姨三百万，大唐天子要缠头。  

苏轼　读《王衍传》  
文非经国武非英，终日虚谈取盛名。  
至竟开门延羯寇，始知清论误苍生。  

苏轼　读道藏  
嗟余亦何幸，偶此琳宫居。  
宫中复何有？戢戢千函书。  
盛以丹锦囊，冒以青霞裾。  
王乔掌关龠，蚩尤守其卢。  
乘闲窃掀搅，沙猎岂暇徐。  
至人悟一言，道集由中虚。  
心闲反自照，皎皎如芙渠。  
千岁厌世去，此言乃籧簒。  
人皆忽其身，治之用土苴。  
何暇及天下，幽忧吾未除。  

苏轼　读后魏邦《贺狄干传》  
羊犬争雄宇内残，文风犹自到长安。  
当时枉被诗书误，惟有鲜卑贺狄干。  

苏轼　读孟郊诗二首  
夜读孟郊诗，细字如牛毛。  
寒灯照昏花，佳处时一遭。  
孤芳擢荒秽，苦语余诗骚。  
水清石凿凿，湍激不受篙。  
初如食小鱼，所得不偿劳。  
又似煮彭蛁，竟日持空螯。  
要当斗僧清，未足当韩豪。  
人生如朝露，日夜火消膏。  
何苦将两耳，听此寒虫号。  
不如且置之，饮我玉色醪。  

苏轼　读孟郊诗二首  
我憎孟郊诗，复作孟郊语。  
饥肠自鸣唤，空壁转饥鼠。  
诗从肺腑出，出辄愁肺腑。  
有如黄河鱼，出膏以自煮。  
尚爱铜斗歌，鄙俚颇近古。  
桃弓射鸭罢，独速短蓑舞。  
不忧踏船翻，踏浪不踏土。  
吴姬霜雪白，赤脚浣白紵。  
嫁与踏浪儿，不识离别苦。  
歌君江湖曲，感我长羁旅。  

苏轼　读仲闵诗卷，因成长句  
喜见西风吹麦秋，年年为逭老农忧。  
沾涂手足经年种，荐载珠玑一倍收。  
壮齿君能亲稼穑，异时我亦困耡耰。  
独怜紫竹堂前月，清夜娟娟照客愁。  

苏轼　独觉  
瘴雾三年恬不怪，反畏北风生体疥。  
朝来缩颈似寒鸦，焰火生薪聊一快。  
红波翻屋春风起，先生默坐春风里。  
浮空眼缬散云霞，无数心花发桃李。  
翛然独觉午窗明，欲觉犹闻醉鼾声。  
回首向来萧瑟处，也无风雨也无晴。  

苏轼　独游富阳普照寺  
富春真古邑，此寺亦唐余。  
鹤老依乔木，龙归护赐书。  
连筒春水远，出谷晚钟疏。  
欲继江潮韵，何人为起予。  

苏轼　独酌试药玉滑盏，有怀诸君子。明日望夜，月庭佳景不可失，作诗招  
熔铅煮白石，作玉真自欺。  
琢削为酒杯，规摹定州瓷。  
荷心虽浅狭，镜面良渺弥。  
持此寿佳客，到手不容辞。  
曹侯天下平，定国岂其师。  
一饮至数石，温克颇似之。  
风流越王孙，诗酒屡出奇。  
喜我有此客，玉杯不徒施。  
请君诘欧陈，问疾来何迟。  
呼儿扫月榭，扶病及良时。  

苏轼　妒佳月  
狂云妒佳月，怒飞千里黑。  
佳月了不嗔，曾何污洁白。  
爰有谪仙人，举酒为三客。  
今夕偶不见，丸澜念风伯。  
毋烦风伯来，彼也易灭没。  
支颐少待之，寒空净无迹。  
粲粲黄金盘，独照一天碧。  
玉绳惨无辉，玉露洗秋色。  
浩瀚玻璃瑆，和光入胸臆。  
使我能永延，约君为莫逆。  

苏轼　杜介送鱼  
新年已赐黄封酒，旧友仍分趚尾鱼。  
陋巷关门负朝日，小园除雪得春蔬。  
病妻起斫银丝鱠，稚子讙寻尺素书。  
醉眼朦胧觅归路，松江烟雨晚疏疏。  

苏轼　杜介熙熙堂  
崎岖世路最先回，窈窕华堂手自开。  
咄咄何曾书怪事，熙熙长觉似春台。  
白砂碧玉味方永，黄纸红旗心已灰。  
遥想闭门投辖饮，鷄弦铁拨响如雷。  

苏轼　杜沂游武昌，以酴醾花菩萨泉见饷，二首  
酴醾不争春，寂寞开最晚。  
青蛟走玉骨，羽盖蒙珠幰。  
不妆艳已绝，无风香自远。  
凄凉吴宫阙，红粉埋故苑。  
至今微月夜，笙箫来翠巘。  
余妍入此花，千载尚清婉。  
怪君呼不归，定为花所挽。  
昨宵雷雨恶，花尽君应返。  

苏轼　杜沂游武昌，以酴醾花菩萨泉见饷，二首  
君言西山顶，自古流白泉。  
上为千牛乳，下有万石铅。  
不愧惠山味，但无陆子贤。  
愿君扬其名，庶托文字传。  
寒泉比吉士，清浊在其源。  
不食我心恻，於泉非所患。  
嗟我本何有，虚名空自缠。  
不见子柳子，余愚污溪山。  

苏轼　端午遍游诸寺得禅字  
肩舆任所适，遇胜辄流连。  
焚香引幽步，酌茗开净筵。  
微雨止还作，小窗幽更妍。  
盆山不见日，草木自苍然。  
忽登最高塔，眼界穷大千。  
卞峰照城郭，震泽浮云天。  
深沉既可喜，旷荡亦所便。  
幽寻未云毕，墟落生晚烟。  
归来记所历，耿耿清不眠。  
道人亦未寝，孤灯同夜禅。  

苏轼　端午帖子词  
采秀撷群芳，争储百药良。  
太医初荐艾，庶草验蕃昌。  

苏轼　端午帖子词  
微凉生殿阁，习习满皇都。  
试问吾民愠，南风为解无。  

苏轼　端午帖子词  
西槛新来玉宇风，侍臣茗碗得雍容。  
庭槐似识天颜喜，舞破清阴作两龙。  

苏轼　端午帖子词  
讲余交翟转回廊，始觉深宫夏日长。  
扬子江心空百链，只将无逸监兴亡。  

苏轼　端午帖子词  
一扇清风洒面寒，应缘飞白在冰纨。  
坐知四海蒙膏泽，沐浴君王德似兰。  

苏轼　端午帖子词皇帝阁六首  
盛德初融後，潜阴未姤时。  
侍臣占易象，明两作重离。  

苏轼　端午游真如，迟、适、远从，子由在酒局  
一与子由别，却数七端午。  
身随彩丝系，心与昌歜苦。  
今年匹马来，佳节日夜数。  
儿童喜我至，典衣具鸡黍。  
水饼既怀乡，饭筒仍愍楚。  
谓言必一醉，快作西川语。  
宁知是官身，糟麴困熏煮。  
独携三子出，古刹访禅祖。  
高谈付梁罗，诗律到阿虎。  
归来一调笑，慰此长龃龉。  

苏轼　端砚诗  
披云离北岩，度岭入中夏。  
重藉剪楚茅，方函斲英檟。  
骚坛意莫逆，匠石语□侈。  
匪垩劳运斤，如带防毁銙。  
砺□□□□，观隅整同厦。  
津津剖马肝，索索模羊觟。  
气逼松滋豪，烟联雪涛诧  
登堂却蹒跚，饮水何豤閜。  
守墨面宜黔，含贞口终哑。  
静惟有寿焉，玷尚可磨也。  
鲁史记获麟，晋帖题裹鮳。  
供给到唐文，护持等商斝。  
眉形空爱纤，风字仍嫌哆。  
载观七八评，咸本六一写。  
退然敢摩肩，信矣俱出跨。  
始知尹公他，不媚王孙贾。  
铭诗与器传，篆刻当碑打。  
严韵拾孑遗，微才任聊且。  

苏轼　短桥  
谁能铺白簟，永日卧朱桥。  
树影栏边转，波光版底摇。  

苏轼　二虫  
君不见，水马儿，  
步步逆流水，大江东流日千里，  
此虫趯趯长在此。君不见，  
鷃滥堆，决起随衡风，  
随风一去宿何许，逆风还落蓬蒿中。  
二虫愚智俱莫测，江边一笑无人识。  

苏轼　二公再和亦再答之  
寒鸡知将晨，饥鹤知夜半。  
亦如老病客，遇节尝感叹。  
光阴等敲石，过眼不容玩。  
亲友如抟沙，放手还复散。  
羁孤每自笑，寂寞谁肯伴。  
元达号神君，高论森月旦。  
纪明本贤将，汨没事堆案。  
欣然肯相顾，夜阁灯火乱。  
盘空愧不饱，酒薄仅堪盥。  
雍容许著帽，不怪安石缓。  
虽无窈窕人，清唱弄珠贯。  
幸有纵横舌，说剑起慵懦。  
二豪沉下位，暗火埋湿炭。  
岂似草玄人，默默老儒馆。  
行看富贵逼，炙手借余暖。  
应念苦思归，登楼赋王粲。  

苏轼　二乐榭  
此间真趣岂容谈，二乐并君已是三。  
仁智更烦诃妄见，坐令鲁叟作瞿昙。  

苏轼　二十六日五更起行，至磻溪，天未明  
夜入磻溪如入峡，照山炬火落惊猿。  
山头孤月耿犹在，石上寒波晓更喧。  
至人旧隐白云合，神物已化遗踪蜿。  
安得梦随霹雳驾，马上倾倒天瓢翻？  

苏轼　二十七日，自阳平至斜谷，宿於南山中蟠龙寺  
横槎晚渡碧涧口，骑马夜入南山谷。  
谷中暗水响泷泷，岭上疏星明煜煜。  
寺藏岩底千万仞，路转山腰三百曲。  
风生饥虎啸空林，月黑惊麏上窜修竹。  
入门突兀见深殿，照佛青荧有残烛。  
愧无酒食待游人，旋斫杉松煮溪蔌。  
板阁独眠惊旅枕，木鱼晓动随僧粥。  
起观万瓦郁参差，目乱千岩散红绿。  
门前商贾负椒莊，山後咫只连巴蜀。  
何时归耕江上田，一夜心逐南飞鹄？  

苏轼　二鲜于君以诗文见寄，作诗为谢  
我怀元佑初，圭璋满清班。  
维时南隆老，奉使独未还。  
迂叟向我言，青齐岁方艰。  
斯人乃德星，遣出虚危间。  
召用既晚矣，天命良复悭。  
一朝失老骥，寂寞空帝闲。  
至今清夜梦，枕衾有余潸。  
喜闻二三子，结发师闵颜。  
高论逼河汉，清诗鸣佩环。  
遥知三日雪，积玉埋崧山。  
谁念此幽桂，坐蒙榛与菅。  
故人在颍尾，投诗清泠湾。  

苏轼　二月八日，与黄焘僧昙颖过逍遥堂，何道士宗一问疾  
安心守玄牝，闭眼觅黄庭。  
问疾来三士，浇愁有半瓶。  
风松时落蕊，病鹤不梳翎。  
樽空我归去，山月照君醒。  

苏轼　二月二十六日，雨中熟睡，至晚，强起出门，还作此诗，意思殊昏昏  
卯酒困三杯，午餐便一肉。  
雨声来不断，睡味清且熟。  
昏昏觉还卧，展转无由足。  
强起出门行，孤梦犹可续。  
泥深竹鸡语，村暗鸠妇哭。  
明朝看此诗，睡语应难读。  

苏轼　二月十九日，携白酒、鲈鱼过詹使君，食槐叶冷淘  
枇杷已熟粲金珠，桑落初尝灩玉蛆。  
暂借垂莲十分盏，一浇空腹五车书。  
青浮卵碗槐芽饼，红点冰盘藿叶鱼。  
醉饱高眠真事业，此生有味在三余。  

苏轼　二月十六日，与张、李二君游南溪，醉後，相与解衣濯足，因咏韩公  
终南太白横翠微，自我不见心南飞。  
行穿古县并山麓，野水清滑溪鱼肥。  
须臾渡溪踏乱石，山光渐近行人稀。  
穷探愈好去愈锐，意未满足枵如饥。  
忽闻奔泉响巨碓，隐隐百步摇窗扉。  
跳波溅沫不可响，散为白雾纷霏霏。  
醉中相与弃拘束，顾劝二子解带围。  
褰裳试入插两足，飞浪激起冲人衣。  
君看麋鹿隐丰草，岂羡玉勒黄金韟。  
人生何以易此乐，天下谁肯从我归。  

苏轼　发广州  
朝市日已远，此身良自如。  
三杯软饱後，一枕黑甜余。  
蒲涧疏钟外，黄湾落木初。  
天涯未觉远，处处各樵渔。  

苏轼　发洪泽，中途遇大风，复还  
风浪忽如此，吾行欲安归。  
挂帆却西迈，此计未为非。  
洪泽三十里，安流去如飞。  
居民见我还，劳问亦依依。  
携酒就船卖，此意厚莫违。  
醒来夜已半，岸木声向微。  
明日淮阴市，白鱼能许肥。  
我行无南北，适意乃所祈。  
何劳舞澎湃，终夜摇窗扉。  
妻孥莫忧色，更典箧中衣。  

苏轼　法惠寺横翠阁  
朝见吴山横，暮见吴山纵。  
吴山故多态，转折为君容。  
幽人起朱阁，空洞更无物。  
惟有千步冈，东西作帘额。  
春来故国归无期，人言秋悲春更悲。  
已泛平湖思濯锦，更看横翠忆峨眉。  
雕栏能得几时好，不独凭栏人易老。  
百年兴废更堪哀，悬知草莽化池台。  
游人寻我旧游处，但觅吴山横处来。  

苏轼　法惠小饮以诗索周开祖所作  
立着巫娥多少时，安排云雨待清词。  
酒酣鲁叟频相忆，曲罢周郎尚不知。  
海鹞无踪飞过速，云龙有报发来迟。  
从今莫入寻春会，为欠梅花一首诗。  

苏轼　泛颍  
我性喜临水，得颍意甚奇。  
到官十日来，九日河之湄。  
吏民笑相语，使君老而痴。  
使君实不痴，流水有令姿。  
绕郡十余里，不驶亦不迟。  
上流直而清，下流曲而漪。  
画船俯明镜，笑问汝为谁。  
忽然生鳞甲，乱我须与眉。  
散为百东坡，顷刻复在兹。  
此岂水薄相，与我相娱嬉。  
声色与臭味，颠倒眩小儿。  
等是儿戏物，水中少磷缁。  
赵陈两欧阳，同参天人师。  
观妙各有得，共赋泛颍诗。  

苏轼　泛舟城南，会者五人，分韵赋诗，得「人皆苦炎」字四首  
城中楼阁似鱼鳞。不见清风起白苹。  
试选苕溪最深处，仍呼我辈不羁人。  
窥船野鹤何曾下，见烛飞虫空自驯。  
遶郭荷花一千顷，谁知六月下塘春。  

苏轼　泛舟城南，会者五人，分韵赋诗，得「人皆苦炎」字四首  
苦热诚知处处皆，何当危坐学心斋。  
海螯要共诗人把，溪月行遭雾雨霾。  
乡国飘零断书信，弟兄流落隔江淮。  
便应筑室苕溪上，荷叶遮门水浸阶。  

苏轼　泛舟城南，会者五人，分韵赋诗，得「人皆苦炎」字四首  
紫蟹鲈鱼贱如土，得钱相付何曾数。  
碧筩时作象鼻弯，白酒微带荷心苦。  
运肘风生看斫鱠，随刀雪落惊飞缕。  
不将醉语作新诗，饱食应惭腹如鼓。  

苏轼　泛舟城南，会者五人，分韵赋诗，得「人皆苦炎」字四首  
桥上游人夜未厌，共依水槛立风檐。  
楼中煮酒初尝芡，月下新妆半出帘。  
南郭清游继颜谢，北窗归卧等羲炎。  
人间寒热无穷事，自笑疏顽不受痾。  

苏轼　范景仁和赐酒烛诗复次韵谢之  
笙磬分均上下堂，游鱼舞兽自奔忙。  
朱弦初识孤桐韵，玉琯犹闻秬黍香。万事今方咨伯始，  
一斑亦我愧真长。此生会见三雍就，  
无复寥寥叹未央。  

苏轼　梵天寺见僧守诠小诗清婉可爱，次韵  
但闻烟外钟，不见烟中寺。  
幽人行未已，草露湿芒屦。  
惟应山头月，夜夜照来去。  

苏轼　鲂鱼  
晓日照江水，游鱼似玉瓶。  
谁言解缩项，贪饵每遭烹。  
杜老当年意，临流忆孟生。  
吾今又悲子，辍箸涕纵横  

苏轼　访散老不遇  
君来不遇我，我到不逢君。  
古殿依修柏，寒花对暮云。  

苏轼　访张山人得山中字二首  
鱼龙随水落，猿鹤喜君还。  
旧隐丘墟外，新堂紫翠间。  
野麋驯杖履，幽桂出榛菅。  
洒扫门前路，山公亦爱山。  

苏轼　访张山人得山中字二首  
万木锁云龙，天留与载公。  
路迷山向背，人在瀼西东。  
荠麦余春雪，樱桃落晚风。  
入城都不记，归路醉眠中。  

苏轼　丰年有高廪诗  
颂声歌盛旦，多黍乐丰年。  
近见藏高廪，遥知熟大田。  
在畴纷已获，如阜隐相连。  
鲁史详而记，神仓赋且全。  
舂人洪蓄积，祖庙享恭虔。  
圣后忧农切，宜哉报自天。  

苏轼　风水洞二首和李节推  
风转鸣空穴，泉幽泻石门。  
虚心闻地籁，妄意觅桃源。  
过客诗难好，居僧语不繁。  
归瓶得冰雪，清冷慰文园。  

苏轼　风水洞二首和李节推  
山前乳水隔尘凡，山上仙风舞桧杉。  
细细龙鳞生乱石，团团羊角转空岩。  
冯夷窟宅非梁栋，御寇车舆谢辔衔。  
世事渐艰吾欲去，永随二子脱讥谗。  

苏轼　风水洞闻二禽  
林外一声青竹笋，坐间半醉白头翁。  
春山最好不归去，惭愧春禽解劝侬。  

苏轼　风折松联句  
龙枝已逐风雷变，减却虚窗半日凉。  
天爱禅心圆且洁，故添明月伴清光。  

苏轼　凤翔八观石鼓歌  
冬十二月岁辛丑，我初从政见鲁叟。  
旧闻石鼓今见之，文字郁律蛟蛇走。  
细观初以指画肚，欲读嗟如箝在口。  
韩公好古生已迟，我今况又百年後。  
强寻偏傍推点画，时得一二遗八九。  
我车既攻马亦同，其鱼维鱮贯之柳。  
古器纵横犹识鼎，众星错落仅名斗。  
模糊半已隐瘢胝，诘曲犹能辨跟肘。  
娟娟缺月隐云雾，濯濯嘉禾秀稂莠。  
漂流百战偶然存，独立千载谁与友。  
上追轩颉相唯诺，下揖冰斯同＊＊。  
忆昔周宣歌《鸿雁》，当时籀史变蝌蚪。  
厌乱人方思圣贤，中兴天为生耆＊。  
东征徐虏阚虓虎，北伏犬戎随指嗾。  
象胥杂沓贡狼鹿，方召联翩赐圭卣。  
遂因鼓鼙思将帅，岂为考击烦蒙瞍。  
何人作颂比《嵩高》，万古斯文齐岣嵝。  
勋劳至大不矜伐，文武未远犹忠厚。  
欲寻年岁无甲乙，岂有名字记谁某。  
自从周衰更七国，竟使秦人有九有。  
埽除诗书诵法律，投弃俎豆陈鞭杻。  
当年何人佐祖龙，上蔡公子牵黄狗。  
登山刻石颂功烈，後者无继前无偶。  
皆云皇帝巡四国，烹灭强暴救黔首。  
六经既已委灰尘，此鼓亦当遭击剖。  
传闻九顶沦泗上，欲使万夫沉水取。  
暴君纵欲穷人力，神物义不污秦垢。  
是时石鼓何处避，无乃天工令鬼守。  
兴亡百变物自闲，富贵一朝名不朽。  
细思物理坐叹息，人生安得如汝寿。  

苏轼　奉敕祭西太一和韩川韵四首  
圣主新除秘祝，待臣来乞丰年。  
寿宫神君欲至，夜半灵风肃然。  

苏轼　奉敕祭西太一和韩川韵四首  
玉玺亲题御笔，金童来侍天香。  
礼罢祝融参乘，前驱已过衡湘。  

苏轼　奉敕祭西太一和韩川韵四首  
解剑独行残月，披衣困卧清风。  
梦蝶犹飞旅枕，粥鱼已响枯桐。  

苏轼　奉敕祭西太一和韩川韵四首  
陂水初含晓渌，稻花半作秋香。  
皂盖却迎朝日，红云正绕宫墙。  

苏轼　奉酬仲闵食新面汤饼，仍闻籴麦甚盛，因以戏之  
初见煌煌秀两岐，俄惊落磑雪霏霏。  
可烦都尉热承汗，绝胜临淄贫易衣。  
尚有清才对风月，未妨便腹贮书诗。  
知君货殖夸长袖，满籴千箱待一饥。  

苏轼　奉和陈贤良  
不学孙吴与六韬，敢将驽马并英豪。  
望穷海表天还远，倾尽葵心日愈高。  
身处浮名休琐琐，梦中归思已滔滔。  
三山旧是神仙地，引手东来一钓鳌。  

苏轼　奉和成伯大雨中会客解嘲  
乐事难并真实语，坐排用意多乖误。  
兴来取次或成欢，瓦钩却胜黄金注。  
我生祸患久不择，肯为一时风雨阻！  
天公变化岂有常，明月行看照归路。  

苏轼　奉和成伯兼戏禹功  
金钱石竹道傍秋，翠黛红裙马上讴。  
无限小儿齐拍手，山公又作习池游。  

苏轼　佛日山荣长老方丈五绝  
陶令思归久未成，远公不出但闻名。  
山中只有苍髯叟，数里萧萧管送迎。  

苏轼　佛日山荣长老方丈五绝  
千株玉槊搀云立，一穗珠旒落镜寒。  
何处霜眉碧眼客，结为三友冷相看。  

苏轼　佛日山荣长老方丈五绝  
东麓云根露角牙，细泉幽咽走金沙。  
不堪土肉埋山骨，未放苍龙浴渥洼。  

苏轼　佛日山荣长老方丈五绝  
食罢茶瓯未要深，清风一榻抵千金。  
腹摇鼻息庭花落，还尽平生未足心。  

苏轼　佛日山荣长老方丈五绝  
日射回廊午枕明，水沉销尽碧烟横。  
山人睡觉无人见，只有飞蚊绕鬓鸣。  

苏轼　夫人阁四首  
彩胜镂新语，酥盘滴小诗。  
升平多乐事，应许外庭知。  

苏轼　夫人阁四首  
肃肃槐庭午，沉沉玉漏稀。  
皇恩乐佳节，斗草得珠玑。  

苏轼　夫人阁四首  
节物荆吴旧，嬉游禁掖闲。  
仙风随画箑，拜赐落人间。  

苏轼　夫人阁四首  
细雨晓风柔，春声入御沟。  
已漂新荇没，犹带断冰流。  

苏轼　夫人阁四首  
扶桑初日映帘升，已觉铜瓶暖不冰。  
七种共挑人日菜，千枝先剪上元灯。  

苏轼　夫人阁四首  
五彩萦筒秫稻香，千门结艾鬓髯张。  
旋开宝典寻风物，要及灵辰共祓禳。  

苏轼　夫人阁四首  
欲晓铜瓶下井栏，铿鍠金殿发清寒。  
似闻人世南风热，日上墙东问几竿。  

苏轼　夫人阁四首  
雪消鸳瓦已流澌，风暖犀盘尚镇帷。  
缥缈紫箫明月下，璧门桂影夜参差。  

苏轼　扶风天和寺  
远望若可爱，朱栏碧瓦沟。  
聊为一驻足，且慰百回头。  
水落见山石，尘高昏市楼。  
临风莫长啸，遗响浩难收。  

苏轼　芙蓉  
清飙已拂林，积水渐收潦。  
溪边野芙蓉，花水相媚好。  
坐看池莲尽，独伴霜菊槁。  
幽姿强一笑，暮景迫摧倒。  
凄凉似贫女，嫁晚惊衰早。  
谁写少年容，樵人剑南老。  

苏轼　芙蓉城  
芙蓉城中花冥冥，谁其主者石与丁。  
珠廉玉案翡翠屏，霞舒云卷千娉婷。  
中有一人长眉青，炯如微云淡疏星。  
往来三世空链形，竟坐误读黄庭经。  
天门夜开飞爽灵，无复白日乘云輟。  
俗缘千劫磨不尽，翠被冷落凄余馨。  
因过缑山朝帝廷，夜闻笙箫弭节听。  
飘然而来谁使令，皎如明月入窗棂。  
忽然而去不可执，寒衾虚幌风泠泠。  
仙宫洞房本不扃，梦中同蹑凤凰翎。  
径度万里如奔霆，玉楼浮空耸亭亭。  
天书云篆谁所铭，遶楼飞步高冷竮。  
仙风锵然韵流铃，蘧蘧形开如酒醒。  
芳卿寄谢空丁宁，一朝覆水不返瓶，  
罗巾别泪空荧荧。春风花开秋叶零，  
世间罗绮纷膻腥。此身流浪随沧溟，  
偶然相值两浮萍。愿君收视观三庭，  
勿与嘉谷生蝗螟。从渠一念三千龄，  
下作人间尹与邢。  

苏轼　浮山洞  
人言洞府是鳌宫，升降随波与海通。  
共坐船中那得见，乾坤浮水水浮空。  

苏轼　涪州得山胡次子由韵  
终日锁筠笼，回头惜翠茸。  
谁知声{左口右畫}{左口右畫}，亦自意重重。  
夜宿烟生浦，朝鸣日上峰。  
故巢何足恋，鹰隼岂能容。  

苏轼　附江南本织锦图上回文原作三首  
春晚落花余碧草，夜凉低月半枯桐。  
人随远雁边城暮，雨映疏帘绣阁空。  

苏轼　附江南本织锦图上回文原作三首  
红手素丝千字锦，故人新曲九回肠。  
风吹絮雪愁萦骨，泪洒缣书恨见郎。  

苏轼　附江南本织锦图上回文原作三首  
羞看一首回文锦，锦似文君别恨深。  
头白自吟悲赋客，断肠愁是断弦琴。  

苏轼　附米黻所作挽诗五首  
方瞳正碧貌如圭，六月相逢万里归。  
口不谈时经噩梦，心常怀蜀俟秋衣。  
可怜众热能偏舍，自是登真限莫违。  
书到乡人望还舍，晋陵玄鹤已孤飞。  

苏轼　附米黻所作挽诗五首  
淋漓十幅草兼真，玉立如山老健身。  
梦裹赤猿真月纪，舆前白凤似年辰。  
将寻贺老船虚返，欲近要离烈可亲。  
忍死来还天有意，免称圣代杀文人。  

苏轼　附米黻所作挽诗五首  
小冠白叠步东园，元是青城欲度仙。  
六合著名犹似窄，八周御魅讫能旋。  
道如韩子频离世，文比欧公复并年。  
我不衔恩畏清议，束刍难致泪潸然。  

苏轼　附米黻所作挽诗五首  
平生出处不同尘，末路相知太息频。  
力疾来辞如永诀，古书跋赞许犹新。  
荆州既失三遗老，碧落新添几侍宸。  
若诵子虚真异世，酒佣尸佞是何人。  

苏轼　复次放鱼韵答赵承议、陈教授  
扰扰万生同大块，抢榆不羡培风背。  
青丘已吞云梦芥，黄河复缭天门带。  
长讥韩子隘且陋，一饱鲸鲵何足脍。  
东坡也是可怜人，披抉泥沙收细碎。  
逝将归修八节滩，又欲往钓七里濑。  
正似此鱼逃纲中，未与造物游数外。  
且将新句调二子，湖上秋高风月会。  
为君更唤木肠儿，脚扣两舷歌小海。  

苏轼　复次韵谢赵景贶、陈履常见和，兼简欧阳叔弼兄弟  
能诗李长吉，识字扬子云。  
端能望此府，坐啸获两君。  
逝将江湖去，浮我五石樽。  
眷焉复少留，尚为世所醺。  
或劝莫作诗，儿辈工织纹。  
朱弦寄三叹，未害俗耳闻。  
共寻两欧阳，伐薪照黄昏。  
是家有甘井，汲多终不浑。  

苏轼　傅尧俞济源草堂  
微官共有田园兴，老罢方寻隐退卢。  
栽种志阴十年事，仓黄求买百金无。  
先生卜筑临清济，乔木如今似画图。  
邻里亦知偏爱竹，春来相与护龙雏。  

苏轼　傅子美召公择饮，偶以病不及往，公择有诗，次韵  
樊素阿蛮皆已出，使君应作玉筝歌。  
可怜病士西窗下，一夜丹田手自摩。  

苏轼　富阳道中  
清晨振衣起，起步方池侧。  
徘徊俯丹楹，到影见攲仄。  
不识陶靖节，定非风尘格。  
遥怀谢灵运，本自林泉客。  
予生忽世事，不以形为役。  
顾彼冕弁人，冕弁非予适。  

苏轼　富阳妙庭观董双成故宅，发地得丹鼎，覆以铜盘，承以琉璃盆，盆既  
人去山空鹤不归，丹亡鼎在世徒悲。  
可怜九转功成後，却把飞升乞内芝。  

苏轼　富阳妙庭观董双成故宅，发地得丹鼎，覆以铜盘，承以琉璃盆，盆既  
琉璃击碎走金丹，无复神光发旧坛。  
时有世人来舐鼎，欲随鸡犬事刘安。  

苏轼　鳆鱼行  
渐台人散长弓射，初噉鳆鱼人未识。  
西陵衰老繐帐空，肯向北河亲馈食。  
两雄一律盗汉家，嗜好亦若肩相差。  
食每对之先太息，不因噎呕缘疮痂。  
中间霸据关梁隔，一枚何啻千金直。  
百年南北鲑菜通，往往残余饱臧获。  
东随海舶号倭螺，异方珍宝来更多。  
磨沙沦渖成大胾，剖蚌作脯分余波。  
君不闻蓬莱阁下驼棋岛，八月边风备胡獠。  
舶船跋浪鼋鼍震，长鑱铲处崖谷倒。  
膳夫善治荐华堂，坐令雕俎生辉光。  
肉芝石耳不足数，醋芼鱼皮真倚墙。  
中都贵人珍此味，糟浥油藏能远致。  
割肥方厌万钱厨，决眦可醒千日醉。  
三韩使者金鼎来，方奁馈送烦舆台。  
辽东太守远自献，临淄掾吏谁为材。  
吾生东归收一斛，苞苴未肯钻华屋。  
分送羹材作眼明，却取细书防老读。  

苏轼　甘菊  
越山春始寒，霜菊晚愈好。  
朝来出细粟，稍觉芳岁老。  
孤根荫长松，独秀无众草。  
晨光虽照耀，秋雨半摧倒。  
先生卧不出，黄叶纷可扫。  
无人送酒壶，空腹嚼珠宝。  
香风入牙颊，楚些发天藻。  
新荑蔚已满，宿根寒不槁。  
扬扬弄芳蝶，生死何足道。  
颇讶昌黎翁，恨尔生不早。  

苏轼　甘露寺  
江山岂不好，独游情易阑。  
但有相携人，何必素所欢。  
我欲访甘露，当途无闲官。  
二子旧不识，欣然肯联鞍。  
古郡山为城，层梯转朱栏。  
楼台断崖上，地窄天水宽。  
一览吞数州，山长江漫漫。  
却望大明寺，惟见烟中竿。  
狠石卧庭下，穹窿如伏羱。  
缅怀卧龙公，挟策事琱钻。  
一谈收猘子，再说走老瞒。  
名高有余想，事往无留观。  
萧公古铁镬，相对空团团。  
陂陀受百斛，积雨生微澜。  
泗水逸周鼎，渭城辞汉盘。  
山川失故态，怪此能独完。  
僧繇六化人，霓衣挂冰纨。  
隐见十二叠，观者疑夸谩。  
破板陆生画，青猊戏盘跚。  
上有二天人，挥手如翔鸾。  
笔墨虽欲尽，典型垂不刊。  
赫赫赞皇公，英姿凛以寒。  
古柏手亲种，挺然谁敢干。  
枝撑去峰裂，根入石窟蟠。  
藄草得断碑，斩崖出金棺。  
瘗藏岂不牢，见伏理可叹。  
四雄皆龙虎，遗迹俨未刓。  
方其盛壮时，争夺肯少安。  
废兴属造物，迁逝谁控抟。  
况彼妄庸子，而欲事所难。  
古今共一轨，後世徒辛酸。  
聊兴广武叹，不待雍门弹。  

苏轼　甘蔗  
老境於吾渐不佳，一生拗性旧秋崖。  
笑人煮积何时熟，生啖青青竹一排。  

苏轼　感旧诗  
床头枕驰道，双阙夜未央。  
车毂鸣枕中，客梦安得长。  
新秋入梧叶，风雨惊洞房。  
独行残月影，怅焉感初凉。  
筮仕记怀远，谪居念黄冈。  
一住三十年，此怀未始忘。  
扣门呼阿同，安寝已太康。  
青山映华发，归计三月粮。  
我欲自汝阴，径上潼江章。  
想见冰盘中，石蜜与柿霜。  
怜子遇明主，忧患已再尝。  
报国何时毕，我心久已降。  

苏轼　橄榄  
纷纷青子落红盐，正味森森苦且严。  
待得微甘回齿颊，已输崖蜜十分甜。  

苏轼　高邮陈直躬处士画雁二首  
野雁见人时，未起意先改。  
君从何处看，得此无人态。  
无乃槁木形，人禽两自在。  
北风振枯苇，微雪落璀璀。  
惨澹云水昏，晶荧沙砾碎。  
弋人怅何慕，一举涉江海。  

苏轼　高邮陈直躬处士画雁二首  
众禽事纷争，野雁独闲洁。  
徐行意自得，俯仰若有节。  
我衰寄江湖，老伴杂鹅鸭。  
作书问陈子，晓景画苕霅。  
依依聚圆沙，稍稍动斜月。  
先鸣独鼓翅，吹乱芦花雪。  

苏轼　葛延之赠龟冠  
南海神龟三千岁，兆协朋从生庆喜。  
智能周物不周身，未免人钻七十二。  
谁能用尔作小冠，岣嵝耳孙创其制。  
君今此去宁复来，欲慰相思时整视。  

苏轼　庚辰岁人日作，时闻黄河已复北流，老臣旧数论此，今斯言乃验，二  
老去仍栖隔海村，梦中时见作诗孙。  
天涯已惯逢人日，归路犹欣过鬼门。  
三策已应思贾让，孤忠终未赦虞翻。  
典衣剩买河源米，屈指新簄作上元。  

苏轼　庚辰岁人日作，时闻黄河已复北流，老臣旧数论此，今斯言乃验，二  
不用长愁挂月村，槟榔生子竹生孙。  
新巢语燕还窥砚，旧雨来人不到门。  
春水芦根看鹤立，夕阳枫叶见鸦翻。  
此生念念随泡影，莫认家山作本元。  

苏轼　庚辰岁正月十二日，天门冬酒熟，予自漉之，且漉且尝，遂以大醉，  
自拨床头一瓮云，幽人先已醉浓芬。  
天门冬熟新年喜，麴米春香并舍闻。  
菜圃渐疏花漠漠，竹扉斜掩雨纷纷。  
拥裘睡觉知何处，吹面东风散缬纹。  

苏轼　庚辰岁正月十二日，天门冬酒熟，予自漉之，且漉且尝，遂以大醉，  
载酒无人过子云，年来家酝有奇芬。  
醉乡杳杳谁同梦，睡息齤齤得自闻。  
口业向诗犹小小，眼花因酒尚纷纷。  
点灯更试淮南语，泛溢东风有縠纹。  

苏轼　枸杞  
神药不自閟，罗生满山泽。  
日有牛羊忧，岁有野火厄。  
越俗不好事，过眼等茨棘。  
青荑春自长，绛珠烂莫摘。  
短篱护新植，紫笋生卧节。  
根茎与花实，收拾无弃物。  
大将玄吾鬓，小则饷我客。  
似闻朱明洞，中有千岁质。  
灵厖或夜吠，可见不可索。  
仙人倘许我，借杖扶衰疾。  

苏轼　孤山二咏  
孤山有陈时柏二株。其一为人所薪，  
山下老人自为儿时，已见其枯矣，  
然坚悍如金石，愈於未枯者。  
僧志诠作堂於其侧，名之曰柏堂。  
堂与白公居易竹阁相连属。余作二诗以纪之。  

苏轼　古别离送苏伯固  
三度别君来，此别真迟暮。  
白尽老髭须，明日淮南去。  
酒罢月随人，泪湿花如雾。  
後夜爱君还，梦绕湖边路。  

苏轼　古风  
精神洞元化，白日升高昮。  
俯仰凌倒景，龙行逸如神。  
半道过紫府，弭节聊逡巡。  
金床设宝几，璀璨明月珍。  
仙者二三子，眷然骨肉亲。  
饮我霞石杯，放杯恍如春。  
遂朝玉虚上，冠剑班列真。  
无端拜失仪，放弃令自新。  
云霄难遽反，下土多埃尘。  
淮南守天庖，嗟我复何人。  

苏轼　古意  
儿童鞭笞学官府，翁怜儿痴旁笑侮。  
翁出坐曹鞭复呵，贤于群儿能几何。  
儿曹鞭人以为戏，公怒鞭人血流地。  
等为戏剧谁复先，我笑谓翁儿更贤。  

苏轼　谷林堂  
深谷下窈窕，高林合扶疏。  
美哉新堂成，及此秋风初。  
我来适过雨，物至如娱予。  
稚竹真可人，霜节已专车。  
老槐苦无赖，风花欲填渠。  
山鸦争呼号，溪蝉独清虚。  
寄怀劳生外，得句幽梦余。  
古今正自同，岁月何必书。  

苏轼　故李诚之待制六丈挽词  
青青一寸松，中有梁栋姿。  
天骥堕地走，万里端可期。  
世无阿房宫，下建五丈旗。  
又无穆天子，西征燕瑶池。  
才大古难用，老死亦其宜。  
丈夫恐不免，岂患莫己知。  
公知松与骥，少小称伟奇。  
俯仰自廊庙，笑谈无羌夷。  
清朝竟不用，白首仍忧时。  
愿斩横行将，请烹乾没儿。  
言虽不见省，坐折奸雄窥。  
嗟我去公久，江湖生白髭。  
归来耆旧尽，零落存者谁。  
比公嵇中散，龙性不可羁。  
疑公李北海，慷慨多雄词。  
凄凉五君咏，沉痛八哀诗。  
邪正久乃明，人今属公思。  
九原不可作，千古有余悲。  

苏轼　故周茂叔先生濂溪  
世俗眩名实，至人疑有无。  
怒移水中蟹，爱及屋上乌。  
坐令此溪水，名与先生俱。  
先生本全德，廉退乃一隅。  
因抛彭泽米，偶似西山夫。  
遂即世所知，以为溪之呼。  
先生岂我辈，造物乃其徒。  
应同柳州柳，聊使愚溪愚。  

苏轼　观大水望朝阳岩作  
朝阳岩前不结庐，下眺江水百步余。  
春泉溅溅出乳窦，青沙白石半洿途。  
不到津头二三日，谁知江水涨天墟。  
遥望横流不敢济，岩口正有人罾鱼。  

苏轼　观杭州钤辖欧育刀剑战袍  
青绫衲衫暖衬甲，红线勒帛光遶胁。  
秃襟小袖雕鹘盘，大刀长剑龙蛇柙。  
两军鼓噪屋瓦坠，红尘白羽纷相杂。  
将军恩重此身轻，笑履锋鋩如一插。  
书生只肯坐帷幄，谈笑毫端弄生杀。  
叫呼击鼓催上竿，猛士应怜小儿黠。  
试问黄河夜偷渡，掠面惊沙寒霎霎。  
何如大舰日高眠，一枕清风过苕霅。  

苏轼　观湖二首  
乘槎远引神仙客，万里清风上海涛。  
回首不知沙界小，飘衣犹觉色尘高。  
须弥有顶低垂日，兜率无根下戴鳌。  
释梵茫然齐劫火，飞云不觉醉陶陶。  

苏轼　观湖二首  
朝阳照水红光开，玉涛银浪相徘徊。  
山分宿雾尽宽远，云驾高风驰送来。  
升霞彩色攲残火，及物气焰明纤埃。  
可怜极大不知已，浮生野马悠悠哉。  

苏轼　观静观堂效韦苏州诗  
弱羽巢林在一枝，幽人蜗舍两相宜。  
乐天长短三千首，却爱韦郎五字诗。  

苏轼　观开西湖次吴左丞韵  
伟人谋议不求多，事定纷纷自唯阿。  
尽放龟鱼还绿浦，肯容萧苇障前坡。  
一朝美事谁能纪，百尺苍崖尚可磨。  
天上列星当亦喜，月明时下浴晴波。  

苏轼　观棋  
五老峰前，白鹤遗址。  
长松荫庭，风日清美。  
我时独游，不逢一士。  
谁欤棋者，户外屦二。  
不闻人声，时闻落子。  
纹枰坐对，谁究此味。  
空钩意钓，岂在鲂鲤。  
小儿近道，剥啄信指。  
胜固欣然，败亦可喜。  
优哉游哉，聊复尔耳。  

苏轼　观台  
三界无所住，一台聊自宁。  
尘劳付白骨，寂照起黄庭。  
残磬风中嫋，孤灯雪後青。  
须防童子戏，投瓦犯清泠。  

苏轼　观鱼台  
欲将同异较锱铢，肝胆犹能楚越如。  
若信万殊归一理，子今知我我知鱼。  

苏轼　观张师正所蓄辰砂  
将军结发战蛮溪，箧有殊珍胜象犀。  
漫说玉床收箭镞，何曾金鼎识刀圭。  
近闻猛士收丹穴，欲助君王铸褭蹄。  
多少空岩人不见，自随初日吐虹蝩。  

苏轼　观子美病中作，嗟叹不足，因次韵  
百尺长松涧下摧，知君此意为谁来。  
霜枝半折孤根出，尚有狂风急雨催。  

苏轼　光禄庵二首  
文章恨不见文园，礼乐方将访石泉。  
何事庵中著光禄，枉教闲处笔如椽。  

苏轼　光禄庵二首  
城中太守的何人，林下先生非我身。  
若向庵中觅光禄，雪中履迹镜中真。  

苏轼　桄榔杖寄张文潜一首，时初闻黄鲁直迁黔南、范淳父九疑也  
睡起风清酒在亡，身随残梦两茫茫。  
江边曳杖桄榔瘦，林下寻苗荜拨香。  
独步倘逢勾漏令，远来莫恨曲江张。  
遥知鲁国真男子，独忆平生盛孝章。  

苏轼　广倅萧大夫借前韵见赠，复和答之，二首  
生还粗胜虞，早退不如疏。  
垂死初闻道，平生误信书。  
风涛惊夜半，疾病送灾余。  
赖有萧夫子，忧怀得少摅。  

苏轼　广倅萧大夫借前韵见赠，复和答之，二首  
心闲诗自放，笔老语翻疏。  
赠我皆强韵，知君得异书。  
滔滔沮叟是，绰绰孟生余。  
一笑沧溟侧，应无愤可摅。  

苏轼　广陵後园题扇子  
露叶风枝晓自匀，绿阴青子净无尘。  
闲吟绕屋扶疏句，须信渊明是可人。  

苏轼　广陵会三同舍，各以其字为韵，仍邀同赋刘贡父  
去年送刘郎，醉语已惊众。  
如今各飘泊，笔砚谁能弄。  
我命不在天，羿彀未必中。  
作诗聊遣意，老大慵讥讽。  
夫子少年时，雄辩轻子贡。  
尔来再伤弓，戢翼念前痛。  
广陵三日饮，相对恥如梦。  
况逢贤主人，白酒泼春瓮。  
竹西已挥手，湾口犹屡送。  
羡子去安闲，吾邦正喧哄。  

苏轼　广州何道士众妙堂  
湛然无观古真人，我独观此众妙门。  
夫物芸芸各归根，众中得一道乃-　。  
道人晨起开东轩，趺坐一醉扶桑暾。  
余光照我玻璃盆，倒射窗几清而温。  
欲收月魄餐日魂，我自日月谁使吞。  

苏轼　广州蒲涧寺  
不用山僧导我前，自寻云外出山泉。  
千章古木临无地，百尺飞涛写漏天。  
昔日菖蒲方士宅，後来藆卜祖师禅。  
而今只有花含笑，笑道秦皇欲学仙。  

苏轼　归去来集字十首  
命驾欲何向，欣欣春木荣。  
世人无往复，乡老有将迎。  
云内流泉远，风前飞鸟轻。  
相携就衡宇，酌酒话交情。  

苏轼　归去来集字十首  
涉世恨形役，告休成老夫。  
良欣就归路，不复向迷途。  
去去径犹菊，行行田欲芜。  
情亲有还往，清酒引樽壶。  

苏轼　归去来集字十首  
与世不相入，膝琴聊自欢。  
风光归笑傲，云物寄游观。  
言话审无倦，心怀良独安。  
东皋清有趣，植杖日盘桓。  

苏轼　归去来集字十首  
云岫不知远，巾车行复前。  
仆夫寻老木，童子引清泉。  
矫首独傲世，委心还乐天。  
农夫告春事，扶老向良田。  

苏轼　归去来集字十首  
世事非吾事，驾言归路寻。  
向时迷有命，今日悟无心。  
庭内菊归酒，窗前风入琴。  
寓形知已老，犹未倦登临。  

苏轼　归去来集字十首  
富贵良非愿，乡关归去休。  
携琴已寻壑，载酒复经丘。  
翳翳景将入，涓涓泉欲流。  
老农人不乐，我独与之游。  

苏轼　归去来集字十首  
觞酒命童仆，言归无复留。  
轻车寻绝壑，孤棹入清流。  
乘化欲安命，息交还绝游。  
琴书乐三径，老矣亦何求。  

苏轼　归去来集字十首  
归去复归去，帝乡安可期。  
鸟还知已倦，云出欲何之。  
入室还携幼，临流亦赋诗。  
春风吹独往，不是傲亲知。  

苏轼　归去来集字十首  
役役倦人事，来归车载奔。  
征夫问前路，稚子候衡门。  
入息亦诗策，出游常酒樽。  
交亲书已绝，云壑自相存。  

苏轼　归去来集字十首  
寄傲疑今是，求荣感昨非。  
聊欣樽有酒，不恨室无衣。  
丘壑世情远，田园生事微。  
柯庭还独眄，时有鸟归飞。  

苏轼　归宜兴，留题竹西寺三首  
十年归梦寄西风，此去真为田舍翁。  
剩觅蜀冈新井水，要携乡味过江东。  

苏轼　归宜兴，留题竹西寺三首  
道人劝饮鸡苏水，童子能煎莺粟汤。  
暂借藤庆与瓦枕，莫教辜负竹风凉。  

苏轼　归宜兴，留题竹西寺三首  
此生已觉都无事，今岁仍逢大有年。  
山寺归来闻好语，野花啼鸟亦欣然。  

苏轼　归真亭  
旧笑桓司马，今师郑大夫。  
不知徂岁月，空觉老楸梧。  
祭礼传家法，阡名载版图。  
会看千字诔，木杪见龟趺。  

苏轼　龟山  
我生飘荡去何求，再过龟山岁可周。  
身行万里半天下，僧卧一庵初白头。  
地隔中原劳北望，潮连沧海欲东游。  
元嘉旧事无人记，故垒摧颓今在不。  

苏轼　龟山辩才师  
此生念念浮云改，寄语长淮今好在。  
故人宴坐虹梁南，新河巧出龟山背。  
木鱼呼客振林莽，铁凤横空飞彩绘。  
忽惊堂宇变雄深，坐觉风雷生謦欬。  
羡师游戏浮沤间，笑我荣枯弹指内。  
尝茶看画亦不恶，问法求诗了无碍。  
千里孤帆又独来，五年一梦谁相对。  
何当来世结香火，永与名山供井磑。  

苏轼　癸丑春分後雪  
雪人春分省见稀，半开桃李不胜威。  
应惭落地梅花识，却作漫天柳絮飞。  
不分东君专节物，故将新巧发阴机。  
从今造物尤难料，更暖须留御腊衣。  

苏轼　鬼蝶  
双眉卷铁丝，两翅晕金碧。  
初来花争妍，忽去鬼无迹。  

苏轼　郭纶  
河西猛士无人识，日暮津亭阅过船。  
路人但觉骢马瘦，不知铁槊大如椽。  
因言西方久不战，截发愿作万骑先。  
我当凭轼与寓目，看君飞矢集蛮毡。  

苏轼　郭熙画秋山平远  
玉堂昼掩春日闲，中有郭熙画春山。  
鸣鸠乳燕初睡起，白波青嶂非人间。  
离离短幅开平远，漠漠疏林寄秋晚。  
恰似江南送客时，中流回头望云巘。  
伊川佚老鬓如霜，卧看秋山思洛阳。  
为君纸尾作行草，炯如嵩洛浮秋光。  
我从公游如一日，不觉青山映黄发。  
为画龙门八节滩，待向伊川买泉石。  

苏轼　郭熙秋山平远二首  
目尽孤鸿落照边，遥知风雨不同川。  
此间有句无人识，送与襄阳孟浩然。  

苏轼　郭熙秋山平远二首  
木落骚人已怨秋，不堪平远发诗愁。  
要看万壑争流处，他日终烦顾虎头。  

苏轼　郭祥正家，醉画竹石壁上，郭作诗为谢，且遗二古铜剑  
空肠得酒芒角出，肝肺槎牙生竹石。  
森然欲作不可回，吐向君家雪色壁。  
平生好诗仍好画，画墙涴壁长遭骂。  
不瞠不骂喜有余，世间谁复如君者。  
一双铜剑秋水光，两首新诗争剑鋩。  
剑在床头诗在手，不知谁作蛟龙吼。  

苏轼　虢国夫人夜游图  
佳人自鞚玉花骢，翩如惊燕蹋飞龙。  
金鞭争道宝钗落，何人先入明光宫。  
宫中羯鼓催花柳，玉奴弦索花奴手。  
坐中八姨真贵人，走马来看不动尘。  
明眸皓齿谁复见，只有丹青余泪痕。  
人间俯仰成今古，吴公台下雷塘路。  
当时亦笑张丽华，不知门外韩擒虎。  

苏轼　过安乐山，闻山上木叶有文，如道士篆符，云，此山乃张道陵所寓，  
天师化去知何在，玉印相传世共珍。  
故国子孙今尚死，满山秋叶岂能神。  

苏轼　过安乐山，闻山上木叶有文，如道士篆符，云，此山乃张道陵所寓，  
真人已不死，外慕堕空虚。  
犹余好名意，满树写天书。  

苏轼　过巴东县不泊，闻颇有莱公遗迹  
莱公昔未遇，寂寞在巴东。  
闻道山中树，犹余手种松。  
江山养豪俊，礼数困英雄。  
执板迎官长，趋尘拜下风。  
当年谁刺史，应未识三公。  

苏轼　过大庾岭  
一念失垢污，身心洞清净。  
浩然天地间，惟我独也正。  
今日岭上行，身世永相忘。  
仙人拊我顶，结发受长生。  

苏轼　过都昌  
鄱阳湖上都昌县，灯火楼台一万家。  
水隔南山人不渡，东风吹老碧桃花。  

苏轼　过高邮寄孙君孚  
过淮风气清，一洗尘埃容。  
水木渐幽茂，菰蒲杂游龙。  
可怜夜合花，青枝散红茸。  
美人游不归，一笑谁当供。  
故园在何处，已偃手种松。  
我行忽失路，归梦山千重。  
闻君有负郭，二顷收横从。  
卷野毕秋获，殷床闻夜舂。  
乐哉何所忧，社酒粥面醲。  
宦游岂不好，毋令到千钟。  

苏轼　过广爱寺，见三学演师，观杨惠之塑宝山、朱瑶画文殊、普贤  
寓世身如梦，安闲日似年。  
败蒲翻覆卧，破祴再三连。  
劝客眠风竹，长斋饮石泉。  
回头万事错，自笑觉师贤。  

苏轼　过广爱寺，见三学演师，观杨惠之塑宝山、朱瑶画文殊、普贤  
妙迹苦难寻，兹山见几层。  
乱峰螺髻出，绝涧阵云崩。  
措意元同画，观空欲问僧。  
莫教林下意，终老叹何曾。  

苏轼　过广爱寺，见三学演师，观杨惠之塑宝山、朱瑶画文殊、普贤  
朱瑶唐晚辈，得法尚雄深。  
满寺空遗迹，何人识苦心。  
长廊欹雨脚，破壁撼钟音。  
成坏无穷事，他年复吊今。  

苏轼　过海得子由书  
经过废来久，有弟忽相求。  
门外三竿日，江关一叶秋。  
萧疏悲白发，漫浪散穷愁。世事江声外，  
吾生幸自休。  

苏轼　过淮  
朝离新息县，初乱一水碧。  
暮宿淮南村，已度千山赤。  
麏鼯号古戍，雾雨暗破驿。  
回头梁楚郊，永与中原隔。  
黄州在何许，想像云梦泽。  
吾生如寄耳，初不择所适。  
但有鱼与稻，生理已自毕。  
独喜小儿子，少小事安佚。  
相从艰难中，肝肺如铁石。  
便应与晤语，何止寄衰疾。  

苏轼　过淮三首赠景山兼寄子由  
好在长淮水，十年三往来。  
功名真已矣，归计亦悠哉。  
今日风怜客，平时浪作堆。  
晚来洪泽口，捍索响如雷。  

苏轼　过淮三首赠景山兼寄子由  
过淮山渐好，松桧亦苍然。  
霭霭藏孤寺，冷冷出细泉。  
故人真吏隐，小槛带岩偏。  
却望临淮市，东风语笑传。  

苏轼　过淮三首赠景山兼寄子由  
回首濉阳幕，簿书高没人。  
何时桐柏水，一洗庾公尘。  
此去渐佳境，独游长惨神。  
待君诗百首，来写浙西春。  

苏轼　过建昌李野夫公择故居  
彭蠡东北源，庐阜西南麓。  
何人修水上，种此一双玉。  
思之不可见，破宅余修竹。  
四邻戒莫犯，十亩森似束。  
我来仲夏初，解箨呈新绿。  
幽鸟向我鸣，野人留我宿。  
徘徊不忍去，微月挂乔木。  
遥想他年归，解组巾一幅。  
对床老兄弟，夜雨鸣竹屋。  
卧听邻寺钟，书窗有残烛。  

苏轼　过江夜行武昌山上，闻黄州鼓角  
清风弄水月衔山，幽人夜度吴王岘。  
黄州鼓角亦多情，送我南来不辞远。  
江南又闻出塞曲，半杂江声作悲健。  
谁言万方声一概，鼍愤龙愁为余变。  
我记江边枯柳树，未死相逢真识面。  
他年一叶泝江来，还吹此曲相迎饯。  

苏轼　过金山寺一首  
明月妙高台，盘涡月照开。  
琳宫龙久住，珠树鹤能来。  
云雾空中绕，帆樯槛外回。  
无言卷石小，江左拟蓬莱。  

苏轼　过莱州雪後望三山  
东海如碧环，西北卷登莱。  
云光与天色，直到三山回。  
我行适冬仲，薄雪收浮埃。  
黄昏风絮定，半夜扶桑开。  
参差太华顶，出没云涛堆。  
安期与羡门，乘龙安在哉。  
茂陵秋风客，劝尔麾一杯。  
帝乡不可期，楚些招归来。  

苏轼　过黎君郊居  
半园荒草没佳蔬，煮得占禾半是薯。  
万事思量都是错，不如还叩仲尼居。  

苏轼　过岭二首  
暂著南冠不到头，却随北雁与归休。  
平生不作兔三窟，今古何殊貉一丘。  
当日无人送临贺，至今有庙祀潮州。  
剑关西望七千里，乘兴真为玉局游。  

苏轼　过岭二首  
七年来往我何堪，又试曹溪一勺甘。  
梦里似曾迁海外，醉中不觉到江南。  
波生濯足鸣空涧，雾绕征衣滴翠岚。  
谁遣山鸡忽惊起，半岩花雨落毵毵。  

苏轼　过岭寄子由  
投章献策谩多谈，能雪冤忠死亦甘。  
一片丹心天日下，数行清泪岭云南。  
光荣归佩呈佳瑞，瘴疠幽居弄晚岚。  
从此西风瘐梅谢，却迎谁与马毵毵。  

苏轼　过庐山下  
乱云欲霾山，势与飘风南。  
群難相应和，勇往争骖驔。  
可怜荟蔚中，时出紫翠岚。  
雁没失东岭，龙腾风西龛。  
一时供坐笑，百态变立谈。  
暴雨破坱坙，清飙扫浑酣。  
廓然归何处，陋矣安足戡。  
亭亭紫霄峰，窈窈白石庵。  
五老数松雪，只溪落天潭。  
虽云默祷应，顾有移文惭。  

苏轼　过密州次韵赵明叔、乔禹功  
先生依旧广文贫，老守时遭醉尉嗔。  
汝辈何曾堪一笑，吾侪相对复三人。  
黄鸡催晓凄凉曲，白发惊秋见在身。  
一别胶西旧朋友，扁舟归钓五湖春。  

苏轼　过木枥观  
石壁高千尺，微踪远欲无。  
飞檐如剑寺，古柏似仙都。  
许子尝高遯，行舟悔不迂。  
斩蛟闻猛烈，提剑想崎岖。  
寂寞棺犹在，修崇世巳愚。  
隐居人不识，化去俗争吁。  
洞府烟霞远，人间爪发枯。  
飘飘乘倒景，谁复顾遗躯。  

苏轼　过杞赠马梦得  
万古仇池穴，归心负雪堂。  
殷勤竹里梦，犹自数山王。  

苏轼　过泗上喜见张嘉父二首  
空翠娱人意自还。明窗一榻共秋闲。  
会知名利不到处，定把清觞属此山。  

苏轼　过泗上喜见张嘉父二首  
眉间冰雪照淮明，笔下波澜老欲平。  
直得全生如许妙，不知形谍已多名。  

苏轼　过汤阴市，得豌豆大麦粥，示三儿子  
朔野方赤地，河堧但黄尘。  
秋霖暗豆荚，夏旱舑麦人。  
逆旅唱晨粥，行庖得时珍。  
青斑照匕箸，脆响鸣牙龈。  
玉食谢故吏，风餐使逐臣。  
漂零竟何适，浩荡寄此身。  
争劝加餐食，实无负吏民。  
何当万里客，归及三年新。  

苏轼　过土山寨  
南风日日纵篙撑，时喜北风将我行。  
汤饼一杯银线乱，蒌蒿如箸玉簪横。  

苏轼　过潍州驿，见蔡君谟题诗壁上云：「绰约新娇生眼底，逡巡旧事上眉  
长垂玉箸残妆脸，肯为金钗露指尖。  
万斛闲愁何日尽，一分真态更难添。  

苏轼　过文觉显公房  
斓斑碎玉养菖蒲，一勺清泉潢石盂。  
净几明窗书小楷，便同尔雅注虫鱼。  

苏轼　过溪亭  
身轻步稳去忘归，四柱亭前野彴微。  
忽悟过溪还一笑，水禽惊落翠毛衣。  

苏轼　过新息留示乡人任师中  
昔年尝羡任夫子，卜居新息临淮水。  
怪君便尔忘故乡，稻熟鱼肥信清美。  
竹陂雁起天为黑，桐柏烟横山半紫。  
知君坐受儿女困，悔不先归弄清泚。  
尘埃我亦失收身，此行蹭蹬尤可鄙。  
寄食方将依白足，附书未免烦黄耳。  
往虽不及来有年，诏恩倘许归田里。  
却下关山入蔡州，为买乌犍三百尾。  

苏轼　过宜宾见夷中乱山  
江寒晴不知，远见山上日。  
朦胧含高峰，晃荡射峭壁。  
横云忽飘散，翠树纷历历。  
行人挹孤光，飞鸟投远碧。  
蛮荒谁复爱，穠秀安可适。  
岂无避世士，高隐链精魄。  
谁能从之游，路有豺虎迹。  

苏轼　过于海舶，得迈寄书、酒。作诗，远和之，皆粲然可观。子由有书相  
我似老牛鞭不动，雨滑泥深四蹄重。  
汝如黄犊走却来，海阔山高百程送。  
庶几门户有八慈，不恨居邻无二仲。  
他年汝曹笏满床，中夜起舞踏破瓮。  
会当洗眼看腾跃，莫指痴腹笑空洞。  
誉儿虽是两翁癖，积德已自三世种。  
岂惟万一许生还，尚恐九十烦珍从。  
六子晨耕箪瓢出，众妇夜绩灯火共。  
春秋古史乃家法，诗笔离骚亦时用。  
但令文字还照世，粪土腐余安足梦。  

苏轼　过云龙山人张天骥  
郊原雨初足，风日清且好。  
病守亦欣然，肩舆白门道。  
荒田咽蛩蚓，村巷悬梨枣。  
下有幽人居，闭门空雀噪。  
西风高正厉，落叶纷可扫。  
孤童卧斜日，病马放秋草。  
墟里通有无，垣墙任摧倒。  
君家本冠盖，丝竹闹邻保。  
脱身声利中，道德自濯澡。  
躬耕抱羸疾，奉养百岁老。  
诗书膏吻颊，菽水媚翁媪。  
饥寒天随子，杞菊自撷芼。  
慈孝董邵南，鸡狗相乳抱。  
吾生如寄耳，归计失不早。  
故山岂敢忘，但恐迫华皓。  
从君好种秫，斗酒时自劳。  

苏轼　过子忽出新意，以山芋作玉糁羹，色香味皆奇绝。天上酥陀则不可知  
香似龙涎仍酽白，味如牛乳更全清。  
莫将南海金虀脍，轻比东坡玉糁羹。  

苏轼　海会寺清心堂  
南郭子綦初丧我，西来达摩尚求心。  
此堂不说有清浊，游客自观随浅深。  
两岁频为山水役，一溪长照雪霜侵。  
纷纷无补竟何事，惭愧高人闭户吟。  

苏轼　海南人不作寒食，而以上巳上冢。予携一瓢酒，寻诸生，皆出矣。独  
老鸦衔肉纸飞灰，万里家山安在哉。  
苍耳林中太白过，鹿门山下德公回。  
管宁投老终归去，王式当年本不来。  
记取城南上巳日，木棉花落刺桐开。  

苏轼　海上道人传以神守气诀  
但向起时作，还于作处收。  
蛟龙莫放睡，雷雨直须休。  
要会无穷火，尝观不尽油。  
夜深人散後，惟有一灯留。  

苏轼　海棠  
东风嫋嫋泛崇光，香雾空蒙月转廊。  
只恐夜深花睡去，故烧高烛照红妆。  

苏轼　涵虚亭  
水轩花榭两争妍，秋月春风各自偏。  
惟有此亭无一物，坐观万景得天全。  

苏轼　寒菊  
轻肌弱骨散幽葩，真是青裙两髻丫。  
便有佳名配黄菊，应缘霜後苦无花。  

苏轼　寒具  
纤手搓来玉数寻碧油轻蘸嫩黄深。  
夜来春睡浓於酒，压褊佳人缠臂金。  

苏轼　寒芦港  
溶溶晴港漾春晖，芦笋生时柳絮飞。  
还有江南风物否，桃花流水鮦鱼肥。  

苏轼　寒食日答李公择三绝次韵  
从来苏李得名双，只恐全齐笑陋邦。  
诗似悬河供不办，故欺张籍陇头泷。  

苏轼　寒食日答李公择三绝次韵  
簿书鼛鼓不知春，佳句相呼赖故人。  
寒食德公方上冢，归来谁主复谁宾。  

苏轼　寒食日答李公择三绝次韵  
巡城已困尘埃眯，执扑仍遭虮虱缘。  
欲脱布衫携素手，试开病眼点黄连。  

苏轼　寒食未明至湖上，太守未来，两县令先在  
城头月落尚啼乌，乌榜红舷早满湖。  
鼓吹未容迎五马，水云先已扬双凫。  
映山黄帽螭头舫，夹道青烟鹊尾炉。  
老病逢春只思睡，独求僧榻寄须臾。  

苏轼　寒食宴提刑致语口号  
良辰易失，四者难并。  
故人相逢，五斗径醉。  
况中年离合之感，正寒食清明之间。  
时乎不可再来，贤者而後乐此。  
恭惟提刑学士，才本天授，  
学为人师。事业存乎斯民，  
文章盖其余事。望之已试于冯翊，  
翁子暂还於会稽。知府学士，  
接好邻邦，缔交册府。  
莫逆之契，义等於天伦；  
不腆之辞，意勤於地主。  
力讲两君之好，可无七字之诗。  
欲使异时，传为盛事。  
云间画鼓叠春雷，千骑寻芳戏马台。  
半道已逢山简醉，万人争看谪仙来。  
淮西按部威尤凛，历下怀仁首重回。  
还把去年留客意，折花临水更徘徊。  

苏轼　寒食夜  
漏声透入碧窗纱，人静秋千影半斜。  
沉麝不烧金鸭冷，淡云笼月照梨花。  

苏轼　寒食与器之游南塔寺寂照堂  
城南钟鼓斗清新，端为投荒洗瘴尘。  
总是镜空堂上客，谁为寂照境中人。  
红英扫地风惊晓，绿叶成阴雨洗春。  
记取明年作寒食，杏花曾与此翁邻。  

苏轼　寒食雨二首  
自我来黄州，已过三寒食。  
年年欲惜春，春去不容惜。  
今年又苦雨，两月秋萧瑟。  
卧闻海棠花，泥污燕脂雪。  
暗中偷负去，夜半真有力。  
何殊病少年，病起头已白。  

苏轼　寒食雨二首  
春江欲入户，雨势来不已。  
小屋如渔舟，蒙蒙水云里。  
空庖煮寒菜，破灶烧湿苇。  
那知是寒食，但见乌衔纸。  
君门深九重，坟墓在万里。  
也拟哭途穷，死灰吹不起。  

苏轼　韩干马  
少陵翰墨无形画，韩干丹青不语诗。  
此画此诗真已矣，人间驽骥漫争驰。  

苏轼　韩干马十四匹  
二马并驱攒八蹄，二马宛颈騣尾齐。  
一马任前双举後，一马却避长呜嘶。  
老髯奚官奇且顾，前身作马通马语。  
後有八匹饮且行，微流赴吻若有声。  
前者既济出林鹤，後者欲涉鹤俯啄。  
最後一匹马中龙，不嘶不动尾摇风。  
韩生画马真是马，苏子作诗如见画。  
世无伯乐亦无韩，此诗此画谁当看。  

苏轼　韩康公挽词三首  
故国非乔木，兴王有世臣。  
嗟余後死者，犹及老成人。  
德业经文武，风流表搢绅。  
空余行乐地，处处泣遗民。  

苏轼　韩康公挽词三首  
再世忠清德，三朝翊赞勋。  
功成不归国，就访敢忘君。  
旧学严诗律，余威靖塞氛。  
何当继韩奕，故吏总能文。  

苏轼　韩康公挽词三首  
西第开东阁，初筵点后尘。  
笙歌邀白发，灯火乐青春。  
扶路三更罢，回头一梦新。  
赋诗犹墨湿，把卷独沾巾。  

苏轼　韩康公坐上侍儿求书扇上二首  
窗摇细浪鱼吹日，手弄黄花蝶透衣。  
不觉春风吹酒醒，空教明月照人归。  

苏轼　韩康公坐上侍儿求书扇上二首  
一一窗扉面水开，更於何处觅蓬莱。  
天香满袖人知否，曾到旃檀小殿来。  

苏轼　韩退之《孟郊墓铭》云﹗以昌其诗。举此问王定国，当昌其身耶，抑  
昌身如饱腹，饱尽还当饥。  
昌诗如膏面，为人作容姿。  
不如昌其气，郁郁老不衰。  
虽云老不衰，劫坏安所之。  
不如昌其志，志壹气自随。  
养之塞天地，孟轲不吾欺。  
人言魏勃勇，股栗向小儿。  
何如鲁连子，谈笑却秦师。  
慎勿怨谤谗，乃我得道资。  
淤泥生莲花，粪壤出菌芝。  
赖此善知识，使我枯生荑。  
吾言岂须多，冷暖子自知。  

苏轼　韩子华石淙庄  
绛侯百万兵，尚畏书牍背。  
功名意不已，数与危机会。  
我公抱绝识，凛凛镇横溃。  
欲收伊吕迹，远与巢由对。  
誓言虽未从，久已断诸内。  
区区为怀祖，颇觉义之隘。  
此身随造物，一叶舞澎湃。  
田园不早定，归宿终安在。  
彼美石淙庄，每到百事废。  
泉流知人意，屈折作涛濑。  
寒光洗肝膈，清响跨竽籁。  
我旧门前客，放言不自外。  
园中亦何有，荟蔚可胜计。  
请公试回首，岁晚余苍桧。  

苏轼　汉水  
舍棹忽逾月，沙尘困远行。  
襄阳逢汉水，偶似蜀江清。  
蜀江固浩荡，中有蛟与鲸。  
汉水亦云广，欲涉安敢轻。  
文王化南国，游女俨如卿。  
洲中浣纱子，环佩锵锵鸣。  
古风随世变，寒水空泠泠。  
过之不敢慢，伫立整冠缨。  

苏轼　菡萏亭  
日日移床趁下风，清香不断思何穷。  
若为化作龟千岁，巢向田田乱叶中。  

苏轼　杭州故人信至齐安  
昨夜风月清，梦到西湖上。  
朝来闻好语，扣户得吴饷。  
轻圆白晒荔，脆酽红螺酱。  
更将西庵茶，劝我洗江瘴。  
故人情义重，说我必西向。  
一年两仆夫，千里问无恙。  
相期结书社，未怕供诗帐。  
还将梦魂去，一夜到江涨。  

苏轼　濠州七绝涂山  
川锁支祁水尚浑，地埋汪罔骨应存。  
樵苏已入黄能庙，乌鹊犹朝禹会村。  

苏轼　合浦愈上人，以诗名岭外，将访道南岳，留诗壁上云﹗闲伴孤云自在  
孤云出岫岂求伴，锡杖凌空自要飞。  
为问庭松尚西指，不知老奘几时归。  

苏轼　何公桥  
天壤之间，水居其多。  
人之往来，如鹈在河。  
顺水而行，云驰鸟疾。  
维水之利，千里咫尺。  
乱流而涉，过膝则止。  
维水之害，咫尺千里。  
沔彼滥觞，蛙跳儵游。  
溢而怀山，宰禹所忧。  
岂无一木，支此大坏。  
舞于盘涡，冰折雷解。  
坐使此邦，画为两州。  
鸡犬相闻，胡越莫救。  
允毅何公，甚勇於仁。  
始作石梁，其艰其勤。  
将作复止，更此百难。  
公心如铁，非石则坚。  
公以身先，民以悦使。  
老壮负石，如负其子。  
疏为玉虹，隐为金堤。  
直栏横槛，百贾所栖。  
我来与公，同载而出。  
讙呼填道，抱其马足。  
我叹而言，视此滔滔。  
未见刚者，孰为此桥。  
愿公千岁，与桥寿考。  
持节复来，以慰父老。  
如朱仲卿，食于桐乡。  
我作铭诗，子孙不忘。  

苏轼　和蔡景繁海州石室  
芙蓉仙人旧游处，苍藤翠壁初无路。  
戏将桃核裹黄泥，石间散掷如风雨。  
坐令空山出锦绣，倚天照海花无数。  
花间石室可容车，流苏宝盖窥灵宇。  
何年霹雳起神物，玉棺飞出王乔墓。  
当时醉卧动千日，至今石缝余糟醑。  
仙人一去五十年，花老室空谁作主。  
手植数松今偃盖，苍髯白甲低琼户。  
我来取酒酹先生，后车仍载胡琴女。  
一声冰铁散岩谷，海为澜翻松为舞。  
尔来心赏复何人，持节中郎醉无伍。  
独临断岸呼日出，红波碧巘相吞吐。  
径寻我语觅余声，拄杖彭铿叩铜鼓。  
长篇小字远相寄，一唱三叹神凄楚。  
江风海雨入牙颊，似听石室胡琴语。  
我今老病不出门，海山岩洞知何许。  
门外桃花自开落，床头酒瓮生尘土。  
前年开合放柳枝，今年洗心归佛祖。  
梦中旧事时一笑，坐觉俯仰成今古。  
愿君不用刻此诗，东海桑田真旦暮。  

苏轼　和蔡准郎中见邀游西湖三首  
夏潦涨湖深更幽，西风落木芙蓉秋。  
飞雪暗天云拂地，新蒲出水柳映洲。  
湖上四时看不足，惟有人生飘若浮。  
解颜一笑岂易得，主人有酒君应留。  
君不见钱塘游宦客，朝推囚，  
暮决狱，不因人唤何时休。  

苏轼　和蔡准郎中见邀游西湖三首  
城市不识江湖幽，如与蟪蛄语春秋。  
试令江湖处城市，却似麋鹿游汀洲。  
高人无心无不可，得坎且止乘流浮。  
公卿故旧留不得，遇所得意终年留。  
君不见抛官彭泽令，琴无弦，  
巾有酒，醉欲眠时遣客休。  

苏轼　和蔡准郎中见邀游西湖三首  
田间决水鸣幽幽，插秧未遍麦已秋。  
相携烧笋苦竹寺，却下踏藕荷花洲。  
船头斫鲜细缕缕，船尾炊玉香浮浮。  
临风饱食得甘寝，肯使细故胸中留。  
君不见壮士憔悴时，饥谋食，  
渴谋饮，功名有时无罢休。  

苏轼　和参寥  
芥舟只合在坳堂，纸帐心期老孟光。  
不道山人今忽去，晓猿啼处月茫茫。  

苏轼　和参寥见寄  
黄楼南畔马台东，云月娟娟正点空。  
欲共幽人洗笔砚，要传流水入丝桐。  
且随侍者寻西谷，莫学山僧老祝融。  
待我西湖借君去，一杯汤饼泼油葱。  

苏轼　和晁美叔老兄  
反观皆自直，相诋竟谁谀。  
事过始堪笑，梦中今了无。  
珍才尚空谷，瘦马正长途。  
未识造物意，茫然同一炉。  

苏轼　和晁同年九日见寄  
仰看鸾鹄刺天飞，富贵功名老不思。  
病马已无千里志，骚人长负一秋悲。  
古来重九皆如此，别後西湖付与谁。  
遣子穷愁天有意，吴中山水要清诗。  

苏轼　和陈传道雪中观灯  
新年乐事叹何曾，闭合烧香一病僧。  
未忍便倾浇别酒，且来同看照愁灯。  
颍鱼跃处新亭近，湖雪消时画舫升。  
只恐樽前无此客，清诗带有士龙能。  

苏轼　和陈述古拒霜花  
千林扫作一番黄，只有芙蓉独自芳。  
唤作拒霜知未称，细思却是最宜霜。  

苏轼　和代器之  
雨过郊原一番新，寻芳车马踏无尘。  
普天冷食闻前古，萧寺清游属两人。  
不作佺期问新历，颇同之问感余春。  
明年归藉梨花上，应会群贤及四邻。  

苏轼　和董传留别  
麤缯大布裹生涯，腹有诗书气自华。  
厌伴老儒烹瓠叶，强随举子踏槐花。  
囊空不办寻春马，眼乱行看择婿车。  
得意犹堪夸世俗，诏黄新湿字如鸦。  

苏轼　和段屯田荆林馆  
南山有佳色，无人空自奇。  
清诗为题品，草木变芬菲。  
谢女得秀句，留待中郎归。  
便当勤鞭策，仆倦马亦饥。  

苏轼　和顿教授见寄，用除夜韵  
我笑陶渊明，种秫二顷半。  
妇言既不用，还有责子叹。  
无弦则无琴，何必劳抚玩。  
我笑刘伯伦，醉发蓬茅散。  
二豪苦不纳，独以锸自伴。  
既死何用埋，此身同夜旦。  
孰云二子贤，自结两重案。  
笑人还自笑，出口谈治乱。  
一生溷尘垢，晚以道自盥。  
无成空得懒，坐此百事缓。  
仄闻顿夫子，讲道出新贯。  
岂无一尺书，恐不记庸懦。  
陋邦贫且病，数米铢称炭。  
惭愧章先生，十日坐空馆。  
袖中出子诗，贪读酒屡暖。  
狂言各须慎，勿使输薪粲。  

苏轼　和公济饮湖上  
昨夜醉归还独寝，晓来宿雨鸣孤枕。  
扁舟小棹截湖来，正见青山驳云锦。  
须知老人兴不浅，莫学公荣不共饮。  
与君歌鼓乐丰年，唤取千夫食陈廪。  

苏轼　和郭功甫韵送芝道人游隐静  
观音妙智力，应感随缘度。  
芝师访东坡，宁辞万里步。  
道义妙相契，十年同去住。  
行穷半世间，又欲浮杯渡。  
我愿焚囊钵，不作陈俗具。  
会取却归时，只是而今路。  

苏轼　和何长官六言次韵五首  
作邑君真伯厚，去官我岂曼容。  
一廛愿托仁政，六字难赓变风。  

苏轼　和何长官六言次韵五首  
五噫已出东洛，三复愿比南容。  
学道未逢潘盎，草书犹似杨风。  

苏轼　和何长官六言次韵五首  
石渠何须反顾，水驿幸足相容。  
长江大欲见庇，探支八月凉风。  

苏轼　和何长官六言次韵五首  
清风初号地籁，明月自写天容。  
贫家何以娱客？但知抹月批风。  

苏轼　和何长官六言次韵五首  
青山自是绝色，无人谁与为容。  
说向市朝公子，何殊马耳东风。  

苏轼　和黄龙清老三首  
万山不隔中秋月，一雁能传寄远书。  
深密伽陀枯战笔，真诚相见问何如。  

苏轼　和黄龙清老三首  
风前橄榄星宿落，月下桄榔羽扇开。  
静默堂中有相忆，清江或遣化人来。  

苏轼　和黄龙清老三首  
骑驴觅驴真可笑，以马喻马亦成痴。  
一天月色为谁好，二老风流各自知。  

苏轼　和黄鲁直烧香二首  
四句烧香偈子，随香遍满东南。  
不是闻思所及，且令鼻观先参。  

苏轼　和黄鲁直烧香二首  
万卷明窗小字，眼花只有斓斑。  
一炷烟消火冷，半生身老心闲。  

苏轼　和黄鲁直食笋次韵  
饱食有残肉，饥食无余菜。  
纷然生喜怒，似被狙公卖。  
尔来谁独觉，凛凛白下宰。  
一饭在家僧，至乐甘不坏。  
多生味蠹简，食笋乃余债。  
萧然映樽俎，未肯杂菘芥。  
君看霜雪姿，童稚已耿介。  
胡为遭暴横，三嗅不忍嘬。  
朝来忽解箨，势迫风雷噫。  
尚可晌三闾，饭筒缠五采。  

苏轼　和黄鲁直效进士作二首岁寒知松柏  
龙蛰虽高卧，鸡鸣不废时。  
炎凉徒自变，茂悦两相知。  
已负栋梁质，肯为儿女姿。  
那忧霜贸贸，未喜日迟迟。  
难与夏虫语，永无秋实悲。  
谁知此植物，亦解秉天彝。  

苏轼　和黄秀才监空阁  
明月本自明，无心孰为境。  
挂空如水监，写此山河影  
我观大瀛海，巨浸与天永。  
九州居其间，无异蛇盘镜。  
空水两无质，相照但耿耿。  
妄云桂兔蟆，俗说皆可屏。  
我游监空阁，缺月正凄冷。  
黄子寒无衣，对月句愈警。  
借君方诸泪，一沐管城颖。  
谁言小丛林，清绝冠五岭。  

苏轼　和寄天选长官  
寓形宇宙间，佚我方以老。  
流光安足恃，百岁同过鸟。  
顷予萦网罗，文采缘自表。  
自古山林人，何曾识机巧。  
但记寒岩翁，论心秋月皎。  
黄香十年旧，禅学参众妙。  
虚怀养天和，肯徇奔走闹。  
官居职事理，晨起何用早。  
桐阴满西斋，叱吏供洒扫。  
眷予东南来，野饭煮芹蓼。  
葆光既清高，令尹亦高蹈。  
相将古寺行，软语颓晚照。  
公家不畸人，虚缘能自保。  
卜筑嵩山阳，何当从结好。  
中山饶胜景，一览未易了。  
何时命巾车，共陟云外峤。  
翻思筋力疲，不复追踊跳。  
公诗拟南山，雄拔千丈峭。  
形容逼天真，邂逅识其要。  
藩篱吾未窥，敢议穷阃奥。  

苏轼　和蒋发运  
夜语翻千偈，书来又一言。  
此身真佛祖，何处不羲轩。  
船稳江吹坐，楼空月入樽。  
遥知思我处，醉墨在颓垣。  

苏轼　和蒋夔寄茶  
我生百事常随缘，四方水陆无不便。  
扁舟渡江适吴越，三年饮食穷芳鲜。  
金虀玉脍饭炊雪，海螯江柱初脱泉。  
临风饱食甘寝罢，一瓯花乳浮轻圆。  
自从舍舟入东武，沃野便到桑麻川。  
剪毛胡羊大如马，谁记鹿角腥盘筵。  
厨中蒸粟堆饭瓮，大约更取酸生涎。  
柘罗铜碾弃不用，脂麻白土须盆研。  
故人犹作旧眼看，谓我好尚如当年。  
沙溪北苑强分别，水脚一线争谁先。  
清诗两幅寄千里，紫金百饼费万钱。  
吟哦烹嚼两奇绝，只恐偷乞烦封缠。  
老妻稚子不知爱，一半已改姜盐煎。  
人生所遇无不可，南北嗜好知谁贤。  
死生祸福久不择，更论甘苦争蚩妍。  
知君穷旅不自释，因诗寄谢聊相镌。  

苏轼　和孔君亮郎中见赠  
偶对先生尽一樽，醉看万物汹崩奔。  
优游共我聊卒岁，肮脏如君合倚门。  
只恐掉头难久住，应须倾盖便深论。  
固知严胜风流在，又见长身十世孙。  

苏轼　和孔郎中荆林马上见寄  
秋禾不满眼，宿麦种亦稀。  
永愧此邦人，芒刺在肤肌。  
平生五千卷，一字不救饥。  
方将怨无襦，忽复歌缁衣。  
堂堂孔北海，直气凛群儿。  
朱轮未及郊，清风已先驰。  
何以累君子，十万贫与羸。  
滔滔满四方，我行竟安之。  
何时剑关路，春山闻子规。  

苏轼　和孔密州五绝见邸家园留题  
大旆传闻载酒过，小诗未忍著砖磨。  
阳关三叠君须秘，除却胶西不解歌。  

苏轼　和孔周翰二绝再观邸园留题  
小园香雾晓蒙笼，醉守狂词未必工。  
鲁叟录诗应有取，曲收彤管邶鄘风。  

苏轼　和李邦直沂山祈雨有应  
高田生黄埃，下田生苍耳。  
苍耳亦已无，更问麦有几。  
蛟龙睡足亦解惭，二麦枯时雨如洗。  
不知雨从何处来，但闻吕梁百步声如雷。  
试上城南望城北，际天菽粟青成堆。  
饥火烧肠作牛吼，不知待得秋成否。  
半年不雨坐龙慵，共怨天公不怨龙。  
今朝一雨聊自赎，龙神社鬼各言功。  
无功日盗太仓谷，嗟我与龙同此责。  
劝农使者不汝容，因君作诗先自劾。  

苏轼　和李太白  
寄卧虚寂堂，月明浸疏竹。  
泠然洗我心，欲饮不可掬。  
流光发永叹，自昔非余独。  
行年四十九，还此北窗宿。  
缅怀卓道人，白首寓医卜。  
谪仙固远矣，此士亦难复。  
世道如弈棋，变化不容覆。  
惟应玉芝老，待得蟠桃熟。  

苏轼　和林子中待制  
两翁留滞各皤然，人笑迂疏老更坚。  
共把鹅儿一樽酒，相逢卵色五湖天。  
江边遗爱啼斑白，海上先声入管弦。  
早晚渊明赋归去，浩歌长啸老斜川。  

苏轼　和刘长安题薛周逸老亭，周善饮酒，未七十而致仕  
近闻薛公子，早退惊常流。  
买园招野鹤，凿井动潜蚢。  
自言酒中趣，一斗胜凉州。  
翻然拂衣去，亲爱挽不留。  
隐居亦何乐，素志庶可求。  
所亡嗟无几，所得不啻酬。  
青春为君好，白日为君悠。  
山鸟奏琴筑，野花弄闲幽。  
虽辞功与名，其乐实素侯。  
至今清夜梦，尚惊冠压头。  
谁能载美酒，往以大白浮。  
之子虽不识，因公可与游。  

苏轼　和刘道原寄张师民  
仁义大捷径，诗书一旅亭。  
相夸绶若若，犹诵麦青青。  
腐鼠何劳吓，高鸿本自冥。  
颠狂不用唤，酒尽渐须醒。  

苏轼　和刘道原见寄  
敢向清时怨不容，直嗟吾道与君东。  
坐谈足使淮南惧，归去方知冀北空。  
独鹤不须惊夜旦，群乌未可辨雌雄。  
庐山自古不到处，得与幽人子细穷。  

苏轼　和刘道原咏史  
仲尼忧世接舆狂，臧谷虽殊竟两亡。  
吴客漫陈豪士赋，桓侯初笑越人方。  
名高不朽终安用，日饮无何计亦良。  
独掩陈编吊兴废，窗前山雨夜浪浪。  

苏轼　和刘景文见赠  
元龙本志陋曹吴，豪气峥嵘老不除。  
失路今为哙等伍，作诗犹似建安初。  
西来为我风黧面，独卧无人雪缟卢。  
留子非为十日饮，要令安世诵亡书。  

苏轼　和刘景文雪  
占雨又得雪，龟宁欺我哉。  
似知吾辈喜，故及醉中来。  
童子愁冰砚，佳人苦胶杯。  
那堪李常侍，入蔡夜衔枚。  

苏轼　和流杯石上草书小诗  
蜂腰鹤膝嘲希逸，春蚓秋蛇病子云。  
醉里自书醒自笑，如今二绝更逢君。  

苏轼　和鲁人孔周翰题诗二首  
坏壁题诗已五年，故人风物两依然。  
定知来岁中秋月，又照先生枕麴眠。  

苏轼　和鲁人孔周翰题诗二首  
更邀明月说明年，记取孤吟孟浩然。  
此去宦游如传舍，拣枝惊鹊几时眠。  

苏轼　和潞公超然台次韵  
我公厌富贵，常苦勋业寻。  
相期赤松子，永望白云岑。  
清风出谈笑，万窍为号吟。  
吟成超然诗，洗我蓬之心。  
嗟我本何人，麋鹿强冠襟。  
身微空志大，交浅屡言深。  
嘱公如得谢，呼我幸寄音。  
但恐酒钱尽，烦公挥橐金。  

苏轼　和梅户曹会猎铁沟  
山西从古说三明，谁信儒冠也捍城。  
竿上鲸鲵犹未掩，草中狐兔不须惊。  
东州赵叟饮无敌，南国梅仙诗有声。  
向不如皋闲射雉，归来何以得卿卿。  

苏轼　和穆父新凉  
家居妻儿号，出仕猿鹤怨。  
未能逐什一，安敢搏九万。  
常恐樗栎身，坐缠冠盖蔓。  
受知如负债，粗报乃焚券。  
但知眠牛衣，宁免刺虎圈。  
清风来既雨，新稻香可饭。  
紫蟹应已肥，白酒谁能劝。  
君今崔蔡手，正比赵张健。  
三公行可致，一语先自献。  
幸推江湖心，适我鱼鸟愿。  

苏轼　和穆父新凉  
若人今已无，此竹宁复有。  
那将春蚓笔，画作风中柳。  
君看断崖上，瘦节蛟蛇走。  
何时此霜竿，复入江湖手。  

苏轼　和穆父新凉  
晁子拙生事，举家闻食粥。  
朝来又绝倒，谀墓得霜竹。  
可怜先生盘，朝日照苜蓿。  
吾诗固云尔，可使食无肉。  

苏轼　和南都赵少师  
富贵功名已两忘，望高嵩华量包湘。  
还家傲似蒙庄子，定策忠于汉霍光。  
远访交亲情益重，共论诗酒兴偏长。  
园亭继日休车马，却悔多年滞庙堂。  

苏轼　和欧阳少师会老堂次韵  
一时冠盖尽严终，旧德年来岂易逢。  
闻道堂中延盖叟，定应床下拜梁松。  
蠹鱼自晒闲箱箧，科斗长收古鼎钟。  
我欲弃官重问道，寸筳何以得舂容。  

苏轼　和欧阳少师寄赵少师次韵  
朱门有遗啄，千里来燕雀。  
公家冷如冰，百呼无一诺。  
平生亲友半迁逝，公虽不怪旁人愕。  
世事如今腊酒醲，交情自古春云薄。  
二公凛凛和非同，畴昔心亲岂貌从。  
白须相映松间鹤，清句更酬雪里鸿。  
何日扬雄一廛足，却追范蠡五湖中。  

苏轼　和钱穆父送别并求顿递酒  
联镳接武两长身，鵷鹭行中笑语亲。  
九子羡君门户壮，八州怜我往来频。  
伫闻东府开宾阁，便乞西湖洗塞尘。  
更向青齐觅消息，要知从事是何人。  

苏轼　和钱四寄其弟龢  
再见涛头涌玉轮，烦君久驻浙江春。  
年来总作维摩病，堪笑东西二老人。  

苏轼　和钱四寄其弟龢  
老来日月似车轮，此去知逢几个春。  
昨夜冰花犹作柱，晓来梅子已生人。  

苏轼　和秦太虚梅花  
西湖处士骨应槁，只有此诗君压倒。  
东坡先生心已灰，为爱君诗被花恼。  
多情立马待黄昏，残雪消迟月出早。  
江头千树春欲闇，竹外一枝斜更好。  
孤山山下醉眠处，点缀裙腰纷不扫。  
万里春随逐客来，十年花送佳人老。  
去年花开我已病，今年对花还草草。  
不知风雨卷春归，收拾余香还畀昊。  

苏轼　和人登海表亭  
谯门对耸压危坡，览胜无如此得多。  
尽见西山遮岱岭，迥分东野隔新罗。  
花时千圃堆红锦，雪昼双城叠白波。  
回首球场尤醒眼，一番风送监重磨。  

苏轼　和人回文五首  
红窗小泣低声怨，永夕春寒斗帐空。  
中酒落花飞絮乱，晓莺啼破梦匆匆。  

苏轼　和人回文五首  
同谁更倚闲窗绣，落日红扉小院深。  
东复西流分水岭，恨兼愁续断弦琴。  

苏轼　和人回文五首  
寒信风飘霜叶黄，冷灯残月照空床。  
看君寄忆传文锦，字字萦愁写断肠。  

苏轼　和人回文五首  
前堂画烛夜凝泪，半夜清香荔惹裳。  
烟锁竹枝寒宿鸟，水沉天色霁横参。  

苏轼　和人回文五首  
蛾翠敛时闻燕语，泪珠弹处见鸿归。  
多情妾似风花乱，薄幸郎如露草曦。  

苏轼　和人假山  
上党搀天碧玉环，绝河千里抱商颜。  
试观烟雨三峰外，都在灵仙一掌间。  
造物何如童子戏，写真聊发使君闲。  
何当挈取西征去，画作围床六曲山。  

苏轼　和人见赠  
只写东坡不著名，此身已是一长亭。  
壮心无复春流起，衰鬓从教病叶零。  
知有雪儿供笔砚，应嗤灶妇洗盆瓶。  
回来索酒公应厌，京口新传作客经。  

苏轼　和人求笔迹  
麦光铺几净无瑕，入夜青灯照眼花。  
从此剡藤真可吊，半纡春蚓绾秋蛇。  

苏轼　和人雪晴书事  
消尽琼瑶云驭归，余寒犹复助风威。  
垂帘渐学秋霖滴，满地犹疑夜月辉。  
冻壤相和开荜户，流澌半释拥苔矶。  
可怜乌鹊饥无食，日暮空林何所依。  

苏轼　和邵同年戏赠买收秀才三首  
倾盖相欢一笑中，从来未省马牛风。  
卜邻尚可容三径，投社终当作两翁。  
古意已将兰缉佩，招词闲咏桂生丛。  
此身自断天休问，白发年来渐不公。  

苏轼　和邵同年戏赠买收秀才三首  
朝见新荑出旧槎，骚人孤愤苦思家。  
五噫处士大穷约，三赋先生多诞夸。  
帐外鹤鸣奁有镜，筒中钱尽案无鲑。  
玉川何日朝金阙，白昼关门守夜叉。  

苏轼　和邵同年戏赠买收秀才三首  
生涯到处似樯乌，科第无心摘颔须。  
黄帽刺船忘岁月，白衣担酒慰鳏孤。  
狙公欺病来分栗，水伯知馋为出鲈。  
莫向洞庭歌楚曲，烟波渺渺正愁予。  

苏轼　和沈立之留别二首  
而今父老千行泪，一似当时去越时。  
不用镌碑颂遗爱，丈人清德畏人知。  

苏轼　和沈立之留别二首  
卧闻铙鼓送归艎，梦里忽忽共一觞。  
试问别来愁几许，春江万斛若为量。  

苏轼　和叔盎画马  
天骥德力备，马外龙麟中。  
皇天不遣言，兀与图画同。  
驽骀饱官粟，未受一洗空。  
十驽均一至，何事镊云风。  

苏轼　和宋肇祂游西池次韵  
汉皇慈俭不开边，尚教千艘下濑船。  
贪看艨艟飞斗舰，不知趂屭舞钧天。  
故山西望三千里，往事回思二十年。  
自笑区区足官府，不如公子散神仙。  

苏轼　和孙叔静兄弟李端叔唱和  
病骨瘦欲折，霜髯镊更疏。  
喜闻新国政，兼得故人书。  
秉烛真如梦，倾杯不敢余。  
天涯老兄弟，怀抱几时摅。  

苏轼　和孙同年卞山龙洞祷睛  
吴兴连月雨，釜甑生鱼蛙。  
往问卞山龙，曷不安厥家。  
梯空上巉绝，俯视惊豦＊。  
神井涌云盖，阴崖垂鲜花。  
交流百道泉，赴谷走群蛇。  
不知落何处，隐隐如缫车。  
我来叩石户，飞鼠翻白鸦。  
寄语洞中龙，睡味岂不嘉。  
雨师少弭节，雷师亦停挝。  
积水得反壑，稻苗出泥沙。  
农夫免菜色，龙亦饱豚豭。  
看君拥黄紬，高卧放晚衙。  

苏轼　和孙莘老次韵  
去国光阴春雪消，还家踪迹野云飘。  
功名正自妨行乐，迎送才堪博早朝。  
虽去友朋亲吏卒，却辞谗谤得风谣。  
明年我亦江南去，不问雄繁与寂寥。  

苏轼　和陶酬刘柴桑  
红薯与紫芽，远插墙四周。  
且放幽兰春，莫争霜菊秋。  
穷冬出瓮盎，磊落胜农畴。  
淇上白玉延，能复过此不，  
不思马少游。  

苏轼　和陶答庞参军六首  
我见异人，且得异书。  
挟书从人，何适不娱。  
罗浮之趾，卜我新居。  
子非玄德，三顾我庐。  

苏轼　和陶答庞参军六首  
旨酒荔蕉，绝甘分珍。  
虽云晚接，数面自亲。  
海隅一笑，岂云无人。  
无酒酤我，或乞其邻。  

苏轼　和陶答庞参军六首  
将行复止，眷言孜孜。  
苟有於中，倾倒出之。  
奕奕千言，粲焉陈诗。  
觞行笔落，了不容思。  

苏轼　和陶答庞参军六首  
乷妙侍侧，两髦丫分。  
歌舞寿我，永为欢欣。  
曲终栖然，仰视浮云。  
此曲此声，何时复闻。  

苏轼　和陶答庞参军六首  
击鼓其镗，船开橹鸣。  
顾我而言，雨泣载零。  
子卿白首，当还西京。  
辽东万里，亦归管宁。  

苏轼　和陶答庞参军六首  
感子至意，托辞西风。  
吾生一尘，寓形空中。  
愿言谦亨，君子有终。  
功名在子，何异我躬。  
和陶答庞参军三送张中。  
留灯坐达晓，要与影晤言。  
下帷对古人，何暇复窥园。  
使君本学武，少诵《十三篇》。  
颇能口击贼，戈戟亦森然。  
才智谁不如，功名叹无缘。  
独来向我说，愤懑当奚宣。  
一见胜百闻，往鏖皋兰山。  
白衣挟三矢，趁此征辽年。  

苏轼　和陶戴主簿  
海南无冬夏，安知岁将穷。  
时时小摇落，荣悴俯仰中。  
上天信包荒，佳植无由丰。  
鉯耰代肃杀，有择非霜风。  
手栽兰与菊，侑我清宴终。  
撷芳眼已明，饮酒腹尚冲。  
草去土自雙，井深墙愈隆。  
勿笑一亩园，蚁垤齐衡蒿。  

苏轼　和陶东方有一士  
瓶居本近危，甑坠不知完。  
梦求亡楚弓，笑解适越冠。  
忽然返自照，识我本来颜。  
归路在脚底，殽潼失重关。  
屡从渊明游，云山出毫端。  
借君无弦琴，寓我非指弹。  
岂惟舞独鹤，便可摄飞鸾。  
还将岭茅瘴，一洗月阙寒。  

苏轼　和陶读《山海经》  
今日天始霜，众木敛以疏。  
幽人掩关卧，明景翻空庐。  
开心无良友，寓眼得奇书。  
建德有遗民，道远我无车。  
无粮食自足，岂谓谷与蔬。  
愧此稚川翁，千载与我俱。  
画我与渊明，可作三士图。  
学道虽恨晚，赋诗岂不如。  

苏轼　和陶读《山海经》  
稚川虽独善，爱物均孔颜。  
欲使蟪蛄流，知有龟鹤年。  
辛勤破封蛰，苦语剧移山。  
博哉无穷利，千载食此言。  

苏轼　和陶读《山海经》  
渊明虽中寿，雅志仍丹丘。  
远矣无怀民，超然邈无俦。  
奇文出纩息，岂复生死流。  
我欲作九原，异世为三游。  

苏轼　和陶读《山海经》  
子政洵奇逸，妙算穷阴阳。  
淮南枕中诀，养炼岁月长。  
岂伊臭浊中，争此顷刻光。  
安知青藜火，丈人非中黄。  

苏轼　和陶读《山海经》  
乱离弃弱女，破冢割恩怜。  
宁知效龟息，三岁号穷山。  
长生定可学，当信仲弓言。  
支床竟不死，抱一无穷年。  

苏轼　和陶读《山海经》  
二山在咫尺，灵药非草木。  
玄芝生太元，黄精出长谷。  
仙都浩如海，岂不供一浴。  
何当从山火，束縵分寸烛。  

苏轼　和陶读《山海经》  
蜀士李八百，穴居吴山阴。  
默坐但形语，从者纷如林。  
其後有李宽，鸡鹄非同音。  
口耳固多伪，识真要在心。  

苏轼　和陶读《山海经》  
黄花冒甘谷，灵根固深长。  
廖井窖丹砂，红泉涌寻常。  
二女戏口鼻，松膏以为粮。  
闻此不能寐，起坐夜未央。  

苏轼　和陶读《山海经》  
谈道鄙俗儒，远自太史走。  
仲尼实不死，於圣亦何负。  
紫文出吴宫，丹雀本无有。  
辽哉广桑君，独显三季后。  

苏轼　和陶读《山海经》  
金丹不可成，安期渺云海。  
谁谓黄门妻，到道乃近在。  
尸解竟不传，化去空余悔。  
丹成亦安用，御气本无待。  

苏轼　和陶读《山海经》  
郑君故多方，元翁所亲指。  
奇文二百篇，了未出生死。  
素书在黄石，岂敢乱跪履。  
万法等成坏，金丹差可恃。  

苏轼　和陶读《山海经》  
古强本庸妄，蔡诞亦夸士。  
曼都斥仙人，谒帝轻举止。  
学道未有得，自欺谁不尔。  
稚川亦隘人，疏录此庸子。  

苏轼　和陶读《山海经》  
东坡信畸人，涉世真散材。  
仇池有归路，罗浮岂徒来。  
践蛇及茹蛊，心空了无猜。  
携手葛与陶，归哉复归哉。  

苏轼　和陶赴假江陵夜行郊行步月作  
缺月不早出，长林踏青冥。  
犬吠主人怒，愧此闾里情。  
怪我夜不归，茜袂窥柴荆。  
云间与地上，待我两友生。  
惊鹊再三起，树端已微明。  
白露净原野，始觉丘陵平。  
暗蛩方夜绩，孤萤亦宵征。  
归来闭户坐，寸田且默耕。  
莫赴花月期，免为诗酒萦。  
诗人如布谷，聒聒常自名。  

苏轼　和陶归去来兮辞  
归去来兮，吾方南迁安得归。  
卧江海之澒洞，吊鼓角之凄悲。  
迹泥蟠而愈深，时电往而莫追。  
怀西南之归路，梦良是而觉非。  
悟此生之何常，犹寒暑之异衣。  
岂袭裘而念葛，盖得觕而丧微。  
我归甚易，匪驰匪奔。  
俯仰还家，下车阖门。  
藩垣虽缺，堂室故存。  
挹吾天醴，注之洼尊。  
饮月露以洗心，餐朝霞而眩颜。  
混客主而为一，俾妇姑之相安。  
知盗窃之何有，乃掊门而折关。  
廓圜镜以外照，纳万象而中观。  
治废井以晨汲，滃百泉之夜还。  
守静极以自作，时爵跃而鲵桓。  
归去来兮，请终老于斯游。  
我先人之敝庐，复舍此而焉求？  
均海南与汉北，挈往来而无忧。  
畸人告予以一言，非八卦与九畴。  
方饥须粮，已济无舟。  
忽人牛之皆丧，但乔木与高丘。  
警六用之无成，自一根之返流。  
望故家而求息，曷中道之三休。  
已矣乎，吾生有命归有时，  
我初无行亦无留。驾言随子听所之，  
岂以师南华而废从安期。谓汤稼之终枯，  
遂不溉而不耔。师渊明之雅放，  
和百篇之新诗。赋归来之清引，  
我其後身盖无疑。  

苏轼　和陶归园田居六首  
环州多白水，际海皆苍山。  
以彼无尽景，寓我有限年。  
东家著孔丘，西家著颜渊。  
市为不二价，农为不争田。  
周公与管蔡，恨不茅三间。  
我饱一饭足，薇蕨补食前。  
门生馈薪米，救我厨无烟。  
斗酒与只鸡，酣歌饯华颠。  
禽鱼岂知道，我适物自闲。  
悠悠未必尔，聊乐我所然。  

苏轼　和陶归园田居六首  
穷猿既投林，疲马初解鞅。  
心空饱新得，境熟梦余想。  
江鸥渐驯集，蜑叟已还往。  
南池绿钱生，北岭紫笋长。  
提壶岂解饮，好语时见广。  
春江有佳句，我醉堕渺莽。  

苏轼　和陶归园田居六首  
新浴觉身轻，新沐感发稀。  
风乎悬瀑下，却行咏而归。  
仰观江摇山，俯见月在衣。  
步从父老语，有约吾敢违。  

苏轼　和陶归园田居六首  
老人八十余，不识城市娱。  
造物偶遗漏，同侪尽丘墟。  
平生不渡江，水北有幽居。  
手插荔支子，合抱三百株。  
莫言陈家紫，甘冷恐不如。  
君来坐树下，饱食携其余。  
归舍遗儿子，怀抱不可虚。  
有酒持饮我，不镀　钱有无。  

苏轼　和陶归园田居六首  
坐倚朱藤杖，行歌紫芝曲。  
不逢商山翁，见此野老足。  
愿同荔支社，长作鸡黍局。  
教我同光尘，月固不胜烛。  
霜飙散氛祲，廓然似朝旭。  

苏轼　和陶归园田居六首  
昔我在广陵，怅望柴桑陌。  
长吟饮酒诗，颇获一笑适。  
当时已放浪，朝坐夕不夕。  
矧今长闲人，一劫展过隙。  
江山互隐见，出没为我役。  
斜川追渊明，东皋友王绩。  
诗成竟何为，六博本无益。  

苏轼　和陶郭主簿二首  
今日复何日，高槐布初阴。  
良辰非虚名，清和盈我襟。  
孺子卷书坐，诵诗如鼓琴。  
却去四十年，玉颜如汝今。  
闭户未尝出，出为邻里钦。  
家世事酌古，百史手自斟。  
当年二老人，喜我作此音。  
淮德入我梦，角羁未胜簪。  
孺子笑问我，君何念之深。  

苏轼　和陶郭主簿二首  
雀{彀弓换成鸟}含淳音，竹萌抱静节。  
诵我先君诗，肝肺为澄澈。  
犹如鸣鹤和，未作获麟绝。  
愿因骑鲸李，追此御风列。  
丈夫贵出世，功名岂人杰。  
家书三万卷，独取服食诀。  
地行即空飞，何必挟日月。  

苏轼　和陶和胡西曹示顾贼曹  
长春如稚女，飘颻倚轻颸。  
卯酒晕玉颊，红绡卷生衣。  
低颜香自敛，含睇意颇微。  
宁当娣黄菊，未肯姒戎葵。  
谁言此弱质，阅世观盛衰。  
顉然疑薄怒，沃盥未可挥。  
瘴雨吹蛮风，凋零岂容迟。  
老人不解饮，短句余清悲。  

苏轼　和陶和刘柴桑  
万劫互起灭，百年一踟躇。  
漂流四十年，今乃言卜居。  
且喜天壤间，一席亦吾庐。  
稍理兰桂丛，尽平狐兔墟。  
黄橼出旧枿，紫茗抽新畲。  
我本早衰人，不谓老更劬。  
邦君助畚锸，邻里通有无。  
竹屋从低深，山窗自明疏。  
一饱便终日，高眠忘百须，  
无妻老相如。  

苏轼　和陶还旧居  
痿人常念起，夫我岂忘归。  
不敢梦故山，恐兴坟墓悲。  
生世本暂寓，此身念念非。  
鹅城亦何有，偶拾鹤毳遗。  
穷鱼守故沼，聚沫犹相依。  
大儿当门户，时节供丁推。  
梦与邻翁言，悯默怜我衰。  
往来付造物，未用相招麾。  

苏轼　和陶己酉岁九月九日  
今日我重九，谁谓秋冬交。  
黄花与我期，草中实後凋。  
香余白露乾，色映青松高。  
怅望南阳野，古潭霏庆霄。  
伯始真粪土，平生夏畦劳。  
饮此亦何益，内热中自焦。  
持我万家春，一酬五柳陶。  
夕英幸可掇，继此木兰朝。  

苏轼　和陶九日闲居  
九日独何日，欣然惬平生。  
四时靡不佳，乐此古所名。  
龙山忆孟子，栗里怀渊明。  
鲜鲜霜菊艳，溜溜糟床声。  
闲居知令节，乐事满余龄。  
登高望云海，醉觉三山倾。  
长歌振履商，起舞带索荣。  
坎坷识天意，淹留见人情。  
但愿饱粳稌，年年乐秋成。  

苏轼　和陶连雨独饮二首  
平生我与尔，举意辄相然。  
岂止磁石针，虽合犹有间。  
此外一子由，出处同偏僲。  
晚景最可惜，分飞海南天。  
纠纆不吾欺，宁此忧患先。  
顾引一杯酒，谁谓无往还。  
寄语海北人，今日为何年。  
醉里有独觉，梦中无杂言。  

苏轼　和陶连雨独饮二首  
阿堵不解醉，谁欤此颓然。  
误入无功乡，掉臂嵇阮间。  
饮中八仙人，与我俱得仙  
渊明岂知道，醉语忽谈天。  
偶见此物真，遂超天地先。  
醉醒可还酒，此觉无所还。  
清风洗徂暑，连雨催丰年。  
床头伯雅君，此子可与言。  

苏轼　和陶拟古九首  
客居远林薄，依墙种杨柳。  
归期未可必，成阴定非久。  
邑中有佳士，忠信可与友。  
相逢话禅寂，落日共杯酒。  
艰难本何求，缓急肯相负。  
故人在万里，不复为薄厚。  
米尽鬻衣裳，时劳问无有。  

苏轼　和陶拟古九首  
有客叩我门，击马门前柳。  
庭空鸟雀散，门闭客立久。  
主人枕书卧，梦我平生友。  
忽闻剥啄声，惊散一杯酒。  
倒裳起谢客，梦觉两愧负。  
坐谈杂今古，不答颜愈厚。  
问我何处来，我来无何有。  

苏轼　和陶拟古九首  
酒尽君可起，我歌已三终。  
由来竹林人，不数涛与戎。  
有酒从孟公，慎勿从扬雄。  
崎岖颂沙麓，尘埃污西风。  
昔我未尝达，今者亦安穷。  
穷达不到处，我在阿堵中。  

苏轼　和陶拟古九首  
闭门不复出，兹焉若将终。  
萧然环堵间，乃复有为戎。  
我师柱下史，久以雌守雄。  
金刀虽云利，未闻能斫风。  
世人欲困我，我已长安穷。  
穷甚当辟谷，徐观百年中。  

苏轼　和陶拟古九首  
萧萧发垂素，晡日迫西隅。  
道人闵我老，元气时卷舒。  
岁晚风雨交，何不完子庐。  
万法灭无余，方寸可久居。  
将扫道上尘，先拔庭中芜。  
一净百亦净，物我皆如如。  

苏轼　和陶拟古九首  
客去室幽幽，服鸟来座隅。  
引吭伸两翅，太息意不舒。  
吾生如寄耳，何者为吾庐。  
去此复何之，少安与汝居。  
夜中闻长啸，月露荒榛芜。  
无问亦无答，吉凶两何如。  

苏轼　和陶拟古九首  
少年好远游，荡志隘八荒。  
九夷为藩篱，四海环我堂。  
卢生与若士，何足期渺茫。  
稍喜海南州，自古无战场。  
奇峰望黎母，何异嵩与邙。  
飞泉泻万仞，舞鹤双低昂。  
分流未入海，膏泽弥此方。  
芋魁倘可饱，无肉亦奚伤。  

苏轼　和陶拟古九首  
夜梦披发翁，骑驎下大荒。  
独行无与游，闯然疑我堂。  
高论何峥嵘，微言何渺茫。  
我徐听其说，未离翰墨场。  
平生气如虹，宜不葬北邙。  
少年慕遗文，奇姿揖昂扬。  
衰罢百无用，渐以圆斲方。  
隐约就所安，老退还自伤。  

苏轼　和陶拟古九首  
佛法行中原，儒者耻论兹。  
功施冥冥中，亦何负当时。  
此方旧杂染，浑浑无名缁。  
治生守家世，坐使斯人疑。  
未知酒肉非，能与生死辞。  
炽哉吴闽间，佛事不可思。  
生子多颖悟，德报岂吾欺。  
时俾正法眼，一出照曜之。  
谁为邑中豪，勤诵我此诗。  

苏轼　和陶拟古九首  
冯冼古烈妇，翁媪国于兹。  
策勋梁武后，开府隋文时。  
三世更险易，一心无磷缁。  
锦繖平积乱，犀渠破余疑。  
庙貌空复存，碑版漫无辞。  
我欲作铭志，慰此父老思。  
遗民不可问，偻句莫予欺。  
犦牲菌鸡卜，我当一访之。  
铜鼓壶卢笙，歌此送迎诗。  

苏轼　和陶拟古九首  
忧来感人心，悒悒久未和。  
呼儿具浊酒，酒酣起长歌。  
歌罢还独舞，黍麦力诚多。  
忧长酒易消，脱去如风花。  
不悟万法空，子如此心何。  

苏轼　和陶拟古九首  
沉香作庭燎，甲煎粉相和。  
岂若炷微火，萦烟嫋清歌。  
贪人无饥饱，胡椒亦求多。  
朱刘两狂子，陨坠如风花。  
本欲竭泽渔，奈此明年何。  

苏轼　和陶拟古九首  
杜门人笑我，不知有天游。  
光明遍十万，咫尺陋九州。  
此观一日成，衮衮通法流。  
竿木常自随，何必返故丘。  
老聃白发年，青牛去西周。  
不遇关尹喜，履迹谁能求。  

苏轼　和陶拟古九首  
鸡窠养鹤发，及与唐人游。  
来孙亦垂白，颇识李崖州。  
再逢卢与丁，阅世真东流。  
斯人今在亡，未遽掩一丘。  
我师吴季子，守节到晚周。  
一见春秋末，渺焉不可求。  

苏轼　和陶拟古九首  
城南有荒池，琐细谁复采。  
幽姿小芙蕖，香色独未改。  
欲为中州信，浩荡绝云海。  
遥知玉井莲，落蕊不相待。  
攀跻及少壮，已失那容悔。  

苏轼　和陶拟古九首  
耡田种紫芝，有根未堪采。  
逡巡岁月度，太息毛发改。  
晨朝玉露下，滴沥投沧海。  
须芽忽长茂，枝叶行可待。  
夜烧沉水香，持戒勿中悔。  

苏轼　和陶拟古九首  
海康杂蛮蜑，礼俗久未完。  
我居久闾阎，愿先化衣冠。  
衣冠一有耻，其下胡为颜。  
东邻有一士，读书寄贤关。  
归来奉亲友，跬步行必端。  
慨然顾流俗，叹息未敢弹。  
提提乌鸢中，见此孤翔鸾。  
渐能衣裘褐，袒裼知恶寒。  

苏轼　和陶拟古九首  
黎山有幽子，形槁神独完。  
负薪入城市，笑我儒衣冠。  
生不闻诗书，岂知有孔颜。  
翛然独往来，荣辱未易关。  
日暮鸟兽散，家在孤云端。  
问答了不通，叹息指屡弹。  
似言君贵人，草莽栖龙鸾。  
遗我古贝布，海风今岁寒。  

苏轼　和陶贫士七首  
长庚与残月，耿耿如相依。  
以我旦暮心，惜此须臾晖。  
青天无今古，谁知织乌飞。  
我欲作九原，独与渊明归。  
俗子不自悼，顾忧斯人饥。  
堂堂谁有此，千驷良可悲。  

苏轼　和陶贫士七首  
夷齐耻周粟，高歌诵虞轩。  
产禄彼何人，能致绮与园。  
古来避世士，死灰或余烟，  
末路益可羞，朱墨手自研。  
渊明初亦仕，弦歌本诚言。  
不乐乃径归，视世羞独贤。  

苏轼　和陶贫士七首  
谁谓渊明贫，尚有一素琴。  
心闲手自适，寄此无穷音。  
佳辰爱重九，芳菊起自寻。  
疏巾叹虚漉，尘爵笑空斟。  
忽饷二万钱，颜生良足钦。  
急送酒家保，勿违故人心。  

苏轼　和陶贫士七首  
人皆有耳目，夫子旷与娄。  
弱毫写万象，水镜无停酬。  
闲居惜重九，感此岁月周。  
端如孔北海，只有樽空忧。  
二子不并世，高风两无俦。  
我後五百年，清梦未易求。  

苏轼　和陶贫士七首  
芙蓉杂金菊，枝叶长阑干。  
遥怜退朝人，糕酒出大官。  
岂知江海上，落英亦可餐。  
典衣作重阳，徂岁惨将寒。  
无衣粟我肤，无酒嚬我颜。  
贫居真可叹，二事长相关。  

苏轼　和陶贫士七首  
老詹亦白发，相对垂霜蓬。  
赋诗殊有味，涉世非所工。  
杖藜山谷间，状类渤海龚。  
半道要我饮，意与王弘同。  
有酒我自至，不须遣庞通。  
门生与儿子，杖屦聊相从。  

苏轼　和陶贫士七首  
我家六儿子，流落三四州。  
辛苦见不识，今与农圃俦。  
买田带修竹，筑室依清流。  
未能遣一力，分汝薪水忧。  
坐念北归日，此劳未易酬。  
我独遗以安，鹿门有前修。  

苏轼　和陶乞食  
庄周昔贷粟，犹欲舂脱之。  
鲁公亦乞米，炊煮尚不辞。  
渊明端乞食，亦不避嗟来。  
呜呼天下士，死生寄一杯。  
斗水何所直，远汲苦姜诗。  
幸有余薪米，养此老不才。  
至味久不坏，可为子孙贻。  

苏轼　和陶劝农六首  
咨尔汉黎，均是一民。  
鄙夷不训，夫岂其真。  
怨愤劫质，寻戈相因。  
欺谩莫诉，曲自我人。  

苏轼　和陶劝农六首  
天祸尔土，不麦不稷。  
民无用物，珍怪是直。  
播厥熏木，腐余是穑。  
贪夫污吏，鹰挚狼食。  

苏轼　和陶劝农六首  
岂无良田，膴膴平陆。  
兽踪交缔，鸟喙谐穆。  
惊踪朝射，猛豨夜逐。  
芋羹薯糜，以饱耆宿。  

苏轼　和陶劝农六首  
听我苦言，其福永久。  
利尔耡耜，好尔邻偶。  
斩艾蓬藋，南东其亩。  
父兄搢梴以抶游手。  

苏轼　和陶劝农六首  
天下假易，亦不汝匮。  
春无遗勤，秋有厚冀。  
云举雨决，妇姑毕至。  
我良孝爱，袒跣何媿。  

苏轼　和陶劝农六首  
逸谚戏侮，博弈顽鄙。  
投之生黎，俾勿冠履。  
霜降稻实，千箱一轨。  
大作尔社，一醉醇美。  

苏轼　和陶神释  
二子本无我，其初因物著。  
岂惟老变衰，念念不如故。  
知君非金石，安得长托附。  
莫从老君言，亦莫用佛语。  
仙山与佛国，终恐无是处。  
甚欲随陶翁，移家酒中住。  
醉醒要有尽，未易逃诸数。  
平生逐儿戏，处处余作具。  
所至人聚观，指目生毁誉。  
如今一弄火，好恶都焚去。  
既无负载劳，又无寇攘惧。  
仲尼晚乃觉，天下何思虑。  

苏轼　和陶时运四首  
我卜我居，居非一朝。  
龟不吾欺，食此江郊。  
废井已塞，乔木干霄。  
昔人伊何，谁其裔苗。  

苏轼　和陶时运四首  
下有澄潭，可饮可濯。  
江山千里，供我遐瞩。  
木固无胫，瓦岂有足。  
陶匠自至，啸歌相乐。  

苏轼　和陶时运四首  
我视此邦，如洙如沂。  
邦人劝我，老矣安归。  
自我幽独，倚门或挥。  
岂无亲友，云散莫追。  

苏轼　和陶时运四首  
旦朝丁丁，谁款我庐。  
子孙远至，笑语纷如。  
剪{髻下吉换米}垂髫，覆此瓠壶。  
三年一梦，乃复见余。  

苏轼　和陶使都经钱溪  
乔木卷苍藤，浩浩崩云积。  
谢家堂前燕，对语悲宿昔。  
仰看桄榔树，玄鹤舞长翮。  
新年结荔子，主人黄壤隔。  
溪阴宜馆我，稍省薪水役。  
相如卖车骑，五亩亦可易。  
但恐鵩鸟来，此生还荡析。  
谁能插篱槿，护此残竹柏。  

苏轼　和陶始经曲阿  
虞人非其招，欲往畏简书。  
穆生责醴酒，先见我不如。  
江左古弱国，强臣擅天衢。  
渊明堕诗酒，遂与功名疏。  
我生值良时，朱金义当纡。  
天命适如此，幸收废弃余。  
独有愧此翁，大名难久居。  
不思牺牛龟，兼取熊掌鱼。  
北郊有大赉，南冠解囚拘。  
眷言罗浮下，白鹤返故庐。  

苏轼　和陶示周掾祖谢  
闻有古学舍，窃怀渊明欣。  
摄衣造两塾，窥户无一人。  
邦风方杞夷，庙貌犹殷因。  
先生馔已缺，弟子散莫臻。  
忍饥坐谈道，嗟我亦晚闻。  
永言百世祀，未补平生勤。  
今此复何国，岂与陈蔡邻。  
永愧虞仲翔，弦歌沧海滨。  

苏轼　和陶岁暮作和张常侍  
我生有天禄，玄膺流玉泉。  
何事陶彭泽，乏酒每形言。  
仙人与道士，自养岂在繁。  
但使荆棘除，不忧梨枣愆。  
我年六十一，颓景薄西山。  
岁暮似有得，稍觉散亡还。  
有如千丈松，常苦弱蔓缠。  
养我岁寒枝，会有解脱年。  
米尽初不知，但怪饥鼠迁。  
二子真我客，不醉亦陶然。  

苏轼　和陶桃花源  
凡圣无异居，清浊共此世。  
心闲偶自见，念起忽已逝。  
欲知真一处，要使六用废。  
桃源信不远，杖藜可小憩。  
躬耕任地力，绝学抱天艺。  
臂鸡有时鸣，尻驾无可税。  
苓龟亦晨吸，杞狗或夜吠。  
耘樵得甘芳，齕啮谢炮制。  
子骥虽形隔，渊明已心诣。  
高山不难越，浅水何足厉。  
不如我仇池，高举复几岁。  
从来一生死，近又等痴慧。  
蒲涧安期境，罗浮稚川界。  
梦往从之游，神交发吾蔽。  
桃花满庭下，流水在户外。  
却笑逃秦人，有畏非真契。  

苏轼　和陶田舍始春怀古二首  
退居有成言，垂老竟未践。  
何曾渊明归，屡作敬通免。  
休闲等一味，妄想生愧腼。  
聊将自知明，稍积在家善。  
城东两黎子，室迩人自远。  
呼我钓其池，人鱼两忘反。  
使君亦命驾，恨子林塘浅。  

苏轼　和陶田舍始春怀古二首  
茅茨破不补，嗟子乃尔贫。  
菜肥人愈瘦，灶闲井常勤。  
我欲致薄少，解衣劝坐人。  
临池作虚堂，雨急瓦声新。  
客来有美载，果熟多幽欣。  
丹荔破玉肤，黄柑溢芳津。  
借我三亩地，结茅为子邻。  
鴃舌倘可学，化为黎母民。  

苏轼　和陶停云四首  
停云在空，黯其将雨。  
嗟我怀人，道修且阻。  
眷此区区，俯仰再抚。  
良辰过鸟，逝不我伫。  

苏轼　和陶停云四首  
飓作海浑，天水溟蒙。  
云屯九河，雪立三江。  
我不出门，寤寐北窗。  
念彼海康，神驰往从。  

苏轼　和陶停云四首  
凛然清舑，落其骄荣。  
馈奠化之，廓兮忘情。  
万里迟子，晨兴宵征。  
远虎在侧，以宁先生。  

苏轼　和陶停云四首  
对弈未终，摧然斧柯。  
再游兰亭，默数永和。  
梦幻去来，谁少谁多。  
弹指太息，浮云几何。  
和陶王抚军座送客再送张中。  
胸中有佳处，海瘴不能腓。  
三年无所愧，十口今同归。  
汝去莫相怜，我生本无依。  
相从大块中，几合几分违。  
莫作往来相，而生爱见悲。  
悠悠含山日，炯炯留清辉。  
悬知冬夜长，不恨晨光迟。  
梦中与汝别，作诗记忘遗。  

苏轼　和陶西田获早稻  
蓬头三獠奴，谁谓愿且端。  
晨兴洒扫罢，饱食不自安。  
愿治此圃畦，少资主游观。  
昼功不自觉，夜气乃潜还。  
早韭欲争春，晚菘先破寒。  
人间无正味，美好出艰难。  
早知农圃乐，岂有非意干。  
尚恨不持锄，未免騢我颜。  
此心苟未降，何适不间关。  
休去复歇去，菜食何所叹。  

苏轼　和陶下潠田舍获  
聚粪西垣下，凿泉东垣隈。  
劳辱何时休，宴安不可怀。  
天公岂相喜，雨霁与意谐。  
黄菘养土膏，老楮生树鸡。  
未忍便烹煮，绕观日百回。  
跨海得远信，冰盘鸣玉哀。  
茵蔯点脍缕，照坐如花开。  
一与蜑叟醉，苍颜两摧颓。  
齿根日浮动，自与粱肉乖。  
食菜岂不足，呼儿拆鸡栖。  

苏轼　和陶形赠影  
天地有常运，日月无闲时。  
孰居无事中，作止推行之。  
细察我与汝，相因以成兹。  
忽然乘物化，岂与生灭期。  
梦时我方寂，偃然无所思。  
胡为有哀乐，辄复随涟洏。  
我舞汝凌乱，相应不少疑。  
还将醉时语，答我梦中辞。  

苏轼　和陶移居二首  
昔我初来时，水东有幽宅。  
晨与鸦鹊朝，暮与牛羊夕。  
谁令迁近市，日有造请役。  
歌呼杂闾巷，鼓角鸣枕席。  
出门无所诣，乐事非宿昔。  
病瘦独弥年，束薪与谁析。  

苏轼　和陶移居二首  
洄潭转磈岸，我作江郊诗。  
今为一廛氓，此邦乃得之。  
葺为无邪斋，思我无所思。  
古观废已久，白鹤归何时。  
我岂丁令威，千岁复还兹。  
江山朝福地，古人不我欺。  

苏轼　和陶饮酒二十首  
我不如陶生，世事缠绵之。  
云何得一适，亦有如生时。  
寸田无荆棘，佳处正在兹。  
纵心与事往，所遇无复疑。  
偶得酒中趣，空杯亦常持。  

苏轼　和陶饮酒二十首  
二豪诋醉客，气涌胸中山。  
漼然似冰释，亦复在一言。  
啬气实其腹，云当享长年。  
少饮得径醉，此秘君勿传。  

苏轼　和陶饮酒二十首  
道丧士失已，出语辄不情。  
江左风流人，醉中亦求名。  
渊明独清真，谈笑得此生。  
身如受风竹，掩冉众叶惊。  
俯仰各有态，得酒诗自成。  

苏轼　和陶饮酒二十首  
蠢蠕食叶虫，仰空慕高飞。  
一朝传两翅，乃得黏网悲。  
啁啾同巢雀，沮泽疑可依。  
赴水生两壳，遭闭何时归。  
二虫竟谁是，一笑百念衰。  
幸此未化间，有酒君莫违。  

苏轼　和陶饮酒二十首  
小舟真一叶，下有暗浪喧。  
夜棹醉中发，不知枕几偏。  
天明问前路，已度千重山。  
嗟我亦何为，此道常往还。  
未来宁早计，既往复何言。  

苏轼　和陶饮酒二十首  
百年六十化，念念竟非是。  
是身如虚空，谁受誉与毁。  
得酒未举杯，丧我固忘尔。  
倒床自甘寝，不择菅与绮。  

苏轼　和陶饮酒二十首  
顷者大雪年，海派翻玉英。  
有士常痛饮，饥寒见真情。  
床头有败榼，孤坐时一倾。  
未能平体粟，且复浇肠鸣。  
脱衣裹冻酒，每醉念此生。  

苏轼　和陶饮酒二十首  
我坐华堂上，不必麋鹿姿。  
时来蜀冈头，喜见霜松枝。  
心知百尺底，已结千岁奇。  
煌煌凌霄花，缠绕复何为。  
举觞酹其根，无事莫相羁。  

苏轼　和陶饮酒二十首  
芙蓉在秋水，时节自阖开。  
清风亦何意，入我芝兰怀。  
一随采折去，永与江湖乖。  
断丝不复续，斗水何足栖。  
不如玉井莲，结根天池泥。  
感此每自慰，吾事幸不谐。  
醉中有归路，了了初不迷。  
乘流且复逝，抵曲吾当回。  

苏轼　和陶饮酒二十首  
篮舆兀醉守，路转古城隅。  
酒力如过雨，清风消半途。  
前山正可数，後骑且勿驱。  
我缘在东南，往寄白发余。  
遥知万松岭，下有三亩居。  

苏轼　和陶饮酒二十首  
民劳吏无德，岁美天有道。  
暑雨避麦秋，温风送蚕老。  
三咽初有闻，一溉未濡槁。  
诏书宽积欠，父老颜色好。  
再拜贺吾君，获此不贪宝。  
颓然笑阮籍，醉几书谢表。  

苏轼　和陶饮酒二十首  
我梦入小学，自谓总角时。  
不记有白发，犹诵论语辞。  
人间本儿戏，颠倒略似兹。  
惟有醉时真，空洞了无疑。  
坠车终无伤，庄叟不吾欺。  
呼儿具纸笔，醉语辄录之。  

苏轼　和陶饮酒二十首  
醉中虽可乐，犹是生灭境。  
云何得此身，不醉亦不醒。  
痴如景升牛，莫保尻与领。  
黠如东郭{左俊去亻右免}，束缚作毛颖。  
乃知嵇叔夜，非坐虎文炳。  

苏轼　和陶饮酒二十首  
我家小冯君，天性颇醇至。  
清坐不饮酒，而能容我醉。  
归休要相依，谢病当以次。  
岂知山林士，肮脏乃尔贵。  
乞身当念早，过是恐少味。  

苏轼　和陶饮酒二十首  
去乡三十年，风雨荒旧宅。  
惟存一束书，寄食无定迹。  
每用愧渊明，尚取禾三百。  
颀然六男子，粗可传清白。  
於吾岂不多，何事复叹息。  

苏轼　和陶饮酒二十首  
哓哓六男子，弦诵各一经。  
复生五丈夫，戢戢丁欲成。  
归田了门户，与国充践更。  
普儿初学语，玉骨开天庭。  
淮老如鹤雏，破壳已长鸣。  
举酒属千里，一欢愧凡情。  

苏轼　和陶饮酒二十首  
淮海虽故楚，无复轻扬风。  
斋厨圣贤杂，无事时一中。  
谁言大道远，正赖三杯通。  
使君不夕坐，衙门散刀弓。  

苏轼　和陶饮酒二十首  
何人筑东台，一郡坐可得。  
亭亭古浮图，独立表众惑。  
芜城阅兴废，雷塘几开塞。  
明年起华堂，置酒吊亡国。  
无令竹西路，歌吹久寂默。  

苏轼　和陶饮酒二十首  
晁子天麒麟，结交未及仕。  
高才固难及，雅志或类已。  
各怀伯业能，共有丘明耻。  
歌呼时就君，指我醉乡里。  
吴公门下客，贾谊独见纪。  
请作鵩鸟赋，我亦得坎止。  
行乐当及时，绿发不可恃。  

苏轼　和陶饮酒二十首  
盖公偶谈道，齐相独识真。  
颓然不事事，客至先饮醇。  
当时刘项罢，四海疮痍新。  
三杯洗战国，一斗消强秦。  
寂寞千载後，阳公嗣前尘。  
醉卧客怀中，言笑徒多勤。  
我时阅旧史，独与三人亲。  
未暇餐脱粟，苦心学平津。  
草书亦何用，醉墨淋衣巾。  
一挥三十幅，持去听坐人。  

苏轼　和陶影答形  
丹青写君容，常恐画师拙。  
我依月灯出，相肖两奇绝。  
妍媸本在君，我岂相媚悦。  
君如火上烟，火尽君乃别。  
我如镜中像，镜坏我不灭。  
虽云附阴晴，了不受寒热。  
无心但因物，万变岂有竭。  
醉醒皆梦耳，未用议优劣。  

苏轼　和陶咏二疏  
二疏事汉时，迹寓心已去。  
许侯何足道，宁识此高趣。  
可怜魏丞相，免冠谢陋举。  
中兴多名臣，有道独两傅。  
世途方毂击，谁肯行此路。  
是身如委蜕，未蜕何所顾。  
已蜕则两忘，身後谁毁誉。  
所以遗子孙，买田岂先务。  
我尝游东海，所历若有素。  
神交久从君，屡梦今乃悟。  
渊明作诗意，妙想非俗虑。  
庶几二大夫，见微而知著。  

苏轼　和陶咏荆轲  
秦如马後牛，吕氏非复嬴。  
天欲厚其毒，假手李客卿。  
功成志自满，积恶如陵京。  
灭身会有时，徐观可安行。  
沙丘一狼狈，笑落冠与缨。  
太子不少忍，顾非万人英。  
魏韩裂智伯，肘足本无声。  
胡为弃成谋，托国此狂生。  
荆轲不足说，田子老可惊。  
燕赵多奇士，惜哉亦虚名。  
杀父囚其母，此岂容天庭。  
亡秦只三户，况我数十城。  
渐离虽不伤，陛戟加周营。  
至今天下人，愍燕欲其成。  
废书一太息，可见千古情。  

苏轼　和陶咏三良  
此生太山重，忽作鸿毛遗。  
三子死一言，所死良已微。  
贤哉晏平仲，事君不以私。  
我岂犬马哉，从君求盖帷。  
杀身固有道，大节要不亏。  
君为社稷死，我则同其归。  
顾命有治乱，臣子得从违。  
魏颗真孝爱，三良安足希。  
仕宦岂不荣，有时缠忧悲。  
所以靖节翁，服此黔娄衣。  

苏轼　和陶游斜川正月五日，与儿子过出游作  
谪居澹无事，何异老且休。  
虽过靖节年，未失斜川游。  
春江渌未波，人卧船自流。  
我本无所适，泛泛随鸣鸥。  
中流遇洑洄，舍舟步层丘。  
有口可与饮，何必逢我俦。  
过子诗似翁，我唱而轧酬。  
未知陶彭泽，颇有此乐不。  
问点尔何如，不与圣同忧。  
问翁何所笑，不为由与求。  

苏轼　和陶与殷晋安别  
孤生知永弃，末路嗟长勤。  
久安儋耳陋，日与雕题亲。  
海国此奇士，官居我东邻。  
卯酒无虚日，夜棋有达晨。  
小瓮多自酿，一瓢时见分。  
仍将对床梦，伴我五更春。  
暂聚水上萍，忽散风中云。  
恐无再见日，笑谈来生因。  
空吟清诗送，不救归装贫。  

苏轼　和陶怨诗示庞邓  
当欢有余乐，在戚亦颓然。  
渊明得此理，安处故有年。  
嗟我与先生，所赋良奇偏。  
人间少宜适，惟有归耘田。  
我昔堕轩冕，毫厘真市廛。  
困来卧重裵，忧愧自不眠。  
如今破茅屋，一夕或三迁。  
风雨睡不知，黄叶满枕前。  
宁当出怨句，惨惨如孤烟。  
但恨不早悟，犹推渊明贤。  

苏轼　和陶杂诗十一首  
斜日照孤隙，始知空有尘。  
微风动众窍，谁信我忘身。  
一笑问儿子，与汝定何亲。  
从我来海南，幽绝无四邻。  
耿耿如缺月，独与长庚晨。  
此道固应尔，不当怨尤人。  

苏轼　和陶杂诗十一首  
故山不可到，飞梦隔五岭。  
真游有黄庭，闭目寓两景。  
室空无可照，火灭膏自冷。  
披衣起视夜，海阔河汉永。  
西窗半明月，散乱梧楸影。  
良辰不可系，逝水无留骋。  
我苗期後枯，持此一念静。  

苏轼　和陶杂诗十一首  
真人有妙观，俗子多妄量。  
区区劝粒食，此岂知子房。  
我非徒跣相，终老怀未央。  
兔死缚淮阴，狗功指平阳。  
哀哉亦何羞，世路皆羊肠。  

苏轼　和陶杂诗十一首  
相如偶一官，嗤鄙蜀父老。  
不记犊鼻时，涤器混佣保。  
著书曾几何，渴肺灰土燥。  
琴台有遗魄，笑我归不早。  
作书遗故人，皎皎我怀抱。  
余生幸无愧，可与君平道。  

苏轼　和陶杂诗十一首  
孟德黠老狐，奸言嗾鸿豫。  
哀哉丧乱世，枭鸾各腾翥。  
逝者知几人，文举独不去。  
天方斲汉室，岂计一郗虑。  
昆虫正相啮，乃比蔺相如。  
我知公所坐，大名难久住。  
细德方险微，岂有容公处。  
既往不可悔，庶为来者惧。  

苏轼　和陶杂诗十一首  
博大古真人，老聃关尹喜。  
独立万物表，长生乃余事。  
稚川差可近，倘有接物意。  
我顷登罗浮，物色恐相值。  
徘徊朱明洞，沙水自清驶。  
满把菖蒲根，叹息复弃置。  

苏轼　和陶杂诗十一首  
蓝乔近得道，常苦世褊迫。  
西游王屋山，不践长安陌。  
尔来宁复见，鸟道度太白。  
昔与吴远游，同藏一瓢窄。潮阳隔云海，  
岁晚倘见客。伐薪供养火，  
看作栖凤宅。  

苏轼　和陶杂诗十一首  
南荣晚闻道，未肯化庚桑。  
陶顽铸强犷，枉费尘与糠。  
越子古成之，韩生教休粮。  
参同得灵钥，九锁启伯阳。  
鹅城见诸孙，贫苦我为伤。  
空余焦先室，不传元化方。  
遗像似李白，一奠临江觞。  

苏轼　和陶杂诗十一首  
余龄难把玩，妙解寄笔端。  
常恐抱永叹，不及丘明迁。  
亲友复劝我，放心饯华颠。  
虚名非我有，至味知谁餐。  
思我无所思，安能观诸缘。  
已矣复何叹，旧说易两篇。  

苏轼　和陶杂诗十一首  
申、韩本自圣，陋古不复稽。  
巨君纵独欲，借经作岩崖。  
遂令青衿子，珠璧人人怀。  
凿齿井蛙耳，信谓天可弥。  
大道久分裂，破碎日愈离。  
我如终不言，谁悟角与羁。  
吾琴岂得已，昭氏有成亏  

苏轼　和陶杂诗十一首  
我昔登朐山，出日观沧凉。  
欲济东海县，恨无石桥梁。  
今兹黎母国，何异于公乡。  
蚝浦既黏山，暑路亦飞霜。  
所欣非自誷，不怨道里长。  

苏轼　和陶赠羊长史  
我非皇甫谧，门人如挚虞。  
不持两鸱酒，肯借一车书。  
欲令海外士，观经似鸿都。  
结发事文史，俯仰六十喻。  
老马不耐放，长鸣思服舆。  
故知根尘在，未免病药俱。  
念君千里足，历块犹踟蹰。  
好学真伯业，比肩可相如。  
此书久已熟，救我今荒芜。  
顾惭桑榆迫，久厌诗书娱。  
奏赋病未能，草玄老更疏。  
犹当距杨墨，稍欲惩荆舒。  

苏轼　和陶止酒  
时来与物逝，路穷非我止。  
与子各意行，同落百蛮里。  
萧然两别加，各携一樨子。  
子室有孟光，我室惟法喜。  
相逢山谷间，一月同卧起。  
茫茫海南北，粗亦足生理。  
劝我师渊明，力薄且为己。  
微屙坐杯酌，止酒则瘳矣。  
望道虽未济，隐约见津涘。  
从今东坡室，不立杜康祀。  
