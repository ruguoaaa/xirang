---
title: 第3部分
index: true
icon: editor
order: 3
category:
  - 诗藏
  - 诗集
  - 全宋诗
tag:
  - 佚名
---

晁公溯　巴城  
比从关塞历巴城，不复衣冠立汉庭。  
越巂江寒嗟独往，瞿塘硖险骇初经。  
双崖石立县深翠，万岭排空送远青。  
久抗尘容驱俗驾，往来吾亦愧山灵。  

晁公溯　巴江  
巴江暮秋末，霜降千林空。  
山色不改碧，蓼花无数红。  
木叶感湘浦，莼羹忆江东。  
艰难志当壮，吾未怨途穷。  

晁公溯　白日  
白日寒无色，黄流涨未平。  
云低催夕暝。江浊污秋清。  
尚觉物多累，敢期诗有声。  
穷愁今至骨，书或似虞卿。  

晁公溯　白宋瑞  
圣主思献纳，诸公专讨论。  
吾生端有命，此去勿多言。  
往泛碧万顷，归来朱两辬。  
江湖自可乐，不必上龙门。  

晁公溯　白宋瑞自益州和予池上诗来因用韵奉简  
文宗爱夏日，殿阁生微凉。  
高帝思猛士，大风云飞扬。  
五子歌洛沬，陶唐有冀方。  
诚悬未识此，古意堕淼茫。  
我欲起九原，釂以百罚觞。  
作诗岂徒然，日月要争光。  
吾子堪校讐，行翻芸叶香。  
其师缙云老，墓木已三霜。  
有怀不及展，往听銮声央。  
子能偿彼恨，下泉端不忘。  

晁公溯　比以酒饷师伯浑辱诗为谢今次韵  
荷花为我衣，荷叶为我觞。  
白露以为醴，濯我冰雪肠。  
念君在东山，宛若天一方。  
想亦能自乐，饮菲仍食芳。  
及兹菰黍节，日吉辰甚良。  
笑揽北斗柄，安可挹酒浆。  
我有江南春，的皪犹竹光。  
传呼急走送，两足趼复僵。  
取君池中鱼，酌此脍蜀姜。  
遥知快大嚼，饔子刀如霜。  

晁公溯　比与鲜于柬之游池上已而辱三诗见示因次韵  
循行修竹林，爱此晚色净。  
萧然抱清节，每见敢不敬。  
香闻遥风度，阴过微月映。  
渭川游未能，吁嗟子方病。  

晁公溯　比与鲜于柬之游池上已而辱三诗见示因次韵  
如风如高人，于世岂求售。  
惟予招则来，怏出土囊口。  
临风弄清泠，笑视月在手。  
吾州玻璃江，不减蒲萄酒。  

晁公溯　比与鲜于柬之游池上已而辱三诗见示因次韵  
资州有佳儿，贤哉青云器。  
过我池上游，长啸薄炎炽。  
折花爱欹红，堕叶轻拾翠。  
风流良不凡，可用观子志。  

晁公溯　别郭安道卢能甫  
客路悲秋落木边，江流滚滚尚连天。  
病来懒著登山屐，归去聊乘下濑船。  
回首关河嗟去国，伤心风雨送残年。  
相逢又作匆匆别，拟续阳关第二篇。  

晁公溯　丙戌元夕  
刺史敢云乐，今非耆旧初。  
香醪秋露薄，膏火晓星疏。  
岂止君不足，谁能财有余。  
近闻宽赋敛，明诏议亏除。  

晁公溯　病酒  
遣愁自笑笔无功，醉觉花梢入眼红。  
本拟消磨付杯勺，不堪中酒过春风。  

晁公溯　病中  
官冷经过少，门寒亦懒开。  
雨余苔及榻，病起研生埃。  
客泪随猿落，家书想雁来。  
似闻溪上柳，一一报春回。  

晁公溯　病中  
莓苔上车辙，病客方卧家。  
不知春将归，怅然感年华。  
雨砌粘落絮，风廊走飞花。  
坐久不知倦，林梢来暮鸦。  

晁公溯　病中喜李仲霍王子载见过  
春风饯余寒，山雨留暝色。  
杜门正卧病，俯仰空四壁。  
庭空鸟雀至，窗破风雨入。  
拥炉意无聊，胸次百忧集。  
肉消时抚髀，啸罢空抱膝。  
户外云气昏，春泥污阡陌。  
清晨履声喧，不见车马迹。  
忽传高轩过，未知当何适。  
仆夫走告予，有客来问疾。  
起迎屐齿折，颇觉心悦怿。  
沈疴脱去体，阳气满大宅。  
坐闻枚叟言，汗复渓然出。  
平身拙自卫，外邪屡见袭。  
昔尝倦宾至，束带难自力。  
今者乃不然，惟恐归骑铖。  
向来谢交游，正乏君辈客。  

晁公溯　病中一首简陈行之  
冈陵虽坡陀，其下水所积。  
山通巫硖雨，地类长沙湿。  
太阳岂不照，浸渍本膏脉。  
气蒸柱础润，暗起窗户黑。  
老屋生菌衣，阴墙上苔色。  
不知今何时，寒暑昼夜易。  
邑人安土风，特不宜北客。  
我初忽不戒，诗酒颇自适。  
艰难出一语，不博万户邑。  
竟坐伤天和，两卧漳滨疾。  
急求三年艾，几堕众鬼域。  
自惟形羸甚，固易中肤革。  
昔年见君至，豪气非我敌。  
谓将独免此，不受瘴疠厄。  
胡为亦效我，倾倒弄翰墨。  
吟哦雕肝肾，辛苦出钩棘。  
迩来亦抱病，发作乃并日。  
涤胃无全功，徒薪有上策。  
意其水帝子，欲君更奇出。  
手掉芙蓉旗，聊尔一戏剧。  
庶闻谴瘧篇，相将还白石。  

晁公溯　布谷  
南村北村布谷鸣，家家陇头催出耕。  
道逢田你喜相语，四十在个春水生。  

晁公溯　簿书  
杨梢飞雪满城风，暖日催花烂熳红。  
诗兴消磨浑欲尽，一春心事簿书中。  

晁公溯　蔡光禄  
白头蔡光禄，不肯拜司徒。  
满朝愕相视，盖是时所无。  
负乘初莫责，循墙乃当诛。  
古书若尽人，夫子实欺予。  

晁公溯　层楼  
独立层楼上，遥看众壑中。  
山头冠落日，谷口吸长风。  
云雾吴天接，江湖蜀柁通。  
只今洞庭岸，白浪没青枫。  

晁公溯　陈行之二年三至宁江尝有游吴之兴而尚不果  
君如历块马，万里当霜蹄。  
今为绕枝鹊，终夕未安栖。  
二年三风过，每至醉似泥。  
我贫觞豆薄，饭豆兼羹藜。  
汲碧云雨硖，撷青风露畦。  
焉能效季伦，咄嗟办蓱荠。  
君妇工烹调，刀几劳柔荑。  
昔尝留我饭，鲜腴出中闺。  
慎勿笑粢粝，平生把锄犁。  
朝来忽告别，复指巴渝西。  
借问王内史，何时游会稽。  

晁公溯　承亲戚见过生朝赋此为谢  
冠者五六人，驾言款吾门。  
是日射蓬矢，请寿此山樽。  
吾方念初生，非止祭特豚。  
保母亲食我，卜士负且言。  
劬劳曾莫报，丧乱乃仅存。  
愧子自远来，戒妇具盘飧。  
草木皆华滋，春事亦婵媛。  
如欲如我衰，豪气薄乾坤。  
何用酌酒浆，斗柄可手援。  

晁公溯　池上  
烂醉高阳池，长啸辟疆园。  
当时自谓乐，主人岂无烦。  
方塘我所有，嘉木亦已蕃。  
盛夏每数来，天高众星繁。  
露下莲花香，风生荷叶翻。  
微月衔林端，光照瘿藤樽。  
饮之心为清，如洗浊水源。  
念此宁久居，行矣驾折辕。  
凄然仰长叹，千载屹常存。  
阅人犹传舍，过者谁可言。  

晁公溯　池上与师伯浑饮酒  
冉冉烟生树，溶溶水满池。  
藻寒鱼不食，花暖蝶先知。  
相对饮凿落，不妨歌接{上四下离}。  
还山何用遽，同过艳阳时。  

晁公溯　出郭  
出郭花相引，寻荒草欲迷。  
绿低怜独卧，红缺见莺啼。  
溪石皆堪坐，山醪亦偶携。  
淹留送落日，直过石城西。  

晁公溯　出郊  
寒江多石出，危岸有沙摧。  
短绿行穿麦，高红仰嗅梅。  
故人能共往，胜日可频来。  
春事从兹始，群花次第开。  

晁公溯　春回  
城郭初瞻北斗移，春回冰壑已流澌。  
石林背日垂寒旆，江藻舒风引细丝。  
物色徐看催岁换，形容先拟驻年衰。  
天涯草木虽无赖，亦复欣欣及圣时。  

晁公溯　春畦  
水满春畦白，云连晚照黄。  
野花时结子，溪柳不成行。  
客礼容吾懒，酣歌与世忘。  
晚来得新句，吟罢立苍茫。  

晁公溯　春日  
花发春连屋，山晴昼满楼。  
所过皆异县，何处是皇州。  
颃颉莺衔逐，呢喃燕聚谋。  
物生各有累，于世孰无求。  

晁公溯　春晚  
花输落蕊归蜂室，风约疏帘纳燕泥。  
见此令人思故里，山门搔首忘东西。  

晁公溯　春晚  
苔色侵阶上，晴光度隙来，  
庭花随鸟下，池藻逐鱼开。  
旧国悲铜雀，新诗拟玉台。  
一春常道路，归却送春回。  

晁公溯　春晚  
野树交新叶，春江上晚潮。  
花泥粘落蕊，麦陇散疏苗。  
轻籁因风发，游尘著雨消。  
遥怜小山桂，久负楚辞招。  

晁公溯　次刘机将仕韵  
承平玉烛四时和，处处惟闻击壤歌。  
富国不须搜粟尉，劝民当应力田科。  
使君身似社樗老，故里贤如乔木多。  
今日群原诚可作，吾谁归者有东坡。  

晁公溯　次师瑰韵  
迩来才力愈衰迟，说向诸公笑脱颐。  
来对老夫何所见，归求文字有余师。  
相期要作后雕柏，自献当同前列龟。  
莫学一官今潦倒，白头深愧伐檀诗。  

晁公溯　次杨国材韵  
形模岂称侍承明，不愿箫韶听九成。  
但愿丰年有高廪，千夫获稻看秋晴。  

晁公溯　次杨国材韵  
耆年何在隐墙东，常乐箪瓢陋巷中。  
白首可无知所自，宜歌帝力颂天功。  

晁公溯　次韵程愿以十诗见示篇中多及故起居舍人程子山老懒姑取其一用韵答  
故乡乔木莫知年，闻道端居似玉川。  
勿谓鲁侯吾不遇，试言卫政子奚先。  
传家学问三冬足，插架文书四库全。  
颇复因君怀柱史，当时高会有群贤。  

晁公溯　次韵杜主簿  
平生有志欲归休，老向殊方尚转流。  
五亩桑今如卜宅，千章荻可比封侯。  
几经峡口江水夜，往看峨眉山月秋。  
终恐官曹败人意，不如一笠钓沧洲。  

晁公溯　次韵李仁甫  
北牖厌高卧，西山思胜游。  
诗人少题咏，物色尽分留。  
小憩青城夜，幽寻丹景秋。  
何人与同往，二老实风流。  

晁公溯　次韵刘安收惠诗二首  
此地冠盖国，古来翰墨场。  
夜看蟱颐山，上干牛斗光。  
试酌老翁井，尚余书传香。  
想其居清华，汉阁千此廊。  
大字写汗青，小楷书硬黄。  
仙去不可追，里人祀焌尝。  
神兮肯不来，冠剑在帝傍。  
作诗遗里人，闻者当感伤。  

晁公溯　次韵刘安收惠诗二首  
耳悦齐王竽，莫听蒉桴声。  
口甘秦人炙，莫采首阳苓。  
沈酣自壮岁，昏塞况暮龄。  
谁能悟此理，知几如穆生。  
何须著胸中，云梦一芥蕂。  
要当空所有，为彼亦过计。  
惟思半岭云，野老肯分似。  

晁公溯　次韵鲜于晋伯清明日过水南  
盈笺寄我送春诗，不减风流杜牧之。  
觅句已应儿辈觉，论书那得外人知。  
如闻此上三年最，相过能成一段奇。  
况及霜天宜把酒，四郊物色胜此时。  

晁公溯　次韵鲜于晋伯清明日过水南  
又赋斜川五日诗，行将去此欲何之。  
一年春事仓庚报，万里乡心杜宇知。  
笔力早衰无痛快，词源渐老乏经奇。  
文章子骏惟君似，学到扬州刺史时。  

晁公溯　次韵鲜于晋伯三月病起二首  
桃李几何春已阑，杂生蘼芜与射干。  
永夏碧瓦藏绿昀，凉秋青山吐白团。  
开花旋见槐著荚，解箨忽惊箂成竿。  
资州无事吾所羡，官居不殊涧谷盘。  

晁公溯　次韵鲜于晋伯三月病起二首  
甘雨尚啬风未阑，只今时清舞舜干。  
山前四面云欲渰，松上五鬣露已团。  
甚憎尘土愿投帻，颇思沧浪去持竿。  
何当共作杂黍社，长者进酒少举盘。  

晁公溯　次韵谢石教授喜十  
天子斋居坐法宫，万方都属指挥中。  
敢安无事思乐泮，方戒有司归在丰。  
每念三农皆望岁，直朝九月始休工。  
知君亦喜连宵雨，与涨词源更不穷。  

晁公溯　次韵谢张德粹主簿  
久知经籍总皆通，万卷纵横在腹中。  
占雨正当求管辂，藏冰更欲问申丰。  
每惭列爵来分土，未办通商与惠工。  
君自还家歌乐职，大碑深刻示无穷。  

晁公溯　次韵杨光父见赠  
为善惟不足，务德莫如滋。  
古人行此道，名与星斗垂。  
是邦秃鬓翁，实乃古丑夷。  
区区岂云难，长者能折枝。  
上寻声光远，下感风俗衰。  
老夫强解事，曲学安所施。  
不见南海滨，举世谁保持。  
吾方那可用，乡党笑脱颐。  
但皆指乔木，故园今在兹。  
乔木诚茂美，叹息将何为。  

晁公溯　从宋宪登万景楼  
胜地开杰观，大川壮重关。  
使者领我来，共此须臾閒。  
玉节照绿野，银瓶落青纶。  
酒酣望八极，气豪吞百蛮。  
俯窥二江水，远指三峨山。  
遂令苍茫外，尽在顾盼间。  
崔嵬凌云寺，缭绕含风湾，  
洲渚递隐见，烟霞渺斓斑。  
静看浮鸥没，坐数昏鸦还。  
作者必磊落，后来莫能攀。  
不减鹳鹊楼，可想熊豹颜。  
下有安乐园。惜哉半荆菅。  
谁其为起废，叹息岁方艰。  

晁公溯　答鲜于晋伯再用游卧龙山诗韵见赠之什  
康成名已满山东，复风谈经郑小同。  
卧病向来嗟髀减，诵诗多谢愈头风。  
休随宾客游梁苑，合有文章动汉宫。  
如我空疏已何用，一生丘壑坐奇穷。  

晁公溯　大冶县见梅  
客里逢春色，江梅发故枝。  
正应伤老大，似欲慰栖迟。  
雪树真相引，风花莫倒吹。  
南来愧何逊，吾病不难诗。  

晁公溯　单于行  
单于连年压吴壁，道路当时多阻隔。  
长安宫殿麋鹿游，目见铜驼在荆棘。  
一龙渡江已升天，妖氛夜冲牛斗躔。  
胡儿临江饮胡马，仓皇捐弃珊瑚鞭。  
蒲萄宫中日复日，长庚食月单于泣。  
边马心思塞草秋，吹笳泪落旃裘湿。  
岂知反覆十五年，灵光再见犹岿然。  
落南遗民喜相语，日欲归理桑麻田。  
平生思归今得归，未归凄怆独先悲。  
阖庐伤指越未报，灌孟陷敌夫空回。  
念昔结缨在何所，遥想荒郊迷陇亩。  
他时抱剑哭野中，深目而髯当语汝。  

晁公溯　啗荔子戏作  
已觉香皮腥染乾，渐忧熟颗鸟衔残。  
高攀上帝经云朵，笑撮仙人白玉丹。  

晁公溯　得东南书报乱后东都故居犹存而州北松槚亦无毁者  
旄头光垂北风起，胡沙漫漫暗天地。  
翠华清晓巡朔方，咸阳宫殿生荆杞。  
胡儿解鞍留汉土，凝碧池头日歌舞。  
一朝忽弃洪河南，来归舆图丞相府。  
当初乱离谁料此，南北中分指淮水。  
天暌地隔十五年，不知中原复何似。  
至今兵罢关泥开，始有北客中原来。  
历言王侯故第宅，瓦砾半在高台摧。  
最怜长杨与宣曲，树木荒凉迷御宿。  
上林苑废花自开，辇路春回草还绿。  
宫中千门万户空，兽扉凝尘生网虫。  
遗民相对向天泣，耳冷不闻长乐钟。  
外城白尽无人行，当道往往狐狸鸣。  
天阴日暮闻鬼哭，万家经乱今一存。  
呜呼上帝白玉京，繁华扫地令人惊。  
此生复识太平象，不及百年终未能。  
世人宁有金石坚，定恐不见全盛年。  
出门恍惚忘南北，故国何在山连天。  
岂意扬雄一区宅，城破萧条尚如昔。  
闭门风雨长蓬蒿，榱桷多年亦倾侧。  
户牖尚带沙场尘，小儿犹学胡笳声。  
四邻半已易新主，存者无复当时人。  
城北凄凉九原路，往往停车不忍去。  
幸无樵牧犯松柏，那有鲜卑护置墓。  
春风冢木生苍烟，北望拜泣还欣然。  
向来艰难谁得免，独我获此真天怜。  
君不见开成相国玉杯第，甘露变兴巢亦毁。  
又不见骊山筑坟葬祖龙，牧儿盗入焚其中。  
儒生虑远无后忧，生居敝庐死山丘。  
五世相传盖有道，中无所欲人何求。  
迩来天涯倦为客，角巾行卜东归日。  
里中耆旧今已无，忍听邻人更吹笛。  

晁公溯　登梁山县亭  
举觞自起劝西风，吹尽千林木叶红。  
遮断前山浑不见，恐妨极目送飞鸿。  

晁公溯　地行莫如马  
地行莫如马，蹴踏千里空。  
西游到瑶池，岂止过崆峒。  
忽当涉江汉，载之楼船中。  
楼船谁能乘，御者须阿童。  
阿童亦何劳，八尺真毛龙。  
即将凌波涛，复恐挟雷风。  
或从琴高生，化作赤鰖公。  
径去不可执，飘然朝河宗。  

晁公溯　东津  
东津草生花未开，西山雪消水欲来。  
玻瓈江尽不受垢，蒲萄酒浓初醤醅。  
啄木唤君有扣户，提壶劝我勤举杯。  
春能几何看即暮，一月杖藜须百回。  

晁公溯　冬暮  
风林委黄叶，寒乌噪枯枝。  
四山失其蔽，惨淡无奇姿。  
是时岁云暮，节物良可悲。  
边马嘶北风，塞垣草亦衰。  
传闻西南戍，未敢休王师。  
不辞征行苦，颇念馈饷迟。  
遥怜持戟士，半是五陵儿。  
不知家存亡，辛苦临边陲。  
日暮裘褐单，谁当寄征衣。  

晁公溯　读江南诸公诗  
吟尽江南草木春，只今台阁有诗人。  
汉廷安用沧浪句，容我持竿咏白苹。  

晁公溯　二十七叔父书来说东都故居如昔  
吴蜀相望万时程，经年书到说都城。  
御沟犹泛宫花出，春草还依辇路生。  
京洛衣冠皆去国，东南父老亦伤情。  
郑公乡里闻如故，谁道胡儿解弛兵。  

晁公溯　二月  
只知流落倦飘蓬，岂识朝回合殿风。  
二月春容山色里，五更归梦雨声中。  

晁公溯　二月  
门外春寒数日风，登楼聊恃醉颜红。  
水浮渺莽春畦外，山在冥茫暮雨中。  

晁公溯　樊口  
林鸟晴自语，水鹤暮知还。  
故国浮云外，寒溪积雪间。  
东行临赤岸，北望阻青关。  
石上洼尊在，吾将酌次山。  

晁公溯　范令人生日  
文正垂芳久，风流八叶萧。  
名传庆历颂，功冠宝元朝。  
人物追三代，仪刑正百僚。  
后来登玉箂，故自有霜条。  
配德皆乘凤，生贤必珥貂。  
赋高梁苑雪，声振浙江潮。  
已庆生金社，俄闻梦紫霄。  
飚车度弱水，绛节下阳寥。  
温润珠无纇，清修玉不雕。  
成家自褵结，高节陋琴挑。  
灵匹期河汉，仙槎近斗杓。  
择夫得温峤，传业继班昭。  
比物能吟絮。逢辰解颂椒。  
早遵王吉俭，久去少君骄。  
绛帐诗书在，朱弦律吕调。  
行皆图史应，步节佩环摇。  
林下风姿远，闺中礼法饶。  
翟衣严象服，彤史嗣英飚。  
夙御鱼轩驾，和鸣凤管箫。  
清标矜竹润，盛德颂桃夭。  
八桂知同秀，三芝等后雕。  
他年看洗髓，终不羡云翘。  

晁公溯　范仲芑范惠诗次韵为报  
吾皇之居玄都秘，龙为徼巡虎守卫。  
太颠闳夭尽奔走，窦婴灌夫敢睥睨。  
今年已徵虞公入，圣代岂有舜门闭。  
黄君近在承明庭，著作磊落垂一世。  
关子真宜校天禄，文采不减特进丽。  
刘郎闻亦对宣室，上陈三宗下七制。  
子当继往螭头立。我但愿若龟尾曳。  
坐看指日清中原，同与老农歌乐岁。  

晁公溯　范子庚见示长书  
百川各分流，至海皆同源。  
傥于中道画，潢污无本根。  
子今始滥觞，如河发崑崙。  
勿作涧溪止，当规溟海尊。  
谁谓水至弱，盖有刚者存。  
批岩仍抉石，万里争东奔。  
朝来示我书，此意固已原。  
可鄙枨也欲，奚为丘之门。  
愿子更践履，岂云但知言。  

晁公溯　方塘  
清阴布幽径，绿水溢回塘。  
箂长露渍粉，莲开风坏妆。  
坐多惟踵息，躁定自心凉。  
学道今始得，颐生真有方。  

晁公溯　费子范以予铭其父墓持锦物相饷尽归之姑留洮州绿石研一作诗谢之  
大费家声星斗垂，乃翁名迹世人知。  
平生于此辞无愧，不减东京有道碑。  

晁公溯　费子范以予铭其父墓持锦物相饷尽归之姑留洮州绿石研一作诗谢之  
讼牒装怀尘满胸，少无笔力老尤慵。  
洮州绿石堪为砺，聊与衰翁淬笔锋。  

晁公溯　冯万州当可以洞庭春色遗王子载盖用安定郡王遗法也子载招予饮为赋  
秋风洞庭波，霜落洲渚出。  
黄芦半倾倒，江树无复色。  
独余千木奴，后皇所嘉植。  
芳辛有余味，不减玉斚沥。  
可令披黄苞，以甘授欢伯。  
酿成无边春，吞此云梦泽。  
犹持陶家轮，断取李衡宅。  
纳之翁盎中，未觉宇宙窄。  
方当玉腴熟，溜溜糟床滴。  
尚带含霜容，未饮香满室。  
味夺桑落醇，色轻蒲萄碧。  
夷考无前闻，畴能妙仪狄。  
流传自王家，遗法后世得。  
不宜博凉州，时可饷宾客。  
辍餐茗战罢，持用解水厄。  

晁公溯　奉简汤子和  
卫尉女公子，始生在开封。  
君来谒卫尉，见之文褓中。  
却后十五载，我乃卧厢东。  
与君初会面，修髯郁垂胸。  
席间致大{豆斗}，一举酒辄空。  
相看每叹息，豪气如元龙。  
今年凌云下，访我采苹宫。  
老妻发亦白，岁月犹转蓬。  
人生能几何，羡此江无穷。  
家有百壶泉，色作真珠红。  
饮尽方可归，庐山正春风。  

晁公溯　涪川寄蒲舜美桐烟墨来试之良佳因成长句  
西风吹林秋日白，修桐叶雕靊寒碧。  
霜余结实凤不至，野人取之出膏液。  
山中老翁颇喜事，买膏燃光归照室。  
旋收轻煤下玉杵，阴房掩翳烟不出。  
泽麋解角麝荐香，严冬折胶天与力。  
律灰吹尽无裂文，外乾中坚介如石。  
故人怜我贫嗜书，遗我一丸欣有得。  
空堂无风尘亦静，朝阳压窗书绕壁。  
起临墨池洗砚试，入手已怪光夺漆。  
苍忙忽惊玄云晦，罨霭顿失寒松色。  
徐嗟流落用失所，翰墨何同有勋绩。  
从军豪气吾岂能，倚马翩翩磨榡墨。  
傍人笑言君勿疑，著书固属穷愁客。  

晁公溯　复用韵谢汤子才贺雨  
亢阳乃为灾，正坐我德凉。  
有云辄复散，南箕端{上竹下欺}扬。  
旧闻江都相，亦有请雨方。  
星符久未下，天意终眇茫。  
斋居省愆尤，客至不敢觞。  
敬开紫函书，要近青黎光。  
电鞭烦列缺，雷车呼阿香。  
古人精诚感，六月犹降霜。  
夜来仅一洗，高泽未渠央。  
何时来贺我，有约君勿忘。  

晁公溯　感事  
征衣消尽洛阳尘，泣向东风拭泪痕。  
不及青春归有信，一年一别乐游园。  

晁公溯　感事三首  
中原耆旧老江东，泪洒军前草木风。  
巫峡山高苦霜雪，附书那有北来鸿。  

晁公溯　感事三首  
长安摧堞有乌声，草木犹蒙战伐尘。  
应念关中不忘汉，至今遗老愿王秦。  

晁公溯　感事三首  
常恐东南驿骑疏，每逢人至问扬都。  
深知白虏心轻汉，终倚黄旗运在吴。  

晁公溯　恭南道中有感  
西风夜惊林，木叶下寒浦。  
大江未收潦，黄流尚奔注。  
起看曙光开，忽已暗烟雾。  
霭霭空谷云，冥冥秋江雨。  
昏霾天际山，暝入云间树。  
跳波乱沸白，行旅皆断渡。  
况复悲远行，扶疾在道路。  
严程不可缓，端为斗米误。  
有田傥可归，破甑谁复顾。  

晁公溯　恭州报恩长老宣公以四偈见别用韵为谢  
再到丛林得我惊，斩新花果自然成。  
种田更有僧只户，乞食何如舍卫城。  

晁公溯　恭州报恩长老宣公以四偈见别用韵为谢  
甑中炊火釜烹鲜，莫道巴儿不解禅。  
日日扣门来乞火。个中已有一灯传。  

晁公溯　恭州报恩长老宣公以四偈见别用韵为谢  
大地八风初不动，老夫自驾铁船行。  
莫忧船上不知晓，无有木鸡来报更。  

晁公溯　恭州报恩长老宣公以四偈见别用韵为谢  
海头已白藏头黑，老去心情总不堪。  
请唱德山歌一曲，却能打鼓似关南。  

晁公溯　恭州教授宋师民有诗次韵  
但闻两庑读书声，学馆无尘地更清。  
岁久缁林皆木拱，春来泮水有芹生。  
剩令龙虎登高第，再赋凫鹥美太平。  
我老循行才不称，愧君刻画与虚名。  

晁公溯　观画  
菰蒲欹倒洲渚生，江流茫茫亦清平。  
小舟击汰如有声，入眼初觉非丹青。  
便欲从之载酒行，忽怪四壁风涛惊。  

晁公溯　观雨  
高阁前临野外村，坐看急雨洒山根。  
黑云合沓奔崖暗，白水崩腾赴硖喧。  
已快修渠通草径，稍清瘴土净柴门。  
晚来更报兴江涨，津北津南没旧痕。  

晁公溯　官舍  
得閒谁更傍人门，且喜深居少送迎。  
杨柳春风垂地影，芭蕉夜雨隔窗声。  
病宽束带围应减，愁搅枯肠睡苦轻。  
明日公庭有官事，又须持板候鸡鸣。  

晁公溯　官舍  
雨径苍苔滑，风帘翠簊斜。  
邑居藏万室，驿道接三巴。  
晓堞调清角，春庭放早衙。  
归休幸无事，随意酌流霞。  

晁公溯　郭外  
修林绕屋尚扶疏，绀叶樛枝老不枯。  
晴庑无风乌自语，秋场落日雉相呼。  
一区未有子云宅，半世空看摩诘图。  
终拟买田阳羡去，肯浮沧海远乘桴。  

晁公溯　郭中行自汉中寄近诗来奉简一首  
忆始衿袂分，十载再相逢。  
于时客益州，俱在行李中。  
不暇语衮衮，至今恨匆匆。  
惟昨一麾守，其守百乘同。  
乃翁持使节，顾予属提封。  
君归问寝门，遣书托风通。  
冀君或少留，解绶将往从。  
翻然先我去，划若主飞鸿。  
经行开都间，古来多英雄。  
前吊大耳儿，追怀隆准公。  
坏道想流马，深山埋卧龙。  
试寻所筑坛，榛荒草蒙茸。  
咏歌意有托，嗤点昔未工。  
才大当盛年，气豪念勇功。  
老夫犹少陵，志堕身亦穷。  
独思百丈潭，俯临衰病容。  

晁公溯　过陈行之饮  
陈郎见我江阳城，自起唤妇亲庖烹。  
执勤纖手为袒割，始饮一杯和且平。  
一杯已尽催进酒，平头奴子皆传声。  
几州春色入此盎，陈郎调酒如调羹。  
我家东床有孙子，亦得从容陪燕喜。  
门前有客不速来，笑说今朝动食指。  
陶然胸次吞渭泾，入口岂知醨与醇。  
从兹剩致百家酒，更可作意呼真真。  

晁公溯　过圆觉院简照上人  
一洗糟粕地，再闻钟梵音。  
前身老东院，具体小西林。  
自昔知味少，于今无巷深。  
是中有妙理，直下试叅寻。  

晁公溯　汉川  
道路通襄野，风烟近楚天。  
地卑荒巨泽，山断见平川。  
舟楫自此去，音书谁与传。  
西南是巴峡，应尽落霞边。  

晁公溯　合江县舟中作  
春江涨黄流，渐没滩上石。  
是时三日霖，垅麦半腐黑。  
四顾云气昏，江树生远色。  
苍茫何所辨，目尽千顷白。  
汗漫若无际，空蒙如有觌。  
萧萧雨中帆，正此远行役。  
冯夷喜我至，归路风愈力。  
中流浪为开，荡漾放舟入。  
恍疑潇湘游，白苹了无迹。  
故人楼中望，天际应可识。  

晁公溯　合江舟中作  
云气昏江树，春流没钓矶。  
如何连夜涨，似欲送人归。  
乱石水声急，片帆风力微。  
舟师且停橹，鸥鹭畏人飞。  

晁公溯　和郭安道  
水落滩声急，风来树影移。  
懒穷千里目，空诵四愁诗。  
白帽何妨隐，黄粱未遣炊。  
要令乡国梦，暂向枕中迟。  

晁公溯　侯革以诗风示次韵  
少陵有幽事，止共阮生论。  
把酒与贤乐，为邦渐主恩。  
歨倾宾客坐，知出聘君门。  
胜识中郎面，区区对虎贲。  

晁公溯　怀浙中兄弟  
昔游楚泽窥衡湘，飘然欲返川无梁。  
途穷问津西入蜀，十年一过如风狂。  
欲知滞留视草木，来时尺许今人长。  
石龟尚有怀海心，苟非达者宁无情。  
倦游于此岂不厌，况乃州县徒劳人。  
官如敝屣端可捐，投劾径去真欣然。  
只忧口纹有从理，一簪不著死道边。  
近闻有客自吴至，试问龙化今何年。  
属车南游今尚尔，翠华停停照江水。  
会稽久阙神禹朝，再喜吴儿识天子。  
径山苕溪两奇绝，凤舞龙飞临观阙。  
宫中又起白玉城，丹楼如霞高嵽嵲。  
潮声浩浩江风急，越水吴山动秋碧。  
霓旌玉弭有光辉，西湖蒲柳生颜色。  
气象不与巴山同，年来闻此益欲东。  
但期生见翔凤阙，岂敢望到明光宫。  
举头试望长安日，遥想乌衣泪沾臆。  
逢人寄书往问讯，流落犹为帝城客。  
山川虽异风景同，勿作楚办相对泣。  

晁公溯　怀子兼弟时在宁江赴试  
霸国山河在，秋风草树疏。  
羁游今几日，旅食定何如。  
梦想池塘句。愁消鸿雁书。  
细思治安策，勉力献公车。  

晁公溯　怀子兼弟时在宁江赴试  
江晚微收潦，乘流久已归。  
沈郎正多病，水帝有余威。  
鸿雁几时到，脊鴒相背飞。  
题书问行李，东望独依依。  

晁公溯　即事  
故国边声静鼓鼙，依然宫阙泪沾衣。  
端门晓日乌声乐，别殿春风燕影归。  
目断楚天嗟树隔，梦回梁苑逐云飞。  
里中父老今谁在，闻说比雘半是非。  

晁公溯　寄查元章  
一别三十载，再来闻未闻。  
割鲜烦啗我，举酒欲浮君。  
辩口霏木屑，醉颜生缬纹。  
相从能几日，明发重离群。  

晁公溯　寄郭信可时假守忠州  
君家老阿舒，抗论王公前。  
盍不托清静，著书如子玄。  
爱君识此意，坐脱世纠缠。  
不复眉炙狂，惟应口谈天。  
近假刺史节，名高黄颍川。  
无为渠自化，多事岂所便。  
只今鸣玉溪，百尺来飞泉。  
秋风木叶下，想见清潺湲。  
凉波纳华月，洗此白璧圆。  
借问掾曹内，得无从事贤。  
赏音不易逢，胜景那可捐。  
愿因东辕使，寄我南楼篇。  

晁公溯　寄洪雅令孙良臣  
志士居世间，要为鹤鸣皋。  
谁能如羊豕，料拣充豢牢。  
吾邦孙卿子，闭门长蓬蒿。  
慨然请治剧，不惮簿领劳。  
地虽百乘小，名与九顶高。  
老翁喜相语，得见今官曹。  
令行有盗奔，冬暖无儿号。  
君岂求人知，知亦未易遭。  
大哉龙伯国，乃欲举六鳌。  
区区毕吏部，竟日把两螯。  
且当置是事，痛饮读离骚。  

晁公溯　寄李仁甫  
守地难越境，吊生宁及哀。  
自伤转蓬远，莫致束刍来。  
惨日熙夏屋，悲风号夜台。  
遥知倚庐处，流泪渍苍苔。  

晁公溯　寄李悦夫时监成都军资库茶马司檄兼僚属闻近治胥吏数辈  
宾筵聊可乐，筦库亦何劳。  
近已尸鼠辈，果能清马曹。  
晴郊堪挈榼，春事助挥毫。  
借问浣花水，只今深几篙。  

晁公溯　寄泸南子止兄  
二年立王朝，忽然厌承明。  
受诏予印绶，复作江阳行。  
地当周五侯，秩视汉九卿。  
边清尘不扬，主圣时自平。  
上堂簪履集，出门笳鼓鸣。  
想亦多宴乐，鼓瑟兼吹笙。  
吏民更相戒，岂敢烦敲榜。  
田间黄发叟，闻此叹且惊。  
触眼未尝见，不毛今亦耕。  

晁公溯　寄泸南子止兄  
杖钺知何处，看云望欲迷。  
真同阮南北，各寄蜀东西。  
峡险水增急，楼高山为低。  
春来日行乐，桃李想成蹊。  

晁公溯　寄师会三郎  
青松初生在涧阿，未闻托根附女萝。  
女萝弱质安足恃，奈此岁晚风霜何。  
我观妇翁念汝归，亦知阿翁昔念汝。  
阿翁之恩那可忘，明年归守五亩桑，  
勿使父老祠桐乡。  

晁公溯　寄宋嗣宗  
蜀江自嶓冢，流恶及丘原。  
宁止数斗泥，乃有千丈浑。  
帝选高才郎，远来乘輶轩。  
凄然在川上，会思澄其源。  
重部今何如，想无风水昏。  
激浊使之清，未觉禹功尊。  
我戚闾丘生，短衣方服辕。  
得为经途尉，可致薄夫敦。  
何须读刑书，顾欲多平反。  
但令吏不污，信是民无冤。  

晁公溯　寄太府丞王能甫  
君才雄万夫，少也备文武。  
前年有疆事，假守在淮浦。  
小试三里城，已可因吾圉。  
诸公识献纳，见贤自当举。  
虽闻对延英，尚屈丞太府。  
近往行芍陂，四顾多旷土。  
区区张全义，此老安足数。  
河南十八县，髑髅相撑拄。  
犹能披荆棘，著手为摩抚。  
杘年如承平，何但兴百堵。  
封内我得为，幸梁为之主。  
况今天子圣，锐意思复古。  
若人果尽用，功利非小补。  
吾将以是卜，日望来告语。  

晁公溯　寄子兼弟时闻有平都之游  
春风殿阁百花香，欲去题诗细作行。  
闻尔东游有佳句，只应先我赋灵光。  

晁公溯　简梁子辅  
比报趋魏阙，俄从三馆游。  
此地非人间，清绝乃瀛洲。  
时应陪群仙，记帝蓬莱丘。  
中有白玉京，五城十二楼。  
胡为凭熊轼，复溯巴江流。  
观者尽惊叹，怪子不少留。  
无宁薄蓬莱，顾欲守一州。  
自云见帝所，侍御皆和柔。  
始知未链形，难与洪崖俦。  
不如在下土，为民除疮疣。  
属予持汉节，夙夜愧且忧。  
日闻民呻吟，盖甚鱼挂钩。  
幸子为之王，其病往必瘳。  
何由使有邦，人人得贤侯。  

晁公溯　简任季明府判  
昔别嗟何往，今晨问始知。  
兹为泛舟役，端若赴襟期。  
夜雨沾桃叶，春风在柳枝。  
相逢不同醉，辜负艳阳时。  

晁公溯　简谢达夫  
吾识宣城守，又违之一邦。  
相看知雅曲，必解赋澄江。  
温厚气无杂，衰慵心已降。  
举觞喜见属，亲为拨春缸。  

晁公溯　江边  
素石寒沙共眇然，荒城古木暮云悬。  
空山静答钟声远，落日晴随树影圆。  
屡报传烽沈塞外，时来倚杖立江边。  
东南耆旧今安否，欲寄新诗谁为传。  

晁公溯　江边  
江边日日强登台，越柁吴樯久不来。  
投迹东巴留万里，侧身南极望三台。  
公朝遣使丁年去，丞相疏恩甲第开。  
圣主得贤如作颂，微臣愧乏子渊才。  

晁公溯　江流  
江流日日上平芜，细径侵沙渐欲无。  
袅袅紫苞开露箂，森森青节乱风蒲。  
晴川默数千艘过，深硖遥看一水趋。  
传道南樯有归使。晚来失喜问扬都。  

晁公溯　江上  
岸冷霜排草，川明月上梅。  
清游诚可爱，深夜孰能来。  
不作寻山去，难成访剡回。  
此生惭野老，过往只田莱。  

晁公溯　江上  
江浅晴沙风，山高细路分。  
老藤维堕石，远树挂残云。  
燕雁遥难到，巴莺暖遂闻。  
花飞少颜色，委地自纷纷。  

晁公溯　江上春事  
春来江上解霜严，群柏周庐箂出檐。  
突兀狸头蒙紫箨，参差龙甲长苍髯。  
閒思井臼高人宅，懒傍车舆刺史幨。  
留滞殊方忧鵩入，今年试为发书占。  

晁公溯　江上春涨  
久坐思行乐，兹晨强出门。  
菰蒲荒少岸，桑柘远知村。  
波急春涛大，山晴午树昏。  
每来成独往，佳处与谁论。  

晁公溯　江行  
泸南道穷复剑西，桃花浪生行苦迟。  
百丈牵舟上春水，三尺为邦逢圣时。  
平芜细麦绿相映，老树杂花红已衰。  
峨眉山月今始见，令人绝叹谪仙词。  

晁公溯　江雨  
江草被霜槁，江云随雨飞。  
稍看沾径湿，故作映空微。  
晓浪初吹浦，春泥未污衣。  
南征羡鸿雁，独有故乡归。  

晁公溯　郊外  
草尽春泥绿，花乘晚照明。  
遥山先暝色，平野易风声。  
归沐休形役，深居感物情。  
据鞍聊一出，佳处得徐行。  

晁公溯　节往  
节往天始肃，地炎霜尚微。  
静闻木叶下，晴见荻花飞。  
积水蛤犹吠，并雘鸡正肥。  
孤云吾所羡，独有故山归。  

晁公溯　今年正月二十五日行园见群花尽开怅然追思去年是日去江津县亲戚相  
去年别津乡，两岸麦离离。  
亲戚知我行，晓出相追随。  
系船五里沙，江水清涟漪。  
俯窥皆白石，绿色可染衣。  
何以谢送者，呼酒聊共持。  
放杯不忍去，看我船解维。  
至今念其处，岁月忽如驰。  
还复见荠麦，青青满陵陂。  
桃李亦尽开，风吹总成泥。  
一岁春一来，少留能几时。  
乃若远行客，日夜只欲归。  
正须勤往游，步绕芳菲枝。  
酾渠引微流，浮萍已生池。  
无事但日饮，更赋涉园诗。  

晁公溯　今秋久雨至八月望夕始晴月色尤清澈可爱置酒月下作  
玉斧琢月玻瓈声，月中桂树秋风惊。  
终年待此一轮满，不忧蛙食忧鼍鸣。  
白鼍十日鸣空山，雨师乘云呼不还。  
黄尘晓涨三尺潦，明河夜飞千丈澜。  
广寒不复观霓裳，公子岂解歌秋阳。  
釜星未灭日已出，风棂雨隙栖清光。  
须臾绀缯展秋碧，仰见西山衔半璧。  
青天冥冥星益疏，光芒寒溢千山白。  
今夕何夕谁与度，举杯属月当起舞。  
陶然相对影凌乱，不觉惊乌起庭树。  
树头霏霏木叶坠，白露悬空斗垂地。  
虽无丝竹为陶写，亦有鸣蛙当鼓吹。  
向来悲歌子桑子，饥坐虚忧木生耳。  
安知上帝思澄清，要令六合无泥滓。  

晁公溯　今岁试士竟置酒起文堂延主司且作诗送之  
吾州俗近古，他邦那得如。  
饮食犹俎豆，佣贩皆诗书。  
今年属宾兴，诏下喧里闾。  
白袍五千人，崛起塞路衢。  
入门坐试席，正冠曳长裾。  
谈经慕康成，对策拟仲舒。  
吟诗必二雅，作赋规三都。  
传闻选主司，考阅须鸿濡。  
果然提权衡，未尝谬锱铢。  
得者固惊喜，失者亦欢呼。  
乡党为叹息，是事盖久无。  
老守蒙此声，增重西南隅。  
何以为子谢，举觞挽行车。  
少留尽一醉，归驾且勿驱。  

晁公溯　近承琮上人问讯甚勤老懒不能作书以偈答之  
食时持钵乞诸雘，不用毗耶遣化身。  
想见堂中惭此老，法累未转转饥轮。  

晁公溯　近承琮上人问讯甚勤老懒不能作书以偈答之  
世界犹如露电身，更于空里聚微尘。  
何时麦积崖边路，说法重来要度人。  

晁公溯　近承琮上人问讯甚勤老懒不能作书以偈答之  
十年不到吴溪上，闻道禅龛更斩新。  
得见山中此松老，后来谁是住庵人。  

晁公溯　九日  
霜林木叶未全红，疏雨萧萧不满空。  
万里黄花欺病眼，十年乌帽怯秋风。  
可怜望远身能健，愈觉追欢岁不同。  
便欲题诗问乡国，不堪回首失飞鸿。  

晁公溯　句  
天风夜半剪冰花，三十六峰如玉立。  

晁公溯　郡人请开旧江口因往视之而作  
大江何时来，齧我千步堤。  
居人念水至，前年拆鸡栖。  
浸淫势未已，老圃忧夏畦。  
青青五亩蔬，素沙黄卷泥。  
一朝失此利，岂饱盐与荠。  
纷然向我言，有叟其齿齯。  
使君幸静听，众论信可稽。  
去城今几许，坐视埤堄低。  
愿移象鼻东，复泻蟱颐西。  
汇为沸白潭，不入流丹溪。  
焉敢费使君，畚插各自携。  
兹事盖体大，更当访扶犁。  
晨兴聊出郊，浮云渰凄凄。  
徐行见开塞，指点了不迷。  
得使负郭民，朝涉无过脐。  
肯辞他日劳，远及江玻瓈。  

晁公溯　郡县  
郡县纷纷数代更，循良少似汉西京。  
未闻子产能宽服，谁见翁归有急名。  
所望家无空杼柚，常令天下害粢盛。  
打门不怕催科吏，愿与君王竭地征。  

晁公溯　看花  
春到人间得几时，可堪鹎鴗趣春归。  
不辞日去千回看，便恐风飘万点飞。  

晁公溯　哭盘石基下  
种木已大拱，今年初一过。  
方持斗酒奠，其若下泉何。  
寒日墟中淡，悲风冢上多。  
一多知己恸，泪湿石盘沱。  

晁公溯　劳刘子仪视作红花堰  
冽冽天北风，仰视寒云繁。  
蛰虫亦坯户，子独在丘原。  
路人指此堰，啧啧相与言。  
堙废将百年，故道今岂存。  
旁有蒋子池，沮洳无根源。  
耕者病夏畦，拥耒涕潺湲。  
念子不惮劳，塞茅手自掀。  
忽报故道出，万锸如雷喧。  
堰成争来观，矗若千丈垣。  
少壮始从仕，功绩已可论。  
他时当不朽。名配谢公墩。  

晁公溯　乐敦仁用师伯浑见示句中作禅语禅不可不领话头次韵为报  
江边看云望青青，谁知隔江以扇招。  
机缘句语无可录，要知芝岭居上饶。  
鎔铁作牛石作燕，鸣亦不闻飞不见。  
凛然独立纨绮中，大帛之冠衣大练。  
果能出世去九州，绝意著书为穷愁。  
请来言下辨白黑，试观海头并藏头。  

晁公溯　乐温道中  
路经新峰驿，薄暮聊解装。  
颓垣生秋草，庭庑亦已荒。  
北风吹空林，崒崒叶陨廊。  
夜寒不能寐，起坐心彷徨。  
出看天欲明，疏星淡无光。  
征夫稍速驾，起佛车上霜。  
墟中始辨道，迢递征途长。  
树色共空瀗，晨光尚苍茫。  
鸡鸣始知村，渐觉暾朝阳。  
青烟出林际，滞穗或在场。  
感兹田舍乐，慨然怀故乡。  
黄金百镒尽，失路徒悲伤。  

晁公溯　乐温舟中作  
密云卷雨归空山，暮林接翅昏鸦还。  
须臾水面明月出，沧江万顷瑠璃寒。  
波平汗漫天无风，水光月色相为容。  
临流爱此无尽碧，乘月直下沧浪中。  
江心石出高崔嵬，水作镜面无停埃。  
琉璃万顷忽破碎，知是一苇横江来。  
中流与月更媚妩，湛湛无声翠光舞。  
飘然长啸顺流下，櫂夫请留恐仙去。  
姑令结缆寒沙边，月方正中光入船。  
洗杯索酒属明月，今夕之乐宁非天。  

晁公溯　离南平  
晨光惨惨杂微霄，寒水溅溅更断桥。  
风陨栗房开紫玉，烟蒙萝幄叠青绡。  
官曹已毕三年考，客路深嗟万里遥。  
从此扬舲下巴硖，新年当及未央朝。  

晁公溯　李仁甫除丧作诗问之  
闭门读丧礼，荒庭蓬藋深。  
愁云聚陇首，悲风吹棘心。  
雘里昨甚忧，哭踊恐不任。  
近除二月秜，初御五日琴。  
虽复瘦栾栾，众语喜见今。  
谅其念遗体，保此躯千金。  
顾无疡可沐，发脱未胜簪。  
稍当理衣冠，结绶且正襟。  
渠家符玺郎，实冠翰墨林。  
世业乏润色，诏书行访寻。  
紬绎须史迁，校讎得刘歆。  
再编中兴诗，更载庭燎箴。  
暇时侍君侧，祈招诵愔愔。  

晁公溯　李仁甫和予如字韵诗再用韵寄之  
神州久陆沈，遂作蛇豕墟。  
诸公颇愤激，日上平边书。  
览书帝震怒，欲下雷霆诛。  
金城筑三洲，戈船浮五湖。  
要令境土复，再似祖宗初。  
谁其为民言，世独无郇模。  
师克非在众，正当戒不虞。  
讨论惟甲兵，此岂虞所须。  
代思伊尹相，语忆皋陶都。  
皮亡毛安附，体肆心自舒。  
正宜询褐父，难以访绮襦。  
君今幸得用，出驾班轮车。  
为民盍尽言，轩冕真块苏。  
区区但投劾，何贵于为儒。  
春秋置桉上，开卷一轩渠。  
傥能遵伯禽，焉在获侨如。  

晁公溯　李仁甫将至郭下以诗迎之  
公馆可休会，良宵宜对床。  
肯污白云屦，来过碧澜堂。  
置馔同三饭，开筵累十觞。  
凉秋当泛菊，小住撷微芳。  

晁公溯　李士举见寄次韵为谢二首  
忽鼓硖中櫂，来从渝上城。  
何为向南亩，本合侍西清。  
树色行相引，滩声鸣不平。  
青城有仙伯，往矣授长生。  

晁公溯　李士举见寄次韵为谢二首  
想见山灵喜，如看柱史来。  
江清无急硖，野润失飞埃。  
行揽孟博辔，再然安国灰。  
相过忍遽别，莫放锦帆开。  

晁公溯　李悦夫刘文潜坐上醉归作  
将老尚逐食，相逢聊举觞。  
贫非原宪病，酒发次公狂。  
未至世臣国，先登君子堂。  
谁能更拘束，短发已沧浪。  

晁公溯　立春  
我立伫立望晴空，目极苍茫万壑中。  
树色昏昏酣霁雾，江纹细细织柔风。  
一行殊俗犹为吏，三揖今年拟送穷。  
闻道东田耕帝藉，惭无赋奏大明宫。  

晁公溯　立春有感  
岁尽无人访汴州，东风应到未央楼。  
荒垣草没牛羊入。废苑春生雉兔游。  
万里艰难炊剑首，十年流落梦刀头。  
一官何事不归去，空戴南冠泣楚囚。  

晁公溯　凌云寺  
问途出青郊，践胜得绀园。  
始登十寻阁，敬礼两足尊。  
仰观碧玉螺，瑞光发面门。  
飞霞在指瑞，甘泉生耳根。  
屹为江山壮，高揭日月存。  
念此未云夸大，法身满乾坤。  
东望乌牛峰，突起如伏鼋。  
少休白云亭，远见苍烟村。  
晴波溢清辉，午树增重昏。  
方袍无平叔，佳处莫与论。  

晁公溯　刘文潜来  
虚亭而雨润，高林来风声。  
之子适过我，气与秋争清。  
胸次冰壶寒，舌端河汉倾。  
仰摩玉宇苍，真是金天晶。  
使我簿书中，无复俗氛生。  
惜哉不分留，膏车明遂行。  

晁公溯　刘文潜以荔子并诗见寄  
十里为一候，奔腾南海来。  
封章伯游切，诗句少陵哀。  
异县岁月改，前年霜雪摧。  
筠笼今远寄，珍重手亲开。  

晁公溯　六月八日雷雨大作喜呈张仲季孟  
云雾相缠暝不开，披衣冲雨独登台。  
风号旷野吹江立，雷擘苍山震地来。  
从使郊原昏白昼，剩教草木洗黄埃。  
夜凉如此真堪饮，喜折圆荷作酒杯。  

晁公溯　六月五日池上  
苍然暮色来，初月光尚微。  
河汉亦不高，仰看天四垂。  
众星一何多，粲若天围碁。  
忽惊毛骨清，漙露沾我衣。  
放杯折荷花，中有千丈丝。  
织为芙蓉裳，可作江湖归。  

晁公溯　龙爪滩  
龙爪滩前江水平，蟆颐山下春草生。  
白石既出细可数，杂花初开远更明。  
日落尽见楼阁影，天晴易闻钟鼓声。  
至今回思三峡路，蛇退猿愁心甚惊。  

晁公溯　隆州道中  
冉冉晨雾重，晖晖冬日微。  
草黄迷犊卧，水白见鸥飞。  
在野樵牧少，闭关商旅稀。  
妻孥属长至，遥想望吾归。  

晁公溯　吕子山杨廷仲廷试归  
布席三峨见，升堂二妙来，  
端须置尊酒，一为洗尘埃。  
翔雪吴江渡，薰风汉殿开。  
往还虽万里，亲得到蓬莱。  

晁公溯　旅宿  
漠漠硖云乱，冥冥汀露微。  
鸦喧得食喜，鸥近畏人飞。  
旅宿天涯滞，心期岁暮违。  
沧江闻已涨，似欲劝吾归。  

晁公溯　罗仲思送伯父以道帖  
我家嵩山翁，平日慕迂叟。  
斯文到苍史，高节贯白首。  
至今遗翰墨，古意近科斗。  
世人规时好，娬媚无不有。  
宁知虞书浑，或笑夏篆丑。  
往年君家尊，得此盖以厚。  
尝从诸父游，于我实世旧。  
念昔盟可寻，与君期不朽。  

晁公溯　麦  
层云挟雨来，四郊树木苍。  
东风吹春促，尚带花药香。  
年华不可驻，倏见夏日长。  
近传陵陂麦，宿昔青已黄。  
雘舍思煮饼，隔墙闻沸汤。  
里胥忽在门，先当输官仓。  

晁公溯　眉山史颐老秀才遣人寄诗用其韵答之  
衰的临沧江，华发羞照映。  
人怜貌枯槁，水与心清净。  
所居少席暖。况望有屋润。  
但期牧鸡豚，那得追驵骏。  
为贫未归田，投老聊为郡。  
每行芙蓉湖，鱼跃见于牣。  
自欣逢外平，兵木适无刃。  
愿从贤者乐，俯同农夫庆。  
常令燔或炙，安敢骄且吝。  
使君非何武，弟子乃乐正。  
陈论翻犀革，宴语对麈柄。  
却思凌云下，亦致宾客盛。  
暇时可数来，念此百里近。  

晁公溯　眉州燕游杂咏十首　碧澜堂  
清澜深几许，夏潦冬即空。  
定非蛟龙宅，徒为螺蚌宫。  

晁公溯　眉州燕游杂咏十首　芳菲亭  
清阴夏可玩，秀色春可餐。  
桃李事且置，四时各有观。  

晁公溯　眉州燕游杂咏十首　葵亭  
杲杲东出日，万方被照临。  
鹹鹆不逾济，草木有常心。  

晁公溯　眉州燕游杂咏十首　临风阁  
举扇谢风伯，排闼有清音。  
不可遣尘污，但当开我襟。  

晁公溯　眉州燕游杂咏十首　披风榭  
屏幛尽通彻，萧然尘土空。  
不畏赵盾日，知有楚王风。  

晁公溯　眉州燕游杂咏十首　起文堂  
天地有万籁，中存韶瀋音。  
斯文未尝废，但见古犹今。  

晁公溯　眉州燕游杂咏十首　晚赋园  
杂树略就列，清晨时涉园。  
逢幽付鼻咏，怀新劳目存。  

晁公溯　眉州燕游杂咏十首　摇香亭  
临池可手揽，何似湘水中。  
冥冥望北渚，木末有芙蓉。  

晁公溯　眉州燕游杂咏十首　野航  
方床客常满，岂止两三人。  
谁可负之走，长留采白苹。  

晁公溯　眉州燕游杂咏十首　远景楼  
山川未为远，在此轩榡中。  
我觉千岁近，民今三代同。  

晁公溯　梅  
微阳回孤根，霜雪破余凛。  
颜红发春鲜，肤粟怜夜永。  
轻风送幽香，缺月散清影。  
寒乌忽飞来，伴此一枝冷。  

晁公溯　梦中作  
举鞭重到故都行，予亦咨嗟恨不胜。  
心与陇云留汉苑，目随烟树绕秦陵。  

晁公溯　木枥观  
离离荒草满遗宫，羽化无人殿阁空。  
白鹤亦应天上去，独余枯枥起秋风。  

晁公溯　木犀花二首  
粟玉开花颜色新，秋光未觉减阳春。  
萧然不受风埃涴，知是高标可辟尘。  

晁公溯　木犀花二首  
满贮雕盘可镇帷，论花压尽剑东西。  
岂惟鼻观遭渠恼，邻舍闻香亦骇鸡。  

晁公溯　南州  
久矣吾人愧白鸥，尘埃无路入南州。  
愁横蜀岭何年断，梦绕吴江尽日流。  
病骨本无轩冕相，微官端为稻粱谋。  
与君共约东归日，江总还家要黑头。  

晁公溯　年侵  
年侵慵更甚，帙乱卷还舒。  
衰白愁看镜，雌黄倦校忆。  
临风知地爽，映日爱窗虚。  
近报畲田粟，洿邪亦满车。  

晁公溯　宁江侨人刘生徽宗时以画供奉翰林中近过元汝功见其画甚多皆刘生笔  
刘生待诏蓬莱宫，和铅舐墨称良工。  
自从八骏狩西极，万里流落巴山中。  
老来摹写益神妙，指麾草木回春风。  
时将一幅换斗米，千金旧价无由逢。  
漫郎手筑江上宅，水鸟山麋森满壁。  
问君致此何其多，答云嗜好今成癖。  
野人未尝完裦襦，安得绢素充我娱。  
孰知世间皆画囿，北尽沠泷南衡庐。  
平生长啸桓将军，客持寒具辄怒嗔。  
细看粉绘托形似，岂若海岱开精神。  
我今丘壑随所向，崖谷波涛入图障。  
云罗雾縠虽可怜，幻化纷纷徒自诳。  
请君閒暇来相从，翩然共跨高飞鸿。  
当使真形识五岳，老眼一洗丹青空。  

晁公溯　凝香堂  
讼庭鞠茂草，圜扉生网虫。  
政成胡不乐，酒肴可从容。  
人云倡优拙，公在宴寝中。  
翰墨以自娱，落纸惊游龙。  
壁间三大字，笔画元自工。  
焚香日清坐，未觉尘事蒙。  
窗虚度清光，帘疏卷秋风。  
隐几众山碧，题诗秋叶红。  
修篁发清籁，为公奏笙镛。  
坐客怃然笑，此兴谁能同。  
但闻太守乐，焉知清静功。  

晁公溯　偶成  
离离树影晓仍疏，寂寂禽声暖自呼。  
雨垤蓄{米乍}来聚蚁，风檐坏网落悬蛛。  
十年空诵归田赋，万里试披舆地图。  
老向人间定何许，只今湖海更南隅。  

晁公溯　偶成  
鸾鉴无尘月影圆，不须朱粉污红颜。  
待传京兆眉膴样，剩写春容入远山。  

晁公溯　偶成  
脸上桃花春自开，眉边柳色日全回。  
遥知弄粉妆成晚，应待温郎玉镜台。  

晁公溯　偶成  
楼上东风帘幕垂，纖纖春箂弄妆迟。  
玉笼鹦鹉知人意，催报花梢日影移。  

晁公溯　偶成  
深深小合夜笼香，日上珠帘逗晓光。  
为唤蜀帷春睡起，翠盆添水试新妆。  

晁公溯　偶题怀子兼弟  
秋色丹枫畔，愁心白雁边。  
东来又相失，更拟待明年。  

晁公溯　偶作  
官居复何有，幽事亦堪夸。  
高树行春蔓，疏篁上晚花。  
常年皆作客，随地即为家。  
尚想关山路，伤心故国赊。  

晁公溯　平都山硖中胜处余思欲一到而不能近得予弟书云今岁仲春尝与外兄孙  
沙痕夜涨春流生，微风不起波纹平。  
云间眩转失烟树，轻舟直下凫鸥惊。  
橹声欲出含风湾，舟人已指平都山。  
仙宫无人锁春日，苍烟漠漠松声寒。  
谪仙宾天上寥廓，三百年来无此乐。  
知君此游殆奇绝，硖中山川岂云恶。  
昔年相期欲同往，流落空山阻清赏。  
兴公虽不见天台，执笔犹能寄遐想。  

晁公溯　七月二十日雨中  
浮云淡高天，清雨洒广庭。  
池馆飒以凉，始知秋气生。  
蒲荒叶乱委，荷折盖已倾。  
微风经草木，猎猎有寒声。  
炎蒸岂得久，四时相代更。  
当暑思折胶，纖絺不为轻。  
冬复念裘褐，乃与寒暑争。  
谁能安天运，伤哉世上情。  

晁公溯　妻侄师如石同妇见过  
古人重生孙，欲为王父尸。  
尔姑念尔祖，宰木今风悲。  
不得见尔生，况当逆妇归。  
我独贺乃翁，有妇能奉協。  
食上调滑甘，寒暖视其宜。  
更致大夫食，乃翁喜可知。  
还家勤五经，进德要及时。  
他年悬旌节，门户增光辉。  

晁公溯　前恩阳尉周邦举出予兄激仲所书其父竹轩记求诗因题二解  
眼看数竿今白头，高标直节气横秋。  
果能似此孤竹子，何羡渭川千亩侯。  

晁公溯　前恩阳尉周邦举出予兄激仲所书其父竹轩记求诗因题二解  
俗士胸中数斛尘，此君偃蹇不相亲。  
当年曾识子猷面，大令今来是故人。  

晁公溯　前起居舍人何资深竹光酒法奇甚近得法酿成以饷李仁甫  
旧闻蜀酒浓，今乃举此觞。  
可怜如甘言，难置烈士肠。  
近者营糟丘，始传柱下方。  
青菽为曲糵，碧蓼有微芳。  
调和火齐得，泉洁器甚良。  
酿成酌樽中，盎盎流琼浆。  
味胜松醪春，色作竹露光。  
知君却奇温，苫冷卧欲僵。  
五十不致毁，无彻桂与姜。  
强起为我饮，季冬天雨霜。  

晁公溯　遣愁  
白尽汀苹老，黄雕岸草秋。  
西风正萧瑟，何处不堪愁。  

晁公溯　挈榼  
挈榼吾何往，閒临积水边。  
晚红看落日，春碧爱晴川。  
蜂蝶低窥酒，凫鹥狎近船。  
平生五湖兴，见此一欣然。  

晁公溯　清晨坐堂上  
清晨坐堂上，文书常满前。  
皆自公府来，徵发何纷然。  
不闻问养民，但闻横索钱。  
按籍为之课，独求最多年。  
孰知人困穷，岂有力留迁。  
商不愿出途，农不愿授田。  
居者转沟壑，行者死道边。  
此罪在郡县，恩泽壅不宣。  
公府不我责，所贵为货泉。  
长使货泉在，吏曹同晏然。  

晁公溯　清明  
便觉近长夏，温风蚕欲成。  
冠欹知发少，衣薄喜身轻。  
初荻青穿水，繁阴绿满城。  
朝来试新火，茶鼎听松声。  

晁公溯　清秋  
清秋独立望殊方，粉堞遥瞻埤堄长。  
水满苍江平巨硖，风交翠木乱寒塘。  
滞留晚岁违公府，准拟明年入帝乡。  
多病早衰才不振，豫惭无赋奏长杨。  

晁公溯　晴野  
草色熏晴野，溪痕上白沙。  
鸣鸠行哺子，晚树续开花。  
多事真堪砂，浮生每自嗟。  
坐来归兴动，城郭欲吹笳。  

晁公溯　请缘老住持象耳山有诗次韵  
朦胧两眼著玄花，认取空中起灭华。  
我是官曹老庞蕴，终无瞎棒与盲枷。  

晁公溯　请缘老住持象耳山有诗次韵  
中岩尊者幸同堂，浪走诸方有底忙。  
若道渠侬棒可畏，新罗未过合思量。  

晁公溯　秋江  
秋江水清不胜绿，还与汉江颜色同。  
望中白鸟忽飞去，落日丹枫相映红。  

晁公溯　秋日  
秋日淡无光，晴云閒不行。  
空中散白石，仰看于宇明。  
时闻败叶下，摵摵微风生。  
季月当泛菊，栽培园中英。  

晁公溯　秋日送客梁山道中  
白露下木末，寒蜩抱枝鸣。  
道帝几官树，稍稍栖乌惊。  
不知何为尔，萧瑟来秋声。  
遥山敛暝色，凉月含空明。  
吾其及清夜，登车可徐行。  
露帻受新爽，风襟逐轻尘。  
兀兀寄残梦，泠泠析余酲。  
东行二十里，斗落参复横。  
晨光明紫霞，银潢淡疏星。  
吾行不可缓，晓复尘沙生。  

晁公溯　秋阴  
出林云未断，入坐雨初沾。  
急点鸣高瓦，寒声泻坏檐。  
悬墙閒玉麈，散帙乱牙签。  
谁道幽居胜，吾今吏隐兼。  

晁公溯　去八月同张文饶考试始遂言集执经问道至今不敢忘因成二诗  
属者俱被命，敕书黄札光。  
同将舜权量，与较蜀文章。  
投分虽已晚，传经何可忘。  
对床风雨地，长记此升堂。  

晁公溯　去八月同张文饶考试始遂言集执经问道至今不敢忘因成二诗  
通变莫如易，韦编存至今。  
如传仲尼手，尽见伏羲心。  
此去被清问，岂惟蒙赏音。  
要通天下志，观象得惟深。  

晁公溯　去通义按刑汉嘉至中岩师伯浑临别于此因成二诗  
惭愧居士屩，远来尊者岩。  
深知烦露宿，径为落风帆。  
潭净鱼堪唤，花残鹿罢衔。  
堂中有耆老，禅病说呢喃。  

晁公溯　去通义按刑汉嘉至中岩师伯浑临别于此因成二诗  
相送自崖返，忍看骑马回。  
故情真独厚，叠鼓未须催。  
此去无三舍，相留尽一杯。  
风林如惜别，摵摵暮声哀。  

晁公溯　群荷  
群荷医清澜，不受明月光。  
明月每下照，但见露瀼瀼。  
炯如翠盖中，珠玑烂荧煌。  
我起欲挹之，倾泻入方塘。  

晁公溯　绕树  
绕树行百匝，临池把一杯。  
白知茶蕊上，红对烛花开。  
已作寻芳去，何辞尽夜回。  
恶风无藉在，明日满苍苔。  

晁公溯　任季明见和池上诗再用韵奉简且识予拳拳怀向之万分也  
甘泉洗心情，好风吹面凉。  
循池步涟漪，澹然波不扬。  
怀君佳弟兄，元方与季方。  
正兹阻会集，恍若限渺茫。  
顾欲烦飞廉，为子飘羽觞。  
翔空浮何汉，上略参井光。  
因思从之去，手攀蟾窟香。  
结以飞霜佩，衣以袍赤霜。  
俯问夜何其，未及庭燎央。  
自笑乃默存，蘧蘧真坐忘。  

晁公溯　入硖行  
吾家文物如崔公，向来世学工雕龙。  
侧理固尝收会稽，陶泓不独称洪农。  
徂徕取煤如点漆，宣城束颍能藏锋。  
焉知于今一秃翁，四宝委弃文房空。  
近时稍稍复寻访，嗜好亦须随土风。  
磁洞疏波凿山骨，沙陇剔薮求毛宗。  
昌溪万碓捣白楮，涪江千炬焚椅桐。  
不须更问在可记，已作僰叟从巴童。  
但看所有乃如此，亦足验我良羁穷。  
君不见昔年平御史，初得巨璞三硖中。  
少陵酸寒真可爱，欲使起草明光宫。  

晁公溯　三月二十九日舟中作  
今晨天气佳，晴光被茂草。  
草际含余滋，粲然泫清晓。  
舟师催解缆，及此风色好。  
江神似相予，扁舟若轻矫。  

晁公溯　三月二十日东山云蜿蜒而上众指日龙也已而大雨  
东山龙起风雨来，势虽暴甚天无雷。  
蜿蜒气上黑云合，喧貀浪打苍崖回。  
千林通体有膏泽，四郊画时无尘埃。  
旧闻此地亦胜绝，夜夜神光如五台。  

晁公溯　三月晦日舟中  
平生每欲惜芳菲，人事还多与原违。  
卧病不常同客醉，作诗才及送春归。  

晁公溯　桑大夫  
汉朝议盐铁，发言实盈庭。  
赫赫桑大夫，官高称九卿。  
方斡山海藏，难以口舌争。  
力微不自量，可笑茂陵生。  

晁公溯　扫径  
扫径通春屐，开林启夕扉。  
浮鸥避人去，轻燕引雏飞。  
尊俎深留客，风尘渐息机。  
不妨坐至晚，少待月同归。  

晁公溯　沙寒  
沙寒兼白石，瀼断入青溪。  
硖雾连山暗，江云出水低。  
远游殊俗倦，归路故乡迷。  
日落荒原上，城乌已复啼。  

晁公溯　山行  
白沙素石净无泥，橘刺藤梢已不迷。  
牛放远山连雁鹜，蛙鸣废沼下凫鹥。  
终年去国空弹铗，尽日看云且杖藜。  
久客诸侯成底事，幸逢宽政免推挤。  

晁公溯　上都  
晚岁辞荒塞，青春赴上都。  
望云君日近，犯斗客星孤。  
献纳看多士，衰迟失壮图。  
功名吾已懒，归拟著潜夫。  

晁公溯　师安抚生日  
鼻祖始谋远，承家积庆长。  
青霜元不坠，玉树久逾芳。  
气验三嵎秀，祥占五世昌。  
向来蜀父老，久忆汉文章。  
试问风骚将，谁登翰墨场。  
浮云玉垒变，秋草墨池荒。  
大雅沦金石，斯文厌秕糠。  
九成方命舜，三变必兴唐。  
东壁初观象，南箕果降光。  
终当荐清庙，始验山崑冈。  
世喜韶音在，人皆肉味忘。  
遥闻望帝国，重立郑公乡。  
议论看前辈，春秋守素王。  
谈经追服杜，下笔逼班扬。  
价重连城璧，功高治水航。  
词源倾滟澦，才刃剧干将。  
思涌辞穿月，文成字挟霜。  
高明齐日观，豪健敌风樯。  
不但垂金薤，方期兆玉璜。  
径宜排稷下，不用奏阿房。  
退草三千牍，深窥数仞墙。  
多闻正科斗，博识辨商羊。  
乡党尊王烈，交游说郑庄。  
弦歌化邹鲁，文物见成康。  
壮岁观周乐，昭时笑楚狂。  
风尘天下辙，日月魏月梁。  
星列桥门外，霜寒璧水傍。  
应书随汉传，鼓箧上虞庠。  
大策先多士，高谈兀老苍。  
诸儒甘折角，宗伯许升堂。  
擢秀联龙虎，凌霄翳凤凰。  
西黉聊偃息，北海暂徊翔。  
绛帐师儒室，青衿弟子行。  
至音消郑卫，俗学起膏肓。  
德业方天纵，才名故日彰。  
筑岩宜梦说，负鼎可干汤。  
宪古兴华旦，蒷儒列奉常。  
鲁宫传礼乐，赵铎应宫商。  
金纳诸侯酎，郊崇上帝觞。  
朝仪修草具，庙乐纪芝房。  
方刺封中制，将方岱岳祊。  
守邦严典礼，范俗正堤防。  
恩赐尚书舄，班齐骑省郎。  
明光联执戟，建礼入含香。  
鸣下趋文陛，垂绅拱御床。  
天临豸冠动，风凛兽樽凉。  
禁省吟红药，朝廷少皂囊。  
忧时惟贾傅，疾恶甚张纲。  
伏阁曾留谏，埋轮讵畏强。  
忠言深慷慨，直气歨飞扬。  
屡乞开宣室，常思请尚方。  
马皆贪立仗，凤独见朝阳。  
直道难容黯，群臣惜渡湘。  
虚心忘宠辱，知命信行藏。  
徼道森长乐，周庐肃未央。  
赘衣重入侍，交戟俨开张。  
地有长城固，时无宝瑟僵。  
鸣銮思禹穴，飞旆入雷塘。  
仗狩崆峒远，旌垂少海黄。  
方资清宿卫，乃遽释轩裳。  
负郭俄回驾，专城再耀铓。  
化移江北枳，讼决召南棠。  
已去浮江虎，潜躯避境蝗。  
使车更刺举，夷路看腾骧。  
未即归前席。还闻出护羌。  
不通五尺道，坐富十年粮。  
念昔东南帝，多兴楚越疆。  
聚星占晋国，厌气走秦皇。  
往者何劳继，今王未旺易量。  
布书垂象魏，仄席在岩廊。  
大业虽中偾，神谋正外攘。  
会须擒颉利，方拟殄烧当。  
宇宙依秦树，山河接汶篁。  
再令宫禁肃，必赖股肱良。  
岂久留乘塞，行看入奉璋。  
无安都护府，亟趣舍人装。  
有客弹长铗，终年窃太仓。  
乘龙安敢望，飞凤果为祥。  
贪禄难投帻，登堂阻奉觞。  
遥期千岁寿，坐见海生桑。  

晁公溯　师伯浑以诗告别次韵  
閒居何不乐，非愿世兼收。  
利乃庶人意，道惟君子忧。  
野花开北陌，官酒酌东楼。  
故里有书至，应言无久留。  
此去即乡党，子宁无友生。  
不堪今日别，真见故人情。  
杯覆葵花小，尊倾竹叶清。  
送行须尽醉，兼为破愁城。  

晁公溯　师伯浑用韵复次  
束书归隐不辞遥，庠序懒闀a耆老朝。  
酀　外卜居无　　瞰，山中誓墓以神要。  
暂来同作荔枝社，安可轻违桂树招。  
已遣官奴理琴瑟，岂惟百戏但歌樵。  

晁公溯　师伯浑用韵复次  
风俗相传三近古，作成况自圣明朝。  
藏家文字本苍史，继世子孙非黑要。  
近报汉廷频诏下，时闻蜀士有旌招。  
怪君尚尔衣逢掖，独向空山伴采樵。  

晁公溯　师伯浑用韵复次  
背郭深通一径遥，奔流坐看百川朝。  
飞来黄鹄陂已复，归去白鸥盟可要。  
益部官曹宁久处，津乡书札近相招。  
此生若有躬耕地，白首甘心老负樵。  

晁公溯　师伯浑用韵复次  
古者诸侯今牧守，衰迟难强岁相朝。  
惟须稚子理蓑笠，兼有老妻缝襮要。  
来岁定从田父去，飞书不待故人招。  
平生最爱津乡聚，江小可渔山可樵。  

晁公溯　师伯浑用韵复次  
东望行都绛阙遥，老来筋力倦趋朝。  
谁能作吏沈簿领，但欲买田书质要。  
雅意庶同高士传，不才难望大夫招。  
津乡旧有先贤宅，过者蒭荛莫敢樵。  

晁公溯　师伯浑用韵复次  
筋力何堪道路遥，难陪诸彦侍同朝。  
初无计上三年最，况敢功思万里要。  
北塞单于皆入贡，西山赞普不劳招。  
传闻已卧清边鼓，堑垒长閒守木樵。  

晁公溯　师伯浑用韵复次  
日翻蠹简书斋里，往往编摹自汉朝。  
鸡距束毫来武信，马肝琢砚出高要。  
时因抚事歌成相，更复怀人作大招。  
知子山中富吟咏，纵横文力到孙樵。  

晁公溯　师伯浑自所居东山来赋诗相示用韵酬之  
东山鸣凤在九宵，高翔千仞那可招。  
胡为相顾肯下集，竹实醴泉吾用饶。  
春来淘河哧飞燕，泉中老翁谁复见。  
崇桃炫昼烂明霞，穠李照夜舒素练。  
去年念我守此州，樽前歌者有莫愁。  
遥持一杯属父老，日暮仰天搔白头。  

晁公溯　师伯浑自通义来且出诗一轴为之喜甚奉简短作  
通义固多贤，我昔守此邦。  
不肯入城府，私独敬老庞。  
今谁念我去，帐空列麾幢。  
感子能远来，香醪发春缸。  
共登烟雨楼，相对云雾窗。  
赠贻诗五字，何啻璧一双。  
词源极峻洁，石齿漱琮琮。  
惊怪得尔清，中有玻璃江。  

晁公溯　师廷珍以诗见惠因用其韵  
欲平靺韍与坚昆，下诏旁求辟四门。  
吾子莫孤明主意，建隆开国圣云孙。  

晁公溯　师廷珍以诗见惠因用其韵  
苍苔半蚀蔡邕碑，今日中郎有女归。  
莫怪昏昏暗丘垄，浮云泪湿不能飞。  

晁公溯　师廷珍以诗见惠因用其韵  
诗礼初闻卫尉旁，起家期擅蜀文章。  
快吟芍药当阶句，剩香芙蓉别殿香。  

晁公溯　师袭卿来权摄峨眉县禄东之来乃去送以诗乃无日也  
白水诸山翠作堆，岂令飞舄著尘埃。  
勿嫌屈子峨眉县，正得同吾婪尾杯。  
淑日升堂迎尽永，和风排闼送春来。  
还家尚可为亲寿，柏叶清尊手自开。  

晁公溯　师永锡家青神喜红花堰兴作诗因次韵  
终岁辛勤农在野，边头亦闻军茇舍。  
指挥郡县催挽输，兼作苇蒲收{上厭下木}柘。  
诸将但思弧矢利，教我力耕谁暇议。  
兵多食少将奈何，请君往问司徒锐。  
秦人凿渠开陌阡，从临关东常晏然。  
当时列国岂知此，楚王内府藏三钱。  
何须飞来黄鹄语，吾已得于褐之父。  
红花堰废今百年，不复秋成颂多稌。  
君看初未作此陂，夏无暑雨民怨咨。  
锸声殆合桑林舞，千夫斸荒汗如雨。  
道旁笑指堰复兴，他日饱食勿忘今。  

晁公溯　师永锡馈鹿  
麋鹿爱丰草，群行鸣呦呦。  
自谓山林逃，可免刀几忧。  
于人亦何事，之死盖有由。  
所入谅不深，竟为蜀网求。  
所以安期生，高举崑崙丘。  
辍食为叹息，吾其将远游。  

晁公溯　师永锡少出通义其归携伯浑诗来因用其韵伯浑顷尝相送至下岩也  
益州古建国，远自蚕丛来。  
吾敢怪鳖灵，人有化牛哀。  
惟爱老翁井，苏仙手所开。  
乘轺难少留，门前厩吏催。  
愧子远相送，同把岩下杯。  
至今梦见之，石壁青崔巍。  
岂伊四座客，能屈一世才。  
去者不可招，至才不可推。  

晁公溯　师正二哥正三哥以诗贺雨次韵为谢  
汉家用牧守，斗酒得西凉。  
圣朝盖不然，事举或言扬。  
顾我误见收，分符来一方。  
深知舜门辟，远见禹迹茫。  
春秋祀百神，芒芒降嘉觞。  
昨者为旱祷，紫檀烛神光。  
高天忽飞雨，未彻金炉香。  
润得三晶林，获待九秋霜。  
敬归慈姥泉，导以旂旐央。  
天功及帝力，与尔俱敢忘。  

晁公溯　十二月八日雪  
桃杏颜衰不解红，朝来飞雪舞回风。  
东风似与加湔拂，病叶枯枝一洗空。  

晁公溯　十月晦日同一属官刘司户师教授孙司理游九顶山登万景楼分韵赋诗得  
今日当赐沐，幸同官属休。  
于时舆梁成，径绝苍江流。  
山灵念我来，遂使蒙雨收。  
林端膏泽滋，岩际阳光浮。  
倚杖送飞云，列席俯沧洲。  
所携坐上客，不减枚与邹。  
被服玳瑁簪，辞华珊瑚钩。  
樽中潇湘清，引满更献酬。  
欲观南东亩，往登西北楼。  
其下岛屿出，凄然洞庭秋。  
将归各赋诗，聊复记此游。  

晁公溯　石季野县丞见示喜雨诗次韵为谢  
骄阳裂厚地，沃壤变焦土。  
野老呼苍天，吁嗟击雩鼓。  
三时农甚劳，一饱天宜与。  
自惭为刺史，封内当镇抚。  
有灾累其人，无德及所部。  
是邦喜讥切，相语闻俦侣。  
不作傅说霖，空闵僖公雨。  
敢欺二三子，鸡长数百户。  
徒知祷神只，庶望救疾苦。  
如起乖龙卧，便觉商羊舞。  
坐令郡两堰，岂减渠六辅。  
兹晨理衣冠，未暇挂神武。  
伤心念疲氓，稽首谢明主。  
丰年必可期，甘泽常顺序。  
与君俱何幸，彼此德施普。  

晁公溯　石判官惠诗用韵为谢  
吾宗衰谢尚斯文，长抱践经教子孙。  
海内世家惭卫史，壁中编简即齐论。  
交游幸得二三子，毁誉当如六四坤。  
肯为清谈饮一石，绝胜杂坐独留髡。  

晁公溯　示犍为李令君  
悻直每疾恶，淹留无徒官。  
性虽与物忤，吾独惜才难。  
垂老须闻道，为邦贵在宽。  
君宜念此语，衰鬓各霜残。  

晁公溯　示中岩长老子文  
我为应真来，欲结无生缘。  
不食中岩饭，但酌中岩泉。  
莫言一杯水，实具五味禅。  
请师问应真，此语然不然。  

晁公溯　视通济堰二首  
野树皆绿叶，清江初白苹。  
偶来无筮日，小出当行春。  
人颂勾龙社，恩沾佩犊民。  
横江三百丈，遥见石嶙峋。  

晁公溯　视通济堰二首  
往年初堰坏，乐岁亦民饥。  
再见龙尾水，如兴鸿却陂。  
名同召伯埭，人立许杨祠。  
祝史有祀事，歌予迎送诗。  

晁公溯　书斋  
廷尉已执天下平，更出一节令循行。  
时清断狱岁在减，小臣何功君圣明。  
纸窗风破夜自语，瓦沟雨来寒有声。  
官閒无事但宴坐，满室惟对书纵横。  

晁公溯　蜀江  
蜀江楚硖郁巉岩，云雾中兼草木参。  
飞鹘{備飛}空投霁野，游鱼跳水乱澄潭。  
朝廷共仰辰之北，羁旅长留斗以南。  
更欲暇时求胜概，每从雘叟恣穷探。  

晁公溯　四月十三日池上饮  
圆荷受白露，可爱池上凉。  
相将携筇来，羽衣飒飘扬。  
停觞待明月，少焉出西方。  
澄波照河汉，俯仰清茫茫。  
悠然望高天，邀月入我觞。  
肺肝聊一洗，吸此空中光。  
微风吹芙蕖，杂以草木香。  
岂复知有暑，踏冰挟飞霜。  
乐哉且勿归，况乃夜未央。  
自疑非人间，今夕不可忘。  

晁公溯　四月堰水甚水一雨灌田方足  
岷江惟清流，泾水惟浊泥。  
泥浊禾黍茂，流清稉稻宜。  
旧传江发源，瀵涌出沈黎。  
老农望其来，未至龙尾西。  
今晨南山云，蓊然忽朝難。  
滂沱三尺雨，泛溢千步堤。  
积潦始北汇，余波各东酾。  
茫茫黑壤润，戢戢翠剡齐。  
亦复到邑里，沟浍邹交驰。  
往看芙蓉湖，微风绿生漪。  
似欲娱使君，岂减习家池。  
老农喜相语，岁晚可无饥。  
再拜勾龙社，配我灵星祠。  
更烦请天公，膏泽常及时。  

晁公溯　四月一日舟中  
渺渺无风浪自平，顺流乘晓放舟行。  
汀苹不与春同老，池草能随梦复生。  
山色向人元不改，年华转景未须惊。  
故人相会无多日，有酒何妨为我倾。  

晁公溯　送杜时可归太学  
宴安不可怀，百年能几何。  
况今五学开，皆以礼为罗。  
既书内舍籍，天门近嵯峨。  
云胡久不归，滞留蜀江沱。  
要须勇一往，行即中十科。  
君妇定复贤，相敦戒蹉跎。  
暂别德曜桉，勿操子犯戈。  
会看此里闾，高车再来过。  
路人笑指点，驷马金盘陀。  
远游那足悲，所得盖已多。  
罢酒当就途，执杯听我歌。  
司业乃父兄，养材如菁莪。  

晁公溯　送范道卿赴省试  
君之先世真文雄，异时奏赋蓬莱宫。  
谁传副墨过沙漠，至今犹称长啸公。  
芝兰不乏后来秀，谓将褎然为举首。  
至音澹泊识者寡，遂令声名落卢后。  
北风吹霜日隐山，彩鸾绣襦宁复寒。  
同车西归信可乐，得意自忘行路难。  
明年春风紫宸仗，遥对清光九天上。  
长安花尽君亦归，缓辔重来一相访。  

晁公溯　送李敞逆妇叙州乃予友悦夫之子也  
初戏涂鸦壁，今升奠雁堂。  
真堪当寝醮。已共乃翁长。  
岁月良易得，诗昼宜自强。  
他时再相见，儿女即成行。  

晁公溯　送李检法赴夔州任  
硖内如播州，旷绝谁与雘。  
君昔居其间，簿书良苦辛。  
舍之遂西游，五见岷峨春。  
屡为帐下士，皆称席上珍。  
昨闻乘轺使，去作观国宾。  
虽歌马离厩，肯效鹰著人。  
蹭蹬何所归，复踏巴渝尘。  
手持太府书，仰推明主仁。  
约束狴犴吏，哀矜鳞介民。  
为予语父老，今使子国新。  

晁公溯　送李仁甫被召  
天王览万事，日昃坐承明。  
甚思得奇才，指望中原平。  
小吏与计偕，大夫招以旌。  
结绶联翩来，屡闻开迩英。  
少卑著三馆，高者登九卿。  
朝廷非不用，功业竟何成。  
岂其有所怀，闭口且吞声。  
岂其有所畏，捩手恐覆羹。  
吾伤风俗衰，视此天下衡。  
莫计事可否，但随意重轻。  
虽复建良法，因兹无由行。  
念予卧龙低，二年饱躬耕。  
世故已熟观。见君勿屏营。  
要陈治安策，剀切如贾生。  
愿无似扬雄，词赋称西京。  

晁公溯　送李绍祖通判宁江  
此去夔州气倍增，白盐赤甲两崚嶒。  
喜看司隶李校尉，往事高人王右丞。  
若使主公登紫殿，亦归郎省卧青绫。  
老夫只拟安田亩，他日焌民颂中兴。  

晁公溯　送梁子辅赴召  
始见擢高第，即当登赤墀。  
今闻一节召，已恨十年迟。  
圣主图兴造，诸儒合论思。  
此行宜努力，勿复负清时。  

晁公溯　送梁子辅赴召  
今日朝廷议，如闻少及民。  
诸侯无患楚，三户可亡秦。  
但使诛求减，常令贡赋均。  
荒年免离散，率土尽王臣。  

晁公溯　送梁子辅赴召  
汉廷日徵召，舟楫去纷纷。  
行路子的见，成功吾未闻。  
故人期此去，圣代用斯文。  
会使如椽笔，书勋继典坟。  

晁公溯　送刘文潜如吴下  
已聚粮三月，聊为客数旬。  
吾难留逸驾，此去立通津。  
圣主坐中具，嘉谋思上陈。  
请言尧舜道，第一在安民。  

晁公溯　送邵仲象如吴下  
乃翁昔为校书郎，汗简所载日月光。  
今看太史牛马走，往见中朝鸳鹭行。  
南公闻名定倾盖，西府念旧当外堂。  
傥思泰定山下路，肯来从我无相忘。  

晁公溯　送宋秀实罢官归将有东南之行  
遑遑鲁东丘，结友得聃耳。  
两家千岁后，尚复通爵里。  
况予与先世，相去百年迩。  
常恨会面难，此意恐遂已。  
岂期官紵溪，君为幕下士。  
不但见典型，自喜闻正始。  
独嗟瓦砾后，不遑蒹葭倚。  
遽闻北海荐，当为东山起。  
春风洞庭波，九泽弥空水。  
挂帆下中流，千里一日尔。  
东南即王都，分野乃星纪。  
宫殿芙蓉旗，玉佩白云委。  
麒麟翳凤皇，侍辇叅剑履。  
当知帝所乐，顾非俗吏比。  
良图宜早遂，力行无遽止。  
今朝离亭柳，颜色已可喜。  
欲君早著鞭，折赠当马箠。  

晁公溯　送谭廷硕司户归鱼复  
平生惜芳辰，每负止酒诗。  
不量井楣瓶，安得如鸱夷。  
果中曲糵毒，抱病悔可追。  
虽无腐肠忧，乃有摏喉危。  
晚闻仓曹掾，巾车欲东归。  
此君吾畏友，议论可质疑。  
相从未云久，白首已可期。  
莫陪诸公后，往听阳关词。  
羸然卧空舍，不得一语离。  
心旌无终薄，日夕风中飞。  
户外雨连昼，水声已鸣溪。  
行云候归盖，花尘涨春泥。  
人知乡闾近，自忘车马疲。  
似闻五亩宅，止居瀼东西。  
倾倒稷下学，欢呼里中儿。  
嗟予久去国，流落天一涯。  
因君返枌榆，惨然起遐思。  
不惟消魂苦，益增游子悲。  

晁公溯　送汤子才  
江湖此去水连空，万贾连樯浩渺中。  
帆影浸斜青草月，笛声吹尽碧芦风。  
未论魏阙功名锭，不与巴山气象同。  
更到临平看辇路，沙堤十里软尘红。  

晁公溯　送汤子才如吴下  
俶装理蜀柁。长啸下吴天。  
摩挲乌牛石，三系春江船。  
结绶昨去国，力田未逢年。  
初看飞舄来，皆谓令尹贤。  
再看泥轼归，日谒刺史前。  
抱才宜为邦，郁抑顾莫宣。  
遇合会有时，此行定腾骞。  
圣人坐斋居，群公拱御筵。  
召见渤海龚，拜谢胪句传。  
归乘厩吏车，五马应翩翩。  

晁公溯　送王和甄窦公瑞归鱼洞  
壁挂凝尘榻，苔生啸月楼。  
喜闻佳客至，能为故人留。  
雨积山川暝，风传鼓角秋。  
沙边晚相别，留眼送归舟。  

晁公溯　送王间赴长宁通判  
仰事各黄发，今为闾里荣。  
共看朱绂贵，更益彩衣明。  
泥轼幸小驻，羽觞当缓行。  
期君如石建，烜赫汉西京。  

晁公溯　送王师厚  
宿草丘边手自耘，辍耘过我意良勤。  
可怜一语未深接，借问去来何见闻。  

晁公溯　送王师厚  
季父高名映里闾，复欣千里识名驹。  
当令东海评清誉，他日还如二大夫。  

晁公溯　送鲜于运使西归  
飞鸟避汉节，朔风扬旆旌。  
光茫候躔次，始见入蜀星。  
父老喜公至，来临此江滨。  
阳侯为先驱，归指唐安城。  
君恩解烦剧，剑履休殊庭。  
众闻驷马还，当为故乡荣。  
眷兹峡中郡，念昔德化深。  
民无暴敛困，士感铨衡平。  
自闻有行色，愁云黯秋阴。  
已应江妃瑟，泠然作离声。  
大江亦安流，不复洪涛惊。  
天水相与碧，云山无限青。  
乃知盛德士，扶持有神明。  
但恨济世具，遽起怀归心。  
宁无北阙念，未忘东山情。  
君王正仄席，漏下开延英。  
如公藉甚久，名闻汉公卿。  
当赐宣室召，不但问鬼神。  
金印有斗大，锦衣无夜行。  
愿言不俟驾，起焉慰苍生。  
自嗟代舍客，蒯缑郁悲音。  
久落糠秕后，日随车马尘。  
不意侍广座，见谓非凡鳞。  
假之风雷势，欲令化南溟。  
误当一鹗荐，敢冀万里程。  
独念知己难，感激爰至今。  
时来或可勉，庶隔云母屏。  

晁公溯　送于文安行如吴下  
往者会阳公，熊轼始西还。  
不断吴松江，但取江中山。  
千岩与万壑，归置函丈间。  
白云生宴坐，青壁照苍颜。  
高标可想见，逸驾难追攀。  
公孙喟然叹，顾我敢自闲。  
要兴故老家，再立清朝班。  
结绶思登畿，弃繻行入关。  
嗟予忝父客，送子亦涕潸。  
愿谨视风水，鱼龙多神奸。  

晁公溯　送张君玉赴宁江幕府七首  
冠剑堂堂仁寿公，昨提金鼓去平戎。  
惜君不往分一矢，共射佛狸江水中。  

晁公溯　送张君玉赴宁江幕府七首  
莫言地近巕昆明，刺史题书笔不停。  
解道澄江净如练，空蒙山水是昭亭。  

晁公溯　送张君玉赴宁江幕府七首  
子去夔州颇自矜，举杯大叫气凭陵。  
新诗硖内流传满，今有高人王右丞。  

晁公溯　送张君玉赴宁江幕府七首  
来守剑西三里城，胸中岂止俗尘生。  
簿书堆案惟思睡，见此魁梧觉眼明。  

晁公溯　送张君玉赴宁江幕府七首  
远景楼高风月清，酒酣要看笔纵横。  
山川有待君知否，可是东坡赋不成。  

晁公溯　送张君玉赴宁江幕府七首  
众水争流赴硖中，轻舟东下疾飞鸿。  
流金不信人间热，知有长江万里风。  

晁公溯　送张君玉赴宁江幕府七首  
江声汹汹雷霆硖，山气苍苍云雨台。  
白发拾遗吟不尽，分留物色待君来。  

晁公溯　岁尽  
岁尽余一候，年侵怀百忧。  
人生汉南树，节物剑西州。  
风榭梅花委，春杯柏叶浮。  
峨眉有佳色，领览为登楼。  

晁公溯　岁暮  
晴峡开寒祲，沧波逗远光。  
年华已衰谢，春意尚微茫。  
久污功曹掾，终惭谒者郎。  
南方诚瘴疠，经月或无霜。  

晁公溯　岁晏  
岁晏天益寒，短景殊未长。  
晓日出愈迟，翳翳迷扶桑。  
微阳不破雾，仿佛光有芒。  
开门视屋瓦，北风吹朝霜。  
起坐拥寒炉，束带指已僵。  
灰中见宿火，晶荧无余光。  
天寒不可出，墐户宜深藏。  
朝衙不敢后，敛板趋公堂。  
归来日正出，临阶负朝阳。  
兹晨暂自适，明朝殊未央。  

晁公溯　他乡  
故国山川安在哉，他乡今复见春来。  
蓬蒿并兴草益茂，桃李不言花自开。  
催促年华似推毂，较量筋力试登台。  
归田尚可扶犁在，明岁当驱俗驾回。  

晁公溯　汤子才凌云山用予十四日韵见示且云卫尉顷登清音载酒二亭口占一联  
卫尉余乐广，昔尝侍蓬莱。  
暮年乃去国，持工此徘徊。  
时登清音亭，遥见江西来。  
凄然载酒地，复送江东回。  
崔嵬苍龙阙，白着所仰怀。  
宅相实在傍，敬起酌公杯。  
公诗不敢忘，永藏十琼瑰。  
我惭卫叔宝，继领外行台。  
每望凌云山，尚想盖世才。  
遗声落岩壑，松风有余哀。  

晁公溯　题先生庙  
天地收霸气，丘原余閟宫。  
野人相指示，旁有若堂封。  
当时大耳儿，甚似隆准公。  
夫岂忘故都，崎岖巴蜀中。  
划然成三分，正尔阨两雄。  
武侯抱遗恨，秦陇竟莫通。  
独怜晋昌明，千载时始逢。  
坐看五胡乱，萧条河洛空。  

晁公溯　题赵诚甫养恬轩  
本朝流泽长，后世多宗英。  
故老称先生，往往如咸平。  
及见后来秀，亦皆有典刑。  
辟疆好清静，虽仕不近名。  
每笑黄须儿，鞍马勤远征。  
功成不过侯，弹雀良自轻。  
养恬一室内，尤见避世情。  
帝欲睦其族，赐禄恩甚荣。  
不烦亲指呼，卧护铃下兵。  
优游有余乐，轩窗亦虚明。  
客来愿置醴，庶无忘穆生。  

晁公溯　天寒  
树头谡稷风声来，木叶已尽吹黄埃。  
是时霜飞万瓦白，晓雾欲破晨光开。  
严天御寒惟酒可，急唤江南鹦鹉杯。  
一杯未尽醉色起，红入两颊惊春回。  
惟愁风守不少贷，酒力未解还相催。  
遥瞻浮云蔽北极，故乡何在心悠哉。  
茂陵先帝傥见梦，敢不奏记通天台。  

晁公溯　庭下荔子熟  
修枝密叶总扶疏，小摘登盘置坐隅。  
翠盖高垂张葆羽，赤缯全皱裹明珠。  
不劳汉候十五里，可压越人三百株。  
欲与铨量立题品，岂惟当使橘为奴。  

晁公溯　外舅卫尉持节于此作尽心堂时与亲戚会饮今三十年予复与卫尉内外属  
卫尉筑此堂，栋宇真杰立。  
几容五百坐，可饮三千客。  
府中省文书，堂上会亲戚。  
金杯浪翻江，铜盘光吐日。  
侍女发清歌，华筵美遥夕。  
当时倏分散，回首遂陈迹。  
岂知吾继来，复见少长集。  
虽诚慰瀗绝，得无感畴昔。  
在昔皆其孙，乐极悲且泣。  
欢娱殆不减，左右或太息。  
谅曾事卫尉，始壮今发白。  
诸郎各勉旃，宗族期烜赫。  

晁公溯　晚望  
迟日高楼上，江山引望长。  
浮鸥轻浩渺，飞鸟灭苍茫。  
洲渚苹初白，陵陂麦未黄。  
流年太匆促，转烛过春光。  

晁公溯　王伯厚和予墙字韵因用其韵记五月八日同饮池上之作  
罗人工词赋，作者司马扬。  
其声中律吕，今有房中章。  
顾尝评笔力，盖可补诗亡。  
追思每叹息，浩歌徒慨慷。  
虽无铜水池，想见金芝芳。  
属此乐大予，遍之署清商。  
是邦故俎豆，夫岂数乐浪。  
能唱襄阳曲，不减大堤倡。  
助我饮在泮，惭君并游梁。  
临波揽芙蓉，翠叶以为觞。  
酌酒满贮之，如挹白露光。  
放杯且勿遽，更当谋乐方。  
左右嗟未省，旁观犹堵墙。  

晁公溯　王伯厚以诗招伯浑次韵同往邀之  
忆昨归来万里遥，不能对策未央朝。  
山林得计成长往，松石为朋是久要。  
痛饮肯来同榼挈，小诗聊遣当弓招。  
请君莫学全椒老，涧下辛勤舍堕樵。  

晁公溯　王才谅归自临安备道群从内集之乐感而有作  
岂料高阳里，于今复旧游。  
风尘两地隔，江海一身留。  
梦断乌衣夜，魂伤白帝秋。  
临平江上柳，早晚系归舟。  

晁公溯　王才谅自行朝归以进士题名示予怆然有感  
先朝赐第白玉京，五世不出长安城。  
每闻三岁射策罢，诸生盛服趋天庭。  
禁门漏尽开九重，阙角仿佛晨光红。  
衣冠是日集殿下，金支翠旗色相射。  
空雷隐隐车转毂，鸣梢一声禁粃肃。  
须臾云开飞六龙，皇帝亲御蓬莱宫。  
宫槐满庭白日长，侍臣玉立分两厢。  
众星煌煌拱北极，龙须负扆天中央。  
羽林虎贲拥仗立，霜交陛戟摩秋光。  
天风徐来雉扇举。遥识重瞳似文祖。  
胪传初罢日当午，起拜君恩谢明主。  
日斜天门随仗出，车马联翩动阡陌。  
金钱赐宴上林苑，千花万草生颜色。  
少年得意凌青云，路人叹息家人迎。  
昔为儿童亲风此，当时仰望如天人。  
岂知生世逢艰难，流离忧患尤可怜。  
乘舆巡狩在江表，亮阴三年犹不言。  
诏令蜀都别选士，西游弹铗秋风前。  
决科偶中太常第，意气岂复如当年。  
临安太守今为谁，玉字能刻玻璃碑。  
曲江题名岂料见，摩挲墨本心伤悲。  
楚山联绵越山远，梦魂不到明光殿。  
一官留滞未得归，此阙何时眼中见。  

晁公溯　王元才甥见过其弟元济甥继来有诗次韵  
把酒悲歌望蜀天，感今怀昔重凄然。  
道坚或谓如无忌，灵运还欣对阿连。  
他日鹏应自鹍化，此生蚿岂待夔怜。  
笔锋剩淬犹锥利，明岁文场破两甄。  

晁公溯　王元才携家来过有诗风示因简此作  
我思见诸姑，正复如父存。  
诸姑不可见，岂无若子孙。  
天涯忽尔逢，悲定喜且语。  
惟我之老姑，尔之外王母。  
真能似我家，炯然眉琮清。  
閒暇幸数来，尉此衰老情。  
今朝携妇至，儿女亦成行。  
富贵各勉旃，他时勿相忘。  

晁公溯　望峨嵋山作  
普贤大开士，神足靡不周。  
世人妄指此，象驭昔所留。  
愿观百亿身，奔走数十州。  
见者喜称快。不见默怀羞。  
纷纷相矜夸，隐晦盖有由。  
正如官肆赦，尽出系中囚。  
岂其得预闻，皆可除愆尤。  
一方每惊动，千乘时往游。  
返为斯民劳，实贻开士忧。  
我师寒山子，丰干非同流。  

晁公溯　为邦  
壤画东西剑，川分上下江。  
论才难塞职，逐食强为邦。  
晓起雨南亩，晚来风北窗。  
幽怀得陶写，赖有酒盈缸。  

晁公溯　尉廨无隙地不能莳花竹之属惟厅事前旧有柳一株予怜其独也增植其七  
千林春入花梢红，空庭无树来东风。  
手栽杨柳三尺许，芳意已在萌芽中。  
官居难期十年木，聊尔移根伴幽独。  
雨催细叶相续生，眉峰为谁出修绿。  
君不见美人梦中春日长，翠帘风开卷春光。  
饥寒病叟宁有此，苍苔破封对作行。  
游丝飞空日停午，乳燕巢成寂无语。  
柔条作阴未覆庭，影立东风不能舞。  
明年我亦未成归，会见袅袅生新枝。  
清阴渐满摇落日，度曲无力弓蛮垂。  
人生于世无定著，身与杨花共飘泊。  
他年莫忘桓将军，汉南重来看摇落。  

晁公溯　闻伯初兄从周宣谕往两京  
闻道西从使者车，殷勤问讯武侯庐。  
卧牛已去多新冢，化鹤重来失旧居。  
草木久荒门外迳，尘埃应化壁中书。  
遥知流落归无处，未免悲歌问孟诸。  

晁公溯　闻稻有成  
庭柯不摇绿蔽空，西风未回尚南风。  
香稻既收八月白，晚花能开百日红。  
安排物色慰年暮，流落天涯嗟路穷。  
炎江热石那可触，少待征帆驾归鸿。  

晁公溯　闻笛  
落日卧郿坞，忽闻吹笛声。  
天清孤鹤唳，江净蛰龙鸣。  
谷响风时下，山高月未生。  
谁能永今夕，呼酒与同倾。  

晁公溯　闻范道卿将赴试成都作此勉之  
长来故倦游，车辙环天下。  
艰难不吾容，虎兕适旷野。  
世方卧积薪，敢独怨飘瓦。  
久荒小山桂，几葬蒲圃槚。  
百罹生不辰，一死天所赦。  
故交赠绨袍，旅食悲冷炙。  
将索长安米，偶中泽宫射。  
倚楹日悲歌，鲁国疑欲嫁。  
退惭一木微，安足支大厦。  
收声就泯默，故意遂衰谢。  
二年游诸侯，弹铗守代舍。  
地湿恐鵩来，常畏阏单夏。  
官惭司马功，学愧齐人诈。  
低回甘折腰，俯仰甚出胯。  
入遭妻孥笑，出畏官长骂。  
一官终无成，他日要税驾。  
买山诛茅草，绕屋植桑柘。  
妇能躬井臼，时馌南亩稼。  
人皆见我穷，连蹇足悲咤。  
往往怪范君，何不老閒暇。  
不知骥伏枥，风云要凌藉。  
一日千里行，汗沟沫流赭。  
我方驭歟段，敢追王良靶。  
闻君近举子，满室光照社。  
少年早乘龙，佳境渐食蔗。  
杰思到班扬，英妙等终贾。  
被褐肯迷邦，韫椟久待价。  
理无珠遗海，果见金跃冶。  
出陈治安策，去览德辉下。  
大才哙非伍，高论秦可惜。  
决科在此举，定取一战霸。  
勿为栖棘鸾，会见上金马。  
晚来秋风高，木叶下清夜。  
急令呼曲生。为我饮伯雅。  
家贫无丝竹，作诗助陶写。  
归时更过我，扪虱同倚桦。  

晁公溯　闻李士举宿马鞍山  
入境封人报，飞书侍史迁。  
初闻虎节使，已至马鞍山。  
霁野风烟丽，端居日月閒。  
此行吾所羡，脱屣簿书间。  

晁公溯　闻虞参政至玉屏山  
宣室思贤久，锋车促召还。  
去调金铉鼎，来别玉屏山。  
拱木雨露下，丰碑天地閒。  
九原凛如在，想足慰慈颜。  

晁公溯　闻虞参政至玉屏山  
乡党敬前辈，朝廷尊大儒。  
公无念丘墓，人自禁樵苏。  
此去居衡轴，长留执事枢。  
求贤养邦本，深为赞吁俞。  

晁公溯　午睡  
渐觉铜壶刻漏迟，卷帘花日弄晴辉。  
午窗睡美无人唤，梦逐游丝自在飞。  

晁公溯　西风  
西风何时来，秋声已萧瑟。  
卧闻庭前树，终日鸣策策。  
虽云未摇落，惨淡损光泽。  
官槐脱高花，稚柏矜独碧。  
感兹岁婉娩，客路尚行役。  
病骨感秋气，瘧疠苦见迫。  
蜗牛犹自庇，狐兔亦有宅。  
抱病寄官舍，意气非复昔。  
顾无揣摩才，胡为诸侯客。  

晁公溯　西山  
万州城西何所有，高山其下俯寒塘。  
浮鸥藉草溪沙暖，飞鸟冲花野树香。  
他日拟从南岳隐，平生尤爱北窗凉。  
道人为我收松子，剩种清阴十亩长。  

晁公溯　溪上  
野老门前云覆溪，雨晴云气亦霏微。  
水生芦箂纖纖长，日暖杨花细细飞。  
得食慈乌皆反哺，卷帘乳燕自知归。  
天涯物色堪行乐，况复淮西近解围。  

晁公溯　溪上寻梅  
冻雨霏霏不湿山，冰溪浅浅欲生澜。  
我来问讯无消息，笑倩东风与破寒。  

晁公溯　喜陈行之病起  
闭门莓苔青，欹枕风雨秋。  
白日稍觉短，急景逝不留。  
鸣蝉尖旧响，高槐老新柔。  
吊古哀九辩，感今怀百忧。  
是时甫七月，大火方西流。  
阴麓悬暮色，停云挂空愁。  
凉风飒然至，有声在林丘。  
萧萧吹游子，意已思良裘。  
隐几默不乐，读书将安求。  
岂无三益友，共此百尺楼。  
陈郎漳滨卧。久阙过我游。  
朝来见颜色，厥疾云已瘳。  
自兹可来往，笑谈更献酬。  
不忧饭成糜，相约剑买牛。  
谁能与比世，颠倒同薰莸。  

晁公溯　喜简元辅兄二首  
元有不病者，君无嗟遽衰。  
闭门谢余子，扶杖看清时。  
野树著花早，春江生浪迟。  
相过忍轻别，小立为题诗。  

晁公溯　喜简元辅兄二首  
息女有所托，衰怀宽老翁。  
通家犹孔氏，得婿似权公。  
奕世姻娅在，平生忧患同。  
追思九原友，宰木亦悲风。  

晁公溯　喜见吕元锡闻往谒李仁甫奉简短作  
关塞三峨北，山川五渡西。  
喜逢连璧友，来自钓璜溪。  
先世施行马，高才滞割鸡。  
平生李元礼，好士必提携。  

晁公溯　喜刘文潜来奉简短作  
吾州横绝峨嵋阴，地胜无复俗尘侵。  
慈姥岩深不受暑，老翁井寒能洗心。  
子来触热可休驾，我起呼风令解襟。  
芙蓉池上更爽垲，仰看参天皆茂林。  

晁公溯　喜三十二北来  
吾家全盛时，冠盖霭云屯。  
上车入华省，下车趋里门。  
宗族百余人，圭璋叠璵璠。  
胡尘暗河洛，分散各南奔。  
豫章老风霜，宁有枝叶繁。  
识者犹爱重，和为千岁根。  
闻汝居沈黎，乡党颇见尊。  
尚蒙五世泽，勿鄙三家村。  
当令化箕子，所在诵文元。  
念汝今远来，白首共盘飧。  
会合良亦难，乱离忍复言。  
少留无遽归，同姓可不敦。  

晁公溯　喜邵孟清风过  
乐居泰定山，岂减独乐园。  
但恨山中翁，奄忽归九原。  
我来不及识，风流被后昆。  
见尔眉骨似，惊嗟翁尚存。  
借问昔手植，今应茂墙藩。  
高松垂雨鬣，大竹引霜根。  
种木在闾里，种德在子孙。  
家有三绝编，德乃一代尊。  
闭门勤读此，勿使绝微言。  

晁公溯　喜汤子才永丰筑室成  
颜子在陋巷，端居亦何难。  
家有郭外田，足以给一簟。  
今我客四方，衣食于县官。  
罢则无所归，奔走殊未安。  
闻君筑室成，内热自长叹。  
近村争相助，老幼常矛观。  
斲者来运斤，圬者来持镘。  
经始曾几时，烂锻皆雘丹。  
更须蓺嘉木，竹已青檀栾。  
藩篱护封植，勿令牛鬭列。  

晁公溯　喜王志夫来  
懒观南土化，归勒北山铭。  
蜡屐乃相过，巾车何不停。  
复回千里驾，去食五侯鲭。  
想见知君到，传呼合下铃。  

晁公溯　喜雨  
提封为国守，几岁见天心。  
与此一年食，赐之三日霖。  
打荷看急点，历竹有清音。  
上帝嗟何远，昭昭寔汝临。  

晁公溯　喜雨简仲霍行之  
久晴风暖紵溪城，陌上轻埃欲污人。  
不惜春泥三日雨，且消乌帽十分尘。  
霏微著柳空添色，浩荡欺花便减春。  
拟作郊居雌霓赋，故人今日有王筠。  

晁公溯　喜张仲景范与蔡仲见过  
昔游房相湖，乃适与子逢。  
迨其景将入，不尽湖所穷。  
今子联翩来，二难复相从。  
散策破莓苔，循池咏芙蓉。  
子勿谡池小，托方儋耳翁。  
名重觉景胜，人贤增地雄。  
老夫实自庆，得为使君公。  
饮食玻璃江，日汲水一钟。  
洗我崑崙心，充我云梦胸。  
巾车且少留，乐当与子同。  
径幽木阴茂，土腴莲实丰。  
凌波挽碧茎，剪房剥青蓬。  
吾兄犹在远，按节临泸戎。  
吾亦思飘然，摄身乘清风。  

晁公溯　细雨  
细雨真宜麦，轻阴似养花。  
人烟随土断，村径逐溪斜。  
大道能方轨，春泥欲溅车。  
归来洗*韞裦，城郭未吹笳。  

晁公溯　硖内  
硖内收多雨，沙边惨积阴。  
龙吟殷地远。虹饮入江深。  
不作山林林去，非忧荆棘侵。  
经年困奔走，无力更登临。  

晁公溯　夏夜  
树阴高下绕周墙，静夜犹闻刻漏长。  
半转未离天北极，参斜已近月西厢。  

晁公溯　鲜于大任自东南归唐安遗予张安国所作水调歌墨本一轴且云明年复往  
去蜀游东吴，举头望赤霄。  
君之门九重，觚棱郁岧巃。  
是中盛文物，簪笔立汉朝。  
规摹觉地雄，气象知天高。  
计其所从客，皆是夔与皋。  
平生闻张公，磊落一世豪。  
示我水调歌，奴仆可命骚。  
尚想挥翰时，淋漓宫锦袍。  
问子何归来，远指万里桥。  
答云怀乔木，聊复访衡茅。  
未嗟功名忤，非惮道路劳。  
不见廊庙具，乃对簿领曹。  
明年买扁舟，鼓枻出下牢。  
西府有故人，亦应遣弓招。  

晁公溯　鲜于大任自吴下来比与之饮大任自取毗陵惠山泉酌之色清而味胜蜀无  
君从毗陵来，载酒与偕行。  
酿以陆子泉，可使沧父惊。  
香味橄榄严，颜色蒲萄清。  
得非续玉浆，无乃挹金茎。  
固应压白堕，亦未数乌程。  
老夫家巴蜀，华发思南烹。  
饮此惟恐尽，酌之且徐倾。  
君如建吴樯，再见毗陵城。  
相烦送一车，救我枯肠鸣。  

晁公溯　鲜于东之晋伯之子赠诗次韵  
微风猎树有佳声，一榻无尘户牖明。  
已擘荔枝怜玉破，更开瓜碧嚼冰清。  

晁公溯　鲜于东之晋伯之子赠诗次韵  
堂上诗书抵万钟，席间樽俎是千峰。  
萧然更听松风曲，唤起江东阮仲容。  

晁公溯　鲜于东之晋伯之子赠诗次韵  
高帘不卷户长开，须子时时著屣一。  
一坐清风生白羽，九衢乌帽失黄埃。  

晁公溯　鲜于东之晋伯之子赠诗次韵  
尊前每诵赤壁赋，如见当年秃鬓翁。  
谁谓流传到乔木，果然践响托悲风。  

晁公溯　鲜于东之晋伯之子赠诗次韵  
一扫浮云万里空，月华都在野航中。  
葛巾藜杖勤相过，共赏芙蓉四面风。  

晁公溯　鲜于东之晋伯之子赠诗次韵  
资州太守知衰懒，日日倒床惟睡浓。  
走送甘鲜三百颗，似君风味喜相逢。  

晁公溯　乡人欲开旧江相勉以诗  
乡人填然来，亦有双眉厖。  
讙言我东堤，夏潦所樁撞。  
旧时水流处，沙砾可手扛。  
请开百步洪，障以千石砿。  
不令近城郭，庶即回涛泷。  
坐闻南堰民，籍籍口语咙。  
深忧堰或坏，他日病此邦。  
二论坚相持，谁者肯屈降。  
老夫莫能决，君其问语江。  

晁公溯　小立  
小立临洲渚，徐行过野亭。  
颓沙江沸白，穿径草分青。  
秩酒近无给，穷途真独醒。  
春来慰羁放，幽绝赖郊坰。  

晁公溯　小筑  
小筑何年隐，巾车得再临。  
竹阴覆地薄，树影入池深。  
云日清晖动，山林暮景侵。  
南枝栖未稳，接支有来禽。  

晁公溯　晓望  
城上高楼出女墙，遥看初日尚苍凉。  
松边淅沥风成响，草际晶荧露有光。  
乐岁共歌羊考牧，新春不与雁还乡。  
圣时愿报收舆地，快自襄阳下洛阳。  

晁公溯　谢人惠生日诗二绝  
本将豪句慰衰迟，开卷宁知起我悲。  
独对春风挥老泪，如闻人诵蓼莪诗。  

晁公溯　谢人惠生日诗二绝  
寿我新诗意甚勤，此难专享要平分。  
愿从蓟子摩铜狄，可谢苏公赠铁君。  

晁公溯　谢王元才见惠峨嵋山菩萨石  
久闻光明山，下有太古雪。  
大冬剧严凝，厚地愈融结。  
峥嵘成层冰，千岁终不灭。  
野翁因斸荒，得此走城阙。  
初非人磨礲，真是天剞劂。  
形模如圭长，颜色逾玉洁。  
巨细皆晶荧，青里俱洞澈。  
或疑普贤化，谁得昆吾切。  
太阳一照曜，神光时发越。  
诚宜置宴坐，相伴修白业。  
可配寒露壶，清泠濯明月。  

晁公溯　谢曾子长分饷临江军黄雀  
远游旅食荒山里，竹鼠山鸡污刀几。  
鸣鞭走送来扣门，眼明忽见衔环子。  
江南今秋禾黍熟，场间啄穗惊不起。  
正缘一饱堕网罗，包里头颅行万里。  
登盘始欣不负腹，下箸未及先染指。  
略须沃酒助甘腴，更觉披绵愈丰美。  
使我转忆江湖乡，水珍海错那可忘。  
十年不风尚能说，楚人未数鲤与鲂。  
蛤蜊含浆自有味，蟹螯斫雪仍无肠。  
红螺为酱胜食肉，白蝛你炙如截肪。  
江瑶石首最贵者，千金一枚谁得尝。  
但愿浮家老吴越，此生不愿尚书郎。  

晁公溯　谢张待制赴饮  
我如沐猴冠，强佩刺史章。  
傥令人朝班，惊倒鸳鹭行。  
安敢处贵人，置酒登此堂。  
知公盖超然，轩冕等秕糠。  
但逢臭味同，握手出肺肠。  
肯为宣明面，贫贱乃遽忘。  
远从三峡来，欲访五亩桑。  
闻昨去郡时，送者倾城隍。  
皆言民疾苦，公见必惨伤。  
奏疏每建白，细书亲贴黄。  
岂容廊庙具，而久滞一方。  
使民济大川，行矣为舟航。  
杖屦可少留，吉日辰甚良。  
歌公竹枝词，举我柏叶觞。  
勿辞饮之釂，不发宽饶狂。  
酿以老翁泉，中有班马香。  

晁公溯　谢张文老饷酥  
清晨坐堂上，忽得故人书。  
近自玉垒州，远饷金城酥。  
闻由笮都出，来与枸酱俱。  
开视静如练，缄题投比珠。  
甚知故人厚，痟中怜老夫。  
岂惟减肺渴，兼可濡肠枯。  
因之想风味，更过酪醍醐。  
致此未足言，公才可时须。  
似传滇池君，愿献汗血驹。  
高有八尺龙，次有一丈乌。  
论功当作颂，请歌马斯徂。  

晁公溯　新津道中  
野绿平如案，松青润更加。  
两岐惟有麦，一县已无花。  
日色深迷雾，江流浅见沙。  
平生爱春事，忽复过年华。  

晁公溯　行李  
路出苍江上，云生乱石间。  
中年幸强健，今日试跻攀。  
湍硖寒鸣地，颓阳暮隐山。  
仆夫问行李，早晚遂东还。  

晁公溯　行役  
胡为行役尚殊方，已觉春容近艳阳。  
石齿漱江翻翠浪，蒋牙穿渚出青芒。  
艰难去国成淹泊，老大逢辰倍感伤。  
幕府吾归具朋酒，兕觥犹及享公堂。  

晁公溯　修觉寺  
山绕象耳北，堰横龙爪西。  
遥瞻蜀玉垒，不减汉金堤。  
未合三江水，仍通百社溪。  
春流已可爱，散乱浴凫鹥。  

晁公溯　修竹二首  
虚窗倚修竹，阴晴见佳景。  
雨隙落余滋，风棂乱疏影。  
室幽境自閒，心无地愈静。  
丁宁护云根，留伴岁寒永。  

晁公溯　修竹二首  
修林出夏箂，戢戢如牛毛。  
宁亡口腹味，所冀逃炎熇。  
露节半含粉，风篁微解苞。  
清阴日夜长，会见干云霄。  

晁公溯　薛郎远以颂为寿句法崛奇读之喜甚赋比为谢  
家藏五世书，不减王铜川。  
仕宦虽陆沈，文章则蝉联。  
女归逢其良，辞来亦粲然。  
胸次龟负图，笔端骥奔泉。  
生朝远寿我，细字书满笺。  
手追满澳诗，句法两汉前。  
念昔昌黎公，尝赋猛虎篇。  
南纪通古学，已难与并传。  
况堕牛李中，百代莫洗湔。  
开尊笑谓妇，举酒属青天。  
愈也殆我愧，庶几太史迁。  
更看敞夫人，叅语东厢边。  

晁公溯　寻梅花尚未有开者  
问讯溪头树，如何殊未春。  
亦应心老大，不逐世陈新。  

晁公溯　浔阳  
渺渺苍江绕郭流，菰蒲杜若满汀洲。  
山云不动飞黄鹤，黄水无边没白鸥。  
日落荒城闻戍鼓，天清绝浦见行舟。  
老夫旧有湘吴兴，聊复今年作远游。  

晁公溯　阎才元因程伯珍来寄近诗一轴不能尽和用师淮父韵奉简  
我思买蜀山，附田小峥嵘。  
家本冰氏子，室无孔方兄。  
为郡非其乐，强颜聊此行。  
四夷幸兵休，万邦喜时平。  
所嗟启利源，开国始于荆。  
当年惟迂叟，乃如鲁二生。  
高卧不肯起，彼方事交征。  
共兜自滔天，尧舜实圣明。  
至今天下士，语及涕纵横。  
今王益神武，览奏每叹惊。  
皇皇元首诗，主歌臣则赓。  
德音既屡下，美意谁能成。  
追怀符益州，积恶高陵京。  
老农扣头泣，愿闻徭役轻。  
故人佐太府，因君烦寄声。  
艰难念吾土，慷慨见深情。  
歃血誓仁义，由来盖同盟。  

晁公溯　燕閒  
四无市声身燕閒，更居高明益清安。  
铜瓶水冷碧井冻，冰浆饭香白雪寒。  
味毋致和夏小正，仗当早归汉从官。  
此身不愿奉朝请，但愿常甘藜藿盘。  

晁公溯　杨参政挽章二首  
学海波澜瀗，人间爵齿尊。  
南宫冠多士，东海起高门。  
请去三公府，归休五亩园。  
何须篆幽石，天下有师言。  

晁公溯　杨参政挽章二首  
亟上疏封印，空驰会葬车。  
山川浑不改，气象比何如。  
德行太常议，功名惇史书。  
平生所荐士，岂复减严徐。  

晁公溯　杨承父与予同在别试所聊戏之奉简  
近时文章衰，浅陋亦可怜。  
走趋王公门，书记争翩翩。  
开读令人惭，语吃意莫宣。  
今晨忽惊喜，赠我手一编。  
笔端吐虹霓，直上欲干天。  
樊南甲乙中，乃有猗那篇。  
如听正始音，复回元佑年。  
借问安能尔，气刚得其全。  
用为良有司，吾实无间然。  
要知取士公，考阅外已传。  
何由置汉朝，直柄遂当权。  
伏阁日论事，不减阳城贤。  

晁公溯　杨复先寄荔子仍和予昨所赠二诗因次韵  
林间熟丹实，叶底缀红云。  
并舍皆如事，绝甘能劝分。  
扣门知使至，登俎觉香闻。  
更与诗争丽，纷披锦绣文。  

晁公溯　杨复先寄荔子仍和予昨所赠二诗因次韵  
嘉果喜三嗅，名园思一游。  
骈头丹壳皱，绕指玉浆流。  
味压乾{月巽}子，韵高萧洒侯。  
安居日啗此，边堠幸兵休。  

晁公溯　杨复先寄荔子仍和予昨所赠二诗因次韵  
遥想载酒客，时来从子云。  
山高去天咫，日永惜阴分。  
秋稼田亩接，夏弦闾里闻。  
草堂无数出，猿鹤有移文。  

晁公溯　杨复先寄荔子仍和予昨所赠二诗因次韵  
野色正如此，废书时出游。  
山吞落日尽，硖束大江流。  
俗驾谢逋客，郊居如隐侯。  
爱君吐佳句，落纸不能休。  

晁公溯　杨周辅来考试刑法同在别闱刚直士也喜为赋此  
风俗嗟久衰，所见皆软熟。  
今年客益州，得此一士足。  
古来丰镐都，气压瀍涧卜。  
岂须和氏璧，自有蓝田玉。  
琉璃非不佳，炯炯先夺目。  
只堪供把玩，彼脆宁受触。  
爱君坚重质，坐阅世翻覆。  
来试法家流，因论廷尉狱。  
张汤善爰书，专乱汉约束。  
何尝守律令，正尔舞桎梏。  
若人甚耿介，不待城旦读。  
恨我无长风，送君骑鸿鹄。  

晁公溯　野亭  
兴发寻春去，宁知生路赊。  
檐牙啄清汉，屐齿散平沙。  
风偃陵陂麦，云垂问道花。  
芳菲看即过，留滞改年华。  

晁公溯　夜  
树合春城暗，江鸣夜硖喧。  
艰难犹此地，漂泊更何言。  
冉冉轻烟集，辉辉列宿繁。  
巡檐望南斗，无路入修门。  

晁公溯　饮兵厨羔羊酒  
沙晴草软羔羊肥，玉肪与酒还相宜。  
鸾刀荐味下曲蘖，酿久骨醉凝浮脂。  
朝来清香发瓮面，起视绿涨微生漪。  
入杯无声泻重碧，仅得一醉夫何为。  
君不见先王作诰已刺讥，捂为为此尤可悲。  

晁公溯　咏铜瓶中梅  
折得寒香日暮归，铜瓶添水养横枝。  
书窗一夜月初满，却似小溪清浅时。  

晁公溯　用薛郎所寄示诗三韵  
子勿诮毛颍，渠言何使余。  
遥知禾白室，谁助杀青书。  
巴墨漆相似，蜀笺霜不如。  
殷勤遣分寄，吾汝与同车。  

晁公溯　用薛郎所寄示诗三韵  
阿传议酒食，察贰更廉空。  
开瓮鸭头绿，磨刀鱼眼红。  
报功他日在，食淡暂时同。  
富贵行自致，圣时无道穷。  

晁公溯　用薛郎所寄示诗三韵  
薛君昔在日，才可齿诸任。  
继世能传业，为文有嗣音。  
千秋当却老，六籍更钩深。  
何以寿吾子，高才无陆沈。  

晁公溯　幽园  
幽园有嘉植，盛夏乃繁阴。  
竹节见青眼，榴花开赤心。  
楼高可遐览，地近无远寻。  
时能卜胜地，于此盍朋簪。  

晁公溯　游仙都山  
松环楼殿青，江绕石壁流。  
清波天让碧，月照无边秋。  
风景自清好，江山难独游。  
举觞聊一醉，放怀忘百忧。  

晁公溯　游园  
林阴忽忽已藏鸦，作急寻芳赏岁华。  
尊每不空缘好客，席无阿乡为随花。  
开新合故从衣薄，度密穿深信帽斜。  
傥有归休五亩宅，老夫著处便为家。  

晁公溯　有感  
不见罘羜阙，于今已十春。  
素衣不忍弃，为有洛阳尘。  

晁公溯　有客自关外来颇道边亭暴露之苦时子止兄方趋原上予因感而有作  
平凉歃血不濡齿，奚车辚辚临渭水。  
一丸未及封函关，已复胡歌饮都市。  
近闻移屯集岐下，战声日震长平瓦。  
两军相持久未决，将军宝帐皆在野。  
野田秋深风力劲，边云日满青泥岭。  
三军雨立甲裳重，诸将露宿旃裘冷。  
原头霜落黄芦，西风猎猎边亭寒。  
从军之乐今有几，仲宣寄诗烦说似。  

晁公溯　于陵仲子  
于陵有仲子，筑室自躬耕。  
辟纑以为食，不肯从其兄。  
而况区中士，欲与并飞缨。  
高节固可嘉，由来无复情。  

晁公溯　予长女归叔尚偕往江津作诗送之  
薛郎吾娇客，昨肯过彭濮。  
相从虽云久，一岁如转烛。  
外堂忽有请，归驾行当促。  
自称先君子，嗣以病家督。  
焉能主焌尝，我祭则受福。  
吾诚爱吾女，抚视长不足。  
人皆念其子，此事非我独。  
敢欺泉下友，已拱宰上木。  
论情夫何远，守墓亦所欲。  
老夫怀津乡，山好田土沃。  
寻穿蜂窠硖，但种鸦铁谷。  
先营五亩宅，仗尔今往卜。  

晁公溯　予己未十月二十有二日去涪上越明年八月二十有八日以事再来观山川  
重来閒曳杖藜行，白帽依前似管宁。  
风雨只如当日恨，江山不改故时青。  
天寒未夕窗先暝，霜晚无声叶自零。  
诗罢时为洛生咏，醉吟聊使故人听。  

晁公溯　与官属往江上观淘江  
郊原渐看荠麦繁，尘沙远著榆柳昏。  
花光照眼暖自醉，江声入耳清不烦。  
县官作堨相地利，邦人防城酾水源。  
我将载酒劳掾史，酌言酬之两山尊。  

晁公溯　与客饮池上  
脱略簿书外，按行池粃中。  
箂长风解碧，莲净雨欹红。  
佳客常契瀗，良宵难会同。  
巾车幸过我，取别莫匆匆。  

晁公溯　与李绍祖刘文潜饮酒  
刘子我所敬，未尝言嗫嚅。  
李子我所畏，气豪才有余。  
自昔得二子，重之比璠璵。  
喜今至是邦，乃与二子俱。  
刘子忽告行，具舟下东吴。  
念欲相挽留，佐我治文忆。  
天台望其来，交章满公车。  
李子复继往，刺史亲题舆。  
似云日延伫，正此州家须。  
二子古益友，终岁可与居。  
一朝舍我去，别泪湿襟裾。  

晁公溯　与鲜于茶干  
吾犹蠹书鱼，岂能味斯文。  
但以性所嗜，颇与黄卷亲。  
喜闻天下言，孝章有大名。  
苟得从其游，亦足慰此生。  
向来昌黎翁，始获拜北平。  
停鸾与峙鹄，未见心已倾。  
朼来涪江上，适遇君远行。  
我穷天所怜，特使见异人。  
令闻金石奏。暂破蟋蟀声。  
相逢已定交，遽别宁忘情。  
谪仙不可见，空望江示云。  

晁公溯　宇文绍恭所藏其父德闻手书其祖家训一卷  
蜀士相与语，故家谁得如。  
千年令威宅，一纸伏波书。  

晁公溯　宇文叔介逆妇归过通义为置酒远景楼饯之  
夜雨洗绿野，平池磨青铜。  
共登百尺楼，遂享万里风。  
远自木末来，大音中笙镛。  
盛夏安得此，正是飞廉慵。  
为我解炎蒸，举觞谢天公。  
君行亦快哉，轻舟疾归鸿。  
闺中当更喜，新凉入房栊。  
可赓白头吟，写之以丝桐。  

晁公溯　雨  
浮云起层阴，空中薄为雾。  
檐端雨声寒，客子念迟暮。  
祝融如昨日，白帝已更御。  
寒声傍络纬，秋意入庭树。  
六龙疾其驱，岁月不吾与。  
妇子催授衣，荒城闻砧杵。  

晁公溯　雨罢风大作  
燕寝真宜雨，卧闻风有声。  
莫惊无碍睡，宁为不平鸣。  
折箂低行蚁，飞梅暗打莺。  
最怜两岐麦，欹倒乱纵横。  

晁公溯　雨晴  
西风送残雨，吹尽檐际滴。  
稍稍江流清，湛此千顷碧。  
云收天倚盖，山静月衔壁。  
秋容日夕佳，真欲慰北客。  

晁公溯　雨中  
冥冥雨脚来，岩谷生暝色。  
大江失洲渚，隐起烟雾白。  
微茫沙边树，坐觉云气隔。  
霖霪已经时，初不见天日。  
城中三尺泥，陌上无辙迹。  
秋田获无时，农父相对泣。  
各言迫军输，督责甚峻急。  
今晨忽晴霁，晓日照屋壁。  
吾饥行可疗，庶食明年麦。  

晁公溯　雨中登披风榭望东山  
冈岭逶迤草木低，东山好处我能知。  
色浓意远真堪画，须在冥蒙奄霭时。  

晁公溯　雨中观庭下梅二首  
霏霏冻雨细无声，解洗梅花花上尘。  
似与横枝借颜色，故应添我一分春。  

晁公溯　雨中观庭下梅二首  
春近梅梢著意红，留花不发待东风。  
篱边一树最佳处，半在冥蒙烟雨中。  

晁公溯　雨中过祁门十里不能进宿旅次  
今日祁门县，冲泥怯远行。  
含风云叶细，间雨雪花轻。  
溪晚白鸥下，草寒黄犊鸣。  
吾今更何往，漂泊愧平生。  

晁公溯　园中二首  
南北东西极目天，看天不比下牢关。  
遥知前面山尤远，直到飞鸦灭没间。  

晁公溯　园中二首  
眇眇周垣总路平，森森夏木已阴成。  
却疑身在华轩上，翠幄中间曳杖行。  

晁公溯　远望  
山近色未佳，山远看始好。  
我居巴峡内，所向苦奔峭。  
清晨望西南，忽尽牂牁徼。  
时于苍茫外，寸岫出林表。  
云来翳遥碧，眇眇没飞鸟。  
方知胜绝处，略已领其要。  
何必亲跻攀，辛勤事幽讨。  
平生谢康乐，往来永嘉道。  
此意当未知，蹑屐空至老。  

晁公溯　早起  
晨烟生远山，空翠蒙余昏。  
天容颇不佳，北风凄以寒。  
醉眠拥败絮，方知有奇温。  
梦余忽惊悟，檐有鬭鹊喧。  

晁公溯　曾夔州座右山水图  
华堂左右皆山川，登堂一见心茫然。  
松林忽在素壁上，几杖却对阴崖前。  
百年老树横高枝，正当太古阴云垂。  
近前细看才拱把，生气凛凛如十围。  
尚想昔年初下笔，指顾江山生咫尺。  
梁栋已受长风吹，衣裘若溅洪涛湿。  
回山倒海不作难，此意谁能传笔端。  
李成骨朽道宁死，况复郑虔杨契丹。  
吾知此图未易逢，颇思摹写置府中。  
鹅溪生绡不难致，只恐今世无良工。  

晁公溯　赠罗仲思仲思今夏来试群士八月予被朝命为别试所考试仲思亦来  
子初至我邦，受命罗行台。  
群士森如林，手自拣条枚。  
试席莫敢哗，棘门乃大开。  
知是诤臣乡，所出非凡材。  
益州外南宫，将遣与计偕。  
诏书选主司，帝谓汝往哉。  
深喜与子逢，再持钧石来。  
因得享成事，笑歌杂诙谐。  
秋风吹帽裙，白露入酒杯。  
饮我玻瓈江，泻于琼瑰怀。  
相看语不厌，预忧归驾催。  

晁公溯　赠师传郎  
盘石山深鸟相呼，常忧草木侵樵苏。  
子孙存者亦牢落，安得上冢来鸿胪。  
忆初起家声烜赫，翰林主人嗟莫及。  
只今若使翁不亡，再试南宫期第一。  
传郎十四如我长，骨骼已似能文章。  
阿翁穿杨有旧箭，传乎勉力不可忘。  

晁公溯　赠张听声  
张予自盲心不盲，吾知胸次有人伦。  
眼光安用如岩电，白首王戎不识人。  

晁公溯　赠张听声  
论士平生妙和神，是谁无此耳轮囷。  
唤钟作瓮皆堪笑，自是渠侬听不真。  

晁公溯　赠张文饶  
乾坤五十策，巧历莫能算。  
有如钩其深，坐见太极判。  
文王所以王，此道乃一贯。  
即成灵台附，岂畏羑里难。  
自从商瞿传，讫至子云赞。  
孰知幽明故，但乐文辞玩。  
遂令圣人情，亦同春秋散。  
堂堂张汉州，始屈诸侯泮。  
于时抱韦编，迨老识象象。  
盖将通昼夜，而况谈治乱。  
昨初与我言，惊喜每窃叹。  
响应真无穷，图画皆可按。  
归看所著书，略已思过半。  
属今招弓旌，盍往执圭瓒。  
冰霜待春融，风雨催岁换。  
宜乘涛濑平，快下赤泽岸。  
朝廷须君来，天下疑以断。  

晁公溯　赠朱师轲朱奎父  
洛阳盛人物，丧乱亦南迁。  
今见大夫后，犹如翁子贤。  
端居送日月，秀句写风烟。  
相遇何匆促，临分重惘然。  

晁公溯　张君玉用伯浑韵见示次韵为谢  
瞿唐石城干云霄，城中飞书频见招。  
主公贤似晋重耳，兼如郇瑕地沃饶。  
此行华堂伴清燕，退食从容日相见。  
篇章卷舒文锦绣，光彩照映军组练。  
子宁为官滞一州，不须仰天歌四愁。  
主公早晚登凤阁，子亦牵联立螭头。  

晁公溯　张若虚乃予妻党汤德翁外孙喜其来赋比  
我昔见德翁，其人直且温。  
共知怀抱清，宜使乡党尊。  
竟无蒲轮召，遂葬蒿里园。  
张子极季发，乃是外诸孙。  
谨厚甚似之，好修仍寡言。  
功名在少壮，简编勤讨论。  
剩观书连屋，愿闻策临轩。  
方起宁氏宅，再兴文纪门。  

晁公溯　诏除虚额钱计庭遣简州通判王和叟再至谓考实未然也人日赠和叟一首  
天王念远民，哀此西南隅。  
主者按其籍，取之尽锱铢。  
扫地皆赤立，名独存版图。  
竭泽傥未已，来年恐无鱼。  
归诏甚宽大，宿负当蠲除。  
主者惨不乐，何以充挽输。  
刺史讵可信，殆将有为无。  
遣官视故府，姑往考簿书。  
簿书亦难凭，缘绝或欺予。  
不如持明诏，却还桑大夫。  
跋涉君徒劳，两驾泥轼车。  
所幸得一欢，莫辞留斯须。  
今晨属挑菜，啗我园中蔬。  
蔬食君莫笑，郡县诚空虚。  

晁公溯　赵主簿护贡篚至吴下有诗见示用诗为谢  
轴舻千里薄枞阳，未数当年汉省方。  
勿为催归啼望帝，且看奉引驾乘黄。  
四边每报风尘静，万国同瞻日月光。  
我愿与民歌击壤，求田当卖橐中装。  

晁公溯　照上人去硖内游吴下十年而归眉宇炯然无复泸濮间气喜作二解赠之  
几年持钵下瞿塘，踏遍东南古道场。  
乡里再来人不识，碧瞳白颊带湖光。  

晁公溯　照上人去硖内游吴下十年而归眉宇炯然无复泸濮间气喜作二解赠之  
吴帆却入瞿塘硖，草树连云山四围。  
想见同来木上座，怪君何苦复东归。  

晁公溯　正月二日至九江过陈汉卿  
行路伤徂岁，思家伫远情。  
云迷五尺道，春动九江城。  
耆旧无元亮，交游得仲卿。  
尊前见芳草，已似唤愁生。  

晁公溯　正月十四日游凌云寺  
昔贤登兹山，逸气凌清昮。  
诵诗怀太白，考易思景纯。  
至今平羌水，常浸月半轮。  
追寻所凿室，石古莓苔新。  
后岂无来者，倏忽迹已陈。  
壁间记岁月，刻划如龙鳞。  
自非传一世，烂若配三辰。  
姓名虽尚存，谁复知其人。  
我游方之外，久忘实之宾。  
但饮佛耳泉，永洗凡心尘。  

晁公溯　止酒  
卧病经旬不举觞，胸中无复少年狂。  
春心已逐飞花尽，午梦还随白日长。  
尘事无穷那可了，诗情常在不能忘。  
闭门觅句无余事，书策纷纷正绕床。  

晁公溯　至汉嘉简李悦夫  
一别相望费岁时，盛山父老至今思。  
才高方朔三千牍，名配韦郎十二诗。  
论荐久闻章奏上，推迁独怪玺书迟。  
少留剩看平羌水，更继风流太白词。  

晁公溯　至日留滞荆渚同邓氏兄弟饮酒  
今日当长至，穷年尚远行。  
野晴春草细，江晚夕阳明。  
衰病依僮仆，经过得友生。  
浊醪来近市，坚坐且徐倾。  

晁公溯　置酒北郊外送张真甫还什邡  
高木已在望，不妨宽作程。  
相看愁馔彻，未用遽杯行。  
春暖姜肱被，川平雍齿城。  
遥知喜公至，鸡犬亦欢迎。  

晁公溯　中岩  
我闻慈姥岩，今作岩中游。  
惊嗟未省见，入蜀今白头。  
松道夹萧森，石门闭清比。  
藓字崖壁古，虫书山叶秋。  
突然起平地，划若三神丘。  
其旁宝瓶峰，特立高岑楼。  
错摩碧琅玕，刻削青琳球。  
周观剑东西，孰得与此侔。  
尊者何方来，杖锡乃肯留。  
乞泉为洗心，一饮吾无求。  
尊者默然许，勿忘早归休。  

晁公溯　中岩长老子文送罗汉松  
驻车凌云山，虽在官府中。  
平生著幽禅，意与方袍同。  
已杖菩萨竹，更来罗汉松。  
天姿特高洁，厚叶非蒙茸。  
铜柯既夭矫，玉薤仍青葱。  
上有五百士，下笑十八公。  
皆披阛黎衣，如坐浮屠宫。  
勿谓默不语，说法声摩空。  

晁公溯　中岩十八咏　宝瓶峰  
谁将巾瓶来，置此几席间。  
不可唤木{左木右突去丶}，试往问沩山。  

晁公溯　中岩十八咏　碧筠亭  
萧然一丛竹，何当举似人。  
不可妄认此，青青为法身。  

晁公溯　中岩十八咏　壁轩  
卷书置案上，默坐初不看。  
侍者空堵立，湛然惟壁观。  

晁公溯　中岩十八咏　慈姥岩  
楼严既下集，宾天复上征。  
八子似荀氏，中当有慈明。  

晁公溯　中岩十八咏　风穴  
有风地鸣籁，无风石抱云。  
上人如宴坐，不可堕声闻。  

晁公溯　中岩十八咏　寒峰轩  
崖阴日惨惨，石润露漙漙。  
何似蓝田下，高并玉山寒。  

晁公溯　中岩十八咏　虎头峰  
山灵亦自喜，尊者乃吾师。  
得与鹫岭并，不作虎头痴。  

晁公溯　中岩十八咏　唤鱼潭  
潭水清见底，老僧来唤鱼。  
与渠同法食，持钵施斋余。  

晁公溯　中岩十八咏　罗汉洞  
释迦行中国，设教周孔同。  
吾知诸子弟，不殊阙里中。  

晁公溯　中岩十八咏　盘陀石  
飞廉日扫除，预知尊者过。  
不令有尘垢，污此石盘陀。  

晁公溯　中岩十八咏　瀑布泉  
溅沫响空谷，分流清法筵。  
元因卓锡地，今为洗钵泉。  

晁公溯　中岩十八咏　石箂庵  
奇峰如立箂，太阴生古苔。  
谁能此出入，咄咄金石开。  

晁公溯　中岩十八咏　松风亭  
皎皎石上月，飕飕松下风。  
清绝谁领会，倚仗送飞鸿。  

晁公溯　中岩十八咏　望江亭  
偶来俯沧波，遥见生白苹。  
望望不得上，笑彼涉江人。  

晁公溯　中岩十八咏　西方阁  
官失学四夷，寂寥洙泗滨。  
至此每再拜，西方有圣人。  

晁公溯　中岩十八咏　应现亭  
松道须雨洒，山扉遣风开。  
尘念自起灭，至人无去来。  

晁公溯　中岩十八咏　玉泉亭  
徘徊立泉上，谁敢酌寒清。  
莫解金凿落，且听玉琮琤。  

晁公溯　中岩十八咏　止庵  
智者有所说，后生谁究明。  
韦编具此眼，时止复时行。  

晁公溯　中岩文老和予游字韵见寄用韵为报  
我虽券内士，常思方外游。  
未见夫铁脚，况逢钁头。  
癯然只树老，隐此阴崖幽。  
修竹不知夏，青松不知秋。  
甚欲效柳子，冉溪买西丘。  
又欲追白傅，香山寻石楼。  
忽开化人书，书中有鸣球。  
其鸣疑飞泉，清绝或可侔。  
乃是寄我诗，恨我昔莫留。  
观者勿疵瑕，谓以声音求。  
句法传丛林，五言如汤休。  

晁公溯　中原  
中原北望连虎牢。遗老略皆死草茅。  
腥臊千秋万岁殿，尘埃四通五达郊。  
无人雄心肯出塞，何日战骨与封崤。  
三军岁岁费供给，但闻边庭峙刍茭。  

晁公溯　昼寝  
官曹无人吏休沐，杜门谢病车脱轴。  
门前经旬客不至，苔色侵阶春更绿。  
书堂萧然白日静，黄蜂收声蜜房足。  
杨花浩荡天无风，檐端三丈朝阳红。  
晴薰病眼暖欲醉，卧搔短发如飞蓬。  
枕书睡熟呼不醒，黄粱正饭邯郸翁。  
不知纷纭梦几许，觉来烟际闻昏钟。  

晁公溯　诸君以诗见寿用师伯浑韵为谢  
远游天台登玉霄，蓬莱仙人宜可招。  
君诗持此为我寿，爱君学问皆富饶。  
有如翠駮与紫燕，穆王画图昔曾见。  
只今岂合地上行，霜蹄去曳吴门练。  
老夫惟思云梦州，烟波渺渺非子愁。  
湖中卉木足驱使，归求橘奴买千头。  

晁公溯　竹醉日  
尘埃蓬勃欲障天，略无爽气北牖前。  
五月风炎竹尚醉，九衢日长柳亦眠。  
小儿畏热书颇废，老子罢食梦相牵。  
桂浆蔗饮不解渴，汲尽百壶冰井泉。  

晁公溯　子兼行后一日作  
平生每临岐，辄作数日恶。  
况当暮冬际，尤用感离索。  
千林已空枝，饥乌晚犹啄。  
北风殊未已，槭槭卷黄落。  
想当道里远，窈窕复寻壑。  
霜寒清夜驿，月树堕惊鹊。  
仆夫睡已熟，独坐谁与乐。  
寄诗往问之，聊以慰寂寞。  

晁公溯　子云  
子云世所贱，既死名乃传。  
至今读其书，共言以为贤。  
必待成丘垅，何如用当年。  
贵耳不重目，斯人真可怜。  

晁公溯　自恭州之眉阳相送者六客意不可忘以诗为谢  
所得乃三益，相从非一朝。  
龙方卧陇底，鱼肯似阳桥。  
月看玉奁满，风吹金烬销。  
少留吾亦住，不待楚词招。  

晁公溯　自过犍为山水益佳  
客游三十年，不出僰与巴。  
江恶崖石粗，十步九褒斜。  
自过赖里西，山水日夕佳。  
冥冥见远树，涉涉铺平沙。  
两岸何所有，郁郁皆桑麻。  
良畴散牛羊，支流入鱼蛇。  
清绝益可爱，岂复忆汉嘉。  
恍如涉荆吴，是耶复非子。  
儿女长硖中，老妻发已华。  
兹来始及此，举首亦惊嗟。  

晁公溯　自叹  
巴蜀久雕敝，伤哉远朝廷。  
大道舞狐狸，嘉谷困蝗螟。  
我尝行其野，所在闻惟腥。  
叹息莫能救，熟视涕泪零。  
今年不自意，属当按邦刑。  
平时语云何，敢遽忘生灵。  
拟于万仞渊，挠以一寸筳。  
贤者相告戒，安坐看空囹。  
愚者顾之笑，谓我不自宁。  
我非恶静乐，独行苦伶仃。  
糜费廪中粟，奔走合前铃。  
恐如执金椎，而诵麦青青。  
果欲中世用，诸公乃仪型。  

晁公溯　醉歌行赠闾丘伯有  
昔别我发青如葱，再来来鬓真飞蓬。  
怪君五十面犹红，答我有妇贤梁鸿。  
澹然意远态甚浓，乃有谢家林下风。  
诗书图史仍兼通，岂惟刀尺工削缝。  
入门不忧四壁空，要使我乐忘其穷。  
终期举桉欢笑同，方床曲几陈座中。  
纸窗云母明房栊，华堂虽未挂桑弓。  
两女杂佩琥珀龙，大女已能绣芙蓉。  
小女解唱风入松，事夫如宾颜色恭。  
岁时称寿曲三终，自歌鹊巢咏阜螽。  
正须富贵报汝功，何时执戟明光宫。  
只今西州兵马雄，盍往献策西平戎。  

晁公为　刘阮洞  
桃花开已繁，溪水溅溅去。  
不见持杯人，自叹来何暮。  

晁公为　题慈云院双松亭  
云閒龙躩千寻干，地底雷奔万仞泉。  
寄主该山旧游客，个中端不减栖贤。  

晁公武　春日  
蜗牛庐畔舫斋前，春晚风光绝可怜。  
云补断山尤秀拔，竹藏残蕊尚婵娟。  

晁公武　登金山  
东游寻胜即登临，浮玉知名冠古今。  
万壑波涛喧海口，千年岩岫据江心。  
雨篷烟棹征帆远，晓磬昏钟佛屋深。  
诗客分留风景在，凭君一为发长吟。  

晁公武　读林罕小说  
仓颉鹳鸟迹，於是创文字。  
原其制作心，本以便记事，  
呼读犹强名，况乃论位置。  
周人建小学，六书分义类。  
特令授童蒙，庶几别同异。  
奈何中古后，穿凿失伦次。  
早皿晋医言，止戈楚人志。  
宋更{马瓜}作騧，秦易辠为罪。  
三刀自梦徵，两日因谶记。  
山丝已怪妄，门草更茫昧。  
白水及绯衣，皆是表符瑞。  
解槐与说枣，抑又出讥戏。  
形声罕复论，一切归会义。  
咄哉许祭酒，著论穷巧慧。  
流俗喜不根，传授满当世。  
廷尉议三章，诸生谈六艺。  
往往授其言，大抵皆附会。  
林生最晚出，纷乱尤自恣。  
何言斯亭上，刻石高趐屃。  
却思荆舒祸，对此频雪涕。  
凭谁掩其恶，水火为焚弃。  

晁公武　酆都观  
胜绝平都观，盘纡石磴长。  
崇岗虎蹲踞，古柏雁分张。  
殿阁刚风外，轩墀灏气旁。  
烟华迎碧瓦，云叶覆雕墙。  
古有神仙术，能齐日月光。  
升腾继黄老，烜赫数阴王。  
采药岩峦秀，烧丹井灶香。  
采云生洞穴，白昼上穹苍。  
陈迹今犹在，咸云实不亡。  
碑铭余汉魏，像设自齐梁。  
仙骑霜毛洁，胎禽雪羽翔。  
豪商供香火，骚客斗篇章。  
顾我趋行殿，寻真到静坊。  
遗文观翠琰，隐诀悟青囊。  
傥解交龙虎，终能翳凤凰。  
定纡苍玉佩，径入白云乡。  
却忆求轻举，相传笑彼狂。  
李君炬丹石，韩子服硫黄。  
雅欲同南极，俄惊葬北邙。  
古今垂炯戒，服饵要周防。  
却老宁无策，怡神别有方。  
不须纨与素，但可举清觞。  

晁公武　荷池  
平池积潦涨轻痕，宛若扁舟系水滨。  
断岸才盈六七尺，低蓬恰受两三人。  
巡檐悦目蒲莲秀，隐几忘机雁鹜驯。  
坐阅江湖好风景，不愁涛濑阔无津。  

晁公武　荆州即事  
战船不见和州载，胜地惟余避暑宫。  
今日蒭荛皆得往，大王风作庶人风。  

晁公武　荆州即事  
初上蓬笼竹窄船，始知身是剑南官。  
沙头沽酒市楼暖，靳步买薪江墅寒。  

晁公武　句  
轩窗竹院临流静，灯火瓜洲隔岸深。  

晁公武　句  
铜梁山昏岚翠重，石境水落滩声迟。  

晁公武　句  
只言天下少霖雨，不知隆中有卧龙。  
峨眉古名山，长雄坤之维。  
月峡为表裹，雪岭相蔽亏。  

晁公武　南定楼  
水接荆门陆控秦，卧龙陈迹久尤新。  
剑关驿外青山旧，锦里祠边碧草春。  
更筑飞楼瞰泸水，拟将遗恨问洪钧。  
南方已定虽饶富，北望中原正惨神。  

晁公武　诗扇  
短蓬烟裹冷萧萧，两岸梅花各见招。  
吹散前村一杯酒，满江风雨不相饶。  

晁公武　夏日过庄严寺僧索诗为留三绝  
松筠窈窕隐禅房，茗碗熏炉白昼长。  
门外尘埃生熟恼，谁知林下自清凉。  

晁公武　夏日过庄严寺僧索诗为留三绝  
笑脱尘衫扑软红，杖藜徙倚水光中。  
最怜林叶深深处，遮尽斜阳不碍风。  

晁公武　夏日过庄严寺僧索诗为留三绝  
出门散策烟栖树，归路扶舆月蜕痕。  
十里江村入图画，野桥沙路杳难分。  

晁公武　游焦山  
江势东倾剧建瓴，中流岩壑隐禅扃。  
游僧谁渡降龙钵，过客争摸瘗鹤铭。  
修竹捎云凌北固，桃花吹浪涨南溟。  
上人劝赋斯山境，乞与微吟勒翠屏。  

晁谦之　南岩  
南岩夫何为，山作天倚盖。  
山南豨山复，飞顶压其外。  
当空横广頿，架屋喉舌内。  
尝聆释氏说，仰覆各世界。  
千间未可著，五亩良不隘。  
清冷气射人，热恼从此溃。  
崖奔木疏瘦，谷远鸟幽怪。  
朼予与二子，高兴偶相戒。  
松舟下清江，毛发数虾蟹。  
篮舆上峻岭，幢节望杉桧。  
李侯勋门胄，文采山作绘。  
赵君儒林孙，嫮美兰结佩。  
不为城府游，继此日于迈。  
宁知老逾拙，意在精力退。  
得居溪南山，食饮与山对。  
夔魈入奥穾，云雨出绅秝。  
顾此诚未逢，欣然与心会。  
彭湖两崖蹙，泉作一线霈。  
禅月古台空，灵境自明晦。  
平生所驱使，诗酒俱好在。  
天涯得吾侣，物外从所快。  
便欲登赤城，一观天宇大。  

晁谦之　送侄子靖还九经堂  
少师睦宗族，誉望四海尊。  
具载涪翁诗，刢刢英气存。  
我方继先志，爱汝贤弟昆。  
郊天均霈泽，延赏光子孙。  
适当强而仕，青衫拜君恩。  
命驾易千里，玉麟共清樽。  
半年悦清话，膏车遽还辕。  
轩昂意气雄，下视鹏与鹍。  
我今归兴浓，倦游怀文园。  
送别已凄断，握手何忘言。  
九经在践履，勤劳穷渊源。  
勉为门户计，无使群议喧。  
行轻则招忧，世事难重论。  
忽贻内举羞，同姓古所敦。  

晁说之　哀韩君表无文编  
少师名德振鵷鸾，孙子何为短羽翰。  
不使功名藏竹间，宜留文字後人看。  
六丁取去嗟韩第，七子亡来恨建安。  
赖有上公曾塔葬，多情无用涕丸澜。  

晁说之　八月十五戏作  
称意中秋月满楼，只嫌歌扇遏云浮。  
不如风雨连天起，要得伊人也解愁。  

晁说之　白雁陂  
白雁陂前淮海思，今朝淮海雁相随。  
固知怜我飘零甚，忘却青嵩碧颍时。  

晁说之　悲秋  
白杨夹道起秋声，要使征人恨不平。  
自笑一生成底事，元常笔秃却谈兵。  

晁说之　比日风雨甚异山下人云此六月龙会时也中顶有会龙洞予尝游焉赋诗记  
西峰掩映东峰明，倏忽起灭令人惊。  
九野雨足龙上征，六月正乃会琱珩。  
雷电断绝风来轻，鼓倡鼙和铃箫笙。  
虹霓舒旆云摇旌，万龙夭矫宿峥嵘。  
天门大开仙子迎，不比它邦时雨行。  
中天有洞遗珠缨，我昔酌泉探幽清。  
尚疑不然今信诚，安得问讯骖骑鲸。  
脱去禁令朝玉京，相羊容与俯四瀛。  
下呼我友何营营，寒饥暑渴亦已更，  
胡不同我此长生。  

晁说之　辟谷  
辟谷终无术，求田早自慵。  
病能添旅思，雨善起秋容。  
本色官犹阻，非时好孰从。  
封侯如可觅，要自愧长公。  

晁说之　避地  
久欲为僧避世喧，况当寰海正飞翻。  
五台自有天台院，处处流通玄妙门。  

晁说之　避地  
避地半徒步，身存亦幸哉。  
有诗惭寡和，无酒愧空杯。  
重镇求须与，亲王去未回。  
吾生本多乐，今日但余哀。  

晁说之　别後寄东莱公  
凤老不行食，子复将众雏。  
一门三世行，名数文章俱。  
自可不富贵，天德公已余。  
公乎默终日，谁言得亲疏。  
人间亦何事，前贤重作书。  
公岂不穷愁，聊为笔墨娱。  
掩卷长叹息，曷不岩廊与。  
却惭小人计，不当君子居。  
可恨空江水，潮生明月初。  
捩柁讋北客，别去敢踟躇。  
回首望丹穴，涕泫日涟如。  

晁说之　别亲旧  
岁暮征裘返故园，愀然去国亦难论。  
独寻碧草日三径，谁在红莲夜五门。  
久分云霄能割席，乍惊褴缕有离尊。  
即看短发边城去，风雨仇池役梦魂。  

晁说之　别一上人  
同游不二境，却有别离情。  
为日添香火，中原正用兵。  

晁说之　病目作近体诗五首  
病目经旬作梦中，只应天意欲教慵。  
诗成愿作瞎太祝，位极耻为盲老公。  
不用千忧徒画足，何妨一笑谩书空。  
颇不如喜见人志，好在春来六六峰。  

晁说之　病目作近体诗五首  
何事兰成酷爱愁，借愁为乐总宜休。  
天涯二月无新历，京国三年误旧游。  
忽接家书迷远近，欲为客难却沉浮。  
道人犹喜频相遇，话尽丹丘更虎丘。  

晁说之　病目作近体诗五首  
江头未省逢春事，风雨朝朝夜夜深。  
皎洁一生余白发，辛勤百计只丹心。  
不疑郑默世能怨，敢恨虞翻论所侵。  
明日逢人添俛首，会催归兴到山林。  

晁说之　病目作近体诗五首  
沉沉何处有春柔，目极无垠风雨秋。  
底事须登七尺剑，要当自掖千金裘。  
图书虽满愧黄绢，桃李纵开嘲白头。  
事与愿违宜泯泯，愿违於事更悠悠。  

晁说之　病目作近体诗五首  
愁极犹知吾道尊，尚烦几许北堂萱。  
善人在疚乡评减，老物可憎天意存。  
谩使楚囚临澧浦，难教汉使识河源。  
著书昔日年犹少，老意今朝欲绝言。  

晁说之　病卧闻韩公表雨中出谒  
绿阴飞雨作秋容，衰病呻吟高枕中。  
何事公孙健骑马，黄金带客好相从。  

晁说之　病中思建茶不可得因作呈胡季和  
新政勤劳俭素中，建溪千焙一毫供。  
人知廉耻苞苴减，运属危原丘壑空。  
惯以枪旗论胜负，果劳甲胄历危凶。  
不登王会篇中物，便好从今永绝踪。  

晁说之　病中谢张簿阳字韵诗  
药有一君元长厚，病教五鬼逞狂阳。  
公诗可但能除疟，万痾都如律令忙。  

晁说之　不眠  
孤客危冠不得眠，清灯古像共安禅。  
鬼神未用来听法，我自观心绝世缘。  

晁说之　才上人处见圆机五字辄用其韵作  
振锡千峰下，观空万象前。  
水深猱臂直，雪厚虎谛圆。  
工部泪徒感，赞公灯不眠。  
当年郭有道，今日更谈禅。  

晁说之　惭愧  
神邑凡才日抗尘，早年闻道晚因循。  
脑能充溢无华发，心得休闲不老身。  
种种已惭为客子，悠悠更愧作官人。  
吾言可复终归去，何处桃源可问津。  

晁说之　曹仁熙画水壁  
夫子在川上，悠然叹所逝。  
见逝不见水，身与水不二。  
天维及地轴，去矣不可制。  
日月徒劳劳，出入丈赤地。  
莫言此身微，久围待经济。  
或指波涛观，姑在蹄涔内。  
後人不及门，有口安足议。  
劣得蒙庄周，动与吕梁会。  
肇公识前波，不共後波系。  
庞公桥柱流，奔湍是谁事。  
熟夸观涛者，八月吴侬戏。  
瞪目不敢瞬，睫软蛟鼍噬。  
多谢曹仁熙，笔端落妙意。  
欲采甓社珠，於此观粲翠。  

晁说之　陈情  
春风到来久，今日令得行。  
蛙声曲池满，柳色深巷明。  
负疴老客子，徜徉难为情。  
岂不怀故隐，盗贼间徂征。  
近得望行在，气侵夜峥嵘。  
谅待贤者出，一偃天下兵。  
四夷堡障静，三农田野耕。  
鸡豚饱故老，廉耻责后生。  
我虽素餐者，自谓能颂声。  
此情谁与同，有公仍有卿。  

晁说之　呈华藏密印  
华藏有主人，百界转纤埃。  
主人顺唤客，低头不敢来。  

晁说之　承议郎王东起挽辞二首  
三十年来梦，王郎歌哭情。  
桂亭看躶马，蒿里望铭旌。  
废相存亡托，孤儿内外并。  
休论书数万，色色负平生。  

晁说之　承议郎王东起挽辞二首  
洛下书生誉，秦川公子豪。  
飘零诸老恨，肮脏此生劳。  
病卧分丹剂，魂游问室皋。  
当时蛮纸在，絮酒共萧骚。  

晁说之　乘小艇戏作  
知章骑马似乘船，我今乘船若骑马。  
舳鸣舻喷索莫驭，左磬右控手不把。  
稍稍风恬可骋望，忽忽波骇难游冶。  
既信河流怒颊豪，不疑瞿唐不可下。  
婆儿未用伧儿怪，赤马能战驰马败。  
伧儿自哂亦以屡，愧尔会稽夏仲御。  

晁说之　池头  
长夏悠悠百计非，可怜北客制南衣。  
池头风晚萍根合，何处杨花不得归。  

晁说之　愁  
扬州枉矢何时弭，涿野蚩尤尚未俘。  
底处愁城能著我，风为愁骑雨愁车。  

晁说之　愁  
云暗花寒春在否，烟波漠漠不禁愁。  
此愁肯逐杨花散，常与幽人种白头。  

晁说之　愁  
无奈愁来欲解携，春光何事亦如迷。  
只应自有人行乐，枉是多情王会稽。  

晁说之　愁阑  
淮南初客初尝起，久客淮南愁亦阑。  
秋夜无闻喜风雨，柴门自掩醉江山。  
诗书不读谈常到，香火如劳意更闲。  
北望归期殊未可，却思南渡沧浪间。  

晁说之　出见京华之盛而作  
飘零羇客尚惊魂，乍见王居白玉城。  
三市尽迷南北向，入驺争禁短长行。  
花栘陆海春常在，楼接神山月不倾。  
安得白头居此乐，关河垂泪复孤征。  

晁说之　出京感事  
晚岁长途俱寂寞，伤今怀古总飘零。  
韩彭岂是无三窟，管葛元非守一经。  
白发任渠从此出，朱弦於世许谁听。  
犹怜去国恨能释，已见灯龙出北溟。  

晁说之　初到高邮  
避难苍黄处处过，扁舟不复怯风波。  
禹功淮海施偏少，汉业东南得最多。  
几日兵强令虏退，今年米贱奈予何。  
孙公乡里仍堪住，愁访山斋空薜萝。  

晁说之　初秋思旧山  
秋江未澄澜，秋声已先到。  
颇谢凉风吹客愁，何须落叶惊人老。  
古来此兴定何如，自愁不愁自倾倒。  
直尔相羊好远游，何不命驾归嵩丘。  
君乎不上三十六峰顶，只恐君家未是秋。  

晁说之　初至鄜州感事  
罪斥云一纪，常亦守官箴。  
置身江海畔，放言麋鹿岑。  
大吏不诃谴，小吏自堪任。  
虾菜日异馔，著书敌南金。  
岂无二三子，善叩响不沈。  
更逢四高士，语妙何愔愔。  
俯揽尘土影，仰摅冰玉心。  
苦辛虽在昔，菑获实於今。  
归榜不忍速，故庐尚可寻。  
金闺朝辀辮，荃壁梦萧森。  
领阔贻尔诮，新贵使我瘖。  
饥寒一丈室，奔走九秋砧。  
长坂马难健，败絮虱易侵。  
池西别故旧，税驾雕山阴。  
白翟无曩迹，赫连有脱镡。  
幸哉廊庙术，勇不夸纵擒。  
誓表前日来，父子恩更深。  
战士老腐粟，癯儒适懦襟。  
羊肥卧沙种，酒美西凉斟。  
农武自先烈，五律勤窥临。  
礼乐被远俗，三叹斥哇淫。  
勉旃不再辱，聊尔容华簪。  
歛迹有余愧，难闻弦诵音。  
尚喜屋山阿，双泉如鸣琴。  
远明桑苎翁，品茶疑未谌。  
洞中有仙者，得度人駸駸。  
长生非敢望，却粒实所钦。  
肠空不贮愁，虑绝发奇祲。  
何劳东皋计，即日返幽林。  
难忘平昔兴，一为梁甫吟。  

晁说之　初至鄜州见月  
此是鄜州月，人间应更无。  
欲垂清夜泪，桂影莫扶疏。  

晁说之　初至京作  
七年去国今还归，仅有身存心事微。  
下客但能存故事，高门谁许著褒衣。  
难将白发语年少，忍使红尘负钓矶。  
不解征骖却归去，策虽非是亦非非。  

晁说之　春初  
春初未有象，幽兴一何深。  
细雨能输酒，轻风不隔琴。  
无烦问北信，且强学南音。  
白发宁欺客，愁来处处侵。  

晁说之　春光  
春光能负我，为客更添愁。  
梅蕊一何晚，莺声便欲休。  
新庖惊异味，旧侣梦同游。  
道术知何用，江山空白头。  

晁说之　春尽  
春尽天涯恨最长，啼莺不识紫游缰。  
空惊绿叶成尖发，何处残英伴落妆。  

晁说之　春尽  
何曾有梦到瑶池，但见狂风落海陂。  
帘外飘英纷不识，谁人尚复忆辛夷。  

晁说之　春色  
春色真无赖，羁人自慨慷。  
莺能嘲客语，花解笑人忙。  
腰衱休含睇，栏干枉断肠。  
明当元几日，何处有流觞。  

晁说之　春书  
春色今朝见，羇人有好怀。  
暄风催酒熟，细雨送花开。  
魂梦迷梁苑，文章愧楚才。  
重湖烟艇去，月下采珠回。  

晁说之　春晚  
春晚何为尚絮袍，强寻乐事慰无聊。  
锻声不让雨声急，花影争随幡影高。  
莫问糇粮难卒岁，且无甲马在今朝。  
书成泥首懒櫬榇，定是苍生不我遭。  

晁说之　春晚感情  
春来谁挽去难援，中有悲欢万古痕。  
飞絮无家凌紫极，落英不聘恨黄昏。  
半涂未肯击鸣缶，百感何因招些魂。  
海内一经连海外，欲搜层物且重翻。  

晁说之　次二十一兄季北九日韵  
清秋九日至，晚菊两三开。  
愁把他乡酒，思登故国台。  
赐怀朝士宠，诗想从臣才。  
向晚能无泪，飘飘雁影来。  

晁说之　次韵二十二弟谢胡以纯饷米  
十日饥肠吴越客，空将苦泪湿寒烟。  
吃虚兄弟嗟同病，任死图书愧满船。  
饮露求肥真漫与，耕云卒岁更堪怜。  
胡家清德令犹尔，顾我穷途一惘然。  

晁说之　次韵郭帅和杨使者张茶马溪庄诗  
溪庄吟兴浩如神，不似逢时富贵身。  
云外黄羊眠竹影，月中赤鲤戏河滨。  
扬雄奇字情宜密，张令清谈分自亲。  
顾我婆娑徒怅望，柴车霜雪未堪巾。  

晁说之　次韵郭帅和杨使者张茶马溪庄诗  
才气雄豪夙会神，暂劳旌旆远荣身。  
使华灿烂高秦岭，笔阵纵横落渭滨。  
音出琼瑶疲讽诵，韬轻虎豹贵和亲。  
何妨戏作蜂腰句，要看时宜折上巾。  

晁说之　次韵和大理吴子伟寺丞久留滞绝句  
之子婆娑几许年，众人迁後独稀迁。  
即今便上青云上，已愧开炉白日仙。  

晁说之　次韵和德麟过希道作  
笠泽人闲书已丛，分甘寂寞与谁同。  
故人相遇白头日，往事独悲黄叶风。  
去国贵游惊灞岸，浮家公子乐湘中。  
此情缱绻思朝夕，百仞寒岩饮水虹。  

晁说之　次韵和法琦  
野寺木鱼午不响，老僧乞米樵松根。  
志幽思苦作诗戏，处身不忌如洼樽。  
大轴视我正其欲，尚恨近体意虚辱。  
报以五字陶谢家，要看素丝难纯束。  
江头梅雨灭槐火，我正思公惭饭颗。  
复我苦淡来恼子，叹息有能无不可。  
枉是昼公出前溪，猥效苏州失故栖。  
苏州风流今不见，公乎老矣谁提携。  

晁说之　次韵和韩君表怀归见寄  
旅梦何为喜别嵩，移云当日自栽松。  
公孙勋业忽垂意，逋客烟霞岂不容。  
笑语若同游下泽，鸡豚亦共卧高舂。  
莫夸有力先归去，恐愧朝蝉与莫虹。  

晁说之　次韵和马子虚学士感事见赠  
与君中山时，心乐得乐土。  
未始厌耳闻，宁或刺眼睹。  
风雨喜分散，乐事亡难补。  
看君青云编，翅堕不得举。  
荣滞正相半，田园馀几许。  
前年白马乱，不保使君诅。  
去从竟陵谪，竟陵人何慕。  
妻儿思北归，耕桑失寒暑。  
邂逅怪我存，魂招来奚数。  
强欲布露之，愧君健能赋。  

晁说之　次韵和完翁谢墨二绝句  
池水澄辉散晓烟，定无墨色使名传。  
几螺付与有诗客，免更书空重惘然。  

晁说之　次韵和完翁谢墨二绝句  
寸寸晓松计已迂，更怜百步扇垂珠。  
几年费尽坐曹手，千卷书生又却无。  

晁说之　次韵和隰州李九使君见寄绝句  
邂逅宫花春寂寂，相思塞草暮离离。  
休信李广未封印，喜得青香赋小诗。  

晁说之　次韵和张次应龙图松皮冠子  
儒冠何事贵松皮，一岁寒来特自奇。  
发尽著霜相称得，歌酬白雪即非宜。  

晁说之　次韵和中远以予真州江上遭巨寇脱身感事作  
一世高梧丹叶翻，男昏女嫁失前村。  
但闻狼虎厌人肉，不见酒浆招鬼魂。  
久分彼天难叩问，未甘此道谩追原。  
江心火杂鱼龙血，我脱身来君莫论。  

晁说之　次韵和周大书事绝句  
终日寒斋咏小招，故人轩槛俯溪桥。  
可怜不得宣城郡，白日消来恨未消。  

晁说之　次韵涧上丈人见寄  
有怀南涧老，月冷梦魂赊。  
烟闭金丹灶，云迷玉斧家。  
高云嗟缥缈，醉墨喜倾斜。  
明日秋风起，愁看菊蕊花。  

晁说之　次韵江子我见戏长句  
江家宅在多文史，兄弟论文讵我遗。  
长逝不来荒马鬣，後生亦老倦车帷。  
契成自卖宁无恨，诗到相嘲雅见知。  
山水尚怜天付与，暮年漂薄向仇池。  

晁说之　次韵久雨甲子日喜晴之作  
愁霖开霁忽今朝，摩抚为鱼鳞甲消。  
灶下黾蛙归枉陼，檐边云雾起丛霄。  
已惊病眼能明朗，更喜新诗慰寂寥。  
莫把阴晴论甲子，请从根本问黎苗。  

晁说之　次韵任伯涂中见寄  
命驾关东千里余，拂衣前去未勤渠。  
自怜病客料秦虎，共学骚人忆郢闾。  
赋就句奇轻恶道，诗成意远欲闲居。  
此生辛苦君能识，不向他人道看书。  

晁说之　次韵任伯再领宗学长句  
几重墨守岂难攻，叹息儒珍亦易穷。  
辀辮八弦骚远迩，凄凉一代赋幽通。  
喜君再戴长安日，顾我频惊沙朔风。  
莫恨官曹太清冷，宫花时醉上林中。  

晁说之　次韵邵子文书梦  
先生有道无守田，长歌击壤醉伊川。  
今式玄冢高嵩峦，嗣子诗礼老益端。  
少从父友学其难，一书百读口角涎。  
父友寸步简策边，声名九州四海宽。  
时有狂澜汇怒湍，百媸安肯一著妍。  
独乐园中往复还，蝴蝶沼上青草烟。  
书成砚穴气桓桓，苍生属望十九年。  
圣时未肯误儒冠，倏见佩玉朝珊珊。  
汴洛迎送路接连，急急政如渴赴泉。  
跛者释杖瘠肥膻，兵偃不用卢重环。  
货利去若风中幡，抉蔀一发天下言。  
白发旧德殿中间，经行求士趋传餐。  
先生之子难郁盘，绿衣春色行度关。  
群贤并进让後先，山摧栋折何茫然。  
人间此梦白日前，况乃枕簟夜稳眠。  
仙山尘绝远嚣煎，云楼烟阁白鹤闲。  
若嚬若笑玉女颜，我欲并之无因缘。  
傍意若谓堪悯怜，是间有汝世之贤。  
此公不死神常全，王侨偓佺不及肩。  
汝曹蚁辈徒攻坚，欲子见之骇众仙。  
子色不平羞青山，我为子往问彼天。  
谁敢少弄天公权，蘧蘧梦断目鳏鳏。  
但觉毛骨轻且便，赋诗不怕众险艰。  

晁说之　次韵师川郎中寄墨长句  
人人垂首相公前，独子低眉古简编。  
江上新吟何慷慨，世间旧恨细穷研。  
故知小子能封国，亦信长人解说天。  
寄墨虞卿著书喜，不教茶到恐妨眠。  

晁说之　次韵十二弟所寄  
莫问西临统万城，书签月色落南荣。  
远天雁去惊幽梦，近体诗来慰老情。  
筹笔阵寒徒许国，题鞭句险政伤生。  
敢寻五世蓬莱路，异姓王孙尚避名。  

晁说之　次韵王立之雪中以酒见饷  
同云惨惨驱朝暄，龙沙一雪人相怜。  
寒猿哀啸失山木，饥鹤仰唳空无天。  
当年补天真戏尔，不知修月何时已。  
坐烦耆旧说辛卯，至遣儿童忧甲子。  
城中米价贵如玉，举家倒廪无斗粟。  
千金狐裘岂易得，百结鹑衣不堪鬻。  
我生但识茅与菅，何曾过眼逢瑶璠。  
展君新诗问所似，欲辩不敢非忘言。  
开壶酌酒浇我胸，酒酣起舞颜为红。  
会见东风扫冰雪，江梅寒柳烦春工。  

晁说之　次韵谢人惠诗  
东郊久不开，春风宜断绝。  
梅信岂得芳，何处香芬烈。  
徒令湖海士，借论古人杰。  
奈我贫病何，萧寺多积雪。  
终天不出门，图史欣罗列。  
欲上皇帝书，庙堂谁稷契。  
游鱼清且直，飞鹭远更洁。  
顾彼四轮车，御侮难结辙。  
一朝叩旅舍，问我来何说。  
再拜谢之子，我正如自拙。  

晁说之　次韵饮酒  
舒怀来游地，悲欢付与君。  
深惭偏爱酒，有客总能文。  
春去欣搜粟，秋来谩护军。  
何如东里老，憨腹醉醺醺。  

晁说之　次韵张姑夫感旧  
用旧为邦不务新，舜琴何事有埃尘。  
焚香秘殿期王母，跃马荒郊访异人。  
尔保丘园为尔土，吾怜盗贼本吾民。  
四愁不及一枝赋，谁许张衡社稷臣。  

晁说之　次韵张姑夫感旧  
闻道江头柳色新，可怜不识洛阳尘。  
景龙门外千锺酒，葆籾宫前万国人。  
此日凄凉徒费泪，即时兴复愧遗民。  
浮家逃死知何处，群寇频招未肯臣。  

晁说之　次朱少章韵  
喜就三冬学，仍开橘秫齑。  
星霜吴地客，风雨郑人鸡。  
兔兴逢蓬溜，高怀绝石梯。  
五言何富丽，种玉不论畦。  

晁说之　从高守乞石笋  
竹萌何处在，石笋眼中青。  
乞取分幽径，难忘玉笋廷。  

晁说之　从教  
从教病着探葵减，未放愁攻白发添。  
欲看落花时入户，风高尽日不垂帘。  

晁说之　从经略安抚侍郎叔乞松醪  
春来玉帐闲无事，自料穿松压酒糟。  
即恐金樽未相称，山房乞取伴离骚。  

晁说之　村馆寒夜忽忽不乐学古乐府当句对  
将此愁来同彼恨，肯饶庾信让江淹。  
雪翻愁绪风牵怨，月恋山空人依帘。  
昨夜梦垂今日泪，一机素胜十端缣。  
无烦言话谁能听，小叔狂来阿母严。  

晁说之　答童  
何敢爱筋力，无劳戒励重。  
但当知讳字，闻说是邪中。  

晁说之　答恂阇黎乞浆  
白头破褐恂阇黎，硬白高谈岂易知。  
却喜粟浆如北客，从教薄相笑无奇。  

晁说之　答赵德麟见招之作  
王孙囚冠安稳无，骨清肉健今更癯。  
学似东山何所歉，才如北海莫言疏。  
几年汉上狂歌散，今日山前幽梦余。  
消息远来知有意，碧岩却要子来居。  

晁说之　大风绝句二首  
何事东风日日狂，後庭花要斗新妆。  
中兴功业在清净，王谢清谈未易忘。  

晁说之　大风绝句二首  
扬州桃叶能留客，任是东风江上狂。  
南北人情亦相似，六军不肯过咸阳。  

晁说之　大热戏作  
仕板三十年，罪籍乃十岁。  
妻儿叹朝夕，欲免饥寒累。  
尔来官南陬，长夏苦炎炽。  
自疑吾其鱼，釜鬵方尽沸。  
金石方流烁，况此病而悴。  
却顾妻儿笑，聊取一嬉戏。  
饥肠虽自鸣，寒冻非吾事。  

晁说之　代冯元礼次韵辞张次应画山水扇  
女鸾宝扇谩称工，谁识岚漪缥香踪。  
何事晚来慵落笔，为嗔不说妙高峰。  

晁说之　代冯元礼次韵送画山水扇与张次应  
五日十日岂为工，万壑千岩自绝踪。  
在握已能霄汉上，更须群玉占前峰。  

晁说之　悼乱  
解组边亭畿甸来，且将白发共徘徊。  
去年亭下花何在，日夜胡尘不得开。  

晁说之　德麟留诗相别辄次韵贺送  
安稳王孙一叶舟，朼来京国淡无求。  
任生白发曾料虎，分绝红尘自狎鸥。  
桓笛不堪留往恨，膺门谁复忆同游。  
重阳无酒仍分袂，雨作黄花泪未休。  

晁说之　德麟夜相过用前韵作  
王孙未放木兰舟，忆别亲知与访求。  
软语斗牛迷後雁，伤心波浪没浮鸥。  
灯前有喜新佳句，泉下无惭旧俊游。  
颍尾可居邻可卜，白苹红蓼共君休。  

晁说之　邓圣求作端明时尝赠予诗云妙论出六合微言破九流其言虽过矣要是前  
白头关塞走匆匆，曾玷山公启事中。  
妙论微言思落日，荒山穷谷梦悲风。  
八哀欲赋嗟无语，三径宜归恨未容。  
却拟扫除西域去，预修麟阁画边功。  

晁说之　邓掾知言和暮春诗见视过形推的奖有意论诗报作三首  
骀荡残春恨，霞馀散绮红。  
游丝能四塞，落叶剧三空。  
思苦欲留夜，愁多却喜风。  
参军真俊逸，好是今文穷。  

晁说之　邓掾知言再和暮春诗见视过形推奖有意论诗报作三首  
君侯哦苦淡，雅不爱深红。  
冷眼看春尽，愁肠欲海空。  
近寻山谷体，远到建安风。  
只恐妨高步，令君似我穷。  

晁说之　邓掾知言再和暮春诗见视过形推奖有意论诗报作三首  
江左多才士，君诗醉玉红。  
几篇愁客恨，九畹任春空。  
便欲倾家酿，谁知出谷风。  
刘杨名一代，可惜义山穷。  

晁说之　叠後  
病眼终朝更懒开，难输心曲语悠哉。  
从教苔径无人到，日日潮声自上来。  

晁说之　叠前  
董生今日窥园圃，几许伤心涕泪垂。  
金令不行呈木怪，无端灾异乐哀为。  

晁说之　东城外作呈圆机  
默默专城岁月驰，忽来郊外得心期。  
龙蛇起伏知何处，天地圆方在此时。  
更喜风光似江介，可怜饱饷便忘疲。  
即从此路东归去，他日何能得梦思。  

晁说之　东溪归作  
忽忽寻春恨已迟，山城浑未有花枝。  
东风马上哦新句，却似卢岩缑岭时。  

晁说之　冬至前一日至谷熟遇赵子和大夫  
盗贼羌胡逐队行，几家避难到荒城。  
也知明日当长至，便望今年可太平。  
京国笙歌无寂寞，将军旗鼓耐纵横。  
钝庵居士全非钝，先我驱车百感生。  

晁说之　冬至日涂中  
海角沙场过冬至，未如今日最伤情。  
孝王池畔忧胡骑，炀帝河边叹楚兵。  
万寿献觞身不与，百城和议泪空横。  
明年高会知何处，击磬焚香毕此生。  

晁说之　读韩退之诗有作  
万树残英委泥滓，柳花成絮独高飞。  
自怜织质无人赏，宛转还从洛浦归。  

晁说之　读沈下贤集绝句二呈圆机  
晚来李杜擅文章，无奈情何忆沈郎。  
未掩西施朝薤泪，可堪弄玉暮魂香。  

晁说之　读沈下贤集绝句二呈圆机  
荷叶拳拳恨未舒，伊人归兴问何如。  
空看蝇鼻灯花喜，不得平安一纸书。  

晁说之　杜诗  
古人愁在吾愁里，庾信江淹可共论。  
孰似少陵能叹息，一身牢落识乾坤。  

晁说之　对雪  
念昔幽居久，幽怀剧岁残。  
茅亭因雪过，沙渚与鸥寒。  
暂喜凉尘息，将愁秦树单。  
六花如结子，孤客鬓边看。  

晁说之　对雪怀淮安郡王郊居  
六出花开郊野兴，王居不数沈休文。  
洞房窈窕玉箫远，绮席徘徊琼糈醺。  
大药定应须火候，佳人可复悮行云。  
自怜收拾征衣客，白眼寒空送雁群。  

晁说之　对雪再用丰字呈圆机  
何人醉酒在新丰，暮雪琼飞骖玉龙。  
云借威棱如直指，风排倾倚似斜封。  
堂堂不及侏儒饱，烈烈徒多憔悴容。  
久负梁园能赋客，且遵汉诏善劭农。  

晁说之　对月偶成  
我屋天之东，月从海西来。  
不解传消息，起舞兴悠哉。  
千里玉绳断，万顷金波开。  
为我清皮骨，怜我兀尘埃。  
座有玉山人，映照共徘徊。  
谈笑喜复喜，讵必虾头杯。  

晁说之　二十二弟获金印  
季也获金印，籀文秦不如。  
情知非鬼篆，恨不识天书。  
池静龟游罢，庭闲鹊斗余。  
春风还旧物，疏俊独怜渠。  

晁说之　二十二弟自常州寄翦刀及笔来作长句  
弟书毗陵来，有同股分刃之刀，  
绿管白毫之笔。刀是宝公锡上之所悬，  
笔亦江淹梦中之所得。江南刀笔有如此，  
不比丰沛吏萧曹而兴锋镝。顾惟二物大有恨，  
不蒙独孤府君一言之饰。使君惠出延陆羽，  
文章不落翰墨迹。於今有用则劳劳，  
破贼露布征兵檄。小楷帖黄奏北阙，  
念弟未归空叹息。  

晁说之　二十六弟寄和江子我竹夫人诗一首爱其巧思戏作二首  
莫愁妩媚主人卢，纤质交竿巧得模。  
绿粉敢争红粉丽，鱼轩休比鹤轩疏。  
女英谩对湘君泣，子政徒青天禄书。  
夹膝得名何不韵，秋来卧病竟何如。  

晁说之　二十六弟寄和江子我竹夫人诗一首爱其巧思戏作二首  
寥寥故国谩玄卢，内子可怜殊不模。  
拟比封君宁有实，欲为节妇亦何疏。  
且休深妒斫桃树，枉是多愁织锦书。  
贫士一妻常不饱，更烦讥谪几人如。  

晁说之　二月初山上作  
与春相别云一岁，辽鹤有恨不足加。  
意韵寂寥莫我适，起逐春风山迳斜。  
春风自与时窈窕，岂为来开桃李花。  
不然春来已几日，何处桃李不枯槎。  
乃知桃李善卑陬，远交深托待纷葩。  
政如世间妩媚子，巡墙倚户渐齿牙。  
公卿初岂以尔故，腰金佩玉牢声华。  
区区更怜蜂蝶辈，草根花底为生涯。  
此理前人未见之，我今独得频咨嗟。  
生无京国名园分，况此边城万里沙。  

晁说之　二月二日  
柳花多情不肯新，可怜失尽汉家春。  
二年不识挑生菜，万国谁知有杀身。  
群盗犹多南渡客，征鸿难问北归人。  
始知前日一樽酒，上帝升平与尔亲。  

晁说之　翻忧  
岁暮穷途恼白头，况加一岁更荒州。  
家禽聚处无居屋，野水分时便断流。  
何物不堪供佛泪，谁人可与共咨谋。  
一生本藉诗书乐，今日诗书翻百忧。  

晁说之　访郭圆机机宜不遇  
久雨宜新霁，秋光更可怜。  
尚嫌鸿雁近，肯使鹿麑前。  
兴瞩唯高隐，名谈尽昔贤。  
那知忙事在，曳杖行荒田。  

晁说之　风  
一雨一月强，天地同翳如。  
大风半夜起，上下痛扫除。  
彼苍不自压，人力端奈渠。  
不然何特异，摇荡此寰区。  
痴儿怖惧起，无衣冻不苏。  
尚恐山岳仆，宁暇小物谋。  
人生所托微，造化仁有余。  
明朝木杪静，晏晏看天衢。  

晁说之　风琴  
不植风琴二十年，僧来为我置斋前。  
欲教羇思残春梦，吟落浮云共洒然。  

晁说之　风雪  
风雪三冬北，江潮二月时。  
怪今阿那事，不得作春诗。  

晁说之　风雨纵横至  
风雨纵横至，此非渊明庐。  
勉哉风雨操，人品有贤愚。  
彼方适云旗，我切畏泥涂。  
凄凄向深夜，何处识斗枢。  

晁说之　奉高道中作  
云埋树林远，雨添山色重。  
我马自知行，秋风更相送。  
悠悠邹鲁间，此意将谁共。  
明朝是别离，想此如残梦。  

晁说之　奉杨公近蒙答四六状极为精丽  
博物张公适圣神，经营佐国不谋身。  
一枪采撷朝林下，八骏遨游暮海滨。  
诗就秦州宁独乐，政成周道要相亲。  
败军污蔑谁哀念，敢谓勤渠问解巾。  

晁说之　奉纸百番於姑夫主簿并以谢四诗之宠  
怯见诗千首，悭持纸百番。  
纸多诗剩到，费杀哑儿言。  

晁说之　鄜州人语间有似河朔人处予独知其然盖此本魏之上郡魏人以归秦之三  
魏郡归秦秦遂王，音犹故魏恨难忘。  
谁知我本魏郡士，比汝独思田子方。  

晁说之　鄜州张路钤处见东坡所书渔父四首感叹之余因思诸王孙伯言善歌此辞  
庾郎几尺大腰围，江北江南有好诗。  
今日王孙浑得似，仍知渔父醉醒时。  
为我高歌掩明镜，上方凉簟鬼神悲。  
我曹早有江湖兴，风雨轻鸥细细随。  
君朝明光我圁洛，愁肠只有醉为期。  
海外骑鲸消息断，无穷飞絮解相思。  
孤舟本要载西子，欲付此声知有谁。  
安西将军元好事，纸背题来十袭之。  

晁说之　伏蒙二十三叔俯和亲字韵诗不胜钦叹辄复用韵上呈  
乐难得似新篇乐，亲莫亲如同祖亲。  
熟见典刑平世事，恭闻诗礼少年身。  
五言自发曹刘兴，七泽谁知鲁卫人。  
李白酒楼今在否，不堪回首小园春。  

晁说之　伏蒙三十丈六大夫宠视长句辄次韵和  
千仞愁城托寸阴，可堪疾病更频侵。  
烟霞旧友能相遇，鸥鹭前盟不待寻。  
羹饭东西惭白发，功勋远迩负丹心。  
明朝九重无高处，约访高人支道林。  

晁说之　浮甘亭上  
浮甘亭上拂征衣，欲起羇愁却自非。  
莺去青阴犹转响，月来碧障有余辉。  
三英何处同行乐，百丑无堪独自机。  
好濯缨尘惜苹藻，从教尘土半天飞。  

晁说之　抚古  
抚古论今百感生，兴亡异世实同情。  
鬼神能告广陵散，才智无如大厦倾。  
天御日躔归故国，江潮淮浦谩新城。  
论都不及百世事，谁为君王致太平。  

晁说之　复次韵寄子我四首  
柴门仅付一寒卢，不内不妻深有模。  
每与簀簹同缱绻，好来箕簹共萧疏。  
谢娘莫道能联句，郑婢无烦亦读书。  
前日{女便}娟今不见，头槌眼臼却能如。  

晁说之　复次韵寄子我四首  
何须晚嫁独伤卢，云母无媒自纳模。  
虹断美人情不竞，雨回神女分还疏。  
敢同孙寿巧为态，颇称江淹懒著书。  
叹息火笼俱丽质，当年风韵本何如。  

晁说之　复次韵寄子我四首  
当年配马莫嘲庐，今日化龙还寝模。  
麈尘尾虽长君不，搔头谩短我能疏。  
夜寒青女难携手，海阔麻姑肯寄书。  
五色笔归空婉娩，幽篁残梦自常如。  

晁说之　复次韵寄子我四首  
汾阳熏叶重彤庐，凉霍同封不世模。  
贫士岂知燕玉暖，幽眠莫共腻香疏。  
从容耻与石为弟，寤寐欣逢仙降书。  
若是双流参六贵，锦围绣被又焉如。  

晁说之　复入鄜城南门  
南走京洛道，羸骖到却回。  
只应如幕燕，自有社相催。  

晁说之　复用前韵即事奉寄  
南充有狂女，何以号仙君。  
不食諠愚嗜，忘言耸世欣。  
我常饥亦健，公更默能文。  
鹤驾如相召，应须即日勤。  

晁说之　复作山字绝句呈圆机  
羊头山笑鸡头山，我粲文章尔漫顽。  
游子白头颜不少，任人讥侮亢高颜。  

晁说之　感怀  
甬东为客久，心期日自昧。  
秋风沧海潮，尚余桂江泪。  
形影怅已老，颇识前人意。  
柳子与沈侯，超迈万人外。  
终日常戚戚，不知果何是。  
我亦负罪臣，视彼才藻愧。  

晁说之　感旧  
林梢接手百花浮，昔与王孙倚小楼。  
风物无情常自若，男儿何处不堪愁。  
兰成只忆江南老，丞相难忘洛下游。  
今日天涯送春泪，不堪更为种瓜侯。  

晁说之　感旧  
田园几亩豆苗新，卒岁闲居百虑真。  
百日频逢中酒客，何时曾禁折花人。  
谁夸玉帛奔侯服，自喜樵苏入帝闉。  
回首龙蛇纷起陆，却垂涕泪问胡尘。  

晁说之　感旧寄上芸叟侍郎  
於越茫茫羁旅久，函秦落落笑谈中。  
曲江烟月新春梦，寒食人家故国风。  
此际一樽曾邂逅，他时相见更从容。  
丈人笔力知强健，何事书来不吐虹。  

晁说之　感时  
千里逋亡蒲柳身，泪痕长短送残春。  
望惟书问平安到，乐在儿童读诵声。  
桑海恩深变未得，龙蛇躁甚起何因。  
即看廊庙申威令，为问勤王有几人。  

晁说之　感时二首  
衣冠迷鱼卫，食饮叹荆扬。  
夜雨思乡近，秋风客梦长。  
莫言游帝所，要且狩河阳。  
丞相如求士，当求张子房。  

晁说之　感时二首  
黄埃迷马市，白帝问鲁梁。  
松竹秋声早，江湖客梦长。  
易衣欺贼眼，辟谷信仙方。  
尚有叩阍志，其如病在床。  

晁说之　感事  
长鲸江海尚翻波，欲济无航可柰何。  
物象萧条秋序薄，人生感慨腐儒多。  
翠舆不见胡尘起，旅雁能随汉月过。  
七日之诛今几日，犹烦乐职在中和。  

晁说之　感事  
长江无月令，氛祲日胚胎。  
北阙望不见，东风呼弗来。  
后皇本图治，上帝肯遗才。  
为问缙绅士，何容赋七哀。  
僀¨宋诗　晁说1　　感事  
短发犹思沐，修途颇梦归。  
不惭为吏拙，但恨读书非。  
陇上健儿戍，渔阳突骑围。  
谁能图战阵，枉是著朝衣。  

晁说之　感事  
十年三冬时，柜火帘小室。  
读书似少疲，坐睡尘两膝。  
飞雪封我窗，号风过我壁。  
时有可语人，对之亦默默。  
当时不知乐，兴言在今夕。  
今夕何为者，荒山事行役。  
仆驭同饥寒，惝恍若有失。  
旅舍既凄凉，台牒更狼藉。  
始信柳柳州，幸此南夷谪。  
归去亦何难，清时惟所适。  

晁说之　感事  
王师真不战，天险易摧残。  
尽室半徒步，朝饥夜更寒。  
胡尘无甸服，汉月照长安。  
凶悍仍无礼，嗔予不守官。  

晁说之　感事  
人物今朝何寂寞，我思前辈太峥嵘。  
仙才难测赵周翰，俗眼聊窥石曼卿。  
鸾凤腾辉何处在，珪璋振德是人斯。  
怪来高论空无验，可是岐公作宰司。  

晁说之　感事  
功名富贵总愁予，南北东西尽畏途。  
悔不读书徒语尔，老来悔读少年书。  

晁说之　感事  
我有清时略，白头病在床。  
必须诛国贼，先要射天狼。  
割据江山旧，艰难日月长。  
百花寒未发，朱帝恨茫茫。  

晁说之　感事  
玉仙鸿福最先春，今日枝头历虏尘。  
千里无非逃难客，二年谁是看花人。  
偶来水国充饥易，况有儒冠请益频。  
天志虽穷吾道在，图书焚尽更重新。  

晁说之　感事  
人心端可见，戎马几时休。  
往哲真能恨，来贤更用愁。  
只应当日泪，常共大江流。  
汉县寥寥甚，今为辅帝州。  

晁说之　感事  
青春住莫过，伴我恨无穷。  
家在胡尘里，客来兵刃中。  
小人真乐祸，大吏竞兴戎。  
暂适叉鱼市，长惭斩将功。  

晁说之　感事二首  
本是悬车却扫人，猥贪雨露政惟新。  
干戈难作墙东客，疾病犹存砚北身。  
敢觅图书灰烬里，谁分盗贼甲兵屯。  
纷纷四海人知否，犹属炎年第一春。  

晁说之　感事二首  
流寓无家浪漫行，全家处处话升平。  
溪山色外京关色，风雨声中读诵声。  
王莽历期余数在，董贤恩幸几番新。  
只应不武空憔悴，自有长歌薇蕨春。  

晁说之　感事诗寄韩侍郎  
去年过却京尘里，今日无烦叹白头。  
且喜归来收客梦，何妨无酒破春愁。  
细教科树鸟声乐，远使疏泉山影浮。  
晚得花开逢岁闰，可容结侣到丹丘。  

晁说之　感叹  
消息沈沈当下国，风尘漠漠望中都。  
平生铅椠胡尘里，不免从今读误书。  

晁说之　感叹二首  
险阻空千里，都城整六师。  
忧心常忽忽，春日独迟迟。  
未见忠良出，休言昏乱为。  
白头难作客，日日问归期。  

晁说之　感叹二首  
龟筮总茫茫，风尘惨大荒。  
丹心能许国，膂力愧勤王。  
若使官兵卫，犹能干戚扬。  
叩阍陈胆策，折翅亦难将。  

晁说之　感兴  
越山无黄叶，客子自悲秋。  
朝来风雨恶，白浪翻山头。  
归雁不敢度，何事此淹留。  
少时笑古人，耻为关外侯。  
老识古人意，首山复首丘。  

晁说之　高二承宣以长句饷新茶辄次韵为谢  
春风伴我到僧家，叹息无名供佛花。  
刘子枕糟非枕酒，陆生论水不论茶。  
少多何必求玄鹄，一二唯当较白沙。  
更恨老年难得睡，因君茗粥恨无涯。  
信美江山非我家，兴亡忍问後庭花。  
明时不见来求女，俭德唯闻罢贡茶。  
鷁首千重能破浪，马蹄万里正便沙。  
烦君识取人才尽，白首飘零谩海涯。  

晁说之　高二承宣与苏二左司唱和春雨诗远蒙见寄依韵和之  
太乙池中舰，洞庭湖上蓬。  
问谁今得乐，宇宙钓丝中。  

晁说之　高二承宣与苏二左司唱和春雨诗远蒙见寄依韵和之  
公子与王孙，何烦更问耕。  
春心为花雨，梅杏尚难平。  

晁说之　高藤州六观堂  
曾子三省予未能，夫君六观何自入。  
天台敖我三观妙，君又三之弥有得。  
露下聚散俱已空，电出有无仍不实。  
一世假梦暂踟蹰，万缘托幻聊戏剧。  
澄渊泡起不离中，端形影见无差忒。  
兹惟一心之所发，邈乎此心近不识。  
更须止之艮为山，随其观处离非日。  
与君相遇紫陌边，不谓我言无不急。  
君方度岭驾朱轩，我言之外何所识。  

晁说之　高邮忽见叔易嵩山下所寄绝句次韵和之旧所作不次韵也  
我忆故人头更白，故人梦我眼犹青。  
重湖叠浪君知否，政似当年翻水经。  

晁说之　高邮人物绝句二首  
高邮崔监富诗书，笔力雄豪与世疏。  
不是魏公公道在，定垂白发老菰蒲。  

晁说之　高邮人物绝句二首  
高邮少年有王令，豪气雄才海内无。  
当日谈兵今可用，只愁遗像是癯儒。  

晁说之　高邮书事  
飘然去国到他乡，昼晷难移夜漏长。  
自恨旅怀多偪仄，谁教春梦远颠狂。  
舒虹荡月明珠过，积雪迷云小稻香。  
双绝兹焉甘作客，只惭不得去勤王。  

晁说之　庚子冬至祭鼎阁差充太祝致斋於内西廊待漏院以近法物库有火禁甚严  
至日为客昔人叹，况乃客次在斋宫。  
斋宫所寓有火禁，冰食霜寝多凄风。  
丰屋高悬日不到，未信一阳生是中。  
尝闻鼎以大祭祀，未闻祭鼎陈笙镛。  
兹焉祭鼎戒群吏，古也拜灶劳皇躬。  
森森鼎阁祚厥西，矗矗明堂配自东。  
天子万岁调元象，岁岁年年为祝工。  

晁说之　庚子至前二日韩德全李师民相继而至聊书一时之事  
先後客无约，寒窗注夕阳。  
纵谈香柏子，孤兴饮松黄。  
不道仇池远，唯迎至日长。  
於焉岂易得，回首即他乡。  

晁说之　宫观请不遂拣兵戍河朔  
拟驾柴车反故园，却料甲士倚和门。  
桐孙竹祖俱相笑，欲把秦音长子孙。  

晁说之　孤雁  
风驱云卷一身微，慕侣高高急急飞。  
未许高人能远遁，梁王池馆故同归。  

晁说之　古人  
古人愁已极，今我不用愁。  
去日已忽忽，来日谅悠悠。  
便能如此志，终恐惭白头。  
经月不读书，闭目得自求。  
不如悬车好，更复外言不。  

晁说之　故资政殿学士特赠光禄大夫曾公挽辞二首  
选吏时无最，论兵世有书。  
风神相门旧，胆气将坛初。  
地轴尘埃转，天航津汉虚。  
忠规子孙在，太史笔何如。  

晁说之　故资政殿学士特赠光禄大夫曾公挽辞二首  
马援枕前叹，张飞帐下怨。  
古人有余泪，今日不堪言。  
犬豕方逃格，璵璠忽自焚。  
共嗟当宁恨，宁复问乾坤。  

晁说之　顾弥邵以其尊内翰所有欧阳公集遗侄季澈赋诗篇末见及辄次韵作  
昭陵人物一朝盛，晚有醉翁为拟伦。  
譬如群凤粲羽翰，来下千里仪九成。  
凤归乐绝天寥寥，人间坠简空垂精。  
可但光华开日月，要识忠愤耸幽神。  
虎头本是当时客，教子传孙无粟亭。  
昼吟夜诵翁文耳，池蛙何容聒正声。  
得之不待金错赠，好守门律如时令。  
君家此叔定不痴，莫厌家鸡外勤请。  

晁说之　观逋翁执花曲作  
万国归随尽细侯，阿麽只解爱扬州。  
锦帆明日知何处，不得龙门洛水游。  

晁说之　观明道先生桃花菊诗作  
叹息天上暂醉时，重阳物色艳阳姿。  
便生春思兼秋绪，当日董生宜一窥。  

晁说之　归到  
归到故庐同逆旅，人生本自怕牢愁。  
雨声岂有京华态，羇思仍多澧浦秋。  
久禁令人类疾病，新闻向汝重咿喔。  
顾无道义论轻重，何处王公门可游。  

晁说之　癸未岁余与开封解安行同知定州外县赴二帅上元之集今辛卯明州灯夕  
伊昔中山胜事赊，初当三五便开花。  
君能选色沉醉倒，我自伤心深感嗟。  
聚散十年逢节序，穷通百态各天涯。  
使君绮席谁同乐，莫遣灯花照鬓华。  

晁说之　过汉武望仙宫在鄜寺之西三绝句  
海外求仙事渺茫，却烦鹤驾访刘郎。  
修门自有偷桃客，好试低眉问帝乡。  

晁说之　过汉武望仙宫在鄜寺之西三绝句  
山下时时闻凤箫，山中处处得蟠桃。  
刘郎仙去何难事，不用飞楼百尺高。  

晁说之　过汉武望仙宫在鄜寺之西三绝句  
山下时时闻凤箫，山中处处得蟠桃。  
刘郎仙去何难事，不用飞楼百尺高。  

晁说之　过荆轲冢四绝句  
过华踰河势北倾，何人来此葬荆卿。  
千金匕首安知在，易水寒来尚有情。  

晁说之　过荆轲冢四绝句  
太子当年计不疏，虎狼有剑断头颅。  
逡巡不血荆轲手，自要辒凉费鲍鱼。  

晁说之　过荆轲冢四绝句  
刺客传中轲绝伦，後来尪怯寂无人。  
秦人更甚燕人恨，不葬燕台留葬秦。  

晁说之　过荆轲冢四绝句  
贯日白虹可奈何，书生容易笑荆轲。  
美新伾党临遗冢，惭愧绝无狐兔过。  

晁说之　过洛阳赠亲旧  
古来无奈洛阳尘，兴属今朝谁与亲。  
河岳新秋初过雁，园林晓月远行人。  
波声有喜咸通汴，云影相随直到秦。  
白笋紫姜勤故旧，公孙出仕独堪嗔。  

晁说之　过陕州赠苏仪掾仲滋  
老去情怀谁与谋，坏壁无蛩更愁秋。  
收览雨声来枕上，飞扬马鬣在冈头。  
栾城孙子何来此，华国文章肯谩休。  
邂逅关山论家世，更期信息在西州。  

晁说之　过陕州赠苏仪掾仲滋  
河拥秋声客恨新，谁能出语共轮囷。  
信知五采生丹穴，不许文章属外人。  

晁说之　过万丈潭观山呈圆机  
弃捐踪迹尽悠悠，山水之恩亦太优。  
成熟此生无再辱，发扬何事敢他求。  
乘闲今日联高足，就隐明年独远游。  
潭面可量才万丈，总于春恨作浮沤。  

晁说之　过雁和二十二弟韵  
我避胡尘淮海远，悠然问雁尔何来。  
中原消息须闻取，南岳峰头莫谩回。  

晁说之　过雁和二十二弟韵  
庄周口舌过平生，择雁何为贵不鸣。  
默默高飞宁有乐，人间生死本来轻。  

晁说之　海陵寒食  
忽逢群盗到江津，惊若奔鱼跳此身。  
烟焰几为新节鬼，风尘敢忆故乡人。  
几家有物蒸尝在，到处无时哭泣频。  
日日凄风兼苦雨，要知寒食客愁真。  

晁说之　海陵社日  
信美非真美，徒劳本自劳。  
异乡今日社，寂寞食无糕。  

晁说之　海陵书事  
今古悠悠嘉上同，徒令客子恨无穷。  
竹椽泥压清虚节，苇爨香殊忠厚风。  
腾倚百年麋鹿外，波澜一日凤凰中。  
可怜仙驭频来往，从此相传第几翁。  

晁说之　海陵闻角  
秋风入角蹙山城，更觉淮南秋思清。  
惯听边威雷鼓里，梅花争发斗峥嵘。  

晁说之　海陵闲居  
春色海边虽到晚，幽居亦且得徘徊。  
风轻花影闲闲去，人静棋声揭揭来。  
莫话艰难催白发，从教颠倒长青苔。  
明朝此兴如能在，梦到梁王旧吹台。  

晁说之　寒江  
寒江不可望，怖尔船中客。  
波涛已无时，风雨又几日。  
人多冒险艰，我独幸沉寂。  
蛟鼍得意豪，鸿雁归期急。  
吾孙解蛮语，政可一戏剧。  

晁说之　寒甚  
二月春风著意来，毡裘北客尚低回。  
只应是日无何逊，江上梅花未肯开。  

晁说之　寒食书事  
令宫不易逢寒食，海角风霜剩作寒。  
杏粥榆羹浑不见，蓬池春色梦中看。  

晁说之　韩二十七诗来云已束归鞍逐去鸿令人欣喜愧叹辄次韵和  
此身重滞愧征鸿，况对庭前郢树风。  
暂至京师便归去，敢期今日有黄公。  

晁说之　何事  
何事千忧自惘然，且看节物异乡边。  
莺来昨日犹多吃，柳到今朝第几眠。  
上巳清明徒颉颃，流觞蹴踘岂周旋。  
故知白发因渠得，忍更贪愁忆往年。  

晁说之　何意  
何意此闲居，逋亡且谩如。  
日高鸡在树，风静雁抛芦。  
雨露传新令，儿童说故都。  
秋光金甲上，丑虏犯王诛。  

晁说之　和陈叔易见寄  
终日焚香却袢暑，只此于君愧典刑。  
莫怪殷勤问元朗，此心要自渴沧溟。  

晁说之　和出郭  
万斛无多宁贮愁，不如留著寸心忧。  
怕闻天假渔阳骑，莫话春迷炀帝楼。  
出去暂能欣绿野，归来还是梦沧洲。  
何人解赏鹪鹩赋，岂但功夫在句头。  

晁说之　和二十二弟龟山寺三绝  
江边龟步亦平平，淮上龟山耸五兵。  
何但八公山草木，解令王国列金城。  

晁说之　和二十二弟龟山寺三绝  
龟山之操恨时危，语乐徒劳鲁太师。  
今日龟山无可恨，祥符年上御题诗。  

晁说之　和二十二弟龟山寺三绝  
海岸石龟恨未平，时时入海自冯陵。  
此山磐祌清淮上，宝塔分功更就曾。  

晁说之　和高二偶作长句  
流落归来少故人，婆娑白发强容身。  
雷霆能断王敦首，宇宙犹多庾亮尘。  
以国与盟非所志，在边不战岂其仁。  
兼资文武唯高子，谁识中原有虎臣。  

晁说之　和胡少汲游山  
峭直汉大夫，伊余忝末胄。  
出不还良媒，生本值恶宿。  
高曾耀图牒，罪戾辱堂构。  
十饥付群儿，万恨阁孤哹。  
耻争市井日，雅愿农田寿。  
感概触目新，忠愤平生旧。  
欲论国中枢，谁识不下辏。  
偶为江湖游，喜见园林茂。  
但恨老子迂，难复处士秀。  
怀我故时人，识彼往岁绶。  
故人多零落，高义或邂逅。  
有美中庸胡，愿息金兰臭。  
家住灊岳云，赋此小山狖。  
才显便官豸，暂处得僧鹫。  
大篇既锦舒，小章亦玉镂。  
本期古人知，岂急今朝售。  
又如五色丹，必待九转就。  
不近恋洛阳，何远惮句漏。  
神智此既澄，世网不待透。  
明珠雀能衔，黄金鸟解漱。  
遗骨一国珍，死鬓百草斗。  
果谁真美恶，亦曷定先後。  
食柏莫分甘，种漆要自守。  
无思粱肉肥，忽厌藜藿瘦。  
德义难沃怀，情欲为穿溜。  
小人窘咫尺，君子狭宇宙。  
清音可相羊，畏途肯宿留。  
原宪不知贫，季氏徒夸富。  
既皆白发侵，宜各素心究。  
内不识织紝，外嗜饱飣餷。  
一言可酣醉，八月非醇酎。  
苟适年少场，或落春花囿。  
武思挥日功，文欲凌云奏。  
懒出枥马嘶，惜笑闺女侑。  
巧意难幸得，枯胫或遭叩。  
君如此攘臂，我此甘缩袖。  
归见鲁卫士，未觉风宜陋。  
每增输心伪，矧非见面骤。  
猿笑识岩穴，鸡鸣知旦昼。  
吾语虽不媚，厥意或可後。  

晁说之　和季站秋日即事  
五世衣冠盛本朝，宁论妻织与儿樵。  
愿予始就山居乐，未放诗书便泬寥。  

晁说之　和涧上丈人石淙作依元韵  
岷江将入海，金山中斥攫。  
近樵得雁荡，平地风落落。  
狞儿一称绝，如夔理舜乐。  
那知嵩石淙，视彼削则削。  
两处各瑰俊，一日得磅祌。  
水从嵩阴来，到此几溪壑。  
势尽划纵横，天地自开凿。  
腹背涵丛峰，星斗俱漠漠。  
波摇下嶔崟，云度上岝崿。  
为山无麓趾，突兀便可乐。  
北首揖三顶，雁行共辽寞。  
睥睨万培塿，飘然风中箨。  
莫言聚石耳，乍如五阴剥。  
试观烟霞生，如莲敷青雘。  
非山亦非石，水亦非激跃。  
痴龙有路寝，醉蜃不收阁。  
因得为人戏，何处颜色怍。  
或疑上帝宫，盆山映丛薄。  
盲风吹下将，尘世暂斟酌。  
又疑涿野战，行阵龙虎作。  
过怒禁不散，结此空黝噩。  
宁论八  

晁说之　和吕希哲  
渭滨人老钓纶中，晚达那知有早穷。  
顾我岩栖终作底，谩将病目送飞鸿。  

晁说之　和蒲君刑曹佳什  
独步当年贤士关，青衫初试□官闲。  
好怜归去龙锺者，五世题名在道山。  

晁说之　和蒲君刑曹佳什  
志士何曾耻把关，忠臣本自不言闲。  
策勋他日阵闲阵，莫忘今朝山上山。  

晁说之　和十二弟见降羌过洛  
百代兴亡吐谷浑，圣主神谟不世恩。  
解缚再生有孙子，无劳倚笑上东门。  

晁说之　和斯立见还诗卷  
神仙刘子夏，不愧许远游。  
今日秋风客，襟度更为优。  
如何琅玕纸，亦作李相投。  
释之还在手，爱涎随不收。  
霜渚正可恨，凫鹄远啸俦。  
金篦识清扬，玉麈见风流。  
新知虽云喜，果作新故不。  
相期不用名，散尽人间忧。  

晁说之　和斯立夜校试卷呈同舍十二韵  
校艺来从鲁，闻韶昔在齐。  
幸容葭倚树，欢会食甘藜。  
礼数延文士，雄豪动武奎。  
严凝池上雪，灿烂谷中霓。  
喜见双头锦，争求独角犀。  
化金思点灶，画酒愿分篦。  
气壮如观海，言危拟去梯。  
且思竭马力，马敢效牛蹊。  
萧统闻香臭，刘郎善品题。  
铅黄方宴集。风雨惜风携。  
永遣愁城破，休教眉宇低。  
故乡我自乐，归去逐群鸡。  

晁说之　和斯立重赋  
是非真未定，楚客莫咻齐。  
侈美珍炰鳖，粗疏鄙饭藜。  
评文归藻鉴，得实应参奎。  
萧酒裛尘雨，清明避日霓。  
露华鸣老鹤，月魄射灵犀。  
儒雅元簪笔，风流且带篦。  
辛勤无黑突，腾跃有丹梯。  
自顾迷辕驾，马能识路蹊。  
从容金谷集，酬唱汉江题。  
好是频徵策，相看便解携。  
尘埃随日起，穷悴使人低。  
桀犬惊尧犬，家鸡笑野鸡。  

晁说之　和新乡二十一弟华严水亭二首  
渚蒲淅淅风犹急，岸柳纤纤雨尚余。  
栖鹭宿鸥浑去尽，泝溪还有两三鱼。  

晁说之　和新乡二十一弟华严水亭二首  
荷盖点溪三数叶，藤稍遶树几千层。  
投闻更与高人约，重抱琴来听广陵。  

晁说之　和许嵩老江上舟灾  
火德孝严嗟掠虚，祝融江面怒心余。  
千寻赤尾干尧历，百仞红鳞灭禹书。  
丙穴烘天谁得及，丁翁奔日更难如。  
文昌右辖知几早，无妄之灾不我居。  
平生易象论孙虚，富贵功名不愿余。  
政府频垂忧国泪，梵宫独看竺乾书。  
众惊赤壁复焚尔，自擅三禅早晏如。  
回首焚躯并溺骨，何为不早傍禅居。  

晁说之　和圆机佳作  
官憎诗过好，人亦忌才多。  
君子自如此，伊人其奈何。  
单裘千日醉，短发百年歌。  
谩纳新愁泪，终惭带女萝。  

晁说之　和圆机题草虫  
怒剑无烦起逐蝇，从教小物此冯陵。  
礼加蛙臂何时用，书到蚕头几日能。  
半是苔边徒有感，全收芋处肯生憎。  
如椽大笔么麽落，愤懑今人终拂膺。  

晁说之　和朱少章见寄  
兼该夫子耻专门，却笑何人哮吼村。  
闷己赋疑唯独语，恼卿诗似得同论。  
夜来雨足宽贫病，秋到凉生破睡昏。  
几欲抛书闲过日，只惭无可谢嫣荪。  

晁说之　和资道登岱顶回  
蔼蔼天孙作晓岚，为嫌俗骨遣教还。  
仙儿堕处真堪惜，只在含眸一笑间。  

晁说之　和资道读贺知章传  
少陵爱贺公，爽气不可致。  
宁向水底眠，不作尘中士。  
谪仙见长安，狂言随意至。  
换酒解金龟，安知天王赐。  
二子少可人，欣然得朋类。  
我实异世客，遗编劳补缀。  
念昔游稽山，颇爱石上字。  
再拜式画像，物来见真意。  
翰林有渚孙，能与我同契。  

晁说之　和资道读王绩传  
飞廉有丑马，卒岁得肥游。  
先生用自况，散发汾水头。  
时时到醉乡，万汇如蜗牛。  
板筑杜康庙，配飨酒家流。  
此意谁能解，空令儿女羞。  
为问关夫子，若何为献酬。  

晁说之　和资道故山驿早行  
欲识混沌初，请君观晓山。  
浩荡有而无，云烟往复还。  
流水意更新，四顾复联攀。  
日驭慎莫出，我要常萧闲。  

晁说之　和资道山路见菊杂言  
桃李不如菊，露下花开意自足。  
菊亦谢桃李，妖葩艳萼能入俗。  
把菊比君君更清，爱菊肯教陶令独。  
君今渐作富贵家，平头奴子红腰束。  
人谁敢号髯参军，见者面柔辞气曲。  
唯有禅翁向晚秋，东篱细步想风流。  

晁说之　和资道岩岩亭二首  
我来游此亭，岂羡高阳里。  
形神既生生，吉祥斯止止。  
我无古人愁，古人无我喜。  
颇恨桑苎翁，不来尝此水。  

晁说之　和资道岩岩亭二首  
昔年蜀武侯，泣下荡阴里。  
何如无事人，一亭欣所止。  
悠然太山岑，相对真可喜。  
不须樽中物，且酌岩下水。  

晁说之　河中府古兴寄刘壮舆  
肘腋患难御，垣墙倾莫制。  
兹者论战国，破秦必在魏。  
初疑此语谩，身到识真是。  
河山既设险，信食以自治。  
秦虽百虎狼，得进不得退。  
襄王昧远图，苏秦嗜近利。  
惜哉计画疏，为此山河愧。  
我怀谁与语，刘子长论议。  
方为十二史，吾言不可废。  
眺听常思君，梦魂先朔吹。  

晁说之　河中府追怀亡二兄及思永兴十二弟  
表里山河季布州，我家兄弟忆同游。  
芸香寂寞空青冢，绛帐飘零欲白头。  
羁旅即今无好语，登临自古有高楼。  
颇闻酬唱西岩在，阙里诸孙添我愁。  

晁说之　河中戏作绝句  
人物英雄异姓王，山河生气尚光鋩。  
可怜只解夸佳丽，花落春空更断肠。  

晁说之　恨契诗  
坎壈愚无计，恸哭老无泪。  
居处近何适，隐遁远何暨。  
爰来未尝恨，始恨金石契。  
何朝熔而泥，亦暮泐以滓。  
有美者伊人，平昔尝自谓。  
此身敢自轻，实与刘向类。  
孰如同姓忧，斧扆况忠对。  
与我盛苏门，何人忍弃背。  
顾彼苍蝇姿，须臾来附骥。  
附骥只须臾，没身有臭嗜。  
国中起四顾，谁门复擅势。  
前日既居货，今日宜入市。  
市王诚何知，多贱而少贵。  
懦劣既先奔，强梁亦晚至。  
俄然欣解榻，倏尔勇投袂。  
烈烈参貔貅，堂堂得英卫。  
云朔土即复，单于颈当系。  
如或骑猪归，铁甲遮羞愧。  
功成麒麟阁，丹青更何视。  
莫能为尔言，击指血迸溃。  
况我本小人，西京仍已亟。  
所得果几何，作诗深自励。  

晁说之　恨同  
恨同枉陼频潮汐，情与游丝斗短长。  
垂钓蛮童缘底泣，难将心事问何郎。  

晁说之　洪泽守闸和二十二弟韵  
小舟洪泽叹嗟余，欲说人间孰得如。  
蝙蝠倒悬徒颉颃，猕猴徐步谩趑趄。  
岁穷云际行求雁，日暮溪头坐羡鱼。  
何处长风万里浪，龙盘鳌拚蜃楼居。  

晁说之　後十一月十一日夜宿柳子镇  
早岁无知到柳桥，黄流澎湃客雄豪。  
自从道路无形势，今日睢阳益谩劳。  

晁说之　忽蒙秀实内黄贤尉寄书期许稠至有经世之语辄代书为谢  
岁宴慕群侣，鱼鸟各知息。  
故人音书来，怜我此时忆。  
忠言开靡靡，岂但问寝食。  
我有山耕愿，久矣君已得。  
中道忽献书，明时思自立。  
一官虽漫与，颇知民苦疾。  
豺狼不当路，雨露发天秩。  
植杖听班诏，去暴看甲乙。  
闾阎心欲速，廊庙虑匪棘。  
恨不死褚渊，叹嗟起安石。  
固云小人鄙，未易君子识。  
悠悠定谁堪，世事儿女剧。  
君才雄且锐，欲振排云翮。  
但恨张公子，蹶蹶难与适。  
功名良可图，燕然铭谩勒。  

晁说之　胡季和送江梅山茶来  
山茶有色笑江梅，无色江梅谢不才。  
莫言无色无才思，几许才从色上来。  
天际素娥能绰约，人间红袖恨徘徊。  
谁将玉质酡颜醉，绛雪朱丝解不开。  

晁说之　花开未几忽已尽落戏作  
天涯花信误心期，狼藉红残只信时。  
怪底小怜浑不睡，夜深惆怅梦周师。  

晁说之　花石题南庄壁  
花石倡优乐未央，四维忽绝失皇纲。  
犬戎便欲据中国，鹤驾知谁从上皇。  
云外安妃情已断，尘中仙伯恨空长。  
岂无拨乱济时策，久弃蒿莱不得将。  

晁说之　怀济北弟侄  
久客思吾子，生涯滞故乡。  
独携高士传，翻忆紫香囊。  
合榻言犹在，同堂乐未央。  
翩翩春草梦，随意遶池塘。  

晁说之　怀旧  
伊昔升平事，中州见最先。  
洛花凝晓月，巩树霭寒烟。  
相业归貂宠，胡尘溺汉天。  
几多垂白叟，涕泪日潸然。  

晁说之　淮海二绝  
卜钱簇簇怯单单，小妇扬州桥上看。  
拜鬼求神春更恨，不堪风雨作花寒。  

晁说之　淮海二绝  
莫问扬州桃叶生，渡江今日得风晴。  
长沙子弟更相笑，上到隋堤便住营。  

晁说之　淮口作  
王畿胡骑满，何地可逃生。  
尽室半徒步，有舟无水行。  
长淮能见阻，久雨自难晴。  
杂立官称在，低头媿国荣。  

晁说之　淮南王  
淮南王，解烧金，胡为黄叶落故林。  
神仙鼎气覆千里，草木姿媚锺磬音。  
夸诞之语恐难信，傥然安得我登临。  
即今巨盗处处起，天子不贪淮南地。  

晁说之　还琦公诗卷  
孤山教体外，赋诗汤休上。  
后来数参寥，接手得宗匠。  
东游四明山，怀人增恻怆。  
何言还老琦，二公论辈行。  
但欠主盟人，汲古自清唱。  
明年已七十，句法何荡漾。  
兹山近蓬莱，展卷到绝旷。  
岛子敢赓酬，我正恨难傍。  

晁说之　还通叟年兄诗卷  
白头从事未抛诗，无奈才何复苦饥。  
我易吟愁归乐土，因君肠断邺中诗。  

晁说之　还诸君唱和雪诗次韵二首  
萧散人间阮始平，轻盈云外董双成。  
飞英试比休争丽，连璧髈言与共明。  
黄竹异时徒思苦，幽兰同调得心倾。  
何须灞岸蹇驴夜，更学幽人老婢声。  

晁说之　还诸君唱和雪诗次韵二首  
胸中磈磥若为平，今日相如雪赋成。  
广野喜逢三得白，高山真遇四边明。  
瑶音顾我何能和，玉色烦君几见倾。  
形秽由来惭独目，自怜犹识佩环声。  

晁说之　还资道斯立诗卷  
秋风吹一叶，送我过东山。  
山高日出迟，露重衣裳单。  
爰到济南郡，端士茞与兰。  
扁舟八月水，唱酬清且闲。  
怜非郭李客，便了取诗看。  

晁说之　还资道斯立诗卷  
馥馨兰茞语，令人有愧颜。  
未见半豹书，安敢道一班。  
分在婢子科，何以能追攀。  

晁说之　黄河多淘河之属有曰漫画者常以觜画水求鱼有曰信天缘者常开口待鱼  
漫画复漫画，河尾沙软喙一尺。  
天生刚喙不解秃，倦鱼薄浅幸有得。  
谋拙力百费，何处有金翅。  
饥肠倚暮烟，惭愧信天缘。  

晁说之　黄河多淘河之属有曰漫画者常以觜画水求鱼有曰信天缘者常开口待鱼  
淘河复淘河，后土激浪沙分波。  
大石羽转杂龙鼍，汝欲澄清力几多。  
官家费尽水衡钱，万夫政待汝漪涟。  
天上有河鹊以填，可增汝漫髠其颠。  
虚名核何尝，休讥汝在梁。  

晁说之　黄河多淘河之属有曰漫画者常以觜画水求鱼有曰信天缘者常开口待鱼  
信天缘，何为者，  
非达亦非贤。终朝开哹不敢仰，  
待鱼落哹急下咽。大鱼变化小鱼黠，  
谁肯效命于尔前。皇天日月高，  
无心怜尔曹。几欲强求索，  
岂不监漫画。  

晁说之　昏昏  
昏昏非所志，忽忽是何时。  
客恨潮声起，春愁柳色知。  
何烦连日雨，要剧故乡思。  
自顾囊中术，黄金未可为。  

晁说之　积善堂  
我家得姓自卫史，文王之昭锺厥美。  
西京御史府大夫，父兹子忠不惜死。  
至今墓上无曲棘，颍川岁时虔庙祀。  
中原丧乱厌风尘，南渡不及渡辽水。  
晚惟道武揽英雄，辽东之晁同兴起。  
世封颍川刺济州，子孙婵媛冠剑伟。  
唐有贤良如汉初，名动集贤为学士。  
是时海内图书家，一晁未议张与李。  
忠实文华入本朝，三祖百孙同一体。  
中祖颍川袭远封，东祖西祖复於济。  
自从决策罢兵来，平进不厌百寮底。  
即今门户益衰微，揽古怀今情曷已。  
上恩坱坙播无垠，宿莽心存春藿靡。  
漳州有母行百龄，疏封钿服明光里。  
夫人眼力尚针缕，拜恩不易从稚齿。  
初惟夫人有子贤，曰此布瀋敢不。  
何劳梦帝血面论，直以微诚动旒扆。  
华堂白发喜更新，即看青袍子高第。  
寿斝千场日未央，膝下曾玄扶且倚。  
中眷有孙不能鸣，东眷孙文刊烨炜。  

晁说之　即事  
几岁田园得隐沦，忍将秋泪湿红尘。  
一麾不得庐山去，何用他州寄此身。  

晁说之　即事  
抛尽图书避虏尘，楞伽读罢与谁亲。  
波涛远屿羇游梦，风雨幽斋默坐身。  
盏底不堪留酒客，句头何敢恼诗人。  
和诗送酒俱休问，只恐归期误此春。  

晁说之　即事  
自言愚似醉，休道醉如愚。  
不耻小盘食，宁惭掘笔书。  
九原怀往泪，万里梦同途。  
政恐能知我，何妨更骂予。  

晁说之　即事呈德麟  
学得浮云往复还，里中不出孰追攀。  
九秋自与物情乐，一日须教我辈闲。  
敢料都城有诗句，故应魂梦在山间。  
今朝车上瓶无分，更可怜哉我阻艰。  

晁说之　即事二首  
晚霭沈山月隐林，终朝好学仲长瘖。  
忍将老易供书画，更与何人得断金。  

晁说之　即事二首  
药苗晚种已青青，应念尪羸与养形。  
肯为嵇生徒著论，便同玄晏剩翻经。  

晁说之　即事戏作五言  
何处寂寥好，山城太守家。  
轻觜木竹笋，大裹白朱砂。  
君与旱莲比，实非火候赊。  
一官还此是，百务莫淫哇。  

晁说之　即事戏作五言  
何处寂寥好，山城太守官。  
龙锺五品服，豹变一还丹。  
旧恐三杯竭，新添两角寒。  
只应归去是，无责有余髈。  

晁说之　即事谢公表二绝句  
碧嵩青颍肯相从，万事茅堂醉梦中。  
出到人前羞欲死，归轮不必问何从。  

晁说之　即事谢公表二绝句  
留君谈笑且从容，白发红尘阿那中。  
踉跄行藏莫相笑，枯鱼垂泪恨无从。  

晁说之　疾病  
疾病非吾有，吾身与世轻。  
看棋得静意，说药肯伤生。  
不道江湖远，惟多鸥鹭情。  
况闻登俊杰，即日是升平。  

晁说之　记梦  
山上多曲木，涧底有劲草。  
乃知穷达性，多随势所到。  
此语自梦中，景物殊浩浩。  
颇逢平生人，叹息老非少。  
独不偶贵胜，昔见非吾好。  
语类紫芝歌，敢不勉蹈道。  
孰能憔悴予，著之视同袍。  

晁说之　寄陈留江子我  
江家宅在严家濑，亦有商声歌半夜。  
不烦死鱼远吐墨，谁识天马早流赭。  
嗟予久已乌角巾，愧尔当年白莲社。  
唯昔灊山见老禅，枉叹门人才下下。  

晁说之　寄陈留江子我  
江家宅在严家濑，亦有商声歌半夜。  
不烦死鱼远吐墨，谁识天马早流赭。  
嗟予久已乌角巾，愧尔当年白莲社。  
唯昔灊山见老禅，枉叹门人才下下。  

晁说之　寄陈留江子我  
江家宅在严家濑，亦有商声歌半夜。  
不烦死鱼远吐墨，谁识天马早流赭。  
嗟予久已乌角巾，愧尔当年白莲社。  
唯昔灊山见老禅，枉叹门人才下下。  

晁说之　寄陈叔易  
春色今似我，已老不足爱。  
花随浮云空，只有蜂蝶在。  
问春归处无踵迹，肠断江南与江北。  
青春不似青山常有情，处处相逢好颜色。  
山中故人头亦白，何敢劳渠坐相忆。  
愿得春风一夜万丈高，乘之归去旧岩谷。  

晁说之　寄城中亲旧  
苍皇逐客投兰若，傍晓衾寒喜且惊。  
隐隐似闻开静版，沈沈欲歇读经声。  
好将迟暮此间过，强欲论思何处行。  
城里有谁能念我，劳渠努力致升平。  

晁说之　寄富季申  
故人风雪知何处，旅梦时时得旧游。  
温麦周禾不我饱，秦云陇水使君愁。  
刘琨数刻欢安在，何逊一筵笑则休。  
赋就思玄尘易绝，诗成述祖泪难收。  
曾窥汉简和戎策，尚忆津梁礼佛裘。  
大轴丹青犹凛冽，小官孙子太卑陬。  
故园多谢凌霄木，直到丹霄上上头。  

晁说之　寄光公  
湖上石楠花出屋，待久老僧来默默。  
徐言经岁不出门，偶向今朝移苦竹。  
有琴挂壁积尘埃，强之使弹响山谷。  
至今两耳犹泠泠，边风日夜相思曲。  

晁说之　寄果  
果公消息大茫然，六尺堂堂只眼前。  
斗极新春年八十，烟霄故国路三千。  
每惭鉴薄朝多语，待学情亡夜不眼。  
此世难期再相见，试容抒思序真筌。  

晁说之　寄韩君表  
别离何用愁天涯，尘世来由百感赊。  
白雪恨难逢柳絮，东风悔不识梅花。  
诗书异户作何有，将相同时君莫夸。  
闻道近远思卜筑，好来嵩少共烟霞。  

晁说之　寄焦山成老高邮滋老  
他乡卧病白头翁，孤愤犹存涕泪中。  
竹叶有阴唯待月，莲花自殒不须风。  
明朝白帝行商令，何日黄麾入汉宫。  
一死等闲无足惜，道人第一莫谈空。  

晁说之　寄李辅之  
嫁树栽花待上元，一灯明焰照山樊。  
香炉峰下烟霞客，此夜皇州亦掩门。  

晁说之　寄李辅之  
布裘菜饭久忘言，粝食粗衣过上元。  
怪底狂风迷四野，荣光自满濯龙门。  

晁说之　寄琦公住小溪  
穷塞岁暮怀，琦公实真侣。  
恨此长城风，不送小溪雨。  
梦断七十强，心留五字苦。  
斯世何寂寥，无人称支许。  

晁说之　寄侍讲吕原明七丈  
悠悠客子京华远，只把清秋泪濯缨。  
黄叶风前身亦老，白云影外世还轻。  
书来旧德知无恙，梦断疏钟恨有情。  
昔日诸生今在不，丈人因为话平生。  

晁说之　寄题镇江宝墨堂  
常润特令赐吴楚，从此钱氏政相宜。  
江山阅世无今古，金石何年有合离。  
小谏纵歌文史外，侍郎决策甲兵期。  
只寻旧墨题新榜，念尔邦人肯扰之。  

晁说之　寄温倅江十四  
离别蹉跎岁月深，故人带未九环金。  
狂儿易悦笙歌费，志士徒劳涕泪侵。  
金紫早年唯乐梦，令公老去亦伤心。  
永嘉康乐风流在，别乘犹胜翦绿林。  

晁说之　寄隰州李九使君  
隰州太守诗来好，何事新诗不寄来。  
岁暮异乡思里社，山寒宿雪启樽罍。  
数茎白发何堪照，一寸丹心未肯灰。  
唯有早归箕颍计，暮酬朝唱不论才。  

晁说之　寄谢任伯察院  
终日小园何所为，忘言不读国风诗。  
闲来却觉呻吟好，老去仍知疾病宜。  
月在鄜州能到此，人游梁苑误行期。  
徒怜宋玉无秋思，既识清高又可悲。  

晁说之　寄恂公  
南屏不可见，岁晚得恂公。  
辩笑潮难久，闲嫌云住空。  
谁来纫落月，独起汲寒锺。  
八十岁除夜，宁知塞漠风。  

晁说之　寄昭德兄弟  
莫言无合亦何伤，旅雁卑飞怯稻梁。  
南亩荒芜嵩少远，却来楫口祭勾芒。  

晁说之　寄昭德兄弟  
甬东旅情何托，江北苍芒恨不收。  
静夜橹声来枕上，犹疑身在木兰舟。  

晁说之　寄中远越州旅舍兼简宋倅  
自言无闷於兹久，何事今朝叹息频。  
同病愿逢闲话客，异乡难得借书人。  
独寻剡县溪山去，厌见扬州花木新。  
茶寄卧龙何日到，贰车东宋世相亲。  

晁说之　简沙头李山伯  
坎离交养日需沙，君向沙头好泊家。  
鸥鹭若来寻旧隐，为言直上有烟霞。  

晁说之　见诸公唱和暮春诗轴次韵作九首  
何处留春意，歌残烛半红。  
柳斜双舞破，花落独书空。  
欲作经年别，先惊昨夜风。  
乌衣多胜概，此际恨难穷。  

晁说之　见诸公唱和暮春诗轴次韵作九首  
那识春将暮，山头踯躅红。  
潮生芳草远，鸟灭夕阳空。  
乌贼家家饭，槽船面面风。  
三吴穷海地，客恨极难穷。  

晁说之　见诸公唱和暮春诗轴次韵作九首  
叹惜芳菲尽，香腮越女红。  
帘垂啼鸟散，镱掩舞鸾空。  
梅豆娇含雨，莼丝懒倚风。  
高歌君辈在，老子柰途穷。  

晁说之　见诸公唱和暮春诗轴次韵作九首  
留春留不得，怯去舞衣红。  
那惜河阳暮，唯惊洛浦空。  
丹成人奔月，金就鹤乘风。  
此恨何能已，卢郎百计穷。  

晁说之　见诸公唱和暮春诗轴次韵作九首  
五字留春句，如开蜀锦红。  
幽香不知灭，宿恨望来空。  
婉娩能挥日，绸缪拟割风。  
江淹方思苦，慎莫道才穷。  

晁说之　见诸公唱和暮春诗轴次韵作九首  
春残留几日，越女笑蚕红。  
江尽愁何尽，床空梦不空。  
燕多知近海，蝶少为饶风。  
底事吟诗健，吟诗正待穷。  

晁说之　见诸公唱和暮春诗轴次韵作九首  
芳草摇轻碧，蔷薇著小红。  
肯嫌桃叶薄，只恨柳枝空。  
梦断三千里，愁生五两风。  
四时顾家好，作底却言穷。  

晁说之　见诸公唱和暮春诗轴次韵作九首  
上苑群芳外，娑罗二月红。  
妖娆秦女妒，淡荡越江空。  
敢梦鹓鸾侣，凸披草木风。  
传家缃袟在，百巧愧千穷。  

晁说之　见诸公唱和暮春诗轴次韵作九首  
令公头皓白，执拂妓殷红。  
绮席千觞醉，芳尘一夕空。  
颠狂援北斗，飘荡怨东风。  
得意伤春甚，癯儒况路穷。  

晁说之　江暮  
何能浣客愁，长夏暮江头。  
岚远疑无象，潮平似不流。  
须臾云送雨，荡扬鸟随舟。  
明年北归去，谈话未应休。  

晁说之　江南  
一家天下莫分三，天极明星万象含。  
此水北江归海处，谁将此地号江南。  

晁说之　江上独坐  
少时曾识京华乐，老得江山怀抱开。  
风月不谈辜此夕，恨随潮去与潮回。  

晁说之　江亭晚望  
秋色日髒髒，江亭敞宿阴。  
残霞沉浦口，新月出波心。  
客恨此时薄，归怀晚岁深。  
邻僧数来往，未肯愧南金。  

晁说之　将出江绝句  
修门缥缈梦悠悠，岁暮长江斗柄浮。  
奋翼鸣鸡急自和，白头鼓枻为谁愁。  

晁说之　将为枝江之行  
北斗垂几尺，东京路几千。  
大江复几深，腊尾难放船。  
岂无凋胡饭，疾病相后先。  
波涛日夜起，高枕相与眠。  
春风明日来，为我添华颠。  
沅湘盛春风，兰茝为人妍。  
沅湘无故人，耕钓异云烟。  
沅湘有故人，避地于我前。  
彼美媚学子，共讲中庸篇。  

晁说之　将至州  
平生心迹笑元龙，今日城边比蔡邕。  
岂是白头著书地，聊当涕泣自从容。  

晁说之　节孝处士徐先生  
莫怪先生身上贫，眼看外物似浮云。  
房中除却琴棋後，更有门前鹤一群。  

晁说之　今年暑气甚剧六月二十八日初伏之末风雨甚横既而便晴有感作  
庚暑既云初，甲运将复浃。  
正当相火行，如持溽土□。  
炎炽及云霄，烦燠况仆妾。  
皇天不胜毒，一日思自惬。  
箕毕靡遑舍，巢穴徒更讋。  
雨脚压嶙峋，风威振巠巌。  
滂沱驱鬼神，庭除觅舟楫。  
扶摇百年木，斩馘一瞬捷。  
岂容壶蚁蠹，谅搜芥龙厌。  
我屋茅何支，彼田禾已躐。  
简编恨枯槁，纵横恣涾浥。  
泉酌便无情，汤饼谁为饁。  
亟欲撝絺綌，从此正经蹀。  
矫首凌鹤翔，奋身脱鸢跕。  
宁知不亹亹，俄觉复烨烨。  
强阴难节制，衰阳易威胁。  
蕴隆增几倍，怫郁起重叠。  
蝗阵暂侜张，谷根自安贴。  
蜩狂噪百尺，鸠惭劳两颊。  
我亦闷赋诗，欲语而胆怯。  

晁说之　金陵二首  
金陵形势眼中见，一吊兴亡梦寐间。  
侯景长驱走龙虎，王敦内叛压江山。  
中原有主申明命，下国何人敢肆奸。  
白首自伤归未得，此身何处得清闲。  

晁说之　金陵二首  
上帝於人靡有常，江流何处任兴亡。  
干戈揖逊一锡杖，社稷山川半面妆。  
故自无人比叔子，尚怜有意保襄阳。  
白头难待太平策，万国明朝建治康。  

晁说之　谨次知府经略待制韵  
制胜奇兵不下堂，铅刀何敢齿干将。  
肯夸舞暖娇回雪，只念琴寒乞履霜。  
此日秦郊黄发老，当年汉殿绿衣郎。  
徘徊四十年来事，险阻艰难间备尝。  

晁说之　近作小池颇有野意日晚临流吟柳浑独不见慨然有作  
无波枉陼若堪凭，白露青苹更可陵。  
过尽秋风独不见，此时肠断柳吴兴。  

晁说之　京居秋感五绝句  
快雨薄寒一夕间，胡为百役自间关。  
秋怀更读甘陵赋，始信人人庾子仙。  

晁说之　京居秋感五绝句  
雨助风声燕欲归，谁教我尚著征衣。  
自怜未读愍征赋，霜雪鬓间犹庶几。  

晁说之　京居秋感五绝句  
随蝶求官秋绪多，自甘老罢乐婆娑。  
枕边风雨五更梦，声在长衢朝马过。  

晁说之　京居秋感五绝句  
江上高人未肯来，京华秋鬓独徘徊。  
饶渠看取潮头月，莫恋林香待放梅。  

晁说之　京居秋感五绝句  
河韵依棹得风期，秦树湘云枉梦思。  
也好归来君富贵，未容言语我悲伤。  

晁说之　京居秋叹  
京居少蟋蟀，失我田园秋。  
何用外物感，不胜中心愁。  
少多王霸略，老窘衣食谋。  
神皋既绝分，蛮徼亦愿游。  
鹊飞徒绕树，坎止信乘流。  
顾惟尔青简，能令人白头。  
当年魏公子，今日无遗丘。  
出门何所从，垂泪且复收。  

晁说之　京居五更闻钟  
惯听山头五夜钟，忽惊孤枕景阳风。  
明朝乐事知何限，定自无人拜德公。  

晁说之　静  
萧然一室静，乐只复何如。  
子晋吹笙罢，孙登长啸余。  
儿童奔入学，宾客远回车。  
更愿干戈息，残年老弊庐。  

晁说之　静夜  
此身飘荡久，静夜得幽情。  
月色随窗尽，泉声到枕轻。  
老夫方读易，稚子莫谈兵。  
似说归期近，嵩阳学自耕。  

晁说之　九日  
日日无堪只欢嗟，谁教九日事豪华。  
寂寥难落方山帽，烂熳抚开野菊花。  
闻道鹤鸾趋镐燕，忍将鸿雁听边笳。  
古来感慨今朝甚，苦雨凄风助我赊。  

晁说之　九日陪韩三十六丈大夫集李德充家再蒙赋诗相似谨次韵攀和  
丈人邂逅共悲凄，九日芳樽敢有期。  
感慨既能追壮士，髈欣复自学群儿。  
菊憎紫蕊侵黄蕊，萸愤南枝胜北枝。  
萧史高楼幸登眺，但惭清唱手空垂。  

晁说之　九日戏作  
无高可登无节序，无菊与泛无酒樽。  
归计知时凌海岳，伤心成醉迷乾坤。  
冥冥烟雨翻愁思，急急风霜若苦言。  
安得北人来见我，会须暮出水东门。  

晁说之　九日宴李德充中大家次韩三十六丈韵作  
重阳风雨每凄凄，物色今年得所期。  
赐第好贤多骥子，三山酌酒过鹅儿。  
红楼尚想吹箫夕，碧树今夸出日枝。  
我与韩公殊辈行，门阑感旧泪俱垂。  

晁说之　久客  
客子能久惯，将何号有生。  
墨池能入用，纸被喜无声。  
新月生缑岭，凄风过渭城。  
忽如无所叹，却似太忘情。  

晁说之　久留帐下日夕思归辄作长言一首告别经略安抚侍郎  
乱山急雨佐吾愁，春去已远人淹留。  
谁能一饮一车酒，纵谈醉胆下凉州。  
元戎高韵抚鸾凤，旧有沙堤几步长。  
眼底不堪论往事，且夸羯鼓似邠娘。  
应怜逋客羞涩余，思归欲自架柴车。  
月边风冷不得住，凡骨从来有曼都。  

晁说之　句  
怪底君王惭汉武，不诛方士守轮台。  

晁说之　句  
清霜下牛斗，凛然北固秋。  

晁说之　句  
烦君一日殷勤意，示我十年感遇诗。  

晁说之　句  
抚掌笑木奴，尔岂当封侯。  

晁说之　句  
荆州持大橘，亦名作黄柑。  

晁说之　绝句  
春风一曲花十八，拚得百醉玉东西。  
露叶烟丛见红药，犹似舞余和汗啼。  

晁说之　绝句谢小邵寄柑脯  
曲肖欧文诗隐秀，山头仙驭势争飞。  
须知柑脯胜麟脯，更使荷衣笑锦衣。  

晁说之　君莫恶行  
今年蚕母连万箔，屋边桑叶浑不著。  
彷徨何计救戢戢，出弃陌头空涕泣。  
前日初眠不敢语，今日贱之如粪土。  
不容身老吐一缕，回首室中殊乐苦。  
何敢愿天不我与，亦太无情彼蚕母。  
芙容锦帐醉新妆，那知有恨如许长。  
相公日恋北门乐，迎候马前君莫恶。  

晁说之　君莫恶行  
寂寂山城已过春，黄鹂紫椹意相亲。  
天公柰何不肯雨，小麦含秀安得吐。  
闻道天公大仁圣，风伯何能回雨令。  
恐是风伯老儿凶，长涂未许骋群龙。  
前年流草有余胔，谁言今朝尚忧此。  
内降白麻出上合，新相为霖君莫恶。  

晁说之　君子有所恨  
君子有所恨，击指血不躁。  
相望已千古，欲语安得到。  
荆卿无剑术，商君弃霸道。  
二子苟不然，功烈回穹昊。  
嗟哉浅丈夫，不自极怀抱。  

晁说之　郡斋戏句  
乌髭四皓应无术，沉醉三闾岂有方。  
将此衰残斋戒里，郡人应笑使君狂。  

晁说之　郡斋戏句  
一夫肆力能排闼，万旅无谋谩仰关。  
成败是非今有底，忍将鞭朴作威颜。  

晁说之　郡斋戏句  
雪中猎户来呈虎，月下田夫走献麛。  
讳道山成应不得，关东谁肯有书题。  

晁说之　郡斋戏句  
{豆斗}升白米能供酒，瞑目红裙难听歌。  
为谢黄州王内翰，莫言官职也蹉跎。  

晁说之　郡斋戏句  
萧条吏散如堪适，萧洒诗成亦可娱。  
王谢异时同惠我，只惭笔力不能俱。  

晁说之　郡斋戏句  
杂号将军人所薄，东宫赞善自曾嘲。  
如何今日余为守，黄独白床夸大庖。  

晁说之　郡斋戏句  
朝困十催何敢饱，暮虞百罚更生寒。  
鸡山小石凤山柳，移植庭前少自宽。  

晁说之　峻极上院  
山下青青春已归，百花山上正芳菲。  
人间颜色易零落，百万千年云锦衣。  

晁说之　客有传黄戎州三绝句者因次韵  
朝叹乌皮几，暮叹木樨床。  
劳我情不堪，念君罪不凉。  

晁说之　客有传黄戎州三绝句者因次韵  
驴技已过目，戎衣方骇心。  
文章端自误，痛悔空在今。  

晁说之　客有传黄戎州三绝句者因次韵  
名大不忍杀，罪大不以赦。  
荔子红满山，身落乡人社。  

晁说之　哭程伯威  
程子音书岁月赊，几年泉下始咨嗟。  
孤忠曾奏三千牍，绝艺宁论十四家。  
白发父号无泪绝，青箱儿恨有尘遮。  
人生到此成何事，第二碑成亦谩夸。  

晁说之　狂风  
十日狂风不偶然，未教桃李斗婵娟。  
关西将士曾如此，直入齐宫斩小怜。  

晁说之　岚露雨  
越山八月时，扬扬岚露雨。  
却疑梅再黄，柰何燕已去。  
平生始知名，要来愁羇旅。  
前愁岂不多，纷纷新代故。  
谁为司愁者，特於予不负。  
寄言宦游子，行李莫匆遽。  

晁说之　览古  
遥岑不娱人，苍莽颇愁绝。  
东南有断梁，水寒不可涉。  
西关不欲往，旦暮畏喋亵。  
归来坐北堂，悠然理书策。  
之人阿堵中，虽死情不隔。  
周公徂东山，仲尼陈蔡厄。  
大儒且不遇，小子何足责。  
时命姑置之，何为常促迫。  

晁说之　揽冀亭榴花  
长夏清江倚碧岑，人间尘土莫相侵。  
榴花不得春工力，颜色何如桃杏深。  

晁说之　累夜读开经总要慨然思陈叔易寄予嵩阳读水经之句因用其韵作寄叔易  
蝶笑峰须飞有声，梅嫌柳眼众有青。  
今朝消息君知否，荒塞寒灯读武经。  

晁说之　累夜读开经总要慨然思陈叔易寄予嵩阳读水经之句因用其韵作寄叔易  
蓬莱学士有家声，易退难忘旧杀青。  
万郑饶君相似处，此生不读膳夫经。  

晁说之　累夜读开经总要慨然思陈叔易寄予嵩阳读水经之句因用其韵作寄叔易  
风送黄河冰底声，三川半死误丹青。  
何人千与君消息，枉是磨铅勘水经。  

晁说之　梨花  
春到梨花意更长，好将素质殿红芳。  
若为寄与江南客，枉是杨梅忆庚郎。  

晁说之　李德充再赋九日期字韵诗辄亦复作  
多才公子莫凄凄，九日不嘲风雨期。  
清酒玉腴浮杯底，黄花金蕊粲铃儿。  
百年歌吹骖鸾地，万里旌幢鸣凤枝。  
前後杨刘是宾客，声名孰敢与争垂。  

晁说之　立秋前六言  
今日自须欣喜，明朝池上秋风。  
听雨如听古乐，得书似得良朋。  

晁说之　荔枝送郭圆机戏作  
祸根妃子尝珍嗜，今日何须有荔枝。  
玉树後庭那结实，也能亡国更堪悲。  

晁说之　荔枝送郭圆机戏作  
荔枝一骑红尘後，便有渔阳万骑来。  
郭令诸孙今得味，却同羯鼓逞诗才。  

晁说之　连日酷暑异常摅闷而作  
寒暑平分，东南之徼，  
何多暍哉。远望炎洲，  
近观火井，相与朝烬而夕灰。  
名曰冰纨霜练，服之一缕如十袭，  
而信衣冠之不能。敢疑夏祖之居会稽，  
短发文身自蔽以草莱。浪婆儿，  
身世世，共道常年不如是。  
谁复怜北客，此日真憔悴。  
深山乳虎想腾倚，清风不来空啸死。  
安得人如葛稚川，脱身直下坐井底。  
奈何沧海浊沸，日不敢浴，  
金波自烂玉兔熟。四方上下浊氛满，  
何许层冰映雕玉。苦热何不可，  
浊氛端恼我。  

晁说之　连日与性之王君谈遽来告别因作  
许州秀才周若蒙，星官占罢泪无从。  
欧阳公死不过夏，天上文星已告凶。  
常秩王回暨姚辟，排斥先儒不少容。  
回第曰向窃笑之，学问文章众所问。  
识此二事王氏孙，酸枣先生称祖翁。  
先生易老净肇乐，晚奏象系明光中。  
清净之化浃百年，寡欲爱民自祖宗。  
潜仁畜德流必远，譬如乔岳生寒松。  
天之生材弗浪与，不世其美安得雄。  
君之积学万石虡，笔力仍关千石钟。  
遑遑欲谈谁听此，秋江好渡多柔风。  

晁说之　凉州女  
凉州女，紫塞斀￥，轻黄浓黛君莫讴，  
汉宫暴　此选才人。鹿角角，鱼鳞鳞，  
有山有水无此珍，我强宽愁亦怒嗔。  
逢著澄江悔不咏，功曹岂自夸诗圣。  

晁说之　灵壁石有未上供者狼藉两岸  
凤凰山石与石殊，敕使督贡倾舳橹。  
擎空不数碧菡萏，媚日宁顾女珊瑚。  
但识天囿箫韶底，岂期汴岸沙砾馀。  
炀帝锦帆几来往，曾不得汝恨何如。  

晁说之　流寓海陵半年忽得周元仲分宁书欣慰与常日不同辄有作代书  
海陵士子江东客，我到海陵无主人。  
苍波知君到何处，直待书来消息真。  
与君相去岁月久，世事茫茫谁出手。  
桑田欲变仙人去，鹤驾云輟安得取。  
愁肠出泪付沧波，江上秋风柰我何。  
何处云山君待我，更烦先寄彩云歌。  

晁说之　留别延庆明智  
傍海嗟为客，倾心欣所知。  
烟霞威凤老，岐路断猿悲。  
梦亦西方近，谈休南本迟。  
行行招隐意，嵩岫解相思。  

晁说之　留题景升北窗  
南楼吹笛何人怨，北窗垂杨永日闲。  
何用绿杨高百尺，诗情笔趣总相关。  

晁说之　柳集亡食虾蟆诗因有作  
我读柳侯诗，不见虾蟆篇。  
所亡谅非一，抚卷为慨然。  
不应流落人，吟咏亦不前。  
问尔胸中奇，何以能弃捐。  
汤汤柳之水，渔无鲂与鱣。  
背脊得虾蟆，樽俎荐春鲜。  
莫言形貌恶，素蛾与婵娟。  
柳侯比豢豹，赖以韩诗传。  
如闻大吕方，乃无黄锺圆。  
问之州鸠氏，政令恐不宣。  
我尝求元唱，其深在九渊。  
侯诗虾蟆美，人人垂馋涎。  
虾蟆窃自惧，子孙将不延。  
柰此文字何，偷攘付蜿蜒。  
蜿蜒与虾蟆，腥介每相怜。  
遂令连璧孤，不知今几年。  
念我少年日，未识侯诗妍。  
晚见海上老，口诵尽残编。  
因之得扬搉，今古共周旋。  
此老可补亡，已矣泪潺湲。  

晁说之　鹿鸣席上送诸先辈诗  
周室宾兴绮席陈，汉家劝驾礼还申。  
莺迁同谷烟霞喜，鲤化琼林雨露新。  
日御駸駸须六辔，奎文烨烨自三秦。  
先应沉醉换春色，病守狂吟已觉春。  

晁说之　旅次大风  
腊尾春头难作客，借书数帙共徘徊。  
洛阳东风远寻我，水波参折冯陵来。  
可怜难问洛阳事，念我邑墓有余哀。  
汉儿辫发益胡军，望望都门何日开。  
勤王之师巿肯发，怒飚激起无摧颓。  
黄河高浪大峛山，金贼欲遁不得回。  
吴樯楚柁日千里，太府有粟宁待催。  
朝廷号令必偃物，我得归到孝王台。  

晁说之　旅怀  
春来归计尚茫然，往事知非莫问天。  
九牧勤王谁误国，千门受箭悔开边。  
立朝不得当言路，在野无从自行田。  
谁念龙锺湖海畔，苦遭风雨日留连。  

晁说之　旅舍朝难  
独抱微诚人不知，山公启事定何施。  
鸣鸡本候海潮信，不为金门上马时。  

晁说之　骆川驿中梦与一故人作诗十余韵既觉唯记其两句南山络绦华四顾吃所  
西征岂不乐，梦中诗佳之。  
南山络绦华，四顾吃所哀。  
山川今可梦，小谢恨能裁。  
无令辜此夕，羸马空徘徊。  

晁说之　落花学义山  
春来脉脉示轮囷，满地飞英委玉尘。  
荀令香残端有意，石家锦碎更堪珍。  
目成霄汉星前石，肠断骊驹掌上人。  
我久飘零本憔悴，为君今日恨轮巾。  

晁说之　马上睡  
前驿得驽马，据鞍可天隐。  
青山随我行，梦寐亦清省。  
此乐世所无，蝶化犹未甚。  
须信忘机者，在在得安稳。  

晁说之　冒雨西行  
败堤留沮洳，苦雨剧泥涂。  
婢子求芒屩，童儿竞地炉。  
能甘逐客分，但耻溃兵俱。  
何必滔天水，兹为纵壑鱼。  

晁说之　蒙用诸人韵赋诗见贻复用韵谢之  
昔人何事爱吾庐，燕雀鸾凰不并居。  
乡社鸣琴欣日永，宦游退鶂恨风初。  
迷楼赋罢梦何处，双扇诗成泪不疏。  
莫问今朝多白发，年时曾奏万言书。  

晁说之　蒙用诸人韵赋诗见贻复用韵谢之  
一年几相筑新沙，鼙鼓难开上苑花。  
顾我何堪鸣玉佩，如君不得侍金华。  
隐身思傍悬壶树，仙驭须求蒙顶茶。  
辜负麒麟功业志，只教人唤作诗家。  

晁说之　梦断  
梦断咨嗟故国寒，江湖风物共雕残。  
麻姑嫁时浪未息，织女支机石岂安。  
不许忠臣施一语，徒令志士起三叹。  
不患盗贼不扑灭，要使盗贼耕桑难。  

晁说之　眠睡  
病夫不睡情须怨，老子难眠思却清。  
况复斗横催角引，梅花烂熳散秋声。  

晁说之　明仲约七月晦集属抱病先以此见意犹并以申谢  
秋日在长安，多悲对极欢。  
栗疏肥木落，芡觜瘠池寒。  
居室清樽健，羇人白石殚。  
惭君过缱绻，扶病强盘桓。  

晁说之　莫道  
莫道飘零天一涯，安时自胜孰与嗟。  
已春庭宇不留雪，逢闰园林无早花。  
素履款游禅老室，白头惯见富人家。  
胡然齐赵贼蜂起，自是司戎好盗夸。  

晁说之　谋归寄阳翟李九吕十四兄  
著身到雍隙，故人在阳翟。  
白发何冉冉，清梦徒历历。  
有美李将军，诗是万人敌。  
家封异姓王，身老二千石。  
吕侯几世来，蝉冕必踵迹。  
如何此孙贤，早饥而晏食。  
门前颍水流，屋上嵩山色。  
天以延二老，世人何用识。  
只应尔日来，为我长叹息。  
我尝从之游，何难此投帻。  
篱下菊黄时，雁背俯可即。  
岳寺讲时锺，婆娑且连屐。  

晁说之　牡丹  
牡丹千叶千枝并，不心荒凉在塞垣。  
宜圣展前知几计，感时肠断侍臣孙。  

晁说之　木末  
木末仆危不可呼，水滨诗客昔何如。  
若非此老曾行处，泪涨三川恨有馀。  

晁说之　暮春  
春光可揽去如惊，乐事能追不得行。  
楔事已觞王内史，披香只赋庚兰成。  
敢嫌塞柳浑无意，尚喜山花自有名。  
嵩少未归无著处，此身曾是亦诸生。  

晁说之　暮江  
南朝胜韵此间无，醉本兰亭强学书。  
人物本朝还可恨，谁传燕老暮江图。  

晁说之　奈我  
柰我所安何，无烦问所过。  
潮声云外散，花色醉中多。  
京国昨宵梦，边城几日歌。  
功名悮男子，必使愧云萝。  

晁说之　南充大兄尝梦见予作诗见寄次韵和呈  
仙山能梦我，书帙正思君。  
一德谁荣滞，群儿谩戚欣。  
过秦何必论，喻蜀却须文。  
未落丰碑笔，唯贪辨惑勤。  

晁说之　南门  
今上元年九月初，正南门鏁涩关枢。  
城上日出三丈余，城下戢戢人嗟吁。  
最怜纵横荷菜夫，欲杀青蒨成蔫菸。  
驴驼啮膝聚不驱，群鸡孤鹅鸣相呼。  
邈然不数羊与猪，客子四散别门趋。  
逐臣过焉问何如，知者不告色不舒。  
或言上皇帝有符，北门不开留翠舆。  
金贼忽屯城北隅，方今明目达聪俱。  
司门郎官上奏无，未几金贼来坦涂。  
城南铁骑柴奚车，焚荡辅郡陵别都。  
衣冠南下满江湖，白头辞臣思献书，  
洪范灾异信岂诬。  

晁说之　拟古与韩集叙别  
燕雀常相随，鸿鹄中路迷。  
岂无岳与海，不如瓜与葛。  
食梅令人酸，食冰令人寒。  
一闻布帛语，结发得俦侣。  
黄蘖染素丝，苦浸为别离。  
别离近不远，後会犹未期。  

晁说之　年年至日常为客  
年年至日常为客，只此凄凉似古人。  
忍傍寒江望京国，难将旅雁与心亲。  
天涯谁解观云物，弟辈遥怜面玉宸。  
自料明年犹俗驾，南京不到到西秦。  

晁说之　偶得双头莲花戏作  
君子不见昭仪飞燕姊妹在汉宫，同妍共丽媚赤凤，  
赤凤一日与俱逝长空。又不见大舅小舅兄弟专晋亦何有，  
兄招千里兵，弟殒一杯酒。  
嗟尔芙蓉芬芳姿，山水无染称瑰奇。  
亭亭各映清涟漪，高下浅深何不宜。  
尝游镜湖五月时，目极万叠青罗衣，  
一花独出擅朝晖。譬如神情散朗王夫人，  
不争铅黄桃李春。又如君子立朝廷，  
朋而不倚自修正。何乃反常为异失故态，  
比之人事那足爱。只恐横塘知我有恨处，  
故教绝艳相并语。莫言才气世无双，  
并蒂何如君看取。不然戏我坎壈此世每不偶，  
逢人好匹开笑口。  

晁说之　偶见陈诚之一诗不胜钦叹辄纪赠求其巨篇深愧芜累  
四明唐中叶，处士有陈深。  
书既殚万象，诗想瑶华音。  
惜哉不并传，裔孙自苦吟。  
岂易识此孙，海底珊瑚沉。  
邂逅我见之，昔恨阻冲襟。  
念我理归棹，旅梦断遥岑。  
愿乞十九首，降尽河外心。  

晁说之　偶见司马公休无已书简感旧作绝句  
卓行高文司马陈，当年简牍指埃尘。  
身名暂振久青冢，见在凄凉海畔身。  

晁说之　偶见夏英公与文庄公书云秋序始凉师门尚远又一书云念其出自师门赐  
前辈终身知学植，今人得意讳师门。  
如新几帖英公字，可但吾家礼数尊。  

晁说之　偶见新花呈季和  
寂寥仍抱病，风雨尚征师。  
几许野花发，无穷客泪垂。  

晁说之　偶见张天贶奉议书策後题跋感旧作绝句  
轩轩众艺张天贶，翰墨悲凉二绝余。  
今日无人知姓字，史官他日若为书。  

晁说之　偶书  
京华可望无高楼，闻道故人多白头。  
此身却似城东柳，惜别伤离不自愁。  

晁说之　偶题  
一室萧然懒傍书，角巾孤啸问何如。  
夕阳能使山远近，秋色巧随人惨舒。  
苔渍碧花行不到，香残篆字睡应余。  
自怜得计归云晚，前日人间谩畏涂。  

晁说之　偶作二首  
病目书淫歇，江干绝往来。  
不才宁嫁树，有意尚移山。  
玉府书名久，南山种豆闲。  
只应终夜气，不共鬓毛斑。  

晁说之　偶作二首  
闻道花都发，狂风故作仇。  
春心先自薄，客恨更难收。  
不免饥寒甚，永同埋壁休。  
何须问詹尹，雅意在丹丘。  

晁说之　排闷  
鄜头来为吏，多愁尚喜论。  
山川分汉郡，人物客羌村。  
宫废人仙在，天清贰负昏。  
莫言无妙丽，土稚动金门。  

晁说之　蓬莱仙  
我是蓬莱山上客，暂到人间管春色。  
谢家池馆纵吟魂。卓氏酒炉迷醉魄。  
人间春色将奈何，潋潋滟滟浓如波。  
归来说与秦王女，麻姑偷去唱为歌。  

晁说之　疲行  
岁暮疲行役，荒郊绝见闻。  
林寒无鸟宿，山燥不归云。  
得失为生计，浮沉预世纷。  
好怀思软语，终待颍阳君。  

晁说之　飘流  
飘流北客江之左，自问行藏语亦难。  
江上即今无盗贼，浪中何日不风寒。  
曹潘鼙鼓於兹见，王谢风流何处看。  
归客不知朱雀好，但夸明月洛南湾。  

晁说之　贫贱  
贫贱不可恶，白首不敢辞。  
圣人为我戒，敢不周旋之。  
山王亦何事，五君讵见遗。  
奈彼後世何，论评相瑕疵。  
虽有解嘲人，正自漫尔为。  
寄言宦达子，努力向金闺。  

晁说之　平昔于王褒赠周处士八绝中喜诵其龙尾禅室一首今连日行荒山中颇增  
山头百尺井，有径看如失。  
唯有参横时，山人起自汲。  

晁说之　平昔于王褒赠周处士八绝中喜诵其龙尾禅室一首今连日行荒山中颇增  
朱晚鸟归宿，倦飞憎世樊。  
纶巾久接狎，诉语不嫌喧。  

晁说之　平昔于王褒赠周处士八绝中喜诵其龙尾禅室一首今连日行荒山中颇增  
藜床坐来久，前年曾到门。  
闻道蓬蒿满，秋风著旧根。  

晁说之　平昔于王褒赠周处士八绝中喜诵其龙尾禅室一首今连日行荒山中颇增  
何许人到来，得药寻归径。  
吾庐月不落，象外独常静。  

晁说之　七月五日立秋  
故庐归客不胜愁，可是人间晚立秋。  
收潦水清如可待，无穷蛭蟨看沈浮。  

晁说之　七月一日作  
去秋今复号新秋，要使新愁入旧愁。  
四海元龙霖雨望，一生仲举国家谋。  
囚冠不脱凋蓬鬓，旅殡何堪败蒻舟。  
谁与此怀同涕泗，南山朝霭萶烟浮。  

晁说之　乞宫观报罢作  
明时不可干，多虑自多艰。  
颇谢散班格，徒怜本色官。  
高门宁倚伏，下客强悲懽。  
郑驷应相念，秦川岁律殚。  

晁说之　乞酒  
积雨深秋与恨翻，悠悠何力胜朝昏。  
久同下里饶诗句，乍学高人傍酒樽。  
径醉便知能傲世，狂吟更觉解招魂。  
颇怜陶令徒全美，只肯丁宁乞食言。  

晁说之　钱德载以临江朱玠笔见赠以诗谢之德载与李先之亦相善  
清江长官空书来，朱玠妙笔空悠哉。  
恐是怕上万言书，恶嫌并命憎不才。  

晁说之　且据告行求题其父所作梦记之後  
前身嵩阳老道士，今日京东蔡秀才。  
杜门藏书万余卷，不知何身得之哉。  

晁说之　顷客解梁有诗云中条山下读周易定是前身关子明是时频与张芸叟侍郎  
坂路十年尘坱身，不知何事往来频。  
敢言上国非吾土，自许中条是故人。  
志在韦编徒寡与，人亡陵海谩多珍。  
龙门有客暂相值，颇话年来亦苦辛。  

晁说之　请休致後闲书  
折轴迷邦漫问津，行藏不断只因循。  
那知老作边城守，好去闲为负郭人。  
细向旧图逢景色，偶因掘笔得精神。  
举军追恨成何事，可笑将军走解巾。  

晁说之　穷途  
穷途无达士，今日信途穷。  
处处兵如市，行行马似龙。  
魂迷公主馆，梦断翠微宫。  
欲向江东去，风波更几重。  

晁说之　秋  
长年何事不悲秋，今日天涯愁复愁。  
故国老槐空寂寂，半天归雁自悠悠。  
故知庾信多清泪，何事陶潜亦白头。  
前日家人带楸叶，求身强健更何求。  

晁说之　秋感  
邻鸡鸣已过，吾鸡一何懒。  
要稳土人眠，高视清秋晏。  
惜哉清秋时，留客久异县。  
莫谓兹荒陬，千令几洿甸。  
黄屋在扬州，江山被恩幸。  
肥羜翻吴羹，宫妆惊楚练。  
虽支胡马阵，敢敌水龙鉴。  
有事郊三年，神降乐六变。  
万国走玉帛，两京锁宫殿。  
明发迎归路，兹夕泪如霰。  
孤旅愁思约，一身几忧患。  

晁说之　秋感  
又作此秋飘泊客，茫茫谁是北归人。  
庭前雨过鹅群浴，池上风来萤火新。  
战马不肥淮甸草，属车思辗洛阳尘。  
如闻胡虏渡河去，缑月箕云待老身。  

晁说之　秋怀  
草木衰残意，关河离别情。  
秋风已如此，况复更论兵。  

晁说之　秋来  
秋来颇自适，抚此清收时。  
不假绝交论，聊吟招隐诗。  
山阿新橡栗，朝廷旧皋夔。  
早晚罢给散，恩偕雨露垂。  

晁说之　秋来庭下杂花盛开对之感怀作  
春花擢翠干，秋花披芳丛。  
丛花都且闲，天质不为容。  
宁谢儿女赏，本自能凄风。  
持之奉君子，令德晚更崇。  

晁说之　秋日江上作  
秋色千里来，潮波八月壮。  
起帆增江势，劲风滋颉颃。  
海道当如何，燕羽去云上。  
人生自窘束，有情宜骋望。  
两眼幸未盲，莫谩读易象。  

晁说之　秋日有感因诵王元之送文元公诗云追思元白在江东不似晁丞今独步之  
三吴山水喜秋风，白蟹青虾甬水东。  
独步晁丞孙子到，谁怜憔悴众人中。  

晁说之　秋适  
今日秋光远，吾意亦已闲。  
致此清羸身，茄萯薏苡间。  
一别嵩阳县，二纪不得还。  
几处逢新秋，幽梦著旧山。  
木落淮南旧，水流日柴阙。  

晁说之　秋书  
秋为枣多暑，天因禾未霜。  
吁嗟尔凶虏，宜亦畏皇纲。  

晁说之　秋思堙郁忽蒙圆机宠示祟赋欣然开豁为惠大矣率草谢之  
秋霜先著白髯翁，始信读书未有功。  
幽恨不随流水去，壮怀每共暮云空。  
敢嗟落叶留无术，但惜巢危死孰从。  
赖有高才能作赋，笔端除祟是英雄。  

晁说之　秋叹  
为起秋风有所怀，江头秋色信多哉。  
孔明何岁荆州去，乐毅即时燕国来。  
今古悠悠共涕泪，江山寂寂尽尘埃。  
麒麟阁上功名士，闻道其中有不才。  

晁说之　秋晚  
居恨日不过，复此秋云暮。  
一岁余几何，挽之安得住。  
老矣且勉学，高谈非所与。  
贫贱苟不惭，势力则不惧。  
凉飙幸已多，宁烦赋不遇。  

晁说之　秋阴  
漠漠秋阴好，遥空见故乡。  
可堪高页病，无赖晚花香。  
枕静泉声细，帘疏风影长。  
肯教容易雨，吟兴动何郎。  

晁说之　秋吟  
友生吾所畏，言貌凛秋威。  
崔子稻畦晚，杨公玉田饥。  
阶除昨夜霜，钟鸣尚依稀。  
吾友岂憔悴，西山空崔巍。  

晁说之　趋府马上悠然思陈无己三兄成诗寄之  
瓦釜毁未弃，黄锺幸且存。  
於焉正律吕，谁为到昆仑。  
相思出苦泪，东汉太丘孙。  
闻之在徐州，无衣出柴门。  
亦赋乞食诗，饥疮故拙言。  
靖节非此夫，如似校静喧。  
顑颌不悲伤，自知美兰荪。  
龙伸能蛇屈，土不蚀璵璠。  
鲂鱮书懒寄，天公牋可论。  
名不入苇笥，欲报天地恩。  
明光出须臾，一破万古昏。  
苍生讫康济，坐觉君子尊。  
净尽城上乌，变化北溟鲲。  
岂但喜囚冠，故亦慰累魂。  
我既美子志，为子尽婵媛。  
吾曹宁饿死，终肯傍祭墦。  
孔明与荀贾，岂不共中原。  
崎岖入巴蜀，雅志正本根。  
柳子一失此，罗池为鬼冤。  
问讯寄此辞，饱腹何时扪。  

晁说之　趋延安过野猪岭  
堑峭十月寒，一步不得整。  
如何骑鲸客，来度野猪岭。  
遥语谢康乐，尔辈易清省。  

晁说之　趣景升太尉画孙登像  
契阔王孙魂梦劳，京华一日重游遨。  
图书不惜黄金费，歌舞何妨籾佩高。  
月到南楼卧吹笛，花残曲几醉挥毫。  
如何爱著须臾懒，不使苏门对楚骚。  

晁说之　缺门还王三兄师文  
生民本羇旅，何以娱今朝。  
风雨崤渑道，离别秋冬交。  
忽复有好怀，故人道旁招。  
如狂语错乱，疑梦情飘飘。  
君须何尽白，我志则全消。  
忧患君恐可，图书兴尚豪。  
玷珪宜委土，良骥乃系匏。  
但愿不再辱，敢慕无久劳。  
马蹄分异县，朔吹结同袍。  
三年以为期，嵩少理居巢。  

晁说之　然公发人自天台来不以乌药见寄  
石桥不得往，乌药不寄来。  
空令图画里，指点说天台。  

晁说之　日暮池上  
客子难为夏，池塘眼暂开。  
莲房随月倚，萍阵信风来。  
自喜亲茶杓，无烦问酒杯。  
故人行在乐，献纳有云台。  

晁说之　三川  
三川窈窕山隈雝，宜著狂歌老杜家。  
辛苦寄书消息断，想渠涕泪问京华。  

晁说之　三川诵杜老观水涨诗  
平生少陵诗，佳处岂尽识。  
何敢窥意韵，尚且昧形迹。  
身到三川来，瞀瞀迷咫尺。  
连天穹谷句，忘饥三叹息。  
高高方若悬，下下仍如绩。  
扶上而削下，乃在吾行役。  
炎然念此老，熔写不可极。  
意中无遗境，象外有余力。  
後来群偷儿，蠹鱼恣口食。  
安知九鼎珍，宜尔终身瘠。  
此行敢告劳，顾影若有得。  
不见水涨时，两眼犹历历。  

晁说之　三川言十数年前尝有一短帽骑驴之士半醉徘徊原上久之曰三川非昔时  
君不见少陵有客字子美，三赋献罢胡尘起。  
招魂收泪谒行在，宁论家室三川里。  
云寒日淡剑阁深，翠华望断尘埃底。  
狼虎食人大道傍，回首妻孥须怖此。  
亦尝寄书问讯之，鲤鱼何在沧溟徙。  
晚年虽卜浣花居，心折秦云恨有余。  
茯苓不御丹砂就，仙去还来纵目初。  
乾坤宿醉参横醒，且策东家旧蹇驴。  
邻里一人安可得，亦无坟冢可蓁芜。  
人间偪仄何偪仄，却自骑鲸追李白。  

晁说之　三川言十数年前尝有一短帽骑驴之士半醉徘徊原上久之曰三川非昔时  
君不见杜老死去傲九天，肯顾帑臭下三川。  
问予何事知其然，此世此老无姻缘。  
平生志愿得酒眠，暂时去作酒中仙。  
况今仙侣琼琚连，瑶池醉倒阿母前。  
一瞬人间亿万年，泰山为尘海作田。  
何处更复有三川，凤凰五色歌云烟。  
三川何人莫浪传，汝曹虱脑真可怜。  
华清有梦亦狂颠，夜阑秉烛仍悁悁。  
君不见狄郎志尚冰玉坚，独闻此老近作佳城篇。  

晁说之　三川直罗之间作  
饶须羌鼻似羌浑，人在山头羊在门。  
欲把流霞来饮汝，未甘便唤作曾孙。  

晁说之　三日  
只将三日为元巳，准拟流觞不误期。  
惭愧魏人风味好，无穷花蝶谩相思。  

晁说之　三送先之  
相逢无酒恨如酣，九市三玄俱不谈。  
秋雨迢迢催客别，别情雨色已江南。  

晁说之　三岁  
羇离已三岁，几处幸容身。  
有梦延秋雨，无言问虏尘。  
伤今多难日，忆我太平人。  
雨露随行在，公卿几番新。  

晁说之　三月二日大风  
数日寒暄不得常，一朝风伯擅乾纲。  
浪飘石去鱼龙斗，屋落瓦来鸡犬藏。  
谁敢扬舲窥北渚，便当弭节奉东皇。  
穆如声振中兴业，万国弦歌走未央。  

晁说之　三月十一日大阅偶作三绝句  
儒服未曾看乐战，铁衣且自戏清时。  
春风莫道晚无力，解直天王百尺旗。  

晁说之　三月十一日大阅偶作三绝句  
风旗且好冈头看，汗马休论塞外期。  
前日将军刘越石，功名不及一篇诗。  

晁说之　三月十一日大阅偶作三绝句  
县官未肯斩西戎，谁信鄜州第一功。  
马似云颓青壁上，人如猿放晓林中。  

晁说之　三月五日南京梢工来报船经金人残毁之後尚有书籍存者且以二诗为信  
桃花源上避秦人，岂料渔舟见此身。  
胡虏杀人掊玉帛，简编破椟委泥尘。  
谁施骨肉死生惠，只有皇天后土仁。  
可保斯文犹未坠，庙堂宜亦用儒臣。  

晁说之　山城闻笙箫思灵芝宫事作  
笙箫婉娈落人间，目极灵芝宫不还。  
犹喜遗音吾独识，且教明月住空山。  

晁说之　山头对花  
欲脱羇愁暂媾春，花先木末傲难亲。  
无才与作山居赋，遮莫山花处处新。  

晁说之　山头对花  
老欲留春不用忙，却愁花发送春光。  
山头红绽难为媾，年少才高忆谢庄。  

晁说之　山行微雨对花觉秦少游山路雨添花之语为佳因有感于斯人  
今日山行花畔语，故人佳句雨添花。  
瘴来首秃成累鬼，梦里怀铅称史家。  
轻薄扬州真可笑，贤良汉殿更堪嗟。  
宁知用短难鸣者，只得身存下泽车。  

晁说之　山中酒熟  
山酝今朝熟，黄花老不香。  
沈阴千万里，何处有重阳。  

晁说之　上元前再金题南庄壁二首  
苍皇徒步子孙随，倒邑空城失所之。  
十日不通京国信，一灯谁忆上元时。  
大河难阻金人过，远道休论铁马期。  
弭难九州宜祭鼎，庆云翔鹤误声诗。  

晁说之　上元前再金题南庄壁二首  
古今之祸此云奇，倏忽犬戎城下师。  
犯阙过于侯景速，劫君更比禄山危。  
万方瑞物问何在，五世誓书知谩为。  
祸茌群凶谁首尾，京如狼虎黼狐狸。  

晁说之　尚忧  
建康庾令岂多愁，未识皇恩覆九州。  
初讶单于陵大汉，重惊玭狁犯宗周。  
今朝不见安边策，前日空多定远侯。  
江海张公漂泊久，即看谠议动前旒。  

晁说之　社日偶集恨去岁社与圆机有约阻雨  
归闺于春得社迟，酒应过熟老农嬉。  
故巢候燕宾朋禁，骤雨前年唱和诗。  
要使歌喉扶妩媚，肯教鼠目斗狐疑。  
云南蓟北休惊怕，今日宽仁不戮师。  

晁说之　申前意和圆机绝句梅花  
庾信终南眼忽开，横岑万仞接天台。  
纵横笔阵知强弱，留与游仙客咏梅。  

晁说之　申前意和圆机绝句梅花  
梅如玉磬百花依，伤似文章先说诗。  
说到玉妃谪堕後，只君能抗我公辞。  

晁说之　伸谢经略安抚待制送酒之什  
真茶窃所贪，薄酒亦云嗜。  
况此两乘壶，旨哉出厅事。  
歌美秦州半，樽罍更几倍。  
元戎眷非一，於焉则有二。  
癃老欲扶持，牢愁使破碎。  
风雪客岁殚，无殒故园泪。  
我实不能饮，自有愁常醉。  
顾彼昔之人，何必陶阮类。  
槌剑剧孟侠，文武卫公贵。  
宜饮不饮者，我言尚何费。  
顾分玉帐春，远以金壶致。  
旧都新奏功，如花方高会。  

晁说之　诗一首  
泗滨浮石岂不好，怊怅上方承眷时。  
今日道傍谁著眼，女墙犹得掷胡儿。  

晁说之　十二弟季所和邵子文病中感怀之作复次韵寄子文  
先生穷作书，宁比近术赦。  
天故使之贫，赤手唯是籍。  
或者窥残篇，律吕起韶夏。  
微意有子传，光烛不邻借。  
大臣荐曰才，留守劝征驾。  
讲席出正涂，肯以眇跛讶。  
生平畎亩心，愿被草木化。  
卧龙终佐汗，扪虱聊依华。  
二君独何居，耿耿心中夜。  
不悟伊吕间，安容管葛亚。  
璞玉讵连城，只堪双刖价。  
何事揶揄鬼，疾病寻舋罅。  
井臼每苦烦，药食则不暇。  
不药得中医，默符覆器□。  
哦诗便无恙，乞酒宴茅舍。  
弥荷天地恩，性命永其贳。  
饥鹰侍中辈，死矣一饱乍。  
顾我与君侯，更愧东山谢。  

晁说之　十二弟寄诗一编来用其山字韵作  
季诗来灞岸，秀色蔼雕山。  
独笑寒暄外，相逢翰墨间。  
花飞能拥路，月入不开关。  
巧解供新句，吾才愧晋悭。  

晁说之　十二月十六日立春  
今年立春常年殊，要乘生气克胡雏。  
铁骑一岁再渡河，青帝宁不行天诛。  
相公庙略托诸天，亚辅割地甘丘墟。  
天穷地蹙否极泰，王城门开阳光舒。  
天子当阳朝万国，不击土牛击群狐。  
青青原野无横歛，四民安乐祖宗初。  

晁说之　十月初七日入郡涂中作  
弃臣悠悠朱墨笔，雕年忽忽道涂衣。  
博崔赵李久寂寞，乙马甲班谁是非。  

晁说之　十月七日夜梦中作两长句觉而忘之别成长句视李师民  
冬来羇旅更迢迢，抚枕灯残百感饶。  
饥鼠翻空疑有鬼，惊乌误晓尚中宵。  
诗成与梦俱零落，剑出低眉亦寂寥。  
无分京华居老境，江湖高隐幸相招。  

晁说之　十月十三日自郡归山中寄周秀实昆仲  
阴云识阳月，怪树知穷谷。  
路转山迎人，峥嵘失南北。  
回首人间士，总总今何役。  
嗟子此行李，志尚亦云独。  
世事兼漳灠，温凉俱所欲。  
耿介自小人，大匠死绳墨。  
伯仁莫妄评，阿奴不碌碌。  

晁说之　实纪二十韵  
双庙之前扁舟舣，太原失守胡尘起。  
铁马渡河京城闭，堤上奔亡如磨螘。  
不是清河早腹兵，千橹万舳去何已。  
百家相逢不相识，同声叹言有如此。  
阉贯枭颅一日间，地下未应有馁鬼。  
董卓灯脐照橹汜。禄山肠流盛安使。  
京不及刑家自全，黼弗显诛恩尚委。  
杨炎终报元载雠，微之实同宗闵耻。  
政刑既弃胡虏盛，中国不尊招讪毁。  
尊名重器假狗彘，公卿何人是知理。  
嗟予老病岂乐生，实抱忠谋难须死。  
亦尝秦对明光殿，寒饥徒步荆棘里。  
面风背日若有待，前有戎车后妻子。  
戎车不断顿都城，元戎一言左右以。  
遥有人家投宿无，骨肉夜饭无钝齿。  
不嗟五日不頮面，但怜一夜灯花喜。  
庶几明发脱盗手，复见皇威振遐迩。  
庙堂再见谢太傅，奕棋未罢风尘弭。  
前夜客投佛寺晚，全家冻泣木鱼底。  
我今朝夕幸已多，闻见纷纷聊实纪。  

晁说之　拾康乐之意再作  
异时游子不须还，舍瑟含情醉醒间。  
今日烦君台上望，急挥苦泪溼千山。  

晁说之　始到无极作  
徂岁若飞羽，去矣不可招。  
谅积寒暑多，我发觉翛翛。  
是身一枯木，引忧自焚烧。  
河山再游宦，乡国梦魂劳。  
友朋不敢思，得意在本朝。  
弟妹天一方，披衣泣中宵。  
介拙取如此，罪侮肯相饶。  
眷言此邦人，不与我逍遥。  
五日无羊俎，十日无鱼庖。  
懒我蔬菜惯，妻儿嗔呶呶。  
亦有寝食地，肘申瓦叹摇。  
政自不容膝，如彼风後巢。  
当此仲夏时，何以谢炎歳。  
前闻严君平，气和生凉飚。  
但恐此语欺，古道久可嘲。  
平生鄙潘岳，怀县复郁陶。  
靖节真吾师，一去何超超。  
终期不自堕，赋诗畔牢骚。  

晁说之　式微  
暮云朝翼与心飞，白首何堪客子衣。  
潮去潮来无远迩，江南江北有从违。  
庙堂慎用太平策，畎亩先知祸乱机。  
一唱式微肠九断，微乎微乎我同归。  

晁说之　视蕴文  
飘零海角悟平生，岂料王孙肯远行。  
迟日待君游化国，凄风要我到愁城。  
诗书灰烬宁无梦，翰墨馨香尚有情。  
闻道东京已返跸，箕云缑月得秋耕。  

晁说之　试迈侄所寄冷金牋  
不烦钟鼓强聊萧，自有诗书共郁陶。  
暖玉何年来比德，冷金即日得抽毫。  

晁说之　拭目  
拭目中兴宜落落，褊心触事独迟迟。  
刘琨祖逖无由见，邺下关中何所之。  
万里耕桑仁德在，九天雨露庙堂滋。  
龙锺只合归田去，犹解重吟采芑诗。  

晁说之　书触目  
山以石得名，土惟山之贼。  
如何云此山，土石相充斥。  
土上而石下，无良跻有德。  
土实最下底，位高忝厥职。  
或云三千年，此土化为石。  
顽阴不坚阳，如寄暂容迹。  
因知造化功，不出纤毫力。  
君子自苦辛，小人多羽翼。  
念从开辟来，久矣莫变革。  
吾其柰此何，唧唧复唧唧。  

晁说之　书何贡士居  
吟兴随花发，高帘对雨疏。  
人家南郭外，云出北窗虚。  
笋蕨何时歇，诗书几世居。  
我来怀旧隐，便拟返柴车。  

晁说之　书恨  
挂帆到何处，明月古扬州。  
百计随愁尽，一生为客休。  
干戈临暮境，风雨困春柔。  
为问荀文若，能惭诸葛不。  

晁说之　书怀二绝句  
老境才来便辄留，龙门胜韵去悠悠。  
此怀京洛愁无限，更对沧江烟雨愁。  

晁说之　书怀二绝句  
古木江亭懒不开，书空自笑兴悠哉。  
苍台一径浅深遍，知道无人向此来。  

晁说之　书刘仲更春秋灾异後  
志苦言危凛雪霜，何人敢唤作刘郎。  
休论瑞应夸图牒，羞死当年顾野王。  

晁说之　书事  
逋亡今五月，百感若为情。  
马借从军没，舟疑破浪轻。  
奏书无路达，故里有谁耕。  
戴笠蓑衣雨，犹怜李少卿。  

晁说之　书事  
越天梅雨短长思，嵩阳客子问归期。  
幽梦远近徒犹夷，细字老眼厌纷披。  
身将隐矣又何为，且舒萦滞为客时，  
故自平平欲语谁。  

晁说之　书事  
先生不饮而常醉，醉倒四海支狂流。  
不烦高士倾佳酿，要使鱼龙同我愁。  

晁说之　书事  
狂寇舳舻星斗落，列炬烧江犹未觉。  
太平斥候固不严，樽俎之谋在河朔。  

晁说之　书事  
一江如鼎鱼龙沸，我欲逃生何所之。  
今古兴亡有同恨，乾陵火照奉天时。  

晁说之　书事呈中令长老  
忆昔中华年少壮，相逢海角意何如，  
惊人老境便如此，还解同尝橄榄无。  

晁说之　书事酬新兴元使君邵大兄邵与圆机有旧因以奉呈  
东来车骑岂君归，我欲悬车归则时。  
仙女丹砂能不老，腐儒青简亦难衰。  
宁乖洛水田园计，且及燕山馈饷期。  
最课直当中秘阁，白头相望更迟迟。  

晁说之　书事学谢康乐  
南北敻绵络，同名圁与鄞。  
岁月老羇旅，何事勤所勤。  
情胜古今契，身以邪正分。  
清音幸先後，旷怀得朝曛。  
山腰转嘉树，风袖落闲云。  
盘磴去来迷，飞泉高下闻。  
龙柏肯予媾，上苑侍吾君。  
三花论缱绻，丹丘旧絪縵。  
中抱既兀兀，外骛徒纷纷。  
映窗有翰墨，满架亦典坟。  
摅虹宫栋宇，流汗程斧斤。  
少时喜诡俗，老境思迨群。  
不复梦江湖，赋诗心自欣。  

晁说之　疏堕  
疏堕何堪行役劳，穷阴急景晚风高。  
京华前岁此时雪，独卧先庐亦寂寥。  

晁说之　数蒙杨泽民秀才惠佳篇谢以长句  
嘉陵江声不到耳，嘉州清音得之子。  
豪英磅祌狎鸥鹭，金钱弃掷等泥滓。  
青楼不使白发生，万恨都归一杯里。  
三苏死後三川愁，君辈人才谁所喜。  

晁说之　水仙  
水仙踰月驻芳馨，人物谁堪眼共青。  
白傅有诗皆入律，腥咸声里亦须听。  

晁说之　说之方忧韩公表大夫疾遽致仕乃蒙传视送陈州王枢密诗十首意典辞丽  
布种无多寡，收获几丰凶。  
老农知岁异，远贾务日同。  
孰是勉无德，莫非矜有功。  
君何谢事早，两世有四公。  

晁说之　说之方忧韩公表大夫疾遽致仕乃蒙传视送陈州王枢密诗十首意典辞丽  
念公多疾病，使我频惊愕。  
可恃胆气大，何忧腠理薄。  
九丹讵凌空，八石聊扶弱。  
无烦问安否，冘冘亦自若。  

晁说之　说之方忧韩公表大夫疾遽致仕乃蒙传视送陈州王枢密诗十首意典辞丽  
颖川美凤凰，天上应三台。  
顾我幽人居，卒岁事田来。  
首种既已薄，时雨又复乖。  
身事尚如此，与世宜先登。  

晁说之　说之方忧韩公表大夫疾遽致仕乃蒙传视送陈州王枢密诗十首意典辞丽  
人间陈五鼎，天上应三台。  
顾我幽居人，卒岁事田莱。  
首种既已薄，时雨又复乖。  
身事尚如此，与世宜不谐。  

晁说之　说之方忧韩公表大夫疾遽致仕乃蒙传视送陈州王枢密诗十首意典辞丽  
衮冕有人妖，锺鼓成国蠹。  
可怜凌霜干，不作济川具。  
三易朝吾车，六诗暮吾辅。  
岂亦不自娱，菊径而兰亩。  

晁说之　说之方忧韩公表大夫疾遽致仕乃蒙传视送陈州王枢密诗十首意典辞丽  
末宦从远役，沈痾得此心。  
愿言麴神降，何用官鬼临。  
幽兴落醴浦，清梦绕崧岑。  
使我既惭昔，柰何复愧今。  

晁说之　说之方忧韩公表大夫疾遽致仕乃蒙传视送陈州王枢密诗十首意典辞丽  
迷行常坎壈，守道自熙怡。  
伐蛟不恃力，刺虎宁用机。  
华屋非所尚，锚楹岂不宜。  
未觉复盂安，讵知累卵危。  

晁说之　说之方忧韩公表大夫疾遽致仕乃蒙传视送陈州王枢密诗十首意典辞丽  
渡江慎且无，登楼戒亦莫。  
有如鹤乘轩，便类燕巢幕。  
此君如宝玉，百火不一烁。  
又复如衢樽，醉不谢所酌。  

晁说之　说之方忧韩公表大夫疾遽致仕乃蒙传视送陈州王枢密诗十首意典辞丽  
君少我十岁，怜我空老大。  
期君到云霄，遗我余謦欬。  
忽先辞汉禄，孰从仰周赉。  
顾惟神所劳，何论心乎爱。  

晁说之　说之方忧韩公表大夫疾遽致仕乃蒙传视送陈州王枢密诗十首意典辞丽  
能老彼形骸，孰疲此精神。  
繄其抱病客，只是苦吟身。  
少出便十首，高兴感五辰。  
嗟予强属和，汲思如井轮。  

晁说之　说之复兼二公而作圆机既同邪籍之契显夫又与仆元丰五年登科事相类  
波臣好荡箕风急，浮世谁为自必人。  
顾我高飞摧短翮，念君阔步踬长绅。  
一枝青桂憎兄好，三府丹书重友因。  
近接话言遥梦寐，共将白发傲芳春。  

晁说之　说之有真墨一为仪真贼所焚伏蒙二十二叔特以真墨见惠喜出意表辄赋  
黄瓜忌三摘，吾臂医九折。  
有如老商胡，何言问折阅。  
儿藏迁珪墨，贼火出烈烈。  
是时干戈起，髑髅积不血。  
宁复有此物，砚北伴白发。  
叔父曰赐汝，可忧百如结。  
矧此微物者，戏剧论巧拙。  
拜吾叔父赐，理乱闻一辙。  
再拜叔父贤。世珍视不悄。  
百拜叔父意。儿学安得辍。  

晁说之　司户朱君邂逅真州独为予干舳舻之具甚勤偶得绝句谢之  
白眼波涛争反覆，波心孤棹更谁看。  
夫君念此客逢鬓，不共青松共岁寒。  

晁说之　私愿  
胡尘未动朔云浮，行在多欢见小侯。  
愿保三冬资我乐，更无一事使人愁。  

晁说之　思归  
忽有故园梦，秋冬恨不胜。  
菊难月掩映，梅耐雪冯陵。  
客斗南唐墨，僧禅後夜灯。  
如何不归去，京国脚腾腾。  

晁说之　思四明所居与桃红渡相对  
今朝旅恨到何处，轩窗直对桃花渡。  
桃花渡上风吹雨，道人芒屩谁来去。  

晁说之　四顾  
四顾荒荒孰我容，百为深省亦何从。  
江山风雨愁皆满，天地波涛恨未穷。  
宁使衰容添白发，难将世态入青嵩。  
飘然已作东游计，康乐翻经待厥终。  

晁说之　四明岁晚水仙花盛开今在鄜州辄思之此花清香异常妇人戴之可留之日  
前年海角今天涯，有恨无愁闲叹嗟。  
枉是凉州女端正，一生不识水仙花。  

晁说之　宋太夫人挽词  
汉室贤良逝，莱妻节操长。  
生涯两乷角，心事一缣缃。  
膝下黄金带，斋中紫玉章。  
人间足悲乐，垅柏起清商。  

晁说之　宋太夫人挽词  
白发余欣喜，清时忽叹嗟。  
栈危思杜宇，淮涨梦僧伽。  
鹡鷟能仪国，骅骝善保家。  
传闻专却粒，归去五云车。  

晁说之　送曹资深受代还京兼简刘养正  
韩王孙子何楚楚，不用根源论魏武。  
读书射猎固自如，剧谈大笑能尔汝。  
为君相遇在东州，与我中分万斛愁。  
我归未得君归去，风流应复属曹刘。  

晁说之　送曹资深受代还京兼简刘养正  
韩王孙子何楚楚，不用根源论魏武。  
读书射猎固自如，剧谈大笑能尔汝。  
为君相遇在东州，与我中分万斛愁。  
我归未得君归去，风流应复属曹刘。  

晁说之　送春  
雨里花开过，愁中燕到迟。  
一春都寂寞，不作送春诗。  

晁说之　送杜通直乞罢无极南归  
青堂帐下白题歌，王师城外横天戈。  
白首国母契丹女，泣问王师来谓何。  
将军突骑擅府库，羌儿逃死独峰驼。  
军中即日拜太守，兜鍪未脱群冠峨。  
杜侯别乘不愿行，自言壮志今消磨。  
顾岂不知金币饶，家有清风誓不颇。  
归来南北信所之，无极陋壤留则难。  
却卷前志随征雁，回首三吴风景和。  
怜君骨法可学道，此生肯与树婆娑。  
嗟予投帻亦不晚，君好访我嵩山阿。  

晁说之　送二十二弟入浙  
世乱还家未有期，汝於何处望京师。  
韦郎旧恨今新恨，细学南音寄我诗。  

晁说之　送范八西上  
江头枫树秋，东吴王孙愁。  
谁复怜北客，梦不到中州。  
子能中州去，独我不自聊。  
心事岂如期，来岁同归舟。  
子今未二十，志气长者流。  
勤读未勤问，有待再见不。  

晁说之　送公望  
窃独悲秋霖，江湖难为客。  
短发思归时，柰此西行色。  
念君诸王孙，风骨秀而整。  
衣冠旧诸生，不羞见狭领。  
邂逅托末契，君室献可孙。  
岂但姻娅旧，有感风义敦。  
君知前辈好，宁用文墨期。  
颍麟陈留言，为君爱吾诗。  

晁说之　送顾弥邵朝奉知钱塘  
钱塘宰是会稽客，一身见尽元与白。  
元白风流且置之，是家尊翁勇金石。  
早受申公国士知，谁任东坡邦人责。  
之子敢嗟官不达，惟惭家世无踵迹。  
大才小试亦丹青，众前独却自朝夕。  
童稚欣欣新有谣，湖山蔼蔼旧相识。  
定知不用酒遣闲，流行举要百代历。  

晁说之　送韩七十赴澶渊旧任所为士掾  
不乐予何甚，非关未策勋。  
秋灯逢积雨，客泪送离群。  
身事千年鹤，心期万里云。  
烦君经废庙，鸣咽当家文。  

晁说之　送懒散先生东归  
先生身干若浮查，舌响霜锺激水车。  
平生乐逐胡雁起，倏游吴会忽京华。  
公卿到门问穷达，未易可置吾齿牙。  
今我何事亦青衫，掉头弃掷如泥沙。  
数术因之为道术，净居与世不交加。  
一醉十日醒五日，双环妆罢觅新花。  
胡尘满眼独不怕，此非净居之胜耶。  

晁说之　送李先之归南  
夫子声名大，凄凉三十年。  
晚交弥好易，夙志自覃玄。  
泰华冰霜洁，江湖鸿雁边。  
别期不相假，吾道信茫然。  

晁说之　送蒲君赴陕西漕属  
殽函为客乐，巴蜀故乡荣。  
风雪担书梦，旌旗从使行。  
黩兵烽燧息，积粟犬羊平。  
同谷曾谈话，知君笔阵横。  

晁说之　送陕西运使陆郎中  
二十年来关内客，眼明太华高太白。  
今日前驱使者旌，鸡舌香余新日月。  
春初胡骑逼王城，公在城头佐天策。  
将兹胆略抚西戎，萧关远尔无坚敌。  
便使秦人不告饥，轺车与尔同休戚。  
唯应拂拭旧题名，几人身在空相忆。  
为我寄谢钱都统，鬓间不许霜雪积。  

晁说之　送邵大兄知果州  
先生之子征聘日，自当黉舍称先生。  
即今白头青眼绝，空持短策长安城。  
汉宫雨露一朝到，剑阁山川五马行。  
既成诗书邹鲁俗，难忘家世伊洛情。  
穰橙邓橘饶渠胜，魏紫姚黄如我盟。  
约束南充谢家女，飞空倦矣复齐氓。  
雁远难群声不断，□□□□□□□。  
顾我宁无意远游，羸病不得俱徂征。  
长亭无酒酌君别，独将此恨西南倾。  

晁说之　送斯立入京  
我见刘颍川，昏困不暇寐。  
忽还便娟儿，白日思寝被。  
此头各未白，相逢当有地。  
讵惜草草别，但嗟言负意。  
是时菊正花，迸散青铅泪。  
摇策如骑电，到国何容易。  
莱衣媚家府，芳樽延国士。  
相知问阿侬，为言只尔耳。  

晁说之　送苏季升出守明州  
四明白发船司空，喘息使君如不容。  
自尔怕道四明守，问今何人休吓侬。  
丹阳丞相苏公子，气和体正如家公。  
坐令山水生清思，云南云北挥毫中。  
江瑶海扇不入箸，肯以腥咸水驿供。  
百家之产归一器，诏下扫除勤耕农。  
皇威海外讋蛟蜃，丽人大舶安得通。  
元年新政见此守，丞相苏公真有後。  
过家上冢问阿兄，四海澄清眼明否。  

晁说之　送坛守赴阙  
昔时江南士人轻吴会，正如长安洛阳论宾主。  
自从九州花开一日来，欣欣不复闻此语。  
明州太守江南英，信美之乡是吾土，  
莫言只饮甬水便无情。黄鹄排赤霄，  
垂翅一再举。御厨赐食紫驼峰，  
情多犹忆马夹柱。依然梦断四明山，  
花信风里怜梅雨。潮平髈喜浪婆儿，  
莫错举棹新城江上去。  

晁说之　送邢子强还洛  
行乐洛城为第一，蹔劳使节持还家。  
桥头铺遍中秋月，楼上吹残九日花。  
谁听高谈擒虎豹，且容浊酒傲烟霞。  
从君一笑知无分，短发长途倍叹嗟。  

晁说之　送许同夫赴江宁知录  
风棱索索许子伯，轺车督邮声赫赫。  
裔孙德似官亦同，独乘瑞雾开羽翮。  
金陵城里春色多，疑是六朝旧金碧。  
只宜细看後庭花，慎莫垂泪江家宅。  
吴醥那解醉离肠，嗟余自是思归客。  
荷叶开时杨梅熟，江南江北遥相忆。  

晁说之　送知府张路钤还阙  
橐戈未肯下灵州，白马将军今白头。  
将军父子重儒术，坐有绿衣人则休。  
六年谣颂流圁落，卧使雕山添岝崿。  
看山饮水无一事，日俸岁饥欣自若。  
匹马飘飘朝九天，晚交送别亦潸然。  
烦君去路望嵩少，猿鹤相思端可怜。  

晁说之　送锺离秀才往越州  
客游会稽去，惜哉无镜湖。  
云迷神禹庙，鸦护季真居。  
五字君诗费，千秋我恨除。  
寄来休草草，涕洎忆皇都。  

晁说之　送周秀实知新昌  
尊公文律自瑰奇，虽持使节未相宜。  
子敝青袍哦五字，州家不喜县家嗤。  
十年主簿今迁陟，县衙簿尉来趋揖。  
越绝山川舒啸时，莫叹监湖今几尺。  
监湖几尺吾其那，闻道新昌佛仍大。  
昔贤墨妙谁识之，一日清风千嶂破。  
人间月色过中秋，天际风光称远游。  
阳关本是西州曲，鹭舞兰桡不解愁。  

晁说之　宿会真宫灵休厅  
我虽养佛胎，未必有仙骨。  
如何羽衣人，而亦容我宿。  
岱岳若宗社，徂徕隐敌国。  
沈沈两山间，真会驾白鹿。  
仙子啸清风，玉女佩金籾。  
扰扰人间人，悠悠欲五欲。  

晁说之　宿洛川嘉槐驿其槐真可爱因思李承之待制尝为此县令有所建退省堂存  
昔为扁舟客，益觉此生浮。  
逮今邮亭役，重膇仍百忧。  
嗟予何所可，归去无田畴。  
惭愧庭下槐，百年霜霰秋。  
上苑谁移根，兔目自山丘。  
曾见李长官，矫矫增风流。  
欲登退省堂，秀句吟白头。  
天上问风月，还似当年不。  

晁说之　岁暮  
客舍光阴白发催，高援北斗梦徘徊。  
多愁须用枕双叠，无问何须酒一杯。  
风去六朝迷远树，云来一日忍新梅。  
即今盗贼须擒馘，牧守不逃言壮哉。  

晁说之　岁暮绝句四首  
卫霍功名无素誉，韩彭富贵晚堪悲。  
梅花引角边情剧，况复人间岁暮时。  

晁说之　岁暮绝句四首  
下惠一时行己志，首阳万古振人伦。  
终南不得西山号，岁暮白头空断魂。  

晁说之　岁暮绝句四首  
沈沈欲雪岫云平，月尾年头此有情。  
童稚欢欣学秦语，不知家世本东京。  

晁说之　岁暮绝句四首  
迟迟来日去何疾，六十五见此日除。  
明发束修能有几，太平田舍读残书。  

晁说之　岁暮六言  
腊尾岂堪北去，年头又怯东奔。  
萍梗往来覆载，燕雀俯仰乾坤。  

晁说之　岁暮思刘壮舆近在京师因壮舆言温公劝刘丈合魏宋等志有意合正史之  
迢迢使我旅怀悲，促促思君岁暮时。  
江上梅花今在落，鄜州月魄屡圆亏。  
著书有底心过苦，行路无端山更危。  
谁解合离南北史，吾曹白发恐难期。  

晁说之　岁暮闻武泰节使将归金陵  
岁暮江头凫雁身，悠悠心事竟谁亲。  
久能收拾内朝仆，始作生疏外道人。  
欲问江吴借风色，恐於河伯废精神。  
王孙旌节归来好，莫使王孙恨更新。  

晁说之　泰州人自徐神翁後多以奉道为事即今有周高唐三先生皆足以动众得名  
沉沉方丈与蓬莱，桃李闻从海上开。  
愁外烟波徒缥缈，梦中乡俗独徘徊。  
不同下俚蹔时醉，自约高真定命杯。  
可笑神仙今古异，今言先分古先材。  

晁说之　谈易寄壮舆  
拂拭尘埃艺靡它，象中系外得婆娑。  
何人为我易弟子，泪落一朝翻九河。  

晁说之　桃  
江南桃叶齐，江北桃根低。  
各自擅风流，人情千载迷。  
桃花竟谁比，风雨日凄凄。  

晁说之　题长安赵氏园  
长安池馆郁峥嵘，此地偏多客子情。  
秋晚寒藤侵石瘦，夜深熟果落池惊。  
後生解识南山趣，先德元高戎夏声。  
感时暂来添白发，南山曾见汉公卿。  

晁说之　题冲弟诗卷  
阿冲五字来，江山千里余。  
能尔丽金碧，定是勤诗书。  
文章与神明，动作本自俱。  
古人既云已，令公有规模，  
五世以文称，故家谁复如。  

晁说之　题大年关路逢僧图  
关深羇思满，风断绿阴单。  
一遇空门侣，那知行路难。  

晁说之　题弟子问  
人物昭陵一代倾，墨庄夫子著书成。  
我生既晚复何恨，解叩青霜钟大鸣。  

晁说之　题鄜州牡丹  
牡丹憎我真恶客，不解饮酒不吟诗。  
欣持一尊劝花饮，那知不醉但淋漓。  
尔花既醉应似我，耿耿一世几伤悲。  
绿珠楼下香犹在，西子舟中意尚迟。  
三尺晏婴频欲杀，尔何夭矫寻常为。  
沅湘草木共憔悴，幽兰何足九畹滋。  
昔人妙语不尔发，顾我安得有好辞。  
晚来亦解意自足，秀色直可餐待肥。  

晁说之　题公震小景  
万古兴亡归白鹭，一时舒惨在青山。  
与君都下太平日，岂料思君鼙鼓间。  

晁说之　题画扇  
秦秦何处乐，独自托孤枝。  
玉粒知无分，清风也自戏。  

晁说之　题两马图  
前马去駸駸，年少意有余。  
後马追驰骤，喘杀肥髯奴。  

晁说之　题六一东坡像  
座右铭何有，丹青得若人。  
东坡禅客衲，六一醉人巾。  
先後文章伯，安危社稷臣。  
庙堂思颍日，海峤梦钧辰。  
□□□□□，□□叹会神。  
何当均雨露，剑佩画麒麟。  

晁说之　题六一东坡像  
眉山凝间气，渤海识兹人。  
一代执鞭士，千秋折角巾。  
高趋周室辅，平处汉廷臣。  
白首齐明易，鸿钧异抚辰。  
参差非所叹，契阔自如神。  
不念乞灵者，翩然驾白麟。  

晁说之　题明发所画访戴图渠自有诗  
扁舟雪夜兴，千载风流存。  
诗画能幽绝，不似诸王孙。  
兴多却易尽，一世复何待。  
伧父莫骂予，犹且不见戴。  

晁说之　题明王打球图  
阊阖千门万户开，三郎沉醉打球回。  
九龄已去韩休死，无复明朝谏疏来。  

晁说之　题琦公赞光堂  
山川固高深，不掩珠玉光。  
道人觉物者，明明岂自藏。  
奈何一世中，瞑醉不我臧。  
收歛万古志，风雨一茅堂。  
问之默不语，诗成兰蕙香。  
山中多卉木，有待而芬芳。  
自怜年少时，彻今昼公行。  
虚空流水远，天外有鸶凰。  
白发此种种，红尘谁茫茫。  
嵩少今卜筑，因之归兴长。  

晁说之　题邵武军泰宁县叶恪循道清风楼  
叶公贤父子，清风何奕奕。  
爱彼清风好，危楼高百尺。  
来从玉宇远，照衣光可掷。  
桂叶尚飘飘，蕙草下袭袭。  
平生眼豁开，脱然凌羽翼。  
对饮伴明月，故人念畴昔。  
咏歌何穆如，援琴更幽寂。  
慈乌遶难老，霅溪非其匹。  
华阳三层上，松韵亦萧瑟。  

晁说之　题韦偃双松老僧图  
两松郁苍苍，夭矫出奇峭。  
翛然龙蛇姿，势欲排岩峤。  
老禅独会心，默坐观万窍。  
我亦发深省，倚槛一长啸。  
此兴含千古，孰谓韦偃少。  

晁说之　题县南庄壁  
城下之师莫问天，只将性命托忠贤。  
效官三黜未为恨，闭户七奔方可怜。  
虎变不宜怀犹豫，龙韬岂惮费迍邅。  
前村父老来相问，本望今年是好年。  

晁说之　题新泉  
舍北洗山如有待，舍南泉发本无期。  
羇愁尽落清音里，不用骞公读楚辞。  

晁说之　题杨如晦二画　边鸶雉  
骇雉丹青人姓边，无花无石自瞿然。  
已能倚壁音声绝，何用蹲飞欲上天。  

晁说之　题杨如晦二画　蜀道图  
山钩树白何年岁，流瀑可听下无地。  
行人愁绝却无愁，始信宜歌蜀道易。  

晁说之　天宁节後二日集英赐燕輀　成长句  
诞庀￥阳月播阳春，万寿杯余燕豆申。  
殿角垂虹天意喜，壁缇交凤日华新。  
星回毕雨金沙净，书发狄封玉甑陈。  
何事升平楼寂寞，要将艮岳共璾珣。  

晁说之　听唱秦少游溪路雨添花词感旧作  
秦郎不知我，我岂知秦郎。  
相逢每戏剧，此狷而彼狂。  
坐有今辅弼，正色屡低昂。  
逮今白发垂，悔昔少年场。  
一闻溪路雨，泪与雨争行。  
黄鹂千百在，斯人今则亡。  
如其并老去，娱乐岂遽央。  
况复有诸生，遗颂满汝阳。  
瘴雾杀君时，龙门曾恸伤。  
今虽苟生活，苍蝇待我傍。  
谁家有歌喉，此曲宜断肠。  
摅我一夕恨，与世同悲凉。  

晁说之　通叟年兄视以柳侯庙诗三首辄亦有作所谓增来章之美也  
平昔柳侯庙，拾君诗兴余。  
帝阍谁掌制，天步此贞符。  
敢恨初沉佩，惟惭再索车。  
罗池聊自戏，况复已榛芜。  

晁说之　通叟年兄视以柳侯庙诗三首辄亦有作所谓增来章之美也  
何处乘驹去，空庭荔子垂。  
韩词方走奠，柳庙久徂饥。  
既恨谋身误，仍嗟报国隳。  
罗池便如此，不复问愚池。  

晁说之　通叟年兄视以柳侯庙诗三首辄亦有作所谓增来章之美也  
当世容谗贼，他年柰我何。  
文编兴旧学，诗价重东坡。  
木槲开能几，子规啼谩多。  
罗池碑字灭，犹解彻庭莎。  

晁说之　同表甥赵康游种范李氏  
百态范氏石，千寻种氏木。  
灌以邠李水，禽鸟识故国。  
使我从今去，魂梦常不足。  

晁说之　痛恨  
胡儿直犯洛阳宫，蔼蔼园陵指点中。  
殄灭四夷心不遂，裕陵萧瑟独悲风。  

晁说之　痛恨  
丞相开边靡有它，中原要复识干戈。  
百年身事今如此，万里胡尘可奈何。  
陇上健儿嗟不见，洛阳女子恨偏多。  
朝朝上食陵头否，肠断东巡白帝歌。  

晁说之　痛心  
为问谁今有好怀，园林春色不须来。  
王孙草向荒城短，驿使梅因战阵回。  
但道胡尘迷上苑，不闻汉诏出中台。  
痛心一日复一日，何日皇威遍九垓。  

晁说之　涂中  
十年未就归山计，一日翻为保障翁。  
无奈征衣中散虱，可堪行道庶人风。  
悠悠秦晋山河在，漠漠金张冢墓空。  
回首江湖二三子，长亭寒梦亦匆匆。  

晁说之　涂中寄城中诸公  
孤飞弱羽真难可，作底徘徊去住间。  
柳影生风归曲渚，雷声送雨过前山。  
庾郎有待复何待，白傅求闲而得闲。  
回首玳筵醒醉伴，曾将幽愤唱阳关。  

晁说之　涂中寄高仲诏  
飘零谁惜别，不赋送行诗。  
独有悲秋客，难忘上垅时。  
素心惭锦段，清泪湿琼枝。  
塞马寒来健，夫君莫我思。  

晁说之　涂中依韵和高主簿完翁见赠长句  
孤宿孤江嗟婉娩，穷冬残夜认璿玑。  
乘槎邂逅关心切，舒锦绸缪到眼稀。  
岂有梧桐留凤食，端愁霰雪犯狐衣。  
秦楼老去诮多可，好听吴侬缓缓归。  

晁说之　涂中遇雪二绝句  
征裘不是谢庄衣，何事轻霙故故飞。  
应是多情要新句，敢酬琼藻触寒威。  

晁说之　涂中遇雪二绝句  
惨淡修途问若何，璇蕤琼藻未须多。  
使君此夕应难醉，红玉看人子夜歌。  

晁说之　途次忆故居  
自喜白髯翁，深居看岁穷。  
雪迷石岭上，月在草堂中。  
樵客晓来市，田家夜半舂。  
岂期胡骑到，无地得相容。  

晁说之　途中对雪  
残岁初霙慰所思，征衣坂路固无奇。  
漫知谢女能联句，安得颜儿与接诗。  
嵩岳梦中宜寂寂，雕山眼底尚迟迟。  
明年花发应如许，坐搅游蜂忆此时。  

晁说之　外甥三郎删定和予冠字韵诗极可喜再用其韵作二首韦苏州有外甥赵伉  
赵甥诗与雅音合，韦舅宜高进德冠。  
我到古人良已远，汝家宗姓莫教难。  
传家自喜春秋在，居职应怜翰墨残。  
门户人身难相称，衣裳仪观不须叹。  

晁说之　外甥三郎删定和予冠字韵诗极可喜再用其韵作二首韦苏州有外甥赵伉  
赵妹生儿身七尺，倚天剑称切云冠。  
长人自惜声名达，志士宁令捍格难。  
墨翟商瞿心总厚，司空城旦术何残。  
还将格律成吟咏，作者应须为尔叹。  

晁说之　晚日  
晚日劝我行，我欲留晚日。  
长途行不近，仆马有倦色。  
人生为客多，谁解老一室。  
果有桃源人，应遭渠笑叱。  

晁说之　晚日临水得此句呈季和先为公家池上明日之游也  
客子思归悔远游，曾波新绿恋汀洲。  
庾郎得暇为春赋，定是春来未肯愁。  

晁说之　亡友陈无己有立春诗云朱门谁送青丝菜下里难酬白雪歌颇为都下诗人  
地下修文几岁郎，尚怜有子已争行。  
青丝盘到特挥泪，红锦诗余合断肠。  
安得见予今议论，果谁识子古文章。  
从兹花发知多少，试访彭门旧讲堂。  

晁说之　王顺之得子寄二绝次韵报之  
宾客能谈少传儿，海中仙果得生迟。  
自今一落人间后，奔云老骥敢言衰。  

晁说之　王顺之得子寄二绝次韵报之  
茂弘不用长年悲，淮水东流本与期。  
一日名驹惊俗眼，奔云老骥敢言衰。  

晁说之　王性之自扬州迂路相访于海陵荷其意厚非平日比赠诗以别  
九死性命存，乃到海陵仓。  
每陵何所有，麋鹿画成行。  
多仓多麋鹿，今也恨难忘。  
爰从本朝来，人物上国光。  
容我迹其间，性之因翱翔。  
性之笃忠信，又复能文章。  
一世所趣附，在眼独不忙。  
困于州县史，斂翼弗许张。  
蹉跎谁识之，心胆空堂堂。  
我不自揆者，荐之三府傍。  
相公意似顺。众口极雌黄。  
我斥不得容，为子增慨慷。  
子行群贼中，妻孥道路长。  
挂帆扬州湾，闻我病在床。  
不寻枉阶来，或谓子不刚。  
活我以简策，饮我非稻梁。  
告别闽岭去，波浪春风狂。  
既欲杀风母，又欲射天狼。  
四海俱已震，何处一身藏。  
挥泪与之子，关雎哀不伤。  
禄山倾社稷，朱沘侮君王。  
于今无此孽，但可正皇纲。  
文章出号令，忠信补农桑。  
之子抱此器，用之斯民康。  
吴酸宜勉强，无烦忆粟浆。  

晁说之　望山作  
望山山在背，不觉首屡回。  
策马欲倒行，道路良艰哉。  
白云尚相寄，为带山色来。  
昨日登临处，今日谁徘徊。  
安得玉女水，为我洗尘埃。  
不解伴松老，宁忍被鸥猜。  
日与物为遘，此眼向谁开。  

晁说之　为客  
为客淮南望上京，祥烟不远恨峥嵘。  
居人避湿开门晚，宿鸟眠寒择木惊。  
波浪无时潮失信，关河有盗梦非情。  
不知归计何从得，碧颍青嵩尽未成。  

晁说之　闻八弟朝议二十一弟朝奉二十弟迪功与安郎仓部谢郎比部诸人集于葆  
葆真宫是何年有，游子相将便得真。  
闻道流霞醒不醉，只应人世恨还新。  

晁说之　闻富季申迁校书郎  
小富秋来慰所望，青衫叙进校书郎。  
相公勋业久弥著，孙子门阑渐有光。  
莫话诗过已埋没，且非碗脱得分张。  
白莲逋客独惆怅，泪尽西风归政堂。  

晁说之　闻喝马恻然感叹且恨其辞鄙恶特甚作此诗从贺方回求数解  
一世危肠赋愍征，江城梦断到边城。  
晚风不送采莲曲，落日唯闻喝马声。  
长似竹枝愁远客，重于陇水恼无情。  
爰求乐录十三解，贺老当今最得名。  

晁说之　闻胡少汲再入省  
南宫妙极天下选，鸡舌喜君重得香。  
既自能诗似前辈，何为不作水曹郎。  

晁说之　闻角  
边城百感谩兴嗟，将底令人警岁华。  
多谢何郎有新句，谁闻夜夜小梅花。  

晁说之　闻景龙不试灯  
华灯不试管弦新，八字歌声满市尘。  
今日景龙门寂寞，唯将明德照新春。  

晁说之　闻三十六丈乞西京留台辄成长句时先之七兄已拜北京留台  
门地何人论甲乙，碧梧丹凤重徘徊。  
前时五相继三相，此日西台望北台。  
器业云霄能我有，功名钟鼎待时来。  
重言四海宫师德，季子白头谁识哉。  

晁说之　闻叔易隐居被召二首  
处士何人为作牙，尽携猿鹤到京华。  
故山岩壑应惆怅，六六峰前只一家。  

晁说之　闻叔易隐居被诏  
东海一生垂钓客，石渠万卷校书郎。  
丈人风味今如此，鹤到扬州兴更长。  

晁说之　闻四明人不喜秋千因作  
思归未得恨深年，时节清明最可怜。  
越女腰支胜赵女，生平不敢赛秋千。  

晁说之　闻圆机累日病酒戏作存问之  
善人有怒而无嗔，美酒何曾病著人。  
夫君自是愁鬼著，愁鬼一勺百气振。  
夫君何以致愁鬼，十年一官冷於水。  
况令复似未第时，酩酊长编痛料理。  
君言不觉身无聊，西家醪胜东家醪。  
是中有米亦可饱，枉费东坡歌小槽。  

晁说之　闻圆机累日病酒戏作存问之  
善人有怒而无嗔，美酒何曾病著人。  
夫君自是愁鬼著，愁鬼一勺百气振。  
夫君何以致愁鬼，十年一官冷於水。  
况令复似未第时，酩酊长编痛料理。  
君言不觉身无聊，西家醪胜东家醪。  
是中有米亦可饱，枉费东坡歌小槽。  

晁说之　闻圆机游山归作  
把酒相忘笑语违，新诗应已勒岩扉。  
何人龙尾道前出，独自鸡头山里归。  

晁说之　闻圆机游山政为梵供复用前韵作  
蹙缩饥肠与世违，崚嶒折屐到云扉。  
丹砂不逐飞仙去，白叠甘从佞佛归。  

晁说之　闻钟五更起行  
野寺钟声报晓寒，征人方梦到长安。  
茫然涂路知难易，两避胡尘一岁残。  

晁说之　闻邹德久自常州来泰州圩垾得良田数十顷遂可活辄作绝句  
乃公不识贾公闾，之子饥寒夜读书。  
前年避贼逐江鹭，今岁垾田鞭海鱼。  

晁说之　问雪  
此雪问谁偏最喜，羯胡得意逞天骄。  
黄河稳渡鱼龙静，白马增光剑甲豪。  
我有玉钤今震叠，尔看瑶璧莫呼号。  
何妨特敕近臣燕，肠断金樽费独谣。  

晁说之　我生  
我生初世本尧年，大厉群哇不谓然。  
方喜神光射天下，忽惊烽火到甘泉。  
寺人衮服参岩庙，宫女素衣游市廛。  
一道德来千道会，试开言路问群贤。  

晁说之　我屋  
窈窕吾山好，栏干我屋宜。  
胡然名未著，不得谢公诗。  

晁说之　我昔题南庄壁  
我昔柴门宜乐只，田园远近亦康哉。  
花摇笠顶唱歌去，草塞瓶头沽酒来。  
白叟披衣论甲子，青禽哺乳占莓苔。  
岂期一日胡尘起，南北东山俱可哀。  

晁说之　无己初除正字以诗寄之  
平生阮步兵，口不道臧否。  
每笑谢著作，自是雌黄口。  
闭门秋草多，金风摇白昼。  
忽传黄纸书，校艺郡公後。  
执雁有楚越，佩剑无左右。  
难画浑沌眉，据识齐宿瘤。  
彭城陈夫子，笑我颜何厚。  
为语陈夫子，人生无不有。  

晁说之　无客  
嗟予少好客，今老客弃予。  
忽忽飘流来，不知岁又除。  
良愧彼黄鹄，千里无修涂。  
江东贼强臣，淮南盗名都。  
钟阜被朔雪，暂与我何娱，  
明当云梦去，已发又如何。  

晁说之　无闷  
无闷吾无欲，浮沉谁使然。  
命通公道日，自是艳阳年。  
鸾凤能寥廓，鲂鳟幸弃捐。  
由来食肉士，久亦忘腥膻。  

晁说之　无那  
无那客愁翻作乐，寻常闭目暂时开。  
沉沉月向波心出，渺渺人从天际来。  
莫道一山无积雪，谁家千树落寒梅。  
洛阳故旧吾怜汝，愁绝终朝泥酒杯。  

晁说之　无题  
身世何如荐福碑，浮沉聊学弄潮儿。  
清风一日令心尽，黄卷三匀谩手披。  
梦寐无烦征锦段，笑谈谁敢犯汤池。  
周侯凤德宁减少，所谓春阳或减之。  

晁说之　武泰节使归金陵  
戟影摇寒波影稀，王孙心事与人违。  
灯边赤轴得居士，窗下清谈见布衣。  
执玉诏从天上去，挥金船向岁前归。  
尪羸不解少行乐，卧待公来起采薇。  

晁说之　西渡  
西渡几回送客，春风今日思家。  
我亦归期可数，休言此是天涯。  

晁说之　西风  
秋风几日过秋关，直访畸孤海上山。  
为报故山都是旧，可怜留滞不知还。  

晁说之　惜春  
待得莺来花已落，断难料理谩咿嚘。  
便如前哲亦非敌，八斗才当万斛愁。  

晁说之　席上别诸公  
西城别袂望东城，勇发征车却怯行。  
朋肯声前金阙恨，胡卢歌里玉关情。  
莺啼有意因风断，山影无垠为月横。  
人世分携吾可那，千锺不醉在天明。  

晁说之　席上有唱欧公送刘原甫辞者次日又有唱东坡三过平山堂词者今聊续唱  
龙门不见鬓垂丝，莫唱平山杨柳辞。  
纵使前声君忍听，后声恼杀木肠儿。  

晁说之　洗山  
公事岂不猥，吾性自有适。  
髈言春风物，洗山出怪石。  
何幸此土壤，顽骜压空碧。  
崭岩有天姿，畚锸不待力。  
横如剑出泥，纵若月退蚀。  
乃知凶谗辈，暂为忠良赋。  
后皇德清明，万类各有职。  
吾悲兹世人，因之聊叹息。  
尝闻道人语，无垢法第一。  
多谢读易者，洗心如玉璧。  

晁说之　喜鲁直还用前韵再作  
梵志问故邻，木兰坐旧床。  
去恨已断绝，归意更凄凉。  

晁说之　喜鲁直还用前韵再作  
鹧鸪不入馔，松柏有常心。  
归来应未老，但道古犹今。  

晁说之　喜鲁直还用前韵再作  
君有非常罪，幸此非常赦。  
收身黑水西，重人白莲社。  

晁说之　喜雨一首呈司录诸公及诸先辈  
二年七日古人叹，一雨三时此际心。  
辛苦秇宗诛大厉，欢欣毕宿散群阴。  
无烦钟鼓禽鱼乐，便觉来牟波浪深。  
敢恨泥功山下路，且增秀色遍遥岑。  

晁说之　戏呈通叟年兄索其近诗  
归期若可数，何事此时情。  
春色雨中尽，客愁天际生。  
离骚烦尔传，月旦莫余评。  
早韭周妻厌，因因不肯鸣。  

晁说之　戏作  
终日一杯终日醉，看潮初上看潮回。  
自疑前世陶贞白，乘兴闲游鄮县来。  

晁说之　夏祭日感事  
盛期千年出宝图，佩环方泽影萦纡。  
中天月护黄琮色，出海云腾赤帝符。  
已惯龟鼍呈上瑞，不惊风雨解前驱。  
侍臣自有扬雄赋，击壤何妨此鄙夫。  

晁说之　闲极  
闲极忘羇旅，秋色为我深。  
牛卧树外影，鸡鸣堂中心。  
自言身已隐，人道尚官箴。  
明趋傍海郡，适我梁甫吟。  

晁说之　闲居  
闲居岂无事，一动百艰难。  
水为斋僧惜，花因供佛残。  
喜闻多死士，厌话小长安。  
香火同缘客，饥肠先永叹。  

晁说之　县楼对山作  
山色日夕改，我乐岂独今。  
相羊非一意，开簟枕遥岑。  
楞伽懒焚香，离骚幸可吟。  
吏隐两已适，虎鼠都不任。  
诗酒客亦恶，楼下那足寻。  
可怜谢玄晖，惝恍论此心。  

晁说之　消息  
两月中原消息断，不应京国亦无闻。  
庙堂如未弃黎庶，日日诏书清垢氛。  

晁说之　晓霁  
沈疴春夜客，风雨送愁来。  
晓云收风雨，一瞬静九垓。  
东皇太一人，盗贼何有哉。  
上使四门陃，岂但桃李开。  
下使小人退，即日大辂回。  
昭昭负帝德，汲汲掞天才。  
白头见太平，酒醒豁所怀。  

晁说之　笑  
笑乐真情岂可无，乐而不笑是何拘。  
日中无事逢棋局，春後有花兼酒壶。  
轻侠儿前抚手掌，滑稽传後抚髭须。  
江南陆后还安否，乞与筇枝使自扶。  

晁说之　谢程致道监丞以秋夜直舍二诗相视并简苏在廷少监  
秋风虽云高，不到建章宫。  
巨丽发妙思，翰墨争豪雄。  
移子范舟兴，入此潘庐中。  
诗成到谁手，茧面丝发翁。  
岂不怜此老，气薾志亦穷。  
聊以壮观之，行潦落长虹。  
低头谩漠北，攘臂徒辽东。  
自娱蓬蒿兴，敢傍珪璧丛。  
清时难但已，有感如霜锺。  
慎莫视苏子，是更得家风。  

晁说之　谢高四十子昂诗卷  
我有潇湘泪，还供阊阖愁。  
故人过我窗灯下，谓言客子宜悲秋。  
往体格律乍相视，久矣揉练几百过。  
不然何以解能云，是中不放客愁破。  
文字能自达，何处有富贵。  
莫爱离骚亡国音，学乎大雅则知未。  

晁说之　谢季和朝议牡丹  
侍无童子懒焚香，君送花来恨便忘。  
尽日清芬与风竞，熏炉谩使令君狂。  

晁说之　谢季左司笔墨  
韩扬州，萧剑州，相忘终日梦悠悠。  
何如微季掾三府，国誉乡评坐以收。  
不忘笔墨高人兴，为道明珠无昧不。  

晁说之　谢景修惠洞庭春色  
洞庭春色何年赋，越国王孙几种愁。  
今日忽亲鹦鹉杓，当家余韵落芳洲。  

晁说之　谢钱掾  
论思献纳方自代，海舶鮹人岂识渠。  
长啸清风含雪语，怜侬不解读新书。  

晁说之　谢乾明滋老送炒团  
蓼花散畔轻盈意，炒米团边笑语亲。  
多谢稻畦磨衲老，十方撮聚戏闲人。  

晁说之　谢邵三十五郎博诗卷  
我尝为历学，上元要极远。  
上元有远迩，疏密出早晚。  
顾惟尔大父，皇极探其本。  
唐尧上百代，日月来衮衮。  
因之知百索，孰可妄憎噂。  
子前视我诗，与子论诗壶。  
子诗既焕烂，我言得安稳。  
为子极源流，无难如瓴建。  
风雅辟大田，骚些助锄垦。  
曹刘鲍谢辈，风雨得荐藨。  
闲居既识陶，咏怀宜知阮。  
不有鲍与谢，白也胡婉娩。  
苟无阮与陶，苏州曷息偃。  
上下曹刘来，少陵自益捐。  
岂易少陵学，浪走徒多踠。  
况复尔来人，不灶而市饭。  
大儿夸苏豪，小儿争黄謇。  
讵知韩柳先，学大忘赫烜。  
余事五七言，朝鸾参暮鶠。  
又如万仞姿，松岩绝兰畹。  
念彼形似徒，涩舌吞枯菌。  
何人分诗文，两队有鲂鳟。  
子早知此病，我语出复返。  
何以谢子勤，王道不可缓。  
凛凛易春秋，南面俨龙衮。  
礼书朝万邦，宝辂粲朱幰。  
颜曾侍珪璋，荀孟陈干盾。  
老谩怜骥枥，壮当勇虎圈。  
明朝役高兴，蜀道横碧巘。  
我实爱子才，语长情缱绻。  

晁说之　谢沈次律水枕  
沈侯笔力鼎可扛，左手截取吴淞江。  
折流来此一尺枕，指麾巨鳄回涛泷。  
平生性不好长物，举以遗我嗟无双。  
呼儿快取蕲笛簟，扫除尘榻移当窗。  
随眠置我丘壑里，始信孙郎真枕水。  
我生不出长安城，四十二年尘况耳。  
领君此枕何潇然，睡起醒心如一洗。  

晁说之　谢魏宰惠芍药  
敢期芍药边城见，本是人间第一流。  
我有无穷羇旅恨，为君今日到扬州。  

晁说之　谢徐师川寄江茶四小瓶  
举世卑陬斗小车，若人何处逞豪华。  
梦魂恨著後庭树，诗句清余双井茶。  
默默嘲雄舒锦绣，申申骂屈杂龙蛇。  
不烦更藉韦弦力，望出河东性不奢。  

晁说之　谢圆机除祟赋  
祟鬼当年曾蹔解，赋成今日永嘉祥。  
无烦铸鼎图群象，可笑时傩逐毕方。  
荡涤辞源能澎濞，诛锄笔阵更光鋩。  
此身强健余何事，枉是灵均叹国殇。  

晁说之　谢圆机灵山芍药  
灵山芍药谁销得，我是灵山授记人。  
贪蝶惏蜂莫来到，更须作供老夫身。  

晁说之　谢圆机梅子  
云随枉渚月依岚，末宦低头几不堪。  
顾我伧翁宜塞北，因君梅子忆江南。  
君乎学问二刘比，南北该通酸自甘。  

晁说之　谢圆机送梅  
何事新梅度玉溪，应怜泯默与诗题。  
少年曾赋宋开府，老大无如羯鼓迷。  

晁说之　谢蕴文承议阳关图  
邂逅故人逃难处，王孙气象独升平。  
诗吟摩诘如无味，画到阳关别有情。  

晁说之　谢蕴文荠菜馄饨  
无奈国风怨，荠荼论苦甘。  
王孙旧肥羜，汤饼亦多惭。  

晁说之　谢蕴文水仙花  
飘零尘俗客，再见水仙花。  
清芬二十载，饶杀兰杜家。  

晁说之　谢曾迪功松皮冠  
松皮冠赠松山客，惭愧红尘赤日中。  
好向浮云傍归路，定应剩听入琴风。  

晁说之　谢仲长通判朝议兄惠顾渚茶  
天子不尝阳羡茶，二百年余吾侬咨嗟。  
可是吾侬咨嗟休，涛江春色远含羞。  
赵卿老矣刺史半，缄题寄我甬水头。  
故知不敢西争去贵嗜，最宜东来同羇愁。  
人生趣尚有穷达，草木还亦如人不。  
谁家弃妇泪未乾，忍对孤鸿暮影寒。  
赵卿虾菜且良食，莫教归梦到长安。  

晁说之　谢周同年通叟诗卷  
周郎既老曲不顾，自作吴音歌白苎。  
二三名胜能知音，伧翁得之嗟已暮。  
玩之在手一载读，愈见佳处心愈妒。  
君乎瘖休无复鸣，我宜如许他宜虑。  
乡曲豫章皆奇才，直上千尺已摧去。  

晁说之　新愁  
宿怅故难遣，新愁岂易安。  
囷空鼠号掷，庭静鸟喑寒。  
月盛中秋色，人亏上国欢。  
湾头十二卫，泣涕乞同銮。  

晁说之　新合柏子香因诵皮日休坐久重焚柏子香辄以其香赠张簿  
柏子香清谁喜闻，五言句法更清芬。  
病仍春困坐难久，遣向吟窗起暮云。  

晁说之　新年  
何事重新作此年，身无疾病意欣然。  
春风莫但开桃李，吹落妖星静九天。  

晁说之　新志  
前日徒嗟与世违，从今绝世心事微。  
弥陀印里一身重，梵网经中万古非。  
元亮胡然兹漫浪，遗民有侣便因依。  
欣予不负遂初赋，寄愧于颜得所归。  

晁说之　新作竹轩  
斋壁值墨竹，文苏两先生。  
移根今何殊，初度风雨声。  
妙识前日意，欢见此时情。  
家山几千里，客恨倏以倾。  
归期恨今晚，像此葺茅楹。  
故知江海梦，常共月华清。  

晁说之　兴尽  
兴尽未归增寂寞，却嗟初兴到江城。  
春愁不逐杨花散，秋恨还同桂影生。  
孤学敢期人晤语，危樯何事日峥嵘。  
弟兄游宦俱还舍，朝马骖驔禁漏声。  

晁说之　刑曹再赋二绝句弥佳不得不报  
不肯将身入八关，判司虽屈胜如闲。  
汉庭富贵人何限，毕竟文章属小山。  

晁说之　刑曹再赋二绝句弥佳不得不报  
上帝白云居九关，列仙亭馆号萧闲。  
念君未作骖鸾侣，愁杀江南庾子山。  

晁说之　行藏  
行藏本自迷，秋兴更凄凄。  
风急蛩饶响，雨来鸡误啼。  
鱼溪青霭散，莲荡白云齐。  
却惜安闲地，逋亡志颐暌。  

晁说之　行县涂中读柳子厚诗  
征衣穷塞暮冬时，读尽龙城太守诗。  
若使平生诗尽在，濯缨无泪为君垂。  

晁说之　絮被  
絮被蒙头晓日高，厌闻处处杀官曹。  
古人言尽致御术，今日兴言盗是招。  

晁说之　萱草  
山中萱草三赤长，山中高人万事忘。  
欲借忘忧汝辈力，世间儿女徒颠狂。  
汝亦忘忧非世忧，临风恐汝亦分将。  
愿尔忘忧忘终始，莫教老大空悲凉。  

晁说之　选部中作  
白发来游宦，山公不我闻。  
邪犹在中等，政不占微分。  
孤泪沧溟感，微言上帝勋。  
何妨贫且贱，嵩岭有高云。  

晁说之　雪中怀水云馆  
六出花头万叠波，水云馆前不肯过。  
玉鸾素面如相语，人间清兴今如何。  

晁说之　延安江汉堂上怀范五丈龙图堂是五丈所建  
煌煌斗柄垂南北，浩浩斯人江汉堂。  
横吹三川秋月远，雅歌九姓暮天长。  
颇闻病後精神好，最是秋来饭食强。  
谁识得名因伯氏，飞鸿送尽更茫茫。  

晁说之　扬州三绝句  
客散平山堂上後，孰如子骏在扬州。  
解传鲍照旧辞赋，输尽芜城千古愁。  

晁说之　扬州三绝句  
风常欢喜月常愁，愁有盈亏喜自由。  
客到扬州已迷路，不须特地上迷楼。  

晁说之　扬州三绝句  
便风五两更悠悠，回望乡闾烟雾浮。  
若问无情唯颍水，不来随我到扬州。  

晁说之　杨班湫神恩加广应公以其诰祭之  
平生笑杀诅楚文，今朝鄜畤祭湫神。  
嗟尔湫神何为者，上公衮冕皇恩新。  
日出辉辉收霰雪，仿佛拜命若可亲。  
湫神传云是杨班，填墓突兀自姚秦。  
当时功阀今不著，崔萧之史讨无因。  
将军得名宜勇哉，里俗所颂疑未真。  
黄蜂往媒康氏女，亲迎波间不敢嚬。  
至今七夕後二日，康家送女纷红巾。  
神视可已胡不已，清明之德先诸身。  
湫初来徙雷霆夜，鬼借百车载渊奫。  
宜囚厉鬼缚恶虎，螟螣何足烦怒嗔。  
邦人不困亦不饥，山可夜入耕阳春。  
初无粳稻劳灌溉，黄禾黑黍易与仁。  
敢言此水浅于旧，滂沱雨起云轮囷。  
千人一日酌不竭，神物所寓谁感尘。  
岂但萧鼓十州远，祭秩已入四渎伦。  
异时香火故允会，品极势重力益振。  
位浮于人神所殛，神忝厥职亦愧人。  
我劳再拜不私祷，上佐邦国下斯民。  
敢学韩子炭谷湫，嘲悭侮怪徒踷踷。  

晁说之　药裹  
药裹白头翁，孜孜离乱中。  
道从前日证，愁与昔年空。  
食足思同饱，时危耻自容。  
愿将经济策，上疏大明宫。  

晁说之　叶善养寺簿尝为鄜州从事有诗相送予至鄜作寄  
夫君旧游地，圁洛我盘桓。  
旅梦朱弦断，荒山白发寒。  
文高惊小阮，达晚在长安。  
得慰相思处，琼瑶落手看。  

晁说之　夜大风  
夜半江头清客耳，彷佛钟声风雨里。  
雨收风冷独严威，鼍号龙战江声徙。  
政是夫差破吴时，鼙鼓百万当者靡。  
白头嵩客柰此何，他年惯听山之阿。  
唯彼天地之中央，岫埙篪谷宁厌多。  
吾土信美小人哉，何不处处作好怀。  

晁说之　夜风雨声甚恶  
上元灯火胡尘里，寒食田园野草生。  
文武坠来唯不寐，精神耗後更多情。  
片云忽作几日雨，众恨添号半夜声。  
从此无烦问春色，市无过客谩荒城。  

晁说之　夜间钟惜其不响  
宋都为客喜还惊，无数霜天归雁横。  
夜半钟声何太哑，由来石靊五无声。  

晁说之　夜来枕上得四绝句因视王性之谢其相访也未专为渠作  
不待功成逐赤松，腐儒毕竟若为功。  
田园破碎胡尘里，肠断当年夜雨舂。  

晁说之　夜来枕上得四绝句因视王性之谢其相访也未专为渠作  
皇祚中兴彻九垓，不烦犹道宋王台。  
归鸿特比常年少，应恋黄麾不忍来。  

晁说之　夜来枕上得四绝句因视王性之谢其相访也未专为渠作  
三川皆震大灾异，汴水绝流上帝仁。  
不使六龙远巡幸，兴王旧地福重新。  

晁说之　夜来枕上得四绝句因视王性之谢其相访也未专为渠作  
井臼无供戢羽贫，未知何地老容身。  
更无一卷文书在，七录家藏许卜邻。  

晁说之　夜听雨  
岐汴无烦和协使，秦云送我入梁园。  
残灯半夜梦回雨，心事谁来恸哭论。  

晁说之　夜闻乌啼  
不眠无恨自凄凄，真听人间乌夜啼。  
明月未教尘镜掩，华堂歌舞乍高低。  

晁说之　夜闻乌啼  
义乌此夜一何啼，明日欢欣事不迷。  
定是军回蓟南北，宁论贼退关东西。  

晁说之　夜行自戏六五言  
触热褦襶几许，我生何艰哉。  
九天星斗初转，汲井意徘徊。  
不解鸣珂帝所，踉蹡没尘埃。  
为问晚嫁卢姬，一笑为谁开。  

晁说之　夜雨  
夜雨听沈寂，颇似嵩少时。  
但怪越江上，非此严冬宜。  
重岗迷积霰，故山今付谁。  
潮头斯更健，鱼尾适自嬉。  
独如客子何，耿耿问心期。  

晁说之　夜雨  
夜雨岂不好，久竹与芭蕉。  
可想春意足，不闻声萧萧。  
清梦江之南，云霓正逍遥。  
旧游二三子，为我吹笙箫。  
觉来耳余清，明日是何朝。  

晁说之　夜雨不少住枕上作  
几年飘泊敢何求，甘作伧公对楚囚。  
风转荣光新辇道，雨无时节旧扬州。  
陆公奏议同谁恨，屈子离骚亦独愁。  
岁暮长江癃病客，飘飘荆渚觅同游。  

晁说之　夜坐  
氛浊暑伏叹，夜久神宇清。  
鱼跃远池响，萤飞深竹明。  
扬州妙歌舞，驻跸盛公卿。  
植杖看牛斗，今年当太平。  

晁说之　谒岳庙  
吴楚江淮接海涛，百龙有职驱鼋鳌。  
空中甍桷森然见，天上云霓不得高。  
穆穆冕旒严帝制，纷纷牲币自神皋。  
不知岳帝从何帝，要是天曹各有曹。  
南极祝融炎剑戟，东方太皞却旌旄。  
若容羲仲篡羲叔，亦许帝舜囚帝尧。  
牛斗吾乡如失位，奎娄鲁野岂专朝。  
人间职分已颠倒，愿正天纪尊巃巃。  

晁说之　一舍  
一舍终朝得自容，强如平昔慰涂穷。  
炉心搜火分香烬，砚首融冰护笔锋。  
愁极偶逢醽醲酒，梦回犹待景阳锺。  
庙堂未肯驱胡骑，四海九州思会同。  

晁说之　依韵和蔡天启任四明绝句三首时暂来四明便还丹阳颇不乐此後篇为四  
行尽三江失所夸，便教信美岂吾家。  
却回扬子江头去，看种瓜洲子母瓜。  

晁说之　依韵和蔡天启任四明绝句三首时暂来四明便还丹阳颇不乐此後篇为四  
真隐闲从鄮县来，三山仙蕊眼中开。  
此身自有华阳洞，肯学东阳叹老槐。  

晁说之　依韵和蔡天启任四明绝句三首时暂来四明便还丹阳颇不乐此後篇为四  
未识凉风宝殿西，宁惊海角有遗黎。  
玉筝无日尝瑶柱，金马何人赏木犀。  

晁说之　依韵和高二承宣歙墨长句  
妙句之来墨妙同，信知吾道未全穷。  
岂容短棹千年恨，不贮长江五月风。  
眷恋孔鸾嗟叹外，磨研胶漆笑歌中。  
为予留取沧浪道，使挈儿童学钓翁。  

晁说之　依韵和邵太子文兄八月总章朝归长句  
东皇受籾增嘉运，晓坐明堂夜拜章。  
玉烛千年承瑞露，金龙万国镇青霜。  
风来紫极箫声静，人在丹台佩影凉。  
与子飘零逢盛旦，独无藻思颂瑶光。  

晁说之　依韵和袁秀才见赠之作  
志士相逢属暮年，泪如有尽恨无边。  
空城鬼火随胡骑，满驿蓴丝倚楚天。  
愁外谁知餐玉术，醉来自咏钓竿篇。  
夫君心事有如此，何日骑鲸出九渊。  

晁说之　依韵和张姑夫主簿  
即今时节总堪悲，寒食仍多雨意垂。  
几处垅头飘断纸，谁家碑额仆盘螭。  
江湖鱼糁聊为客，儿女米团难疗饥。  
即见胡尘都扫尽，张公诗思更温其。  

晁说之　依韵和锺离季才留别之作  
不脱征裘已到春，纵风横雨又经旬。  
期君独步入京国，与我相逢在水滨。  
愤世何言诗溅泪，愁心自醉酒生尘。  
胡然乘兴稽山去，为问流觞曲水人。  

晁说之　依韵谢圆机送梅绝句二首  
丹萼瑶英阆苑开，人间何处有琼台。  
妒嫌弄玉秦王女，讳说南山说楚梅。  

晁说之　依韵谢圆机送梅绝句二首  
扬州梅发莫依依，曾得何郎一首诗。  
谩有渡江来小庾，始从今日得佳辞。  

晁说之　以李约交游晚岁重为韵作五绝句别韩二十七  
红尘岁月晚，白社烟霞交。  
相思得相间，作底不逍遥。  

晁说之　以李约交游晚岁重为韵作五绝句别韩二十七  
几岁不出门，一朝事远游。  
长安初岂远，孙客难淹留。  

晁说之　以李约交游晚岁重为韵作五绝句别韩二十七  
菡萏露不迟，蒹葭霜岂晚。  
我生宁免愁，别离无近远。  

晁说之　以李约交游晚岁重为韵作五绝句别韩二十七  
敝庐无良辰，荒田多荒岁。  
贫贱重离别，君乎休富贵。  

晁说之　以李约交游晚岁重为韵作五绝句别韩二十七  
敝庐无良辰，荒田多荒岁。  
贫贱重离别，君乎休富贵。  

晁说之　以扇求冯元礼觐画山水  
高人能画山中趣，凉吹晓从天际来。  
移尽此情纨扇上，人间何处有尘埃。  

晁说之　忆江南赠通叟年兄  
北客而南征，蹇产非所志。  
问津人尚绝，後来狂避世。  
流离窜斥者，其数非一二。  
风流称南朝，文物始佳丽。  
要途在荆扬，僻左处吴会。  
吴会兴国来，乃以丹漆贵。  
若其大才豪，终是江南最。  
君家住江南，豫章生次第。  
非但吾言逼，正尔百忧似。  
易见岩下电，难识斗间气。  
结绶三十年，胆策未一试。  
譬如瑚与琏，讵落日中市。  
飘然渡浙江，式慰此憔悴。  
我屋粱园久，近卜嵩峰邃。  
海虫难下箸，粟浆有贱嗜。  
不读非圣书，忍更增疣赘。  
又不求甚解，未肯争破碎。  
排闷亦呤哦，清潦谁滋味。  
自从住囚籍，一语不敢谓。  
岂惟要绝言，自憎生此喙。  
因君发吾狂，明当保严誓。  

晁说之　忆京师上元  
艳艳灯欺月，英英人胜灯。  
红绵开四照，金凤起千层。  

晁说之　忆四明上元  
翡翠随潮月，琉璃共佛灯。  
沈香问远远，珠树间层层。  

晁说之　忆天台东掖然老  
然公嗟契阔，海岳阻招携。  
白法归龙树，清谈落虎溪。  
著书非草具，传业谩私题。  
岁暮茅楹客，临文处处迷。  

晁说之　因观刘侍读姚秘丞孙处士平山堂诗寄欧阳公唱和作绝句  
醉公认得扬州路，堂上平山列酒樽。  
後日公荣来酩酊，赋诗可但属姚孙。  

晁说之　因鸡鸣不响厉而作  
肠断之鸡不解鸣，要须烦汝报升平。  
故知二虏非刘石，只是中原无祖生。  

晁说之　因借书作呈圆机  
似隐还如吏，山亭何所宜。  
遥心回雁阵，倦意结蕉旗。  
使檄征钱急，乡书问卜迟。  
近郊有高士，慎莫道三痴。  

晁说之　因客谈湖中大珠作  
既无武备擒戎虏，又乏文章骋国才。  
甓社湖中有明月，可怜不肯入君怀。  

晁说之　因事  
风雨连宵疾病增，幽忧到此果何胜。  
弟兄分散两三处，图史寻求万一能。  
鲁酒齐歌元不恶，吴酸楚酪乍须称。  
东皇太一仁恩大，终使白头见中兴。  

晁说之　因诵张司业无事焚香坐有时寻竹行之句拟其体作  
寂寞江边舍，欹斜架上书。  
焚香一童子，寻竹众鸡雏。  
更甚昔人懒，宁论今世疏。  
但惭为吏在，不得跨鲸鱼。  

晁说之　因杨刑曹往荆南代书寄二唐高士  
二唐今日操，真视二龚多。  
不道荆州远，其如梁苑何。  
魂收苍壁梦，泪断绿珠歌。  
顾我非夫甚，嵩山空薜萝。  

晁说之　阴山女歌  
阴山女汉服，初裁泪如雨。  
自看颜色宜汉装，琵琶岂复传胡谱。  
赤车使者传琵琶，翩然雌凤随凰去。  
岂不怜此女儿心，父母生身远有祖。  
平生父母九原恨，得幸一朝收拾取。  
使者高义重咨嗟，衣裳盟会其敢许。  
汉装汉曲阴山坟，七十年来愁暮云。  
即今山川还汉家，泉下女儿闻不闻。  
谁将一樽内库酒，招此芳魂亦何有。  
崔卢旧族自豪英，顾此女儿惭色否。  
巍巍之功惟陛下，万岁百男固宗社。  
赫赫雷电暂出车，陶陶韶瀋咏归马。  
墨庄侍读如尚在，应有好辞献寿斝。  

晁说之　引伴宣事惠诗六首过有褒称且及其叔子文之旧辄次韵为诗  
白发萧条到海滨，秋风邂逅故园人。  
三千红锦巧为帐，百万黄金肯买邻。  
汉节陆离惊远俗，商歌窈窕会相亲。  
男儿跃马横戈志，收入诗坛更绝尘。  

晁说之　引伴宣事惠诗六首过有褒称且及其叔子文之旧辄次韵为诗  
一世凄凉朋友恨，九原涕泪岁时深。  
逢君若自传家法，顾我宁堪话此心。  
却喜鸡鸣藏丽句，遥看凤阁散层阴。  
几多故旧问衰悴，说似羸师不足擒。  

晁说之　饮酒  
与君厌苦洛阳尘，望断今朝那得亲。  
为问红旗白马客，何如左蔗右螯人。  
醉来无意诛谗鬼，醒後倾身事麴神。  
辜负景锺勋业志，杜康庙里作忠臣。  

晁说之　迎客道中  
匆匆中夜辔，候馆若为容。  
山转时藏月，河分不割风。  
凭谁能食梦，总自解书空。  
省内吾难倚，诗书更使慵。  

晁说之　迎赦一首  
灯头异花垂永夜，占云名日当有赦。  
咄哉无烦汝报我，三年郊恩遍天下。  
知人所知岂神圣，偷欢送喜真便佞，  
犧卦箕疇汝讵知，冰冻火炎予不问。  
曈曨日出迎赦来，沸渭颂声何休哉，  
陛下万岁御九垓，王母献寿沧海杯，  
更看正仗单于陪。  

晁说之　咏老  
脚踏浮云身已老，访道修行恨不早。  
曾见商周全盛时，不及唐虞古风好。  

晁说之　用仙宫铺壁上诸人韵作  
香雾漫空玉作尘，五龙双凤细扶轮。  
君王不得须臾语，只有轮台哀痛身。  

晁说之　幽斋  
幽斋无客自焚香，古像谁知静放光。  
秋色深来人寂寞，雁声断处月荒凉。  
病躯如似小损可，贼势流传大獗张。  
可笑韩公忧有分，人言忧责属岩廊。  

晁说之　悠悠  
悠悠知作吏，泯泯送年华。  
勉强对残客，殷勤惜落花。  
真行惭不圣，潮汐恨空赊。  
却怕梁园去，家人问海涯。  

晁说之　游灵岩山寺  
昔爱屏作山，今爱山作屏。  
还曲不可数，两目徒荧荧。  
须臾背负巘，恍惝面对陉。  
屯聚阵脚马，罗列仙女輟。  
秀色非有无，花气自芳馨。  
翠麓下靡靡，危峰上亭亭。  
借问深几何，飞鸟中暂停。  
众异者明孔，白昼观辰星。  
霜令殊未酷，黄蕊间青青。  
连岫鏁宝符，重壁藏修灵。  
世俗那得见，见形不识形。  
言念朗法师，于此老禅扃。  
应化今何到，空余虎上经。  
我如梦中游，梦梦入杳冥。  
尔来尘滓醉，不觉一朝醒。  
下山如梦断，独疑在茅厅。  
朝云到人世，飘飘细雨零。  

晁说之　有感  
吏隐两非空百感，涂穷浪迹亦何哉。  
波涛远引月华去，风雨常将月色来。  
孤学有谁同慷慨，独愁无地重徘徊。  
谩谈景德祥符际，几许辞源赋八哀。  

晁说之　有感  
天边鸿雁会记飞，白发婆娑敢庶几。  
哭子泪干心尚折，还山计就事仍非。  
交游几处闻捐玦，岩阜何人自采薇。  
海角再逢残岁雨，懒将梅叶洗征衣。  

晁说之　有感  
日日苍黄出畏涂，自怜何事得虚除。  
天教豺虎露齿爪，好是哥奴不读书。  

晁说之　有感  
帝室中兴运更赊，如闻庙议尚堪嗟。  
和亲费尽三公力，兵革伤残百姓家。  
解使亚夫营细柳，却教贾谊傅长沙。  
顾予岂是奔亡者，独抱寒枝愧暝鸦。  

晁说之　有恨  
有恨将何遣，轩车尽俊髦。  
官非十女婿，政鄙小儿曹。  
岁暮客悰急，涂穷马力劳。  
故山真可恋，筑室更增高。  

晁说之　有客从伯父大夫问说之者伯父报之曰吾侄家中焚香读楚辞耳因得诗一  
兰菊不易糗，孔鸶难与仪。  
春事漫婵媛，焚香读楚辞。  
北斗仰欲援，南征俯自悲。  
胡为不痛饮，未肯歠其醨。  
君之门九重，举世莫余知。  
世父误见赏，中情自有奇。  
更愿媒美蓉，远举骖白螭。  

晁说之　有客喜予为江东之役者辄效齐梁体  
翡翠钩寒陪晓月，珊瑚枕净揖高丘。  
人间聚散何须问，梦断西陵更送秋。  

晁说之　有喜  
世事独知谁谓然，衣冠直待见戈鋋。  
是非在彼从三刖，忠孝于身必两全。  
问膳彩衣还仆地，感时谏疏欲干天。  
膻胡猖獗须臾尔，仁泽昭陵亿万年。  

晁说之　又和  
客子吟哦聊遣闷，敢将鱼目报珠玑。  
寒来休事水流急，愁里更堪人住稀。  
使我难忘麋鹿性，多君已弃芰荷衣。  
山齐永夜宜清话，莫只山公倒载归。  

晁说之　又和西捷  
西州五帅议多攻，决策曾闻利不穷。  
今日一乘能心取，异时重译要皆通。  
明光喜霁甲兵雨，沙碛恩摇草木风。  
自顾腐儒何所补，骑猪难在虎狼中。  

晁说之　又题陆大夫画逸少远游道林  
会稽内史勤笔墨，远游中坐无一物。  
何事支公爱神骏，团揭鼻齿映顶足。  
拄杖圆笠如意负，蓬发著巾俱肃肃。  
相向忘言在何许，望断高山空翠麓。  

晁说之　又依韵一首  
看去朱辬今已归，问予山郡几多时。  
盘绦绫样知能盛，带叶甘香定不衰。  
惜别荔枝红发{上髟下我}，恨看山岭碧参差。  
自怜藉手有何物，学把锄头不用嗤。  

晁说之　又再和  
人人讲德自元丰，何处荀家有八龙。  
白羽不施宁洗甲，赤云尝见预乾封。  
无烦禾黍如茨稼，自足鵷鸾琢玉容。  
稽首宝香通列毕，倾心御籴走良农。  

晁说之　又再作  
多情杨畔儿，芙蓉生绕床。  
旧屋君未归，蒲池已凄凉。  

晁说之　又再作  
世人不我与，自契黄龙心。  
竟复何远近，一瞬万古今。  

晁说之　又再作  
负罪臣宗元，移书数问赦。  
仅如雁往来，羡君还里社。  

晁说之　予笔多苇管近又得竹笔匣因作绝句  
竹卾苇管可幽居，前日曾藏万卷书。  
烽火不知南北渡，祝兹微物莫愁予。  

晁说之　予告客不能饮酒尝仗宾主俱劳客言有二事便可痛饮谓对花对佳人予病  
眼病身捋四分律，流芳巧笑两如何。  
从教酩酊非吾事，免得醒来恨更多。  

晁说之　予既和圆机绅字长句复作寄孙显夫是初考之最高等也  
鱼龙起伏初无度，下品曾为第一人。  
鸿藻自甘戎幕掾，青云谁委玉阶绅。  
命微夫子徒哀剧，天远灵均枉问因。  
触事思君成苦调，遥怜烂醉剩阳春。  

晁说之　予今春多入城戏作村里来绝句村里来是蛱蝶名滕王所画者  
胡蝶催花一夜开，却愁春尽重徘徊。  
我身亦使滕王恨，日日随渠村里来。  

晁说之　予三十年前为宿州教授今涂次见诸生一二人  
沧海枯来失夜光，泰山走去误朝阳。  
可怜憔悴苍颜客，曾是呻吟黄卷郎。  

晁说之　予以四韵记陆大夫三高图自谓能省句矣後作绝句增画笔之妙  
马解驮经度碧空，便令王许伴支公。  
山童野仆立如石，忘却侬曾在会中。  

晁说之　余寄和冲弟竹夫人诗并寄子我六首后征其类  
风流何处有崔庐，委曲此君为我模。  
草梦枕仙幽意在，烛奴灯婢故情疏。  
偶人飘荡泥何恨，居士神通木谩书。  
叶可作冠聊复尔，恨为如意亦何如。  

晁说之　雨霁闻溪流作  
山前霖雨霁，流水兴何长。  
曲涧通兰若，馀间到草堂。  
龙鳞应已备，鱼尾得令狂。  
奏凯入关阵，寻仙泛海航。  
月添波荡漾，风共影瀰茫。  
不作羇臣泪，明朝涸复常。  

晁说之　雨中  
雨中新种竹，波上旧来鸥。  
客子何时乐，幽人未肯愁。  

晁说之　雨中即事  
寥寥兹夏晚，秋韵已萧然。  
风雨疏篱外，诗书曲几前。  
道心勤自厉，愁绪每相牵。  
秦树连烽火，吴鞋落海瓀。  
不能先到县，岂待晚归田。  
丹剂谁能遘，金炉试得烟。  
去天真一百，奏牍旧三千。  
藁草纷盈架，谁今宿瘤研。  

晁说之　欲谈  
欲谈无应莫吾容，悔不居身可否中。  
尽日小斋何所乐，芭蕉宜雨竹宜风。  

晁说之　欲为金陵之行而未果  
旧有山川旧夕阳，新秋新泪两茫茫。  
金陵王气知何在，玉树後庭闻已芳。  
情到义山能发问，事经小杜亦多伤。  
未须便作杨舲汁，即见元戎净入荒。  

晁说之　欲自邯郸趋府复从中山行觉风异常马上作  
山行岂不恶，清音兴自长。  
风从巠巌来，不比人间凉。  
浮凉夸湛露，屈子自悲伤。  
披襟青苹末，玉也媚君王。  
髈见西王母，笑酌白玉浆。  
当今第几人，此乐可共当。  
车马邯郸道，侧身一相望。  
为谢南亭女，世方贱铅黄。  

晁说之　寓高邮禅居寺  
冰霜岁暮时，泽国更何为。  
菰米经寒涩，芦门避乱宜。  
小人夸羯虏，志士忆京师。  
欲语残僧笑，君归未可期。  

晁说之　寓兴  
秋风来偏战，万叶倏奔亡。  
客子江海间，是时多慨慷。  
何事新来雁，矫翼过吾乡。  
吾乡多霜雪，岂不坂路长。  
思览万物表，试登千仞冈。  
徜徉未终乐，急景叹扶光。  

晁说之　元符二年十一月十六日赵德麟检校诸邑……寄题四绝句　补陀岩  
补陀风月在，处处得真居。  
一六同妙湛，三千皆宴如。  

晁说之　元符二年十一月十六日赵德麟检校诸邑……寄题四绝句　清溪岩  
不到清溪路，人间千过春。  
青溪人不老，应怜郭景纯。  

晁说之　元符二年十一月十六日赵德麟检校诸邑……寄题四绝句　玉玦泉  
大夫既授玦，捐之湘江中。  
彼波到此潭，寂寂睡蛟龙。  

晁说之　元符二年十一月十六日赵德麟检校诸邑……寄题四绝句　珠佩泉  
佳人谅诚素，鸣佩若可取。  
王孙忘情事，不学郑交甫。  

晁说之　园中戏作白紵  
人间春色不须臾，芳草妒华不萦纡，  
杨花不分上空虚。宓妃一去百代无，  
不如云外万乐俱。南斗鼓瑟北斗竽，  
与酬酢者非君徒。  

晁说之　圆机宠示览先人元佑末廷试初考倡和诗编长句不胜感佩降叹如绅字韵  
纷纷既晚宜无恨，尚忆当年献策人。  
小子何能初跃马，大臣不肯旧垂绅。  
叔孙处处偏知毁，景监人人总作因。  
格律摅情如前得，难禁孤泪湿新春。  

晁说之　圆机宠以长句贺祷雪龙池辄次韵述谢  
神州钟鼓浃年丰，灯焰红绵照景龙。  
况有玉楚荣广内，不劳金甲老边封。  
同云出洞如人意，孤宦临岐歛病容。  
何事儒先诗思苦，欲抛万卷作三农。  

晁说之　圆机和邵大及予二诗可谓压倒五更枕上诵叹不已复作谢之足见来章之  
去岁巢乾燕子归，生涯辛苦问何时。  
门前似觉酒徒散，坐上何尝笔力衰。  
郡印故人能若若，田庐晚友亦差差。  
莫嫌相望函关外，且是不为陶令嗤。  

晁说之　圆机和邵大及予二诗可谓压倒五更枕上诵叹不已复作谢之足见来章之  
借问高吟何所归，元和格律定同时。  
折除官职知多少，兼领才名孰盛衰。  
奏疏不为黄阁计，结庐且共白云期。  
君家博士归依佛，可笑夫君得计迟。  

晁说之　圆机用墨淡甚辄以上色三丸为好  
淡墨书名二十年，从军未许勒燕然。  
只疑淡墨为君累，故遣陈玄去草玄。  

晁说之　圆机游秦州有诗相寄辄次韵作  
风雨关心一梦难，欲于何地见征鸾。  
街亭应念贬三等，垅坻须怜持两端。  
休听鼓鼙参将幕，已惊铅椠误儒冠。  
瑶音有底能相寄，不作龙锺俗吏看。  

晁说之　圆机再赋绅字韵诗深得凄切之格降叹之余叙事为谢  
轫车邂逅便相亲，同是山公启事人。  
短发何堪临石镜，长怀谩自落泉绅。  
谈穷汉士三千牍，问尽胡僧十二因。  
茅屋乱山谁复识，当年曾醉上林春。  

晁说之　圆机再以梅绝句为谢复作二绝  
根冷花难也自开，何须献纳在云台。  
几多得意人潜恨，江令伤心幽涧梅。  

晁说之　圆机再以梅绝句为谢复作二绝  
此日梅花剩足依，明年归只咏公诗。  
不堪灞水匆匆别，待寄越膏重觅辞。  

晁说之　远戎  
远戎深入震中原，为问何人守蓟门。  
力业论天初已缪，和亲割地竟难存。  
将军不战喜三北，逐客何堪厌七奔。  
尚有微诚思献策，千行血泪叩天阍。  

晁说之　远叹  
白发飘零远可嗟，百年居屋在京华。  
海涯更比天涯远，星斗沉沉入海涯。  

晁说之　约结  
约结无奇恨眼开，偷闲黎杖亦悠哉。  
晓风不让青山远，暮霭难禁明月来。  
关外关中浑浪漫，云南云北旧徘徊。  
自怜不注愍征赋，一世征衣愧不才。  

晁说之　约圆机不至将出游鸡头山作二绝句  
君何忘我不交关，为我胜君便不闲。  
豹雾人须归豹谷，鸡栖车且游鸡山。  

晁说之　约圆机不至将出游鸡头山作二绝句  
君知我亦有柴关，我岂输君独自闲。  
把笔何人凤尾诺，杖藜望我鸡头山。  

晁说之　约圆机来吃社饭以雨不果  
积雨晦沧溟，归期燕不灵。  
何能陪社饭，应为厌侯鲭。  

晁说之　月  
真月夜夜满，妄见有盈亏。  
譬如匣中镜，一成岂合离。  
腥蟆与狡兔，谬及丹桂枝。  
我今尽扫荡，庶识真月为。  

晁说之　月下渡金陵江  
玉树开花媚绮窗，龙蟠如植冕旒降。  
只今江月交光夜，情似月明愁似江。  

晁说之　月下作  
今夜陇头月，往岁沃洲山。  
短发添尽白，遐观弥多闲。  
遥怜大定僧，注彩衲畦间。  
尘冠何可久，曳杖吾当还。  
胡不忘言休，自箴兹厚颜。  

晁说之　灾怪  
几岁庙堂生物怪，一朝胡虏幸天灾。  
颇闻北斗光芒见，未见东京消息来。  
志士此时忧国泪，将军他日望乡台。  
世间如有严夫子，时命应须更可哀。  

晁说之　再和  
不知今岁是何年，铁马胡儿绕日边。  
虽有庙堂能格帝，更求岩穴与谈天。  
废兴谁识诗千首，消长难忘易二篇。  
卧雪诸孙心事苦，重湖颇愧汨罗渊。  

晁说之　再和  
官共狐裘三十年，纷纷南北笑莺迁。  
未施云外射鵰手，且作山中骑虎仙。  

晁说之　再和  
须臾变物止樊蝇，宛转迷人下马陵。  
何处周公勤小物，几时孔子又多能。  
堇荼自采还堪喜，菅蒯谁从便可憎。  
一到高堂荣采目，绝胜长道困钩膺。  

晁说之　再和  
人生行乐留连耳，何用千锺贮宝玑。  
主簿休官如习早，使君下榻似陈稀。  
已看燕寝玉如意，更听雕梁金缕衣。  
莫道塞垣风景恶，开花何处待郎归。  

晁说之　再和  
何事谢玄晖，临峦且怅齐。  
想非逢锦绣，应區a见蒿藜。  
今日三千牍，昭天十六奎。  
煌煌鸣佩璐，灿灿动旌霓。  
服众称擒虎，超群许拔犀。  
品轻龙尾砚，时样凤头篦。  
弃若文公席，危如墨子梯。  
只宜驰大路，争可访幽蹊。  
我亦惭强韵，君能出巨题。  
笑言容委曲，良宴幸招携。  
黄菊开应满，清霜压莫低。  
谁人倾鲁酒，更复噉韩鸡。  

晁说之　再和  
不肯喧喧奏子虚，何心江上惜三余。  
陆浑火但无家计，宣榭灾宜费图书。  
每恨血鳞能雨若，何堪脱角去焚如。  
知公辅弼关心处，不比他人乐退居。  

晁说之　再和  
顷岁官尝傍紫虚，嵩云缑月笑谈余。  
惟知猿鹤乞骸疏，不录熊罴谏猎书。  
游寺但知能自与，焚舟不复问何如。  
岩廊德量谁能比，大令山阴难并居。  

晁说之　再和班字三首  
丈人在何许，箕外颍中间。  
明映波心月，清余雨面山。  
短衣非旧甯，陋巷是今颜。  
不解湟州去，平超十八班。  

晁说之　再和班字三首  
公来前有约，更望少微闲。  
烂醉新醅酒，能忘旧隐山。  
琼瑶虽并质，尘土会雕颜。  
永夜陶陶语，令人愧尹班。  

晁说之　再和班字三首  
高躅人难解，当求古哲闲。  
韩康多在市，陶令懒游山。  
念我可憎面，无兄得解颜。  
公乎来早晚，荆坐要须班。  

晁说之　再和圆机梅绝句  
一年春色已平开，始见芳香傍砚台。  
惭愧梁园飞雪里，几番玉斝醉新梅。  

晁说之　再和圆机梅绝句  
思王二匝恨无依，枉费西园清夜诗。  
不得梅花发幽兴，甘输北□有英辞。  

晁说之　再和圆机喜雪之作  
十遇荒饥一遇丰，人间不见壁间龙。  
既悭雨泽空仓厄，仍广车舆小子封。  
俗吏教条徒自媿，滮池云物幸相容。  
怪来不与秦湫诅，应许多藏汉大农。  

晁说之　再和资道  
佳山陪四绝，名士出三齐。  
芬馥生兰茞，荒芜去菉藜。  
光华深北斗，气象到西奎。  
挥毫若吐霓。美求鲜鲤鱠，  
珍访辟尘犀。出众青钱士，  
翻经白玉篦。高张射鵰手，  
稳步上天梯。吾友由斯道，  
狂生不识蹊。淮南书有作，  
商隐赋无题。慷慨簪频击，  
吟哦手屡携。寒厅帘帟浅，  
深夜笑言低。慎莫嘲雕虎，  
从来学木鸡。  

晁说之　再送先之  
君家父子真国器，弃逐那知上苑春。  
岚障城中尤自乐，浦珍市里本来贫。  
曾怜浊俗排阊阖，蹔屈清江纵羽鳞。  
我老相逢便相别，剧谈易象亦何因。  

晁说之　再题王许支图  
海岳登临许远游，上乘云气下扁舟。  
可怜毕竟不闻道，妙翰神骓却得留。  
右军愤世犹怀古，何事一朝得支许。  
马足不动群奴痴，感深绝俗俱无语。  

晁说之　再用丰字韵对雪呈圆机  
乐只康州得娄丰，鼓箫欣喜有池龙。  
鱼由米穴多争出，泥在函关广费封。  
镇玉无时非北渚，磨圭在处是南容。  
胡然最爱田畴事，即日归休学老农。  

晁说之　再遇笔屠处士  
江头再遇笔屠生，共听去年江水声。  
三副少多予自窘，一毫去取子能轻。  

晁说之　再至直罗  
百叠荒山人迹绝，饥肠寒色自徘徊。  
多情只有谢康乐，美酒乐歌宁再来。  

晁说之　在边  
在边有底适予怀，舒惨无时亦异哉。  
醉到月前如失去，愁从骚里却招来。  
素心偶向三花尽，孤愤难教贰负催。  
好觅羌村残夜烛，待将何语与徘徊。  

晁说之　早春  
日日江头骋望频，东风去岁旧相亲。  
庾郎于作披香赋，未有花开未是春。  

晁说之　早於城北逢御马  
天街未见瞳曨日，御马来朝馺騠宫。  
不许蹔时超倒暴，欲将何事验真龙。  

晁说之　赠笔处士曹忠  
苇管予何爱，轻圆称白毫。  
固知今独妙，旧数浙西曹。  

晁说之　赠笔处士屠希  
屠希祖是屠牛坦，今日却屠秋兔毫。  
自识有心三副健，可怜无副一心劳。  

晁说之　赠别蓬莱簿林希孟子醇  
吾友陈无己，文会班生庐。  
是时与林侯，有若同队鱼。  
相见元无约，相别讵有谟。  
那知数岁後，聚首如当初。  
眷言二三子，今来安稳无。  
意气充眉宇，比昔姣且都。  
乃见松与柏，不似柳与蒲。  
怜我守枯禅，谈笑便甘腴。  
何如又为别，泪下青霜俱。  
男儿志四海，不辱黄金躯。  
试看习主簿，穷悴能著书。  

晁说之　赠道光  
老僧讲罢结茅庐，忆昔鸣琴着意余。  
一曲风前三百遍，十年不作作如初。  

晁说之　赠弟送山酝  
山酝今朝熟，溪氛起正炎。  
醉予难酩酊，泣汝泪阑干。  

晁说之　赠鄜州田玘  
前世能歌田顺郎，今身追悔太昌昌。  
戏泥巧尽群儿态，休忆小姑初倚床。  

晁说之　赠韩侍郎  
仆射陂头鹭宿秋，使君行色晓云浮。  
几章乞得闲归去，平日将何事绊留。  
久幸沃心舒谠议，暂堪俯首眨忠谋。  
黄金带念多人有，乌角巾怜独自休。  
谈笑弟兄从此乐，杯盘宾客莫言愁。  
惭予本是山中士，可复魂劳陇上舟。  

晁说之　赠江子和兄弟  
闻道去年大雨雪，今年园林著花迟。  
梅已寂寞桃浅深，胶序闭门那得知。  
故人南来将二季，屋里衣香生春姿。  
黄蜂紫蝶自颠倒，从容却话初别时。  
二季未几能许大，我曹讳老宁非痴。  
酥酪醍醐俱可口，何但疗我渴与饥。  
本朝亦有江金紫，谁道陈留人物衰。  

晁说之　赠京师少年在海陵者  
夷门子弟逞豪华，不念西京谷雨花。  
走马城东玉仙醉，著身海角敢咨嗟。  

晁说之　赠雷僧  
蓬头冰齿独徘徊，五百年前人姓雷。  
为部罗川何处好，笑言京洛总看来。  

晁说之　赠雷僧  
东奔西走肯徘徊，言语相残听鼻雷。  
未料此生终作底，可知不为学诗来。  

晁说之　赠雷僧  
留官莫去且徘徊，官有白茶十二雷。  
便觉罗川风景好，为渠明日更重来。  

晁说之　赠柳三解  
莫道垂杨管别离，与春离别自依依。  
若教兼有征人恨，只恐鸦儿不肯归。  

晁说之　赠柳三解  
海角那知有宫柳，故园春思尚依依。  
可怜风韵去人远，一日花开天际飞。  

晁说之　赠柳三解  
桃李那知杨柳恨，故时风雨不依依。  
自从彭泽无人後，青眼虽开心事非。  

晁说之　赠陆远大夫  
顾陆笔墨森威仪，身後犹为道子师。  
欲观道子观顾陆，陆孙定自有天资。  
或言苦学龙眠者，不颂世德夸义儿。  
肯为俗人落吾笔，王许支公实我知。  
傥非从容接笑语，安得生气今如兹。  
湖光万丈明珠满，对此佳客申愁眉。  

晁说之　赠琴照  
会稽城畔不见海，会稽城里海有声。  
此海之声三尺桐，渺如渤澥含太清。  
惜哉寂寥三十载，月出愁空不肯明。  
邂逅彼孙曰冲照，燕坐之余秋色横。  
摇手照乎休可已，悲风河水客心惊。  
我少学此今白发，念昔知音冢草生。  
亦复何人能子知，空问世身不得轻。  
庭鹤待此朝入馔，子食有禁宁无情。  

晁说之　赠然公界方  
西方石为简，东山人可与。  
不用量三江，聊以压四虎。  

晁说之　赠天僧  
驱驰疲朔马，邂逅见吴僧。  
便觉秋容净，弥怜客恨澄。  
青山寻旧赏，白社语新灯。  
他日扁舟去，侬家一笑能。  

晁说之　赠童子蚍蜉  
拂拭方山帽，安排一复巾。  
春秋书满架，整整莫因循。  

晁说之　赠仪真天宁讷老  
若说真州水，时人不道甘。  
天宁老谁识，板齿毛鬺鬺。  

晁说之　赠张或  
璧水衣冠明玉雪，市楼风月话江湖。  
莫学群儿败家法，入门无不曳长裾。  

晁说之　咋舌  
咋舌何堪妾一鸣，三年一梦寄江城。  
春江细雨添清思，渐近归期更有情。  

晁说之　斩将  
斩将斩谁将，今多樊爱能。  
庶几威国俗，聊可讋边僧。  
缚虎何堪责，骑猪尚不胜。  
将军如自治，荡寇有先登。  

晁说之　张平叔家丝糕  
君家丝糕何处丝，三月晴天荡漾时。  
茧头越女缲不得，却烦素手与晨炊。  
客子千头万绪苦，方寸五絝谁得知。  

晁说之　招图机吃槐叶冷淘  
庭前枯树庾郎老，马首垂花太祝愁。  
槐叶冷淘来急吃，君家醪瓮却须休。  

晁说之　招图机吃槐叶冷淘有狐泉之句辄复为谢  
野狐泉畔昔人集，朱亥墓南今日豪。  
惭愧曾槐谁细摘，蹔抛汤饼属吾曹。  

晁说之　赵德麟书来言黄九闻移命後径游峨嵋慨然有作  
蹇产久无赖，相羊忽有期。  
野马脱羁日，逐客赐环时。  
乡国眼中见，申肘犹云迟。  
夫子独不尔，西复到峨嵋。  
初非身世谋，无泪竹枝辞。  
岂是轩冕人，要路莫相疑。  
归来旧台阁，风霜尝路岐。  
曰予有末契，斯焉定何之。  
兴怀白象士，复自话别离。  
万行端难渝，短轴赏新诗。  

晁说之　赵君年十六作雨诗极奇验可畏说之辄次韵和之  
天地绵绵寄一水，上有浮羽下累块。  
时时出溢不自持，或蒙或渚物有底。  
人间妄见得雨名，穴居那解知其际。  
既久天地如卵毈，漏下涌上潜相继。  
日鸡月蟾喜潴污，力歛光明悭不费。  
兹复何时霖未休，万牛高木同茅刈。  
朽屋欹倾嗟莫支，好逐苴浮连一穗。  
何处红药媚芳妍，但见土花争点翠。  
被湿出门意憀栗，刺舟庭下却车骑。  
茫然谁与散此愁，文定诸孙森葆翳。  
青青稚齿口鼻哽，滂沱苦语天工弃。  
赵生十四识嵇康，谅知前言非我戏。  

晁说之　赵妹自咸阳寄华州石缝山芋来作绝句二首  
华州石缝无端芋，同谷斋中有恨翁。  
卯诗调来家法在，蹔时不哭此途穷。  

晁说之　赵妹自咸阳寄华州石缝山芋来作绝句二首  
秦中欢喜迎吾祖，知道官家不用兵。  
今日曾孙何所负，华山芋蓣自多情。  

晁说之　枕上  
人间百感未能休，欲语无情谩九州。  
楼上角声山上月，共人割据一端愁。  

晁说之　枕上和圆机绝句梅花十有四首  
据渭浮泾雪浪开，一君五后醉高台。  
侍臣不解供吟笔，落尽南山万树梅。  

晁说之　枕上和圆机绝句梅花十有四首  
梨园弟子强因依，羯鼓声中学御诗。  
十月胡雏来唤仗，新梅谁复增新辞。  

晁说之　枕上和圆机绝句梅花十有四首  
岂是梅花最早开，六霙先已发阳台。  
泾南渭北花如锦，太白山头只有梅。  

晁说之　枕上和圆机绝句梅花十有四首  
孤芳寒艳绝难依，邺下关中不赋诗。  
未必江南有才子，也应先是七三辞。  

晁说之　枕上和圆机绝句梅花十有四首  
莫道梅花取次开，馨香须侍百层台。  
不同碧玉小家女，宝策皇妃元姓梅。  

晁说之　枕上和圆机绝句梅花十有四首  
负雪披霜不得依，梅寒恨不出豳诗。  
身梁根治荒江介，情调犹输第一辞。  

晁说之　枕上和圆机绝句梅花十有四首  
霜女月娥愁不开，萼君西母宴瑶台。  
总将芳意传英彩，下降人间得有梅。  

晁说之　枕上和圆机绝句梅花十有四首  
织女机寒自失依，云霞扎扎似吟诗。  
女儿谢席雪无句，父子庾家梅有辞。  

晁说之　枕上和圆机绝句梅花十有四首  
天马锦轻谁得开，月儿罗薄挂香台。  
屈平宋玉浑无语，後辈何人敢咏梅。  

晁说之　枕上和圆机绝句梅花十有四首  
东皇太一下无依，桂酒椒浆细奠诗。  
却问人间梅几种，郭仙尔有古人辞。  

晁说之　枕上和圆机绝句梅花十有四首  
汉骑蜀兵下辩开，今朝惟有凤凰台。  
瑶凰琼凤方为瑞，此地宜多白玉梅。  

晁说之　枕上和圆机绝句梅花十有四首  
东郭先生谁与依，雪中意气后夔诗。  
香添皎洁成梅咏，好视江边黄绢辞。  

晁说之　枕上和圆机绝句梅花十有四首  
未须白眼便嫌开，早晚高低雪作台。  
春尽子山梅感叹，义山未腊已惊梅。  

晁说之　枕上和圆机绝句梅花十有四首  
云母屏风只暂依，金乡公主嫁迟诗。  
宁论鲍照梅花恨，不及从来不惜辞。  

晁说之　枕上闻蛩忽久不鸣  
促织复促织，尔实借我职。  
语我以诗书，觉我以道德。  
胡然久不鸣，似知不如默。  
默而如见容，实惟已失则。  
不见容而疑，岂不云大惑。  
智或神於蓍，梦有不待卜。  
秋风日已高，太白光如植。  
予岂默默时，杀身徇吾国。  

晁说之　枕上作  
年华又已暮，客恨更难裁。  
寒雁背潮去，钟声随雨来。  
离骚今我读，时命昔人哀。  
但喜归期近，宁论白发催。  

晁说之　正月二十八日避难至海陵从先流寓兄弟之招仍邂逅冯元礼故人  
百困身犹在，尪羸怯镜看。  
干戈朝食拙，风雨夜眠难。  
天际旄头远，淮南春首寒。  
病夫药裹外，兄弟为谋安。  

晁说之　正月二十八日避难至海陵从先流寓兄弟之招仍邂逅冯元礼故人  
脱身兵火欲何之，不料兹焉过所期。  
轩槛如僧萦橘柚，乡关似梦识蒿藜。  
弟兄朋友谈平昔，盗贼羌胡问几时。  
共约更明王道正，或能一语到天墀。  

晁说之　正月六日七日书所见  
扶光岁首当何辰，荐视变异纷无垠。  
既惊马日不为马，况复人日不成人。  
咸疑白昼悬月魄，哗言日月本斗格。  
如负如空天风愁，似食不食自毒螫。  
空里黄埃下百重，日心黑气交四磔。  
不知何地匿阳乌，人间百鸟竞号呼。  
可怜海气使如此，杏梁瑞彩想中都。  

晁说之　郑州古有夕阳楼自唐末兵火後遂废况今圃田残破客中望扬州作绝句  
日月争流泪亦流，几年不见夕阳楼。  
太平时节古来少，却上迷楼一望休。  

晁说之　政和元年正月一日作  
元年元日日甲子，从自汉历来有三。  
总把皇恩调玉烛，今朝独更觉春酣。  

晁说之　知宗节使临渡江至金陵送蜡梅来  
江北江南叠鼓催，清香清泪各徘徊。  
知君清德用无尽，棹欲移时留蜡梅。  

晁说之　直罗县三绝句  
萦回颉颃乱山河，目眩心摇到直罗。  
待得罗川平直处，晚来荀令恨如何。  

晁说之　直罗县三绝句  
人生不合出都城，百坂千坡异县情。  
勃勃当年圣人道，如今狐兔不胜行。  

晁说之　直罗县三绝句  
羌管戎歌亦斗新，长官家势洛阳人。  
相逢且觅山绝好，莫话铜驼金谷春。  

晁说之　至河中首访鬼拔河图有画人云因陆学士移其壁乃毁太尽令人感慨终日  
坎坎分明拔河戏，盛在北朝唐尚尔。  
画手何人展子虔，妙不戏人惟戏鬼。  
更无狞厉可严怖，既曰依人人是拟。  
家家贾勇负胜余，见之心宁不知耻。  
最是隋宫窈窕春，汗妆蓬发羞相比。  
故宜落笔在蒲州，门外河来三万里。  
邻几舍人有搨本，诗翁赋诗名更起。  
咏诗想画二十年，客舍此邦心自喜。  
揽真永绝伪物欺，顾影岂尽形仪美。  
嗟予断绝百事心，痴处留情独在此。  
魑魅魍魉好奔迸，文彩风流终弃圮。  
出门访之无处所，惜哉史君陆子履。  
但欲便坐易瞻玩，不知壁古难移徙。  
岂无剥落一寸余，我愿宝之若琼蕊。  
不然当学补亡诗，收拾粉本细纲纪。  
或谓前年九鼎成，时无杂糅清如水。  
虽有高室谁瞰之，亦莫揶揄毛手指。  
帖壁不祥宜遁逃，彩门抛梭方靡靡。  

晁说之　至日早雪时郊祀毕壬寅之二  
冬来无雪待佳辰，玉日飞霙喜更新。  
风偃南郊云献瑞，龙腾北陆日潜春。  
壁门仗下千官佩，瑶席歌前万国珍。  
负亹曾臣符竹冷，属车目断不飞尘。  

晁说之　至日早雪时郊祀毕壬寅之一  
客中至日百怀忘，欣喜遥瞻上帝乡。  
雪覆紫坛天意得，风生绛节颂声长。  
旧游鵷鹭浑如梦，寂对山河忽若狂。  
罪籍半除犹望赦，渔阳遗种被恩光。  

晁说之　致仕归东里  
板令悬车欠四年，散关如砥去欣然。  
郑州门首人争入，谁伴山翁老洧渊。  

晁说之　致仕後寄白莲然公  
僧衣换却朝衣尽，知悔知非恐不任。  
磬韵应怜持课罢，香销当识坐禅深。  
芭蕉庭下三身正，蟋蟀床头百虑侵。  
忆我白莲庵里士，几年消息亦沈沈。  

晁说之　致仕後闻夜雨  
厚矣皇恩得谢休，萧然白发更何求。  
雨声中夜生高兴，不似官人身外愁。  

晁说之　置身  
置身唯所安，世累莫相干。  
蓬鬓江湖适，披衣天地宽。  
尚须烦束带，忍复更危冠。  
居安叹匪易，泪垂行路难。  

晁说之　重蒙三十六丈大夫德充中大赋九日诗期字韵诗辄复以致谢遂及阁笔之  
平阳楼上重阳日，周览悲欢孰与期。  
盛德不应无隐者，大豪宁复有屠儿。  
未舒鹡鷟青天翼，难识珊瑚碧海枝。  
莫拟吹花多继笔，羸兵易衄橐仍垂。  

晁说之　州上元  
酷爱鄜州月，真分紫府灯。  
月收烟荡漾，灯比石棱层。  

晁说之　舟中倦甚  
橹声出入如讴发，昼长夜短睡蛇绝。  
船窗局蹐天地隘，出向船头望寒月。  
月寒不照孤征人，自与红炉得意亲。  
何日有田吾意得，躬耕垅首待阳春。  

晁说之　舟子语  
晁子被放逐，四方何所止。  
随众到淮口，脱身乱兵里。  
长淮岁暮风，舟楫不得舣。  
因之狂雨来，青山白浪底。  
风雨与波浪，三者酷斗靡。  
北客怖未尝，波神得自喜。  
舟子言勿怖，此是冲风尔。  
前风冲後风，纵神杂横鬼。  
吼怒夜潮落，倏忽熟风起。  
冲风如小人，熟风若君子。  
明日复冲风，又非前之比。  
舟子言可贺，此风即当死。  
盛大不死者，从何睹神理。  
京贯黼攸辈，万货他手委。  
官知其然欤，几年干天纪。  
神降与人言，化酒幻桃李。  
上真怒中华，实锡羯胡祉。  
破我诸州镇，胡阵风从指。  
汉兵遂喜北，不走即降矣。  
风伯不佑我，岂独在兹水。  
舟子语可书，聊以视知己。  

晁说之　昼寝看壁上陈希夷  
昔人辛苦处难追，慵懒多闲自有奇。  
睡著不知春昼永，壁间图像傲希夷。  

晁说之　朱郎元章以予不得宫观与诸侄有唱和见寄揽之欣喜五更枕上赋四首  
天上何曾有谪仙，一来下土便顽然。  
偶遭愁鬼栖迟厄，永结羇人寂寞缘。  
不得闲身从静志，徒思乐食与安眠。  
儿曹诗句来存问，尽贺朱家为发编。  

晁说之　朱郎元章以予不得宫观与诸侄有唱和见寄揽之欣喜五更枕上赋四首  
環音在昔是文仙，近世仙才殊不然。  
每见传言多俗态，定知所事亦尘缘。  
况为末吏惟贪佞，何处高人得醉眠。  
此际朱郎真有道，乐吾群从有残编。  

晁说之　朱郎元章以予不得宫观与诸侄有唱和见寄揽之欣喜五更枕上赋四首  
狂醉何为号八仙，三郎宫里亦颓然。  
呼山绛节方无数，犯阙红旗自有缘。  
便醉携家船上去，已输傍舍瓮头眠。  
箕南颍北逍遥客，好笑仇池恋简编。  

晁说之　朱郎元章以予不得宫观与诸侄有唱和见寄揽之欣喜五更枕上赋四首  
莫笑吹笙便得仙，绝胜祭灶事茫然。  
白头吏役徒多犯，黄帽闲居政寡缘。  
仰愧高僧能五鬣，俯惭垂柳解三眠。  
诗成自赠仍堪寄，闻道衰蒲尚可编。  

晁说之　追感  
颍水箕山已卜休，忽逢新政悮恩收。  
白头不识为郎叹，黄帽难供作客愁。  
何事京师书信断，谩从泽国稻粱谋。  
和亲莫恃河为界，百骑东来破一州。  

晁说之　资道俾予赋试剑山诗马上承命作  
青山群若好，此山何清特。  
如见孙登辈，高耸不可及。  
山神亦喜我，轻风鸣马勒。  
马上欲高哦，才窘开口涩。  
城墉半夜深，楼阙中天辟。  
六曲屏风张，五两布帆屹。  
莲柄生旱陆，松角自空植。  
偏将司斥候，中军罗矛戟。  
道冠不著簪，女鬟未劳栉。  
碧衣翼而趋，青童拱以立。  
风雨若可摇，日月去无迹。  
出此摹写语，敢谓得百一。  
亦欲纵笔书，南山诗见嫉。  

晁说之　资韵答涧上丈人见寄  
丈人一别今何阔，菊雨兰风自岁年。  
茅屋归来思叙旧，绳床老去不谈禅。  
世无孔子徒为尔，今愧孙登重惘然。  
幸有阳城山水在，更留佳处待夤缘。  

晁说之　子强赋诗还张簿与予唱和诗卷复用韵谢之  
同时先後避风尘，异县相看意更亲。  
不武可知难陷阵，片文安得易容身。  
胡儿去喜添新恨，燕子来惊问故人。  
何处有诗能自胜，赖君揖客赏阳春。  

晁说之　自赋亲字韵  
久息人间车马尘，香残红晻自相亲。  
尝看海散千波月，亦睹莲开百叶身。  
清世岂期逃虏骑，白头不是插花人。  
明朝若便西归去，岳寺花迟留得春。  

晁说之　自和因思国史燕穆之传称其知明州革轻悍斗争之俗及今海潮图作  
燕公未肯祖虚无，悍俗归仁举国书。  
莫道邦人都背德，壁间犹有海潮图。  

晁说之　自宽  
无奈愁何强自宽，细将心事乐江干。  
新诗时向梦中得，明月多从枕上看。  
吾道若存生有益，君恩可报死何难。  
五陵祥瑞烟何在，何日端门朝百官。  

晁说之　自乐  
避地悠悠处处居，何妨涕泪作欢娱。  
碾茶势软春心静，捣药香多病意除。  
梦寐未尝忘仗卫，儿童犹不恋江湖。  
心期归计嵩箕近，只恐风尘尚畏途。  

晁说之　自乐  
自愁还自乐，于道得吾真。  
花以瓶为圃，人将饱作春。  
诗书惟务旧，老大岂知新。  
明日还如此，太平先此身。  

晁说之　自适  
避难三年百感生，众虽溷浊自澄清。  
闲窥鸟雀往来势，静听儿童读诵声。  
但道孤生元废业，莫言频数论平生。  
大河今岁如为用，即看千官赴上京。  

晁说之　自延安回道中作  
未驾羸骖返故乡，且寻拙笔傍书窗。  
默嘲流汗野猪岭，绝胜伤心朱雀航。  

晁说之　自延安回道中作  
多谢芳樽与献酬，只将万斛醉吾愁。  
春花来作人间梦，梦到鸦啼不得留。  

晁说之　自延安回道中作  
延州红胜洛州花，打剥工夫阿那家。  
我亦劳心添病骨，悔将黄卷负年华。  

晁说之　自延还鄜怀京师亲旧  
羇旅无归不自任，重重白发巧相寻。  
扁舟前岁江湖客，匹马今朝关塞心。  
揽古岂无王霸略，穷途只有短长吟。  
故人憔悴多如此，谁解多情送好书。  

晁说之　自咏  
棕篱蕉落贮秋阴，睡足萧然学越吟。  
懒似嵇康初不锻，闲於陶令更无琴。  
儿童亦习南朝事，风月应怜北客心。  
五世图书幸相逐，鬓毛未许雪霜侵。  

晁说之　总管刘观察相饯于高岩经句杨朝奉出所和诗即席再赋  
花开为客向金城，待得无花羸马行。  
柳荫高岩开祖帐，月摇洛水话离情。  
将军精悍千山耸，宾客风流一笛横。  
更愧新昌孙子在，诗成白眼得清明。  

晁说之　昨日小诗同致上读张元善中散丈诗爱其读书轻富贵之句作绝句一首  
风流自古称张绪，诗句孰如孟景阳。  
今日读书轻富贵，当家好处得兼将。  

晁子东　赓韵题精舍  
数椽茅屋俯清溪，学者盈门所得栖。  
地僻任从云聚散，林深不碍日东西。  
巍巍道德千年在，凛凛声猷万古齐。  
遗像载瞻三太息，一庭烟草有余凄。  

晁宗憉　诗一首  
炼矿成金得宝珍，炼情成性合天真。  
相逢此理交谈者，千百人中无一人。  

潮州士人　句  
潮民遗爱处，八十里长堤。  

潮州书生　投蒲寿宬  
梅花落地点苍苔，天意商量要入梅。  
蛱蝶不知春去也，双双飞过粉墙来。  

潮州书生　投蒲寿宬  
剑戟纷纷扶主日，山林寂寞闭门时。  
水声禽语皆时事，莫道山翁总不知。  

车柬　宿冲佑观  
才说升真意豁然，此行却喜结仙缘。  
步穿空翠云生脚，仰看飞流雪满肩。  
控鹤不来春寂寂，卧龙无底月娟娟。  
飘然便作乘风想，不待丹成到九天。  

车柬　谒文公祠  
世间万境一蘧卢，与道俱存是此书。  
千载归来人化鹤，满腔真乐我知鱼。  
要将德业参天连，莫把光阴掷岁余。  
静里功夫终透澈，一庭明月夜窗虚。  

车瑾　马家山  
山头红日生，山下蚁蛙争。  
朝市谁能问，烟云我自耕。  
胡麻调紫蕨，黄独煮香秔。  
无意随园绮，逃名更得名。  

车若水　不寐  
通夕不能寐，隔户闻钟声。  
野鸡四方啼，披衣天未明。  
萧条六合内，耿耿华发生。  
断鳌何能立四极，杞人忧天自心失。  
黄昏野沽添一盂，孔孟行世非我力。  

车若水　儳言  
娲皇识五石，炼之能补天。  
补天有何迹，五石世不传。  
五石岂不传，人心禀灵坚。  
一日彝伦叙，千年造化全。  
此石经几炼，天亦经几补。  
火候吾有之，吾师鲁男子。  

车若水　呈立斋先生  
童牙苦呫毕，嚼瓜灯烬烂。  
衡缩高于丘，才作文字看。  
精微隔几尘，健笔抵流湍。  
开眼天地燎，始识用书难。  
千葩惭一实，本根耐岁寒。  

车若水　庚申  
襄阳耆旧总堪羞，只有庞公已入州。  
自向芭蕉眠夜雨，不堪更鼓在床头。  

车若水　和立斋先生雁山韵  
洗山川穹石，削空蹲苍城。  
一清屹万古，何物相与形。  
步涉贪深游，往往神所兵。  
立斋立千仞，天地鉴清声。  
平平溯龙准，不见猿鸟惊。  
斯道今泬寥，斯人世重轻。  
擎天只柱健，此嘱谁堪膺。  

车若水　寄鲍府教宏博  
漆文虫章孔壁冷，秦烟不烬收余鑛。  
人心万古无代谢，六龙当天枢极炯。  
赤帝芟蠃能几年，丛葭乱苇书千千。  
商盘周敦赝今古，魏殿吴宫凿后先。  
汗将九牛牵不上，从容一丝经万象。  
百年文献来典误，我欲盟君分石渠。  

车若水　寄瑞岩老煜无取  
凉月空山挂祖衣，猿啼塔树昔人非。  
春风早已青青柳，莫在梅花飞后飞。  

车若水　见筼窗先生  
关扃守残经，坐几刓无漆。  
风惊雨劫破窗寒，猛心直矢圣贤室。  
蛰蝇眩光弹夜纸，一膜不透千千里。  
帢帻檠奎照屋明，中津弗截衣带水。  
敦彝久掩生深尘，大启户牖来无人。  
眼中孺子差可语，可语不语悔千古。  

车若水　江湖伟观  
十年不到一凭阑，景色依然两鬓斑。  
龙蜃吐云天入海，楼台倒影水衔山。  
僧于僻寺难为隐，人在扁舟不是闲。  
孤鹤似寻和靖宅，盘空飞下又飞还。  

车若水　句  
江右文章今四叶，水心气脉近三台。  

车若水　明妃  
万里来朝拜宠归，琵琶下马册阏氏。  
虚传千古和戎话，不道当年虏自衰。  

车若水　偶书呈雪溪葛守正  
秦埃幻六籍，斯文天地屯。  
詝言嘈万喙，渺不游其津。  
作者能几何，落落星已晨。  
单其千载传，觑斑尤苦辛。  
毫芒忽有会，不能全吾神。  
颇怪十年前，出语辄可人。  
功深道更拙，敝帚聊自珍。  

车若水　思远  
白兔速圩顶，暗壁收遗编。  
握之不盈掬，而能千万年。  
天地可无人，秦火乃可然。  
其粗洒埽间，其精造化先。  
后来读书者，暗引佛与仙。  
之人胡弗灵，所论各有偏。  
嚣祲碍亭毒，三精惨不鲜。  
涂饰为善治。制作埋九渊。  
固有二三子，梯级堪攀缘。  
夜永发孤啑，思远能废眠。  
拔地为五岳，岂其高到天。  

车若水　恸立斋先生  
元元含望久，及是事方新。  
四海看更化，皇天忍误人。  
多于閒论议，得听古经纶。  
岂不怀斯世，吾今爱此身。  

车若水　小溪道中时己亥荒甚  
风前有地皆榆叶，秋后何人问菊花。  
客路一杯茅店酒，相逢僧亦话生涯。  

车若水　游灵岩  
一径碧如合，四山危欲堕。  
天低鸟不飞，露湿龙常过。  
岩根小叶下，境净不可唾。  
深杳洞出云，冷钟佛惊卧。  
川僧住八年，有此清福大。  
而我寻盟来，坐借蒲团破。  
灯深眼双青，各话其所课。  
我谷未必实，他华已成果。  
归为宜有余，吾道岂全懦。  
壁间清献存，当年愧轻和。  

车若水　与史宰山泉  
十亩山田手自耕，括囊安分是平生。  
西州豪杰无皇甫，懒去虚干向上名。  

车若水　玉涧寻梅思先祖隘轩著书处  
涧水流亭北，莓苔片石平。  
寒山几点白，残日一杯清。  
希圣言犹在，斯人天不生。  
当年结深屋，岂为适閒情。  

陈□谅　题淡山岩  
我闻淡山之岩深且幽，崆嵌邃窦堪寻搜。  
释龛剥落气尚古，龙象□徙初谁谋。  
神仙窟□信有□，功出天造非人侔。  
豦豣磥砢骇未见，石壁字隐苔侵锼。  
又灵畴昔莫□秘，巨蟒岂得於中留。  
吟来珠玑重满把，我幸蜡屐欣从游。  

陈垵留　大涤洞天留题  
支径萦纡路似穷，疑非琼馆洞霄宫。  
虽烦绿野诸公领，谁到青山九锁中。  

陈垵留　大涤洞天留题  
栝隐又深千嶂月，笋将犹欠一枝筇。  
道人欲识岩栖处，因鹤东来问漫翁。  

陈昂　赋新繁周表权如诏亭  
封典宠岩穴，褒言华日星。  
其谁尽如诏，何暇更名亭。  
公昔善教子，家传惟治经。  
当年云榜揭，今日玺书形。  
籍已贵同省，坐应尝隔屏。  
公馀褫簪綍，彩服戏家庭。  

陈白　妙智寺  
台岭名将方丈齐，当年曾说二仟迷。  
无人再得洞中信，空有桃花落剡溪。  

陈白　妙智寺  
排危步步上天梯，乔木苍苍拂紫霓。  
向日莫催琪树老，清宵应见玉绳低。  
云蒸巨壑金虬蛰，月落高岩翠羽栖。  
况复仟翁丹井在，碧霄歧路不须迷。  

陈白　妙智寺  
八重峰顶望群山，百谷东流去不还。  
惟有右军遗迹在，月波时落墨池间。  

陈白　题胜光怡道轩  
了了无凝滞，谁人知此心。  
开池待海月，种树宿沙禽。  
白雪盈青简，古风生素琴。  
由来大隐者，何必在山林。  

陈白　题元象大师房  
鹭行飞起绿杨岸，渔笛吹残明月滩。  
一片画图收不得，何人终日倚阑干。  

陈柏　怀友  
携书入空山，几若几世绝。  
俯仰一室间，颇见古人别。  
良朋令人思，思君意弥切。  
食芹差自甘，那得共君啜。  

陈柏　盛雪巢  
皋夔不著书，周召不决科。  
端坐庙堂上，四海臻泰和。  
吾道固如是，后来文艺多。  
嗒然空山中，独抱明良歌。  

陈柏年　楚塞亭  
舟行三峡乱峰间，雪浪如山毛骨寒。  
一帆喜见楚天阔，回首长吁蜀地难。  

陈般　句  
四十三年住此间，八十八岁尚红颜。  

陈邦固　送枢密楼相公归田  
宦历年多鬓未霜，乞闲几度上封章。  
共看解组朝辞馆，争贺悬鱼晚在乡。  
家箧已添新划藁，锦袍犹带旧薰香。  
溪南别墅乐行堪，策杖乘闲步夕阳。  

陈邦庆　谨次府判朝议江公之韵　道中二首  
未分中厚长夜曼，果闻胡虏胆行寒。  
乾坤正赖英豪整，肯赋诗人行路难。  

陈邦庆　谨次府判朝议江公之韵　道中二首  
别驾来临值晚晴，眼中黑白甚分明。  
飞黄此去腾夷路，应念区区负弩迎。  

陈邦庆　谨次府判朝议江公之韵　游阳华  
断崖藏胜境，别是一壶天。  
怪石垂云乳，飞虹跨玉泉。  
丹青难下笔，造化不知年。  
文字工题品，漫郎优史迁。  

陈邦钥　送考订朱夫子赴天台  
羸马踏残月，荷策登泮宫。  
入门见先生，先生何从容。  
循循善诱能启下，青蒿因得附长松。  
短檠相对三百六十夜，高谈雄辨磊落沃胸中。  
吾王求士苦匆匆，未许先生久卧龙。  
乘骢直上天台路，祗缘此去何由从。  
呜唏吁，小斋从此冷如水，  
虀盐朝暮怏怏尔。空留绛怅照孤灯，  
窗外西风寒起苇。  

陈宝之　矸轩  
谢公楼上风流客，紫髯萧疏双鬓白。  
胸中有气吐虹霓，床头无金失颜色。  
问君借取骑鹤钱，更欲吸尽长鲸川。  
出门双桨破寒碧，去学五湖风月仙。  

陈宝之　漫兴  
二十年前学采樵，采樵只采嫩枝条。  
何如斫倒大松树，勾得三年两载烧。  

陈宝之　自述  
少年落魄走京华，老大无钱赴酒家。  
羞作寺丞门里客，一片明月照梅花。  

陈必复　晨征  
乱山迎马首，树色辨微茫。  
犬吠一村月，鸦啼满屋霜。  
近郊人语早，远市漏声长。  
隔岸谁家圃，疏梅出短墙。  

陈必复　迟客小轩  
约客久不至，春明坐小轩。  
墙阴侵霁色，檐晕上波痕。  
晴色麦花老，暖风莺语繁。  
午庭人寂寂，桃李亦无言。  

陈必复　出郭  
泥深留屐齿，出郭少人行。  
远磬含余韵，疏帘透薄明。  
浮云时书异，流水世情轻。  
只读南华了，年来悟养生。  

陈必复　春日偕游响应山观瀑泉饮漱玉亭上分复磴拥危泉赋磴韵十四  
溪山晴色妍，桃李春意賸。  
野服乌角巾，郊游偶乘兴。  
同行皆好宾，乐此境物胜。  
古寺临清潭，鸣泉落危磴。  
孤亭上云雨，木末渺难认。  
林深行渐迷，谷虚语相应。  
阴壑号悲风，悬萝碍飞镫。  
扫花坐寒石，意与幽事称。  
崖巅记曾游，藓湿墨痕凝。  
登高浩怀古，岁月如堕甑。  
百年几朝昏，今昔一长凭。  
道人苦将迎，颇亦厌车乘。  
他时营菟裘，隙地傥可赠。  
举杯酌山灵，兹语为我证。  

陈必复　村家  
绕郭一溪斜，溪村八九家。  
招邀过邻里，款曲话桑麻。  
老树低眠石，寒流浅漱沙。  
吾生尚萍梗，愧尔独兴嗟。  

陈必复　东吴逆旅  
他乡又寒食，牢落动归心。  
世事少如意，明时无赏音。  
江湖千里客，桑柘一春深。  
昨夜还家梦，西窗见绿阴。  

陈必复　东野故居  
先生高隐地，遗迹尚堪寻。  
出郭只疑近，入村还觉深。  
秋光淡平野，暝色带遥吟。  
几度祠边过，诗成不敢吟。  

陈必复　读后山诗  
百世人参杜陵句，一灯晚得后山传。  
天寒霜重隼孤击，木落江空花自妍。  
绝代文章惊此老，半生心力尽他年。  
后来不作嗟谁继，古意凄凉付断编。  

陈必复　防风氏庙  
一去归期不复闻，故乡目断会稽云。  
乌江空堕将军泪，蜀国曾招望帝魂。  
两壁衣冠存古貌，千年城郭说邦君。  
遗民尚指专画骨，老树槎牙枕庙门。  

陈必复　奉酬陈介庵明府桐江见寄  
寒侵征袖客先知，晓角吹霜下客衣。  
归兴只缘松菊晚，宦情肯为稻粱肥。  
山村日落人收市，海浦风生浪打围。  
怊怅诗成无便寄，夜深暗遣梦魂归。  

陈必复　赋参政叔祖水亭  
一段渔歌起夕阳，溪山佳处欠平章。  
受风杨柳丝丝弱，临水轩窗面面凉。  
约客有时同把酒，横琴无事自烧香。  
沙头鸥鸟忘机久，却被官船去较忙。  

陈必复　搆得  
搆得数檐椽，閒身与静便。  
半帘花影碎，一树鸟声圆。  
吟苦瘦於旧，春寒多似前。  
闭门无客过，心事付琴过。  

陈必复　归来  
小笠轻蓑卧短蓬，晓歌楚曲和渔翁。  
片帆自识归来路，借得清江一钓风。  

陈必复　归自德清  
午阴云弄日，水涨浪侵矶。  
小港渔舟聚，深村酒户稀。  
牛闲童自睡，蚕熟客方归。  
隔岸人家近，缫声出翠微。  

陈必复　过隐者居  
瘦筇独与鹤相随，行尽荒郊入翠微。  
溪鸟喜晴将子浴，山蜂傍暖采花归。  
空村岁月徵书晚，深径蒿莱客屦稀。  
久欲依居图别业，自愁无计泣牛衣。  

陈必复　和客用韵  
麦风翻蝶梦，花露湿蜂窠。  
水阔浪痕帖，雨晴云气高。  
酒功书下下，诗料办多多。  
拟唤三高起，豪吟些楚骚。  

陈必复　还西里所居  
长恐山林计未成，可能俯仰羡公卿。  
鹤闲不受云拘束，梅冷惟须雪主盟。  
北阙无书休悔出，东皋有秫可归耕。  
镜容渐改惊非昔，犹喜旁人唤后生。  

陈必复　积潦简友人  
暝锁层阴重，霾深失远峦。  
积流上篱落，飞影度栏干。  
石发梳风瘦，垣衣护雨寒。  
深怀裹饭去，终愧往来难。  

陈必复　寄石泉云间明府叔  
容易成离索，临分重忍言。  
夜船杨柳岸，晓枕荻花村。  
山雨断云肢，溪风生浪痕。  
悬知自公退，怀抱欠同论。  

陈必复　寄石泉云间明府叔  
异政人能说，新吟客为传。  
一官清似水，万事信於天。  
养鹤分厨料，收书出俸钱。  
昼庭少公事，闭阁抱琴眠。  
陈必复　寄石泉云间明府叔  
卧念相从乐，杜门岑寂中。  
曙窗报晴色，寒叶语秋风。  
别去诗难稳，愁来酒易空。  
相看渚数驿，好为寄书筒。  

陈必复　嘉禾境上  
联畴冈势断，缺岸浪痕垂。  
野店茅柴酒，人家槿树篱。  
逆风鱼上少，连雨稻开迟。  
客路秋偏好，归程尽是诗。  

陈必复　江湖  
江湖路远总风波，欲各山中制芰荷。  
黄叶落来秋色晚，乱鸦归处夕阳多。  
惯经世态知时异，拙为身谋惜岁过。  
有屋一区田二顷，分无清梦到鸣珂。  

陈必复　郊行  
夏半余寒在，新秧绿未齐。  
僧归知有寺，水尽觉无溪。  
疏径风行箨，空庭鸟篆泥。  
东郊有幽致，小暇一扶藜。  

陈必复　客枕  
客枕偏饶睡，春归尚拥绵。  
屋深灯易晕，漏短梦难圆。  
栖鸟警凉夜，闹蛙喧雨天。  
一声柔橹过，何处上溪船。  

陈必复　领客游闻人氏省庵园  
半夜雨方住，一春晴不常。  
倚栏听鸟语，开户纳花香。  
庭暮竹阴净，池风水气凉。  
几番吟未稳，步月细平章。  

陈必复　漏长  
漏长知夜久，梦薄觉衣轻。  
曙月侵霜白，寒星度水明。  
遥空一雁过，邻屋数鸡鸣。  
著论吾宁敢，徐徐待老成。  

陈必复　漫赋  
篝灯读易听更残，微雨萧萧独闭关。  
治世岂无谋可献，书生从古命多寒。  
数茎须为忧时白，一点心犹报国丹。  
未肯轩裳便尘土，此身翻恐误儒冠。  

陈必复　梅花  
瘦得冰肌骨亦清，诗人於尔独关情。  
孤高不受尘埃涴，洁白独嫌缟练轻。  
天下有花皆北面，岁寒惟雪可同盟。  
当时只欠灵均识，不与离骚写姓名。  

陈必复　偶成  
绕屋栽梅亦可人，最怜夏月绿阴清。  
前村雨过山如洗，深径风来竹自鸣。  
涤砚不嫌池水冷，写书受傍午窗明。  
近吟未许人知得，且向梅边隐姓名。  

陈必复　偶出  
野店芒鸡曙，篱荆带暝开。  
漏声随雨尽，山色傍船来。  
事来归书卷，生涯付酒杯。  
溪翁往还惯，不怕白鸥猜。  

陈必复　僧房  
结庐修竹里，身外世缘轻。  
滑几净如拭，小窗低更明。  
夜深留佛火，人静听钟声。  
共拨炉灰坐，跏趺对短檠。  

陈必复　山居  
接砌斜通径，缘篱矮结墙。  
地卑蜗篆壁，山暖蜜分房。  
过雨林亭静，落花春昼长。  
幽居差省事，犹有课诗忙。  

陈必复　山中冬至  
读易烧香自闭门，懒於世故苦纷纷。  
晓来静处参生意，春到梅花有几分。  

陈必复　山中书事  
天气如春盎，连朝未有霜。  
数蝉嘶老木，鸟渡寒塘。  
风竹写晴影，水花临晓妆。  
静中观物化，此意等羲黄。  

陈必复　书西斋几  
半枕午窗梦，一声啼鸟清。  
雨深花有恨，春老柳无情。  
退觉身名重，閒知世事轻。  
杜门非谢客，懒甚阙将迎。  

陈必复　书斋戏题  
数檐隙地葺幽斋，小作轩窗傍竹开。  
行蚁上缘风折笋，饥鸦争啄雨残梅。  
闭门惟有读书乐，爱客苦无佳士来。  
最忆西湖柳阴底，扁舟欲去尚徘徊。  

陈必复　松江  
嗟我赋归役，怜君尚滞留。  
江风借行色，山月伴离愁。  
天地日以肃，星辰夜欲浮。  
东篱菊花约，莫易负清秋。  

陈必复　宿龙山精舍  
偶贪禅宇静，补被到深要。  
夜榻僧同话，寒檐客自吟。  
窗明疑积雪，树黑泽常阴。  
犹恨匆匆出，丁宁约重寻。  

陈必复　题东坡画像  
东坡先生谪仙人，骑鲸海宇几十春。  
麾呵日月斥八极，笑触丰缺天不嗔。  
万里归来故无恙，诸公非复先朝臣。  
空令后世拜公像，洛阳宫阙今成尘。  

陈必复　苇迳  
苇迳通支港，舟行倚岸斜。  
晓沙含宿雨，老树著疏花。  
岁月春需暮，人烟水驿赊。  
仍年为客恨，飘泊只堪嗟。  

陈必复　闻虏退后作  
小臣忧国志，所愿见时平。  
刁斗春防塞，囊书夜入京。  
边风吹冷骨，淮月浸重城。  
失喜天骄死，传闻已息兵。  

陈必复　吴江道中  
叶老蚕登箔，泥肥燕葺窠。  
晓风帆腹饱，夜雨柂梢高。  
久客交游少，一春行役多。  
短蓬终日坐，煮茗读离骚。  

陈必复　五百节  
独游苦无侣，偶步到前川。  
春水绿於染，山花红欲然。  
冷烟寒食月，小雨浴蚕天。  
此去嬉游少，风光又一年。  

陈必复　五月十三日偶成  
富贵真同一蚁丘，宠荣多处独多忧。  
静观草木自生意，晚爱溪山多胜游。  
竹岂有情那得醉，鸡宁解语亦能愁。  
纷纷数子成何事，只合求田问舍休。  

陈必复　席上和林端隐韵  
云压檐花得，溪禽湿不飞。  
烟林生暝色，雨砌上苔衣。  
暮鼓深村急，疏钟远寺微。  
吟窗得新句，写向锦囊归。  

陈必复　戏折竹叶为舟示奚奴  
乃翁儿戏可怜生，折叶浮舟趁岸行。  
有便信风翻覆易，无心逐水去留轻。  
角崖颇似乘时意，藏壑深关遁世情。  
幸喜此身元不系，底须壁上觅寰瀛。  

陈必复　响应寺  
步屧穷幽讨，扶筇上碧尖。  
山高秋易瘦，瀑小雨方添。  
寺老僧单少，潭深庙祀来。  
平生丘壑志，爱此结茅檐。  

陈必复　晓步  
清晓步幽迳，庭芜带绿莎。  
篱根惟有菊，池面已无荷。  
高树蝉声急，远山寒色多。  
小窗风日转，便觉似春和。  

陈必复　夜发江城  
移舟别浦待潮生，客子匆匆又夜行。  
云趁远帆离岛岸，风传疏角过江城。  
忧时谏草嗟无用，爱客灯花喜有情。  
愁甚不堪亲友别，小窗张酒到天明。  

陈必复　夜宿山庵  
扣宿精庐旋启扉，佛香未冷坐多时。  
分僧一半云归榻，借竹几些风入诗。  
隔梦听钟疑寺远，避寒移枕觉宵迟。  
起看犹有残窗月，春雪满山啼子规。  

陈必复　夜轩纳凉  
银床破睡雾笼纱，翠簟湘纹卷浪斜。  
小院夜深凉似水，一池明月浸荷花。  

陈必复　意行  
简出少过从，前游仙梦中。  
寒峰千岭碧，霜叶半林红。  
霁表浮余景，明边落去鸿。  
意行随所止，端未哭涂穷。  

陈必复　咏狂虏  
狂虏保时静，干戈卒未休。  
乾坤犹半拆，汴泗自东流。  
腥日鼪鼯野，悲风鸿雁秋。  
诸贤江左计，长为晋人羞。  

陈必复　幽兴  
自折疏花插小瓶，醉眠明月读骚经。  
白云也识幽人意，分与秋山一半青。  

陈必复　游前溪西庵  
为爱僧居雅，时来扣野扉。  
沼清鱼可数，轩静客忘归。  
修竹负墙立，幽禽背水飞。  
道人差不俗，洗耳听弦徽。  

陈必复　雨晴小步  
蚕月家家静，村流处处深。  
草分两岸色，竹覆半池阴。  
少饮亦微醉，独行还自吟。  
儿童怪相问，争识野夫心。  

陈必复　元日酌悠然赋坐客悠字韵  
东风第一番春游，白袷清樽半日休。  
花气未醒蜂蝶懒，宿寒犹殢雨云愁。  
人烟带郭居全少，林沼当轩趣迥幽。  
吟过小桥归梦晚，乱钟何处思悠悠。  

陈必复　远游  
关山劳眺望，宇宙忆经行。  
地隔南溟断，天低北斗横。  
高谯闻远柝，孤枕历寒更。  
只影惟堪吊，殊乡鲜弟兄。  

陈必复　远游  
关山劳眺望，宇宙忆经行。  
地隔南溟断，天低北斗横。  
高谯开远柝，孤枕历寒更。  
只影惟堪吊，殊乡鲜弟兄。  

陈必复　赠林尚仁  
溪边著吟屋，亦足老生涯。  
洗砚浑池水，敲棋落案花。  
客来多载酒，童去自煎茶。  
爱尔丰标异，逢人满口夸。  

陈必复　赠张駉  
乍见语相合，苦吟心更亲。  
老於琴得趣，隐与牧为邻。  
一夜檐花雨，十年江树春。  
所交半湖海，恨晚识斯人。  

陈必复　重过东野故居  
郭外有村名孟堡，旧传君此卜幽栖。  
草荒东野千年宅，水绕南山一曲溪。  
人物不生诗渺渺，秋风无语恨凄凄。  
可怜如许衣冠士，不为留祠向竹西。  

陈必复　舟行崇德  
落日挂征帆，西风客袂单。  
灯明村店近，船重水程宽。  
芦蓼作秋意，汀洲生晚寒。  
钟声烟外寺，山色梦中看。  

陈必复　舟中得催字  
山郭少晴日，春阴欲酿梅。  
岸痕新雨过，岛色晓云开。  
数鸟烟中落，一帆天外来。  
溪行正如画，频报长年催。  

陈必复　舟中效东坡用韵  
底事京尘踏软红，又随征棹过吴松。  
人家半在桑枯住，春水忽迷芦苇丛。  
赤蟹白鱼今稍稍，红樱紫笋已匆匆。  
船窗尽日看山色，多少好山供眼中。  

陈必敬　钓台二首  
公为名利隐，我为名利来。  
羞见先生面，黄昏过钓台。  

陈必敬　钓台二首  
已上桐江台，又弄桐江钓。  
不食桐江鱼，不怕严公笑。  

陈碧娘　平元曲寄二弟植与格  
虎头将军眼如电，领兵夜渡龙舟堰。  
良人腰悬大羽箭，广西略地崖西战。  
三年消息无鸿便，咫尺凭谁寄春怨。  
日长花柳暗庭院落，斜倚妆楼倦针线。  
心怀良人几时见，忽睹二郎来我面。  
植兮再吸倾六礶，格也一弹落双燕。  
何不将我张郎西，协义维舟同虎围。  
无术平寇报明主，恨身不是奇男子。  
倘妾当年未嫁夫，愿学明妃和西虏。  
元人未知肯我许，我能管瑟又能舞。  
二弟慨然舍我去，日睹江头泪如雨。  
向回闻鸡几欲死，未审良人能再睹。  

陈宾　醒心亭  
亭以醒心名，心与亭何与。  
物各有感通，此理贵深喻。  
岘山峙丰碑，见者皆堕泪。  
推类尽其余，庶表名亭义。  
我昨发莆阳，春光正明媚。  
肩舆撼顿间，思虑杂劳勚。  
行行复行行，至此若沾醉。  
振衣蹑斯亭，四顾足清致。  
芳树布繁阴，晴山荐空翠。  
时有幽禽来，且无俗驾至。  
物我方两忘，情景亦相会。  
天君始泰然，万境绝纤翳。  
后乐与先忧，虚灵良不昧。  
揭扁端在兹，夫岂无所试。  
尚期知我者，他时来作记。  

陈兵书　句  
山秀云成叶，江湍浪作花。  

陈柄　次太白水西韵  
泾巘翠插天，泾溪清绕郭。  
峦环松竹里，崖磴自楼阁。  
是时秋阳骄，三日此栖泊。  
晓色林端来，晴云岩际落。  
飞梯接绝壁，画柱裹枯箨。  
谁拂梁间尘，谪仙久不作。  
予生捉月姿，方寸颇明廓。  
思君骑鲸鱼，赴我千金诺。  

陈炳　巢湖神母庙诗  
舟之来兮风高，荡汩潏兮帆招。  
燎薰在堂兮洁涓牲牢，望神俨然兮敛裧，  
愿速济我兮不崇朝。舟之去兮风微，  
波渺瀰兮迅于，飞帆拂兮茫无涯。  
眼眩胆栗兮将安之，我有愿兮惟神焉依。  
秋深兮木落，葭苇萧骚兮清日薄。  
神兮今焉在，吞吐月星兮独处廓。  
神甚仁兮宁以为祸，愚有弗虔兮幸贲过。  
天地一叶兮相继，神无波涛兮骇我。  

陈炳　翠微寺  
麻衣休作狮子吼，门外泉声正拍空。  
三十六峰浑不见，翠微真在有无中。  

陈炳　泛秋浦辞  
九华北兮濑东，石畏硊兮屈盘。  
谁此游兮万顷，初禹凿兮何年。  
窈其深兮莫测，微波涌兮沦涟。  
民连甍兮渚居，矗百雉兮造天外。  
涵青青兮几城，混金碧兮中边。  
羌予行兮酷暑，修途邈兮回邅。  
埃迷目矣眵昏，仆马瘦兮踬颠。  
若有人兮扁舟，破菱荷以径前。  
接予袂兮俱往，欲驾我兮登仙。  
与汝钓兮空明，鱼杂龙兮藻荇青。  
与汝浴兮靓深，悲风度兮秋涛生。  
与汝游兮嵌岩，骇鸥凫兮争聁。  
与汝望兮茫冥，若有无兮飞烟。  
水一去兮入海，问此程兮数千。  
指蓬莱兮一发，有安期兮偓佺。  
紫贝阙兮珠宫，笑纷卑兮尘寰。  
沆瀣饮兮芝餐，盍轻举兮蜕蝉。  
嗟吾生兮穷屯，履平地兮奔湍。  
心炯炯兮犹在，愿脱屣兮人间。  
青枫老兮欲丹，露溥溥兮山寒。  
吾何归兮日暮，寄此怀兮江之南。  

陈炳　题资福院平绿轩二首  
水屋围春绿，云岑送晓青。  
无心向朝市，信步到禅扃。  
野境连天远，疏钟隔岸听。  
杯行莫辞醉，檐月笑人醒。  

陈炳　题资福院平绿轩二首  
白发流年迅，青春尽日闲。  
烟消渔舍出，风约橹声还。  
往事空搔首，微官只强颜。  
漂零那对此，归梦绕云山。  

陈炳　望黄山词  
望黄山兮峨峨，见接天以葱青。  
纷群峰兮怪奇，眩百变兮幽明。  
朱砂汤兮山椒，下白龙兮甚灵。  
袭深潭兮百尺，夜有光兮晶荧。  
山中泉兮娱嬉，坐蛇虺兮隐形。  
岁徂夏兮不雨，农失望兮麕惊。  
禾稼郁兮满野，垂槁死兮无成。  
诉哀恫兮神祠，牲豆陈兮芬馨。  
巫夸诩兮后先，龙踚处兮皇宁。  
合归云兮九霄，麾雷公兮震霆。  
前丰隆兮戒路，叱雨师兮建瓴。  
予朼来兮江东，元砻竅兮储瓶。  
井邑荒兮穷谷，门两版兮常扃。  
汎泼襫兮良勤，几视日兮占星。  
粟升斗兮莫饱，将填壑兮鳏茕。  
官吾卑兮何求，职水旱兮忧矜。  
愿时以云兮又以雨，黄之田兮世世可耕。  

陈炳　宗忠简公画像赞  
平生孔明，称慕莫及。  
像见忠简，懦夫有立。  
横流砥柱，万里长城。  
欲奋空弮，以植危倾。  
猛将敛手，气指目使。  
谁知此公，亦常布士。  

陈伯强　昌州  
昌国古要区，人物屹相望。  
功名刻高崖，粟帛赐满箱。  

陈伯强　昌州  
东郊地软桥路平，留得皇佑诗家名。  
粟帛之赐岂数有，花柳向人家复情。  

陈伯强　句  
丈人论行辈，高出五岳列。  

陈伯山　同廖继道游洞霄  
胜日事幽寻，乘兴从所适。  
西风飘杖履，偶作洞霄客。  
穿云渡涧岗，扪萝转空碧。  
七人今何在，九销峰峦峦。  
黄冠喜我辈，倾怀论宿昔。  
汲泉煮山苗，异气穿几席。  
区区名利人，到此尘机息。  

陈伯孙　诗一首  
六合万籁息，秋林月正归。  
琴中弹不尽，石上坐忘归。  

陈伯西　咏梅  
病骨棱棱瘦欲飞，业根犹堕爱梅非。  
梦魂夜夜寻花去，时带寒香踏月归。  

陈伯震　句  
修眉浓淡裹，寸碧有无间。  

陈博古　句  
门外海涛奔铁骑，槛前山背拥金鳌。  

陈茝　简樊谦斋  
一疏陃人千，孤忠殊可贤。  
丈夫不至此，君子有加焉。  
事济民生福，言违臣职愆。  
还须謄谏草，痛哭九重前。  

陈阐　题梅仙山  
先生吏隐寄南昌，千里来寻物外乡。  
汲水尚怜春井渠，藏丹犹发夜坛光。  
鹤归华表人何在，犬吠云深日自长。  
我拟重来访遗迹，手搘筇杖少徜徉。  

陈昌时　黄金台  
峨峨燕中台，悠悠易上水。  
怀哉燕昭王，招彼天下士。  
士贵相知深，岂为多黄金。  
筑台置黄金，自是君王心。  

陈昌时　即事  
石室无来客，閒云伴晚眠。  
梦添身外事，发减锐中年。  
小雨溪平路，牛衣业在田。  
剑星横照胆，归意未应全。  

陈昌时　留湖心寺  
出城五里凄无宿，清境光辉日遍曝。  
水仙飞结空中楼，佛香吹化莲花国。  
老僧坐久忘身心，夜凉恍住蛟人屋。  
何当使我出世愁，苔迳幽窗鸿弄艺。  

陈昌时　太平宴  
朝阳鸣凤马图河，雷动官僚宴泰和。  
万国春风酣组绶，九天明月照笙歌。  
红云瑞拥山呼寿，沧海恩深酒作波。  
元朔丹崖声教远，愿昭鸿业刻嵯峨。  

陈昌时　太真图  
乡帕香韉玉履麟，侍儿扶上不胜春。  
如何揽辔宫阶日，却把中原踏作尘。  

陈昌时　晓程  
男儿腰下带芙蓉，羞睹秦官老径松。  
羊胛日生寒戍鼓，马蹄风起夜楼钟。  
菊花憔悴三分雨，枫叶青红一半冬。  
只为新诗吟太早，满衣风露湿重重。  

陈昌时　忆西湖  
游梦春成昨，东风感旧题。  
江流如汴水，柳色似隋堤。  
地重天王塔，山寒处士栖。  
最怜三月暮，愁眼为花迷。  

陈昌时　湛江归自浙西  
尚忆沧洲旧钓舲，一瓢收尽浙江灵。  
鬓欺北斗怜归鹤，眼暗西风悔聚萤。  
蚌浦有光秋孕月，剑床留怪夜眠星。  
不堪雨外重回首，塔压吴山□□青。  

陈昌时　周公辅别业  
同余栖隐地，只在白云根。  
野草行无路，孤舟入有门。  
已存栽竹地，不买种桃园。  
眼底饶苍翠，南山带北村。  

陈昌言　邺都  
山势崔嵬望太行，星轺迢递过临章。  
花林园废花争发，铜雀台空草自芳。  
何必三分夸霸业，独怜千古擅文章。  
生逢乱世终非幸，疑冢累累挂夕阳。  

陈长方　边公明尽屏荤茹因成古风约叔度良佐周翰同赋公明学佛而不专意性理  
君不见何曾万钱不下箸，一食淋漓污刀俎。  
又不见王济春醪人抱瓮。盈缶蒸豚渍人乳。  
百年光景电画水，口腹何须事如许。  
夫君景德公侯家，鸣钟列鼎相矜夸。  
奈何乌帽嵌岩底，栽松艺菊餐烟霞。  
年来删剃到口腹，不待闻韶便忘肉。  
前身知是永禅师，想似当年房相国。  
庖厨渐远世缘轻，定水泓澄久更明。  
蒲团好究风幡句，率陀未是公归处。  
一日不家不移步，方信今吾了非故。  
作诗相贺杂苦语，爱人以德吾非据。  

陈长方　别叶子  
归袂飘飘举，春风催去船。  
又为旬日别，已觉寸心悬。  
诗社须摩诘，兄家念惠连。  
千金轻一诺，季布岂空传。  

陈长方　程伊川赞  
道如皎日，丝毫不隔。  
人自迷之，转南为北。  
寥寥千载，{角戢}{角戢}百家。  
精罢力惫，言多道遐。  
惟吾夫子，神交累圣。  
一念全德，千差尽正。  
发古关键，推与人同。  
学焉得此，作圣之功。  
浩乎无倪，体之甚迩。  
力扶斯文，仆而复起。  
我瞻遗像，非没非存。  
传之后裔，愈久弥尊。  
有功生民，不下神禹。  
非知道者，将谁告语。  

陈长方　答虞明中  
若道平生未始离，谁知此语已成非。  
饶君向此知端的，未免犹成我与伊。  

陈长方　读萧相国传嘉召平出处之合义作召平诗  
秦刑次骨政如虎，六合瓦分访前生。  
龙蛇五年垓下定，尺地寸天皆汉土。  
青门抱瓮等齐民，齰志肯教重屈身。  
采薇昔日首阳下，岂谓周武惭商辛。  
为臣委质贰乃辟，况我陪封存故国。  
不知荒虐但知君，可卷随人心匪席。  
每开汗简为潸然，出处真成不愧天。  
袖手叵堪余伎痒，往吊酂侯消未然。  
高皇漫道群雄祖，何似萧王更英武。  
一相不能推赤心，终至遭君玩掌股。  
君不见臧文仲，厚禄知贤不能共。  
千古难辞窃位讥，我为酂侯还忸怩。  

陈长方　读张文潜黄鲁真中兴颂有作  
文皇光明大式围，招来群策常低眉。  
恩流动植到肌骨，民心与作邦家基。  
岁月日逝阅天宝，樁撞家居恣纖儿。  
妇后一日投三子，内间更纳寿王妃。  
三纲俱紊今若此，渔阳叛将来犹迟。  
骑骡入蜀事惨恻，灵武即位尤堪悲。  
五郎父子较名义，直与安史分毫厘。  
若非贞观基局牢，分披已作周东西。  
临淮电击亦漫尔，汾阳韬略将何为。  
后来更出颜元辈，深词大刻中兴碑。  
艰难不少念厥祖，坐蒙前福仍夸毗。  
鉴观陈迹动叹息，愿上文王圣德诗。  

陈长方　冯倢伃  
仓惶环柱祖龙子，失箸惊雷刘使君。  
肯信绿眉蝉鬓客，当熊意气压三军。  

陈长方　歌赠叶季质  
叶子哦诗风雨寒，时时和墨摇笔端。  
江山万里入寸纸，杳霭孤鸿残照閒。  
沧洲散发径欲往，已觉置我江之干。  
一身幺麽仅如许，胸次奈君湖海宽。  
酒狂稍稍芒角露，扫出怪石苍松盘。  
他人崎岖作能事，君独笑谈聊一戏。  
青鞋布袜自寻山，四十无家疑家世。  
莫歌长铗归来乎，不须苦吟频捻须。  
但将美酒浇磈磊，里社年丰皆可酤。  
醉来横眠醒读书，长康非痴君岂愚。  
身閒无事肯过我，更作天姥当庭除。  

陈长方　古剑行  
不辨干将与莫耶，仗之使我心无邪。  
光芒紫气射牛斗，知音今不乏张华。  
百链精刚鸥冶手，一仗尚能清九有。  
有时阴霭天地昏，匣中飞电金蛇走。  
切玉如泥未足珍，终当化去乌足神。  
愿与朱云斩邪佞，岂甘埋没延平津。  
莫道承平便无用，长使奸雄毛骨竦。  
上决浮云日月明，疾视羞为一夫勇。  

陈长方　观亡弟同之书札感怀  
处处君书画，难堪泪雨沱。  
如何遵养力，不似世缘多。  

陈长方　观云  
浮云聚散复西东，此处容君一线通。  
全体露时如不领，问君何日解相逢。  

陈长方　和叶季质以唐律两篇见属  
风流王右辖，萧散郑丹邱。  
此事今难再，如公可并游。  
千篇诗价重，十日酒船浮。  
圣主方东幸，山中莫滞留。  

陈长方　胡少明两书索二程先生画像寄小诗二首  
微言固已成糟粕，纸上形容转更疏。  
要识平生真面目，百无所似若为书。  

陈长方　胡少明两书索二程先生画像寄小诗二首  
牛首蒙倛两误传，与人同处最难言。  
孟轲出语不惊坐，熟复方能知委源。  

陈长方　怀少明  
故人漂泊客江乡，夜雨相思夜更长。  
经岁不来来又去，端如鸿燕递相望。  

陈长方　怀少明  
江芦叶叶生秋思，相对闲窗伴晚风。  
想得涂菘胡伯武，此时情味与谁同。  

陈长方　霍光赏符玺郎  
黄四娘家花满蹊，姓名因寄杜陵诗。  
孟坚父子编摩久，符玺中郎竟为谁。  

陈长方　寄胡仲连三丈  
吴中尝旧固无多，底事年来病作魔。  
无妄那知能召疾，蹈仁谁谓反伤和。  
阻操几杖候安否，宜遣音书问若何。  
不药行将致康复，铜人公可手摩挲。  

陈长方　寄黄端冕时从张丞相幕中  
三年不相面，思君夕十起。  
君趋大江东，此情随逝水。  
仲尼方过宋，亦主司城子。  
欲行平生言，讵知不由此。  
男儿一语契，发轫见千里。  
崎岖马迹间，输诚劳舌齿。  
浩歌归去来，长剑无须倚。  

陈长方　金日磾见马  
黼座天临粉黛中，苑前过马貌惟恭。  
那知漠北休屠子，前古由余可此踪。  

陈长方　孔明  
阿衡专美有商初，谁氏仿佛前规橅。  
汉末诸君愤城孤，外召绍卓为韩卢。  
毒流三辅被京都，鈇锧至乃诛无须。  
纷纭少定郿坞诛，诸君自名谷与孤。  
海内各各援鼓桴，才如粟毛争驰驱。  
孔明高卧南阳庐，视之过前初若无。  
三顾幡然去枌榆，实类有莘彼丈夫。  
玄德没地存孤雏，昏暗仅比曹丕奴。  
扶之立国西南区，君臣内外靡咨吁。  
兹事可直桐宫居，孔明乃古阿衡徒。  
何人欲并齐夷吾，是将鱼目方璠璵。  
九原可作谁归与，呜呼斯人真起予。  

陈长方　李卫公赞  
虬须天人世不有，两河股裂群兇手。  
健儿谁复知大家，养子朝朝饮牛酒。  
庙堂坐论赞皇公，三镇便同牛马走。  
濯手为雨噫为风，斡旋六合臂运肘。  
奇章器仅等罍樽，公人中龙彼犬豚。  
数百年来号牛李，气塞不堪今重论。  
感时念古寸心切，更觉会昌勋业尊。  
未应精爽焄蒿尽，试哦楚些招断魂。  

陈长方　李西平画像赞  
德宗贪功失君德，四海力欲干戈平。  
但喜马公窘田悦，滔俊角了飞秋鹰。  
绵绵延延到希烈，乘间索赋无时停。  
泾师门外一朝起，舟中敌国又朱泚。  
仓忙出走幸奉天，大器倾移翻手尔。  
西平忠武根于天，奋笛一旅当无前。  
东猘西虺致首尾，屹立左右相周旋。  
马鸣萧萧向都鄙，师行引绳士如水。  
传呼齐道相公来，谈笑王城藏袖里。  
包戈卧鼓含元廷，青天洗出妖祲清。  
远坊穷巷鸡与犬，寂寂不惊刁斗声。  
德宗胸中暗如墨，怀光效忠终反侧。  
海内汹涌等沸羹，不有西平那复国。  
嗟乎西平诚功高，景钟太常书勋劳。  
为臣尔尔乃其职，慎勿满假矜贤豪。  

陈长方　李邺侯赞  
四海九州，如一戯具。  
运之失机，人与俱仆。  
嗟世小儿，坐旁窥观。  
拟指其手，目动心寒。  
伟兹邺侯，把握是器。  
南西北东，唯所欲置。  
先捣范阳，困贼两河。  
远猷不施，遗孽遂多。  
藉其余智，指令李郭。  
尚洗甲兵，二都清廓。  
再造有唐，如汉子房。  
留封亦谢，高卧嵩阳。  
老居上宰，前星嵲屼。  
诚动昏庸，阴销篡夺。  
寒暑迭运，今三百年。  
岩岩英风，俨若在前。  
我思古人，心焉密勿。  
伟兹邺侯，才不世出。  

陈长方　郦生长揖  
辍洗高阳一酒徒，沛公雅意在雄图。  
终烦前箸还销印，王表知君浅丈夫。  

陈长方　陆宣公  
赤符兆此水，黄图蒙楚氛。  
上天眷李氏，未许鲸鲵吞。  
胚胎出仁人，来佐文皇孙。  
如凤不鸷搏，坐使众鸟君。  
奉天累卵危，柱石繋公存。  
奈何儿曹痴，但侈李浑勋。  
或云诏令下，雪泣山南军。  
琐琐计功阀，浅识难与论。  
君看商辛罪，讵可臣周文。  
朝有一微子，国势南山尊。  
道大与时背，晚弃天之垠。  
溟渤泄毫芒，世已高清芬。  
穷通一吷耳，止止毋重云。  

陈长方　明皇览鉴妃子剪发图  
引鉴能知天下肥，此时未纳寿王妃。  
龙眠解向丹青里，写出开元治乱机。  

陈长方　牧羊图  
画史含毫欲下时，笔端新意有谁知。  
满山羖{羊历}燕然北，快取奇功慎莫迟。  

陈长方　去冬因元镇有见怀诗草草用韵录上并谢录妙药名墨之惠  
南来仙骥一回翔，古墨丹砂并送将。  
从此微躯常得健，学君挥翰讵能忘。  
霜寒碧涧行踪少，月落青林去梦长。  
相见只愁俱白发，敢辞不饮负清觞。  

陈长方　山简习池  
夷甫清言百不知，山公日醉习家池。  
晋朝将相元如此，石勒刘渊自奋飞。  

陈长方　示弟  
欲知天理即私心，切莫将来两处寻。  
翻手为云覆手雨，只今犹昔昔犹今。  

陈长方　书杨舜韶诗后  
吴城磊落见长身，屈指文章第几人。  
岁月消磨百年后，音容间绝九泉新。  
惭无健笔作佳传。空对遗编独惨神。  
符也克家端的否，会须收拾寄苍珉。  

陈长方　书中庸示边周翰  
纸上遗书字宛然，千年微意有谁传。  
曾将灵钥开关钮，珍重成周二老贤。  

陈长方　送李尹叔解印  
数年美政在棠阴，考绩如公合赐金。  
莫问逢迎妨俗眼，但知惠爱尽吾心。  
攀车共愿轮生角，追路端如鹿走林。  
我亦一廛清霅尾，惭无妙笔写徽音。  

陈长方　题定武本兰亭  
昭陵一入见无从，镌石犹将赝本供。  
八法典刑今在此，华在天外立三峰。  

陈长方　题定武本兰亭  
不须苦恨厌家鸡，自是盐车后月题。  
弄笔数行书纸背，莫教人唤庾安西。  

陈长方　题定武本兰亭  
此甥此舅两风流，翰墨相传不误投。  
大似曹溪付衣钵，临池他日看眼钩。  

陈长方　题牛图  
卧啮枯萁对晚风，微劳畎亩未须雄。  
吾君痛迫刘文叔，好试当年新野功。  

陈长方　题赵坦之唐人所画二马  
前身道林后曹覊，笔下马生非可画。  
心赏神骏今绘神，戏弄丹青疑造化。  
风鬃雾鬣何足云，电行山立更逼真。  
脱遗皮行见骥德，妙处了非由写形。  
兔园喜事佳公子，王济风流略相似。  
画中一见犹好之，不但千金致燕市。  
明窗展拭须韵语，杜陵无人欲谁付。  
邓公驄马二三群，梦想风标觊神遇。  
此诗此画今不逢，见画与诗元自同。  
谁知一洗凡马句，今在生绡半幅中。  

陈长方　王昭君  
巫峡江边岁屡更，汉宫日月亦峥嵘。  
此身端可清边患，谁惜龙沙以北行。  

陈长方　王正自挽诗  
道史词华丽，兰台地望高。  
鸳行方接翼，牛刃极吹毛。  
同料飞梭语，长令空谷逃。  
栖迟俄委化，惊惋首重搔。  

陈长方　王正自挽诗  
登门才几日，祖奠亦嘘欷。  
毁誉付公是，游谈空昨非。  
厉阶由怨府，意广数危机。  
世味元如许，休嗟志愿违。  

陈长方　文儒见和四诗钦叹高妙谨用韵为答卒章问讯汝霖幸呈似也  
我贫如曲逆，瓮牖门垂席。  
莽苍且三餐，鹏鷃俱自适。  
功业薰天地，等是一戏剧。  
高堂亲鹄发，甘脆尚谋食。  
空余圣门事，黾勉愧强力。  
前修皎日星，一一是标的。  
未敢如求赐，自画兼愿息。  

陈长方　文儒见和四诗钦叹高妙谨用韵为答卒章问讯汝霖幸呈似也  
公居吴淞滨，声名到童儿。  
弓旌羔雁招，尚落沧海遗。  
淡然如秋容，杳渺无津涯。  
扁舟载西子，独此见子皮。  
兼收及我辈，一视白与缁。  
他年高士传，读者当见思。  
不但首阳士，廉百世师。  

陈长方　文儒见和四诗钦叹高妙谨用韵为答卒章问讯汝霖幸呈似也  
记公当日事，天上冠群英。  
偕计旅庭实，稚齿先飞声。  
胸中五色绢，补衮泽斯民。  
云胡卷而归，不效岐山鸣。  
翛然脱外累，志尚惟清宁。  
坐使嘉谷富，无复生蝗螟。  
因公古人风，并得千载情。  

陈长方　文儒见和四诗钦叹高妙谨用韵为答卒章问讯汝霖幸呈似也  
好在苏夫子，琴书安稳不。  
尺书寄双鲤，一一无沉浮。  
不见才几日，沃若桑已稠。  
庆与曜庵人，静话同茶瓯。  
目送归飞鸿，缥缈天南头。  
趣合略畦畛，道同当共谋。  
何时暂来旋，促驾毋停辀。  

陈长方　闻思大士入定相善财童子致恭揭谛神后卫因为之赞  
幪头叠足，敛目而禅。  
闻思尽处，当念超然。  
不起于座，遍群生前。  
如行空月，影落百川。  
提孩念道，访求知识。  
海山绝处，慈容忽觌。  
一挽仰间，今吾非昔。  
回首百城，山川历历。  
大士俨若，非空非有。  
毁赞莫及，孰卫孰守。  
唯此力人，雄风赳赳。  
是亦孔门，御侮之友。  

陈长方　问学有感  
閒花乱蕊竞红青，谁信风光一系停。  
问此果能知逝者，便须触处尽相应。  

陈长方　杨汉公挽词二首  
今世称能吏，如君第几人。  
铜章恩屡易，象板命惟新。  
华表归无日，泉台冷不春。  
承家在诸子，勉力绍前尘。  

陈长方　杨汉公挽词二首  
一日官联旧，千秋事契存。  
窆棺萧寺侧，筑屋白云根。  
绵力惭无助，丹心徒重论。  
凄凉楚些韵，谁解与招魂。  

陈长方　赠画者徐琛  
我行江南江北山，真赏会心那可数。  
独爱黄陵古庙前，四水粘天迷浦溆。  
胸中历历着山川，有句如枝不容吐。  
欲将写作无声诗，笔底愧非韦与许。  
今年南走到闽越，归踏雪峰由后路。  
蛇行山腹动十里，屏列奇峰疑八柱。  
连云直拟穿天心，飞瀑横看如急雨。  
盘涡雷吼又奔注，小立只忧蛟鳄怒。  
何异周南太史家，西上九疑东访禹。  
君能点染出江山，造物炉锤困掀侮。  
李成不作郭熙死，谁谓今人不如古。  
五日一水十日石，得意无烦用心苦。  
君观宋迪传深趣，元在颓墙破环堵。  
正如草圣得神逸，担夫争道公孙舞。  
吾言有味君细听，领略当同少林祖。  

陈长方　张横渠赞  
祖龙吐毒，烈火四焚。  
先王载籍，毕罹其屯。  
刘汉崛兴，访索丘坟。  
群儒掇拾，百不一存。  
绵蕝之野，陋兮叔孙。  
胸谋腹断，己学自尊。  
致彼古礼，寥落我闻。  
勇哉先生，绝类离伦。  
追千岁上，以礼立身。  
隐居关右，化行于民。  
宾嘉丧祭，唯古之循。  
坐令邹鲁，复见咸秦。  
岩岩泰山，烈烈秋暾。  
先生谨严，比德实均。  
嗟世习非，诚难具论。  
弃礼自快，纷其如云。  
感今陈古，歌以斯文。  
庶由高躅，起我后昆。  

陈长方　张释之谏文帝  
乐极生悲倚瑟歌，一言悟主亦何多。  
晏婴往日规齐景，廷尉风流更不磨。  

陈长方　张子房  
子房非汉臣，悯世为一起。  
借力用沛公，东西唯所指。  
注措岂因黄石书，出处非由赤松子。  
博浪沙中击祖龙，欲报君仇遑恤己。  

陈长方　真武赞  
北方之神非此形，世俗强为图其真。  
天一生水罔与冥，草玄扬运送知彼。  

陈偁　栟榈山  
名蓝依净境，风物倍精神。  
翠巘藏山迹，寒潭绝世尘。  
岭猿吟送月，山鸟语留人。  
拟学栖真客，林泉老此身。  

陈偁　句  
壶浆压境来迎拜，犹记溪山旧主人。  

陈偁　题泉州万安桥  
跨海为桥布石牢，那知直下压灵鳌。  
基连岛屿规模壮，势截渊潭气象豪。  
铁马著行横绝漠，玉鲸张鬣露寒涛。  
缣图已幸天颜照，应得元丰史笔褒。  

陈偁　重登罗浮  
十里山光翠障开，重游何事意徘徊。  
石楼自向云中见，仙岛谁知海上来。  
丹灶尚能含日月，龙潭还解起风雷。  
天南为郡空华发，十二年间到雨回。  

陈成已　遗爱祠  
水自湖心一派分，高低晚望稻垂云。  
侵鱼争畔人如鬼，莫向祠前听祭文。  

陈成之　句  
半窗图画梅花月，一枕波涛松树风。  

陈充　句  
掩户闲欹枕。  

陈充　句  
密叶高丛拥万枝，女仙成队绿云随。  

陈畴　题钓台  
绿竹业边击客船，钓台千古簿云天。  
区区寇邓功如许，何以高风独凛然。  
故人已了中兴事，赢得溪头一钓竿。  
唤起先生同一笑，青山自在白云闲。  

陈纯　句  
莫辞终夕看，动是隔年期。  

陈纯　中秋朋和桃源夫人  
仙源尝误到，羁思正萧然。  
秋静夜方静，月圆人更圆。  
清尊歌越调，仙棹泛晴川。  
幽意知多少，重重类楚绵。  

陈淳　丙辰十月见梅同感其韵再赋  
霜枝秃秃瘦，孤英自中鲜。  
出尘寒玉姿，熟视何清妍。  
端如仁者心，洒落万物先。  
浑无一点累，表里俱彻然。  

陈淳　不赴十姊初度之席  
吾姊今朝度诞辰，奈何贱弟亦同伦。  
汝逢寿考荣双老，我感劬劳悼昔人。  
赞祝欲陪千岁愿，追思难遏寸心真。  
一懽一戚应殊分，只任天情不必均。  

陈淳　存心  
心藏隐奥最难知，出入无时不可羁。  
须向动时牢把住，莫教失却便支离。  

陈淳　答留粹中承奉求教之韵  
玉质虽精更用礲，切磋磨琢趣无穷。  
但於天理昭如视，何患私情众互攻。  
明善诚身为要诀，博文约礼是深功。  
从今日用培基处，敬道尤须彻始终。  

陈淳　大浆岭  
大浆陟降几千层，积雪朝来错去程。  
溜石琼花新琢就，平田玉镜恰尘成。  
不嫌冻气侵肌栗，最爱清姿照胆明。  
聊把杖头敲击处，那忘疲苶旅中情。  

陈淳　丁未十月见梅一点  
清清一点玉，枯枝绝鲜鲜。  
历历霜林奇，未省有此妍。  
雅如哲君子，觉在群蒙先。  
揭之几案上，使我心洒然。  

陈淳　对葵  
开阖随阳自晓昏，轻如绡轂净瑶琨。  
淡黄相枕五重靓，浓紫深藏一窍浑。  
熟视绝无妆点态，细看不见剪裁痕。  
谁能会取个中意，与玩乾坤造化根。  

陈淳　分水岭  
宝贝山前去，琼瑶世界行。  
蜡鞋穿瑟瑟，竹杖独铿铿。  
冻色迫毛窍，寒光射眼睛。  
酒亭何处认，速欲一壶倾。  

陈淳　冯中郎庙  
为问中郎昔抗忠，力箴颇牧不能庸。  
如今疆场多尘扰，颇牧还能容不容。  

陈淳　赴调归忧时题壁  
上林一株木，其大千百围。  
栽培自上古，婆娑荫八维。  
云何岁月老，颓衰复颓衰。  
守者勿灌溉，伐者交剥椎。  
木根既不固，枝叶何所依。  
心骨又有蠹，皮肤何能为。  
安得善场师，转回阳春熙。  
变却久悴态，如彼正茂时。  
坐令万虫蚁，稍托庇命丝。  
嗟嗟难尔必，慨然动长悲。  

陈淳　过江山遇雪  
江山方进半程前，正值群游剪水仙。  
满道盐花堆粲粲，飞空粉屑舞翩翩。  
樊墙庐舍皆银饰，沟渎潢汙尽玉填。  
却认青山埋不得，嶆峨气势直凌天。  

陈淳　过衢州第二程见麦雪中青  
雪过三衢越厚埋，却於农事不为灾。  
今朝方尔半融释，陇麦青青奋出来。  

陈淳　过武夷  
武夷山下几回过，未暇於中赏一遭。  
狮鹤诸仙知我意，故将青霭淡遮罗。  

陈淳　和陈侍郎韵寄题林尉肯堂  
肯堂题扁自名公，表里须教实一同。  
门阅不夸车马大，家声端藉礼诗隆。  
熟仁便足膏粱味，殉义能传清白风。  
终始此生无忝处，精诚妙与古人通。  

陈淳　和陈侍郎韵寄题林尉尚絥堂  
中庸尚絥示诸儒，为己何心世毁誉。  
只要美中存德本，无容饰外事文余。  
鱼潜理趣真如灼，屋漏工夫的不虚。  
珍重子思深属意，一言纲领此篇书。  

陈淳　和陈叔余韵二首一以谢来意一以勉之  
碌碌平生学，惭无席上珍。  
仅余守师训，岂欲炫时人。  
误入侯门听，翻劳友义陈。  
愿从温故业，庶或稍知新。  

陈淳　和陈叔余韵二首一以谢来意一以勉之  
此道何曾远，吾儒自有珍。  
反求皆在我，中画岂由人。  
利善分须白，知行语未陈。  
若能祛旧见，明德日惟新。  

陈淳　和丁大咏史君祷雨之韵  
史君持志一恭谦，何间幽明与巨纤。  
渴雨方将为旱闵，卧龙便不复泥潜。  
连宵颇作靟沱注，阖郡均蒙优渥沾。  
窃喜阳春端有脚，闾阎和气日须添。  

陈淳　和丁祖舜二月阴寒之作  
东皇涖事已告半，农村恰恰脂田车。  
胡为玄冥尚偃蹇，暗弄威权未退斜。  
陈{露各换今}最痴锁乌脚，阿香亦懒敲龙牙。  
竟日欲雨竟不雨，号寒往往悲啼鸦。  
原苗缩涩鲜生意，且悴且腐真可嗟。  
皇天本自爱下氓，阴阳舒惨元不差。  
不知当轴燮理人，此剂得之谁氏家。  
传霖遁迹莫与用，邹律束手难为夸。  
安得巨力挽天河，洗净妖气无蘖芽。  
放开和气充人寰，均敷菽麦荣禾麻。  
同作尧民含哺乐，毋但独醉盈畦花。  

陈淳　和丁祖舜绿笋之韵  
哦风径游卫山峬，溢耳谣言如春敷。  
猗猗青青发三叹，熟察其调未免粗。  
当年载歌淇水澳，区区但取枝叶绿。  
恶知中有至味存，爽人神思胜於玉。  
料想厥种未为良，校之吾邦君视仆。  
吾邦此君最佳处，惟在根萌毓坤腹。  
出尘妙质莹无疑，彻骨不容疵纤厘。  
地灵精白气所孕，圃师培壅工弗施。  
火行用事正炎郁，故遣特特清南垂。  
钻泥苯{上艹下尊}伸蛰龙，轧石胧肿亚卧狮。  
蓄节正直已不拔，藏心塞实如无私。  
新班黄甲固脆润，半露青簪犹珍奇。  
雨余荷锄试一访，颖颖竞脱毛囊锥。  
发封奏之金错刀，片片逐刃滋琼脂。  
未数冰谷素龙肝，岂逊金墉白云芝。  
天然真味本自足，不待滑瀡甘以饴。  
烹煎燔炙无不可，论材宜为百品师。  
疏肠涤胃扫烦秽，侑卮赞膳功谁知。  
九饤槃中若得此，方贡诸羞特余子。  
箪瓢陋巷时相逢，炳腹琅玕焰欲起。  
从知种种山海腴，那有似此清中癯。  
吴莼楚荇傥埒美，恰类{酉冥}{酉蠡}拟醍醐。  
猫舄班孙真徒胥，何复敢校荣与枯。  
信哉超越天地炉，君子之德他所无。  

陈淳　和丁祖舜重修日涉园  
重来日涉整前盟，欲与渊明细论朋。  
向市闹中浑觉胜，可人幽处不妨仍。  
岁寒依旧竹三迳，春意长新花数棚。  
对景舂容无一事，好将气马款调乘。  

陈淳　和傅侍郎至临漳感旧十咏  
阳复东郊雨阁丝，欢迎父老拥车随。  
竞传碧眼朱颜在，宛若当年剖竹时。  

陈淳　和傅侍郎至临漳感旧十咏  
黄堂盛事据今论，向日郎君忠肃孙。  
依旧诚心劳抚字，漳民世世沐深恩。  

陈淳　和傅侍郎至临漳感旧十咏  
郡圃森森几阅春，一番太守一番新。  
何如今日同行乐，彩袖恭陪紫橐人。  

陈淳　和傅侍郎至临漳感旧十咏  
燕游规画孔明庐，陈法区藏梅李株。  
慨想先儒遗意远，能将旧观一还无。  

陈淳　和傅侍郎至临漳感旧十咏  
老榕盘郁植根深，意到扶藜赏绿阴。  
天理流行随寓足，何心故步与追寻。  

陈淳　和傅侍郎至临漳感旧十咏  
依山种竹襯山佳，傍水栽花水妒霞。  
一意生生俱好玩，休分红翠有无遮。  

陈淳　和傅侍郎至临漳感旧十咏  
云移月色爽人看，雨趁潮声迅拍栏。  
自是与民同乐地，何妨一整复前欢。  

陈淳　和傅侍郎至临漳感旧十咏  
南州佳品胜罗浮，青女飞花任打头。  
寒涸更深香更烈，松朋梅友敢凌不。  

陈淳　和傅侍郎至临漳感旧十咏  
三山昂首状魁嵬，虎踞龙蟠萃一台。  
若跨地灵规贡手，英才衮衮拔条枚。  

陈淳　和傅侍郎至临漳感旧十咏  
台前一带绕漳溪，台下回环万象齐。  
就拓宏模须大手，非为谄谄病丁畦。  

陈淳　和林叔己咏福寿林塘韵谢杨守举状  
漳台最尊第一峰，分支福寿飞双虹。  
寿山左蟠气葱葱，福山右峙状窿窿。  
中有洞壶出尘踪，景物簇聚造化功。  
不减杜陵门城东，未数漆园旧崆峒。  
高人卓荦关西公，神仙识趣清瀛蓬。  
疏瀹寒泉众流潨，刮筑岩石群山嵩。  
涤洿剔秽辑和冲，飞甍敞栋势如穹。  
福寿林塘扁其中，银钩铁画灿黑松。  
以次亭榭随窠空，各各标揭题痚通。  
濯缨一点尘不丛，澄澄北绕冰壶融。  
新绿东开青藻苖，磨铜彻底莹渊衷。  
水竹环之翠垂弓，波光暗射惊鱼虫。  
西问荷花满地红，千枝万朵烂烧空。  
行行半山杖履逢，小憩平章景异同。  
绝巅奇观趋阴朦，四方八达辉明珑。  
俯瞰陎阾罔利翁，徒登垄断夸嵷嵷。  
主人绿鬓碧方瞳，寿山嵳峩福海洪。  
济川才具如飞{舟同}，须游凤池职乃充。  
能苏民瘼如香藭，须从禁苑驰华骢。  
况屡乘麾天眷隆，阳春脚布随处丰。  
自当九二任发蒙，均陶生民天降侗。  
未应山人邀渤仝，登高临清玩曨曈。  
西邻隐雾有约鼨，欲化龙虎九霄翀。  
卵翼之恩始而终，端赖余福锡厥躬，  
庶几攀附于飞雄。  

陈淳　和林叔己咏扬守福寿林塘之韵  
史君幽趣钟灵台，胸中台画如天开。  
居閒薄发林塘胜，根原福寿两山来。  
石骨旁峙虎蹲踞，泉脉下绕龙瀊洄。  
高低随巧结亭榭，收拾造化成锦堆。  
绯黄紫绿献态度，纤洪浓淡敷条枚。  
四时春色常在目，嘘咻无用邹律催。  
那么禁林凤池上，须君缓步锵鸣瑰。  
讵容袖手此山下，龟朋鹤侣相追陪。  

陈淳　和梅韵  
不妨雪压与霜糊，友结松筠鄙橘奴。  
特放孤标先暖觉，肯随众卉望寒逋。  
疑将冰月为精爽，端借琼瑶琢体肤。  
闯出一元生物意，从兹引领万容姝。  

陈淳　和卓廷瑞赠诗之韵四绝  
一见襟怀便豁然，交情输写意忘年。  
倾囊经训璠玙富，与我从头细细传。  

陈淳　和卓廷瑞赠诗之韵四绝  
日复陪游泮水湄，发挥史学到渊微。  
直从天理人心处，剖破存亡治乱机。  

陈淳　和卓廷瑞赠诗之韵四绝  
长书一卷墨新题，志在斯民寿域跻。  
历历爱君忧国语，施行须自起锄犁。  

陈淳　和卓廷瑞赠诗之韵四绝  
我愧年几六十秋，时华虚度事优柔。  
头云皓矣未闻道，深藉磨砻与勿休。  

陈淳　贺傅寺丞喜雨二十六韵  
去冬九旬已渴雨，那意今春渴尤苦。  
自开正元越三月，生意全蛰不闯吐。  
阳威烈烈炽盛夏，田野熬熬剧焦釜。  
新秧既长且乾萎，播种无由可入土。  
农民望雨若倒垂，类叹天命我无所。  
太守念膺民命寄，如伤体肤痛心膂。  
奔祷山川社稷前，下及百祠靡不举。  
坛告雷师雷莫闻，江叩龙神龙弗顾。  
间或沾酒随即收，翘想滂霈殊乌有。  
日切一日不遑宁，直欲代牲实笾俎。  
精虔充积四十朝，幽明贯彻忽无阻。  
季春望夜五鼓余。瓦鸣琢琢檐垂缕。  
起来四顾云黑暝，阿香驱车震鼍鼓。  
甘霔一番复一番，达昼倾贫莫之御。  
东阡西陌土膏溶，负耒荷锄翕旁午。  
父语其子兄语弟，或曰我侯感格故。  
滴滴皆是真珠饭，天救我民赐我哺。  
非我下民能动天，侯泽我民如父母。  
既优既渥尚未已，实颖实栗决可睹。  
人解戚容为懽忻，岁转凶兆为丰阜。  
从知天人本一机，气脉注通有如许。  
端犹影响应形声，证验昭昭真足数。  
亦侯作霖大手段，家学渊源传自古。  
岂徒蕞尔南漳滨，特私所惠偏一坞。  
抑将天下济苍生，行赴九重大用汝。  

陈淳　横逆自广三绝  
汤文事小岂为迷，物我从来绝町畦。  
胸次洞然天地阔，本无南北与东西。  

陈淳　横逆自广三绝  
乐天一说见轲书，岂是高谈强解渠。  
牛马蚊虻无足校，不须芥蕂此襟裾。  

陈淳　横逆自广三绝  
仁人方寸万机空，片逆何能介此中。  
视尔恰如风动竹，在予安有竹嫌风。  

陈淳　湖斋对莲  
平湖花叶乱相撑，恰对幽斋小榻清。  
万绿浅深非作意，千红浓淡总无情。  
好观物态群嘉萃，从识乾元一理生。  
佔毕暇余时与玩，会予心处有谁评。  

陈淳　閒居杂咏三十二首　博学  
泛观事物间，是理真卓卓。  
无一非吾事，要在博所学。  

陈淳　閒居杂咏三十二首　耻维  
耻以维其心，在心每知愧。  
不善临吾前，真如负芒刺。  

陈淳　閒居杂咏三十二首　笃行  
学问思辨者，於中莹且精。  
欲实据而有，要在笃於行。  

陈淳　閒居杂咏三十二首　耳  
耳所以司听，听正乃为聪。  
匪彝谨勿闻，闻之则为聋。  

陈淳　閒居杂咏三十二首　夫妇  
夫妇亦大端，乾男而坤女。  
一言在有别，不可欲败度。  

陈淳　閒居杂咏三十二首　父子  
父子本天性，人伦此其大。  
一言在有亲，不可薄厥爱。  

陈淳　閒居杂咏三十二首　改过  
过者动之差，毋容实诸已。  
才觉必速改，乃不为吾累。  

陈淳　閒居杂咏三十二首　谨思  
论学取诸友，举隅发之师。  
欲自得其传，要在谨厥思。  

陈淳　閒居杂咏三十二首　君臣  
君臣本大分，天尊而地卑。  
一言在有义，不可以为利。  

陈淳　閒居杂咏三十二首　口  
口所以司言，所言必正说。  
非法谨勿道，道之为噬噎。  

陈淳　閒居杂咏三十二首　礼  
礼者人之门，节文自中根。  
所主一以敬，出入无不存。  

陈淳　閒居杂咏三十二首　礼维  
礼以维其心，在心无不敬。  
非此勿言动，非此勿视听。  

陈淳　閒居杂咏三十二首　廉维  
廉以维其心，在心常有辨。  
一介不妄取，真如视土粪。  

陈淳　閒居杂咏三十二首　隆师  
师者人之范，辨惑正吾疑。  
苟不就有道，伥伥其何之。  

陈淳　閒居杂咏三十二首　明辨  
利与善之间，微似未易断。  
欲无毫厘差，要在明厥辨。  

陈淳　閒居杂咏三十二首　目  
目所以司视，视正乃为明。  
非礼谨勿睹，睹之则为盲。  

陈淳　閒居杂咏三十二首　朋友  
朋友同门志，所以辅吾仁。  
一言在有信，不可私狎亲。  

陈淳　閒居杂咏三十二首　迁善  
善者性所有，不可无诸躬。  
每见必勇迁，吾德乃可崇。  

陈淳　閒居杂咏三十二首　亲友  
友者人之辅，以善相切磨。  
不取直谅闻，其如损德何。  

陈淳　閒居杂咏三十二首　仁  
仁人之安宅，在心本全德。  
要常处於中，不可违终食。  

陈淳　閒居杂咏三十二首　审问  
物理本不齐，杂然各异分。  
参伍宁无疑，要在审所问。  

陈淳　閒居杂咏三十二首　手  
手所以司执，所执必正事。  
回德谨勿持，持必为痿痺。  

陈淳　閒居杂咏三十二首　悌  
悌以其事兄，温恭尽乃情。  
出门惟敬长，内外一於诚。  

陈淳　閒居杂咏三十二首　孝  
孝以事其亲，斯须不离身。  
始终惟爱敬，二者在书绅。  

陈淳　閒居杂咏三十二首　心  
心为形之君，所主一身政。  
持养常清明，百体皆顺令。  

陈淳　閒居杂咏三十二首　信  
信以实诸言，於外无妄宣。  
要须循尔物，何可背其然。  

陈淳　閒居杂咏三十二首　兄弟  
兄长而弟幼，天属之羽翼。  
一言在有序，不可事私阅。  

陈淳　閒居杂咏三十二首　义  
义人之正路，中实存羞恶。  
要常由而行，不可离跬步。  

陈淳　閒居杂咏三十二首　义维  
义以维其心，在心常有制。  
惟为理所宜，不徇情所利。  

陈淳　閒居杂咏三十二首　智  
智者人之烛，於我非外铄。  
清明本在躬，无容自昏濁。  

陈淳　閒居杂咏三十二首　忠  
忠以尽诸己，其中不容伪。  
一毫苟自欺，在我先有愧。  

陈淳　閒居杂咏三十二首　足  
足所以司履，所履必正道。  
邪径谨勿由，由之为躪跛。  

陈淳　解职妇题主簿轩壁  
偶然寓兴五山阴，可叹颓波日转深。  
鼓瑟齐门莫同调，舞韶郑侧鲜知音。  
归寻旧径扫新榻，从整遗编理素琴。  
惟有春秋知罪我，外余横直一何心。  

陈淳　谨所之赠王氏子  
我赠王氏子，作此谨所之。  
之子何所喜，喜有近道资。  
妙龄正弱冠，立志已不卑。  
与之语则解，知弗流俗随。  
今闻欲有行，问之如何其。  
曰取天下友，曰求天下师。  
斯言美则美，乃大人之为。  
在子则太早，恐非其所宜。  
去圣嗟已远，名家好相持。  
师者每异户，户焉亦多岐。  
志稚未坚定，焉保无转移。  
识嫩未的确，那知真是非。  
同人遽于野，懔乎其亦危。  
既慕圣贤学，须循圣贤规。  
圣功有次序，躐进徒尔疲。  
非益欲速成，孔深阙童讥。  
登高必自下，子思端不欺。  
道尔求诸远，孟轲尤所嗤。  
小学极织悉，无非固骸肌。  
洒扫进退间，三千其威仪。  
子曾与周旋，有亏已无亏。  
大学入德门，纲条备无遗。  
开端在格物，大当致吾知。  
子曾与讲贯，有疑已无疑。  
语孟两部书，坦坦无峣崎。  
尽是平实语，中蕴至宝辉。  
子曾得其趣，抑尔猎其皮。  
入道贵有主，何须事支离。  
进德贵著实，何容慕新奇。  
后生所可畏，不在华藻摛。  
亦非记览博，亦匪谈辨飞。  
勇往识其正，路头不参差。  
终始一敬入，绝无傲岸私。  
驱车万晨道，最谨发轫时。  
豪厘稍有差，千里谬莫追。  
志学错所学，从心竟相违。  
知止失所止，能得之者希。  
康庄大通衢，无用径捷窥。  
章韶大雅音，不必转调吹。  
美璞要成器，切戒浪琢鎚。  
良苗善保养，粢盛方可期。  
惜兹少壮力，正宜自鞭治。  
一一务下学，俛焉日孜孜。  
圣门缜密功，不容漏毫丝。  
真积中欠缺，虚劳外奔驰。  
杂乎其胸臆，决堕狂与痴。  
不为子行喜，抑为子行悲。  
子既扣我门，吾何吝子医。  
不觉写肝肺，有此谆谆词。  
此理无强聒，姑以诚吾思。  

陈淳　警惰  
日月双跳丸，一旦复一旦。  
於穆无疆命，后□□如趱。  
前头只逗遛，不勇攻与战。  
当然紧切功，一一事散漫。  
便是惰天职，天地一罪汉。  

陈淳　警懦  
颜子之克己，镆铘斫空桑。  
曾子毅於仁，重担硬脊梁。  
子路勇有行，劲兵赴敌场。  
孟呵刚不屈，砥柱立沧浪。  
嗟哉入圣门，迢迢万里长。  
傥非四才子，宁不中道僵，  
尔宜变尔质，变尔柔而刚。  

陈淳　警滞  
宾主辨贵白，死生路宜分。  
当克即便克，当存即必存。  
直须要脱洒，如彼霁月轮。  
超然物累上，无复渣滓浑。  
不须事黏滞，如咬老树根。  
弥年齧不断，岂不妨吾仁。  

陈淳　久不雨  
草庐卧龙目未开。岩溪作霖手未抬。  
苍生望望亦劳尔，滂霈甘泽从何来。  

陈淳　榘子名字义  
小子尔定孙，来前吾语汝。  
尔今既加冠，盍以成人遇。  
今尔名以榘，字尔以方叟。  
告尔名字义，尔其敬听受。  
榘所以为方，是为法度器。  
极天下之方，不能外乎是。  
在人事而言，不越乎此理。  
此理根所性，其本一而已。  
散诸事物间，各各有所止。  
当然不容易，万殊而一揆。  
截截有成法，方正无少陂。  
圣人安而行，所欲不逾此。  
贤者勉而复，折旋必中矣。  
学者思圣贤，於学亦必以。  
所择要精明，所执在固緻。  
法皆自中定，方非由外至。  
如或非礼视，是以不法视。  
於视为不方，随物而妄宣。  
如或非礼动，是以不法动。  
於动为不方，随物而妄往。  
惟视方而明，不为非礼倾。  
惟听方而聪，不为非礼从。  
惟言方而信，不为非礼徇。  
惟动方而直，不为非礼适。  
一一守吾法，私意无容杂。  
寻绝枉尺为，乘戒诡遇合。  
直道范驰驱，何行不检押。  
其可者则与，不可者必拒。  
交游自正方，不随不可去。  
有善者则从，不善者必克。  
处事自正方，不随不善溺。  
随物则为圆，非圆特其偏。  
同流而合汙，在方诚有愆。  
先方而后圆，於圆乃可全。  
既无一不方，斯无一不圆。  
动容皆中礼，从心得孔传。  
岂但方之熟，实惟圆之安。  
圣法万世在，榘尔其勉旃。  
称名惕自省，闻字肃反观。  
斯义无尔愧，服膺常拳拳。  

陈淳　邻舍横逆  
茫茫薄俗沸蚊蛆，礼义全无一点余。  
只得杜门对贤圣，专来教子读诗书。  
千般横直休干己，一切是非无问渠。  
若救乡邻为被发，风波转起挠吾庐。  

陈淳　林户求明道堂诗二首  
秉彝同是得天生，道在其中本自明。  
气为禀来微有蔽，欲因感处复多萌。  
磨砻须到十分粹，克治全教一味清。  
从此洞然无别体，真元辉露日光星。  

陈淳　林户求明道堂诗二首  
自从河洛发真筌，节目纲条已粲然。  
志若坚刚方可适，心如抜格产民难诠。  
从头格物为当务，稳步求仁乃秘传。  
表里直须名副实，高标终不愧前贤。  

陈淳　隆兴书堂自警三十五首  
堂中鹤发老，舑舑未能宽。  
泮涣而尔游，於汝其独安。  

陈淳　隆兴书堂自警三十五首  
负米惭子路，杀鸡愧茅容。  
汗颜戴履间，子职何以供。  

陈淳　隆兴书堂自警三十五首  
富贵以荣亲，有命不可必。  
道义以荣亲，古人所无斁。  

陈淳　隆兴书堂自警三十五首  
茫茫八极内，何莫非斯人。  
苟非富道义，何异彼黔民。  

陈淳　隆兴书堂自警三十五首  
人心甚可畏，动炽如奔霆。  
虽以刀锯降，不能为之宁。  

陈淳　隆兴书堂自警三十五首  
人禀五行秀，卓然与物异。  
由其达大经，秉彝不容己。  

陈淳　隆兴书堂自警三十五首  
人为天地心，体焉天地同。  
病於有我私，不能相流通。  

陈淳　隆兴书堂自警三十五首  
二程十四五，即为圣人徒。  
汝年已蹉跎，得无惊觉乎。  

陈淳　隆兴书堂自警三十五首  
昔者抗厥志，欲效颜子复。  
今胡事悠悠，反作曹食粟。  

陈淳　隆兴书堂自警三十五首  
古人用功处，步步最缜密。  
胡尔大阔疏，践履无其实。  

陈淳　隆兴书堂自警三十五首  
细味古人书，惕焉重深惭。  
循首以至足，百无一二三。  

陈淳　隆兴书堂自警三十五首  
器局事宏大，心期勿卑汙。  
俗士不必效，汝为君子儒。  

陈淳　隆兴书堂自警三十五首  
百乐不足玩，万好俱无益。  
休休事追逐，荡志而害德。  

陈淳　隆兴书堂自警三十五首  
辅仁贵有益，谨毋友善柔。  
良心放则死，胡为乐佚游。  

陈淳　隆兴书堂自警三十五首  
克己贵乎严，存心大而正。  
改过勿惮吝，任道尤须劲。  

陈淳　隆兴书堂自警三十五首  
知以达其行，行以精其知。  
二者互相发，不容偏废之。  

陈淳　隆兴书堂自警三十五首  
诗蔽思无邪，礼主毋不敬。  
二言书诸绅，时时与涵泳。  

陈淳　隆兴书堂自警三十五首  
大学示絜矩，中庸发尚絥。  
昔人深工处，愿言日三省。  

陈淳　隆兴书堂自警三十五首  
周翁图太极，张子铭订顽。  
吾门礼义宗，毋离几席间。  

陈淳　隆兴书堂自警三十五首  
言人必志圣，论学必志道。  
有如讲为邦，规模必王佐。  

陈淳　隆兴书堂自警三十五首  
志一气以动，气一志以随。  
持养使清明，和平毋暴之。  

陈淳　隆兴书堂自警三十五首  
血气有盛衰，理义无损益。  
理义要常胜，毋为血气役。  

陈淳　隆兴书堂自警三十五首  
始学何所主，以心为严师。  
动作必内惧，隐微毋自欺。  

陈淳　隆兴书堂自警三十五首  
心藏隐奥中，乘间亦易动。  
须於动之微，坚持勿使纵。  

陈淳　隆兴书堂自警三十五首  
居独念无僻，境动情不肆。  
圣人然后能，学者须敬忌。  

陈淳　隆兴书堂自警三十五首  
圣人於燕居，德容申天如。  
学者之自持，其可惰慢与。  

陈淳　隆兴书堂自警三十五首  
吉士无妄语，德人不苟笑。  
容貌端以庄，话言谨而要。  

陈淳　隆兴书堂自警三十五首  
勿谓善戏谑，於我固何尤。  
要知外不严，中为之所流。  

陈淳　隆兴书堂自警三十五首  
开卷必起敬，肃容正冠襟。  
如侍圣贤侧，亲承謦欬音。  

陈淳　隆兴书堂自警三十五首  
事事物物间，私皆在所涤。  
一裘憾虽微，子路必勇克。  

陈淳　隆兴书堂自警三十五首  
质暴难入德，心粗宁配义。  
君看箪瓢人，磨礲极醇粹。  

陈淳　隆兴书堂自警三十五首  
气禀微有偏，积习日蕃衍。  
矫厉工弗深，其末必犹反。  

陈淳　隆兴书堂自警三十五首  
今日一念差，不即伐以柯。  
明日又重生，心熟将如何。  

陈淳　隆兴书堂自警三十五首  
颜子不贰境，如判桐叶然。  
一绝不复续，何尝有遗根。  

陈淳　隆兴书堂自警三十五首  
成汤之盘铭，新焉旦复旦。  
未闻作圣功，毫厘有间断。  

陈淳　名陈宪友清轩  
名轩何以清，惟有梅与竹。  
梅清清且白，竹清清更绿。  
雪蕊破清洒，霜操挺清肃。  
至哉双友清，格韵真寒玉。  
伊谁与之友，相对淡无欲。  
清心仁智翁，妙趣於中足。  

陈淳　平坦雪兼风雨  
自从平坦望衢南，值雪霏霏日日添。  
既挟狂风和面扑，又偕猛雨向身沾。  
手拈纸伞凝犹痹，足踏皮鞋冻亦渐。  
那识坚刚金石操，於中凛凛独争严。  

陈淳　铅山遇霜  
冒风冒雪冒霜寒，手足胼胝百状艰。  
只为胸中春一点，未能忘世卧溪山。  

陈淳　晴和再用丁韵  
膏霖溉注既优渥，璇穹顿扫顽云车。  
沉香久郁悉清豁，无复沴气东西斜。  
金盘拥出三足乌，赫赫耀目伸爪牙。  
融融熙熙遍林谷，鸣有喜莺无愁鸦。  
东阡土脉浸温畅，颇颇释我农人嗟。  
壮者举耜趾相摩，少者行馌肩相差。  
乃知乾元父万物，仁育两间同一家。  
太和生生终莫遏，不容痴寒固骄夸。  
残阴噎噎终必退，安能掩轧壮阳芽。  
日涉老仙忧民隐，诗词恳恻如黄麻。  
料对兹晨少慰怿，行歌豳颂笔生花。  

陈淳　秋夜玩月  
月出已林杪，夜深光更佳。  
可爱满地阴，扶痚漏琼花。  
兴来不有寐，庭除步百回。  
微吟弄清辉，幽意谁会哉。  

陈淳　权长泰簿喜雨呈郑宰  
夜雨滂沱一若倾，朝来南亩足春耕。  
相呼荷耒奔趋急，便与担秧插莳盈。  
令尹精诚知到处，上天仁爱见真情。  
从今可释悬悬望，百里已无愁叹声。  

陈淳　三月十一夜纪候  
春光正浓二三月，气候不作春和柔。  
白昼炎炎若盛夏，半夜凄凄如老秋。  

陈淳　失言戒  
言者身枢机，兴戎亦出好。  
既正且中节，吉祥以类和。  
正苟发不中，忤物立召祸。  
不可言而言，夫子戒勿道。  
言轻则招忧，子云亦辨早。  
龙门有明箴，恳恳岂欺我。  
尔素重所出，胡茲失太果。  
策驷非难追，噬脐悔自蹈。  
从今臭不同，谨谨三缄默。  

陈淳　示儿定孙二绝  
童蒙发轫最初时，庸圣分歧谨近之。  
凡百小儿嬉戏事，汝皆鄙俚不须为。  

陈淳　示儿定孙二绝  
丈夫尚志志高明，勿效卑卑世俗情。  
从上一条平坦路，千贤万圣所通行。  

陈淳　四十  
孔子四十而不惑，孟子四十不动心。  
尔年已及德未就，可不汲汲痛自箴。  

陈淳　四月十八日喜雨再用前韵呈郑宰  
民间霓望正频倾，天泽如期为养耕。  
终夜连朝淋不住，上畦下亩浸皆盈。  
春来又见兹浓霈，秋穫何愁弗满情。  
感格一机无外事，气和靖自有和声。  

陈淳　送陈尉后之园赏归二首  
岩邑崎岖俗最狞，君来谈笑自风生。  
平戎大策方微露，执讯奇功便立成。  
百里秋光瓜代及，九重春色笋班荣。  
金闺此去应无阻，好把胸中次第行。  

陈淳　送陈尉后之园赏归二首  
世论年来太不和，真真伪伪总偏颇。  
阳尊孔孟阴排斥，深怯周程浪诋诃。  
谁是横流坚立砥，类於入室反操戈。  
始终无负传心处，一片精刚要不磨。  

陈淳　送瘳子晦倅湖还别四绝  
紫阳门户耸参天，骈往纷来几计千。  
谁立脚跟老弥笃，立溪原上有深传。  

陈淳　送瘳子晦倅湖还别四绝  
使车南骛过吾邦，幸挹端严毅直风。  
多谢两年勤尺素，谆谆频为发童蒙。  

陈淳　送瘳子晦倅湖还别四绝  
松窗梅雪岁寒余，奉别城东古驿头。  
君去有行应可乐，我来独学重为忧。  

陈淳　送瘳子晦倅湖还别四绝  
圣贤事业浩无疆，未易孤闻寡见穷。  
友善更资天下士，时推一二附南鸿。  

陈淳　送廖婿林伯鲁东归南寺席中因举送王长乐诗伯鲁用后篇韵求教故复依  
良夜禅房款一游，义心相与重山丘。  
少陪文字赓酬乐，顿释胸怀鄙隐忧。  
我愧反身　　寸得，君方努力勇前求。  
悬知　￥有新新益，还肯双鱼远寄不。  

陈淳　送滕教妇二首  
本是山林一陋蒙，何心驰骛利名中。  
只因尺檄来蓬户，故策驽才入藻宫。  
既尔薰陶知厚德，又於历练熟颓风。  
区区未饫高山仰，何事征蹄今已东。  

陈淳　送滕教妇二首  
驿道芬菲春气柔，征蹄去去不容留。  
俯辞南国抠衣佩，直向端门拜冕旒。  
璧沼从知新训导，石渠旋复细刊雠。  
泽民致主渊源学，那或浮沉逐悲流。  

陈淳　送王子正赴灨倅  
飞腾仙驭自漳滨，去去西隅指灨津。  
夹道宾僚方一际，满城老稚便皆春。  
正心诚意平生学，爱物亲民此日仁。  
只恐贰藩车未暖，紫泥催促贰皇钧。  

陈淳　送王子正赴灨倅  
昔日濂溪倅此州，施为洒落岂常俦。  
今承遗躅百余载，又得当朝一隽流。  
诏世典刑应未泯，在民德化岂无求。  
发挥旧事重增焕，好与邦人作胜谋。  

陈淳　送王子正宰长乐二首  
一阳天运复来亨，君子随时亦吉征。  
暂向三山濒海处，小驰百里爱人声。  
从知文物新长乐，便作弦歌旧武城。  
须信道行由此兆，牛刀指日宰寰瀛。  

陈淳　送王子正宰长乐二首  
君当民社戴星游，我玩箪瓢守故丘。  
袂自此分何所憾，学无与讲是吾忧。  
圣心未可窥觇得，道体难从寡陋求。  
鳞翼元无南北间，时推绪论发蒙不。  

陈淳　送赵守备解南漳赴湖北仓  
前年邦人迎公来，人人喜公来何暮。  
今年邦人送公去，人人恨公去何遽。  
公在南漳甫三年，仁政率起百年慕。  
在民条目皆可书，及人惠爱何胜数。  
农歌田野士歌学，工歌市廛商歌路。  
攀辕无愿以公归，断鞅必欲留公住。  
天子爱民南北均，岂暇私漳一隅故。  
命公乘轺使荆湖，历访民瘼清民蠹。  
况曰古来用武地，直瞰中原正门户。  
英才分布岂偶然，筹画端为恢拓具。  
北视敌众纷蠢蠢，义概宁无激衷素。  
挽河洗兵特余功，不日入为圣明辅。  
沃心迪德文太平，上窥周召参伊传。  
鲰生忝出陶鎔下，日望清光日以阻。  
阖门惟知自好修，何敢越分求攀附。  
窃幸斯道有主盟，用舍行藏无所与。  

陈淳　题盖竹庙六绝  
人心污物本来灵，动静那分晦与明。  
昼接事为思有主，夜思无主梦因成。  

陈淳　题盖竹庙六绝  
梦生於想本来非，一自魂交百感随。  
漠漠茫茫无定准，若何据此卜前达。  

陈淳　题盖竹庙六绝  
世人莫悟此端原，兆自心机陃阖间。  
却向妖祠求证应，妖祠於我固何关。  

陈淳　题盖竹庙六绝  
至人神定气常清，夜息虚明一若醒。  
假使妖祠能献兆，如何窥得此门庭。  

陈淳　题盖竹庙六绝  
大都流俗急荣名，切切於中梦自形。  
附会便为神所告，神明虚得号通灵。  

陈淳　题盖竹庙六绝  
升沉大分俿於天，决匪人谋所必然。  
告尔往来通达者，不须赘赘鬼神前。  

陈淳　题江郎庙六绝  
三石参天作柱擎，自从开陃便峥嵘。  
何为末俗为奇怪，尽道江郎魄化成。  

陈淳　题江郎庙六绝  
缘尔江家兄弟三，平生爱此石岩岩。  
寓居石下多年代，陋俗因成附会谈。  

陈淳　题江郎庙六绝  
好看三石绝奇踪，自是山灵气所钟。  
致雨兴云功利博，合编祀典以神封。  

陈淳　题江郎庙六绝  
礼经岳渎视公侯，只谓祠仪一例修。  
不识鬼神情状者，错将经意以人求。  

陈淳　题江郎庙六绝  
峙立嶆峨本石形，人其庙貌据何经。  
祗宜坛壝为民祷，时雨时暘便是灵。  

陈淳　题江郎庙六绝  
礼学无人发世蒙，正神流弊与妖同。  
既非气类相求者，岂解精诚妙感通。  

陈淳　玩雪  
南人乍见此般奇，惊怪谁司妙化机。  
月里姮娥筛粉撒，云端仙子削琼飞。  
宝山瑶室随村峙，玉树银花夹道辉。  
造物襟怀真洒落，更无尘滓间纤微。  

陈淳　挽程推官二首  
壮岁声场屋，高年仅小行。  
鄫江夷暴迹，湟水雪冤情。  
节志冰壶洁，襟期玉井清。  
竟登皇石趣，勇去谢荣名。  

陈淳　挽程推官二首  
生质钟来厚，风流近古人。  
奉官常翼翼，居里复恂恂。  
甥侄诲犹子，夫妻敬若宾。  
噫嘻公不死，嗣世有簪绅。  

陈淳　挽孙少卿四首  
自抛襴苧列簪绅，便展施为志获伸。  
剖竹三衢无警盗，乘轺两浙蔑冤民。  
居官清节冰壶凛，到处仁恩雨露春。  
历历典刑如在日，慕思遗爱几多人。  

陈淳　挽孙少卿四首  
圣主更新大化年，趋朝正预拔茅连。  
青华上厕郎星列，近密光陪卿月联。  
垂蹑从班提从橐，遽萌归兴乞归田。  
至今士论追怀处，第诵南山景行篇。  

陈淳　挽孙少卿四首  
厚德天钟有异资，反身尤谨事操持。  
俭勤忠孝传家训，直谅忱恂获上知。  
正色嫉邪严莫犯，高标立懦屹难移。  
瞘如香坂孤峰下，千载唯存笃行碑。  

陈淳　挽孙少卿四首  
福庆於人鲜比方，一生坦若履康庄。  
好逑得偶天官胄，嗣子能传月窟芳。  
寿入九龄光宝籾，服膺三品灿金章。  
始终可谓无遗憾，信矣荣归死不亡。  

陈淳　挽王郎中五首  
早得名师友，渊源正不他。  
持身庄以重，接物简而和。  
游夏文章学，求由政事科。  
朝闻今可矣，为恨复云何。  

陈淳　挽王郎中五首  
壮岁登科甲，淹迟暮始通。  
闽中驰德政，灨上振儒风。  
药石王宫训，权衡璧水功。  
俨然遗躅在，谁不悼思公。  

陈淳　挽王郎中五首  
剖竹毗陵郡，乘轺古赵城。  
活民均惠泽，报主一忠诚。  
强御敛踪伏，奸欺束手清。  
至今诵遗爱，何日可忘情。  

陈淳　挽王郎中五首  
暮景孤高节，岩岩挺岁寒。  
松姿标雪岭，玉质照冰盘。  
一介应无取，纤毫不可干。  
老成视前辈，宜作典刑看。  

陈淳　挽王郎中五首  
近甸勋劳著，中朝宠眷隆。  
召从宗正贰，躐进户曹郎。  
从橐方虚佇，生经遽不融。  
瞘如岩下息，万古俨公宫。  

陈淳　挽萧知县二首  
资禀於人异，天钟自粹夷。  
怀才无表襮，制行绝瑕疵。  
孝比王祥笃，知机下惠遗。  
乡闾称厚德，已矣但长噫。  

陈淳　挽萧知县二首  
早擢儒科秀，旋驱仕路荣。  
平反东广幕，抚字桂阳城。  
选调方优脱，朝阶自坦行。  
如何中道处，遽尔辍千旌。  

陈淳　挽杨料院二首  
早识渊源正，从师事切磨。  
天姿纯不飇，世俗淡无波。  
庐墓诚於孝，刑家俭以和。  
自应仁者寿，命也奈之何。  

陈淳　挽杨料院二首  
恩沐贤关渥，名登桂籍荣。  
古田驰义勇，永福播仁声。  
料院从优选，朝阶即坦行。  
胡为成契阔，第尔哭铭旌。  

陈淳　无言上人求诗依黄簿韵  
休说西来几许年，此身动静莫非禅。  
须知天理流行妙，不待人言髣髴传。  
运水搬柴存实则，著衣喫饭即当然。  
若能默悟真消息，剖破诸空亿大千。  

陈淳　西楚霸王庙二绝  
气压关河力拔山，绝人武勇更无前。  
若於今代当戎寄，子弟何须用八千。  

陈淳　西楚霸王庙二绝  
辙乱旗靡绕旧畿，烽烟起处羽书驰。  
思君一剑为平荡，盖世英魂知不知。  

陈淳　西征范田遇雪三绝  
夜宿荒村曰范田，声声频滴屋檐前。  
朝来揭起柴扉看，满目青山白玉巅。  

陈淳　西征范田遇雪三绝  
饱啗炊粱莱菔羹，皂台催促赶前程。  
手携竹杖足穿革，缓拨琼花徒步行。  

陈淳　西征范田遇雪三绝  
历历山坳冻迫人，指头欲堕痹难伸。  
探囊速买三杯后，更觉阳和畅此身。  

陈淳　西征过仙霞雪晴  
自入仙霞十里程，满山晴雪射虚明。  
路从宝贝洞中去，人在琼瑶世界行。  
枯木竞传千状巧，荒崖亦作十分清。  
回环四望真奇观，识破乾坤洒落情。  

陈淳　西征黄莲坑遇雪  
行入黄莲北，风严雪又加。  
满山罗玉树，遍地错琼花。  
清洒姿元飇，虚明质不华。  
瘴眸为一洗，惊觉若仙家。  

陈淳　西征铅山遇霜  
年来五十筋力衰，不耐风霜不耐雪。  
手为寒凋可鑢磋，足为冻冽如刀切。  
泥泞跋涉负涂豕，硗确陟降蟠山鳖。  
欹行横行又跳行，忍痛忍饥复忍渴。  
此劳此苦岂再堪，焚舟之战惟一决。  

陈淳　仙霞岭歌  
仙霞何事名仙霞，巅末得之神仙家。  
此山南来绝高峻，上插云表参天涯。  
群仙游宴绝顶上，不饮烟火汤与茶。  
朝餐赤霞吸其英，暮餐黄霞咀其华。  
日傲烟霞为洞府，不踏尘寰寸泥沙。  
后躅跻攀不可得，危梯峻级频咨嗟。  
高人欲解行者疲，掇作好语清而嘉。  
故取仙霞起人慕，非以仙霞为世夸。  
流传岁月浸久远，此意零落说又差。  
谓酌流霞固浅陋，谓著霞衣亦浮葩。  
我来登陟动幽趣，愧无洒落清襟怀。  
聊寓数言代岭记，未可例视为南华。  

陈淳　修学扁大成殿门依敖教韵上赵寺丞  
育才为国寸心丹，修泮时闻锵八鸾。  
绿引沧溟循道入，青徘名第对门看。  
宸钩日焕龙蛇动，书阁云齐牛斗寒。  
未学幸陪芹藻豆，讵耽秋菊夕英餐。  

陈淳　叙赵守备学释菜会馂  
嘉定四年日在房，赵侯来守南清漳。  
下车百事所未遑，先务化原修泮宫。  
发帑市材鸠众工，改偏易陋规模洪。  
大门复旧正当阳，直挹名第真仙峰。  
泮渠下疏清波溶，时与潮汐相流通。  
两廊轩轩如翚飞，朱栏翼之森卫防。  
讲堂岩岩峙中央，高明洞豁无暧曚。  
东西两舍夹其旁，扉楹新广标祠堂。  
诸祠畴昔乱无章，从今一正峣相望。  
东祀无极濂溪翁，浑沦再陃如羲皇。  
二程从而大发扬，千载绝学始有光。  
文公继之撷精刚，发挥大学明中庸。  
善集诸儒粲朝纲，金声玉振真玲珑。  
此邦况又旧游乡，流风遗泽尤洋洋。  
合为四座俨飆飆，卓示师表开群矇。  
女令圣门知所从，无徒自弃甘面墙。  
西祀唐人相国常，首变蛮俗趋文风。  
配以周欧二俊良，破荒桂籍先传芳。  
端明蔡公著清忠，始自莲幕起腾骧。  
东溪高公拔上庠，劲节凛凛凌秋霜。  
力推秦桧锐锋铓，濒死奋不顾厥躬。  
列为五像竦昂昂，论世尚友激懦慵。  
要令片善有磨砻，无往不切进修功。  
越惟明年神祝融，群工告备襡器藏。  
侯曰轮奂美而彰，落成合与诸宾同。  
释菜之礼久已亡，在泮饮酒仪亦荒。  
今其举之始自邛，不宜草略宜周详。  
时惟月琯中林钟，旬有三日方曈曨。  
阖郡文武诸曹郎，下及生员隶学供。  
庙廷叙立严班行，银青错间绯紫裳。  
主人升自阼阶东，束茅灌献文宣王。  
韭芹蔬笋罗芬芗，配食兖邹二国封。  
跪伏拜起仪从容，精神昭格孚冥茫。  
恭惟道德万世隆，参天配地相始终。  
再诣东祠诸儒宗，荐以时器陈时饔。  
粢盛醴齐烹羔羊，尊师一意照无穷。  
三诣四祠诸贤踪，馈荐一视东祠丰。  
岂应故事诚有将，示人友善何日忘。  
祀事既毕登堂堭，峨冠列坐咸肃恭。  
广文巍榻歌鲁颂，讲扬经义发童蒙。  
卷经群趋跻而跄，旧堂序列环而重。  
老少团拜敬而雍，申明孝弟消强梁。  
更衣紫袖巾缩缝，旋复故坐举馂觞。  
羞桃华瓜仍蕉黄，左肴右胾羹及粱。  
五行大白益静庄，威仪秩秩无忀徉。  
三劝和乐恩意浓，酬酢指逊交更相。  
主人载笑色而康，方今太平无征攘。  
幸与诸宾相庆逢，愿均饮醉文字中。  
众宾欣谢且惭惶，此会旷典昔未尝。  
今幸亲与沾霈滂，报之愧无圭与璋。  
文班进请输肺肠，泮仪民则诗言颺。  
风教基本今既崇，礼逊兴行道义充。  
观听感德还降衷，自达闾巷无奸凶。  
异时刺史入三公，又推此道柔万邦。  
移风易俗归醇酿，均令天下跻虞唐。  
武班进请披心胸，侯饮於泮为道长。  
可屈群丑服淮羌，献囚献馘不告詋。  
坐格飞鸮食我桑，赂金贡齿皆来降。  
异时锡命侯弓彤，又相君德成安强。  
樽俎自折万里冲，会同四海来氐羌。  
诸生继进吐卑悰，惟申文武无异方。  
加之俾尔炽而昌，加之俾尔寿而臧。  
降尔遐福如陵冈，嗣续与国同无疆。  
北溪野人狷且狂，躬陪盛仪喜莫量。  

陈淳　训儿童儿首　弟子  
洙泗三千众，何人得正传。  
省身有曾子，克己独颜渊。  

陈淳　训儿童儿首　进退  
进退须恭敬，时时勿敢轻。  
先生趋拱立，长者后徐行。  

陈淳　训儿童儿首　孔子  
孔子生东鲁，斯文实在兹。  
六经垂训法，万世共宗师。  

陈淳　训儿童儿首　人子  
人子勤於孝，无时志不存。  
夜来安寝息，早起问寒暄。  

陈淳　训儿童儿首　洒扫  
奉水微微洒，恭提帚与箕。  
室堂须净扫，几案亦轻麾。  

陈淳　训儿童儿首　颜子  
贤哉颜氏子，陋巷独幽居。  
箪食与瓢饮，萧然乐有余。  

陈淳　训儿童儿首　应对  
应对须恭谨，言言罔不祗。  
父呼唯无诺，长问逊为辞。  

陈淳　训儿童儿首　曾子  
敬谨曾参氏，临深履薄如。  
平生传圣训，要具孝经书。  

陈淳　谒张公祠  
古来传说双剑灵，精气直上干云星。  
有如掘出为世用，一挥便可四海清。  
方今扰扰边尘起，中原分裂乱无纪。  
正好提携为扫平，何事双龙卧此水。  
试问张公知不知，英灵千载如生时。  
何时神物得神用，为报风云会合期。  

陈淳　依方宗丞和林签判赏梅进璧水之韵  
冰玉精神清且凝，不嫌霜霜惨於刑。  
传来春信严明地，吐出阳和节爱亭。  
孤艳迥凌仙子桂，余香暗及庶民星。  
寻盟璧水浑閒事，好整和羹入帝庭。  

陈淳　依越尉狱空韵上陈宰  
民沐仁风状小儿，陶陶远罪日何如。  
圜扉草色春长茂，公舍棠阴昼缓移。  
谁复鼠牙纷击剥，类将鸡黍乐追随。  
涂歌里咏喧传处，尽是吾侯德政碑。  

陈淳　忆李友叔皓三首  
君居郭之东，我馆亦东郭。  
君已素我心，我未一君目。  
时初丙辰秋，一见洞轩腹。  
君即就我眠，我亦共君读。  
历代故史编，皇家新典牍。  
我猎未暇精，君记抑何博。  
寒灯窗竅红，明月庭阴绿。  
君举口不休，我听膝屡促。  
忆从半载余，丽泽情方熟。  
胡为一别后，终天诀遽作。  

陈淳　忆李友叔皓三首  
君资盖清湛，君气亦温暇。  
厌渠市利嚣，向我访清洒。  
卑渠世学陋，就我咨纯雅。  
肺肠无胶辮，襟怀悉倾写。  
谈义信即笃，不以吾言野。  
箴过听益敬，不以吾为讶。  
授之关洛编，昼夜阅不舍。  
窃喜得良朋，可与结仁社。  
同驱入德车，共策适善马。  
胡此会乖违，使我闻陋寡。  

陈淳　忆李友叔皓三首  
初见即我赠，东京博雅堂。  
再见复我和，北窗小梅章。  
此物今只存，而人乃云亡。  
有时牵龙尾，浓磨发精光。  
恍惚金漆交，相与游翰场。  
间或展骚轴，熟玩题芬芳。  
嶙峋骨鲠语，犹能动刚肠。  
触物即君感，感物复君伤。  
藏之不敢轻，於以无君忘。  
嗟嗟岂无朋，知心鲜其当。  

陈淳　咏陈世良天开图画之阁  
九仙来来到筠谷，谁向云端缔高阁。  
背倚金山作后屏，左右龙虎交蟠伏。  
前头诸峰列碧霄，献奇贡异相联络。  
文笔时时气蔚葱，香腾旦旦烟醲郁。  
瀑布西奔扈卫雄，席帽东出朝宗肃。  
王栏管住不断势，铜鼎蓄就无穷禄。  
石潭通贯洗马陂，一派寒流腰带束。  
雨暘舒惨变万状，青黄紫绿呈千簇。  
十里风光尽入怀，四时春色常在目。  
好是天开一图画，丹青巨擘难描摸。  
阁中仙翁有佳趣，襟抱磊磊还落落。  
饱餐苍秀炯诗囊，静挹青华洗愁斛。  
日暄昼永酒三樽，月明夜清琴一曲。  
兴来草木欣荣意，意到鸢鱼目飞跃。  
此外应无人境喧，於中觉有天真乐。  
试问仙翁为阿谁，世良其字陈其族。  

陈淳　用敖教所赠诗韵送行  
舑萩先生仙籍豪，固非尘中浪骼骨。  
挺特不随时世妆，那学儿女夸首髴。  
朼来龙江主文盟，鑪锤广大无弃物。  
裁狂雕朽谁弗容，游刃三年不少{屈刂}。  
野人掩关北溪曲，於道未能探丝忽。  
甘谢驰驱抱孤拙，反获优容免呵咄。  
纡轸衡茅过招邀，寘之学海沧海潏。  
道德渊源漫斟酌，理义刍豢饱齧齕。  
由堂赐室纵步蹑，渊鳞骞翼恣手捽。  
金篦刮瘼丹起废，万斛尘胸为一拂。  
要令龊龊鑛璞姿，无或晶光向埋没。  
云何聚散不可常，征车已驾城东月。  
当今中原若角崩，曦娥薄蚀耀计孛。  
庙堂侧席急选用，英才讵复偏方屈。  
便起鸮林簉鵷行，感时怒竖冲冠发。  
整顿乾纲靖坤维，扶掖炎精夐熛炊。  
拯危直鼓济商楫，逢邪须奋击泚笏。  
挽回一气转洪钧，平地春雷百蛰出。  
雍容细旃讲唐虞，正韘垂绅其弁突。  
抑均斯道觉斯民，何但诸王私荫樾。  

陈淳　用明师叔韵赠画工张子英  
虽凭缣素状仪容，的自毫心蕴妙锋。  
个个本来天所赋，随人变化有奇工。  

陈淳　游雷峰塔处晦上人求诗  
摆脱人间名利韁，湖山深处事韬藏。  
要知晦里真消息，养取灵台一点光。  

陈淳　寓严陵学和邓学录相留之韵  
道为贤侯讲泮宫，渊源程子及周翁。  
路开正脉同归极，川障狂澜浪驾空。  
珍重前廊浑气合，督提后进要心通。  
圣门相与从容入，矩步规行不用匆。  

陈淳　遭族人横逆  
颜子有犯不之校，胸怀洒落冰雪融。  
孟轲横逆必自反，律己程度严秋霜。  
君子於物本无闷，小人胡尔好有攻。  
矧今薄俗抑又甚，绝无礼义争豪强。  
大伦大法毁瓦砾，小计小数横干将。  
背面反覆盖常态，是非毁誉无定章。  
朝为懿亲暮仇虏，外结同好中豺狼。  
奉之屈膝转摇尾，挤之下石仍挥枪。  
喜跻跖躥夷齐上，怒黜皋益共鲧傍。  
要之总总皆吾外，於我内者庸何伤。  
达人大观等毫毛，不为欣戚留心胸。  
刚应以柔逆以顺，讁应以静暴以恭。  
红炉点雪不少凝，曲直胜负何所量。  
况乎他石可攻玉，火经百炼金始刚。  
坚吾志节熟吾仁，理义之益端无穷。  

陈淳　赠刘伯翔相师  
孔孟不说相，於人洞肺肝。  
由也行行如，不得其死然。  
括也未闻道，其躯难以全。  
赐亿亦屡中，执玉俯仰间。  
经礼视平衡，下忧倾则奸。  
兹皆以理决，初匪由术传。  
刘君以相名，表里须相关。  
备道最上格，温恭厉而安。  
晬面盎於背，德人盛容颜。  
论心勿徇形，心广体自胖。  
敬吉怠则灭，炳炳真如丹。  
此诀若未喻，所阅非神观。  

陈淳　赵守礼延入学陈伯跃有诗咏其事因和以复之  
赵学规模本自宏，师传敢背此心盟。  
追思严训昭如在，立誓终身笃所行。  
每患无成辜宿志，那知自鬻钓浮名。  
贤侯爱友交提奖，重我惭惶未见荣。  

陈淳　祝杖投钱唐江  
尔自黄源岭，相从到上都。  
扶持千险阻，策掖万崎岖。  
凤沼波应暖，龙门路不迂。  
便须齐变化，霈泽济寰区。  

陈淳　子方宗弟侧弄之璋  
珍祥充塞故旁流，底信先传庆有由。  
莫讶鸡胞宁吐凤，须知虎气已吞牛。  
古来孽士皆荣达，此日宗支自颖尤。  
蛰蛰绳绳从未艾，会看贵种出公侯。  

陈淳　紫溪过日  
日露雪头红玉盘，氤氲和气霭人寰。  
回眸万素无从觅，依旧千山列翠鬟。  

陈淳　自讼  
气一志以动，志动气益狂。  
辗转互攻击，其端何有穷。  
哲人动知几，清明常在躬。  
私欲绝微萌，天真湛流通。  
表里皎如日，一隙无暧曚。  

陈淳祖　过郑司业旧居  
司业閒居处，门前烟树低。  
见山怀旧隐，抚壁试新题。  
燕语花初落，蜂衙日自西。  
一年春事毕，又见子规啼。  

陈淳祖　海门  
微光动海门，色界一层新。  
玄雾横金阙，丹英吐玉津。  
长疑浴日处，上有饮霞人。  
顷刻晨烟合，纷纷乱野尘。  

陈淳祖　看云  
南山云欲归，北山云欲出。  
北山已成雨，南山还有日。  
天风忽吹举，南北山如一。  
白云本无心，不知果何术。  
出者未云得，归者未云失。  
茫茫古复今，世事却可说。  

陈淳祖　劝农二首奉呈同官诸丈  
劝农事云毕，晴日足登山。  
山高翠微上，坐见人境閒。  
天目有修眉，洞庭无狂澜。  
田畴井画见，布谷行相关。  
村村自花柳，流水春风颜。  
周行抚泉石，碧匣开潺湲。  
尚想读书声，犹在松树间。  
此事已难会，沂水何时还。  
郎吟苏仙语，明月下前湾。  

陈淳祖　劝农二首奉呈同官诸丈  
乃一秋一冬，愁听鸿飞鸣。  
及兹问春半，土暖已足耕。  
殷勤劝欠老，尊酒若为情。  
我有一瓣香，为尔祈西成。  
晴光动川原，桑麦日敷荣。  
天公幸见听，一饱须可营。  
几见陇亩事，得此白发生。  
田父饮我酒，归与儿孙评。  
孝弟力田者，家道终和平。  

陈淳祖　征妇吟  
虏退沙场洗战斑，谁家不上望夫山。  
江边迤逦春无赖，杨柳枝垂人不还。  

陈淳祖　重过惠泉  
何事笑痴儿，看山秋正宜。  
三年三到寺，一度一题诗。  
蜗篆避书壁，松钗落砚池。  
夜寒砧杵动，归思鬓先和。  

陈从古　句  
礼部又开南省傍，卖花羞听叫文官。  

陈从古　句  
多情今夜月，送我到衡州。  

陈从古　句  
半夜打篷风雨恶，平明已失系船痕。  

陈从古　绍兴辛巳秋过浯溪诵简斋诗因用其韵  
浯溪一股寒流碧，耸起双峰如削壁。  
两公文墨照溪津，到今草木增颜色。  
想当忠愤欲吐时，尽把江山供笔力。  
我来吊古不胜情，岂但登临爱泉石。  
渔阳旧事忍再论，仅赖令公安反侧。  
书生百感夜不眠，起读新诗转凄恻。  

陈从古　重过浯溪  
小憩{广吾}亭上，悠然倚一枝。  
云埋漫郎宅，水落鲁公碑。  
兴废悲前古，登临记昔时。  
重来头已白，忍看旧题诗。  

陈从易　题北海  
闻道荆王废池馆，化为徐湛好亭台。  
江山形胜周遭见，花木芬芳次第开。  

陈从易　题华林书院  
世居江表卧烟霞，致政官资美莫加。  
圣代旌门崇孝义，御书堆阁绝生涯。  
衣冠济济皆稽古，儿侄熙熙尽克家。  
我忝转输巡按暇，因留诗句记荣华。  

陈从易　小孤山  
山称孤独字，庙塑女郎形。  
过客虽知误，行人但乞灵。  

陈存　丹阳作  
暂入新丰市，犹闻旧酒香。  
抱琴沽一醉，尽日卧垂杨。  

陈存　和太师平章魏国贾公遗潜侍郎之作  
先腊催开万玉林，人心悦处即天心。  
山河洞彻重瞳远，宫阙高寒一柱任。  
瑞应崆峒知有日，尘清洄曲在斯今。  
神功变化无留迹，便放阳春卷积阴。  

陈存　句  
云连京国深。  

陈存　挽赵浪淳三首  
日惨天无色，城危岁迫除。  
孤忠元自许，一死不知余。  
束衽全遗体，呼儿受诀书。  
登陴才信宿，肠断正愁予。  

陈存　挽赵浪淳三首  
忠定扶神鼎，安邦不顾身。  
曾孙能致命，属籍岂无人。  
归骨番江上，招魂霅水滨。  
死生均此念，老病泣遗民。  

陈存　挽赵浪淳三首  
慷慨君酬国，奔逃我丧家。  
陆沈同一壑，渊涉眇无涯。  
祈死惟嫌晚，余生只自嗟。  
蒿莱连雉堞，落日噪栖鸦。  

陈达翁　送叠山先生北行  
孤忠不忘绣衣时，跳足徉狂老乱离。  
鹦鹉不能逃圈网，麒麟宁肯受鞭羁。  
半生苦被名相误，万里甘将死自期。  
今日如公能有几，此身无愧作男儿。  

陈大方　唐隐士袁宣墓  
茅山东北燕山前，翁仲遗墟几百年。  
时有吴人来问隐，不知唐树已啼鹃。  
山童解指看碑路，野衲分耕祭墓田。  
厚夜肯教黄壤晓，悲风偏动夕阳天。  

陈大方　万寿观  
石林和月俯清流，一点红尘不许留。  
青鸟岂传金母信，彩鸾应返玉皇楼。  
苔铺翠点仙桥滑，松积香梢径路幽。  
午夜鹤松顶天露，道人睡觉满天秋。  

陈大方　万寿观  
玉佩丁东下界闻，天风吹动碧霞裙。  
刘郎跨鹤游三岛，王子吹笙到五云。  
洞府夜光传玉印，石坛月色礼茅君。  
若逢天上吴仙子，应问丹砂成几分。  

陈大雅　绝笔  
胡柳陂中过，令人念战功。  
兵交千骑没。血染一川红。  
朱氏皆豚犬，唐家尽虎龙。  
壮图成慷慨，掷剑向西风。  

陈大用　无题  
闲拈红叶欲题诗，待得诗成又赖题。  
心事不随流水去，月明人在赤桥西。  

陈大震　句  
海滨推老大，粹行比珩璜。  

陈大震　西湖  
有湖光处有山多，独此平坡玉一窝。  
天下比来几西子，水中曾见百东坡。  
不随巨浸熏为瘴，肯为飞廉鼓作波。  
莫作无根潢潦看，两支流出万囷禾。  

陈得时　露坐  
露坐当中夜，谁家梦正迷。  
行人在边戍，孤月到深闺。  
天迥斗横北，海寒风自西。  
庭前有高树，分借老乌栖。  

陈得时　晓思  
南楼卷书坐，极目动清□。  
野色春千里，晴光晓万家。  
人耕烟外草，鸟啄树头花。  
记得夜来梦，清天飞日华。  

陈德明　吴下同年会诗  
旧交牢落寸心违，门掩苍苔省见稀。  
幸遇星郎分刺举，忝联桂籍得归依。  
公方阔步鸣先路，我独冥行怨落晖。  
遥想登台高会处，应怜乌鹊正南飞。  

陈德翁　大涤洞天留题  
天柱峰头叠紫烟，遥看万玉耸相连。  
云深九锁疑无路，翠豁一区我有天。  
灵气袭人嘘石润，嗔雷飞雨响山泉。  
倏然不类人间世，今日自惊平地仙。  

陈德翔　和邻僧韵  
七八年来住水心，鼓邻萧寺共僧吟。  
古池暗有泉相接，春地从教笋自侵。  
兴到浓时因坐久，交於淡处见情真。  
极怜对立河梁暮，海月初生日正沉。  

陈德翔　漳浦偶成  
秋日已过半，林无一叶飞。  
晓岚须阖户，夜冷旋添衣。  
阴壑桄榔瘦，阳坡荜拨肥。  
每传邻壤警，行客往来稀。  

陈棣　艾以诸公雌黄其诗意殊不平戏用前韵  
载味君诗字字新，方知后实称先声。  
文章素号五经笥，姓字行添千佛名。  
赵璧有瑕虚指示，随珠无价妄讥评。  
官閒聊戯管城颍，小草银钩乱伯英。  

陈棣　白菊  
千芳百卉正凋零，喜见东篱粲玉英。  
粉面真能延月姊，檀心端不羡梅兄。  
骚经岂为黄花作，丹鼎应须素液成。  
勿讶开迟后佳节，白衣犹足向渊明。  

陈棣　别墅芍药盛开沈公辟有诗见嘲次韵代柬  
谁为东君得意忙，尚留红药殿群芳。  
脸霞得酒生朝晕，衣翠笼纱弄晚妆。  
剩馥倚风来蝶翅，残膏和露到蜂房。  
惜花极力搜佳句，瘦损东阳笑沈郎。  

陈棣　别墅芍药盛开沈公辟有诗见嘲次韵代柬  
翰林忆昔咏孤芳，自合移根向玉堂。  
贵客亲陪天女手，侍臣应带御炉香。  
花前未许退之醉，江上空嗟子美狂。  
一夜殷红飘落尽，不堪寂寞对霞觞。  

陈棣　廛隐堂为杨元会赋  
大隐何曾去市廛，人间真有遁神仙。  
身閒已觉尘难染，心远由来地自偏。  
何事游方期汗漫，不妨酌月问婵娟。  
胸中丘壑可窥处，墨戏纵横出渭川。  

陈棣　陈公藻觅箂仍许作包子  
玉版禅师来应供，锦绷稚子敢分珍。  
并包更藉桄榔屑，风味悬知定可人。  

陈棣　陈镇江生辰  
协气盘空兆吉祥，挺生英杰辅明昌。  
依乘圣际风云久，游戏人间日月长。  
落落词华天黼黻，堂堂仪榘国辉光。  
烟桡破浪来何事，敬为宗盟一瓣香。  

陈棣　陈镇江生辰  
力致功名上要途，忠嘉屡奉玉音俞。  
持荷久侍甘泉橐，剖竹仍分刺史符。  
抚字雅间閒燕寝，经纶先已定规模。  
久虚左辖宁无谓，天子畴庸正用儒。  

陈棣　陈镇江生辰  
着物薰然一气和，温温眉宇得春多。  
腰黄眼赤浑閒事，柳绿花红奈乐何。  
旧事几经铜狄话，佳词惯听雪儿歌。  
一杯何以为公寿，愿借长江万里波。  

陈棣　晨起趋府  
五鼓未停挝，喧呼趋早衙。  
霜风晨正急，望月晓初斜。  
舆竹依青盖，灯笼闪绛纱。  
三年蝴蝶梦，笑杀野人家。  

陈棣　春来  
春来底物最先知，冻蝶痴蜂便欲飞。  
好雨应时生地脉，迅雷剖蛰震天威。  
光风艳艳翔空阔，和气駸駸发细微。  
解道苍苔红药句，令人却忆谢玄晖。  

陈棣　春日偶成三首  
东君驰驿骑，万里一宵通。  
柳眼凝晴碧，桃腮泣露红。  
丙鳞安浅濑，乙羽怯柔风。  
莫向高城望，愁生阿堵中。  

陈棣　春日偶成三首  
雨后春逾丽，平堤涨绿波。  
侵人花气酿，刺眼麦芒多。  
舴艋閒蓑笠，秋千醉绮罗。  
光阴难把玩，秀句与消磨。  

陈棣　春日偶成三首  
陋巷逢春日，生涯亦足夸。  
堆钱聚榆荚，积絮扑杨花。  
旌旆千行行，笙歌两部蛙。  
凭谁为商榷，何似五侯家。  

陈棣　春日杂兴五首  
春色遽如许，春愁一望赊。  
帘低宜著燕。柳暗欲藏鸦。  
鸠妇催疏雨，蜂臣趁落花。  
只愁清景促，无计驻曦车。  

陈棣　春日杂兴五首  
地僻近烟萝，门无车马过。  
林深宜雨急，野旷觉春多。  
草软游人醉，莺娇姹女歌。  
颠狂江上兴，可奈少陵何。  

陈棣　春日杂兴五首  
桃李漫芬芳，终然委路旁。  
踏青心欲醉，举白兴何长。  
梦觉池塘绿，诗成草木香。  
懒追时俗好，独立倚苍茫。  

陈棣　春日杂兴五首  
鸭绿前溪涨，鹅黄远柳垂。  
微波卷罗带，细叶展颦眉。  
爱酒常歌颂，伤春更赋诗。  
东君无限思，全在野桃枝。  

陈棣　春日杂兴五首  
料峭寒犹薄，阴云带晚烟。  
雨催惊蛰候，风作勒花开。  
日永消香篆，愁浓逼酒船。  
为君借余景，收拾赋新篇。  

陈棣　春雨  
春雨止复作，无聊终日閒。  
殷红悲着地，浅绿暗归山。  
云幕久蒙润，风扉每日关。  
愁端与诗思，容易减朱颜。  

陈棣　次韵  
莫讶经旬笑语乾，谁令插手斗筲间。  
长篇险语怀东野，俗状尘客愧北山。  
车马无堪泥淖滑，蛟龙不放水云閒。  
翻思九夏无涓滴，天意何如向日悭。  

陈棣　次韵艾慎机县庠蕉花  
蕉心擢秀占文庭，润沃偏宜雨露声。  
已向杏坛新表瑞，莫嫌花谱旧无名。  
决科此日先幽谶，记异他年见史评。  
况有能诗贤令尹，直将美事付群英。  

陈棣　次韵陈公藻局中即事时推排物力不得往来  
料峭轻寒春寂寥，雨余庭竹静萧萧。  
一池芳草翠欲合，数点残梅雪未消。  
寸步思君成瘦悴，片文怡我足欢谣。  
相过政恐还惊座，恶客从来不待招。  

陈棣　次韵陈季陵记梦  
夜閒得安寝，方期万事休。  
那知清梦中。蚁穴有胜游。  
朝把南柯麾，暮猎龟山头。  
停杯犹未举，俯仰二十秋。  
等为幻缘缚，名实或相浮。  
邯郸囊中枕，径渡竹叶舟。  
俄顷失所历，变灭随东流。  
游仙岂神交，因想理或不。  
至人本无梦，偶然非谬悠。  
乃知一念熟，寤寐歨何求。  
子建赋感甄，空贻方策羞。  
何当破诸妄，自足销沉忧。  
政使对痴人，言之亦寡尤。  

陈棣　次韵陈季陵觅酒二首  
西风曾未入梧楸，已有骚人怨凛秋。  
草赋未为伧父语，破愁宜召曲生谋。  
君方负笈金陵去，我欲乘桴沧海浮。  
后夜月明应好在，一樽能为辍行不。  

陈棣　次韵陈季陵觅酒二首  
山远谁怜眉黛愁，水明遥忆眼波入。  
久抛大白犹閒事，却对短檠真拙谋。  
楚佩纫香尘未暗，巫云赋梦语多浮。  
扊扅政恐闺人怨，曾效当年拥髻不。  

陈棣　次韵陈季陵元夕  
山城灯火欲黄昏，湿雨疏梅暗小园。  
回首武林行乐地，太平风物似开元。  

陈棣　次韵陈季陵元夕  
归休无赖曲眠肱，扫尽繁华只一灯。  
冷淡生涯吾旧物，前身疑是小乘僧。  

陈棣　次韵陈季陵元夕  
顾我每为惊座客，如君真是谪仙人。  
相逢不作寻常语，一笑同酬惨澹春。  

陈棣　次韵陈季陵主簿秋雨  
一雨庭芜便许凉，扫除旱魃化骄阳。  
微添远水罗襟润，已觉疏苗玉粒香。  
乐岁可期宽吏责，谫才无取为诗忙。  
萧萧枕簟编宜睡，梦入华胥正渺茫。  

陈棣　次韵葛教授新辟柏桐轩  
柏桐有正性，梁琴岂其天。  
丹雘自煇燿，弦徽漫锵然。  
深惭社旁栎，政尔终天年。  
复愧南城槁，犹知过飞仙。  
庙前今安在，爨下亦浪传。  
何当生学宫。广文遗新篇。  
色映醉吟杜，阴休眠昼边。  
端如两高弟，俨立听诵弦。  
又如双青衣，对舞风露前。  
方依植坛杏，不羡干云榝。  
日哦二木间，妙意遗言诠。  
霜枝半摧剥，月影相回旋。  
后雕岁寒见，始华春意全。  
比德君无愧，五柳徒自贤。  

陈棣　次韵几道玉泉小集时公藻以病仆以沿檄不与  
激水聊充一笑嬉，扁舟西子想当时。  
应怜波底无双鲤，直恐樽前有鹢斯。  
笑我独将愁酝酿，闻君长苦酒禁持。  
山中异日寻遗事，徒见吾家伯仲诗。  

陈棣　次韵李元老柬王令周簿喜雨  
阿香破旱用功深，更遣新凉入素襟。  
曝日已通贤令意，望霓聊慰野人心。  
水添浅濑征帆稳，云掩残阳古树阴。  
洗眼看君调燮手，一同先已荷商霖。  

陈棣　次韵李元老柬王令周簿喜雨  
山色云容泼墨深，随车甘澍湿衣襟。  
神龙应祷方施力，虐魃为殃漫有心。  
洗出簀簹无滞暑，养成{禾罢}稏有余阴。  
他年德政君须记，能遣骄阳化作霖。  

陈棣　次韵刘伯瑞觅酒  
贫病相仍坐拙方，敢将斗酒博西凉。  
自怜里巷栖迟久，倍觉樽罍气味长。  
玉斚交飞君有约，红裙共醉我何尝。  
一樽聊慰相如渴，要听歌声过女墙。  

陈棣　次韵刘敷言新雁  
倦飞聊复下江湖，此去衡阳万里余。  
阵合鱼丽司马法，字排草圣右军书。  
随阳度塞身良苦，避缴衔芦计已疏。  
一抹参差无乱序，似闻衙鼓列群胥。  

陈棣　次韵鲁尧卿病起  
河阳桃李未成阴，已觉栽培用意深。  
病起暂同中酒味，诗来还有惜花心。  
养全浩气虹千丈，瘦减清标玉一寻。  
春待吾侪共行乐，莫言无暇倦登临。  

陈棣　次韵鲁尧卿病起  
一区聊寄古墙阴，灯火萧条语夜深。  
强对简编聊适意，欲参佛祖问安心。  
青衫有约还轻别，白发无期苦见寻。  
咫尺佳时修禊事，兰亭老笔为君临。  

陈棣　次韵马仲元推官贺五马喜雨  
甘澍随车未足贤，商霖小试涨晴川。  
溶溶旧绿低蝉柳，聒聒新流响露田。  
刈熟腰镰争满载，叩门乞粟不论钱。  
老农岂但歌襦裦，尽道今年胜去年。  

陈棣　次韵梅花四首  
得得寻梅已觉迟，凭栏空赋惜花诗。  
流传远信人千里，漏泄春工雪一枝。  
照水丰容妃子浴，傍山瘦影伯夷饥。  
最怜清绝牵情处，月落参横画角悲。  

陈棣　次韵梅花四首  
冻合千林暖未回，一枝先见腊前梅。  
寒溪淡月凭谁赏，冷蕊疏香不自谋。  
赖有此君为伴侣，略无凡卉作舆台。  
欹危百折尖头路，应为多情得得来。  

陈棣　次韵梅花四首  
镂玉凝酥若未匀，南枝仿佛露天真。  
横陈月下无双影，占断人间第一春。  
屈子浪吟兰畹佩，韩公羞卜杏花雘。  
广平见谓心如铁，翻学高唐草赋人。  

陈棣　次韵梅花四首  
爱花长苦恼天君，政恐因花赋洛神。  
江上风霜方破腊，岭头水雪已回春。  
帮人远信来千里，浪蕊凡香隔一尘。  
天与孤高超世俗，肯将剩馥乞蜂臣。  

陈棣　次韵苏伯言题所居鉴止轩  
小轩劣容膝，讵敢邀君诗。  
君诗亟借重，物趣俱新奇。  
檐前列苍翠，槛外潴涟漪。  
凭栏作痴兀，欲静忘五綦。  
湛然俯明镜，水定心不驰。  
微风忽披拂，巾袂俄变移。  
缅思东坡公，昔与颍水嬉。  
此乐五十年，人间真未知。  

陈棣　次韵苏守金橘  
孤根移植自秋山，长养潜私刺史天。  
青女染成金色浅，冯夷剖出蚌胎圆。  
惭非甘吉曾同传，耻与杨卢议并肩。  
况有词章传乐府，佳名从此入新编。  

陈棣　次韵陶几道观洪积仁诗编  
令尹韬潜藏六龟，逸韵长忧儿辈知。  
剡藤敲水琢玉板，月兔脱颍供毛锥。  
冥搜岂但梦春草，招隐昔尝吟桂枝。  
江山骏奔来笔下，疑有神助非人为。  
公余退客醉经史，底用红裙捧玉卮。  
凌云未读相如赋，解颐共听匡衡诗。  
讵容陶令赋归去，且效谪仙歌别离。  
手题六纸勿轻示，把玩自足娱安期。  
千篇政恐雷电取，数仞不许门人阯。  
何当筑坛拜诗将，一看横槊英雄姿。  

陈棣　次韵陶几道喜雨  
环佩来从十二峰，飞廉清道驾丰隆。  
已占月魄离星次，欲采民谣咏雨蒙。  

陈棣　&nbsp;  
健笔输君三峡峻，新凉许我一樽同。  
豚蹄斗酒无多诮，神报邦人亦已丰。  

陈棣　次韵王有之主簿  
春归满目尽桑麻，岸柳敷阴荻有芽。  
急景岂容留石火，余香可处认空花。  
曲眉持酒真成梦，纖手分茶亦浪夸。  
欲醉流霞烹瑞雪，直须同谒五侯家。  

陈棣　次韵王有之主簿  
蓬生敢望直如麻，才思真同焦谷芽。  
拥被苦吟声踯躅，盈编细札眼空花。  
羡君得意方豪纵，顾我无知绝诞夸。  
输与能诗王主簿，惊人句法自名家。  

陈棣　次韵喜雨  
雨气侵人襟袖凉，诗愁恼起沈东阳。  
诘朝秧马催田畯，昨夜雷车动阿香。  
鸠妇岂知忧旱去，商羊聊亦为时忙。  
芙蓉秋水须佳句，妙意宜搜到渺茫。  

陈棣　次韵喜雨兼简彝老  
此身阅世一浮沤，无地安巢拙胜鸠。  
击节闻君歌喜雨，裹粮知我迫填沟。  
凉宵自足庄生梦，丰岁仍宽子美忧。  
遥想高人禅寂处，娟娟窗竹不胜幽。  

陈棣　次韵徐庭珍春日杂言十首  
溪风袅袅素涛翻，兀坐书帷怯悄寒。  
老去见春如梦寐，此心底用倩人安。  

陈棣　次韵徐庭珍春日杂言十首  
身如不系一虚舟，入眼江山总旧游。  
视昔视今俱勿论，且凭从事到青州。  

陈棣　次韵徐庭珍春日杂言十首  
燕雀经营竞短檐，未容蝶梦到花前。  
吾生几阅春荣谢，自叹如蚕已再眠。  

陈棣　次韵徐庭珍春日杂言十首  
扰扰胶胶且罢休，会栽奴橘满汀洲。  
但教方寸无余事，不必林泉学枕流。  

陈棣　次韵徐庭珍春日杂言十首  
轻阴酝酿勒花天，节物撩人接禁烟。  
沂上未成曾点服，杖头聊挂阮生钱。  

陈棣　次韵徐庭珍春日杂言十首  
沉酣蠹简不知春，庭设雀罗谁扣门。  
拄颊看山无限意，阴晴变态异朝昏。  

陈棣　次韵徐庭珍春日杂言十首  
卉木争供众妙薰，春工试手为裁成。  
纷纷落蕊莺边雨，寂寂游丝燕外晴。  

陈棣　次韵徐庭珍春日杂言十首  
幽花野蔓竟谁栽，傍水盈盈一笑开。  
几许远携吟笔去，未应空掉酒船回。  

陈棣　次韵徐庭珍春日杂言十首  
冶叶倡条过女墙，依然还作故园香。  
雄蜂雌蝶无聊赖，尽日颠狂有底忙。  

陈棣　次韵徐庭珍春日杂言十首  
小儿造化本无心，孰为芳时作主人。  
唯有丹青留得住，好令昌辈写花真。  

陈棣　次韵叶梦符端午  
吾邦重午节，兴目皆可寓。  
游人肆喧阗，画舫纷排布。  
溯风伐鼍鼓，击楫观竞渡。  
骄豪务相夸，水陆争治具。  
醉忧瓶之罄，欢迫日云暮。  
朋从喜盍簪，谑浪时一遇。  
朼来廷尉府，官冷知谁顾。  
吻燥无复濡，腹枵何时饫。  
堂堂匡鼎来，解后肯同趣。  
携家忽过我，市饮容旋酤。  
遥知分已投，更喜首暂聚。  
惭非浴沂人，鄙志蒙推与。  
怜我孤危资，极力为调护。  
高谈惊四筵，坐使儿女怖。  
便当追彦国，未肯多文度。  
长篇粲珠玉，绮语斥霞鹜。  
人生类飘蓬，会合宁有数。  
交情看白头，何必论新故。  

陈棣　次韵叶秀实县治环翠亭  
亭高望远破天悭，万叠晴岚俯仰间。  
着屐好追灵运逸，垂帘尤爱恺之閒。  
诗豪会见挥银笔，酒圣端能倒玉山。  
杖履欲归聊徒倚，栖鸦寒带暝烟还。  

陈棣　次韵叶秀实县治环翠亭  
合缀严宸玉箂班，尚劳小试簿书间。  
溟鲲未击三千里，天骥终归十二闲。  
望气行看求利剑，知音当已识高山。  
逼人富贵君宁免，未许山阴兴尽还。  

陈棣　次韵叶秀实县治环翠亭  
畏途踪迹几间关，浩气空存天地间。  
沈湎恨无千日醉，浪游赢得半生閒。  
观书尚喜眼如月，搜句谁怜肩耸山。  
三径晓来添逸兴，柳梢桃色报春还。  

陈棣　次韵章尧文梅花  
先生读书常闭户，卒岁优游娱艺圃。  
风雷笔舌待时摅，锦绣肝肠终日吐。  
鸣驺未验北山文稿，绛帐且为东道主。  
忽作寻梅得得来，南枝未落北枝开。  
攀条弄英不能去，只愁白日空西颓。  
临池照影都无伴，偶挂幽昏不用媒。  
主人生来几传癖，道耕德猎无遗力。  
形模奇古每起予，议论纵横时夺席。  
但喜书横孔圣编，那知梅怨桓伊笛。  
正值清霜烂漫晴，宾从满目皆豪英。  
未开东阁缘何事，要见诗鸣诉不平。  
明日定拼花下醉，想公不负白鸥盟。  

陈棣　次韵郑舜举题簿厅交翠轩  
人生一沤浮，何适非暂寄。  
会须脱尘劳，谈文不谈利。  
开轩得此君，意惬投宿嗜。  
未堪食凤凰，已足巢翡翠。  
惜哉小窗栊，此地久何閟。  
想当未辟初，宁免簿书累。  
高人一披拂，便有无穷意。  
纷纷市廛子，冠盖乱如沸。  
倘令见清标，魄褫复丧气。  
客如王子猷，不速端可致。  
嗟予饱忧患，久矣无佳思。  
旧学已榛芜，闻一岂知二。  
市肆罗无目，聊为将军地。  
斗酒诗百篇，是乃公能事。  

陈棣　代上时相生辰  
国论盈庭正尚同，唯公英略与天通。  
一丝不断千钧重，九鼎重安万世功。  
独见夐超流俗外，先机端在笑谈中。  
际高极厚知难报，愿辅熙朝到不穷。  

陈棣　代上时相生辰  
中兴事业耀无前，明圣相逢运半千。  
尽纳有生归礼乐，全提鸿化入陶甄。  
八风自转成天籁，五纬更调祚有年。  
体物形容劳颂笔，浪云无象岂其然。  

陈棣　代上时相生辰  
春光先向陇梅归，正值崧神降岳时。  
孕秀直疑天地相，输忠唯许冕旒知。  
八珍锡燕宫厨送，百两传宣使驿驰。  
盛事逖闻千载后，鲁公彩服效儿嬉。  

陈棣　代上时相生辰  
武定文明过十秋，光芒无复见旄头。  
身更万变心方壮，位极千官宠更优。  
贺厦阻趋丞相合，分符假守子陵州。  
长生不老何须祝，元是丹台第一流。  

陈棣　钓濑渔樵行送严守苏伯业赴阙  
渔樵生长子陵州，偶为城市逍遥游。  
相逢欲话平生事，以手加额频点头。  
自言家世居村落，颇厌吾邦风土恶。  
大饥小歉偶一遭，弃掷锄耰弄刀槊。  
二十年前事可惊，锦襦绣帽争乘城。  
太平日久人忘战，衣冠荆棘戈鋋腥。  
去年米贵无余粟，往往惊顾如麋鹿。  
大开陈廪贷兼并，却笑雘邦才食粥。  
只今丰盈天报施，余粮栖亩麦两岐。  
牛羊日落草莱处，场圃秋深{禾罢}稏时。  
父老歌谣童稚笑，欢声万口如同调。  
向来游手今良农，今日膏腴昔荒峤。  
渔樵无事官无逋，民不识吏亡追呼。  
田间第见随轩鹿，道上兼无攫肉乌。  
问云何术能臻此，尽道我公才德美。  
文采风流求古人，循良事业空前史。  
公今去我归朝天，攀辕截镫何当前。  
愿公早佩紫荷橐，顾我拟续甘棠篇。  
欲碑遗爱传千古，政声未暇从头数。  
大书特书不一书，请载渔樵当日语。  

陈棣　叠韵春日杂兴五首  
南陌游人少，东城去路赊。  
寻芳閒趁蝶，失喜漫占鸦。  
着物春犹浅，薰人气自华。  
夜来风雨急，惊动阿香车。  

陈棣　叠韵春日杂兴五首  
幽怀聊自适，疏性懒相过。  
尘事偏宜少，诗篇不厌多。  
三人花下酒，一曲醉时歌。  
此外非吾事，陶陶奈乐何。  

陈棣　叠韵春日杂兴五首  
遣兴文楸内，微吟锦瑟旁。  
泉声谷口静，月色竹阴长。  
酒入肌肤晕，茶余齿颊香。  
望穷却回首，此意造微茫。  

陈棣　叠韵春日杂兴五首  
经春衣带剩，过午食箪垂。  
嫩绿方迷眼，轻黄未上眉。  
世情无足语，节物总堪诗。  
未展抟风翼，鹪鹩且一枝。  

陈棣　叠韵春日杂兴五首  
疏钟余逸响，野烧矗孤烟。  
轻暖花边日，微寒雨后天。  
才能拆袜线，诗思上滩船。  
却忆峨嵋老，杯停已百篇。  

陈棣　读少陵诗  
建安七子文，骚雅生赘疠。  
除苛起膏肓，公为第一流。  
满朝竞飞翔，惟公独淹留。  
平生一严武，几成鞭虎头。  
定知诗穷人，到骨未肯休。  
执友自青云，蹭跳老沧洲。  
破除世万家，曲生聊可谋。  
危言竟何补，软语只自羞。  
成此一段奇，政坐多牢愁。  
收拾万丈光，千古射斗牛。  
开卷想清标，凛如对霜秋。  
闭户味膏馥，妄言希骅骝。  

陈棣　读豫章集成柏梁体  
元佑升平超治古，诞布人文化寰宇。  
道山翰苑郡仙处，一代文章继周鲁。  
斯道盟寒谁是主，眉山二老文章虎。  
眉山鉴裁高难与，网罗九万抟风羽。  
晁张超然鸿鹄举，秦郎继作翘翘楚。  
余子纷纷谩旁午，韩门籍湜何须数。  
豫章诗律加严苦，洗空万古尘凡语。  
后来鲜俪前无伍，真是江西第一祖。  
锦绣陆离缠肺腑，宝唾珠玑终日吐。  
兔颍烟煤骤如雨，混然天成绝斤斧。  
骚经抑怨知何补，白雪阳春空媚妩。  
囊括鲍谢包徐庾，下视谪仙平揖甫。  
近时作者宗燕许，入社投名仰成矩。  
残膏剩馥争探取，派别枝分已难御。  
专党同门伐异户，陈言糟粕弃如土。  
宗门不绝仅如缕，究竟畴能踵前武。  
遗编璀璨琼瑶谱，八珍间列罗樽俎。  
诵之琅琅中宫宫，心清何止头风愈。  
古人纯全嗟莫睹，徒味道篇章想簪组。  
铺张盛美夸才諝，自笑雷门持布鼓。  

陈棣　独觉  
檐滴萧萧静，微凉午睡宜。  
莺簧有余韵，蚁穴不多时。  
篆尽回风灭，花阴晚日移。  
觉来无一事，追梦续新诗。  

陈棣　端午洪积仁召客口占戏柬薛仲藏  
佳节撩人愁欲卧，冲门都骑传呼过。  
想簪榴艾泛菖蒲，应召邹枚杂郊贺。  
歌声端不羡红儿，酒力真堪欺白堕。  
自愧虽非赵倚楼，何当一效陈惊座。  

陈棣　芳园  
勋业尊朝著，园池近日光。  
雕栏红玉列，羽盖碧荷张。  
草剃难滋蔓，花开宁久长。  
当年金谷地，榛棘断人肠。  

陈棣　感怀二首  
道义年来胜，幽居兴倍长。  
望随愁共远，懒与事相妨。  
斜月光生座，修梧影转廊。  
是心无起灭，世态自炎凉。  

陈棣　感怀二首  
已叹东隅失，桑榆浩莫收。  
只知心绪懒，那觉鬓毛秋。  
有酒堪藏拙，无门可避愁。  
吾今知此意，万事付悠悠。  

陈棣　高师鲁以诗求鹤膝杖且有诗坛寻盟之语戏次其韵  
莫将好语趁时名，宝唾联篇得我惊。  
酬唱蜂腰徒自苦，弃捐鹤膝太无情。  
故人何止十年别，上座曾同千里行。  
散策寻幽江上路，何时归践白鸥盟。  

陈棣　高师鲁以诗求鹤膝杖且有诗坛寻盟之语戏次其韵  
荣枯宠辱尽强名，老去无堪只自惊。  
尤物端能乱人意，粗官安能有诗情。  
暂凭竹杖聊相谑，敢对金樽略放行。  
果向诗坛寻旧约，心如江水不须盟。  

陈棣　庚申日戏题  
多情节物苦撩人，用事葩华巧鬭新。  
老去唯愁添甲子，年来不独畏庚申。  

陈棣　&nbsp;  
身閒淡淡心机静，梦好齤齤鼻息匀。  
政使三彭肆簧舌，冰壶贮月本无尘。  

陈棣　古刹  
古刹嚣尘外，浮图屋角西。  
残缁犹赞仰，孳羽共依栖。  
清影芜城远，孤棱落照低。  
丹梯傥容蹑，极目饱双溪。  

陈棣　古游侠行  
君不见长安侠少儿，臂鹰走狗争轻肥。  
一朝遭渠国士知，笑视鼎镬如水澌。  
翘关负重俱细事，拔山扛鼎焉能为。  
横行匈奴十万骑，肯以秘计干阏于。  
朝窃晋鄙符，暮解邯郸围。  
军中不闻天子诏，向来灞上皆儿嬉。  
我有黄石书，孺子漫多奇。  
我有欧冶剑，荆卿何足挥。  
运筹折冲衽席上，料敌决胜如蓍龟。  
世遭右文叹数奇。纵有勇略将安施。  
汉皇方受宣室厘，干戈不用包虎皮。  
使我不得封万户，恨不生当高祖时。  

陈棣　观曹寿卿上舍诗轴题其后  
君诗字字敌双南，直把骊珠取次探。  
李杜盟寒谁共主，曹刘机浅不须参。  
囊中句限缘多爱，天外心归计饱谙。  
读罢长编知隽永，自然齿颊带余甘。  

陈棣　观曹寿卿上舍诗轴题其后  
欲观骚雅继周南，虎子应须虎穴探。  
策蹇冲寒将类贾，避堂舍盖愿同参。  
书能泣鬼世谁信，诗解穷人我自谙。  
但得低头拜东野，此心依约已先甘。  

陈棣　过冯公岭  
整促篮舆破晓晴，岚光滴翠夹衣轻。  
日窥青嶂坳中出，身在白云深处行。  

陈棣　寒食怀公藻几道  
洒落陶彭泽，风流陈太丘。  
别来添夕梦，归日负春游。  
已改枯榆火，宁污寒具油。  
不知行乐地，能话野人不。  

陈棣　还余朝纲杂编  
胸中浑浑乏新奇，虚辱熊罴百万师。  
较艺昔尝穷五技，还书今复堕三痴。  
退飞颇愧一为甚，尽锐那知再愈衰。  
自计抛书无复用，缄题重寄仲舒帏。  

陈棣　换处士乔公  
姓氏说劂月旦推，典刑尚可一斑窥。  
义高诺重人皆仰，券失金存自不欺。  
富贵浮云曾唾去，死生幻泡独先知。  
一经教子阴功远，印绶累累看异时。  

陈棣　回文二绝  
春晚落花飞　　草，月明惊鹊堕栖枝。  
人归望濴　江天暮，梦断愁深夜漏迟。  

陈棣　回文二绝  
衣沾暗泪香凝怨，锦织新诗远寄愁。  
园减带销红玉瘦，粉慵妆浅翠蛾羞。  

陈棣　甲子岁除一夕梦与先子论诗有云未能免俗犹听谶无计为生只送穷此吾  
惊风急雪不胜寒，苇索桃符岁事残。  
里巷杯盘喧半夜，儿童灯火守更阑。  
年催老色归须鬓，诗引穷愁入肺肝。  
无复斑衣颂椒柏，只将泪血洒毫端。  

陈棣　甲子岁除一夕梦与先子论诗有云未能免俗犹听谶无计为生只送穷此吾  
昔年浩气许谁攀，诗礼趋庭侍燕閒。  
但喜新阳更旧律，岂知斑鬓改朱颜。  
时桃短烬倾蕉叶，独拥寒烬炷博山。  
不见诗翁送穷处，空留膏馥在人间。  

陈棣　静夜  
静夜披黄卷，青藜照五行。  
恨无知我鲍，空羡起予商。  
学业心将棘，功名鬓欲霜。  
此生应自断，无复问穹苍。  

陈棣　倦暑  
试作西风想，烦襟郁嫩凉。  
李沉寒玉碧，瓜泛浅金黄。  
羽扉徒挥雪，纱厨不贮香。  
白醪虽可漉，染指敢先尝。  

陈棣　客舍春晚  
晼晚春归婺女城，轻阴浅绿绕长亭。  
禽声劝客年年恨，草色随人处处青。  
为米未容陶令去，餵糟敢笑屈原醒。  
诗成错莫浑无事，满院杨花昼掩扃。  

陈棣　客舍久雨无酒戏柬沈泰叔  
秋来泞淖几曾乾，旅邸盘旋寻丈间。  
拟仗神功击阳石，却疑天漏类阴山。  
已甘从事经年别，未放管城终日閒。  
欲课新诗强消遣，客情无赖语还悭。  

陈棣　蜡梅三绝  
蜂采群芳酿蜜房，酿成犹作百花香。  
化工却取蜂房蜡，剪出寒梢色正黄。  

陈棣　蜡梅三绝  
林下虽无倾国艳，枝头疑有返魂香。  
新妆未肯随时改，犹是当年汉额黄。  

陈棣　蜡梅三绝  
寒菊已枯分正色，春兰未秀借幽香。  
凭君折取簪霜鬓，解与眉间一样黄。  

陈棣　李倅生辰三首  
伯阳飞御上层天，继世云礽尽谪仙。  
炯炯方瞳真寿相，不劳颂祝自长年。  

陈棣　李倅生辰三首  
心览冲虚厌物波，樽前肯听雪儿歌。  
能捐伐性婵娟斧，不必樛枝号养和。  

陈棣　李倅生辰三首  
文章浩浩若江河，锦橐嘲吟得句多。  
政恐丝纶须大手，竚看三俊在銮坡。  

陈棣　立春日有感  
剪彩漫添怀抱恶，簪花空映鬓毛秋。  
流年旧事陈刍狗，佳节新春报土牛。  
里社浮沉贫可忍，身名坎壈老宜休。  
天高难问平生意，已矣冥心任去留。  

陈棣　旅中有感复有前韵  
擿埴凭谁为指南，囊空羞涩不容探。  
年光有限堂堂去，世事无心细细参。  
故旧白头惊未识，比雘青眼喜相谙。  
此生自断何须问，荼苦从今等荠甘。  

陈棣　偶成  
直面溪山照眼明，息肩簿领暂身轻。  
蜗巢得失直余事，燕羽差池已半生。  
老境到门颜有甲，愁城坚壁酒无兵。  
何时蜕迹嚣尘外，莫问人间无用名。  

陈棣　偶书  
诗魔大抵解穷人，到得人穷句益新。  
笔下自惭无好语，眼前底事最清贫。  
草玄天禄书窗冷，涤器临邛酒市春。  
自古才高多命薄，区区何必论钱神。  

陈棣　陪五马劝农岩山晚会桃花坞  
晚参旌骑劝农回，赏遍郊原锦绣堆。  
掠面快风吹酒去，逼人疏雨送诗来。  
鸣鸠乳燕数声好，艳粉夭桃一笑开。  
欲遣巴词侑杯酌，千钟万斝未容陪。  

陈棣　栖轩偶成呈同僚  
我本山中人，勉强束冠带。  
欠伸辄有拘，似被天工械。  
谁令作此来，政为穷所卖。  
规彼五斗粟，折腰何足怪。  
敢希拄颊傲，宁免望尘拜。  
平生浩然气，摧落甘伍哙。  
兹轩粗可人，虚名供眼界。  
得从黄奶游，佳处时一解。  
多生作蠹鱼，复此偿书债。  
虽抗尘土容，耿耿水壶在。  
同僚多俊游，台阁鹓鸿辈。  
胸中有云梦。略不见芥蕂。  
吏师有龚黄，民贼绝蜂虿。  
而我蹑后尘，嘉谷杂稊稗。  
诗坛欲寻盟，恐堕抛砖戒。  
翻思石鼎句，自取侯郎败。  
终期探理窟，一洗荆榛隘。  
得肉姑置之，大嚼聊发快。  

陈棣　钱使君知原生辰  
天眷中兴瑞玉麟，果闻崧岳为生申。  
逢迎圣主千年运，领略东君五日春。  
济世丰功铭鼎鼐，传家清德冠簪绅。  
仙风道骨应难老，曾向瑶宫侍帝宸。  

陈棣　钱使君知原生辰  
十载幽居安绿野，一麾出守拥朱辬。  
华堂不听红儿唱，净几唯闻黄奶言。  
庭下芝兰方鼎盛，胸中梨枣已长存。  
梅花欲报和羹信，故遣清香到寿樽。  

陈棣　遣兴  
早愿风云会，那知岁月侵。  
未应忘故步，已觉负初心。  
蕙帐聊踚伏，天阍隔遽深。  
且凭诗遣兴，往事任瓶沉。  

陈棣　清昼  
庭院閒清昼，疏槐转午阴。  
悄无人过眼，却有事经心。  
续梦聊欹枕，牵愁拟破琴。  
可怜精卫志，欲障海波深。  

陈棣　汝平诸公见和复用韵二首  
鹅黄快泻映金盆，白随湘酃岂并论。  
酩酊不妨寻醉侣，鞠躬底事入公门。  
杯觞往往陪嘲谑，笔札时时荷记存。  
指日看君乘障去，好将韬略靖羌浑。  

陈棣　汝平诸公见和复用韵二首  
新诗敏捷雨翻盆，樽酒何时与细论。  
拟把铅刀侔巨阙，却惭布鼓过雷门。  
天心月胁形容遍，春蚓秋蛇体势存。  
但得唱酬为老伴，此生道眼未容浑。  

陈棣　伤春词  
春风兮颸颸，春日兮迟迟。  
草木秀兮原野，兰茝芳兮水湄。  
美人去兮何所，白云深兮莫窥。  
望极浦兮掩泪，倚危槛兮怀思。  
嗫嚅兮鴆语，连娟兮蝶飞。  
感微物兮灵偶，私自怜兮芳时。  
玲珑兮琼佩，沉寂兮蕙帏。  
对芳时兮太息，岂独凛秋兮足悲。  
香消悴兮□鸾镜，愁委积兮堆蛾眉。  
登山临水兮有兰梦，断雁沉鱼兮无锦诗。  
鶗鴂鸣兮众芳衰，春冉冉兮不可羁。  
人生行乐兮将何之，王孙王孙兮胡胡不归。  

陈棣　上湖  
舟车出陎阾，暂觉脱樊笼。  
松荫凄迷日，荷香澹沱风。  
凌晨争迅急，向晚却和融。  
貌取君诗句，方知物象同。  

陈棣　上梁尚书生辰  
破晓霜晴快活天，少微光彩焕台躔。  
来往紫府飞仙窟，生作皇家间世贤。  
勋业定应铭鼎鼐，仪容端合珥貂蝉。  
外家旧事今重睹，又致升平五百年。  

陈棣　上梁尚书生辰  
一麾卧治镇江边，芳草还应梦惠连。  
十载从班联玉笋，六城课最用蒲鞭。  
依刘曾识尚书履，借寇难私刺史天。  
共徯公归缘底事，嗷嗷四海望陶甄。  

陈棣　上梁尚书生辰  
上苑春光一夜回，和羹消息报江梅。  
促装旧事追曹相，折桂新荣付老莱。  
千里颂声形鼓吹，万家和气入樽罍。  
明年此日趋黄阁，待看传宣押赐来。  

陈棣　沈德和使君生辰四首  
星斗焕灵辉，川岳储英气。  
散为天地祥，钟作人间瑞。  
正应五百年，乃克见名世。  
长庚梦太白，斯文得鼓吹。  
崧高生甫申，中兴资屏卫。  
若人不时出，或出岂无谓。  
岩廊赖嘉谟，民物蒙美利。  
权舆生吾道，羽翼副六艺。  
我公岂其伦，禀赋已殊异，  
由来活国手，固自有次第。  

陈棣　沈德和使君生辰四首  
麟阁仙蓬莱，兰省星躔次。  
瞻之已足荣，到者亦未易。  
惟公名德尊，飞声从早岁。  
青钱中妙选，岂止一科第。  
果闻超卓姿，遍历清华地。  
青藜照讐书，赤管供奏议。  
视典昔常游，观耕尝入侍。  
熙朝百度新，一麾烦卧治。  
欲知天眷隆，御屏题姓氏。  
公岂久外人，趣装宜早计。  

陈棣　沈德和使君生辰四首  
桐川古桃州，地僻官事少。  
简静宜有余，苛刻则烦扰。  
公来省其俗，好尚已默了。  
碧凝燕寝香，青鞠圜扉草。  
麦垅雨初匀，棠阴风自扫。  
回观汉循良，未足语治道。  
岂惟术数多，更觉规模小。  
公将宰天下，一郡乃戏嬲。  
便当作吏师，讵止为民表。  
邦人何所祈，区区颂难老。  

陈棣　沈德和使君生辰四首  
化工有至仁，嘘为三月春。  
宁知清淑气，回薄在兹辰。  
兹辰亦何有，璇霄见老人。  
黄堂沸笙箫，宴席方横陈。  
宝觞酌流霞，艳歌飞梁尘。  
未尝王母桃，敢荐蒙庄椿。  
贱子今何幸，明时识凤麟。  
马曹宁寄傲，鼠技屡迷津。  
尚容东郭吹，敢效西子颦。  
誓将顽钝质，埏埴烦陶钧。  

陈棣　盛暑宿集福院晚风雨大作  
火云烧天天为高，畏日烁地地欲焦。  
舴艋浮江线溜涩，招提税鞅烦襟消。  
风声聒聒闹山阙，雨脚霏霏转树腰。  
猛省奔驰竟何事，此心宁不愧渔樵。  

陈棣　食枸杞菊  
君不见天随有宅松江曲，屋隙墙阴多杞菊。  
课儿采掇入杯盘，匕箸芳香胜粱肉。  
又不见坡公昔佩刺史符，宾客少至无与娱。  
偶餐杞菊作后赋，扪腹噎哎犹轩渠。  
散人枯肠真食杞，居士戏笔聊尔耳。  
胶西自古号侯邦，斋厨纵乏宁需此。  
我今作掾长苦饥，一区不异耕田时。  
太仓红腐才五半，举家食粥宁忍炊。  
颓城草木迷荒榭，绿颍芳苕罗舍下。  
官閒撷取芼春羹，未棘未莎皆不赦。  
三年享此似无餍，二者谁云不可兼。  
行趣归装耕谷口，此物犹堪馌南亩。  

陈棣　使君馈食戏少蒙教授  
朝来食指非常动，果报兵厨已割烹。  
醇德且我从事酒，珍庖特异小人羹。  
虎头食肉方灰念，羊脚蹴蔬应震惊。  
归遗细君真得计，随缘灯火任卿卿。  

陈棣　疏梅  
发兴江头路，相将月下台。  
冲行逢缟袂，迫视得疏梅。  
木偶富三嗅，石肠应九回。  
钟情唯我辈，欲去更徘徊。  

陈棣　送李明甫召除奉常簿  
壑主临轩达四聪，皎如丽日明高穹。  
倾葵发蔀烛幽隐，熙然万物还春风。  
鼎新百度跻时雍，西垣东省罗鹓鸿。  
锋车趣召无虚日，高阳才子咸登庸。  
古桃小垒江之东，迩来庆事何其丰。  
使君已秉螭坳笔，尺一于今召我公。  
我公智略真夔龙，剑佩合侍明光宫。  
升平雅乐欲大备，暂借笔管调笙钟。  
奉常地峻位望隆，不与列棘监寺同。  
文传章句群经外，器识錿于众乐中。  
不愿封侯食万钟，不羡乘云游攀桐。  
羡公此行登仙去，蜚声直上彻九重。  
上方更化归醇醲，论思献纳宜舂容。  
凝旒若访草茅士，余论无忘采菲葑。  

陈棣　送郑舜举赴阙  
书带传家饱六经，飘飘词气海东青。  
英名久合班朝列，丽藻行观掞帝庭。  
修翮抟风上阊阖，巨鳞纵壑击沧溟。  
投机亨会宁容发，愿报除忆慰侧聆。  

陈棣　送郑舜举赴阙  
束装西啸指长安，正是新春快活天。  
酒病诗愁应有梦，鸟啼花发正争妍。  
君空冀北今行矣，我滞周南岂偶然。  
东合他时访遗逸，为言憔悴鹤豨边。  

陈棣　送郑舜举赴阙  
籍甚声名著日边，英辞健笔许谁先。  
置之华省星曹上，付以赤墀香案前。  
好向从班光玉箂，竚膺蜜炬照金莲。  
此行何啻登仙去，愿拜车尘为执鞭。  

陈棣　送郑舜举赴阙  
暂绾桐川刺史章，优优布政汉循良。  
凤衔初下新颁诏，鸡舌曾闻旧赐香。  
前席久虚思见贾，玺书增宠果徵黄。  
从今定展调元手，小试专城见雨暘。  

陈棣　送郑舜举赴阙  
备员无补见丝毫，幸喜为官似马曹。  
每许芜音持布鼓，更容劣技试铅刀。  
兼收屡赐百金诺，借重终期一字褒。  
廊庙他时应有待，誓将么麽寄钧陶。  

陈棣　题范乌程松桂亭  
谁云宰邑难，宰邑有真乐。  
但知弦歌趣，永谢尘劳缚。  
琴堂吏惊散，昼日垂朱箔。  
烧香对棐几，文史资优学。  
一洗朱墨昏，至味非糟粕。  
范公今循良，一同聊笑谑。  
回视卓鲁辈，政可束高阁。  
苕溪古侯邦，繁庶类京洛。  
壮哉万户邑，何异逢盘错。  
公来省其俗，治剧操至约。  
政成日有余，空庭可罗雀。  
西园久弃置，疏町走芒屧。  
经营四顾间，得地平如削。  
筑堂号松桂，轩槛敞寥廓。  
虽无松桂阴，胸中自丘壑。  
况逢贤使君，成有新诗落。  
异时采歌谣，持用献木铎。  

陈棣　题鉴止轩  
安身南北皆吾里，勿较使行兼尼止。  
心犹泥絮吹不起，岂有颜甲生微泚。  
方塘净绿含真理，与我娱嬉聊尔尔。  
佳处难言还隐几，冷暖自知如饮水。  

陈棣　题李杜画像  
吟诗莫学李太白，千首万言皆酒色。  
吟诗莫学杜拾遗，一生抱恨长嗟咨。  
二豪胸中有佳趣，诗酒聊以发其悟。  
世人有眼谁识真，第见诗篇不见人。  
借令置之庙堂上，事业肯道风骚将。  
睥睨连帅奴将军，英风义气高薄云。  
我今再拜观遗像，犹疑饭颗相逢样。  
诗题绘事在人间，光焰何翅长万丈。  

陈棣　题温守梁尚书新创富览亭  
杰槛雄檐倚碧空，玲珑窗户温青红。  
因山卜地心机巧，望水如天眼力穷。  
千里胜形吟笔内，万家和气饮杯中。  
吏民共指双旌语，今日梁公昔谢公。  

陈棣　题义乌县绣川驿  
湖漾晴波万叠秋，山攒远翠两眉愁。  
一川暝色烟欹柳，千里寒光月满洲。  
直恐断堤横北固，定知绝影冠东州。  
尘缨欲濯沧浪水，愧见沙头双白鸥。  

陈棣　题竹友轩  
长夏苦炎热，开轩除郁蒸。  
檐前鸟雀喧，朝旭上朱甍。  
席间裁函丈，诗书浩纵横。  
盘礴环堵间，幽独怀友生。  
古人在黄卷，千载使我倾。  
出门窥物变，草木各鲜荣。  
青青墙东竹，见汝忽眼明。  
爱玩不能忘，移根傍轩盈。  
俯仰与竹俱，定交见深情。  
不是无朋友，此君水玉清。  
风吹万籁响，寒梢韵竽笙。  
我独哦其间，诗作秋虫鸣。  
琅玕亦有实，期汝向秋成。  
凤凰何时来，聀聀翔我庭。  

陈棣　挽丞相祁国公三首  
斧扆求良弼，钧衡得伟人。  
文章照黼黻，勋业见经纶。  
化洽编氓阜，时调宝历新。  
方祈永霖雨，俄复跨箕辰。  

陈棣　挽丞相祁国公三首  
宠极心弥小，名尊貌愈恭。  
勋华双辅翼，槐鼎四登庸。  
海宇熙春物，边陲罢夕烽。  
了无能致绩，颂笔漫形容。  

陈棣　挽丞相祁国公三首  
强壮登黄阁，斑衣衮绣成。  
飞声追丙魏，有子继韦平。  
舟楫川方济，龙蛇梦倏惊。  
天胡啬遐寿，举世但哀荣。  

陈棣　挽处士富公二首  
庆历元臣后，勋名泰华主。  
当年遗德泽，流裔尽英豪。  
继世夸荣耀，唯公隐寂寥。  
潜辉传野史，犹足见清标。  

陈棣　挽处士富公二首  
家富仓箱积，陶朱伯仲间。  
禷身郭有道，教子窦燕山。  
钱閐周贫匮，刀圭起病孱。  
悬知公不死，学道透玄关。  

陈棣　挽处士吴德载二首  
忆昔知公日，东嘉逆旅中。  
游从三月久，谈笑一樽同。  
却暑瓜盘绿，亨鲜脍箸红。  
伤心栖止地，万事转头空。  

陈棣　挽处士吴德载二首  
范蠡操赢日，相如病渴时。  
瓶罂虽屡罄，砭剂已难施。  
薤露鸰原惨，松茔雁序悲。  
更嗟垂白叟，泣送宁馨儿。  

陈棣　挽奉议刘公度四首  
英誉当年蔼上庠，谈经肯羡解颐匡。  
才高不第空嗟惜，一命聊为末路光。  

陈棣　挽奉议刘公度四首  
平生学术在斯民，蕴积渊源百未伸。  
边障掾曹聊小试，一城惠爱已如春。  

陈棣　挽奉议刘公度四首  
风鉴高明世少双，衮荣挞辱擅雌黄。  
须知柱下书言手，元是东床坦腹郎。  

陈棣　挽奉议刘公度四首  
挂冠神武赋归欤，旋捧恩纶赐佩鱼。  
谁谓桑榆将暮景，骈来庆事萃门闾。  

陈棣　挽江公三首  
彩笔传家学，春华饰妙词。  
品题风鉴远，论议月评推。  
柳岸阴半合，濠亭迹半隳。  
治家有遗训，留付宁馨儿。  

陈棣　挽江公三首  
世路方巘险，高情与众殊。  
一官聊戏剧，三径肯荒芜。  
富乐身蒹有，功名累独无。  
丰碑谁秉笔，持此较贤愚。  

陈棣　挽江公三首  
忆昔羁栖日，唯公迹分亲。  
呼卢银烛夜，琢句锦囊春。  
碁敌争先劲，弓号命中频。  
向来行乐地，无复见斯人。  

陈棣　挽内兄余聘可三首  
中外六兄弟，相逢乷角中。  
追随万里远，忧乐半生同。  
胜韵谈飞屑，高怀气吐虹。  
纷纷身外事，回首万缘空。  

陈棣　挽内兄余聘可三首  
结发事铅椠，终身尺寸功。  
矫情多病后，饮恨不言中。  
户有三珠秀，家愁五盗穷。  
空山埋玉树，肠断白杨风。  

陈棣　挽内兄余聘可三首  
去去松茔路，愁闻薤露诗。  
齐眉乖妇约，华发重新悲。  
被酒清狂后，论文慷慨时。  
伤心栖止地，无复见形仪。  

陈棣　挽潘夫人  
阆苑花归后，香残旧绮罗。  
已应随逝水，无复步凌波。  
遗训芬兰佩，慈容想月娥。  
空山埋玉处，忍效鼓盆歌。  

陈棣　挽潘右司二首  
南州推望士，北阙仰良臣。  
风谊高闾里，声名蔼缙绅。  
课儿千卷古，与友一堂新。  
石折符幽谶，山颓丧哲人。  

陈棣　挽潘右司二首  
再奉祠宫逸，三迁省闼荣。  
抠衣迟从橐，回首遇佳城。  
鵰鹗抟方急，龙蛇梦忽惊。  
但余丰碣在，凛凛气犹生。  

陈棣　挽提干赵君  
识君童稚过成人，旋见从师学日新。  
一举文场收隽誉，十年仕路固清贫。  
豪添徐邈中贤兴，瘦减相如病渴身。  
如善如颜还短折，伤哉命也重悲辛。  

陈棣　挽张世英母夫人  
异乡萍梗寄生涯，朝露俄惊叹落花。  
蒿里歌传风正惨，萱堂香冷月空斜。  
魂归故国三千里，地卜高原一万家。  
明日送车应击毂，不堪阁泪听边笳。  

陈棣　挽知军刘公三首  
种学三冬富，禷身百行兼。  
文章崑玉莹，政事莫邪銛。  
才赡荣登早，心休进取廉。  
典刑今已矣，遐想泪空沾。  

陈棣　挽知军刘公三首  
屡赞红莲幕，初分翠竹符。  
五迁恩始浃，三已愠曾无。  
冠剑空幽壤，仪容俨画图。  
传家有余庆，接武看诸孤。  

陈棣　挽知军刘公三首  
昔我先君子，期公泰茹连。  
索文姑作贽，拂袖遽言旋。  
伟节人难学，高风史逸传。  
邕碑谁秉笔，愿采入新篇。  

陈棣　挽知录李元老二首  
德齿追前辈，声华擅隽游。  
心期师孔孟，文欲比曹刘。  
丹桂枝高折，青云路未周。  
日驹偷过隙，夜壑漫藏舟。  

陈棣　挽知录李元老二首  
枳棘栖云翼，芙蓉泛绿波。  
谈玄三语足，折狱片言多。  
未熟黄粱梦，俄悲薤露歌。  
阴功付诸子，异日踵巍科。  

陈棣　挽中书舍人叶公三首  
博学该群籍，飞声蔼上庠。  
巍科曾叠贯，要路遂横翔。  
策府登清选，铨曹得望郎。  
九重方简在，一鉴遽云亡。  

陈棣　挽中书舍人叶公三首  
遍历清华地，星辰纪未周。  
雄文藏凤阁，直笔著螭头。  
闻望高簪绂，论思动冕旒。  
从班无跬步，底事却回辀。  

陈棣　挽中书舍人叶公三首  
久厌承明直，遐宣使驿风。  
乘轺循浙右，持斧肃江东。  
共徯锋车召，俄惊夜壑空。  
传家宜令子，济物有阴功。  

陈棣　挽主簿吴宁侯三首  
德行追前辈，声华擅一乡。  
游心终艺圃，得隽屡文场。  
小试栖鸾政，连飞荐鹗章。  
伤嗟台阁地，不许暂翱翔。  

陈棣　挽主簿吴宁侯三首  
昔我先君子，时称鉴裁公。  
知君非介绍，虚馆授儿童。  
倒屣迎王粲，登门得孔融。  
他年记先友，孰不仰清风。  

陈棣　挽主簿吴宁侯三首  
忆昔荆湖日，童心懵未开。  
七年勤仰止，一字有从来。  
模范瞻如在，音仪挽不回。  
依归今已矣，些语写余哀。  

陈棣　晚春道中四首  
簿书丛里制归身，万树毶毶浅绿匀。  
试向小园寻落蕊，殷勤拂试觅余春。  

陈棣　晚春道中四首  
归涂检点物华非，黛色随风上柳枝。  
扑扑晴香恋芳草，却疑春去未多时。  

陈棣　晚春道中四首  
纖穠扫尽换清阴，便有南风欲荐琴。  
漫道仙葩归阆苑，小儿造化本无心。  

陈棣　晚春道中四首  
芍药无香燕有雏，绵蛮犹苦劝提壶。  
直须强作留春计，烂醉黄公旧酒罏。  

陈棣　王有之见和复用韵二首  
年来慵堕畏多愁，怕见群才得意秋。  
题柱敢期乘驷马，隐鄽端欲舍蜗牛。  
既成春服柳歌咏，拟赋閒情且罢休。  
漫道无心关节物，杖藜时为好山留。  

陈棣　王有之见和复用韵二首  
小雨冥冥暗市楼，无聊一日似三秋。  
穷愁顾我堆千斛，健笔期君回万牛。  
语怪未应书咄咄，身閒底用赋休休。  
晓来春到西窗外，唤梦一声黄栗留。  

陈棣　无题  
斥鷃蒿蓬足，鲲鹏谩北溟。  
余生薰白业，内景练黄庭。  
大白蚁浮绿，短檠灯闪青。  
欲知陶令趣，应向醉中醒。  

陈棣　惜梅  
朔雪没寒芜，严威等群木。  
东君惜江梅，先与借微燠。  
造物逞新奇，亭亭付幽独。  
天然水雪姿，不许铅华別。  
疏影浸澄波，斜枝度修竹。  
奇标含春容，清致漫山腹。  
夜月耿扶疏，寒风来馥郁。  
素艳等琼瑶，真香笑兰菊。  
昨宵风雨颠，遗英满平陆。  
凭谁望苍天，荣枯何太速。  
凌晨眠霜林，余芳犹五六。  
不厌终日看，尚可供诗目。  

陈棣　戏德秀几道  
小槛新篁脱箨初，依然数轴壁间书。  
已无尘落清声外，空有香分素手余。  
古狱冤销神剑去，高堂梦破晓云疏。  
圜扉只掩青青草，门外应无长者车。  

陈棣　戏题酒肆  
一气无私万物春，小儿造化果能神。  
鸟啼花发遽如许，酒病诗狂那厌频。  
倒著敢期山简醉，典衣谁计少陵贫。  
上林五祚他年赋，姑作临邛涤器人。  

陈棣　戏效连珠叠韵体  
溯流迟涩须流轻，石岸崎岖沙岸平。  
高树影藏低树影，前滩声掩后滩声。  
飞禽飞去语禽语，归客归休行客行。  
望断谁怜魂欲断，诗成转觉梦难成。  

陈棣　先春赋梅一首  
与客到先春，衰思觉飞越。  
时当万卉凋，似补群花阙。  
始信元化功，生意何曾辍。  
却疑钧天宴，群仙委佩玦。  
不数藐姑仙，神肤莹水雪。  
癯然抱清幽，卓尔负奇绝。  
生香巧藏密，静艳羞容悦。  
阳萌知独复，岁寒见孤洁。  
我来觞其下，坐对垂垂发。  
头白不待摧，颜趙为尔设。  
因思年少时，高枝手攀折。  
林逋与何逊，妙语谁优劣。  
老矣吟事悭，人笑心如铁。  
何当夜深来，更年梢头月。  

陈棣　谢汪汝平送酒  
尘土侵陵老瓦盆，胸中磊块与谁论。  
閒披黄卷欲欹枕，忽有白衣来扣门。  
和气醺人红绿眩，浓香破鼻典刑存。  
倒罍彻底清如水，不比春江带雨浑。  

陈棣　新沐有感  
我发日已疏，尚喜鬓未斑。  
晴朝试一沐，但觉盘水宽。  
千梳发清快，凛凛肌骨寒。  
脱落等秋箨，光润如春峦。  
譬彼雨露滋，下泽枯蓬根。  
乌云犹半湿，霜叶不加繁。  
我生嗜疏懒，肯事形骸间。  
一月半不理，垢腻何由删。  
今辰新沐罢，快若沃狂澜。  
呼儿奉袜饮，为作椎结团。  
岁月寝相逼，欢娱心已阑。  
看镜想勋业，森然欲冲冠。  

陈棣　岩桂饷郑舜举戏笔代柬  
天香薰透辟寒金，拂拂鹅黄汉额深。  
多谢西风唤幽梦，径随秋蝶到疏林。  

陈棣　岩桂饷郑舜举戏笔代柬  
折得天葩满袖香，小窗寂寂伴凄凉。  
何如乞与文园客，瑶髻斜簪试晚妆。  

陈棣　夜雪  
忆帷夜雪耿无眠，晨起犹禁晓日寒。  
旋见软红生野水，似看寸碧出遥山。  
诗成已觉风生座，饮散俄惊月满鞍。  
梦破小窗依约态，浑疑暮雨楚台还。  

陈棣　永嘉旅中  
小雨凄风酿早寒，行厨萧索酒壶乾。  
抄书时自嗫嚅语，把菊谁同仔细看。  
收拾梦魂归枕上，扫除愁思寄毫端。  
家山只在一帆外，望隔烟峦漫倚栏。  

陈棣　用韵戏赵贯道买妾并呈郑舜举王有之二丈  
碧玉双簪两髻丫，满怀春恨正萌芽。  
停桡空对无情水，倚槛谁邻解语花。  
蚤与幽闺深领略，毋令狂客浪矜夸。  
须知三昧非凡手，北苑知名第一家。  

陈棣　又次韵冯文度春晚二首  
花梢疏雨下巫阳，酒面新鹅拂嫩黄。  
老去光阴春苦短，閒中气味日偏长。  
方塘水满丙鳞跃，故垒泥空乙羽忙。  
剩作篇章酬节物，忍令相背去堂堂。  

陈棣　又次韵冯文度春晚二首  
春到穷檐分外和，典衣日日饮无何。  
未陪蜡屐寻幽栾，已觉诗囊得句多。  
颇喜醉乡无畔岸，从教平地有风波。  
脱巾露顶君休问，倦客尘冠底用峨。  

陈棣　鬻妇叹  
凶年老弱难相保，归与妇谋谋不早。  
啼饥满耳不忍闻，待得麦秋人已槁。  
有辞欲说重酸辛，欲说未说眉再颦。  
就令相视饥饿死，何当持汝归富人。  
朝归富人夕得粟，数口尚堪同食粥。  
愁容敛袂哽不言，稚子牵衣惊且哭。  
答云至此奈若何，离别孰与性命多。  
他年丰稔五谷熟，勿吝百金来相赎。  

陈棣　再次韵  
小圃香初足，枯池水乍通。  
卷帘延旧燕，扫径衬飞红。  
寂寂梨花雨，斜斜柳带风。  
东君有余思，别在一壶中。  

陈棣　再次韵  
翠葆低笼衣缕金，恼人风味在秋深。  
不缘月窟移仙种，安得尘寰有桂林。  

陈棣　再次韵  
畏途忧患饱相谙，火芋何当问懒残。  
每觉愁来诗思苦，更因老去壮心阑。  
年光背我捐鸡肋，世事甜人嗜马肝。  
拨尽寒炉残漏永，已知春驭到林端。  

陈棣　再次韵  
天恐花神漏泄香，故教酝酿待新凉。  
丹铜不御丰容浅，一洗尘凡时世妆。  

陈棣　再次韵  
扰扰胶胶度风年，只应今夕暂休閒。  
又闻玉烛更新籥，那得金丹驻旧颜。  
是处碧烟闻爆竹，谁家红玉拥颓玉。  
挥毫不作惊人语，句法由来似梦间。  

陈棣　再次韵  
雨过滩声急，无风亦自波。  
花稠春意闹，山远月明多。  
地僻无来辙，门閒欲设罗。  
胸中元祑磈，诗酒漫揩磨。  

陈棣　再次韵  
老去欢情少，逢人强自夸。  
閒愁付蕉叶，衰鬓耻菱花。  
倚杖閒扪虱，临池戏咏蛙。  
深惭诗律细，何以世吾家。  

陈棣　再次韵柏桐轩  
修垣蔽轩楹，如观坐井天。  
高人为披豁，物趣俱森然。  
柏桐伍蒿莱，混迹几岁年。  
俄惊俯丹楹，况得依舑仙。  
佳名一品题，好语万口传。  
高参溜雨句，美并朝阳篇。  
抡才稽片牒，横陈榱栋边。  
论功及乃祖，屡荐薰风弦。  
谦居髯松下，优在良梓前。  
荆徐人贡时，曾不数樟榝。  
固殊上林木，虞衡日量诠。  
且异温室树，衣冠时绕旋。  
此方安静僻，所欲唯生全。  
植物贵遂性，凭君较愚贤。  

陈棣　再过绣川驿  
霜林病叶日凋残，更觉平芜眼界宽。  
天外碧云山共远，阶前明月水争寒。  
愔愔夜气侵肌骨，戢戢诗愁入肺肝。  
欲去自怜心未惬，为君满意更重看。  

陈棣　再用前韵三首  
刺头底事向胶盆，沉湎应从通率论。  
人世百年都是梦，醉乡四达总无门。  
颠狂自索形骸外，酣适宁知礼法存。  
日饮亡何真得计，袁丝由此脱全浑。  

陈棣　再用前韵三首  
堕地何劳顾甑盆，事同电往不堪论。  
归休我愿白驹谷，登用君宜金马门。  
气习肯随流俗变，笑谈如见古人存。  
词源清彻如甘井，愈汲方知愈不浑。  

陈棣　再用前韵三首  
陶冶无心瓮与盆，等閒妍窳意难论。  
年光未易留驹隙，世事唯堪隐鹿门。  
久客思家华发满，小儒忧国赤心存。  
江山还有新亭叹，痛惜伊川化陆浑。  

陈棣　郑倅生辰  
柯山插空天为雘，飞仙窟宅无纖尘。  
降尘孕秀神所相，岂但崧高生甫申。  
笑别方壶离紫府，道骨清标映华组。  
二十八宿罗心胸，霁月光风映眉宇。  
书带家声旧著闻，相国邸第南北分。  
人间未省见三绝，天上曾观瑞五云。  
笺诗传礼穷家学，岂止谈经能折角。  
鼓箧来为碧水游，贤关英俊推先觉。  
雄文大手古无伦，安知韩柳非前身。  
方期江夏无双誉，只许樊川第五人。  
厌直承明祈外补，暂拥屏星左铜虎。  
万口争歌王海沂，悬榻已题陈仲举。  
籍甚声闻咫尺颜，竚听锋车趣赐环。  
归持清禁紫荷橐，却踏彤墀玉笋班。  
我今幸遇悬弧旦，敢采民谣书弱翰。  
一言何以祝我公，愿辅升平到不穷。  

陈棣　骤雨呈质夫兄  
屏翳驱驰云阵疾，西山犹衔半轮日。  
迅雷震地窗户摇，急雨翻盆沟浍溢。  
紫电烧空天为低，黑风逆浪海欲立。  
纵多虐魃未为殃，直使长鲸那暇吸。  
草木号呼山鬼惊，珠玑乱迸鲛人泣。  
曲畦走水白纷纷，稚穗抽芒青戢戢。  
童稚休传晰蜴歌，仓箱行贮生民粒。  
枝端发翠喜濯枝，池面凝沤占戴笠。  
猛省呼晴鸠妇鸣，旋看突涨鱼儿出。  
窗扉共赏一襟凉，屋漏俄惊半床湿。  
鸥鹭盟边引望遥，芭蕉声里催诗急。  
请君速著瑞雨颂，要上新编华萼集。  

陈棣　诸公见和次韵呈郑舜举国录瑞伯仙尉  
冠佩追随倏半生，每怜萧艾倚兰英。  
开怀共醉酒贤圣，得句宁论诗父兄。  
天赋君才行有用，人言我拙坐无成。  
登填已拜风骚将，谁敢区鸫踵孟明。  

陈棣　诸公见和次韵呈郑舜举国录瑞伯仙尉  
家声赫奕继更生，草圣纵横乱伯英。  
邺下文章惟七子，颍川人士有诸兄。  
新诗写物无余态，硬语盘空若混成。  
吏隐一官聊戏剧，他时勋业看承明。  

陈棣　纵目  
思穷烟浪阔，目断暮云层。  
旧赏去何有，新诗得未曾。  
披章如对景，搜句懒挑灯。  
酬唱惭非敌，君千我百能。  

陈东　跋黄鲁直买米帖  
广文弦歌饭不足，要是古来贤达人。  
山谷有钱能买米，比之鲁公殊未贫。  

陈东　茶  
偏爱君家碧玉盘，建溪云脚未尝乾。  
书生自恨无金换，聊以诗章乞数团。  

陈东　春日偶题  
驱除睡思茶瓯外，收拾春光酒盏中。  
万种穷愁浑不问，世间此乐几人同。  

陈东　次韵邵子可弹琴二首  
雷公徽玉粲明星，照出师襄指下声。  
可怜此地无人识，唤作新来黑瘦筝。  

陈东　次韵邵子可弹琴二首  
漫说朱弦太古清，政无矇瞽在周庭。  
高山流水本无事，安用区区里耳听。  

陈东　次韵士繇惜别  
男儿自有四方志，离别岂能动刚肠。  
功名未遂身未死，白眼青青频举觞。  

陈东　次韵同舍李冲寿夜坐  
时引金杯拔剑看，光芒高彻斗牛寒。  
要令世事从心淡，可谓人情彻鼻酸。  
经术岂应穷皓首，文章何用苦雕肝。  
吾徒行与功名会，莫作羁人日夜叹。  

陈东　大雪与同舍生饮太学初筮斋  
飞廉强搅朔风起，朔风飘飘洒中土。  
雪花着地不肯消，亿万苍生受寒苦。  
天公刚被阴云遮，那知世人冻死如乱麻。  
人间愁叹之声不忍听，谁肯采摭传说闻达太上家。  
地行贱臣无言责，私忧过计如杞国。  
揭云直欲上天门，首为苍生讼风柏。  
天公倘信臣言怜世间，开阳阖阴不作难。  
便驱飞廉囚下酆都狱，急使飞雪作水流潺潺。  
东方日出能照耀，坐令和气生人寰。  

陈东　和邵予可卖俸豆  
休论斥卤与膏腴，豆藿连阡稻麦无。  
举世纷纷宝鱼目，投人慎勿以明珠。  

陈东　律诗三十韵仅存二韵  
山岳遭埋没，乾坤着蔽蒙。  
已成堆积势，渐费扫除功。  

陈东　秋夜独坐有感一章奉呈师说令尹奉议光明主簿虞章  
依依客馆夜燃膏，子夜羁愁无处逃。  
闲炷炉香听夜雨，快斟杯酒读离骚。  
休惊时节云何速，独吊古人殊不遭。  
一阵晓寒催画角，朝来爽气碧山高。  

陈东　送黄仲达归温州仍寄诸友  
长安市上喜相逢，倾盖恩情久要同。  
几载睽违劳想梦，一樽邂逅写情衷。  
家山柑橘正酣露，江岸帆樯忽饱风。  
归去借声询旧友，项髯方浪薛芹宫。  

陈东　送友人丧二绝  
欲认青帝索酒尝，俄惊丹旐送君丧。  
吕庄编户伤心切，愁对清风想杜康。  

陈东　送友人丧二绝  
初成大厦势巍巍，有意于门驷马车。  
未乾壁土君先已，贺燕翻随吊鹤飞。  

陈东　题吴公辅庵  
一径萦回屋数间，我来聊欲寄清闲。  
道人杖履知何处，空锁烟霞万叠山。  

陈东　谢温州黄仲达送鄂州瓜虀  
黄夫子从汶上来，三束瓜虀送风土。  
应知我亦困虀盐，肯食沽酒与市脯。  
食肉者鄙无远谋，甲第纷纷何足数。  
饮蔬饮水真乐哉，千古风流想尼父。  

陈东　徐氏哀词代作  
忆昔常随祖母过，登堂共庆尚垂胡。  
十年未远皆流荡，地下相逢果有无。  

陈东　彦隽母挽章二首  
人生五福古难全，天赋夫人独不偏。  
内行无惭诗妇孝，母仪何啻穆姜贤。  
庭帏已叹芳魂独，宗族空留旧事传。  
惟有南陔多少恨，忍看松柏锁寒烟。  

陈东　彦隽母挽章二首  
少驰贤孝誉，来配颍川家。  
虽夺共姜誓，曾无贤母瑕。  
一乡蒙爱惠，百口藉生涯。  
享福逾中寿，归与勿怨嗟。  

陈东　夜饮二绝  
笋芽鹅炙殊可口，明月清风不着钱。  
坐对青州一从事，共君今夜不须眠。  

陈东　夜饮二绝  
欣然有意引陶潜，此意何妨俗士联。  
三百青铜亦希有，速将趁取夜厌厌。  

陈东　谒王乐道之子闻方饭绝客一绝  
晚生恨不及前辈，来访诸郎观典型。  
吐握风流何寂寞，满林风竹自秋声。  

陈东　尹馆作此觅酒召李顺之饮  
今日天色恶，酒壶恰已空。  
何来进童子，挈榼问主翁。  
主翁正对客，兀坐书堂中。  
诸生功课毕，鼓瑟歌醉翁。  
爱酒欲出门，杖头无青铜。  
春衣典又尽，搜索计已穷。  
酒兴不可遏，不免作诗呼。  
进童空壶挈，将纳宅库为。  
我却致{上雨下隻}灰，红得酒须寻。  
爱酒伴更烦，与召陇西翁。  

陈东　颍川二绝  
我家本出颍川住，几世不曾归颍川。  
今我暂来忽暂去，太丘风流谁与传。  

陈东　颍川二绝  
我来颍川何所见，青青古柏古城傍。  
知是荀陈手亲植，令人不觉泪行行。  

陈东　咏桃花菊一章  
潘郎尝望尘，陶令亟避俗。  
胸中定何如，清浊在一瞩。  
河阳艳桃春，彭泽郁秋菊。  
所好邈如许，二子殊品目。  
诗人易评量，忍使混衡斛。  
当使冰鉴磨，要遣须眉烛。  
勿容脂粉姿。滥入珪璋录。  
神仙真渺茫，浪说武陵谷。  
不如临清潭，饮水乐自足。  
谁令春雨红，点污秋株绿。  
寒根岂无知，风霜怒应蓄。  
令尹非安仁，腰带肯轻束。  
脱巾漉酒浆，黄花泛新馥。  

陈东　与士繇游金山翌日分袂二绝  
早别金山恰晓钟，离帆分破一江风。  
瓜洲渡口波声远，后夜相思明月中。  

陈东　与士繇游金山翌日分袂二绝  
京口瓜洲一水间，秋风重约到金山。  
江山自为离人好，不为离人数往还。  

陈东　与虞章舜卿二表弟季明游兼胜亭有作三律  
危亭兼鸦胜，胜景足奇观。  
湖水涵天入，山云带雨蟠。  
千松偃夜月，万竹撼春寒。  
玉井汲甘冷，尘缘那得干。  

陈东　与虞章舜卿二表弟季明游兼胜亭有作三律  
野旷湖山远，林深松竹幽。  
旧题看壁立，前事逐萍浮。  
荏苒荒三径，依稀度九秋。  
故人应念我，雅会莫迟留。  

陈东　与虞章舜卿二表弟季明游兼胜亭有作三律  
三子皆吾弟，阿章才更豪。  
风流江左旧，句法杜陵高。  
雅志在五马，壮心连六鳌。  
时哉偶未与，日且醉金舠。  

陈东　自许昌如蔡与石士繇酌别一章  
太学诸生出许昌，抱关夫子特相将。  
轻衣短帽秋风里，瘦马羸童古柳傍。  
黄叶翻翻惨离思，独醪沃沃浇愁肠。  
欲知此别情怀恶，正是平生气味长。  
公归且作诗书伴，我去还依鸿雁行。  
酒阑径渡石桥子，回首高城挥夕阳。  

陈东之　保应庙  
投迹空山计已非，江都消息乱来稀。  
庙前几种春香草，错怪王孙去不归。  

陈东之　游沃洲山  
我本名山人，屡作名山兴。  
天台一住三十年，尽日扪萝陟云磴。  
上揽四万八千太之高秋，参差明河两肩并。  
下瞰三百六十度之朝暾，灭没飞烟八荒净。  
或随仙气得丹床，双阙夜深看斗柄。  
今年积雨天地晴，一策快作西南征。  
沃洲最佳天姥胜，连山直下秋峥嵘。  
竹萌修纤会稽箭，芝茎菌蠢商山英。  
秋阳不碎空翠影，绝壑倒泻银河声。  
山腰细路如丝直，三两渔樵行落日。  
炊烟暝色小茅屋，松子秋声断崖石。  
溪流饭屑胡麻香，土软春膏霜杧白。  
送书松际有猿公，问酒磵阴多木客。  
青冥楼阁仙人家，郁蓝流光泻晴碧。  
霓旌队下鹤万群，绛节朝回云五色。  
人间但有桃花源，桃花春香流水浑。  
三生凡骨不得到，两耳夜半空听猿。  
李白寻真不得返，支遁卜筑远费钱。  
至今山灵护光怪，石萝山薜余秋妍。  
陈郎故宅更深閟，鸡犬林塘隔尘世。  
清秋著屐一登之，路僻夕阴门半閟。  
盘陀石在长楠阴，脱略尘缨换秋意。  
晴窗示我两山图，老眼摩挲观一二。  
便挥健笔写我诗，惜哉赏音今绝稀。  
谪仙一去五百载，人间山水无清辉。  
旧时仙人白云唱，怪我白首归何时。  
我生白首历浩劫，眼中亿万虫沙春梦非。  
陈郎挽我十日住，掉头不顾自有南山期。  
餐霞绝粒炼精魄，长生之学非荒嬉。  
三千年前有宿约，来已不早归不迟。  
长揖群仙谢儿辈，倒挟万里冥鸿飞。  

陈兑　延祥观  
两受君恩辞魏阙，重寻乡路入嘉州。  
延祥观是扬雄宅，好住玄门第一流。  

陈二叔　句  
金刀劈破紫穰瓢，撒下丹砂数白粒。  

陈范　句  
倘来轩冕心无必，见在诗书足自娱。  

陈范　卧龙潭  
半岩欲堕潭渚深。书阳不到竿阴阴。  
洞箫一曲瑶笙断，千山万云水沉。  

陈昿　宫词  
桂影婆娑玉殿凉，风传花漏夜声长。  
内人亦有思仙者，月下吹箫引凤皇。  

陈昿　寒食湖上  
花瘦水肥三月天，画桡双动木兰船。  
人家尽换新榆火，唯有垂杨带旧烟  

陈昿　金州  
湘中惟此郡，地接五溪蛮。  
楚水波长碧，尧时竹尚斑。  
昔曾行乐处，今在梦魂间。  
桥墩是先建，休言我涕潸。  

陈昿　落花  
兰麝香消委废宫，纷纷漠漠夕阳中。  
长门梦断金闺月，南国歌残玉树风。  
流水池塘春色去，绿阴庭院彩云空。  
西园半醉休回首，烟草凄凄雨正红。  

陈昿　诗一首  
二十年余作吏人，后园花木也成林。  
尽是笔头那撚得，枝枝叶叶有冤声。  
刑重惟恐囚人怨，情轻又怕本官嗔。  
不知无事早归去，免得生魂对死魂。  

陈份　郭将军庙  
天欲亡佗开汉境，将军英武契风云。  
远驱函谷三千骑，南下番禺十万兵。  
自此河山消垒拒，至今民俗荷庸勋。  
后来扼腕征蛮者，禄重功轻不似君。  

陈逢辰　题九锁山  
九山互锁碧烟深，路转花香恼客吟。  
归鹤带云回谷口，潜蛟飞雪喷亭心。  
洞中无计寻芝鼠，箬底犹闻捣药禽。  
莫欢仙凡几尘隔，菊花岩畔是知音。  

陈孚　吕翁祠  
山形夭矫苍精剑，日气曈曚紫磨丹。  
度尽世人人不识，青烟起处是邯郸。  

陈孚　琼花图  
荒棘萋萋后土宫，芳根已逐彩云空。  
男儿别有扬州泪，不为琼花滴晓风。  

陈芾　同舍弟游柴阳  
柴阳高不极，旧是许仙家。  
古观开山麓，悬崖吐杏花。  
云飞笼晚树，鹤唳落残霞。  
且共探玄理，从他日欲斜。  

陈倅　閒居  
大不手持卿相印，小无人拥使君符。  
门前溪水绿如许，好把一竿秋钓鲈。  

陈辅　悲昔游  
昔吟梁父思泰山，又歌牛角悲其寒。  
鲍徐英魄今何在，岭云关月何漫漫。  
少强眼为伤时切，老大昏花心易急。  
石岩题墨几秋风，人世功名杳无迹。  
君不见汉千秋，唐马周，  
玄谈徒步皆公侯。贾生竟止梁王傅，  
三世郎官虚白头。风云自古虽伤偶，  
用舍何尝系能否。但知信足任平生。  
计度不如多饮酒。愿将梁父吟，  
变作杜宇之声音。愿将牛角歌，  
转调紫芝弦玉琴。五陵石马散黎轴，  
惟有箕山青到今。  

陈辅　登北固山  
古城龙顶直，孤角雁行稀。  
海月天悬镜，江云地作衣。  
楚封山或是，秦凿事还非。  
千古英雄恨，渔人一笑微。  

陈辅　访杨湖阴不遇因题其门  
北山松枌未飘花，白下风轻麦脚斜。  
身似旧时王谢燕，一年一度到君家。  

陈辅　过延陵  
两年一剑为谁留，古邑重来四十秋。  
不是过辞元亮酒，知公偏爱赤松游。  

陈辅　湖上有作  
平湖共天远，浸月坐寒光。  
乘流溯荃璧，掉舟寻药房。  
佳人折轻荷，随风来珍香。  
顾盼但微笑，眉宇何清扬。  
日暮共携手，遥指烟中湘。  

陈辅　句  
渌水桥边驻短篷。  

陈辅　句  
云树天低楚，烟汀地失吴。  

陈辅　句  
含识应为狮子去，却来重载法王身。  

陈辅　梁父吟  
梁父吟，泰山之顶可埋金。  
噫嘻蜀道徒崎嵚，南风来舜琴。  
梁父吟，佳人未偶频伤心。  
四时有恨秋偏深，绿丝空满簪。  

陈辅　牛角歌  
牛角歌，牛角歌，  
日暮寒云满碧陂。骑牛下山归曲阿，  
湖烟湿我蓑。牛角歌，  
牛角歌，浩浩者水鱼弗过。  
夷吾向说不我和，呜呼夷吾奈若何。  

陈辅　山居  
山居老树秋还青，山下渔舟傍晚汀。  
一笛月明人不识，自家吹与自家听。  

陈辅　山居  
山腰石有千年古，海眼泉无一日乾。  
天下苍生望霖雨，不知龙在此中蟠。  

陈辅　上荆公生辰  
十月江南已得霜，相君门客小山房。  
冬深柏子和香扫，准备生辰作好香。  

陈辅　诗二首  
牛斗东边窄，三吴西角深。  
山能醒客酒，江会冷人心。  

陈辅　诗二首  
山悲秦凿迷徙浦，柳怨隋奢失故宫。  
六代兴亡明舍火，五州松竹渡瓯风。  

陈辅　送曾公衮赴宣幕  
当年枳棘蕴飞凰，遗爱犹存蔽芾棠。  
秋水红蕖新幕府，春风绿草旧池塘。  
芝生瑶圃三重秀，玉出蓝田一尺长。  
去去宣城勿留滞，谢家勋业待诸郎。  

陈辅　题茅山  
积金峰顶作屏遮，宝阁横空叠彩霞。  
鹤驾往来茅许宅，龙輟交会郭杨家。  
洞天有望人如玉，尘世休观事若麻。  
我是方台旧僚友，盍寻归路种云芽。  

陈辅　题所居  
湖水山云绕县斜，茂林修竹野人家。  
宿酲过午无人问，卧听东风扫落花。  

陈辅　下泊宫  
咸阳龙虎此飞升，二弟东山道亦成。  
不见棠梨司命宅，空馀丹井一泓清。  

陈辅　玉兰  
内史北轩多种竹，隐居南洞少栽花。  
蓝桥西路青青处，拾得瓀儿似虎牙。  

陈阜　紫阳观和家兄作  
相将到灵观，正值雨初晴。  
花近香逾妙，峰遥色更清。  
鹤盘云外影，磬和涧中声。  
再拜真人像，还丹愿指明。  

陈傅良　宝坛寺和林宗易韵  
梦回齿颊自天香，何必招魂怨渡湘。  
少待精庐天向晓，有来嘉定岁为常。  
云山镇压鱼虾市，烟雨庄严橘柚乡。  
最好题名双石阙，可题周历万年长。  

陈傅良　丙辰寄国举兄  
是间南极老人星，乔木修篁亦有情。  
直向朱明为后殿，不随黄落入秋声。  
儿孙衮衮看新出，兄弟团团得晚成。  
笑阅世人心事短，却从黄老问长生。  

陈傅良　病余久不趋郡且迁仙岩书院於屋西有怀同志  
欲往如天际，相期忽岁华。  
山空明独树，江晚暗连葭。  
作屋皆三益，藏书可万家。  
岂无人裹饭，躬自灌园芽。  

陈傅良　泊钓台滩下  
今岁仅余今夜月，此舟三泊此江沂。  
遭逢明主还遗恨，惭愧先生独见几。  
泗水列侯多不免，湘山四皓竟安归。  
汉家故旧尝枚数，孰与东南一钓矶。  

陈傅良　长沙腊月雷是日约宴赵帅俊臣闻雷乃罢越三日雨雪帅喜以诗相贺用韵  
民欲遮留上欲来，政声无间到舆台。  
道迎和气收蛮瘴，弹压余阴蛰楚雷。  
已是因风成柳絮，会须逐马见银杯。  
一觞好上公堂寿，不为梅花昨夜开。  

陈傅良　尝语客莼鲈橙蟹的对或言今年斗门坚寒故蟹不上又今秋风急鲈鱼亦鲜  
莼鲈有玉西风急，橙蟹无金东海深。  
只为酒醒愁夜来，二虫得失我何心。  

陈傅良　郴守丁端叔以九日诗至次韵奉酬  
十年不见寻常事，九日相违咫尺间。  
橙蟹渠能追胜赏，藙牲孰与奉慈颜。  
逝将酒坫更酬酢，乍可诗简略往还。  
新将适闻临遣罢，鹿头吾待望吴山。  

陈傅良　陈颐刚注孙子许拾遗赠诗用韵寄之  
千帆过尽独舟沈，玩世齤齤踵息深。  
何自著书今白发，不禁恋阙此丹心。  
诗来沧海珠盈把，人在掖垣梧十寻。  
应为一编三致意，细论小雅到交侵。  

陈傅良　酬陈颐刚见和前韵  
离合皆天意，盈虚几月华。  
家才办藜苋，吾亦逐芦葭。  
忧世还当路，论兵有故家。  
深深看踵息，阴火养黄芽。  

陈傅良　酬蕃叟弟韵  
朋游同一辈，伯季自相师。  
薄宦俄衰暮，清懽仅暇时。  
我怀青冢曲，子念紫荆诗。  
但得无忧患，幽栖岂不宜。  

陈傅良　酬刘进之  
冰柱刘叉句，绨袍范叔寒。  
所亲多物望，相识半人寰。  
今老犹徒步，吾穷亦厚颜。  
幽怀真易足，万卷屋三间。  

陈傅良　酬王判官和九日韵  
皇华六辔按倭迟，博採参差到接余。  
我独内惭无具甚，万家亦免釜生鱼。  

陈傅良　酬王判官和九日韵  
想悬郴桂一云泥，夫子声名正日跻。  
乞与早移河内粟，牙牌归听报班齐。  

陈傅良　酬王判官和九日韵  
翩翩公子一何佳，衔金穷山薄岁华。  
独自把将诗过日，不知梅影下窗纱。  

陈傅良　酬王判官和九日韵  
怀自何年晚见懽，匆匆惜已□声班。  
青刍白饭吾何有，风月犹堪倒玉山。  

陈傅良　酬谢倅景英用前韵见寄  
穷巷萧然一亩宫，劳劳漫刺倩谁通。  
空翻故纸头垂白，晚对清标面发红。  
诸老飘零亡几在，百年放佚不胜穷。  
拟将旧学相从问，何独诗坛欲让东。  

陈傅良　初夏有感因用前韵久旱适得雨欣然卒章  
湖山妩媚绿阴稠，谁向芸芸得趣幽。  
半破榴花方恨晚，新来燕子未知秋。  
去为吏隐虽吾愿，归得家山政自愁。  
赖有雨声宽百感，忽如孤凤见群啁。  

陈傅良　除夜宿处州天宁寺  
人言老去不如初，我爱初心老转无。  
懒向门前题郁壘，喜从人后饮屠苏。  
杯盘甚简眠须早，礼数多宽拜要扶。  
况复齤齤纸帐，鸡人不听禁庭呼。  

陈傅良　除夜用前韵  
又添犬马齿，常恐牛羊夕。  
牙无数株牢，鬓已太半白。  
六朝贵人家，珊瑚高数尺。  
复有陵巴豪，沃壤动连陌。  
居然燕巢幙，忽矣驹过隙。  
伊传亦中寿，至今名赫赫。  
苍苔卧风雨，曾乏断碑额。  
中原五十载，胡骑乱禹迹。  
谁当懒折腰，去学陶彭泽。  
忧端压不下，中夜歌秀麦。  
昭代岂无人，腰黄眼前赤。  
鸿儒筹禁苍，壮士守边场。  
罢歌且杯酒，浇此怀抱积。  
柴门剥剥响，已有贺年客。  

陈傅良　除夜用前韵  
春来十日垂垂雨，岁尽今朝亦未晴。  
衰老见年殊不觉，卧听穿叶打窗声。  

陈傅良　除浙西宪舟过钓台有感  
一再登临万事非，裹头还已雪垂垂。  
敢论笔力今无恨，欲附碑阴始不疑。  
台阁有人堪共政，江山如此且随宜。  
论功汉鼎吾何有，自是风流百代师。  

陈傅良　春日和林宗易韵  
白与红兼尽落梅，小园独步日千回。  
浮空晓色临无际，排闼春光拨不开。  
学语新禽更后啭，铺茸细草雨边来。  
却怜追逐今无力，放下帘钩就麝煤。  

陈傅良　春晚书怀二首奉简陈益之  
百舌喜太甚，杜鹃恨何深。  
睍睆斯黄鹂，律中宫之音。  
物情自不齐，天运初无心。  
道人独领会，杖藜立芳阴。  

陈傅良　春晚书怀二首奉简陈益之  
百卉得雨露，华滋巧相娱。  
但知说姚魏，河洛竟何如。  
我方悟吾生，笺经未成书。  
安得小学师，从之注虫鱼。  

陈傅良　春晚一首约同志泛舟  
匆匆春事竟如何，问讯庭前手种花。  
又送行人又风雨，半为芳草半泥沙。  
橘香通国今无恙，梅实於人晚理佳。  
莫放此春齐去盖，夜深愁听一池蛙。  

陈傅良　次陈益之韵戏呈汪守充之  
雨过山新沐，风平水漫流。  
移尊来选胜，立马步通幽。  
春在桑麻坞，香团橘柚州。  
从君诗有律，还我酒无筹。  

陈傅良　次德修仙岩韵  
我家仙岩人迹稀，客从何来此何时。  
岷山之阳适海峤，万里欲写心精微。  
瀑泉自雨一丘壑，有龙蛰不随群飞。  
病樵弛檐渴猿喜，虽未作霖良已奇。  
吾闻岷山天与齐，仰止不见如调饥。  
君登绝顶小天下，此纵有山安足嬉。  
翩然肯过非所期，此道辽阔车谁脂。  
愿言税驾毋遄归，为我更赋崧高诗。  

陈傅良　次沈俭夫求花木韵  
我意何不乐，我颜复何{忄典}。  
止斋有新畲，耕犊角已茧。  
止斋有溪水，钓席随所展。  
两山夹精舍，佳处　　庐岘。  
朋来寴　名流，燕坐皆胜践。  
颓然止斋翁，心故不可转。  
厌书或窥园，乘兴是陟巘。  
日月之蔽亏，木阴自幽显。  
雨露之密痚，草色自深浅。  
翁子一解释咏，初不着姝娈。  
易老探醇驳，风骚较宽褊。  
眠食虽甚佳，病患盍加勉。  
谤箧况所招，讼缿那能辨。  
於焉更悟入，岂但苟排遣。  
寄言子沈子，所欲果何件。  
葭豕来春田，冥鸿脱秋猘。  
欲兰犹见纫，月桂不可搴。  
慕远失之近，求多得常鲜。  
请以壮县才，从兹益怀卷。  
深居勿近市，隘巷莫容辇。  
有花门拥篲，无花地生藓。  
尝试玩喧寂，何者是真舛。  
旧学枉初心，新功费重研。  
何如过止斋，我亦精文选。  

陈傅良　次韵蕃叟弟月下有感  
平原接翠微，修竹围绿净。  
乃於此中间，更以皓月映。  
佳人笑隐几，万物独我正。  
幸哉吾有母，侍饮得瓶罄。  

陈傅良　次韵奉酬丁少詹见过同游仙岩遇雨而别  
佳人何似似江梅，邂逅梅阴共举杯。  
欲与溪山成胜话，却因风雨得空回。  
新诗报我春乘兴，小径从今日扫埃。  
自是衰迟愁独立，敢论名字望朋来。  

陈傅良　次韵奉酬方辉先  
也知朝士愧山林，猿鹤相怀怨亦深。  
屈指落花年荏苒，断魂凋鬓日侵寻。  
向来相与期何事，老去谁能会此心。  
多谢故人重话旧，独怜志古定遗今。  

陈傅良　次韵奉酬徐一之送菊  
桂丛兰畹悄无哗，但有哀鸿天一涯。  
节物更谁知白发，交情於此见黄花。  
声名独立空秋际，香色平铺与露华。  
南雅未收骚致意，骚人应欲补诗葩。  

陈傅良　从徐一之觅菊  
我欲作亭题独立，苦无翠盖著金钱。  
园林百辈皆名胜，为趁西风乞冗员。  

陈傅良　从徐一之觅菊  
土盆瓦斛空中久，羞见重阳插满头。  
寄向柁楼烦送似，芼鲈齰蟹待新簄。  

陈傅良　从族叔觅老桂  
他山有桂老鬅鬆，好植梅旁伴槁容。  
着我对吟前赤壁，乞君分与左青龙。  
踰墙之树宜无取，益屋於东本不凶。  
恭想短章蒙一笑，便呼鉯钁破苔封。  

陈傅良　村居二首  
业已将身落耦耕，时於观物悟浮生。  
择栖未定鸟离立，避碍已通鱼并行。  
野老窥巢占太岁，牧儿敲角报残更。  
绝胜倚市看邮置，客至还无菜甲羹。  

陈傅良　村居二首  
野衣农圃杂，华发弟兄同。  
佚老便居僻，贪闲喜命穷。  
习成杯酌少，脱落语言工。  
危坐看流景，新萌又落红。  

陈傅良　答朱翔远见别之作  
总角相看五十年，行藏殊辙各皤然。  
岂无子美书成束，欲送相如赋上天。  
欲眼不宽多小谨，交情何限复长篇。  
乘壶偶自兵厨至，聊助征帆一醉眠。  

陈傅良　悼济阳夫人  
久接江山境，曾论子姓文。  
於焉观内则，可以继前闻。  
榛栗严宾豆，苹蘩洁祀芬。  
有人言不朽，片石合摩云。  

陈傅良　悼蒋升仲承事  
扁舟来徃适吾真，却笑旁观道隐沦。  
三釜岂无儿可就，百年要与酒相亲。  
賸栽梅竹皆缘客，晚得冠裳不语人。  
试向南塘问渔牧，定於此老亦沾巾。  

陈傅良　悼林仲逸县尉  
家故书千卷，生才试一斑。  
尝音殊不少，筮仕独何艰。  
松菊将身隐，苹蘩忽涕潸。  
幸哉贤玉润，有诔不容删。  

陈傅良　悼刘谦之知录  
海内多吾友，飘零今几人。  
相忘尤堕泪，欲诔辄伤神。  
才力矜余地，心期耻后尘。  
溘然无一语，愁杀白头亲。  

陈傅良　悼翁仲立达州  
忆昔看封事，令人激懦衷。  
边筹皆破的，硬语更盘空。  
晚亦通家好，居然与众同。  
行藏尝论定，谁假一帆风。  

陈傅良　悼翁仲立达州  
淮幙何多誉，巴城仅一麾。  
最书肤使上，好语近臣知。  
筚路江山久，维舟日月迟。  
空怀归报牍，不逮劳还时。  

陈傅良　悼杨休甫  
袖手旁观一世余，元非亲物亦非痚。  
酒边每事如人意，灯下通宵读我书。  
学到庄骚才止此，生逢周流定何如。  
西州相识无遗恨，独恨无从掺子祛。  

陈傅良　登祝融峰观日出  
星月凋零万象昏，谁能先我见朝暾。  
东南已得乾坤正，蛮貊方知夜旦分。  
但觉沧溟浮佛屋，却忘衡岳近天阍。  
迢迢下憩山腰寺，人世烟云尚吐吞。  

陈傅良　登祝融峰喜霁  
仰止扶藜鬓发苍，恰当风雨暗三湘。  
为谁一陃天无际，及我重来日未央。  
江过数州多曲折，山缘长亩半青黄。  
老僧耐得从头问，问到吴门竟渺茫。  

陈傅良　丁端叔和九日诗至用韵奉谢恤邻之义且申前请  
壮不如人老更迟，可怜赤□□宗余。  
乡微肤使贤方伯，谁激西江活鲋鱼。  

陈傅良　丁端叔和九日诗至用韵奉谢恤邻之义且申前请  
生怕遄归趁紫泥，缘危方藉得同跻。  
交邻谊与春秋并，应许臧孙数告齐。  

陈傅良　丁端叔和九日诗至用韵奉谢恤邻之义且申前请  
夏畦不病晚穜佳，哿矣将诗补黍华。  
散百为千吾写似，深山穷谷遍笼纱。  

陈傅良　丁端叔和九日诗至用韵奉谢恤邻之义且申前请  
不因与国近交欢，冰齿相从发已班。  
多见长才无肯綮，岂辞一篑竟为山。  

陈傅良　丁端叔送海错以诗来用韵酬之  
泽鱼山豕各忘年，味可胜穷总所便。  
堪笑荆吴相俎豆，遂令蛮触自矛鋋。  
食无误蟹车同轨，贡不徵蚶泽漏泉。  
我在帘山人迹罕，亦蒙惟错馈甘鲜。  

陈傅良　丁端叔送牡丹以诗来用韵酬之  
觉省他年见一班，老从湖海看春颁。  
瞻言百里几相及，仰止高山竟莫攀。  
每事乞公留上策，不才容我着中间。  
一时公论方当路，愁为丝麻弃蒯营。  

陈傅良　丁端叔送牡丹以诗来用韵酬之  
客来谈政已班班，况复书縢一再颁。  
亦欲颉颃相上下，不容分寸得跻攀。  
花犹河洛承平□，诗在黄陈辈行间。  
簿领役人尘扑面，沃如云雾下茅菅。  

陈傅良　丁巳寿国举兄  
岁自为诗岁自赓，愁无新思思还生。  
更从今闰书初伏，待看何年值后庚。  
汉网疏如天地阔，奎文下与水云平。  
弟兄长健贫何病，判解金龟当一酲。  

陈傅良　东阳杜季高远访诗以送之  
当世关衰壮，斯文看合离。  
强餐吾岂敢，后会子何期。  
村落秋弥好，溪山晚最宜。  
逢人相问讯，所欠更能诗。  

陈傅良　东阳郭希吕山园十咏　閟云关  
云以无心出，云归亦何心。  
樵牧窥其藏，妄意此阻深。  

陈傅良　东阳郭希吕山园十咏　飞雪  
涓涓自空来，霏霏复不见。  
安得自尤物，使我耳目乱。  

陈傅良　东阳郭希吕山园十咏　桂壑  
一壑亦易得，安得桂林林。  
道人偶见之，不是岁月深。  

陈傅良　东阳郭希吕山园十咏　壶天阁  
凭栏时独立，万象皆见前。  
若非着眼高，亦是天一偏。  

陈傅良　东阳郭希吕山园十咏　倾月  
尝闻凤栖梧，梧老凤未栖。  
今我昌伫立，不知月东西。  

陈傅良　东阳郭希吕山园十咏　清旷亭  
幽人有遐心，蔀屋涵澄空。  
况复得此山，心事与境同。  

陈傅良　东阳郭希吕山园十咏　石井  
鬵釜吾已溉，吾缨亦无尘。  
竏石以潴之，恐有抱瓮人。  

陈傅良　东阳郭希吕山园十咏　小烂柯  
促膝有仙凡，烂柯无小大。  
谁知桃源人，不在秦晋外。  

陈傅良　东阳郭希吕山园十咏　玉泉  
清晓阅草木，各具天一水。  
安用学餐玉，将以蕲不死。  

陈傅良　东阳郭希吕山园十咏　月峡  
两岸束青天，中有月皎皎。  
乍可谓月低，不可谓天小。  

陈傅良　读范文正公神道碑有感佚事  
武侯不可致，玄德造其庐。  
公在衰絰中，乃上时政书。  
维时君臣定，事与草昧殊。  
出处千载同，岂必名迹如。  
行伍拔大将，寒饥得名儒。  
推毂天下士，百年用其余。  
生平慕河汾，未许王魏俱。  
殷勤八司马，意独何区区。  
自古朋党论，消复莽无期。  
谁令群疑亡，韩富及有为。  
惜哉公不见，功名止西陲。  

陈傅良　短歌送吕子约丞郡天台  
露荷不肯附绿涨，石榴自欲当朱明。  
我无一物与君别，持此荐以双玉瓶。  
榴花结子荷成的，定亦扁舟去为客。  
良集偏於吾悲悭，新功或向他山得。  
我歌虽短声苦长，君不能饮酒满觞。  
申公何在丽泽死，又送冥鸿谋稻粱。  

陈傅良　奉和周蕃伯用王道夫韵二章见寄  
森森万木一精庐，黄卷青灯自卷舒。  
却肯追随三舍远，不论闻问十年痚。  
遗贤公已长怀玉，老圃吾方欲荷锄。  
安得谢岩题壁片，一尊相伴看芙蕖。  

陈傅良　奉和周蕃伯用王道夫韵二章见寄  
论定千年后，心宽万事平。  
吾方惭鼠伎，安敢道鸿冥。  
门户虽入境，溪山亦世情。  
半天乔木立，尽日好禽鸣。  

陈傅良　奉陪王德修登观海阁兼呈邑宰刘协  
观潮阁在东溟上，有客来登自华阳。  
不道雪山通老柏，却看朝日上扶桑。  
胜游气合两三郡，妙画家传晋二王。  
后会不知谁与继，尔江吾海永相望。  

陈傅良　赴桂阳道中喜晴书事  
十日九雨垂垂雪，马僵仆病泥乘橇。  
披衣闯户得星月，喜有耻向妻儿说。  
耳根久与朝鸡别，熟睡八年谋未拙。  
乞米作糜蒙被啜，客来午漏家僮出。  
如今儿噭妻愁绝，我纵喜晴心已折。  
可以艺麻多笋蕨，苟有一丘吾计决。  
奈何诸公厮役皆豪杰，尚爱舂陵老元结。  

陈傅良　赴林农大招赏牡丹之集  
剥吸要春酌，团栾得晚晴。  
千花名品下，一苇病身轻。  
文会非投辖，清欢胜绝缨。  
倦游吾独愧，归趁两山明。  

陈傅良　赴留宰宝坛之集因和蕃叟弟赵园韵  
一枝才放前村雪，一线初开爱日天。  
潘县风流凡五客，赵园名字亦千年。  
可无能赋如难弟，恨不曾来有尉仙。  
待得中兴用循吏，更於此地设离筵。  

陈傅良　赋芙蕖简诸友  
我欲待明月，相从弄芙蕖。  
月郭一再满，我行竟徐徐。  
诛茅困黄埃，开卷疲蠹鱼。  
缠缚二事间，红披绿萧痚。  
秋风白发生，抚事增欷嘘。  
美人隔云山，芙蓉并吾庐。  
近者不得见，逾远还何如。  
花无三月长，人寿千岁余。  
相期不朽事，勿与草木俱。  
君上钟鼎铭，我作山泽癯。  

陈傅良　庚申上巳  
何事□□□，天低雨露悭。  
一□遗晚□，百感又春关。  
墨客山阴竹，骚人洧外兰。  
谁知千古意，不在□游间。  

陈傅良　庚子除夜有怀  
老盆自酌共谁歌，叹息其如此夜何。  
已觉二毛嗔妇问，可堪一饭患儿多。  
关河满眼风尘在，天地藏身岁月过。  
事业文章吾所畏，东阳人亦卧岩阿。  

陈傅良　鼓琴行送许深父同知被诏赴阙  
伯牙非不善鼓琴，指下能写山高而水深。  
亦有师旷号精绝，蜚雪白昼为重阴。  
吾琴不以与二子，二子不过衰季愁叹而悲吟。  
后夔安在九嶷远，南风不竞凤鸟瘖。  
恭惟高宗复古殿得此，净洗禁昧朱离任。  
一鼓朝纲日井井，再鼓边柝秋沉沉。  
桑麻万里皆按堵，笙歌三纪无沾襟。  
桥山遗此岁月侵，何时雅颂得所签不僭。  
宝藏岂爱五重玉，市价敢论双南金。  
公归旧隐三霜砧，天子恭默思商霖。  
君臣祥琴适相际，使者十辈来駸駸。  
白麻已草弄印久，端揆虚左谁当今。  
我抱此琴病山林，不如送公西归调釜鬵。  
但愿为作南风音，上以对扬高宗中兴之大业，  
下以追还虞舜万国之欢心。  

陈傅良　观南塘四首呈沈守  
曾不容舠咫尺间，谁知救溺合缨冠。  
今从枕席人行过，最好翻盆雨后看。  

陈傅良　观南塘四首呈沈守  
夹道欢呼百里间，不论扶杖与胜冠。  
公年几许颜何似，迟放牙樯待我看。  

陈傅良　观南塘四首呈沈守  
乐在宜休水竹间，十年黄帕裹朝冠。  
却乘五个花文马，来与江村妇子看。  

陈傅良　观南塘四首呈沈守  
别乘潘郎伯仲间，朼来公适去弹冠。  
更将未尽公碑意，收入新诗为并看。  

陈傅良　癸丑冬车驾过宫留相还朝  
一声警跸接天齐，驰道无尘马不嘶。  
月御顺行随日毂，乾端和气匝坤倪。  
三槐相继归公衮，细柳还须听将鼙。  
老矣尚能歌二圣，不应专美在浯溪。  

陈傅良　桂阳劝农  
雨耨风耕病汝多，谁将一一手摩挲。  
幸因奉令来循垄，恨不分劳去荷蓑。  
凉德未知年熟不，微官其奈月樁何。  
殷勤父老曾无补，待放腰鎌与醉歌。  

陈傅良　海棠绝句  
淡月看花似雾中，遽呼灯烛倚花丛。  
夜来月色明如昼，却向庭芜数落红。  

陈傅良　寒食早起围炉中戏和林宗易韵二首  
叠帐重裘更怯风，绝怜寒食到匆匆。  
一春不见花开落，但说栽花费几工。  

陈傅良　寒食早起围炉中戏和林宗易韵二首  
春日偏以速为神，谁管沉痾未觉春。  
禁得春寒长恣赏，甘心输与少年人。  

陈傅良　和陈仲石韵  
久矣怀相与，翩然喜见临。  
清风生案□，短日过墙阴。  
王事何时暇，神州半陆沉。  
诸公宣力去，伴我水云深。  

陈傅良　和丁端叔岁晚书怀韵  
来涂蓝缕雨埋人，三百於今又六旬。  
奏课定应书下下，班春聊复喜津津。  
余蔬被壤农亡恙，茂草连扉盗自新。  
曳杖鹿头时极目，炊烟齐起两州民。  

陈傅良　和丁端叔竹梅二诗韵  
空阶琤若下琅玕，全楚何人巧耐寒。  
谁伴八龙长傲雪，萧然一榻卧袁安。  

陈傅良　和丁端叔竹梅二诗韵  
管领春风别有天，不论水际与山巅。  
祝融玉立湖湘冻，独付寒梢笑粲然。  

陈傅良　和丁少詹韵  
尽日支颐听雨声，闲中惟得自知明。  
朋来何敢烦公等，老去方惭负此名。  
待欲短檠看少作，敢将尺牍论交情。  
区区却望从容意，要莫令人一座倾。  

陈傅良　和丁少詹韵  
明月隋珠忽堕前，坐令衰飒意飘然。  
无端太史头抢地，安得扬雄赋上天。  
前辈门墙余几在，他时竹帛竟谁传。  
落花流水君愁不，南渡于今六十年。  

陈傅良　和段君仲衡同令嗣天晴少出之作  
文字时高下，功名势去来。  
谁人堪语此，吾道竟怀哉。  
携幼安容膝，巡檐笑索梅。  
巷门通后圃，今数为君开。  

陈傅良　和段仲衡谯楼新军额二首  
笔落元戎量，诗成坐客新。  
谯门双壮观，边将一团春。  
梦破盘行玉，名存瓮得银。  
衰迟亡补报，着意与民亲。  

陈傅良　和段仲衡谯楼新军额二首  
寒消晴后雪，光转冻前风。  
岁已宜麻麦，人犹厌芥菘。  
楼头千里望，笔势万夫雄。  
及此吾何力，天低露草丰。  

陈傅良　和郡守沈持要赏柑之什三首  
沧海无波日万艘，山农囷廪自相豪。  
争看紫橐行阡陌，可对黄甘负酒醪。  
曲水一觞随意集，成都千骑最头遨。  
风流儒雅谁公似，增得东嘉地望高。  

陈傅良　和郡守沈持要赏柑之什三首  
东都门外问征艘，去国身轻亦太豪。  
谁可对床听夜雨，自於同社燕青醪。  
不知温诏从天下，又罢幽寻与世遨。  
从此宜休堂下梦，顾瞻松柏为谁高。  

陈傅良　和郡守沈持要赏柑之什三首  
仰止苕溪近一艘，几年犹未识人豪。  
黄堂为客知何夕，白发从公饮此醪。  
四海衣冠多后进，两朝几杖旧同遨。  
令人仰视冥冥翮，不道微风燕誉高。  

陈傅良　和林懿仲喜雪韵  
常暘厥咎何，君相疚朝夕。  
愧莫慰群黎，凄其望三白。  
是心与天通，昨夜平地尺。  
蓑笠在东阡，耰耡在西陌。  
忍待明年饱，欣及吾事隙。  
海宇正无尘，草木亦焕赫。  
遥知紫宸朝，千官手加额。  
温纶粲龙光，贺牍交马迹。  
衔枚悬瓠城，仗节居延泽。  
独拥蓝关马，共饭滹沱麦。  
更顾吾君相，对此念忠赤。  
当今挟纩温，恩意到疆场。  
有士如有年，要岂旦日积。  
霄安自甘寝，扫轨无过客。  

陈傅良　和林宗简除夜韵余与宗简皆病余而除夜皆赋诗因反前意  
穷怀卿相忧，老作儿女悲。  
百尔皆妄想，一粲看新诗。  
短长总归尽，君阅古盛衰。  
煌煌五侯家，宽作数世期。  
经史或不读，名字亦奚为。  
茂对乾三阳，静养月一规。  

陈傅良　和林宗易菊花韵  
一岁所余秋有几，重阳偏与老相催。  
每怜白发能长健，虽爱黄花亦懒栽。  
好景游从须好友，新诗风味似新醅。  
人生适意无过此，恣听东篱早晏开。  

陈傅良　和林宗易上巳韵  
冬冬曙鼓五更初，枚数何门可曳裾。  
孰与课儿翻故纸，几曾缘客扫精庐。  
常饥未免时中酒，多病安能强著书。  
自笑无才供视草，徒劳身后问相如。  

陈傅良　和林宗易雨后韵兼简沈仲一  
溪山秋色日侵寻，一水循除万木阴。  
幸有新炊送农扈，可无胜践盍朋簪。  
蒲荷绵亘衡从亩，鸥鹭追随下上音。  
寄语北湖休独自，摩挲周鼎与商鬵。  

陈傅良　和刘进之韵兼简吴阜之  
憧憧满眼事何稠，落落论心思独幽。  
去国未能身一叶，怀人但觉日三秋。  
池塘春草方同梦，江汉归舟更别愁。  
安得萧韶仪两凤，不妨燕雀自嘲啁。  

陈傅良　和楼大防尚书送行韵  
齐年兄弟又齐名，商略行藏共此生。  
自昔从君瞻马首，如今输我与鸥盟。  
读书松竹交千载，曳履星辰听五更。  
借问塞翁谁得失，诸无一语到留行。  

陈傅良　和孟阜老梅韵  
朝游山南莫北隅，修竹之下手所披。  
五步一顾立不趋，柔枝弱干千万余。  
粲然笑倩多新奇，岁寒安用众穉为。  
惊嗟怪怪丈人行，缟衣蓝缕冰斲肌。  
莓苔雪片冻不飞，玉饰其末玑衡欹。  
藐姑之仙下缥缈，苍虬为驾羽葆希。  
三闾大夫从女须，枯槁婵娟却并驰。  
张子爱之亦既痴，人不得觑以我归。  
我生自视梅孰如，光江独立儿女嗤。  
年来稍稍学折枝，柰何复与此老期。  

陈傅良　和孟阜老梅韵  
望美人兮天一隅，薜萝为衣颠倒披。  
水竹隔我不可趋，今我搔首三岁余。  
汉庭年少六七奇，须眉皓白来何为。  
我欲避寝问之道，安得玉貌生枯肌。  
长翁傲睨欲奋飞，沧江钓雪蓑笠欹。  
少翁顿挫卉牙角，笑齿一粲知音希。  
樵家斧斤磨以须，过者万人人背驰。  
梅乎梅乎我非痴，持汝二老将安归。  
古来弱植刚不如，孰有妩媚为人嗤。  
君不见孤竹之管求孙枝，汝盍早定归山期。  

陈傅良　和沈守持要观潮阁留题  
毕生欲赋观潮阁，立尽斜阳倦复还。  
一日江山蒙笔力，百年名字满人寰。  
郡从晋宋风流后，诗到苏黄伯仲间。  
向去摩挲看石刻，谁知功在十年闲。  

陈傅良　和沈守持要题谢公楼额  
危楼何在水云中，穿市牙旗退自公。  
闲作此来横笛夜，爱看人醉落帆风。  
欢呼夹道江声合，硬语蟠空客技穷。  
姓字从今联沈谢，不知千古更谁同。  

陈傅良　和沈帅持要张漕季长韵二首  
欲杭一苇近声光，恨不先期燕子凉。  
旧学甘盘聊此日，倦游司马尚他乡。  
别从沧海山横斗，来自岷峨水滥觞。  
不谓偶成三楚客，得为兰杜附诸香。  

陈傅良　和沈帅持要张漕季长韵二首  
麾节元戎祖席光，晚风吹雨借初凉。  
师传问讯谁书院，石刻摩挲是道乡。  
闻有先声来召馹，想无后会到流觞。  
路朝正设横经席，册府重紬辟蠹香。  

陈傅良　和沈仲一北湖十咏　北湖  
北湖只隔岭头云，谁在湖边问讯人。  
若得小舟通我过，雨晴须破半时辰。  

陈傅良　和沈仲一北湖十咏　迟客台  
借无舟楫亦褰裳，目断蒹葭水一方。  
今夜不来同剪韭，隔山明日事茫茫。  

陈傅良　和沈仲一北湖十咏　楚颂亭  
纷纷万木尽西风，独立霜林我御冬。  
滓畔无人谁着语，止斋但护紫泥封。  

陈傅良　和沈仲一北湖十咏　粹白堂  
欲来花底竟差池，我有佳名谁与归。  
翌日看花天一色，狐裘犹自织寒机。  

陈傅良　和沈仲一北湖十咏　穆波亭  
一年曾得几番圆，恨不骖鸾上广寒。  
占得波光须细耫，恰闻沧海已狂澜。  

陈傅良　和沈仲一北湖十咏　萱竹堂  
萱草须锄莫放深，竹须剪伐待成林。  
一花一叶皆相附，要使儿孙识此心。  

陈傅良　和沈仲一北湖十咏　仰止亭  
可爱南山与北山，北山上有斗芒寒。  
碧云归尽人何在，更捲珠帘到夜阑。  

陈傅良　和沈仲一北湖十咏　药房  
平平下语及云管，学到诗人岂不难。  
莫似□人大芳洁，湘波千古诉椒兰。  

陈傅良　和沈仲一北湖十咏　宜雨亭  
看花只为雨愁人，一片才飞减却春。  
独此得春无尽藏，每於愁外见精神。  

陈傅良　和沈仲一北湖十咏　豫章阁  
人去岷峨水自流，豫章三字竟沈浮。  
怀人好上层楼看，木落山寒不肯秋。  

陈傅良　和孙伟卿杂言十章  
万事如浮云，可耫不可有。  
三年刻一叶，未就骨已朽。  

陈傅良　和孙伟卿杂言十章  
可怜负薪子，误有廊庙志。  
出门欲何之，马拙车未试。  

陈傅良　和孙伟卿杂言十章  
一饭腹果然，身外百不须。  
深知饥方朔，不似饱侏儒。  

陈傅良　和孙伟卿杂言十章  
堕落生死间，大患为有身。  
老子识未破，天地岂不仁。  

陈傅良　和孙伟卿杂言十章  
幽居悟前疲，寡欲得身健。  
筮之此何祥，厥繇无水困。  

陈傅良　和孙伟卿杂言十章  
有书但插架，有门亦常关。  
是非天下争，而我土石顽。  

陈傅良　和孙伟卿杂言十章  
好酒来谁家，明月得我心。  
把酒弄明月，醉卧盗不侵。  

陈傅良　和孙伟卿杂言十章  
阨穷果何尤，利达竟谁在。  
眷言荷鉯人，妻子敬相待。  

陈傅良　和孙伟卿杂言十章  
或勤著子书，我恐落人世。  
呼儿具纸笔，一岁复一岁。  

陈傅良　和孙伟卿杂言十章  
人事尽乡曲，田租了王宫。  
独於大海枯，不改古井寒。  

陈傅良　和汪仲嘉楼大防二尚书贺郑贵和华文休致韵  
簪笏相摩入殿庐，人皆自笑此区区。  
岂无只字踰华衮，未必千种胜饭蔬。  
君见北山多后倦，谁如东里竟先驱。  
追随曳履枌榆社，犹及香山退传无。  

陈傅良　和汪仲嘉楼大防二尚书贺郑贵和华文休致韵  
岿然名节万人尊，诗落文昌帝九阍。  
耄及卫公还失策，早如痚传亦伤恩。  
华文延阁如今少，神武修门自古存。  
我与东楼最欣慕，掖垣灯火几同论。  

陈傅良　和王教授谦叔述郡圃韵  
守边岂无事，治圃亦有说。  
朝看士饮羽，暮与客投辖。  
且以示多暇，且以劳同列。  
我生肠九回，世故肱三折。  
环堵仅寻丈，短亭聊岁月。  
忽蒙当宁记，滥补专城缺。  
区区自米盐，在在欲黼黻。  
矧惟有兹山，未省从何月。  
张罗上空庭，寻斧及劲节。  
旧观谁缉熙，新思盖绵蕝。  
幸方一小治，尚可六太息。  
胡然召南人，而骤歌所茇。  

陈傅良　和萧俊仲司法咏谯楼新军额韵  
海滨驱马过湘滨，喜及今春忆旧春。  
公燕有时令市酤，村舂不继待炊新。  
严城鼓角留三字，当代衣冠第一人。  
看取吾民繇此去，万家鸡犬永无尘。  

陈傅良　和谢倅见赠生日二首  
朝天冠佩几千员，熟数东州未乏贤。  
若论中原旧文物，蒲轮应合聘高年。  

陈傅良　和谢倅见赠生日二首  
独醒长爱众欢酣，酸苦随人却嗜甘。  
好客不知弹剑铗，闻公风味可无惭。  

陈傅良　和莘叟兄咏张子房韵  
不缘多病遽怀安，阅尽人间万事难。  
谩以笑谈分楚汉，竟将功业付萧韩。  

陈傅良　和徐叔子劝农韵呈留宰  
亲从蓑笠问饥寒，赴愬人人得犯颜。  
更向棠阴聊憩茇，要令粒食共鲜艰。  
身归雨露司存后，诗在山川刻画间。  
饱饭之余能细和，止斋应有几年闲。  

陈傅良　和徐叔子用林宗易韵见示  
相过风雨独何欤，校酒论文已不知。  
方信深交相恋嫪，却因衰退更踌躇。  
吟生池草书成束，饮落檐花醉堕车。  
明日待随公等去，我头应始自今梳。  

陈傅良　和徐魏叔见寄三绝  
蒲团坐阅岁如梭，不管门前雀可罗。  
投赠紵衣才薄物，道人微笑已嫌多。  

陈傅良　和徐魏叔见寄三绝  
纨裦何尝不误身，梁园金谷草长春。  
送将重锦齐三十，笑杀生刍一束人。  

陈傅良　和徐魏叔见寄三绝  
独向心源识背趋，岂於身外较精粗。  
凄其下视人间世，朝市区区地一夫。  

陈傅良　和张倅唐英咏梅十四首  
我岂爱花者，而独爱此花。  
爱之匪无人，诗且数百家。  
前有水边横，后有竹外斜。  
但作如是观，桃李亦可夸。  

陈傅良　和张倅唐英咏梅十四首  
种梅欲百亩，谁老意未渝。  
有山在堂背，有溪在庭除。  
我危坐中央，花以寘坐隅。  
人固不可亲，花亦不可痚。  

陈傅良　和张倅唐英咏梅十四首  
花芳以养性，花阴以休影。  
更欲从旁谋，种秫可半顷。  
冲寒时一觞，我醉花独醒。  
醉醒两相忘，久矣系归艇。  

陈傅良　和张倅唐英咏梅十四首  
因山为高下，因水为纵横。  
恣花欲何之，勿挠所性清。  
却愁雪太深，瞻言不胜情。  
有时亦肯来，当我户牖明。  

陈傅良　和张倅唐英咏梅十四首  
人言物不齐，相较三十里。  
以梅等君芳，何啻隔弱水。  
杜陵状百物，无语可著此。  
巡檐索之笑，但不禁冷蕊。  

陈傅良　和张倅唐英咏梅十四首  
駸駸入衰暮，故作不洁清。  
美人美无度，可使一国倾。  
胡然立林林，夹此东西荣。  
对之意自消，令我欲近名。  

陈傅良　和张倅唐英咏梅十四首  
以之为雪耶，雪或堕汙浅。  
以之为玉耶，玉或附旒冕。  
春前每尝试，岁晏不退转。  
悠哉似有道，可与共舒卷。  

陈傅良　和张倅唐英咏梅十四首  
政应违众好，可忍负幽探。  
以兹落南雅，蜂蝶独遗憾。  
岂无好颜色，一雨竟陈暗。  
谁知岁寒姿，可久非可暂。  

陈傅良　和张倅唐英咏梅十四首  
若以色见我，色衰令人忘。  
香为众妙宗，妙亦不在香。  
乡来芸芸者，自意傲雪霜。  
当斯玉立时，曾莫一在旁。  

陈傅良　和张倅唐英咏梅十四首  
迟迟可殿后，寂寂可镇浮。  
风人第一章，窈窕河之洲。  
穆如三代英，惟此宜与俦。  
不然则舑仙，玉箫下秦楼。  

陈傅良　和张倅唐英咏梅十四首  
纷华有心说，艳美得目送。  
越在篁苇间，顾使诗兴动。  
诗人被花恼，尽日手自弄。  
愁吟日不足，又作栩栩梦。  

陈傅良　和张倅唐英咏梅十四首  
亭亭湘岸竹，炯炯湘波月。  
其中雪垂垂，一树为谁设。  
不应皂盖人，於此能忘折。  
折之寄相思，可以慰分裂。  

陈傅良　和张倅唐英咏梅十四首  
商山皓须眉，久不见绮黄。  
邂逅一笑粲，可与斯人当。  
如何为林逋，托根向钱塘。  
居遗兰与芷，牢愁梦沅湘。  

陈傅良　和张倅唐英咏梅十四首  
先人手所种，家在何处村。  
自别此堂堂，不知几寒温。  
盍归封植之，岁岁为此言。  
老如雾中看，正恐目力昏。  

陈傅良　和张端士初夏  
绿阴四合水迷津，春去虽愁却可人。  
无数飞萤窥案帙，有时乳燕落梁尘。  
满塘荷荫将还旧，试火包香又斩新。  
短夜得眠常不足，僧钟遮莫报昏晨。  

陈傅良　和张孟阜岁旦韵  
白发朝看镜，青灯夜数更。  
文章输善宦，名字误浮生。  
废学儿鼾睡，安贫妇馌耕。  
从今定逢吉，吾已卜先庚。  

陈傅良　和张孟阜寻梅韵  
平生拙状物，出语辄自咍。  
久欲颂梅花，恒恐累纸写不该。  
羡子年少气豪每，诗筒往往岁一来。  
语不惊人生意不止，笔力待尽千松煤。  
我以病骥追霜隼，著鞭不上嗔人催。  
置诗太息梅困我，恨不纵斧寻条枚。  
嗟乎孤山无人老坡死，水边竹外谁低徊。  
我尝欲拟禁字体，不道雪月冰琼瑰。  
退藏物后独笑傲，奄有岁晚多惊猜。  
纷纷自谓好颜色，万彙秃立皆堪哀。  
模将此意入诗句，十年未就梅空开。  
君诗却怪梅不见，今我内热红生腮。  
强随巑韵终不满，今年又恐坐看落片飞莓苔。  

陈傅良　和赵帅寿张漕韵二首  
但得桑麻遍楚间，此心不在大夫环。  
落花流水深春好，画戟清香永日閒。  
英簜偶来成胜赏，萱庭孰与奉慈颜。  
正应得句尤奇杰，可继淮南大小山。  

陈傅良　和赵帅寿张漕韵二首  
使者耕时出省春，联翩珠玉又前陈。  
先声所暨摇山岳，落笔相豪泣鬼神。  
嘉与九城俱晏粲，讫无一事尚棼泯。  
独惭衰惰归何晚，亦著中间作廪人。  

陈傅良　和朱宰游丁园韵  
榆火逢佳节，棠阴接胜游。  
移樽忻及暇，乘屐共寻幽。  
日静竹光合，风喧花气浮。  
主情殊未倦，衰暮为迟留。  

陈傅良　和宗易赋素馨茉莉白莲韵  
轩窗一日粲三英，尽室无尘眼倍明。  
闽粤固尝矜绝美，风骚犹未及知名。  
羞将姿媚随花谱，爱伴孤高上月评。  
独恨遇寒成弱植，色香殊不让梅兄。  

陈傅良　和宗易作屋之什  
欲因旧筑倍劳形，昔在先生配二程。  
梅树护持供北顾，萱堂润色作东荣。  
但堪樽俎来三益，何必籵墙屏五兵。  
若徙荼醾分乞我，亦令儿辈记家声。  

陈傅良　衡守刘子澄以诗来和韵奉酬  
曳裾朝路不同时，谋食衡湘亦把麾。  
一见相忘光可鉴，十年何在惄如饥。  
力堪扶世将谁可，语不惊人或自危。  
夜雪埋山江欲冻，依然春信在南枝。  

陈傅良　湖楼送客即事一首奉怀益之兼简同饯诸友  
谁家喧马盍朋簪，屋压城头水照檐。  
橘柚两山香尽在，蒲荷十里净相兼。  
愁将久雨春无赖，别在明朝酒未厌。  
甚欲去同三四友，鲈风更捲一江帘。  

陈傅良　怀归丐祠  
久矣怀归曷月哉，冠缨吾欲濯吾埃。  
天寒病马尚远放，日夕罢牛宜下来。  
名家翰墨书还蠹，盖世功名骨已苔。  
孰与东篱访黄菊，柴门终不为人开。  

陈傅良　怀宁国守郑少卿景望  
一日一度过短墙，三日风雨挠我觞。  
天球河图在东序，保障茧丝分晋阳。  
我欲从之苕水远，搔首不见月满廊。  
笑看儿女罗列拜，老人星下烧夜香。  

陈傅良　怀同舍石天民编修  
山阴不得见，见期在东阳。  
东阳忽岁华，欲往又阻长。  
贻书辄无报，有便复寄将。  
以君懒於书，我岂望得当。  
永怀十年别，动止曾莫详。  
君貌今何如，孰与我老苍。  
就使白发同，脚力谁弱强。  
日饭米多少，饮酒可几觞。  
尚能甘寝耶，比之昔对床。  
嫂氏亦晚景，吾妇伯姊行。  
为君过客频，膏沐当不常。  
有儿若干人，已未胜冠裳。  
但要能譯门，勿问鄙与臧。  
一纸细说似，慰此遥相望。  
末乃及田舍，何有还何亡。  
丞郡禄已厚，岂不可小康。  
忆昔夜梦君，托交少年场。  
竦身而欣髯，眸子焝焝光。  
依然论时事，悲壮泪以滂。  
我方闭门嬉，谒至即暂忙。  
婆娑松竹下，细数秋叶黄。  
旧志益凋落，群书半遗忘。  
请君勿他及，却使我意伤。  

陈傅良　还徐叔子犀带  
徐子赠我旧宝犀，宣和国工所事治。  
玄玉十截黄四垂，厚且半寸径尺围。  
方廉整不刻毫厘，金饰诸末柔丹韦。  
寘之止斋光陆离，天吴海若不敢窥。  
奈何骨相堪蓑衣，自得此带逢百罹。  
我服黑角二纪余，岁月几半蒙蛛丝。  
识与不识皆嘘欷，恨不披拂来隆墀。  
湖湘老把乘边麾，次第三节登王畿。  
修门再入留郎闱，上皇一见玉色怡。  
阔步蓬山上坳螭，向者所恨今交讥。  
惧沥肝胆得请归，自意永与渔樵嬉。  
急诏适际潜龙飞，误恩狎至湛露斯。  
古来逾分天不宜，百炊未满万事非。  
还观椟中一解颐，吾腰安用尔带为。  
徐子盛年修干支，才华不数纷纷儿。  
请以带去藏待时，拖金县玉未可知。  
招招车骑来何迟，苦勿留此令我悲。  
君不见在昔十围终失之，终朝三褫事尤危。  
况我昏睡谁护持，亦恐夜半神运蛟龙移。  

陈傅良　黄岩张之望之立来访与游梅潭诗以送之  
张子好兄弟，别我今九年。  
东风刮眯眼，双鹄忽堕前。  
坐定看两鬓，喜极意惨然。  
来日岂不多，此意合少延。  
念子伏岩穴，有作皆巨编。  
稻粱未暇谋，从我志独坚。  
虚名适相累，浩叹当谁怜。  
积雨得新霁，绿涨弥百川。  
载酒问何有，漾舟随所便。  
与子梅潭游，以兹寓惓惓。  
倾崖俯仰立，中有飞瀑悬。  
平地俨阊阖，晴空自云烟。  
既见各有得，欲语不保传。  
众妙在领会，天成谢琱镌。  
子归有新诗，时寄三两篇。  

陈傅良　或以诗送来禽次韵奉酬  
连年栽树未成阴，趙实堆盘慰我心。  
手把新诗堪永日，休夸法帖送来禽。  

陈傅良　或以诗送来禽次韵奉酬  
隔水佳人久不逢，只应我懒或君慵。  
感时相馈情何厚，却说云泥笑杀侬。  

陈傅良　己未上巳清明  
霖霪故作落花天，佳节重重倍怅然。  
虽有庭除临曲水，更无尊俎试新烟。  
酴醿雅欲延春赏，杜宇还能破昼眠。  
赖得二昆同一客，蕨芽蒲笋短檠边。  

陈傅良　己未生朝谢莘叟兄送梅  
无岁探梅不恨迟，缉斋今送两三枝。  
也知造物多生意，亦为畸人解笑颐。  
壬子恰同身堕地，庚申还值国开基。  
数家夸道明年好，好在长贫诵系辞。  

陈傅良　己未生朝谢莘叟兄送梅  
莫笑栽培日月迟，待看老干及孙枝。  
天将腊去春回首，人与花同雪满颐。  
万里陇头空故迹，孤山篱落但余基。  
至今佳句无人继，谁与招魂著楚辞。  

陈傅良　记梦  
竏然石壁罅，涓涓如丝绳。  
其人指此泉，下去为沧溟。  
旁有玉蟾蜍，空中底方平。  
视之鼻通尻，彻竅刻画精。  
泉从鼻聪入，可止不可盈。  
欲问已无人，我亦悟我生。  
惜哉烟火食，滓我朝清明。  

陈傅良　寄陈同甫  
古来材大难为用，纳纳乾坤着几人。  
但把鸡豚燕同社，莫将鹅鸭恼比邻。  
世非文字将安托，身与儿孙竟孰亲。  
一语解纷吾岂敢，只应行道亦酸辛。  

陈傅良　寄陈同甫生日  
南国雨初润，西风水微波。  
持酒欲劝君，奈此道阻何。  
天地自久长，日月良蹉跎。  
志士惜少年，用意矢靡他。  
岂无文字功，百代名不磨。  
胡然朝揽镜，夜起瞻星河。  
思妇视贞操，骄人视劳歌。  
曾微强饭书，覆出为诋诃。  
永怀姑射神，尸居养天和。  
下视尘冥冥，鸿鹄谢网罗。  
身将世谁亲，得孰与丧多。  
请君以尊生，我亦以养痾。  

陈傅良　寄九江宋居士  
箧中每阅所藏书，长忆潇湘九宛余。  
一别十年身尚健，恨无飞羽过匡庐。  

陈傅良　寄林宗大  
春已无情雨妬花，病还妬客到花家。  
今当未雨才身健，杖策来看半吐葩。  

陈傅良　寄僧嗣清  
衡阳杰阁宵人记，淮石丰碑刺史书。  
永已桥山藏剑佩，空余云汉照林庐。  
河图万古陈东序，汗简诸儒校石渠。  
谁道幽深穷衲子，乞钱买石更崎岖。  

陈傅良　寄题陈同甫抱膝亭  
稻粱不难谋，轩冕亦易得。  
胡为抱膝翁，恻恻复恻恻。  
秋风堕碧梧，凤鸟去无迹。  
愁吟草际蛩，儿女泪盈臆。  
忽然一长啸，孤响起空寂。  
令人识雅颂，一唱三叹息。  
室庐在路傍，耕凿在民籍。  
行人听笑语，稚子共眠食。  
读书果何罪，须发又半白。  
此意太劳劳，此身长抑抑。  
抱膝且不可，出门更何适。  
但勿问门外，蓬蒿若干尺。  

陈傅良　寄题翁诚之慈溪县尉厅无我亭  
星月明当户，乌鸢下傍人。  
小亭长独立，通国自相亲。  
置尉缘求盗，居官已丧真。  
须知三尺外，敲榜亦深仁。  

陈傅良　寄题薛象先新楼  
短檐风雨送蜗牛，有客来夸百尺楼。  
阖郡台池皆下瞰，背城湖海亦全收。  
清时未放徒高卧，半世何为故倦游。  
解尽橐金君计决，月明长笛起渔舟。  

陈傅良　寄谢怀英高士  
闻君已得归山请，顾我方当绝迹时。  
欲葺止斋犹未就，箧中应有草堂资。  

陈傅良　寄谢景英参议  
故人不见吾何适，欲见其人已异乡。  
魂梦半年皆草草，鬓毛一别益苍苍。  
筹边淮海何迟暮，乘障湖湘亦阻长。  
及此居闲宜问讯，题书须待满林霜。  

陈傅良　简王道父  
瞻彼万仞岩，亭亭上烟霞。  
其下寒渊水，清不容鱼虾。  
闵予生好修，而居东海涯。  
顾见泥中藏，日食百万家。  
浮名太累人，未语众已哗。  
为海不为渊，何道以自瑕。  

陈傅良　简友人二首  
南去有五岭，北来有重湖。  
水清石益奇，往往中州无。  
在昔宦游者，越若韩张徒。  
胡然自衡阳，只雁亦不徂。  

陈傅良　简友人二首  
安眠夜至卯，休吏日加申。  
廪稍亦已厚，养痾非隐沦。  
恨无封君法，老矣藏其身。  
遄归岂不欲，更有宜归人。  

陈傅良　简郑景元  
西风肃万物，於卦曷为兑。  
说言就凋蛰，之死矢靡悔。  
方当春和时，动植出草昧。  
喧号聒穹苍，怒长弥大块。  
纷纷谁则敢，所恃盖有在。  

陈傅良　蒋处州仲可惠酒  
括州太守□亭侯，及与前时一辈游。  
剩欲池塘看芳草，谩随烟雨上危楼。  
无钱可解催科拙，有酒能宽放逐愁。  
可笑杜陵严武客，时时傍舍过墙头。  

陈傅良　教授李梦符惠宣圣书像用韵奉酬  
一艺必有师，尚论襄与夔。  
一国必有师，尚论管与伊。  
信知师道尊，分与君父夷。  
吁嗟文王没，斯文属之谁。  
微言二十篇，论次自学而。  
传之者颜曾，其后则子思。  
方当周公衰，诸子出怪奇。  
王公各师承，一语可觧颐。  
见之拥篲迎，不见嚬其眉。  
孟子独推尊，是惟圣之时。  
苟不本孔氏，皆放其淫词。  
於是尊孔孟，诞作百世师。  
自非戎翟秦，孰背此道驰。  
本朝郡为学，薄海尸祝之。  
往往屈万乘，降升庙庭垂。  
我作暮春堂，鲁论以自随。  
扁题落天上，鬼遁蛟龙移。  
江山护昭回，谁敢或讪嗤。  
中有夫子像，来从鲁家儿。  
广文以遗我，温厉尚可追。  
吾今得吾师，下视众说卑。  
世世万子孙，永此巢一枝。  

陈傅良　借书一首别薛子长  
山阿着柴扉，陋甚谁盘桓。  
美人此何求，钜竹数十竿。  
日阅书百篇，尚觉日力宽。  
欲从我借书，我书何足观。  
辛勤抱遗经，及此鬓发班。  
一语未领会，累日不自安。  
虽更圣人手，亦恐众说谩。  
况复秦汉下，曾莫修与删。  
致之获麟前，存者今若干。  
我无以裁之，望洋久空叹。  
羡君方盛年，恣意涉浩漫。  
又闻书少多，不系学缺完。  
读书固匪易，用书良独难。  
昨来荷堤上，尝试及孟韩。  
此话如涓埃，此道如岳山。  

陈傅良　景元益之诸友考试旁郡余梦与步月联诗得水花初净月如银之句追成一  
连年波浪与埃尘，谁可论心五六人。  
昨夜梦同天地阔，水花初净月如银。  

陈傅良　九日奉呈同僚四绝句  
泽国重阳花较迟，得花虽□□愁余。  
家家人醉鸡豚社，独对西风忆鱠鱼。  

陈傅良　九日奉呈同僚四绝句  
小雨廉纤仅滑泥，强随年少更攀跻。  
欲凭最上浮图望，晚稻如今齐未齐。  

陈傅良　九日奉呈同僚四绝句  
临风遮莫晚山佳，自古功名看鬓华。  
幸自不知余种种，可教容易落乌纱。  

陈傅良　九日奉呈同僚四绝句  
领客山危亦既懽，故人往往去归班。  
明年此会知谁肯，为上吴山望楚山。  

陈傅良　句  
苗分郑七穆，香发谢诸郎。  

陈傅良　句  
凝脂新赐浴，半面更啼红。  

陈傅良　句  
玉龙十二蓬山顶，宝髻三千汉殿中。  

陈傅良　句  
羲皇向上人。  

陈傅良　句  
半妆宫面迎风笑，间色仙衣带露收。  

陈傅良　句  
密叶自成金羪饰，乱英谁辑紫茸香。  

陈傅良　句  
梦由今日赉，事与古人求。  

陈傅良　看笋和潘养大韵  
儿童才乷角，兵卫忽森戟。  
十日不汝见，寻丈出咫尺。  
隐几观物化，轩奋恣所极。  
褰裳欲从之，世事有绳墨。  

陈傅良　哭吕伯恭郎中舟行寄诸友  
去年上溪船，落日建安旐。  
今年上溪船，濡露金华草。  
当代能几人，胡不白发早。  
念昔会合时，心事得倾倒。  
倚庐鱼鼓夜，联辔鸡人晓。  
遐搜接混茫，细剖入幽眇。  
挹注隘溟渤，扶携薄穹昊。  
斯文何契阔，之子复凋槁。  
百年在无穷，寥郭一过鸟。  
家人徵旧闻，学者拾余稿。  
区区存万一，散逸谁可保。  
君看鲁论上，彭寿颜回夭。  
于今悬日月，岂必言语好。  
傥无后来者，泯没秋毫小。  
南浮吴蜀会，北顾关河杳。  
怀哉各努力，人物古来少。  

陈傅良　哭吕大著至明招寺简潘叔度  
小雨崇朝过，深秋薄海清。  
故人期不至，乔木眼偏明。  
欲往还何日，堪论久此情。  
侯芭幸无恙，应就太玄名。  

陈傅良　腊月望泊舟钓台滩下赋诗既而登婺女明远楼诵之乡丈陈德承同集黄奇  
行藏独倚少陵楼，怨鹤愁猿孰与俦。  
尝与万人争魏阙，何如一壑老菟裘。  
追随士友从君好，领略江山自此游。  
急趁梅花理妇棹，双溪为我亦西流。  

陈傅良　兰花供寿国举兄  
山丹吹出青藜火，金蝶窥丛何妸娜。  
朱槿更作猩袍红，夸道风人尝印可。  
没利从旁粲然笑，奄有诸香谁似我。  
素馨萧然山泽舑，至香不数脂粉腴。  
众芳固自有醖藉，要是傍人之庭除。  
何如琉璃千顷水，涵碧淤泥不解汙。  
芙蕖幽兰独自倚修竹，生来未始受诸触。  
深知抱此竟安用，用多亦岂芙蕖福。  
若以滋味属厌人，虀粉此身人不足。  
今夕阳何夕新风露，入秋一雨天西顾。  
止斋有兄永难老，止斋之弟爱莫助。  
但以清白传之万子孙，岁供兰花美无度。  

陈傅良　立春  
千官勒马谢幡胜，万国鞭牛占雨晴。  
谁据槁梧相近午，颊车徐转鼻无声。  

陈傅良　莲花  
伯仲之间竹与梅，魏姚声价浪崔嵬。  
虽然亦混鱼虾处，风度自从丘壑来。  

陈傅良　林宗易刘进之见访有诗再用前韵  
牛羊日夕鸟知还，休说年时玉笋班。  
四皓亦尝空老去，二疏不在共功间。  
修书尚觉归期晚，隐几兼忘永日閒。  
况有宸章长对越，昭回云汉不违颜。  

陈傅良　临桂尉杨渭夫以诗来因次其韵兼简同僚  
万物各美恶，一室有面背。  
去来故无恒，欣厌惟所会。  
有能悟兹理，何必著幽邃。  
后圃并山麓，修竹积空翠。  
斧寻自何年，樊养特过计。  
陈根独遭时，沃壤亦借势。  
居然成独清，可以掩众媚。  
亭院起中{上不下几}，湖潦粲前际。  
於时吾岂敢，谓此天作对。  
新诗忽盛谈，俗状良内惭。  
子方及归期，客复搅离思。  
尚当封殖之，去日如始至。  

陈傅良　刘进之饮蕃叟弟筠亭且赋诗余与蕃叟族居盖屏迹不出各数年於是有感  
判与渔樵日往还，鹤亡蜂遁径苔班。  
何人不弃寻常事，有弟相忘咫尺间。  
宽网及余端已老，祥琴相尔未应閒。  
但将丘壑全分付，可待移文始厚颜。  

陈傅良　刘连州和前韵因道湘中之乐以谢  
湘中足可乐，谁苦愁不禁。  
娈彼兰蕙姿，固怯霰云阴。  
贾子天下士，子何念虑深。  
贞元两御史，南还会於郴。  
亦复相唱酬，间有亡国音。  
愚溪更憔悴，中夜起拥衾。  
而得歡乃句，脍炙循至今。  
我后五百年，公来适相寻。  
田畴岁膴膴，狱市春沉沉。  
宽书日夕下，民蠹祛牟侵。  
况也省赋甚，小郡至万金。  
交欢有陆贾，私恨无羊斟。  
我饱竟甘寝，公暇多长吟。  
乃知湘中乐，关时匪关心。  
湘民忘劳力，乐极翻沾襟。  
却愁吾二人，四牡歌駸駸。  

陈傅良　洛阳桥  
跨海为桥布石牢，那知直下压灵鳌。  
基连岳屿规模壮，势截渊潭气象豪。  
铁马著行横绝漠，玉鲸张鬣露寒涛。  
缣图已幸天颜照，应得元丰史笔褒。  

陈傅良　落成王朝奉庙以薄恙不获预谢谢刘宰并诸乡丈五首  
盗起清溪两渏空，童王亲自帅元戎。  
谁知小邑无亭障，但握空弮有隐功。  

陈傅良　落成王朝奉庙以薄恙不获预谢谢刘宰并诸乡丈五首  
横塘一字比南金，满纸书劳属意深。  
太史不知收拾未，邦人父老泪渐襟。  

陈傅良　落成王朝奉庙以薄恙不获预谢谢刘宰并诸乡丈五首  
操一豚蹄亦可怜，欲将庙食自旌贤。  
坏墙颓壁神台笠，不见干戈六十年。  

陈傅良　落成王朝奉庙以薄恙不获预谢谢刘宰并诸乡丈五首  
却向平时念后艰，榱题百尺忽如山。  
谁将西上逢人问，令尹何如此一班。  

陈傅良　落成王朝奉庙以薄恙不获预谢谢刘宰并诸乡丈五首  
抱病荒村望欲迷，骏奔无数独鸡栖。  
瞻言冬鼓何时歇，好听农郊雨一犁。  

陈傅良　落叶一首别诸友客新昌  
落叶一二数，遥夜忽已午。  
百年能几何，望道犹未睹。  
清扬得邂逅，简易从险阻。  
明朝买扁舟，万议付风雨。  
新诗话别恨，为我谢酸楚，  
苍苍岁后竹，白首见肺腑。  
要有不别时，尸居一环堵。  

陈傅良　梦人诵诗觉省数句足成一首  
三人共一被，寒夜争抽牵。  
一人耻不让，起坐迟朝暄。  
明朝复雨雪，忍岂无春妍。  
四时各天运，二人正鼾眠。  

陈傅良　觅花  
背山面水竹周遭，虽乏楼台气已豪。  
更得好花千百本，中间容我诵庄骚。  

陈傅良　觅树栽  
觅得循除数亩园，衰迟无力正乾坤。  
学为老圃徒幽意，富比封君亦浪言。  
计日若将栽树木，成阴当待长儿孙。  
出门怅望春连坞，为向云屯斸一根。  

陈傅良　牡丹和潘养大韵  
看花喜极翻愁人，京洛久矣为胡尘。  
还知姚魏辈何在，但有欧蔡名不泯。  
夕阳为我作初霁，佳节过此无多春。  
更烧银烛饮花下，五陵佳气今方新。  

陈傅良　暮之春六章章五句  
暮之春兮物维其嘉，乾际兮坤涯。  
母将雏兮彼实者华，鱼在藻兮燕子还于故家，  
今者不乐兮云何。  

陈傅良　暮之春六章章五句  
暮之春兮风日与柔，桑女兮南畴。  
相尔夏畦兮悲秋，斲冰兮长夜无裘，  
今者不乐兮何求。  

陈傅良　暮之春六章章五句  
暮之春兮雍雍熙熙，尧裳兮舜衣。  
五弦之琴兮一夔，曾不知结绳与秉钺兮何时，  
瞻言千载兮忽焉其远而。  

陈傅良　暮之春六章章五句  
山有龟蒙兮水有沂，天未丧斯文兮在兹。  
二三子兮皇皇欲何之，彭瑟兮为谁，  
舍此兮吾将安归。  

陈傅良　暮之春六章章五句  
止斋兮年年，室环堵兮两山有川。  
鸥鹭巢檐兮圆荷田田，岂无芳草兮杜鹃，  
世微孔子兮独抱乎韦编。  

陈傅良　暮之春六章章五句  
云汉之章兮光烛天，朝宗兮列仙。  
胡归晚兮病骨拳然，与客歌商兮忘食与眠，  
点尔何如兮吾未知其孰贤。  

陈傅良　暮之春六章章五句  
云汉之章兮光烛天，朝宗兮列仙。  
胡归晚兮病骨拳然，与客歌商兮忘食与眠，  
点尔何如兮吾未知其孰贤。  

陈傅良　南岳圣业寺禹柏  
久与林壑居，所见皆众穉。  
岂无寿千年，未有此柏异。  
壮而尝参天，晚乃但仆地。  
定非风雨摧，殆是斤斧弃。  
其本则离披，其末则倒植。  
其枯如残卉，而蔚有新意。  
其靡如弱植，而凛有高致。  
将前复却行，宜右忽东次。  
骧龙或俯顾。遁虎或回眙。  
陨石或猛起，飞翚或颠坠。  
山立或磬折，尸寝或拳跽。  
断支或强附，横陈或巽避。  
绸缪情不狎，颓堕力未瘁。  
朴畧自光怪，挺持匪标置。  
终焉人伪尽，独以天巧遂。  
吾闻古有道，纯朴去故智。  
与世每如此，全身亦几是。  
疑将问岁月，缺弗见载记。  
谁言导江时，手植特嬉戏。  
世人那得识，会有神禹至。  

陈傅良　清明后一日宴客明日宗易送牡丹有诗次韵  
客去朝酲恶，诗来晚思和。  
名花如洛上，佳句近阴何。  
雨故妨新火，春应堕梦柯。  
莫将行乐地，蜗角动干戈。  

陈傅良　瑞安宰刘伯协载酒游赵园叔静道甫子宜行之同集小雨喜霁  
上巳所余春有几，不堪风雨付春愁。  
君能载酒知谁侣，我欲看花不自由。  
倚岸小舟谋未定，隔林斜日故相投。  
莓苔踏遍篝灯去，收拾残红插满头。  

陈傅良　上皇子嘉王生辰诗三章  
两宫频燕喜，交举万年觞。  
会庆川方至，重明日未央。  
圣贤何继世，孙子更宜王。  
闻说斯干梦，祥占近一阳。  

陈傅良　上皇子嘉王生辰诗三章  
造次依儒术，朝回只一经。  
更无他嗜好，端是众仪刑。  
符应当良月，声华自妙龄。  
帝垣从此日，光焰粲前星。  

陈傅良　上皇子嘉王生辰诗三章  
要识皇图水，当观艺祖初。  
维持今尽是，回复更何如。  
庸陋谁推毂，衰迟此曳裾。  
憀无为寿具，独袖一编书。  

陈傅良　上闽帅梁丞相生日二十二韵  
炎正维　-叶，皇图再造年。  
天潢流少海，星纬粲台躔。  
臣主尝难并，乾坤岂偶然。  
千龄开历数，一气付陶甄。  
黄屋传神器，彤庭领众仙。  
风云从此会，日月更谁先。  
昔者求侵地，何人赋甫田。  
吴儿咸抵掌，哙等欲差肩。  
庙论惟多士，戎功不在边。  
一麾分赤社，万事属青编。  
吾道谁难用，诸儒亦自偏。  
才名多瀋落，经行失枸挛。  
洛蜀何嗟及，熙丰竟祸延。  
帝罗兼雁木，平步忽貂蝉。  
甚矣知当宁，凄其望济川。  
年来群老行，公在万民悬。  
定作盐梅梦，行歌杕杜还。  
沧溟宗众滥，冲岳倚苍玄。  
要使垂身后，无为慰眼前。  
管弦无算爵，桃李未央天。  
鲁燕虽堪颂，闽山不足镌。  
中原康济事，彝鼎愿联翩。  

陈傅良　上元日同京仲远赵德老罗春伯谢子肃访郭殿帅游凤凰山次韵  
层云飞鸟共危栏，江汉朝宗万折盘。  
王气信知千古盛，圣图元自九朝宽。  
公余曳履探殊胜，酒罢磨崖记众懽。  
衰惰不知能健否，相从河岱弄柔翰。  

陈傅良　沈守生日  
燕寝凝香不记春，宜休堂下柏轮囷。  
三吴南渡今多士，四皓东宫此一人。  
雅不欲书名上上，谩令在岁岁陈陈。  
玉卮宴罢思黄发，应合从头第从臣。  

陈傅良　沈仲一三益堂  
有此名三益，之人可晤言。  
游藏无俗物，典则似诸昆。  
剩着书充栋，仍添竹过垣。  
翻愁长者辙，稀得到柴门。  

陈傅良　沈仲一送菊自言封殖之劳欲得诗为报为赋三绝  
东篱何在菊年年，菊视陶诗竟孰贤。  
未必缘诗花更好，花将诗与万人传。  

陈傅良　沈仲一送菊自言封殖之劳欲得诗为报为赋三绝  
霜螯风味小槽春，新样宫衣试黡尘。  
一段秋光谁领此，芙蓉凡子桂陈人。  

陈傅良　沈仲一送菊自言封殖之劳欲得诗为报为赋三绝  
愁乾手自搭连筒，苦雨丁丁杙小篷。  
乞得花开急催客，明朝恐已着霜红。  

陈傅良　始生七章章八句上皇子嘉王生辰  
生为帝子贵，本自历数归。  
历属万亿年，帝五寿无期。  
今夕果何夕，欲颂皆赘辞。  
但愿王此心，无忘始生时。  

陈傅良　始生七章章八句上皇子嘉王生辰  
王看松柏萌，未贝叶与枝。  
冲然一点春，其大可十围。  
云胡间不茂，为失雨露滋。  
乃知生意同，其异各所罹。  

陈傅良　始生七章章八句上皇子嘉王生辰  
入均此生尔，王生乐无涯。  
如将与人同，请自今夕推。  
奉觞一何多，于以介寿祺。  
王其敬举觞，一念周八维。  

陈傅良　始生七章章八句上皇子嘉王生辰  
百鼎罗珍羞，世岂无调饥。  
锦绮烂盈门，蓝缕还谁衣。  
龙楼近日月，茅舍或不支。  
三宫子孙孙，亦有孤与嫠。  

陈傅良　始生七章章八句上皇子嘉王生辰  
吾方贵吾生，相从多阽危。  
岂伊天地公，而独及我私。  
於焉识仁端，一物岂忍遗。  
当思宇宙间，寿域咸熙熙。  

陈傅良　始生七章章八句上皇子嘉王生辰  
猎人爱麛麌，渔人爱鲲鲕。  
万物欣自遂，况也民秉彝。  
家有举桉妇，人有譯门儿。  
王心至於此，寿不数耆颐。  

陈傅良　始生七章章八句上皇子嘉王生辰  
诗人诵稷功，造周本岐嶷。  
首言民初生，次及稷诞弥。  
民命系於稷，此语非夸毗。  
末僚甚拳拳，所愧无周诗。  

陈傅良　示留宰  
县楼即日气横空，施及观潮亦奏功。  
曾上石岗看蚁穴，当图一饱到三农。  

陈傅良　寿潘省之  
泛水浅红荷十里，蔽云浓绿木千章。  
旁无俗子山居巷，中有舑仙一瓣香。  
今夕还知是何夕，吾乡终胜似他乡。  
双凫便合青冥上，笑看儿孙乐未央。  

陈傅良　寿叔祖母  
三阳昨夜转洪钧，凤历今年又纪寅。  
再拜与君觞寿母，更生犹我面先人。  
儿孙夹侍浑忘数，梅柳前陈不记春。  
从此常为汤饼主，賸看诸妇抱麒麟。  

陈傅良　寿薛象先  
萧然山泽一舑仙，故被声名绊俊躔。  
只为春秋同社燕，遂归风雨对床眠。  
中年曾未须眉白，尽日全无车马喧。  
我有寿觞谁与共，会昌湖上钓鱼船。  

陈傅良　书黄岩丁明仲墓志碑阴  
叶君只字双南金，予子拳石藏幽深。  
百名以上辞不淫，我岂识子犹渐襟。  
黄山之阿墓林林，断碑日烁秋雨霖。  
彼岂孙子力不任，人莫过问嘷孤禽。  
子以穷饿死苦吟，束棺逆旅无衣衾。  
末乃得此世所钦，子视昔者孰与今。  
区间寿短升与沉，长留天地谁无心。  
於中诗人最岖嵚，竟亦朽腐如书蟫。  
何独遗子天球琳，上与郊岛名相寻。  
虽无荐藉鬼已歆，况立之后主釜鬵。  
期以数岁头胜簪，有田可稼桑可紝。  
收拾旧稿编朱锓，未必千载无知音。  
请我书此碑之阴，大亮一语不肯侵。  
呜呼读者悲不禁，牛羊勿践木森森。  

陈傅良　述怀  
有客盈门饭不足，有书千卷儿懒读。  
王公劳问炀争灶，樵牧相忘盗骑屋。  
古来堪笑如我少，生无一事能恰好。  
独有居闲可引年，我又不然华发蚤。  

陈傅良　水仙花  
江梅丈人行，岁寒固天姿。  
蜡梅微着色，标致亦背时。  
胡然此柔嘉，支本仅自持。  
乃以平地尺，气与松篁夷。  
粹然金玉相，承以翠羽仪。  
独立万槁中，冰胶雪垂垂。  
水仙谁强名，相宜未相知。  
刻画近脂粉，而况山谷诗。  
吾闻抱太和，未易形似窥。  
当其自英华，造物且霁威。  
平生恨刚褊，未老齿发衰。  
掇花置胆瓶，吾今得吾师。  

陈傅良　送鲍清卿教授莆中  
闽中岂不好，莆中况多儒。  
其山有丹荔，其水有子鱼。  
艾轩诸老生，典则故所余。  
堂堂退傅门，海内欲曳裾。  
宦游得此乐，饯者酒满车。  
我亦劝君酒，我意独未舒。  
尝闻入林猎，不可背水渔。  
背水渔尚可，背时更崎岖。  
方今朝廷尊，绅笏日走趋。  
官多岂胜记，势远复易痚。  
媒身众所同，藉口谁不如。  
柰何但温饱，去向天一隅。  
平生拙自谋，蓬巷岁月除。  
更事亦既熟，画此未必愚。  
岂有服茝兰，佩之以琼琚。  
令人爱不见，搔首空踟蹰。  

陈傅良　送曹器远试临安二首  
青衫岂必贵，未得不可已。  
皇皇海内人，趋走共一轨。  
生前极浮荣，没后抱深耻。  
他山有隐沦，一笑粲冰齿。  
岂知天地间，树立在人纪。  

陈傅良　送曹器远试临安二首  
大有扛鼎力，小有挈瓶智。  
谁当顿八纮，举以掩众器。  
煌煌一百年，此道最宏被。  
虽跻三事尊，亦起一艺试。  
或云科目弊，此语复有味。  

陈傅良　送长溪高国楹从学朱元晦  
洛学今无恙，东南属此翁。  
从游虽已晚，趣向竟谁同。  
一第收良易，遗经语未终。  
归期定何日，我欲叩新功。  

陈傅良　送陈持中赴四明节推二首  
更无人未识东州，晚得吾宗第一流。  
编磬在县金奏合，清冰出壑玉壶秋。  
喜才一见还分袂，怀欲多言但倚楼。  
亦有鄮山三四友，可令观政话然不。  

陈傅良　送陈持中赴四明节推二首  
前修恨不为同姓，更有跫然喜似人。  
岁晏得君颜面好，天涯从此尺书频。  
政须有力同扶世，业已将名自绊身。  
它日云台勋绩上，南阳应记旧比邻。  

陈傅良　送陈益之架阁  
论事不欲如戎兵，欲如衣冠佩玉严重而宽平。  
作文不欲如组绣，欲如痚林茂麓窈窕而敷荣。  
桢干盍亦烦绳墨，滋味何如余典则。  
吾宗受才万人敌，排空所向无遗力。  
亲丧三年面漆黑，交情一语千金璧。  
明朝不爨鼾撼壁，裘马借人无德色。  
作掾闽山可踪迹，拟将秉秆空螟蟘。  
相君有令民未得，勿问堂高若干尺。  
春江瀰渺风张席，欲言江水何终极。  
贫贱相依鬓毛白，吾可雷同名送客，  
浩歌未放情弥激。君看风雅诗三百，  
亦有初章三叹息。  

陈傅良　送陈仲孚还里  
意胜不受暑，交深欲忘言。  
子车今日脂，我经何时笺。  
卜稼岂无畴，颂橘亦有园。  
挂冠特易耳，奈何子盛年。  

陈傅良　送德远弟赴省  
科名虽细事，文字要新功。  
方拙存家学，丰腴与众同。  
江湖多我友，台省半诸公。  
为道贫非病，连檐有芥菘。  

陈傅良　送丁怀忠教授象州  
二毛羁旅久，一饭瘴乡轻。  
把酒时相属，令人意自平。  
校官无簿领，帅阃甚声名。  
所恨冥冥雨，梅天不肯明。  

陈傅良　送蕃叟弟赴江西帅幕分韵得独字  
生平未省友松竹，爱言从宦输幽独。  
子也诸侯老宾客，襩被仅缘升斗禄。  
为问江神何世情，霁月光风送帆幅。  
天意元来向事功，谨毋遐心自金玉。  

陈傅良　送范大著文叔知彭州  
中书世禄今无几，唐鉴家声世不多。  
安得有人贤若此，忽闻去国意如何。  
同朝最是头先白，知己还愁语太苛。  
尽欲读书三万卷，蓬莱未必似岷峨。  

陈傅良　送范东叔归帅潼川  
楚山黄落洞庭波，背却鸡人问钓蓑。  
归思甚於三峡壮，才名空自十年多。  
曩游记得青灯在，后会愁如白发何。  
我更有怀言不尽，故将短韵代长歌。  

陈傅良　送范宪东叔帅潼川四首  
离逾十年合，合复十月离。  
往日苦无及，来日忽未知。  
江源与海通，吴会与蜀违。  
通固天道常，违亦物理宜。  
勿作儿女感，是中有精微。  

陈傅良　送范宪东叔帅潼川四首  
相从意气豪，相知鬓毛斑。  
细说竟昨非，浅斟始今欢。  
每怀吾党多，未捄此世难。  
一则琢冰雪，再则纫芝兰。  
骚人绝芳洁，孰与风人宽。  

陈傅良　送范宪东叔帅潼川四首  
有书但遮眼，有位亦养痾。  
养痾犹近名，遮眼已患多。  
聊复岁晏尔，柰此人远何。  
声光正横空，议论如悬河。  
宜君见别轻，款曲理则那。  

陈傅良　送范宪东叔帅潼川四首  
逢人九顿首，遇事三折肱。  
虽知少为狂，正复老可憎。  
吾今有储粟，吾昔有短檠。  
鲁论训何如，周易读未曾。  
言归又言归，儿女唤不譯。  

陈傅良　送郭希吕  
我门闭重重，我径阻且深。  
梅花独相依，聊以慰我心。  
美人从何来，崎岖自幽寻。  
亦於琢冰中，而和南风琴。  
莱甲尚可羹，新蒭足同斟。  
不如岁已华，归兴生霜砧。  
欲别复少住，栖乌归月林。  
客去鸟聁飞，落花满墙阴。  

陈傅良　送国子监丞颜几圣提举江东分韵得动字  
长安夜未艾，客枕厌群动。  
平明视天阙，剑佩鸣珌琫。  
学省虽冷官，上意响周孔。  
六飞自天下，多士溘云滃。  
饔餐燕苹鹿，道主发醯蠓。  
方将属耆英，高举出埃塺。  
离觞春骀荡，归路月杝胧。  
勋业当及时，千年付南董。  

陈傅良　送何起岩之江东  
苦吟海内知音少，独往江东问政频。  
我亦他山於此别，世无吾党更谁亲。  
六朝胡实皆新句，一代风流尚几人。  
话次傥怀无恙否，为将衰惰再三陈。  

陈傅良　送洪子端还乡  
将相三陈后，文章两汉余。  
英标还有此，天意定何如。  
海内相离合，年来半毁誉。  
未知贪尚友，孰与邺侯书。  

陈傅良　送花还宗易  
酷爱看花懒种花，知心惟有故人家。  
花开兮送花残取，娱老扶衰度岁华。  

陈傅良　送画僧法传  
问讯雪庵今何如，子来搔首更踟蹰。  
时於戏墨窥禅悦，尚想家传及绪余。  
曾点尔各言尔志，陶潜吾亦爱吾庐。  
谁人解写二归意，欲放风帆还掺祛。  

陈傅良　送黄元吉  
荷君来意固非因，曾未深交意便倾。  
语到七篇无欠少，学从三画已分明。  
每怀前此伤标置，颇欲从今近老成。  
为谢荆门三益友，何时尊酒话生平。  

陈傅良　送黄子闻得县瑞安  
西都循吏无墨绶，密令忽用为三公。  
仁人遭时乃自见，不俿官爵汙与隆。  
黄君崎岖发半白，得县吾州沧海东。  
平生经术久未试，今幸小试难为功。  
休声出自士论众，遗爱见於民力穷。  
如君作吏岂择便，第勿谓难斯令终。  
嗟余欲归归示得，观政不在渔樵中。  
逢人每似卓傅传，此道万古君王同。  

陈傅良　送缙云叶正初兼简杜伯高  
我固阅人非草草，君於前辈亦拳拳。  
经师未数郯夫子，笔力方窥李谪仙。  
所恨尚於收第晚，将诗空与背时传。  
频年不信灯花报，报得人来亦可怜。  

陈傅良　送郡守汪充之移治严陵  
挂梁龙骨经时蛰，井井黄云秋已及。  
十日不雨民未急，使君日膳长蔬湆。  
澄空飒飒云雾入，馌妇休眠儿觅笠。  
村舂化出云子粒，市上明朝升二十。  
农家语圃商语贾，恒愿使君无疾苦。  
自今一饭吾腹果，健看将母从箫鼓。  
冯翊扶风天尺五，见说严陵在何所。  
诏书夺去万舌吐，九重欲扣君门阻。  
栖鸟护巢驹恋皂，东人自视西人好。  
那知湛露漙秋草，春意平铺无剩少。  
有客解事翻然笑，元佑治平诸故老，  
身要人扶功未了。谁知青丝络马横门道，  
应笑江湖华发早。  

陈傅良　送林叔全秩满归四明  
三年绝境兴谁同，鸡叫桑巅犬巷中。  
但欲户庭多暇日，不将鞭朴奏肤公。  
相期霄汉抟风翮，每见灯花缀玉虫。  
此去逢人台阁上，丁宁莫道止斋翁。  

陈傅良　送林正仲丞王山  
去年我为客，持酒送君归。  
君今理征骖，我适卧旧庐。  
人生足离合，仕宦相乘除。  
科名余十年，丞县亦既迟。  
颜色日愈好，绝口无嘘欷。  
自言有时命，岁宴知何如。  
深藏济人具，不作借势书。  
虚名多自误，徐步乃疾驱。  
从兹拭老眼，看君上亨衢。  

陈傅良　送刘茂实宰奉新  
远别欲无寐，细论谁有酒。  
今当作剧县，君意亦乐不。  
江湖吏道僻，岁月民劳久。  
救之敝精神，自爱终袖手。  
要中名甚美，用意物所咎。  
君观兰桂林，余茂及樵槱。  
移根托客土，颜色非故有。  
赠言几满车，一字堪皓首。  
於焉但裁择，对越二三友。  
诸贤在当路，公论在众口。  

陈傅良　送卢郎中国华赴闽宪  
相望千里马牛马，联事湖湘各已翁。  
造次便呼儿女见，绸缪略与弟兄同。  
百年又是梅花发，万事何如荔子红。  
欲附使轺嗟不及，却怜身在俊躔中。  

陈傅良　送孟延昌归兰溪  
典同周命士，律协汉诸郎。  
师友今千载，妻孥各一方。  
发从何处白，菊有去年黄。  
惜别无多语，关雎三断章。  

陈傅良　送倪正甫侍郎贺正  
雪卉冰芽又复春，中原□觛属车尘。  
懽呼汉节从天下，愕立胡儿夹道陈。  
老去独惭□偃蹇，君行决意问经纶。  
顾瞻河洛关心处，应记幽燕用事人。  

陈傅良　送潘德久之官建康  
平生不解通毛刺，万事无能改鬓华。  
岂是襟怀堪逆旅，直须诗句可名家。  
老为宾客从戎幙，强使妻孥理帽纱。  
不有将军宽礼数，新愁却恐堕江花。  

陈傅良　送丘宗卿帅蜀  
尝陪诸老后，亦与晚进游。  
有能一夕话，可洗万古愁。  
昔君尚青衫，今我已白头。  
阙下何匆匆，蜀江正悠悠。  
一请工治庖，再请拙操舟。  

陈傅良　送丘宗卿帅蜀  
好静从古始，尚恩极今时。  
宁使举国贫，勿与一士遗。  
熙宁固前辙，元佑诚良医。  
我亦欲宴兴，人方乏朝炊。  
持之讯人杰，人杰良自疑。  

陈傅良　送丘宗卿帅蜀  
前瞻及河陇，内顾连江沱。  
边筹尚弹压，民瘴须挼挱。  
方当上怀远，况复岁荐瘥。  
宜公去帆轻，岁月亦易多。  
西人岂不好，奔波经东人何。  

陈傅良　送任虞卿教授江阴  
学省穿杨末，江城振羽端。  
声名人不忌，仕宦意常宽。  
缺月天将曙，孤村岁已寒。  
小舟来话别，此道少人敦。  

陈傅良　送瑞安尉林叔全尊人还乡  
论交海内略飘零，最晚相看却有情。  
不以一经夸鲁谚，自於二子识徐卿。  
橘香賸与蜂衙晚，麦信争催鸠唤晴。  
天气正佳归合好，莫将愁思为空名。  

陈傅良　送沈帅  
甘盘梦不入高宗，四皓莫知其所终。  
傅野有人能论学，汉庭无事可言功。  
行藏於此尝成趣，谈笑从今得退公。  
分付诸儿理民社，宜休堂上听松风。  

陈傅良　送沈元诚赴临漳主簿  
谁说乡先进，能无沈隐侯。  
青衫今适越，白发竟依刘。  
道固为名累，人当与命谋。  
三台行渐近，且勿问归舟。  

陈傅良　送沈元诚赴临漳主簿  
终藏怀未已，欲去事多违。  
士友方推毂，乡邻但挽衣。  
冥鸿寒汲汲，霜菊晚晖晖。  
何限春蜚动，君看果是非。  

陈傅良　送四明方伯起  
世事关分合，人情看短长。  
君应愁富贵，人已畏文章。  
竚立亲双鬓，追随客累觞。  
未知归定否，吾亦爱吾乡。  

陈傅良　送四明汪文子  
文盛经生少，官轻举子繁。  
谁能堪远役，相与及微言。  
残冻留春雨，新愁起夜樽。  
斯文吾不敢，短句送归辕。  

陈傅良　送宋伯潜宰高安  
秋风日来谂，役车何时休。  
有鸣丘中琴，玉瓒怀黄流。  
此腰不可折，此笏未忍抽。  
亦入雁鹜行，而为稻粱谋。  
四海杨诚斋，吾道得自由。  
悠哉思万端，哿矣试一筹。  
风诗讫於豳，易象重以周。  

陈傅良　送宋国博参议江东分韵得夜字前年上幸学一时同舍今去略尽为之怅然  
南门供帐江上亭，北门觞酒湖边榭。  
两年出饯略可数，往往行人半同舍。  
忆昔翠华临璧海，儒先一日争声价。  
苏君舌掉巫峡水，杨君气夺幽并夜。  
黄君石砽不可转，夫子居然古彝斚。  
艾轩风流天下少，独奏咸韶无瀋夏。  
黄粱未熟事如许，白发不生心亦怕。  
古来贤俊多坎坷，道与世违胡足诧。  
武皇好少臣已老，孟子尊王君尚霸。  
嗟乎夫子幸遭时，诸公衮衮皆流亚。  
德尊不过五品薄，岁是曾无一饭暇。  
君恩岂必间湖海，家事姑惟问桑稼。  
此行端可振颓俗，令我短辕今欲驾。  

陈傅良　送孙謇卿赴寿昌主簿  
乌鹊填门雪满除，倩谁骑马谢双鱼。  
苦吟孙楚三年别，饥卧袁家一病余。  
仕宦吾人聊复尔，梦魂今夜定何如。  
钓台多是西征客，莫道渠能赋子虚。  

陈傅良　送同年林多益丞宁海  
同里衣冠近阔痚，同年齿发多衰变。  
美人宜在玉笋班，隐吏亦随花雨悬。  
有杭一苇逢迎可，每食双鱼甘旨便。  
顾瞻周道竟何如，善为身谋吾岂愿。  
清庙笙镛济济陈，碧梧鸾鹄深深见。  
由来盛事岁月晚，谁到修途肝胆健。  
杨花吹水酒摇波，一请加餐再无倦。  

陈傅良　送王南强赴绍兴签幕四首  
词章行天下，嘉赖二百年。  
甲科至公卿，谁敢谓不然。  
有人妄媒孽，一世所弃捐。  
我亦欲护短，讳不言幽燕。  
汗简在吾后，覆车在吾前。  

陈傅良　送王南强赴绍兴签幕四首  
人人尊孔孟，家家诵诗书。  
未省有宇宙，孰与今多儒。  
儒者道如砥，岂其自崎岖。  
申以黄老废，贾以绛灌痚。  
汉家尝纷纷，政尔门户殊。  

陈傅良　送王南强赴绍兴签幕四首  
历官如历阶，越等多所伤。  
柰何坳堂水，持绠万丈长。  
谁无斯世方，乃此抽手旁。  
永夜泪不禁，仲尼故皇皇。  
又闻虽小鲁，乘田问牛羊。  

陈傅良　送王南强赴绍兴签幕四首  
闻之浙河东，见之湘水南。  
未归却相送，既喜却相送，  
既喜复不堪。行矣乞自便，  
帅幕或可参。君方乘日长，  
勉为停朝骖。我池有螃蟹，  
我园有黄柑。  

陈傅良　送翁诚之尉慈溪  
徐刘文采后，邹鲁典刑间。  
为母求三釜，令人见一班。  
时平无事立，地僻得官闲。  
好索梅花笑，题诗海上山。  

陈傅良　送翁诚之尉慈溪  
诗律吾将问，心期孰与亲。  
明朝当异县，永夜更怀人。  
尚友逢三益，明农识大臣。  
可无相问讯，勿道鬓毛新。  

陈傅良　送吴德夫  
岳麓楼头卧，湖湘眼底空。  
声名无处着，容止与人同。  
白发何多日，轻帆不待风。  
修门春漏浅，封事倩谁通。  

陈傅良　送谢倅景英赴阙  
言诗必南雅，自郐吾无讥。  
嗟余生已晚，观人以观诗。  
人情日变化，往事十九非。  
相从饰边幅，欲语怀衔羁。  
久不见官寺，下与家人夷。  
渡江六十年，得此心目疑。  
早从诸公游，晚佐一郡治。  
居尝陈谊高，动与作吏违。  
大白浮朋簪，单车款民扉。  
多文虽素履，用拙真良规。  
二年意绸缪，一别事渺瀰。  
有酒公不饮，赠言我何裨。  
穆穆清朝班，佥曰尚德宜。  
何妨着此翁，衣冠皓须眉。  

陈傅良　送谢怀英道士归庐山  
场屋收余策，匡庐寄一瓢。  
款门如有欲，委币辄难招。  
菜甲留终夕，蒲团共小桥。  
崆峒他日问，应记说神霄。  

陈傅良　送谢怀英道士归庐山  
一别忘年月，重来失故初。  
美髯今几尺，衔袖竟何书。  
勋业诸公在，衰迟半世余。  
许身无补报，吾亦欲樵渔。  

陈傅良　送谢希孟归黄岩四首  
纷纷竹帛传，浩浩金石刻。  
沦亡已无限，存亦谁爱惜。  
如何伏羲氏，文字二三画。  
姬孔岂不圣，用以演周易。  

陈傅良　送谢希孟归黄岩四首  
法令如牛毛，斯鞅信手成。  
簿书积丘山，赵张眼愈明。  
万人立下风，国势尊且荣。  
未省三代前，谁独有此名。  

陈傅良　送谢希孟归黄岩四首  
圭壁袭缫藉，山龙饰衣裳。  
不闻燧古初，而兴自虞唐。  
毁车崇骑射，隶作篆籀藏。  
至今人便之，秦亦忽以亡。  

陈傅良　送谢希孟归黄岩四首  
累觞以为欢，班荆以为仪。  
交际贵如此，勿使至意亏。  
颇常怪小雅，鹿鸣至鱼丽。  
宾主礼百拜，六经似支离。  

陈傅良　送辛卿幼安帅闽  
长才自昔恨平时，三入修门两鬓丝。  
瓮下可能长夜饮，花间却学晚唐词。  
潸然北顾关河水，简在西清日月迟。  
乘雁双凫沧海上，与君从此恐差池。  

陈傅良　送徐一之客赣上兼简赣守薛象先  
清水一段出万壑，越玉五重陈两厢。  
美人去作诸侯客，几年藀涧筹行藏。  
系舟夷犹暮春堂，细雨冥冥烟树苍。  
竹萌梅实尽此觞，别恨岂但山川长。  
章贡分流合江水，西风为我送双鲤。  
休言相忆强加餐，报道吴帆何日起。  

陈傅良　送雪庵瑾禅师还山  
五马逢迎甚阔痚，满朝问讯近何如。  
诸公极有迟留意，一日连收竟别书。  
佛法盛衰千劫后，人生老壮百年余。  
向来游旧今亡恙，愿得斯人尚起予。  

陈傅良　送杨似之提举湖南  
昨日有客去分符，今朝有客来揽辔。  
蕨芽掇尽笋可{屈刂}，送客焉知老将至。  
儒雅风流能有几，南宫先生无乃是。  
十年不复梦蓬山，万里何为隔湘水。  
叶公岿然地官贰，颜公领袖天下士。  
星联郎署尤与何，次第诸公迹连茹。  
一时台省旧名德，十见班行已三四。  
可令仆马病崔嵬，独抱兰荪吊憔悴。  
渔樵混迹山穷处，故故肯临人不记。  
酒半停杯问须发，夜阑秉烛微文字。  
多时渴见痛折节，万事要看方得意。  
先生行矣扈甘泉，请自此心扶大议。  

陈傅良　送杨渭夫归省  
应侯气盖百粤小，朱侯谊与漓江长。  
两侯爱士早成癖，怪甚渭夫怀故乡。  
士穷万事一不就，就得一事穷何伤。  
渭夫壮者忍穷久，老骥欲秣胡沙霜。  
吾家何在云横岭，赵媪不冤刘儿瞑，  
孰与亲旁煮汤饼。  

陈傅良　送杨渭夫入淮  
老去关心最语离，不堪离久会还希。  
君方慷慨思矜振，我已婆娑喜惰归。  
万事莫如身自爱，十诗亦与世多违。  
倘将书寄南来雁，且问琼花果是非。  

陈傅良　送叶正则赴浙西宪幕  
频年送行客，酒罄诗不工。  
最晚与君别，柰此百感丛。  
岐山有鸣凤，雅颂移豳风。  
于时二老生，出处海上同。  
曹刘对匕箸，失色一语中。  
明朝蜀江水，不与灞漣通。  
人心起毫末，世故关鸿蒙。  
乃知贫贱交，不下王霸功。  
霜根宿病骥，云帆背蜚鸿。  
秋水能隔人，白苹况连空。  
相从自束发，各去随转蓬。  
今怀欣有合，后会苦未重。  
鲈鱼直万钱，羊酪醅一钟。  
愿君养盛年，我友半已翁。  

陈傅良　送曾继先赴山阴路钤  
胡髯白尽犹强饭，髀肉添多未跨鞍。  
不向胡沙亲矢石，却来桥冢护衣冠。  
归舟自此长相背，荐墨于今尚未乾。  
只恐燕然他日事，独无名字可同刊。  

陈傅良　送赵叔静教授闽中四首  
家无宿舂粮，适意恣所向。  
征鞍催上官，帆海看叠嶂。  
有言及当代，浩饮益悲壮。  
以兹寘周行，盍在几人上。  

陈傅良　送赵叔静教授闽中四首  
读书须读经，学文须学古。  
青松故不换，白发早可数。  
我亦窭人子，风雨蔽蓬户。  
胡为数相过，夜话恒过午。  

陈傅良　送赵叔静教授闽中四首  
焝焝出万壑，冰壶县清秋。  
孰与玉瓒中，穆然养黄流。  
孤松高半天，兰芷复过幽。  
看君最雍容，柰何短自谋。  

陈傅良　送赵叔静教授闽中四首  
百吏不可试，卷怀州校官。  
翩然落南闽，不为荔子丹。  
彫虫妙经术，倚市多儒冠。  
吾道未必贵，政此良已难。  

陈傅良　送郑少卿景望知建宁  
过家乡里敬，将母士夫荣。  
得失从人论，行藏独自明。  
百年中古少，一笑万金轻。  
廉让吾何敢，新茶可撷英。  

陈傅良　送郑少卿景望知建宁  
有志须身健，关心在岁寒。  
一时诸老尽，多见大名难。  
湖海方连旱，瓯闽适少宽。  
为州人不乏，千万强加餐。  

陈傅良　送郑少卿景望知建宁  
清庙图书宝，熙朝雅颂音。  
频繁炻节召，荏苒二毛侵。  
衣饭家才足，丘园意亦深。  
卧听床下士，时作武侯吟。  

陈傅良　送郑少卿景望知建宁  
海内言华萼，谁名动缙绅。  
岂无当世志，能忍十年贫。  
酒兴新来减，交情老更亲。  
公余如促膝，剩把古书陈。  

陈傅良　送郑少卿景望知建宁  
屏废诚愚分，牢愁更索居。  
若逢知己问，犹解课儿书。  
地僻门长闭，年饥菜自锄。  
相望无一字，不是故情痚。  

陈傅良　送郑主簿泰兴解官归四明  
师友於今说郑乡，亲庭分付旧行藏。  
但知职分宜栖棘，尽把声名属憩棠。  
一字未曾缘荐墨，扁舟才可着诗囊。  
问津渔浦多西笑，独为莱衣味更长。  

陈傅良　送周介之同年赴德华宰  
民社须吾浣，江湖足此情。  
不堪秋暑近，欲趁莫潮平。  
拙宦成华发，忧时自短檠。  
君看庐阜石，千载尚垂名。  

陈傅良　送周鲁日辰州法曹  
团栾妻子是谁家，独被饥驱天一涯。  
远地岂无人晤语，长才能免世惊嗟。  
好於书作千年计，勿为官驱两鬓华。  
为问湖南似湖北，逾年吾亦访丹砂。  

陈傅良　送朱同之福州户掾  
我自三山失马余，君方千里问津初。  
衣冠万室催科易，礼乐元戎节目痚。  
谨勿向人徵外事，只须着意访奇书。  
一年正好榕阴密，丹荔黄蕉奉版舆。  

陈傅良　送子婿林申甫还侍  
锵锵笙磬阼阶东，穆穆黄流玉瓒中。  
近在门阑无此称，老来襟抱更谁同。  
幽燕遗恨须收第，孔孟微言要忍穷。  
精舍一区泉石好，何时相就看冥鸿。  

陈傅良　潭师潘德鄜生辰  
落南添得黑髭归，归与相忘草木知。  
岳麓沈沈秋柝静，湘波穆穆夜帆迟。  
人间公论今何在，柱下家声此不疑。  
但欲公年如卫武，为留淇澳变风诗。  

陈傅良　题丁少詹姑墓志后  
白发从夫志，青刍为客谋。  
送车今几两，乐土有斯丘。  
犹子声名甚，他时雨露秋。  
摩挲看石刻，嗟惜到松楸。  

陈傅良　题范秀才万卷堂  
雅尚时相背，幽栖我数过。  
儿应看客惯，田孰与书多。  
自析唐郴县，谁联汉甲科。  
儒门今有此，天意定如何。  

陈傅良　题观潮阁  
俯拾沧溟大，冲陈苍莽多。  
闽山飞鸟没，吴会一帆过。  
消长看沙尾，行藏问钓蓑。  
登临有如此，人物付谁何。  

陈傅良　题耒阳黄宰诗卷  
诗卷来何处，棠阴日夕佳。  
令人添白发，及此有黄花。  
事业谁千载，文章各一家。  
何时定还阙，解柂向长沙。  

陈傅良　题明皇醉归图  
骑者两人扶不正，夹道谁知为万乘。  
一人前驰一顾后，怀欲并驱无号令。  
狩人亦忘记鹰犬，仰视只愁天欲暝。  
有司刺候上起居，杳莫得详宫钥静。  
呜呼开元自英主，前鉴竟遗盈幅纸。  
君不见汉宫图妲己，未必当年甚如是。  

陈傅良　题钱宰吸光亭图  
栖身身云梦八九上，用意风雩五六间。  
惟有澄有波兼皓月，尚怜波月蔽亏山。  

陈傅良　题瑞安宰朱元成乃祖云壑庄图  
功成不受富贵汙，轻舟翩然下五湖。  
至今风流在姑苏，我复见此云壑图。  
两坡乔木樛相扶，残山乘水千里余。  
天际未知何有无，一苇横绝双风蒲。  
杨花春岸秋莼鲈，在在着此儒仙舑。  
世无宗师貌不如，谁其嗣之吾大夫。  

陈傅良　题僧法传为沈仲一画听松图  
古松不知几千年，直干欲上干青天。  
樛枝下与人世接，冷风过之万壑喧。  
猿惊鹤怪樵牧遁，百鬼愁绝谁傍边。  
纷纷海内丝竹耳，何处缥缈来舑仙。  
整襟拱听移永日，置琴弗顾僮欹眠。  
松风有际意无尽，庄骚不数惟易玄。  
嗟乎深山大泽松不乏，斯人往往千载之陈编。  
笔端若有夜半力，一日忽在轩楹前。  
止斋虚静对立久，晴昊亦为生苍烟。  
毕宏韦偃骨已朽，画工一世脂粉便。  
北湖居士安得此，奄有二子云山传。  
北湖居士云山传，吾对孰与杜老起九原。  

陈傅良　题沈仲一所藏周氏群公书帖  
纷纷世上如落花，东风即入东邻家，  
要亦余事吾何嗟。斯人故国之乔木，  
枝叶胡然亦流落。吾生已晚讲闻熟，  
见欲堕泪那忍读。古来道德功名上，  
传世不曾缘物重。君不见人间秦汉，  
子子孙孙永宝用。  

陈傅良　题仙岩梅雨潭  
衮衮群山俱入海，堂堂背水若重闉。  
怒号悬瀑从天下，杰立苍崖夹道陈。  
晋宋至今堪屈指，东南如此登无人。  
结庐作对吾何敢，聊向樵渔寄此身。  

陈傅良　天台王子木解官长乐见访  
夜深擘荔真愁绝，春浅傅柑更惘然。  
世事爱来欺两鬓，人生堪得别多年。  
琢冰积雪江湖阻，树羽崇牙日月悬。  
此理仓茫君勿问，明朝且莫刺归船。  

陈傅良　廷植侄得男朱文昭寄诗於汤饼集即席和韵  
喜说徐卿得二雏，吾家波及亦君余。  
青衫手板宜从此，断简家藏莫付渠。  
但欲健如黄犊走，不妨错写弄麞书。  
更看汤饼频频供，笑索梅花到岁除。  

陈傅良　同游张园酒中各叹明年未知谁与此会余最衰病宜去因作诗识之  
春过新烟能有几，愁生飞絮转难禁。  
可怜衰白随年少，爱看残红到夜深。  
一辈衣冠方事事，故园松竹已阴阴。  
明年此会知谁共，雁荡山前寄好音。  

陈傅良　挽包飆叟  
樵牧常事席，篇觞早策功。  
有怀随事见，不耻与人同。  
我故奇诸子，年来识此翁。  
待看稽古力，乔木已悲风。  

陈傅良　挽包飆叟  
翁子看时辈，平生不妄贤。  
独於公有诔，谁恐世无传。  
他日须深刻，吾诗可附联。  
草黄松柏秃，名与石岿然。  

陈傅良　挽本奉议  
盛事无虚得，玄襟可自知。  
遍观同辈行，试似暮年时。  
衮冕趋椒殿，箫韶送玉卮。  
又宜天一笑，独此有遗悲。  

陈傅良　挽东阳郭德谊  
簪绂何能贵，声名幸自修。  
凡今为我友，几半与君游。  
翰墨千年托，松梧一夜秋。  
令人怀昔日，焝焝梦丹丘。  

陈傅良　挽林承信  
重交宁问田安在，急义固於官不知。  
膴仕幸多花萼好，幽栖宜与竹林期。  
床头周易吾将老，案上楞严晚得师。  
此意自应天予后，峄阳未琢长孙枝。  

陈傅良　挽林致贤提举  
一经韦氏学，五桂窦仪家。  
每耻乡评过，深懲履道华。  
人方贵全璧，事已堕空花。  
褒衮来黄阁，千年置齿牙。  

陈傅良　挽刘端木司户  
十年共语昨来非，长忆初年握手时。  
身世自怜心炯炯，功名犹恐论卑卑。  
民彝亘古非芜没，学者如公好器资。  
缓辔徐行逢九轨，可堪倏忽九原悲。  

陈傅良　挽刘茂实和州  
欲课民庸元道州，欲评人品马少游。  
居无一事可切齿，荐有三公方掉头。  
送公历阳令我愁，目断宾雁书沈浮。  
识与不识涕泪流，人世安用须封侯。  

陈傅良　挽楼朝奉  
裘马朋簪盛，绯鱼筦库卑。  
行藏公论在，然否雨心知。  
岁晏曾三接，民功仅一麾。  
空余华衮字，有恨盖棺时。  

陈傅良　挽楼朝奉  
九寺方连茹，专城又夹河。  
晚看诸子好，孰与一门多。  
薄海皆惊叹，亨衢忽荐瘥。  
大连同厚夜，其柰少连何。  

陈傅良　挽木奉议  
宠数频年及，俞音万口传。  
丰碑来少梅，大轴落台躔。  
教子宜如此，闻风亦凛然。  
送车今塞道，拱木看参天。  

陈傅良　挽潘才叔母  
剥啄唯深夜，门前杙小船。  
有儿能自致，此母已堪传。  
竹院前闻熟，桓楹大字悬。  
病怀嗟不及，健笔附诸贤。  

陈傅良　挽彭通直  
前辈如同郡，流风仅几人。  
不令儿巧宦，所尚世清贫。  
及老犹书卷，通班但幅巾。  
吾铭虽未就，乡誉胜坚眠。  

陈傅良　挽沈次卿学正  
洛学传当代，家声属此翁。  
一生无世味，万事与人同。  
恨不师前郑，欣赏客阿戎。  
宜铭千古意，岂在语言工。  

陈傅良　挽沈虞卿侍郎  
官重元非好，思閒乐有余。  
生儿早传业，课女夜抄书。  
时事方关念，归怀不遂初。  
经纶缘未了，天意盍留渠。  

陈傅良　挽沈虞卿侍郎  
嗜古真成癖，摩挲笑眼开。  
断编遗汲冢，名篆出秦台。  
□□缘应尽，云山唤不回。  
凄凉子云宅，问字有谁来。  

陈傅良　挽宋岩老参议  
居然是是亦非非，错处稠中定不疑。  
万事过人旁袖手，一生从众自观颐。  
肯为壮县虽尝试，略见周行已逆知。  
尽日杜门佳客至，小槽亲校酒醇漓。  

陈傅良　挽宋岩老参议  
少小修藏近市朝，亦非着意混渔樵。  
不为御寇犹争席，好说渊明更折腰。  
一饭重违凡子约，千金终却故人招。  
送车几两交相唁，我独难忘最久要。  

陈傅良　挽王兴之提刑  
四海王詹事，传家有象贤。  
宦情尘滓外，风谊典刑边。  
遗爱依前郑，群居得少连。  
生平才乐此，一梦涕潸然。  

陈傅良　挽吴明可给事  
诸老俱沦落，流风日转移。  
独怀忧国意，长说渡江时。  
姓字谁如此，功名早不疑。  
却收湖海气，燕坐雪垂颐。  

陈傅良　挽吴明可给事  
忆上诸生谒，公方薄恙侵。  
欣然蒙絮帽，恨不醉花阴。  
自说看人熟，相期晚岁深。  
半天苍岭雪，回首为沾襟。  

陈傅良　挽婺女何茂宏  
劝驾尝连萼，应门忽二毛。  
竟於时不偶，吾更晚相遭。  
宿草堪挥泪，丰碑忍泚毫。  
送车今几两，谁最恋绨袍。  

陈傅良　挽新昌吕修职  
顷作庵庐客，看公手种莳。  
溪毛无乱理，宰木有连枝。  
久欲鑱他石，今还赋此诗。  
黯然怀宿昔，絮酒定何时。  

陈傅良　挽新昌吕修职  
不道千山阻，将遗百世名。  
有儿能自臻，此老已堪铭。  
禄岂无三釜，贤谁似一经。  
吾词虽未就，应有护幽扃。  

陈傅良　挽薛季益尚书  
遍试江淮声藉藉，久劳荆蜀鬓苍苍。  
同时半已登槐棘，卒岁才能足稻粱。  
遗藁不为他日计，佳城尚及此丘藏。  
岂无后作多文胜，今我怀人泪欲滂。  

陈傅良　挽薛季益尚书  
州里谁如此达尊，户庭深静最情敦。  
不将尺牍通当路，却枉扁舟访杜门。  
每见色温如有属，欲书心槐不能言。  
从今若祭枌榆社，好配横塘两献樽。  

陈傅良　挽尤延之尚书  
自为师说竟谁宗，每事持平属此翁。  
有志政须名节是，斯文非独语言工。  
要令举世人材出，合在前朝行辈中。  
安得长年留把柁，后来各与一帆风。  

陈傅良　挽尤延之尚书  
宿留江湖长子孙，行藏节节耐人看。  
及为侍从身垂老，欲试平生事转难。  
书就仅题前太史，功成方记旧甘盘。  
令人长恨经纶意，历事三朝见一斑。  

陈傅良　挽尤延之尚书  
向来诸老独岿然，赢不胜衣万事便。  
灯下细书批敕字，雪边先着趁朝鞭。  
岂应无故令身健，却止功名与世传。  
遗奏定留卦禅藁，凭谁吹送九重天。  

陈傅良　挽尤延之尚书  
壮岁从游两鬓霜，重来函太各堪伤。  
那知卒业今无及，极悔论心昨未尝。  
相约归期须次第，独存病骨更凄凉。  
他年赖有门生记，托在碑阴永不忘。  

陈傅良　挽张材卿知郡  
貂蝉不逮老端明，世济谁如好弟兄。  
能着青衫谐计吏，却将白发去边城。  
夜魂俄断凝香寝，秋泪仍兼曳履声。  
万石君家同一传，嗣书应更有公卿。  

陈傅良　挽张春卿尚书  
怀抱今遗直，身名古象贤。  
路车陈左塾，笙磬在东悬。  
再世星辰上，三年雨露边。  
崎岖空老去，有识共潸然。  

陈傅良　挽张春卿尚书  
论建回天力，生平与众同。  
居常焚谏草，人自避乘骢。  
朝誉多张仲，家声近鲁公。  
挽辞吾不愧，收入汗青中。  

陈傅良　挽张子由母  
又是君王上玉卮，未央雨露湛垂垂。  
版舆此去还无恙，芝检重来更不疑。  
四世团栾能有几，百年澌尽亦堪悲。  
里中诸母今谁在，听说承平佑圣时。  

陈傅良　挽周宣义  
无酒浇陈草，将诗刻隧碑。  
遗名从此在，真意竟谁知。  
教子还余事，周人亦有时。  
忆尝从夜话，欲去更迟迟。  

陈傅良　挽族叔父  
松竹深围屋，□莲賸种鱼。  
所愁宾客少，不问稻粱余。  
尽日□相语，盈门手自书。  
吾儿有名字，万事听何如。  

陈傅良　挽族叔父  
我怀终古恨，不及奉觞时。  
满眼看诸弟，何心赋此诗。  
牛羊来蛰蛰，丘墓去累累。  
亦有千钟养，曾无一字碑。  

陈傅良　晚春二首  
万枝寂寞待春风，风雨过多春已空。  
未晓啼莺相唤语，海棠飞尽一庭红。  

陈傅良　晚春二首  
莫道春归事已非，水边天际绿成围。  
隔篱听得农家语，雨过田田麦含肥。  

陈傅良　晚移舟塘次值风而回华叟兄有诗次韵  
经春屏迹与谁同，苦雨衣篝亦自烘。  
方此欲为官况事，依然不值世情风。  
蒙茸水国蒲荷荡，馥郁田家橘柚丛。  
最是一年行乐处，翻成咄咄坐书空。  

陈傅良　汪守三以诗来次韵酬之  
一年春事堕槐宫，却爱清和与政通。  
乳燕黄鹂相倡和，落花修竹乱青红。  
羡君有赋非占服，愧我无才可送穷。  
细与论文一樽酒，它时还忆暮江东。  

陈傅良　汪守三以诗来次韵酬之  
江城如在水晶宫，百粤三吴一苇通。  
桑女不论裘粹白，橘奴堪当粟陈红。  
弦歌满市衣冠盛，缿讼无人刀笔穷。  
多荷弱翁今少霁，更能携客谢岩东。  

陈傅良　汪守三以诗来次韵酬之  
音合桑林律中宫，试听布鼓亦三通。  
相从璧水浮葱白，一别闽山擘荔红。  
把钓扁舟将老去，款门多竹未全穷。  
若为皂盖能忘我，立尽斜阳车不东。  

陈傅良　闻沈元诚归自临漳喜而奉寄  
荔圃班班熟，蠔房个个肥。  
我虽缘此误，公亦为何归。  
吏事生衣垢，家山减带围。  
不无华衮字，卿月更光辉。  

陈傅良　闻叶正则阅藏经次其送客韵以问之  
顺水去吴会，逆水来夔门。  
万古逆顺舟，以斗占旦昏。  
曩余好百家，信不及鲁论。  
初亦半喜愕，久之乍亡存。  
白发一无成，颇识委与源。  
风停波自平，却视消长痕。  
六经夫如何，夫子手所翻。  
恒言但桑稼，怪志无鹏鹍。  
规圆而矩方，往往万巧攒。  
诸儒各有得，长短贤若干。  
玉帛相会盟，兵车相并吞。  
一语苟暗合，群生皆晏温。  
经成今几年，尝试以是观。  
此道未轲死，此书未秦燔。  
犹之斗经天，於以生盖浑。  
西方亦人豪，国自为乾坤。  
书来入中州，坐使学者奔。  
君岂舍从之，或但游其藩。  
吾闻欲乘槎，凿空访河根。  
孰与瞻斗车，把柁行江湍。  

陈傅良　翁诚之尉慈溪再拟祖送不及  
昨来久伫骊驹集，今来怅望樯乌急。  
中年送客亦多违，先事徒劳后无及。  
江头祖帐几百人，落纸珠玑诗什什。  
自哦短韵意甚得，亟欲陈之复羞涩。  
君方筮仕从兹始，骅骝开路日千里。  
若逢人话子陈子，侏儒一节今如此。  

陈傅良　戊申腊桂阳喜雪  
月不能明雨却稀，山容野色夜辉辉。  
清霄下际双琼阙，仙杖前驱万玉妃。  
亘古岭旁冬不到，从今湖外岁无饥。  
来年此日吾何适，蓑笠寒江一钓矶。  

陈傅良　戊午寿国举兄  
一母分身四白头，从今家事付儿流。  
只须老草供觞味，乍可婆娑伴钓游。  
劳世万人输暇日，好天一雨荐新秋。  
平章何物宜为寿，三十余年晏子裘。  

陈傅良　西庙招辞  
君昔兮胡不去斯，君今兮胡不来斯。  
文栋兮琱楣，岘山之麓兮江圻。  
旨酒牲兮洁肥，皓遗老兮须眉。  
坎击鼓兮吹箎，君勿来兮迟迟。  
山蜿蜿兮榕阴萎蕤，江水清夷兮无蛟与螭。  
君之来兮可以娱嬉，君不共安兮谁与共危。  
鸣玉兮衮衣，彼亦君兮一时。  
莽中州兮为夷，匪冢则庙兮牛羊累累。  
尚我民兮有知，子子孙孙兮永依。  
揆之兮以是非，君舍此兮安之。  
田有畔兮泽有陂，桑稻兮诞弥，  
怀不报兮忸怩。日早暮兮夜何其，  
犹容与兮谁须。  

陈傅良　喜雨  
天顾於人略有情，片时收尽越山青。  
老农望外扶犁立，倦客愁边拥被听。  
尘翳欲清阊阖道，井花已上辘轳亭。  
冥冥直待黄梅熟，未要风池看约萍。  

陈傅良　戏题止斋丛石  
虽无壁立翠琅玕，聊当庭前犊鼻裩。  
我亦闻之方伎者，众山皆大小为尊。  

陈傅良　小诗为张漕寿  
皇华散作九州春，老穉□□夹道陈。  
韩子莫愁今夕雨，甫侯元是此山神。  
我虽载酒□□算，孰与将诗附不泯。  
他日中兴编小雅，若论孝友更谁人。  

陈傅良　孝宗皇帝挽词五首  
九庙威灵远，三宗德业尊。  
讴歌思艺祖，历数在神孙。  
欲返皇图正，先推帝系恩。  
诸儒议东向，此意定初元。  

陈傅良　孝宗皇帝挽词五首  
艺祖开皇极，何心畀后昆。  
天将翊尧运，世复见汤孙。  
武接规模在，仁追典则存。  
煌煌宋宗社，永永配乾坤。  

陈傅良　孝宗皇帝挽词五首  
深衷何自见。宽诏不胜书。  
当宁延方岳，逢人问里闾。  
岁为周委积，家被汉蠲除。  
巷哭弥天远，长江泪不如。  

陈傅良　孝宗皇帝挽词五首  
但谨鸡鸣问，何知鹤发侵。  
石经方典学，盟载更关心。  
四海尧丧毕，三年舜慕深。  
匆匆付神器，长乐尚沾襟。  

陈傅良　孝宗皇帝挽词五首  
岂以崇高极，能忘凛凛忧。  
衣甲三浣旧，费为十金休。  
熊馆无秋猎，期门绝夜游。  
恭惟怀显德，真可缔孙谋。  

陈傅良　孝宗皇帝挽词五首  
神机视禹迹，鬼胆破胡儿。  
大号初归我，成功少待时。  
韐櫜怀不满，箪食问何迟。  
河洛空遗恨，年年上玉卮。  

陈傅良　孝宗皇帝挽词五首  
贞观真英主，三王合庶几。  
此时生后圣，端欲踵前徽。  
济世功何异，除凶志偶违。  
辛勤三十载，十渐更无讥。  

陈傅良　孝宗皇帝挽词五首  
好学元无斁，忘疲晚有加。  
明谟宗六艺，妙用合三家。  
照映天经纬，流传士齿牙。  
奎文尊阁处，更合榜重华。  

陈傅良　孝宗皇帝挽词五首  
群才何辐辏，圣度似天宽。  
清跸留儒馆，黄金散将坛。  
风云一语合，日月万人看。  
攀附今无路，哀摧壮士肝。  

陈傅良　孝宗皇帝挽词五首  
不作修龄梦，天乎讵可谌。  
白云新厌世，黄屋旧非心。  
德业成千古，闾阎寝八音。  
乌号在何许，霜重越山岑。  

陈傅良　携客过王提举园访梅刘连州以诗来因用其韵  
屋后云梢万个长，屋前风蔓一川芳。  
有梅自索巡檐笑，无酒还酤踏雪香。  
偶与三刘同下榻，却怀二宋对持觞。  
写将诗句吾何敢，歡乃听人汲晓湘。  

陈傅良　谢倅监试未毕事而出以诗三章来用韵奉酬  
殷勤送客蹇谁留，久待江城未解舟。  
我醉欲眠君且去，不妨懒瓒继前猷。  

陈傅良　谢倅监试未毕事而出以诗三章来用韵奉酬  
归舟莫讶太勿忙，会面何曾累十觞。  
孰与持螯霜月下，拍浮酒浪旧陂塘。  

陈傅良　谢倅监试未毕事而出以诗三章来用韵奉酬  
极欲从君十日欢，倦飞终羡鸟知还。  
棘园观战缘何事，亦纵骅骝自出关。  

陈傅良　谢倅生日  
此夕其如好客何，秋风嫋嫋水微波。  
渡江公子今无恙，上蔡家声世不多。  
未放清朝空老去，欲谈前事竟谁过。  
阻陪觞豆彷徨久，坐想风流为一歌。  

陈傅良　谢林默之居士惠酒居士山居方与世绝尚欲友此废人耶小诗举发一笑  
不将鹅鸭恼比邻，林下萧然老幅巾。  
乞与青州十从事，添成明月两閒人。  

陈傅良　谢司马倅惠东坡竹石  
出自坡翁余百年，传之温国子孙孙。  
两家文物来归我，便盍投簪去杜门。  

陈傅良　新昌咏归  
回头三十二年非，木落霜空水见涯。  
万事自怜多誉早，半生犹幸一官迟。  
好将翰墨付侪辈，去与渔樵相尔谁。  
还有故人招隐否，寄声橘柚欲黄时。  

陈傅良　行湘喜雨简刘公度周明叔  
将行客有戒，正热人不禁。  
出门一昔雨，解缆十日阴。  
湘山益以碧，湘水益以深。  
天光接云梦，野暝蒙衡郴。  
蝇无盘中迹，蝉有木末音。  
顾乃废枕簟，爰方索衣衾。  
我起问夹岸，往藏孰与今。  
衡茅或数间，丛竹毕十寻。  
蒲莲间华实，鸥鹭时浮沉。  
老穉各有得，渔樵不相侵。  
早插禾欲孕新炊粟如金。为之失倦游，  
於以成孤斟。永怀泛湘人，  
屈贾多愁吟。往者亦此境，  
今者亦此心。空名但千载，  
佳思谁一襟。时哉不可失，  
浯溪更駸駸。  

陈傅良　杨伯子以其尊人诚斋南海集为赠以诗奉酬  
辱与门墙最不迟，白头方诵岭南诗。  
文从嘉佑今三变，人在庐陵此一时。  
细数儒先能几见，独怜岁晚欲何之。  
潇湘直下长江去，得望蓬莱却更疑。  

陈傅良　夷门歌送德修还阙  
万古江入海，吴蜀有不通。  
不通谁使然，人自为异同。  
昔在李孟钱，士各怀土封。  
静言彼何尤，亦各徇所忠。  
恭惟宋受命，三姓皆朝宗。  
斯文已百年，名世才数公。  
眉山与金陵，柰何不相容。  
大雅如关洛，亦复互诋攻。  
朋分文字间，祸起师友中。  
四郊忽戎马，尘满夷门宫。  
往事已覆辙，后事如飘蓬。  
一饭忘苦饥，一褐忘苦冬。  
身谋每不长，王事靡有终。  
有客独恻恻，万里兴深衷。  
相过话离合，历历繇熙丰。  
我久世虑薄，念之涕无从。  
贫贱将安归，功名在其逢。  
有能用斯人，可使百阻空。  
西人不为西，东人不为东。  

陈傅良　移花  
樱柳初无素与蛮，可将何物伴身閒。  
欲栽花木千余本，但候春风还未还。  

陈傅良　乙巳岁首寄彭子复徐子直  
又过一年空草草，寻思万事太劳劳。  
岁烦士友愁薪米，日见儿童叹鬓毛。  
乱卉各随分雨长，新禽已变两三号。  
及时君亦图良集，莫待春深水一篙。  

陈傅良　以两鹤寿薛象先  
日与山农共一廛，不应家有四乘轩。  
殷勤分送平齐下，为看蟠桃熟几年。  

陈傅良　忆筇杖  
岷峨山下筇竹杖，危者使安衰可壮。  
秦皇汉武穷兵不可得，我独得之今丞相。  
前年有旨还故园，其冬急召朝日边。  
半岁驱驰数千里，赖有此杖常扶颠。  
仓黄又别修门去，私室无人谨呵护。  
夜半雷霆下取将，儿叫妻啼留不住。  
我闻丞相下峡时，一物无有杖自随。  
属当晏朝立仗久，怜我弱胫疲坳螭。  
如今步屧随衰草，十步趑趄九步倒。  
假如杖在欲用之，山精海怪震怒亦不保。  
君不见杜陵桃竹欹，常恐失之君山湖上之风波。  
梓涧使君之赠尚尔耳，况自丞相还如何。  

陈傅良　因客说秋秫水伤复用前韵  
风鱠不须盐豉好，霜螯须着酒船深。  
无由种秫求旁舍，旁舍秋螟已蠹心。  

陈傅良　咏梅分韵得蕊字  
惜树须惜枝，看花须看蕊。  
枯瘦发纤穠，况此具众美。  
千林堕黄埃，数点昭青泚。  
谁知霜雪深，天意欲玉女。  

陈傅良　用前韵招蕃叟弟仍和蕃叟癸卯二绝  
细看物理愁如海，遥想朋从眼欲花。  
逆水鱼儿冲断岸，贪泥燕子堕危沙。  
百年乔木参天上，一昔平芜着处佳。  
行乐不妨随邂逅，我无官守似蛌蛙。  

陈傅良　用前韵招蕃叟弟仍和蕃叟癸卯二绝  
落花风雨奈愁何，愁亦不应缘落花。  
尚可流觞追曲水，底须占鵩似长沙。  
无人晤语鸟乌落，为我食贫楼笋佳。  
休说关河无限恨，腹非空怒道旁蛙。  

陈傅良　用前韵招蕃叟弟仍和蕃叟癸卯二绝  
大飨须三饭，中黄起四维。  
欲追千古意，眼底合深思。  

陈傅良　用前韵招蕃叟弟仍和蕃叟癸卯二绝  
功名还壮士，道术付诸儒。  
但欲谋田□，扁舟下五湖。  

陈傅良　用徐叔子韵送其过毗陵  
家食年年未解忙，浮沉闾里但壶觞。  
偶缘他故趋吴会，可使君徒忆鲁狂。  
曲水曲流王逸少，鉴湖穷约贺知章。  
请於百尺楼头上，下视人间有肺肠。  

陈傅良　用幽字韵呈汪守谢倅  
旌骑收人迹，簪绅杂道流。  
引杯忘日毴　，得句与山幽。  
行在今当路，中兴此望州。  
为将登览目，著处访边筹。  

陈傅良　用幽字韵答贾端老  
人皆忘姓字，谁独访源流。  
病骥宜怀枥，迁莺故入幽。  
十年惭主簿，万户薄荆州。  
此事吾何敢，相将负一筹。  

陈傅良　用幽字韵戏简谢倅  
当户排危翠，循除漾浅流。  
此生从稼圃，谁与伴深幽。  
韩子痴凭桉，庞公倦入州。  
青簄与白饭，却待为君筹。  

陈傅良　用韵咏雪简湘中诸友  
夹湘而住一尘无，不在瑶池在石渠。  
气盖松篁谁与竞，今行螟蟘自相屠。  
山光际水天无间，夜色通朝月不如。  
中有一翁须皓白，萧然野鹤亦乘车。  

陈傅良　用赵帅韵为孟阜解嘲  
恨无毫发老波澜，世有曹刘亦后班。  
堪笑燕人夸璞腊，欲随圭璧上三坛。  

陈傅良　游白石岩  
地向东南倾，石际沧海立。  
蛟鼍限波涛，鸡犬得城邑。  
居然通国望，跋莫他山及。  
道人独有之，置屋三四级。  
几看星月烂，却听风雨急。  
于今二百年，我共冥鸿集。  
晤语夕阳低，对酒秋昮湿。  
明朝江上舟，避雨渔翁笠。  
邂逅一俛仰，此道可於邑。  

陈傅良　游丁次翁筼簹园期次翁不至  
径蹊曲折屋参差，半是天成半自治。  
修竹万午人独立，我来搔首菊花期。  

陈傅良　游鼓山  
鼓山闻天下，一见名不空。  
自从周职方，闽在王会中。  
登山亦几人，兴寄随所逢。  
骑君常愒日，迁客多悲风。  
剑川发瓯西，万阻与海通。  
忽焉得平壤，北山矗其东。  
我行未及巅，已见国势雄。  
三韩到吴会，不可道里穷。  
俯瞰南来帆，泇泇自朝宗。  
曩时诸降王，各抚千里封。  
相招神衔图，旅献东都宫。  
东都今何如，胡马鸣蒿蓬。  
一春长雨雾，明日归樊笼。  
恣探泉石幽，篝灯道归筇。  

陈傅良　游金巗赵园  
脉脉循檐水，林林夹岸山。  
令儿从竹下，领客入云间。  
稠木容人过，悬崖着手攀。  
从今名字出，不到径苔班。  

陈傅良　游金巗赵园赋海棠梨花呈留宰  
海棠故作十分红，梨更超然与雪同。  
文物英华周盛事，风流玄远晋余风。  

陈傅良　游鸣山寺徐一之兄弟载酒即席和其韵  
惰归春力不胜驱，风雨尚愁人掺裾。  
掠尽残红前日树，催还新绿去年畲。  
相将兴尽随花屧,赖有朋来载酒车。  
但得从今身尚健，吾乡风物胜匡庐。  

陈傅良　游南岳  
天作之山曷为哉，遥知阊阖正南开。  
两川文武长江下，百粤车书五岭来。  
柴望久为周堕典，牢愁多见楚遗才。  
不知崧岱还何似，我欲将书寄雁回。  

陈傅良　游云顶院和徐叔子韵  
老大生憎儿子态，更无春怨与秋悲。  
略将杯酌随宜具，剩有溪山取次嬉。  
爱客不妨兼泛泛，论文何苦太奇奇。  
况曾窥得尊生术，通昔蒲团日一炊。  

陈傅良　游赵园  
主人避客竟何之，雨过停桡落日迟。  
赖有畦丁曾识客，来禽花送两三枝。  

陈傅良　又和  
湖上檐须半捲虾，调冰雪藕各名家。  
有人不解长安饮，话极茶铛吸井花。  

陈傅良　又和  
沴气反为和气来，长沙千里一瑶台。  
新炊顿顿匙抄玉，熟睡家家壁撼雷。  
天直於人如合券，公应怜我欲停杯。  
向来韩子夸精祷，云合衡山特易开。  

陈傅良　袁起岩会饮湖上出示古刻酒罢各携桂花以归因成一绝  
湖光不动见鱼虾，败纸残编数十家。  
岩桂丛中三四客，醉归人得一瓶花。  

陈傅良　约同舍蜀人王德修三首  
远莫远关塞，鸿雁来年年。  
我尝按舆图，嶓汉在眼前。  
胡为与君别，壮齿今华颠。  
下峡君有期，会吴我何缘。  
令人愧不如，鸿雁得自便。  

陈傅良　约同舍蜀人王德修三首  
畴昔梦遡江，巴陵至瞿唐。  
两崖束秋昮，中有一带苍。  
安流进分寸，怒去千丈强。  
求君竟不得，望之涕淋浪。  
往日事已然，来日理未详。  

陈傅良　约同舍蜀人王德修三首  
橙橘方粲粲，鱼虾亦多多。  
能舂半年粮，岂惜一见过。  
良夜月如霜，听我苦别歌。  
翳翳葭芦乡，风定水自波。  
或者阻君舟，柰此伫立何。  

陈傅良　月夜书怀二首  
送客门初掩，收书室更虚。  
新篁高过瓦，凉月下临除。  
妇病才扶杖，儿馋或馈鱼。  
今朝吾已过，莫问夜何如。  

陈傅良　月夜书怀二首  
道德吾何敢，功名代有人。  
仓黄恒畏咎，班白总忧贫。  
细字书全废，深杯酒勿亲。  
静言空自爱，万古亦泯泯。  

陈傅良　再次韵简新第诸人  
行酒何如温太真，风流元不鄙钱神。  
扁舟容我归来老，一子令人买得贫。  
虽有群仙来月窟，欲扶衰力上霜昮。  
吾今已定渔樵约，勋业烦公一辈人。  

陈傅良　再和  
休将枘凿问方员，且引壶觞对圣贤。  
鸿雁不宝沧海冻，梅花相伴笑年年。  

陈傅良　再和  
浅杯莫到十分酣，但爱齤齤夜梦甘。  
万里桑麻风雨好，一夫尸禄我何惭。  

陈傅良　再和前韵  
冬夜苦难晓，短景复易夕。  
安得户牖光，不待东方白。  
恍如游化城，琼台若千尺。  
英华发林薮，余彩散阡陌。  
平铺浩无垠，巽入微有隙。  
忍寒食纵观，未愿朝曦赫。  
柳绵著歌茵，梅片堕妆额。  
皭然群汙中，有意欲比迹。  
自识玉皇家，癯仙陋山泽。  
新来学为农，遭岁屡无麦。  
穉子色恒饥，老婢脚尽赤。  
一饭今有待，喜更问瓜场。  
归来看床头，瓶粟幸余积。  
且以炊春醪，号召已散客。  

陈傅良　再寄用前韵  
幸无骨相可封侯，归理先人旧钓游。  
山下剩栽诸本竹，水边须着数间楼。  
群书可读自随喜，一客不来谁与愁。  
时把钓丝销永日，鱼儿亦得两三头。  

陈傅良　再用前韵简丁端叔  
乞邻亟只报何迟，愁绝饥甿一胜余。  
上有加餐下相忆，莫同泛泛寄双鱼。  

陈傅良　再用前韵简丁端叔  
闭关饶着一丸泥，我亦前扳更后跻。  
四海弟兄君看取，苛风不断雁行齐。  

陈傅良　再用前韵简丁端叔  
事到难时意转佳，声名早已动皇华。  
拨烦自古书生短，只合横经住绛纱。  

陈傅良　再用前韵简丁端叔  
繇吴入楚共悲欢，怀欲班荆竟未班。  
直待还舻愿衔尾，洞庭彭蠡浪如山。  

陈傅良　再用前韵简刘连州  
吴楚相望道阻长，我来邂逅挹群芳。  
人如盘谷元非隐，诗到孤山不道香。  
每与盍簪移永日，更须篝火及余觞。  
何须夸去东州说，不学蓝关独吊湘。  

陈傅良　再用喜雪除夕二韵寄宗简  
百年弹指顷，群动不遑夕。  
娈彼惰游者，长夜浮太白。  
豪侠旁无人，卧我楼百尺。  
衲子缚禅静，不敢践桑陌。  
武夫髀肉满，睥睨侯边隙。  
道家求不死，真火养阴赫。  
躁人干速化，自点雷门额。  
书生苦穿凿，奇字穷鸟迹。  
何如吾老农，一雨犁春泽。  
相忘与鸡豚，所辨才菽麦。  
不闻有孔子，安识由与赤。  
纷纷举世士，肝胆自疆场。  
老翁捧腹笑，空洞无一积。  
有来问时事，请以臆对客。  

陈傅良　再用喜雪除夕二韵寄宗简  
子歌我有感，我和子益悲。  
文武有天下，二南无变诗。  
陵夷及其季，小雅亦既衰。  
殷人早坠命，秦氏不及期。  
治身如治国，夭寿人所为。  
旧恙何时已，与子看前规。  

陈傅良　再用喜雪韵  
南人见雪古来稀，见只愁吟草木辉。  
留囓毡毛穷汉使，说开围角老胡妃。  
我尝豪健能无褐，今已衰迟要不饥。  
北望雁门肠欲断，春蒲空老旧渔矶。  

陈傅良　再用喜雪韵  
瘴雨蛮烟此后稀，山童亦与借余辉。  
争看狂穉相呼唤，下吸饥鸟自匹妃。  
苦乏貂裘堪夜永，喜无蝝子着冬饥。  
兴来那况山阴客，为我扁舟倚石矶。  

陈傅良　再用韵呈德修  
一日一见犹为稀，如何十年见无期。  
昔方壮岁意轻别，一笑听君歌式微。  
江流永矣剑阁阻，恨不羽翰能奋飞。  
不图今日已华发，话此怪怪还奇奇。  
桑麻不竞蒿压屋，厚禄书断儿恒饥。  
谁当附热斲冰雪，岁晏独可相从嬉。  
功名富贵各有时，人亦空自为韦脂。  
与君持此将安归，沧海雪山无尽诗。  

陈傅良　赠东阳吕望孙周登二武士  
鸿门无人易水寒，安得壮士久所患。  
求之市隐戎行间，纷不当意鬓已班。  
逆胡未讨忧万端，此得两君卿自宽。  
有石堂坳立礸{石元}，百夫睨之欲举难。  
两君挟起如弄丸，舞空一叶风团团。  
吕君忽作胡衣冠，沥酒於地盟血殷。  
长剑久倚燕然山，义欲为汉诛楼兰。  
九重深窈虎守关，竟以剑器博一餐。  
语未良已声珊珊，两蛟出没万马攒。  
夜阑月暗天汗漫，满堂悲愤泪欲潸。  
嗟尔两君诚义肝，我方乘障荆之蛮。  
五营诸将皆豢安，髀肉久不堪征鞍。  
谁能唤与百辟看，但得汝等一解吾君颜，  
书生老死不足叹。  

陈傅良　赠杜伯高  
腊后玄冥意气骄，余寒造物亦亡聊。  
风收夜雨春何浅，云障朝暾雪不消。  
真悟此生才半岁，恣听何处是三朝。  
粲然一笑将迎我，赖有江梅慰寂寥。  

陈傅良　赠石时亨  
要是同根本，应须识等差。  
六经无剩语，百氏自名家。  
日落山含斗，潮回浦见沙。  
了知来往意，万古一生涯。  

陈傅良　赠尹绍伊  
吾友尹绍伊，十年抱心疾。  
休然万事废，豆子黑如漆。  
从之问旧学，历历不遗一。  
佳篇间哇郑，法语杂方术。  
岂其遇人耶，托此访遗逸。  
张皇鬼物怪，漏泄宫禁密。  
君看服乌喙，孰与近参杧。  

陈傅良　赠张孟阜绝句  
燕坐何曾论古今，束书高阁反求心。  
若能领会无多子，绝胜相从岁月深。  

陈傅良　赠章虞卿  
章子一别二十年，此来衔袖书一编。  
自出己意说百篇，至说五诰尤愕然。  
我今万事付幽屏，是书插架漫不省。  
子之书意吾已领，且探梅花试汤饼。  

陈傅良　张漕行部过湘岸有作因次其韵  
春晚得新霁，草木日夜绿。  
阳光初蔽亏，野暝或单复。  
美人浮湘波，领此入蓬屋。  
故放归帆迟，更呼渔火续。  
穷探物精华，尽付诗凡目。  

忆昨欣晤对，令我忘休沐。  
剧谈酒行希，危坐兵卫肃。  
相思正倚楼，所寄忽累幅。  
瑰辞堪买贫，轶韵和难属。  
自从楚骚兴，悲些逮差玉。  
后来数唐人，歡乃岩隈宿。  
世无梁昭明，斯文又谁录。  

陈傅良　张端士以诗送兰蕙因和其韵  
暮春堂上抱天和，时启柴扉与客过。  
客有可人须语似，新篁来看玉森罗。  

陈傅良　张冠卿以前诗怀哉各努力人物古来少句为十诗见寄次韵奉酬  
明月不可涴，有时障氛霾。  
芙蕖生淤泥，岂必所处佳。  
老子苦炼藏，释氏多遣排。  
如欲尽物累，自古谁好怀。  

陈傅良　张冠卿以前诗怀哉各努力人物古来少句为十诗见寄次韵奉酬  
连楹着胡椒，环堵诛蒿莱。  
节士亦良苦，乃筑怀清台。  
世故何浩荡，人心亦崔嵬。  
之子访田舍，厥繇安在哉。  

陈傅良　张冠卿以前诗怀哉各努力人物古来少句为十诗见寄次韵奉酬  
冥心观宇宙，孰是同与各。  
夜旦无反恶，日出星河落。  
此有齐人瑟，彼有荆人璞。  
嗟余耳目短，岂故重然诺。  

陈傅良　张冠卿以前诗怀哉各努力人物古来少句为十诗见寄次韵奉酬  
朝鸡警冠剑，巷犬吠村坞。  
胡然子列子，越在郑东甫。  
永怀王黍离，莫与戍申许。  
鸡犬各有役，人亦宜自努。  

陈傅良　张冠卿以前诗怀哉各努力人物古来少句为十诗见寄次韵奉酬  
说合何必然，金化黄河塞。  
真然说不合，千钧等蝉翼。  
累累近丘墓，浩浩古载籍。  
崎岖盖天意，解后匪人力。  

陈傅良　张冠卿以前诗怀哉各努力人物古来少句为十诗见寄次韵奉酬  
我友天下士，逝者八九人。  
非无新造交，亦有久故亲。  
可与共安利，未可同隐沦。  
欣然得一个，回首终醉辛。  

陈傅良　张冠卿以前诗怀哉各努力人物古来少句为十诗见寄次韵奉酬  
秦人弊申韩，亡梁以崇佛。  
六经独何罪，莽亦窃大物。  
堪嗟二百年，吾道功第一。  
熙丰余论在，河洛诸贤没。  

陈傅良　张冠卿以前诗怀哉各努力人物古来少句为十诗见寄次韵奉酬  
澶渊竟要盟，老莱气安吐。  
韩范犹自怜，不遂臣西虏。  
人材系其逢，事业随所附。  
千载有南董，何啻今视古。  

陈傅良　张冠卿以前诗怀哉各努力人物古来少句为十诗见寄次韵奉酬  
江梅岁已过，燕子春又来。  
不愁吾鬓霜，所恨此志灰。  
扶桑焞焞明，阊阖荡荡开。  
欲往岂不可，致远非驽骀。  

陈傅良　张冠卿以前诗怀哉各努力人物古来少句为十诗见寄次韵奉酬  
子歌我三叹，我和子一笑。  
方期俗耳合，勿与知音道。  
颇闻古韶卷，不落人间调。  
悲歌泣鬼神，妙语无余少。  

陈傅良　招徐居厚  
老来却忆少相过，别自何年白发多。  
山叶抱蝉虫吊夜，去看沧海壮秋波。  

陈傅良　招隐二首  
将子无登山，山上冈复冈。  
朝为朱阳炜，暮作阴飚凉。  
磴滑幽鸟啼，林深山鬼翔。  
子兮何所求，乐此魑魅乡。  
国人伫齐轼，吾党多鲁狂。  
望子子不来，翠袖天风扬。  
缁尘摆落尽，幽愿次第偿。  
焦{明鸟}入冥云，虮虱宽贝阳。  
子兮竟谁从，独乐无已康。  
岂其羊之饥，而可谷与臧。  

陈傅良　招隐二首  
将子无涉水，水深下无极。  
鯈鱼舞浮阳，螭首闯阴碧。  
弱去一羽沉，恶来万波激。  
子兮何所求，快此蛟涎滴。  
议谏起阳城，拾遗招李渤。  
望子子不来，羊裘号逋客。  
踞坐山石粗，晞发朔风疾。  
乱流两白足，何日踔痚逸。  
子兮宁不悲，饥氓俟唐稷。  
岂其洛之涯，而可温与石。  

陈傅良　赵帅复赋诗来用韵酬之  
天光交光地欲无，中间老子独轩渠。  
一蓑渔隐真堪画，万玉龙骧不可屠。  
已卜菑畲何幸甚，却怜蓝缕更愁如。  
莫将此惠长私楚，好上甘泉扈属车。  

陈傅良　折子明提刑自湘中以诗问讯用韵酬之  
久立天涯咏式微，胡然华发尚□□。  
□□□望归簪履，便冀君恩到盖帷。  
当世岂无君子论，□□□□□人诗。  
湘中一似桐乡好，安得扁舟着钓丝。  

陈傅良　郑自明哀词  
母曰余儿兮，吾莫知其何尤。  
妇曰良人兮，吾曷为罹此忧。  
兄弟不以是咎兮，朋友称其好修。  
恭不得其故兮，庸强名之曰命。  
相彼下堂而贻戚兮，或结缨以顺听。  
万不同咸自取兮，曾二者孰失其正声。  
鬼神之所仇兮，人直躬焉是病。  
胥属镂忽堕其前兮，屈鱼腹以为阱。  
奇祸作於牖下兮，顾奚悲而宜庆。  
嗟子何伤兮，独余怀不能以自胜。  

陈傅良　止斋即事二首  
性已耐岑寂，老应忘隐忧。  
齐年双白发，尽日一苍头。  
竹闭缄门钥，蒲团数漏筹。  
未知庭庑下，还有雀罗不。  

陈傅良　止斋即事二首  
教子时开卷，逢人强整襟。  
再贫看晚节，多病得初心。  
地僻茭莲好，山低竹树深。  
寄声同燕社，明月以秋砧。  

陈傅良　止斋曲廊初成  
但酒胜如水，但花胜如草。  
小廊曲通幽，竹椽亦良好。  
止斋十数间，足以便衰老。  
檐低远风露，地窄易汛扫。  
浅溪浮薄觞，短屏糊旧稿。  
著书仅玄易，过客多韦缟。  
於中榜退思，谁其谅深抱。  
吾思亦已晚，吾退盍更早。  
怀哉彭泽令，仰止商山皓。  
维渊有潜龙，维岳有藏宝。  
煌煌暮春堂，三字落穹昊。  
昭回际南极，镇抚及东岛。  
胡然乃在斯，夙夜惧不保。  
鬼神无世情，呵护必有道。  

陈傅良　仲一以诗来用韵奉答  
陪侍经帏涉岁年，亦尝尚论鞠衣贤。  
如今三嗅馨香泣，惟恐将诗去浪传。  

陈傅良　仲一以诗来用韵奉答  
呜咽苔移玉座春，昔年曾扈属车尘。  
重阳不见黄封酒，只见餐英独醒人。  

陈傅良　仲一以诗来用韵奉答  
剩有新诗入递筒，岂无能画作欣篷。  
金钱翠盖相辉映，着我皤然酒借红。  

陈傅良　重阳和朱直方韵  
衰老登临得并家，绝胜十载向天涯。  
直须与世为陶令，谨勿令人识孟嘉。  
蓝水悲吟空雅健，牛山醉墨谩欹斜。  
谁知竹叶虽无分，一笑何妨菊自花。  

陈傅良　重阳日寄瑞安留宰留宰以是日宴新第人并见招不及赴  
落帽沾衣总失真，追随萸菊亦劳神。  
酒无肴核依然好，家有溪山岂是贫。  
沆瀣从空来夜气，青冥随处际秋昮。  
不知此是登高否，为问慈恩塔上人。  

陈傅良　舟中奉呈赵帅一首且速迎侍相与满岁  
曷不放言追鵩赋，岂无幽思续离骚。  
去年比屋余三釜，昨夜沿江长一篙。  
白发岂曾缘吏役，青衫那更有儿曹。  
鱼轩肯为公来否，相约春光访蟹螯。  

陈傅良　周和叔通判雪寒索酒戏用来韵以将朋尊  
持杯虽念故人寒，欲予还不似印刓。  
此债岂应行处有，黡春何日寄云安。  

陈傅良　周宜义三子仲敏明□幼谨同年登第因以前韵奉寄  
营营浮俗赝还真，孰与传经妙入神。  
一榜及看三子贵，数椽能忍十年贫。  
自将弧矢书闾史，便使冰渊诵小昮。  
家学如君今有几，殷勤罗拜我何人。  

陈傅良　朱及之以所种荔枝结实招饮不及赴以诗谢之  
闽谱余尝第状元，年来虽见仅名存。  
贡存天宝犹徒扰，赋似相如亦妄论。  
每羡朝阳私沃壤，正愁秋雨妬芳樽。  
降衣玉质今何夕，照我西归十二轩。  

陈傅良　自仙岩还舍留别诸友  
瀑布衡从云一坞，浮图明灭木千章。  
在山终爱难山去，遮莫黄尘涴我裳。  

陈傅良　作南塘记郡守沈持要以诗来谢次韵奉酬  
周公作雅颂，退然在豳风。  
功成贵无迹，名大谤亦丛。  
彼人自标置，刻画岂不工。  
君看榛莽间，断碑卧颓墉。  
想当在世时，拳拳效深衷。  
胡然今弗省，身后议论公。  
达人悟物情，玄览昭有融。  
区区强名我，咨尔来何从。  
沈公天下士，於今万夫雄。  
邦人见未尝，誉之口不容。  
请将氏南楼，语尽意未穷。  
公诗陈谊高，耻与好事同。  
年登百废兴，解后吾何功。  
勇去学休影，倦游谢遗踪。  
吾方笑征南，双双勒坚珁。  
一以栖山颠，一以没水中。  
