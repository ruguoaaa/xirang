---
title: 第2部分
index: true
icon: editor
order: 2
category:
  - 诗藏
  - 诗集
  - 全宋诗
tag:
  - 佚名
---

蔡向　留题授上人曲肱斋  
莫笑此斋小，曲肱聊度年。  
玉楼容十二，世界纳三千。  
亦可罗尊俎，何妨散简编。  
戏余留岁月，墙远不能前。  

蔡向　题洪景伯分绣阁  
杰阁横空爽气收，一时胜概压岩幽。  
要将绣岭匿峰色，分入霞城栖月楼。  
雌霓挂檐供彩笔，雄风拂面快金瓯。  
才华便合冲霄去，应为看云却少留。  

蔡向　题隐真宫  
福地流传号隐真，麻姑曾款蔡翁门。  
臼舂云子自堪饱，井溢丹泉便可吞。  
山露五峰疑指爪，溪盘百叠想裙痕。  
我来既蹑灵踪后，知是仙家第几孙。  

蔡向　题张子正观察溪风亭  
雅致园林景特奇，彩亭斜跨水沦漪。  
影摇碎日浮霜簟，声触危栏倚钓丝。  
岸帻不妨横醉榻，萦眉时复度新词。  
溪山风月年年好，长与高人啸咏期。  

蔡向　题张子正观察溪风亭  
西山蚤擅三明誉，东渏真成九老游。  
水阁风亭忘岁月，岩花涧草度春秋。  
季鹰自足莼鲈兴，平子宁甘都邑留。  
圯上一编今在否，向来专为赤松谋。  

蔡向　题张子正观察溪风亭  
忆昨从游鄞水边，星霜荏苒几经年。  
里居梁宋正连接，桥寓海山相后先。  
别墅岂堪陪谢傅，后堂那复醉彭宣。  
自惭憔悴成疏懒，浪许赓吟池上篇。  

蔡向　赠幽谷老人  
芒鞋踏破两淮尘，梦断郸邯郸迹未陈。  
唳鹤啼猿犹有恨，岩花涧草总相新亲。  
三生顿悟旧缘在，一笑还惊熟处新。  
瓶钵剩添风月满，与君同是再来人。  

蔡逸　游圣水寺偶成  
尽日苦征赋，公馀散霁怀。  
塞云生古厂，宿雨溜悬岩。  
鸟倦晨犹伏，僧眠午未斋。  
高人莫相笑，仙尉亦吾侪。  

蔡逸　游圣水兴慈寺  
二月春事半，县花无数开。  
江头连骑行，江雾绍红埃。  
下马坐清荫，观鱼大江隈。  
行行历山寺，金碧森楼台。  
拂石有唐碑，字老生莓苔。  
缅想古今事，悠然一伤怀。  
解榼醉泉石，徬徨不忍回。  
辞径下扁舟，重开賸樽罍。  
江烟暝川谷，冰轮出崔嵬。  
水面映金波，流光浮玉杯。  
荡漾舟渚间，往来恣徘徊。  
一棹转圆沙，灯火来相催。  
高歌赋厌厌，会须期再来。  

蔡雍　句  
满前青嶂千屏列，直下澄江一带横。  

蔡用之　龙泉秩满题  
昨日新官对旧官，吏民一半冷相看。  
夜来惟有前滩水，依旧多情到枕寒。  

蔡幼学　浮家  
春风扫积素，春雨涨新彩。  
再行适良愿，及此嘉致足。  
溪桃绽腮红，溪柳起肤粟。  
万物欣向荣，吾生亦从欲。  
浮家信所之，欢意到僮仆。  
行乐人有言，未省我心曲。  
忆昔西湖春，安舆探芳谷。  
彩舫漾晴漪，名园玩清缛。  
星郎引群雏，戏舞衣裻裻。  
归来夜未央，清话屡更烛。  
只今天一涯，把酒远相属。  
富贵竟何时，一官乃羁束。  
法喜闻我言，低回若惊辱。  
一笑强相酬，归装宜早促。  

蔡幼学　和林择这齐山韵  
褰裳涉秋浦，散策上齐山。  
盼往谢尘嚣，瞻新得层峦。  
万象翕呈露，跬步不可间。  
下巧瞰坤轴，高奇仰天剜。  
硿砿禹所穴，巀巐秦开关。  
始探困伛偻，徐行快平宽。  
斩凤扣危避，登虬俯澄湾。  
突然出鳌北，但见江漫漫。  
匪物激愚懦，且以计群顽。  

蔡幼学　田园  
野水萍无主，清风草自香。  
庭阴新似染，物色去如忙。  
岩树鱼依绿，畦花蝶斩黄。  
家园向来梦，静数四年强。  

蔡幼学　晚泊  
落日维舟处，沙头望眼平。  
牛羊分陇下，灯火隔林明。  
人散村墟静，溪寒风浪生。  
渔翁醉眠稳，小艇任斜横。  

蔡幼学　月夜赠项子谦  
月色净加水，奈此清兴何。  
谁人当领此，隔屋呼项佗。  
驾言先我出，追随费经过。  
履声适相逢，欢然甜亭茶。  
乾坤何浩荡，水月光相磨。  
醉归巷无人，群儿自前呵。  

蔡幼学　早至湖心小园  
凉月在木末，我行出林坰。  
林坰何所事，爱此朝气清。  
池荇浥风露，洒洒醉梦醒。  
来离俯清泚，相照脸色頳。  
悠然到瓜田，钩蔓亦轩腾。  
万物咸得宜，吾生亦何营。  

蔡郁　奉寄文丞相  
嗟哉此纲常，一朝已散失。  
臣岂无贤良，君岂有惭德。  
君臣义未明，大道致闭塞。  
谁实笃忠贞，矢志不可屈。  
先生真英豪，提戈呼叱咤。  
一心收桑榆，戎行瞻黼黻。  
间关五岭南，誓师存百粤。  
有仍田一成，足以张征伐。  
南阳戴真人，足以兴汉室。  
天道岂无知，为此冠裳恻。  
昨闻战城南，王师奋鈇钺。  
万马似群羊，斗败鼓声竭。  
百年养士恩，报之在朝夕。  
多惭迟暮身，涕泪望乡国。  

蔡渊　初度谩成  
揆予初度又今时，老桂吹香满翠微。  
回首六千馀里外，惊心四十九年非。  
闲寻旧藁黏吟卷，怕损团花理战衣。  
一饭君恩何以报，貔貅按堵马秋肥。  

蔡渊　赠谈命余圆机  
甲子难周日与时，不句全阙是圆机，  
只将八字纵横看，祝福无差妙太虚。  

蔡渊　仲弟未归岁晚有怀  
明月照席寒，生我愁百端。  
冉冉岁云徂，游子不顾还。  
相送荷花碧，相望枫叶丹。  
高楼日千回，散步东林隈。  
攀条复揽秀，日暮空徘徊。  
金杯白玉台，犹能对寒梅。  
寄书岂不早，三月千里道。  
敢怨归轩迟，但念堂中老。  
春风萱草生，更树堂前庭。  

蔡渊　自咏  
屈指抠衣四十年，自怜须鬓已皤然。  
久知轩冕应无分，但觉西山若有缘。  
下学功夫惭未到，先天事业敢轻传。  
祗今已饱烟霞疾，更乞清溪着钓船。  

蔡元厉　彩云轩  
洞府神仙此是家，麻姑曾驻五云车。  
峰前三尺寒泉水，犹有白莲开旧花。  

蔡元厉　孤青峰  
琳馆松扉白昼扃，参鸾人去已冥冥。  
天开远画楼台古，地得遗丹草木灵。  
万壑野云晴酿雨，一池秋水夜涵星。  
麻姑仙驭今何在，槛外孤峰晚更青。  

蔡元厉　遗履轩  
仙客相从往玉都，轩前惟见老松枯。  
春来试问梁间燕，还是当时旧履无。  

蔡元厉　赠逍遥子  
身在逍遥境，开庵寓此身。  
红尘不到处，白日独閒人。  
月满云月夜，花留玉洞春。  
坐中无俗客，猿鹤故相亲。  

蔡元厉　中阁  
万仞仙山插太空，山腰依约见蓬宫。  
人寰隔绝无烟到，洞府深沉有路通。  
石罅生云埋柱礱，海光浮日照帘栊。  
野僧斋罢凭栏久，千里秋毫一望中。  

蔡宰　望洞阳  
岁事今无几，清霜苦见侵。  
寒深落雁渚，风急捣衣砧。  
翠谷纹秋水，斑绡缬雾林。  
洞阳栖隐地，楼观白云深。  

蔡载　芳美亭  
高人不惜地，自种无边春。  
莫随流水去，恐污世间尘。  

蔡载　句  
应有化人巢木末，枝间一国自行春。  

蔡载　遂初亭  
结庐傍林泉，偶与初心期。  
佳处时自领，未应鱼鸟知。  

蔡载　题胶山寺绣佛  
妙相夺天真，针针巧入神。  
几多瞻佛者，还想用以人。  

蔡载　通惠亭  
水行天地间，万派出一指。  
胡为穿石来，要洗巢由耳。  

蔡载　望云亭  
白云来何时，英英冠山椒。  
西风莫吹去，使我心摇摇。  

蔡肇　{上了下凵}亭山顶白龙穴  
南山咚咚天作鼓，号召诸龙尽行雨。  
惟有秃角最先到，泼墨云中鳞鬣舞。  

蔡肇　北固山  
一径杉松驻晚烟，渐看台影入云间。  
江拖缟带萦危堞，地注青螺出远山。  
当日英雄无复见，此时箫鼓有谁閒。  
我来应被藤萝笑，尘满衣冠盍厚颜。  

蔡肇　除夜宿垂虹亭  
东南胜概未忘情，老去扁舟复此行。  
小邑岁除无市井，下田水落见农耕。  
雪消西岭层棱出，春到重湖鳞甲生。  
桥下霜蛟贪睡美，为槌千鼓作雷声。  

蔡肇　次韵上呈樗年主簿乡兄  
君家晋陵我朱方，君家易知复叹忘。  
十年不见兰畹芳，青衫翩翩黄白郎。  
我游东南岁月长，江流汹涌山郁苍。  
烛龙东来尾鬣狂，鸟抓真人坐高堂。  
山中幡刹森戈枪，道场法嗣通衡羌。  
大道甚夷车御臧，独不进步谁资粮。  
脱身薄领行涧冈，青崖结茅云绕床。  
飘摇西堕梁宋旁，至今梦想犹高骧。  
矧复约子西城隍，瓦炉梵夹随行装。  
形骸土木神远扬，少狂豪气今则亡。  
剧谈软语志颇償，模写物象挥锦囊。  
樽前坐我烟霭乡，怜君駮踠未著行。  
侧身六合悲鹔鹴，即今文学可卜商。  
赤刀大训在西房，诏书兴贤利宾王。  
重闱共此烛灯光，肥羊细肋蟹著黄。  
茭蒲生白晚菘香，落月动影帘帷凉。  
夜如何其未卷觞，座间诗阵鹅鹳翔。  
卧旗蓄锐岂遽央，我坚孤垒何敢望。  
降幡欲挂月似霜，独君一扫可得章。  
滔滔笔力抵卞庄，两虎未捽终不忙。  
蜘蛛拂面归有祥，便看大榜挂北墙。  
南城西寺载肴浆，背城借一犹能张。  

蔡肇　次韵上文潜丈  
张侯胸中包覆釜，百里奔流无寸土。  
玄蛟白鼍有时作，一洗乾坤三日雨。  
诗雄变怪有如引，震动犹能止啼乳。  
已倾太白酒船空，更压少陵饭山苦。  
昨朝东门同拜勅，玉齿犹残道中语。  
闭门十日无一事，坐对空庭秋叶舞。  
何时御史出霜台，便假前驺辞棘户。  
城南邀我倒余尊，紫栗黄橙已登俎。  

蔡肇　次韵慎思贻无咎文潜诵诗  
卧听高斋落叶风，清诗交咏想晨钟。  
故人厚意论千载，正始遗音仅一逢。  
胶漆初期在俄顷，云龙莫恨不相从。  
芸房深锁秋香冷，郁郁葱葱佳气浓。  

蔡肇　次韵王产昭昆仲题京口新居  
我昔京口居，屡为南山游。  
古寺满修竹，平田漫清流。  
四升崇邱望，培塿见五州。  
人生如艺田，要待岁晚收。  
内惧寡道力，眇然念前修。  
六合不为狭，五亩亦为谋。  
何妨傍城邑，心远地自悠。  
漕水应潮涨，堂下可遭周。  
叶落固有余，柿栗不外求。  
生理如此足，岂谢岩谷幽。  
奈何不勇决，一毫辄绊留。  
余性本拙戆，涉世易悔尤。  
微官如涕唾，容易思罢休。  
三龙亦驰骋，诗好意则不。  

蔡肇　次韵周开祖九日登金山  
恨不从公此日游，凭陵天堑权黄头。  
江回巨浸吞三岛，云破危栏览数州。  
故事能追彭泽亮，清谈思对漆园周。  
黄花白酒鲈鱼晚，别有江南一段秋。  

蔡肇　从孙元忠乞猫  
厨廪空虚鼠亦饥，终宵咬啮近秋帷。  
腐儒生计惟黄卷，乞取衔蝉与获持。  

蔡肇　大港即事次韵  
村落家家有酒沽，黄童白叟醉相扶。  
恨无韩滉丹青手，更作丰年几幅图。  

蔡肇　大港即事次韵  
野草追随岸接篱，紫荆门巷日平西。  
自言今岁春耕早，腊雪消来水一犁。  

蔡肇　得奇石於岘山  
州城西南五里间，如渡巩洛趋秦川。  
土囊行尽跨山脊，云涛万顷江掀天。  
江南六月黄埃起，岭上行人多蝎死。  
车声踟躇正烦冤，石缝甘寒冽清泚。  
兹山蟠伏信有灵，穷幽访远恨未能。  
山农告异指南麓，夜有虹气如长绳。  
朝携长鑱剃草棘，应手铿然逢钜石。  
深藏疑有仙鬼护，完好不受沙土蚀。  
十夫募工挽使前，举身汹汹争相传。  
置园辉泽被草木，隅坐咫尺生云烟。  
自笑年来有师癖，摩挲剔濯穷朝夕。  
嵌形空洞出包藏，玉质青温相灵璧。  
沙痕洗尽圭角光，卷崖透壑通中旁。  
缕分浅黛泫微雨，翠剥苍藓晞朝時。  
我昔扁舟临古汴，千金价市搜寻遍。  
兰皋西鏁靳家园。方丈瀛洲眼中见。  
君不闻米家砚山入禁中，蕞尔卷石谁为容。  
乃知此亦有显晦，万事默默由天公。  

蔡肇　登城见古陵墓  
诸豪衰季此并吞，形势当时苦未论。  
不见江山开北户，竟随玉驾走中原。  
雄心尚记苍崖石，战血今消折戟痕。  
枯冢至今余拱木，夹城风雨有孤魂。  

蔡肇　登多景楼  
卧病江边一钓舟，江光晚色净淹留。  
山蟠京岘城随仄，水合中泠海共浮。  
席有笙萧吹井陌，斋余钟梵到林邱。  
道人说合龙天出，未暇燃犀照九幽。  

蔡肇　登焦山二首  
野旷天平入，潮生海倒流。  
帆余闽峤色，雁带玉关秋。  
斋近鸟鸢集，渔残纲罟收。  
虽云是吾土，兹日始能游。  

蔡肇　登焦山二首  
早鞍沾宿霭，夕楫漾晴晖。  
岁稔登新谷，山寒御夹衣。  
幽威广殿角，高遁故庵扉。  
稍悔鱼竿手，频年事鞅韟。  

蔡肇　冬日游甘露寺  
漕河胶舟水流咽，水关著键行者歇。  
大江伏槎卧长剑，万顷湿银寒不结。  
蓬莱诸仙亦避寒，海门冥冥冻欲坼。  
朔风吹晚雁叫空，蓬巷松杉崖石裂。  
道人丈室最高处，地炉蒲团稳坐热。  
我来乘閒不问道，方床相对无言说。  

蔡肇　汎舟横塘遇雨  
平野风烟入梦思，殷勤作画更题诗。  
扁舟卧听横塘雨，恰遇江南归雁时。  

蔡肇　甘露寺遭火  
聚墨魔宫殿，毗岚色界天。  
劫灰迷狠石，铅水泫铜仙。  
扁榜无佳句，华榱有胜缘。  
大江春正碧，白昼岛夷船。  

蔡肇　过邢惇夫墓下作  
人物於今叹渺然，孤坟宿草已生烟。  
日暮行人道傍会，应逢年少与谈玄。  

蔡肇　寒江捕鱼图  
海门山头初日晴，西津渡口寒潮生。  
沙痕暗长岛屿没，但见渔舟纵复横。  
江烟漠漠飞鸥鹭，着底寒鱼冷难捕。  
霜中渔父扣舷歌，明月芦花不知处。  

蔡肇　杭州次周大韵  
使君诗句益超然，文阵收工是昔年。  
本是东南遗爱守，聊从岩谷甚舑仙。  
莫嫌供给难留客，只为湖山已自贤。  
好请东封西狩颂，老来词格似甘泉。  

蔡肇　杭州次周大韵  
湖边莲叶已田田，闻道花开胜去年。  
君不御兮应有恨，风其吹汝未应仙。  
韵词合继菑公作，郡守谁如白傅贤。  
却使诗翁閒著笔，滔滔长句涌言泉。  

蔡肇　杭州次周大韵  
只占西湖不占田，六莲重到欲忘年。  
惭无佳句追和靖，聊取幽芳荐水仙。  
对面文章能发兴，脱身朝市已称贤。  
江边五月梅天雨，拎附齐舲过冷泉。  

蔡肇　和慎思初入试院  
午门錀入断人行，禁漏稀微出迩英。  
齐拜勅书期老仗，并驱驺御出西城。  
諠哗灯火看如梦，关锁官曹只寄声。  
聊付能诗破覉旅，诗成冉冉又还生。  

蔡肇　和慎思寄次张弟  
南山千亩龙蛇窟，半夜春雷起屈盘。  
欲钓六鳌沧海去，为留春笋作长竿。  

蔡肇　和慎思漫兴成章屡蒙子宠和更辱赠句辄用奉酬  
曹公长剑一杯酒，郑子孤云万里心。  
神骏莫辞观马厩，深沉久合寄书林。  
礼闱联事几三月，词客悲秋共一音。  
独有何郎诗思苦，空阶点滴伴清吟。  

蔡肇　和慎思秋日同文馆诗  
清月看初满，黄花吐未齐。  
小山思隐桂，大谷忆佳梨。  
节物信可美，诗骚懒自题。  
长年谙独宿，听雨闭秋闺。  

蔡肇　和慎思秋日同文馆诗  
匝合青云幕，纵横白羽场。  
谁矜率尔对，吾念斐然章。  
名淡隃糜榜，衣飘月窟香。  
春风马路疾，鞭帽散平康。  

蔡肇　和慎思秋日同文馆诗  
万里夷王子，曾听若木鸡。  
泛舟沧海外，授馆国门西。  
琛币来重译，车书想旧题。  
苍梧弓剑冷，云雨泣芝泥。  

蔡肇　和慎思秋日同文馆诗  
阒寂同文馆，秋英绽欲齐。  
禅庖分白乳，仙果破青梨。  
琴理将忘曲，诗探未赋题。  
清懽在文史，谁复梦重闺。  

蔡肇　和慎思秋日同文馆诗  
明时勤选擢，间设誉髦场。  
该学添三传，微能及九章。  
静无桃叶唱，清有菊花香。  
解我幽忧病，惟应赖杜康。  

蔡肇　和慎思秋日同文馆诗  
秸卵因时化，如何赴越鸡。  
逸群来冀北，屏气入淮西。  
盛事兼三物，浮辞斥百题。  
慎须精藻鉴，宠辱异云泥。  

蔡肇　和慎思诗呈同院后至诸公  
文书汗牛马，栋宇切照回。  
剸玉君曾试，吹竽我亦来。  
鉴精真有赖，诗妙不容陪。  
只忆归山去，霜畦斸芋魁。  

蔡肇　和慎思诗呈同院诸公  
图书从所好，英俊此焉依。  
奎壁重开照，琳琅尽得归。  
地严宫漏转，门掩吏人稀。  
子有诗三首，西江咀宝玑。  

蔡肇　和慎思诗呈同院诸公  
客去衣裳嫩，更长灯烛光。  
随身一书笈，賏腹万雕梁。  
梦旧传青馆，封须拜皁囊。  
羽翰从此正，天步赤霄长。  

蔡肇　和慎思诗呈同院诸公  
诸彦联翩入，斯文迤逦回。  
滔滔引溟涨，烂烂缭岩隈。  
此地身拘窘，他时心往来。  
倡酬真有味，雇我独非才。  

蔡肇　和慎思同舍问及故山景物用钟字韵诗以答  
白鹿真人歨御风，青杉手种大如钟。  
还丹未化神应获，道骨相期子合逢。  
万里且看腾踏去，一樽聊喜笑言从。  
攒峰列壑休南望，晓榻秋阴分外浓。  

蔡肇　和慎思未试即事杂书率用秋日同文馆为首句  
翳翳云生树，翻翻风动闱。  
高秋忽如此，吾党苦思归。  
极目愁关塞，侵寒寄褚衣。  
少狂真喜事，回首壮心违。  

蔡肇　和慎思未试即事杂书率用秋日同文馆为首句  
物色清秋逼，官曹静夜长。  
华星披夕霭，皎露洗空凉。  
律细诗鸡继，禅心梦易忘。  
依稀贪佛日，香火宿诸方。  

蔡肇　和慎思未试即事杂书率用秋日同文馆为首句  
取士渔盐出，传经户牖开。  
惊涛帘外起，聚雨笔端来。  
人竞悬金鉴，书方贵玉杯。  
太平元有象，勿遣赋良媒。  

蔡肇　和慎思与文潜无咎对榻夜话达旦  
穷秋天气少晴明，雨叶风窗夜夜声。  
应为幽人听未足，不教骢马出重城。  

蔡肇　和慎思重九考罢试卷书呈同院诸公  
清秋官舍酒瓶空，满袖黄花情所钟。  
忽得数篇吟可老，绝知开口笑难逢。  
浮舟有底不归去，戏马犹能限莫从。  
江上鲈鱼三尺许，西风欹枕梦魂浓。  

蔡肇　和文潜初伏大雨戏呈无咎  
城中鼎食排翠釜，羊胛驼峰贱如土。  
青衫学士家故贫，斗米束薪炊湿雨。  
纵横图史照屋壁，呫嗫诗骚从稚乳。  
省中无事骑马归，雨声一洗茅檐苦。  
急呼南巷同舍郎，听我临风有凉语。  
且贪青简事文章，未有黄金买歌舞。  
往来诗卷牛腰许，太羹玄酒并在户。  
吾诗老涩邀使前，政坐可口收艰俎。  

蔡肇　和文潜欲知归期近  
欲知归期近，朱墨复在手。  
出门岂无时，官事少邂逅。  
张公晚定交，千仞仰森秀。  
华堂耿青灯，夜半狮子吼。  
真龙服内闲，爽气凛群厩。  
新诗陈五鼎，斟酌皆可口。  
光华委行色，於我亦何有。  
缄藏不知报，刻画无盐丑。  

蔡肇　和无咎奉答文潜戏赠  
郑子词锋鲁孟劳，刜钟剸玉尽铅刀。  
风流陶谢枝梧困，击节期君仆命骚。  

蔡肇　和翟忠惠游焦山  
吾闻海中之山名黛舆，公纮九野水所输。  
沙痕蕝石记千古，尧水滔天才一濡。  
西潴七泽并淮湖，南倾百粤包荆舒。  
孤根不畏波浪没，正气自有神明扶。  
火轮纔升水鹤唳，地籁所作江貁嘘。  
佳气郁郁崖不枯，华堂五丈安方裾。  
鱼山清梵吼螺呗，水师绝叫诃龟鱼。  
山灵护法踊车象，石叟衄敌峻隈隅。  
可怜蛮触战左右，始信妇姑勃空虚。  
大千共此华藏海，比邱无一鎝锋居。  
君诗文采炳於菟，我行稽留类贾胡。  
何时妙诗对竹榻，甭夜柏子燃铜炉。  
卓锥之地虽亦无，巡用更求无价珠。  

蔡肇　寄京口新居  
橘圃青黄星照屋，竹林修辣槊搀云。  
千头固不羡汝食，一日可能无此君。  
为结茅斋依法露，欲携藤簟洗余醺。  
要来静处回光座，阅世真如过目蚊。  

蔡肇　寄题君山亭送吕天衢秀才  
百川赴下流，江海互吞吐。  
回澜薄空日，老岸不立土。  
坡陀出巨石，鳌背启窗户。  
我来俯凝碧，万顷过微雨。  
南沙八十里，草林尽可数。  
风声玄冥开，松影翠蛟舞。  
昏昏鱼龙气，暝色失洲渚。  
林间古兰若，梵放杂鸣橹。  
不能挂长帆，破浪极幽睹。  
至今清夜梦，窈窕越修阻。  
喜君自兹来，浩浩见眉宇。  
馆置古城东，淡饭忘羁旅。  
连城虽自珍，历块谁为许。  
束书问东舟，了不挂一语。  
脱身少年场，清座参佛祖。  
冰颜未生髭，老气欲冠古。  
所得岂虚名，自是慰诸吕。  
南天正炎溽，归思亟飞羽。  
江鱼已钓肥，江酒尚酤煮。  
访子昔游地，耿耿月沉浦。  
席龙望东南，浮云渺吴楚。  

蔡肇　家弟别试预荐时蒙慎思学士赠诗致庆感荷不已次韵酬谢  
我家书册代耕农，尚祝瓯窭亩一钟。  
再筑金台端不昧，高悬水镜亦难逢。  
亲闱动喜欣欣色，士论推公趯趯从。  
好在黄花归荐寿，秋堂欢笑变春浓。  

蔡肇　江浒按舟师  
江头新晴好天气，江上儿郎权船戏。  
掉船往来西复东，画桡掠水如飞鸿。  
清晨太尉自领客，荡漾幕帟翻春风。  
欲标不但与民乐，约束部曲藏军容。  
只今浔阳贼围绕，天子耀兵未诛讨。  
渠侬幸自惯水战，驾水楼船救江表。  
朝廷逡巡领诏书，太尉不日归西枢。  
试问兵钤元节制，藉留岁月还何如。  

蔡肇　江州  
浔阳江上陶彭泽，五株杨柳青山宅。  
元和之中白司马，送客江头明月下。  
当时尽作庐山客，林下题诗石上眠。  

蔡肇　京口即事和周开祖韵  
模写山川画不如，送来我得卷还舒。  
废兴此郡多遗事，搜索因君得尽书。  
劫坏丹青无晋旧，地穷冈堑是秦余。  
试参故楮来真赏，定有能知近代欤。  

蔡肇　敬用无咎学士年兄长韵上呈子方太仆  
两河郡县沦西方，西人思汉今未忘。  
果园芜没白草芳，旃裘戏马谁家郎。  
车箱峡口涧谷长，旄头倒挂回穹苍。  
王师西出讨獝狂，六花簇垒来堂堂。  
前锋锐头臂两枪，伏奸谨索收生羌。  
天声隐辚摇姑臧，奇兵缭背断馈粮。  
决河有声如坏冈，城头击钟声殷床。  
万甲几欲漂无旁，虽有伉健谁腾骧。  
一夫不敢陵彼隍，马首欲东促归装。  
缄胸有策须眉扬，归来恍恍若有亡。  
劬劳累日何由償，战鞍挂屋寻书囊。  
目随飞鸿思帝乡，彭城老将官横行。  
幕中市骏收鹔鹴，射堂两部奏清商。  
应弦破镝如蜂房，谈笑斥土覉名王。  
画图遣奏朝明光，诏书留典真乘黄。  
锦鞯玉勒春风香，平池老柳高云凉。  
神骏在目豪吟觞，跨下蹀躞惊凫翔。  
皇居九衢天中央，我时项背聊相望。  
西城九月天陨霜，夜谈关塞评文章。  
微言窃比惠与庄，和诗脱笔觉我忙。  
祝君韬养寿且祥，功名有来成堵墙。  
勿忧寒暑败肉浆，韔弓箙矢用则张。  

蔡肇　句  
断蓬帆影天平入，夹镜波光水到流。  

蔡肇　句  
原同籍堤辈，终老韩公门。  

蔡肇　句  
城响涛头入，江昏雨脚斜。  

蔡肇　句  
叠嶂巧分丁字水，腊梅迟见二年花。  

蔡肇　句  
柳间黄鸟路，波底白头天。  

蔡肇　句  
莫嫌供给难酬客，只为湖山已自贤。  

蔡肇　句  
三峡桥边春见雪，落星寺里暮闻钟。  

蔡肇　句  
先生万古名何用，博士三年冗不治。  

蔡肇　句  
城中十月雨蒙蒙，遥看句骊半山雪。  

蔡肇　立春日焦留宿  
岁为兹山一再登，渡头飞阁独相凭。  
云生江海交流处，人在松萝最上层。  
残雪既能留野客，春风先与报山僧。  
凭谁邀上东岩宿，更约花时命杖藤。  

蔡肇　彭群宜上新开轩  
老至登临兴未穷，扁舟几欲拭秋风。  
能开胜地留连我，只在高人指雇中。  
暮霭先昏瓜步港，寒潮犹打蒜山宫。  
请君剩汲中泠水，客至何妨酒屡空。  

蔡肇　上呈子方乡丈  
西方残敌鱼游釜，往岁天兵收境土。  
军行旱海口生烟，沙井无泉天不雨。  
将军意气吞八荒，欲入凉州倾马乳。  
坚城不下河未冰，幕中稍觉从军苦。  
曹侯献计取东关，帐下选锋同此语。  
归来塞色侵鬓毛，联翩始阅交衢舞。  
不学行间妄校尉，尽斩孙歆封万户。  
人生富贵有危机，彘肩不原加雕俎。  

蔡肇　慎思说家山之胜用其语得诗  
江清石磊磊，野旷竹修修。  
此地有茅屋，我行寻白鸥。  
分留须物色，来往更风流。  
相对黄尘梦，诗成拥鼻讴。  

蔡肇　石排山渡行  
中泠之西古石排，狂波悍浪何能摧。  
颠崖骨立不受土，草木坚瘦知谁栽。  
长蛇怒结花磥磈，苍隼饥啸寒毡毸。  
舟师雨汗渡洑水，捩舵失手遭旋雷。  
我行十月潮如落，百仞仡立青琼瑰。  
天吴白鲸隐映没，贝阙珠宫空洞开。  
沉沉窟宅閟奇鬼，赤衣驾马胡为哉。  
群珠可爏不可照，扶桑羡门归去来。  

蔡肇　书静胜院壁留别父老  
青山云半遮，惨淡有离色。  
溪水亦潺湲，呜咽当枕侧。  
男儿四方志，百年一行役。  
山水亦奚悲，我自本无得。  
父老拘我车，洒泪半凄测。  
使君虽自力，惭无理人术，  
举手谢父老，意厚难报塞。  

蔡肇　送蔡髎守天台  
天召四万八千丈，玉京五城十二楼。  
欲乘西风跨独鹤，直渡南斗骑牵牛。  
麻姑长爪快搔背，巢父投竿应掉头。  
广文物色分留在，二妙龙诗肯罢休。  

蔡肇　送洞元法师归茅山三首  
绛节飘飘下紫清，更参隐诀制颓龄。  
若逢方丈庞眉叟，来爱囊中赤甲经。  

蔡肇　送洞元法师归茅山三首  
崇宁新阁连云起，天篆浮空宝气飞。  
帝遣群龙常获守，池潭风雨夜深归。  

蔡肇　送洞元法师归茅山三首  
一庵畴昔共嵚崯，古木垂阻岁月深。  
恐是三生房次律，要随藤杖去重寻。  

蔡肇　送钱齐玥倅苏州二首  
一尉东南屈指中，雍容车骑旧儿童。  
郎君扇枕家中晚，侍史焚香省户空。  
十里浮梁晴卧蝬，一江春水净磨铜。  
三年官满东吴去，为具扁舟破浪风。  

蔡肇　送钱齐玥倅苏州二首  
洞庭飞雨打湘弦，燕寝凝香思渺然。  
四者难并知我老，七言俱赋为君妍。  
杂花绕径迎篮举，春鸟喧洲起画船。  
闻道山公方启事，重看一鹗在秋天。  

蔡肇　送王左丞五绝  
德星行斗牛，人物东西夥。  
太史告占书，发春朝玉座。  

蔡肇　送王左丞五绝  
江左名父子，风流适兹还。  
而宗有胜韵，觉在正始间。  

蔡肇　送王左丞五绝  
浮名渺吴会，耿耿千里淮。  
朔风吹高鸿，安得与人偕。  

蔡肇　送王左丞五绝  
三坚真得象，九师遂亡羊。  
寥寥千载余，焕发天地藏。  

蔡肇　送王左丞五绝  
岁晏风落木，野阴水增波。  
斋舲如傅翼，一举君谓何。  

蔡肇　送朱行中守润  
东南闻诏想风流，竹马津亭待去舟。  
夹案曾为新右史，分符仍是古诸侯。  
大江注海吞三岛，高阁临城览五州。  
笔力自能回造化，鹤林神女谩来游。  

蔡肇　题画授李伯时  
鸿雁归时水拍天，平岗老木尚依然。  
借君余地安渔艇，乞我寒东听雨眠。  

蔡肇　题李伯照夜白马图  
天上房星不下来，连山刍粟饱驽骀。  
龙姿逸驾飞腾尽，赖尔毫端力拘回。  

蔡肇　题李世南画扇  
野水潺潺平落涧，秋风瑟瑟细吹林。  
逢人抱瓮知村近，隔坞闻钟觉寺深。  

蔡肇　题三茅风雨图  
笔间云气生毫末，纸上松声听有无。  
收得三茅风雨样，高堂六月是冰壶。  

蔡肇　题申王画马图  
天宝诸王爱名马，千金争致华轩下。  
当时不独玉花骢，飞电流云绝潇洒。  
两方岐薛宁与申，凭陵内厩多清新。  
肉騬汗血尽龙种，紫袍玉带真天人。  
骊山射猎包原隰，御前急诏穿围入。  
扬鞭一蹙破霜蹄，万骑如风不能入。  
雁飞兔走惊弦开，翠华按辔从天回。  
五家锦绣遍山谷，百里舄珥遗尘埃。  
青骡蜀栈西超忽，高准浓蛾散荆棘。  
苜蓿连山鸟自飞，五陵佳气春萧瑟。  

蔡肇　题天申宫  
胜迹传来不记年，昔闻曾驻汉神仙。  
赤乌方喜灵坛建，白马俄惊梵宇迁。  
观额自唐因记定，宫碑至宋有眠镌。  
江南福地虽云众，第一无过此洞天。  

蔡肇　题朱之纯谷阳园  
陆机异时宅，故物无复迹。  
悠悠谷水阳，野水凄余碧。  
我观豪士赋，文字岂不白。  
一为功名误，末路真可惜。  
至今赐雨夜，哀鹤鸣不息。  
千秋得吾人，净眼照阡陌。  
结茅风烟际，一悟世网窄。  
古今一丘貉，贵贱百年客。  
闭门橙橘香，隐几冰冻释。  
我惭升斗禄，矫首望八极。  
人生劳佚间，此殆天所檄。  
鹏翔赤霄动，鲸喷碧海坼。  
为尔具扁舟，送此齿发迫。  

蔡肇　望海楼  
城晓通霜白，楼晴映雾残。  
玉螭取喷薄，铁凤舞高寒。  
议敢分丹鼍，时能御马鞍。  
腐儒江海意，菱芡得加餐。  

蔡肇　吾庵  
怜吾居处似东屯，草棘荒凉郭里村。  
明月有情先入户，青山无事独当门。  
未能种秫五十亩，且为栽桃二百根。  
不学灵云觅知解，花时相唤倒余尊。  

蔡肇　小诗戏无咎  
吴山楚水未忘怀，暮雨朝云恨已乖。  
纵免摩伽能毁戒，未妨泽室会千斋。  

蔡肇　烟江叠障图  
瓜州东望西津山，山平水阔生寒烟。  
海门日出江雾破，沿江山色寒苍然。  
五州京岘穹隆隐辚尚不见，况乃鹿跑马迹点滴之微泉。  
中泠之南古浮玉，钟鼓下震蛟龙川。  
楼台明灭彩翠合，海市仙山当目前。  
兴来赤脚踏鳌背，挥弄白日摩青天。  
原松芊芊雪欲尽，野气郁郁春逾妍。  
三更潮生月西落，寒金万斛流琼田。  
江山佳处心自省，画图忽见犹当年。  
有如远作美人别，耿耿独记长眉娟。  
双瓶买鱼晚渡立，孤篷听雨春滩眠。  
翰林东坡知此乐，至今舟上渔子谈苏仙。  
玉堂椽蜡照清夜，苇间幽梦来延缘。  
山川信羡归未得，送行看尽且作公子思归篇。  

蔡肇　用俎字韵呈樗年  
堕灶一言能破釜，魔界扫空成佛土。  
钟山道场天所开，万壑千岩没华雨。  
白衣居士演真谛，江汉滔滔流去乳。  
自从玉髻飞上天，妙缘谁救诸有苦。  
我昔南行入定林，水鸟松风能妙语。  
六时天乐采云飞，百丈寒江翠绡舞。  
此地知君曾著力，雷作弹指开蛰户。  
空山蕙帐盍思归，秋末晚菘行可俎。  

蔡肇　游浮玉三首  
百川日夜赴清浔，此地朝宗见本心。  
苍鹘养雏归绝壁，老蛟伏卵护寒金。  
江昏潭火何从起，岁旱豪牛或可沉。  
谁把孤根掷天外，免令游客费闲吟。  

蔡肇　游浮玉三首  
中{氵灵}南畔大丛林，龙象初排四众钦。  
一月遍收银色界，两山相击海潮音。  
安心已竟元无法，举意全抛莫浪寻。  
且使后来谁措手，乐天赢得掉头吟。  

蔡肇　游浮玉三首  
曾访山中支遁林，厌闻钟鼓日钦钦。  
百川赴海通三岛，万籁逢秋共一音。  
折戟战痕谁共吊，浮杯足迹杳难寻。  
鱼峰梵呗随曹植，试听云閒鸾凤吟。  

蔡肇　游善权洞  
阴风漠漠护崔嵬，激涧修篁翠壑开。  
何处人天尽回向，于今龙象亦堪哀。  
常星晓挂层台冷，陨石宵飞夏屋摧。  
岩尸彭铿聊戏击，山中日月有奔雷。  
相鲜金碧照崔嵬，殿阁园林迤逦开。  
留恋白云禅客少，寂寥青嶂晓猿哀。  
山川胜处天然巧，景象穷时石也摧。  
靖节远公如可作，不应莲社愧刘雷。  

蔡肇　雨中游西庵  
夹岸鸣钟早渡回，冥冥江色未全开。  
西庵要看千峰碧，更有江南半月梅。  

蔡肇　再答文潜  
羌兵昔出皋兰路，欲铲新城无聚土。  
烟烽照夜气如霞，铁马连群歕成雨。  
东西两关同日破，股掌婴儿绝哺乳。  
鼓声十日拔帐归，至今犹说防城苦。  
当时诸将无奇策，不敢弯弓向胡语。  
橐驼西来金帛去，孽狐小鼠犹跳舞。  
王师八月尽防秋，惴惴军兴恐编户。  
腐儒不用辄忧边，庙堂有人制尊俎。  

蔡肇　再和慎思府和少年真善事之句  
百万防秋去，军容凛将闱。  
请排云鸟出，尽错犬羊妲。  
老息阴符读，慵便直裰衣。  
邓侯多衮兴，时命不予违。  

蔡肇　赠王子飞之高丽  
闻君秉笔赋鸡林，海怪山奇人购寻。  
莫纪大宛多善马，却令天子便甘心。  

蔡肇　张公洞  
髯仙御气已超升，岩洞千秋冷不扃。  
若许残铅除白发，敢辞长鑱斸青冥。  
坛场岁为民祈福，蒿艾时因鬼乞灵。  
他日重来寻石髓。绛云深坐读黄庭。  

蔡肇　张公洞  
髯仙御气款雷扉，洞户千秋敞翠微。  
寓马至今来秘祝，刍灵聊复借余威。  
石房故剑龙随势，空灶残丹鼠辄飞。  
欲炼刀圭留齿发，山头白鹤几时归。  

蔡肇　至学省作  
平生扰扰复胶胶，学省重来岁又交。  
骑马醉遭宫长骂，读书惭被学生嘲。  
何为眷恋米三斗，便可经营宅一茅。  
好买江干千个竹，待看烟雨长春梢。  

蔡振　临终口占  
生也非鳌，死兮何缺。  
与时俱行，别是一般风月。  

蔡正孙　和叠山先生韵  
山色愁予渺渺青，平生心事杜鹃行。  
霜饕雪虐天终定，岁晚江空冰自清。  
肩上纲常千古重，眼前荣辱一毫轻。  
离明坤顺文箕事，此是先生素讲明。  

蔡正孙　冷田村  
蓑下清风笠下烟，一篙三板插秧船。  
田家午馌行厨薄，尽在青裙两担肩。  

蔡志学　题小如山庙  
平生事可对人说，囊无一分关节钱。  
寄语江神明著眼，好分风力送归船。  

蔡中道　张公洞  
天上骡踪竟不回，洞门深闭密封苔。  
神光夜烛烧丹灶，淑气晴薰讲易台。  
瑶草春肥仙去远，紫芝云暖鹤归来。  
清游喜挟三茅客，杖履凌空雾雨开。  

蔡州道人　绝句  
烂柯真诀妙通神，一局曾经几度春。  
自出洞来无故手，得饶人处且饶人。  

蔡准　游大涤山  
大涤洞沉沉，天柱峰巌巌。  
人世悲落花，观松无易叶。  
朝夕樵风生，云鹤闲情惬。  
何当采玉芝，真从从此蹑。  

蔡兹　燕堂诗  
世情日浇道情深，悔不林泉早脱簪。  
一世简编胎后叶，百年香火奉先心。  
诗缘好句须亲录，酒到浓时辄倩斟。  
於此更无关意事，时携诸幼步花阴。  

操某　绍熙庚戍中秋后三日拜张于湖墓  
古冢谁来香一瓣，断蓬衰草自斜阳。  
至今唯有文章骨，埋入幽泉土也香。  

曹安　杜贵墓  
东出共城门，古墓何累累。  
就中如夏屋，下马读铭碑。  
始知太尉名，富擅政和时。  
讵知邑境中，仓皇来赤眉。  
敢勇率子弟，肆杀力弗支。  
编氓赖保全，迄今令名垂。  
潺潺百泉流，日夕声犹悲。  

曹安　玉柱峰  
青山有石柱，直插浮云杪。  
月明鹤飞来，浑疑旧华表。  

曹豳　春暮  
门外无人问落花，绿阴冉冉遍天涯。  
林莺啼到无声处，春草池边独听蛙。  

曹豳　凤凰山  
凤去寥寥今几年，至今人唤凤凰山。  
只愁有凤无人识，却指凡禽误世间。  

曹豳　和徐清叟题会江驿  
未到桐江上，先寻旧隐栖。  
水光明月夜，山影夕阳西。  
道在行藏逸，身轻得丧齐。  
更从高处看，转觉路非迷。  

曹豳　上竿诗  
又被锣声送上竿，者番难似旧时难。  
劝君著脚须教稳，多少旁人冷眼看。  

曹豳　题括苍冯公岭二首  
平芜千里绿迢迢，水宿山行好耐劳。  
最是愁人最奇崛，冯公之巘浙江潮。  

曹豳　题括苍冯公岭二首  
村南村北梧桐树，山后山前白菜花。  
莫向杜鹃啼处宿，楚乡寒食客思家。  

曹豳　杨柳  
春至风花各自荣，就中杨柳最多情。  
自从初学宫腰舞，直至飘绵不老成。  

曹豳　元苏二公祠  
两公千载士，出处不须齐。  
好事赵明府，合祠元瀼溪。  
清芬兰馥馥，往事草萋萋。  
新额人瞻仰，知君手自题。  

曹诚明　大涤洞天留题  
好风吹我来洞天，云山九折相回旋。  
苍虬绾结锁清润，翠蛟飞舞鸣潺湲。  
一从大涤豁心目，披蒙蹑径登来贤。  
栖真亭结翠微顶，临风一啸卑尘寰。  
凤鸣晓霭群籁息，龙眠夜月山云连。  
双台叠翠锁空洞，危峰屹柱崭苍烟。  
金堂玉室亘万古，兰林蕙帐馀千年。  
三更雨滴傍檐石，六月秋生飞玉泉。  
瀹泉烹玉隽馀味，但觉两腋如飞仙。  

曹诚明　游大涤  
天风吹我来洞天，青山九折溪回环。  
金堂玉室在何处，天坛石洞馀千年。  
凤鸣朝阳凡鸟息，猿啼夜月空林寒。  
万仞云开涌翠壁，六月秋生飞玉泉。  
振衣长歌登绝顶，俯视浮世纖尘间。  
吟成一笑欲飞去，千岩万壑生云烟。  

曹粹中　周侯德政谣  
侯育我兮明淳，民感侯兮慈仁。  
筑河碶兮水粼粼，开池井兮水泇泇。  
我农耕兮河之漘，我农耘兮泉之濆。  
土田膏兮稻如云，岁功成兮德泽均。  
以食以餐兮，子孙诜诜。  
歌侯之勋兮，颂侯之勤。  
颂侯之勤兮，歌侯之勋。  

曹道冲　题谢先生白云庵  
桃源洞口武陵人，跳出红尘二十春。  
但喜白云深有趣，不知青眼近来亲。  
丹砂已向坤炉伏，玉汞从坎鼎烹。  
活计一张焦尾外，碧坛在尺礼星辰。  

曹逢时　句  
撩我思家第一篇。  

曹逢时　漫成  
学书须学颜真卿，作诗须作陶渊明。  
其它泚笔本骫骳，便有风骨非天成。  

曹谷　句  
临去尚犹闻禁漏，异姓嘉名在史书。  

曹谷　送张无梦归天台  
几载仙山下，无机世莫分。  
因为天市客，方识帝乡云。  
炼气壶中见，还元海内闻。  
名高赤城洞，歌赐紫皇君。  
步逐飚轮健，香随斗极焚。  
何当挹蓬阆，鸾鹤自成群。  

曹谷　为王钦若作命书  
七十年中一一加，弄珠滩上事堪夸。  
碧油幢下闻啼鸟，千日招还上汉槎。  

曹谷　为王钦若作命书  
周匝将临壬戌岁，定鼎门前春色异。  
一千日上少三鑗，再入和羹宜尽瘁。  

曹观　飞霞洞  
岩前春草萋萋色，岩上春风淡淡阴。  
数百年来无谢客，□□依旧到如今。  

曹冠　涵碧亭三首  
翠岩森秀爽，蟠结混沌初。  
唐朝遇藻鉴，胜景方发舒。  
飞泉注碧潭，流觞绕双鱼。  
烟霏足奇态，雅称幽人居。  
刘郎赋丹青，诗思尚有余。  
使其亲试目，发兴当何如。  
年来颇湮厄，亭馆几邱墟。  
寺僧杀风景，古木半剪除。  
骚人罢登临，过客徒欷嘘。  
物理不终否，蓬藋新芟锄。  
松篁亦欣荣，垂条再扶疏。  
伊余事幽讨，徙倚聊与娱。  
寄傲引壶觞，招隐携琴书。  
涓辰此卜筑，何羡诸葛庐。  

曹冠　涵碧亭三首  
平生事澹泊，荣利不关心。  
杜门久谢客，岂容俗尘侵。  
令尹有佳招，联辔游云林。  
流觞绕双鱼，茂樾栖幽禽。  
挥毫写佳句，骚雅寓意深。  
玎珰泉声玉，琐碎竹影金。  
开怀拚剧饮，预约盟再寻。  
搔首赓险韵，杜陵不胜簪。  

曹冠　涵碧亭三首  
杖藜乘兴纵幽寻，野寺松篁蔼翠阴。  
流水潺湲如有恨，白云舒卷本无心。  
龙钟谁识天津叟，高卧曾为梁甫吟。  
静秦瑶琴聊自适，只应风月是知音。  

曹冠　题石洞  
兹山融结几千年，天划神剜巧自然。  
瀑派星河飞雪练，桂分月窟耸云烟。  
人疑盖竹旧福地，我道金华小洞天。  
乘兴登临供胜赏，依然身是十洲仙。  

曹翰　内宴奉诏作  
三十年前学六韬，英名常得预时髦。  
曾因国难披金甲，不为家贫卖宝刀。  
臂健尚嫌弓力软，眼明犹识阵云高。  
庭前昨夜秋风起，羞睹盘花旧战袍。  

曹翰　赠缘德  
二十年来访道人，奔波寒暑备艰辛。  
谁知此日圆通会，便是今生出世因。  
炉里有丹欣得遇，法中无语幸相亲。  
如何至诀容传受，免向迷途强问津。  

曹亨伯　浔州行部  
冬来行部驾轺车，一日之间气候殊。  
朝服驼裘暮挥扇，未应岚瘴得全无。  

曹绩　曹公泉  
度岭汗如濯，渴尘生客心。  
清泉随念应，乞与涤烦襟。  

曹既明　过林和靖旧址  
短棹不归双鹤去，一邱烟草寄山阴。  
水边疏影黄昏月，无限风骚在客心。  

曹既明　冷泉亭  
朱檐日转轩窗冷，碧嶂云低草树香。  
山影倒沈波底月，夜阑相对写寒光。  

曹既明　胥山庙  
贯弓执矢一亡臣，未洗昭关客路尘。  
道上乞飧逢漂女，江边款渡得渔人。  
致君岂谓初无术，卖国由来别有因。  
文种墓空山胁冷，怒潮朝夕怨江滨。  

曹既明　胥山庙  
间关欲雪父兄仇，底用平生锡盖侯。  
冤骨未沈吴月晓，征魂初返楚云秋。  
西施正倚承恩貌，范蠡将移去国舟。  
尚向松陵亲却敌，藁砧依旧在层楼。  

曹既明　胥山庙  
堂堂武烈与文英，引剑呼天气未平。  
身后端知司祸福，生前直欲就功名。  
胥山未尽吴侬意，郢水犹伤楚客情。  
井里满前灵宇壮，长江千古带高情。  

曹既明　夜宿浙江亭  
夜半潮声撼客床，卧听柔橹闹空江。  
惊回倦枕乡关梦，海日烘山上晓窗。  

曹既明　有怀湖山留题惠因院  
湖山平生亲，松竹亦瓜葛。  
深期说情话，跬步成契阔。  
岂无朝夕思，或以尘累夺。  
何当淡相从，长年席不割。  

曹既明　与同舍待浴灵芝寺  
一雨洗秋色，湖山增眼明。  
番番水中荷，作此凄凉声。  
我辈等憔悴，客饭千里程。  
愿言涤尘土，冠盖临华京。  

曹绛　溪上赏芙蓉  
娇红腻绿暖上春，步绕清溪锦帐新。  
花意不须羞白发，五朝得见太平人。  

曹泾　次胡济鼎同年三律  
五经为笥腹便便，千佛名高此作缘。  
贵仕直堪梅和鼎，贫交猥为酒供钱。  
连章秋月雁回翅，贮袖天香龙吐涎。  
旧话新情如觌面，同年真是我同年。  

曹泾　次胡济鼎同年三律  
共是金明衣绿郎，梅仙风致压仇香。  
人如紫凤仪丹阁，谁则青蚨涴锦囊。  
洛社菜羹时不禁，雪堂斗酒夜宜良。  
至尊端肯怜芹曝，臣罪当诛自恐惶。  

曹泾　次胡济鼎同年三律  
费却长吟复短吟，投瓜投李愧何深。  
吾人只记钱留纸，此老能令户作金。  
掷地有声知处处，如兰斯臭见心心。  
柏梁体后八仙赋，趾美重光未陆沉。  

曹泾　次胡馀学同年四首  
对看中秋是好天，健来欣为子分田。  
只消菽水叹无尽，况有经书腹可便。  
家事既传情思稳，吟篇谩写墨痕鲜。  
惟馀学课随年捱，共我艰劬知几员。  

曹泾　次胡馀学同年四首  
金明池上共扬鞭，豪气宁求许祀田。  
不道福碑轰忒早，相逢颓景稳为便。  
牙牌刻处谩夸贵，蓝绶披来难敌鲜。  
千岁尽长公论在，于中定有好官员。  

曹泾　次胡馀学同年四首  
桃花柳絮及春敷，台是浮轻匪壮图。  
幸有田耕并井饮，犹胜身屦与妻纑。  
郎君竞爽贤声起，老子尊安道味腴。  
便是当年正考父，是间饘粥口堪糊。  

曹泾　次胡馀学同年四首  
力田元不怵凶饥，瘠者为谁谁是肥。  
但得高堂翁媪健，定知奕世子孙宜。  
追风骐骤仍不蹶，览德鸾凤栖或飞。  
有酒急须频对月，桂枝香了到梅枝。  

曹泾　代柬济鼎同年约其早饭  
小人难与作缘，恶食不妨志道。  
犹胜杜陵岳阳，一饭欲从人讨。  

曹经　和范公希文怀庆朔堂  
池馆名公旧日栽，几番零落又春开。  
谁人解识红芳意，犹有多情五马来。  

曹筠　句  
浩浩秦淮千万顷，好将余浪到滩头。  

曹坤　句  
宝源天富国，咸脉海分潮。  

曹良史　句  
云生画佛壁，叶落病僧房。  
闲来闭门处，认得读书声。  
深树月昏神火出，断烟雪霁猎人回。  
墙围败屋知无主，风响荒林似有人。  
驾犊渡溪水，夕阳满田畈。  

曹稆孙　题忠愍公送婿邢得照归婺女诗后  
路八千来媚亦艰，相看冰玉问平安。  
剪灯夜话思全蜀，五十四州天上宽。  

曹清　登九华山  
浮生江路水茫茫，彭泽原非令故乡。  
为访子明寻玉涧，也因太白宿云房。  
诗摩古壁搜遗韵，井炼丹砂辨旧方。  
从此欲归情复结，拟移亭舍篵山傍。  

曹汝弼　怀寄披云峰诚上人  
院高穷木盛，野极静无言。  
险路通岩顶，香泉出石根。  
微风飘磬韵，幽鸟啄苔痕。  
常记相留夜，秋堂共听猿。  

曹汝弼　喜友人过隐居  
忽向新春里，闲过隐士家。  
旋收松上雪，来煮雨前茶。  
禽换新歌曲，梅妆隔岁花。  
应惭非遁者，难久在烟霞。  

曹汝弼　再寄  
江城从别后，闻说在松间。  
度日长扃户，终年不下山。  
静为诗所役，闲免事相关。  
应喜云边客，冥搜鬓未斑。  

曹汝弼　赠披云峰岳长老  
禅外掩松扃，闲眠度岁阴。  
雨侵香篆湿，苔长屐痕深。  
水在铜瓶冷，云归玉磬沈。  
前山有灵药，时策杖藜寻。  

曹汝弼　赠僧  
一从叨命服，乘兴入天台。  
院接石桥住，门临瀑布开。  
松閒应独坐，雪里更谁来。  
时复携藜杖，看云上古台。  

曹省　壬寅七月二十二日予因过东□少休寿圣时秋阳炎亢大□可忧遂题是绝  
英灵何事卧云深，一举曾空万里阴。  
阡陌相望苗就槁，苍生应待作商霖。  

曹叔远　题锦浪亭  
泸江东山山更奇，骑鲸飞仙归未归。  
桃花千树烂春昼，莫作韩子荒唐讥。  

曹叔远　通玄洞  
遨游倦听水声潺，却爱灵崖引憩间。  
树拥倒晖穿嶂曲，风牵斜雨洒藤弯。  
半袈裟裹须弥现，隙滹阿中法界宽。  
为纳千僧浑不见，欲于此地扣禅关。  

曹纬　春日忆西湖简家弟元宠  
天涯孤客意堪哀，病眼逢春只强开。  
闭户不知花老去，捲帘方觉燕归来。  
风休潩水光如拭，雨霁箕山翠作堆。  
遥想西湖图画里，几多车马踏青回。  

曹纬　次韵曹好谦负春  
作计寻芳不属贫，可怜风物自良辰。  
飞花有意能留客，啼鸟多情解唤人。  
涉世乍惊翻捭薄，论交多语白头新。  
十年异县伤流落，来往山州枉过春。  

曹纬　句  
自笑无机触事真。  

曹纬　句  
天涯少知遇。  

曹纬　句  
水带断槎流。  

曹纬　句  
数枝春色岂无情。  

曹纬　句  
日依平野没。  

曹纬　句  
孤芳高节共亭亭。  

曹纬　句  
登临独立时。  

曹纬　客有遗予画梅花者淡墨晕成因命之曰梅影  
忆昔神游姑射山，梦中栩栩片时还。  
冰肤不许寻常见，故隐轻云薄雾间。  

曹纬　清溪亭  
波平渺渺草萋萋，远目非昏望欲迷。  
敢以安閒侵白鸟，聊将衰病照清溪。  
百年无事双蓬鬓，万里归心独杖藜。  
徙倚无人见牢落，水流东去夕阳西。  

曹纬　山行  
日出过山头，日入宿山下。  
我行山亦行，隐隐似奔马。  
朝昏山送迎，山意自倾写。  
借问征途间，谁如此山者。  

曹纬　雁  
云飞水宿过炎凉，回想来时道路长。  
夜月照惊惟吊影，朔风吹断不成行。  
人间无处逃砫缴，岁晚何曾饱稻粱。  
傥以能鸣免烹死，系书犹可到衡阳。  

曹纬　自齐山借舟泛湖还家  
十里平湖漫不流，晚风吹浪打行舟。  
定知归得侵灯火，家在菰蒲最尽头。  

曹文姬　梅仙山丹井  
鹤驭云骈去不还，乱云深处旧仙坛。  
凿开天外长生地，炼出人间不死丹。  

曹文姬　送春  
仙家无夏亦无秋，红日清克满翠楼。  
况有碧霄归路稳，可能同驾五云游。  

曹希蕴　句  
记得小轩岑寂夜，月移疏影上东墙。  

曹希蕴　新月  
禁鼓初闻第一敲，乍看新月出林梢。  
谁家宝鉴新磨出，匣小参差盖不交。  

曹希蕴　赠乾明寺绣尼集句  
睡起杨花满绣床，为他人作嫁衣裳。  
因过竹院逢僧话，始觉空门气味长。  

曹瑕幕客　献曹南院  
贤守新成盖代功，临危方始见英雄。  
三都谷路全师入，十万胡尘一战空。  
杀气尚疑横塞外，捷音相继彷环中。  
君王看降如纶命，旌节前驱马首红。  

曹仙家　题梅坛  
汉代梅君此炼丹，古坛翠駮藓花斑。  
目穷鸟道青天远，榻转松阴白日闲。  
烟隔楼台分象外，风吹钟磬落人间。  
不知乘诏冲升后，几度飞鸾到旧山。  

曹仙家　赠邹葆光道士  
罗浮道士真仙子，跃出樊笼求不死。  
冰壶皎洁水鉴清，洞然表里无尘滓。  
叱咤雷霆发指端，馘邪役鬼篆飞丹。  
朝吞露气松窗暖，夜礼星辰玉简寒。  
琴心和雅胎仙舞，屏绝淫哇追太古。  
幽韵萧深海岛风，馀音缭绕江天雨。  
真居僻在海南边，溪上帘栊洞里天。  
灵凤九苞飞槛外，珍禽五色舞花前。  
金丝岛露紫河车，青霓跨岭铁桥斜。  
罗浮自古神仙宅，万里来寻况是家。  
我昔闺中方幼穉，当年曾览罗浮记。  
形质虽拘一室间，精魂已出千山外。  
如今亲见罗浮人，疑是朱明降上真。  
剑气袖携三尺水，霞浆杖挂一壶春。  
松姿鹤步何萧散，风调飘飘惊俗眼。  
吾师出处任高情，止则止兮行则行。  
富有溪山宁愿利，贵怀道义不干名。  
我今寄迹都城里，门外喧喧那入耳。  
上床布被日高眠，不为公来不能起。  
问公去速来何迟，得接高谈几许时。  
白云偶向帝乡过，去住无踪安可期。  
我亦韶华断羁绁，何异飘蓬与翻叶。  
相逢邂逅即开颜，礼乐何曾为吾设。  
志同笙磬合宫商。道乘肝胆成胡越。  
相近未必常往还，相遥未必长离别。  
翩然孤鹤又南征，寄语石楼好风月。  

曹修古　池上  
荷叶罩芙蓉，员香映嫩红。  
佳人南陌上，翠盖立春风。  

曹修古　题清心堂  
天府鞠办三节日，霜台待漏五更时。  
薰风一觉清凉睡，莫问浮名高与卑。  

曹修睦　赠仁晓禅师竹簟  
翠筠织簟寄禅斋，半夜秋從枕底来。  
若也此时人问道，凉天卷却暑天开。  

曹勋　哀孤鸫  
哀孤鸿，孤鸿杳何所。  
坚冰合洞庭，积雪满南楚。  
吊影破寒空，凄凉宿烟雨。  
上林衰草暗池塘，衡岳居人杂豺虎。  
县官下诏收箭工，缯缴高张求劲羽。  
稻粱粒粒心输军，饮啄号呼困秋浦。  
至今燕代满胡儿，每欲归飞畏弓弩。  
畏弓弩，谁能为我驱胡虏。  
胡虏驱除汉道昌，一身虽困忘辛苦。  

曹勋　皑如山上雪  
皑如山上雪，凛冽生阴寒。  
狐狸卧深穴，猛虎饥不眠。  
下有千尺松，埋没多摧残。  
山椒冠丛祠，寂寞无孤烟。  
傍有古战场，鬼哭声烦冤。  
灯火断城郭，鸡犬杂喧喧。  
朝官急征夫，迫促争后先。  
柴门不得闭，行者不得还。  
何当霁风雪，岩岫开南山。  

曹勋　艾如张  
鸿鹄远罾缴，燕雀恋藩篱。  
争食蓬蒿下，触纲毙祸机。  
黄雀老且黠，黄口小且痴。  
黄雀戒黄口，輙莫贪腥肥。  

曹勋　跋希远细雨图  
牵风藻荇舞清漪，浪板无声细雨时。  
小大自殊同队乐，密图劝学助韩诗。  

曹勋　跋仰老小画二轴  
秀韵凌虚玉炼颜，苍官偃亚碧琅玕。  
只应中夕萧骚月，相对一庭风露寒。  

曹勋　跋仰老小画二轴  
蟾影寒升白玉京，浩然天地一壶冰。  
瘦筇肯倚琼田立，应念瑶台十二层。  

曹勋　跋仲营子母马二首  
苜蓿枯时霜雪深，峻赠瘦骨病侵寻。  
高蹄岂复腾骧意，眵目终存舐犊心。  

曹勋　跋仲营子母马二首  
老驹虽病气犹雄，垂耳应怜一尾风。  
春草明年沙漠路，奔尘绝足许谁同。  

曹勋　白马篇  
白马何翩翩，况复值神武。  
逸足看夷犹，四足入风雨。  
右盼空流沙，左历无全虏。  
中夜视房心，趣目翻霞举。  
朝饮昆仑池，夕秣龙川渚。  
毛族空成群，斑驳亦何数。  
神物不虚生，寄托遇明主。  
所适无险难，要知同彼此。  
归来脱羁束，饱食刍与粟。  
主人已封侯，安步驱华毂。  

曹勋　白头吟  
相如素贫贱，羽翼依文君。  
一朝富贵擅名价，文君见弃如束薪。  
五羖自傭赁，释褐归强秦。  
鸣钟列华屋，膳羞罗八珍。  
厌此糟糠妻，悦彼新美人。  
二子既失意，瑶瑟流埃尘。  
促轸不成曲，未唱先眉颦。  
一发动三叹，泪下沾罗巾。  
通宵坐披衣，夙昔谁与陈。  
愁叹不复道，平明白发新。  

曹勋　白雪歌  
白雪如玉，皇人寿谷。  
白雪如霜，皇人乐康。  
还余驾兮归来，覃威德於八荒。  

曹勋　班婕妤  
宠移非为妒，花落不因风。  
来往长门月，羞将团扇同。  

曹勋　悲采薇  
昔辞万乘宠，洁己归其仁。  
强谏非矫讦，所守怀真淳。  
邈矣思唐虞，去去迹已陈。  
夏禹且不让，叔世良悲辛。  
采薇歌西山，独往谁与邻。  
激节不少渝，终始无缁磷。  
优入圣人域，清风高隐沦。  
嗟嗟首阳山，今飞胡马尘。  
况乃匪汤武，吾子劳谆谆。  
已而复已而，缅默思良辰。  

曹勋　被旨军前讲和得回  
仗节亲宣诏语还，敢期幼稚得重看。  
铁衣冷挂龙鳞静，宝剑高藏玉彘寒。  
兵甲从今挽河水，儿孙力与复儒冠。  
清闲放意山林下，老援何能更据鞍。  

曹勋　碧玉歌  
南山有桂树，上与浮云齐。  
上巢双鸳鸯，下合连理枝。  
不夭亦不伤，千载当若斯。  

曹勋　别无锡南禅莲老  
生平罹百忧，老来始一欣。  
得履方外趣，不涉卷内闻。  
留锡憩福境，禅悦志所勤。  
日款乡关旧，俱叹鸿鹄分。  
偶同窗雨，永怀九仙云。  
好持洞下香，法界期普薰。  

曹勋　别郑康道  
与公相从久，未始蹈琐细。  
我既困索米，公已安吴地。  
一廛了百指，与闲殆天意。  
陛下圣而武，庶物进以汇。  
择材访耆宿，粲若数一二。  
考盘出幽隐，鼓箧趋朝市。  
公尚有遐心，讵宜忽初志。  
腰镰与手斧，甘穷几经岁。  
我原以公名，充庭如孔翠。  
风云际盛旦，用激志士气。  
胡为倏来往，老怀惜掺袂。  
惟冀加餐饭，贤者不终弃。  
功名会有日，当看咏既醉。  

曹勋　病起有感  
老去心情在一廛，是中忧乐称华颠。  
因知不悮三三句，空近偷安九九年。  
生死去来浑付梦，火风煎迫谅非坚。  
第知一裰安排了，任我朝昏且信缘。  

曹勋　病中寄曾使君湖上  
露晓红幢绿盖明，使君千骑会耆英。  
笙歌递奏连云上，荷芰传香拂面清。  
遐想雅欢均四坐，欲寻幽梦下重成。  
负薪独恨穷阎卧，不得临流预濯缨。  

曹勋　泊冷水浦  
前夕放船湘□步，约到衡州来日午。  
五程一减作三程，谢渠江涨半篙清。  
今日雨来三四五，又闭疏蓬听暮雨。  
长年商量泊舟所，雨外青山更青处。  

曹勋　薄暮动弦歌  
凉风生晚渚，碧草罗夕阴。  
置酒高楼上，延月开灵襟。  
穠妆映桃李，楚舞流清音。  
金石间丝竹，逸响飞华林。  
宾朋尽俊彦，然诺轻千金。  
游侠事遐览，倜傥卑陆沉。  
常恐芳菲歇，行乐乖寸心。  
良时难再得，有酒须频斟。  

曹勋　卜居  
久欲谋归力不任，浮云踪迹谩巢林。  
功名未入屠龙手，贫贱常怀买鹤心。  
月下开门微雨过，楼头闻笛二更深。  
世间万事俱陈迹，空倚西风阅古今。  

曹勋　补乐府十篇　帝高辛氏之乐歌  
时雨蒙蒙，自西及东。  
日月所至，罔不率从。  

曹勋　补乐府十篇　帝高辛氏之乐歌  
田有黍稷，原有榛栗。  
尊卑秩秩，民有家室。  

曹勋　补乐府十篇　帝高辛氏之乐歌  
惟川冲冲，惟山崇崇。  
允执厥中，臻於大同。  

曹勋　补乐府十篇　帝高阳氏之乐歌  
悠悠上天，罔不覆护兮。  
芸芸动殖，靡不康阜兮。  
三光全兮，五谷熟兮，  
神顾歆兮，吾人昌兮，  
维上帝之功兮畴依。  

曹勋　补乐府十篇　帝宓牺氏之乐歌  
罔兮罟兮惟田渔，时兮食兮民这须，  
以享以祀兮燔祭有余。  

曹勋　补乐府十篇　帝少昊氏之乐歌  
鸟飞于天，鱼跃于渊。  
侯其尸之，其然而然。  

曹勋　补乐府十篇　帝少昊氏之乐歌  
物之生矣，时其殖矣。  
职其宜矣，安其居矣。  

曹勋　补乐府十篇　帝少昊氏之乐歌  
神之降依，昭假左右。  
露露所沾，罔不在宥。  

曹勋　补乐府十篇　帝神农氏之乐歌  
丰年告成，百谷用合。  
匏笾既盈，黍稷既馨，  
昭假是膺。  

曹勋　补乐府十篇　帝陶唐氏之乐歌  
鸿惟烈祖，启迪后人。  
皇皇上帝，俾予字民。  

曹勋　补乐府十篇　帝陶唐氏之乐歌  
民协平康，帝命式臧。  
宅彼陶唐，光于万方。  

曹勋　补乐府十篇　帝陶唐氏之乐歌  
万方亿宁，亦莫我敢承。  
如天运，如日之升。  
孰知其极兮，不可得而名不可得而称。  

曹勋　补乐府十篇　帝有熊氏之乐歌  
於昭上帝，灵命有赫。  
其命维何，卿云五色。  

曹勋　补乐府十篇　帝有熊氏之乐歌  
翩如游龙，萃如山崇。  
来临来止，惕然有飆。  

曹勋　补乐府十篇　帝有熊氏之乐歌  
惟钦惟畏，乃祗乃庸。  
肇建官师，神民肃雍。  

曹勋　补乐府十篇　帝有虞氏乐歌  
草木繁芜兮阴雨膏之，百谷丰衍兮寒暑成之。  
万物护理兮元凯驯之，顾否德之弗类兮敢不允躬以承之。  

曹勋　补乐府十篇　帝有虞氏乐歌  
庶揖让以敉宁兮传诸罔极，世不乏圣兮惟皇与直。  
俾帝尧之至公兮，终维斗之不忒。  

曹勋　补乐府十篇　夏后氏之乐歌  
於皇上圣，临御有赫。  
洪流汤汤，弗降弗辟。  

曹勋　补乐府十篇　夏后氏之乐歌  
命於帝庭，纂服是膺。  
随山浚川，海宇攸宇。  

曹勋　补乐府十篇　夏后氏之乐歌  
五服既宅，贡有常职。  
恩覃遐荒，惟帝之力。  
元圭告功，敢不承式。  
地平天地，垂休罔极。  

曹勋　补乐府十篇　有商氏之乐歌  
维天有光，式彼大商，  
俾正以乐万方。  

曹勋　补乐府十篇　有商氏之乐歌  
万方其乿，易乱为治。  
至于上下，鸟兽草木罔不安遂。  

曹勋　补乐府十篇　有商氏之乐歌  
帝命是膺，圣政日新。  
佑我烈祖，以克相尔后人。  

曹勋　步月谣  
太清天宇清且高，皎然冰鉴悬层霄。  
绛河水浅阆风息，蟾光度景摇金鳌。  
仙人纵驾游八极，凤箫歌吹鸣嘈嘈。  
星宫月殿风马远，珠华露湿旌旄冷。  
还虚按辔窥尘寰，波里三山银浪卷。  

曹勋　步月谣  
琅玕转景苍虬立，露脚斜飞冷光湿。  
人归芳草恨苕苕，剑佩生寒秋水涩。  
离离箕斗正相望，交流帐合金波入。  
风前摇袂思沉沉，雷云不动蛟龙蛰。  

曹勋　采菱曲  
修渚通阿阁，兰舟饰翠旗。  
吴姬年十五，乘舟泛绿池。  
菱花羞宝靥，皓腕发斜晖。  
行歌櫂船去，不觉白鸥飞。  

曹勋　采桑曲  
鸣鸠初拂羽，桑叶破新萌。  
采采不盈菊，攀多力未生。  
春服浥朝露，晓日映妆明。  
语学流莺巧，身同飞燕轻。  
使君劳借问，夫婿自专城。  

曹勋　蔡提举野望亭邀同赋  
饭了从容人岂知，一江风月入新诗。  
登临莫负野望处，更看冷云堆浦时。  

曹勋　长安有狭斜行二首  
长安有狭斜，劣劣通香毂。  
道逢二少童，问君住何曲。  
我家本神京，住近濯龙北。  
长子爵执圭，次子为相国。  
小生无高位，校讐在天禄。  
三子俱下来，游人住行足。  
三子俱入门，金紫照华屋。  
三子俱升堂，戏彩弄丝竹。  
大妇缝罗襦，中妇裁冰縠。  
小妇调鸣筝，切切声相续。  
丈人幸安坐，置酒奏新曲。  

曹勋　长安有狭斜行二首  
长安有狭斜，狭斜难方轨。  
道逢两青衣，问君住何里。  
我家铜驼陌，高阁通朱邸。  
长子爵通侯，次子联端揆。  
小子事游侠，倜傥卑豪贵。  
三子俱入门，轩车罗甲第。  
三子俱升堂，光彩动阶陛。  
大妇理珍裘，中妇曳云帔。  
小妇弄笙簧，明妆拥歌妓。  
丈人幸留连，雅舞扬清吹。  

曹勋　长信宫中草  
长信宫中草，年来特地长。  
无人同步辇，门外度斜阳。  

曹勋　长夜吟  
舜枯槁，尧瘠癯，  
益稷播艺耕锄，神禹勤瘁劳体肤。  
子孙放废等庸奴，一身辛苦逾匹夫。  
孔子称大圣，颜子称大儒。  
寝席不暇暖，箪瓢困穷庐。  
盗跖饱人肉，列鼎吹笙竽。  
庄躥肆淫虐，玉食驱华车。  
人生贵得意，孰识贤与愚。  
白日沉西山，烟蔼低平芜。  
悲风搅原显，劲气摧高梧。  
歌钟满前庭，宾客罗簪裾。  
侍女艳流景，芳泽汤通衢。  
珍肴如丘山，美酒如江湖。  
贤圣苟如此，不醉将何如。  

曹勋　长夜吟  
智士名不足，愚夫乐有余。  
况复冬夜长，风雪迷通衢。  
美人邀我饮，清酒开玉壶。  
明眸艳红烛，流盻光四隅。  
萦风转修袂，逸响级绮疏。  
龙香满珠阁，兰气生罗襦。  
遗簪复堕珥，笑语相迎扶。  
回头问公子，不醉将何如。  

曹勋　长吟续短吟  
桐花叶密春风老，长门路暗迷芳草。  
萤烛流辉露湿光，蟾蜍景落莎鸡晓。  
金乌出谷上蟠桃，别院笙箫歌未了。  
九华烟满醉妃，樊姬静听鸡声悄。  
旧人直莫妒新人，别有蛾眉更妍巧。  

曹勋　巢湖阻风题岸亭  
病体萦仍未肯安，益嗟气血顿衰残。  
更堪五日守风苦，殊觉一年行路难。  

曹勋　潮州赠刘大夫  
山绕蒙庵十里阴，两翁逸驾每駸駸。  
人随衡雁野云薄，梦绕鳄溪秋水深。  
别后诗章清有思，向来游处剩关心。  
何妨一笑云萝上，小约湖边特特寻。  

曹勋　陈太夫人挽章二首  
淑德兼前懿，年龄甫八旬。  
义方能教子，佛理已诠身。  
卧病才逾月，求翳不浃辰。  
人间膺上寿，松路黯凝尘。  

曹勋　陈太夫人挽章二首  
有子贤仍贵，成家际盛时。  
清修勤且俭，御下爱而慈。  
忽忽辞荣养，哀哀见孝思。  
几筵将启绋，惨淡晓云悲。  

曹勋　呈时宰二首  
黔黎谁识迓衡功，赤白囊闲寝燧烽。  
史不绝书称上瑞，地无遗利足三农。  
已闻奠玉祠真室，未见泥金款岱宗。  
七十二君梁父禅，何时展采更东封。  

曹勋　呈时宰二首  
不毛山海尽梯航，德洽重熙圣祚昌。  
万国鼎新周礼乐，千官星拱舜衣裳。  
惠沾圜土恩波阔，德及昆虫化日长。  
天地至和昭感格，比闻甘露降番阳。  

曹勋　持节过界  
泗滨怅望草连云，眼暗凄尘只断魂。  
香火固难寻宝塔，云烟时复见沙墩。  
五更悲壮眠难熟，一片荒寒晓更昏。  
往事兴怀今二纪，道傍父老岂儿孙。  

曹勋　持节过京  
与客西游历汴都，荒寒不复见吾庐。  
只今黯黯尘埃起，当日葱葱气象无。  
虽觉人情犹向化，不知天意竟何如。  
遥思阊阖西边路，一夕飞魂绕故居。  

曹勋　持节和王枢密三首  
长淮矫首得遐观，犹记当年获奉銮。  
万马饮淮貔虎肃，六师扈跸水云寒。  
欣瞻幕府莲依水，慨念神州李下冠。  
狼望已销归庙略，更持韵语访任安。  

曹勋　持节和王枢密三首  
稍陪酬唱与荣观，声并琳琅和八銮。  
可但文华迎日丽，自然符采照人寒。  
笑谈殊喜亲犀麈，接侍终惭戴鹖冠。  
公等雍容瑚琏器，骞腾行见近长安。  

曹勋　持节和王枢密三首  
右府登车竦听观，皎如玉韵叶和銮。  
清薰已解南风愠，和气先舒易水寒。  
行李喜陪金虎节，移文应閟竹皮冠。  
原看归去为霖雨，天下苍生在谢安。  

曹勋　持节回呈王枢  
去时炎歳极蒸郁，尘满篮舆困摇兀。  
归时大岭雪已飞，易水清漳醒病骨。  
三月不亲君子儒，一笑且脱萧何律。  
身轻顷刻渡长淮，殊喜眼前无俗物。  

曹勋　冲啬书事  
山居终日不开门，室有南窗气自温。  
人籁暂休天籁息，月华将冷照黄昏。  

曹勋　冲啬有新泉  
梅黄积雨思无欢，麦浪摇晴喜给观。  
闻道源中添一脉，莫交轻触水精盘。  

曹勋　酬陈居士  
唤起离愁落木声，抱饥犹自向书耕。  
江湖有梦追前事，天地无根笑此生。  
岁晏断鸿羁客影，夜深残火故人情。  
幸来相就分岑寂，闲对梅花酌翠觥。  

曹勋　酬许察院  
十载天涯客路身，不知何处是通津。  
华颠久已从公道，青眼遥思有故人。  
壮节未随尘土变，穷愁专与岁时新。  
邹枚正此游梁倦，引手毋令浪苦辛。  

曹勋　出关  
笋舆清晓出都门，便喜松声到处闻。  
可但佳游今止止，试寻旧友只纷纷。  
卑栖故传吴楚语，高意自同鸾鹤群。  
且乐退身地挂碍，满襟尘土逐春云。  

曹勋　初到阙下  
墨敕双驰侍帝傍，何堪窘步入明光。  
退风久作翻风翼，倦客何能入客梁。  
野寺残僧思缓步，断桥流水忆寒香。  
何时裿褐携筇去，数里松声细麦冈。  

曹勋　初冬日怀先垄  
中原金鼓未全衰，拜扫逢时泪满衣。  
丘垅萧条应蔓草，松楸寂历想斜晖。  
残骸漫向天南住，乡思空随雁北飞。  
海上伤心一卮酒，梦魂先已酹重闱。  

曹勋　初见梅有作  
至后微和入烧痕，烟稍寄我岭头新。  
尚无红糁离离意，已觉清姿苒苒春。  
未暇似为乌有赋，绝胜遂咏坠楼人。  
夜寒翠袖临明月，且影横斜上醉巾。  

曹勋　初夏松隐看雨  
细细南薰气已深，午来庭户作烦襟。  
雨云不向西山出，只在青天忽变阴。  

曹勋　除夜吟  
咚咚夜漏严军鼓，鼓声入云云欲舞。  
寒风奰屃顽无声，野色埋光暗尘土。  
梅花随腊散胡笳，胡笳晓色明春圃。  
春风直莫媚新声，声断梅花还作主。  

曹勋　楚妃叹五首  
日晚章华翠辇归，寂寥深院锁重扉。  
非缘掩鼻移恩宠，自是新人巧用机。  

曹勋　楚妃叹五首  
用意十分巧画眉，妆成独自惜容仪。  
非缘郑袖能歌舞，自是人心著处迷。  

曹勋　楚妃叹五首  
霜满虚庭月满楼，罗帷珠箔闭清秋。  
鑪香烟断添银烛，谁道更深睡去休。  

曹勋　楚妃叹五首  
宝靥香销翠幄宽，更深明月上阑干。  
徘徊踏碎银蟾影，谁念从来不耐寒。  

曹勋　楚妃叹五首  
人静宫深夜漏长，深宫漏永忆君王。  
可怜不及秋蒲草，犹得承欢荐宝床。  

曹勋　楚宫词三首  
忆昔君王初选时，侍儿邀宠学蛾眉。  
而今弃置同衰草，不及章台杨柳枝。  

曹勋　楚宫词三首  
坐待鸡鸣报早朝，那知别殿困笙箫。  
妾身恨不为鹦鹉，犹恃君王顾盼骄。  

曹勋　楚宫词三首  
庭下茸茸碧草齐，不知桃李竟芳菲。  
自从侍妾承恩后，忘著迎春金缕衣。  

曹勋　楚狂接舆歌  
世谓夷齐以为溷兮，指箕子而为愚。  
既采薇以饿死兮，又被发而为奴。  
镆铘见弃於铅刀兮，鱼目宝於隋珠。  
彼蜂蛭之隐微兮，安能语神岳而观清都。  
已乎已乎，无为察察而辨璠玙与磇硄。  

曹勋　楚语为屈平作  
瞻荆颍兮盘盘，悲淮流兮潺湲。  
彼何人兮独安，此何人兮独难。  
悼哲人之不反兮，抗灵辔于江干。  

曹勋　处和有诗欲过小圃  
小园花木暖成围，况复轩窗倚翠微。  
一槛海堂云锦展，四边山色晓烟飞。  
春风烂熳何妨醉，浊酒淋漓任满衣。  
甚喜鸣珂肯相访，济川暂舣绿苔矶。  

曹勋　床前帐  
蜀锦床前帐，四角垂香囊。  
上有合欢带，下有双鸳鸯。  
鸳鸯一分散，不得同所将。  
弃捐箧笥里，谁惜旧时香。  

曹勋　春风引  
忆昔上国宣和初，时平比屋欢唐虞。  
天王恺乐纵游豫，翔风和气凌天衢。  
苍龙颁春动时辂，晴光彩错明金铺。  
扶晨官师会朝请，杂沓剑佩诸侯趋。  
仗移走马退东掖，阗阗车骑喧传呼。  
笙箫合沓送歌酒，游人买笑捐金珠。  
太平一百六十载，四夷面内无征诛。  
歌星声未断霓裳舞，胡兵直指隳神都。  
苍茫万乘扣军垒，六龙不御惊镤{金辜}。  
阴虹当天变白昼，中原化作羊犬区。  
黄旗悠悠渡江汉，百僚竮伏天一隅。  
南极三吴北燕蓟，西秦东鲁残羌胡。  
至今申历遍三四，生民散尽悲巢鸟。  
我每思家限淮水，摇摇心与飞云孤。  
江城春风涨白浪，鸡声可数屋可逾。  
兵缠九宇无花木，憔悴春风空绿芜。  

曹勋　春光好  
十年不见春光好，胡人马齧长安草。  
长安草尽人已空，宫馆园林迹如扫。  
东都西洛暗兵尘，昼引狐狸上黄道。  
长淮水浅吴山低，戍边时巡无已时。  
无已时，萋萋草绿胡马肥。  
濠城短小不蔽眼，况复琐屑游芳菲。  
何当仗剑从神武，晴春甲马争光辉。  

曹勋　春闺怨  
著意绣鸳鸯，双双戏小塘。  
绣罢无心看，杨花满绣床。  

曹勋　春江花月词  
群芳珠箔映青楼，楼上珠帘卷玉钩。  
十二香衢遍罗绮，青楼和月为君愁。  

曹勋　春江行  
浦屿连芳草，夭桃间柳堤。  
征鸿下天际，游女过前溪。  
鱼没惊帆影，林痚见鸟啼。  
王孙联绣骑，章子解香觽。  
吴姬笑留饮，同指画桥西。  

曹勋　春暮  
乾坤万事上眉端，寂历东风独倚栏。  
白发余春能几醉，绿阴细雨不多寒。  
香飘苔迳花谁惜，影落沙鹤泉自看。  
碧眼野僧知我意，素琴携就竹西弹。  

曹勋　春晴野步  
春风摇天宇，散策喜徐步。  
乐与二三子，绿草池塘路。  
鸠鸣桑枯春，川阔牛羊暮。  
眷言益妍暖，更约穷逸趣。  

曹勋　春日有所思  
阳春被华旦，草木蒙恩私。  
沉沉幽兰，不得同其施。  
女萝托乔松，光彩纷葳蕤。  
游尘薄雄风，光景低郁仪。  
岩花落深涧，甘为井底泥。  
升沉固难量，宁复论高卑。  
佳人去已远，良遇安可期。  
流年易凋落荣盛能几时。促席具樽酒，  
不醉夫何为。  

曹勋　春晚即事  
化国舒长日正迟，漫天风柳绿成姿。  
高低蝴蝶尚春色，零落荼醾犹晚枝。  
倦思有余时种竹，老怀无著强赓诗。  
人人一觉是非梦，但得百年犹此时。  

曹勋　春晚五首  
春事纷来似到家，恨无仙术驻年华。  
一声雷送晓来雨，百和香凝栏里花。  

曹勋　春晚五首  
满城新绿障清尘，景物回环付大钧。  
无奈垂杨千万结，织成幽恨付残春。  

曹勋　春晚五首  
杨柳密栽烟外缕，丁香娇结雨中愁。  
细推物理何能理，且作东风烂熳游。  

曹勋　春晚五首  
新荷帖水翠田田，绿满花梢午影圆。  
饭了从容春事静，螭头闲掬水溅溅。  

曹勋　春晚五首  
春过花飞不可寻，空余新叶翠光深。  
炉香袅袅轩窗静，时有珍禽啭好音。  

曹勋　辞贾徽州  
束书归去飨梅花，底事霏英故故斜。  
约住忙中千里鹤，羡渠如意两归雅。  
家中见雪念为客，客里观梅不似家。  
园树暂时相斗白，明朝休向我侬夸。  

曹勋　次蔡瞻明题南园  
小亭倚山肋，东望渺云海。  
松萝翳窗户，披拂大块噫。  
细路窘步武，幽花植渊隘。  
邻有长者辙，乃幸接符采。  
山为献秀润，水亦舞澎湃。  
语真顿忘归，谈宗知有在。  
复拜五字句，新喜入四大。  
尚期一笑粲，天宇约晴快。  

曹勋　次李提举过南园饮散赋诗韵  
小山丛薄栖南郭，兰若蔽亏如间错。  
竹色低侵几案凉，海云常压波涛恶。  
遣愁五字了未有，取醉一樽良可托。  
折简敢致先生游，俎豆陶匏殊寂寞。  
风流固自出元化，祥凤本合巢阿阁。  
步武乃肯临草草，尘光不间知落落。  
今年田畴极丰熟，早禾晚禾靡风雹。  
为酒具黍共婆娑，应为野人一笑作。  

曹勋　次鲁季钦安序堂韵  
蒙溪有广夏，先生居之安。  
雅得林泉乐，不与尘土干。  
隐隐揖遥碧，瀰瀰濯清川。  
高明意乃适，至游情所耽。  
世故蜡味薄，岂待宝所参。  
北窗接陶令，素月抚阮咸。  
终吉遂无咎，位置遵连山。  
邈哉岩壑老，公契如金兰。  
揆此宅相奇，欢然谈笑间。  
落落幽胜处，安得同游盘。  
愧我西北客，恨匪户籍占。  
但当风月夕，遐想冰雪颜。  

曹勋　次南安务前水亭赵介叔韵  
兹亭楚风烟，晴岚献斜叠。  
我来及秋杪，黄花舞红叶。  
主人喜清论，旷览意并惬。  
明年西郊春，公当来日涉。  

曹勋　次韵呈南嘉  
塞北初辞虏，泉南滥总戎。  
请缨怀壮节，横槊愧家风。  
草木年华晚，关河鼓角雄。  
何当一笑粲，要赋马群空。  

曹勋　次韵程机宜感怀  
几见秋风来，坐念岁月改。  
宫蕉泣白雨，孤愁越青海。  

曹勋　次韵程机宜感怀  
十年戈甲际，四海烟尘中。  
惨惨鼓角晚，萋萋禾黍风。  

曹勋　次韵程机宜感怀  
至交类萍梗，离合宁前知。  
相思梅花发，岂待中郎吹。  

曹勋　次韵程机宜感怀  
老骥千里志，元龙百尺楼。  
想同湖海心，逸气横清秋。  

曹勋　次韵程机宜感怀  
阿俊平生友，忘言金石志。  
永怀菡萏晚，应想峨嵋翠。  

曹勋　次韵程机宜感怀  
北塞草色黄，吹作边风驶。  
惟公发踪谋，莫并横经士。  

曹勋　次韵程机宜感怀  
浩荡气明絜，慷慨念废兴。  
何能一念息，空令众愁增。  

曹勋　次韵程机宜感怀  
敌疆未寻盟，天王日尝胆。  
边声入河岳，孤臣增百感。  

曹勋　次韵李汉老参政重阳前游泉州东湖  
郊亭十里绕风漪，一鉴光涵万象微。  
胜址几年因事废，遗芳今日识公归。  
凤山前直供晨翠，鲸海旁连涨夕晖。  
少并江湖鱼钓乐，绿蓑青笠鳜鱼肥。  

曹勋　次子自越来见省  
江分吴越寄寒温，赖有飞鸿旦夕闻。  
作别增年常入梦，相望百里叹离群。  
庭萱雪已侵寒绿，梅萼春回耿暮云。  
喜汝暂归俱慰悦，老怀无复更纷纷。  

曹勋　从驾玉津园二首  
天子行春御六龙，五云回暖泛晴风。  
和鸾宝苑梅花路，剩有香传玉座中。  

曹勋　从驾玉津园二首  
花梢糁糁动朱栏，萱草侵苔雪已乾。  
行阙风光随处乐，春台人物不知寒。  

曹勋　翠玉楼晚雨  
晚楼一曲转梅花，官事无多报放衙。  
林木蔽亏烟断续，江流曲折雨横斜。  
年华冉冉风前影，岁莫悠悠客里家。  
一雁近从沙嘴落，更饶片雪入天涯。  

曹勋　答赵周卿  
柴扃小隐二林间，德有邻兮迹遂安。  
天派发源公隽秀，客情催老我蹒跚。  
松留日脚秋烟薄，塔响风銮夜月寒。  
颇喜笑谈皆自在，兵戈聚首盖良难。  

曹勋　大驾亲征  
骄虏败盟至，饮马淮之沱。  
烟尘犯江汉，腥膻连岷峨。  
王师因雷动，虎臣亦星罗。  
灵旗荡丑类，铁马驰琱戈。  
三军指故国，巨舰凌沧波。  
一戎遂大定，上天佑无颇。  
整刷旧俗苦，扫除夷法苛。  
奸谋尚济诡，既战犹连和。  
复图称职尔，眇哉浯溪磨。  
已悉将相力，敢献大风歌。  

曹勋　代广漕刘元举谢赵相茶二首  
龙焙黄封锡有功，谨严正味德相同。  
便知钧播无求备，更借扶南两腋风。  

曹勋　代广漕刘元举谢赵相茶二首  
方珪圆璧贡春前，上相分颁自九天。  
何止芳芗御魑魅，要知红日在斜川。  

曹勋　代简国清老惠梅  
梅从云坞冷摇春，玉雪浮香不着尘。  
愚谷斩新肯拈出，一时全露法王身。  

曹勋　待旦吟二首  
彼幽人兮何所思，忧耿耿兮天一涯。  
举家亲属散百草，关山万里难追随。  
更长不寐听鸣柝，寒风萧瑟如凄悲。  
安得此身有羽翼，脱然避地能孤飞。  
中宵起坐待明发，悄悄侧身听晨鸡。  

曹勋　待旦吟二首  
缠绵水雪阴风寒，松竹半死相摧残。  
严居谷饮蔽荆棘，藤萝委地难跻攀。  
猛虎志大自羁束，易饱不及狐兔安。  
鸡鸣起舞亦漫兴，扣角辛苦真可叹。  
尧禹既往小白死，乌乎吾道何由还。  
幽忧展转不成卧，安得日出开重关。  

曹勋　丹桂再开对酒  
丹桂何堪急雨催，清香不肯逐蒿莱。  
却庆念我轻年待，借得余霞为再开。  

曹勋　当垆  
胡姬年十五，艳色娇阳春。  
花间开绣户，席上设红茵。  
含羞留醉客，斂袂送行人。  
多谢金吾子，衷情讵易陈。  

曹勋　当置酒  
置酒临芳观，张筵继落晖。  
选妓调丝竹，迎宾奉酒卮。  
月影移歌扇，花光照舞衣。  
霞觞飞白羽，高论吐虹霓。  
人生不满百，行乐当及时。  
当歌期酩酊，谁能较是非。  

曹勋　到飞泉  
晓入飞泉带月华，山如相识路如家。  
百虫不响露初下，开尽一川荞麦花。  

曹勋　到庐阜谒清虚  
足趼逾千里，仙山民易逢。  
欲将遮日手，款扣拨云峰。  
奎壁生无极，星辰拱几重。  
师心微太漠，不碍白云封。  

曹勋　道过京师二首  
都城百雉晓云空，四塔亭亭倚望中。  
自是老怀多感慨，一襟清泪湿秋风。  

曹勋　道过京师二首  
离离禾黍满东郊，秋入鸦声处处娇。  
败壁断垣成怅望，一鞭又过懊来桥。  

曹勋　得雨  
喜乘一雨洗空阔，便觉四山来夕阴。  
饭了从容随所住，追凉轻吹入疏襟。  

曹勋　得致仕喜成  
久甚嗟形役，今方得自怡。  
所欣官已了，得与静相期。  
风月闲如旧，心情喜可知。  
出中鸡黍友，贺幅已先持。  

曹勋　德寿春帖子八首  
晓来帘幕卷东风，尚有春寒下绮栊。  
德满人间和气浃，卯山宫殿瑞云中。  

曹勋　德寿春帖子八首  
弄黄宫柳未齐镁，便觉风和淑景新。  
自是东君朝最贵，欣欣春事足颐神。  

曹勋　德寿春帖子八首  
卷帘康寿丽朝曦，经卷龙香昼漏迟。  
闲暇瑶琴成雅奏，和风吹入万年枝。  

曹勋　德寿春帖子八首  
腊余七日换年华，玉砌青萱半吐芽。  
竹色松声清似玉，未须剪彩作春花。  

曹勋　德寿春帖子八首  
椒房懿德庆源同，环佩雍容冠六宫。  
妆罢朝元无一事，关雎诗咏二南风。  

曹勋　德寿春帖子八首  
露香栏槛已青青，梅萼惊春照坐明。  
天极元妃资内助，常年春首祝椿龄。  

曹勋　德寿春帖子八首  
向晓天中月一痕，春阳先到凤凰门。  
苑中斗草寻芳处，日日春熙奉至尊。  

曹勋　德寿春帖子八首  
袅袅柔风泮绿波，深沉甲馆已微和。  
新春玉带香罗薄，从此宫中乐事多。  

曹勋　灯下读山谷诗  
天下无双双井黄，遗编犹作旧时香。  
百年人物今安在，千载功名纸半张。  
使我诗篇如许好，关人身事亦何尝。  
地炉火暖灯花喜，且只移家住醉乡。  

曹勋　登山曲  
礼崇丘，陟重巘。  
省风俗，绵宇县。  
集纷埃，郁葱倩。  
顾秦雍，审伊洛。  
惟前人，肇经度。  
保鸿名兮隆德声，陋崇高於群岳。  

曹勋　登逍遥阁  
松杉閟琳宫，仙君朝帝所。  
神风故静默，人间漫今古。  
地灵驱鸟雀，磬声肃坛宇。  
倚槛夕阳间，云山认归路。  

曹勋　殿帅生日  
薰风拂拂下槐庭，师师膺时奠四溟。  
代北家声今嗣业，淮南草木亦知名。  
阵前铁马三军勇，肘后金丹九转成。  
立国宗臣宜寿考，阴世篆玉定长生。  

曹勋　钓竿行  
临北坂，望南山，  
山长水远主愽愽。钩有饵兮缗有竿，  
鱼深潜兮秋水寒，念王孙兮何时还。  

曹勋　独不见  
独不见，谁相忆。  
花影上珠帘，明月穿窗隙。  
翡翠暗无光，苍苔点行迹。  
鸾鉴挂珊瑚，宝靥销金碧。  
仿佛闻箫韶，梦想见颜色。  
为我报新人，好好承恩泽。  
君看后庭花，芳菲能几日。  

曹勋　独步南园寄子忱  
野老悲春事，相如复倦游。  
肯来倾浊酒，同与散清愁。  
远岸重重柳，晴江处处舟。  
飞红残照晚，闲倚水边楼。  

曹勋　独酌谣二首  
我有一樽酒，来自故人家。  
故人久相别，十载隔天涯。  
相思不相见，对月开注霞。  
一酌延清风。清风为我开灵襟。  
再酌劝明月，明光徘徊冷光发。  
三酌望故人，明月清风颜色。  
高歌起舞赓长谣，声裂金石贯曾碧。  
伯伦已死渊明殂，蜾蠃螟蛉漫充塞。  
须臾各罢玉壶空，醉觉长天不盈尺。  

曹勋　独酌谣二首  
春风著意怜芳草，芳草荣时春自生。  
人生欢少别离多，有酒当歌自倾倒。  
莫教憔悴损容光，白发苍颜为谁好。  

曹勋　端午帖子九首  
非烟苒苒上宫云，嘉木团团午影分。  
玉案琴书供燕适，五弦清韵助南薰。  

曹勋　端午帖子九首  
怡颜无暑到新宫，一样珠帘广殿风。  
角黍菖丝随丝物，旨甘时下五云中。  

曹勋　端午帖子九首  
辟兵龙印篆神经，系臂香萦绣色轻。  
自有微凉生玉宇，池光静照午阴清。  

曹勋　端午帖子九首  
日华露重疏疏竹，宝砌风回楚楚松。  
酪粉冰壶驱薄暑，瑶琴永日得从容。  

曹勋　端午帖子九首  
朝下仙班晓景迟，步摇香认九华妃。  
花藏窈窕知金屋，亭照回波在翠微。  

曹勋　端午帖子九首  
曲槛榴花绛色鲜，博山一缕水沉烟。  
奉华窗户清无暑，羽羽香传远岸莲。  

曹勋　端午帖子九首  
参差台殿照祥云，叠雪含风彩缕新。  
玉带轻纱迎令节，五云深处奉严宸。  

曹勋　端午帖子九首  
下直归来阆苑游，椒风高转紫云楼。  
冰盘纹簟清薰细，卷上珠帘白玉钩。  

曹勋　端午帖子九首  
雨后风微荷芰香，顿驱初暑作疏凉。  
黑云卷尽青天大，却倚湖光看夕阳。  

曹勋　断梅三首  
暑雨连朝困郁蒸，淖深蛙蚓上阶行。  
晚云翻海忽雷震，农说断梅明日晴。  

曹勋　断梅三首  
寄迹天台见未曾，夏间休市绝暇腥。  
瓜茄只有园中菜，淡素浑如寺里僧。  

曹勋　断梅三首  
积雨连宵气象清，晓来日色顿分明。  
更无一片闲云采，万里青天万里晴。  

曹勋　多谢  
多谢东皇着意晴，海棠匀趁笑相迎。  
园林富贵何千万，花柳功勋已十成。  
晓雨有情於芍药，春风无处不流莺。  
扁舟水长一篙许，茶灶笔床聊意行。  

曹勋　反招隐  
骅骝天下骏，所制在服箱。  
苏秦天下辩，所失恋冠裳。  
达人贵自重，出处保龙光。  
山花丽云锦，鸟语调丝簧。  
清泉激鸣琴，掩抑合宫商。  
芝术胜粱肉，兰菊有余芳。  
白云结山友，来往俱相忘。  
世路甚溪谷，簪笏诚羁韁。  
人心若丘山，咫尺不可量。  
猿鹤熟可驯，人熟不可防。  
留侯从赤松，范蠡辞越王。  
二子保令终，避世容何伤。  
王孙促归轸，吾徒方退藏。  

曹勋　泛湖次柳洲二首  
一棹西湖意不阑，解颐风约水云寒。  
瀰瀰细浪篷边去，叠叠青山枕上看。  

曹勋　泛湖次柳洲二首  
净舍乘闲一苇航，入门松竹献清凉。  
倚栏澄碧龟鱼乐，照眼荷花风露香。  

曹勋　泛水曲  
春服仅能试，荷小未成莲。  
画舫维青幄，平波幂素烟。  
暖日薰花气，新萍点翠钿。  
歌吹浮天上，旌旗转座前。  
促妆留晚景，续酒载归船。  
前驱戒津吏，除道候江壖。  

曹勋　方检详出歙研求诗  
黟歙与端璞，争雄称权奇。  
马肝乃正色，龙尾终视仪。  
霜毫瀹紫玉，松烟生华滋。  
都付文学老，看诵浯溪时。  

曹勋　方诸曲二首  
方诸限弱水，高出扶桑东。  
霞波环玉垒，云幄护青宫。  
珠台锦複道，宝阁亘飞虹。  
翠饰迎琱辇，琼车驾彩龙。  
群真瞻日御，列圣从青童。  
朝退联旌旆，杯行奏鼓钟。  
灵環激虚籁，雅舞流神风。  
真王拊节和，清响流绝空。  
哀歌悲五浊，胡为栖樊笼。  
长生有真诀，劫龄安可终。  

曹勋　方诸曲二首  
迢迢方诸宫，玉阙排霄起。  
扶桑高扶痚，森耸数千里。  
碧椹杂青葱，蟠桃映瑶水。  
离离间朱实，凤鸟护丹蕊。  
灵风洒兰林，空歌洞霄紫。  
青童会群真，趣节召扬许。  
安妃从元君，鸾旗翳沧渚。  
翩翩八景舆，鸣珂下容与。  
拊手扬玉音，妙响翔天宇。  
真气凄金石，聆之廓丹府。  
灵波濯曜罗，朝元道笳鼓。  

曹勋　访印老宿寺中值雪  
白项鸦儿啼远林，怪来新冷透重衾。  
僮奴窃语若为去，雪满前山数寸深。  

曹勋　飞龙引  
炎精应运开真籾，神母嗷嗷夜潜哭。  
五星同轨莅秦雍，十二真人翔水曲。  
断蛇约法授天人，项籍叱咤徒驱逐。  
萧曹翼翼冠元功，三十一君光开国。  
君兮臣兮俱会同，渍扫乾坤开寿域。  

曹勋　分题墨梅  
北风吹云村寂寂，练练溪流湛寒碧。  
马头忽有暗香来，撼雪寻芳识标格。  
扬鞭敲镫荒寒路，酒恶难禁赖销释。  
陇上故人消息迟，一枝谁寄痚烟隔。  
老禅幻此空花相，墨晕横斜清照客。  
定应飞梦会姑仙，玉偻澹月连天白。  

曹勋　风雨惊春  
一年春事急如流，每被颠风断送休。  
锦瑟华筵常漫度，杏园景物只供愁。  
须知胜践何曾阙，自是青春不少留。  
遍倚栏干望归路，落花飞絮思悠悠。  

曹勋　凤凰曲  
帝子学凤吹，逸响萦回风。  
双飞翔紫霞，驾景凌轻虹。  
戢影入青霭，声断彩云空。  

曹勋　奉答国器见贻二首  
连朝好语见勤渠，得失从来要一如。  
公但忘情分定事，天教更读未看书。  
柳藏窈窕金千缕，月在西南玉一梳。  
倚熟何妨驻行李，神仙亦复喜楼居。  

曹勋　奉答国器见贻二首  
光焰方期万丈长，壮心肯以醉为乡。  
功名莫与平泉李，志业须还铁砚桑。  
待价自应聊隐默，逢年安得更韬藏。  
翩翩剩读春风句，两目增明胆亦张。  

曹勋　浮萍篇  
昔作章台柳，今为清水萍。  
寄托一失所，谁分渭五泾。  
王孙事游冶，兰麝徒芳馨。  
清晨夭桃花，灼灼鲜且荣。  
随风易零落，不及粪上英。  
萍生八九子，滋育常盈盈。  
芙蓉饰高盖，文藻疏繁缨。  
宁复事攀折，中心无不平。  

曹勋　赋陈嘉谟东西轩二首  
田田东作衬柴关，湿碧吹青一望间。  
已许倾心常向日，尚容高卧且怀山。  
光风春动方崇蕙，沆瀣宵零可驻颜。  
要是耕耘在毛墨，图书佳客乐余閒。  

曹勋　赋陈嘉谟东西轩二首  
西成高凿一轩通，荷盖吹凉入坐中。  
新月不妨回夜色，有秋何止阅年丰。  
直须落日红无际，剩看群山翠扫空。  
更约他年身退后，披襟来此揖凉风。  

曹勋　赋郭步帅归耕堂  
汉水无波楚岫青，归来风月久经营。  
要亲稼穑资三径，已试韬钤息五兵。  
卖剑买牛聊适意，扬鞭敲{革登}暂忘情。  
只应示稳耘耔乐，褒诏行需父子荣。  

曹勋　赋洪景伯分绣阁  
赤城今屏翰，濒湿浙右同。  
不有仙人居，梅溽难从容。  
洪仙下瀛洲，一笑除蒿蓬。  
创阁俯江海，重檐焕云空。  
排衙碧嶙峋，烟霞透玲珑。  
遥岑与绝壁，但觉开青红。  
爱之榜佳名，坐见群山工。  
万叠烘晓日，六幕泛景风。  
时时与宾僚，醉酌黄金钟。  
请凭十二栏，更赋烟雨中。  

曹勋　赋洪景伯新创清閟堂  
向来杂芜秽，今忽快心目。  
堂成风尘表，巧枕龙顾麓。  
主人喜高节，此君出幽谷。  
我梢舞翠凤，烟霏度寒玉。  
挺然霜雪操，下笑桃李俗。  
窗户回繁阴，书帙荫新绿。  
萧骚蕴胜致，日日意自足。  
况闻政事余，清集忘窘束。  
真有文字乐，厌饫三万轴。  
却恐乐未央，遄归紫泥促。  

曹勋　赋友人竹轩  
轩外萧骚静碧云，有来君子助通津。  
烟幢羽盖诚销暑，玉轴牙签不受尘。  
解箨竹林宜琐碎，漙梢风露献清新。  
茶瓜雅纳开怀客，俱喜高材似主人。  

曹勋　感齿发之衰作诗自解  
我生饱艰苦，初年心已衰。  
况今七十化，形惫聊支持。  
头童渐不束，齿败余墙围。  
发落尚乐乐，齿豁良依依。  
鱼蟹强剥啄，梨栗亦空施。  
岂惟意倦怠，咀齧徒赞眉。  
老妻谙其苦，饭颗必若糜。  
佐以推饭物，批抹烦刀挥。  
不知更十年，此身何可支。  
昔闻张苍老，相国力乃疲。  
金盘厌羔腻，玉乳环蛾眉。  
至真瀹元精，芳润充丰肌。  
闲出天下论，用为汉室奇。  
我今何有哉，丰悴理所宜。  
不然举此志，中有浩气怡。  
外形以为得，彼美当虚辞。  

曹勋　感秋兰  
云何为兮深山，水何为兮幽谷。  
匪杂佩于华裾，耻见珍于流俗。  
噫嘻，疑枳棘与荆榛，  
不辞荣於秋绿。  

曹勋　高丽炉一枚寄虎丘结老为说偈言  
兹炉之先，鲸波空际。  
有国曰韩，以陶以器。  
奉之函丈，宝烟轻细。  
此一瓣香，用严报地。  

曹勋　高楼月  
高楼月，倒景入阑干。  
人眠绮窗影，月在青云端。  
相攀不可得，空成帘幕寒。  

曹勋　宫词三十三首  
郁葱佳气转春风，五色云低驻玉龙。  
紫府清都天不远，翘鸱浑在翠微中。  

曹勋　宫词三十三首  
南山迎座晓云开，阊阖风迟绝点埃。  
受职百神知有象，会稽春色过江来。  

曹勋　宫词三十三首  
护圣军容簇仗齐，云屯甲马耀春曦。  
行知蹴踏胡尘静，十万吞江午饮时。  

曹勋　宫词三十三首  
平治逆虏拯吾民，都督亲行号令新。  
仍诏尅戎恩宠异，牙牌御札赐功臣。  

曹勋　宫词三十三首  
听政勤劳抚万方，暂留行殿驻钱塘。  
已将轮对规行事，更向龙床阅谏章。  

曹勋　宫词三十三首  
法书点画久非真，上圣传真妙入神。  
凤翥龙盘时降出，二王应望属车尘。  

曹勋　宫词三十三首  
今年腊日近春繁，帝意深忧气未暄。  
益恐吾民有饥冻，太仓连发赈元元。  

曹勋　宫词三十三首  
山迥江回地少尘，方州桃李不成春。  
要知驻跸非闲暇，看取君王苏远民。  

曹勋　宫词三十三首  
兰亭久已昧精粗，睿藻传模字一如。  
莫更坚珉求定本，且瞻奎画看临书。  

曹勋　宫词三十三首  
元正不贺自清衷，壑札频颁念两宫。  
天相吉音来自北，便知孝悌与天通。  

曹勋　宫词三十三首  
女裳缘饰丽青红，俗竞浮华废百工。  
圣意与民敦俭素，尽除金翠复淳风。  

曹勋　宫词三十三首  
潮随春涨雪千寻，南越山藏暗浪深。  
欲识钱塘两回汛，便如万国奉君心。  

曹勋　宫词三十三首  
滔天逆党作兵端，坐致酋渠诏意宽。  
咸与惟新皆赤子，释囚尽复汉衣冠。  

曹勋　宫词三十三首  
中兴仁泽浃华夷，则百斯男自可知。  
例诏高禼祭春社，掖庭应已梦熊罴。  

曹勋　宫词三十三首  
拱北星辰静守心，暂清警跸凤凰深。  
萧条梅柳春如许，可复风烟比上林。  

曹勋　宫词三十三首  
连年逆虏断侵凌，圣连当天日正升。  
顶相如山知美谶，绍隆火德即中兴。  

曹勋　宫词三十三首  
泽国春非上苑同，近郊花木漫青红。  
今知圣化敦风俗，不许移根入禁中。  

曹勋　宫词三十三首  
宽恤从来只陆沉，丁宁今始慰人心。  
圣情更欲民孚信，亲御云章下诏音。  

曹勋　宫词三十三首  
射殿从容御六钧，飞星白羽骇臣邻。  
莫惊压尽天山箭，自昔羌胡畏圣神。  

曹勋　宫词三十三首  
溥绥圣泽浙江湄，风转行宫赤羽旗。  
责己但书农本诏，乘春岂有宴游诗。  

曹勋　宫词三十三首  
嗣岁庞恩浃九垓，熙熙人物咏春台。  
行知大业同文轨，今见萧曹佐汉来。  

曹勋　宫词三十三首  
东风拂拂到行朝，剪彩膺时下绛霄。  
不但剑歌随骑曲，行须仪凤舞云韶。  

曹勋　宫词三十三首  
务农春诏将臣宣，欲翳禾麻变有年。  
圣意且耕仍且战，稍令诸道作屯田。  

曹勋　宫词三十三首  
升暘宫里雪初消，便觉春风袭柳条。  
新醖嘈嘈泻轻碧，尽分和气浃狐貂。  

曹勋　宫词三十三首  
碧甲红芽物象新，天声震耀仰尧仁。  
只应露布来非晚，移跸中原烂漫春。  

曹勋　宫词三十三首  
三年不废策儒宗，清问图回自九重。  
不特赐书荣进士，圣君政本道中庸。  

曹勋　宫词三十三首  
六宫上直试罗衣，未听鞭声等驾时。  
且趁晓闲临御札，官家常是下朝迟。  

曹勋　宫词三十三首  
天德同符立极恩，绍兴亿载抚维坤。  
今年颁历更名赐，大定中区号统元。  

曹勋　宫词三十三首  
江淮控制接荆蛮，销患无形仗卫闲。  
蔼蔼东风符帝力，新春先到凤凰山。  

曹勋　宫词三十三首  
圣德隆昌纪绍兴，稍驯逆虏会清明。  
须知不待黄河报，自有天威靖太平。  

曹勋　宫词三十三首  
湖山风月销葱葱，涣号春回万国同。  
因使吴人沾圣泽，一齐翻入櫂歌中。  

曹勋　宫词三十三首  
上圣忧劳昔未闻，看花岂复御佳辰。  
内人闻道频相语，不见秋千已几春。  

曹勋　宫词三十三首  
天开黄道日华明，细细南薰下太清。  
宫殿云扶龙虎气，楼台风转管弦声。  

曹勋　恭睹宸制花落尤艳之句自古诗人未有形容及此者使落花　　与草木俱委  
春事匆匆绿渐稼，林花铺绣晓烟中。  
如何卷上黄金阙，许作华裵舞阆风。  

曹勋　恭睹上圣亲临江淮耀武伊洛谨成诗一章仰赞圣化  
晓传清警出龙楼，八骏腾骧下斗牛。  
铁骑屯云朝障殿，羽林扈跸拱凝旒。  
暂迂玉趾临三楚，便觉荣光焕九州。  
恢复故疆知默定，已看森索坠旄头。  

曹勋　恭奉圣训赋凌虚  
新规杰阁倚苍峦，地拱天成十二栏。  
但觉星辰来广漠，不知步武切高寒。  
春风先到黄金阙，皓月常临白玉盘。  
曾侍威颜香案末，邃瞻旒扆瑞云端。  

曹勋　恭进德寿芝草  
椒掖冲襟奉玉宸，灵芝茎叶出氤氲。  
如颁月令欣欣政，先学巫山蔼蔼云。  
璀璨吐奇康寿栋。轮囷绝异汉唐闻。  
只应一叶三千岁，万亿斯年赞大君。  

曹勋　恭题观堂  
松篁深靓隐新宫，十六清真位位同。  
笙鹤似临三境上，佩环应下五云中。  
烟霞顿隔尘寰路，道德追还太古风。  
固已群仙资圣寿，嵩呼益原祝尧聪。  

曹勋　估客乐  
朝饮文君酒，莫宿邯郸妓。  
近得浮梁书，春前办行计。  

曹勋　姑苏台上月  
姑苏台上月，倒景浮生河。  
石梁卧长洲，垂虹跃金波。  
丛薄散兰麝，水底流笙歌。  
歌声示断樽前舞，越兵夜入三江浦。  
吴王沉醉未及醒，不知身已为降虏。  
响靸廊前珠翠横，采香径里喧鼙鼓。  
西施和泪下珠楼，回首吴宫隔烟雾。  
姑苏台殿变秋蓬，荆棘沾衣泣寒露。  
至今风月动凄凉，余址石桥尚如故。  

曹勋　古战场  
烟冥露重霜风号，声悲色惨侵征袍。  
据鞍顾名思义盼度沙碛，纵横白骨余残烧。  
举鞭迟留问田父，彼将欲语先折腰。  
泣云畔寇昔据此，老夫父子服弓刀。  
将军下令起丘甲，法严势迫无所逃。  
攻城夺险数十战，民残兵弊夷枭巢。  
当时二子没於阵，老夫幸免甘无聊。  
匹夫僭乱起阡陌，祸延千里俱嗷嗷。  
官私所杀尽民吏，坐令骨肉相征鏖。  
唯余将军封万户，士卒战死埋蓬蒿。  
至今野火野昏黑，天阴鬼哭声嘈嘈。  

曹勋　鼓吹曲  
按节临瀚海，舒军辉朔方。  
幕中延揖客，马首系降王。  
封君行负弩，天子赐干将。  
后乘腾沙漠，前驱过渭阳。  
箫鼓通平乐，旌旗属建章。  
明堂献捷罢，甲予自生光。  

曹勋　故旧见辟幕府  
生逢艰苦念无前，扈圣犹悲易水壖。  
知效一官常自愧，死须五鼎遂身先。  
颇收姓字朝廷上，宁复功名日月边。  
军旅固非平日事，原将余力从橐韐。  

曹勋　故知院枢密相公叶公挽章二首  
取第如前俯，论兵度昔贤。  
击奸清相位，捧日上虞渊。  
气节公卿右，勋庸日月边。  
一生惟许国，史牒谅盈编。  

曹勋　故知院枢密相公叶公挽章二首  
帝命洪枢贵，身兼制阃雄。  
江淮奠诸垒，庙社赖元功。  
愤虏游魂孽，驰神积虑中。  
庆联兰玉秀，相业看家风。  

曹勋　关山月  
关山月，关山月。  
分景送征人，寒光射矛戟。  
胡笳声断塞鸿惊，征人泪下思乡国。  

曹勋　观马院洗马  
本靡相踶性不同，金环压辔照晴空。  
晚来洗罢游韁缓，喜听骄嘶岸柳风。  

曹勋　观月藏书楼  
月出西南气便清，看来看到满轮明。  
莫嗔夜夜东楼赏，却恐中秋未必晴。  

曹勋　光孝病中闻予与在天封亦冒雪见过  
老病维摩方丈开，天风破冷舞琼瑰。  
满山皓色作和气，知是道人冲雪来。  

曹勋　归去来  
归去来，归去来。  
陆行无车，水行无船。  
足重纎兮，羊肠九折，  
历绝巑而盘盘。踨蹐胁息以休影兮，  
石壁屹立而不可以攀缘。上窥不测不夭峤兮，  
而下临无底之深渊。寒风凛凛以切骨兮，  
朔雪漫漫而涨天。孤猿哀吟其左右兮，  
而猛虎咆哮乎后先。缅前路之险阻其若此兮，  
道云远而莫前。悲已往之勤瘁兮，  
泪流襟而涟涟。归去来，  
归去来。吾乡虽远兮，  
及此而犹可以生还。饥寒迫於屡空兮，  
庶乎安之若命而终保吾之天年。  

曹勋　闺怨  
头上百宝钗，终身不相失。  
唯有鸳鸯席，承欢难可毕。  

曹勋　癸未御前帖子三首  
广殿薰风日正长，云峰远岫各微茫。  
上天不似人间热，夏木阴阴六月凉。  

曹勋　癸未御前帖子三首  
圣君英略凛横秋，十万偏师奉睿谋。  
一日已闻三奏捷，版图行见复神州。  

曹勋　癸未御前帖子三首  
中原久已困膻腥，攻守知惟断乃成。  
便有戎酋归圣化，甘泉应得慰皇情。  

曹勋　癸已圣节二首  
堪舆亨会接洪基，郁郁葱葱动紫微。  
理契弈秋专国手，德兼周武一戎衣。  
恩言下浃皆中道，帝意终潜复九围。  
升济群生归大业，同心亿万仰天威。  

曹勋　癸已圣节二首  
晓云绀瓦不飞霜，瑞霭融春十月阳。  
电绕璇枢开上瑞，虹流华渚叶珍祥。  
威腾紫塞天骄外，日拱苍龙阙角傍。  
今岁泰寺伸谒款，是宜万寿咏无疆。  

曹勋　国清曹源为书名已复说偈云  
非湛非摇，真源常在。  
直指性海，总别无碍。  
星分月现，光涵法界。  
寄语诸方，莫作拟解。  

曹勋　过楚用作  
昔见山阳盛，气象吞淮壖。  
士子世忠孝，民物安园田。  
再到已屯兵，鼙鼓喧中天。  
户口莽凋弊，庐里储橐韐。  
济师有虎臣，隔岸威腥膻。  
翠华江梅上，玉阙风尘边。  
未至重慨叹，荒城委苍烟。  
貔貅过江南，狐兔游城颠。  
余民如惊鹿，菜色惨不鲜。  
呼之莫肯留，犹意虏所专。  
三过乃三变，感时良泫然。  
二赵忠益高，仲车魂尚贤。  
欲吊寂无所，淮月空娟娟。  

曹勋　过处和赏荼醾  
泛舟凭槛在蓬瀛，一醉心期任此生。  
满腹本来同偃鼠，吸川遂欲比长鲸。  
归来尚带荼醾露，梦想犹闻佩玉声。  
醉后狂歌能恕否，如今五日未全醒。  

曹勋　过邯郸  
恭持天子节，再经邯郸城。  
断垣四颓缺，草树皆欹倾。  
慨念全赵时，英雄疲战争。  
殆及五季末，瓜分无定盟。  
慨念蔺君高，璧亦安所盛。  
翩翩魏公子，有德胜所称。  
殆今已千年，废台漫峥嵘。  
赵民尚自若，歌舞娱春荣。  
金石丝簧奏，仿佛余新声。  
兴废乃尔尔，人事徒营营。  
望城只叹息，尽付西山青。  

曹勋　过淮甸  
长淮烟静是天津，兵里因循一半分。  
尚有旧时鸥怀鹭，夕阳归处记南云。  

曹勋　过淮值雨偶成呈王枢密  
明日立秋秋色至，向晚雨随大风起。  
翻盆如麻不足喻，倒海倾江差可拟。  
高林老木亚复折，帘幕颓垣纷若委。  
须臾霁色上南山，落日烧云照淮水。  

曹勋　过江州柴桑渊明故居  
匡庐游遍僧家园，南望柴桑墟里烟。  
但寻疃畦供指画，不知市井今几迁。  
五柳既无只衰草，三径莫识皆平田。  
欲归四顾但遐想，归来高致犹凛然。  

曹勋　过太行  
太行庆助往还程，一带峰峦日日青。  
岂比韩苏当日祷，兹行国事叶三灵。  

曹勋　过小圃  
小隐州城北，先谋儋石储。  
几椽将弊屋，数策未看书。  
碧色新松径，泉声旧石渠。  
欣然终日过，真是爱吾庐。  

曹勋　过秀溪长句  
去年来此上已日，今年重来未寒食。  
临溪照影老自羞，惭愧春光尚相识。  
秀溪何许好春容，最是溪深树密中。  
海棠开尽却成白，桃李欲落翻深红。  

曹勋　过真定  
南北东西本一家，从来河朔富桑麻。  
枣梨阴翳忽如雪，漠漠一种荞麦花。  

曹勋　过郑吏部水阁  
九夏销烦日正长，沉沉虚阁枕横塘。  
更无尘土侵衣裓，只有荷花度晚香。  
一道清泉供枕潄，千章古木进风凉。  
相从时得游佳处，何必持杯玉色光。  

曹勋　邯郸才人嫁为厮养卒妇  
落叶逐惊风，落花逐流水。  
漂零无定端，寄托随所委。  
朝荣瑶圃中，暮落穷辙里。  
岂不恶糟糠，岂不原罗绮。  
罗绮闭深宫，嫉妒交相磨。  
糟糠守穷庐，苦乐同终始。  
行藏宜自然，燕巢茅屋底。  

曹勋　寒北行  
五月无芳草，经年不见花。  
苍烟埋古木，朔吹卷龙沙。  
犹逢阿母海，愁看白博叉。  
仿佛南箕下，遥遥望汉家。  

曹勋　寒食有感  
辇下相知把酒稀，更逢寒食泪沾衣。  
五浆道路何尝馈，三径荒芜未得归。  
春事沉沈寒惨惨，暮烟漠漠雨微微。  
杏花零落春还半，空看帘间燕子飞。  

曹勋　汉宫词三首  
夜漏沉沉度建章，千门万户锁深房。  
入宫不识君王面，犹被傍人妒晓妆。  

曹勋　汉宫词三首  
鴗鹊楼高百尺墙，墙高元不碍笙簧。  
君王对面如天远，可笑梅娘不自量。  

曹勋　汉宫词三首  
费尽千金写玉容，冀承恩幸宠深宫。  
妾心未改君心改，不及夭桃媚晓风。  

曹勋　何季崇生日  
庆阀当年侍从臣，传家今见石麒麟。  
瑶觞初过菖蒲节，碧海聊观荔子春。  
超逸绝尘髯政事，暑天汤饼魏簪绅。  
祝公千百松筠寿，常对团团月色新。  

曹勋　和鲍判院见寄二首  
挂冠十载水云乡，忽奉新诗助发扬。  
老境不能寻汗漫，圣时欣服值虞唐。  
喜君均佚琳祠乐，愧我初无袜线长。  
它日林泉傥相觅，一蓑烟艇洞庭霜。  

曹勋　和鲍判院见寄二首  
当年壮志作三军，扳马曾同幕下宾。  
欲试韬钤毘庙算，便期鹰隼出风尘。  
暮年岁月嗟残景，一水波涛有故人。  
端谓题舆因卜筑，不应佳句尚悲辛。  

曹勋　和鲍仲山武灵岩寺  
十年尘土换华颠，一踏山根觉涣然。  
下界和江朝胜地，上方大士隐非烟。  
览辉已见翔威凤，倚伏何堪照细泉。  
暂得诠心适佳处，试抛马箠问枯禅。  

曹勋　和蔡瞻明知府  
公才只合在瀛洲，一笑何能欲枕流。  
日者简书成六凿，天其盘错到三休。  
栏干静依江涛阔，舟楫冷摇烟雨秋。  
大手家风传相业，高情莫易搅清愁。  

曹勋　和陈朝议见寄二首  
念公事业未能归，莫厌京尘化客衣。  
游子固闻怀楚玉，垂堂应每倚荆扉。  
仲舒正尔宜投策，丘嫂从渠不下机。  
他日秋风鵰鹗便，雍容车骑更光晖。  

曹勋　和陈朝议见寄二首  
老我驱驰未得归，山中空挂薜萝衣。  
三台胜地松连菊，五亩幽居竹映扉。  
黄卷青灯真我事，鲈鱼白酒亦天机。  
骚人往往秋多感，莫向登临叹落晖。  

曹勋　和陈南仲郎中见贻  
颍川先生气佳哉，软语款细怀抱开。  
万言倚马有余味，一室扫地无纤埃。  
悬知得句先钵韵，便觉北南瞻斗魁。  
向来小驻奔电马，始今须遂良史才。  

曹勋　和陈彦容雪中  
云雪商量天四垂，花应剪水未容飞。  
旗亭有客已豪饮，江上无人空钓矶。  

曹勋　和陈御带见贻  
汉室文章远业成，斗南英气为时生。  
新兼带插严天仗，夙展韬钤卫帝营。  
四塞羌戎知号令，五军貔虎畏威名。  
中兴方倚军容振，功业行看衮绣荣。  

曹勋　和程机宜见贻  
仆昔困犯难，戎陆日所虞。  
何能守一经，且话雄千夫。  
识公好兄弟，宛同周司徒。  
爽彻绝俗姿，秀发连璧躯。  
駸駸驾文圃，吐论清而腴。  
伊流如学源，一洗众病肤。  
韶音沿沂说，举世必所无。  
公家徐起之，力因拯其橅。  
诸儒步武役，反若辕下驹。  
方知钜鹿功。列国宜凫趋。  
念兹风尘际，再得如玄珠。  
流光澈太清，欲飞月下鸟。  
酿为五字句，妙语兼良图。  
愧此溢美多，通甚非康衢。  
新凉到棐几，翠竹环茅庐。  
更当对论文，莫问金仆姑。  

曹勋　和程进道见贻  
秋声起木杪，便觉密叶稀。  
风至草木劲，水阔鸿雁知。  
壮怀感摇落，叹息囊中锥。  
功名未卓立，此心常坐驰。  
君家朱桥侧，细俯秋水迟。  
气近龙凤阙，喧无笳鼓悲。  
萧斋琴书静，不知花影移。  
棣华好伯仲，腾起风云时。  
心亲诗礼学，日与富贵期。  
不忘黄尘苦，乃眷寒士饥。  
此理诚愫抱，岂复持诡随。  
已献仲舒策，孰谓李广奇。  
文中有至乐，妙处含天机。  
一官勿言困，且喜原不违。  
我诚老宾客，合爪喜见之。  
关西相有在，行矣当无疑。  

曹勋　和程右史见贻  
平生仰东坡，苏程契尤熟。  
两家流庆深，云外世高躅。  
於今凤池贵，方判卞氏玉。  
何止试典刑，一想岷峨绿。  

曹勋　和楚守于伯达  
平生闻说于门贵，远业传家见此贤。  
妙誉逐风来不竟，美才制锦谅随缘。  
一言悟主君须得，百巧成穷我可怜。  
坐想临平山下路，小舟如叶月如川。  

曹勋　和次子积雨损红木犀  
应向西瑶立赤墀，鲜云仍带绿烟宜。  
要先篱菊三秋艳，不放蟾华一点窥。  
颇讶夙宵凉雨疾，顿思晨发晓光披。  
骚人豪举经年意，绝叹丰姿积渐吹。  

曹勋　和次子耜久雨韵三首  
绿涨东篱菊。桐凋古井栏。  
雨频伤早谷，烟冷作新寒。  
有木皆生耳，何颜得渥丹。  
平章济农事，清坐且团团。  

曹勋　和次子耜久雨韵三首  
眩瞀知阴久，茶瓯不厌浓。  
第忧沉稼穑，宁问浸芙蓉。  
天阔翻盆雨，云昏淡墨峰。  
长安鼎烹者，列坐正撞钟。  

曹勋　和次子耜久雨韵三首  
连朝阴未断，仰食虑尤深。  
檐溜无穷响，邨灯几处砧。  
吾儿诗有债，老我韵劳心。  
屏翳安能借，吹天扫积阴。  

曹勋　和丹客林公  
自念老境今枯杨，徒顺和辈求药方。  
颇闻大药性炎燥，如燎于原其中藏。  
是非海里石鼎煎，大药何适求云仙。  
但传钟吕有妙旨，著在诗曲成华编。  
诵之如射必中的，坚然不朽贯金石。  
内外悉云妙在丹，吐纳何尝及津液。  
此事知有行则差，种麻安得豆有芽。  
北辕适楚每自失，复似入海欲算沙。  
岂惟阮籍途穷哭，录录尚念太仓粟。  
水云难访我辈人，风期讵知晋江客。  
三百字与五千言，一指便到玄牝门。  
它年肯约移玉趾，焚香促膝为细论。  
浩气收还质无槁，有待斯言能却老。  
小筑云卧天台山，再挂此冠供汛扫。  

曹勋　和都运龙图二首  
一时耆旧尽英游，玉节迎銮暂少休。  
不以秦人视越瘠，载驰楚尾与吴头。  
两淮浓被钟离政，一水聊萦杜若洲。  
行见锋车还禁橐，已看仁化浃鱼鸥。  

曹勋　和都运龙图二首  
老去心情故倦游，直诚自许赋休休。  
清流固已久绝望，白发只今空满头。  
软语每思挥玉麈，寻源便欲过瓜洲。  
他年一棹烟江雨，有愧轻轻不下鸥。  

曹勋　和范倅十首  
腊雪已知收岁事，快晴喜复上朝晖。  
清樽要及东城醉，趁取风光未苦飞。  

曹勋　和范倅十首  
当年越相有青毡，百越于今奠枕眠。  
兰玉阶庭传相业，声猷剩在日华边。  

曹勋　和范倅十首  
缤纷剪彩庆云低，佩玉摇金冷不知。  
禁殿想趋三白贺，微和先入万年枝。  

曹勋　和范倅十首  
海边草芥一冬新，况复冬温接畛春。  
从此近城花渐好，不妨闲作惜花人。  

曹勋　和范倅十首  
岩壑未销连夜雪，松篁深映一川梅。  
忍寒故作迟迟去，只为清香特特来。  

曹勋　和范倅十首  
喧喧暮雀啅寒枝，夜雪澄光入锦帷。  
示病维摩元不病，要收好语入新诗。  

曹勋　和范倅十首  
彩幡金胜袅宫云，碧甲红芽巧斗新。  
异县幽怀易牢落，强看儿女艳芳春。  

曹勋　和范倅十首  
轻绡乍试依微巧，蜡白仍随掩苒春。  
忽得新诗知节物，衰迟浑似梦中人。  

曹勋　和范倅十首  
幕天席地供余酌，惜月留云忆旧书。  
今日海边消息断，空令稚子摘芳蔬。  

曹勋　和范倅十首  
对雪惘然怀酒伴，萦心还复为诗魔。  
老农心念须三白，渔父家风想一蓑。  

曹勋　和高路分见赠二首  
行年以礼古犹今，况已华颠雪满簪。  
五子政须俱治产，两疏宁复较挥金。  
稍摅云水安闲计，得展江湖漫浪心。  
一笑相逢慰岑寂，更烦击节发清吟。  

曹勋　和高路分见赠二首  
照世名流玉与清，公家勋业有繁缨。  
格言追古如陶令，妙句锵金谢子卿。  
卜筑靓深均里闬，山林佳绝得天成。  
两篇奇语难修报，褒借飘飘愧此生。  

曹勋　和国哭因以奉勉  
宿云浓澹弄空明，桃李吹香雨屡经。  
燕识旧巢犹颉颃，枝骈新绿尚芳馨。  
力田须待年多黍，知病好寻参与苓。  
莫为无家动乡思，且筹杰论献明廷。  

曹勋　和国器喜以事业为怀二首  
郑氏传家学，诗书不愧心。  
佩刀知素业，左序况同襟。  
但喜知难字，何能识至音。  
小轩多暇日，为赋九州箴。  

曹勋　和国器喜以事业为怀二首  
久无轩冕意，出处亦何心。  
世味思三沐，花风快一襟。  
喜君方砺志。顾我岂知音。  
医手非吾事，深惭不可箴。  

曹勋　和韩子温韵时在九江  
千里寻真一老翁，南楼樽酒喜相同。  
却愁一笑还分袂，定与江汉日夜东。  

曹勋　和何季崇签判三首  
羁思登临已怯秋，紫萸黄菊更添愁。  
海光不动暮山紫，人在天涯空倚楼。  

曹勋　和何季崇签判三首  
露寒烟冷不胜秋，红叶黄红总是愁。  
拟趁登临倩新雁，为传书札到青楼。  

曹勋　和何季崇签判三首  
帘静栊香袅袅秋，绮疏锦瑟寄清愁。  
梦回写出西瑶句，尚想风神白玉楼。  

曹勋　和贺参政与应宣教诗应居与坟庐相近  
庵外山高水不穷，庵中道德与时隆。  
岂图宝所千峰静，得奉清言一笑同。  
幽筑禅扉俱不远，水光萝月冷相通。  
它年更约稽山老，共棹西溪十里风。  

曹勋　和贺子忱五首  
雨余屐齿不妨泥，自课家丁细理畦。  
尚有种花移竹意，要令好鸟入春啼。  

曹勋　和贺子忱五首  
樗散端如老郑迂，喜寻山水每携扶。  
归来倦卧蓬门晚，犹忆松篁巧映途。  

曹勋　和贺子忱五首  
投老身同钓与渔，放怀宁较董梧锄。  
爱闲成懒心常适，羽静须香意莫虚。  

曹勋　和贺子忱五首  
一川清露泣黄花，拜扫人归石路斜。  
我亦天涯沦落客，丘园回首乱云遮。  

曹勋　和贺子忱五首  
逢时顿足念松楸，节物频迁只佐愁。  
衰草苍烟非故里，短篷轻桨漫归舟。  

曹勋　和贺子忱喜雪  
蕴玉梅初艳，埋青麦自丰。  
渐冰留水研，时喜拂窗风。  
能赋怀王粲，开樽忆孔融。  
警寒方认鹤，扫迳屡嗔童。  
色动书帷白，寒侵蜡炬红。  
剡溪逸想，透句堕春工。  
岂意痚慵外，犹存引领中。  
须君乘暖景，一笑得相同。  

曹勋　和皇甫先生题唯庵  
十载重来春晚时，群峰献秀晓风微。  
清谈更读神仙句，一炷氲香忘却归。  

曹勋　和黄南嘉相贺  
贼马凭凌势怒号，铁衣夜挂映征袍。  
谨严甲士方超距，森索妖星绝绎骚。  
横槊赋诗虽昔事，枕戈待旦取徒劳。  
公诗一洗烟尘气，愧甚横行不鼓刀。  

曹勋　和黄虚中韵二首  
昔时意气控云霄，老矣方能造治朝。  
一日暂违文石陛，十年空采越山樵。  
歌传楚些聊供醉，鬓点吴霜未肯销。  
三叹公诗话京洛，起予乡思欲扶摇。  

曹勋　和黄虚中韵二首  
喜见丰姿眼倍明，从来事事胜公荣。  
相望震泽三江水，便隔秦关万里情。  
连茹缙绅游北阙，如公文采似东京。  
举觞喜共留春住，为读新诗一座倾。  

曹勋　和李伯时韵送行七首  
公来触势冒炎云，风义凌虚独有君。  
但觉一家增喜色，便如满座揖清芬。  

曹勋　和李伯时韵送行七首  
一别丰姿遽六年，相望淮浙限江天。  
糟丘闻甚羊肠险，履践欣如玉色鲜。  

曹勋　和李伯时韵送行七首  
当年成性独存在，闻道今为五女门。  
收拾桑榆早栖泊，香烟轻卷静朝昏。  

曹勋　和李伯时韵送行七首  
移花种竹增幽寻，卷箔高窗邀远岑。  
腰镰饷耕不觉老，鬓华雪领从渠侵。  

曹勋　和李伯时韵送行七首  
松乔吹断绿云環，海迥天空冉冉高。  
他日幅巾期汗漫，昆丘同约上风涛。  

曹勋　和李伯时韵送行七首  
居临潮落潮生地，占得溪南溪北云。  
紫陌清歌同听曲，丹丘连日喜逢君。  

曹勋　和李伯时韵送行七首  
老病衰残得养闲，语离可复对秋山。  
只应今夜相思梦，同渡江云水石间。  

曹勋　和李次仲韵  
先生柱史后，道价连城重。  
火龙燎金鼎，玉楼讵可冻。  
扁舟造交旧，已奏少微动。  
蔼然交风畅，举世士莫共。  
雪声洒篷背，皓彩耿幽梦。  
相见忻把酒，清啸尘落栋。  
原奉圯桥履，岂惮吏部瓮。  
六凿方有愧，一锥烦屡痛。  
益知仁者心，新诗得频讽。  

曹勋　和李判院见寄  
光景飞驰疾去波，别来秋色换春和。  
真铅未有三花验，籥虚嗟十载过。  
诗句惊人增感发，水云留处恐蹉跎。  
荆山凿透应多玉，分与贫儒奈老何。  

曹勋　和李判院见贻  
楚风燃竹爆幽吼，晓觉春云时苍狗。  
惭看历日与桃符，犹袭尘缘恋升斗。  
先生冒雪肯过我，椒觞得奉谈天口。  
寒素每叹濡之儒，品俎常嗟韭之九。  
但喜盍簪侍侮约，涉世粗豪一肯首。  
五云会约采真游，天公见赐良不苟。  

曹勋　和李判院宿松隐见贻  
又看历日改新元，卦气匆匆过二年。  
老境尤於光景惜，斜阳时候每茫然。  

曹勋　和李判院宿松隐见贻  
未论琢句比玄晖，余事犹思学退之。  
数亩园荒松菊在，一生心有水云知。  
时平岂暇寻三窟，事际何能出六奇。  
幸有松篁隐幽筑，所欣鹤驭到时时。  

曹勋　和李提举山宫梅  
客中作喜暄风回，徐行东郭嘉惟梅。  
萧萧千竿缭秀色，粲粲万玉明芳蕤。  
海山飞仙堕萼绿，珠璫缟袂令人疑。  
须臾四山下倒景，华姿照眼无纤疵。  
主人才气世所知，意谓澹坐徒尔为。  
杯盘错落光陆离，与客揖此玉一围。  
锵然韵语压邹枚，清思彻骨歌无归。  
它时尚容嗣此赏，冠巾乱插无迎随。  

曹勋　和茅山张达道二首  
茅岫藏清隐，诗仙秀格春。  
道真渊有妙，素守峻能循。  
鹤举秋声远，诗成句法新。  
遥知游咏乐，下笔更如神。  

曹勋　和茅山张达道二首  
好笑曹功显，山林过几春。  
世缘犹积压，尘纲复因循。  
踵息绵如在，颠毛雪更新。  
岁华行八十，泉石正驰神。  

曹勋　和钱处和大资四首  
迷云公已性天开，双涧相逢若再来。  
二老果能如洛下，固宜慧远赋优哉。  

曹勋　和钱处和大资四首  
五峰懒瓒笑颜开，正欲乘闲特特来。  
十里松风一鞭稳，虎溪捉手亦奇哉。  

曹勋　和钱处和大资四首  
曹源一滴鉴云开，便觉星蟾动地来。  
君去我方专此兴，只应空照话诚哉。  

曹勋　和钱处和大资四首  
松窗暂向瑞岩开，便拟寻云步月来。  
只恐紫泥催去路，都俞还复咏康哉。  

曹勋　和钱处和扇车  
君家世德胄，富贵出谦受。  
泠然御寇车，为君驻户牖。  
初讶鼓清薰，与客破宿酒。  
又疑建溪风，碾声出两肘。  
细视碧玉架，莲梗转双手。  
遂令青田鹤，奋翼挥莫后。  
因知心匠妙，殆与造物友。  
人生土宇内，孰不涉烦垢。  
有物能浑成，既耦不以九。  
坐使尘沙劫。热恼如拉朽。  
惟君韵高秀，人誉不容口。  
述作协穆如，亦莫秘关钮。  
原君均此施，清凉被驰走。  
他时赞南风，为佐虞舜寿。  

曹勋　和钱处和野堂  
日净岚光上，山藏野意添。  
海潮来隐几，越岫巧当帘。  
绝俗宜招隐，论诗未属厌。  
居虽朝市近，事事见安恬。  

曹勋　和钱处和野堂  
堂隐云将隔，名高客已知。  
半岩施匠石，一室见操为。  
钟鼎功方著，山林兴未迟。  
兰台风致在，更喜读新诗。  

曹勋　和钱大参题松隐明秀堂韵  
溪声山色助清豪，小葺蘅茅望玉霄。  
莲社粗能追惠远，虎头宁复愧班超。  
有池清浅方储水，厥木扶疏岂待高。  
甚辱品题嗟老矣，而今不梦紫宸朝。  

曹勋　和癯翁见贻  
会面殊稀各一方，真成笑语隔炎凉。  
不知九月露华白，但见一庭花蕊黄。  
客路倦怀常落莫，故园归梦几微茫。  
何时到得嬉堂上，胜看黄山烟水乡。  

曹勋　和泉伯幽思韵二首  
萧萧云日静，细细竹风侵。  
窗影方虚白。炉烟一没沉。  
帝乡怜久客，归梦亦何心。  
洞户褰珠纲，应烦问藁砧。  

曹勋　和泉伯幽思韵二首  
每惜年华易，风灯与凿光。  
心情成老大，世态只炎凉。  
冷入芭蕉雨，烟轻薜荔墙。  
故人愁更远，夜夜渡清湘。  

曹勋　和人惠诗二首  
忧患心知振古稀，北征读尽少陵诗。  
孰能狡兔谋三穴，且原鹪鹩寄一枝。  
出陇麦苗忧客念，摇风柳色动春辞。  
与公共作诗麾役，不害闲中故作痴。  

曹勋　和人惠诗二首  
从来五技已成穷，顾我方今五技中。  
治絮不能防暴冷，拥炉聊复借微烘。  
怀乡固与我同志，浮胆悬知酒有功。  
待约杯盘寻一醉，醉来宁复问凶丰。  

曹勋　和人见寄  
客里相逢乐可涯，坐来三见换年华。  
喜君舞彩庭趋鲤，愧我惊鸿迹在沙。  
白眼故庆聊溷俗，青毡当亦谨传家。  
他时伫看趋三接，大对行应罄五车。  

曹勋　和人见贻  
某也多奇蹇，当年侍玉除。  
驰驱先辂马，扈从达幽都。  
守己常安分，临官叹自愚。  
旨甘方薄宦，一语冀逢途。  

曹勋　和人见赠四首  
新诗璀璨来蓬荜，径寸光摇白玉盘。  
二鹿已知烦细剪，一樽无乃辍余欢。  

曹勋　和人见赠四首  
尝借虏前三尺地，从容壮节进铜盘。  
如今袖手林泉去，惟喜天开二圣欢。  

曹勋　和人见赠四首  
牢落海边惟教子，书声殊喜听三盘。  
芳樽远寄柴扉静，洗盏开尝得尽欢。  

曹勋　和人见赠四首  
白玉芳醪何所似，仙人掌冷下金盘。  
青衫汉殿人将老，应酌清醇拟旧欢。  

曹勋　和人荔子  
冥冥细雨不沾梅，喜熟筠笼荔子来。  
满眼骊山当日意，十年闽岭此时杯。  
色香岂谓撩禅悦，甘旨隃知并老莱。  
伏读佳章輙赓唱，敢将瓦砾拟琼瑰。  

曹勋　和人题倚江亭  
老去求闲计已痚，若寻多事即荆舒。  
孤高简澹为三益，淳白清凉共一虚。  
有意烟云供眼界，无心鸟雀下庭除。  
兹亭未足为依泊，自是山中有旧庐。  

曹勋　和绍兴次子所寄诗  
连旬零雨暑犹强，未信人间八月凉。  
瓮里曲生初泛蚁，壶中桂子并寻芳。  
斑衣未遂兰玉集，吾子少留云水乡。  
门户喜犹家法在，诗情輙莫似王阳。  

曹勋　和石及甫惠蔓菁子  
初疑坚固出毫端，渐认芳香实满盘。  
功已充盈过膏沐，撷应璀璨掬寒酸。  
烦君玉粒炊圆碧，助我神庭并渥丹。  
复似婴儿当有渐，为增杞菊副朝餐。  

曹勋　和双溪  
常忆双溪老，伽陀日益多。  
津梁今坐断，风月奈君何。  
清梵山藏路，南薰归满柯。  
何时话暌阔，芒屦入云萝。  

曹勋　和双溪三首  
从来野性自由身，正欲山行不乱群。  
小筑与君今不远，松萝只隔一山云。  

曹勋　和双溪三首  
戢戢青林万箨龙，满提烦贶嗫嚅翁。  
只宜放出长梢去，抹月披云紫翠中。  

曹勋　和双溪三首  
欲往双溪积有年，病身须是履晴川。  
梅霏正作侵衣冷，余暖犹思烘火边。  

曹勋　和双溪五首  
琱章琢句老双溪，秀韵凌虚独擅时。  
字似金陵诗似甫，风流词翰两相宜。  

曹勋　和双溪五首  
从来绝粒喜留侯，作个庵成漫几秋。  
未得归休桐柏去，每寻故老话台州。  

曹勋　和双溪五首  
发缄喜读五篇诗，诗到天成分外奇。  
五一自应归定位，他时笑领更何疑。  

曹勋　和双溪五首  
秋窗夜雨湿晴空，水国新凉满袖风。  
更向西湖见西子，御风如过紫霄峰。  

曹勋　和双溪五首  
别去仙山今几春，客心牢落渴生尘。  
建溪寄向双溪去，一饮还应念故人。  

曹勋　和苏养直见贻二首  
投闲久去大明宫，钟鼎山林兴已同。  
但得眠云仍钓水，不妨抹月与批风。  
颇能植杖闲为圃，尚欲临文学送穷。  
烦子远来忘趼足，问言今作白头翁。  

曹勋　和苏养直见贻二首  
罗浮真隐下珠宫，一粒丹砂魏武同。  
岂但修龄还稚齿，因知韵语尽仙风。  
潜真已信人非远，拔宅悬知理可穷。  
分我刀圭他日事，红尘先拜紫髯翁。  

曹勋　和苏养直题孙郎中扶疏堂二首  
白项鸦儿趁晓啼，梢梢寒柳出疏篱。  
未飞腊雪连天白，且看江云四面垂。  

曹勋　和苏养直题孙郎中扶疏堂二首  
马上看花梦里莺，自怜行路每劳生。  
道人犹说未自在，且是扶疏堂上行。  

曹勋　和孙倅见贻八首  
十篇妙唱贲幽光，秀韵凌虚桂影晾。  
玉牒秩宗徽誉著，银钩挥翰麝煤香。  
风兼远水痕成理，月入霜筠影自长。  
铜雀春深知有以，典刑终合头孙郎。  

曹勋　和孙倅见贻八首  
春光过似不春光，自念曾无作法凉。  
鞍马固先均臭味，薰莸安得更芬香。  
画脂敢谓名堪惜，食榄今知味更长。  
珍重好辞皆发药，颇惭宫徵顾周郎。  

曹勋　和孙倅见贻八首  
爝火宁知日月光，遽闻骑火犯伊凉。  
周宣懋建中兴政，上帝潜符至治香。  
天欲卦爻重彖象，民知瓜瓞本绵长。  
商孙驾驭方经武，行见蒙冲系夜郎。  

曹勋　和孙倅见贻八首  
世道艰虞太白光，风栖雨食铁衣凉。  
谁歌汉月空相识，漫有山花先自香。  
塞上许时兵未息，水边它日话尤长。  
想当清夜圆蟾白，曾欲题诗问庾郎。  

曹勋　和孙倅见贻八首  
强栽松竹养烟光，官舍公余喜晚凉。  
羽静关情惟挟策，爱闲修供口焚香。  
自怜怯事如欣泰，止合抠衣扣子长。  
断断此生今已矣，拟寻艇子学渔郎。  

曹勋　和孙倅见贻八首  
遽颁翰墨发幽光，内顾鲰生德甚凉。  
已幸贰车临海国，因知汗简发天香。  
花梢擢绿蜂初静，梅实桃青昼已长。  
会见紫泥传诏札，中兴事业属清郎。  

曹勋　和孙倅见贻八首  
海色天容浸冷光，秋回山谷进风凉。  
不须悟性三关语，自有澄心一炷香。  
倦客栖迟归意远，暮林摇落晚山长。  
从来羽气闻风悦，惭愧如今陛榡郎。  

曹勋　和孙倅见贻八首  
韵语初疑掷夜光，顿驱热恼作清凉。  
紫髯英概云仍著，藏室文华锦绣香。  
客况讵能论酒恶，高怀当不较龟长。  
与公避地均休戚，天使诗人识漫郎。  

曹勋　和台州卫倅  
昔日连墙事可嘉，固应屡见雪中花。  
稍收帢帻山房景，欲学孤山处士家。  
把酒要陪高士醉，临风未觉此心遐。  
销闲只与山为伴，坐数比邻再及瓜。  

曹勋　和同官问耳疾六首  
行年七十化，聩景亦乘时。  
日近尤为崇，雷轰尚弗知。  
顾多居士病，赖有宁馨儿。  
若得都无听，唯哦见赠诗。  

曹勋　和同官问耳疾六首  
钟鼓嗟无与，衰残亦任时。  
岁华髭鬓上，心事永云知。  
尚若泠然善，何能养就儿。  
数篇存雅道，三复愧新诗。  

曹勋　和同官问耳疾六首  
牛斗当年事，何当复此时。  
{上敖下言}乎虽有象，默尔类无知。  
不作多闻士，难尤造物儿。  
傥能三耳出，更诵五言诗。  

曹勋　和同官问耳疾六首  
愠心虽悄悄，药物亦时时。  
半耳念非病，全身聩始知。  
三湘怀楚些，一櫂忆吴儿。  
会见相陪处，应多古锦诗。  

曹勋　和同官问耳疾六首  
袁宏方咏史，江总得随时。  
归兴连天去，文盟落笔知。  
雨多移蚁垤，花过静蜂儿。  
赖有西斋友，薰风正入诗。  

曹勋　和同官问耳疾六首  
中原困戎马，久欲谒明时。  
文轨虽非昔，英雄似未知。  
寰中无好汉，帐下得猪儿。  
慨念燕然勒，终还吉甫诗。  

曹勋　和王倅见惠十篇  
惟公霄汉资，梢梢摩天翮。  
回溪略蹭蹬，乃尔咏葵麦。  
会复见轩昂，一笑忘羁客。  

曹勋　和王倅见惠十篇  
有琴写流水，无言道情素。  
水寒江海深，川阔牛羊暮。  
倒指三十年，犹记潮阳路。  

曹勋　和王倅见惠十篇  
道远一跬步，心勤每侨如。  
荷深露初下，翠密红亦疏。  
是知诗兴多，剩寄怀人书。  

曹勋　和王倅见惠十篇  
老态念百出，伧客无吴田。  
空收静中观，三叠能蹁跹。  
以之忘物多，此生休问天。  

曹勋　和王倅见惠十篇  
十篇贲蓬茅，心亲不道远。  
内抃如登瀛，外愧稽策蹇。  
徒诵碧云句，幽香发芳苑。  

曹勋　和王倅见惠十篇  
若人富文史，皮里罗阳秋。  
婉此建安格，当从古人求。  
醉侯岂可縻，当封富民侯。  

曹勋　和王倅见惠十篇  
伊昔晋室雄，风流蔼於门。  
至今掇危科，儒行归后昆。  
子舍江左来，应喜今尚存。  

曹勋　和王倅见惠十篇  
仆顷将明命，三往责{亻苦}矢。  
所期宣国威，宁复赋霞绮。  
须知处死时，与生亦相似。  

曹勋　和王倅见惠十篇  
嗟嗟困犯难，皎皎心莫改。  
而能畏四知，遂复瞻八彩。  
又起山林思，浩荡渺江海。  

曹勋　和王倅见惠十篇  
潦倒固久矣，犹涉世纲深。  
中经谤嫉人，屡欲魑魅寻。  
赫然天日照，敢改藜藿心。  

曹勋　和王应夫见贻二首  
不见应夫久，永怀清晤同。  
名高湖海内，诗在笑谈中。  
光泛崇兰露，香传碧桂风。  
只应家学著，更看庙堂功。  

曹勋　和王应夫见贻二首  
况味年来薄，书音寄亦稀。  
乱离多病后，人物故园非。  
潮揭当年会，朋侪几旐归。  
悲心那听此，生理念依微。  

曹勋　和王应夫见贻六首  
冥心艰苦走南隅，每读清言意已摅。  
竹简固尝窥远业，山阴何止识遗书。  
云间未省三年别，海上今欣一笑初。  
乘兴此来传句法，颇容求益董梧锄。  

曹勋　和王应夫见贻六首  
平生政不悟三隅，渐老涂穷志莫摅。  
行路又迎新历日，寓怀赖有旧图书。  
逢时意可情犹在，多病心阑事昧初。  
流落此生何处是，欲从老圃学犁锄。  

曹勋　和王应夫见贻六首  
联事当年在海隅，再遵南尾笑言摅。  
尚怀拥鼻胡床语，每寄论心尺素书。  
松籁舞风鹰隼后，蒲团附火雪霜初。  
应怜别久愈无味，茅塞如今拟荷锄。  

曹勋　和王应夫见贻六首  
大方今始只无隅，明月珊瑚袖手摅。  
愧甚许提圯上履，喜於亲授活人书。  
风神峙玉藏纯白，议论昂霄到古初。  
内顾斐然知不称，只宜归隐自扶锄。  

曹勋　和王应夫见贻六首  
开缄韵语起帘隅，坐使心胸百想摅。  
公比士元方展骥，我如毛颖不中书。  
烛摇冷晕人方寂，犬吠寒云月上初。  
北首故关山万叠，几时艰棘一诛锄。  

曹勋　和王应夫见贻六首  
晓程寒水散城隅，款段徐行得自摅。  
天外好山宜日衬，风前老柳半虫书。  
赓诗已玷清新后，扣户仍烦剥啄初。  
忙似老农无住著，看人仓庾亟持锄。  

曹勋　和王有道二首  
客里羁情厌九迁，相逢赖有故人贤。  
见贻劳苦平生句，如诵中和乐职篇。  
江左风流从昔著，日边事业向来传。  
只应好语盈编简，并待秋负送锦笺。  

曹勋　和王有道二首  
泉南幕府峻华迁，不涉铨曹已自贤。  
悟物颇闻才半偈，受知顾岂待三篇。  
青连山顶行行去，香度莲腮细细传。  
郊外高情想夷旷，诗成无惜襞云笺。  

曹勋　和稳上座  
与公缁素两无成，世路低回窘墨绳。  
弱羽机缯怀畏避，孤根霜雪厌侵凌。  
未须神秀终齐雪，好嘱维摩且判凭。  
喜读师诗破尘坌，了如松雪拂人膺。  

曹勋　和无介之  
五年相别改形容，又向潮阳识飓风。  
萧散喜君真有道，驱驰如我久无功。  
一鸣遂堕尘埃里，九死余生患难中。  
吊影自怜仍自放，钝根不复就磨砻。  

曹勋　和谢参政卜宅  
数篇隃寄梵王宫，玉立高寒并两峰。  
亹亹诗章烦护惜，时时情话忆过从。  
雪残苍岭野云暗，花着疏梅春意浓。  
它日庵居定相奉，半山松竹更谁容。  

曹勋　和谢景英提干  
公家绣户压城垣，物采随时入懒轩。  
人倚层楼风满槛，江涵秋影月当门。  
剩闻芗渌罗襦丽，醉看金荷烛影昏。  
可但颓然信真率，亦思秀句得重论。  

曹勋　和虚中见赠二首  
珊瑚明月堕微茫，春入灯花暖夜缸。  
但阅玙璠来棐几，颇惭心迹倦芸窗。  
云间旧是贤者隐，江夏久无清誉双。  
拭目须君上霄汉，且将韵语伴澄江。  

曹勋　和虚中见赠二首  
销沈壮气已无余，尚有床头数卷书。  
再命岂宜居旧物，三乘只合乐真如。  
修门喜见平生友，穷巷何堪长者车。  
顾我久寻方外侣，按摩颇欲献呵嘘。  

曹勋　和虚中所惠佳什  
君家妙誉自无双，每肯区区问礼忙。  
颔下老髯仍不白，颜间喜气已微黄。  
力扶雅道新章句，蔼有雄文古战场。  
一夕诗来增浩叹，更和秋雨听浪浪。  

曹勋　和杨了廓解元  
下帷闻说尽英奇，赋就三都墨未醨。  
分比楚兰同讲学，文逾荆玉不遐遗。  
豹藏烟雾聊相与，蚌剖珠玑要及时。  
龙虎他年题淡墨，绿衣皂盖看风姿。  

曹勋　和叶徵君见寄二首  
诚心接物定吾曹，蔼蔼风期意甚高。  
每谓交梨同火枣，何殊兔角与龟毛。  
道真不契君宜问，来日无多我岂沈。  
但喜夔龙今迅召，东西连日雨如膏。  

曹勋　和叶徵君见寄二首  
庵扉深向白云隈，尘外朋游首重回。  
三叠琴心融内景，一窗宴坐蕴真胎。  
雨催芝术依微绿，花发菖蒲积渐开。  
寄语道人端有待，莫留水榭与风台。  

曹勋　和英上人见寄  
华鲸吼雨晓声长，诗罢萧闲百步廊。  
倚暖花梢清有思，傲霜菊蕊冷犹香。  
好闲懒瓒聊煨芋，不病维摩尚倚床。  
满眼云山应自足，笑渠门外马蹄忙。  

曹勋　和英书记二首  
本期雅奉水云心，况有伽陀冠二林。  
海蚌得来珠莫剖，荆山凿处玉难寻。  
悠悠真隐渐方丈，曳曳闲云渺故岑。  
回首瑞峰空在望，只容俯首听拿音。  

曹勋　和英书记二首  
向来衰病倦年华，坐卧颓然静不哗。  
只拟闲时忘往事，了无好语继余霞。  
屡哦物表云笺句，一扫空中睡眼花。  
每到思丰如奉诲，结茅喜近梵王家。  

曹勋　和曾竑父光孝佳句  
使君幽讨遍禅林，名动三台殿阁清。  
稍赋诗章回好色，坐令草木有佳声。  
政须膏泽随轩至，未碍隼旟冲雨行。  
争写雄文惟恐后，喜兼和气满重城。  

曹勋　和曾竑父见招  
使君邀我避炎蒸，好句先驰识故情。  
长日流金虽可畏，小槽酿玉得同倾。  
耡荒喜已亲三径，作吏谁能更一行。  
且与诗翁频啸咏，个中佳处绝将迎。  

曹勋　和曾豠父见寄二首  
活水从浇竹，闲书会引眠。  
玉溪何处所，璧月共清圆。  
诗到惟供录，欢如不隔年。  
何当见风度，应向日华边。  

曹勋　和曾豠父见寄二首  
小庵云雨上，朝槛俯晴雷。  
客子得幽胜，道人时往来。  
闲情聊自喜，昔事只堪哀。  
冲墙从兹老，何能叙玉台。  

曹勋　和曾舍人梅影雪意二首  
疏枝冷蕊欲摇春，照水铺苔不碍尘。  
莫遣移寒占窗月，窗中应有可怜人。  

曹勋　和曾舍人梅影雪意二首  
冥冥何处认飞鸿，天地同云冷不风。  
玉蕊瑶林应在望，儿童喜入笑声中。  

曹勋　和曾守出后房丽人  
方惭虚薄预时流，仍见娉婷恰上头。  
檀口细能哦赤壁，羊醅喜为沃清愁。  
当轩妙有眉宇秀，列屋尚谁庭院幽。  
颇恨夜深人已醉，翔然翠袂挽无由。  

曹勋　和曾守东郊赏梅兼送范子芬  
溪曲山横动晓光，天开玉雪照崇冈。  
不妨花陌依微雨，为洗春风澹薄妆。  
送别休歌河满子，相思留待返魂香。  
坐中客已无肠断，何况离声更抑扬。  

曹勋　和曾守洪倅喜雪  
不知时雪覆云沙，但怪虚窗木影斜。  
入竹不妨听竢窣，映空宁复问津涯。  
杯深喜近围炉火，香冷谁寻小树花。  
语到蓬仙烦寄我，固应黄竹属诗家。  

曹勋　和曾守祈雪二首  
怪来六幕了无风，虚室光摇表里同。  
端木已飞花委积，老蟾应借色朦胧。  
忍寒须放儿辈喜，清赏莫令樽酒空。  
想得明朝呼舞处，森严冠佩大廷中。  

曹勋　和曾守祈雪二首  
天其或使不轻飞，有待随轩故作心。  
风静圆虚才半夜，雪随精意若前期。  
影藏寂寂沙头鹭，寒入青青垅首岐。  
千里欢谣归太守，邦人固已播声诗。  

曹勋　和曾守有作  
问俗犹秋热，移床趁晚凉。  
笑谈怀酒伴，节物念吾乡。  
闻道银槽熟，思倾玉指香。  
政须图一醉，宁复较行觞。  

曹勋　和张才甫野望轩  
闻辟新轩槛，高明岂鞠穷。  
八荒供望眼，万事付冥鸿。  
聊味青龙钞，行趋白虎通。  
大各兼内外，拈出便无同。  

曹勋　和张达道先生三首  
杖屦从风入帝关，坐令爽气满西山。  
身随清跸云烟上，心在华阳晻霭间。  

曹勋　和张达道先生三首  
先生道价彻云空，凛凛撑天玉一峰。  
我亦何知求至理，颇如纤筵扣洪钟。  

曹勋　和张达道先生三首  
寒暑今应不见侵，聊将内事付清吟。  
不妨帝泽骈蕃处，燕坐山房花木深。  

曹勋　和张凝神见贻  
奉引归来春晚时，扁舟便欲访天随。  
都忘旧学尘埃满，顿觉新年气宇衰。  
遽有恩荣腾紫诏，了无功业立彤墀。  
先生妙句烦褒借，一夕光涵月不亏。  

曹勋　和张正仲朝散  
万里关河雪正霜，自怜跣履苦奔忙。  
宦情久欲休言责，世态何能学坐忘。  
赖有新诗排困踬，未忘浊酒发清狂。  
得公韵语祛烦甚，亟揖筠风续报章。  

曹勋　和张直讲  
老境从远事事慵，却寻幽刹寄年丰。  
本无虚舍能回暑，赖有疏篁可致风。  
臭腐回尝忘物化，箪瓢宁复较天穷。  
向来羽气端如故，经醉犹能间一中。  

曹勋　和郑国哭来自江州道中之什  
闻道山炉一炷香，三余常得寸心降。  
直须了取诗千首，始可闲期璧一双。  
梅润未能排絮帽，日阳只拟上云窗。  
伫公纳锡充前列，毋使迟迟出九江。  

曹勋　和郑国器六首  
归休三径得怡颜，何所羊裘与钓竿。  
剩得新诗载行事，如游玄圃拾瑯玕。  

曹勋　和郑国器六首  
老境欣逢世路平，收回神观远逢迎。  
五更不复趋双阙，六凿都忘任七情。  

曹勋　和郑国器六首  
幄密花深留暖径，日融天醉泛晴芳。  
何人收向黄金榼，犹得氛氲助玉香。  

曹勋　和郑国器六首  
湿玉吹香吐万花，先春粲粲等芳华。  
朵云不惜吟疏影，踏雪应能访我家。  

曹勋　和郑国器六首  
带雨看时意始真，谁家院落故藏春。  
不须更待溶溶月，鬓影香传缥缈人。  

曹勋　和郑国器六首  
小桃经雨暖成川，云锦相辉粉色天。  
摘实未医尘世病，飞霞且致洞中仙。  

曹勋　和郑康道二首  
绝叹当年故作痴，水边林下欲清非。  
未庆阮籍涂穷惯，自是王通世念微。  
伏节旧闻英概伟，挂冠惜与壮心违。  
起予径办从公物，一鞆芒鞋一衲衣。  

曹勋　和郑康道二首  
耕隐春江水尽头，一廛已自鄙通侯。  
好辞遽作春半别，归意欲兼天际流。  
我尚未栽三径竹，君能先泛五湖舟。  
要来便作乘风客，莫使烟光有许愁。  

曹勋　和郑康道喜雪  
东方已明云海立，怪来雀噪争枝集。  
凛气著人不苦寒，老境增衣欲重袭。  
忽惊朔吹翔腊白，陇亩为祥时适及。  
稍闻清响食蚕声，渐看落檐倾粟粒。  
萦梅阁竹巧相积，透隙穿窗莫能戢。  
散盐蔽空诚非虚，回风作舞势方急。  
历乱瓦沟已一撇，纷泊何假鲛人泣。  
但喜弥空絮影下，不管沾衣玉尘湿。  
谷口先生好出词，韵险致高俱足给。  
嘉言浩若长河注，答问殊非古井汲。  
乘时和乐致上瑞，屡丰固非一朝缉。  
须知天门开九重，布化调无密呼吸。  
明朝称贺明光宫，高冠长剑千官入。  

曹勋　和仲远新池  
公有静中趣，凿山俯清深。  
秋风夜雨过，饱闻泉石音。  
云岫冷苍翠，游萍纷浮沉。  
心赏殊不已，悠然付微吟。  

曹勋　和子忱惠八月青梅  
神仙闻水部。妙物与长生。  
鼎饪元滋味，山樊好弟兄。  
佳音当有象，短韵已驰兵。  
试咽甘酸处，行看雪里英。  

曹勋　胡姬年十五  
胡姬年十年，媚脸明朝霞。  
当垆一笑粲，桃叶映桃花。  
王孙停宝马，公子驻香车。  
学歌装翡翠，看月弄琵琶。  
不顾金吾子，谁看白鼻騧。  

曹勋　胡笳曲二首  
江南春草绿，江北未开花。  
佳人在何处，迁谪寄长沙。  

曹勋　胡笳曲二首  
汉使通沙漠，胡人过渭桥。  
春风吹客恨，千里去迢迢。  

曹勋　胡无人行二首  
汉地山河远，边城草木长。  
西戎空大厦，北虏送君王。  
礼乐兼三统，车书混八荒。  
征伐司卫霍，奉使遣苏张。  
号令知无外，衣冠入夜郎。  
蒷兵临瀚海，郡县裂姑臧。  
邮传通族障，奚奴识宪章。  
华夷同正朔，天子坐明堂。  
西极奉龙马，何用贽白狼。  

曹勋　胡无人行二首  
胡无人，胡无人，  
嫖姚十八为将军。酒酣耳热气益振，  
胡儿百万空成群。兵车辚辚动雷毂，  
汉军霆击崩屯云。登封居胥转瀚海，  
波澄万里纤尘。胡无人，  
胡无人，六驘夜遁徒苦辛。  
当时足雪平城耻，犹恨逋诛尚有人。  

曹勋　扈跸建康道中值雪二首  
玉界琼田处处村，群山缭白晓云昏。  
圣君缟素天垂应，三白飞花奉至尊。  

曹勋　扈跸建康道中值雪二首  
雷动天旋从六龙，更催时雪下云空。  
师行银色光中地，鸟过琼瑶草木中。  

曹勋　花月词  
花光露重春烟湿，鹤去瑶台人竚立。  
坐见栏干月脚西，景入长门金锁涩。  
花开直莫媚春风，春风代谢如呼吸。  

曹勋　怀长沙  
有若人兮眇何所，投兰袂兮江之浒。  
杜蘅约席兮桂柏为宇，胡为乎终年而在兹。  
前有沅湘之深水兮，后有岳麓之重阴。  
聊逍遥於山阿，可以避岁寒之风雨。  

曹勋　怀归呈同官  
老去光阴易变迁，佳时常在泪痕边。  
一寒休待绨袍惠，二顷须资负郭田。  
邀客预留醅下酒，凭栏闲数渡头船。  
此身更待烟萝去，放尽天游只醉眠。  

曹勋　怀归自讼  
读书老不入，屡读屡遗忘。  
遇事欲强记，转首輙怊怅。  
以此趋事为，岂但成嘲谤。  
人岂不自知，去矣殆天放。  

曹勋　怀远  
有美人兮隔千里，彼不来兮我独止。  
吴江木落又经年，壮士悲声寒易水。  

曹勋　怀赵希元  
久怀宣殿浮山老，句满东南著老成。  
一笑忘言寻小隐，十年去国得双清。  
别来体力兼人健，喜甚诗书满意评。  
天子中兴求谠论，故应启沃慰平生。  

曹勋　淮南行二首  
人去宫门寂，丹成宝鼎空。  
砌下苔钱紫，庭中霜叶红。  
思君听松籁，精魄上高穹。  

曹勋　淮南行二首  
月冷桐阴静，霜红桂影寒。  
碧藓封丹室，青松覆玉坛。  
如何后鸡犬，不得而骖鸾。  

曹勋　淮上幕府  
上将宣威重，长淮朔吹来。  
兵戎已超距，鼓角有余哀。  
日薄云多暝，天寒火易灰。  
诗成且排闷，兴在倒金罍。  

曹勋　黄鹤  
子晋升真后，茅君谒帝初。  
灵风翔羽葆，舒辔耸云裾。  
凌虚前虎节，方驾后龙舆。  
平旦辞龟岭，禺中过凤虚。  
故里频迁改，山川遽有无。  
当时武昌水，清浅转城隅。  

曹勋　黄雀  
群聚群武飞畏行，饮啄惊鸣顾无已。  
多虞多事足机张，独宿蓬蒿信为美。  

曹勋　黄侍郎宫祠赠行  
无双佳誉久腾芳，暂解繁机下帝旁。  
举世不能容直道，清时聊欲款江乡。  
修涂按辔三秋雨，别殿陪祠一炷香。  
顾我辱知门下久，语离清泪洒沧浪。  
全嬀　诗　晀1勋　黄湾书事时虏人犯淮  
海边鼓角动星辰，我复驱贫近海滨。  
强对溪山方袖手，不堪梅柳已惊春。  
新元北客愁边泪，故国西郊日暮尘。  
谁与高寒伴幽独，雪声清梦入霜筠。  

曹勋　会庆圣节  
帝出乘时叶小春，中兴复古付曾孙。  
奉亲圣德躬仁孝，御极天章廓晏温。  
书轨自应归正统，蛮夷先已侍修门。  
凌虚志远吞寰宇，亿载端临四海尊。  

曹勋　箕山操  
草可以为衣兮，木可以为庐。  
水清石白兮，渴饮有时而饥食有余。  
止不知其吾之有影兮，而行不知其吾之有躯。  
彼日月之自明兮，吾又安知其所如。  

曹勋　及甫坐上分题赋洗竹得百字  
{果刂}竹有旧贯，剪伐未容测。  
长身数竿足，丛薄徒累百。  
稍令掩翳去，渐放修直色。  
要知清明朝，恶者在所格。  

曹勋　即事  
残冬梅玉已全开，明日新阳应候来。  
但喜痴儿欣节物，又闻残酒滴炉灰。  

曹勋　偈送刚僧录入塔  
呜呼刚兄，相识半生。  
慧林勤旧，崇先寓名。  
五旬戒腊，八十寿龄。  
平居慷慨，末后分明。  
超山之麓，示人无生。  
松鹤移巢，月冷风清。  

曹勋　寄陈居士  
君住西山我住东，杖藜时复得相从。  
欣欣未见飘飘举，楚楚先经面面松。  
仙事既无妻子累，丹炉自有鬼神供。  
来春麦垅青中过，待碾新茶约段公。  

曹勋　寄储子椿  
卓荦姑溪有隐君，当年远识无枫宸。  
鉴明尘土无留迹，水净妍媸久自真。  
闻道燕居求性理，固应有暇对闲人。  
一廛已约同藏海，他日茅斋定卜邻。  

曹勋　寄空上人  
华顶峰头空侍者，家在全闽九峰下。  
后山妙香今始闻，西江一口元非假。  
可但枯木已阳艳，更喜淮碑仍续雅。  
天风海雨会入诗，况近梅花欲盈把。  

曹勋　寄溧水宰李仲镇  
不见李君久，水云鱼雁沉。  
调官聊制锦，得句剩关心。  
每访民情悦，相望春事深。  
故乡与贤者，北首重登临。  

曹勋　寄山中友  
同朝不复旧交游，留滞行都岁两周。  
落景残霞曛夕霭，断云横雨霁高秋。  
因仍久作归欤计，蹭蹬端如贾客留。  
惭愧君恩何以报，此身江海任虚舟。  

曹勋　寄宋德可观察  
北归一笑脱胡沙，淮海相逢五岁华。  
寄语欲凭沧海月，昔游空想赤城霞。  
遥知汉殿宜鸣玉，不谓青门尚种瓜。  
虽是道人心似铁，余情应得赋梅花。  

曹勋　寄苏徽君  
平生闻说苏养直，鞅掌尘劳惭未识。  
清江韵语百代尊，拟望孤撑徒著屐。  
未钭经纶在廊庙，且落珠玑满泉石。  
颇知新筑更靓深，原并庐山歌马迹。  

曹勋　寄题祝秘校航斋  
密密帘垂映柁楼，济川聊此舣虚舟。  
群经列坐供游息，巨浪掀天得罢休。  
猿鹤依栖知有地，儿童遗坠且无忧。  
业成一棹黄金阙，稳上鳌头拜冕旒。  

曹勋　寄吴思道  
别去书音短，愁来客路长。  
飞魂常故国，举目念殊乡。  
未暇论奇字，何堪别最良。  
秋风入边草，意苦不想忘。  

曹勋　寄张达道  
茅峰何山亦何好，瑶木琪华并三岛。  
其间岩洞邃且深，隐居仙人得穷讨。  
远业已跨雪色驴，诸孙何能玉颜老。  
黑虎会有青鸾信，洞章同梦池塘草。  
关键真符付自乐，鸳鸯琼壶每倾倒。  
颇闻云篆经九试，自应太上传三宝。  
他年芒屦谒凝神，洗心拱听无上首。  

曹勋　寄张达道先生  
永怀凝神公，履正群仙夸。  
流目厌尘土，轩冕卑泥沙。  
羽盖承倒景，飙轮泛晨霞。  
前旌络霄队，驻节王母家。  
真童发清谣，云表翔哀笳。  
楼居映朝日，服采明珠华。  
万春等朝菌，欢事讵可涯。  
瑶席未终醼，零落蟠桃花。  
想同董奉君，更寻上汉槎。  

曹勋　寄郑渔仲  
君家谷口蔼清节，后裔於今耿冰雪。  
高明固已天下闻，却向山中弄明月。  
贯穿诸史极成败，鼓吹六经方论说。  
碧云日暮临庭柯，缄封肯寄冲烟萝。  
边头嗷嗷一雁过，坐想空山霜露多。  

曹勋　嘉游歌  
紫殿香风暖，珠帘璧月斜。  
阁中调宝瑟，门外驻羊车。  

曹勋　简冲墙庵中故人  
寄迹临安久，思归夕梦频。  
愁多难强醉，病苦故禁人。  
夜短无清梦，年高叹幻身。  
出中有道伴，云壑擅余春。  

曹勋　纎窝  
百年三万六千场，拟挈乾坤入睡乡。  
世事何常云聚散，古人安在草荒凉。  
不禁杜宇催春老，莫怪吴蚕作纎忙。  
已擅一丘吾事足，人间蚁蛭自侯王。  

曹勋　江皋曲  
漪涟带修渚，远水明朝晖。  
青山横倒景，画鷁掩斜扉。  
游女逢交甫，陈思值洛妃。  
菱歌随棹远，鸥鸟背人飞。  
别有嘉游处，芳樽照舞衣。  

曹勋　将进酒  
君唐虞兮臣皋夔，将卫霍兮恢边陲。  
时文景兮民雍熙，狱无冤人兮野无蒿藜。  
玉烛亘天汉离以昭兮，其惟百姓日用而不知。  
歌鹿鸣与既醉兮，而颂声洋溢乎康逵。  
顾此失彼吾君之清静躬俭以寂默兮，而犹薄滋味与游嬉。  
臣原得连四海以为席兮，酌北斗而为酒卮。  
使五老奉觞上寿以申祝兮，令夫八元夹侍而正仪。  
原圣寿上齐於箕翼兮，其光容充塞於四维。  
醉大道与仁义兮，而淳风浃洽於华夷。  
期亿万期年兮，民皆陶陶而化之。  
庆君臣之嘉会，陋酆镐与瑶池。  

曹勋　将至严州丘平仲忽舟中见过  
念子别我久，我心尝忡忡。  
岂意兰溪船，忽作潇湘逢。  
一笑出意表，相对如梦中。  
子有亲庭乐，我无尘事笼。  
原言云水信，时寄菰蒲风。  

曹勋　接伴书怀  
客路空过桃李春，塞尘温遍马蹄痕。  
荠花如雪苔苗老，应有垂杨绿荫门。  

曹勋　接待赠相送诸公  
晓随幽径踏行云，拄颊南山眼界新。  
马上客尘良自笑，山中梅意欲惊春。  
清愁有底能随酒，世道何方可问津。  
赖有诸公同一笑，得舒软语话情亲。  

曹勋　结客少年场行二首  
结客少年场，骅骝从驌髄。  
斗鸡横大首，错骑卷平冈。  
婚姻联卫霍，宾客纷金张。  
报仇通姓字，排难匿行藏。  
功名看宝剑，富贵珥貂璫。  
逸气凌秋鹗，清才负锦囊。  
诙谐惊四坐，议论骇诸郎。  
日暮平康里，花阴醉满床。  

曹勋　结客少年场行二首  
结客少年场，横行静朔方。  
缥姚新拜将，亲选羽林郎。  
百宝装犀甲，千金饰看匕，  
博戏赌香囊。聚饮胡姬酒，  
同升射雉堂。联骑绝沙漠，  
分麾入范阳。陈前俘黠虏，  
马首拜降王。归来辞厚赏，  
小阁醉红妆。  

曹勋　婕妤怨  
素愧河洲德，宁忘卷耳规。  
中闱知奉顺，外戚敢营私。  
辞辇翻成妒，能歌复见知。  
自惭乖妩媚，不及舞腰儿。  

曹勋　今乃和以报之  
贺子胸中自有山，结庵山底更云间。  
遣才只道今无许，此士如何尚着闲。  
未应万言直杯水，向来九虎守天关。  
莫嫌久不还诗债，诗债从来隔岁还。  

曹勋　锦石攆流黄  
秋风清，秋月明，  
征人思妇难为情。难为情，  
蟋蟀远壁鸣寒声，霜砧皓腕愁不胜。  
愁不胜，愁不可剪衣可成，梦君先到黄龙庭。  

曹勋　禁直赋所见荼醾  
密叶素华青羽帔，繁香秀色六铢衣。  
枕间为插琉璃满，清梦泠泠入翠微。  

曹勋　禁直偶作三首  
寓直承明意味清，风传禁漏作春声。  
梅梢影转三更月，身在蓬壶梦不成。  

曹勋　禁直偶作三首  
缓移淑景觉暄妍，春晚尤宜听管弦。  
院宇日斜花欲睡，池塘风澹柳初眠。  

曹勋　禁直偶作三首  
声藏禁柳莺簧巧，香霭宫花凤髓浮。  
不怕苑中归骑晚，分光御烛下神州。  

曹勋　禁中赏芍药口占  
千壶芍药霭祥云，一部箫韶合曲新。  
三圣临轩听歌舞，端知造物款留春。  

曹勋　京口有归燕  
春烟昼白春草绿，春水溶溶曲江曲。  
吴宫梁苑尽灰飞，胡马骄嘶衔苜蓿。  
萧条南国閟春愁，章台瑶室今茅屋。  
中原民庶被毡裘，万室无人皆鼠伏。  
子归何处定安巢，楚幕虽多易倾覆。  
感君为君思建章，万户朱门缀珠玉。  
当时天下尚无为，今日悲凉变何速。  
感君歌，为君哭，番人走马鸣{车賣}辘。  
汾阳已死淮阴族。沉沉壮士听晨鸡，  
豺狼当路食人肉。燕齐邹鲁化腥膻，  

曹勋　泾溪行  
泾溪之水兮，犹可以方舟。  
泾溪之人兮，不可以同游。  
泾溪之阻兮，犹可以为梁。  
泾溪之险兮，石齧吾弞。  
泾溪之水兮，犹可以徒涉。  
泾溪之人兮，不可以相接。  

曹勋　荆门道  
荆门道，在何许，  
万里迢迢入南楚。故人何事未归来，  
满目豺路多阻。路多阻兮可奈何，  
矍铄帘公亦奚取。期君终日醉如泥，  
贤似灵均醒时语。  

曹勋　敬题箕颍集后二首  
昔侍先君日，多令诵近诗。  
尚知涂抹处，犹记唱酬地。  
竟负经邦志，终为造物疑。  
篇篇亲训释，字字念恩慈。  

曹勋　敬题箕颍集后二首  
太史推经学，先君得最深。  
文章八面敌，辛苦一生心。  
禁掖抟新句，公卿录苦吟。  
遗留示有子，捧卷泪盈襟。  

曹勋　静夜吟  
静夜何所为，坐对一枝烛。  
俯仰徒四隅，岁宴靡储粟。  
春耕乏良畴，秋穫罔刍菽。  
念至辄自营，一饭常不足。  
晚食已多幸，况敢望粱肉。  
上无官守累，下无征斂促。  
燕坐乐有余，自虽无多欲。  
寄语当涂士，吾腰未能曲。  

曹勋　久别黄虚中忽会又别二诗道意  
汪汪陂量有家声，文擅区中世典刑。  
别去十年头已白，相逢一日眼犹青。  
君裁短后姑假道，我访内丹殊不经。  
萝月风棂传古锦，无令簿领困周星。  

曹勋　久别黄虚中忽会又别二诗道意  
苹满烟沙柳满洲，绿荷风软转船头。  
发篷亟作恁麽去，许事肯令如是休。  
自有文章追洛下，莫缘誉处厌糟丘。  
君能坐致钱流地，行达通明十二旒。  

曹勋　久雨三首  
五月正阳月，何尝与两期。  
浃旬檐溜注，冞夕水声驰。  
古屋床床漏，苔墙堵堵隳。  
子桑谁复饷，勾漏政须医。  

曹勋　久雨三首  
蚀余仍苦雨，犹尔晦阳晖。  
浩浩陂三尺，家家水半扉。  
汩陈非佛意，昏垫盖天机。  
祈恳须冥造，当仁要达微。  

曹勋　久雨三首  
一旬连夜雨，人物困泥中。  
竹树侵书暗，横流趁路通。  
灶烟薪更湿，檐溜耳难聪。  
润逼衣襟重，何时日照东。  

曹勋　居泉南和江给事二首  
西山爽气不谁何，政恐愁容积渐多。  
动地边声入河珑，未妨车马断经过。  

曹勋　居泉南和江给事二首  
年来意绪奈愁何，逢着清樽不厌多。  
闻道公余白莲社，可能疏懒许相过。  

曹勋　聚景园看荷花  
四山收尽一天云，水色天光冷照人。  
面面荷花供眼界，顿如身不在凡尘。  

曹勋　君马黄  
君马黄，臣马苍。  
君马短，臣马长。  
驰驱不敢先腾骧，左右先后惟其良。  
臣马劳悴君马康。君马康，  
无相忘。一劳一逸固所当，  
君马无逐臣马强。  

曹勋　空城雀二首  
去年已生子，今年复生孙。  
主人既昏乱，国破家亦焚。  
宫馆变禾黍，万人无一存。  
朝伏蓬蒿下，暮宿荆莽间。  
岂不念俦侣，岂不怀玉山。  
俦侣高飞毙缯缴，玉山迢递多鹰鹯。  
又不见咸阳三月火不灭，吴宫万户飞灰烟。  
春鸿社燕尚烧死，况复黄口乏修翰。  
喜无挟弹儿，空城姑所安。  

曹勋　空城雀二首  
寂寂空城雀，日暮寒且饥。  
鼯鼠啼林端，豺虎夹路垂。  
蒿间黄雀语黄口，吞声切莫图高栖。  
汝不见当年连云宫馆散烟燎，歌台夹室今狐狸。  
糟丘成烘壤，藜藿生酒池。  
昔人自是不复改，今人始觉前人非。  
今人昔人未为远，更望谁家门户归。  

曹勋　空谣吟  
抗辔蹑飞景，携手仰员罗。  
空谣发新声，群响随节和。  
琼音动虚籁，神宇凌高歌。  
偃盖沧浪宫，整襟翔玉华。  
流目厌尘袂，轩冕卑泥沙。  
咄咄樊笼子，胡不餐朝霞。  
他年一抔土，得失奚足夸。  
舍生失天爵，扰扰真蓬麻。  

曹勋　箜篌引  
行天莫乘龙，行地莫乘马。  
龙马各有待，牵连一时假。  
至人运独照，八表周神化。  
结交当结心，势利徒夸咤。  
兔丝倚乔松，缠绵不相舍。  
秋风飞严霜，荣枯何所藉。  
富贵人所慕，贫贱人所鄙。  
妻嫂薄苏秦，人事古如此。  
游子归去来，劳生良可耻。  

曹勋　孔子泣麟歌  
吁嗟乎麟兮，汝曷来之迟兮。  
唐虞不作兮汤武非，来者不可见兮而往者不可追。  
吁嗟乎麟兮，非吾之伤兮，  
而其谁汝为。  

曹勋　孔子泣颜回  
噫嘻吁，天欤人欤，  
回也抑亦子之命欤，而其或者天实使之丧予。  
何仁者之不寿，而中道之弃兮。  
噫嘻吁，回欤回欤，  
其吾道之穷欤。  

曹勋　苦雨吟  
巫山埋空晓光没，寒入风声散萧瑟。  
滴沥深摧十二峰，峡江涨白洗青壁。  
群阴寂寂蔽阳乌，摇荡春愁满南国。  
何当羲御驻中天，为我驱除风雨黑。  
蜚廉先驱走寰宇，列缺挥鞭起龙虎。  
郁仪顿辔潜海隅，九野冥冥暗风雨。  
饥鸢跕翅堕曾穹，军鼓无声如击缶。  
青苔绿砌上高堂，檐溜侵窗入烟雾。  
南山山叟桂为薪，四海横流阻行路。  
安有王春四百八十时，萧萧风雨迷朝暮。  
我原得娲皇炼石补此破漏天，令三光继明，  
万物可睹，免使百万亿苍生憔悴困泥土。  

曹勋　腊日谢仰上人惠兰  
未觉光风转朔云，深窗乍见意增新。  
欲先楚客传清些，未放江梅占早春。  
自许幽午传窈窕，更烦白足下嶙峋。  
为君拌擞烦襟看，要是都无一点尘。  

曹勋　老病  
老态日益出，老病日见侵。  
疾多戒少饮，杯行常浅斟。  
孤坐每惮起，纾思不成吟。  
白日事有待，中夜谁知音。  

曹勋　老景逢春每多留赏子美所谓老去原春迟子忱雅知其况以佳句见贻信笔  
吾俦春味等闲情，识我幽花种绕亭。  
云带竹光天外碧，风回松吹梦中醒。  
樽罍湛绿邀芳景，红翠收香拂夜屏。  
归傍清池留未足，更看涵泳一天星。  

曹勋　老拙观诸公及儿辈和篇差以自慰再和前韵  
浓险冞月作春悭，兹夕栖巢鹊不安。  
淅沥潜回连夜雨，缤纷遽作勒花寒。  
色迷梅径香非远，声抑琴丝润未乾。  
西北高楼临缥缈，海山群玉得重看。  

曹勋　乐未央  
孝武初封禅，萝图宝历新。  
开边擢卫霍，儒术用平津。  
礼乐追三统，钦承奉百神。  
嵩呼膺万寿，允乐讵容陈。  

曹勋　李次促诞辰颂  
柱史列裔，清映霞举。  
环堵所礼，土木所与。  
起死济民，浑迹尘土。  
好生广德，密佑人主。  
三千功就，易迁行著。  
东恩及孙，西色仍叙。  
仙不言寿，道不言古。  
原祝罗浮，王云同侣。  

曹勋　立春  
初信车风入彩幡，自挑雪荠饤春盘。  
土牛又送一年老，野鹤不知三迳寒。  
筋力尚堪耕绿野，□毛并欲挂黄冠。  
无人共跨南山犊，更作寻花问柳看。  

曹勋　连雨有感  
连雨霏霏作晓阴，倚栏不复见遥岑。  
已疏日上三竿报，只听风随十日霖。  
枝上绽梅肥自坠，庭中新绿色逾深。  
田苗涨水横斜卧，甚悯为农种植心。  

曹勋　梁甫吟  
晨行泰山下，兴怀念梁甫。  
欲往失所从，荒途亘今古。  
却立空踟蹰，忧来与谁语。  
日暮遵归途，冥冥暗风雨。  
错漠伤怀抱，仅得依门户。  
幡然赓长谣，培塿隘齐鲁。  
何当执策从銮旗，翼赞登封继三五。  

曹勋　梁洁夫幽居林宇靓深画幽邃不类贵第宛然山林辄得七咏以广命名之伟  
伯鸾远业列仙癯，聊欲藏修六艺初。  
肯费精神作无益，要回清节入时书。  

曹勋　梁洁夫幽居林宇靓深画幽邃不类贵第宛然山林辄得七咏以广命名之伟  
胸中丘壑上千寻，卜宅喧尘了不侵。  
剩对直清君子瘦，满檐寒碧是山林。  

曹勋　梁洁夫幽居林宇靓深画幽邃不类贵第宛然山林辄得七咏以广命名之伟  
近天尺五哄车音，此复关门自古今。  
尽却烦缘留静照，破闲应赖有清琴。  

曹勋　梁洁夫幽居林宇靓深画幽邃不类贵第宛然山林辄得七咏以广命名之伟  
堂依山麓净风烟，松竹窗虚小有天。  
汲火炷香供佛后，蒲团燕坐得安禅。  

曹勋　梁洁夫幽居林宇靓深画幽邃不类贵第宛然山林辄得七咏以广命名之伟  
低窗窄榻颇怡颜，香绕衣襟丈尺间。  
一笑渠渠得三寿，要令风味似商山。  

曹勋　梁洁夫幽居林宇靓深画幽邃不类贵第宛然山林辄得七咏以广命名之伟  
平生端亮履清修，公退蘧然得少休。  
栩栩尚忘飞蝶想，黑甜一枕更优游。  

曹勋　梁洁夫幽居林宇靓深画幽邃不类贵第宛然山林辄得七咏以广命名之伟  
西畴筑圃弭橐韐，矍相佳游此比肩。  
自是序宾观德处，固宜百发上虚弦。  

曹勋　林徽猷挽间二首  
昔处朝廷日，坚持谏诤风。  
宰司资大政，帝座识孤忠。  
乌府无前匹，龙骧有旧功。  
中兴追录处，耆德晨渊衷。  

曹勋　林徽猷挽间二首  
出镇温陵重，邻邦赖设施。  
未容推厚德，遽复见丰碑。  
落日辉丹旐，凄风入素帷。  
便知余庆在，绝笔看遗诗。  

曹勋　林诏使生日  
杪冬庆阀绮云浮，挺育文英气夺秋。  
乌府暂烦安远俗，龙骧方倚破奸谋。  
三吴遂尊时巡驭，四海咸瞻入告猷。  
何止阴功钟五福，岩廊已识济川舟。  

曹勋　临安久雨  
初夏连朝雨，土人云入梅。  
但闻檐溜密，不见晓光开。  
衣润疑沾汗，阶空任长苔。  
地车无住著，只拟上层台。  

曹勋　临碣石  
肃我严驾，登彼绝阪。  
目极天渊，曾不知远。  

曹勋　临碣石  
杲日既升，我徒既盈。  
原言斯适，至乐无声。  

曹勋　临碣石  
陟彼崇高，慨览遐宇。  
前迹可究，兴亡可悟。  
安得英雄，廓彼神武。  
泽及飞沉，致馨梁甫。  

曹勋　刘生  
刘生世关辅，游侠周五陵。  
天下俊倜傥，持夸矜刘生。  
落魄游其间，豪族相依承。  
斗鸡横大道，走马入重城。  
醉卧金张馆，高谈卫霍营。  
报仇先剧孟，排难鄙侯嬴。  
逸气凌秋鹗，清才莹玉绳。  
灯前看宝剑，雪里按苍鹰。  
校猎黄山苑，追兵青海滨。  
华夷知姓字，燕赵冠婚姻。  
耻作诸侯客，宁为奔走臣。  
匈奴方入觐，雄略未能申。  
且醉胡姬酒，将军讵敢嗔。  

曹勋　龙笛曲  
美人满酌金屈卮，劝我行乐当及时。  
艳歌流舞扬光晖。扬光辉，  
照春日。寿万春，  
欢未毕。  

曹勋　隆兴天子七月十三日亲享太庙先期风雨弥日及夕拔木震海窗户俱动转  
万骑如云下太清，至尊亲享在天灵。  
才闻初献风雷息，皎皎凉蟾数点星。  

曹勋　隆兴天子七月十三日亲享太庙先期风雨弥日及夕拔木震海窗户俱动转  
一夕秋风势震雷，颓山拔木屋倾欹。  
锡春大厦犹惊畏，蓬荜茅庐亦可知。  

曹勋　隆兴天子七月十三日亲享太庙先期风雨弥日及夕拔木震海窗户俱动转  
雨脚如麻入夜深，飘风从雨拔山林。  
守灯危坐不敢息，惟有皇天知此心。  

曹勋　陇头水  
陇头之水兮，不可以溅衣。  
陇头之云兮，不可以同归。  
事行役兮无已时。无已时，  
千里万里从旌旗。  
风雨惨惨兮寒且饥，陇头之兮鸣声悲。  

曹勋　陇头吟  
乌落黄云塞草秋，陇头之水东西流，  
水声呜咽鸣啾啾。马闻思旧枥，  
人闻思旧丘，年年征战无时休。  
无时休，谁能到此求封侯。  

曹勋　陇头吟  
兵满天山雪满衣，汉家都护拥旌旗。  
衔枚一夜袭痚勒，度陇生兵尽潜出。  
不得戎王誓不归，归时杨柳正依依。  
正依依，占春色，  
与君同醉花阴侧。  

曹勋　绿绮七咏  
新厩翚万马还，珠缨金垺彩旗间。  
已看騫牝三千骏，更识君王十二闲。  

曹勋　绿绮七咏  
巧辟轩窗面面风，坐收骏足玉关通。  
渥洼汗血供龙驭，尽在凭栏指顾中。  

曹勋　绿绮七咏  
连沧观下两军分，金勒争驰笑语温。  
绰拨未能防辈棒，飞星时听过毬门。  

曹勋　绿绮七咏  
炉薰一炷北窗虚，公干归来乐有余。  
插架万签时讽味，孟光倚阮阅琴书。  

曹勋　绿绮七咏  
武库森严马政高，宝鞍装络列周遭。  
饭余百役皆亲董，出格争先奉赭袍。  

曹勋　绿绮七咏  
颇闻公退静清晨，吏舍萧然只数人。  
岂比簿书程不识，是只得句更无尘。  

曹勋　绿绮七咏  
皓鹤婆娑戢羽翰，移巢忽自下云间。  
主人元是蓬山伯，特地飞来伴昼闲。  

曹勋　绿水曲  
春光有余辉，入水可揽结。  
予亦淡荡人，照影空明灭。  

曹勋　漫成  
年来老懒绝缄{左月右上米下糸}，陋巷甘贫得未曾。  
秋枕厌闻中夕雨，夜窗且对短檠灯。  
念随壮志销沈尽，愁与寒更烂熳增。  
却忆当年水云侣，枯禅闲倚一枝藤。  

曹勋　蔓草长  
蔓草长，摇风缘砌凌高堂。  
萋萋密叶护葱蒨，溥溥湛露滋瀼瀼。  
下有径寸兰，委靡涂秋霜。  
依凭既失所，不及菰与蒋。  
托身肯媚附乔木，持芳自洁凝幽香。  
蔓草长，因缘从尔摩苍苍。  
一朝乔木夭斤斧，拙根削株贻汝殃。  

曹勋　梅  
吾家舍西多此梅，白玉花缀棠棣枝。  
冒寒糁糁已蕴玉，自开及谢酒屡持。  
羁栖临安三换岁，向来一醉知无期。  
君家此花富冰艳，举觞折赠如云披。  
欣然拱眎不暇揖，坐想故隐增依依。  
只今匏系未归去，俗鞅吏纲相驱驰。  
就公看花仍摘实，信美我语如观颐。  
只应两庵有归梦，梦到花下奚复疑。  

曹勋　梅花落  
殖虽无远近，开独占三冬。  
怨入胡笳切，香凝素脸穠。  
有了调金鼎，遗根益县封。  
佳人初睡起，留取照芳容。  

曹勋　美女篇  
芙蓉开绿水，青松映海棠。  
新晴沐膏雨，艳色明朝阳。  
绰约延姝子，转盼流辉光。  
被服妖且妍，细浥蔷薇香。  
下有合欢带，绣作双鸳鸯。  
上有双同心，结作明月璫。  
珠环垂两耳，翠凤翘钗梁。  
琼钩约双袖，提笼学采桑。  
采桑城南隅，五马停路傍。  
调笑不一顾，但见桑条长。  
归来候蚕眠，静坐调笙簧。  
结发事夫婿，谁羡乐家王。  

曹勋　梦仙谣  
梦入蓬莱宫，岧巃耸朱阁。  
灵风翔紫烟，霭胡生罗幕。  
鸾凤栖瑶林，咀嚼瑶华萼。  
老龙戏沧洲，喷涛荡鳞角。  
朱户翳霄晖，翠殿开晴廓。  
中有神仙人，缓步锵金铎。  
颜貌盛芙蓉，举止何绰约。  
引我丹霞房，玉浆金罍酌。  
更赐琅玕膏，笑谈同饮啄。  
仙童供蟠桃，盛以朱云络。  
坐看移三山，惊波沸五岳。  
下顾尘埃徒，奔走赴陵壑。  
真人执我手，殷勤相付托。  
若到红尘中，莫染红尘浊。  
他年须是早归来，奉迎当遣辽东鹤。  

曹勋　梦中作  
画版凌虚意欲仙，彩旗招入绮罗川。  
阿谁借我鸦鸦版，一蹙须教蹙上天。  

曹勋　梦中作四首  
阆苑东头白玉京，五云拂拂护层城。  
龙鸾高并旌幢过，知是仙班退紫清。  

曹勋　梦中作四首  
鲜云覆首肃朝衣，青霭横霄映玉鸱。  
浩阙一闻金石奏，人间几度岁华移。  

曹勋　梦中作四首  
赐得渊书下太微，渊灵元已载云旗。  
便从碧海方瀛去，清道鸾歌与凤吹。  

曹勋　梦中作四首  
八景云舆驾六龙，东方常御太和风。  
箫笳冉冉升黄道，冠剑重重拜木公。  

曹勋　冞公出示崇宁超然相与之诗赞以伽陀  
崇师金声，居士玉振。  
芝兰道同，万涂一进。  
妙语领略，后学标准。  
如是如是，云驶月运。  

曹勋　迷楼歌二首  
项升出南国，技巧多淫思。  
草图献天子，赏激嘉宏规。  
瑰材蔽江海，斤斧城风雷。  
千人扶一栋，万栋高巍巍。  
飞鸿历层檐，云雨生阶墀。  
五彩间金玉，百和杂涂泥。  
仙葩粲楹栱，七宝装云楣。  
一房百家产，万户罗东西。  
龙绡开宝幄，帘幕垂珠玑。  
光景艳流日，楼阁低天维。  
笙箫动虚籁，弦管明歌姬。  
撞钟击鼓恣行乐，牙樯锦缆江堤。  
天长地久有时尽，君王此乐无时衰。  
讵知变故起仓卒，不悟人迷楼不迷。  

曹勋　迷楼歌二首  
君不见秦皇爱阿房，死葬骊山侧。  
炀帝爱迷楼，死葬迷楼北。  
乃知生者魂，即是死者魄。  
生死在迷楼，一死良自得。  
右应来梦儿，夜夜犹相忆。  

曹勋　妙喜迁化悲而成诗  
戎烬多艰道不传，师能横竖说无边。  
清湘去后人思杀，破衲归来帝所怜。  
双遽埋无尽藏，诸方应舞野狐禅。  
伤心明月堂中影，只作霜华处处圆。  

曹勋　明月词  
明月，明月。  
出沧溟，历丹阙。  
飞盖念西园，笙歌想南国。  
灵波如电泻高丘，云幄和烟锁空碧。  
人间何事怨别离，自昔循环有今昔。  
今昔虽同事不同，昔时宫馆今荆棘。  
汉家陵阙变池塘，吴楚江山异南北。  
明月那知古与今，治乱昏明有通塞。  
我原三纲不愆，四时不忒，  
天地清宁，人物获职。  
白兔不见辱于暇蟆，黄发蒙照临之大德。  
非明月之宣功兮，则吾何知其为顺帝之则。  

曹勋　莫独行  
莫独行，风雨惨惨兮夜不得明。  
道有石坂兮，使汝车败而马惊。  
山有猛虎兮水多暴鲸。任重涂远兮无欲速其小程。  
莫独行，莫独行，  
聊可以俟同志之友生。  

曹勋　沐浴子  
新沐莫弹冠，新浴莫振衣。  
圣人贵同尘，贤者汩其泥。  
夷齐立骏节，感激歌采薇。  
子真老谷口，岁晏无苦饥。  
屈原怀独醒，沉湘谁与悲。  
渔父随其波，所适安所宜。  
君看侯门客，饥于纨裦儿。  

曹勋　幕中冬至书事  
书云节物动冠裳，愧我从军乐事妨。  
听得邻家响丝竹，壮怀无处不凄凉。  

曹勋　南园夜宿有怀  
老病杜门久，佳时谁与过。  
亲朋怀我少，风月向人多。  
梅景横清夜，江声动白波。  
不如潮早晚，墙外听渔歌。  

曹勋　南园有怀  
江上春阴一棹闲，湿云遮袖有无间。  
轻莎细雨未归得，且看重重叠叠山。  

曹勋　拟古  
君有西州役，金炉断夕香。  
虚窗伴幽独，惟有朋月光。  
帐深清露寒，绣冷双鸳鸯。  
明发持似君，知妾心凄凉。  

曹勋　攀龙引  
铸神鼎兮荆之阳，鼎成兮宾帝乡。  
君乘龙兮龙高翔，臣攀龙兮龙髯短。  
龙髯短，接君之衣兮，  
臣不敢以手挽。君弃臣兮臣将畴依，  
臣恸哭兮君不知。君不知兮可奈何，  
风雨惨惨兮荆山之阿。  

曹勋　陪宣抚置酒南楼  
远业尝轻万户侯，今陪笑语庾公楼。  
声空冀北一曲妙，木落淮南千里秋。  
酒兴勇随高意上，月华影入大江流。  
主人为客留清境，销尽牢愁与客愁。  

曹勋　贫汉归庐阜结庵作伽陀为别  
辩公出蓝之智，楮衲反来游戏。  
衲底一段光明，可谓湛然无累。  
倒峡倾河雄辩，银山铁壁意气。  
毗卢顶{宁页}上行，弥勒眼晴里睡。  
归去羌庐山下，一笑雪中风味。  
他时杖屦重来，且道有甚领会。  
为公撦了楮衣，奉为普薰一切。  

曹勋　仆持节朔庭自燕山向北部落以三分为率南人居其二闻南使骈肩引颈气  
闻道南使归，路从城中去。  
岂如车上瓶，犹挂归去路。  
引首恐过尽，马疾忽无处。  
吞声送百感，南望泪如雨。  

曹勋　仆持节朔庭自燕山向北部落以三分为率南人居其二闻南使骈肩引颈气  
妾在靖康初，胡尘蒙京师。  
城陷撞军入，掠去随故和。  
忽闻南使过，羞顶羖羊皮。  
立向最高处，图见汉官仪。  
数日望回骑，荐致临风悲。  

曹勋　仆至赤城英侍见访好语澜翻喜以成诗  
闲中忙事厌营营，款段扬鞭访赤城。  
问法未经双涧路，弥天先见万年英。  
繁阴成幄暑风薄，好草传香朝雨晴。  
杖屦何妨留一宿，松间语旧有余清。  

曹勋　七年十二日夜登清心阁  
小楼秋夜明月底，仰不见天惟见水。  
岸巾独立四无人，白月青天伴阳子。  
谁知横玉作秋声，一声吹尽九陌尘。  
月轮半仄吾未睡，楼角风生凉杀人。  

曹勋　前有一樽酒  
前有一樽酒，高张发清弹。  
娥眉扬玉泽，雅舞凌七盘。  
春容媚桃李，艳色夭且妍。  
向我如笑粲，举酒相为欢。  
对此如不饮，人生良可叹。  
君不见当年项王之力能拔山，驱除天下犹转圜。  
又不见仪秦挟策骋雄辩，指挥七国随纵横。  
一朝智力有所困，诛灭不得同编氓。  
成败苟如此，贫贱固所安。  
劝君酩酊寄樽酒，人间万事无足观。  

曹勋　钱大参有和用韵谢之七首  
瑞峰来现宰官身，清峙岩岩耸缙绅。  
闻道石头时说偈，一堂惊动水云人。  

曹勋　钱大参有和用韵谢之七首  
冰玉无尘彻骨清，世间荣禄一毫轻。  
未论此际通三际，直向今生度此生。  

曹勋　钱大参有和用韵谢之七首  
天一地二数至七，开天之天识量疾。  
荡然独立放全身，莫问诸方悉不悉。  

曹勋　钱大参有和用韵谢之七首  
露地全牛何湿湿，岂比汉阴负井汲。  
拈出老胡向上机，便知挂一不成十。  

曹勋　钱大参有和用韵谢之七首  
相君自是仙山侣，大笔如椽鄙燕许。  
七篇方愧不成章，肆笔相酬语冞古。  

曹勋　钱大参有和用韵谢之七首  
忠教传家大府开，苍生久已待盐梅。  
我虽潦倒山林下，会听中天紫诏来。  

曹勋　钱大参有和用韵谢之七首  
曾春清言吐屑霏，岩廊又复仰几微。  
正须国论筹前箸，毋使人间风亦稀。  

曹勋　乾道圣德颂  
维圣有作，绍隆兴运。  
天经地义，宗尧越舜。  
风俗惇厚，日星清润。  
冰天桂海，咸祗成训。  
皇矣艺祖，肇开宗祊。  
用集大命，再造群生。  
卜世卜年，周室与京。  
德懋圣孙，区宇载宁。  
龙潜出震，握符御极。  
恭俭慈仁，已隆燕翼。  
励精治具，群工惟辟。  
斯皇圣德，以受方国。  
躲秉要道，化成斯民。  
问寝侍膳，克勤日新。  
刑于四海，率土兴仁。  
至矣圣孝，悦安严亲。  
猾夏余种，久失我重。  
稍恢雄略，尽还尊奉。  
复修绛乐，亟续骞贡。  
布昭圣武，式皇钜宋。  
洪宣景命，爰振皇纲。  
诏令谕旨，粉泽八荒。  
宸奎逸彩，龙凤骞翔。  
焕乎圣文，彬彬日彰。  
诞敷武节，克柔强鸷。  
风静边柝，烟沉晚燧。  
穑夫力田，塞马垂辔。  
巍巍圣功，允格康济。  
光启元良，鹤禁建储。  
遴择端方，赞翊诗书。  
浚哲文较，日亲睿谟。  
於赫圣明，有开令图。  
当天执籾，了无玩好。  
贵异献输，荡然一扫。  
力敦嘉靖，询谋政要。  
丕铄圣断，坐臻是奥。  
从容总揽，用体乾刚。  
文武一道，督以经常。  
王化溥博，景风丕祥。  
格天圣治，时雍时康。  
咫尺威颜，豁达方寸。  
日角珠庭，金声玉振。  
穆穆皇皇，天仪明润。  
洪惟圣表，万宇朝觐。  
乃武乃文，止戈好生。  
华夏蛮貊，底于丕平。  
罔或反汗，克断惟明。  
长策远驭，奕奕天声。  
窦绪重光，密答纯佑。  
既协皇极，昭报方茂。  
尧父舜子，抚封增旧。  
行复九有，亘万万寿。  
大哉乾元，万物资之。  
赫赫明世，吾君继之。  
炽昌隆祚，惟皇造之。  
亿万斯年，惟皇保之。  

曹勋　秦王卷衣曲  
六国斂裧朝秦王，秦王宫阙高相望。  
美人充积盈椒房，金珠铅粉辉煌煌。  
昔为花与玉，今为糟与糠。  
感时悲旧事，无意惜年光。  
昼苦短，夜苦长。  
朝朝暮暮卷衣裳，谁复正乐恃红妆。  

曹勋　琴操　别鹤操  
明月皎皎兮，霜风凄凄，  
摧云翼兮天之涯。望昆丘之路兮，  
不可以同归。子其弃予兮，  
予将畴依。月皎皎兮风凄凄。  

曹勋　琴操　残形操  
狸之文兮，蔚乎其成章。  
身之孔昭兮，而其智之不扬。  
维元首之昧昧兮，而股肱孰为其良。  
吁嗟乎，狸之祥兮。  
非吾之伤兮，其谁为伤。  

曹勋　琴操　龟山操  
龟之卉兮萋萋，龟之云兮霏霏，  
余之行兮迟迟。龟兮龟兮，  
鲁之所依。匪颠匪危兮，  
靡扶靡持。余之行兮，  
余心其悲。  

曹勋　琴操　将归操  
水之深兮，可以方舟。  
人之非兮，不可以同游。  
斯人斯游，吾心之忧。  

曹勋　琴操　拘幽操  
风入我室兮，霜入我衣。  
言不敢发兮，声不敢悲。  
惟皇考有训兮，余罪之归。  
余心耿耿兮，其知者为谁。  

曹勋　琴操　履霜操  
皇之车兮，仆夫驰之。  
皇之舆兮，仆夫乘之。  
沉沉广宇兮，燕雀安之。  
晨羞夕膳，谁其眎之。  
亲不我思兮，我宁不悲。  
皑皑繁霜，儿则履之。  
父兮母兮，儿知儿非。  

曹勋　琴操　岐山操  
豳之土兮，民之所宜。  
豳之居兮，民之所依。  
予何为兮尸之。我将全汝兮，  
之岐之阳。汝其保宁兮，  
无越汝疆。斯归斯徂兮，  
其谁之将。嗟今之人兮，何思何伤。  

曹勋　琴操　猗兰操  
猗嗟兰兮，其叶萋萋兮。  
猗嗟兰兮，其香年披披兮。  
胡为乎生兹幽谷兮，不同云雨之施。  
纷霜雪之委集兮，其茂茂而自持。  
猗嗟兰兮。  

曹勋　琴操　越裳操  
彼云雨兮，曾莫之私。  
黍稷繁芜兮，草木其宜。  
田野不辟兮，其谁荒之。  
远人之思兮，其谁来之。  
其勤其施，惟先君之思。  

曹勋　琴操　雉朝飞操  
雉兮朝飞，鸣声相随。  
朝刷其羽兮，夕哺其儿。  
虽有风雨兮，莫或仳离。  
嗟余之人兮，曾莫汝为。  

曹勋　青汉谣  
鼓策飞晨华，翘辔玄景阿。  
云裾动星汉，流彩鸣玉珂。  
苕苕拂青霭，俛仰窥员罗。  
群真俨龙驾，拊节扬空歌。  
灵风翔玉京，音响生云和。  
飞轩出阊阖，紫霄高峨峨。  
览极不知疲，垂足濯天河。  
抵掌谈羲黄，历世由经过。  
下盼尘波中，秽浊真弃帑。  
胡为恋浮境，出没相缠纡。  
秦陵一抔土，神室生葭芦。  
商山高崔嵬，名与四皓俱。  
归来邈云汉，璧月流绮疏。  
悠然动清兴，何必骑鲸鱼。  

曹勋　青苔篇  
陵陆变沧海，复作清浅流。  
扶痚蕊渊桂，先惊蒲柳秋。  
姑苏台未乾，坐见麋鹿游。  
秦皇正游览，黄屋指沙丘。  
乃知晞朝露，不必潜蛟虬。  
桀跖岂庸陋，比德惭蜉蝣。  
夷齐苦葵藿，垂誉贤伊周。  
贫贱未必污，邪辟深可羞。  
愚智混生死，善恶观其田。  
昧死尚役役，身外滋旁求。  
君不见当年梨园歌舞人，歌声未歇生白头。  
及时游衍且行乐，莫教日入辞高楼。  
请君试诵青苔篇，令君一诵忘百忧。  

曹勋　清晨谣  
涌夕袌寒衾，冥冥暗风雨。  
披衣待平明，起履处庭芜。  
遥遥望扶桑，延目上洲渚。  
阴风驱层云，屯积亘山阜。  
草木缠凄悲，杲日霾天步。  
林鸟杂乱飞，修涂限商贾。  
松竹互摧折，鸱号肆翔舞。  
四海扬惊涛，鲸鲵竟吞吐。  
谁云天地宽，宛足隘环堵。  
殊乖夙昔心，块坐阒无语。  
迟迟览衿带，栉沐正冠屦。  
姑以动余生，疏剔治园圃。  
清晨劳寤歌，无乃思汤武。  

曹勋　清晨谣  
阳乌出谷升蟠木，幂幂寒烟斂修竹。  
狐狸竮伏不敢鸣，魑魅深潜翳林麓。  
荷锄田父下东皋，金马门开转华毂。  
何当羲御驻中天，赫赫明明光万国。  

曹勋　清明书事  
老来不复较三余，只养恬愉守故居。  
新火又逢寒食节，故人谁寄一行书。  
随人只得身康健，寓物须烦酒破除。  
剩读佳章正凭槛，海棠花上雨疏疏。  

曹勋　秋风歌  
萧萧兮寂寥，劳心兮忉忉。  
交河水冷胡马骑，良人万时从嫖姚。  
罗衣宽尽慵梳掠，翡翠无光香自消。  

曹勋　秋风引  
阊阖天门开九重，金茎肃萧摇霜风。  
吴江木落龙庭空，鸡鸣起舞何匆匆。  
胡尘高翳山□东，边声夜入乌号弓。  

曹勋　秋闺怨  
忧勤番作妒，险詖自为才。  
赵瑟弦初绝，秦筝曲更哀。  
蛛纲罗妆鉴，庭芜暗玉阶。  
听鸡虽自误，辞辇却成非。  
犹谢昭阳月，时来照寝衣。  

曹勋　秋怀  
胡骑连年颇内侵，胡尘漠漠翳高深。  
何当固赵如颇牧，遂佐兴宛破邑寻。  
尚想鼓旗延大敌，要须风鹤有余音。  
秋高马健予方病，只有丹枫可照心。  

曹勋　秋日有作二首  
秋暑强如三伏时，午云不动涨炎晖。  
晚来忽作一霎雨，喜有新凉入客衣。  

曹勋　秋日有作二首  
未有鸦啼露气清，西南残月半规明。  
无言步绕阑干曲，景与老怀空自惊。  

曹勋　秋色  
空烟翔水裔，海月飞冰轮。  
大旆连天山，羽校罗秋昮。  
霜辉明缟练，彩错光鳞鳞。  
一扫龙庭空，海宇无纤尘。  

曹勋　秋思  
日落碧山暮，阴风生白苹。  
飞响散高梧，水石光粼粼。  
海草未凋绿，胡马嘶咸秦。  
萧飒两华鬓，十年吹战尘。  

曹勋　秋夜长  
秋夜长，秋夜长，  
风高月落飞清霜。征鸿萧萧度湘水，  
草木露冷蒹葭黄。铁衣老将尚横槊，  
胡儿甲马争腾骧。闺中思妇烬银烛，  
耿耿念远伤肺肠。壮士悲歌扣商角，  
通夕无寐空凄凉。况是愁人怨遥夜，  
安得日出升扶桑。  

曹勋　人伦僧求字  
上人早出岷峨出，颇游五岭崎岖还。  
妙定休咎指诸掌，会心不出眉宇间。  
顾予从来多得丧，归老林泉喜无量。  
它年见我岩壑中，应笑如如得非相。  

曹勋　人生不长好  
人生不长好，倏忽如蕣英。  
临觞莫辞醉，既醉莫原醒。  
但识醉中理，无欲醒时名。  
夷齐犹饿死，谁复哀屈平。  
陵谷尚迁灭，况乃期促龄。  
已焉谢消长，得失秋毫轻。  

曹勋　日出行  
日出东海隅，照我草屋东。  
屋东有荣木，光彩生曈曨。  
春草凝碧色，春水生芙蓉。  
江山发深秀，和气翔春风。  
六龙俨灵辔，万物咸昭融。  
羲和羲和，无旷尔职，  
无替尔功。使吾两目常明，  
两耳常聪。则吾将荐汝於上帝，  
而复子重黎之封。  

曹勋　日出引  
云冥冥，风凄凄。  
绮疏未白鸡已啼，角声才断辟朱扉。  
辟朱扉，款朝日。  
君王剑佩朝诸侯，赫赫明明光万国。  

曹勋　荣侍郎暂寓张园小诗寄怀  
家来三乐益芬芳，不爱华堂借草堂。  
每听鸣驺传陋巷，便知宝勒下明光。  
炊烟茶润兼旁舍，萝月松风同一冈。  
锦瑟似闻方醉卧，西楼横玉助新凉。  

曹勋　入塞曲  
黑水迢迢黑山暮，马鸣萧萧夜争度。  
胡笳四起黄云愁，角声呜咽何悠悠。  
陇山行断不回首，一番回首添白头。  

曹勋　瑞岩仰老见和复酬前韵七首  
请得忙中物外身，要看飞瀑泻天绅。  
佳时每与渔樵伴，放语相倍是故人。  

曹勋　瑞岩仰老见和复酬前韵七首  
双涧流泉彻底清，五峰晴挂白云轻。  
泉流云散迟归步，犹欲思丰问此生。  

曹勋　瑞岩仰老见和复酬前韵七首  
生死之徒六与七，可救群生可愈疾。  
心如秋月碧潭空，深闭岩扉方表悉。  

曹勋　瑞岩仰老见和复酬前韵七首  
台山之麓少卑湿，小筑还专甘井汲。  
陋巷闭门饮一瓢，惭非回也能知十。  

曹勋　瑞岩仰老见和复酬前韵七首  
当年卜近虎溪侣，领略闲心笑相许。  
岂图云水各一方，回首向来苦怀古。  

曹勋　瑞岩仰老见和复酬前韵七首  
白足持诗怀抱开，清言秀润喜惟梅。  
便知雅贶悠悠意，端为闲人特特来。  

曹勋　瑞岩仰老见和复酬前韵七首  
云英两凤跨烟扉，收尽诗才坐翠微。  
相国题评为携挈，一方莲社似公稀。  

曹勋　塞下曲二首  
天声未畅威穷发，将军已过和城窟。  
红旗半卷夜归来，马蹄踏碎天山月。  

曹勋　塞下曲二首  
秋草黄云塞马肥，汉家骠骑拥旌旗。  
可能卫霍年年出，不及燕然一片碑。  

曹勋　三妇艳歌  
大寻双绮襦，中妇红罗裾。  
小妇服翡翠，理曲调笙宇。  
良人幸安坐，美酒倾玉壶。  

曹勋　三妇艳歌  
大妇织云锦，中妇绣鸳鸯。  
小妇独无事，对镜理红妆。  
良人幸安坐，帐暖自添香。  

曹勋　三峡流泉歌  
草木摇落兮露为霜，三峡之水兮流汤汤。  
我欲绝之兮恨无梁，邈佳人兮天一方。  
明月皎皎兮，泉流汤汤。  

曹勋　三月二首  
三月春如年少时，了知造化最儿嬉。  
智行无事柳飞絮，道发自然花满枝。  
锦绣园林添富贵，神仙院落斗清奇。  
老夫长似春三月，游戏人间不皱眉。  

曹勋　三月二首  
游子从来悲故乡，发来襟袖芷兰芳。  
梦魂飞去云涛远，杖策闲行秋水光。  
可是梦中曾到此，安知身后却余香。  
紫阳弟子有贤子，卜筑新亭真肯堂。  

曹勋　三月十日  
才看桃李锦成围，忽使园林绿作堆。  
远草将人双眼去，飞花引蝶过墙来。  
簿书节里无多著，怀抱朝来得好开。  
已是七分春去了，何须鸟语苦相催。  

曹勋　山居杂诗九十首  
种杏三年实，种桃一栽花。  
花实固可乐，为农本桑麻。  
功成不占地，改植常可夸。  
要是农须学，作略自一家。  

曹勋　山居杂诗九十首  
我生不侥福，始终躬纯臣，  
虽更齐楚伪，常障西风尘。  
耳顺早引年，挂冠逾八春。  
甘与田畯游，遂予胸次真。  

曹勋　山居杂诗九十首  
农人作田务，耘者最辛苦。  
肘膝伏泥涂，拔莠连茹取。  
所拔随已多，悉酿所伏处。  
惟冀禾稻肥，岂问正炎暑。  

曹勋　山居杂诗九十首  
隔岁种成麦，起麦秧稻田。  
晚禾亦云竟，冬菜碧相连。  
收割不闲手，垅亩无空阡。  
家蓄千指客，始知常有年。  

曹勋　山居杂诗九十首  
孟夏物物茂，瓜瓠行置架。  
引苗上扶疏，须蔓竞缠挂。  
白花亦已出，青实旋造化。  
会喜园枯时，匕箸不增价。  

曹勋　山居杂诗九十首  
地水与火风，四大各一性。  
和合乃养形，损增则成病。  
圆觉著于品，岐伯峻其证。  
君子知其言，穷理宜至命。  

曹勋　山居杂诗九十首  
蒸沙以为城，冶铁用作限。  
未伸彼利害，先为己忧患。  
家事席未暖，基址已永叹。  
在德不在险，推类仁者谏。  

曹勋　山居杂诗九十首  
山中四序景，巧供晨夕间。  
茶瓯不少辍，诗魔常畏闲。  
生计付风雨，年华寄毛颜。  
支筇正独立，栖禽相与还。  

曹勋　山居杂诗九十首  
吾事今七十，非杖事能行。  
食罢散步武，欲与跛鳖争。  
皮里气不充，骨中髓不生。  
安能勉筋力，笑傲云霞轻。  

曹勋　山居杂诗九十首  
归为田舍翁，不作无复理。  
耕凿顷亩地，远近先视水。  
沟塍欲利达，农具无委靡。  
高田下田事，得马失马尔。  

曹勋　山居杂诗九十首  
伏日更酷暑，当午剧炎烈。  
火云凝不动，势欲终岁热。  
天公苏赤子，雨随震霆发。  
一扫回清凉，庭筠助骚屑。  

曹勋　山居杂诗九十首  
小圃艺花竹，春末已繁秀。  
土脉得锄斸，枝叶易秀茂。  
久以告老病，未免闭圭窦。  
相忘无芥蒂，一二约亲旧。  

曹勋　山居杂诗九十首  
除地台山麓，稍葺五亩宅。  
松竹互偃亚，云山若阡陌。  
子舍念我老，文余躬干役。  
欣欣归来乐，乐岂一朝夕。  

曹勋　山居杂诗九十首  
古半喜妙供，溪荪种匀抽。  
蘸水浮翠蝟，络石骈栗皱。  
薿薿巧凝绿，梢梢眇含秋。  
相对几案间，萧然无与俦。  

曹勋　山居杂诗九十首  
墙里种桃杏，新春亦已花。  
墙外绕扶疏，绿荫皆桑麻。  
今年风雨时，日见田稻嘉。  
长瓶泻黄汤，且饷田畯茶。  

曹勋　山居杂诗九十首  
闲里心情拙，还知兴自嘉。  
饥鸦时立槛，野蝶自寻花。  
客至聊从容，僧来不厌茶。  
晚烟时伫立，列岫映余霞。  

曹勋　山居杂诗九十首  
清晓看田去，乘露衣襟凉。  
已有耘夫出，揖我喜非常。  
为言苗正好，喜颜笑亦长。  
虽有吏在门，亲苗端可偿。  

曹勋　山居杂诗九十首  
人生行乐尔，行乐则心闲。  
尽既无所用，和气滋容颜。  
卫生有此妙，余事皆可删。  
若益兼忘理，敢告知识间。  

曹勋　山居杂诗九十首  
松根有至药，琥珀与茯苓。  
琥珀未易致，茯苓选宜精。  
制与鞠尘细，色如截肪并。  
一一伴朝粥，地黄安可京。  

曹勋　山居杂诗九十首  
招客图客欢，不图能病客。  
既醉失匕箸，吐茵堕巾帻。  
何堪款曲意，贻念风月夕。  
拂旦往问讯，惭恨见颜色。  

曹勋　山居杂诗九十首  
松色荫人居，松力治人病。  
丹砂含其滋，复何延性命。  
幽居绕苍髯，不畏夏日盛。  
风来听笙竽，便有华胥兴。  

曹勋　山居杂诗九十首  
春雪翳重霄，寒雨连日夜。  
不辍兽炭炽，甚恐庭花谢。  
疏帘莫御冷，炉焚屡成灺。  
寒食数日间，春事求诸野。  

曹勋　山居杂诗九十首  
吾年逾七十，真欲原春迟。  
岂谓上元过，适丁多雨时。  
韶华荏苒半，清明旦夕期。  
流莺与蜂蝶。冷落殊未知。  

曹勋　山居杂诗九十首  
卜居得幽胜，景物无升沉。  
峰峦环郛郭，松竹排园林。  
时时破寂寥，悠悠赖鸣禽。  
於焉自有得，天籁皆余音。  

曹勋　山居杂诗九十首  
客寄辇毂下，驰心田亩间。  
君恩重山岳，臣节殊安闲。  
虽幸米盐足，其如尘土颜。  
终负告归罪，判然诚独难。  

曹勋　山居杂诗九十首  
朼去天台居，邑有万户酒。  
一出尝十家，已觉醉屡肘。  
留连多好事，方圆烦饤斗。  
约趁黄昏归，不知月挂柳。  

曹勋　山居杂诗九十首  
年来心目昏，稍息文字业。  
晓拥台山云，时读修禊帖。  
稚子来捋须，幼孙每持镊。  
晚来微雨休，幽径无不涉。  

曹勋　山居杂诗九十首  
老去情怀懒，修然只此翁。  
闲窗千里月，修竹一帘风。  
事与孤鸿远，心将止水同。  
故人如问讯，痴坐正观空。  

曹勋　山居杂诗九十首  
寂历秋风晚，闲庭落叶深。  
天高晴日澹，山净暮烟沉。  
疾病无时已，年华有底侵。  
两行南去雁，一片北归心。  

曹勋　山居杂诗九十首  
三伏暑可畏，贫富方共之。  
雨忽兼飘风，凉与清气随。  
一饷涤炎暍，万里失蒸炊。  
大哉天地德，好生常所施。  

曹勋　山居杂诗九十首  
北归了无日，先垄扫何时。  
愁与燕鸿远，心同楚客悲。  
寒蝉咽败柳，幽鹭来清池。  
谁与话旧事，泪藓空在衣。  

曹勋　山居杂诗九十首  
七月正流火，晚饭净刹中。  
稍脱蒸郁苦，顿觉心境空。  
放意览翠岫，徐行迎好风。  
得来喜不彻，此赐皆天公。  

曹勋　山居杂诗九十首  
连日山村雨，牛羊都在栏。  
低田渍积水，卧穗铺新寒。  
气逼琴丝润，香传岩桂丹。  
天光惜垅亩，应放月团团。  

曹勋　山居杂诗九十首  
弃官了无事，饭余心境空。  
清琴或数弄，浊酒时一中。  
人生苦不闲，得闲须从容。  
闭门适吾乐，三籁皆同功。  

曹勋　山居杂诗九十首  
秋色遂将半，游云时淡浓。  
水光影{禾罢}稏，秀色增芙蓉。  
斸地种三径，钩窗来五峰。  
新晴何以卜，一意听晨钟。  

曹勋　山居杂诗九十首  
今年已断梅，七月雨益大。  
苗虽不厌雨，灌恐有余溉。  
禾梗正柔嫩，水满舞澎湃。  
其间田高低，于焉有畏爱。  

曹勋　山居杂诗九十首  
北风忽卷热，山顶云已驰。  
日影未容敛，雨脚俄骤垂。  
一向得凉吹，四山横修眉。  
暄寒本两陆，莫能测密移。  

曹勋　山居杂诗九十首  
冷趁西风便，云趋南国深。  
相舂闻野唱，漂絮击溪砧。  
小立迟残照，闲愁倦寸心。  
新亭有耆旧，应共惜花阴。  

曹勋　山居杂诗九十首  
白日忽若暮，北风天正寒。  
浓阴欲酿雪，云侣商量间。  
群儿竞喜跃，婢子争仰看。  
命席拨瓮碧，取醉期尽欢。  

曹勋　山居杂诗九十首  
今岁立秋早，便觉驱探汤。  
虽有正午热，已觉中夜凉。  
麻豆率房角，早禾亦上场。  
吾心喜可知，纪实藏诗章。  

曹勋　山居杂诗九十首  
晚家台山下，云水同一乡。  
人事讲邻曲，鸡黍期相当。  
秋风起木杪，凉气吹衣裳。  
东家喜见招，社瓮开新尝。  

曹勋　山居杂诗九十首  
凄风入林薄，昪日升山迟。  
槿花落因雨，菊英开映篱。  
身老每倦客，目昏犹喜诗。  
所欣水云念，得赴猿鹤期。  

曹勋　山居杂诗九十首  
道人谈长生，禅子论寂灭。  
二子互出奇，生灭孰判别。  
吾侪守黄卷，生理知犹劣。  
惟当一以贯，无问亦无说。  

曹勋　山居杂诗九十首  
晨起冒清露，笋　　出　　闉。  
原野回旧色，花柳摇新春。  
眷言山林性，常与鱼鸟邻。  
恰然适襟抱，自谓羲皇民。  

曹勋　山居杂诗九十首  
我本汝颍士，老隐天台山。  
一瓢顾粗足，三谒无厚颜。  
身与樵牧远，居眇林壑间。  
不为物事役，常对风日闲。  

曹勋　山居杂诗九十首  
前岩有兰若，委径宜细履。  
未能望窣堵，屡复涉清泚。  
路纡疲脚力，僧老识茶味。  
策杖趁栖鸦，斜阳在林际。  

曹勋　山居杂诗九十首  
客惠双井芽，千里冒寒暍。  
品格自高胜，香味两奇绝。  
小小猷溪磨，团团掌中月。  
挥肘喜旋之，纷泊看落雪。  

曹勋　山居杂诗九十首  
平生江海性，俗冗不到眼。  
偶然牵禄养，遂复事篇简。  
所愧道益远，所喜性羽懒。  
末路终此惠，尤得养樗散。  

曹勋　山居杂诗九十首  
梢梢岸上柳，粼粼岸下波。  
晴云羃远岫，东风扇微和。  
去冬身耕植，连春无干戈。  
田畯知此意，种秫应更多。  

曹勋　山居杂诗九十首  
东冈老道友，招我阅子孙。  
大儿教以孝，小儿抚以温。  
举觞意未畅，已复月挂昏。  
兴言还吾庐，更待它日论。  

曹勋　山居杂诗九十首  
高原收菽麦，下田插禾秧。  
田头与地尾，一一意所量。  
躬耕辨好怯，择种均丰荒。  
所以终岁间，食米不及糠。  

曹勋　山居杂诗九十首  
真隐古招提，长林如磔蝟。  
虽有群山峰，所欠一支水。  
草木乏秀润，岩窦燥肌理。  
安能借僧锡，卓处泉涌沸。  

曹勋　山居杂诗九十首  
大麦未救饥，小麦渐擢芒。  
此时农夫叹，政阻接青黄。  
多畏频雨泽，只欲暄晴光。  
农安吾亦安，朝夕祈苍苍。  

曹勋　山居杂诗九十首  
士不远千里，访我付落中。  
话旧语益密，论交颜不红。  
酒炙乏供给，近制相延容。  
白饭与青刍，且饷驴与僮。  

曹勋　山居杂诗九十首  
栽竹勿傍墙，种蕉莫近砌。  
顷之根蔓延，寝乃坏阶戹。  
持疏宛成趣，茂密相映蔽。  
操刀时遣獠，洗削去蓊翳。  

曹勋　山居杂诗九十首  
堂堂春将去，好花如款留。  
荼醾蔓层雪，芍药欹重楼。  
金沙插架富，蕙香转林幽。  
我欲助送之，飞絮漫天愁。  

曹勋　山居杂诗九十首  
朝来一无风，秋暘剧炎锐。  
当年屏翳动，松竹发清吹。  
风岂怜我老，飘萧翔异气。  
泠然濯烦襟，苏息殆天意。  

曹勋　山居杂诗九十首  
晓来浩露出，细履欣悠然。  
垅麦漾轻浪，芳草迷平川。  
无边绿成幄，团飞柳皆绵。  
老翁指谓我，渐熟高低田。  

曹勋　山居杂诗九十首  
西山隐道室，山光锁葱蒨。  
松竹意可揖，节润欲入馔。  
扳携一二友，香火共昏旦。  
天台坐忘身，笑领吾所眷。  

曹勋　山居杂诗九十首  
平生文字饮，真积力已久。  
温故忽若醉，卯饮不待酒。  
昏然亟步武，快哉绕衡陋。  
水阔夕阳红，雨余群山秀。  

曹勋　山居杂诗九十首  
闲时谒坟山，小筑真隐麓。  
怪来少清景，颇似阙修竹。  
荷锄斸云烟，移种扶疏绿。  
亭亭才数根，一扫群朴樕。  

曹勋　山居杂诗九十首  
日铸得新茗，色味建水空。  
未论七碗足，先借两腋风。  
烹在击拂外，得泛齿颊中。  
若论破睡魔，自可书元功。  

曹勋　山居杂诗九十首  
闽浙风土异，九日未见菊。  
丰枝閟秀色。细蓓凄已绿。  
当樽折野蕊，气味亦格触。  
讵知三径中，采采不一足。  

曹勋　山居杂诗九十首  
行都老故旧，见赠新历日。  
快哉得过目，蘧然若有失。  
已病嗟再岁，渐老念弱质。  
叹余落麈尾，非言付摇膝。  

曹勋　山居杂诗九十首  
冰壶冻欲裂，霜风凌雪屋。  
牛斗搅夕眠，瓶笙不成曲。  
平生湖海心，弗受车辕促。  
晨兴且探梅，不惮肌生粟。  

曹勋　山居杂诗九十首  
人惠九皋禽，应节每对舞。  
絷彼云汉心，成我闲静趣。  
六翮不忍剪，深径任翔翥。  
一举遨天风，应到逍遥处。  

曹勋　山居杂诗九十首  
流泉隋石壁，清韵传幽林。  
讵知水石韵，可契琴筑音。  
支筇听之久，凉风吹衣襟。  
更待月下来，同我清夜吟。  

曹勋　山居杂诗九十首  
闲中每自得，闲意非陆沉。  
蚁穴漫说梦，鸥盟谁更寻。  
一年记好处，万缘随夙心。  
即以洗其劳，清月升层林。  

曹勋　山居杂诗九十首  
画工作江梅，粉桧良自夸。  
吾侪晕澹墨，一枝才数花。  
风情意自足，横斜不可加。  
须知自古来，画家须诗家。  

曹勋　山居杂诗九十首  
幽居岁屡换，豪举欲谁作。  
闲情寡赋咏，旧句漫笔削。  
草茅晦小隐，笋蕨供大嚼。  
不时有佳处，悠然动春酌。  

曹勋　山居杂诗九十首  
尘境得闲适，尘事从如麻。  
且发蟹眼汤，一试鹰爪芽。  
萧萧衲帔冷，泠泠心境嘉。  
坐久若为侣，清月上梅花。  

曹勋　山居杂诗九十首  
露蜂缀林薄，土蜂翔户内。  
飞绕旬日閒，穿穴皆其类。  
众声互起息，哄然自陎阾。  
螫幼成腫毒，居闲视其未。  

曹勋　山居杂诗九十首  
小庵筑桐柏，宛在艮山位。  
数峰直远目，一水绕石地。  
门径连主山，松篁接空翠。  
贵客下北阙，喜话卜邻计。  

曹勋　山居杂诗九十首  
忆君远亦去，泉响堑每度。  
一笑成真乐，此乐固难屡。  
村闲桑柘秋，川阔牛羊暮。  
归顾紫领巾，愧我方学圃。  

曹勋　山居杂诗九十首  
英石多斧凿，司石殊怯脆。  
拳然太湖出，始有岩壑意。  
弹窝数峰绿，欲与仇池对。  
永念灵壁巧，嵌空劳梦寐。  

曹勋　山居杂诗九十首  
平生有知旧，相望顿以疏。  
卧念十日雨，谁寄一行书。  
景已来白雁，诗漫如黄初。  
不忘剡溪棹，且策雪中驴。  

曹勋　山居杂诗九十首  
下邑常寂寞，细履寒溪头。  
鱼鰕腥断岸，橘柚明晚秋。  
山色俨晴碧，溪光泛澄流。  
相思故人远，应过回雁洲。  

曹勋　山居杂诗九十首  
休宫伏畎亩，农事未历览。  
年丰则知喜，岁歉颇不鉴。  
螟蜮则曰蠖，不实乃名冇。  
生民惰与勤，天灾未尝滥。  

曹勋　山居杂诗九十首  
秋色不胜悲，浓霜寒入衣。  
蔬畦倦小摘，茅檐曝晴晖。  
人去歌酒歇，雁来音信稀。  
好客招不来，枫叶伴愁飞。  

曹勋　山居杂诗九十首  
偶读禅门礼，老赜存清规。  
鱼鼓钟磬间，细行兼威仪。  
能居三板头，可当一住持。  
破衲受用薄，后来有不知。  

曹勋　山居杂诗九十首  
瑞香本庐阜，瑞昌最为冠。  
以此得瑞名，昧者强臆断。  
种法避寒暑，锦笼不足纂。  
欲披紫云裘，时分建溪碗。  

曹勋　山居杂诗九十首  
雨急怨春晚，花残独稔香。  
燕巢方稳密，蝶翅觉凄凉。  
引睡漫支枕，销闲时炷香。  
新晴故晚照，芳草留斜阳。  

曹勋　山居杂诗九十首  
駸駸随日老，宁能问分阴。  
波流固自远，云在初无心。  
鸟声惊幽思，风徐快冲襟。  
马卿苦病多，中怀天莫忱。  

曹勋　山居杂诗九十首  
天地有大德，好生洽民心。  
炎云涨毒暑，此风散重阴。  
欲驱冞旬热，忽作三日霖。  
人物荷造化，喜归田亩深。  

曹勋　山居杂诗九十首  
顷职古器事，三代考纤悉。  
闳异必夏商，形模且朴质。  
其间盛款识，鼓文俨周室。  
固知文武隆，牧敦当第一。  

曹勋　山居杂诗九十首  
小隐世味薄，花飞惨残春。  
明玉剥楚笋，嫩紫庖吴莼。  
不觉盘箸阙，但喜志意新。  
我惟一廛足，何必问大钧。  

曹勋　山居杂诗九十首  
蒲桃天下冠，太原与全邠。  
邠故近西凉，种植纷士民。  
岂但马乳堆，殆若荔子春。  
为膏为酒醴，香味有此珍。  

曹勋　山居杂诗九十首  
仆以义制心，自谓颇忠赤。  
保国不保身，用忠岂用力。  
所以四将命，悉能全赵璧。  
未当引年归，痛定思政刺。  

曹勋　山居杂诗九十首  
云山贮回肠，日月任转毂。  
客居不问乡，一饱宁较粟。  
家酿报浮蚁，溪鳞贾尺玉。  
以充朝莫盘，怀抱无乃足。  

曹勋　山居杂诗九十首  
调羹商相业，粉额汉宫妆。  
寄远与却月，六朝用弥彰。  
犯寒清而洁，骚经何独忘。  
拥卷怀灵均，灵均亦沉湘。  

曹勋　山居杂诗九十首  
盖屋不在华，所欲庇风雨。  
种花品无繁，四时看开处。  
指喻多非约，日涉乃成趣。  
吾年能几日，景物亦漫与。  

曹勋　山居杂诗九十首  
平日为饱役，方抛世緒婴。  
贾鱼沽市醖，借姓过州城。  
老脱尘中境，心游物外清。  
寒溪行不尽，端为濯衣缨。  

曹勋　山居杂诗九十首  
素怀绕列岫，乃家台山麓。  
人境两俱绝，事物济所欲。  
芳醪澈瑆白，茗饮瀹溪绿。  
对客调玉轸，清风入梧竹。  

曹勋　山居杂诗九十首  
海棠盛西蜀，豪压春风涂。  
三月浣花溪，游人鄙金珠。  
少陵时居瀼，诗史切太虚。  
独不被品藻，此理端何如。  

曹勋　山居杂诗九十首  
春来每窃抃，春去孰可喭。  
寻胜揽妍姿，对花得清燕。  
樽酒所以乐，摘植得忘倦。  
忽改绿阴阴，苍苔从满院。  

曹勋　山居杂诗九十首  
道德五千言，屡读殊隐奥。  
颇能分句法，已自到微妙。  
治国与修身，篇篇言上道。  
讲解七十家，识者自知要。  

曹勋　山居杂诗九十首  
僧相同剃除，其门则异窦。  
律仪尚讲论，估禅则乌有。  
悟去此大魁，穷说则学究。  
与语判此科，是非免纷糅。  

曹勋　山居杂诗九十首  
凿池固不广，纳纳隘所居。  
苟无水光寒，便觉非吾庐。  
漪涟漾芳渚，澄影浮晴虚。  
乐哉濠梁心，已复游嘉鱼。  

曹勋　山居杂诗九十首  
道人范子珉，隐迹朝市端。  
笔墨作峰岭，气象争巑屼。  
稍变烟云态，便觉风雨寒。  
鹤举忽冲霄，大罗得遐观。  

曹勋　山居杂诗九十首  
闲居养僮仆，衣食必鲜美。  
小则爱睡眠，大者趋博戏。  
不然言疾病，莫能承付委。  
长须与赤脚，昔人诚有理。  

曹勋　山居杂诗九十首  
范仙最所长，画牛诚绝笔。  
围模大小定，毛孔不少失。  
膊腕与腹胯，一牛动数日。  
惟我颇得之，卧起尽纤悉。  

曹勋　山居杂诗九十首  
莫怪游春频，只被老逼身。  
念此乐天语，诚哉辞甚真。  
遵行我不倦，治具当勿嗔。  
持炬接迎我，村醉欹冠巾。  

曹勋　山居杂诗九十首  
三春君卉盛，在花茂与残。  
好花正穠丽，不作十日看。  
蓓嫩便须赏，开时惟可叹。  
继自喜新绿，吾心常并观。  

曹勋　山居杂诗九十首  
寒毬格虽下，春事亦可寻。  
故园少见之，花叶均来禽。  
芳蓓暖苞玉，半腮红浅深。  
与客屡清赏，只恐风雨侵。  

曹勋　山居杂诗九十首  
随春动草木，微和入池阁。  
群芳争妍媸，红翠媚寥廓。  
一枝姑到眼，万态便如昨。  
春深风雨来。固已任开落。  

曹勋　山居杂诗九十首  
煴室宿火销，縜袍良独暖。  
病身怯夜永，老怀苦昼短。  
栖鸟惊檐头，朝日上窗眼。  
未问粥面花，地黄酒须满。  

曹勋　山居杂诗九十首  
侵晨盥栉起，爽气随凉飚。  
曳杖踏露草，不觉路已遥。  
水清出沙嘴，烟白横山腰。  
致爽列群岫，不待西山招。  

曹勋　山居杂诗九十首  
闲居必家酿，不以空乏废。  
小槽压春碧，浑含揖和气。  
三杯御客寒，一卮款仆意。  
宁论有贤圣，且复供村醉。  

曹勋　山居杂诗九十首  
小圃养春色，乘时不可缓。  
翌锄常于于，成趣须旦旦。  
花摘去年种，喜供一时玩。  
举杯付歌儿，野服更萧散。  

曹勋　山居杂诗九十首  
从昔漫浪心，家居意不适。  
晨圾香火余，饭了办游历。  
或访僧掇斋，或隐者对奕。  
归来任侵灯，龙吟喷霜笛。  

曹勋　山居杂诗九十首  
随分作栏槛，松竹带花柳。  
四时面面看，百种日日有。  
玩目必群卉，洗心付芳酒。  
吾侪不改常，居閒简可久。  

曹勋　山居杂诗九十首  
前村有经社，香火讯屡通。  
携朋闲步往，老人颜有童。  
一杯苦涩茗，满塘蒲稗风。  
笑顾纸上佛，何时供渠侬。  

曹勋　山居杂诗九十首  
老来参同事，勤增不敢失。  
人言炉偃月，吾意炉藏日。  
朝阳升西山，异液甘若蜜。  
一体奠所居，旦旦享清逸。  

曹勋　山居杂诗九十首  
平生不能棋，遇棋亦輙喜。  
从来号万户，知生不救死。  
多见国手说，得先乃妙理。  
更有末后着，此着知者几。  

曹勋　山居杂诗九十首  
和靖骨已槁，后来欲无说。  
细雨断魂句，妙处益清绝。  
朼来客异县，篱落泠风月。  
吟哦一字难，愧此枝下雪。  

曹勋　山居杂诗九十首  
不持月三长，不奉八关戒。  
久素则生疾，多肉亦思菜。  
齿决今莫遂，啜汗老所快。  
终当屏去荤，居山得自在。  

曹勋　山居杂诗九十首  
台山无牡丹，单叶已最贵。  
斗槛数花尔，便欲发光气。  
珍重莫肯折，如天藏地秘。  
西都每兴怀，此赏殆梦寐。  

曹勋　山居杂诗九十首  
江海吹天风，飞舞散千垅。  
横斜任所适，光丽世非种。  
险秽已平治，屋背欲汹涌。  
年丰此兆之，有秋高可拱。  

曹勋　山居杂诗九十首  
春深多夜雨，倦卧得饱听。  
穿林乍依微，滴檐已纷竞。  
衾寒似落莫，人寂眷闲静。  
怡然遂高眠，枕上颇适性。  

曹勋　山居杂诗九十首  
旬日扣玉京，所见如夙昔。  
红云隐碧洞，清溪映白石。  
临流坐且久，浩流坐且久，  
浩气洞胸臆。溪深竟难涉，  
踟蹰抚苍壁。  

曹勋　山居杂诗九十首  
古铁如钩戟，岁久钢断绽。  
久为土气蚀，皆成豌豆{氵篡}。  
铢两每不多，积之可精炼。  
为剑或为刀，花宾劣于滇。  

曹勋　山居杂诗九十首  
泽国经炎夏，常厌日晷永。  
既乏枕簟凉，亦欠冰雪冷。  
北窗但倦卧，闲人远造请。  
时濯醒心泉，柳下汲深井。  

曹勋　山居杂诗九十首  
平昔喜鳌举，未易自摧堕。  
功名邂逅来，求则成大过。  
壮年不艰苦，老即困寒饿。  
消和理或然，要知非力可。  

曹勋　山居杂诗九十首  
道人有相访，不求养生诀。  
或问琴棋妙，或笑汗漫说。  
何州有隐逸，何山富薇蕨。  
饭了且分携，日课所不屑。  

曹勋　山居杂诗九十首  
造化致有生，旋亦致凋瘁。  
草木方薿薿，枝叶忽靡靡。  
初发白玉涤，接以赤日炽。  
末为飚风吹，从是即委翳。  

曹勋　山居杂诗九十首  
吾年将八十，历践何足数。  
义不惜骸骨，愧无罔君父。  
挂冠复挂冠，求去再求去。  
至原诚遂心，燕笑乐畎亩。  

曹勋　山居杂诗九十首  
山高翳落日，残照欣晚晴。  
意适策筇杖，意倦眠桃笙。  
云水喜益近，语话能忘情。  
书来故人意，相忆应遄征。  

曹勋　山居杂诗九十首  
早年困胡虏，惊痛失方寸。  
居常虽勉勉，临事輙闷闷。  
作字每误墨，裁诗或失韵。  
老来疾益侵，薾然谁可论。  

曹勋　山居杂诗九十首  
半夜秋风高，便觉残暑退。  
一凉精神醒，终夕枕簟愧。  
我老念病役，生病为形赘。  
永怀忘形友，寒暑孰能累。  

曹勋　山居杂诗九十首  
松隐静无事，松竹惟参差。  
避热卧其间，绿荫回凉吹。  
水云不相远，起坐常自怡。  
此心益浩然，西风生桂枝。  

曹勋　山居杂诗九十首  
城居得高胜，栏槛俯陎阾。  
敛迹红尘中，游目雉堞外。  
湖光浸晴碧，若与云外公。  
渔舟何处来，几点忽隐晦。  

曹勋　山居杂诗九十首  
鸡冠与凤仙，早种近阶砌。  
夏秋无花时，类能作幽致。  
鸡色惟青紫，凤蕊杂红翠。  
来年不待种，罅隙自苗裔。  

曹勋　山居杂诗九十首  
台山邑万衣，户以酒为天。  
不惮甑生尘，所原酒如泉。  
多疾自曲糵，致夭非天年。  
因思禁酒法，积粟民沛然。  

曹勋　山居杂诗九十首  
叶落复叶落，冲飚黯寥廓。  
重叠响瑟缩，翩翻下纷泊。  
倦客和修涂，幽人倚高阁。  
归来故山休，冰霜欲萧索。  

曹勋　山居杂诗九十首  
商飚忽在序，候虫凄以鸣。  
岁律念向晚，崦嵫逼于征。  
已叹日月疾，但觉须鬓狞。  
搔首欲何为，松篁助秋声。  

曹勋　山居杂诗九十首  
万花烘天容，粉危腾云气。  
花云覆台榭，疑若天亦醉。  
杯盘多欢赏，供帐亦明丽。  
游人侵宵归，风雨恐踵至。  

曹勋　山居杂诗九十首  
秋暑正炎酷，人不得以息。  
向晚注大雨，剧暑遂扫迹。  
萧然物气平，暂止火御职。  
上天常好生，一凉诚大德。  

曹勋　山居杂诗九十首  
赤城玉京天，冠简奉香火。  
一亘僧有之，道容易佛坐。  
忽为道复得，瞿昙加巾裹。  
屡改神不闻，二家自人我。  

曹勋　山居杂诗九十首  
人生不如意，十固常八九。  
吾辈穷物理，挺特惟所守。  
东风暖入律，客意浓胜酒。  
游鞍纵所如，宁能困圭窦。  

曹勋　山居杂诗九十首  
先生义皇上，与物同逶迤。  
道伴杂然至，闲情示之希。  
蒲团茶味足，明窗情话迟。  
一室多入静，相见亦何时。  

曹勋　山居杂诗九十首  
云山环所临，烟景日日异。  
山作故人接，云为久处计。  
酒酣一声笛，梅风四山起。  
清香剩披拂，参横伴村醉。  

曹勋　山居杂诗九十首  
莳松须残腊，栽花宜早春。  
移竹日随月，种麻月及辰。  
旺方八卦定，农诗七月陈。  
物性无不然，农业宜斤斤。  

曹勋　山居杂诗九十首  
山间气候晚，初冬菊英回。  
定俟开炉集，始送泛菊杯。  
渐列众色异，不殊东篱栽。  
冷雨与寒烟，深惜易尘埃。  

曹勋　山居杂诗九十首  
我生苟无祸，放怀在诗酒。  
诗酒得自在，功名亦何有。  
天欲醉坠车，岂问柳生肘。  
写我平生适，笑寄方外友。  

曹勋　山居杂诗九十首  
墐户喜冬序，秋容换霜风。  
可叹景物移，只在笑谈中。  
菊茂远先见，蓼疏寒更红。  
老怀欣自惬，渐享爱日功。  

曹勋　山居杂诗九十首  
台山穴三兽，樵者不得薪。  
忽是食人虎，便有射虎人。  
善恶必对待，祸福常相邻。  
冞月寝三皮，居山聊一欣。  

曹勋　山居杂诗九十首  
四大一和合，所以兆我命。  
及其有损增，遂复制我病。  
五年过纵心，四大失正定。  
新岁转盼来，疾应改新证。  

曹勋　山居杂诗九十首  
春雨要如膏，发生物已拆。  
霡霂则易耨，浸渍乃损麦。  
连旬不见日，过社麻亦阨。  
再拜祈开晴，民食庶可得。  

曹勋　山居杂诗九十首  
新年供家庙，老稚晨夕忙。  
块坐温暖处，但闻油酱香。  
不问物物阙，有食时时尝。  
诸孙甚解事，翁乃无饥肠。  

曹勋　山居杂诗九十首  
蓬荜久不居，乍归欣故情。  
落叶聚蛛緒，残莎闹蛩声。  
迹与朝市远，梦随风月清。  
从此眠食间，萧散安可得  

曹勋　山居杂诗九十首  
林泉久自得，窗户向深幽。  
不复嫌村酒，何能有客愁。  
夕阳烘远水，飞絮挟轻鸥。  
杖屦归从晚，柴门月一钩。  

曹勋　山居杂诗九十首  
八月河汉近，凉蟾辉太清。  
窗户纱已薄，草木风有声。  
所喜暑云退，不惮岁徂征。  
招客对晚色，酒与月同倾。  

曹勋　山居杂诗九十首  
中春艳桃李，东风惠以繁。  
胡为连日雪，花叶飘阑干。  
气非骄阳候，宛若残腊寒。  
玄冥僭融和，玉川知其端。  

曹勋　山居杂诗九十首  
村落辟幽居，深静颇得趣。  
白云栖檐栋，岚光照窗户。  
往还得隐逸，谈笑皆旧故。  
不畏归路遥，家家响机杼。  

曹勋　山居杂诗九十首  
新春遨西湖，结伴每有侣。  
岂意气差忒，旬中自寒暑。  
欣欣一日晴，愀愀三日雨。  
谓言爱酒伴，有酒谁能湑。  

曹勋　山居杂诗九十首  
手种亭下松，偃盖出云外。  
攀条喜修干，为我发清吹。  
晓庭风瑟缩，夜月金锁碎。  
种久方来归，对之颜有愧。  

曹勋　山居杂诗九十首  
寓居溪阴刹，未暇理归棹。  
遮眼阙文史，借书得探讨。  
卷舒白虎通，涵咏青龙钞。  
贤哉绝世书，欣然慰幽抱。  

曹勋　山居杂诗九十首  
门前露草嫩，极目遨青龙。  
策杖不知远，看山兼别峰。  
晓厨寻晚笋，客供摘新菘。  
舌下清肥足，何劳细肋供。  

曹勋　山居杂诗九十首  
我有旧知识，生来晦踪迹。  
邂逅不可见，早夜何能觅。  
忽然积羽处，相逢吐胸臆。  
临了一句子，会心极得力。  

曹勋　山居杂诗九十首  
吾年已七十，眠早起不宴。  
倦甚就宵枕，卧久思永旦。  
虽无文字劳，渐绝人事叹。  
收其放心尔，戒得尤所赞。  

曹勋　山居杂诗九十首  
得闲一何乐，佳处先徜徉。  
每扣隐逸士，屡过清静坊。  
地僻干戈远，年丰禾稻香。  
访我亦何所，南涧与东冈。  

曹勋　山居杂诗九十首  
斗水小涟漪，拳石献岩窦。  
苍苍三峰足，挺挺数叶秀。  
棐几得巨壑，幽色清永昼。  
以我兼忘心，嵩华亦何有。  

曹勋　山居杂诗九十首  
架屋集匠氏，斲石最可恤。  
相石千仞端，壍山方得出。  
疲形困辇置，巧磓较丝忽。  
所直等众人，人可不择术。  

曹勋　山居杂诗九十首  
秋雨湿庭户，陋舍集闲客。  
重以樽酒空，可为饥肠厄。  
呼童取杯酌，村酒我先识。  
一杯复一杯，满坐生春色。  

曹勋　山居杂诗九十首  
秋雨不可雷，雷即雨无节。  
况当收刈时，只欲天明洁。  
夫何连日雨，卧穗恐芽蘖。  
已失早禾望，晚田幸天辍。  

曹勋　山居杂诗九十首  
陈梨甘若饴，雪梨脆而水。  
二物浙左右，大颗擅甘脆。  
秋热兼宿酒，啗之手不置。  
虽非凤浊鹅，惠予亦多矣。  

曹勋　山居杂诗九十首  
山色侵衣冷，异气作心赏。  
岭月闻凤笙，松风吹鹤氅。  
碧池绉澄绿，群山发清响。  
以此助萧闲，欣然同击壤。  

曹勋　山居杂诗九十首  
台蕈甘擅名，油葱芼枯腊。  
及居台山下，生致出岩隙。  
丁头形磷磷，鸡股香羃羃。  
清对云水客，荤素得共食。  

曹勋　山居杂诗九十首  
休退居远邑，顿喜人事疏。  
饭箩自不足，日记无可书。  
惟对楮先生，复接松大夫。  
溪友留白鱼，鼾睡惊长须。  

曹勋　山居杂诗九十首  
寂历斜阳岸，高低犹涨痕。  
轻舟随浪稳，远水带烟昏。  
野色几番换，乔林何处村。  
情怀了无事，安得易销魂。  

曹勋　山居杂诗九十首  
晨粥山中行，落叶响步武。  
委曲访隐逸，清谈销百虑。  
老汤瀹苦茗，宿火煨山芋。  
却照夕阳归，家人不知处。  

曹勋　山居杂诗九十首  
素原游匡庐，梦寐不可易。  
弃官竟一往，不以归意近。  
屡扣清虚仙，杯酒话畴昔。  
永怀拨云峰，西麈每相忆。  

曹勋　山居杂诗九十首  
初意得闲适，处处期登临。  
岂谓病见拘，未能摅灵衿。  
小滞广莫原，恐辜云水心。  
强半人事尔，无令成侵寻。  

曹勋　山居杂诗九十首  
饭了纵闲适，杖屦涉晴昼。  
时物破百感，环山献明秀。  
承宇茂芳桂，追凉风细逗。  
摘果靡惮劳，聊用引稚幼。  

曹勋　山居杂诗九十首  
临老看草圣，作字意少快。  
居然落笔际，点画反留碍。  
早意亦易事，怀抱殊不介。  
兹来每把玩，徒复一叹慨。  

曹勋　山居杂诗九十首  
前日花正红，今旦香已入。  
我知色空相，未开固非在。  
韶华每备陈，风雨不本贷。  
任渠万点飞，岂待愁如海。  

曹勋　山居杂诗九十首  
岁华念将晚，寒色惨中抱。  
昔年困虀盐，拨灰吟苦调。  
老来适其适，所乐在燕笑。  
招宾共一醉，围炉不妨小。  

曹勋　山居杂诗九十首  
吾家远城市，四围萦叠嶂。  
意寻烟霞游，喜逐樵牧上。  
松间憩两足，论高等四畅。  
或时戴月归，山花记心想。  

曹勋　山居杂诗九十首  
北内号枯桑，浓寒坚夜冻。  
关河鸟过少，雪意晓来重。  
陌上未沾尘，山中已成垅。  
雝雝南去雁，袖手徒目送。  

曹勋　山居杂诗九十首  
雅意老山林，每作山林趣。  
引领山林景，赋咏山林句。  
岚光增日夕，林风度朝暮。  
时时携筇归，群山送归户。  

曹勋　山塞曲  
来时长驱五千里，满目胡尘涨天起。  
胡尘已息辽海空，班师来谒明光宫。  
汉家天子耀神武，不知战士常辛苦。  

曹勋　山中  
告才吾君得挂冠，交亲犹肯问平安。  
连天秋色雁已过，满槛竹声风逗寒。  
对客杯盘心共醉，催人节物岁将阑。  
但知适意山林去，不觉山头行路难。  

曹勋　山中二首  
山中从事亦贤劳，安得眠云独自高。  
两席地栽青紫芥，一株树接碧红桃。  
春风多可移花性，夜雨无声入土膏。  
那办工夫到诗句，溪灯穿屋未编茅。  

曹勋　山中二首  
人间久矣倦迎逢，归路牛羊带夕舂。  
千点梅沉山店月，一溪烟咽寺楼钟。  
穷犹羞涩巉岩面，老自平夷磊磈胸。  
曾笑古人多晚谬，草庵虽小幸相容。  

曹勋　山中谣  
山中之乐何由说，知者不言言者拙。  
红尘飞尽散松风，独酌寒泉弄明月。  

曹勋　扇车  
良工巧制鲍鱼形，短架圆机扇比名。  
十幅怀箱尘不到，一轮因刀羽犹轻。  
辗回剧暑轩楹去，载得长风枕簟清。  
失喜门边须茗客，隔篱悮作碾时声。  

曹勋　上塘值清明八首  
客路逢寒食，划船闹水干。  
娇云易得雨，暴冷不成寒。  
白水连天去，繁桃触目看。  
朝来有家信，稚子报平安。  

曹勋　上塘值清明八首  
客路逢寒食，清明未到家。  
起居须药饵，饮食任鱼暇。  
水净垂垂柳，风迟艳艳花。  
兴来随处乐，不复问年华。  

曹勋　上塘值清明八首  
客路逢寒食，犹寻御腊衣。  
群芳须暖景，曨日尚寒晖。  
余力求闲早，劳生昨梦非。  
荠花浑似雪，蝴蝶梦中归。  

曹勋　上塘值清明八首  
客路逢寒食，光阴亦可惊。  
如何介子节，再过阖庐城。  
列岫遥逾碧，群芳晚更明。  
饭余风力壮，掀舞小舟轻。  

曹勋　上塘值清明八首  
客路逢寒食，山光触处新。  
取鱼多样纲，舣岸几州人。  
默尔非无住，超然得任真。  
今年卦气尽，四顾欲何亲。  

曹勋　上塘值清明八首  
客路逢寒食，浙西春事稀。  
日华藏暖景，天气未单衣。  
歌棹喧椎鼓，桃花巧映扉。  
空蔬黣麦粉，药病岂心违。  

曹勋　上塘值清明八首  
客路逢寒食，禾身出已齐。  
清溪三汊浅，白鹭一行低。  
禊饮心何在，茅峰路恐迷。  
随时随有乐，何处不幽栖。  

曹勋　上塘值清明八首  
客路逢寒食，欣同不系舟。  
闲中聊适性，要地固抽头。  
不作扬州梦，何能贾客留。  
壮怀今断断，世事任悠悠。  

曹勋　上元前四日宣召赏梅  
冉冉东风春乍回，睿思宣入禁中来。  
忽参鼻观清香彻，殊喜一庭都是梅。  

曹勋　上云乐  
真王严仗卫，清道表前旌。  
翠辇浮龙藻，霜戈丽虎兵。  
哀笳鸣广路，警跸过曾城。  
后乘超王屋，前驱上玉京。  
诸天观鼓节，列圣肃仪刑。  
朝谒虚皇罢，麾幢下始青。  
蒷兵宁紫户，阅籍按黄庭。  
十洲皆承事，九宇仰裁成。  
暇豫迎春宴，还宫召百灵。  
绿室陈歌舞，阳台焕日星。  
玉酒浮樽满，天花覆坐馨。  
空谣洞真唱，遐览悲劫龄。  
俯盼红尘子，起灭轻浮萍。  

曹勋　上之回  
卫骑绝沙漠，关驱过玉门。  
云旗梢月窟，辇道属乌孙。  
万国森环卫，三灵骇骏奔。  
声容同日月，威德被乾坤。  
巡狩知无外，蛮戎识至尊。  
何当鸣警跸，高会醼昆仑。  

曹勋　苕溪道中  
秋日苕溪路，轻舟棹晚霞。  
梦魂犹畏客，行李乍离家。  
细细来凉吹，娟娟有晚花。  
平生云水兴，老境似难夸。  

曹勋　绍兴癸丑上已日  
连岁羌酋不荷戈，今年禊饮喜如何。  
中兴乐事虽无象，甲子先同晋永和。  

曹勋　深夜谣二首  
月影移鴗鹊，鑪香满建章。  
君王驻琱辇，宫女出彤房。  
仙乐浮云汉，笙歌绕画梁。  
按图皆国色，何处是高唐。  

曹勋　深夜谣二首  
花落春犹在，人存事已非。  
草侵迎仗路，尘满旧熏衣。  
独立空怜影，当歌但斂眉。  
羞见长门月，曾同步辇归。  

曹勋　升天行  
上智保冲淡，练气固形质。  
精神藏杳冥，独照出寂默。  
三气俱混同，求死不复得。  
其次崇真功，立言与立德。  
轩后御飞龙，旌幢焕晴碧。  
杨许奉丹书，凌空佐天职。  
董奉乘云舆，秦女跨文翼。  
茅山与荆山，遗踪宛如昔。  
旌阳与刘安，鸡犬翔真域。  
清虚王陵孙，巍巍膺九锡。  
云表鸣箫笳，仗卫严霄极。  
即事非荒唐，粲然若白黑。  
挥手谢时人，缑山有仙迹。  

曹勋　圣人出  
升太微，法璇玑。  
辟紫宫，清九围。  
甄符命以膺历，廓氛祲而建灵旗。  
同车书之文轨兮，纳民物於雍熙。  

曹勋　诗送曾豠父还朝十首  
源正嗣事江西派，句律先空冀北群。  
从此金门玉堂去，好将雅颂启吾君。  

曹勋　施磨衲与惠因长老  
三韩山川悉汉地，其中佛法亦复然。  
王子义天不思议，剪除须发作佛事。  
东渡参问三乘法，无为分与最上乘。  
喜抱方袍入净人，有僧莅敬能摄受。  
宝华粲缛并文绮，金针细衲成帖相。  
衣裓一一如来法，一一针孔藏妙用。  
经历百千无退转，佛光律仪不曾失。  
我以至宝易得之，每善护持神通藏。  
是故回施惠因老，原惟此衣覆法身。  
天风海涛助潮音，普闻四众及一切。  
常如此袍无断灭，惠因法施亦无穷。  
楖栗横拈师子床，法法流通并东海。  

曹勋　食虀有作  
点化八珍爽，须烦一品虀。  
付寒求瓮下，面法记山西。  
宫徵难忘味，膏梁勿遽迷。  
终然调鼎手，深旨出扶犁。  

曹勋　示诸子  
霜入晴云暖，冰生掠岸沙。  
卑枝闲剪橘，幽径试寻花。  
客路人情薄，乡关去路赊。  
只应托诸子，莫倦问桑麻。  

曹勋　试笔偶书二首  
家住天台水石村，四围都是给孤园。  
有时桐柏庵中去，归下层峦夕照昏。  

曹勋　试笔偶书二首  
道友山间四散居，忽然相会亦旬余。  
直须把盏如村醉，醉后歌欢更自加。  

曹勋　守闸书事时已退居五首  
十年壮节下清都，鷁首常辞负弩驱。  
一棹西来黄篾舫，闸胥指点右樵渔。  

曹勋　守闸书事时已退居五首  
薄阴疏雨湿春容，两岸增添绿与红。  
短棹悠悠了无事，却怜云水旧匆匆。  

曹勋　守闸书事时已退居五首  
坐断天台四五年，居山心迹两超然。  
谁能更看纸上语，且守自家方寸田。  

曹勋　守闸书事时已退居五首  
老去惟思彻骨清，便无弱水限仙瀛。  
士龙犹记当时梦，梦想如今海上城。  

曹勋　守闸书事时已退居五首  
野情漫对三眠柳，幽思空怀九畹兰。  
他日倘从春步约，湖边一笑似非难。  

曹勋　书玻璃泉壁  
秋夕淮天不肯明，壮怀冲斗若为情。  
卧闻隔水吹三弄，又喜孤城报五更。  

曹勋　书王应夫题记后  
每逢佳处见新诗，语妙春红绕万枝。  
我亦欲寻潮揭去，拟求握手话风期。  

曹勋　暑后喜雨  
雨因祈祷得，连日作廉纤。  
候变凉飙肃，人皆和气添。  
秋蜴犹执热，竹色故侵檐。  
但喜穹崇德，难从甲乙占。  

曹勋　双溪云老寄示佳句及新茶用来韵为谢  
老去光阴不问春，只思麋鹿与为群。  
每求书附风前雁，便想山深日暮云。  
铅椠尘劳应念我，诗章棋局久思君。  
新茶仍副清新句，碌碌粗官愧少文。  

曹勋　思归天台  
山中小筑枕溪流，却踏红尘笑拙谋。  
鬓点吴霜今已才，儿皆楚语只堪愁。  
猿惊鹤怨事偶尔，燕语莺啼春罢休。  
每与儿曹话归计，一帘清梦绕沧洲。  

曹勋　思归引  
岁峥嵘以高逝兮，辰一往而不返。  
夫君胡为乎，伏幽陵而连蹇。  
邈佳人之怀余兮，策予马之不前。  
亘川涂之修阻以纷错，兮雪漫漫而蔽天。  
期百舍之不息兮，命予驾而勉旃。  

曹勋　思远人  
有美人兮天之涯，食兰菊兮服锦衣，  
披琼简兮规天维。隔昆丘之遐阻兮，  
限弱水之漫瀰。曾故人之莫吾知兮，  
旷千载而不归。岁冉冉其将莫兮，  
俨吾驾而不可以徒回。几逍遥於山阿，  
思夫君於式微。  

曹勋　松窗用杜句为韵和以棋酒为意十首  
相君有妙趣，一切不容且。  
纹楸谁与谈，惟彼上人者。  

曹勋　松窗用杜句为韵和以棋酒为意十首  
燕坐靡天游，何必求云将。  
泠然契至道，廻有真乘黄。  

曹勋　松窗用杜句为韵和以棋酒为意十首  
游戏三昧手，绝代无对棋。  
胜负俱可喜，是中聊作痴。  

曹勋　松窗用杜句为韵和以棋酒为意十首  
帘旌风不摇，博山云自度。  
主人下东山，月色转归路。  

曹勋　松窗用杜句为韵和以棋酒为意十首  
小小试部勒，诚可销长日。  
汀沙点鸦鹭，局带山云湿。  

曹勋　松窗用杜句为韵和以棋酒为意十首  
相君有妙理，芳醪正所应。  
红妆艳绮席，翠幕张华灯。  

曹勋　松窗用杜句为韵和以棋酒为意十首  
公富天人学，已收廊庙用。  
宿有云水债，聊寄泉石供。  

曹勋　松窗用杜句为韵和以棋酒为意十首  
攆香复筛辣，兵厨泻芳酒。  
天宇澄清澜，山中寄声否。  

曹勋　松窗用杜句为韵和以棋酒为意十首  
红尘旧老我，青秧新插为。  
宁幸田畯喜，何能属车鸱。  

曹勋　松窗用杜句为韵和以棋酒为意十首  
诵公十妙语，便觉舒华年。  
意与境俱会，超凌心欲仙。  

曹勋　松隐雨过二首  
坐见青天变黑云，雨来海上似翻盆。  
千岩万壑方喷薄，寂历斜阳已挂门。  

曹勋　松隐雨过二首  
云笼赫日藏阳焰，人向红尘困暑风。  
山驿醒心何处是，幅巾萧散梦魂中。  

曹勋　松隐坐上寄钱大参  
闲里光阴不记名，曲勤宏度访公荣。  
五云洒翰情文厚，九节浮香瑆色轻。  
宝箑含风清致爽，彩丝萦臂眼增明。  
团栾每得佳时醉，却恐宣麻下帝城。  

曹勋　送表弟丘彦泽失官之潮  
此身江海一浮沤，遇坎乘流莫预谋。  
莱子奉亲真是乐，塞翁失马定无忧。  
关山照眼长安近，裘褐生香鳄水秋。  
隐忍功名丈夫事，行知富贵自相求。  

曹勋　送别曹封叔  
华宗丰度蔼长云，一笑相逢契懒真。  
岂但金兰如旧分，固应俞扁是前身。  
久为辇毂缁尘客，欲趁龙园茗碗春。  
顾我华颠今放迹，水边林下原相亲。  

曹勋　送曹蕴清归庐山  
吾宗出西蜀，托迹庐阜岑。  
恭礼清虚尊，相与道义深。  
别时白日长。忽兹秋云阴。  
永怀一笑粲，水云劳我心。  

曹勋　送春归  
送春归，在何处。  
禾黍正离离，江城匝屯戍。  
杨花零点旌旗，天涯芳草连云暮。  
旧园桃李遍荆棘，故国楼台尽狐兔。  
衣冠不见洛阳花，胡马犹嘶汉宫树。  
吴江水绿吴山青，春到春归别有情。  
柳色迎人下关塞，随军万里清胡尘。  
黄金台榭未埋没，当年勿秦无人。  

曹勋　送纯老往会稽住华严二首  
清隐孤标久死心，稽山遽欲扣高深。  
休将下渚如华藏，须听潮音作梵音。  

曹勋　送纯老往会稽住华严二首  
重阴雪意正商量，岂似师心径绝江。  
识破须弥山句否，任交幡影上云窗。  

曹勋　送戴才美郎中出使襄汉  
仕宦将相理所当，致君泽民则为良。  
窍窍苟作儿女语，纷纷徒在鵷鹭行。  
惟君英概吞七泽，早以闳略走黠羌。  
天子神圣熟姓字，临遣亟自尚书郎。  
密奉畴咨持玉节，荆襄将漕观施设。  
小摅胸次浩不极，一辟土疆包有截。  
江南梅开欲飞雪，老境何堪与君别。  
可伫促召黄金阙，为贺收功三在杰。  

曹勋　送殿干谯公暂归莆田  
暂辍京尘扰扰间，一鞭行色冒春寒。  
梅花细雨资能赋，野水遥山好据鞍。  
引道颇闻辞魏阙，觅官况可近长安。  
掀髯西笑归宜早，应及莆闽荔子丹。  

曹勋　送丁致远司理  
苕溪霅水接云沙，秀气全钟化鹤家。  
三语固知油幕近，八吟不觉石渠赊。  
庭亲戏彩心应悦，路近乘槎梅已花。  
一意相期升馆殿，三年倚玉愧蒹葭。  

曹勋　送柑酒与少瞻  
小摘洞庭霜后实，旋簄真一瓮头春。  
雪中急欲林夫子，漫助诗人笑语新。  

曹勋　送怀英访庐山  
台岳相逢麋鹿墟，识公风骨秀而癯。  
山林访道诚多切，云水期真进所如。  
炉鼎丹砂知炼己，关河霜霰不妨渠。  
它时应有衡阳雁，莫忘南来一纸书。  

曹勋　送腊梅与曾豠父  
紫烟破萼缀蜂房，薇露浓薰冉冉香。  
寄与赤城贤太守，要知和气入风光。  

曹勋　送荔子与高观察  
磨铜碧海驾天风，吹落闽山荔子红。  
弭渴文园剥玉，急须寄上自嬉翁。  

曹勋　送凝神张先生还茅山  
我家天台玉霄峰，旁临云海空复空。  
水光际天接山影，山间楼阁相溟蒙。  
仙人骑鲸度空碧，步虚声下飘天风。  
缨冠葳蕤跨彩翼。子晋凤笙惊盲聋。  
半夜电雷动岩壑，一坛松桧知仙公。  
别来放迹入朝市，但觉尘土填心胸。  
猿惊鹤怨愧昏旦，竹露萝月徒葱茏。  
君庵三茅何冲融，暮春旅寓凡圣同。  
同造胜境瞻真踪，弟兄乘云御飞龙。  
为时作瑞留从容，但见仙骥顶有红。  
凝神坐啸隐万松，粲粲玉齿犹颜童。  
佩声促诏朝帝召，清净为正裨舜聪。  
坐乎少广追崆峒，物不疵疠寿域中。  
翩然鹤归茅岫东，一篙秋静磨青铜。  
他年我亦披蒙茸，草屦瘦藤饥不充，  
应许下灶为陪从。  

曹勋　送钱处和知三衢  
忠孝传芳在一门，双旌光动小阳春。  
柯山瀫水聊均逸，石室龟峰定可人。  
紫诏密尝符夙梦，朱辬果见抚斯民。  
故家未有如公者，自致勋名侍帝宸。  

曹勋　送清隐纯老住池阳杉山  
冥冥细雨绿阴齐，湛湛长江客去时。  
剔起眉毛欣应供，横担楖栗看来期。  

曹勋　送人倅潮阳  
情文俱至接交亲，折节如君未有邻。  
垂棒不妨希孟德，荣亲当复比安仁。  
碧云斜日羊山路，黄叶西风鳄水滨。  
嗟我殊乡远良友，尚堪病眼看征轮。  

曹勋　送人游福唐  
萝月溪云各未阑，它时薪水肯相安。  
家依梵刹钟磬静，路近台山松桂寒。  
黄槊胜流公远诣，观澜逸兴我难看。  
归时一棹宜须早，趁取薰风荔子丹。  

曹勋　送四子耜倅四明二首  
我家颍水著元勋，千佛名经世有闻。  
汝幸题舆接贤守，益修廉节报吾君。  

曹勋　送四子耜倅四明二首  
高秋风月变新凉，老泪何堪不计双。  
从此梦魂应逐汝，南云夜夜过鄞江。  

曹勋　送王道录桐柏住庵二首  
早觉人间万事非，便寻幽远净征衣。  
每嗟老境难辞老，政使归时未得归。  
物外无思皆妙道，尘中有患更危机。  
羡君行李翩然去，琼阙从兹两子微。  

曹勋　送王道录桐柏住庵二首  
见说当年梦甚真，公今高步挹清尘。  
经传桐柏兼三洞，名在明廷接万神。  
马过越山资浩气，花飞剡水正残春。  
白云二友皆仙士，晤语多应一笑频。  

曹勋　送王制置帅成都  
从来吴蜀势相亲，制阃今勤侍帝臣。  
可但覆瓯称直道，暂烦分陕济斯民。  
剑关日下山河重，井络天开号令新。  
圣主遂宽西顾念，遨头正及锦江春。  

曹勋　送谢景思从辟督府二首  
乘传逆知怀抱开，壁门春晚静尘埃。  
萱明子舍虽云乐，檄愈头风得屡催。  
横槊便知威黠虏，指踪端复赖长才。  
维持江左风流在，富贵行看正鼎来。  

曹勋　送谢景思从辟督府二首  
艰垒师行遂坦夷，中兴仍待老文辞。  
上公固已虚油幕，硕画旋看赞鼎司。  
气隔龙荒朝陇蜀，令严虎旅肃旌麾。  
风声鹤唳天威振，会风棋余折屐时。  

曹勋　送新酒糟蟹与贾之奇五首  
小酢银槽新拨醅，带糟郭索佐樽罍。  
一时送上天台友，助对梅花人举杯。  

曹勋　送新酒糟蟹与贾之奇五首  
陋巷何能有玉醅，闲人正以鄙惟罍。  
捣香筛辣宜相送，似胜骑鲸月下杯。  

曹勋　送新酒糟蟹与贾之奇五首  
雪后寒浓酒未醅，冻吟谁与酌金罍。  
不忧毂下米炊玉，同放马蹄银作杯。  

曹勋　送新酒糟蟹与贾之奇五首  
新诗慰我胜浮醅，岂待杯盘更举罍。  
但原车中无折齿，何忧举案乏持杯。  

曹勋　送新酒糟蟹与贾之奇五首  
企咏公才绿涨醅，我方破器不成罍。  
词源端并流三峡，薪火何能救一杯。  

曹勋　送徐正时归浦城  
徐子志义士，触热如探汤。  
远从南浦来，访我存与亡。  
语兼琼瑶温，气回兰蕙芳。  
炎云正烁石，怀抱为清凉。  
顾予岩壑姿，小筑台山傍。  
儿辈杂编氓，荆扉绕松篁。  
感公久留兹，语离势中肠。  
行行括苍道，念此山路长。  
公怀武夷春，复多知见香。  
青云勉震耀，宜近天汉光。  
草堂不道远，时寄烟苍茫。  

曹勋　送徐正时之官赣州四首  
君以高标比太阿，方将试用倚无何。  
肯来访我松筠里，踏遍崇冈与断坡。  

曹勋　送徐正时之官赣州四首  
报道君乘六月潮，在齐端可比闻韶。  
探汤剧暑不易度，应喜南云瞻玉霄。  

曹勋　送徐正时之官赣州四首  
交游之厚鲜如公，信越前修辈行中。  
有弟方登龙虎榜，乃兄力践古人风。  

曹勋　送徐正时之官赣州四首  
君方赣水赴除书，百舵横江信所扶。  
他日雁山新雁到，问先曾这赤城无。  

曹勋　送许尉  
平生许彦充，躯胆两豪举。  
掀髯参军事，讵可细碎语。  
我时百僚下，计拙役甚苦。  
从事得余力，慷慨志相许。  
公乃小著鞭，一官尉南浦。  
盐车虽云困，垂棒亦其所。  
原子逢荐达，天王方振旅。  
求田勿堕气，苞茅当问楚。  
此事岂不壮，况复吾素与。  
我缘拥縗服，窘欲访鸡黍。  
天寒霜雪盛，世乱豺狼阻。  
何堪南北趋，别意寓瑆俎。  
伤心有清泪，挥洒欲如雨。  

曹勋　送选兄归天台  
一笠弥天亦大奇，选公访我索新诗。  
赤城归去应相忆，十里松风月上时。  

曹勋　送杨子宽还临安寄钱处和  
送客天台不上船，东风款段喜扬鞭。  
山容阁雪晓犹冷，花色烘云春正妍。  
垅上麦芒犹绿嫩，枝间梅子渐青圆。  
有怀阁老应诗罢，尽卷珠帘按管弦。  

曹勋　送曾豠父还朝十首  
故家门地少相传，公独翘翘朝墨仙。  
五两诗章蔼天禄，看同勋业映青编。  

曹勋　送曾豠父还朝十首  
异枝同颖绕祥云，贡入南州瑞木新。  
并影薰风舞交翠，要知仁政在斯民。  

曹勋　送曾豠父还朝十首  
丽句清言继风雅，手开云汉焕天章。  
珠玑散落佳山水，奕世人薰一瓣香。  

曹勋　送曾豠父还朝十首  
大参宴客有遗址，栋宇半欹荆棘中。  
一日青红丽云表，因知雅量自相同。  

曹勋　送曾豠父还朝十首  
玉霄栏槛冠东州，幻出风烟最上头。  
壁月山光入遗爱，此方今已号曾栖。  

曹勋　送曾豠父还朝十首  
识公政事在恺悌，接物情文惟到诚。  
天台两岁士民说，要雨雨来晴便晴。  

曹勋　送曾豠父还朝十首  
阿苹能唱大苏词，赤壁长哦更一奇。  
临赋图成好相伴，东山他日固先知。  

曹勋　送曾豠父还朝十首  
老来百事大关身，惟有芳醪意甚真。  
忆着碧琳相觅去，问梅期醉水南春。  

曹勋　送曾豠父还朝十首  
借寇何能共此邦，离怀未易寸心降。  
惟将老泪逐梅雨，流入玉溪同一江。  

曹勋　送张才甫知池阳  
频向长亭折柳枝，客中送客动愁思。  
未论莲社重分袂，第喜牙璋再把麾。  
旁塞兵民须旧德，长淮风月待新诗。  
行看紫诏求耆宿，正是霜天清晓时。  

曹勋　送张冲举先生还山  
道人丰骨出埃尘，玉颊双红烂熳春。  
金液密传张果老，黄庭曾授赤明民。  
秋来行李林泉好，雨后云山意气新。  
顾我年华已垂尽，余龄薪水原相亲。  

曹勋　送赵安定弭节三衢  
茅土真封辅帝畿，天潢近派冠彤墀。  
当机久契拈花笑，示病何劳阖国追。  
北阙暂违文石陛，西风正是菊花时。  
瘦筇短褐他年去，洗雨蒙烟访羽池。  

曹勋　送赵添戎还漳州  
北风号枯叶，漠漠天正寒。  
弛担逆旅中，方税游子鞍。  
吾甥遽相访，别久心万端。  
意定话亲旧，或悲或可欢。  
乃将十年心，只作累刻殚。  
修涂困尘土，客庖无盘餐。  
举杯少延款，荷子襟抱宽。  
明朝复掺袂，老怀凄以酸。  
漳山无瘴烟，漳水无惊湍。  
侍亲友于乐，勿倦为戎官。  
原因南风期，时时寄平安。  

曹勋　送郑吏部出使二首  
圣主东南眷念劳。绣衣行部辍名曹。  
喜寻物外人多竺，应遇山中相有陶。  
丹笔不摇吟笔健，颓风顿革古风高。  
如何大展安邦手，勿使鲸鲵弄海涛。  

曹勋　送郑吏部出使二首  
生灵涂炭帝兴怜，揽辔公应原著鞭。  
禹贡山川仍旧贯，汉时户口失残编。  
交征夷夏疑非古，积弊公私不记年。  
且乞韩州风信好，二君归计托楼船。  

曹勋　送郑猷归福唐  
君家有唐第一人，耕隐谷口同子真。  
临安始终三十载，我亦挂冠君归闽。  
重话向来倦游处，苍颜秃鬓皆如银。  
喜君南归不可从，雁飞时寄天台春。  

曹勋　送子芬年家之官越上  
清润丰姿玉不瑕，篇章典重见词华。  
韬钤小试诸侯幕，事业共称丞相家。  
蓬阁昼长宜笑咏，山阴春早已莺花。  
凤池自是风流在，行见金门帽带斜。  

曹勋　送子威史归邵怒  
闽浙相望一寸心，鴒原落寞叹孤音。  
五年情话空相忆，千里闲门肯见寻。  
只拟连床常对语，岂堪垂老更分襟。  
它时果许邻幽筑，莫倦天台尘土深。  

曹勋　送子威兄钤兵池阳  
伊昔侍伯父，一官尉池阳。  
时年方九龄，读书未知方。  
於今涉五纪，皤然须须霜。  
兹喜伯兄官，钤兵总戎行。  
素风出韬略，貔貅禀闳纲。  
小试部勒勤，著鞭扬荣光。  
青林脱幽箨，浓绿栖残芳。  
起予水云心，尚拘朝市忙。  
齐山上穹碧，九华俨珪璋。  
紫岩楮敲冰，云叶供展张。  
清江霁远目，帆樯下沧浪。  
林泉作佳游，为公发天藏。  
伯父昔所临，云汉披天章。  
琳琅戛鸣球，往往题僧坊。  
何当切访问，便与磨珉苍。  
蔗於门户间，能事岁月长。  
仙舟涉初夏，浮家及清凉。  
毫举尘土境，海运图南翔。  
兄弟各垂白，语离热中肠。  
原言养浩然，时举黄金觞。  
因风托素鳍，访我菰蒲乡。  

曹勋　隋堤草  
绵绵隋堤草，草色翠如茵。  
梧桐间桃李，穠艳骄阳春。  
杨柳垂金堤，拂舞无纤尘。  
行人不敢折，守吏严呵嗔。  
大业一崩陨，九庙犹荆榛。  
隋堤草与木，采斫杂樵薪。  
秋风号枯枝，野火烧陈根。  
园林宫馆尚禾黍，草木於尔何足论。  

曹勋　隋堤柳  
隋堤柳，千里夹隋堤。  
堤中有巀3道，百尺隐金鎚。  
柳色间桃李，行客迷芳菲。  
牙樯从西来，云表开龙旗。  
一舟挽千人，万舟若鱼丽。  
舟中尽绝色，不厌荒淫饥。  
锦帆压奔流，日夜东南驰。  
龙舟未及返，身辱吴公泥。  
神器朱所托，化作迷楼灰。  
向来桃与李，花色犹不衰。  
向来堤上柳，柳色犹依依。  
唐公已举晋阳甲，草木虽小知无隋。  

曹勋　岁将暮  
岁将暮，岁将暮，  
靡靡行人不归去。不归去，  
道路长，道路长兮复限我以石坂羊肠。  
山多乔木兮不能为吾之栋梁，水多深阴兮不能为吾之舟航。  
徒顿驾以独宿兮，趋风雨於晨装。  
眇佳人兮余怀，期遥集于扶桑。  

曹勋　孙倅书尾附二诗  
已作惊禽不择柯，异乡那复困风波。  
别来莫讶书凄恻，忧患艰难我最多。  

曹勋　孙倅书尾附二诗  
南徐作别抵闽乡，三见春风换众芳。  
若对旧游知识问，为言羁旅鬓成霜。  

曹勋　台城杂诗七首  
卜筑城隅久罢休，数椽忽得水西头。  
四围竹色缭寒碧，一径杉风留素秋。  
门外水天分棐几，天边桂子入帘钩。  
指踪尽得神仙客，更乞佳名为榜不。  

曹勋　台城杂诗七首  
老境光阴怯雨霜，怕寒窒隙似猜防。  
养生饱悟风中烛，卜宅闲寻肘后方。  
明世渔樵终混迹，故山猿鹤怨循墙。  
天台肯约它年隐，半岭松风殷夜床。  

曹勋　台城杂诗七首  
长歌山水五风霜，翠竹青松是臣防。  
每谓肉身求净观，犹胜饭袋绕诸方。  
因风老叶闲粘纲，久雨新苔巧占墙。  
何以待宾余旧贯，一香一饭一胡床。  

曹勋　台城杂诗七首  
向来小筑久锄荒，更觉闲中日月长。  
山脚孤烟迷市井，冈头斜照下牛羊。  
乘槎未喜闲侵汉，骑鹤何求再上扬。  
简寂新诗清有素，雨随击节助浪浪。  

曹勋　台城杂诗七首  
归涂只欲自治荒，久羽田音兴益长。  
插稻方能骑身马，触藩遽复叹羝羊。  
乍为事压愧俯仰，却得公来时举扬。  
更待凉风不天未，醉看墨妙写淋浪。  

曹勋　台城杂诗七首  
雨后秋风十日阴，罗衣初觉晓寒侵。  
清愁强欲亲欢伯，瘦骨何能举聚针。  
碧玉丽词残照晚，青楼秀色暮云深。  
中郎好句传茅屋，端比逃虚喜足音。  

曹勋　台城杂诗七首  
金柔火老转清商，已近蟾华冉冉光。  
尚有微云遗暑湿，不妨森木作新凉。  
壶中自有洞天阔，物外每同春日长。  
原得身藏箕斗内，白苹红蓼水云乡。  

曹勋　题岸老庵居  
唯庵无住老禅人，一坐中间远世纷。  
不讨毗耶方丈饭，应思雨满北山云。  

曹勋　题潮州黄岗驿  
旱作颠风日日吹，冬来浑似麦秋时。  
土人尚畏生炎瘴，北客闻时泪可知。  

曹勋　题钓台  
遐想先生后世名，常如山水四时青。  
因知功业成何事，归美惟消犹帝星。  

曹勋　题丁掾钓雪图  
连鳌妙手舣前湾，蓑笠琴书得自安。  
更待一轮清月上，静看千顷玉光寒。  

曹勋　题董亨道画西湖  
湖上秋山翠作堆，湖光千顷漾涟漪。  
晓云帖水菰蒲冷，正是吴江枫落时。  

曹勋　题澉浦金粟寺二首  
我闻金粟名，来谒示病相。  
不见隐几老，松竹空函丈。  
雨花谁声闻，擎钵定非想。  
归去一笑粲，春风快双浆。  

曹勋　题澉浦金粟寺二首  
入门不见佛，已悟本无相。  
若为是真求，沙界等寻丈。  
欣蓬两禅老，妙悟灭心想。  
行当求所求，筏喻不言桨。  

曹勋　题光武庙三首  
陇蜀趋风泣向隅，征途殊喜读双趺。  
他年新载碑中语，百万俱摧历古无。  

曹勋　题光武庙三首  
故人高卧枕严溪，香火纷纷俗不疲。  
倘赞提封如帝业，也分百户奉真祠。  

曹勋　题光武庙三首  
九州思汉定雄夫，天下雄夫待一呼。  
冰亦复随人意合，从来大度自同符。  

曹勋　题黄湾真如山般若台  
真如山中龙象宅，前三后三率禅客。  
珍公提唱悟本心，一指不留庭下柏。  
我来春事梅已玉，仍吸灵泉酌寒碧。  
会看海印发光时，台前璧月连天白。  

曹勋　题家雷锋海棠小亭壁  
万点匀红上海棠，小亭无处着春光。  
放教晓日滋新彩，要问东君学醉妆。  

曹勋　题建宁府分水岭铺  
三年闽海类飘萍，今近天枢第一星。  
虽是玉京犹万里，江南山已望中青。  

曹勋　题今是斋  
伟矣高情著，斋名世亦稀。  
但能尘事远，便觉昔年非。  
琴静凝香碧，神清众妙归。  
诸缘只心法，鸥鸟亦忘机。  

曹勋　题禁中黄石榴二首  
榴花昔染猩猩血，檐卜丛中今斗新。  
何事司花与纯素，不同妖艳污天真。  

曹勋　题禁中黄石榴二首  
安石开花比御衣，绉红繁绿不能奇。  
上林别有娇黄贵，如剪冰绡衬玉肌。  

曹勋　题客舍  
路边小舍静无泥，风入松杉绿满枝。  
溪抱回堤山抱屋，舟藏曲港竹藏篱。  
主人野性留应懒，倦客闲情去輙迟。  
内讼尘埃犹仆仆，厚颜如奉北山移。  

曹勋　题李次仲庵中  
杖藜乘兴出江头，自挂青钱买小舟。  
祈问仙翁餐玉法，便风一日到严州。  

曹勋　题钱参政东岩  
龙顾初闻辟纵观，尽收清胜閟高寒。  
四围列岫飞云静，十里平湖碧照宽。  
麈尾有言皆灌枯，尘中无路不惊湍。  
东岩端作东山望，行为苍生起谢安。  

曹勋　题谯干钓雪图  
四山飞雪正漫漫，蓑笠何人把钓竿。  
六月披图方执热，风随玉麈不胜寒。  

曹勋　题清虚庵三首  
清虚指出翠微旁，便涌流泉溉一方。  
更拜璇题作神力，源源千古出甘凉。  

曹勋　题清虚庵三首  
拨云峰迥势岧巃，杰阁翚飞倚绛霄。  
扶翊道风千载遇，昭回奎画百神朝。  

曹勋　题清虚庵三首  
松篁交映有无中，行近仙扉一水东。  
独上上清三洞妙，宝章云笈助真风。  

曹勋　题泉州延福寺壁  
春深犹未试春衣，漠漠轻寒酒力微。  
堪笑杨花太轻薄，淡烟细雨不教肥。  

曹勋　题人舫斋  
君家作屋拟虚舟，想见低窗事事幽，  
竹干巧同樯影寺，帘波寒并水光浮。  
五湖烟月应无意，四海风尘计少留。  
挂旆天山端有待，要凭巨楫济横流。  

曹勋　题人画扇十首  
雪余蒲苇衬沙黄，野水寒清雁半翔。  
柳下摇风云漠漠，飞鸣应喜下潇湘。  

曹勋　题人画扇十首  
一川芳草接浓云，拂地垂杨带雨昏。  
蓑笠不堪牛背湿，迎风呼犊趁柴门。  

曹勋　题人画扇十首  
宽围绿野正华滋，放牧横溪草软时。  
跪乳从兹富原显，尚羔先喜咏来思。  

曹勋　题人画扇十首  
槲叶声乾雪尚浮，驯和群出映寒流。  
啼猿不在关山冷，相顾应无羽猎忧。  

曹勋　题人画扇十首  
柳已如眉拂上林，细风吹动绿烟深。  
东君巧欲装春色，更引黄鹂啭好音。  

曹勋　题人画扇十首  
薰风栏槛送微凉，洁白南花玉蕊芳。  
倚径一枝殊楚楚，任教蜂蝶绕清香。  

曹勋　题人画扇十首  
长沙笔墨妙山林，植立如听啸月音。  
岸槲不妨俱遂性，一溪闲与照清深。  

曹勋　题人画扇十首  
烟苞绿叶拥祥云，一种芳菲秀色新。  
密蓓临风凝重露，横枝照眼觉浓春。  

曹勋　题人画扇十首  
野林物物适幽栖，春引风高裂石时。  
何处双禽飞不定，静宜翠竹亚寒枝。  

曹勋　题人画扇十首  
惨惨江天散六花，磷磷寒碧不藏砂。  
扁舟蓑笠撑何去，应向溪头问酒家。  

曹勋　题山景二首  
林薄空蒙未见花，萦纡一径向溪斜。  
杖藜倚待船中客，山崦同寻卖酒家。  

曹勋　题山景二首  
乱山苍翠霭岚光，采药幽人凤子香。  
路转峰回茅舍静，好寻绝顶访僧房。  

曹勋　题扇二十四首  
霏微梅雨暗林塘，润逼琴丝草木香。  
卷箔钩帘无一事，篆烟终日伴清凉。  

曹勋　题扇二十四首  
势凌空碧小嶕巃，秀木成阴映断桥。  
注意便为庐阜想，摇风最喜水芭蕉。  

曹勋　题扇二十四首  
薰风过雨到池台，绿荫都无一点埃。  
傍架垂垂薇露重，糁枝已有橘花开。  

曹勋　题扇二十四首  
含笑殊名缥与缃，就中晕紫最芬芳。  
纤枝小摘涓涓露，鼻观须参著肉香。  

曹勋　题扇二十四首  
东风已过晓天清，尚有飞来柳絮轻。  
卷起珠帘窗户静，一番新绿照人清。  

曹勋　题扇二十四首  
引睡文书堆棐几，穿帘燕子拣海梁。  
好风弄袖湖山近，陇亩摇春禾黍香。  

曹勋　题扇二十四首  
碧沼波澄拂柳条，坐来未觉水云遥。  
轻轻风絮迷新涨，一啭新声破寂寥。  

曹勋　题扇二十四首  
惯向青林与碧溪，幽居竹石自相宜。  
种成满眼花堆锦，开落如今总不知。  

曹勋　题扇二十四首  
草萦平碧柳舒金，春色融融积渐深。  
巢燕高低寻画栋，宿云浓谈作轻阴。  

曹勋　题扇二十四首  
红盘花上绿烟微，风转天香暖著衣。  
行遍四桥闲伫立，碧波时有彩怨飞。  

曹勋　题扇二十四首  
瀰瀰水槛俯横桥，水面新荷影动摇。  
时向青空飞白鹭，不妨悲翠立兰苕。  

曹勋　题扇二十四首  
春去烟光绿已齐，阴阴栏槛晓晴时。  
新梢替尽残芳静，喜见余花一两枝。  

曹勋　题扇二十四首  
松篁交翠入幽深，道院萧闲每遣心。  
一炷清香宜燕坐，数声钟磬有余音。  

曹勋　题扇二十四首  
弄袖和风拂拂轻，众香迎面酒微醒。  
凉寻小径通幽处，花压栏干竹一亭。  

曹勋　题扇二十四首  
小楼连苑碧山前，终日凉生枕簟边。  
自是西湖秋更好，水光山色接长天。  

曹勋　题扇二十四首  
柳满长堤绿满池，藕花倚岸两三权。  
文鸳扑鹿惊飞起，一棹高荷艇子移。  

曹勋　题扇二十四首  
庭萱戢戢漏新春，槛外梅花冷带云。  
与客对床风撼竹，一灯殊喜细论文。  

曹勋　题扇二十四首  
小轩风景画图宽，一再闲寻绿绮弹。  
雨着梨花春已老，烟沉芳草梦犹寒。  

曹勋　题扇二十四首  
老境惟期得醉歌，何能浩荡涉风波。  
关山月白闻归雁，风雨秋深想钓蓑。  

曹勋　题扇二十四首  
残春已云不堪招，犹喜莺声破寂寥。  
花片片飞风弄蝶，柳阴阴下水平桥。  

曹勋　题扇二十四首  
雨余湖上数峰青，湖水连天似镜平。  
一棹迎凉快襟袖，香从苹末晚风生。  

曹勋　题扇二十四首  
暂脱尘埃污履絧，白云坐看起天隅。  
笋梢觧箨摇新翠，为作麾幢执万夫。  

曹勋　题扇二十四首  
秋风天净绝纤痕，且喜新凉莫更论。  
坐上卷帘人未醉，秋香满院月黄昏。  

曹勋　题扇二十四首  
燕尾溪头晚色分，蜂腰山断日斜曛。  
半篙碧静秋垂钓，一棹黄昏冷载云。  

曹勋　题王懋功秀才秀野堂  
卜筑清幽远市尘，一种窈窕静松筠。  
下临城郭千门晓，中有轩窗五亩春。  
游艺本图佳客语，好贤不觉主人贫。  
我来登览秋风晚，喜揖清言月色新。  

曹勋　题王氏女自写渡水罗汉  
尊者暂离方广间，神通游戏山水闲。  
女郎夙植窥其藩，妙笔写出尊者颜。  
甚知此意大廓落，直与世尘解缠缚。  
不须锡飞与杯渡，政恐有僧敲折脚。  

曹勋　题唯庵后大松  
唯庵有长松，秀拔撑青空。  
铜石并根干，榆枋比蒿蓬。  
天地荫中边，日月奔西东。  
原言滋浩养，千岁看此公。  

曹勋　题卫太尉岩集图  
卫公雅志安林泉，禀生似无尘土缘。  
英标孤映出群鹤，姿仪密际三界仙。  
居临山麓绝焕丽，楚楚松竹相后先。  
幽岩嵌空截绿玉，嘉木荫映摇苍烟。  
喜招社友共清集，中有一老谈幽神。  
其余六逸咸自若，炷香瀹茗殊恰然。  
曹丘倚案独阁笔，想见窘思人所怜。  
众宾得接书史乐，浩气高压江湖天。  
只觉谈话可上汉，不拟步武犹居廛。  
墨隐能画巧为此，一段美事端宜传。  
好辞更赋风月上，胜韵直彻星辰边。  
他时一笑忽相值，固应何止三千年。  

曹勋　题吴郡王家双竹  
环碧亭前碧玉枝，森森连璧揖多姿。  
节涵宿雨苍龙并，梢舞晴云翠凤差。  
架雪凌霜俱有志，怀仁抱义本同时。  
戚垣密协如苞瑞，盛事应先黼扆知。  

曹勋　题显恩寺  
笋舆轧轧度林峦，投宿招提一枕宽。  
尚有山头半峰雪，助成清夜五更寒。  

曹勋　题小石接待庵  
老大思閒适，山林喜晦藏。  
一廛虽异县，三径得崇冈。  
地僻烟云润，年丰黍稷香。  
心期得多矣，襟袖更新凉。  

曹勋　题谢太尉养素堂  
乐山雅望意雍容，养素璇题振道风。  
剩贮琴书供啸咏，更新窗户不青红。  
数峰吴越登临外，千里江山指顾中。  
玉碾碧天冷无际，中秋莫放酒杯空。  

曹勋　题信州月岩寺  
不长凡花不长松，山藏月影紫云中。  
臣灵巧凿如规玉，借与神仙上桂宫。  

曹勋　题幸蜀图  
曾读开元天宝间，四时风月不教闲。  
长联玉辔游清夜，岂意崎岖蜀道难。  

曹勋　题雪景二首  
雪满群山万类沉，幽人闭户寂无心。  
轻舟冲冷肯乘兴，情与剡溪寒意深。  

曹勋　题雪景二首  
四山吹雪洒沧浪，两两渔舟冷不妨。  
自是寒鱼依密藻，江深岸迥谩鸣梠。  

曹勋　题倚江图  
有客登临酒半酣，道人仍为扫烟岚。  
瘦筇更约风尘上，粥饭老同弥勒龛。  

曹勋　题应之二扇  
纺车补緒住溪头，草木萧萧隐显秋。  
贾客数声何处橹，水云庆却羡渔舟。  
一带晴林散晓鸦，山边理棹钓云沙。  
有人策蹇春风里，应向溪头问酒家。  

曹勋　题迎晖堂  
爽垲幽居抵万金，东西领略水云深。  
江山入坐清无暑，文史销閒静有琴。  
何处菱歌烟艇雨，最宜秋月海潮音。  
主人占得林泉乐，本有江湖一片心。  

曹勋　题友人书后  
客子得秋凉，壮怀亦增慨。  
永念故人远，三湘渺沧海。  

曹勋　题俞{扌堇}画八景  
吴越山高紫翠重，浙江东下竦双峰。  
峰前忽涌东西白，飞舞潮头万玉龙。  
千秋人去水云空，只有荷花绕岸红。  
寄语阿溪垂钓处，莫教闲却一丝风。  
萧萧木叶下西山，便觉莼兴不闲。  
莫踏长虹千尺去，孤帆正在暮云间。  
兹山泉石压江西，肩衲枯禅万众栖。  
欲向南州理烟艇，香炉先望紫云低。  
秋涛初过静鱼龙，海纳斜阳万顷红。  
待向焦山留夕月，一帆犹记挂西风。  
轻舟短棹下安流，回首烟江望夕楼。  
却记阿瞒当日事，灰飞烟灭只供愁。  
上下天光一碧时，白苹红蓼照晴晖。  
汉阳树远江烟起，黄鹤楼空燕子归。  
清湘列岫拥烟霏，不见灵均吊楚妃。  
一带僧园入修绿，待看岳麓雨晴时。  

曹勋　题张太尉画  
一带烟沙接冷云，平林寂历夕阳昏。  
轻舟急桨归何处，应住山前黄叶村。  

曹勋　天上月  
皎皎天上月，随人如有情。  
何当背银烛，充我如绝缨。  

曹勋　天台书事十三首  
南窗面日北窗寒，终日南窗体甚安。  
向道老来惟倦坐，看销一缕篆烟残。  

曹勋　天台书事十三首  
老来少睡怕房栊，欲睡还休被屡烘。  
半夜披衣还打坐，耳边听尽两山钟。  

曹勋　天台书事十三首  
人情人事拨来无，惟有亲知意不疏。  
数幅沓来还一幅，寒温而已作回书。  

曹勋　天台书事十三首  
连雨催寒黄着苔，纷然枯叶拥闲阶。  
了无春意到梅萼，只有瑞香先腊开。  

曹勋　天台书事十三首  
清晓鸦啼睡梦间，喜闻飞雪满前山。  
揽衣忙作披衣意，不问轻寒且凭栏。  

曹勋　天台书事十三首  
小圃都无花木名，只栽松竹养余清。  
时时风向边头过，喜听松声又竹声。  

曹勋　天台书事十三首  
绿阴侵坐午窗明，几案书繁倦思生。  
喜拆缄题新卷帙，故人惠我见高情。  

曹勋　天台书事十三首  
终日飞霙下远空，冷回帘幕怯东风。  
瑞香满槛深遮映，怕损亭亭紫锦笼。  

曹勋　天台书事十三首  
水云深处是吾家，饭有胡麻饮有茶。  
铛里未能炊一粟，山头学得种三花。  

曹勋　天台书事十三首  
云山云归山未静，潮生潮落海非闲。  
岂如此老犹强健，一挂冠裳便掩关。  

曹勋　天台书事十三首  
束发名场历百艰，荷恩早许出清班。  
未能脱迹尘埃外，已爱著身泉石间。  

曹勋　天台书事十三首  
香火寻盟欲过门，相迎道地盍先论。  
路从舍北清溪曲，家在县东黄叶村。  

曹勋　天台书事十三首  
饭了从容古寺前，杖藜闲倚听清泉。  
因看一则邻僧话，揽却老夫中夜眠。  

曹勋　天台宰祈雨有感  
炎风逾月炽佗苍，稼穑如云已变黄。  
令尹为民躬血恳，神龙奋雨破骄阳。  
高低禾颖苖苖秀，垅亩风回细细香。  
自尔屡丰应课最，西成先可贺仓箱。  

曹勋　天阴望钟山  
尘土不满眼，飞鸿入无倪。  
摇情望钟山，岩壑移东西。  
荆榛蔽青霭，上下纷冥迷。  
昔人去已远，草堂怀烟霏。  
此意竟何往，缅怀谁与追。  
胡为命驾一登览，诛除氛祲褰云旗。  

曹勋　迢迢高楼和紫烟  
迢迢高楼入紫烟，上连阿阁巢青鸾。  
青鸾飞飞不复返，朱甍碧瓦空般般。  
而今燕雀互栖止，便便饱逸嗤鹰鹍。  
黄金台废燕昭死，嗟嗟谁复旌遗贤。  

曹勋　投连泉州显学五十韵  
某也多奇蹇，艰艰已十年。  
素风惟汗简，生计只韦编。  
先业虽殊轨，时流幸比肩，  
固穷心尚壮，鼓勇气地无前。  
念昔时方阨，居怀影自怜。  
庙堂峰虿毒，宫阙犬羊膻。  
胡骑南趋楚，天皇北狩燕。  
六龙尘黯淡，二圣泪潺湲。  
故国人何在，新君信未传。  
自陈心胆大，肯避虎狼先。  
落日幽都路，西风易水壖。  
珥璫金不暗，睿札墨仍鲜。  
间道逃穹帐，开缄彻御筵。  
第知从圣化，宁复较腾骞。  
宠锡蒙天造，兵戎付路权。  
危言乖上相，逻职俾南泉。  
复记丹阳渡，初移御座船。  
孤城逃守令，衵阵拥戈鋋。  
法驾方登顿，生民岂保全。  
婴城因率尔，拔剑意茫然。  
军旅增提振，囷储不弃捐。  
诏封沾录用，师气亦周旋。  
部邻终如旧，奔驰信有缘。  
萱庭方舞彩，绋序忽终天。  
遽见炎凉变，悲随节物迁。  
故园愁绪外，归橐泪良边。  
朋旧仍稀阔，饥寒念接连。  
岂惟裘已敝，政坐履长穿。  
尘土千山道，风涛万仞渊。  
舆台俱偃蹇，鞍马亦迍邅。  
兹幸提封肃，方依刺史贤。  
宣恩持阃寄，持橐下班联。  
日暖黄龙北，风迟紫帽巅。  
五兵咸内戢，千雉即中坚。  
庑屋除余壤，榕阴上故烟。  
既能防勇斗，谁敢阙缗钱。  
黠吏俱冥迹，虚词讵得专。  
御流先治栰，发伪不轻蠲。  
燕寝铃无响，虚庭草有芊。  
尽欣新政下，一洗宿疴痊。  
皂盖聊均佚，神舟舣济川。  
藩维随振举，风日遂清妍。  
只恐三台近，行看一札宣。  
第功宜玉带，归照称金莲。  
径入云台仗，宜陈述职篇。  
泉人心恋恋，闽部思绵绵。  
内顾委兹缘病，趋承失备员。  
但能怀惠养，愧不预橐韐。  
恐后瞻依便，先伸梗概虔。  
秉钧今有待，拱手听陶甄。  

曹勋　涂中寒食  
上已当羁旅，飘然浙水东。  
好花闲照水，宿雨冷连空。  
灵武兵方振，燕然信未通。  
无人方老子，有泪湿春红。  

曹勋　途中七夕  
道涂行役费光阴，节物还撩一寸心。  
百尺烟坛上星斗，笑看儿女竞穿针。  

曹勋　团扇歌  
白露团玉阶，秋风动罗幕。  
御幸各有宜，非为君恩薄。  

曹勋　宛转歌  
明月皎皎兮江水清，促瑶轸兮写余情。  
有若人兮锵佩琼，申婉约兮扬新声。  
托明君之幽怨兮，留迟风以掩抑。  
借余音于宛转兮，韵繁谐以周密。  
怅流月之西倾兮，兮恨弥襟而叹息。  

歌宛转兮情无极。  

曹勋　晚春书事  
东风苒苒又将归，甚叵飞花不恋枝。  
半夜雨惊残梦破，一春愁是落花时。  
暖梢袅袅青归柳，轻浪痕痕绿满池。  
惟有小栏藏秀色，数枝芍药殿春迟。  

曹勋　王德言枢密生日十首  
露华澄澹月痕秋，灏气储神侍帝猷。  
暂握元枢均造化，苍生原看济川舟。  

曹勋　王德言枢密生日十首  
骨相霜筠与雪松，高才直节固无同。  
向来举似他时贵，声出丹田踵息中。  

曹勋　王德言枢密生日十首  
籍甚家声孰可俦，玉堂金马著清修。  
已摅荷橐三千牍，行相枫宸十二旒。  

曹勋　王德言枢密生日十首  
庆源淮渎正滔滔，昆季中间誉最高。  
三接固知先政地，五兵聊欲试钧陶。  

曹勋　王德言枢密生日十首  
友于相爱陟通津，同气同居善益亲。  
自是茅家好兄弟，一堂和乐棣华春。  

曹勋　王德言枢密生日十首  
每喜高情语甚真，谠言亹亹赞天钧。  
不殊林下忘形态，定是因是地位人。  

曹勋　王德言枢密生日十首  
皇华临遣下彤墀，雨卧风餐益自怡。  
口伐可汗初不识，得陪后乘始应知。  

曹勋　王德言枢密生日十首  
中原秋色入輶轩，益助胸中造化权。  
大有新诗入行纪，他时彩笔一时编。  

曹勋　王德言枢密生日十首  
笋舆轧轧塞沙黄，趙襜胡儿语隔窗。  
且喜纵观临易水，未须枫落赋吴江。  

曹勋　王德言枢密生日十首  
八月凉秋草未班，诞辰正近旧长安。  
客涂拜寿无琴奏，应念清辉玉臂寒。  

曹勋　王枢密见和复用前韵  
惟公带砺长淮比，聊为苍生拂衣起。  
一时冠剑满汉殿，简注非公欲谁拟。  
金銮文采粲凿藻，玉扆平章看端委。  
敢将蝇影附骥涂，原荐盘盂奉明水。  

曹勋　王孙游二首  
红芳开绣户，碧草衬斜阳。  
楼上频回首，思君道路长。  

曹勋　王孙游二首  
夭桃与芳草，艳色明朝阳。  
思君念华旦，贱妾惜容光。  

曹勋　王元龙惠新制辄依末后耘田韵叙谢  
雕章琢句茂家声，如阅龙跳读快晴。  
秀韵凌虚天外立，春熙及物坐中生。  
只应翳凤游八极，但觉仪韶闻九成。  
原看浯溪擅文学，要收功业付耆英。  

曹勋　王昭君  
好恶由来各在人，况凭图像觅天真。  
君王视听能无壅，延寿何知敢妄陈。  

曹勋　王正道再遇竹冠辄和来韵见鄙愫二首  
惟公秉操如仙官，一任酷暑兼祁寒。  
存心香火接造物，达诚果再逢竹冠。  
应言蓬莱有至乐，六十九洞无纤恶。  
松姿鹤态不复老，琪蕊瑶房未尝落。  
上庵至真闻屡过，口付诀自相琢磨。  
公今得妙腾逸驾，我嗟老景飞轻梭。  
原投黄宁拯将溺有香，一瓣致礼敬诵生神歌。  

曹勋　王正道再遇竹冠辄和来韵见鄙愫二首  
先生有号复有官，不畏隆暑兼冬寒。  
归来山中侣松桧，无愧太上翔云冠。  
我比同庵有余乐，云山百好无一恶。  
喜君宏度如容波，愧我大匏真瀋落。  
乃今漂流如无何，进退未果徒镌磨。  
梦魂游扬欲舞蝶，归意浩荡遄飞梭。  
得归冲啬虽当侵伐后，一醉尚可同咏归山歌。  

曹勋　望太行  
落月如老妇，苍苍无颜色。  
稍觉林影痚，已见东方白。  
一生困尘土，半世走阡陌。  
临老复兹游，喜见太行碧。  

曹勋　望行人  
西北有高楼，窈竔入空碧。  
徙倚遍栏干，杨花满行迹。  
不见行人归，但有杨花白。  
披襟向春风，为我传消息。  
春风不见知，此意无人识。  

曹勋　闻北军犯淮  
落日惨客意，老怀增百忧。  
朔风动地吼，湖水吞天流。  
甲马隘两淮，杀气横九州。  
无德彼将灭，复雠我有休。  
羽檄交驰际，哀歌寄清愁。  

曹勋　闻江上捷音  
黠虏窥边久未恭，天王清跸殄元凶。  
军威早已闻三捷，喜色遥知动六龙。  
师旅夙严新号令，版图行复旧提封。  
中兴大业书歌咏，原刻浯溪颂九重。  

曹勋　闻逆虏近淮  
壬午收亨运，余屯未肯林。  
风烟淮水近，天地老身愁。  
虏意骄如昨，江干景易秋。  
得闲如自若，心在一扁舟。  

曹勋　闻晓禽  
一枕山城晓梦惊，了规啼破月斜明。  
只应知我倦游苦，故作不如归去声。  

曹勋　闻有衣冠附伪命者  
义分元无守，跳粱遂不臣。  
美新应有赋，思汉定何人。  
晚景嗟逢此，孤忠尚欲伸。  
君王在灵武，日伫靖风尘。  

曹勋　问西湖梅  
出肋梅花秀色新，不堪寒雨浥清尘。  
故应倒影澄澜碧，湿玉吹香烂熳春。  

曹勋　问讯子忱游天台  
落落贺吏部，萧萧湖海姿。  
好山应自适，短棹得回迟。  
花发庭中槛，香传舍外篱。  
相思梅已谢，无处问归期。  

曹勋　乌夜啼二首  
饥鸟哑哑不肯栖，雄飞呼雌鸣声悲。  
娼楼年少醉歌舞，幽闺思妇寂无语。  
将军百战未成功，坐数更筹听金鼓。  

曹勋　乌夜啼二首  
月落啼乌近锁窗，锁窗深处绣鸳鸯。  
鸳鸯未就肠先结，马踏天山夜飞雪。  
归来且莫话封侯，同醉笙歌弄明月。  

曹勋　巫山高  
巫山高，望不极。  
飞鸿欲度愁无力，我欲绝之乏羽翼。  
峡江水急荆门远，鱼龙游之不能转。  
下无舟楫上无梁，我欲济之忧力尠。  

曹勋　无锡得次子诗促归  
老大心情不外求，得闲欢喜且闲休。  
每思尘土年华老，欲接神仙汗漫游。  
三月不知春烂熳，五旬却值雨飞浮。  
催归又诵吾儿句，便且呼童上小舟。  

曹勋　吴歌  
水满长洲月满楼，姑苏台榭锁深秋。  
君王不见春花老，响靸廊中胜游。  

曹勋　吴歌为吴季子作  
佳人一往兮不来，国为墟兮莫知。  
侬自守兮谁依，俟河清兮几时。  
怅姑苏之崔嵬。  

曹勋　戊子正月廿一日雪及半尺  
晚讶争鸣白项雅，梅风随夜冷窗纱。  
忽惊寒透多年被，不似潜飞六出花。  
历乱已应藏月桂，紆糊无处认山茶。  
朝来多怪寻芳客，都向东风卖酒家。  

曹勋　喜张步潜登第  
潜也忠良士，骞腾喜纵观。  
主文收俊彦，学校益尊安。  
台阁名闻久，交游意始宽。  
佐时行拭目，正论耸朝端。  

曹勋　戏成  
春光晓看如残梦，院静宜兼竹影疏。  
新处触时佳意在，夜寒犹怯枕衾孤。  

曹勋　戏简钱处和  
闻道维摩棐几前，花随宝女下云天。  
合欢带缓新妆薄，燕子楼深晚色鲜。  
想得琼枝宜夜夜，只应璧月共娟娟。  
何时遂预平生友，与出湘云伴锦筵。  

曹勋　戏妙德二偈  
万行不修无事也，随缘放旷任逍遥。  
昨夜人言风雨急，窗间只道海门潮。  

曹勋　戏妙德二偈  
稳得身心常坦坦，此事从来高着眼。  
山河大地遍游行，只是雨下不借伞。  

曹勋　戏示子舍二首  
八八光阴又四春，同柈殊少去年人。  
不妨诸子频修供，莫厌击鲜休说贫。  

曹勋　戏示子舍二首  
日日有共终日赏，时时酌酒亦时醒。  
今年剩得优游乐，亭榜宜书醉景亭。  

曹勋　戏作  
昨日暴热加蕴隆，今日寒色如穷冬。  
居然寒暑变春事，大钧造化谁始终。  
我欲直前扣天阙，万神森卫不可谒。  
上玄岂纵勾芒神，朝驱赫日夜沉月。  
吹香湿玉失长养，发陈璺启若徒设。  
原天勿令移指麾，却收正令还春曦。  
暄风布暖活贫窭，免咏眉山御腊衣。  

曹勋　细君  
族类皆有偶，所偶各有方。  
我本汉家女，远嫁乌孙王。  
言语既不通，嗜欲宁相当。  
生肉以为食，膻酪以为浆。  
毛卉袭衣服，蒜薤为馨香。  
呜呜当歌舞，跳跃纷低昂。  
风沙障白日，四野皆苍黄。  
逐猎射禽兽，藉草毡为墙。  
喜怒不可测，贪戾过豺狼。  
自为治宫室，仅能庇风霜。  
岁时一相见，但见眉目光。  
东南望汉日，独觉霜天长。  
飞鸟恋故林，游子思故乡。  
而我被遐弃，失身投穷荒。  
明明汉天子，一女奚足伤。  
武威与文德，岂不在周行。  
吾王居下国，奉上固所当。  
结亲徒自辱，掩泣羞汉皇。  

曹勋　夏日偶成六首  
梅溽霏微昼景长，竹吹清润着衣裳。  
未妨燕坐连宵雨，且对澄心一炷香。  

曹勋　夏日偶成六首  
且欣久雨得新晴，水面荷香入座清。  
尽日水塘无一事，夏莺恰恰啭新声。  

曹勋　夏日偶成六首  
田田秧稻半青黄，比屋人家煮纎香。  
新绿侵人襟袖爽，满川烟水助清凉。  

曹勋　夏日偶成六首  
雨湿云容廓太清，池边向晚喜闲行。  
回溪曲港烟波绿，已有荷花照眼明。  

曹勋　夏日偶成六首  
晴湖卷箔挂窗时，三面山光翠霭低。  
渐放扁舟波浩荡，喜看台榭水东西。  

曹勋　夏日偶成六首  
雨过梅黄五月天，风林密处渐闻蝉。  
直须破浪销烦暑，一顷波光一棹烟。  

曹勋　闲过小圃督治冬蔬  
山园乘兴便忘归，羽静关情万事非。  
落叶翻江垂露纲，小梅藏白倚苔矶。  
等看朔雪连云密，数得栖鸦几阵飞。  
台岳久惭猿鹤怨，水云三合寸心违。  

曹勋　闲居泉州  
平世功名不可期，羝羊自恨触藩篱。  
劳生漫弭众人谤，虽死肯辜天下知。  
劝进偶能回漠北，输忠犹忆佐边陲。  
秋风一夜翻庭绿，晓看髭髯半作丝。  

曹勋　湘妃怨  
委琼佩兮重渊，税鸾车兮深山。  
望苍梧兮不极，与流水而潺湲。  

曹勋　湘妃怨  
风凄凄兮山之阴，云溟溟兮湘之浦。  
落日黄兮明月辉，古木苍烟号兕虎。  

曹勋　湘妃怨  
雨潇潇兮洞庭，烟霏霏兮黄陵。  
望夫君兮不来，波渺渺而难升。  

曹勋　襄事毕次旧题韵  
坎临四正峙重峦，前直平田一顷宽。  
中有佳城揖东注，万松深密障朝寒。  

曹勋　项王歌  
提三尺兮臣诸侯，争天下兮裂九州。  
时不得兮绝淮流，江虽可渡兮吾何求，  
宁斗死兮羞汉囚。  

曹勋　萧史曲  
玉箫散奇响，真气凄金石。  
招携偶冥会，理惬心自适。  
富贵如朝华，况复多得失。  
胡不希长年，练气固形质。  
高举凌仙翰，双飞上层碧。  
挥手谢时人，去来空役役。  

曹勋　小三郎试院高捷喜成四韵  
吾侄千里驹，一喷绿沙外。  
韬钤本书史，方略挟经纬。  
小出附众策，坐使勍敌溃。  
持弧褦襶子，雨汗亦良愧。  

曹勋　小三侄远持兄嫂之命见访于荒寒寂寞中将归二诗为别  
投老台山麓，松篁筑靓幽。  
行年今七十，抚事几春秋。  
但喜亲情话，难忘为小留。  
山川烦跋履，事事见操修。  

曹勋　小三侄远持兄嫂之命见访于荒寒寂寞中将归二诗为别  
不见小阮久，相看情甚温。  
肯来成宅相，端可大吾门。  
暖日长江路，梅花细雨村。  
真成好兄弟，言谢邓忘言。  

曹勋　小诗遗人谒邑令  
林生牢落叹萍蓬，词采飘飘甑屡空。  
闻道河阳花满县，欲从大手借春风。  

曹勋　小轩偶成  
才添禄廪便添事，岂若清贫自在闲。  
常恨吾庐无水石，漫将青竹当青山。  

曹勋　小游仙三首  
九霄风静夜沉沉，由籁虚徐度玉音。  
好是太真歌未阙，飞烟遥上郁华林。  

曹勋　小游仙三首  
十二层城倚阆风，金台珠树郁葱葱。  
遥瞻玉室藏书府，万仞飞光散晓红。  

曹勋　小游仙三首  
摇曳空歌上玉清，飞烟冉冉拂仙缨。  
龙輟已过黄金阙，致肃门郎识姓名。  

曹勋　小雨看海棠  
浣花红绿四回环，何事轻阴作嫩寒。  
应是化工知胜处，海棠宜向雨中看。  

曹勋　小园午集坐间呈处和瞻明诸友  
共向花时笑语频，不须七七倩花神。  
中郎棋战投机捷，阁老诗坛着语新。  
暖景迟迟莺唤友，落英寂寂草成茵。  
牡丹芍药开非晚，更约同游浩荡春。  

曹勋　效寒山体  
嗟我世间人，有山只暂聚。  
富贵空中花，遇合风里絮。  
夜夜植业种，朝朝奔苦趣。  
佛有妙莲花，读取平等句。  

曹勋　效寒山体  
嗟我世间人，强有六亲念。  
看子是恶少，目妒作美艳。  
分香且供佛，有财莫言俭。  
俯仰即异世，六尺那可占。  

曹勋　谢岸老惠显明新芽  
幽壑乘春摘，芳芽辱见分。  
莺花妨老眼，香味喜新闻。  
细石飞轻雪，圆瓯泛乱云。  
虽无七碗量，清兴重欣欣。  

曹勋　谢崇上人惠新茶  
春入闽溪草木香，灵芽一夕一丝长。  
上人自是春风手，分与闲人齿颊芳。  

曹勋　谢赐宸翰扇  
恩从清暑殿中传，凤翥龙盘墨色鲜。  
何物老臣容拜赐，御风挟月下中天。  

曹勋　谢赐丹桂  
秋入幽岩桂影团，香深粟粟照林丹。  
应随西母瑶池晓，染得朝霞下广寒。  

曹勋　谢李伯时自临安见过台州二首  
我生雅志泉石间，金闺通籍诚厚颜。  
真人下悯羁靮旧，琳馆许辞鵷鹭班。  

曹勋　谢李伯时自临安见过台州二首  
念公万里回异俗，瞔我南来忘趼足。  
它时短幅问死生，为向荒寒访云屋。  

曹勋　谢彭大夫惠寒山诗三首  
老彭临安来，惠我以寒山。  
尽是化导意，更无一句閒。  
顿驱迷悮心，尽置针石间。  
久久得受用，谁畏凋朱颜。  

曹勋　谢彭大夫惠寒山诗三首  
人生大块内，徒以蚁旋磨。  
不有明眼人，何能知己过。  
直指识自性，老甑必破堕。  
身诗忽兼忘，嘉惠天来大。  

曹勋　谢彭大夫惠寒山诗三首  
平生为物役，年纪积渐老。  
不省这个意，老得越颠倒。  
自读二诗来，迷云扫空照。  
我为谢彭翁，且喜无烦恼。  

曹勋　谢钱处和惠握青瓜  
暑气侵凌坐起难，忽颁一握满雕盘。  
起尝顿觉烦蒸去，熨齿甘香碧玉寒。  

曹勋　谢钱处和惠燕坐搘颐莲  
不倚蒲团有妙机，搘颐真可助痴儿。  
辍君拄颊看山用，拯我垂头欲睡时。  
燕坐巧能留蝶梦，吟髭聊复寄莲枝。  
从今宁有灵龟叹，一枕跏趺总不知。  

曹勋　谢双溪见招  
入夏山中乐有余，梅风淡淡雨疏疏。  
尘劳久欲双溪去，正类饥鹰待一呼。  

曹勋　谢卫太尉送新酒  
君家冰玉传素风，瓮头色与冰玉同。  
薰人气和喜屡接，入瑆色轻看若空。  
梅花破萼香澹澹，江天欲雪云蒙蒙。  
坐客已醉复赞叹，头不岑岑常忆公。  

曹勋　谢杨监丞雪中送羊酒  
朝回六出势飞浮，历乱初持积瓦沟。  
漫以郢人歌白雪，曲烦从事到青州。  
因知洗吻羊肪滑，可但倾肠鼠腹休。  
纸帐熏炉今已矣，解嘲得免继前修。  

曹勋　辛卯题壁  
中原陷贼百城没，龙驭天旋守一江。  
恢复未逾衣带水，功名惭有碧油幢。  
痛无雁信来沙漠，秋觉梅风到夜窗。  
朔吹搅云心慷慨，拊床未易寸心降。  

曹勋　新建秘书省呈李秘监  
道山贤范久摧藏，圣德重兴接耿光。  
招隐稍来周俊造，紬书行见汉文章。  
挂檐玉榜昭新渥，插架芸签识旧香。  
喜见诸儒在天禄，嘉谟应欲赞时康。  

曹勋　新秋自喜信笔  
袅袅秋色来不悭，翩翻落叶铺阑干。  
藏莺杜燕圃中静，庐叶藕花波水寒。  
我生逢辰似陆贾，老去恨未归长安。  
天公赐以八旬老，客况如寄僧家园。  

曹勋　新岁七十以人生七十古来稀为韵寄钱大参七首  
从心之岁自由身，恩许前期脱缙绅。  
一褐林泉侣樵牧，熙熙端是太平人。  

曹勋　新岁七十以人生七十古来稀为韵寄钱大参七首  
萧然心迹喜双清，且得肩头担已轻。  
老病正须安静处，林间风味慰平生。  

曹勋　新岁七十以人生七十古来稀为韵寄钱大参七首  
一二三四五六七，行年临之如电疾。  
只将香火对清闲，古井无波应委悉。  

曹勋　新岁七十以人生七十古来稀为韵寄钱大参七首  
未遂归心如束湿，久客京尘堂汲汲。  
碧云向晚爱归飞，空看五五与十十。  

曹勋　新岁七十以人生七十古来稀为韵寄钱大参七首  
小筑幽深无伴侣，默坐忘言时独许。  
百年心事付闲云，一卷仙经还太古。  

曹勋　新岁七十以人生七十古来稀为韵寄钱大参七首  
一廛儿辈自锄开，绕屋稍稍并种梅。  
摘叶寻枝看未足，横斜已觉报春来。  

曹勋　新岁七十以人生七十古来稀为韵寄钱大参七首  
居当山麓入烟扉，乔木苍藤接翠微。  
筑室暮年今尚少，得归真是眼中稀。  

曹勋　新岁雪示儿辈二首  
改岁晴和两月悭，雨声兼闰湿长安。  
江海已挟春风嫩，朔雪犹飞腊月寒。  
老境亟寻篝火暖，此怀不放酒瓶乾。  
珠幢玉蕊明心目，写入清吟异日看。  

曹勋　新岁雪示儿辈二首  
政恐东皋穑事悭，晓霞拥日作平安。  
禽声便与知风暖，梅影潜摇碧砌寒。  
幽谷定迁莺啭巧，芳郊滋喜燕泥乾。  
吾君勤俭宽宵旰，富入仓箱亿兆看。  

曹勋　行路难  
华堂高张千炬烛，光溢樽罍艳流目。  
秦姬赵女变新声，入金石兮裂丝竹。  
少年意气凌秋阳，奴仆金张嗤宋玉。  
文章富贵何足论，胡必直欲身后名。  
颜回风雨困箪食，伯夷葵藿难为情。  
何如嫖姚十八从将军，恩隆爱密收奇勋。  
美人歌舞谢芳草，春光落尽容颜老。  
山长水阔霜雪寒，安用区区涉远道。  

曹勋　休致后效乐天体  
从来受性岂其天，遇物常随处处缘。  
未病遽为辞职去，欲归亟引挂冠年。  
冒寒须放寻梅步，更窘常留买药钱。  
恩许天台遂幽筑，清风一棹送归船。  

曹勋　虚飘飘  
虚飘飘，虚飘飘。  
禹门三级浪，仙子百花桥，  
雪霙轻作霰，檐溜冻成条。  
游丝千尺纲春色，掣电一抹收远霄。  
虚飘飘，此时幻聚犹坚牢。  

曹勋　续巴东三峡歌  
巴东三峡巫峡长，猿鸣三声泪沾裳。  
月明夜寒寒雨霜，相望各在天一方。  
安得身有羽翼如鸳鸯，千里同相将。  

曹勋　宣召看红木犀赐宴索诗并谢恩  
九霞深借晓光披，粟粟轻红荫碧枝。  
不逐秋香匀菊艳，要烘花色并彤墀。  
凉云收雨颁慈惠，宝幄中天拜宴私。  
折得一枝恩所赐，喜如初挂绿衣时。  

曹勋　选上人素履精修仆先识於崇信岑寂之时重来见之作诗为赠  
我初游赤城，松竹空函丈。  
师时奉诸佛，略不乏供养。  
兹游再见之，谈笑益夷旷。  
横披慰老眼，罂粟煎夜饷。  
不以三生缘，遂作一指想。  
新蕉展时雨，风銮鸣昼讲。  
勉旃自爱重，公才定龙象。  

曹勋　雪后  
雪后山斋鹤睡残，登临等得藓泥乾。  
毋多酌酒亦成醉，尽足看梅不道寒。  
篱落十分春意思，人家一色玉阑干。  
小诗未就冰生砚，洗尽人间渴肺肝。  

曹勋　厌厌  
厌厌夜饮忘更深，客不来辞主有情。  
僮仆触屏成蝶梦，姬姜攍笛作蝉声。  
月如有待行行慢，风不生嗔细细清。  
萍散人生何可料，婵娟千里共交盟。  

曹勋　艳歌行  
阳春丽华旦，杲日延清晖。  
庭前夭桃花，灼灼流芳菲。  
佳人惜良辰，游子行不归。  
君看夭桃花，芳菲能几时。  

曹勋　阳春歌二首  
草木荣兮春归，桃李芳兮菲菲。  
彼日月兮如驰，人生行乐兮能几时。  
上林池馆变荆棘，姑苏台榭游狐狸，  
人生行乐兮能几时。能几时兮可奈何，  
当歌莫惜朱颜酡。  

曹勋　阳春歌二首  
汉家离宫三百所，高卷珠帘沸箫鼓。  
车如流水马如龙，兰麝飘香入烟雨。  
通衢夹道起青楼，金马铜驼对公府。  
五侯同日拜新恩，七贵分封列茅土。  
玉窗朱户尽婵娟，丝竹声中喧笑语。  
玳筵珠翠照樽罍，继烛临芳醉歌舞。  
醉歌舞，醉歌舞，天长地久无今古。  

曹勋　阳春谣  
临东皇，万物昌。  
君陶唐，宣重光。  
臣皋夔，熙元良。  
协三辰，抚万方，  
物无夭札人无伤。人无伤，  
繄元良。锡以景福滋瀼瀼，  
吾君欣欣臻乐康。  

曹勋　杨和王挽章五首  
奉銮翔覊府，血汉圣心留。  
稍护勾陈卫，旋分尉抚忧。  
威名腾瀚海，姓字竦旄头。  
和国真封贵，元功记冕旒。  

曹勋　杨和王挽章五首  
代北生英杰，临戎发策机关报。  
两淮平僣乱，二纪并洪钧。  
定难诗书将，推忠社稷世。  
临分双下泪，每忆每沾巾。  

曹勋　杨和王挽章五首  
早岁名虓将，阴功晚益昌。  
职齐张右相，威并郭汾阳。  
水月宸奎炳，风云宝墨香。  
两宫恩赙礼，深见眷忠良。  

曹勋　杨和王挽章五首  
帝谓关张勇，气吞豺虎群。  
忠诚昭白日，始卒翊明君。  
灭沿台躔耀，哀荣凤口坟。  
传家有贤嗣，泪血入江云。  

曹勋　杨和王挽章五首  
乍去潭潭府，方多耿耿心。  
尝忘言激切，共叹老侵寻。  
侧听医方验，何期讣报临。  
縗麻望神坐，云亦惨愁阴。  

曹勋　杨花  
春光谁占得，杨花独自知。  
未到传消息，将归送别离。  
随风飞更急，入户舞还低。  
大有撩人处，妆台恼画眉。  

曹勋　杨花曲  
千里万里长安道，送君思君为君老，  
原为水底石菖蒲，不教零落同百草。  

曹勋　夜泊仙居客舍  
山寒虚籁接溪声，暮雨连空翠几层。  
寄榻若无千里梦，便如云衲一孤僧。  

曹勋　夜闻风声  
作寒作暑无处避，花落花开尽他意。  
只有夜声殊可憎，偏搅愁人五更睡。  
幸自无形那有声，无端树子替渠鸣。  
斫尽老槐与枯柳，更看渠侬作麽生。  

曹勋　夜夜曲  
舞衣叠翡翠，海月挂珊瑚。  
香满流苏幄，相迎问醉无。  

曹勋　夜雨独觉  
枕上还乡枕上回，更更点点把人催。  
雨将苔砌滴到晓，风拣荻帘疏处来。  
每到凋年每多感，不教睡眼不曾开。  
来宵我识华胥路，莫近茶瓯近酒杯。  

曹勋　夜坐偶成  
雪后清寒砚已凉，地炉火冷拨疏星。  
夜深何物闲相伴，惟有纱笼一点灯。  

曹勋　夜坐吟  
空阶夜滴秋宵雨，雨入芭蕉动窗户。  
佳人愁绝坐幽闺，良人万里勤征戍。  
勤征戍，在何处，浊酒狂歌醉朝暮。  
五载乘边守当路。汉家新筑受降城，  
戍卒还家免租赋。归来直莫叹白头，  

曹勋　遗所思  
君行既云远，我思日以长。  
思君无所遗，宝带双鸳鸯。  
鸳鸯不相失，锦翼游方塘。  
副之玳瑁簪，同心复同房。  
上有金莲花，茎叶相扶将。  
下有并根藕，藕丝百尺长。  
同缄尺素书，封以紫锦囊。  
上言长相忆，下言莫相忘。  
努力加餐饭，归来花正芳。  

曹勋　以桃并酒饷贾之奇  
家园有桃瓮有酒，取以先饷国正公。  
定能百杯步兵饮，可助一枕羲黄风。  

曹勋　忆梅  
江云暗江路，曾向玉川家。  
冷入参差玉，香随的皪花。  
照溪回夜色，冒雪冠春华。  
犹记西窗伴，寒枝片月斜。  

曹勋　忆台城之东十里梅  
东城十时冷云低，照眼传香总是梅。  
冷落京尘谁晤语，关河千里独裴回。  

曹勋　忆天台  
悬车归台山，乘田方自勤。  
岂谓羁紲旧，严召烦圣君。  
至止忽三岁，遇事无一欣。  
屡奏归田书，遐心行白云。  

曹勋　饮马长城窟行  
汉马饮长城，匈奴空塞北。  
东胡与乌丸，先驱出绝哉。  
月氏合康居，受诏发痚勒。  
右校罗天山，左山林胡国。  
嫖姚登狼居，旌旗照穹碧。  
号令明秋霜，虏帐余空壁。  
瀚海无惊波，献捷走重译。  
大将朝甘泉，后部腾沙碛。  
九宇动声容，功烈光篇籍。  
将军拜通侯，歌舞连朝夕。  

曹勋　咏双竹  
千岩万壑碧嶙峋，密有双成瑞此君。  
破箨猗猗联绿玉，并梢袅袅舞清薰。  
巧穿怪石嵌空地，色映虚亭窈窕云。  
比节合心皆美事，孤高殊喜不同群。  

曹勋　用李参政游延福寺韵上之  
落日泉南郡，秋风领北城。  
台符均庶等，杖履喜幽行。  
与客情文重，持怀事物轻。  
致君皆典礼，跻俗向丕平。  
相业瓯名在，辞华钵韵成。  
岂惟才广大，且复性澄泓。  
贱子欣承庇，微官得代耕。  
孤单常自畏，比数欲谁名。  
橐有书千卷，家无屋一楹。  
朝廷今再造，心迹渐双清。  
山转客容薄，天迷海色横。  
心期奉圯履，鎔冶在高情。  

曹勋　用李参政韵并录寄舟峰师四首  
峙玉层水莹肺肝，秉镁风节素岩岩。  
交河谕旨师无战，榆塞宣恩俗旧衔。  
成算已功休大树，洞章咏志发幐缄。  
斯篇疾读林宗意，快甚长风破浪帆。  

曹勋　用李参政韵并录寄舟峰师四首  
世间群盗脍人肝，避地方图水石岩。  
客有绿林嗟路阻，书无黄耳欲何衔。  
雨推溪柳金方重，春入江梅玉半缄。  
永念陆趋今弗获，垂云安得倚天帆。  

曹勋　用李参政韵并录寄舟峰师四首  
昔年壮气激肠肝，锦带吴钩鄙隐岩。  
喜试轻裘裁白紵，笑追落日试重衔。  
愁随草色人千里，谁附文期信一缄。  
会待腥膻扫巢穴，舳舻北首挂征帆。  

曹勋　用李参政韵并录寄舟峰师四首  
海色琉璃照我肝，何疑飞电掣晴岩。  
山留画鷁风从怒，珠炯翔龙夜亦衔。  
莲社经徒能能摘句，玉川茶兴自开缄。  
从来筏喻今饶益，杯渡须知鄙铁帆。  

曹勋　用前韵酬陈判官  
刺桐花发照人明，三看薰风舞绛英。  
海近鱼肥随米贱，山高溪净照人清。  
久闻射策先黄甲，何意栖鸾尚赤城。  
顾我婆娑老林下，看君事业映簪缨。  

曹勋　用前韵书田间晚步  
寓居萧寺憩衰迟，得酒宁论浊与醨。  
闲里风光常自喜，暑中人事弃如遗。  
一溪烟水渔乡后，万叠苍山月上时。  
竹杖芒鞋田岸久，稻花细细岁丰姿。  

曹勋　用前韵言归  
梅风欲转白苹洲，一笑忘怀接胜流。  
公已吉祥求止止，我方奔走觅休休。  
故山应有猿鹤怨，壮节但随蒲柳秋。  
荐读公诗固三叹，从今可但破牢愁。  

曹勋　用前韵赠岸老  
年来学稼似樊迟，惟有农功每不醨。  
事与本心虽自适，病随老境岂相遗。  
我方枕簟和云住，公正风幡撇地时。  
林下相逢笑相领，一枝筇竹水云姿。  

曹勋　用前韵赠闾丘民表  
四寂无人雪在峦，喜君乘兴酒肠宽。  
上方归路踏梅影，霜月一庭天正寒。  

曹勋　用前韵赠张正仲朝散二首  
郎官出宰镇方隅，聊试牛刀意未摅。  
不特持平争结友，要知博物有成书。  
不惊雉羽桑阴静，一洗蛮烟霁景初。  
恨识羽山眉宇晚，徒闻嘉惠及耕锄。  

曹勋　用前韵赠张正仲朝散二首  
朼来仰止德之隅，颇欲徜徉遂所摅。  
倚杖未忘千里恨，飞鸿为作一行书。  
喜君菩寝凝香暇，念我哀涂税驾初。  
湖海不除豪举想，尚容访古问槐锄。  

曹勋　用钱梦弼韵送归京口  
吾侪此道竟须伸，抱负堂堂况不伦。  
每喜高才皆正伦，异时公仪有廷臣。  
落花流水方愁客，细雨轻寒不着人。  
且力韬钤加强饭，未须俯首叹湮沦。  

曹勋　用秦公赠李次仲韵呈次仲三首  
命本先须植日华，抽添气液了无差。  
融融玛脑升神室，曲曲琅玕焕彩霞。  
枢辖工夫储太漠，至人妙理寓甘瓜。  
阳源昭彻参同处，试与三家作一家。  

曹勋　用秦公赠李次仲韵呈次仲三首  
欲求玄牝蕴清华，莫放朝昏子午差。  
收得五华滋湛露，自应双鹤下青霞。  
颇闻北海终栖火，莫向东陵只种瓜。  
它日黄庭留黍米，遨游海岳未须家。  

曹勋　用秦公赠李次仲韵呈次仲三首  
灵明独耀驻年华，九任玄归有等差。  
帝一澄明藏水火，昆丘凝结粲云霞。  
金精盛处须寻兔，火枣成时要似瓜。  
识得神仙木中子，丹腴原及小璀　家。  

曹勋　用徐谏议韵上谢参政  
名传蔡国冠儒林，二百年来庆泽深。  
同德允为贤相法，醉经端向古人寻。  
稍提阙里西河意，尽扫桑间濮上音。  
行听雨蒙歌迅召，不应衮绣有遐心。  
力辞大政勋方著，均佚琳宫道益深。  
北阙嘉猷常简在，东山春色寄幽寻。  
半言夙契三乘偈，一噫何妨万窃音。  
贱子抠衣陪下士，天游六凿已无心。  

曹勋　幽闺怨  
妾年十五从良人，良人待旦驱从军。  
至今远戍燕山北，但见春归秋草碧。  
年年塞百去还来，深院无人空绿苔。  

曹勋　游惠山  
旧约溪山拄瘦筇，踏云渐听短长钟。  
山腰古佛閟金殿，石眼细泉喷玉龙。  
欲濯泠泠终日水，且临楚楚一庭松。  
知公弭节期游胜，看取诗来阮仲容。  

曹勋　游莲峰  
绝壑垂萝莲出泥，灵根泻碧潄春曦。  
支筇得住烟云上，剩看飞流溅沫时。  

曹勋　游庐山道中作  
早踏丹枫路，西风禾豆乾。  
鸣榔秋水阔，击漂晓溪寒。  
短褐宜扶杖，长涂濑据鞍。  
却思冬后景，黄菊压栏干。  

曹勋　游庐山将归有作二首  
绕砌流泉响佩环，翘鸱宫殿隐仙山。  
老难遍踏山中胜，且看轻云薄雾间。  

曹勋　游庐山将归有作二首  
上真应御白云闲，肃立香霏玉殿寒。  
五百年中今应运，原还中土汉衣冠。  

曹勋　游庐山涂中杂诗三首  
天台久宴坐，庐阜得游遨。  
殊慰水云念，敢辞尘土劳。  
冬温寒色少，江静水痕高。  
归趁新年近，同斟玉色醪。  

曹勋　游庐山涂中杂诗三首  
去去忘回远，行行迫腊天。  
江寒侵老泪，霜冷逼宵眠。  
客路虽经至，归涂尚过千。  
家山在台岳，南望几悠然。  

曹勋　游庐山涂中杂诗三首  
税驾南昌郡，城头喜少留。  
儿时诵闲同，老境作佳游。  
杰阁收英概，长江倚暮愁。  
何人识老子，清月上貂裘。  

曹勋　游仙四首  
天河水冷烟波渺，流水无声银浪小。  
白榆历历央瑶沙，白露凄清下云表。  
扶痚丹桂落红英，片片红霞散瑶草。  
月中桂子空传名，散在人间无处讨。  
仙翁呼童收紫芝，紫芝肥嫩光离离。  
遗英残萼坠无数，仙鹤饮啄时鸣飞。  
仙人种玉耕云隈，倚云横笛学凤吹。  
须臾羲御崦嵫没，相呼拍手骑龙归。  

曹勋　游仙四首  
飞辔络绝景，访我同心人。  
解驾三秀岭，濯足玉华津。  
晤言会良契，携手凌高晨。  
扬旌出阊阖，羽节趣群真。  
入宴明霞馆，回輟过始青。  
音灵散空洞，逸响萦云营。  
倏忽九万里，流目低蓬瀛。  
玉妃款清话，偃盖希林庭。  
顾此失彼彼簪缨客，宠辱劳汝形。  
神仙有真诀，胡不希长龄。  

曹勋　游仙四首  
严驾发沧浪，行乐从所之。  
方诸款青童，隐景朝郁仪。  
流金戒前导，玉节纷萎蕤。  
运策乘飞电，扬旌耀彩霓。  
斑龙承倒景，蠖略翔紫微。  
命我发金策，受事临西垂。  
白帝启真籾，斟酌合四时。  
解带清商馆，置酒璇渊池。  
高酣发空谣，群响凄以悲。  
海水变苍陆，翻覆如奕棋。  
咄叱红尘子，役役何所为。  

曹勋　游仙四首  
驾景络绝响，游目低阴虹。  
灵光转修袂，羽节飘晨风。  
抗手辞金母，偃盖东华宫。  
高仙发空谣，逸响飞九重。  
霞觞艳流日，叠舞歌玉童。  
缘云上虚籁，笑语铿洪钟。  
海水屡清浅，倏忽欣再逢。  
不惜暂游诣，情款地初终。  
欢余促归轸，摄辔翔斑龙。  
投闲憩三素，保绩崇真功。  

曹勋　游仙谣  
羽盖承流景，飙轮泛紫霞。  
前旌绛霄队，驻节王母家。  
真童发清谣，云表翔哀笳。  
楼台上清汉，服彩明朱华。  
万春若朝菌，欢乐庸可涯。  
瑶席未终醼，零落蟠桃花。  

曹勋　游玉隆宫四  
宫宇璇题日月明，几经戎烬独峥嵘。  
庭中欲问参天柏，一饷清风相伴行。  

曹勋　游玉隆宫四  
由晋神功竦八荒，抑奸扶运焕天章。  
中原正苦鲸鲵毒，应为苍生淬剑铓。  

曹勋　游玉隆宫四  
至日西山道路长，逍遥暂喜息奔忙。  
无人共饮山村酒，只对清虚一炷香。  

曹勋　游玉隆宫四  
至日栖栖水竹村，晚寻净舍拂征尘。  
梅花未见临清浅，已有鸣鸠唤早春。  

曹勋　友人所居竹冈以关名之  
晓驱羸马踏尘埃，喜见前关亦快哉。  
几启双扉迎晓日，未妨斜月掩苍苔。  
声摇沙寨中无比，翠销城埤寒未开。  
趁得鸡鸣也须度，弃繻不是俗人来。  

曹勋　有感  
百拙无能性又昏，欲将昏拙去求真。  
新来又更添些懒，雪上加霜笑杀人。  

曹勋　有惠锦鸡者因暇赋之  
山鸡美毛羽，五采若絺绣。  
不能掩颜色，居然遭笼囿。  
嗟赏入栏槛，玩好资稚幼。  
有稻莫能饱，有水漫濡哹。  
低昂不自得，云山计未就。  
应叹鸱鸦类，腐鼠遨白昼。  

曹勋　有所思二首  
有所思兮天一涯，彼美人兮安得知。  
江皋送日下洲渚，心遥目断征鸿飞。  
兰嗟蕙怨芳草歇，春归犹见霏霏雪。  
文姬著破去时衣，寂寞愁看汉家月。  
南箕北斗苦相望，绵绵此恨无时绝。  

曹勋　有所思二首  
有所思，藐何许，  
乃在洞庭之阳，潇湘之浦。  
我欲访之限重阴。水有吞舟之巨鱼兮，  
山有食人之猛虎。有所思，  
藐何许，沉沉静夜愁风雨。  

曹勋　有雪  
有雪有雪何不时，号令无乃乖其宜。  
玄冥失职变常燠，草木不黄流不澌。  
群蛰开张动平陆，广野宫阙腾蛟螭。  
方今春王布仁政，育养万物如婴儿。  
尔可干职助阴沴，致使造物无威仪。  
四序平分佐天使，物色消长随指挥。  
元纲既乱箕斗，五行颠倒盈缩亏。  
安得调元按天步，太和受事三光齐。  
璇玑不愆四七正，时歌玉烛滋黔黎。  
尔之不职有常律，司辰执僯归摄提。  

曹勋　又行路难  
行路难，行路难，  
九折之坂以无足叹。羊肠剑阁视阶闼，  
巫峡滟滪无波澜。长安九衢最巘巑，  
侯门处处深如渊。深如渊，  
不可履，翻覆几波当面起。  
况复深宫严九重，虽有羽翼无由通。  
行路难，行路难，  
不如归去贫穷静坐巾柴关。  

曹勋　余比出疆以茶遗馆伴乃云茶皆中等此间於高丽界上置茶凡二十八九缗  
年来建茗甚纷纭，官焙么私园总混真。  
圆璧方圭青箬嫩，绛苞黄角彩题均。  
未论洁白衷肠事，只贡膏油首面新。  
世乏君谟与桑苧，翻令衡鉴入殊邻。  

曹勋　与曹道士  
吾宗有佳士，导江秀贤支。  
妙处本清净，浩气蟠虹蝩。  
驾言还庐山，春台方融怡。  
他时鸣云環，共采桐柏芝。  

曹勋　与李先生学士  
先生声彻大明宫，顾肯驰驱与俗同。  
但得琴书娱白日，何须鞭帽犯朝风。  
未容倦客寻源去，应谓斯人底死穷。  
它日云林陪杖屦，款承原辈嗫嚅翁。  

曹勋　与马通判  
皖山邃密常若春，中有仙士久隐沦。  
幅巾啸傲喜接物，仿佛白鹤乘孤云。  
朼来帝所暂戾止，亹亹清言偿所喜。  
内惭已老不受教，犹幸一奉圯桥履。  

曹勋　与印老同访天封老至夕忘归  
斜风吹雪冷征衣，来见长眉老阿师。  
为我晓开银色界，笑谈宁复问归期。  

曹勋　与曾侍郎  
里巷风和递晓驺，高轩见顾识英猷。  
挥犀唾不闻乡语，对酒看花话旧游。  
殊喜故家青玉案，方承大问翠云裘。  
原持相业天钧上，箕颍重为第一流。  

曹勋　雨中寄李正字  
我能甘贫谁委悉，惟欠鼓颔曳杖乞。  
闭门宁饿十日雨，约己何能六尺屈。  
裹子桑饭公等恩，食骏马肉我固失。  
行将云水纵所知，一瑆清泉负朝日。  

曹勋　雨作二首  
千峰注雨作微凉，宝殿留阴忽夕阳。  
入夏暄寒曾莫测，雷声犹震碧云傍。  

曹勋　雨作二首  
倒海倾潮翻白雨，钩窗卷箔度清风。  
江山一饷惊雷静，已有闲云行碧空。  

曹勋　玉阶怨  
堂上烬银鈍，闺中下罗幕。  
思君度遥夕，长於金井索。  

曹勋　浴罢  
浴罢披襟竹影斜，客中残暑散空花。  
人行窗外云无脚，月起林间灯映纱。  
举酒闻钟知近寺，谈诗食李却忘家。  
明朝又浴还来此，何必开樽只煮茶。  

曹勋　御舟应制  
玉莲翠叶粲成川，十里湖光碧浸天。  
桂楫压波横断浦，钩帘丝管接薰弦。  

曹勋　元丹歌赠会稽陈处士  
尘波溢目深溟渤，往古来今空出没。  
喜君相见话丹经，起我凌云恶阡陌。  
我生素乏儿女姿，面上巉岩耸山骨。  
少年避地东海隅，架竹编茅剪荆棘。  
白云为我开山容，清风为我翔真域。  
旋属群寇近敺攘，淬出青萍闭丹室。  
风尘澒洞十余年，灵府芝田渐芜没。  
逢君踪迹类秋蓬，遗我刀圭延岁月。  
何当横槊静寰区，同子山居论丹诀。  

曹勋　远如期  
约指金环瘦不持，罗衣宽尽减腰围。  
红芳坐消歇，王孙归不归。  

曹勋　远游篇  
少年重意气，辞家远行游。  
高谈蔑卿相，峻节凌九秋。  
仗剑谒明主，挟策干诸侯。  
众目宝康瓠，明月难暗投。  
骅骝困短步，翻为驽马羞。  
虚名不足慕，抗亦追浮丘。  
至言发深省，遐览隘九州。  
书功佐天政，美恶无不筹。  
麾幢周四表，骑卫罗天驺。  
箫鼓鸣清歌，解驾沧浪洲。  
金石易消朽，生死真蜉蝣。  

曹勋　怨遥夜  
六龙灭景兮疾如驰，结邻矘蟒兮沉海涯。  
飞霜烈烈以袭物兮，其容惨栗。  
阴风凛凛而薄人兮，其声凄悲。  

曹勋　怨遥夜  
祥鸾伏竮兮，鸱枭号呼。  
哲人永叹以哀吟兮，贪夫适其觊觎。  
彼庭燎之不吾遭兮，良卷怀而郁纡。  
劳歌三发兮，晨鸡未旦。  
使我耿耿以戚忧兮，独展转而向隅。  

曹勋　约桑守公肃同还剡中  
生理空疏坐久闲，聊随云影下吴山。  
驱驰斗粟应怜我，勉强人情亦厚颜。  
浊酒淳漓元不较，梅花的皪欲同攀。  
行行小艇撑寒碧，剡夜无妨共载还。  

曹勋　杂诗二十七首  
方塘倒影青天净，幽么生苔绿荫浓。  
春去得闲观物化，吹凉醒睡喜支筇。  

曹勋　杂诗二十七首  
孤山不复访林逋，杖策东风踏碧芜。  
九里苍云经晓径，四围碧玉照清湖。  

曹勋　杂诗二十七首  
云际翻风断雁斜，城阴盘暮噪栖鸦。  
春容落景寒犹嫩，望尽遥天数缕霞。  

曹勋　杂诗二十七首  
远水兼天冷暮云，惊风脱叶静逾闻。  
蒲团宴坐都无事，只有山炉供夕熏。  

曹勋　杂诗二十七首  
幽栖真在赤城隈，桂月萝云冷斗台。  
猿鹤定能知我意，移文未怨晚归来。  

曹勋　杂诗二十七首  
景阳未下水云乡，梅影摇寒月一处。  
欹枕梦能归故隐，满帆烟雨渡涛江。  

曹勋　杂诗二十七首  
春事匆匆只可惊，暄和喜试晓衣轻。  
梅花烂熳浑如雪，只恐风多堕玉英。  

曹勋　杂诗二十七首  
欣欣花木递香红，云散天容静碧空。  
恰是韶华浓似酒，柳丝澹荡杏花风。  

曹勋　杂诗二十七首  
从来甚爱水云居，投老安闲且自如。  
瀹茗焚香方外友，白灰红火养丹炉。  

曹勋　杂诗二十七首  
腊后暄和若夏初，梅花催暖不容疏。  
从来准拟连旬赏，数日能忙雪不如。  

曹勋　杂诗二十七首  
晓天梅润喜追凉，湖上夷悠兴自长。  
清耳要闻蒲稗雨，拿舟深入水云乡。  

曹勋　杂诗二十七首  
清暑堂深日景迟，床头书策梦回时。  
小栏闲倚薰风晚，一点红榴绿万枝。  

曹勋　杂诗二十七首  
连旬梅雨暗人家，甚阻支筇一径斜。  
待得晴明荫新绿，追凉风帽侧乌纱。  

曹勋　杂诗二十七首  
此生扰扰事无穷，脱得闲身石火中。  
聊种柴桑三径菊，未输严濑一丝风。  

曹勋　杂诗二十七首  
危亭栏槛倚江干，饭了登临得暂闲。  
林木巧随高下路，山容都在有无间。  

曹勋　杂诗二十七首  
西窗忽见弄微明，甚喜江湖作晚晴。  
不惮云霄遗暑湿，且无聒耳泻檐声。  

曹勋　杂诗二十七首  
绿暗红稀迷处所，梅黄雨细半阴晴。  
小轩坐久无余事，喜听黄鹂一两声。  

曹勋　杂诗二十七首  
飞去莺儿黄一点，压低梅子绿团枝。  
钩窗卷箔凉生坐，但觉新阴转影迟。  

曹勋　杂诗二十七首  
柳浪收晴水拍天，湖边宫殿影相连。  
悠扬笛韵惟愁彻，歡乃渔歌何处船。  

曹勋　杂诗二十七首  
柑花开密玉璾琱，香转薰风满坐闻。  
摘得一枝参鼻观，不妨终夕醒余醺。  

曹勋　杂诗二十七首  
佛头山下雨随风，倒海翻江一饷中。  
徙倚栏干便晴霁，湖光渺渺夕阳红。  

曹勋　杂诗二十七首  
一山孤秀隐溪云，溪影涵光隔世纷。  
松竹径深凉意透，衣巾不觉午风薰。  

曹勋　杂诗二十七首  
道人身在水云乡，诵罢楞伽日乍长。  
满坐好风驱热恼，一庭浓绿作清凉。  

曹勋　杂诗二十七首  
轻雷隐隐初惊梦，小雨疏疏巧润花。  
正是暄和好春色，常将诗酒赏年华。  

曹勋　杂诗二十七首  
款段扬鞭过雨村，沙平步稳转山根。  
好花一簇墙头见，深院谁家尚掩门。  

曹勋　杂诗二十七首  
淅淅西风入小楼，楼中听彻玉笙秋。  
不妨青竹摇残梦，甚怯新凉搅客愁。  

曹勋　杂诗二十七首  
澹烟疏雨耿寒林，一水涓涓净不深。  
照影自怜逼摇落，归涂未就更关心。  

曹勋　再酬丁尉  
九皋仙绪岂凡门，肯顾衰翁笑语温，  
槐里少留传好句，枫宸固已奏嘉言。  
瀰瀰野水山连碧，袅袅新凉月挂昏。  
妙笔摛华想高兴，政须檀板与清樽。  

曹勋　再答前韵二首  
不裘而暖得横披，绝叫西昆不复诗。  
耸入山容成紫障，暖回玉糁缀繁枝。  
从知公有青云士，聊欲文成黄绢辞。  
但得锦囊风月在，胸中佳处未妨痴。  

曹勋　再答前韵二首  
客居索寞厌天穷，抚事无能笑语中。  
破睡好茶盈碗白，曝檐晴日半帘烘。  
向来切己连丁祸，政以临民获罔功。  
赖有破除余羽在，后在端欲扣南丰。  

曹勋　再和呈李提举  
侨寓江城意岂痚，得亲仙李似南舒。  
高门带佩昭寰宇，一代勋庸切太虚。  
相业自应求的子，老成宜复被亲除。  
中兴文物须名世，会见金珂下直庐。  

曹勋　再乞休致未遂得二诗呈之奇乡友  
晚岁归心岂易收，挂冠已去复淹留。  
东方曼倩多奇节，司马相如故倦游。  
床上诗书供一笑，山中松桂入清愁。  
儿童怪我经春病，此意还能掩得不。  

曹勋　再乞休致未遂得二诗呈之奇乡友  
录录虽能早致身，中年东海与西秦。  
只宜桐柏山中老，不是麒麟阁上人。  
故病未休新病起，黑头应笑白头新。  
天公早赐还山诏，怀抱纷纷倦俗尘。  

曹勋　早行相州道中  
安阳道上晨冲融，西有云气成青红。  
四重栏干五滴水，五花竞斗相穹崇。  
旁有台殿峙鸱尾，上有翔翥如飞龙。  
擎拳叹仰得未有，颇似西母居其中。  
微臣一念到彼处，仙班趋揖殊从容。  
跪奏内人遇至道，沆瀣一饮如气充。  
悠然退归复故干，神宇欲便摩青空。  
仰看向来礼谒处，但见碧落相冥蒙。  

曹勋　泽畔吟  
驾文螭兮翔九天，天路远兮中道还。  
邈故国兮怀所安，心耻耻兮循江干。  
纫秋兰以为裳兮，采杞菊以为餐。  
望佳人之不来兮，暗修途之莫前。  
瞰江流之无垠兮，仰苍苍而漫漫。  
想荆门之遐阻兮，寿春杳隔于大渊。  
痛灵修之独处兮，谁复与之寤言。  
气填膺以拂郁兮，泪承睫而涟涟。  
悼已往之修系兮，欲易道而改辕。  
顾和璧之三献兮，冀识者之一观。  
阴风雨之惨惨兮，而夜不得明。  
哀时运之若此兮，余又何默默於久生。  
宁怀沙抱石以自沉兮，庶齱志而下信。  
虽世人之不吾悲兮，吾容能不悲夫若人。  
吾原托夷齐以为绍介兮，修请谒于黄虞。  
吊坐咸于帝阍兮，友阳侯於子胥。  
几江神之不我渎兮，吾容委质於渊鱼。  
已乎已乎，其灵修终不得而见乎。  

曹勋　曾端伯自承移帅川口有怀风旨无便附信忽领教喜成小诗附便奉呈三首  
好在曾夫子，宁知晤语期。  
倚毗离楚日，鼓吹入夔时。  
赤甲薰风近，黄堂淑景迟。  
相望邈坤轴，空咏竹枝词。  

曹勋　曾端伯自承移帅川口有怀风旨无便附信忽领教喜成小诗附便奉呈三首  
衣裮先九润，此日上瞿塘。  
风月动官柳，旌旗开蜀疆。  
诗坛凌李杜，政绩过龚黄。  
追诏知非晚，肯令生智囊。  

曹勋　曾端伯自承移帅川口有怀风旨无便附信忽领教喜成小诗附便奉呈三首  
某也庵居久，心形付自然。  
山林藏老退，松竹养风烟。  
遇物元非远，寻真自一天。  
怀人会心处，熟诵见山篇。  

曹勋　赠陈季野  
平生闻说陈季野，渠正奇奇余下下。  
人间韵语光陆离，韫椟藏之当待价。  
庶几一笑排春温，赖有梅花尚盈把。  

曹勋　赠胡珵隐君  
星聚西豪里，人谁识少微。  
忘怀卷外少，此道眼中稀。  
笔墨腾瀛禁，图书动衮衣。  
趋风忻并世，一语欲清非。  

曹勋　赠李次仲秋致政  
縠水柯山隔几年，又来辇縠拜云天。  
东西南北任造化，甲乙丙丁皆宿缘。  
老境精神惟坐卧，故居松竹想清妍。  
岂如溪上木中子，日饮溪光今地仙。  

曹勋　赠李严州  
谪仙风骨今何如，自我不见三年余。  
双眸如电尚可想，两鬓欲雪今安无。  
干戈塞路军麾满，骨肉避地星散居。  
未知草堂可归否，有使可寄平安书。  

曹勋　赠灵隐老  
一笑相逢语上方，水云踪迹觉清凉。  
未论方丈葛藤话，且喜斋厨蔬笋香。  
闲拄瘦筇随意立，却愁款段入城忙。  
宿山更作他时约，枕簟茶瓜冷不妨。  

曹勋　赠丘执礼  
北客南来尘土甚，洞沂正欲咏清深。  
舟行云驶方求问，鹤怨猿惊不可寻。  
缝掖颇闻临泮水，沧浪应许听拿音。  
果容请问期先报，太岁何时合守心。  

曹勋　赠闻人子进  
丹地清江若有期，卜居仍俯小涟漪。  
颇怜松竹无多地，只顿琴书已近篱。  
久雨不妨田要润，暂凉真与病相宜。  
何当去此炎歳酷，日待风高脱叶时。  

曹勋　赠吴思道  
某也极连蹇，世缘牵喧卑。  
久困戎烬间，方与鞍马辞。  
得奉宫观禄，遽失糟糠妻。  
泪零繐帷风，春惨中梱悲。  
生理正落莫，幽思难平治。  
公来黟歙遥，率孤再拜之。  
慰藉累年别，叹息私门衰。  
而公颜渥丹，绿鬓白发稀。  
顿换神气妙，密验刀圭奇。  
内典禅悦深，外丹日月迟。  
阴功粹雅度，方为世所师。  
永怀我先君，与公深相知。  
辱以执友契，肯顾贱子微。  
贱子感诲言，於兹老锄犁。  
瓯窭祝场圃，翕张防寒饥。  
时时躬远郊，一一得自怡。  
次第教三子，令谙田亩为。  
老钝依颓檐，忘言随四时。  
幸会道此乐，秋风遽言归。  
尚有一瓣香，原奉钟吕期。  

曹勋　赠许察院  
海内知名第一流，诗从伟度破优柔。  
知公少驻抟风翼，念我都如露地牛。  
解腊天容先布暖，得春梅意小迟留。  
红穿碧甲聊随俗，不奈心惊雁过楼。  

曹勋　赠张炼师二首  
昔仰苏仙迹，今瞻弄玉身。  
岳灵朝捧剑，飙驭夜朝真。  
笙鹤声常近，烟霞到处新。  
原言承道荫，秘语慰斯民。  

曹勋　赠张炼师二首  
护幄通明殿，仙阶贵可知。  
尘凡聊混迹，功行欲康时。  
明月丹崖路，秋风白玉墀。  
行闻普济居，飞步万真期。  

曹勋　战城南  
相骑方侵掠，临淮厉虎兵。  
三麾俱至地，一战破思明。  
令下秋霜肃，威行草木惊。  
岂但全孤垒，能令复旧京。  
吾君方用武，宵旰念仪刑。  

曹勋　张叔广索近诗辄为短韵  
咫尺高斋未一嬉，病身坐苦废巫医。  
但能料理扶衰药，岂复狂吟乱道诗。  
秋热正随残暑炽，新凉如与故人期。  
唯应共此江蟾白，万顷风漪月上时。  

曹勋　张右相生日二首  
玉律歌无射，金风下四蓂。  
三台丞相位，一德将臣星。  
弼亮时师表，文章世典刑。  
百神扶大手，远业庆千龄。  

曹勋　张右相生日二首  
气禀无为秀，钟灵付秉钧。  
周南知盛德，江左在斯民。  
衮绣东山望，貂蝉彩服春。  
帝师殊寿祉，汉祚有元臣。  

曹勋　招贾秘书  
不见贾夫子，病怀何得陈。  
呻吟一春了，物色九秋新。  
闲花翳栏槛，秀气浮衣巾。  
笑言约中浣，鸡黍供萧晨。  

曹勋　昭君怨四首  
人生无定端，万事固难料。  
美好招世患，才謟过忠告。  
正淑不自媚，私谒事妍笑。  
入宫逾十年，嫉妒掩称道。  
痚贱难来容，况复昧倾巧。  
一朝见排弃，众笑蛾眉好。  
驱车临出门，盛饰舒怀抱。  
不怨君王远，不怨父兄老。  
唯怨蛾眉悮一生，荣枯不得同百草。  

曹勋　昭君怨四首  
再拜升车望已过，却教红粉保山河。  
当时岂止毛延寿，对面欺君事更多。  

曹勋　昭君怨四首  
从来贫贱少先容，况复娇痴入汉宫。  
一朝掩面辞君去，始悔无金买画工。  

曹勋　昭君怨四首  
盛饰容仪舍掖庭，岂知妍丑悮丹青。  
不羞见辱单于室，羞见年名作竟宁。  

曹勋　赵周卿送菜  
虚老空山学圃翁，荷锄头白雪蓬松。  
芥台如臂何曾梦，菜脑生筋漫自供。  
不料官园苍玉束，绝胜禁脔紫驼峰。  
更烦诗手剪春雨，剩与一番风露胸。  

曹勋　櫂歌  
谪仙醉揖金陵月，浩歌目送飞鸿绝。  
江城樽俎照清辉，楼台忽作烟霞宅。  
长杯引竭北斗空，吴歲楚舞无颜色。  
行行倒著紫绮裘，径上兰舟岸纱帻。  
笑谈欬唾惊鱼龙，历块群山看灭没。  
石头水底度冰轮，迢迢碾破澄空碧。  
左回右盼生英风，联袂招邀尽狂客。  
相将醉卧绿萝烟，三山不动鳌无力。  
秦淮寂寂江月空，人物风流难南得。  

曹勋　折杨柳五首  
折杨柳，上隋堤，攀条同忆送君时。  
君王近发关中卒，更戍归来尚未迟。  

曹勋　折杨柳五首  
折杨柳，上章台，柳色依依尚未回。  
汉家尽得单于垒，屈指归同社燕来。  

曹勋　折杨柳五首  
折杨柳，灞桥西，去日同君上柳堤。  
闻道将军得天马，归时芳草正萋萋。  

曹勋　折杨柳五首  
君去霏霏雪满衣，思君杨柳正依依。  
新来又得征人信，君去交河尚未归。  

曹勋　折杨柳五首  
去日同君过渭桥，桥边新雪未全消。  
如今窗外杨花满，憔悴无心约细腰。  

曹勋　浙西刈禾以高竹叉在水田中望之如群驼  
浙西纯种晚秋禾，更得明年雨不多。  
且刈且歌丰岁甚，平洋弥望列明驼。  

曹勋　枕上闻杜宇  
催晓钟残景气清，杜鹃声里梦魂惊。  
山林广袤不知乐，犹作不如归去声。  

曹勋　郑吏部有诗谓未当作寿穴和其韵  
子真高韵屡裁诗，不得同行暂语离。  
春色正如重醖酒，好花尚有最繁枝。  
老翁只喜先安穴，寿数何能更问眉。  
冒势归来便如梦，何堪尘土混幽思。  

曹勋　政府生日十首  
寥廓无尘腊雪晴，距正五日凤凰鸣。  
已膺一德明良会，更祝千龄辅太平。  

曹勋　政府生日十首  
帝师位重侯王上，身任安危社稷臣。  
一国真封知简在，要教长似锦城春。  

曹勋　政府生日十首  
郊祀三年大礼崇，上公翊赞极寅恭。  
清坛九奏应昭格，今岁人神识景钟。  

曹勋　政府生日十首  
凛然汉相万人英，勋德绥怀海宇清。  
闻道茅峰献新植，松芽看到茯苓生。  

曹勋　政府生日十首  
朝回宝勒照金狨，彩服熙熙笑语中。  
隔坐屏风未为贵，衮衣真是黑头公。  

曹勋　政府生日十首  
中兴光启自元钧，比德褒功礼意新。  
是赞是图超古羽，仪刑一代冠麒麟。  

曹勋　政府生日十首  
近臣宣劝上恩隆，金石声和出禁中。  
礼貌元功宜异数，一门和气蔼春风。  

曹勋　政府生日十首  
隆冬造化浃根莇，三白书功冻渐开。  
岁事穰穰如祉福，亦随春色九天来。  

曹勋　政府生日十首  
从容国论对枫宸，今古无双第一人。  
永佐无为明大道，怡然高寿鄙庄椿。  

曹勋　政府生日十首  
汛扫门前积有年，从来顶踵尽陶甄。  
应怜岁岁称觞客，又倚崇墉献十篇。  

曹勋　政府生日四首  
文经武纬致尊荣，功德崇高下可名。  
草檄预闻全国势，按图行见复都城。  
衮衣三总郊丘礼，黛耜初亲帝藉耕。  
过眼蓬莱几清浅，凝神治道自长生。  

曹勋　政府生日四首  
上公翊戴肃朝绅，衮绣趋庭下帝宸。  
一德格天瞻相业，密不雨协郊禋。  
初筵宠锡清都奏，和气融随明日春。  
成算自应同寿算，两河黎庶待陶钧。  

曹勋　政府生日四首  
钜德元功凤应韶，屏风隔坐翊昌朝。  
星辰循轨三阶正，钟鼓重新一气调。  
活国工夫归断断，炼形真一已飘飘。  
芒鞋门下尘埃客，拔宅惟看上紫霄。  

曹勋　政府生日四首  
岁躔回次拱台星，麟阁仪刑首万英。  
钟阜堂堂分秀润，淮波衮衮湛清明。  
铺张治具调元化，整顿皇纲抚有生。  
鹤驭它时赤松伴，丹砂九转待功成。  

曹勋　治圃  
腰斧治小圃，朴樕久不省。  
妒芽尽芟除，条达出秀整。  
临津获梅株，蓓玉作寒炯。  
三绕无所裁，留看横斜影。  

曹勋　中秋前一日邀贺子忱为对月之款乃审放意山林扁舟去引企不已偶得小  
积阴扫秋风，吹作今夕月。  
山岳四高寒，天地一澄澈。  
幽人渺何许，庆喜清晖发。  
一樽不同乐，孤光共愁绝。  

曹勋　中秋雨过月出  
欲遣清风扫乱云，先将一雨净游尘。  
今年大作中秋事，月色何孤我辈人。  
照却信方还剩在，看来千古许清新。  
不眠不惜不朝补，报答孤光醉是真。  

曹勋　中秋雨过月出  
绿卫芳树鸟啼春，与客相携发兴新。  
半落杏花初过雨，微酸梅子已生仁。  
每寻诗去必迁坐，稳跨牛归不问津。  
筋力尚堪蓑笠在，莫欺老子发如银。  

曹勋　仲春初五日报谒  
玉磬蒲团出定音，谒酬与世费浮沉。  
径松参汉周官肃，坞竹藏云商易深。  
莫色溪山皆有道，春风花草本无心。  
年来年去头成白，斗酒楼前明月斟。  

曹勋　仲冬再到和前韵  
江淮烽火照云头，买尽临安去国舟。  
行见中兴圣天子，一戎大定复神州。  

曹勋　紫骝马  
紫骝马，出西方。  
径万国，来咸阳。  
储精房，钟驯良。  
口如米火头如王，尾轻鬣短龙脊刚。  
蹄圆腕蹙森开张，齐平六齿排截肪。  
目如明星威煌煌，骄嘶喷薄思腾骧。  
荫以华屋荐露床，金羁玉勒红锦障，  
钩膺络脑垂璫琅。汉家骠骑新开府，  
天子辍赐威遐荒。将军横槊被金甲，  
矍铄超忽逾鹰扬。雄鸣矫厉奔蹙，  
明儿百万纷披攘。登封居胥转瀚海，  
军声陆讋摧天狼。归来明堂见天子，  
图形麟阁宣龙光。  

曹训　震山岩  
岩静尘埃了不侵，公闲出郭喜登临。  
云山兀兀自朝暮，江水茫茫无古今。  
鸥鹭翩翩明远目，渔樵歌唱动归心。  
绿杨红杏春风里，谁与幽人共赏音。  

曹衍　鹭鸶  
波澜静处立身孤，氄雪攒霜腹转虚。  
尽日滩头延颈望，能销大海几多鱼。  

曹衍　贫女  
自恨无媒出嫁迟，老来方始遇佳期。  
满头白发为新妇，笑杀豪家年少儿。  

曹琰　自嘲落牙  
昨朝饭里有粗砂，隐落翁翁一个牙。  
为报妻儿莫惆怅，见存足以养浑家。  

曹彦约　宝泰寺读曾鸿父侍郎留题有感次韵作侍郎挽歌  
斯人千古必音尘，绝妙肝肠好受宰。  
四帙升觉悬日月，百年修短误君亲。  
天边尚记丝纶手，地上今无磊砢人。  
对此感怀非为此，赎之空拟百其身。  

曹彦约　饱良父弟横舟  
簿书日月费消磨，华鄂归来乐事多。  
已涉一川舟自在，相安众口麴平和。  
人生正好乘流止，尘世相逢对酒歌。  
欲泛五湖真浪语，浮家犹足镇风波。  

曹彦约　病中有感欲落雪旧事偶成唐律  
东皇雅欲破玄冥，腾六终怀可否情。  
岂不愿丰招瑞气，又虞加力因饥氓。  
柳虽阁絮心犹壮，梅不能妆意自倾。  
只恐玉龙禁不得，便输鳞甲赋群英。  

曹彦约　伯量同二弟欲见访湖庄以诗告至褒拂过情辄次其韵  
清江一曲界间关，倚作琴声上下滩。  
鹊报主人知有喜，惠然金玉总称难。  

曹彦约　伯量同二弟欲见访湖庄以诗告至褒拂过情辄次其韵  
笑杀商山绮与园，几年烦使护风寒。  
只今勋业才如此，孤负衰颜镜里看。  

曹彦约　伯量同二弟欲见访湖庄以诗告至褒拂过情辄次其韵  
年来夺锦马群空，而况君家有八龙。  
传与乡人经济策，问焉何惜少舂容。  

曹彦约　昌化朱浪潘子云汉臣季子也汉臣即物故持其季父圣民诗来因问堪村徐  
朱浪山春啼杜鹃，溪南溪北刺舠船。  
人生几度年三十，世路重逢事百千。  
客已倦游今老矣，君须揖别故凄然。  
从容有问居闲意，为说湖庄水一川。  

曹彦约　朝梳怨  
朝梳和叠云，到暮不成雨。  
一日变千丝，只作愁机杼。  
愁至云成幕，小雨和丝落。  
愁去脸成霞，雨霁庭下花。  
折花愁雨湿，护惜鲛绡立。  
蜂蝶爱花红，花心应未同。  

曹彦约　陈伯量挽诗二乎  
朴茂开城府，师资足楷模。  
官卑虽晚境，子仕却亨途。  
不酒陈惊座，无金疏大夫。  
何人碑有道，老手看慈湖。  

曹彦约　陈伯量挽诗二乎  
我晚惭初学，公才又壮年。  
同盟觉山寺，共饮玉溪泉。  
薄宦身常隔，高怀骨易仙。  
伤心风作恶，不助过湖船。  

曹彦约　陈倅寄惠四诗用昌黎和裴相韵愧不能当也走笔赋二章以谢  
两岁驱驰马首东，曾微一战可论功。  
因人偶尔成擒蔡，无计降之愧伐崇。  
万灶炊烟归塞下，十分农事到湟中。  
酸寒伎俩才如此，辜负新计吒至公。  

曹彦约　陈倅寄惠四诗用昌黎和裴相韵愧不能当也走笔赋二章以谢  
近来人物眇江东，况也书生责勇功。  
痛定却思三策谬，归来犹想万山崇。  
谁从荀伯官寮晨，赋入昌黎句法中。  
戎事尚多心事少，苦无佳语本酬公。  

曹彦约　陈氏夫人挽章  
受氏推玄女，来嫔得召南。  
躬行其诫七，礼尽所从三。  
孝养衣皆彩，权舆色已蓝。  
霜风吟木末，哀怨不能堪。  

曹彦约　程宰虞簿和县庠老桂诗见贻再赋以谢  
风流人物冠瀛寰，折桂曾惊咫尺颜。  
肯赋摽梅深有味，已标仙籍正相关。  
一枝笑入弦歌里，千古名传俎豆间。  
欲搅枯肠追妙语，飞来双鹤杳难攀。  

曹彦约　酬杨伯洪  
扁舟一峡七经年，犹忆四民困备边。  
已病一夫空有议，误谋元帅本非贤。  
公朝虑蜀天常近，之子忧时火未然。  
遇合却留经济用，此行应水愧登仙。  

曹彦约　出郊偶成呈府判知县三丈二首  
奉行三尽令，问讯十分春。  
鸡犬柴门晓，牛羊草径新。  
远投双岭寺，频见耦耕人。  
我亦江南客，为农颇识真。  

曹彦约　出郊偶成呈府判知县三丈二首  
去郭喧嚣远，空江气象宽。  
柳舒含絮媚，梅褪著枝酸。  
物外登山好，公馀尽日欢。  
归迟应犯夜，暝色占江干。  

曹彦约　春到湖庄  
饱绿匀杨柳，殷红茁海棠。  
将春至昌谷，及早下湖庄。  
祠事三年乐，边心万里长。  
新来和气好，吉报已占祥。  

曹彦约　春到湖庄  
堤南堤北水溶溶，旁倚群山不碍风。  
收拾田园供老境，栽培桃李课新功。  
墙头向长千章耸，润下潜流一线通。  
脚力尚堪行乐在，年来天不负衰翁。  

曹彦约　春日春陪韩签虞丞解监修禊事即席中有虾菜梨枣分韵得虾字  
雨馀春水压堤沙，柳未花飞蒲茁芽。  
清流激湍石佛寺，崇山峻岭野人家。  
大酉之山檀溪壑，春俗未改书成车。  
居夷骤得群贤集，惠风鼓动生精华。  
去年可疑张进士，市人物色争矜夸。  
今年舣棹无所适，坐看孤鹜齐落霞。  
长官敏者唐吏部，八龙受种今渥洼。  
两年分韵得此老，未觉景物相宠嘉。  
世南弄笔好商榷，宴客自许穷珍鲑。  
万金鼎至我亦喜，便欲染指鱼与虾。  
汉司隶后最静者，家有白璧无点瑕。  
扣之清越声韵响，满座失喜相叹呀。  
怪予穷陋一不有，冠者八乃独髽。  
归而谋妇得斗酒，夜韭可剪鱼可叉。  
偶欲占射酒似阙，自觉辈晚无肩差。  
暗中曹刘不易得，屈宋未死甘押衙。  
自从修禊卜师友，一洗万古况两蜗。  
但恐朝家用贤急，去我便立文石花。  
泮中曹刘不易得，屈宋未死甘押衙。  
自从修禊卜师友，一洗万古况两蜗。  
但恐朝家用贤急，去我便立文石花。  
泮宫先生坐官舍，意此四子穷骄奢。  
年前共得石居士，留客嵌空到日斜。  

曹彦约　春同伯中之栎田  
涖卜他年正首丘，尚乘风日逐英游。  
平分正月春犹浅，断送元宵冷未休。  
藕断山钟黄蘖外，枝分水转石榴头。  
卷帘隐几俱为乐，付与涪翁闷得不。  

曹彦约　春问湖庄  
问讯湖庄事，经年意若何。  
为渠魂入梦，老我鬓添皤。  
雪霁春应好，山明水渐多。  
遣儿徵仆役，除道莫蹉跎。  

曹彦约　春雪初霁  
已通消息变垂杨，又忍须臾困海棠。  
雪意疏时风自恶，云根好处日争光。  
威严冷到汉三辅，艳冶春归唐六郎。  
四者欲并从古少，便将酒樽问群芳。  

曹彦约　春至  
闰后阳和乐不禁，还将动静印天心。  
借留腊意梅藏玉，指点春容柳转金。  
冗夺渐疏诗领略，情钟须索酒追寻。  
玉京山色{共阝}亭水，自与丝桐作赏音。  

曹彦约　次耿令君药名韵  
赋分微官即忍冬，衣单无计可防风。  
四方远志从头去，一水空青到底穷。  
地骨自寒谁与祛，天门欲到愧无功。  
是谁直上凌羊角，却更从容使脱空。  

曹彦约　次仁季咏梅韵  
误分符竹建星台，官事萦心不到梅。  
粉面莫惊公主艳，铁心曾对广平开。  
吒身冰雪刚而栗，取友松筠晚不回。  
已向个中怀鼎味，直须魁占百花来。  

曹彦约　次韵蔡元简麒湖庄之句  
鸡本惮犠先断尾，燕粗能巢聊葺壘。  
漫郎无用却归来，得熟道傍真苦李。  
谁家买田绿当户，何人种花红照水。  
君诗读罢已忘机，扑漉沙鸥随处起。  

曹彦约　次韵长沙郑监庙公选  
先生清德彻寒泉，应俗周旋更折旋。  
游宦向来徒溷耳，盛名今得孰多焉。  
诗严尚作蜂腰格，志大宁忧马腹鞭。  
却似周公勤小物，乱挥珠玉掷忘年。  

曹彦约　次韵长沙郑监庙公选  
已废诗坛罢酒兵，更无馀力敌分阴。  
两章句好惊霏悄，千里神交信断金。  
如弈棋然随手著，效颦戾亦撚须吟。  
不图病客甘投老，敢与诗人作赏音。  

曹彦约　次韵葛丞至节见邀踏雪  
照人好语妙阳台，佳节相随七日来。  
甚欲去陪桃竹杖，可怜消尽豆秸灰。  
喜君天上星辰次，赠我人间锦绣堆。  
小试平章和气动，他年台鼎要盐梅。  

曹彦约　次韵黄一之  
燕尽田园学亦荒，衰年无复梦张阳。  
起予节里心期合，及此年时脚力强。  
万古推迁陵谷变，几人登览姓名香。  
欲追奔逸惭驽蹇，始信人间有乘黄。  

曹彦约　次韵晦父喜雨诗  
何处鸣鸠只好音，谁家孝妇有冤心。  
古来禋祀关仍寂，今日兵饥忆华歆。  
王制不堪乖用仂，春秋从此却书霖。  
君诗好似灵湫水，清绝无人测浅深。  

曹彦约　次韵李晦父炎早梅  
华颠淡色催人老，造化无功春不早。  
翰林风月恣推排，万马一空三峡倒。  
冷暖从渠入世情，孤真为我参幽抱。  
单于未觉鼎鼐催，不与人间障烦恼。  

曹彦约　次韵清卿用使君鹿鸣韵见贻  
甲戌家声仅有传，等闲膏泽下云天。  
苦无事业荣宗党，强把忠勤了岁年。  
往事纷纭几折解，后来奔轶要加鞭。  
得时自古无淹速，却与亨涂作寿仙。  

曹彦约　次韵使君湖庄歌  
使君德量湖水宽，和气袭人春避寒。  
山川自古穷绝处，铸铁点顽成转丹。  
频作好诗醇似酒，妃子斗妍西子丑。  
人生行乐只花时，更吸西江斟一斗。  

曹彦约　次韵卫庆阳使君送别这章  
倾盖星桥忆去年，官陪预说使君贤。  
别来风送空中月，此去云开剑里天。  
治效龚黄方侧耳，交情嵇吕好差肩。  
相逢便作阳关曲，数日销魂正黯然。  

曹彦约　次韵卫庆阳使君送别这章  
细读君诗字字新，巧将监鼓入羹莼。  
也知世路催行客，更遣工歌劳使臣。  
千里身心空晤对，五经怀抱想纷纶。  
他年宛水昭亭外，把玩犹能绝点尘。  

曹彦约　次韵魏君宝光黄云观古风  
重湖镜展心生凉，五老壁立背负芒。  
中间只作如许屋，一观虽小意堂堂。  
书生相业线不绝，故侯墨妙灯不灭。  
与山三好孰四之，毕万有孙胸次阔。  
抛梁不须伟儿郎，黄云高举天颉颃。  
从龙作霖皆是物，迩来一足飞商羊。  

曹彦约　次韵赵使君师夏谒白鹿游棲贤长句  
三峡移名涧响空，中著一桥如饮虹。  
帝连溅瀑龙所宫，谓佛有力真冥濛。  
非造物意无禹功，一线偶达成巨豥。  
可怪一律人聩聋，助桀唱和更撞舂。  
或者误信晨暮钟，万有一幸相际逢。  
吾儒自有名教踪，壁立万古涧底松。  
异端琐细秋后蛩，一物不格皆妄庸。  
谁知健者此山中，朴实可乱田舍翁。  
出郊小队不妨农，黄岩意与考亭通。  
长养此道如种穜，骏发尔私雨我公，  
穮袞虽馑亦有丰。常行万世无汙隆，  
行健不息人中龙。不妨更击白鹿鼓，  
扣之大小皆舂容。  

曹彦约　次韵赵俞宣德石博山香台  
水骨苔痕洞穴开，龙腾波涌碧崔嵬。  
烟云静向林中起，风雨飞从海上来。  
江外庐峰倾瀑布，日边鳌顶对蓬莱。  
几经后火今犹在，拂拭还看贮劫灰。  

曹彦约　次知县花名诗韵  
天不长春又入冬，可能含笑拒霜风。  
凌霄器宇随时见，茉莉生涯到处穷。  
但可怜花成后约，莫将豆蔻掩前功。  
人生且进蔷微露，滴滴金钱总是空。  

曹彦约　催花  
催花径里日千回，祗恐催开落又催。  
老性只宜风雨后，绿阴青子款相陪。  

曹彦约　答传宪  
妙语差肩落燕泥，亨涂骧首化龙堤。  
敢酬阁老惭非杜，适见夷吾不为齐。  
趣觐可无三节召，送行那有一钱赍。  
功名自是平生志，旃羪为庭正可犁。  

曹彦约　答赵守见贻这韵  
已报亲题下紫泥，尚留佳识筑新堤。  
一心国事忉忉在，万口民歌剪剪齐。  
惜去辙须田父卧，催归诏有内臣赍。  
舍人若问朝天日，割尽黄云水满犁。  

曹彦约　大雪感怀  
翻云覆雨纷轻薄，万端不如三白乐。  
岁事相关国重轻，天意亦知人忖度。  
前年不雨旱为崇，今年不旱螟为恶。  
造物与人著力深，一饱年来何落落。  
宜春先生古君子，撑肠万卷一丘壑。  
吟哦乍拟柳飞絮，感慨相辉花有萼。  
商量雪意驰一骑，改变天容翔万鹤。  
翻思五十乾道年，是非一律无今昨。  
日月逝矣几丰耗，人物眇然增索寞。  
吹篪寡唱气欲竭，陟屺何心泪犹阁。  
再拜珠玑卜来岁，十袭藏之富囊橐。  

曹彦约　代送礼悦杨侍郎帅江陵  
鼎鼐真才笔橐声，清朝人物独先生。  
从来马老荆州望，可但无公礼部名。  
谋帅直须医国手，辍贤何以慰人情。  
送春又数春回处，忍更堂堂背我行。  

曹彦约　代送礼悦杨侍郎帅江陵  
慈恩一集成三纪，朝路相从不半年。  
吒荫身如松下草，愿交身已社中莲。  
一时事体公轻重，到处参长我后先。  
折赠不须门外柳，病怀落寞正如绵。  

曹彦约　祷雨阳山  
暮投突兀净为坊，早踏崎岖翠作冈。  
露气失凉风带暑，岚阴欺晓日韬光。  
不忧时事禽空语，可怪凶年草更芳。  
欲问行人祈祷意，日来钲鼓渐凄凉。  

曹彦约　祷雨阳山  
所以登山不惮烦，为藏云气达泉源。  
多峰岂炫千岩秀，一线才通万壑奔。  
其在兹乎须出岫，此时何不早翻盆。  
名高已到岩瞻地，只有为霖可养尊。  

曹彦约　道傍得熟人家  
旧雨留烟饰短垣，浅沙催水撼衡门。  
旗帘动眼新迎客，{禾罢}稏关心故弄孙。  

曹彦约　道中遣兴  
游宦何曾乐，佳时又出门。  
春深花处处，社近鼓村村。  
天地一羁旅，江山千吐吞。  
平生黄妳误，今日麴生尊。  

曹彦约　得雨  
踨蹐民无地，焦熬岁不天。  
雨方宽赵日，数已入汤年。  
调饷今方尔，蠲租恐未然。  
古来勋业盛，根本讳沉锦。  

曹彦约　登复州城  
李子园边水满洲，当年桑土欠绸缪。  
城分南北平腰束，湖号东西拍面浮。  
马健独能全上幕，水清元不污贤侯。  
满城山色春何在，小产无言万象秋。  

曹彦约　东庵新辟云栈  
步出东门苇不航，以云名栈正相当。  
地临空阔天成险，水到回旋石作梁。  
万顷波涛一丘壑，百年官吏几循良。  
古来勿翦甘棠意，此地风流未可量。  

曹彦约　冬至留滞舒州有怀岁旦泊舟平江门外  
舒郡惊冬节，吴门忆岁时。  
天寒城闭早，冻合水行迟。  
再拜为兄寿，同声念母慈。  
穷年终是客，至日始题诗。  

曹彦约　冬至伊迩滞留桂阳有感  
如此生涯任转蓬，几年漂泊羡归鸿。  
凄凉落日荒山外，黯澹愁云暮霭中。  
业菊乍残秋色远，岭梅将放雪光融。  
枯肠索尽浑无事，诗句粗成付碧筒。  

曹彦约　读乞归不允诏  
有赫丝纶宠，空贻老病羞。  
命从今日下，事比去年愁。  
已向祠官去，犹为讲席留。  
谁知蝴蝶梦，栩栩到吾州。  

曹彦约　二郎之官房陵作五言唐律两章送之  
入幕曾沾禄，之官始问津。  
边城甘冷淡，世路识艰辛。  
责重杯柈省，公馀简册频。  
先人清白意，百世尚书绅。  

曹彦约　二郎之官房陵作五言唐律两章送之  
制阃今染栋，霜台昔范模。  
近书先问汝，远念早宽吾。  
众论宜迁木，官常合守株。  
房陵有佳处，稳稳问征涂。  

曹彦约　泛舟萧公陂  
山水绕青炉鞴红，花开絮乱春欲空。  
太白酌酒尘世外，小舟荡桨农事中。  
筑堤溉田十里同，居民举手称萧公。  
萧公有惠何时穷，十里穮袞无凶丰。  

曹彦约　方孚若惠端溪砚  
不宜磨墨谩论车，风字偏坳玉斗斜。  
喜有山灵藏旧物，幻成蟾影照圆沙。  
活鹹眼好童谣误，死马肝真帝语赊。  
辜负海深天阔样，玉堂何似竹篱家。  

曹彦约　方南康席上观赣妓秀英作墨梅竹  
南州佳人号秀英，窃弄毛頴亲儒生。  
解衣傍若无我辈，疏梅矮竹真天成。  
公主朝妆弄眉墨，误作铅华污宫额。  
此君剑器藏锋鈏,张颠缓出公孙娘。  
我来忽见惊心目，张八何生魏何熟。  
酒酣耳热且勿喧，为我殷勤写双幅。  

曹彦约　奉济驿交杜老送严公韵  
奉济传芳久，当年折柳情。  
来赓工部句，去作锦官行。  
诗妙将安倣，吾衰及此荣。  
草堂修旧否，得见慰平生。  

曹彦约　奉陪黄帅机访问元夕战场归途见人家园池花木相与叹息既帅机书前作  
照人精采驻元戎，与我驱驰录近功。  
想见玉箫声远夜，乱芟篁竹剉春葱。  

曹彦约　奉陪黄帅机访问元夕战场归途见人家园池花木相与叹息既帅机书前作  
新来鈇钺授当才，岳下浮云日日开。  
易得成功难更好，鼎和诸将熟栽培。  

曹彦约　奉陪黄帅机访问元夕战场归途见人家园池花木相与叹息既帅机书前作  
谩捐儋耳非长策，便戮先零亦少恩，  
整了六师须禁暴，本朝地气要长存。  

曹彦约　奉陪黄帅机访问元夕战场归途见人家园池花木相与叹息既帅机书前作  
深居处女静无妆，脱兔飞时势莫渌。  
已捷不须三舍避，便将占蓰入耕桑。  

曹彦约　奉陪黄帅机访问元夕战场归途见人家园池花木相与叹息既帅机书前作  
争先报国耻非夫，过后论功失故吾，  
志士斗量贤士少，赤松游处智名无。  

曹彦约　奉陪黄帅机访问元夕战场归途见人家园池花木相与叹息既帅机书前作  
并辔游人任往来，透墙春色已安排。  
花时却记梅前事，秀水如何不永怀。  

曹彦约　奉陪黄帅机访问元夕战场归途见人家园池花木相与叹息既帅机书前作  
忧世愁肠转断蓬，趋时好色上芳藂。  
古来只有春平直，披拂年来也不公。  

曹彦约　奉陪黄帅机访问元夕战场归途见人家园池花木相与叹息既帅机书前作  
为渠著姓黄山谷，结友齐名杜审言。  
领略残膏沾沔我，强书酬唱入坡门。  

曹彦约　故丞相忠定赵沂公挽章三首  
对策飞龙日，宗卿夙所期。  
时来人激烈，身定国危疑。  
一德三朝老，孤忠百世师。  
是非空具锦，铭篆有钟彝。  

曹彦约　故丞相忠定赵沂公挽章三首  
盐筴宽闽甚，兵权虑蜀多。  
闽民今可矣，蜀事竟如何。  
便好尸而祝，初无玷可磨。  
医谁求径捷，行陆强风波。  

曹彦约　故丞相忠定赵沂公挽章三首  
譾譾群情便，峣峣俗眼惊。  
此身无利钝，於国要忠诚。  
得力平生学，求仁死后名。  
登门非雅素，持论略公平。  

曹彦约　故殿撰侍郎赵公挽章三首  
惠国垂芳久，泸南锡第初。  
诗书今有此，衣钵正关渠。  
业大喧朝野，儒酸羡里闾。  
只言三桂盛，五桂尚权舆。  

曹彦约　故殿撰侍郎赵公挽章三首  
边锁求良牧，京华倚重臣。  
抚摩中有备，发擿静无尘。  
效著龙颜动，班疑豹尾真。  
讣闻遗憾见，进秩有明纶。  

曹彦约　故殿撰侍郎赵公挽章三首  
早岁灯窗密，中年宦海遥。  
相看嗟落寞，晚复共渔樵。  
已矣耆英会，居然一吉凋。  
岂无朋友念，人物叹公朝。  

曹彦约　故殿撰修史李舍人挽章二首  
四戒从谁得，忠勤与孝廉。  
本原来简册，膏润到闾阎。  
仕久机锋熟，时来智虑添。  
平生真售用，家法有森严。  

曹彦约　故殿撰修史李舍人挽章二首  
丁未慈恩盛，从容最后来。  
一从辞墨绶，三徙入鸟台。  
记动时方好，持衡去不回。  
恩荣频出綍，晚遇有馀哀。  

曹彦约　故福建提刑钟编修挽章二首  
问俗周方国，推贤汉吏师。  
立朝天有喜，仗节玉无疵。  
得自南轩学，亲承北面师。  
更无工部句，可继八哀诗。  

曹彦约　故福建提刑钟编修挽章二首  
江汉迎归客，潇湘问故人。  
锦衣新炫书，绣使近行春。  
坐对长沙酒，空伤夜雨神。  
南楼风月下，霏屑易成尘。  

曹彦约　故经略华文赵郎中崇宪挽章三首  
国是归宗相，儒科看嫡传。  
与时常落落，持论极拳拳。  
柄用无韩范，师承有涧瀍。  
衣冠何足论，父子世称贤。  

曹彦约　故经略华文赵郎中崇宪挽章三首  
出处权轻重，几微见老成。  
我官浑漫浪，公道要分明。  
忠定名先正，奸谀魄自惊。  
翻思元佑事，千古欠哀荣。  

曹彦约　故经略华文赵郎中崇宪挽章三首  
世路平平好，民庸处处高。  
入朝宁却步，及物自忘劳。  
俿望人宗主，为仪国羽毛。  
修文才下寿，天亦负英豪。  

曹彦约　故邕管安抚李思永挽章三首  
发廪宁忧岁，防边不待秋。  
古为汉循吏，今说李成州。  
劲气横关陇，神光射斗牛。  
竹林天下士，一第可无求。  

曹彦约　故邕管安抚李思永挽章三首  
义利明千古，躬行勇不疑。  
涧瀍穷正脉，张陆是吾师。  
仕与儒先会，官从党论卑。  
所施才一障，声闻彻华夷。  

曹彦约　故邕管安抚李思永挽章三首  
念昔浮湘乐，论交一世豪。  
味同江左右，人忘品卑高。  
庇我渠渠屋，关心恋恋袍。  
延津龙化后，流水但空号。  

曹彦约　桂阳走笔呈以道  
别后蓬丘老，分杯岁又阑。  
发因求道白，心但济时丹。  
瘧鬼三秋热，河鱼六月寒。  
不图梅影夜，对榻共平安。  

曹彦约　郭承禧同年解倅印趋朝  
昔在慈恩会，交新意已亲。  
相逢游宦处，不比后来人。  
共度衡阳夏，平分岳麓春。  
夤缘如此少，欲别倍伤神。  

曹彦约　郭承禧同年解倅印趋朝  
仕路何曾乐，迎新却是荣。  
诸公新引类，难弟久专城。  
便恐班朝著，无劳仗友生。  
长沙风月夜，炯炯自清明。  

曹彦约　海棠  
彼美花兮宜晚春，柔姿淑艳是何人。  
十分国色妆须淡，数点胭脂画未匀。  
带雨容开浑是恨，出墙头望忀°如真。  
几时°a下蓬莱岛，霞染仙衣痕尚新。  

曹彦约　海棠  
一度相逢一度春，不知名姓是何人。  
十分国色妆须淡，数点胭脂画未匀。  
好把东皇为上客，便堪宋玉作西邻。  
临邛道士今何在，说与唐宗是太真。  

曹彦约　寒露日阻风雨左里诗  
久谓热当雨，兹来归近家。  
露寒迟应节，天变勇飞沙。  
瓮白应浮酒，篱黄可著花。  
一江三十里，直欲问仙槎。  

曹彦约　韩耕道交八绝句韵见寄因和答之  
立说招携与殪戎，两端蛮触互论功。  
古来帝力通南北，山过焉支岭度葱。  

曹彦约　韩耕道交八绝句韵见寄因和答之  
逢危无策愧时才，怀抱何曾得好开。  
衮衮捷书一不断。活人基本要深培。  

曹彦约　韩耕道交八绝句韵见寄因和答之  
羽檄交驰骇电奔，诏书频下想天恩。  
旧时懒惰如魔去，祗有书生习尚存。  

曹彦约　韩耕道交八绝句韵见寄因和答之  
营壘家家说望夫，将军志远在余吾。  
从来万里千金费，曾有因粮事也无。  

曹彦约　韩耕道交八绝句韵见寄因和答之  
我句拙於妯女妆，尊前替戾敢承当。  
何人错比罗敷艳，枉赋诗人陌上桑。  

曹彦约　韩耕道交八绝句韵见寄因和答之  
特特新诗满意来，中间华藻任铺排。  
不知养拙干戈里，但觉愁端变好怀。  

曹彦约　韩耕道交八绝句韵见寄因和答之  
孤负灵蓍续短蓬，宠光枯枿附春藂。  
他年买至岑参句，得主诗编吒杜公。  

曹彦约　韩耕道交八绝句韵见寄因和答之  
昌黎世有简编孙，邺下常传慷慨言。  
忆得此公端的健，但将忠力复名门。  

曹彦约　汉阴县驿有连理山茶旧尝远送上官扰及百姓极条槎牙邻集资戕贼乾道  
逞艳呈祥祗自殓，何人攫取璨趋炎。  
只将勿剪看君子，爱物安民处己廉。  

曹彦约　和衮子冰诗  
畏折绵霜已不胜，加工寒里立威棱。  
争明日月天无色，遏住江湖晓作层。  
欲倚为山忧晛见，不如吟柱得诗能。  
规恢可但滹沱事，只任贤能也中兴。  

曹彦约　和三十郎蜡梅韵  
官黄新赐极恩荣。花不同梅与共名。  
颇谓寒中宜作伴，想因开早更为兄。  
世间何物疑真蜡，海上新来染碎琼。  
体得自香天分好，金涂铜砌却峥嵘。  

曹彦约　和西园胡季履见寄  
衣冠叶叶着师儒，创见皇家异代无。  
前事盛哉申国吕，近时继者武夷胡。  
累朝经学堪贻厥，三世名家列友于。  
莫道新来凋一萼，西园老柏更清癯。  

曹彦约　和西园胡季履见寄  
百年几见弦三叹，万事相违臂一交。  
道合不知身隐见，诗来如见手推敲。  
我仪图此藏周庙，人实云何滞楚包。  
无奈庐山归梦急，遣书空报白云巢。  

曹彦约　和赵振文太社邮筒远寄  
天与容台掾，田园早得归。  
杯中宁有影，海上息忘机。  
世路闲身好，人生静者稀。  
更於蘴草处，静看老莱衣。  

曹彦约　荷花  
写遍阶头万叶红，不成无味只书空。  
绛绡剥尽红酥凸，给与烦襟作冷风。  

曹彦约　横舟弟相别年馀阻一江之水彼此皆病未有可会这日向得一两诗多悼亡  
好诗好雨适相逢，抖尽襟怀要折冲。  
自古天人无间断，宁因水旱辍良农。  

曹彦约　横舟弟相别年馀阻一江之水彼此皆病未有可会这日向得一两诗多悼亡  
阻饥传播骨先寒，愁把台评子细看。  
赖有重霉三日雨，向来枯涸已弥漫。  

曹彦约　横舟弟相别年馀阻一江之水彼此皆病未有可会这日向得一两诗多悼亡  
我有鴒原或尼这，一江横绝谩涟漪。  
幸哉示隔池塘梦，鼎脔初尝豹一窥。  

曹彦约　红梅  
雪月共高寒，求多意未阑。  
林逋五品服，宋瓃九还丹。  
老友松筠健，贤宗鼎鼐酸。  
任渠蜂蝶闹，难作武陵看。  

曹彦约　后溪先生刘阁学挽章三首  
早际龙光渥，中更贝锦伤。  
升沈关运数，变故识忠良。  
天定当持国，时来倚干方。  
至今羊叔子，名绕岘山傍。  

曹彦约　后溪先生刘阁学挽章三首  
任重行吾道，忧心属钜公。  
三朝千载遇，一代数人中。  
笔健心犹壮，名高晚更穹。  
差肩谁许似，八秩有初终。  

曹彦约　后溪先生刘阁学挽章三首  
忆奉巴西燕，工歌到鹿鸣。  
西清多学士，南省旧门生。  
属耳灵光在，惊心砥柱倾。  
湖庄空望眼，读记若为情。  

曹彦约　湖计春晚  
载种成阴恰十年，水光山色静无边。  
杏桃赏偏春容老，松竹添多晚力坚。  
向有味中求冷淡，好宽怀处且盘旋。  
干戈渐说边尘息，朽木因依得昼眠。  

曹彦约　湖庄述怀  
昌谷喧声渐屏除，湖庄新意亦空疏。  
远裁夏木来鸣鸟，短截寒豥纵小鱼。  
架有空签聊贮药。楼无他用只储书。  
病来得惰因成趣，此外於人百不如。  

曹彦约　湖庄述怀  
门无宾客愧朋侪，冷淡何人谅此怀。  
随意作诗无唱和，等闲沽酒不安排。  
每扶短杖行方稳，欲泛扁舟计未谐。  
方得庐山与彭蠡，不论晴日杂阴霾。  

曹彦约　湖庄谢客  
渐撤疏篱短作垣，与春期约老田园。  
晴多易得花开早，地迥难藏鸟语喧。  
我欲偷安频谢客，人谁见许数敲门。  
定知桃李平生误，下已成蹊漫不言。  

曹彦约　湖庄杂诗  
雨后人家菜麦香，旋涡流水乱横塘。  
青春未有阑珊意，付与游人处此忙。  

曹彦约　湖庄杂诗  
万顷苍茫外，三年种植初。  
路回深吠犬，藻密暗游鱼。  
旧酒春同盎，新茶雪不如。  
稍修遗老传，忘答故人书。  

曹彦约　湖庄杂诗  
家家有分闲桃李，岁岁相亲旧燕莺。  
老子今年风味恶，稻针麻甲尚关情。  

曹彦约　湖庄杂诗  
野水平湖阔，云山叠嶂深。  
一溪横驿道，两岸挟神林。  
乱石通人迹，孤舟系客心，  
几年茅苇地，松桧已侵寻。  

曹彦约　黄季通挽章  
世务经心早，乡评好弟昆。  
但为三径乐，无间一家言。  
已作贤关梦，争如藻鉴冤。  
霜严中夏发，桑柘老南园。  

曹彦约　季直经干喜得三白次师绎韵见饷走笔奉和  
三农一命如纸薄，已定盖藏犹不乐。  
年来悭雪意如何，抟空岁事堪隃度。  
新夸两白已呈祥，数日天工还作恶。  
栽培玉屑界琼田，指顾同云藏碧落。  
万象改容龙战野，满船空载鱼纵壑。  
诗才唤起金闺人，坡上传香梅缀萼。  
明当改选岁又稔，扬州骑得缠腰鹤。  
家有灵光独岿然，事感鴒原惊已昨。  
岂无他人和者寡，不有阿咸几落寞。  
关心不见九华楼，旧游莫叹登云阁。  
与我新诗字字奇，珠玉盈怀分陆橐。  

曹彦约　家本谯人得奉祠毫州喜赋述怀  
宦游随喜亦云聊，笔橐何官晚见招。  
已定秦关无论蜀，好恢汤毫却归谯。  
发边庐岳云千岭，雨后湖庄水一腰。  
买得扁舟能著我，便无西子也逍遥。  

曹彦约　见梅有感  
莫把夭妍等重轻，赋成千韵况难名。  
看来好处非因色，敢向春前似有情。  
奈老不成三弄笛，济时还拟一杯羹。  
清标实用何人可，只合差肩宋广平。  

曹彦约　江村散步  
已落无边木，犹诛不尽茅。  
沙逃迎远景，风力闹寒稍。  
牧处高低路，渔时远近郊。  
竹篱茅舍外，门闭可推敲。  

曹彦约　交代赵从之善石见和次韵奉答  
诗来格律辞皆老，却恨有砖抛不早。  
只因清兴与花同，千咏昔闻今健倒。  
君家装额要冰肌，我圃耐寒夸合抱。  
秀色孤根各自宜，玉堂茅舍俱相恼。  

曹彦约　经丘台  
寻壑初不惮，经丘亦忘疲。  
人见崎岖处，不知心坦夷。  

曹彦约　惊蛰后雪访徐孟坚不遇坐待甚久  
忽忽弄明珠，纷纷拥塞酥。  
都忘春老大，复作冷工夫。  
甲拆迟先达，芳菲约后图。  
兴来还兴尽，呵手复须臾。  

曹彦约　惊蛰后雪作未已阴之湖庄  
甲拆多应满药栏，跨缧心已拂轻鞍。  
正疑阴因仍飞雪，岂有春中却泎寒。  
启蛰候虫犹自闭，向阳梅子自能酸。  
误成严冷非天意，说与人心作好看。  

曹彦约　景仁寄和萧公陂诗次其韵  
照眼石榴裙褶红，回头浪蕊随春空。  
春归湓浦风尘外，诗到淮南烟雨中。  
护田将绿一水同，造化夺巧非天公。  
锦囊不尽思无穷，我欲从之歌元丰。  

曹彦约　静坐对茶花偶作  
菊后侮前冷落时，剪檀雕蜡酷为肌。  
人从老处亲平淡，花向无中补阙亏。  
地暖不忧春近远，窗空惟映月参差。  
病夫久废卢仝枕，鼻观从容圣得知。  

曹彦约　九江郡斋分韵送魏六兄好文游鄂渚得阳字  
倦客寻闲误入忙，飘然上水击浔阳，  
铃斋有伴期三友，玉千何人似六郎。  
千晨江山时聚散，满城风月夜凄凉。  
西风隐作中秋会，莫恋南楼醉武昌。  

曹彦约　九日领诸子同季明泛舟之湖庄  
为酬佳节访江皋，短棹能宽脚力劳。  
把菊未遑忧岁恶，爱松相与叹风饕。  
雨馀得水三湖阔，天静无尘九叠高。  
老病不将诗领会，新来能赋属儿曹。  

曹彦约　九日遣兴  
散诞平生百不忧，未应摇落学悲秋。  
傥来节物知寒暖，泛应宾貊任去留。  
落帽粗豪非宿好，插花姿媚怯英游。  
不如只把茱萸看，免叹尊前岁月流。  

曹彦约　久雨叹  
谁为戎首起边功，万里生灵一掷中。  
天为忧之连作雨，人无识者骤歌风。  
所期壁地今城守，不善因粮却火攻。  
古道君师意深远，改弦端的奏肤公。  

曹彦约　课花木  
旋饰芳菲真草莱。强加湔祓敌尘埃。  
春将紫翠笼丹桂，晚觉花黄植绿槐。  
鼻观已通蜂蝶闹，酒杯频到燕莺猜。  
官居未胜闲居乐，乞得三年野兴来。  

曹彦约　课园丁洗竹  
种竹年华晚，新添数百竿。  
低垂非我好，冗长要人删。  
直节心期露，疏行眼界宽。  
从兹风月夜，清白足相安。  

曹彦约　况子沿檄来归舟过淮右绣衣左国录赠行以诗因及衰配次韵奉酬三首  
况也来从班马傍，泛舟千里尚醲香。  
庭虽过鲁元无异，桴仙乘由得问强。  
亲见治民如沼眼，归谈勤贼定勤王。  
翻思欠子寒如此，孤负珠玑富墨庄。  

曹彦约　况子沿檄来归舟过淮右绣衣左国录赠行以诗因及衰配次韵奉酬三首  
金石马心锦作肠，案前合侍玉皇香。  
只因淮察须裴度，不为并州戏葛强。  
绣斧迩一新遣使，毡裘从此尽输王。  
功成远勒燕然石，闲却江西左氏庄。  

曹彦约　况子沿檄来归舟过淮右绣衣左国录赠行以诗因及衰配次韵奉酬三首  
忆昨相逢是豫章，笑谈亲接齿牙香。  
如今但有心期在，不似当初脚力强。  
投老颇能安晚境，祝釐聊以报明王。  
简编未了平生债，冷淡犹能读老庄。  

曹彦约　老梅晦父改韵见贻走笔奉和  
有酒且莫斟，听我歌一曲。  
所歌无长语，江梅倚修竹。  
炯炯寒露冰，皎皎白驹谷。  
粲粲能赋人，日日对高躅。  
诗如何水曹，发兴扬州牧。  
味入傅岩翁，调鼎国受福。  
桃李岂不华，入景混凡木。  
偃蹇有长松，穷年相照瞩。  

曹彦约　连雨中买归舟  
泛菊囊萸事已休，光阴无脚驶如流。  
更无出入消磨雨，只有悲凉断送秋。  
戴屋未停持繖手，买舟先辨打篷头。  
悬知明镜重飞处，昵昵灯前问鄂州。  

曹彦约　连雨坐湖庄  
泥泞政如许，出门安所之。  
龙公无倦日，老子有闲时。  
适意家常酒，忘怀独自棋。  
困来饶一睡，百虑本何思。  

曹彦约　廖子晦以通书及龟山道乡晦庵帖见惠  
文公垂宪墨淋浪，鼎立龟山更道乡。  
家有一焉犹冠绝，宝兹三者见珍藏。  
来从叠嶂层峦里。置在光风霁月傍。  
收拾兵戎无一物，满船空载有归装。  

曹彦约　龙会遇雪  
出门能几里，风雪故相随。  
新岁自有巧，旧寒犹绝痴。  
自天藏瓦砾，与客照须眉。  
甲冷殊关念，丰年却在兹。  

曹彦约　龙游道中得家信  
幸自居家乐，何须遣信来。  
声闻先陨获，书至尚惊猜。  
问仆心方定，开缄色渐回。  
寄言重九日，扫净玉京台。  

曹彦约　龙游道中即事  
几年舟楫便吾曹，步入龙游记所遭。  
激水代舂城旦坐，叉松亲爨店人劳。  
屏除车马肩舆冗，料理泥沙甽甓高。  
忙里著晴天意好，坐令行客兴滔滔。  

曹彦约　鹿鸣小集奉饯赴省诸公  
便从场屋了经纶，看取朝家诏选抡。  
天赋忠良须努力，人生温饱岂荣身。  
鼎来时事方忧国，到底儒冠不误人。  
青紫拾来馀事耳，直应尊主庇斯民。  

曹彦约　落星寺  
好风好雨旧关情，落在江心不强名。  
地尽匡庐犹变现，水连彭蠡略峥嵘。  
金山但设鱼龙险，滟澦空闻象马惊。  
争似清晖楼上好，重湖九叠互分明。  

曹彦约　漫成寄朱伯海主簿  
幸拜恩纶强自宽，穷居寒土忝微官。  
风霜迢递逾千里，晨夕间关历万端。  
一片山城常寂寞，几宵灯火忆团栾。  
当年别后伤心处，极目君峰草木寒。  

曹彦约　毛希元提干有庐山癖既卜筑居这又作龙楼与玉京道院一时诸老皆为赋  
锦绣栽成九叠山，山山佳处水萦环。  
无心但有云来往，看得高人取次闲。  

曹彦约　毛希元提干有庐山癖既卜筑居这又作龙楼与玉京道院一时诸老皆为赋  
卧龙消息全为霖，别派先通一线心。  
若向祁山听响震，定知梁父不须吟。  

曹彦约　毛希元提干有庐山癖既卜筑居这又作龙楼与玉京道院一时诸老皆为赋  
玉京仙境发山谣，未把芙蓉意已消。  
此处尚堪诗兴在，当年行乐说云卿。  

曹彦约　秘阁修撰雷文卿挽章二首  
殄瘁连乡党，凋零及老成，  
玉亡修水秀，星掩寿沙明。  
不上论思直，空馀餽饟名。  
盖棺隆眷在，论譶见哀荣。  

曹彦约　秘阁修撰雷文卿挽章二首  
访我鸣琴日，闻公吐屑言。  
循良临武政，忠愤大奚冤。  
厥后依英荡，新来近达尊。  
却归桑梓路，忍对建昌门。  

曹彦约　明之亦和诗来复次前韵  
当年莫逆尚忘年，今日霜蓬人鬓边。  
已歃花盟犹习惰，骤迎诗敌敢攻坚。  
依棲有幸乌南绕，会合难并蚁左旋。  
著我画图添李邵，丹青那复起龙眠。  

曹彦约　暮春  
春尽无何耳，客行犹及之。  
水光风约束，山貌雨矜持。  
物态从前好，官身到底痴。  
只言餐秀色，十口政忧饥。  

曹彦约　偶成  
道心非动静，学者何难易。  
痴云欲扫除，迅霆无拟议。  
无妄而微疾，勿药斯有喜。  
一轮秋月明，云为岂思虑。  

曹彦约　偶成  
春入园林种种奇，化工施巧太精微。  
山禽说我脸中事，烟柳藏他物外机。  
即遣杏桃空际发，又令蜂蝶近前飞。  
如何有眼无人见，只解西郊看落晖。  

曹彦约　偶成  
曩疑先贤啬于言，何不明明细经传。  
今省从前都错认，更加详后即纷然。  

曹彦约　偶成  
夫子文章不用为，从心到口没参差。  
咄哉韩子休污我，却道诗葩与易奇。  

曹彦约　偶成  
脚踏和风步步春，石鱼楼上等闲人。  
兴来冲口都成句，老去游山不动尘。  
李白谁知他意思，桃红漏泄我精神。  
忽逢借问难酬对，只恐流莺说得真。  

曹彦约　偶成  
雪月风花总不知，雕奇镂巧学支离。  
四时多少闲光景，无个闲人领略伊。  

曹彦约　偶成  
勿学唐人李杜痴，作诗须作古人诗。  
世传李杜文章伯，问著关雎恐不知。  

曹彦约　偶成  
诗痴正自不烦狼，只为英才辄堕中。  
今日已成风欲后，后生个个入樊笼。  

曹彦约　偶成  
儒风一变至于道，此是尧夫未识儒。  
除却儒风如更有，将驴骑了复寻驴。  

曹彦约　偶成  
当敬不敬谓这悖，当正不正谓之谀。  
是中适莫俱难著，意态微生已觉疏。  

曹彦约　偶成  
桃红柳绿簇春华，燕语莺啼尽日嘉。  
谁信声声沂水咏，又知处处杏支家。  

曹彦约　偶成  
可惜有生都衮衮，如何终日只纷纷。  
满前妙景无人识，到处清音独我闻。  

曹彦约　偶成  
我吟诗处莺啼处，我起行时蝶舞时。  
踏著此机何所以，陶然如醉又如痴。  

曹彦约　偶成  
此道元来即是心，人人抛却来求深。  
不知求地翻成外，若是吾心底用寻。  

曹彦约　偶成  
谁省吾心即是仁，荷他先哲为人深。  
发明立了犹疑在，更问如何是本心。  

曹彦约　偶成  
若问如是是此心，能思能索又能寻。  
汝心底用他人说，只是寻常用底心。  

曹彦约　偶成  
此心用处没踪由，拟待思量是讨愁。  
但只事亲兼事长，只如此去莫回头。  

曹彦约　偶成  
可笑禅流错用心，或思或罢两追寻。  
穷年费煞精神后，陷入泥涂辗转深。  

曹彦约　偶成  
心里虚明象太空，乾坤日月总包笼。  
从来个片闲田地，难定西同与北东。  

曹彦约　偶成  
莫钭爱敬复雕镌，一片真纯得自全。  
待得将心去钩索，旋栽荆棘向芝田。  

曹彦约　偶成  
忽认胸中一团气，一团气里空无地。  
既空无地更何义，此无广狭无一二。  

曹彦约　偶成  
恶习起时能自讼，谁知此是天然勇。  
多少禅流妄诋诃，不如此勇元不动。  

曹彦约　偶成  
回心三朋不违仁，已后元曾小失真。  
一片云花轻关水，冥冥不复省漓醇。  

曹彦约　偶成  
有心切勿去钩玄，钩得玄来在外边。  
何似罢休依本分，孝慈忠信乃天然。  

曹彦约　偶作  
此天然处不亦妙，费尽思量却不到。  
有时父召急趋前，不觉不知造渊奥。  
此时合勒承认状，从古痴顽可不晓。  

曹彦约　偶作  
太极奚河图，河图非太极。  
矧复赘无极，哀哉何太息。  
可不观古圣，一一已默识。  
□湖为作图，交扰而曲屈。  
是孰知五行，五行皆妙质，  
不可离合论，浑浑体自一。  
安得孔子生，邪说俱荡涤。  
哀哉复哀哉，太息得太息。  

曹彦约　潘景泰知县挽章  
甚矣吾衰久，犹能诔故人。  
爱贤高赞画，造士忆同寅。  
道丧悭人物，才难泣缙绅。  
颇闻兰玉秀，天不误儒身。  

曹彦约　盘谷胡季随挽章二首  
天地开南学，葵轩接五峰。  
淳熙亡一鉴，盘谷有真踪。  
庭立心传鲤，门乘玉润龙。  
风流遮不断，堂斧若为封。  

曹彦约　盘谷胡季随挽章二首  
我负光华遣，君从恳请来。  
人如九鼎重，席为百泉开。  
梁坏帡幪屋，星移绛帐台。  
湘西明在眼，欲渡不堪哀。  

曹彦约　陪漕使春日吴江之集戏赠元理森父  
垂虹夜吸吴侬水，画鷁朝飞张翰里。  
护客归来玉节闲，隐隐春光动浮蚁。  
倾盖鲈鱼故交砺，可人森父佳元理。  
著我中间醉却醒，旧管新收几年纪。  

曹彦约　陪李监税饮刘园  
剩栽花木市低墙，满刻诗文榜画堂。  
郁李齐开枝尚弱，牡丹垂谢蕊犹香。  
书生野趣人间少，游子佳时客里忙。  
准拟灯前儿女问，得君全不负春光。  

曹彦约　陪使护客晚发京口  
拖船鸟惊兽骇奔，追夫雷动云作屯。  
前日生辰使者去，贺正又出丹阳门。  
欲上未上军人马，似响不响县官喏。  
穷冬闸闭水不行，深夜火明山欲赭。  
尚书太尉传语来，夫船未足官须内。  
敌使三节能几耳，客载万舸何为哉。  
甘心事仇谁作俑，耻不自羞犹怂恿。  
古来秦祸不须胡，蒙恬斥外斯高宠。  

曹彦约　陪总卿路钤相麦观花修出郊故事  
二月春光最恼人，不禁春恼更寻春。  
关心秀入青青陇，适意红临滟滟津。  
开阖雨晴天气巧，铺张桃李世情均。  
病夫已作庐山梦，尚拥篮舆吒后尘。  

曹彦约　陪总卿戎帅登高因至郊外  
万木阴有覆女萝，一种佳处宝峰多。  
因晴领客催萸菊，恐雨妨农访麦禾。  
付我江山须领略，可人时节易蹉跎。  
心闲更了官中事，未必秋风奈老何。  

曹彦约　彭师泰挽章  
家世文为富，居寒地不寒。  
诸昆亲受业，二祖昔闿端。  
属耳青云杳，惊心逝水湍。  
后来方屹立，天不误儒冠。  

曹彦约　飘飘台  
清风怒折腰，断送斜川归。  
吾今已归了，无用频吹衣。  

曹彦约　祁门道中即事  
识面山川尚可寻，跳丸日月更相侵。  
语音改道家山近，行色不知春事深。  

曹彦约　祁门道中即事  
社雨初晴旧燕归，春膏潜动小鲜肥。  
桃花未必随人去，飞向行人行处飞。  

曹彦约　祁门道中即事  
饼饵商量全孕麦，衣裳消息半芽桑。  
山堂草色梦魂远，官路柳丝心绪长。  

曹彦约　祁门道中即事  
为爱幽乡度远村，支颐伫立爱山矾。  
栗留尚惜轻求友，反舌纷纷亦巧言。  

曹彦约　祁门道中即事  
修竹围墙草护阶，赏花庭院已安排。  
洛阳忠孝家何在，不贡姚黄更缅怀。  

曹彦约　祁门道中即事  
嶂叠峦层巧送青，一溪幽处小园亭。  
谁能换得王维手，洗我尘埃作画屏。  

曹彦约　祁门道中即事  
弦诵琅琅两岸闻，此风万足张吾军。  
儿童相顾惊相问，莫是当年旧主人。  

曹彦约　祁门道中即事  
山木阴阴击晚牛，水田漠漠任春鸥。  
长歌大笑却归去，长在农家今白头。  

曹彦约　祁门道中即事  
半沦溪谷半山冈，地狭民多尽盖藏。  
争道去年小丰稔，至今租米正输王。  

曹彦约　祁门道中即事  
古来遗逸野人家，石磴崎岖阁道斜。  
犬吠人行都不问，杉篱空掩刺桐花。  

曹彦约　遣将追贼何公桥  
迟尔停车久，偷生恐未然。  
皇威三令后，民瘼万端前。  
貔虎烟尘地，猩鼯雨雾天。  
监官有老眼，巢幕暂狂颠。  

曹彦约　遣吏约同官弈棋议事知有苏山之游不果来晚使君载酒见过遂赋此诗  
索居谁复共前筹，坐想苏山最上头。  
并辔水兼天共远，孤吟棋与酒皆愁。  
熟令客里挤老老，不分军前断送秋。  
却有邻翁惊笑语，夜来尊俎对贤侯。  

曹彦约　亲友冯仪之运干挽章三首  
闻道江西使，宾筵陨德星，  
失声归士友，短气动朝廷。  
屡选非无意，迟行若有灵。  
忍令清燕处，我辈尚谈经。  

曹彦约　亲友冯仪之运干挽章三首  
有学关时用，无心与物驰。  
已称黄发老，犹似彩衣时。  
世道空机穽，襟期自坦夷。  
只今风月夜，犹足想清规。  

曹彦约　亲友冯仪之运干挽章三首  
子也吾尝友，天乎独异渠。  
仕无通籍禄，家有厚斋书。  
讲说来匡鼎，风骚藉子虚。  
争荣森窦桂，训不负蕃畲。  

曹彦约　秋分后十日得暴雨  
负固骄阳不忍回，执迷凉意误惊猜。  
倾盆雨势疑飞瀑，揭地风声帮迅雷。  
阶下决明添意气，庭前甘菊胜胚胎。  
可怜岁事今如此，麦垅蔬畦尚可培。  

曹彦约　秋日出郊  
早是清和便束装，只今庭叶报新凉。  
山应险尽饶宽大，水欲平来尚激昂。  
已服官常犹潦草。未纾民力要商量。  
鲜于司马经行处，文物彬彬意绪长。  

曹彦约　群山阁  
万里云萍一酉阳，便将和气压荒凉。  
挽回梅萼依明烛，管领椒花入寿觞。  
笑里不知熊轼重，醉馀犹记博山香。  
只因腊雪成佳集，等到春来味更长。  

曹彦约　仁季再赋亦再赋二首  
昔年远访郁孤台，止渴曾询庾岭梅。  
虽后只从忙里过，到今多见旅中关。  
是非汩没身添老，寒暑侵陵首屡回。  
却忆故园松竹外，朔风吹雪亚枝来。  

曹彦约　仁季再赋亦再赋二首  
何物清高称月台，雪天佳客照江梅。  
谢家玉树庭前发，后土琼花岁里开。  
朝日何郎吟未彻，晚风姑射宴方回。  
横抛珠玉人间世，只恐花神驾鹤来。  

曹彦约　三绝句赋和靖梅  
落在西湖有岁年，不因和靖独争妍。  
谁知道尽香和影，万古新计不在编。  

曹彦约　三绝句赋和靖梅  
人如和靖清难比，花似寒梅秀可餐。  
却问荔支何所似，江瑶初雪水日盘。  

曹彦约　三绝句赋和靖梅  
观莳芬芳也自奇，汉壶贮水最相宜。  
只应卧我明窗下，不似湖边纵鹤时。  

曹彦约　上湖广总领赵郎中  
总角为儿百未更，已陪先进识项名。  
惯闻似觉雄风近，因问从知看日明。  
千里未迎天子诏，一同先说长官清。  
吏师况有桐川旧，敢向题舆问去程。  

曹彦约　上湖广总领赵郎中  
春风湓浦驻行轩，独许愚儒夜叩关。  
六路方迎新遣使，五年犹念旧登门。  
薄缘未许南楼分，归梦唯惊丙夜魂。  
幸自秋江好天色，一帆风月际真源。  

曹彦约　上湖广总领赵郎中  
岂无山水惮登临，未话平生语欲清。  
得马经营今搏手，伤弓忧患几惊心。  
所思未觉荆山远，欲往宁辞沔水深。  
山水有情弦未绝，请从千里抱鸣琴。  

曹彦约　上李郎中嘉言二首  
莽莽出北门，迢迢伍牙山。  
伍牙何崔嵬，群岭惮孤峦。  
望之蔚然秀，岂无草与菅。  
中有百尺松，可憩不可攀。  
六月久不雨，祝融奋其官。  
行人渴欲死，班荆此盘旋。  
往来得所託，感慨为长叹。  
况尔山上苗，久荫无弃捐。  

曹彦约　上李郎中嘉言二首  
桐川出幽谷，等彼江汉深。  
修然一派横，清澈寒士心。  
有时对日光，圭棱灿星金。  
沙砾谩自苦，安能蔽清冷。  
我行正寒风，欲涤如烦襟。  
念彼濯缨人，千载求知音。  

曹彦约　上已日舍舟丰城  
路出丰夺县，篮舆了夕阳。  
何人共列坐，胜事忆流觞。  
帝里衣冠近，家山念虑长。  
殷勤楼下水。今夜到吾乡。  

曹彦约　上周益公  
荒村建午月，斯螽动股鸣。  
借问暑方炽，何意作秋声。  
自言本寒族，四言本寒族，  
四海无令名。振羽每自叹，  
在野神屡惊。常恐向寒时，  
风霜莽飘零。忆昨寒谷中，  
春风全我生。赠我百草芳，  
遄我趯趯征。是时木未茁，  
及此堇向荣。感彼蟋蟀歌，  
日月遒以倾。促织未成章，  
凄切难为听。愿言日载阳，  
有鸣随仓庚。  

曹彦约　邵武赵使君挽章二首  
近代金枝里，何人桂籍传。  
衣孙三世盛，文武两科全。  
日月开宏业，山川哭盛年。  
天高无可问，有德在民编。  

曹彦约　邵武赵使君挽章二首  
脱白同辛丑，苍黄共丙寅。  
京华夸俊逸，鄂渚话酸辛。  
谓上樵川最，还登要路津。  
邻墙摧一柱，岁晚倍伤神。  

曹彦约　社日热甚中夜得雨  
蛆蚁开新盎，鸡豚落社锅。  
草衰秋水净，木脱暮山多。  
颢气时应爽，骄阳老更苛。  
依然霖雨在，暑酷要消磨。  

曹彦约　摄守汉阳次韵项平父饯行之句  
我计短於头触篷，公才高似目飞鸿。  
已驰骓马雄西楚，尚引蜉蝣缀国风。  
愿伯明年终惠我，以曹为解可无公。  
欲持枉尺归绳墨，祗恐旁观血指红。  

曹彦约　深春挈家下湖庄  
去郭不三里，将家逾十年。  
转添身散诞，况乃足蹁跹。  
九叠春宜老，群芳晚更妍。  
得闲无一事，倚杖看韋韆。  

曹彦约　深春挈家下湖庄  
我生聊自乐，人意适相随。  
郊外有行处，春中无倦时。  
虽知攀折苦，未觉燕游衰。  
更欲添桃李，初心不在兹。  

曹彦约　师绎诺湖庄之约畏风色不果来以诗见饷次其韵  
宴集惭非左氏庄，妄行村落似猖狂。  
人生适意真难遇，天意悭晴未易量。  
可但客衣吹杲杲，只愁春色去堂堂。  
辍行句好犹追逐，驽蹇奔波怯乘黄。  

曹彦约　师绎题宫姊夫惠示湖庄佳句辄次韵  
愿学言诗赐，降心识字雄。  
绝尘嗟莫及，雅趣喜相同。  
任性天怜老，贪闲鬼笑穷。  
可堪香火分，误入武陵中。  

曹彦约　师绎题宫姊夫惠示湖庄佳句辄次韵  
车马喧人境，茅茨弃道旁。  
无心天外得，有玉厁中藏。  
领略烦诗将，勾收入醉乡。  
会从盘谷老，野处日徜徉。  

曹彦约　师绎再赋湖庄雨后佳句有惜春之意复次其韵  
委曲东风满万象，家培桃李恣雄夸。  
先生客里观时态，老子诗中感物华。  
雨后有花须领略。春归无策可拦遮。  
山行忘却芳菲趣，把玩珠玑到日斜。  

曹彦约　十月一日陪使君领客之湖庄  
鹳鸣双橹压中流，断送馀分不尽秋。  
石罅有声轰壮语，风骄无计尼真游。  
江神自合供如愿，艇子尤能送莫愁。  
却笑湖庄真落寞，但留斜日照归驺。  

曹彦约　使君黄秘书上印有期闻严召已得好语赋诏律送之  
五十莱衣宦海荣，每将忠谠报平生。  
暂分竹去宽宵旰，又赐环归近圣明。  
人物渺然须引类，东南竭矣愿休兵。  
功名自重囊中物，感悟从来看积诚。  

曹彦约　使君见示鹿鸣诗走笔奉和  
眠明及见决科文，发策当书第一勋。  
八句催行歌白雪，一言合意定青云。  
君今去亦朝天上，主圣还须对夜分。  
遥想朱华传敕处，九重春色醉朝曛。  

曹彦约　使君领客访湖庄分简斋茂林当日映群贤之句得群字  
风流人物总能文，洗我榛芜久离群。  
意气扫除投老障，浩歌惊起住山云。  
风迎小队春三月，天与湖庄景十分。  
七子赋诗皆宠武，刳肠犹不报殷勤。  

曹彦约　首春课湖庄种植  
买橘求杉答履端，尚虞霜雪重庶阑。  
桃蹊上下全锄麦，梅岭中边杂艺兰。  
钜竹栽成千百个，野花留取两三般。  
生平只有田园乐，昼短还须秉独看。  

曹彦约　书彭仲诚诗诚卷后  
惠养无他务，廉勤以自持。  
能宽三邑责，不为一州私。  
逮此来归日，还如始至时。  
士民难借寇，唯有召棠思。  

曹彦约　蜀海棠  
西蜀佳人巧欲言，红酣犹带醉时魂。  
子规叫断黄昏后，却忆乡情染露痕。  

曹彦约　帅相泛巨舟东下水浅不可进盘旋三日仅至菱黄浦率同行就此作别简以  
半日冬冬离岸鼓，万斛龙骧发南浦。  
戈鋋照日牙纛明，百丈咿哑更双橹。  
眼前突兀胜华屋，前厅中堂后圊浴。  
主人燕坐拥歌舞，昼捧金樽夜银烛。  
吴人馀皇那可比，汉家楼船聊尔耳。  
有时但可济舟师，无事只堪横野水。  
太平州县边无哗，行所朝夕如居家。  
恩光草际碧弄色，心事柳梢黄茁芽。  
我亦同时浮一叶，葭苇作篙蒲作楫。  
坐久欠身头触篷，卧我辗转衣成摺。  
旁瞻画鹢如飞动，绝似茅茨望梁栋。  
春光娇面秋月眉，争妍不到书生梦。  
谁知浅水鸡笼山，顺风不下留惊滩。  
津人用尽如神力，长年三老忘朝餐。  
呜呼材具各有用，秔稻不生穜稑种。  
涸辙聊濡鲋鱼沫，大壑方观巨鳞纵。  
我生简便非惮烦，坐观燕蝠争晨昏。  
瞥然便转子猷棹，明朝直到章江门。  

曹彦约　水北民家窗间有题夜深短檠灯功名平生心者戏成平侧诗二首  
诗书穷生灯，功名平生心。  
辛勤莺迁乔，哀鸣猿投林。  
兰膏谁为容，朱弦无知音。  
安能如蜉蝣，随时安其阴。  

曹彦约　水北民家窗间有题夜深短檠灯功名平生心者戏成平侧诗二首  
竹外两县境，水北一草舍。  
蔀屋日见斗，韫厁玉待价。  
祸福自倚伏，得失忽昼夜。  
子盍去墨守，我亦入远社。  

曹彦约　水仙  
盈盈蝶粉衬蜂黄，水国仙人内样妆。  
同在寒梅应愧死，枯枝犹说傲冰霜。  

曹彦约　朔日迎客这章诸贤多有和者使君再赋仍次韵以谢  
霜清石出水分流，邂逅骚人得志秋。  
落日断霞增逸气，小窗低户愧英游。  
苦无酒量能陪饮，只有诗盟可避愁。  
此地何哉添此瑞，建章新识九牙驺。  

曹彦约　四明越添监连日惠诗不能尽继匠手次唐律韵以射  
马口为衔不自宁，辙环唯笔可深耕。  
门迎沧海襟期阔，地带天潢句法清。  
吾道本无青白眼，世情休欢短长檠。  
珠玑肯袖来昌谷，不道陈人畏后生。  

曹彦约　送陈彦功入都  
握手论心九历年，中间多难不堪传。  
相亲幕府分襟后，说到铜官制锦前。  
访我田园犹命驾，爱贤时节好加鞭。  
别怀莫问书疏数，老病无端日书眠。  

曹彦约　送胡倅辟书不遂复到选部  
便饱薄帆纵木兰，王阳时节好弹冠。  
官身台历星迟速，世路天香篆屈盘。  
人去边头三策在，春回天上五溪寒。  
归飞未戢青冥翅，却与朝廷作心翰。  

曹彦约　送湖口尉王德高解印东归  
笑解龟符指郑乡，应从凤口得书忙。  
平生璧水功名志，壮岁钟山姓字香。  
恶少何人窥瓮牖，长官无事燕琴堂。  
从今我亦南州吏，乞取梅仙已验方。  

曹彦约　送腊  
谓向年前稍自宽，恼人时序故多端。  
几回水落还添浦，百样天晴却转寒。  
未有梅开供探讨，若无酒遣太衰残。  
明朝便是春来处，暖律丁宁著眼看。  

曹彦约　送雷赴漕召  
诏书隐隐下穹窿，已觉朝廷后此翁。  
儒雅久称唐吏部，典刑今对汉申公。  
薰风使者驱驰外，暇日斯民长养中。  
麦陇秧田政如许，定应归报不言功。  

曹彦约　送雷赴漕召  
几年分阃作遨头，又拥皇华岁两周。  
岂有休声勤注倚，尚持英荡但咨诹。  
只今衮职须谁补，自古官身可自由。  
相业青徐宁有定，好将功业张吾州。  

曹彦约　送雷赴漕召  
我生虽晚亦匡庐，得见先生喜有馀。  
止为包荒安邸舍，敢将入幕论乡闾。  
一官贪禄无他望，四海安身即定居。  
幽谷若因明主问，莫言臣邑有相如。  

曹彦约　送绵竹王主簿  
渴想才名不计年，得诗甜处彻中边。  
知君眼里藏青白，吒意杯中别圣贤。  
万里偶逢多幸耳，一朝相别两茫然。  
荣归蜀道川涂稳，莫漫嚱吁信谪仙。  

曹彦约　送蓬丘山人张以道归吉州  
山人曾著宰官衫，了事还为马口衔。  
别我三年无瞬息，思君一节尚巉岩。  
人生契合常如此，吾道年来见大凡。  
雨后只愁风力健，江空无计款归帆。  

曹彦约　送钱文季国博赴召  
每向招贤看典刑，中间人物似零丁。  
只因朋党排诸老，无复纷纶任五经。  
一节何如归帝所，赐环元不为郎星。  
古来官职论车斗，只有忠嘉可篆铭。  

曹彦约　送钱文季国博赴召  
冲暑相迎慰寂寥，忍寒为别助萧条。  
笑谈但喜频挥麈，梦想何尝到续貂，  
已辨犁锄供老圃，尚乘轺传吒公朝。  
班联若问官联旧，说与思归不自聊。  

曹彦约　送权次翁赴湖北计幕  
万灶貔貅趣上边，皇华新遣墨犹鲜。  
何人共了飞刍事，有客同称入幕贤。  
举酒便惊分袂处，挂帆真至赏音前。  
不妨勋业高前哲，却与山寮作后编。  

曹彦约　送十三郎赴尉汉阳二首  
宦路今如此，亲闱望已深。  
是谁门户责，慰我父兄心。  
镜里休频看，杯中但浅斟。  
前贤官业处，端的要追寻。  

曹彦约　送十三郎赴尉汉阳二首  
此地关情久，淳庞好士民。  
向来同患难，今历几秋春。  
彩棒迎新尉，绨袍说旧人。  
为言昌谷老，寄语益相亲。  

曹彦约　送魏使群归宛陵二首  
姓名久已御屏间，合上锋车入帝关。  
岂有荐书喧笔橐，但留声价惠江山。  
簿书袖手诗还在，出处忘情意自闲。  
不分爱江楼下水，隔人无计可追攀。  

曹彦约　送魏使群归宛陵二首  
我无郡绩合归与，君有时名孰舍诸。  
其事颇同人颇异，此心相照亦相疏。  
一时风力天容改，后夜月华云气舒。  
同是江南易回首，人来多寄一行书。  

曹彦约　送萧季然倅均州  
持家远与立朝同，善继何人似乃翁。  
国史便书萧傅直，乡评更仰伯夷风。  
只今边备艰难际，自古官箴谨饬中。  
四帙亲朋今健者，尚看褒诏咤江东。  

曹彦约　送以道赴汉东兵官因呈绣使吴胜这同年兼简李伯行检法许定夫军使三  
久入功名会，新携辟召书。  
忠勤曾策励，奋迅此权舆。  
当路心知己，长城指望渠。  
只将真实地，持守足安居。  

曹彦约　送以道赴汉东兵官因呈绣使吴胜这同年兼简李伯行检法许定夫军使三  
仗斧暴公子，酌泉吴隐之。  
斯人未易得，於我最相知。  
见义为常勇，求贤信不疑。  
典刑今在此，此去有馀师。  

曹彦约　送以道赴汉东兵官因呈绣使吴胜这同年兼简李伯行检法许定夫军使三  
李许相从久，时方混武文。  
议刑新幕府，保塞旧将军。  
二士俱人物，三贤更主君。  
春兰秋菊意，他日共风云。  

曹彦约　送易彦章以太学正召  
涵养书生二百春，为渠文物有经纶。  
只今领袖贤关地，畴昔锱铢舍法人。  
吾道年来多落落，士风从此却彬彬。  
不应小折陈蕃角，谩谓朝家弃直臣。  

曹彦约　送友人  
药裹包回碾臼声，得闲消息病先轻。  
谓予不信看舟楫，之死无他况利名。  
积雨晴边花蒂耐，好风吹外叶声平。  
只愁岸送樯留后，却忆湘南老友生。  

曹彦约　送章致远贤良赴招抚司机幕  
穷经知国更知兵，梁楚中间播此声。  
唐幕亟招温处士，汉廷徐策董先生。  
平时未识人贤否，用处方关国重轻。  
露布便多机事少，寄书因到武昌城。  

曹彦约　送赵安卿召除考功  
秉节归来乍赐环，握兰高处自催班。  
身趋地禁严凝上，名在湘清歡乃间。  
万灶艰难宽国步，一是咫尺近天颜。  
席前若问长沙事，只有空仁渗百蛮。  

曹彦约　送赵安卿召除考功  
五老重湖一腐儒，强令随牒应时须。  
杜陵身世霜前鬓，陶令田园雨后芜。  
梅菊满怀忧岁晚，松楸关念怯春濡。  
知音自是调元手，乞与还山护命符。  

曹彦约　送赵户侍出守镇江  
都人车马闹城闉，似惜民曹更牧民。  
到处忠勤无粉饰，入朝言语有经纶，  
只今次辅须贤帅，自古维城必懿亲。  
报政不须三五月，姓我端的记严宸。  

曹彦约　送赵侍朗被召  
大纛高牙占帅垣，甘泉人物帝王孙。  
文如贺白尤寒素，政似龚典更本原。  
岁课未书先报政，诏封频趣定调元。  
欲知惠爱今多少，水满长川月满村。  

曹彦约　送赵侍朗被召  
祗为分尤辍近臣，不应持久费经纶。  
暂来制阃无多日，归去朝天及早春。  
红旆绿油生羽翼，落霞秋水动精神。  
行行但说长安近，辜负攀留几许人。  

曹彦约　送赵侍朗被召  
忆昨东来护印章，又从此去乌朝装。  
辛勤行李知身老，幸会依莲到骨香。  
五十功名犹落寞，百千怀抱转荒唐。  
而今亲见为霖雨，野草幽花特地久。  

曹彦约　送赵主簿  
新诗燕婉似花繁，好在鵷行接羽翰。  
一笑相逢江海客，三年犹老簿书官。  
见闻我阙犹干禄，矍铄君能欲据鞍。  
却似岑参寮友会，阳春一曲和皆难。  

曹彦约　送真希元侍郎得祠西归  
愿治方凝竚，求归竟得闲。  
空令如我辈，忍愧尚朝班。  
望重忠嘉上，身轻去就间。  
渺然人物虑，少壮亦衰颜。  

曹彦约　送子通司法这官括苍  
议礼蠲租两有声，老坡元不计身荣。  
为民受屈今谁似，有子能传近得名。  
此去掾曹我暖席，是中科律定持衡。  
公馀更欲翻经藉，古道时才孰重轻。  

曹彦约　宿苏坊  
客久嚣尘外，冬深驿舍前。  
乱山宽处日，野水暮时烟。  
契分新簄酒，生涯旧物毡。  
悠然归兴动，依约探梅天。  

曹彦约　谭仁季以二诗见贻走笔次韵  
风声久想杜陵珂，坐对忘年可烂柯。  
但觉清谈挥玉柄，也知文律敌金科。  
螳螂欲张难当辙，鼹鼠终微漫饮河。  
从此异堂风月好，满腔茅塞半消磨。  

曹彦约　谭仁季以二诗见贻走笔次韵  
诗才清不羡沧浪，曾向欧曾接瓣香。  
万里相逢书逊志，百年几见易含章。  
君温有脚开春盎，我暗无心得夜光。  
可奈文场催战急，陈云飞动正堂堂。  

曹彦约　题汉李固太尉庙  
生死忠邪未易穷，其如国脉是非中。  
谁知刺骨翻为福，不念捐躯有此忠。  
一日太阿归跋扈，百年黄钺授奸雄。  
不然彼亦何为者，敢肇后端起邺宫。  

曹彦约　同儿辈食雪和兗子韵  
天然高洁淡为真，似蜜增甜亦可人。  
不分青花惊俗眼，更招琼液到吾唇。  
取来酒后团栾夜，讨尽人间瘴疬春。  
遥想嚼毡清到骨，古来持节要忠臣。  

曹彦约　同官约赋红梅成五十六字  
淡中著色似狂颠，心与梅同迹不然。  
夺我焉支宁免俗，岂无膏沐独争先。  
辨桃认杏何人拙，压雪欺霜政自妍。  
只恐东君招不得，好修犹在竹篱边。  

曹彦约　同景辅登楼约集少陵句  
徐步移斑杖，登临意惘然。  
云霄遗暑湿，楼阁倚山巅。  
薄劣惭真隐，虚空不离禅。  
我生无倚著，自有一山川。  

曹彦约　同景辅登楼约集少陵句  
开辟当天险，分明在眼前。  
野桥齐度马，森木乱鸣蝉。  
稠叠多幽事，凄凉忆年去。  
何时一樽酒，恣意向江天。  

曹彦约　同知枢密程公挽章二首  
用尽文章力，多驰剸拨声。  
一朝归禁近，再岁即钧衡。  
遇合功名迫，哀荣日月倾。  
盐梅空有志，缩手未调羹。  

曹彦约　同知枢密程公挽章二首  
忆昔都城会，论交戊午班。  
故书虽绝迹，晚景自贪闲。  
契阔形骸外，参差出处间。  
重来风作恶，黯淡宝莲山。  

曹彦约　挽蔡祭酒诗二首  
旧说乘骢老，新来衣绣人。  
眷方隆嗣圣，世已厌成均。  
景晚迟鵷序，边秋忆虎臣。  
家声传庆历，忠惠岂前身。  

曹彦约　挽蔡祭酒诗二首  
昔缔金昆好，慈恩有旧题。  
及今如社燕，与子共朝鸡。  
未见星常北，相逢日易西。  
定应湖上路，塞色黯招提。  

曹彦约　挽宁宗皇帝词二首  
百六消氛雾，东南立际蟠。  
统传三圣后，枕尊百年安。  
不识游畋乐，深知稼穑难。  
何人青史上，敢作汉唐看。  

曹彦约　挽宁宗皇帝词二首  
混一开群策，忧勤损万年。  
衣冠藏禹穴，历数袭尧天。  
密定诒谋议，难留厌世仙，  
乌号攀莫及，有泪彻渊泉。  

曹彦约　挽致政朝散王大夫章二首  
风流江左后，今不愧诸王。  
弓冶儒非误，衣冠晚见偿。  
当时独立处，千载状元乡。  
天定常如此，三槐有二郎。  

曹彦约　挽致政朝散王大夫章二首  
子贵人间有，新难及盛年。  
出藩先使节，入从冠经筵。  
问政承颜日，归乡属纩前。  
谁能碑有道，还合传先贤。  

曹彦约　晚登县陴  
楼橹宽闲事力劳，新来人物旧蓬蒿。  
占留古意梅根老，压断寒声樠木高。  
地迥山川含鼓角，夜明星斗助弓刀。  
当时爱得莲无恙，一段清流绕屋敖。  

曹彦约　晚梅  
去年浮月动微薰，陨箨忧寒正杂群。  
今日得春张万玉，采繁迎暖尚从军。  
花时十月连正月，岁事三分占一分。  
酒煮和羹还好在，预除芜秽莫纷纷。  

曹彦约　晚晴  
賸水浸秋碧，馀霞占晚红。  
浩歌鸣鹤后，柔橹泛鸥中。  
酒戒情难遣，诗吟老未工。  
怀哉真面目，助顺企清风。  

曹彦约　望庐山  
暮年秋色恋江乡，酒熟鱼肥蟹著黄。  
已见庐山非入梦，一帆风稳称归航。  

曹彦约　为谢府题制锦堂  
锦江新制夺春妍，物采名堂意晓然。  
应有五纹供帝衮，曾无一缕费民编。  
年来抚字谁高手，古道循良此比肩。  
经纬一同馀事耳，清朝昼绣说家传。  

曹彦约　魏总干嘉父以果斋求诗为赋二章  
请言山下出泉蒙，蒙养从来有圣功。  
三德知仁非好勇，六爻险止要时中。  
申枨有欲刚安在，曾子地仁毅不洪。  
以果名斋兼众德，力行方见古人风。  

曹彦约　魏总干嘉父以果斋求诗为赋二章  
偶向斋名见一斑，其中蓄德尚多端。  
讲明自有安心要，出处还须中节看。  
持以赠君成我拙，归而求此有兄难。  
当年射策对间意，暴虎如由胆亦寒。  

曹彦约　闻道旁有死於贼者  
义气穷群策，妖氛惨一隅。  
分忧吾弗职，殊死尔何辜。  
智者连千虑，天乎愧匹夫。  
诸军犹请战，此道不榛芜。  

曹彦约　闻官军收复新息  
降敌知无日，和戎事已休。  
百年艰国步，九世忆家雠。  
获蔡驰新捷，收京有定谋。  
可无蜂虿虑，马健更防秋。  

曹彦约　喜晴  
捷书迟报已惊神，不分龙公巧障人。  
倾倒从头悭涩雨，破除当面艳阳春。  
有园未赏阴连屋，无地言归水拍津。  
报道织埃归洞壑，本来山色任横陈。  

曹彦约　喜晴  
醉入机缄喜不胜，几多风雨一番晴。  
扫除氛祲乾坤大，拂度光辉日月明。  
万计官逋纾吏责，十分灯夕看人情。  
熙熙不但夫台乐，从此东南说建平。  

曹彦约　喜雪次倅车韵呈使君  
使君轶何武，未去民先思。  
平生爱我意，玉立无玷疵。  
迩来祁寒咨，已赋白雪词。  
阳春有脚来，云意夜四垂。  
天公亦小儿，布置人未知。  
美满丰年意，万里光陆离。  
璇题庾亮楼，柳絮习家池。  
监州有佳思，往往似佺期。  
格律前缓声，比兴莫相疑。  
平分风月馀，时吟冰柱诗。  
明年朝雪宫，同上万寿卮。  

曹彦约　戏集少陵句  
出晚浮云合，天寒鷌鸹呼。  
世人共卤莽，行路日荒芜。  
衰谢身何补，低垂气不苏。  
所过凭问讯，似欲慰穷途。  

曹彦约　夏日漫兴  
广厦仍炎热，疏慵疾病中。  
赋诗当夏日，鼓悼近南风。  
自觉尘氛少，依然乐事同。  
夜来凭眺处。明月隐墙东。  

曹彦约　县郭新居人家  
苟简诛茅胜野盘，吒身城郭爱平安。  
五更人误惊鸡犬，壁漏桅疏共一寒。  

曹彦约　萧散  
风日倚馀勇，扶春不自由。  
在家曾半面，随我到他州。  
絮后酴醾约，莺前杜宇愁。  
新来无吏责，萧散更何求。  

曹彦约　谢罗醴陵宏材乐府见寄  
自别湘中首屡回，漏传春信一枝梅。  
固在我老何须此，不与时同赤壮哉。  
百里去思民父母，三年归作国台莱。  
更将馀力哦新调，三晨篇中著意来。  

曹彦约　谢朱鹤皋招饮  
里巷浮沉适自由，江城久住似菟裘。  
广文活计贫无那，好客情怀挽不留。  
满院竹风吹酒面，两株榴火发诗愁。  
料应此外无佳致，人物相看总上游。  

曹彦约　谢朱鹤皋招饮四诗  
过雨桃花坠晚红，及时庭草翠翻风。  
倚窗细究天人理，六籍元无一字空。  

曹彦约　谢朱鹤皋招饮四诗  
东皇无意染青红，长养犹资五日风。  
收拾英华入新句，祥云蔼蔼媚春空。  

曹彦约　谢朱鹤皋招饮四诗  
石火能留几许红，人生南北马牛风。  
春光倒指无多日，相遇要辞酒盏空。  

曹彦约　谢朱鹤皋招饮四诗  
六年奔走汗颜红，此日行吟两袖风。  
俗虑湔磨有诗册，净看明月照常空。  

曹彦约　序斋丁主簿挽章  
诗礼彬彬到古风，月桥人物序斋中。  
郑公宅畔乡仍在，马氏台前帐已空。  
万事可堪评夜旦，九泉终不盖英雄。  
只今家学方如此，犹喜先生易未东。  

曹彦约　薛端明挽章三首  
讲学声名早，飞胜蔼士林，  
九重嗟见晚，诸老愿交深。  
时有亨嘉会，天无平治心。  
每於当用处，梁父又重吟。  

曹彦约　薛端明挽章三首  
谏诤严凝地，论思咫尺天。  
直弦宜问俗，曲突却临边。  
儒道终期用，皇威可得宣。  
视仪虽两地，难到玉阶前。  

曹彦约　薛端明挽章三首  
客本何为者，逢公幕府开。  
兵间虽有志，度外本非才。  
流不音何在，高风首屡回。  
只今岩石望，宁忍泰山颓。  

曹彦约　薛侍朗移镇合肥被命入觐赋唐律诗二章  
经济蜚声数十年，只今韫椟固依然。  
老於思虑惟忧国，好在功名更守边。  
人望鼎来须易地，春风早去便朝天。  
汉家老将辉千古，只有留屯服{上罡下干}幵。  

曹彦约　薛侍朗移镇合肥被命入觐赋唐律诗二章  
平生惟仰薛居州，病渴寻梅正所求。  
风送有时参画鷁，幕开无路到青油。  
百年万事常交臂，一代数人今白头。  
帷幄得贤如此好，貂蝉元不在兜鍪。  

曹彦约　雪中领客湖庄  
天上琼林会，人间瑞物图。  
山藏真面目，地涌巧工夫。  
领客惊闾巷，携家窘仆奴。  
却思边戍地，着铁更弯弧。  

曹彦约　雪中同赵仓从之泛舟饯钱宪文季酒中剧谈汉事临别文季索诗赋四十韵  
冬序玄以冥，闭塞乃共职。  
巧作六花飞，　　天为粉泽。  
凴　舞若狂然，既定稍真积。  
坐令宇宙间，万象变颜色。  
霜肃特加厚，月皎更留迹。  
晚节答造化，有此足清白。  
今日此何日，双橹鸣大舶。  
清溪照红妆，醴酒障行客。  
莫言山水兴，萧散竟何益。  
莫作儿女恋，黯然空戚戚。  
有诏起闻人，意远理可即。  
王所切经纶，言路倚忠直。  
锄梃弄湘南，铁甲泠河北。  
仓廪竭江外，蒙袂窘朝籴。  
隐忧关念虑，闲暇已逼仄。  
忽作一尺围，此事费紬绎。  
先生持论高，践履我所识。  
酒酣技已痒，汉事多发擿。  
仲舒智似愚，纾缓却端的。  
公孙巧乃拙，迎合屡倾侧。  
缟衣纷陆离，见岘立消释。  
惟有真实在，拍拍满胸臆。  
雄辩醉得醒，温言寒褪力。  
谁知百丈外，霏悄散珠璧。  
须臾鼎分袂，眷恋语离席。  
稿师与徒御，酥酷在肘腑。  
此行朝雪宫，忧乐任指摘。  
表沴戒袤丈，呈瑞伫盈尺。  
勿棹子猷船，忽穿东郭屐。  
高卧更何为，精神见肝膈。  
归来情绪恶，胶舟隐沙砾。  
辗转意悠哉，隐几不能息，  
明年兆多黍，今年滋宿麦。  
我居官得禄，我去家可食。  
俯仰足欢颜，广厦庇仁宅。  
想见燮调人，谠议进君德。  
先生训故考，微小发幽赜。  
七篇粗可意，馀子无为役。  
持此力行之，愿以间谗慝。  
盛哉孔孟心，万世信经籍。  

曹彦约　旬休日遣怀招陈德温饮  
拥鼻南窗对晚阴，自怜终日坐萧森。  
相如未遂题桥志，工部虚劳恋阙心。  
尽辨赤心遭白眼，聊将彩服照青衿。  
东邻况有陈惊座，时得花前一盍簪。  

曹彦约　夜坐  
道人心事略幽闲，落在星流羽檄间。  
吏退灯明书到眼，袖炉烘暖鹧鸪斑。  

曹彦约　一碧万顷堂  
乞得湖光万顷多，傍如九叠更嵯峨。  
百年未死须闲在，一日不来如景何。  
意远已知贪雪月，身安犹欲镇风波。  
只愁顽似云间石，更有何人为琢磨。  

曹彦约　忆归口号  
壮年梁父粗成吟，亦谓逢时可尽心。  
过了许多空日月，得来轻弃旧山林。  
平生简册心犹壮，晚岁规模力不任。  
何事一来何事去，去来端的要知音。  

曹彦约　忆归口号  
初无警策骤惊人，亦不媕阿巧进身。  
每向经筵持正论，愿於国肪奖忠臣。  
昔从新政趋严召，今为衰年避要津。  
陛下果能行古道，虽闲犹是太平民。  

曹彦约　忆归口号  
漫说湖庄水与山，不因松菊便求闲。  
月咻休沐才三日，殿外经从仅百间。  
但有心期思后主，苦无脚力强趋班。  
得归便欲疏宾客，本意刘伶不闭关。  

曹彦约　弈棋戏作  
人皆吒物涤尘襟，我亦於棋了寸阴。  
散诞不知身老大，从容聊与世浮沉。  
诸君误作机关说，老子初无胜负心。  
收拾定应全局在，清风明月照书林。  

曹彦约　迎春花  
锦作薰笼越样新，迎春犹及送还春。  
花时色与香如此，花后娟娟更可人。  

曹彦约　迎春花  
睡入华胥日未曛，博山何在宝香闻。  
觉来但有南窗静，叶瘦花肥醉锦薰。  

曹彦约　迎寺丞舅归舟  
桂林使者赤松人，争得匡庐自在身。  
蝉蜕一官惊俗子，鹳鸣双橹压江神。  
人生到此方为乐，世路新来可具陈。  
开尽朱门无锁钥，满城桃李万家春。  

曹彦约　用四明刘聘郡古风四韵赋唐律  
错落珠玑满袖倾，百年初见愧生平。  
人从伊傅平头数，句似阴何彻骨清。  
惠我善邻天有意，惜君横道世无情。  
曲终狗尾那能续，欲附曹刘万古名。  

曹彦约　游惠山观第二泉  
僧人颜似松杉老，斋饭味知泉石多。  
我不能茶有风冷，爱山成癖欠消磨。  

曹彦约　游惠山观第二泉  
自逢陆老问君名，又见苏公记此行。  
从此却归庐阜去，岂无声寄谷帘兄。  

曹彦约　有怀昌谷老梅再次晦父韵兼赠仲元弟  
水边篱落西湖老，结伴寒标归计早。  
月昏香动幅巾时，铁石广平犹压倒。  
新来昌谷陃藩墙，密花疏干添环抱。  
等闲诗酒奉周旋，何以文书频苦恼。  

曹彦约　右史殿撰吴之平挽章二首  
阃制恩威足，边防戍守牢。  
政平多暇日，民费绝秋毫。  
豹尾天光近，螭头地势高。  
孰令黄石水，旦旦只空号。  

曹彦约　右史殿撰吴之平挽章二首  
生长均江左，游从集豫章。  
官曹推扫溉，人望极轩昂。  
谠论暌违后，休声涕泪傍。  
凤池纶綍手，挥翰发幽光。  

曹彦约　馀干史子固本知县趋朝便舟见访以四绝句叙旧次其韵  
再拜新篇极主臣，咏真何必更寻真。  
论心十八年前事，诗律交情更可人。  

曹彦约　馀干史子固本知县趋朝便舟见访以四绝句叙旧次其韵  
虎榜初传淡墨名，饶山何重泰山轻。  
日边未得春风力，江右惟高月旦评。  

曹彦约　馀干史子固本知县趋朝便舟见访以四绝句叙旧次其韵  
仕已都无喜愠三，有弦不解但操南。  
归来稳上论思直，政尔民情已熟谙。  

曹彦约　馀干史子固本知县趋朝便舟见访以四绝句叙旧次其韵  
岂无鱼雁懒传书，枯枿春风不用嘘。  
只有简编遮眼在，马牛犹得远襟裾。  

曹彦约　虞司理留同官面饭  
玉版初参后，桄榔半醉中。  
谁知三里外，有此五人同。  
移座淋头雨，开窗拂坐风。  
明朝公事了，假道访虞公。  

曹彦约　雨后早行  
嘉钲攒点担先行，未报平安睡已惊。  
灯火避明天弄晓，鸟乌无乐雨悭晴。  
唤来野渡水新涨，饱得晨炊烟自横。  
驿使岭头无一信，笋舆咿轧强贪程。  

曹彦约　雨行宿高冈入家戏成口号  
过了一坡更一坡，中间田道水成涡。  
雨来更聚担肩重，泥滑不休行步多。  
奈老杉松犹偃蹇，趋时桃李暂蹉跎。  
炊烟恋屋不肯出，夜宿人家烧薜萝。  

曹彦约　雨雪中岁享卧病不能陪位令诸了代拜  
岁事无多世事忙，病夫终日卧藤床。  
雪积易消春已近，雨来无节昼偏长。  
朝仪尚想三回舞，岁享难持一瓣香。  
莫道盖棺便无事，义方犹欲训诸郎。  

曹彦约　雨中同官游野园  
忙了三年乍得闲，便乘风雨看溪山。  
可怜过眼事多少，都不关心春往还。  
老至但惊霜上鬓，兴来聊复酒开颜。  
如今便作游人唤，更欲徜徉紫翠间。  

曹彦约　豫章贺丁漕建台宴口号  
车马盈六拨不开，彩衣新著乡衣来。  
壮怀风月归英荡，满意江山入酒杯。  
便觉阳和通巓竹，已知春信到官梅。  
西江岂是留人处，筑得沙堤唤得回。  

曹彦约　岳德器远来见访袖出六年前所赋湖庄诗次韵答之  
巴蜀归才子，江湖枉使车。  
久吟工部句，新寄子公书。  
面对花应笑，眉开柳为舒。  
苦无杯酒暇，人事正纷如。  

曹彦约　云隐李季可挽诗二首  
云卷云舒好列观，谓宜隐者似无端。  
谁知天上为霖用，竟作人间出岫看。  
万里功名当进步，诸昆时节合弹冠。  
只因自得无心趣，三度归来现宰官。  

曹彦约　云隐李季可挽诗二首  
当年棋酒漫追攀，幕府承平折书闲。  
帅事却来兵革后，官身唯冗簿书间。  
壮怀日者论交旧，末路天乎与寿悭。  
风争浪高云黯淡，讣书新到落星湾。  

曹彦约　再次仁季咏梅韵  
衙官桃李列芳台，岂有凡花敢并梅。  
雅健巧妨各动自，参差能作数番开。  
争先照眼春无限，索笑关心日几回，  
莫道暗香非是雪，许多蜂蝶不知来。  

曹彦约　再次仁季咏梅韵  
水边得月共楼台，此处风光可认梅。  
万态争如疏影好，一尊何惜笑颜开。  
东君为尔饶先著，俗子逢之倒射回。  
莫恨陇寒无驿使，江南冲暖望归来。  

曹彦约　再次韵熟药名  
善保生经莫怨冬，心存和气自消风。  
谁能聚宝徒夸富，粗有千金不诉穷。  
未许二仙为圣散，且将一字见神功。  
何时相对清凉饮，越舞齐讴酒不空。  

曹彦约　再至淮南  
湓浦经从后，淮壖欲到时。  
江山春自改，风雨日相随。  
泥滑禽犹诉，崖悬马欲疑。  
解鞍聊间息，造物本无私。  

曹彦约　赠别潘汉臣  
宦薄鱼上竿，地左猿择木。  
经过还似旧，笑语何时足。  
留君潘鬓在，许我曹装趣。  
三年却归来，此梦如何续。  

曹彦约　赠别徐秀  
出京才四日，雨雪日一县。  
行偏渏江头，梦识庐山面。  
相逢兄弟欢，莫作儿女恋。  
归讲动心旌，春风摇柳线。  

曹彦约　赠日者  
我本无能人，简册强缠绕，  
饶舌苦譫譫，外貌似了了。  
应酬聊复尔，懒惰亦不少。  
眨眼鼻如雷，黄昏到天晓。  

曹彦约　张行父大监出镇章贡舣舟来索诗  
颇觉邅回甚，由来去就轻。  
坐曹虽冷淡，出位极精明。  
我老犹贪禄，君行已问程。  
虎头虽好郡，朝路忆峥嵘。  

曹彦约　章泉言语妙天下知仆无诗能且示识面乃时以佳篇见饷何也不敢再虚盛  
珍重章泉辱寄书，应疑不复梦康庐。  
本无学术安时论，误入班行拱帝居。  
老矣应招宁为禄，时乎归钓亦非渔。  
宦情山色常如此，欲去迟行愧二疏。  

曹彦约　章泉言语妙天下知仆无诗能且示识面乃时以佳篇见饷何也不敢再虚盛  
吟罢新诗却看书，先生必自爱吾庐，  
天开上寿供椽笔，地出佳尔相广居。  
自古莘耕怀道义，只今舜得起陶渔。  
直须大老归来好，莫道高情与世疏。  

曹彦约　章泉赵昌父频数寄计再次韵一首  
斗南独立章泉老，四海神父可得亲。  
适意不忘新进客，作诗时吒远来人。  
报无琼玖衰缘病，保此珠玑富不贫。  
命驾已孤千里志，挂冠今欲致为臣。  

曹彦约　赵和宗挽诗三首  
壮日民师帅，中年国典刑。  
六分名郡竹，两粲使华星。  
彩戏方娱侍，丹旌忽篆铭。  
空馀泉一滴，万古叹清泠。  

曹彦约　赵和宗挽诗三首  
三桂先猷远，公来应瑞芝。  
子能传世业，令欲偏孙枝。  
笏盛床应满，端闿橐已持。  
挂冠犹进秩，天意卜深知。  

曹彦约　赵和宗挽诗三首  
汇水夸同邑，桐江事事贤。  
骨寒谁与地，言重却笺天。  
游宦常千里，归来共一川。  
西门今日路，忍泪入资延。  

曹彦约　知县次韵来复寄二首  
亭亭青琅玕，冰霜崔嵬心。  
虽无桃李姿，知非柴荆林。  
凉风西南来，清圆弹空音。  
其谁齐彭殇，相从山之阴。  

曹彦约　知县次韵来复寄二首  
得志鸟择木，失喜鵩入舍。  
但协孔氏性，忍索少室价。  
小草有远志，积李欲缟夜。  
所觊匠伯顾，不复弃栎社。  

曹彦约　知县再次韵不作平侧体复次韵二首  
步出山前坂，遥望徒惊心，  
下无百尺流，上无千岁林。  
至人有遗言，三叹金玉音。  
莫饮盗泉水，莫息恶木阴。  

曹彦约　知县再次韵不作平侧体复次韵二首  
和氏得荆璞，眩走数百舍。  
谓足奉至尊，过眼不售价。  
有时置箧笥，光彩忽惊夜，  
持归弄儿女，足以照里社。  

曹彦约　致政检法牛公挽章三首  
结屋明经好，经明身欲修。  
平生仓廪实，不为稻粱谋。  
宦路门方盛，容台志已酬。  
莫言馀八袠，犹欠少迟留。  

曹彦约　致政检法牛公挽章三首  
瘠甚都昌境，民无晚种田。  
乐输虽欲速，乞籴最堪怜。  
帅阃施长技，王人改旧弦。  
本原谁任责，阴德至今传。  

曹彦约　致政检法牛公挽章三首  
门户关州县，交游及弟昆。  
每於尊俎后，窥见典刑存。  
岂不昏姻重，常疏药石言。  
矧闻丹旐发，心绪正泇泇。  

曹彦约　中和后一日吴门阻雪距春分才三日  
梅容惨不竞，乌语噤无声。  
二月朔已告，三日春当分。  
寒馀凌暖律，雪后更同云。  
但恐严凝误，阳和欲奏勋。  

曹彦约　中秋后一夕独卧月台  
分得秋容半，添来爽气深。  
静中无羐碍，此处好登临。  
老景当风卧，平生爱月心。  
几回乌鹊动，晓色上平林。  

曹彦约　重阳湖庄无菊走笔招赵季清黄一这登高  
摇落江村菊就荒，苦无节物报重阳。  
病来欲废传杯旧，老去唯思著帽强。  
已变枫丹秋尽力，仅存萸紫晚添香。  
登高有景那能赋，唤取骚人赵与黄。  

曹彦约　舟中连雨  
客里逢连雨，龙公不贷人。  
一蓬遮晦朔，万虑入悲辛。  
忽忽淹吾道，堂堂送此春。  
谁欤讼风伯，挥扫鉴中尘。  

曹彦约　诸丈和野园之时乃复次韵  
骧首弥年闭六关，倦飞今日偏千山。  
也知心醉非从事，顿觉身轻有大还。  
酒债人生频检点，宦情山色正孱颜。  
不须作恶悲儿女，更放羁人到席间。  

曹彦约　子敬见和食雪诗仍次前韵  
色如姑射未全真，消得新诗脍炙人。  
冰不待藏须洁齿，冻何须解要濡唇。  
烹茶尚有虀监味，食蘖难夸麴米春。  
胜欲清凉非内热，不庆宴赏羡诸臣。  

曹彦约　子敬作诗已久不以见示忽出一卷共有四十字乃相陪避暑三峡桥之作戏  
乃有诗如此，清新思涌泉。  
夤缘尘外景，发露性中天。  
旧事惊陈迹，新功喜盛年。  
当流欹枕处，醒得困时眠。  

曹彦约　子山见和去年湖庄春晚诗仍次前韵  
笔砚论交半百年，中间摇落更临边。  
寻盟花木春犹在，结友松筠晚益坚。  
雪霁万峰开紫翠，江空一水恣回旋。  
何时共我湖庄乐，醒后吟诗醉后眠。  

曹彦约　总领户部杨公挽诗  
华显世儒业，循良今吏师。  
未应州县薄，能简庙堂知。  
沃辔歌周雅，含香问汉仪。  
经纶殊未展，曛景迫崦嵫。  

曹彦约　总领户部杨公挽诗  
趙尾劳民久，青天转粟艰。  
三年流马运，一笑狎鸥闲。  
天远才多阨，功深报肯悭。  
勒铭周伏柱，何恨掩丘山。  

曹彦约　总领户部杨公挽诗  
二昆同唱第，短世不堪言。  
生晚欣亲炙，谦撝过抚存。  
里门重拥篲，秀野祗空园。  
零落西归藁，谁能作九原。  

曹一龙　浯溪  
行乐乘阴好，谁能困墨朱。  
重阳激数客，尽日款三吾。  
烟惨江山古，风清竹木癯。  
漫郎如可作，分酒酹茱萸。  

曹翊　松风亭  
亭前山影漾江流，亭外云霞碍举头。  
俯石下听松上籁，隔乡遥认水边舟。  
四檐寒送沙汀雨，一径烟笼寺秋竹。  
此曲此声应未变，抱琴期与故人游。  

曹翊　洗心堂  
清光秀发水云乡，不见骚人意未降。  
风压柳梢低酒舍，月移松影上僧窗。  
山泉涨起潮三尺，野老钓归鱼一双。  
更待练光斜趁日，坐看金斗熨秋江。  

曹颖叔　长乐台  
蓝挼水谷与秋辉，疑作危棱磴翠微。  
向晚山僧苦留我，层层寒牖乱云归。  

曹元发　和太师平章贾魏公咸淳庚午冬大雪遗安抚潜侍郎  
乾坤满眼尽琪林，擎玉诗传魏国心。  
写琰已增天府重，掌琰已增天府重，  
掌冰匪愧地官任。三千界内清无际，  
数十年来瑞独今。喜雪未几还喜雨，  
老农歌舞爱春险。  

曹邍　灯市  
春满天街夜色酣，绮罗香结雾漫漫。  
试灯帘幕深藏暖，扫雪楼台浅带寒。  
宝骑骄嘶金騕褭，翠翘醉倚玉阑干。  
江云忽断笙歌散，几点妆梅落舞鸾。  

曹邍　寄豫章诗社  
向来心事剑能知，曾结仙人汗漫期。  
南浦看花春载酒，西园刻烛夜吟诗。  
凄凉风月随残梦，零落江湖似断棋。  
千里洪崖秋水隔，暮云无处说相思。  

曹邍　南徐怀古呈吴履斋  
匹马来逢塞草秋，淮云一片隔神州。  
黄昏灯火西津渡，白昼风烟北固楼。  
犹有断碑和晋宋，谁将遗石问孙刘。  
天荒地老英雄尽，落日长江万古愁。  

曹邍　憩凉月观焦山在望  
凉寻小径坐，心与大江闲。  
素月镜秋水，碧云巾暮山。  
残蝉移别树，吠犬出幽关。  
近对焦仙洞，飞霞不可攀。  

曹邍　水阳精舍  
塔高铃自语，碑断苏成文。  
老树擎凉月，初荷卷湿云。  
萤飞临水见，犬吠隔篱闻。  
静对高僧坐，无眠到夜分。  

曹邍　午窗  
午窗破梦角巾斜，自涤铜铛煮茗芽。  
满院绿苔春色静，冥冥细雨落桐花。  

曹子方　句  
面前山好无人识，定是飞来小鹫峰。  

曹宗旦　剑门关  
凿开千里地，通得一隅天。  
叠嶂连三峡，重门扼两川。  

曹组　翡翠  
窥鱼潜立小荷圆，照水飞鸣更碧鲜。  
斗草人归寻坠翼，绮窗归去补花钿。  

曹组　寒食辇下  
海棠时节又清明，尘敛烟收雨乍晴。  
几处青帘沽酒市，一竿红日卖花声。  
彩毬时向梭门过，绣毂遥随辇路行。  
日暮人人醉归去，熙熙春物见升平。  

曹组　夹竹桃花  
晓栏红翠净交阴，风触芳葩笑不任。  
既有柔情慕高节，即宜同抱岁寒心。  

曹组　句  
茅屋萧然野水东。  

曹组　句  
江雨带潮来。  

曹组　秋夜宿学  
促织声中破月悬，水生寒气近湖边。  
城头三鼓夜方半，窗下一灯人未眠。  
辛苦诗书怜此日，奋飞功业定何年。  
太平干禄无他径，只有乡书可荐贤。  

曹组　赏心亭  
白鹭洲边芦叶黄，石头城下水茫茫。  
江山不管事兴废，今古坐令人感伤。  
六代豪华空处所，千秋城阙委荒凉。  
空余眼外无穷景，助我凭栏到夕阳。  

曹组　闻鸠鸣有感  
鸣鸠一声斑竹林，怀远感时惊寸心。  
却忆南园春半夜，荠花如雪草初深。  

曹组　夜归曲  
饥乌哑哑啼暮寒，回风急雪飘朱阑。  
琐窗绣阁艳红兽，画幕金泥摇彩鸾。  
吴妆秀色攒眉绿，能唱襄阳大堤曲。  
酒酣横管咽孤吟，吹裂柯亭傲霜竹。  
远空寒云浑不动，老狐应渡黄河冻。  
暗回微暖入江梅，何处荒榛挂幺凤。  
归来只夸青连钱，貂茸拥鼻行翩翩。  
笼纱蜜炬照飞霰，十二玉楼人未眠。  

曹组　鸳鸯  
苹洲花屿接江湖，头白成双得自如。  
春院有时描一对，日长沙尽绣工夫。  

曹组　竹间见梅  
霜雪俱怜节操奇，碧鲜红润两相宜。  
渭滨初种谩千亩，陇上寄来惟一枝。  
酸实不供饥凤啄，暗香翻许此君知。  
佳人零落空山久，况是天寒日暮时。  

草堂后人　春日田园杂兴  
桑眼已开芳尽长，西畴东墅足相羊。  
麦风初暖燕争痓，林雨忽晴蛙满塘。  
野老新衣逢社喜，山妻椎髻为簪忙。  
纷纷游骑踏花去，谁识吾家旧草堂。  

岑津　题韩干马  
左辅周垣隐白沙，龙媒绝种进天家。  
骄嘶玉勒怜丰草，渴饮冰泉带落花。  
西狩还经千里栈，东巡会驾五云车。  
权奇灭没犹惊电，漫许拳毛世特夸。  

岑全　贺墅  
荒村车马惊鸾鹤，散骑茅堂见杜兰。  
冰玉自甘山水味，慢劳甲第赐长安。  

查道　登岱  
凌空叠嶂绝凡埃，青帝高居绛节开。  
捧出海天红日近，迓将蓬岛碧霞来。  
石闾闪烁迎阳洞，玉简光华封禅台。  
一自祥符禋祀后，太平顶上最崔巍。  

查道　句  
白铜韑侧花迷坞，解佩江边柳拂青。  

查道　送张无梦归天台  
天台峻极横海滨，金庭紫洞多真人。  
先生舍道心照邻，上有羲轩为逸民。  
玉韫深山珠在水，圆折如虹难自晦。  
万乘知名欲见之，来谒西清频召对。  
亭亭孤云本无心，琅琅仙骨时所钦。  
牢让赐金兼好爵，俄辞尧阙复丘林。  
事载缇紬诚可贵，迹寄烟霞愈无累。  
还同麟凤遇皇明，暂出岩扃作祥瑞。  

查道　送张无梦归天台  
台岳幽人兴不凡，携筇相别歡柴关。  
高情共乐皇风远，真气潜通浩劫间。  
绿绮静闻沉俗格，榴花深引渍童颜。  
再听玄旨知何日，时望片云归故山。  

查密　句  
潼关一败胡儿喜，簇马骊山看御汤。  

查密　温泉  
浴罢临泉一整冠，令人搔首忆长安。  
御汤摇荡双龙影，疑是胡儿簇马鞍。  

查签　访功黄遗墨  
槛外滔滔水，岩前冉冉云。  
行人舟似叶，题墨藓生纹。  
岁月帆樯去，山川楚蜀分。  
十年三舣棹，永愧北山文。  

查签　句  
浪痕自记岑彭□，冈势云依陆抗城。  

查签　题卧龙山  
山颠祠貌俨丹青，千载怀人为一登。  
隐隐故营连白帝，茫茫恨水向西陵。  
古根兰芷香无价，云顶松杉翠作层。  
人事天机古难料，诗成试语定中僧。  

查签　万州湖滩寄王夔州  
满目暮山平远，一池云锦清酣。  
忽有钟声林际，直疑梦到江南。  

查应辰　句  
无地得施调国手，惟天知有爱民心。  

查元方　查公山  
大道贵知止，昔贤称二疏。  
今来我季方，退身兹有余。  
潇洒去桎梏，放荡狎樵渔。  
疏泉离远窦，凿石构层庐。  
溪禽拂窗牖，山花满庭除。  
寒藤系舴艋，碧潭澄素舒。  
睹兹尘壒外，始见仁智居。  
痛哉方散适，溘然归丘墟。  
恨不同老彭，其乐永只且。  
自古千禄辈，知进不知退。  
立事名虽扬，全身理何昧，  
茂先赋鹪鹩，体物知显晦。  
一旦祸自速，临刑无以对。  
李斯恋富贵，下包周身智。  
及忆东门犬，已弃咸阳市。  
平子著归田，渊明舍彭泽。  
后来区区人，谁复挂书册。  
我喜从今云，吾宗有逋客。  
山号查公山，嵽嵲云汉间。  
山下查公塿，溪声长潺潺。  
高台好怅望。绝磴堪跻攀。  
他年谢簪绂，永此继闲闲。  

查藻　句  
断碑最爱开元时，上有模糊五十字。  

查藻　清虚庵  
暂随风驭到人间，衣染天香响佩环。  
贝阙珠宫留不住，却携炉鼎隐庐山。  

柴成务　禁林宴会之什  
内署延宾宴玉堂，紫闱深启会琳琅。  
云霏宝额题宸翰，金错瑶编勒御章。  
盘荐异羞罗彩翠，盏颂醇醴湛清光。  
柳当朱槛春先到，日过花砖影渐长。  
吟客尽容窥绮阁，栖禽应许托雕梁。  
观荣共乐文明代，惟愿登歌颂圣皇。  

柴成务　赠淳于公归养  
九霄析命降丝纶，荣列青宫听侍亲。  
著□显通天上籍，循陔重看每边春。  
入为鸳鹭行中客，归作烟霞象外人。  
一自二疏东去事，唯公千载断芳尘。  

柴随亨　春词  
炉烟爇尽冷衣篝，长乐钟声半入楼。  
燕子不归春梦断，刺桐花月上帘钩。  

柴随亨　春词  
采蘩春日咏迟迟，何事于今咏黍离。  
夜到子中分旦气，岁从寅上授人时。  
野花啼鸟般般意，流水孤村岸岸移。  
且向醉中歌一贡，自怜吾及共吾儿。  

柴随亨　春日  
芳草晴时春日低，樱桃花发乱莺啼。  
也应船上看山色，不似青山送马蹄。  

柴随亨　感题  
伯夷耻周粟，促连岂帝秦。  
清风千载上，林下一閒身。  

柴随亨　过道州谒周濂溪故居  
迢迢豸岭过萦纡，知是元公此结庐。  
老屋至今图太极，古碑犹在勒通书。  
落花啼鸟春无恙，窗草池莲景自如。  
閒立钓游矶上石，光风霁月满庭除。  

柴随亨　和姜居仁感时韵  
十年泉石痼烟霞，吟看浮荣过眼花。  
归去五株彭泽柳，困来七碗玉川茶。  
功名得失藏蕉鹿，身世糊涂篆壁蜗。  
我亦厌喧求静者，故园且种邵平瓜。  

柴随亨　和赵元鼎钱塘怀古韵  
向来钱塘歌舞地，绣鞍玉勒鸣金辔，  
风络柳丝莺织翠。春风一曲杜韦纬，  
梨花窈窕歌霓裳，落花缓步弓鞋香。  
千金买笑正踟蹰，回首烟浪翻五湖，  
禾黍伤心周大夫。韶声变作笳声长，  
逋梅苏柳何凄凉，夜半呼天热中肠。  
但见燕麦摇春风，富贵荣华一梦中，  
无言咄咄谩书空。吴越青山落照里，  
铜驼陌上栖荆杞，翻思往事徒血指。  

柴随亨　唤渡  
溽风吹暑透人肌，我仆云痡我马疲。  
隔岸渡船呼不应，柳阴深处立多时。  

柴随亨　寄叠山谢年丈  
几人同抱杞天忧，戮力支撑不自由。  
却恨杜鹃啼血处，楚囚相对泣难收。  

柴随亨　寄叠山谢年丈  
短剑悲歌浙水湾，疾风吹梦到西山。  
应知薇蕨同滋味，莫道匡时更辙环。  

柴随亨　江行即事  
读罢骚经手自抄，纫兰归计胜诛茅。  
新蚕食叶将成茧，旧燕衔泥旋补巢。  
菜老花随黄麦落，草长色兴绿杨交。  
一春过尽三之二，閒倚东风忆孟郊。  

柴随亨　金陵怀古  
梦觉钟山夜半钟，自怜寒月照山翁。  
曲从玉树歌声断。数逐金陵王气终。  
故老更思王化北，南人惟唱大江东。  
凭阑不见豪华事，只是江豚夜起风。  

柴随亨　九日客金陵  
菊雨凄凄江露凉，客中无酒对重阳。  
去年黑发今年白，不似黄花岁岁黄。  

柴随亨　客中春晚  
依依官柳暗关情，况复听人唱渭城。  
半夜客楼闻杜宇，一年春事又清明。  
帆开别浦潮如雪，花落东风雨又晴。  
光景不留人老去，浮生空自叹云萍。  

柴随亨　旅舍听雨  
夜长难得寐，况复雨淋淫。  
百事不如意，一时都上心。  
客程歧路远，归兴海涛深。  
赖有东林社，招摇赋赏音。  

柴随亨　偶题  
人世阴晴了未知，一僮一鹤自相随。  
已无少小尊前梦，惟有老来乱后诗。  
花落鸟啼眼几觉，水流云散醒多时。  
蟠桃结实三千岁，知熟黄粱几度炊。  

柴随亨　偶倚  
西风独凭阑干处，可是愁中鬓易华。  
老木不生秋后叶，孤灯空结夜来花。  
中原落日无归雁，故国青山有去鸦。  
欲向清尊消旧恨，路迷行客正思家。  

柴随亨　钱唐寒食  
絮花如雪草如茵，寒食清明处处春。  
惆怅钱塘门外路，今年人哭去年人。  

柴随亨　宿袁州枫林邸  
维舟烟柳外，风健布帆轻。  
雁过家千里，鹃啼月五更。  
山川行客梦，风雨故乡情。  
问宿枫林晚，袁州第一程。  

柴随亨　题白云庵  
荼策入禅扉，愁城酒解围。  
泥黄肥客屦，云淡护僧衣。  
心事溪相照，吟情雨带归。  
未盟泉石隐，林鹤背人飞。  

柴随亨　题赵苇江雁荡图  
家住温州雁荡巅，归帆曾载买山钱。  
江山寂寂芦花白，好似今朝纸上船。  

柴随亨　晚春即事  
又风东风吹路尘，伤心红紫易因循。  
杜鹃啼歇三更雨，燕子衔归一半春。  
近水夕阳凭远树，东家飞絮落西雘。  
小舟撑出前村去，忽听人声不见人。  

柴随亨　移松  
移种青松数寸苗，俯看微小识孤标。  
他年夭矫擎寒重，莫引閒藤上碧霄。  

柴随亨　忆昔  
忆昔长安都会地，草木晴辉钟王气。  
襟带江湖气象雄，自是天王兴复际。  
春风楼阁五凤城，玉漏声催香雾盈。  
户外昭容鹤禁开，殿前执政鵷班行。  
柳绿桃红湖水曲，尽日欢娱犹不足。  
画船箫鼓绕云深，彩伏旌旗吹月色。  
谁知世道互翻覆，沧海倏变为桑田。  
胡笳哀怨动朝市，麋鹿来游旧陌阡。  
汉宫明妃空艳丽，苑外铜仙亦洒泪。  
古来社稷有兴亡，岂识于今不平事。  
禾黍离离迹可怜，伤心回首古苔边。  
清明寒食方便家酹，痛哭深山闻杜鹃。  

柴随亨　雨舂  
稻粱收尽水田空，闾舍翁妪雨后舂。  
颗粒拟输官府税，只留糠覈冬。  

柴随亨　越镇山楼  
百尺阑干最上头，杯中旗影动奎娄。  
海通蛮岛三千国，山镇东南数百州。  
草木更含天子气，衣冠不洗晋人羞。  
旧来越战吴争事，一曲渔歌起暮鸥。  

柴随亨　昭君图  
红颜虽命薄，犹是汉宫人。  
一上玉关道，天涯沦落身。  

柴随亨　濯清  
世间何水独流清，惟有箕山此一泓。  
只恨许由曾洗耳，却怜无处濯吾缨。  

柴望　白云庄四首　掬泉轩  
好山深处静开轩，目送孤云手弄泉。  
枕石堂无金玉富，濯缨家有子孙贤。  
初寻旧隐蓬三伏，已发新吟仅百篇。  
闻说夜分烦暑散，凉飚浑似素秋天。  

柴望　白云庄四首　懒归阁  
溪流回合逗方池，轩槛前临面翠微。  
紫陌红尘行不顾，白云青嶂坐忘归。  
方荣即隐谁能继，未老休官世所稀。  
我昔凌云登阁会，主翁留饮见蟾晖。  

柴望　白云庄四首　平溪堂  
亭号休休古退藏，岂如溪上构虚堂。  
坐邀城市真潇洒，却谓江湖太渺茫。  
下笔新题无俗事，携筇野服是家常。  
临流滠有清风快，未见古人心已凉。  

柴望　白云庄四首　晚望台  
治圃我依浮石滩，筑台君占白云山。  
三秋一日登临外，百里同风咫尺间。  
峰黛阴晴常黯黯，溜琴朝夕自潺潺。  
休官谁道何曾见，林下如今两处閒。  

柴望　别故人  
便未成名也自归，不应猿鹤更猜疑。  
冷看世事频移局，懒与仙人共弈棋。  
南渡只今惟有酒，西兴临别是谁诗。  
行藏正要知时节，却是时人未得知。  

柴望　别永嘉使君赵致轩  
一番出处计何如，流泊中川不为渔。  
落日凄凉秋老矣，西风浩荡客归欤。  
吟成白发逢知己，费尽黄金买古书。  
明发灞灞桥上路，藉君帆力更吹嘘。  

柴望　长城  
漠漠沙场万里遥，千夫一日起临洮。  
若无道德为干橹，更是秦人筑欠高。  

柴望　长生  
武皇何事驾虚空，金阙求仙路未通。  
王母不来方士去，茂陵可是广寒宫。  

柴望　呈中书权直程沧洲  
玉旨传宣夜直扉，制麻侵晓进呈归。  
三槐龙影连青琐，千柳莺声度紫薇。  
袖惹炉香飘雾霭，砚传盘露映旌旗。  
承恩更赐金莲炬，犹胜清光太乙藜。  

柴望　除夕对梅  
青春无复驻年华，几度江梅暗忆家。  
惆怅新愁添白发，鬓边如雪映寒花。  

柴望　多景楼  
早被垂杨系去舟，五更潮落大江头。  
关河北望几千里，淮海南来第一楼。  
昔日最多风景处，今人偏动黍离愁。  
烟沙澒洞翻苹未，欲倚西风问仲谋。  

柴望　范蠡  
五月菰蒲八月秋，年年清酒酹江头。  
伍胥忿怒三闾怨，争似鸱夷一钓舟。  

柴望　淝水  
想见西对对垒时，目中先已料安危。  
淮淝百万兵虽众，未抵东山一局棋。  

柴望　凤皇台  
洒尽梧桐酒一杯，兴亡前事独徘徊。  
乌衣冉冉斜阳下，白鹭茫茫江水来。  
凤去不知经几载，客来惟只见高台。  
閒于登眺成孤啸，五百年间王气回。  

柴望　富春严子陵祠  
桑田何处海漫漫，耕垄传闻建武间。  
真主不缘符白水，先生安可饭青山。  
至今衰草遗寒烧，此日秋江起暮鹇。  
万里崎岖祠下路，不知行役几人閒。  

柴望　富阳道中  
几年只向长安去，今日囊书被旨回。  
马首独行秋叶路，鲈鱼时共菊花杯。  
黄昏钟动雁初下，夜半月明潮正来。  
我自不归归便得，故园早晚早梅开。  

柴望　高斋晚望  
才是青山便卜邻，世情那得较纷纭。  
露含远岫分为雨，烟起人家去作云。  
柳色晴光扶槛人，莺声人语隔窗闻。  
高斋独卷重帘坐，花落棋床日未曛。  

柴望　归来  
归计年来付酒杯，任他猿鹤自相猜。  
东家种竹西邻看，前日移花昨夜开。  
钟送夕阳归草木，风吹凉月上楼台。  
老来懒听他家曲，惟看柴门长绿苔。  

柴望　和通判弟随亨书感韵  
风沙万里万堪惊，地老天荒只此情。  
世上但知王蠋义，人间惟有伯夷清。  
堂前归燕春何处，花外啼鹃月几更。  
莫话凄凉当日事，剑歌泪尽血沾缨。  

柴望　和王景阳越中寄别韵  
故人书只问平安，已分还山岂愿官。  
猿鹤不惊松迳梦，貂蝉难换竹皮冠。  
长安落叶秋深见，故国斜阳雨后看。  
莫道剡中吟不尽，不成吟处亦停鞍。  

柴望　和周居易见寄韵  
十年为客上长安，人指冰山不会寒。  
开口尽言投老易，到头只是挂冠难。  
低栖屋宇居常稳，巧小园池坐尽宽。  
别有前溪鱼可钓，也须栽竹傍栏干。  

柴望　即事  
澒洞风尘莽未明，天翻地覆劫将盈。  
翠华海上知何似，白首山中空自惊。  
哭向莺花非世界，梦迷弓剑绕皇陵。  
谁知薇蕨同杯酒，为酹兴亡终古灵。  

柴望　寄徐编校  
近传丹韶下彤墀，夜鹤寒猿也自疑。  
江上晚风终自急，山中白石最相宜。  
潮生潮灭鸥先见，花落花开蝶未知。  
怀玉山人如问我，烂柯山下看围棋。  

柴望　江心寺  
寺比金焦彻夜开，一山恰似小蓬莱。  
塔分两岸波中影，潮长三门石上苔。  
遗老为言前日事，上皇曾渡此江来。  
中流滚滚英雄恨，输与高僧入定回。  

柴望　戒珠寺右军宅  
苍树寒烟两渺茫，后来谁此吊兴亡。  
晋朝风物今流水，萧寺钟声几夕阳。  
话燕梁空春雨急，爱鹅人去暮山长。  
学书弟子知何在，风过池塘墨尚香。  

柴望　金陵秋赋别江寿翁  
忆向西风折翅归，每忻黄菊满痚篱。  
十书诣阙无知己，千里离家有路歧。  
岁月易惊孤客梦，文章难比少年时。  
荻花芦叶休凄怨，自有新开窦桂枝。  

柴望　金山寺  
荻花芦叶正珊珊，山在长江寺在山。  
门迳但从船出入，僧房多住水中间。  
江空落日斜犹照，夜半秋潮去复还。  
吟兴未阑天欲曙，一行斜雁起苍湾。  

柴望　金台泊舟  
欲谋归去计，归去更匆匆。  
王化何时北，江流日流东。  
片帆山共水，竟夕雨和风。  
时事只如此，相催成老翁。  

柴望　客中夜雨  
离情先怯向边州，寒叶敲窗更报秋。  
几点搅残千里梦，一声滴作两乡愁。  
苦缘杨柳沾离席，偏傍梧桐溅小楼。  
惟有孤灯照明灭，夜深无语揽重裘。  

柴望　灵芝寺别祖席诸友  
落日寒城暮雨余，满斟离酒意何如。  
见妻还指张仪舌，痛国谁怜贾谊书。  
羸马病僮旋僱倩，寺禽山獠亦欷嘘。  
长安可是深居处，更向深山深处居。  

柴望　梦傅说  
傅说为霖寤寐中，高宗一念与天通。  
后来亦有君王梦，不是阳台便月宫。  

柴望　沛中歌  
秦时日月汉山河，家计今谁与仲多。  
天子不知天下贵，酒中惟唱沛中歌。  

柴望　奇气楼  
此斋全占崧高胜，更尽楼前第一奇。  
芳草碧连天水处，数峰青断暮烟时。  
山川不逐阴晴换，宇宙閒看岁月移。  
琴已懒弹书懒读，一帘花影咏春迟。  

柴望　蕲州别友  
客中逢客上夷陵，辗转凄凉睡不成。  
无酒送君之远道，有谁吹角向江城。  
白发乱生人渐老，青灯相对雨无情。  
诘朝共发蕲州路，知到江山更几程。  

柴望　钱唐  
不记钱王建国年，尚遗强弩射潮痕。  
地回王气归吴分，山挟潮声出海门。  
南渡几年犹昨日，西湖痚影自黄昏。  
客来独凭栏干处，时听渔歌过远村。  

柴望　塞下行赠韦士颍归鄂渚上江陵谒阃相  
长安二月春正浓，长江二月风正急。  
城头杨柳雪絮飞，道傍黏雨沱潦湿。  
邯郸谁家侠少年，上马意气挥金鞭，  
下马扫笔大如椽。兴来一石未能醉，  
剧饮数斗口流涎。玉山跌倒扶未起，  
金鞭留当酒家里。隔楼仿佛画眉人，  
相邀夜宿鸳鸯被。睡魔不醒五更钟，  
笛声吹断相思泪。噀噀鸣鸡将度关，  
欲去未去路蹰间。道逢项庄把剑舞，  
楼上美人歌玉环。划然掣电蛟龙怒，  
便指南楼问归路。二千三百里更长，  
尔备衣粮我扉屦。青衫著破不堪典，  
典到青衫共谁语。世上岂无虬髯汉，  
散财结客千千万。岂无燕昭万黄金，  
筑作高台礼瑰彦。秦坑汉骂不肯收，  
自是一番遭薄贱。唐人科举更糊名，  
天下英雄消沮尽。生儿不学去封侯，  
锥毛弄秃成霜鬓。世无荆轲樊于期，  
只今谁复是男儿。我闻兵凶战危事，  
愁杀天上蚩尤旗。人心承平易思乱，  
中原块土急驱汉。蔡城未下辟未诛，  
机来一发不容间。三边未即妖祲清，  
天河何时能洗兵。送君不作断肠客，  
三尺一骑君西征。临岐酌酒再三语，  
今日君王自神武。此行投笔事班超，  
不必区区问儿女。上流夜夜雨如箭，  
下流砲火惊淮甸。襄师重屯郢州北，  
淮师未解长江面。劝君莫赋横槊诗，  
楼头正要筹边算。军前一著天下奇，  
夜斩楼兰无人知。露布直到天子墀，  
六宫懽动龙颜怡。维清象武献太庙，  
未央前殿称玉卮。搴旗斩将不足道，  
运筹帷幄果谓谁，曰何功第一参次之。  

柴望　山居  
老来无一事，僮与鹤相随。  
绕屋痚痚竹，编墙短短篱。  
起来花换影，知己睡多时。  
莫厌山居寂，山人只自宜。  

柴望　山阴兰亭  
寂寂山阴事已尘，至今亭址尚嶙峋。  
落花时节朝朝雨，插柳人家处处春。  
曲水自流寒食酒，茂林无复永和人。  
昭陵茧纸今何在，空有梅花点翠珉。  

柴望　上忠斋丞相  
世事篙人一叶舟，长歌短棹发中流。  
今朝正得东风便，才是西风便转头。  

柴望　上忠斋丞相  
烂柯山下采樵民，尽日观棋局局新。  
黑白两般都著过，后来一著要高人。  

柴望　上忠斋丞相  
江南江北路迢迢，往事东风恨未消。  
昨夜杜鹃啼不了，始知春在洛阳桥。  

柴望　上忠斋丞相  
九陌红尘扑帽纱，囊书几度进官家。  
近来不甚知时事，只是栽桑不种花。  

柴望　石头城和王宁翁韵  
怀乡吊古易伤心，绝顶危亭共客临。  
朝市曾经兵火后，山川转觉树云深。  
百年歌舞空台沼，六代豪华漫陆沉。  
惟有乱鸦归去晚，夕阳无限暮城阴。  

柴望　送监丞弟元亨参江陵阃  
北虏才闻郭子仪，上流决有退师期。  
诸公但酾临江酒，老子只围别墅棋。  
露布夜传诛鞑靼，蜡丸便递破符离。  
书生已办平淮表，先寄鹡鴒原上诗。  

柴望　送马太初之越  
一去山阴一冉溪，如何还只恁分携。  
雨无聊赖人无寐，水又潺湲鸟又啼。  
明日不知君上马，中宵谁与共间鸡。  
去时应有兰亭句，为我临池援笔题。  

柴望　送叶若矶之金陵竭信庵  
一片斜阳落渡头，青衫乌帽独登楼。  
江流建业三千里，山色淮南数百州。  
都督正开羊祜府，谁人得上李膺舟。  
此行不为扬州鹤，一字犹堪万户侯。  

柴望　送朱南山开蜀阃  
殿上传宣内引官，一封历历奏忠肝。  
八千里路先声至，百万都人夹道观。  
节度晋公先授钺，淮阴韩信旧登坛。  
擎天正要中流柱，莫拟人间蜀道难。  

柴望　苏武  
十九年间不辱君，论功何独后诸臣。  
若教倒数凌烟像，也是当时第一人。  

柴望　宿湖外  
懒入城中去，来维柳下舟。  
空江明月上，残雨夕阳收。  
好景多归夜，他乡易得秋。  
倚梧吟不尽，樽酒更登楼。  

柴望　吴樵溪山居  
老子无家计，萧然屋数间。  
头边惟白发，眼底是青山。  
棋急鸟声散，琴低鹤睡閒。  
片云长似伴，朝去暮飞还。  

柴望　西湖  
年年柳眼青归处，门外游人可自閒。  
天气又晴晴又雨，楼台依寺寺依山。  
酒边歌拍穿花外，船上箫声落水间。  
光景留连宽自惜，鹧鸪啼罢暮城关。  

柴望　西施  
十二金钗对对铺，三千粉黛腻如酥。  
君王莫道六宫丑，一个西施已坏吴。  

柴望　月夜溪庄访旧  
山山明月路，何处认梅花。  
石色冷如水，溪流白似沙。  
清吟幽客梦，华发故人家。  
相见即归去，已应河汉斜。  

柴望　越山  
吴越山分两岸青，遥遥帆影是西兴。  
江花历乱如红雨，云树高低似画屏。  
钱氏古乡迷鸟道，越王芳草上诸陵。  
已知太乙临吴分，晓看祥乌夜看星。  

柴望　越王勾践墓  
秦望山头自夕阳，伤心谁复赋凄凉。  
今人不见亡吴事，故墓犹传霸越乡。  
雨打乱花迷复道，鸟翻黄叶下宫墙。  
登临莫向高台望，烟树中原正渺茫。  

柴望　云梦  
纪生尚可称皇帝，韩信何妨作假王。  
今日伪游真是伪，只因一蹑误高皇。  

柴望　昭阳殿  
祸水流来汉火亡，白头宫女恨昭阳。  
至今人见飞来燕，犹为君王暗断肠。  

柴望　诏许出狱呈京尹节斋赵公  
臣子狂愚献直言，圣明宽大度如天。  
十封应诏皆焚藁，一片忧时只似弦。  
数象逢丁阳九厄，元龟为鉴后千年。  
今朝有旨从天下，不到长沙到席前。  

柴望　中秋待月用弟察推元彪韵  
待月南楼月不明，百年虚负此宵情。  
浮阴乱向空中起，圆影偏从塞外清。  
江国潇潇凄露气，山城处处动笳声。  
何人独抱琵琶坐，泪滴冰弦暗恨生。  

柴望　重到都门俲辘轳体  
两年不作京华梦，重到湖山事已非。  
柳外晚风寒食节，花间天气雨晴时。  
阑干独凭莺飞去，帘幕低垂燕未归。  
欲托焦桐理心事，满庭芳草又斜晖。  

柴望　重题黄鹤楼  
自从崔颢题诗后，更有何人吊祢衡。  
芳草不知鹦鹉恨，晴天惟见汉阳城。  
楼头月落酒方醒，岸口风高雁正鸣。  
五百年前黄鹤去，閒寻鸥鹭订诗盟。  

柴望　子陵台  
曾与刘郎共起居，如何不肯受除书。  
最怜人笑先生错，正好为官却钓鱼。  

柴元彪　宝镜吟  
荆山已童若耶涸，若耶可采山可凿。  
金精少皞不敢秘，鉴坏飞就欧冶错。  
祝融煽焰千丈芒，玄冥洗光万里烁。  
冷侵鸾镜影自舞，泓澈鬼神胆欲落。  
圆象曜灵绛气浮，玉台悬处风飕飕。  
山人一玩一心骇，毛骨竦竖难伫留。  
直徵千金应我卖，拂拭高堂向人挂。  
我行镜中人亦行，我拜镜中人亦拜。  
向前试问镜中人。一我何缘有两身。  
知是傍人知是我，一笑问君谁假真。  
人在镜中亦一笑，惟我与君同一照。  
照人照我休照形，照出人心方是明。  

柴元彪　别茶陵士友  
自来承檄到云州，恰恰星霜又一周。  
握手心如千里月，满怀诗思一江秋。  
每惭铸错伤完锦，多谢衔杯送别舟。  
未说河阳花满县，夜来风雨打田畴。  

柴元彪　别江湖友人  
相见还相别，相逢未有期。  
田园归去日，风雨正来时。  
算驿客程远，牵帆峡路危。  
寄书难到处，明月两天涯。  

柴元彪　登衡山宿上封寺祝融峰  
历井扪参上祝融，半空烟霭数声钟。  
地连云汉九千丈，天柱东南七十重。  
石磴悬崖翻瀑布，海门碾日上高峰。  
悠然身世青冥表，俯立雷池看玉龙。  

柴元彪　丁丑偶成  
燕山形势地，从古是京师。  
宇宙人俱换，山川影不移。  
马谙朝北路，梅报向南枝。  
腊尽春来候，荣枯各有时。  

柴元彪　观梅  
冷蕊疏花带晓寒，骚翁白首淡相看。  
风饕雪虐天地闭，皦皦孤芳良独难。  

柴元彪　灌花  
小圃辛勤植众芳，年年雨露借恩光。  
近来天意高难问，抱畒从朝到夕阳。  

柴元彪　和姜元哲中秋有感韵  
乌飞兔走两悠悠，世事惊心易白头。  
月影空馀圆缺恨，人心不尽古今愁。  
江流东去波涛险，王气南收草树秋。  
回首夕阳亭上望，青山一发渺神州。  

柴元彪　和克家侄谢周凤隐雪中留宿韵  
遥指龟峰拟问津，芒鞋踏碎玉嶙峋。  
去程暮雪留行客，回首春风有故人。  
三酌茅柴斟白堕，一炉榾柮当乌薪。  
饶他势利相倾绝，管鲍交情正在贫。  

柴元彪　和僧啸云双插法藏寺韵  
我来扣角二峰前，此寺因知五百年。  
草木尚涵唐雨露，钟鱼犹镇宋山川。  
世情苍狗浮云外，客思孤鸿落日边。  
闲拂旧题追往事，我须僧发两皤然。  

柴元彪　和僧彰无文送兰花韵  
脱簪归隐白云深，不逐时芳事枉寻。  
闲向草亭图太极，重盟莲社续东林。  
春风分到灵均种，臭味如同惠远心。  
一卷离骚清彻骨，跫然空谷足徽音。  

柴元彪　和同年徐清溪韵  
深隐柯云第几峰，一庭春草绿丛丛。  
西风白发催人老，少日青袍与子同。  
买犊只因耕荦确，拂龟何必问穷通。  
蔗浆一洗相如渴，赖有新诗送远鸿。  

柴元彪　和周凤隐止酒韵  
邃古奠堪舆，狉狉群鹿豕。  
由蒙以至需，生人饮食始。  
世值勋华初，人文日以起。  
民用非酒醴，无以供祭祀。  
遡求饮之源，日星著经史。  
礼乐所以兴，寓意乎樽簋。  
不讲乡饮仪，孰序燕毛齿。  
不歌既醉篇，孰颂太平美。  
时哉世味醇，泰和其在是。  
人情纵则流，此弊何涯涘。  
鲁薄攻邯郸，商湎祸妲己。  
歌沈玉树荒，舞罢花钿委。  
鸩毒死宴安，惜不慎坤履。  
繁华有憔悴，高台倏荆杞。  
恭惟崇伯子，垂训在晋旨。  
戒荒明圣事，榷酤非所弛。  
再挽浇漓俗，追轶鸿蒙轨。  
宴乐止污杯，熙熙大庭氏。  
展也漉酒人，赋诗聊自止。  
千古独醒魂，抚掌汨罗水。  

柴元彪　击壤歌  
击壤歌，击壤歌，  
仰观俯察如吾何。西海摩月镜，  
东海弄日珠。一声长啸天地老，  
请君听我歌何如。君不见丹溪牧羊儿，  
服苓餐松入金华。又不见武陵捕鱼者，  
舣舟绿岸访桃花。高人一去世运倾，  
或者附势类饥鹰。况是东方天未白，  
非鸡之鸣苍蝇声。朝集金张暮许史，  
蠛蠓镜里寄死生。犀渠象弧谐时好，  
干将镆铘埋丰城。失固不足悲得亦不足惊。  
秋花落后春花发，世间何物无枯荣。  
十年漂泊到如今，一穷殆尽猿投林。  
平生舒卷云无心，仪舌纵存甘喑喑。  
噫吁嘻！豪猪靴，  
青兕裘，一谈笑顷即封侯。  
后鱼才得泣前鱼，予之非恩夺非雠。  
眼前富贵须看法和，吾将老矣行且休。  
休休休，俯视八尺躯，  
沧海渺一粟。忆昔垂九龄，  
牵衣觅李栗。回头华发何萧萧，  
百年光阴如转烛。乃歌曰：不编茅兮住白云，  
不脱蓑兮卧黄犊。仰天拊缶兮呼乌乌，  
手持鸱夷兮荐醽醲。乃赓载歌曰：招夷齐兮采薇，  
拉园绮兮茹芝。折简子陵兮羊裘披，  
移文灵均兮佩琼枝。敢问诸君若处庙廊时，  
食前方丈、侍妾数百得志为之而弗为。  

柴元彪　及第留吴门访史君黄松冈  
西江草木转精神，山谷松冈一样清。  
东海拾遗来汲暗，道州谏议得阳城。  
棠开春雨花千里，角动姑苏月五更。  
笑指齐云天已近，金銮又听玉珂声。  

柴元彪　寄括苍李察院  
武夷山下棹归舠，九曲萦纡涨碧桃。  
两字功名如草芥，十年身世付蓬蒿。  
广陵古调知音少，柯洞残棋不著高。  
今日孤忠在何许，挑灯自读楚人骚。  

柴元彪　饯吉甫弟之维扬别驾  
风樯留燕暮呢喃，行李催程春又三。  
幕府来迎晁别驾，油幢曾识李淮南。  
江都今古英雄会，宇宙中间化育参。  
见说监州簪芍药，早乘华步趣朝骖。  

柴元彪　姜林居别业  
结庐尘外境，流水绕平田。  
三迳故人菊，一池君子莲。  
塔悬当户月，钟翳隔溪烟。  
自得平生趣，渔竿老渭川。  

柴元彪　老农吟  
襲襫田家翁，矍铄须眉白。  
问渠年几许，不记年庚甲。  
自言身世居此村，三十得儿儿复孙。  
伤哉儿孙已露电，朝昏只影空断魂。  
生来只是种田土，田土只今易几主。  
乡村成败历能言，英雄磨灭不知数。  
尽日垄亩力耕耘，饷馌炊舂倩比邻。  
归来薄暮饭牛罢，索総织屦宵犹勤。  
吁嗟兮，既绝望乎鸠杖与糜粥，  
曾不见富人之哀我茕独。但愿年丰醉鸡豚，  
重见太平死亦足。纵如颜都尉、马伏波，  
老来恩宠成蹉跎。蚁穴一梦今如何，  
贫富夭寿总如此。我莫愁，  
君莫喜，好将荣辱哀乐、是非得失付与世流水。  

柴元彪　里社  
涤灶炮牲献腯肥，一户滴酹纸钱飞。  
提壶挈馌分肴酒，村北村南祭社归。  

柴元彪　勉制干侄克家归乡  
五年不得共团栾，放浪东吴一苇间。  
客路风波如蹈海，人心剑戟甚于山。  
逢春回雁南应北，到海归潮去复还。  
今是昨非浑一梦，庭柯园菊可怡颜。  

柴元彪　沤麻  
金鞍玉勒绮罗茵，梦寐何缘到老身，  
辛苦沤麻补衾铁，谁知布缕又频征。  

柴元彪　钱塘怀古  
百年朝市旧，登览若为情。  
落日铜驼陌，东风夹马营。  
路随荆刺断，城与黍离平。  
可惜西湖月，烧灯两度晴。  

柴元彪　秋日江郎道中  
豆花疏雨浥轻埃，野店新凉入酒杯。  
草带淡烟栖古道，树含断霭翳荒台。  
湖光隐见萍分合，山色有无云去来。  
满眼秋光无尽意，三峰万古碧崔嵬。  

柴元彪　人心吟  
长江万顷深，风静波自止。  
人心僪一寸，日夜风波起。  
桑田倏沧海，汩没势未已。  
安得今人心，常如古井水。  

柴元彪　僧房夜冷  
山冷没禁当，那堪更漏长。  
寒欺秋后扇，风试夜来霜。  
茭白心如墨，冬青子亦黄。  
祗宜煨芋栗，啮引对缁郎。  

柴元彪　上中斋相公  
年年长是客天涯，几向天涯梦到家。  
归到故家无一字，兔葵莺粟正开花。  

柴元彪　送刚中兄之官山阴  
为爱鹅池可禊兰，朼来松下驻吟鞍。  
一家昆弟皆台宪，两世翁孙此县官。  
风渡潮声来海口，雁将秋色下长安。  
白云凝伫山阴近，笑策潘舆奉母欢。  

柴元彪　送侄一斋游武林  
舸鷁退飞杭不鱼，沧海翻覆桑田墟。  
长安草木成焦枯，暗暗落日栖平芜。  
凄凉往事增欷嘘，子长一部太史书。  
寄在名山大泽区，之子安肯侣樵渔。  
有琴一张酒一壶，胸中云梦八九潴。  
齿雪奔电千里途，大鹏击水九万图。  
十年骑鹤来上都，宫莺陌燕相喧呼。  
回首一梦今何如，太行羊肠九折迂。  
出门欲往如挛拘，顾予老矣仆马痡。  
甘心首　3采薇壴　，之子春风曳长裾。  
西湖为我问讯学士苏，孤山为我起居处士逋。  
二仙笑我犹故吾，杨柳暗淡梅花癯。  
之子此行出有车，抱材珍重如璠玙。  
青萍出匣蛟可屠，白发倚门望不孤。  
不妨早赋归来乎，归来兮，  
老莱斑衣膝下相欢娱。  

柴元彪　同朱山长游江郎  
屭趐开天风，三峰互参峙。  
一如植躬圭，两峰拱而侍。  
削玉石为笔，书空云作纸。  
岚光动九天，翠色照千里。  
上有碧玉莲，中有黄金鲤。  
壁界一字天，松老千年乳。  
鹰旋磨云根，虎跑流石髓。  
禅师久入定，色相如不死。  
灵石剖鸿荒，开山自晋始。  
威显三直神，胖蚸百世祀。  
动风俄扇扬，梵宇忽颓圮。  
僧来自怀玉，被荆营故址。  
笙鹤宴群仙，钟鱼饭德士。  
佳客贲而思，空谷跫然喜。  
一筇事幽讨，万象归俯视。  
山茗澹以清，村醪薄而旨。  
对弈覆危枰，投壶响飞矢。  
盘桓苍翠间，酬酢笑谈里。  
欹枕自逍遥，凭阑时徒倚。  
泉琴浣我心，松筝清我耳。  
庐山乐天翁，敬亭谪仙子。  
今昔虽殊时，其乐亦如此。  
留为他日观，岁月端可纪。  

柴元彪　游江郎山  
世事无情几变迁，郎峰万古只依然。  
移来渤海三山石，界断银河一字天。  
云卷前川龙挂雨，风生阴洞虎跑泉。  
群仙缥缈来笙鹤，石顶天香堕玉莲。  

柴元彪　游璩源寺和韵  
游人剔藓认坚珉，谁是开山第一人。  
知有法謓留虎锡，元来璩叟是龙神。  
云屏翠列悬崖树，雪瀑声飞断壑津。  
又见生公重说法，祖师岩下草长春。  

柴元彪　纸帐吟  
有斐楮先生，覆冒迥襟度。  
澡身清泚泉，被世轶于布。  
置之山斋中，朔风岁云暮。  
无分媚其奢，可宝色惟素。  
愧彼锦步障，荣华尘一聚。  
永此雪霜洁，不识羔羊污。  
影横月窗梅，香透地炉芋。  
道人何太寂，新故谩纳吐。  
勿为袁卧高，勿为庄梦栩。  
愿均燠寒心。以散隆寒冱。  

柴中守　跋山谷书范滂傅贴  
小春昼日如春晚，饮罢披图清兴远。  
夜光照屋四座惊，金薤银钩真墨本。  
当年太史谪宜州，肠断梅花栖戌楼。  
拾遗不逢东道主，翰林长作夜郎囚。  
蛮烟瘴雨森鈇钺，更值韩卢搜兔窟。  
老色上面欢去心，惟有忠肝悬日月。  
郡丞嗜好殊世人，投笺乞字傅儿孙。  
平生孟傅是知已，笔下写出精神骞。  
兴亡万古同一辙，党论到头不堪说。  
刊章下郡汉道微，清流入河唐祚绝。  
先朝白昼狐亦鸣，正气消尽邪气生。  
殿门断碑仆未起，中原戎马来从横。  
生蛟入手不敢玩，往事凄凉重三欢。  
兰亭痤鹤徒尔为，好刻此书裨庙算。  

柴中行　敬题濂溪先生书堂二首  
有生同宇宙，所欠好江山。  
因自春陵空，留居庐阜间。  
斯文傅坠绪，太极妙循环。  
希圣诚何事，怀哉伊与颜。  

柴中行　敬题濂溪先生书堂二首  
出城三四里，矫首惬遐观。  
顿觉市声绝，忻从天宇宽。  
康山书几净，湓浦砚泓寒。  
一诵爱莲说，尘埃百不干。  

柴中行　句  
一簇人家起暮烟。  

柴中行　句  
想得彭园富春色。  

柴中行　句  
郭外春山明锦绣。  

柴中行　送许郎中出知漳州  
君子重出处，儿女多依违。  
孰知退有义，一辞若发机。  
刑部今其人，识远渺造微。  
时方事疾走，而我心独非。  
老色未上面，健笔駃于飞。  
宛然傲霜菊，璨璨黄金辉。  
勉留鵷鹭行，夫岂少轻肥。  
一麾即得请，众目骇见稀。  
了不露纖芥，舒卷流清{上山下徵}。  
凉风称归棹，灏气浥征衣。  
婆娑慰邱园，咳唾落珠玑。  
因风来锦囊，犹足慰依依。  

柴宗庆　句  
曾观大海难为水，除去梁园总是村。  

长倩　题清芬阁  
先生有古风，杳出尘外格。  
犹如陵空鸿，矫矫奋六翮。  
锵金中律吕，咏性甘糠覈。  
苦调非孟酸，□适鄙韩窄。  
逸韵肩曹刘，雄词卑甫白。  
空遗茂陵稿，未前宣室席。  
环宝岂终埋，简编缀陈迹。  
予生诵风雅，嗜好真成癖。  
盥手读终篇，喜同藏拱璧。  
裔孙文昌郎，授受良珍惜。  
小巫畏大匠，累句屡承索。  
续貂愧非尾，成裘由聚腋。  
皇华间白雪，杂唱纷缴绎。  
意欲扬祖美满，不问玉与石。  
长言拙称赞，徒慕郢中客。  

长沙郡人　题西山生祠壁  
举世知公不爱名，湘人苦欲置丹青。  
西天又出一活佛，南极添成两寿星。  
几百年方钟间气，八千春原祝修龄。  
不须列作生祠记，四海苍生口是铭。  

常不轻　次杨梦锡雪后古梅正芳韵兼呈李史君  
郭相谋深古来少，词翰升堂为君扫。  
忆君诵诗神凛然，相逢苦觉人情好。  
歌词自作风格老，百壶且试开怀抱。  
皂盖能忘折野梅，浣花溪里花饶笑。  

常均　兰江  
波翻雪浪养云涛，亭压兰江意气高。  
楚国兴亡何处问，佩兰人去有离骚。  

常令孙　游{上若下山}山寺  
藆蕁花中燕子飞，旌旗小队到招提。  
客车陆续毡重席，僧馔雍客藿间藜。  
文奕已先元墅夺，诗坛渐压鲁山低。  
归来醉步谁扶杖，月在牛栏西复西。  

常楙　憩宫偶成  
松风朝来入梦频，公余乘兴去寻真。  
红尘物外长清境，白日壶中不老春。  
柏子灰寒烟寂寂，桃花风暖水粼粼。  
逍遥羽士闲如许，愧我浮名役此身。  

常勉　贾司仓祠堂  
自古才难达，司仓与世乖。  
官虽为言谪，名不共身埋。  
龛像尘昏壁，诗魂月满斋。  
孤坟没秋草，客到重伤怀。  

常某　春日词  
庭院深深春日迟，百花落尽蜂蝶稀。  
柳絮随风不拘管，飞入洞房人不知。  
画堂绣暮垂朱户，玉炉消尽沉香炷。  
半褰斗帐曲屏山，尽日梁间双燕语。  
美人睡起敛翠眉，强临鸾鉴不胜衣。  
门外秋千一笑发，马上行人断肠归。  

常省元　书园契上赵尚书  
乾坤到处是吾亭，机械从来未必真。  
覆雨翻云成底事，清风明月冷看人。  
兰亭禊事今非晋，桃洞神仙也笑秦。  
园是主人身是客，问君还有几年身。  

常挺　淳佑七年丁未十一月朔蔡久轩自东东提刑归抵家时三馆诸公以风霜随  
庆元道学家，紫阳诸弟冠。  
正印君得之，理窟讲深贯。  
雄文摛玉堂，直笔插东观。  
粹然中和容，清庙古珪瓒。  
遁翁上封事，犹或以蓍断。  
君袖秋月章，直造紫皇案。  
赤手搏长鲸，未能分万段。  
白华久无诗，清风可激顽。  
去身似叶轻，来事如麻乱。  
帝忧大江东，所至有水旱。  
列宿选郎闱，福星下霄汉。  
只恐席未温，宣室夜将半。  

常挺　加东道  
隆暑赫炎曦，门弧庆左垂。  
东君来山世，西斗降临时。  
二子麒麟种，三孙鹡鷟儿。  
称觞门下士，愿祝寿期颐。  

常挺　视师颂  
岷山穹隆，岷水浺瀜。  
气郁葱葱，至和所钟。  
秀毓临邛，笃生英雄。  
绰有祖风，唐之郑公。  
进思尽忠，王臣靡躬。  
万壑奔洚，磔植在中。  
退思固穷，为时儒宗。  
启迪颛蒙，如金在鎔。  
王明泰通，虎啸风从。  
入觐九重，天子改容。  
时谨边烽，命公抚戎。  
大江西东，隐若为墉。  
甲兵藏胸，樽俎折冲。  
万年之功，寿与天同。  

常挺　挽想庵和尚  
想庵住世大玲珑，脱壳谁知脱屣同。  
现相维尘非是病，到头法喜本是空。  
一尘顿灭灵台上，万动都销烈焰中。  
从此尺丘藏卵塔，白云流水任西东。  

常祎　送举人  
革去颓风靳选抡，翕然公论一时伸。  
棘围共试三千士，海郡联飞二十人。  
竞说马群空冀野，好看鲲化上云津。  
从来自有湖平谶，由此公卿稳致身。  

常秩　句  
冻杀汝阴常处士，也来骑马听朝鸡。  

常颛孙　题西湖水阁  
倚湖松竹拥楼台，景物招人得得来。  
谁识我身非俗物，洞门深锁不容开。  

晁补之　安陶舟中  
缭绕春堤去欲穷，参差烟坞到还通。  
依依润柳侵晨雨，细细吹花傍午风。  

晁补之　八音歌二首答黄鲁直  
金兰况同心，莫乐心相知。  
石田罹清霜，念此百草腓。  
丝看煮茧吐，士听愤悱语。  
竹马非妙龄，美人恐迟暮。  
匏系鲁东家，今君尚天涯。  
土膏待阳瘅，气至如咄嗟。  
革薄不可廓，士迫下流恶。  
木无松柏心，蝎处蝼蚁托。  

晁补之　八音歌二首答黄鲁直  
金丹妙通灵，子有遗世术。  
石髓不成餐，闵予多滞骨。  
丝声纺事暮，捣声寒事来。  
竹叶将菊花，及时同一杯。  
匏器祀天地，贵质不贵华。  
土缘井渠繁，生气泄大和。  
革面固非性，小人变丹青。  
木鸡本无心，风雨安所能。  

晁补之　跋遮曲  
君不见鲁中群儿歌跋遮，跋遮跋遮何语耶。  
吴歲越吟初不省，恐自塞北传胡笳。  
跋遮胡为乐中华，试歌河涨水渐车。河中耕泥春种麻，麻生三岁不开花。  
腰菱两角黑如鸦，渔父笑且语。  
谁能跋遮舞，君不见前年大旱河草黄。  
草中鱼子化飞蝗，又不见往年大雨雨决渠。  
渠中朽瓜生老鱼，蝗飞食场榖。  
击鼓烦趁扑，我家家具如笋束。  
今年梁山挠浊淤，儿无锄麻姑来渔。  
荷锄往卖锄，买网空市无。  
丁丁斲船斲屋栌，艇子如星唤施羈。  
夜唱跋遮曲，群鸣起白凫。  

晁补之　罢蒲干濠道中寄府教授之道弟  
冲寒到郡待花开，花未开时却遣回。  
敢意三年容我隐，只如千里访君来。  
二崤毂击何为者，五老云霾安在哉。  
更约劖诗猿虎谷，它年重过扫莓苔。  

晁补之　白纻辞上苏翰林二首  
白纻棼莫缉，纫兰作衣袪。  
朝兮日所暴，暮兮雨所濡。  
木瓜谅微物，期报乃琼琚。  
芳华辞甚妙，赠我不如无。  

晁补之　白纻辞上苏翰林二首  
上山割白纻，山高叶摵摵。  
持归当户绩，为君为絺绤。  
不惜洁如霜，畏君莫我即。  
谁言菖蒲花，可闻不可识。  

晁补之　悲来行哭石起职方  
悲来乎石君，吾何悲夫,  
斯人婉兮河之津。厖眉白面照青春，  
朱绂斯煌映路尘。翩翩者骥银鞍新，  
东来奇意安所伸，大野既潴唯赤坟。  
榖垂颖，麻敷芬，  
亡逋来复瓦鳞鳞，高堂击鲜会众宾。  
宾起舞，君欣欣，  
何人末至居客右，西郭之一儒迂且贫。  
迂且贫，自隗始，  
能招剧辛致乐毅，四方游士争来奔。  
户内光仪亦可论，大息拖缙绅，  
中息气氤氲，小息秀眉目，  
天上青秋云。朱旗画舸长堤曲，  
去时箫鼓黄尘覆。无复当年子产归，  
至今人作婴儿哭。西郭之一儒，  
无事门生苔，久雨足不行官街。  
常时门前车马客，旧雨自来不来。  
听我陈，张叔卿，  
孔巢父，皆隐沦，  
无人汲引长饥辛。日午不出开衡门，  
前侯后相安敢论，忧杀口间纵理纹。  
长恸吾邦对遗迹，耿耿一心谁我识。  
徐君已死剑不忘，心已许君那复惜。  

晁补之　北京水后往棣州试进士  
晡时北京城，行李上客槎。  
二更无人声，骑马黄河沙。  
误缘柳滩中，寻炬知田家。  
道有转徙人，襁负依丘麻。  
鸡鸣不安枕，彷佛墟里斜。  
秋瓜抱子母，荞麦亦已华。  
赖兹野物登，尔辈生有涯。  
夜宿冠氏驿，旅衾魂梦嘉。  
明发萦长版，晚开堂邑衙。  
秋阳此方炽，流汗沾巾纱。  
处阴甘吾愿，聊逸岂在多。  
有风东北来，惨惨飞雨加。  
顷时异晦明，稍瞩天表霞。  
仆夫为我言，涂梗绝行车。  
且还解吾褚，中林侣群鸦。  
诗书维永夕，蚤作从复赊。  
岂不有王事，奈此仆夫何。  

晁补之　北京学直舍对客  
鸟声落檐间，竹色在户外。  
解屦置几前，放杖当椅背。  
默然仰栋时，往与古初会。  
有时遗坐客，十问不一对。  
尚因呼乃觉，笑自谢顽昧。  
知非慕籧子，事去等蜩蜕。  
一生所未免，饮食与眠睡。  
所以更颓然，可乐本非内。  
有心欲何用，桥起则形累。  
赖客同门生，旷荡乃不愧。  

晁补之　北山道中示公为  
吾方卖剑日，汝正抱孙归。  
昭代无官守，平生近钓矶。  
青山上野艇，白水到林扉。  
晒枣日犹烈，鸣枝风已威。  
荒陂民事少，迂径客行稀。  
伤雨蝉知默，违霜雁见几。  
卜居南县早，收课北庄微。  
行李牧儿识，生涯田叟讥。  
焌尝了岁事，簦屩息尘机。  
反舍从争席，行衢莫振衣。  
潜逃多落莫，放浪少歔欷。  
文字陪吾老，功名许汝非。  

晁补之　汴堤暮雪怀径山澄慧道人  
朔风吹雪乱沾襟，走马投村日向沉。  
遥想道人敲石火，冷杉寒竹五峰深。  

晁补之　别关景晖二首二  
笔陈云横未易陪，雁门端见压城摧。  
栎中麋出君搏饭，地上蛇成我夺杯。  
好在田园心事懒，罢休簪组鬓毛催。  
稽山为有知章否，欲泛扁舟定却回。  

晁补之　别关景晖二首一  
邺王台上几追陪，台上鸦鸣古甓摧。  
每对灯前青玉笛，不辞花下白银杯。  
九重幽梦骊驹近，百卉佳时鷤圭催。  
更约欢呼须继日，从教河汉卷星回。  

晁补之　滨州道中四首  
身随符檄塞垒，家与琴书邺都。  
白酒清谈忆汝，黄花佳节愁予。  

晁补之　滨州道中四首  
月堕孤村露合，日出高原雾开。  
道逐故河西去，人将新雁南来。  

晁补之　滨州道中四首  
三径蒋生里第，再见虞君客卿。  
多病增予归思，少年许子高名。  

晁补之　滨州道中四首  
林下囊装夙兴，云间鸿雁悲鸣。  
行役正嗟予弟，言旋当复诸兄。  

晁补之　冰玉堂辞  
论世以观士兮，集羲以为词。  
所非正而敢从兮，日可羐而东之。  
嗟若士之弗获兮，羌何忿而负石。  
繄圣贤之出处兮，惟遵道而守徳。  
凤览辉而乃下兮，雏犹耻乎腐吓。  
非九方之为使兮，夫何足以得马。  
庐岑岑以镇楚兮，汹大江之东涹。  
分阴阳之晦明兮，钟斯人以正直。  
惟天道与地宝兮，非所求其犹爱。  
与之全而不用兮，怀斯美以固在。  
大固不可以适兮，方固不可以圆。  
试回功谢于土谷兮，夫乃同道于禹稷。  
譬人生犹吹吷兮，无得丧之可齐。  
纷吾何指以为正兮，服吾初其庶几。  

晁补之　病起答关景晖  
卧病车马绝，初非遗世人。  
逍遥乍形散，邂逅却情真。  
见护屏能力，相扶竹亦神。  
闲来佐欢喜，漉酒用陶巾。  

晁补之　泊思禅寺呈廖明略其地盖干越寺在琵琶洲上  
迟君干越思禅寺，弥月忘归住翠岚。  
忽见琵琶洲上月，始惊全室在天南。  

晁补之　泊舟山阳偶题  
五岁淮山一梦新，扁舟曾系市桥春。  
津亭石磴双垂柳，见我依依似故人。  

晁补之　采石李白墓  
客星一点太微傍，谈笑青蝇玉失光。  
载酒五湖狂到死，只今天地不能藏。  

晁补之　长安行赠郭法曹思聪  
越罗作衫乌纱帻，长安青云少年客。  
梁门门西狭斜陌，飞阁氤氲多第宅。  
南威十五桃花色，萧管哀吟动魂魄。  
银槽压酒倾琥珀，青丝络头飞赭白。  
韩狗胡鹰快多获，少年意气区中窄。  
金昆玉季盈十百，君独飘翩异风格。  
十岁铅丹事书册，岂徒新丰困寒厄。  
能犯龙头请恩泽。送君此行无怆恻，  
努力功名传烜赫。它年寻我吴山侧，  
踯躅盈山禽磔磔。  

晁补之　呈曹子方  
曹子金门等陆沉，壮年裘马四方心。  
檄傅白羽从沙井，诗写红巾遍武林。  
兵甲胸中无敌国，丝桐世外有知音。  
相逢不饮何为者，祗作寒厅拥鼻吟。  

晁补之　呈文潜  
无计河西寻杜家，海棠空咏去年花。  
烦君为谢郭少尹，欲买缠头迎犊车。  

晁补之　呈毅父提刑  
不酌公荣有意哉，可能元亮此公侪。  
但读离骚政须酒，不应须为菊花来。  

晁补之　酬李唐臣赠山水短轴  
大山宫，小山霍，欲识山高观石脚。  
大波为澜，小波为沦，欲知水深观水津。  
营丘于此意独亲，杜侯所与复有人。  
不见李侯今五载，苦向营丘有余态。  
齐纨如雪吴刀裁，小毫束笋缣囊开。  
经营初似云烟合，挥洒忽如风雨来。  
苍梧泱漭天无日，深岩老树洪涛入。  
榛林闇漠猿狖寒，苔藓侵淫螺蚌湿。  
纷纷禽散江干沙，有风北来吹蒹葭。  
前洲后渚相随没，行子渔人归径失。  
李侯此笔良已奇，我闻李侯家朔垂。  
跨河而北宁有之，曷不南游观禹穴。  
梅梁锁涩萍满皮，神物变化当若斯。  
元君画史虽天与，我论绝艺无今古。  
张颠草书要剑舞，得意可无山水助，  
他日李侯人益慕。  

晁补之　出城三首  
桃欲呈红柳弄阴，麦田青已没鞋深。  
春堤细雨篮舆湿，婆饼焦声在竹林。  

晁补之　出城三首  
故国龙舟休水调，高城雉堞尚云间。  
蜀冈朝雨如轻雾，不见春江草外山。  

晁补之　出城三首  
堆案文书无了毕，并堤船舫且萦回。  
非关董役年年事，自为春郊得得来。  

晁补之　出都呈十五叔父  
凌兢瘦马不堪驱，塞眼红尘暗九衢。  
太学虀盐聊乐只，故园桃李且归欤。  
上书北阙三年困，种豆南山一半芜。  
忍志动心天相我，莫惭关吏辱陈余。  

晁补之　出游龙虎山舟中望仙岩壁立千仞者不可上其高处穴中往往如囷仓棺椁  
稽天巨浸洗南荒，尚有千峰骨立强。  
民未降丘应宅此，举头天壁有囷仓。  

晁补之　初上安仁滩清见毛发其中奇石五色可掇拾也从县令借图经溪曰云锦溪  
行尽江南最远山，却寻干越上清滩。  
秋晴云锦溪中过，玉石瑰奇一万般。  

晁补之　初望庐山  
休说江南青未了，一庵一径可容身。  
宦程正迫西风急，未是卢山伫足人。  

晁补之　初与文潜入馆鲁直贻诗井茶砚次韵  
黄侯阅世如传邮，自言何预风马牛。  
草经不下天禄阁，诗入鸡林海上州。  
兼陈九鼎灿玉铉，并缀五冕森珠旒。  
后来傀磊有张子，姓名并向紫府收。  
青春一篇更奇丽，势到屈宋何秋秋。  
洮州石贵双赵璧，汉水鸭头如此色。  
赠酬不鄙亦及我，刻画无盐誉倾国。  
月团聊试金井漪，排遣滞思无立锥。  
乘风良自兴不浅，愁报孟侯无好诗。  

晁补之　春雪监中即事二首二  
白云自非桃李族，阳春且止听黄竹。  
江风吹苇暗天地，鸥鸟纷纷起追逐。  
请看万瓦变璠玙，平日尘寰无此屋。  
闲居幽事亦堪论，小迳苗生土增沃。  

晁补之　春雪监中即事二首一  
愁云欲雪纷来族，微霰铮鐆先入竹。  
舞空蛱蝶殊未下，迸瓦明珠正相逐。  
仆夫无事困薪苏，乌鸟不鸣依室屋。  
肺病恶寒望劝酬，桔梗作汤良可沃。  

晁补之　春雨呈文潜  
倦将鸟帽障黄日，一雨新开春已融。  
忽惊宫瓦出新碧，更喜海棠舒小红。  
爱酒邻张不可奈，听歌老谢无由同。  
春如行客祗欲去，若为挽取须壶空。  

晁补之　次开祖使君韵兼呈端叔大夫圣域长老  
神龙异凡马，头角要须敛。  
峥嵘法云窟，跳出有家范。  
金刚不吐焰，已落天魔胆。  
一派感慈中，无波寒湛湛。  
是波本非水，无以瓦砾点。  
低枝竞听法，草木有情感。  
作解受群邪，磇硄疑琬琰。  
居然身出定，面目本来俨。  
而我久尘劳，见之良内慊。  
周侯老词句，太华耸而黯。  
自说少苦心，修涂肆穷览。  
李侯遗世事，不琢元无玷。  
文采丽春葩，百牍交千椠。  
顾惭土炭嗜，畏疾非羞俭。  
望不见水端，譬河还少贬。  
请佩伯阳言，吾非勇于敢。  

晁补之　次运都尉王晋卿天驷监邂逅作兼呈坐客  
平生杜元凯，学问光奕世。  
戚联帝室未要论，烜赫功高羊叔子。  
赤霄翔舞须威蕤，孔翠文章岂其累。  
崇台作山池作湖，富贵所要声名俱。  
酒樽诗句得过薄，小隐山城殊未疏。  
曹侯词翰诸公客，惯听清歌耳倾侧。  
天闲两骥看追风，晴轩忽下饮河虹。  
拳毛妙画不可见，颜公笔精如对面。  
邓张不醉无揽辔，烧烛林间鹊飞起。  
第语曹侯继张燕，邻榼如渑不忧浅。  

晁补之　次韵八弟西园课经二首二  
懒旷期陶谢，呼儿读晋书。  
葛巾倾泛潋，蜡屐上嵚岖。  
回向空门旧，揩磨意地初。  
未堪朝市隐，且欲去衡庐。  

晁补之　次韵八弟西园课经二首一  
禾熟秋原静，高蝉尚远音。  
半荒愁雨菊，独秀畏风林。  
老觉田原好，慵疏里巷寻。  
心知阿连胜，新向佛乘深。  

晁补之　次韵邠倅王正夫  
函谷鸡鸣满面尘，夫君泛爱尚为亲。  
清时有味俱吾党，黄发相看更几人。  
物理未惊翁丧马，世情应笑子知津。  
似闻绝塞风沙苦，只约觥船莫负春。  

晁补之　次韵答秦觏见赠  
修身贵日新，如草陈叶换。  
请看弦上矢，岁月不可玩。  
文章得蛙釜，虎以皮遘难。  
兹事从古然，吾党奚独惋。  
秦君好学勇，决胜百马汗。  
宵行委明月，屡得按剑盼。  
鄙夫晚更事，前猛窘新懦。  
怜君亦自喭，意满怀不散。  
谁为倾国媒，尚此琼英粲。  
期君似椓羋，无以无人慢。  

晁补之　次韵答叶学古  
昔我游武林，值子长江头。  
我时方南辕，子亦将西舟。  
相见两大笑，典衣上高楼。  
楼高不知暑，五月凝清秋。  
环观四山明，俯视万井稠。  
喧喧市中人，日暮歌吹浮。  
忘形与子饮，一醉余无谋。  
湖上荷花生，黄鹂飞柳洲。  
翻然摇两桨，下上逐轻鸥。  
不觉脱尘世，自谓逍遥游。  
晚访城隅寺，竹林森如帱。  
斫薪煮山茗，萧洒破百忧。  
脚懒厌廛阓，五日成淹留。  
肃肃太史家，门阑闲且幽。  
荒亭荫疏桐，雀斗闻啾啁。  
其人绝世贤，揶揄困时流。  
唯我与吾子，大轴更往投。  
幸闻一诺荣，不受万户侯。  
谁言王母桃，方朔不得偷。  
未几子告别，西宾帝王州。  
吴船风雨夜，送子不胜愁。  
八月子献书，高谈夏商周。  
惜哉天下马，骊牡烦推求。  
我滥乡老荐，麻衣望前旒。  
愧非鸣凤祥，斥去还林丘。  
三月我度江，子行穷海陬。  
相望遂乖隔，慨叹不自休。  
逆旅善辱人，虚激韩娥讴。  
操瑟立齐门，乃反怨不收。  
嗟哉子与我，不幸斯人俦。  
有客道闽吴，书诗眷绸缪。  
开缄恍自失，但觉胆气遒。  
有如饮贪泉，海货溢两眸。  
子诗益加富，我句犹能裒。  
春禽与秋虫，引腹聊相酬。  

晁补之　次韵邓正字慎思秋日同文馆九首  
平生邓夫子，文墨晚相依。  
台阁佳声在，湖湘爽气归。  
诗夸束笋密，发叹耨苗稀。  
勤苦千秋事，川明水孕玑。  

晁补之　次韵邓正字慎思秋日同文馆九首  
雄深张子句，山水发天光。  
黄鹄愁严道，玄龟困吕梁。  
爱君豪颖脱，嗟我病伧囊。  
骥尾何当附，西风万里长。  

晁补之　次韵邓正字慎思秋日同文馆九首  
蔡侯南国秀，经纬耿昭回。  
文史蛙生甑，风云蛰起隈。  
吾君求助意，之子为时来。  
万缕防秋费，何如一士才。  

晁补之　次韵邓正字慎思秋日同文馆九首  
高堂置书几，连幕与云齐。  
暑服犹便葛，秋盘已饤梨。  
官醪聊足醉，古锦不成题。  
空对灯花喜，重城隔夜闺。  

晁补之　次韵邓正字慎思秋日同文馆九首  
辍直仇书馆，联裾校艺场。  
腾骧来万匹，挺拔出千章。  
直钓何妨得，餐风未必香。  
搜才赖公等，要助俗成康。  

晁补之　次韵邓正字慎思秋日同文馆九首  
忆卧蓬莱阁，同听午唱鸡。  
星辰望天北，簪组隔城西。  
几日宣鱼钥，长驱响月题。  
更凭催邓子，要剸玉如泥。  

晁补之　次韵邓正字慎思秋日同文馆九首  
风云日夕改，秋气袭堂闱。  
映叶无蜩响，依丛有蝶归。  
官壶催赐酎，邻杵急成衣。  
留滞真何补，蒪鲈兴又违。  

晁补之　次韵邓正字慎思秋日同文馆九首  
气入中秋劲，更传午夜长。  
青灯蛾舞急，白月雁啼凉。  
羁旅生来惯，淹留久却忘。  
吟诗酬邓子，毕昴出东方。  

晁补之　次韵邓正字慎思秋日同文馆九首  
前世诸生选，平居数路开。  
乡闾自相与，岩穴亦时来。  
射雉空亡矢，为蛇更夺杯。  
千金曾市骨，聊用作龙媒。  

晁补之　次韵杜天达见寄  
冷屋寒舟两处怀，一封归信隔年开。  
愁容顿与河冰泮，佳思先随岸柳来。  
射雉便甘忘我矢，画蛇何怪夺君杯。  
端知雪里清吟好，未减山阴兴尽回。  

晁补之　次韵范翰林淳夫送秦王薄觏  
高词自班马，短句亦阴何。  
输写无穷已，怀山赴壑波。  
深耕待铚艾，疗饥乃嘉禾。  
机云共一时，未信来者多。  
老病愧群豪，鱼山临东阿。  
苏公门下客，事业皆不磨。  
孙宝暂主簿，灵槎会穷河。  
它年九功叙，当使睦者歌。  
业虡置牙羽，筦箫复森罗。  
镛钟欠一铎，未害大乐和。  
却欲从浮海，珊瑚烂红柯。  
龙门虽箭驶，此志未蹉跎。  
丹沙还黑发，流景尔则那。  
仇池出一派，分江定有沱。  

晁补之　次韵韩求仁南台朝请晚过南湖见寄  
浮花浪蕊信东西，何许寻芳去自迟。  
流景不须惊石火，寸田应已长琼枝。  
想君清兴聊堪发，遣我忧心久欲夷。  
便作崔丞日临水，凫行擿尾不须知。  

晁补之　次韵和求仁不赴照碧堂会呈无愧之作  
政成欢诵沸田莱，留钥雍容更上才。  
缭郭平湖从昔好，倚天朱槛为谁开。  
曳裾况是他年旧，倒载何妨尽日陪。  
自有登高能赋客，可容清坐咏南台。  

晁补之　次韵和文潜暮春即事  
南归见君百事足，如何一官曾不闲。  
寒冲雪泥暑鄣日，老面只今如缬斑。  
怜君与我自同调，久渫不食犹寒泉。  
功名栎社直寄耳，颜色不同谁后先。  
黑牛白犊未渠怪，物理傥自相回旋。  
爱君此语亦不出，胜处紫芝眉宇间。  
饮中八人半寂莫，最豪焦遂今谁班。  
凝祥池上旧游处，海棠亦恐非昔年。  
春波一眼诗句好，两腋尚觉风翩翩。  
投闲方辔政可勉，何用不饮空三叹。  

晁补之　次韵和赵令佥防御春日感怀  
春塍雪消龟兆坼，冻柳冰蒲俱好色。  
走马城东眼乍惊，可怜前日非今日。  
结交从古天地间，百年谁见一人闲。  
王城尘土化衣袷，五鼓驱车休夜阑。  
况我崎岖二三子，圣恩释累从瓯蛮。  
雄豪久铩酒量窄，聏懦新长诗辞悭。  
王孙物外有高兴，数携王赵两红颜。  
上书自去千牛卫，挂席欲过三神山。  
灰余方烈灶下响，雾廓初见岩中斑。  
醉吟谁共可怜春，江南太守旧诗人。  
赓酬不减笙磬答，秀发更为烟霞新。  
万卷藏书韦杜曲，忆子陈诗一言足。  
得意鲈鱼故未餍，多情桃叶应相逐。  
努力闲平盛世名，归及春风双鬓绿。  

晁补之　次韵黄奉议序致仕作  
闻道家书至，山中不厌寒。  
近臣多白发，此老独黄冠。  
金少从供具，身轻莫据鞍。  
劳心为功业，持与世人看。  

晁补之　次韵嘉父喜雪  
六出先春兆物华，故撩高韵发车斜。  
散榆天上齐飞筴，布玉畦中尽吐芽。  
梁苑俊游风不极，剡溪清泛月无涯。  
雄豪乐事幽人咏，都属江南太守家。  

晁补之　次韵金乡宰韩宗恕寺丞见赠三首  
乘涛无意犯星躔，好在琴尊且乐全。  
彭泽孤吟成小隐，苏门双啸剧登仙。  
平时主父言多困，晚节扬雄学始传。  
鲍叔可能知管子，劳君相许寄忘年。  

晁补之　次韵金乡宰韩宗恕寺丞见赠三首  
蜀客高词诧割鲜，直吞云梦气仍全。  
自怜单阏穷为赋，不向元和共得仙。  
嘉论一朝倾盖合，新诗半夜叩关传。  
西窗却话巴山事，它日相逢忆此年。  

晁补之　次韵金乡宰韩宗恕寺丞见赠三首  
公子翩翩出世贤，少时术业已成全。  
闲中道义轻三事，醉里文章敌八仙。  
客舍寒垆聊可拥，县楼昏鼓不须传。  
河阳花发期相过，即是新年换故年。  

晁补之　次韵孔毅父种花因送海棠厅三大字求茶  
东园老槐春不发，举头只见中条雪。  
江梅去国亦凄然，一萼聊堪映庭月。  
未信河滩宜海棠，十株立致非所望。  
为君大字书堂榜，报我奁中越焙香。  

晁补之　次韵孔著作常父馆中喜雪  
冬旱及兹雪，都人销百忧。  
墙根有宿草，余绿尚去秋。  
新阳解薄冰，大润升介丘。  
夜闻窗响纱，高云正绸缪。  
明旦天津望，寒花翳川流。  
宫中圣人喜，疠气一夕收。  
史占上日祥，知欲遍九州。  
敢任肉食谋，官闲欣岁休。  
虽无山阴船，穷巷窘若囚。  
却幸葛翁来，汤饼有麦牟。  
孔侯金闺彦，平昔慕追游。  
延阁排霄起，登临忘我愁。  
何当联辔閕，城苑佳气浮。  
春郊日可望，桑野听行讴。  

晁补之　次韵李秬灵山亭宴集宠戏之句  
胜游谁继竹林贤，岘首高情自邈然。  
宝刹千寻出天半，灵山三面落樽前。  
梅花摘得宁烦驿，桃叶呼来不用船。  
南楚何须说穷巷，且陪铃合听昆弦。  

晁补之　次韵李秬梅花  
寒岩幽雾不曾开，残雪犹封宿草莇。  
一萼故应先腊破，百花浑未觉春来。  
惭非上苑青房比，误作唐昌碎月猜。  
常恨清溪照疏影，横斜还许落金杯。  

晁补之　次韵李秬赏花  
天香国色竞新奇，初过清明未觉稀。  
困舞尚迎风袅袅，醉妆犹弄日晖晖。  
飘零洛下千金价，惭愧江南百草非。  
谢守多才最怜尔，百篇能伴羽觞飞。  

晁补之　次韵李秬双头牡丹  
寒食春光欲尽头，谁抛两两路傍球。  
二乔新获吴宫怯，双隗初临晋帐羞。  
月底故应相伴语，风前各是一般愁。  
使君腹有诗千首，为尔情如篆印缪。  

晁补之　次韵李秬酴醾  
夭红琐碎竞春娇，后出何妨便夺标。  
云鹤嬉晴来万只，玉龙惊震上千条。  
蓐收晃荡风前仗，萼绿飘翩月下绡。  
曾向琼林亭畔见，天涯相遇一魂销。  

晁补之　次韵李秬祥符轩  
云端红粉拊雕栏，谢守纶巾语笑间。  
游客乍惊人外境，居僧初识面前山。  
暂来犹足留公赏，借与真堪着我顽。  
铃合多余宾从少，谁教缾盎不曾闲。  

晁补之　次韵李秬新庵  
无心何用说心灰，庵在青萝绿筱隈。  
自可谈间公事了，不妨闲处道书开。  
更携邀月清樽上，只着登山小屐来。  
桃李他年应勿剪，使君嘉誉在闺台。  

晁补之　次韵李秬新移牡丹二首二  
笑倚东风几百般，忽疑落渚在江干。  
玉容可得朝朝好，金盏须教一一干。  
送目汉皋行已失，断魂巫峡梦将残。  
七闽溪畔防偷本，四照亭边更着栏。  

晁补之　次韵李秬新移牡丹二首一  
史君着意与深培，为向吴宫好处来。  
得地且从三月暖，明年应更十分开。  
溱傍芍药羞香骨，江里芙蓉妒艳腮。  
云雨鸿龙摠非比，沉香亭北漫相猜。  

晁补之　次韵李秬约赏牡丹  
夭红浓绿总教回，更待清明谷雨催。  
一朵故应偏晚出，百花浑似不曾开。  
常夸西洛青屏簇，久说南滁紫线堆。  
任是无情还有意，不知千里为谁来。  

晁补之　次韵李秬重修宴亭  
壁间双记快沉冥，山畔谯门水畔亭。  
相国名因稽古白，使君眼为好贤青。  
废堤不复风摇柳，新槛依然月满汀。  
羁旅从公厌游乐，欲图佳致作幽屏。  

晁补之　次韵练定祥符听法  
弥天一滴水，何处是曹溪。  
若作声来解，还成瞪发迷。  
白云遮刹远，翠竹向檐低。  
是物元非物，庄周未可齐。  

晁补之　次韵两苏公讲筵唱和四首  
白发归联侍从荣，未应江海叹飘零。  
禽鱼不与钧天观，想见群龙舞洞庭。  

晁补之　次韵两苏公讲筵唱和四首  
李公素誉压朝端，曾泝龙门鬣未干。  
虽愧彭宣惟赐食，未惭贡禹亦弹冠。  

晁补之　次韵两苏公讲筵唱和四首  
缵服忧勤未有言，诸儒经术侍彤轩。  
九畴咸叙今天锡，三画何人昔梦吞。  

晁补之　次韵两苏公讲筵唱和四首  
金玉谁人咏德音，太平无象属人心。  
日高初散露门讲，天上五云宫殿深。  

晁补之　次韵留守王公喜春  
午窗垆火不应残，春许花期特地宽。  
塞雁初惊池藻暖，谷莺犹怯井梧寒。  
未须园里幽寻去，且更楼前远望看。  
四牡行春定何日，亦闻钟鼓满城欢。  

晁补之　次韵鲁直试院赠奉议李伯时画诗  
东房携卷绕幕行，西房卷作堕地声。  
纸山间出笔阵横，李侯画若禅眼透。  
观鱼玄沙骨竦瘦，舟中渊明细若豆。  
归心秪爱玉花骢，不须棘针学痴翁，  
恼渠愁作眉斗红。  

晁补之　次韵鲁直谢李右丞送茶  
都城米贵斗论璧，长饥茗碗无从识。  
道和何暇索槟榔，惭媿云龙羞肉食。  
壑源万亩不作栏，上春伐鼓惊山颜。  
题封进御官有局，夜行初不更驿宿。  
冰融太液俱未知，寒食新苞随赐烛。  
建安一水去两水，易较岂如泾与渭。  
右丞分送天上余，我试比方良有似。  
月团清润珍豢羊，葵花琐细胃与肠。  
可怜赋罢群玉晚，宁忆睡余双井香。  
大胜胶西苏太守，茶汤不美夸薄酒。  

晁补之　次韵履常见贻  
人皆爱陈子，新雨尚能来。  
但使门多客，何嫌室自埃。  
弓旌无远野，城郭有遗才。  
底日常侯舍，传声四辈催。  

晁补之　次韵钱济明赠感慈长老  
我闻栖禅人，一念超十地。  
云何别影事，未免依缘气。  
譬如幻男女，机废根随废。  
不然怖头走，此病穷三世。  
邦公狮子吼，曾使诸天喜。  
广说无说时，俱成甘露味。  
不知室久如，当有天来侍。  
城隅竹坞近，梵刹开严閟。  
以彼穴中空，清风自来萃。  
我生久更事，求愚不求慧。  
清风已说法，不用重宣偈。  
开祖照人姿，沧波白苹际。  
居然九奏妙，往往鱼龙戏。  
济明经世才，雕松识寒岁。  
怀宝竟迷邦，此岂非良计。  
名山寻胜士，投老终深诣。  
我自所蕲廉，蝉叶真堪蔽。  

晁补之　次韵四叔父寄贺二叔父少监入馆并见寄诗  
琅邪太守鲁儒英，典校还高刘更生。  
已似诸荀并才子，复如群窦占诗名。  
尚吟河水怜孤侄，应与乡人痛伯兄。  
老鹤长鸣近天汉，可容丛灌和骊庚。  

晁补之　次韵苏公翰林赠同职邓温伯怀旧作  
雪堂蜜酒花作醅，教蜂使酿花自栽。  
堂前雪落蜂正蛰，恨蜂不采西山梅。  
漫浪饮处空有迹，无酒可沃胸崔嵬。  
不知几唤樊口渡，五见新历颁清台。  
邓公昔叹不可挽，素衣未化京雒埃。  
山中相邀阻筇杖，天上对直同金罍。  
只今江边春更好，渔蓑不晒悬墙隈。  
百年变化谁得料，剑光自出丰城苔。  
老儒经济国势定，近臣献纳天颜开。  
蜀公亭上别公处，花柳未逐东风摧。  
尚容登堂谭落屑，不媿索米肠鸣雷。  
因知流落本天命，何必挽引须时来。  
九关沉沉虎豹静，无复极目江枫哀。  

晁补之　次韵苏公和南新道中诗二首  
山园芙容开，寂莫岁云晚。  
公来无与同，念我百里远。  
寒飙吟空林，白日下重巘。  
兴尽还独归，挑灯古囊满。  

晁补之　次韵苏公和南新道中诗二首  
读公栖鸦诗，岁月伤晼晚。  
公胡不念世，蜡屐行避远。  
羁鸟翔别林，归云抱孤巘。  
我才不及古，叹息襟泪满。  

晁补之　次韵苏翰林厩马好头赤  
君不见昆仑龙种非凡肉，不但蹄高耳批竹。  
区区吴蜀有二骏，跳过断桥飞出谷。  
万蹄纵牧原野赤，沠陇收驹日复日。  
未须天厩惊好头，冀北未空聊一历。  

晁补之　次韵苏门下寄题雪浪石  
居庸灭烽惟留屯，时平更觉将军尊。  
铃斋看雪拥衲坐，急鼓又报边城昏。  
百壶高宴梨栗圃，千里未尽桑麻村。  
天怜公老无以乐，一星飞堕从天门。  
得无遗履榖城化，恐是吃草金华魂。  
不然荆棘霜露底，兀然奇怪来无根。  
女娲捣链所遗弃，奔潀尙有河汉痕。  
岂其谋国坐不用，聊以永日宁复论。  
跳梁不忧牧并塞，绥纳可使鱼游盆。  
公归廊庙谁得挽，此石万古当长存。  

晁补之　次韵苏中丞喜文潜病间  
携筇过子约朝朝，况是门无百步遥。  
午卧檐曦茶可煮，夜谈窗霰栗堪烧。  
范鱼何用惊生釜，郑鹿应知梦覆蕉。  
试作文殊问居士，从今一饭久如消。  

晁补之　次韵苏注承议天钵元长老像前捻香  
萧然方丈病仪成，蓑笠忘来一境清。  
应作是观宁有相，实无得度即非情。  
日常居士行时午，月在生公讲处明。  
能识微言只夫子，可怜惟我最初程。  

晁补之　次韵太学黄博士冕仲同考试作  
日边传诏天街暮，草草西城车马聚。  
官曹一见故情亲，宴语识君心志古。  
成安长孺澶渊守，昔君羁游所为主。  
我穷亦号成安客，文采初无君一缕。  
胸中万顷复谁同，正有君家贤叔度。  
官事留人何鞅掌，广文杨柳花飞户。  
好书老未置鈆椠，学经晚始羞章句。  
乘槎况自风格有，病颦那可形容慕。  
成诗莫惮继日传，青骢御史呼归去。  

晁补之　次韵太学宋学正遐叔考试小疾见寄  
萧然如裴叔则，颊毛疏复长。  
邈然如王夷甫，高致宜庙廊。  
功名四皓云泉外，诗赋三闾草木香。  
君莫夸熙宁登科面玉雪，只今未老鬓发苍。  
不应弹琴酒炉坐，消渴还有禅病缚。  
不忘相抛白社一岁长，浮我杜举须十觞。  
结交齐东李文叔，自倚笔力窥班扬。  
谈经如市费雌黄，冰炭何用置我肠。  
胜游独不思迎祥，漾舟荷陼水中央。  

晁补之　次韵棠美甥昼眠  
炎歳暂卧北窗凉，更觉甘如饭稻粱。  
宰我粪墙讥敢避，孝先经笥谑兼忘。  
忧虞心谢知更雁，安稳身如挂角羊。  
要识熙熙不争竞，华胥别是一仙乡。  

晁补之　次韵棠美述志  
仲子甘心织屦避万锺，渊明不肯折腰为五斗。  
一年鸿雁识来往，终日沐猴何去取。  
甥诗意慕两君闲，读书要在存心久。  
平生所谈性命奥，长弃不忧金石朽。  
我今颇习鹙子定，犹复晨朝怖头走。  
刳心先拟谢声名，不作羊邹凄岘首。  
云梯雨矢集无方，我已心灰同墨守。  
恐甥自是禹门鳞，未可潜逃入吾薮。  
琢磨晚觉孟光贤，畏我放言时被肘。  
甥能锄我青门瓜，正午时来休老手。  

晁补之　次韵提刑毅甫送茶  
炰羔煮饼渐宜秦，愁绝江南一味真。  
健步远梅安用插，鹧鸪金盏有余春。  

晁补之　次韵王正甫马陵感事  
风雨关河浩荡愁，骚人憭栗对清秋。  
追君旧事何堪听，投我新诗不易酬。  
纸上安知百年后，酒中聊可一生浮。  
言归款段谁能约，正有疏顽马少游。  

晁补之　次韵王宗正定国与苏翰林先生黄校书鲁直唱和  
东国宽市征，西山休骑屯。  
时清诗人喜，洗濯出佳言。  
渊源苏夫子，河入莆菖翻。  
轨辙校书君，驾骖盗骊奔。  
后来得浚冲，它人孰窥藩。  
譬余学礼素，妇祭盛于盆。  
不应麾门墙，尚许酌衢樽。  
梦天九门开，灿然列星繁。  
群公顾我喜，颜若白璧温。  
赤城何足蹑，愁绝永嘉孙。  

晁补之　次韵文潜病中作时方求补外  
贫炉初着灰，浊酒寒不温。  
邻张病未来，独负南窗暄。  
昨日往过之，欢喜能两餐。  
酲醲渓然解，愧无枚乘言。  
祝君抱虚一，邪气袭无门。  
今晨有起色，迎笑眉宇轩。  
扶掖两男儿，总乷佳弟昆。  
遣诵寄我诗，妙可白玉刊。  
平生俱豪气，见酒渴骥奔。  
赐休常苦稀，晨谒良不闲。  
约君向南邦，勿厌敲扑諠。  
公余未忘饮，何必釂十分。  
时平但行乐，卧治安足论。  
琵琶五十面，雷雨出昆弦。  

晁补之　次韵文潜馆中作  
蓬山前临九轨路，三日街晴案吹土。  
直庐凿牖面宫垣，青壁崭崭看垂雨。  
殿阁风斜碧瓦寒，翅湿苍鸢不能乳。  
却思穷巷亦可言，一埽蚊虻通昔苦。  
郁蒸书课未须忙，午漏传休听天语。  
平生豪气对樽酒，山鸡见镜犹能舞。  
城南寺近晚堪过，笙歌凉月闻千户。  
但忧伏日细君须，割肉无缘待归俎。  

晁补之　次韵文潜尉福昌时壁间清暑亭诗  
梅福当年守此官，荆山谁见韫琅玕。  
人如修竹三冬好，诗与清溪九夏寒。  
未信簪裳妨小隐，蚤时雷雨起深蟠。  
春风揽辔河阳县，痛饮狂歌忆旧年。  

晁补之　次韵文潜忆杨翰林元素家淮上夜饮作  
老人得坐安若山，畏寒缩颈衣裘间。  
不如公子拥樽酒，诗材春乱词涛翻。  
想见杨家美人出，玉面朱唇映琴瑟。  
冰船着炬光照淮，雪乱风筵饮方逸。  
只今愁坐私自怜，寒书冻砚尘满前。  
人生何者非昨梦，还如归去散花天。  
老人已复形槁木，真幻那知然不然。  
蚓鸣小鼎藜羹熟，闭眼圆蒲不是禅。  

晁补之　次韵文潜瞻启圣院旃檀像  
至人如幻千亿身，若以色观皆世人。  
大千初自一沤发，变化谁能知本因。  
移天宫殿着人世，断取无异陶家轮。  
当年紫磨已殊胜，后来浮海亦有神。  
缅怀此地初启圣，真人继出天下春。  
庄严事秘理莫测，万世镇守无陈新。  
宝坊千柱众八百，衣食随念何由贫。  
天寒急景过驹隙，坐稳不去同鸱蹲。  
归来想象发光影，一洗百虑无余尘。  

晁补之　次韵无极以道寄金山寺佛监五绝二  
不应无手是无拳，且看毛端现四天。  
似向吾家得消息，鼓山余响尚轰然。  

晁补之　次韵无极以道寄金山寺佛监五绝三  
鹙子犹应昧此缘，室中那有久如天。  
饶师掷过三千界，浮玉西津故俨然。  

晁补之　次韵无极以道寄金山寺佛监五绝四  
无极世缘如嚼蜡，人言当住夜摩天。  
此郎久学无生忍，此事吾知否不然。  

晁补之　次韵无极以道寄金山寺佛监五绝五  
鼓角声中特地传，只今鼻孔已撩天。  
不应常作裴休诺，搑口何妨也默然。  

晁补之　次韵无极以道寄金山寺佛监五绝一  
埋头尘土欲忘年，重过初禅第一天。  
唯有儿童见河性，不将老面共苍然。  

晁补之　次韵校理盛居中上元  
四见都城灯火春，看驱肥马走朱轮。  
天传九奏虚群籁，海踊三山跨万鳞。  
追赏谩逃深禁直，拜迎祗望属车尘。  
预知短发非欢事，只有觥船未愧人。  

晁补之　次韵校书孔彦常校资治通监作  
群公爱我邀我居，平生文举情岂疏。  
钩陈玄武在北极，上帝之府森图书。  
赵韩魏降显德尾，司马蝉嫣世良史。  
其人不见其言在，青草生原岁阳止。  
吾君好学由生知，成汤得尹方有为。  
应合它年尹躬学，书成泣像麒麟阁。  

晁补之　次韵信倅练定梦雪中过王侍郎  
梦觅毗耶看雨华，玉城银涧过萦斜。  
乍疑雾廓千峰障，未觉雷惊万谷芽。  
碧落清谈元物外，金闺高兴共天涯。  
寒鸡唤起新诗就，谁忆袁安正卧家。  

晁补之　次韵信守李秬二首二  
爱山何必俟归山，簿领忙时拨置看。  
阊阖自应行发轫，珊瑚终未拂垂竿。  
樽中屡许陪文举，庑下犹堪寄伯鸾。  
便作功成同范蠡，白鸥盟誓不教寒。  

晁补之　次韵信守李秬二首一  
谁榜铃斋作面山，晦明终日卷帘看。  
赋成夜烛才销寸，衙退朝曦未半竿。  
柱渚孤吟愁旅雁，苏门双啸骇朱鸾。  
平生五裤何须咏，一借黄锺变谷寒。  

晁补之　次韵阎甥伯温池上八首  
文饶论百揆，豪气阔天宇。  
归来坐平泉，草木何足数。  
只今和文弟，怪石几风雨。  
达生要忘累，人取应我与。  

晁补之　次韵阎甥伯温池上八首  
昔吾卜城东，今吾卜城中。  
只畏盗贼迫，安知廛市同。  
畚锸运渤海，操蛇应未穷。  
无乃遭此笑，君如北山翁。  

晁补之　次韵阎甥伯温池上八首  
诛茅斩恶木，众卉方以朋。  
掘沙到沮洳，方复见此澄。  
客来恍异境，物象初不增。  
以此自诳目，果下能日乘。  

晁补之　次韵阎甥伯温池上八首  
池深不可临，际水作石磴。  
尘埃搅百里，得此亦差胜。  
晨朝看雨坐，蛙喜律吕应。  
有儿不鼓箧，共此疏懒兴。  

晁补之　次韵阎甥伯温池上八首  
物养有得失，瘠地江河隈。  
亭槛但小草，山林自奇材。  
我有八极兴，聊堪一席开。  
长啸本造适，悲风为谁来。  

晁补之　次韵阎甥伯温池上八首  
自从移居来，城市益啾扰。  
如何跬步近，亦有鹭下沼。  
朼来欲骋骛，诘曲故百遶。  
人间南柯梦，方此犹复小。  

晁补之　次韵阎甥伯温池上八首  
黄冠一奇士，教我漱华池。  
茅檐夕坚坐，见月柳间低。  
水虫时一出，细浪作鳞差。  
流观起百虑，内视失群疑。  

晁补之　次韵阎甥伯温池上八首  
平生惟亲旧，相得怀抱敞。  
宁知老田里，三径得还往。  
结庐在人境，此意陶令赏。  
但话北窗凉，何必羲皇上。  

晁补之　次韵阎秀才汉臣食兔  
兔诚中山族，中古稍分裂。  
唐虞用大牲，虽有目未瞥。  
兔孙能飞仙，飘忽天汉决。  
不逢易牙试，厥胄几泯灭。  
羿弧殒阳乌，曾不弋在穴。  
王良马慢忌，扑握几奔掣。  
初遭赳赳子，鼎饪饫毛血。  
中逢宋鹊窘，饥吻啄原雪。  
叔世削格多，星迸失行列。  
蹄穷不得逸，如鼠限高阤。  
应怜蚌潜水，曝腹想江月。  
唇亡欲谁语，竟死犹结舌。肩尻弱易解，狼藉腥尺铁。  
抽毫置筠管，复苦蠹鱼啮。  
论功在册府，微物推尔杰。  
剡藤光夺缣，抄记良琐屑。  
北邻阎夫子，尚忍资杯啜。  
得诸韩卢口，实以强曝劣。  
作诗夸芳美，此誉宁所悦。  
不如狐膏臊，质贱甘弃绝。  
冢妖老通数，藤索夜空设。  
尔曾不及彼，就获徒内热。  
聆声无耸耳，当学缩颈鳖。  
吾君阜万物，沛若泽未竭。  
谁能复古初，此味傥可缺。  

晁补之　次韵阎仲甫郎中病起二首二  
脱略轩裳陶隐居，肘书百卷事宁躯。  
茯苓日长东山涩，早晚柴车命仆夫。  

晁补之　次韵阎仲甫郎中病起二首一  
伏波七十老鍪弧，薏苡何曾适病躯。  
高卧输公无一事，评诗校画是功夫。  

晁补之　次韵彦远相州道中二首  
自君之出矣，吾居关昼横。  
尚有杨李来，时能出门迎。  
少日所忿慳，壮年瞀双睛。  
涉月在一床，几成小冠盲。  
夫子竹林趋，世固溷高明。  
尚喜鞍马间，经阿复缘泓。  
诗随晚雨堕，迫户有余清。  
便拟酿白黍，相邀饭青精。  
重惜吾杨李，徂秋各南征。  

晁补之　次韵彦远相州道中二首  
朝入一几纵，暮入一几横。  
黄卷值昔人，欢与相逢迎。  
孙子谢口语，阮生劳目睛。  
登亦岂必喑，籍犹未能盲。  
学非经世具，所贵自知明。  
仁义有不然，失时悲战泓。  
一生屐几量，况欲俟河清。  
动与道弥远，静于理逾精。  
君能问舍往，吾亦卖刀行。  

晁补之　次韵毅父户部兄游栖岩寺  
恐是初禅第一天，千秋龙象镇危巅。  
坐看玉井莲飘叶，绝胜香垆日照烟。  
点点蚁封知晋甸，纷纷雁背向秦川。  
要须浩荡奇言称，付与南华旧老仙。  

晁补之　次韵毅父提刑将至蒲见寄  
骑报山云见旗脚，吏趋原雪没靴翁。  
朼来定坐玄犹白，捷去还忧易又东。  
他日江湖空白首，只今关陇有清风。  
登瀛契分南迁梦，十五年来事事同。  

晁补之　次韵袁畴耕道见贻  
阅世纷纷共旅亭，归来眼为里人明。  
老夫未叹尝三已，吾子何忧取一名。  
仁义夙心成自误，文章小道得高评。  
曲池远市偏宜暑，携卷同来看月生。  

晁补之　次韵芸叟文潜体之观音院题名  
壁上栖鸦粉剥红，萍游无定得风同。  
故人妙墨何人识，文豹依依雾雨中。  

晁补之　次韵张着作文潜休日不出二首  
张侯经济术，见遇未容心。  
扬子执戟老，蒋生开径深。  
予亦拙造请，素怀爱园林。  
闭门鸟雀喜，朝日上髒髒。  

晁补之　次韵张着作文潜休日不出二首  
文史平昔契，淮山别离心。  
省中并日直，天上青春深。  
买屋近城坞，往来成竹林。  
诗模黄著作，吾亦意髒髒。  

晁补之　次韵张着作文潜饮王舍人才元家时坐客户部李尚书公择光禄文少卿周  
霜雪埋百花，及时斗春阳。  
城南有高士，买屋入花藏。  
经时不出门，为花日日忙。  
我居在何许，近止东数坊。  
亦有佳公子，连车换帷裳。  
隔墙蜂蝶諠，开户草木香。  
仙人朱桃椎，发绿童脸芳。  
此公不可见，此画来远方。  
竹欹屠苏坞，柳拂辘轳床。  
素儿虽小小，亦足侑客觞。  
尚书廊庙具，气若冰壶凉。  
忘年此宾主，吾党有辉光。  
人生走尘土，岁月颜鬓苍。  
曷不休沐暇，过此熏修房。  
宴坐二十年，非痴实难量。  
张侯不出家，在家说缘忘。  
尚拟问两卿，携肴借红妆。  
妍歌听黄子，不饮亦清狂。  

晁补之　村居即事  
小麦青青大麦稀，蚕娘拾茧盈筐归。  
放牛簿暮古堤角，三四黄莺相趁飞。  

晁补之　村居即事  
十载京尘化客衣，故园榆柳识春归。  
深村芳物无由觅，蝴蝶双寻麦陇飞。  

晁补之　答陈屦常秀才谑赠  
驱车触热中烦满，苦无蔗浆冻金碗。  
陈君诗卷可洗心，持作终朝晤言伴。  
男儿三十四方身，布衣不化京洛尘。  
白驹皎皎在空谷，黄鸟睍睆鸣青春。  
子桑之居十日雨，入门不复闻人语。  
形骸正是吹一吷，安用虚名齐后土。  
文章初不用意成，黼黻帝躬临下民。  
时花俚服诮新巧，牛马安所辞吾名。  
禹穴幽奇行可强，江北江南正相望。  
乘涛鼓枻何当往，爱惜水仙桃竹杖。  
不应越女三年留，相见还须未白头。  
蘧生知非苦不早，巨壑夜半遗藏舟。  
达人一言嚆矢疾，相从琢磨悔去日。  
菖莆正是可怜花，我独闻名不曾识。  

晁补之　答闳中顺之  
黄卷修然遇古人，千秋遗恨一朝伸。  
久干文举尊中酒，虚负渊明头上巾。  
缨冠未暇念同室，闭眼自欲观吾身。  
幸有元和文似锦，不妨白雪和阳春。  

晁补之　答李令  
知音惭李令，问我复何为。  
道义惟添睡，功名只有诗。  

晁补之　答刘季孙  
高台撷黄菊，独上忆同登。  
灌木闲相揖，寒鸦偶自朋。  
酒怜旁舍熟，赋喜故人能。  
寂寞西风里，篮舆兴可胜。  

晁补之　答赵滋主簿  
我昔寻幽径山上，曾傍苕溪弄菱桨。  
南临天目指掌间，隔岭如闻笑言响。  
年来清血断征衣，碧发丹颜日夕非。  
便欲相期煮白石，与君晚入烟霞飞。  

晁补之　大风过彭浪矶  
山束江穷方崒起，江盘山过却重回。  
无风此水常呼汹，正用风狂水斗来。  

晁补之　大孤山祠  
江吞湖卷气俱豪，崛起孤峰百仞高。  
归为婵娟买丝屦，却应还我所忘刀。  

晁补之　祷雨宿九曲池上三首  
微月淡芜城，飞萤纵复横。  
蛙鱼凉亦乐，跳港触荷声。  

晁补之　祷雨宿九曲池上三首  
荒城孤绝处，犹指玉钩亭。  
凉月遍宜上，江南山更青。  

晁补之　祷雨宿九曲池上三首  
同辇笙歌地，荒池风露天。  
无心更怀古，凉夜正甘眠。  

晁补之　邓御夫秀才为窟室戏题  
君不学冯髈弹铗从薛公，贷钱烧券悦市佣。  
又不学鲁连约矢射聊城，笑夸田单取美名。  
何为空郊独坐一茅屋，深如鱼潜远蛇伏。  
荒檐野蔓幽莫瞩，窥户下投如坠谷。  
其外桑麻杂蔬菽，白水寒山秀川陆。  
秋风萧萧吹苜蓿，晚日牛羊依雁骛。  
朱书细字传老子，蠹穴蜗穿无卷轴。  
我来不暇问出处，但爱君居伯夷筑。  
九月九日秋气凉，芙蓉黄菊天未霜。  
登高能赋岂我长，从君此庵时相羊。  
不用糟丘讥腐肠，酒酣犹能歌楚狂。  
我敬先生不敢量，二三子者亦自强，  
洁身乱伦非所望。  

晁补之　东皋十首  
屋名尽挂陶家牓，人物应惭菊畔身。  
解作文章肯归去，不应陶后说无人。  

晁补之　东皋十首  
郭外朝阳一巷斜，青槐厅事带丘麻。  
路逢扶辔双童问，不是城东太尉家。  

晁补之　东皋十首  
小阁高原最上头，下床莫遣许公羞。  
如今老罢栏边意，不是元龙百尺楼。  

晁补之　东皋十首  
壁间最好营丘笔，卧看三峰忆旧过。  
梦入幽林小溪去，绝胜千骑向南柯。  

晁补之　东皋十首  
新植青桐小迳成，两行萱草一时荣。  
春风百卉芳菲尽，长夏幽花却称情。  

晁补之　东皋十首  
登登策策不须呼，时动圆荷触短蒲。  
五步濠梁亦堪乐，相忘何必是江湖。  

晁补之　东皋十首  
四海萍逢两弟兄，百年胶漆几张陈。  
红尘陌上相逢子，华发林间偶坐身。  

晁补之　东皋十首  
尺五城南未足高，只今小杜更飘飖。  
暮烟疏雨从君胜，玉子文楸听我饶。  

晁补之　东皋十首  
李君禅味诗情里，解作黄金不润身。  
目断白衣檐酒阒，何妨聊破一垆春。  

晁补之　东皋十首  
城市何妨亦隐沦，贾君无意向红尘。  
东皋瓜豆如云处，慊我幽栖不卜邻。  

晁补之　东坡公以种松法授都梁杜子师并为作诗子师求余同赋二  
长锥散子岩岩遍，短竹扶条岁岁添。  
待得烹茶有松叶，不应更课木奴缣。  

晁补之　东坡公以种松法授都梁杜子师并为作诗子师求余同赋三  
佩牛未敢邀君出，射虎何当许我从。  
要看堂堂冠剑叟，苍然十万甲夫中。  

晁补之　东坡公以种松法授都梁杜子师并为作诗子师求余同赋一  
不学栽橙业种松，未惭履猯笑屠龙。  
许君尽得东坡术，已与先生一事同。  

晁补之　东坡先生移守广陵以诗往迎先生以淮南旱书中教虎头祈雨法始走诸祠  
去年使君道广陵，吾州空市看双旌。  
今年吾州欢一口，使君来为广陵守。  
麦如栉发稻立锥，使君忧民如己饥。  
似闻维舟祷灵塔，如丝气上淮西脽。  
随轩膏泽人所待，风伯何知亦前戒。  
虎头未用沈沧江，龙尾先看挂清海。  
为霖功业在傅岩，如何白首拥彤幨。  
世上谗夫乱红紫，天教仁政满东南。  
青袍门人老州佐，干世无成志消惰。  
封章去国人恨公，醉笑从公神许我。  
琼花芍药岂易逢，如淮之酒良不空。  
一釂孤鸿烟雨曲，平山堂上快哉风。  

晁补之　都门  
飘零何处是生涯，瘦马都门踏落花。  
芳物搅心看不得，绨袍遮眼畏风沙。  

晁补之　莣叶黄  
蒹葭苍，莣叶黄。  
南村不见冈，北村十顷强。  
东家车满箱，西家未上场。  
莣叶黄，野离离。  
鼠窟之，兔入畦。  
豕母从豚儿，豕啼豚咿咿。  
衔角复衔萁。莣叶黄，谷又熟。  
翁媪衰，餵糜粥。  
莣叶黄，叶黄不独莣。  
白黍堪作酒，瓠大枣红皱。  
莣叶黄，穰穰何膴膴。  
腰镰独健妇，大男往何许。  
官家教弓刀，要汝杀贼去。  

晁补之　读易  
学不到忘言，崇朝守韦编  
使我能解化，此物为蛇蝉  

晁补之　对雪和王仲至  
鸾凤交横逐雨华，玉城银涧共萦斜。  
且看雾散千峰瘴，未觉雷惊万谷芽。  
碧落高情元物外，金闺清梦自天涯。  
宁知夜半寒歌客，烟断邻墙四五家。  

晁补之　二十八舍歌  
戎菽有角原桑黄，客愁唧啧闻扈亢。  
转蓬无氐行役晚，蟋蟀在房思妇惋。  
男儿有心事弧矢，十年风光随马尾。  
长须舂米婢借箕，斗酒为君聊解颐。  
谁怜长夜饭牛苦，安能卧泣羞儿女。  
平生未入君此室，一庐翛然四壁立。  
文章奎躔动圆天，贫有余富黔娄贤。  
功名不羞烂羊胃，灭昴擒胡未能计。  
谁能简毕老此生，不用诹嘴招忿争。  
世事参商君此行，桂酒椒浆石井美。  
山鬼幽篁衣薜荔，暮江老柳系归船。  
蛟宫涵星动深渊，张帆自惯夕风恬。  
九折摧轮鹄翼短，他年君车当轸转。  

晁补之　返迷辞  
五遯跂，行者迷。  
茨菉蹊，蛍蜴嬉。  
杳凄凄，莽离离。  
赫隆曦，可环时。  
日黯西，与谁期。  
往不思，逢诡期。  
死{犭禺}貔，安可知，亟反之。  
大道夷，都邑差。  
车马驰，冠剑祇。  
志可持，能足施。  
贵名垂，好爵靡。  
俨罇卮，餍粱肥。  
窈室帷，安厥妃。  
观盈亏，浩浩移。  
逝不迟，咸若斯。  
何绥绥，不返为。  
从魈夔，神索衰。  
今狐疑，后当悲。  
我此词，如泰龟。  

晁补之　芳仪怨  
金陵宫殿春霏微，江南花发鹧鸪飞。  
风流国主家千口，十五吹箫粉黛稀。  
满堂侍酒皆词客，拭汗争看平叔白。  
后庭一曲时事新，挥泪临江悲去国。  
令公献籍朝未央，敕书筑第优降王。  
魏俘曾不输织室，供奉一官奔武强。  
秦淮潮水锺山树，塞北江南易怀土。  
双燕清秋梦柏梁，吹落天涯犹并羽。  
相随未是断肠悲，黄河应有却还时。  
宁知翻手明朝事，咫尺人生不可期。  
苍黄三鼓滹沱岸，良人白马今谁见。  
国亡家破一身存，薄命如云信流转。  
芳仪加我名字新，教歌遣舞不由人。  
采珠拾翠衣裳好，深红退尽惊胡尘。  
阴山射虎边风急，嘈杂琵琶酒阑泣。  
无言遍数天河星，只有南箕近乡邑。  
当时千指渡江来，同苦不知身独哀。  
中原骨肉又零落，寄诗黄鹄何当回。  
生男自有四方志，女子那知出门事。  
君不见李君椎髻泣穷年，丈夫飘泊犹堪怜。  

晁补之　复答唐公并呈鲁直成季明略  
穷邦无以餬吾口，岁岁荒山收橡斗。  
商歌白石不胜寒，非为荆州三往还。  
天下无人知我意，得君相合一言间。  
三书丞相何烦上，再见客卿宁用赏。  
愿闻关中季布名，何得此声梁楚城。  
论心四子谁许我，百金一诺兹为荣。  
唐公才非今世士，不见圣人见君子。  
我今正似逃虚空，闻人跫然已心喜。  
君不见玉川月蚀诗律难，不独虾蟆遭骂弹。  
凭陵百怪付公等，青天蜀道宁容攀。  
它时邹湛名亦好，常在我知因岘山。  

晁补之　复和定国惠竹皮枕谑句  
老来山水兴弥深，不在长安侠少林。  
它日只为林下计，不将锦被作呻吟。  

晁补之　复用前韵并答鲁直明略且道见招不能往  
铜斗承糟醉张口，口和渔阳拍铜斗。  
去年抛却青竹竿，女嬃婵媛呼我还。  
我初不解世中语，淡面那久王侯间。  
未须头出千人上，要有廖君黄子赏。  
竹林清风前日生，豫章冥冥云拥城。  
二人不来草木长，带铗陆离谁与荣。  
步行夺马从此起，谈笑封侯谁氏子。  
平生不识笳鼓悲，虚读君诗舍然喜。  
君不见大贤远抱与俗难，何须酒盘柔指鸣哀弹。  
二人高韵已寥廓，黄鹄之飞那得攀。  
绳桥可度见可喜，家贫马骨高三山。  

晁补之　复用前韵呈明略鸡肋集卷十四  
茅焦逆讦磨虎口，何似淳于饮一斗。  
终军乘傅惊汉关，何似富春投组还。  
天下同心乖出处，岂徒黄白马毛间。  
鄙夫纷纷烦觖望，负日可堪希国赏。  
竹林居士亦何营，江花无限老江城。  
那知桥上驷马宠，能作山间蕙帐荣。  
兴国寺中四月尾，海棠雪落生红子。  
呼门日午醉不应，昨夜君恩赐闻喜。  
君不见卒然佳会高欢难，幸值野王聊一弹。  
人生歧路易南北，明发云散何由攀。  
知君未试餐玉法，我亦欲返焦城山。  

晁补之　复用前韵呈刑部杜丈君章  
杜侯洒墨春云暮，纷纷满纸栖鸦聚。  
文章不犯世故锋，牛鬼荒虚瓦棺古。  
平生傀磊宁独此，跻俗唐虞要遭主。  
先君诸父尽金兰，申以婚姻况觮缕。  
劳心吏卷官有程，得意朋尊美无度。  
尚忆花妍春仲时，休沐黄昏来叩户。  
苦怜蟾桂将十分，欲赠海棠无一句。  
巷南巷北相遇稀，而此从公慰怀慕。  
安石榴红傥可期，公不来过我当去。  

晁补之　复用前韵答鲁直并呈明略  
黄子人谈不容口，岂与常人计升斗。  
文章屈宋中阻艰，子欲一身追使还。  
离骚憭栗悲草木，幽音细出芒丝间。  
阳春绝句自云上，折杨何烦嗑然赏。  
横经高辩一室惊，乍似远人迷广城。  
隔河相和独许我，枯卉亦有条之荣。  
廖君不但西南美，谁见今人如是子。  
多髯府掾正可谑，蛮语参军宁素喜。  
君不见古来皆醉餵糟难，沐浴何须仍振弹。  
斲冰无处用兰拽，芙容木末安能攀。  
只无相报青玉案，自有平子愁关山。  

晁补之　复用前韵答明略并呈鲁直  
廖君愤世谈刺口，人言宁食葱三斗。  
轩然齦鼻颐隐肩，日日醉市驱驴还。  
我初目病视彷佛，望君有异大人间。  
新丰两行惜不上，竹林风来虚自赏。  
俯头落笔千人惊，一战取齐余两城。  
田生龙甲赖束苇，诡胜尾热安知荣。  
盈盈府中谁怜此，为君愧惭黄夫子。  
论功欲识非战罪，试使喑恶走杨喜。  
君不见方朔高才良独难，割肉要令生自弹。  
北军给食谁致尔，羊求平昔安能攀。  
偶然捧檄忽掷板，鸟自知还云出山。  

晁补之　复用前韵答十五叔父任城相会见和诗任城有李白旧游处录于诗中  
太华玉莲甘适口，我欲求之青壁斗。  
昆仑不睹睹大宛，何异学射中涂还。  
平生傲世予南阮，臧否未容留齿间。  
七贤远迹冥鸿上，咸也复幸青云赏。  
归来浊酒厌独倾，疲马却走诸任城。  
红桃白李晚寂莫，黄菊独曝秋阳荣。  
谪仙酒楼余旧址，明月年年飘桂子。  
不见山东故小吏，斗酒双鱼谁共喜。  
恸哭穷涂自古难，不应更待雍门弹。  
瓜田今岁初自垦，柴车后日复谁攀。  
东阿下望有归意，且为子建留鱼山。  

晁补之　复用前韵答唐公唐公有一日纸贵传都城之句且讼其不知我也并呈鲁直  
诸公辩壮悬河口，唾落纷纷珠百斗。  
井陉酣战我已悭，赤帜忽立无由还。  
唐公断后不容北，腹背未殊秦宛间。  
明光侯印悬天上，下有死夫缘重赏。  
书生懦志安足惊，饥死索米长安城。  
献君赐帛等优笑，覆酱未知传纸荣。  
泮宫先生诚国士，可是同年予二子。  
杂吟未减听匏竹，能使穷愁发孤喜。  
君不见新声欲至旧声难，十指劳君千万弹。  
平生不遇感知己，过此身外谁能攀。  
它年常侍幸见访，不因豆落悲南山。  

晁补之　复用前韵寄题慎思豪塘居  
玉泉飞落白霞峰，散入山田亩十钟。  
邓子结庐真世外，陶公脱屣更谁逢。  
莺啼春竹风烟近，龙起秋堂雨雹从。  
谁使山人空蕙帐，蓬莱金殿兴方浓。  

晁补之　复用前韵遣怀呈鲁直唐公成季明略  
泾水为渠食万口，一石论功泥数斗。  
嗟泾独不似渭闲，安流赴海又西还。  
天下榝柟尽隆栋，何如栎社不材间。  
无能饱食犹天上，巧智忧劳缘利赏。  
我无懋功突厥名，横身为国作长城。  
又非石堡将军勍，带刀夺取紫袍荣。  
世上此身愚莫比，雾縠翻惭汉童子。  
壮心虽欲强自挽，凫足元悭续非喜。  
君不见西京对策济时难，羞死王嫱马上弹。  
时平鸟雀须食尔，鸿羽可用高难攀。  
从今识路窘捷径，求我莫傍终南山。  

晁补之　复用前韵再呈博士黄冕仲  
龙津之北双溪骛，逶迤势入龙津聚。  
龙归何处牛斗闲，剑不可求江海古。  
惨澹犹思八百年，变化岂无神物主。  
何当旋柁入奫沦，傥可然犀照毛缕。  
登楼那有北客同，把酒但看南雁度。  
更邀桃叶远临水，正值荔枝红照户。  
入梁一曳邹阳裾，思越屡吟庄舄句。  
竹林觞咏当日情，岘山名姓它时慕。  
一闻说尽青鞋游，令我乘风欲仙去。  

晁补之　复用前韵赠祠部陈元舆  
行乐曾闻戒迟暮，人生波上飞凫聚。  
兰亭往事如过雨，山阴修竹空千古。  
陈侯挥翰少年时，三赋声名动人主。  
可是高才弃绳矩，自然采绣非针缕。  
五十天南把一麾，犹得无襦歌叔度。  
邂逅西城筑冶墟，王官继日车连户。  
自言春晚洞庭归，日落江南得佳句。  
倾盖何妨许如故，执鞭况是平生慕。  
但忧笔陈困攻坚，傥许寻盟解围去。  

晁补之　复至凝祥池上  
去岁相携此地游，西风垂果奉灵湫。  
春工变化浑无迹，红满枝条绿满洲。  

晁补之　赴广陵道中三首  
醉卧符离太守亭，别都弦筦记曾称。  
淮山杨柳春千里，尚有多情忆小胜。  

晁补之　赴广陵道中三首  
急鼓冬冬下泗州，却瞻金塔在中流。  
帆开朝日初生处，船转春山欲尽头。  

晁补之　赴广陵道中三首  
杨柳青青欲哺乌，一春风雨暗隋渠。  
落帆未觉扬州远，已喜淮阴见白鱼。  

晁补之　赴蒲道中寄洛倅王定国  
莫嫌马上过春风，得句桃溪柳涧中。  
王事勤君急星火，客程驱我正萍蓬。  
朼来尚可轻千里，归去何妨共两翁。  
学道如今有微力，作官求了不求功。  

晁补之　赴齐道中  
淮南蒙召鬓毛斑，乞得东秦慰病颜。  
晓整轻鞍汶阳北，却冲微雨看青山。  

晁补之　赴元老刘园之集呈十二朝请十五推官二叔父兼呈元老邦式诸公  
故乡等作异乡愁，常笑吾生不自谋。  
百日狂风春草草，十年归梦客悠悠。  
倦游情话陪诸父，老罢亲锄学故侯。  
得坎乘流两皆可，名亭应不用三休。  

晁补之　富春行赠范振  
钱塘江北百里余，涨沙不复生菰蒲。  
沙田老桑出叶麤，江潮打根根半枯。  
八月九月秋风恶，风高驾潮晚不落。  
鼓声冬冬橹咿喔，争凑富春城下泊。  
君家茅屋并城楼，不出山行不记秋。  
越舶吴帆亦何故，今年明年来复去。  

晁补之　甘雨  
晻晻轰轰有物催，端如鬼驾北溟来。  
百昌一种得甘雨，蛇不耆干苕卵摧。  

晁补之　感怀追和柳子厚郊居岁暮韵  
残暑夜如炊，晓风吹萧索。  
开门望林木，引蔓修篱落。  
所欣尘累远，不恨生涯薄。  
心事少干云，白头成忆昨。  

晁补之　感兴  
渊明褊志迷归去，叔夜支辞谬养生。  
道有穷通千世运，命无夭寿四时行。  
我能为蝶斯同化，子亦知鱼乃至情。  
谓马谓牛无不可，楚肝越胆太分明。  

晁补之　感兴五首次韵和李希孝二  
人生须富贵，如俟河之清。  
草木竞荣华，春服亦已轻。  
桑田自足乐，未可居高明。  
君子顺天道，小人眷时名。  

晁补之　感兴五首次韵和李希孝三  
长歌遗世情，沧浪之水清。铄金在众口，折轴由群轻。  
君子贵同尘，安事皎皎明。  
傥在子所呼，牛马亦我名。  

晁补之　感兴五首次韵和李希孝四  
不肯埽一室，顾欲天下清。  
少日又不羁，颇复乡党轻。  
长年始羞悔，耳目尚聪明。  
何须更市药，小女故知名。  

晁补之　感兴五首次韵和李希孝五  
春半寒未已，今晨天气清。  
弹冠适新沐，搔发亦良轻。  
但爱百鸟乐，复怜一窗明。  
干世宁可期，归耕良近名。  

晁补之　感兴五首次韵和李希孝一  
海鸟御羊角，飘然凌紫清。  
有背如泰山，未觉毛羽轻。  
盐阳亦群飞，日景为不明。  
空仓自苦饥，安得有此名。  

晁补之　感遇十首次韵和黄著作鲁直以将穷山海迹胜绝赏心晤为韵  
鸤鸠兴独居，百两谁与将。  
未见忧忡忡，既觏为龙光。  
吹竽沸齐市，零雨暗空桑。  
寒歌牛轭底，激烈气弥刚。  

晁补之　感遇十首次韵和黄著作鲁直以将穷山海迹胜绝赏心晤为韵  
雁以无能亨，鼠以有技穷。  
古来达生者，神不驰其胸。  
物或似而非，橐本夺芎藭。  
臧否何间然，吾师阮生风。  

晁补之　感遇十首次韵和黄著作鲁直以将穷山海迹胜绝赏心晤为韵  
仓鹒知阳春，乔木声关关。  
白驹不食苗，奈此空谷寒。  
昔有丹徒士，槟榔贮金盘。  
富贵怀隐忧，无宁归故山。  

晁补之　感遇十首次韵和黄著作鲁直以将穷山海迹胜绝赏心晤为韵  
吾期瑶之圃，玉英良可采。  
昆仑在万里，积石更磊磈。  
学经傥无用，诗礼发含琲。  
丛台尚何为，袨服若烟海。  

晁补之　感遇十首次韵和黄著作鲁直以将穷山海迹胜绝赏心晤为韵  
鼓吹出西羌，光华动眉额。  
鞑橐望酒泉，面有可怜色。  
念身匪兕虎，少日四方迹。  
百计等画蛇，老大悲故国。  

晁补之　感遇十首次韵和黄著作鲁直以将穷山海迹胜绝赏心晤为韵  
谢公文章余，幽事课伐岭。  
清诗如玄酒，胡乃淡而永。  
得无西堂梦，春草句弥胜。  
但使田野传，何须论铭鼎。  

晁补之　感遇十首次韵和黄著作鲁直以将穷山海迹胜绝赏心晤为韵  
江南盛郁蒸，代北纷霰雪。  
卞生无出游，何以得此刖。  
一朝有天运，春华未萎绝。  
吾犹托雄鸠，而彼固不拙。  

晁补之　感遇十首次韵和黄著作鲁直以将穷山海迹胜绝赏心晤为韵  
平生莫逆交，弦断寄心赏。  
相思望青枫，目极江水上。  
念当及时节，农事动春壤。  
来者不有年，何能咎吾往。  

晁补之　感遇十首次韵和黄著作鲁直以将穷山海迹胜绝赏心晤为韵  
楚有吹竹者，工作百兽音。  
削格为尔多，滔滔宁适今。  
尝俾范驰驱，终日无一禽。  
复之傥或可，诡遇亦何心。  

晁补之　感遇十首次韵和黄著作鲁直以将穷山海迹胜绝赏心晤为韵  
叶公好画龙，龙固不可晤。  
安知下其室，惊骇暗楹雾。  
昭王亦贸骨，冀以得马故。  
相者竞举肥，终然驹远去。  

晁补之　宫亭神甚灵云有婢名如愿以借客有所求叩如愿即获神又能于湖心分风  
同舟自古无胡越，南北东西路不同。  
不问宫亭借如愿，只求四面与分风。  

晁补之　馆宿  
残雪封条未干，兰台幞被春寒。  
斜日房栊吏散，鸣鸠飞下栏干。  

晁补之　贵溪徐氏招隐园昔王表避乱居此山依之者数千家其诗云逍遥入南斗者  
鬼谷西来一丈清，三山箕拱慰高情。  
时平尚欲依王表，南斗逍遥毕此生。  

晁补之　贵溪在信州城南其水西流七百里入江  
玉山东去不通州，万壑千岩隘上游。  
应会逐臣西望意，故教溪水只西流。  

晁补之　国子监暮归  
杖屦清晨往，缣襄薄暮归。  
闲官厅事冷，蝴蝶上阶飞。  

晁补之　过分江口  
不行盆口更湖口，明日庐山自此过。  
犹恨西江不穷览，沅湘闻道亦无波。  

晁补之　过金堤刘景文  
云间高堞如云白，草下深濠如草碧。  
逶迤陇断出平堤，前见黄河如带直。  
官居乃在城西原，荒台古木乌鸟翻。  
美人芳气如秋菊，坐令晔晔弃中园。  
不忧泑泽豪不杀，夜识汉中龟鳖在。  
借须走马候水曹，后时此会何由再。  
霸陵往来初避名，执贾不回人更惊。  
无心踯躅路寝养，服车安用仍一鸣。  
未若捧罂何不可，二豪螟蛉与蜾舏。  
况闻举案良亦贤，那爱五花论酒钱。  
不然憭憟坐岁晚，风入衰柳催寒蝉。  
我论李君其趣独，自喻愚公徙王屋。  
是中聊可外形骸，官闲方辔相与来。  

晁补之　过刘季孙  
刘侯岁覆春堤料，居不曾闲须我劳。  
未嫌清浊各有携，匪报琼瑶以为好。  
吏诃单绞自可更，儿笑接罹从复倒。  
为怜徒步此青袍，重忆归来着黄帽。  
官忙未向林野疏，时清不废诗书傲。  
梨花如雪许重寻，秋实垂墙晚方到。  

晁补之　过铜陵南望一山高出云上奇秀可骇余未尝至江南遽曰此九华也问之言  
云端忽露碧孱颜，如髻如簪缥缈间。  
惊骇舟中齐举首，不言知是九华山。  

晁补之　过熊耳山  
杀一不辜神所恫，吕母何预于樊崇。  
蜂蚁无王求所止，一朝积甲齐熊耳。  
两峰相向犹眈眈，千载定林余一龛。  
我来扪石望荆杞，此山阅人亦多矣。  

晁补之　和答鲁复一高士  
四观以为邻，朝霞以为灶。  
赠我不知名，千古岩下草。  

晁补之　和答曾敬之秘书见招能赋堂烹茶二首二  
一碗分来百越春，玉溪小暑却宜人。  
红尘它日同回首，能赋堂中偶坐身。  

晁补之　和答曾敬之秘书见招能赋堂烹茶二首一  
玉泉吟鼎月隳轮，姑射风标两绝尘。  
只欠何郎窗畔雪，戎葵为我作余春。  

晁补之　和东坡先生梅花三首  
霜晴十月玉溪村，见梅开早客迷魂。  
山阿若有人含睇，跂望不到霜烟昏。  
东西野寺通两径，上下竹篱开一园。  
落身曲蘖盆盎里，晨坐对花无酒温。  
归来山月照玉蕊，一杯径卧东方暾。  
罗浮幽梦入仙窟，有屦亦满先生门。  
欣然得句荔支浦，妙绝不似人间言。  
诗成莫叹形对影，尚可邀月成三樽。  

晁补之　和东坡先生梅花三首  
幽闲合出昭君村，芳洁恐是三闾魂。  
无人岭上更儇好，不与俗花名合昏。  
苍官森出剑佩列，甲夫密裹旗枪园。  
数株临水欲仙去，一笑向人如玉温。  
火维草木百名字，十月不冷常炎暾。  
同心紫蒂宜上苑，啄人虎豹司九门。  
借令驿使能远致，要比桃李终无言。  
岂惟千里共明月，亦可千里同芳樽。  

晁补之　和东坡先生梅花三首  
梅花落尽上饶村，肠断子规啼月魂。  
慰人独有白玉蕊，不到窗前只醉昏。  
坐垆环瓮不举首，浮花浪蕊空满园。  
海山有客心似水，挥麈自散炎洲温。  
松风亭下亦如梦，不见枝雪流初暾。  
孙登一弦百韵足，有山便足同苏门。  
似闻对客但长啸，独谓此花终日言。  
一篇尚可三致志，听人酌去如衢樽。  

晁补之　和二叔父少监入馆见赐诗  
榝楠要是晚方成，雄朔遗风世共惊。  
屑去未惊容必去，逃名还自得高名。  
歌行元白辞涛壮，书画锺王笔势精。  
乘马辎车何足算，不将稽古愧桓荣。  

晁补之　和关承议彦远水乐  
上盆五尺高，下盆二尺广。  
咿呦蚁穴间，飞瀑一线响。  
关侯初为此，避世挹萧爽。  
晁子亦欣然，闭户穿瓦盎。  
虚堂一亩静，纯白四隅敞。  
中央浑沌胚，鯈忽所求往。  
凿窍令语言，岂但一成两。  
危峰下俯瞰，石井黝然仰。  
奔泉决眦落，惨澹阴壑想。  
明珠溢盘盂，白露湿尘坱。  
声音通大道，断竹自谁赏。  
何曾戛击阑，缾缶日夜长。  
初疑风陨箨，骤雨来莽苍。  
乍似酒落槽，夜枕听惚恍。  
鸣禽杂啁哳，物魅乱脄蠁。  
相依欠林樾，见蔽赖帷幌。  
范侯惊侧耳，李令笑抵掌。  
张侯助我懒，不忆税归鞅。  
云间余仲弟，聊可乐吾党。  
中和非外物，此理未宜罔。  
相劝戒勿传，名字遍天壤。  
撞锺鼎食事，老罢不知飨。  
但怪一世狂，端如转车辋。  
能来解幅巾，为子濯泚颡。  

晁补之　和关彦远秋风吹我衣  
海中群鱼化黄雀，林乌移巢避岁恶。  
邺王城上秋风惊，昔时城中邺王第。  
只今蔓草无人行，但见黄河咆哮奔碣石，  
秋风吹滩起沙砾。翩翩动衣裳，  
游子悲故乡。忽忆若耶溪头采薪郑巨君，  
南风溪头晓，北风溪头昏。  
一行作吏，此事便废。  
梦中叶落，觉有归意。  
归欤归欤，吾党成斐然。  
君今生二毛，我亦非少年，  
胡为车如鸡栖邺城里，朝风吹马鬃，  
暮风吹马尾。与人三岁居，  
如何连屋似千里。我则不狂，  
曾谓吾狂。不吾知，  
亦何伤，安能户三尺喙家一吭。  
人亦有言，人各有志。  
吞若云梦者八九，长剑耿介倚天外。  
有如陈仲举，庭宇亦不治。  
吾乃今知贵不若贱无忧，富不若贫无求。  
负日之燠吾重裘，芹子之饫吾食牛。  
心战故舑，得道故肥。  
吾封侯，匹夫怀璧将谁尤。  
归欤归欤，岂无扬雄宅一区。  
舍前青山木扶疏，舍后流水有菰蒲。  
今我不乐日月除，尺则不足寸有余。  
七十二钻莫能免豫且，无所可用乃有百岁樗，  
龚生竟夭天年非吾徒。  

晁补之　和关彦远雪  
春雨翻成雪，朝垆未觉炎。  
拂檐惊乍响，缀袖喜初沾。  
庭薄宁堪迹，空繁讵可瞻。  
正怜风共起，终恨雨同渐。  
疏箔光来细，重扉气入严。  
形容樗栎隐，意象岱嵩添。  
孤洁怜墙仞，虚明快屋檐。  
栖枯偶猜蝶，穿隙暂疑蟾。  
诗案闲飘楮，妆帷误洒奁。  
萦盈仙缕结，琐屑女针铦。  
屐上长干足，颐间角里髯。  
手龟良欠药，肤粟重遭爓。  
池忆秦龙死，河怀汉马潜。  
三章满尝吊，两骑望能占。  
有德群污化，无威众动恬。  
坚凝我无必，皎洁尔何嫌。  
僵卧安非介，甘餐武亦廉。  
妍辞太子简，拙兴客儿盐。  
搏作隋珠灿，垂为纣箸尖。  
公车贫笑跣，洹水梦忧歼。  
氅鹤清宜绕，衣狐寠莫兼。  
且当除讽渴，未暇怯樵痾。  
戒婢当迟埽，呼奴更出觇。  
揽来真可数，消去岂堪拈。  
便洗埋灰釜，行操割亩镰。  
它时玄尚白，今岁突应黔。  
漕府君黄绶，儒宫我绛幨。  
寒吟无与律，贫病不须砭。  
玉饭流脂滑，金羹割尾纤。  
山阴子猷兴，归去为谁淹。  

晁补之　和胡戢七首  
达则经纶隐着书，昔人于此孰亲疏。  
王通持底答扬素，汾曲先人有敝庐。  

晁补之　和胡戢七首  
相逢樽酒未辞深，握手盱眙十载心。  
车马凄凉人夜别，出门落月与横参。  

晁补之　和胡戢七首  
闻说归心已浩然，苏门况有子云廛。  
广文不去惭官长，系马堂阶要酒钱。  

晁补之　和胡戢七首  
住近苏门有白云，闭关却扫道逾尊。  
相逢不语忽长啸，今日岂无人姓孙。  

晁补之　和胡戢七首  
时平未用入山深，岁晚何妨木秀林。  
闻说熊罴参后乘，可容牛下有哀吟。  

晁补之　和胡戢七首  
千首清诗竞夜长，真成蝴蝶为春忙。  
莫教流落人间少，雷电它时下取将。  

晁补之　和胡戢七首  
少时豪气恨沈沦，缪意诗书可庇民。  
长笑壮年无一事，微吟只有故人亲。  

晁补之　和缙云守关彦远浮山作  
广陵形胜昔所闻，昆冈作轴江为门。  
西来蜀道从万里，伏堆藏阜争崩奔。  
盘挐蹙踏得江住，精铁一亩岿然存。  
半潜屋牖半出户，鼍龟见背熊罴蹲。  
我行平地是绝顶，叹息但以指爪扪。  
谁言一水限南北，壅遏势极逾腾骞。  
不然安得江南之山踊跃出，中流浮玉犹崷崒。  
操权高视竞瓜分，岛夷索虏何烦述。  
木兰水调更凄凉，延和小语尤苍猝。  
周公卜雒贵坦平，亦言有德易以兴。  
真人龙飞狐兔窘，御营周堑压芜城。  
大明寺中老竹在，九曲池上新荷生。  
君胡闻此不数往，地中顽矿烦嘲评。  
自言家世西湖侧，惯闻洗土开南屏。  
欲空息壤发幽秘，河曲定笑劳精诚。  
君不见珊瑚玲珑石上吐，海底有山那可睹。  

晁补之　和洛笋小发  
叔夜青山肯长往，不应石髓化山坚。  
君会箨龙才小发，恐君心未老伊川。  

晁补之　和雒酒十二弟见降羌赴阙  
二鸟蒙恩岂有知，车书混一是昌期。  
知君不化伊川祭，右倚门墙恐见麾。  

晁补之　和欧阳宣德经野步  
溯风何敢祝淮神，青律飞灰气自醇。  
顾我衰容唯殢酒，因君佳句始知春。  
山中桂子年年好，观里桃英日日新。  
延对彤廷须努力，詹生学问及昌辰。  

晁补之　和石明叔喜雪  
解冻南风故未熏，六英先岁无车尘。  
尽消日观千岩雪，初破江梅一萼春。  
立召金闺通籍客，更呼花艳大堤人。  
使君日饮无功业，同乐何妨亦为民。  

晁补之　和苏翰林题李甲画雁二首  
画写物外形，要物形不改。  
诗传画外意，贵有画中态。  
我今岂见画，观诗雁真在。  
尚想高邮间，湖寒沙璀璀。  
冰霜已凌厉，藻荇良琐碎。  
衡阳渺何处，中沚若烟海。  

晁补之　和苏翰林题李甲画雁二首  
萧条新湖秋，霜落洲渚洁。  
莲垂兰杜死，菖莆见深节。  
惨澹沙砾姿，清波侣群鸭。  
往时吴兴守，看画忆苕霅。  
为仪尚不污，孤高比云月。  
闻在雪堂时，满堂唯画雪。  

晁补之　和王定国二首二  
还朝便与山水疏，只有此月随吾居。  
莫论人隔十日面，犹胜犬传千里书。  
清虚有物濯烦暑，藤床对月如对雨。  
赋成鸿雁入周诗，未觉宣王似吾主。  

晁补之　和王定国二首一  
可怜好月如好人，我欲招之入窗户。  
人言明日当大暑，君看繁星如万炷。  
想君映月读书时，清似列仙舑不肥。  
我正甘眠愁日出，朝骑一马暮还归。  

晁补之　和王定国见寄  
请说当年王武子，淮南别乘谪仙人。  
自从金马还通籍，直恐琼花便不春。  
遗爱谁方府中步，旧时独扫壁间尘。  
平山送目思公子，自许诗成觉有神。  

晁补之　和王拱辰观梨花二首二  
压沙寺里万株芳，一道清流照雪霜。  
银阙森森广寒晓，仙人玉仗有天香。  

晁补之　和王拱辰观梨花二首一  
海棠十韵诧芬芳，惭愧梨花冷似霜。  
赖有乐天春雨句，寂寥从此亦馨香。  

晁补之　和王仲甫病暑  
吴邦惮暑如蜂虿，河曲还遭长日晒。  
蔗浆金碗赖蠲烦，内托潜阴数为败。  
黄昏乍快风吹发，驱拊蚊虻坐明发。  
青衫主簿气如云，茂陵无事悲消渴。  
茫洋河伯何为者，两涘无因辨牛马。  
何生狂梦涸归墟，喉舌汤汤未劳泻。  
能来一嗽华池津，七碗清风立有神。  
更寻齿下微妙诀，遣君体适仍魂平。  
案头白纸如堆雪，人事纷纷日将月。  
与君未遇尤四时，利害相磨生内热。  

晁补之　和文潜二首  
阮籍空贪步兵酒，阳城犹恋集贤书。  
饱知世事非人力，可是因玄更泊如。  

晁补之　和文潜二首  
索米强知当世策，种芝欲访隐人书。  
未应只有邻邦约，投老相看事事如。  

晁补之　和文潜期饮大尹穆父家兼呈尹  
野人肮脏无与邻，世人共笑子独亲。  
沛然有余不矜饰，我亦谓子诚可人。  
万鱼噞喁困复却，看子撇捩黄金鳞。  
人甘如醴饮者醉，我独蜇口如姜辛。  
淮南归来两鬓雪，闭门自不羞甑尘。  
无衣可换江头醉，有谁肯载樽中醇。  
愧惭救渴京兆尹，空缸尚可供十巡。  
放言与子一倾倒，非子畏人嫌我真。  
府中贵人玉比德，堂下和气天回春。  
醉人多忤贵人恕，来呼莫惮冲泥频。  

晁补之　和文潜试院道旧  
璧月照歌淮上舫，姚花引醉福昌城。  
何如阊阖门西北，卧听秋风枕畔声。  

晁补之　和颜随饮酒  
樊山夜涨河鸣鼓，奎火占中知溽暑。  
颜阖居邻胡子都，共喜夏麋登宴俎。  
参军河北主簿南，骑马相逢不相语。  
市西老屋断人居，自觉天风生广宇。  
青菅席坐土阶湿，黄绠汲泉砖井古。  
翩翩后至王将军，开口相投律呼吕。  
丈夫得意吐然诺，杯酒形骸安足数。  
露顶张颠且勿帻，起舞我能先众客。  
二豪礼法空是非，一斗三杯眼方白。  
中虚呕冷腹横緪，汗如槁壤朝阳蒸。  
咈然烦厌暂莫遏，饮蛇不省疑吞绳。  
豨苓卷桂导停饮，两日不咀公厨冰。  
长篇忽听凤皇曲，却似半岭逢孙登。  
君家铛勺还应洗，须我下床仍食美。  
西池何似汉江长，谁使蒲萄变新泚。  
醉捉蟹螯挛五指，吏部拍浮非在水。  
抱琴宁复待招邀，昨夜雨凉孤兴起。  
金丹定有换肠药，不用俗医论表里。  

晁补之　虹县逢无斁二首二  
千载昌期尚此逢，询谋多在布韦中。  
南归已后锺山集，犹忆君王代尘松。  

晁补之　虹县逢无斁二首一  
清河掺执汴河逢，万里悲欢一梦中。  
不作常情问京雒，鱼山好在故园松。  

晁补之　胡戢秀才效欧阳公集古作琬琰堂  
君不见庐陵公，往为学士修书日。  
诏畀千金访遗逸，遗文逸字往往出。  
故都易姓几兵火，量臀鼎腹细诘诎。  
道人岣嵝空有闻。丘陵仙鬼事恍惚，  
共和十鼓记亡一。峄山肉在无复骨，  
云阳八体又瓜剖。至使汉童讹尉律，  
世儒诡正何足臧。公家安取千轴藏，  
仲尼犹及史之阙。有马借人吾敢忘，  
题签甲乙颍水阳。后来胡君癖膏肓，  
倾家自构琬琰堂。搜罗近出补厥亡，  
荒林圯冢见未尝。南观禹穴计渺茫，  
闭门睥睨在一床。常恨平生好古家无力，  
骑马蹊田观断刻。中郎二字烦走驿，  
率更三日劳野食。长年囊褚况易掷，  
儿作摹朱妇遮壁。愿从胡君丐无有，  
十百数中聊取仂。胡君今逸民，  
盱眙不见十五春。坐令鈆椠老壮士，  
朝廷岂无忧国人。曩时豪气今谁在，  
会面只谋千日醉。听君汗漫驰古先，  
世事无何付蝉蜕。  

晁补之　湖口  
彭蠡宫亭浸全楚，号呼喷吐出喉中。  
此间旷荡无穷水，何处还容地火风。  

晁补之　花林示杨彭年秀才莎鸡食蝗  
花林远望春阳浮，卒然相值东山头。  
犊儿初乳毛物润，鸦子欲哺鸣声柔。  
一生会合尽天幸，万事反复非人谋。  
倒头且拟醉千日，相如渴病干咽喉。  
居贫得田不百亩，天赐时雨苗氤氲。  
迟明当熟晚未刈，灾蝗夜至如惊军。  
秋风吟茅雨洗瓦，叶上穗落青纷纷。  
常嫌莎鸡聒麦垄，纺车细掉喧晨昏。  
莎鸡可怜尔吻利，驱蝗逐蝻群披分。  
岂惟秋蝉畏螳斧，蝗亦为尔森跳奔。  
天下灾蝗凡几郡，安得尔辈盈千群。  
扬眉振羽如屯云，尔虽强聒谁烦闻。  

晁补之　怀缗居  
自种双桐已四年，秋来匏瓠小篱穿。  
上床不怕陈登叹，我欲归求许汜田。  

晁补之　淮壖  
淮壖日没风卷沙，黄昏飞雪如落花。  
孤舟有客寒不饮，欹枕关篷夜忆家。  
雪飞篷底洒我额，篷隙虚明来晓色。  
纸屏布被风飕飕，惊起开篷满船白。  
船头雪重折黄芦，下有宿雁惊相呼。  
天寒四野无行客，冻卧孤舟愁盗贼。  
厌闻淮浪打船声，原上风号天正黑。  
土膏已动春阳来，安得长风埽雾开。  
豁然天外见白日，为君挂席凌清淮。  

晁补之　黄河  
黄河啮小吴，天汉失龟鳖。  
灵原潭下藕烂死，只有菖蒲不生节。  
白马桥边迎送胡，冀州断道无来车。  
新堤筑得高嵽嵲，旧堤杵声未可绝。  

晁补之　蠖轩孤坐寄曹南教授八弟  
畏暑经旬不涉街，蠖轩孤坐壁生苔。  
出檐碧笋犹争长，映户丹榴故后开。  
双蝶风前愁夜去，一蝉雨外送秋来。  
曹南瘦弟应相忆，白首迁兄未放回。  

晁补之　及第东归将赴调寄李成季  
先辈观涛沧海口，长啸横槎拂牛斗。  
野人醉着梦游天，九门历尽惊复还。  
嘈嘈广乐犹盈耳，出门依旧重人间。  
不知先辈今何往，仙标玉骨天应赏。  
千里东归暮景清，桑麻暗地日衔城。  
黄金宫阙初回望，青草恩袍偶自荣。  
归来澣濯亲甘旨，却叹京尘误游子。  
家人饭黍慰辛勤，邻媪壶浆佐欢喜。  
君不见冯髈一剑星阑干，短歌慷慨不堪弹。  
男儿得意贵颖脱，功名有分劳跻攀。  
折腰正为五斗米，得饱约君寻故山。  

晁补之　及第后将谒告先归留赠成甫  
还家消息约蔷薇，眼看蔷薇日日稀。  
不踏龙头游碧落，君恩许伴晚莺归。  

晁补之　即事  
半刺还为权刺史，朝衙不坐坐铃斋。  
按头通事通何事，昨夜东园芍药开。  

晁补之　即事呈闳中顺之二年兄二首  
蠖轩屈首诗书人，自喻适志非求伸。  
闻蝉熟寐白竹簟，见客一整乌纱巾。  
语言无味穷鬼志，香火有缘居士身。  
明年得去不汲汲，种竹待笋犹须春。  
吾两同年俱可人，平生一为知己伸。  
何由利口似虎圈，应不拭吐烦龙巾。  
卜邻只约二三子，看山拟分千百身。  
绿鬓哦诗欲成雪，朱颜得酒尚能春。  

晁补之　即事一首次韵祝朝奉十一丈  
平生交游情，独处不可乍。  
那为一马饮，浊水喷百马。  
弦歌高楼上，但恨知者寡。  
丈人遗世心，口语傥能借。  
不然抱幽璞，终岁裹幞帊。  
坐令青蝇繁，暂出刑两踝。  
儒冠成自误，归去无屋瓦。  
赖逢里中贤，筑室各萧洒。  
及时秫麦贱，樽酒得同把。  
安能效干没，肩与市人亚。  
居然邑里号，曾墨为还驾。  
况在灶奥间，欲耻王孙贾。  
东方钱二百，得米稚啼嗄。  
嘲笑坐穷辰，无肉饱伏假。  
尚闻剥啄声，聊复屣屐迓。  
子常妙工诗，苏李掩曹谢。  
有时醉醘醄，大笑翻盏斝。  
倒床鼻息恶，唤起对残灺。  
复古志尚奇，众竞方独暇。  
扪虱与人言，岂不逢谴讶。  
崇朝洁腹坐，往往食旁舍。  
子固业少成，议论媲风雅。  
尝闻庄生说，乃慕巨鱼化。  
平居似晏子，志念能自下。  
而我独迂疏，通人所讥骂。  
正赖觞咏中，得意自陶写。  
留连接清晤，欲起不能罢。  
是时春雨余，桑密鸠鸣野。  
城隅园圃近，款段亦时跨。  
便恐百卉阑，晼晚侵朱夏。  
人生形骸累，未免俗情诈。  
此理岂外求，犹烦詹尹卦。  
清风穆然在，如渴啖甘蔗。  
况我自散材，谷口躬耕者。  
去年秋不在，匏瓠缘庭架。  
低回迫荣利，妻子怜王霸。  
横经亦强颜，已取或人舍。  
但虑宰我愚，松柏谈三社。  
翛然一室内，黄卷开佳话。  
尺璧竞寸阴，宁复当论价。  
吟哦愁肝肾，蟋蟀吊长夜。  
鄙俚颇近情，持用自悲诧。  
功名与道义，熊掌偕鱼灸。  
二事良难兼，夫子贤点也。  

晁补之　季夏即事  
红葵有雨长穗，青枣无风压枝。  
湿础人沾汗际，蒸林蝉烈号时。  

晁补之　济州道中寄叶勋秀才  
晓路入西郊，新霜着鬓毛。  
贫交借羸马，慈母授征袍。  
野静狐狸出，天寒雁鹄高。  
艰难忆亲旧，清泪渍平皋。  

晁补之　寄怀八弟三首  
君好作官容我隐，我专筑室待君归。  
古来奇特俱安用，老去疏慵自不违。  
五府交书何怪密，双林白社未嫌稀。  
先君门户观之子，葵藿吾今遯益肥。  

晁补之　寄怀八弟三首  
平日鸰原左右手，蟨邛前后未须论。  
清秋淮上多诗句，白首篱边近酒樽。  
杜舅高情笃兄弟，先君至性厚闺门。  
两公与尔同师法，相待归来老此园。  

晁补之　寄怀八弟三首  
扬州全盛吾能说，鸭脚琼花五百年。  
忽见山光好诗轴，却思淮浦旧渔船。  
柴荆故俗真虚老，松菊幽斋已重迁。  
便作扶藜望衡霍，清秋随分有风烟。  

晁补之　寄怀寿光主簿四叔父  
我初就学首未冠，叔父不以童儿看。  
我今生年二十一，叔父晚作东州官。  
侧身西望不得见，泪下两脸何丸澜。  
青春白日不照贫士屋，使我四壁长年寒。  
六年两岁从进士，晚学扬雄识难字。  
贷钱乞米出都门，鼓腹吹篪入吴市。  
读书击剑老死终，何为古来慷慨无人知。  
上有九重之青天，下有百尺之黄泥。  
收声藏热等雷火，白杨蔓草秋风悲。  
生亦不可料，死亦不可量。  
荆山长号刖两足，何如船尾歌沧浪。  
我不能钩章抉句攀俊造，又不能赤鸡白狗追年少。  
矫首翻肠无一言，归去吴松学渔钓。  
主簿卑官何所施，秋来两鬓应生丝。  
阿宜已冠无成事，犹忆它年冬至诗。  

晁补之　寄家人  
孟光家世自清芬，鸿亦幽情慕陇云。  
汲水挽车归去好，茯苓日日长松根。  

晁补之　寄李成季  
闻驱传节向秦关，何日重来玉笋班。  
犹胜谯都拙司马，苦无官况不教闲。  

晁补之　寄题宝应无斁凫舄堂二首二  
弟才方浚发，兄老更疏迂。  
君自轩轩鹤，吾今泛泛凫。  
何方折腰具，能作列仙儒。  
钧是亡羊事，清樽稍可娱。  

晁补之　寄题宝应无斁凫舄堂二首一  
宾戏令晁子，名堂无乃迂。  
何为仍负弩，秪合便飞凫。  
彭泽且市隐，太丘犹世儒。  
解嘲吾亦倦，系雁一相娱。  

晁补之　家池雨中二首二  
不作太白梦日边，还同乐天赋池上。  
池上今年有荷叶，细雨游鱼噞轻浪。  
教儿读易不应举，幽人一爻吾得尚。  
此池便可当长江，欲榜茅斋来荡漾。  

晁补之　家池雨中二首一  
小池初凿新得雨，一部鼓吹从何来。  
有蟾正碧乱草色，时出汨没西南隈。  
井干跳梁百不少，洞庭鱼龙何有哉。  
能歌得胜莫入月，凉夜与尔俱忘回。  

晁补之　贾硕秀才得两圭有邸  
混沌既凿元气痡，鸿源滔天尧曰吁。  
羽渊之化三足逋，玄圭告功闻禹书。姚虞班器奔九区，涂山合瑞群辟趋。  
三杚肆伐夏宝俘，下逮血祭仍疈辜。  
飨有明德繄玉如，霍山属之医无闾。  
裂崖剖璞陈璠玙，追琢出美山为虚。  
两圭礼地四望俱，寸尺可识形可图。  
缗城之西物色古，霹雳野火烧墙堵。  
大氓筑室动千杵，奔泉启锸幽奇睹。  
阴溪埋冰剥寒土，浓氛却埽孤月吐。  
森然愕立疑未举，荧荧幽光射败筥。  
邻人进说田父怖，张伯不敢私自取。  
初来画地为予语，邸圆中规圭合矩。  
镶奇未可一二数，嬴颠刘蹶分莽卤。  
礼严登降谨仰俯，牲玉不加随豆簠。  
饩羊之存良小补，此宝岂徒周石鼓。  
酆城尺铁尚可神，老虬跃水生雷雨。  

晁补之　建除体二首答黄鲁直教授  
建策移汉都，奉春缘衣布。  
除地愿见公，乃以舍人故。  
满船载明月，且复酌清酤。  
平旦裝襫出，牛羊下来暮。  
定境要两言，出处非并趣。  
执臂欣逢迎，秋兰在堂下。  
破甑雨生衣，蹇不改兹度。  
危莫如人心，难莫如行路。  
成事安得悔，来者其可悟。  
收拾不须陈，千言一弃屦。  
开门见井市，终岁纷遑遽。  
闭门面墙壁，少日丰暇豫。  

晁补之　建除体二首答黄鲁直教授  
建鼓求亡子，初昧学所之。  
除去日月多，及此岁未迟。  
满国和巴人，若士谁与知。  
平陆不推舟，客行当来兹。  
定居厌屋庐，风雨劳所思。  
执鞭慕昔人，孰与并此时。  
破裘不御冬，要假完腋裨。  
危言则来诟，慎密又逢讥。  
成德尚如是，薄志安能期。  
收声复藏热，雷火忽然微。  
开口且复欢，是事置勿推。  
闭眼可内视，独复不自为。  

晁补之　江头秋风辞  
雒阳客，后车结驷传烛食，人生富贵不易得。  
江头秋风旦夕起，胡为翩翩雒阳陌。  
雒阳陌，吹尘埃。江头树，安在哉。  
秋风起，菱花开。鲈鱼肥，归去来。  

晁补之　江心望彭泽作  
青山缺处大江奔，江口山颜见县门。  
一世定无纡辔处，故应来此着琴尊。  

晁补之　将别历下二首二  
鸳鸯鸂鶒绕渔梁，摇漾山光与水光。  
不管使君征棹远，依然飞下旧池塘。  

晁补之　将别历下二首一  
来见红蕖隘渚香，归涂未变柳梢黄。  
殷勤趵突溪中水，相送扁舟向汶阳。  

晁补之　将行陪贰车观灯  
行歌红粉满城欢，犹作常时五马看。  
忽忆使君身是客，一时挥泪逐金鞍。  

晁补之　郊居与八弟无斁读书  
坐狂得世捐，作官故不了。  
十年未弛负，半世不黔灶。  
居然颜玉雪，及是鬓蓬葆。  
碧山已焚鱼，白水初种稻。  
瓜区可深隐，圭窦便却埽。  
之子怀世资，行修名誉好。  
避人本愉恬，坐我亦枯槁。  
顷求田野处，政以城郭扰。  
常时啜仳别，幸尔晏言笑。  
如兰岂异臭，覆瓿本均好。  
不惩范釜尘，尚作韩编盗。  
斲轮元戒疾，纻絮非病少。  
莞尔劝之休，怡然守而嫪。  
翻思南迁久，秪幸北归早。  
三已令奚愠，四至卿诚巧。  
所欣颠木蘖，莫羡姣人了。  
同气靡间言，它人阙忠告。  
贫居无酒肉，穷巷有探讨。  
葵作饱蓬蓬，茗浇忧悄悄。  
长闲味更永，竞进念已剿。  
目鸿天苍苍，梦蝶日杲杲。  
蘅皋美新雨，藜杖邈高蹈。  
营斋直新径，创槛俯幽沼。  
架以我园檀，茨之子官草。  
优游聊卒岁，邂逅可同调。  
佩玉子终翔，菟裘我方老。  
囊中餐玉法，枥上追风骠。  
能知面不腼，未用心如搅。  
平生夔契慕，晚岁瞿聃妙。  
但欲入林深，子来应问道。  

晁补之　金陵南数十里江心烈山崒然特起犹金山也家人云安得隐于此作一绝  
山如浮玉一峰立，江似海门千顷开。  
我欲此中成小隐，莫教山脚有船来。  

晁补之　景修二十岁褒为乡举之首晚乃尉青田无不遇色其里人晁补之为赋五十  
一尉三千五百里，昔人尝已叹沈英。  
陆机文赋成童妙，梅福官资向老清。  
尽说江山多胜事，且临风月慰高情。  
它年见我长安道，货药无心更避名。  

晁补之　径山  
盘崖绕壑步步高，仆痡马乏游人劳。  
五峰崛起干云霄，众山奔走争来朝。  
我行直欲犯星杓，意彻绝顶才山腰。  
松间鸟语如我招，仰见白塔当林梢。  
檐携上下若桔槔，路穷飞楼郁迢峣。  
钦翁未来蔽菅茅，山精木怪讙游傲。  
麇驰虺窜狌鼯跳，灵景晦昧何由昭。  
忽然飞锡从江皋，穷探不惮东峰遥。  
曲腰丈人白丝袍，再拜辞前风雹飘。  
三百年来响锺铙，闽商海贾输金刀。  
直栏横牖山周遭，晨参夜讽声嘈嘈。  
碧杉紫柏罗旌旄，客来六月忘炎歳。  
明月庵前醉松醪，白云峰顶瞰吴郊。  
鹅毛一点钱塘潮，钱王宫阙如累樵。  
临之股栗精魄超，归不得寐心摇摇。  
含辉孤亭立峣崤，此地览景尤难逃。  
五更月落禽嘲嘲，阳乌欲上海水烧。  
晦明变化不终朝，倏阴忽晴状莫描。  
夜阑灯青雨飘萧，偶坐两客论幻泡。  
探玄穷妙窥寂寥，破除世事无丝毫，  
不奈诗思犹强豪。归时日没红霞消，  
荒崖老木山蝉号。  

晁补之　旧说庐山有紫芝田百亩人莫得见偶于开先栖贤林中步两日各得一枝正  
千古芝田人不到，深林继日拾琼瑰。  
从今为记晁夫子，曾到芝田百亩来。  

晁补之　开梅山  
开梅山，梅山开自熙宁之五年。  
其初连峰上参天，峦崖盘崄阂群蛮。  
南北之帝凿混元，此山不圯藏云烟。  
跻攀鸟道出荟蔚，下视蛇脊相夤缘。  
相夤缘，穷南山。  
南山石室大如屋，黄闵之记盘瓠行迹今依然。  
高辛氏时北有大戎寇，国中下令购头首。  
妻以少女金盈斗，遍国无人有畜狗。  
厥初得之病耳妇，以盘覆瓠化而走。  
堪嗟吴将军，屈死狺狺口。  
帝皇下令万国同，事成违信道不容。  
竟以女妻之，狗乃负走逃山中。  
山崖幽绝不复人迹通，帝虽悲思深。  
往求辄遇雨与风，更为独力之衣短后裾。  
六男六女相婚姻，木皮草实五色文。  
武溪赤髀皆子孙，侏离其声异言语。  
情黠貌痴喜安土，自以吾父有功母帝女。  
凌夷夏商间，稍稍病侵侮。  
周宣昔中兴，方叔几振旅。  
春秋绝笔逮战国，一负一胜安可数。  
迩来梅山恃险阻，黄茅竹箭霪雾雨。  
南人颠踣毙溪弩，据关守隘类穴鼠。  
一夫当其厄，万众莫能武。  
欲知梅山开，谁施神禹斧。  
大使身服儒，宾客盈幕府。  
檄传傜初疑，叩马卒欢舞。  
坦然无障塞，土石填溪渚。  
伊川被发祭，一变卒为虏。  
今虽关梁通，失制后谁御。  
开梅山，开山易。  
防獠难，不如昔人闭玉关。  

晁补之　开先寺前望瀑布  
白虹昼下昆仑顶，半入青林久不回。  
下洞水轮穿地底，冰崖吼怒却重来。  

晁补之　孔雀院后蒙泉  
檐头山作屏当砌，石眼泉为镜照窗。  
我亦困蒙如可击，此泉从户到西江。  

晁补之　乐哉侯之邦兮乐哉侯之堂兮  
乐哉侯之邦兮，封楚宫与复关。  
美哉洋洋水兮，昆仑始乎并川。  
桐离夫其实兮，绿竹兑于丘园。  
三年庶夫有成兮，蹇吾师其永叹。  
营室壁而建墉兮，参国一其可观。  
涂椒丘吾驾车兮，揽予騱之啴啴。  
袭予旆之悠悠兮，侯降观其于田。  
春阳满其亲天兮，乃物作而芄兰。  
来吾省夫在畴兮，介黍稷之有年。  
侯宁般于游兮，无非事而不烦。  
羌信修而好我兮，曷怀归而翩翩。  
信侯邦之可乐兮，蹇携手其同行。  
乐哉侯之堂兮，高门桀兮兰锜。  
切云冠之峨峨兮，四牡矫兮戾止。  
夜悠悠其未晨兮，纷侯庭之徒履。  
云容容而承楣兮，日澹澹兮阶戺。  
雨雪晛其将流兮，黄宫动乎子美。  
爰俶生之煌煌兮，又尙兹夫介祉。  
严若植其姣服兮，侯何须兮堂际。  
进蕙峙予称觥兮，芬予席之兰茝。  
朱颜忽其满堂兮，五音昌兮来会。  
藐姑射之绰约兮，愿悫保而为使。  
洵侯堂之可乐兮，与日月其无圮。  

晁补之　累得周同年锷书  
谯都司马拙依然，翻手为云绝可怜。  
惟有凤翔周录事，手书连月寄同年。  

晁补之　礼部移竹次韵李员外文叔  
东南之美者，见伐以直干。  
岂如此君疏，犹作此郎玩。  
此郎乃在此，无乃材亦散。  
平生吉甫颂，意鄙枚叔乱。  
坐狂得此冷，对竹头帻岸。  
尚思杀青书，充宇白虎观。  
恐此愧子猷，还成倚楹叹。  

晁补之　李成季得阎子常古琴作  
昔人流水高山手，此意宁从弦上有。  
阎侯卷舌卧闾里，意向是中留不朽。  
似闻绿绮置床头，暑雨东城无麦秋。  
赵传和氏斋五日，吴得湛卢当两州。  
李侯得意夸题柱，成诗欲使邀诸路。  
自有桓山石室弹，深屋时闻茧抽绪。  
无琴尚可何独弦，要识精微非度数。  
人生有累无非失，我欲心灰木为质。  
懒从徽的自凝尘，老向诗书逾爱日。  
自言结习久难除，犹理断编寻止息。  
焦城卜筑近连轸，归约阎侯亦萧瑟。  
旧闻君祖课木奴，试买瑕丘百株栗。  

晁补之　立春日呈通守资中通直  
摇轩柳态未应还，正在凭高望远间。  
一夜春风吹北渚，清晨佳气满南山。  
动头乐事从今数，信手诗章莫放闲。  
但惜濉阳蔡公子，莺花烂漫向京关。  

晁补之　栗区村与无斁别  
十年投分皆卿相，四海论心只弟昆。  
老忆躬耕困随牒，春风挥泪栗区村。  

晁补之　连日顺风  
昔日肩吾上国行，鱼龙黑浪自堪惊。  
我今憔悴西风稳，却是江神不世情。  

晁补之　流民  
生涯不复旧桑田，瓦釜荆篮止道边。  
日暮榆园拾青荚，可怜无数沈郎钱。  

晁补之　庐山  
丹碧沉沉虎豹闲，松幢引度九重关。  
人间未觉浑无路，天上还惊更有山。  
瑶草红泉供挹酌，金风白露送跻攀。  
良游自叹平生误，便作归来鬓已斑。  

晁补之　鲁直复以诗送茶云愿君饮此勿饮酒次韵  
相茶真似石韫璧，至精那可皮肤识。  
溪芽不给万口须，往往山毛俱入食。  
云龙正用饷近班，乞与麤官诚腼颜。  
崇朝一碗坐官局，申旦形清不成宿。  
平生乐此臭味同，故人贻我情相烛。  
黄侯发轫日千里，天育收驹自沠渭。  
车声出鼎细九盘，如此佳句谁能似。  
遣试齐民蟹眼汤，扶起醉头湔腐肠。  
颇类它时玉川子，破鼻竹林风送香。  
吾侪幽事动不朽，但读离骚可无酒。  

晁补之　鸾车引  
推鸾车，伐鼍鼓。  
从帝子，迎天女。  
天女喜，立龙旗。  
冯小宝，光陆离。  
云斑斑，覆铜山。  
新城鸣鴃如乳乌，飞来为尔栖青梧。  
控鹤府令云衣裾，仆射窜死令公诛。  
妇惧儿无呼，儿呼惊索胡。  
宜都内人立次且，手擎何物金唾壶。  
请为大家画长图。徐公子，  
哗且止，卿无来。  
明堂屡舞覆龙杯。覆杯之傍戏大鼠，  
卿欲投之梁公惧。  

晁补之　马当风涛中  
从祖昔为州别驾，上书尝欲径枞阳。  
乘危更觉思遗迹，惭愧篙师戒马当。  

晁补之　漫成呈文潜五首  
无心看春只欲坐，偶骑马傍春街行。  
可怜愁以草得暖，一寸心从何处生。  

晁补之　漫成呈文潜五首  
花如怨人不近眼，深院一枝春得知。  
东风不是不爱惜，刚为花愁真是讀　。  

晁补之　漫成呈文潜五首  
十年闭户不作舞，为客一整红罗裙。  
莫倚琵琶解写怨，朱帘垂下阿谁闻。  

晁补之　漫成呈文潜五首  
平时无欢苦易醉，自怪饮乐颜先酡。  
乃知醉人不是酒，真是情多非酒多。  

晁补之　漫成呈文潜五首  
不是生情薄桃李，广陵一株名最高。  
俱飞蛱蝶莫猜忌，端为蜻蜓避伯劳。  

晁补之　漫浪阁辞  
沛高皇之受嬴兮，刘别子曰楚元。  
羌好诗而说羲兮，敬设醴于穆生。  
戊始怠而穆去兮，申白笑而钳市。  
冨传孙而失国兮，派辟强之支子。  
爰清净而少欲兮，以身悟乎霍光。  
蹇孙向之洽闻兮，至耆老而弥良。  
曰众贤和于朝兮，万物和于野。  
粤百世而能调兮，民胥来而凤下。  
惟刘有后于楚兮，千岁发夫道原。  
流其芳以益远兮，伟壮舆之不愆。  
厡惟博而好直兮，向异世而复起。  
舆惟进而未已兮，载向学亦不坠。  
彼元结之信修兮，羌何为此漫浪也。  
将履中而晦外兮，其徳固天之放也。  
惟漫浪之为言兮，匪正则之嘉名。  
岂其惩屈之死忠兮，欲猗移以保生。  
结当易之一爻兮，幽人履而正吉。  
舆方壮而恶书兮，弃尔辅欲谁赖。  
吾语子漫浪之可兮，遗物往其庶几。  
苟畏人而群于人兮，拭唾面其犹殆。  
朝骋望乎紫霄兮，夕归次乎左蠡。  
五老兮在上，星子兮在下。  
垂瀑介于高丘兮，洞深林而北靡。  
飞梁亘于三峡兮，倏异景而殊世。  
青松屋兮桂宇，辛夷房兮梅户。  
兰糗兮菊粻，荪体荐兮肴若芳。  
云驷兮霓辀，岁将晏兮谁与游。  
烟为衣兮水为佩，君谁须兮林之际。  
吾以漫为旌兮，建彼太虚之上也。  
吾以浪为乘兮，周彼八荒之外也。  
羾万里厕不逢人兮，御谒我以宜止。  
晻込込而旷汹汹兮，羌何以辩乎明晦。  
弥高出于千仞兮，群凤过而北南。  
弥幽径于雷室兮，列缺惊而后先。  
求佺侨而不得兮，咸勃窣其在下。  
乃山泽之舑兮，夫何足以跂而望我。  
茫吾不知其所如兮，黔嬴告我以何舍。  
出无阴兮入无阳，旋丹崖兮匝大荒。  
忽临睨夫故居兮，羣梯危之蜂户。  
伛白叟之扶童兮，迎谓我以良苦。  
返吾稼兮复吾樵，山{山悤}{山悤}兮江滔滔。  
舆先人之善俗兮，虽百世犹未攺。  
彼鲁衰而龂龂兮，吾老穉以知耻。  
匪礼失而求野兮，民固化于不恌。  
舆克家而好常兮，庸谨行以毋憆。  
怀向厡之遗直兮，念尔祖而履薄。  
陈洪范之九畴兮，叙三统与七略。  
以为博而弗考兮，蹇无用而束阁。  
纷舆世之多贤兮，匪曲全而好修。  
惟仁宅与羲路兮，羌可居而必由。  
结信贤而自晦兮，忘其同物以迷世。  
凫与波而上下兮，夫固非驹之所喜。  
乱曰：接舆诡而悟圣兮，匪沮溺亦楚狂。  
圣与言而莫顾兮，人以为知乎大方。  
既不足用吾中兮，吾将从回宪之所臧。  

晁补之　陌上花八首  
郊外金輟步帐随，道边游女看王妃。  
内官走马传书报，陌上花开缓缓归。  

晁补之　陌上花八首  
朝云暮雨山头宅，暖日晴风陌上花。  
绛幕何妨行缓缓，送春归尽妾还家。  

晁补之　陌上花八首  
娘子歌传乐府悲，当年陌上看芳菲。  
曼声更缓何妨缓，莫似东风火急归。  

晁补之　陌上花八首  
荆王梦罢已春归，陌上花随暮雨飞。  
却唤江船人不识，杜秋红泪满罗衣。  

晁补之　陌上花八首  
吴歌白纻怨芳菲，肠断怀王去不归。  
陌上如今小花伴，山前山后白鹇飞。  

晁补之　陌上花八首  
临安城郭半池台，曾是香尘扑面来。  
不见当时翠輟女，今年陌上又花开。  

晁补之　陌上花八首  
云母蛮笺作信来，佳人陌上看花回。  
妾行不似东风急，为报花须缓缓开。  

晁补之　陌上花八首  
陌上偷来为看花，饶声鹦鹉莫夭斜。  
犊车缓缓随芳草，不去桃源阿母家。  

晁补之　拟古六首上鲜于大夫子骏其二东城高且长  
东城高且长，下瞰阡与陌。  
谷风丽百草，春华纷已白。  
良时忽如此，驰景一何逼。  
喟彼饭牛诗，终年守寒厄。  
恭俭夙所敦，葛屦伤褊窄。  
身为物逆旅，生乃远行客。  
岂无百日蜡，乐此一日泽。  
美人颜煌煌，奇服烂五色。  
弹筝奋新响，杯酒纵相索。  
斗鸡逐狐兔，六博呼一掷。  
贫士悲失职，坎壈何所迫。  
安知黄鹄举，随时振六翮。  

晁补之　拟古六首上鲜于大夫子骏其六生年不满百  
生年不满百，一日何三秋。  
花开苦多雨，何不张幕游。  
行乐时不再，春荣岂长在。  
古人轻尺璧，愚者昧所戒。  
君看龙与虎，飘忽不相待。  

晁补之　拟古六首上鲜于大夫子骏其三庭前有奇树  
庭前有奇树，好鸟鸣喈喈。  
朱荣被紫萼，采掇以忘怀。  
弃置而不省，秋风凄以摧。  
不惜朝华暮，君行殊未来。  

晁补之　拟古六首上鲜于大夫子骏其四冉冉孤生竹  
冉冉孤生竹，托根中谷卑。  
结发事君子，江蓠近华池。  
江蓠荣有时，迨此春冰期。  
玉盘有嘉餐，思君以忘饥。  
枣下何纂纂，朱实亦离离。  
秋风一披拂，菀其为枯枝。  
愿垂太阳惠，照妾葵藿微。  

晁补之　拟古六首上鲜于大夫子骏其五涉江采芙蓉  
涉江采芙蓉，江上零露滋。  
方舟不能度，日暮白苹悲。  
清波有鸣鸿，荡漾安可期。  
幸因南风逝，寄言钦所思。  

晁补之　拟古六首上鲜于大夫子骏其一西北有高楼  
西北有高楼，缥缈齐紫清。  
周栏十二折，飞鸾结丹楹。  
上有弦歌女，充耳以黄瑛。  
当窗弄白日，颜若苕之荣。  
阳阿奋哀响，梁欐有遗声。  
不惜厉清商，零霜飞园英。  
谁为听之者，皎皎自知明。  
幸承遗褋眷，同车以遐征。  

晁补之　拟乐府十二辰歌  
鼷鼠食牛牛不知，牛不愿髐而愿犁。  
虎噫来风皮见藉，兔狡宅月肩遭胹。  
欲兆幽烽二龙死，独微晋泽一蛇悲。  
失马吉凶方聚门，亡羊臧谷未宣分。  
沐猴冠带去始惬，木鸡风雨漠何闻。  
不须皎皎吠蜀狗，阮子与猪同酒樽。  

晁补之　凝祥池上联句  
粉垣周十里，丹碧焕神宫。  
楼阁晚多雨，梧桐天早风。  
人来夕照外，鸟起白苹中。  
何用厌城郭，沧洲佳兴同。  

晁补之　陪发运右司叔父集金山次韵  
报国身无用，还山计欲成。  
烟霞异尘世，江海慰高情。  
幸继阮咸集，恐惭疏受声。  
清诗逢绝景，未觉负平生。  

晁补之　&nbsp;  

晁补之　陪关彦远曾彦和集龙兴寺咏隋时双鸭脚次关韵  
风起雷塘陵上尘，雨荒苔院两株春。  
楼台有迹皆余烬，草木无知尚见珍。  
博士独能名玉棐，使君还许寿灵椿。  
宣城此物常充贡，谁与连艘送万囷。  

晁补之　蒲津系桥次李棻韵  
激箭波涛上，为梁木石雄。  
铁牛惊陕右，流马出关东。  
潦集连艘断，冰融一水通。  
询谋自谁可，贤有赞皇公。  

晁补之　蒲萄  
蒲萄新条易扶疏，椿花锁碎满庭除。  
旱干只喜雨破土，潦润不忧河决渠。  

晁补之　栖贤寺三峡桥  
绝壁秋标天外剑，深溪冬吼地中雷。  
上宫未信无人到，朱阁飞从顶上来。  

晁补之　齐山怪石森耸其西峰日小九华  
山上有山俱巃嵷，谷中通谷更唅呀。  
借君筇杖穿奇崄，直至西峰小九华。  

晁补之　千秋岭上  
永日倦高跻，盘回四望迷。  
松根危抱石，岭路曲随溪。  
马腹飞云薄，山腰过雨低。  
阴崖不可度，谁此构长梯。  

晁补之　谯都对酒忆玉函山  
不遣西楼对玉函，宋谯频缀副车衔。  
今年重污花前酒，犹是扬州别驾衫。  

晁补之　谯国嘲提壶  
何处提壶鸟，荒园自叫春。  
夕阳深樾里，持此劝何人。  

晁补之　琴中宫调辞  
神仙神仙何处，青山里，  
白云际，不似人间世。  
源上正碧桃春，清溪乍逢人。  
住无因，忆红尘，出洞花纷纷。  

晁补之　清口怀应书时雪中舟行  
蚤岁单舟此水滨，雪花都蔽引舟人。  
重来五马真何事，笑雪空成鬓上春。  

晁补之　秋夜古风  
瑶池始波县圃风，邓林飞叶云搅空。  
人间栎社几黄落，晓窗洗黛悲青铜。  
常嗟彭祖悔杖晚，不见王母桃花红。  
安知帝怒削龙伯，舆峤已没归墟中。  
楚人方复感时节，申旦不寐同秋虫。  
虚堂气入枕簟肃，熟寐不复闻嗈嗈。  
大言身塞不得仰，了语无异鸿毛烘。  
天如旋磨人蚁却，更千万日劳何功。  
汉南种柳人笑尔，江潭凄怆雕形容。  
小楼遐观午夜阒，凉月不尽山无穷。  
一身逆旅过万物，千古昨梦如惊蓬。  
胡床收虑蹔一息，杲杲已上扶桑东。  

晁补之　秋夜西岗联句  
城南远人迹，虫响最先秋。  
河汉横疑近，星辰烂不收。  
露浓枝上月，风驶苑中筹。  
下直身田野，相忘世马牛。  
市声城郭夜，遥色草茅幽。  
寂寞容还往，文章得献酬。  
天依阊阖转，斗直未央留。  
清洛东输海，夷门北拱州。  
寒灯知苦织，浊酒识穷愁。  
饱食容高议，苍颜媿薄游。  
黑貂寒事早，青史素心遒。  
附骥容吾钝，黄金试络头。  

晁补之　秋竹  
秋风多烦冤，竹是岁寒物。  
朝寒阶玲珑，暮寒阶恤勿。  
翻然下一叶，未觉瘦崷崒。  
岂无陈根旁，寂莫众头屈。  
何时雷填填，看尔射地出。  

晁补之　求仁复示怨句次韵  
闻说高情久沉寥，絷维谁与永今朝。  
五车犹累方书好，万物先从辩说雕。  
已向季咸心独醉，更缘顺子意都消。  
清秋璧月凉如水，莫遣纤云翳紫霄。  

晁补之　山坡陀辞  
山坡陀兮下属江，势崖绝兮涛波所荡如颓墙。  
松郁律兮其高百尺，旁枝虬鹜葛虆之。  
仰不见日兮之下可依，吾曳杖兮吾僮以吾之书随。  
邈余望兮水中沞，颀然而长者黄冠兮羽衣。  
轩牙顃坦腹涛石箕坐兮，  
石亦有趾安不危，四无人兮可忘饥。  
仙人偓佺兮自言其居瑶之圃，  
一日一夕兮飞相往来不可数。  
使其开口梦中仇池我归路，  
此非小有兮噫乎何以乐此而不去。  
昔余游于葛天氏兮，身非陶氏犹与偕乘。  
渺莽良未可兮，仆夫悲余马怀。  
聊逍遥兮容与，晞余发兮兰之陼。  
余论世兮千载一人犹并时，  
歧叕有歧兮余行诘曲欲知余者希。  
峨峨洋洋余方乐兮，譬余舟于水。  
鱼沉鸟扬亦不知，何必每念辄得应余若击，  
坐有如此兮人子期。  

晁补之　上马  
上马笑属君，归期在十日。  
来时草白芽，归时青郁郁。  
来嗔马蹄急，归嗔马蹄缓。  
人心自如此，马蹄终不变。  

晁补之　苕霅行和于潜令毛国华  
苕溪清，霅溪绿。  
溪水湾环绕天目，山间古邑三百家。  
日出隔溪闻打衙，长官长髯帽乌纱。  
不曾执板谒大尹，醉卧紫兰花影斜。  
紫兰花开为谁好，年年岁岁溪南道。  
不见西陵白发人，荆江夜雪唱阳春。  
阳春绝唱和者寡，客醉闻之双泪洒。  
夜来魂梦海中山，缥缈云涛烟浪间。  
云涛烟浪不可渡，睡觉秋风落桐树。  
秦吉了，秦吉了。言语无人会。  
无人会得奈君何，且向紫兰花下醉。  

晁补之　身世谩悠哉  
身世谩悠哉，田园首重回。  
春来亦何事，忽忽叹庭槐。  

晁补之　慎思闻家弟无斁捷解见贻用前韵  
吾弟平生辛苦同，匹雏志举百钧钟。  
自惭操瑟尚不斥，劝使力田终有逢。  
青眼故人欣捷报，白头老母喜占从。  
书林傥预西城集，爵子酣酣香正浓。  

晁补之　渑池道中  
虎狼敌国易良图，望见将军要引车。  
不畏秦强畏廉斗，古来只有蔺相如。  

晁补之　渑池道中寄福昌令张景良通直  
十年一梦间湖湘，欲往从之道阻长。  
可但知君爱彭泽，不应言我薄淮阳。  
马穿崤底流泉白，鸟下关头落照黄。  
愁作驿亭寒不寐，怀人思古九回肠。  

晁补之　省曹梦游山示无斁  
万里归来兄弟乐，百年多病井庐思。  
如何骑马穿靴地，只梦登山着屐时。  

晁补之　十月九日初谒卫真太清宫二首  
虚庭下拜初形肃，秘殿瞻容更魄惊。  
何必囊函窥至妙，始知尘垢负平生。  

晁补之　十月九日初谒卫真太清宫二首  
帷间角麈千年白，庭下髯羱一点青。  
当日乘云无马迹，只今遗木尽龙形。  

晁补之　示张仲原秀才二首二  
城头急雨昏长川，城边清流鸥鹭闲。  
城西云黑电脚落，斜日正在城东山。  

晁补之　示张仲原秀才二首一  
去年钜野张狂澜，黄河水不到鱼山。  
焦城有屋仲子筑，它日能来相往还。  

晁补之　视田五首赠八弟无斁  
河流之所濡，一斛泥数斗。  
我庄当水穷，乃比石田瘦。  
尚无东陵瓜，况有南山豆。  
天雨不可期，且复鞭牛后。  

晁补之　视田五首赠八弟无斁  
苏秦不愿印，乃在二顷田。  
东皋五十亩，力薄荆杞填。  
择高种苜蓿，不湿牛口涎。  
拙计安足为，朝往而暮旋。  

晁补之　视田五首赠八弟无斁  
薄游废家务，待子营糗粮。  
庄奴不入租，报我田久荒。  
凌矜马到门，硉兀牛卧场。  
立苗苍耳根，此策殊未长。  

晁补之　视田五首赠八弟无斁  
家世不为农，长安有大第。  
官粮弗充口，万里聊自庇。  
一从学聱牙，世事百色废。  
卖牛姑补屋，岁晚霜雪至。  

晁补之　视田五首赠八弟无斁  
居贫废文字，铫鎒学苦耕。  
怪子独伶俜，久与地力争。  
苦耕又不时，狐虺日纵横。  
高原一释耒，叹息心怦怦。  

晁补之　试院呈文潜用前韵  
神交千古圣贤中，尚想铜山应洛钟。  
倾盖十年唯子旧，知音一世更谁逢。  
天如蚁磨髒髒旦，谈似缲车亹亹从。  
邻榻邓侯那不共，拥衾百首兴方浓。  

晁补之　试院次韵呈兵部叶员外端礼并呈祠部陈员外元舆太学博士黄冕仲  
盛世天休沓，真人宝历开。  
太任当政闼，元老位公槐。  
莫盛官人始，相从试士来。  
鸣珂咸俊彦，索米独尘埃。  
未叹官曹隔，多惭赏监陪。  
成川须甽浍，崇厦要条枚。  
文武中铨集，丹铅百卷堆。  
豚鱼聊可辨，皮弁不应恢。  
虎出争亡矢，蛇成屡夺杯。  
调锺求雅滥，烈火试民瑰。  
绿暗惊庭叶，朱明换律灰。  
得枭夸艾捷，闻鹤悼坚摧。  
茧绪谈飞麈，渑波酒挹罍。  
赓酬皆绝韵，搜索病非才。  
半是仙槎客，曾随禹浪雷。  
遭时鱼奋角，失路剑生苔。  
胆气冲星在，词源卷汉回。  
声名改闾里，轩冕映舆台。  
谖草怀堂北，灯花粲妇腮。  
凉风吹枕梦，薄雨滞城隈。  
号奏天官近，胪传御史催。  
康衢骥鸣跃，归檐仆讙咍。  
华省深扃钥，衡门翳草莱。  
尚怀休假远，别语重裴徊。  

晁补之　试院次韵文潜欲知归期近呈天启慎思  
眉山得张侯，心许出一手。  
临川见蔡子，千载慰邂逅。  
邓君起南国，磊磊看三秀。  
譬如黄锺陈，我尚瓦釜吼。  
欲知归期近，唤马牵出厩。  
官壶持饷妇，倾写不渍口。  
千章输明堂，勿问草泽有。  
群公自凛凛，水镜照妍丑。  

晁补之　试院求李唐臣画  
有客携来白团扇，看君画出翠微峰。  
忽然陂水变阴雾，便有松林吹晚风。  
松林陂水静何极，何处归舟天际识。  
韦侯直干傥不难，杜陵东绢那能惜。  

晁补之　试院中秋  
秋风吹空雁旁午，长天无云月呈露。  
为须通晓照清樽，莫遣中宵生薄雾。  

晁补之　收麦呈王松龄秀才  
晁庄寂莫依东山，王庄负郭容往还。  
东山刺蓟深一尺，负郭家近饶盘餐。  
穿鞋戴笠随麦陇，旱日炎炎烟燎颜。  
贱贫辛苦事当尔，君屋鳞鳞三百间。  

晁补之　守蒲次新安西先寄府教授之道弟  
文章之子日翘翘，恐不能如岂有超。  
助我彤襜问民俗，烦君泮水采风谣。  
预知薄宦妨同处，且可清樽约屡招。  
十月驱车汉函谷，冷云高处望中条。  

晁补之　守蒲过洛思十岁时侍先君寓居泣涕成诗二首二  
先君欲筑伊川意，四十年间万事非。  
他日一廛从可卜，白头持此欲安归。  

晁补之　守蒲过洛思十岁时侍先君寓居泣涕成诗二首一  
建春门外柳依依，迸泪当年彩服嬉。  
穷子更无逢父日，匿王空记看河时。  

晁补之　书周开祖子抱一发愿文后  
欲爱生诸秽，俱盛一草囊。  
应从持犯入，当发紫金光。  

晁补之　叔与戏云谓我穷我尝伤食从而嘲之  
羊踏胸中昨夜蔬，不应扪腹怪如壶。  
妇家得餵犹须忍，莫索槟榔笑尔舑。  

晁补之　顺之将携室行而苦雨用前韵戏之  
十旬九雨龙淫荒，林蝉砌蟨俱悲凉。  
丰隆不闵行泽足，犹唤脂车烦阿香。  
我知此咎非风伯，凭凭幕天尔勍敌。  
王郎行李望秋晴，莫污北飞双凤翼。  

晁补之　巳卯六月赴上饶之谪醇臣以诗送行次韵留别  
小雅思深志不悲，反骚未与昔人违。  
五车谩苦君何益，三径都荒我未归。  
要过香垆双履步，却从彭蠡一帆飞。  
它年笑向张公子，应带烟霞满客衣。  

晁补之　泗洲王谏议明叟留饮  
云水东游蚤岁怀，半生尘土却教回。  
两行堤柳关心在，一点淮山入眼来。  
北省主人夸酒好，南风稚子喜帆开。  
扬州底事牵行色，端为琼花芍药催。  

晁补之　松菊堂读史五首  
不作文饶将相官，野人亦羐党人间。  
筹边措国俱无用，空对平泉草木闲。  

晁补之　松菊堂读史五首  

晁补之　&nbsp;  
吾慕斯人不以官，会昌一梦中兴间。  
何须更作穷愁志，秋雨长时睡正闲。  

晁补之　松菊堂读史五首  
明光甲挫三言内，悉怛谋亏一算间。  
成败关心不瞑目，我今无此只应闲。  

晁补之　松菊堂读史五首  
平生精爽皋夔内，一世功名贝锦间。  
再梦令狐亦何事，可能到死未心闲。  

晁补之　松菊堂读史五首  
当年伏地全杨李，公亦何知爱恶间。  
千古论心许公近，百年归意与谁闲。  

晁补之　送八弟无斁宰宝应  
穷邦迫秋成，霖雨厚土湿。  
邅吾上涞水，濞汹三峡疾。  
邦人送之子，岸潦饮马膝。  
凄凄属方升，澹澹惊并集。  
冲湍顺涂路，游波汇原隰。  
安知禾黍腐，转觉蛙黾急。  
何由干此潦，问天借九日。  
萧萧荆棘晚，亹亹霜霰密。  
之子向南州，铜章宰一邑。  
何须念宋远，古谓跂余及。  
扬舲堤柳尽，把醆淮山入。  
封圻吴楚徼，郡县秦汉袭。  
开门驵侩哄，辏浦篙帆翕。  
平旦书百函，交衢客三揖。  
新湖容鼓铸，甲令贵绥辑。  
之子搴词科，闻诗不读律。  
古来学为吏，颇自吾儒出。  
足民与知方，求由有政术。  
鞭笞麇鹿骇，亦恐日不给。  
先君卓鲁后，之子况早立。  
焚香闭合坐，啾耳从潗濈。  
官忙尚偷闲，文字要巌岌。  

晁补之　送北京学生曹慈明秀才之京师  
魏武子孙今寂莫，唐来只有画将军。  
邺城初见黄须面，尚喜登堂词若云。  
乃公白首图籍里，小心恐惧教其子。  
文章锦心仍绣腑，屠龙殚家安用许。  
半年系船康海门，官忙不共持一樽。  
冈头黎花吹欲尽，淮口汴流来正浑。  
鄙夫日欲向吴越，官满一封飞魏阙。  
着书虎观未敢言，蔽身蝉叶真痴绝。  

晁补之　送曹子方福建转运判官二首二  
侏儒未用笑先生，孟博聊堪揽辔行。  
学有人民可尝试，诗须山水与逢迎。  
边夷岂识朝廷治，耕钓唯知吏政平。  
台阁时清多俊彦，萧生雅意未宜轻。  

晁补之　送曹子方福建转运判官二首一  
谈经草檄鬓华生，初拥闽山传节行。  
江入桐庐青欲断，溪从剑浦碧来迎。  
茶虽户种租宜薄，盐不家煎价欲平。  
要使祈招歌德意，君恩不为远人轻。  

晁补之　送长道客滑道士  
海山兜率事悠悠，底处仍须着力修。  
莫认箭边曾有鹿，安知蓑外是无牛。  
社樗共作支离病，园絮同为汗漫游。  
亦见颜公为言此，春风过尽不抬头。  

晁补之　送陈逸之筠州  
居贫百草春靃靡，制作舞雩春服美。  
爱君欲赠华韡韡，思君何处无芳卉。  
三年眼花秪欲眠，惊梦往往音跫然。  
单金安所用吾技，术成正复迁刘累。  
不狩何由有貆特，钱閐须勤晚方积。  
呻吟裘氏日已多，恩流三族功比河。  
告行风雨春物空，催花作果黍苖苖。  
亦从梁汴即清颍，湛湛已见江头枫。  
严君被命分符虎，昔者无襦今五裤。  
未劳负米污山川，姑弟酒中从圣贤。  

晁补之　送公为之淮南  
负米万里缘其亲，运甓无度忧其身。  
读书莫学流麦士，挟策勿比亡羊人。  
乃翁辛苦到白发，今汝强勉当青春。  
昔时管鲍以君霸，此两士贾宁非贫。  

晁补之　送会稽关彦远罢官河北  
君年长我二十五，偶以气同均弟晜。  
三岁吹沙禹河曲，一身飞艇越云门。  
未缘狗监知才思，端向牛衣无涕痕。  
秋月圆时应待我，慧林孤磬澹朝曛。  

晁补之　送君  
送君上马时，不道朝垆燠。  
春风入木心，皮肌发红绿。  
春风良易暮，那得勤行路。  
且莫望南窗，胡蝶飞无数。  

晁补之　送李端叔从定州先生辟  
中山老帅岩廊姿，不用犹作诸侯师。  
毛锥变化有风雨，余事亦足疲群儿。  
龙门争骛货趋肆，求货安知于此市。  
百年用舍我何有，一语重轻人取是。  
李君怀璞世又嗤，世人不宝公收之，  
乃知士固伸所知。黄金铸作锺子期，  
不如宴子共一时。时平关键一臂持，  
于何用此宾主为。鞭长未可施马腹，  
要以高名詟殊俗。应戴接罹携葛强，  
笑谈过市人隘坊。勿忆平山如岘首，  
它日我名同不朽。有年公昔但吟诗，  
无事君今姑饮酒。只忧我似蠹书鱼，  
无复骧首鸣盐车。一麾傥许从方伯，  
要着韎韦亲丈席。登临相与看刘公，  
长啸犬羊空漠北。  

晁补之　送李知章下第归河北  
斗鸡击剑邺王台，万古英雄死不埋。  
子去悲歌宜有和，露萤白首亦常材。  

晁补之　送刘景文两浙西路都监  
刘侯八尺力如虎，遣守黄河千里堤。  
闭门寒郊似深隐，虫响秋巷墙悬梨。  
我官北门四换岁，访饮屡过城濠西。  
雁飞不到建章阙，欲往何异车无輗。  
诗篇惊人众侧耳，蚤有高誉无卑栖。  
诏绥兵马吴八郡，画船下汴光生蝩。  
西湖灵隐天下冠，幽人释子多招提。  
松林竹坞我行地，拂拭定有尘埃题。  
山堂清酒小泥赤，吴歌白纻双蛾低。  
少年放意入云水，只今块坐愁冠笄。  
君行日夜向佳景，洞庭霜落羞鰅夷。  
莫夸能饭便鞍马，闽琛海赆通蛮溪。  
时平游宦行乐耳，属有佳客须频携。  
明年我亦丐一邑，扁舟江上随凫鹥。  

晁补之　送龙图范丈德孺帅庆  
君不见先君往在康定中，奉诏经略河西戎。  
大顺胡芦尽耕稼，贼书不到秦关东。  
边人咸识侍中子，至今犹说将军似。  
给事文武龙图贤，大冯小冯安足言。  
龆年书传有肝胆，二十起家车槛槛。  
蛟龙云雨时可用，麒麟图画功非晚。  
况闻驰传厌山谷，顷时河陇严飞挽。  
朝廷属休兰会兵，秦人倚庆为长城。  
时平斥候正须远，军闲留田未宜轻。  
东风浩浩吹榆柳，相劝西城古原酒。  
班春曷不问遗老，先公远谋尚多有。  
女郎山下万貔貅，部曲肥马身轻裘。  
比曹赏赐饱无用，谈话岂得希封侯。  
赵边今日须李牧，士无超距姑食肉。  

晁补之　送吕承奉至山从吕龙图晋伯辟秦州机宜  
去日剧奔骥，新交非曩图。  
怜君事业长，蔚若颐生须。  
表东海者谁，君世有显儒。  
端委论百揆，鞭弭雄千夫。  
二陈诗礼伯，八荀纨绮雏。  
尝闻达大家，可以济八区。  
功名望圣世，忠孝自吾徒。  
我昔拜秦州，词林炳于菟。  
见谓可与言，锄荒而破觚。  
刳中不宿秽，味道因有腴。  
斯文望若人，颠沛一手扶。  
白头远绥边，狐兔安足驱。  
汲黯在朝廷，永绝淮南觎。  
平叔不斗羌，事正今日须。  
今君撰杖屦，还向府中趍。  
问讯不弃捐，寄声亦疏迂。  
何当质疑义，卖剑老樵苏。  

晁补之　送梅校理子明通守杭州  
金明池上柳，人折一枝春。  
赠子意不浅，东游云外身。  
人生半刺史，朱绶光四邻。  
此岂经世怀，但慰垂白亲。  
钱塘我旧游，颇复识其人。  
不应山水改，但恐猿鸟新。  
章台走马客，冠盖尽要津。  
窃禄我自惭，便面聊障尘。  
亦思一舟去，共醉西湖滨。  
时平自行乐，不为千里蒪。  
归来麒麟上，献纳当及辰。  

晁补之　送欧诚发  
春风共载扬州路，屈指都疑梦夜阑。  
可是重来俱白发，只堪归去却黄冠。  
为郎我赖文书少，作邑君逢政令宽。  
自古江山胜尘土，莫轻故步爱邯郸。  

晁补之　送石梁赴举  
鹤知半夜鸡知旦，岁晚淹留客心乱。  
功名识时贵及早，不忍饭牛衣至骭。  
家居负米有季弟，能视明星弋凫雁。  
男儿业就可以行，桃李荣时腰绶灿。  

晁补之　送昙秀师归庐山梦斋  
扁舟又过楚江东，庐阜霜晴翠扫空。  
四海五湖皆逆旅，千岩万壑正秋风。  
会观沙界无华处，何必茅斋是梦中。  
已悟三生旧知识，不因天竺寺前逢。  

晁补之　送外舅杜侍御使陕西自徐州移作  
建隆以来论人物，得士与古相低昂。  
人才历数仁祖世，后生嵬琐无复望。  
老成寂莫典刑在，杜公玉立映班行。  
少时学问圣贤说，松柏岁寒观老节。  
得官乌府不须臾，正色空闻动帷闼。  
铄金众口未必然，天与名城慰萧屑。  
王师顷缚山西酋，朝廷却怀西顾忧。  
凉州旄钺何足恃，岐陇须公勤传邮。  
平生经国有雅意，乘流得坎惟所值。  
作官施设要近民，金马严徐等儿戏。  
诏书宽大人乐生，吏安为弛威不行。  
金城那可无粟守，尧舜与民宁并耕。  
茶盐资国何必古，俗儒徇名不知务。  
精神折冲在本强，要以雍容在苍遽。  
知无不为公自期，岂弟君子神所私。  
秦山渭水照车马，属城列县观威仪。  
此行属任良不恶，金鱼新佩明光墀。  
谁言直谏居内少，淮南盗铸烦抚绥。  
时平王度日金玉，岁晚汲公还见思。  

晁补之　送吴黯赴阙  
我初官此君未来，君今去此我未往。  
翻飞岂不慕缅邈，留滞何能悲鞅掌。  
学道平生昧蹊径，半世端如走榛莽。  
古人曾病田甫田，切磋安可去吾党。  
东风消雪送鸿雁，南国连山生筱簜。  
为当归梦五湖中，会有高名百寮上。  

晁补之　送永嘉君回至鹿邑东门外作  
冬温榆柳未全雕，黄蝶飞飞缀野蒿。  
华发不堪悲世故，斜川归兴满东皋。  

晁补之　送张缗子望太常簿  
张侯于我丈人行，十年江湖心乡往。  
平生独立白雪曲，少时妙誉青云上。  
胡为四十尚飘蓬，逢衣骑马邺城中。  
将军宝帐簪履肃，开府画筵箫鼓雄。  
况复儒宫饱闲暇，堂有丛书竹萧洒。  
论文不厌夜经过，起看北斗插黄河。  
相逢安得怨寂莫，仲宣楼头良可乐。  
何当奇计出番禺，未应长檄开邛筰。  
太常句稽亦不冗，少卿淑问清时重。  
俎豆之事则尝闻，男儿读书业有用。  
归去天边道路长，东风春草满池塘。  
美人不来时晼晚，谁与玩此林间芳。  

晁补之　送赵燮  
赵侯慷慨诸公客，少日论兵今发白。  
自言颇似鞴上鹰，老得一州聊锻翮。  
送行谁复双眼青，断肠红颊倾渌醽。  
停歌自解水苍佩，醉骑紫燕黄河冰。  

晁补之　送赵正夫京东漕  
朝持使者节，骑出大明宫。  
霜拂蓬壶外，春生海岱东。  
清时忧国事，白首问民风。  
我亦何为者，丹鈆点勘中。  

晁补之　送直阁杜君章守齐  
杜公文史不读律，平反世称徐有功。  
官为列卿位亦显，皋陶事与礼乐同。  
书生骫骳笑法令，弦歌不媿陵陂中。  
众贤和豫治乃举，但愿主圣朝廷公。  
白头典校汉天禄，未烦载酒如扬雄。  
自言臣老应报国，五马便去如飞鸿。  
京东耳闻事可数，似说振贷仓储空。  
裕民诚患力不足，措国岂与民俱穷。  
才难所要遇事了，仁厚未免无能蒙。  
囊中餐玉百未试，干越在匣光生虹。  
却嗟鈆椠坐弃日，伊我何补羞儿童。  
力能如虎安敢尔，鬓毛幸未成老翁。  
亦思一郡效尺寸，官卑未许伸喉咙。  
饱知世事秪坐啸，又看马鬣吹西风。  
平生放意在云水，落身尘土禽闭笼。  
经时无酒对佳客，借与歌舞开心胸。  
公行媌曼载双舸，谁与客劝琉璃锺。  

晁补之　宿采石追怀沈丘叔父同应诏渡此今二十七年矣而叔父谢世补之方远适  
二十七年前应诏，黄昏同上木兰舟。  
江山依旧人琴寂，白首南迁泪迸流。  

晁补之　锁试呈同舍三首  
官局悠悠共此行，来时庭菊未含英。  
五更脱叶惊书几，一夜寒砧满禁城。  
诗似凉风来有思，酒如清露挹无声。  
何时骢马催归去，更有林端魄一生。  

晁补之　锁试呈同舍三首  
天街初月映天河，拜敕东华走马过。  
解榻暂如龟遇木，闭帘还似雉婴罗。  
倦依书册工催睡，闷倚诗篇足当歌。  
可待纷纷厌朱墨，昼闲唯有饮无何。  

晁补之　锁试呈同舍三首  
周行栉比未应充，荐庙方求古鼎钟。  
经眼乍愁千纸积，解颐聊喜一言逢。  
黄花庭槛时虽过，白酒邻槽愿可从。  
更促寄衣真似旅，晓堂初怯露寒浓。  

晁补之　汤村逢陈安性  
束装清晓来江浦，瘦马羸童犯山雨。  
解鞍入寺闻钟声，堂上僧斋日初午。  
故人聆我足音喜，纱帽相逢坐东庑。  
别来几日颔生须，相见惊疑更问语。  
念昨与君俱随书，贫贱不为人比数。  
侍郎门馆乏容悦，举子文章惭莽卤。  
瞽言强献亦何有，君去东州我之楚。  
可怜今日江头路，草草逢君具鸡黍。  
我贫无策未容饱，君禄虽微不犹愈。  
如今未可计得失，且作新诗致醇醑。  

晁补之　题伯时画  
单于射获明妃笑，劝酌蒲萄跪小胡。  
不恨别宫昆莫老，应怜超乘子南夫。  

晁补之　题段吉先小景三首  
惨澹天云欲雨低，秋山人静鸟声稀。  
似闻谷响飞黄叶，恐有孙登半岭归。  

晁补之　题段吉先小景三首  
人生何事踏尘埃，闲处胸襟足自开。  
不作终南养高价，小山幽桂好归来。  

晁补之　题段吉先小景三首  
碧天无际日悠悠，风静沙平不见洲。  
彭浪矶边亦如此，危峰独木系扁舟。  

晁补之　题工部文侍郎周翰郭熙平远二首二  
洞庭木落万波秋，说与南人亦自愁。  
欲指吴松何处是，一行征雁海山头。  

晁补之　题工部文侍郎周翰郭熙平远二首一  
渔村半落楚江边，林外秋原雨外天。  
谁倚竹楼邀大艑，天涯暮色已苍然。  

晁补之　题谷熟驿舍二首二  
一官南北鬓将华，数亩荒池净水花。  
扫地开窗置书几，此生随处便为家。  

晁补之　题谷熟驿舍二首一  
驿后新篱接短墙，枯荷衰柳小池塘。  
倦游对此忘行路，徙倚轩窗看夕阳。  

晁补之　题惠崇画四首春  
东风回，江上渚，  
何处来，双白鹭。  
灼灼岸间桃，依俙兰杜苗。  
一衔湍濑鳞，一下青林梢。  
潇湘绿水春迢迢。  

晁补之　题惠崇画四首冬  
天高霭霭云昏，江阔霏霏雪繁。  
渚下鸭方远泛，枝间雀不闻喧。  
鄙夫此志相依，生涯稊稗同微。  
欲具沙边短艇，波涛岁晚人稀。  

晁补之　题惠崇画四首秋  
一雁孤风乍临渚，  
两雁将飞未成举，三雁群行依宿莽。  
芦花已倒江上风，云间分飞那可同。  

晁补之　题惠崇画四首夏  
老柳无嘉色，红蕖羞脉脉，  
宛在水中洲，双鹅羽苍白，  
何须玩引颈，颠到写经墨，  
惟应一临流，当暑袗絺绤，  

晁补之　题李偁推官颐斋  
无舍灵龟观朵颐，自求口实君自知。  
谁为此者君名之，其说不烦求我诗。  
君家严君业夔伊，虎视耽耽雄四夷。  
四方是维天子毗，汶阳一室大泽陂。  
我往受业拜门垂，闻公一语洗然奇。  
我归瞠若安可追，君才固是麒麟儿。  
幼读父书壮思施，不卑小官乃吾师。  
况有内乐潜天倪，荒城无人谁过之。  
面城筑室兹逶迤，去年秋雨河股移。  
百草不生苔拥基，蚁子缘础蟨粪泥。  
夜眠不稳忧为池，今年闰早春气迟。  
墙根隙地稍可埤，初植防风种黄耆。  
莱州石鼎青琉璃，地垆宿火风鸣枝。  
对君长语清未疲，外轻内顺生理宜。  
问从何得聊我治，眉州夫子言可规。  
麻田处士术安期，今之崇丘历九疑。  
见人不语下臂驰，遁逃乎阴食蛤梨。  
君何伧囊不往随，与访汗漫还无时。  
还无时，我何适，北山之南南山北。  

晁补之　题庐山  
南康南麓江州北，五百僧房缀蜜脾。  
尽是庐山佳绝处，不知何处合题诗。  

晁补之　题彭郎小姑祠  
山与矶名从地志，姑兼郎号出江民。  
世间称谓无真实，闻说双祠自有神。  

晁补之　题僧法芝锺山诗后  
明珠出袖四百非，座有烟霞草木香。  
断取锺山擎石掌，那知不下净名床。  

晁补之　题僧昙秀锺山杂咏二十首后  
明珠出袖四百琲，坐有烟霞草木香。  
断取锺山擎石掌，那知不下净名床。  

晁补之　题文潜诗册后  
君诗容易不着意，忽似春风开百花。  
上苑离宫曾绝艳，野墙荒径故幽葩。  
惬心刍豢非杂俎，垂世江河自一家。  
头白昏昏醉眠处，忆君频夜梦天涯。  

晁补之　题袁耕道所收小飞来  
藏山常恐负而走，壶中九华安在哉。  
忆似冷泉亭畔见，为君题作小飞来。  

晁补之　题周廉彦所收李甲画三首二雁  
雁网罗无限稻粱微，怜尔冥冥亦庶几。  
戏鸭眠凫满中沚，衡阳无意更南飞。  

晁补之　题周廉彦所收李甲画三首三鸭  
鸭急风吹雪满汀洲，迎腊淮南忆倦游。  
小鸭枯荷野艇冷，去年今日冻高邮。  

晁补之　题周廉彦所收李甲画三首一鹊  
鹊上林花妥逐莺飞，愁绝江南雪里时。  
嚄唶何须旁檐喜，毰毸相对两寒枝。  

晁补之　题宗室大年画扇四首  
柳动燕初来，波生雁将去。  
惟有小崧高，苍苍自如故。  

晁补之　题宗室大年画扇四首  
鸲之仍鹆之，尔名今是非。  
人言不踰济，何事满苔矶。  

晁补之　题宗室大年画扇四首  
西风入丛竹，惨澹带秋阴。  
惊起中沞雁，衡阳万里心。  

晁补之　题宗室大年画扇四首  
王孙蕴奇意，纨素澹云烟。  
借与王摩诘，含毫思邈然。  

晁补之　听阎子常平戎操  
峄阳之孤桐，踣自霹雳斧。  
龙伏之灵林复古，断文横截丝百缕。  
下垂七轸如牛乳，上有明星稀可数。  
当轩拂拭待君鼓，君心有在君未语。  
仲尼昔时从师襄，颀然一人犹望羊。  
我独怀之千古长，杖策不省颐之忘。  
去年河决疮未补，今年赤地无禾黍，  
像龙焚尪亦何取。堂上平戎不敢听，  
且激南风召时雨。  

晁补之　廷贤求赋先春亭  
筑圃名亭尽可人，东皋百卉故先春。  
丘原满目皆安在，桃李成蹊又一新。  
藄草烦君开蒋径，漱醪容我着陶巾。  
青门瓜好平生事，欲遣朱辬便卜邻。  

晁补之　同刘景文登大安阁  
刘侯先将军，忠义当代显。  
喑噁指戎虏，却走自相践。  
西坡坐首鼠，势蹙不得免。  
天怜壮士穷，有子如此鲜。  
清时铸农器，文字正须勉。  
行吟畔牢愁，愤悱亦足遣。  
时来蹑云梯，仰视天宇展。  
下俯河两涯，牛马细不辨。  
达生匪行怪，未用惊邑犬。  
官闲尚数临，泑泽要清浅。  

晁补之　同柳戒之夜过三学院  
步月寻溪过佛斋，溪边石藓湿芒鞋。  
虚窗独卧听松竹，半夜一山风雨来。  

晁补之　同鲁直和普安院壁上苏公诗  
畏暑聊寻寺，追凉故遶池。  
雨园鸠唤妇，风径燕将儿。  
散篆萦帘额，留云暗井眉。  
龙蛇动屋壁，知有长公诗。  

晁补之　同鲁直文潜饮刑部杜君章家次封丘杜观仲韵  
廷尉风流才绝尘，最怜高髻歌阳春。  
两鬟亦解倚瑟语，催送花前红袖舞。  
黄张翰墨海内名，席上生风清夏宇。  
封丘自倚笔势豪，不怕当筵赋鹦鹉。  
对酒含情古所怜，乐事几时如过雨。  
阮公炉边不拟归，陆郎班骓无用嘶。  
长灯照出帘幙外，缺月堕落藩墙西。  
斗酒双鱼何足贵，李侯气许山东吏。  
正须新面杂青槐，千里紫蒪江上来。  
长船刻玉流霞动，快引不须帆橹送。  
自作新词碧牡丹，箸击杯翻钗坠凤。  
芍药佳名闻昔人，满插不辞归帽重。  
倒床任作鼻鸣雷，屋上啼乌还唤梦。  

晁补之　同文潜送况之谏议十四丈守潞过成季作  
午投李同年，下马汗如洗。  
城南迫送客，虽懒聊尔耳。  
出门缭陂陼，白鸟起深苇。  
佛宫横晚霁，窈窕间一水。  
借问客何人，谏垣有直气。  
吾人浮丘伯，聊可与把袂。  
如此邂逅何，得酒亦佳事。  
官闲犹有守，旋折窘六辔。  
可怜千红蕖，的皪奼晚市。  
便当夙驾行，秋风如箭驶。  

晁补之　同杨希仲吴子进李希孝张景良北关纳凉晚过大安寺  
君不见少陵翁，昔时亦厌在泥滓。  
青鞋布袜翁自喜，上关流水入城来。  
青苹之末风未已，驾言出游我无酒。  
张侯为致尊中旨，可怜筑室宁封池。  
下有千房并万蕊，官曹十九民事聒。  
况乃坐堂环榜捶，扬波沐发安在哉。  
我曹官冷奚不来，日长飞鸟困塌翼。  
龟出仰喙鱼张腮，南箕不哆少女默。  
焦暍坐恐昆虫猜，杨君尝揽辔。  
独出无把袂，古藏大般若。  
中天立华厦，同游得吴李。  
张子亦予社，登临物色为我豪。  
长空吹雨来萧骚，原为起  
伏河出没。  
雾作吞吐山卑高，君不见幕中群公府曹掾。  
清谈接武金闺彦，平明趋府罢亭午。  
宁有食顷坐闲燕，我曹放意诚崛奇。  
王事鞅掌惭周诗，嵇康不堪章服裹。  
此事恐得通人嗤，李侯挽我未宜下。  
世间一笑如此寡，鄙夫敢慕从事贤。  
少日采薪勤两肩，草玄亦投阁。  
醉者坠不愕，安能学丁君。  
高举似黄鹤，一廛平生事。  
百壶中虑廓，且当俛仰宇宙间。  
子欲观海须观澜，所思安在良阻艰。  
李侯有嘉意，语若茧绪曳。  
不应开口烦睥睨，爱身为物太早计。  

晁补之　同张子望颜伯仪上关纳凉  
高阁无风华屋热，正午四邻还往绝。  
张侯不厌过市烦，呼我柳堤鸣躞蹀。  
城如虬背卧逶迤，城上戍楼虬白鬵。  
一水贯来深宛转，万家围去绿参差。  
嚣尘塞眼那能避，未暇解衣聊埽地。  
可怜系马着垂杨，可怜台榭对池塘。  
无限芳洲生杜若，芙容菡萏倚新妆。  
鸳鸯相对鸬鹚舞，飞去黄鹂独无语。  
登盘未用伐蛟鼍，苦菜黄瓜亦堪数。  
张侯河目须垂膺，齿如明玉嚼寒冰。  
未须坐上白羽扇，谈言自足驱青蝇。  
司业高情勿寂莫，仲宣从军良可乐。  
欲看诗句出嵌崆，更饶酒量开磅祌。  
广文憔悴独何人，男儿三十四方身。  
相逢得意吐然诺，俸二百钱终不贫。  
野桥伛偻风吹发，徙倚门关临嵽嵲。  
江湖平日忆苏侯，更咏夕阳明观阙。  
人语喧喧未听回，木兰晚放水萍开。  
黄昏下马天似漆，急雨倾屋翻狂雷。  

晁补之　潼关道中  
尘土长安古道深，潼关依旧接桃林。  
使君骢马来何后，道士青牛去莫寻。  
春半河山犹寂莫，日长坑阪正崎嵚。  
平生冷笑元龙误，老觉求田负寸心。  

晁补之　外舅杜寺丞永城守水作诗寄呈  
雪消冰动看通津，草长江南岸岸春。  
莫唱龙舟五更曲，扬州杨柳解愁人。  

晁补之　晚春二首二  
春归风雨一朝尽，画静园林诸趣嘉。  
蜻蜓出水群掠蚋，鹎鵪卫巢双趁鸦。  

晁补之　晚春二首一  
春呼群艳与偕藏，残英风劝作清狂。  
消愁贤圣酬酢寡，破睡枪旗幽兴长。  

晁补之　晚发长芦  
船头勾曲洪涛外，船尾长芦白雾中。  
千里山容初上日，一江帆影尽乘风。  

晁补之　晚雪示阎仲孺  
拂檐点砌静如沙，无限寒林顷刻花。  
明日穷檐深一尺，不知何处觅袁家。  

晁补之　皖口寄怀前太平守陈公度  
常爱东陵早拂衣，我行曾不叩荆扉。  
凭君天柱峰头望，看我扁舟几日归。  

晁补之　皖口遭风  
歨起惊涛渺去程，扁舟三日滞长汀。  
无心坐使群鸥舞，莽眇吾知未可乘。  

晁补之　望金陵  
龙盘虎踞望南津，余烈峥嵘尚霸陈。  
醉着不知风揭屋，可能杨素是江神。  

晁补之　望涡流辞  
望涡流兮浼浼，势南折兮东还。  
水冲隈兮岸圮，嗟龙去兮几年。  
俛余进兮藂祠，俨帝服兮神冠。  
墙壁缋兮怪奇，泯蛇穴兮蜗盘。  
列缺鞭兮雷辀，街两鳗兮骖鳣。  
老龟起兮雾游，跂瑇瑁兮鳖鼋。  
或若马兮非人，纷陪后兮导前。  
木阴阴兮藻长，科斗舞兮下颠。  
儵群出兮旅嬉，忽俱去兮不还。  
意土国兮无龙，恐逃桷兮藏櫋。  
帝有命兮时乘，亦隐隐兮填填。  
世铄石兮流金，将谁职兮此愆。  
包之水可揭也，涣之水可厉也。  
前汝足其暨也，后汝跗其踬也。  
江有鲵兮横渊，海有鲲兮翔天。  
汝隘此兮往争，滔淫水兮八埏。  
重曰：望其厓若有宅于隈。  
不汝争于厓，汝安其隈，泽不必施也。  

晁补之　望香垆峰  
危楼曲径群岩遍，蜡屐青鞋到处逢。  
更上五峰双剑表，香垆依旧半天中。  

晁补之　维夫君兮桂舟一首送梁正受归汶阳  
维君兮桂舟，酌余酒兮揽君留。  
君何为兮此野，菊菲菲兮蝖下。  
韡韡兮煌煌，烂金敷兮袭余堂。  
茱萸兮芙蓉，众芳越兮乱五风。  
饥咀兮灵芝，君歌乐兮余和之。  
日下兮野阴，澹忘归兮中林。  
橘栋兮梅宇，纷琼茅兮被南荣。  
白羽兮黑翮，邀仙人兮语此文。  
余高驰兮世之外，君獃举兮先余至。  
襟带兮东方旦，争门兮汶之阳。  
大野兮始波，翔鷌鹳兮嘷鴐鹅。  
群宿兮迷址，旅食兮殚穗。  
霜肃肃兮叶方下，君欲济兮淹回。  
水信道兮躞蹀，冠如箕兮带长铗。  
里千室兮士一喙，余不善兮纷余谇。  
世谓折扬好兮，余白雪而莫知弃。  
火布而以为垢兮，胡不浣炎而振之。  
彼镆邪而能言兮，工谓余以不祥。  
聊逍遥而挫鋭兮，蒙黯黮而益光。  

晁补之　闻慎思说豪塘居  
闻在豪塘饮，松林日百回。  
当年鹿何往，异世鹤归来。  
未许茅斋并，终期蜡屐陪。  
丹留杉不死，夜气看星魁。  

晁补之　闻文潜舍人出试院约毅父考功寻春  
上界官府多文书，我舑犹比山泽儒。  
闲忙态异亡羊等，一月不见霜侵须。  
虽无京兆白花沥，还有太官青玉壶。  
武安曾孙我外弟，闻君得人助君喜。  
可能饼果餍儿童，不有杯盘到邻里。  
去年南归饮王家，把盏犹见黄梅花。  
城南寻春成岁事，忍不省顾随泥沙。  
世事何须还刺口，轻薄论交翻覆手。  
自怜只似永州甿，归喜蛇存视吾缶。  

晁补之　吴松道中二首二  
晓路雨萧萧，江乡叶正飘。  
天寒雁声急，岁晚客程遥。  
鸟避征帆却，鱼惊荡桨跳。  
孤舟宿何许，霜月系枫桥。  

晁补之　吴松道中二首一  
停舟傍河浒，四顾尽荒原。  
日落狐鸣冢，天寒犬吠村。  
系帆凌震泽，抢雨入盘门。  
怅望夫差事，吴山閟楚魂。  

晁补之　五丈渠  
五丈渠，河水啮堤三里余。  
悬流下喷水渤潏，讹言相惊有怪物。  
泺东渔子浮两舠，清晨径流双鬣摇。  
惊人跳起横触岛，大鲟十尺长夭矫。  
杀之信宿不敢言，并村稍稍闻者諠。  
伐鳞封肉担揭去，两日一村猫犬饫。  
夜来水泛州西原，青青百顷白波翻。  
里巫推变咎渔子，豫且贼神实为此。  
此邦一年不榖食，卖鱼取钱当常职。  
闻道相家口，津人无敢凭。  
大鱼死，小鱼灵  

晁补之　戊子六月十三日曝书得史院赐笔感怀  
君王孝悌纂修意，丞相忠良典领宜。  
却恨身为周柱史，不令人识汉官仪。  
当年请郡新进笑，今日曝书陈迹迷。  
犹有院中宣赐笔，不妨林下醉题诗。  

晁补之　西归七首次韵和泗州十五叔父二  
霏雨晚沾裳，零霜晓被路，  
驱车叹时迈，所遇一无故，  
悠悠天地宇，万物各有聚，  
閟我冰雪姿，幽居从可住，  

晁补之　西归七首次韵和泗州十五叔父六  
赠君彼风兰，佩之可为珰，  
赠君彼露荷，制之可为裳，  
薄言兹撷掇，道远莫置傍，  
峥嵘又岁暮，与君同所望，  

晁补之　西归七首次韵和泗州十五叔父七  
古人重生男，豚酒庆亲戚，  
桑弧射四方，言有四方役，  
奉璋比德性，堕地要膂力，  
如何晋公子，安乐忘所适，  

晁补之　西归七首次韵和泗州十五叔父三  
暮投古店宿，夜闻狐狸嗥，  
仆夫告行迈，起视月尚高，  
清霜来何许，不觉满我袍，  
逆舍良非时，求前兹已劳，  

晁补之　西归七首次韵和泗州十五叔父四  
浮云如游尘，倏忽蔽白日，  
登高念摇落，岁暮一何疾，  
东陵种瓜事，富贵宁可必，  
人生无南北，行乐时易失，  

晁补之　西归七首次韵和泗州十五叔父五  
驱马马走山，回车车渐水，  
涂穷我何适，恸哭盈襟泪，  
巢居识风声，穴藏知雨意，  
救斗曾得伤，缨冠亦可已，  

晁补之　西归七首次韵和泗州十五叔父一  
洁腹不受污，昔人因食薇  
薇亦周土生，悲哉怀永饥  
武王与周公，圣德天动威  
奈此二子何，犹叹安适归  

晁补之　喜文潜自淮南归招饮西冈呈坐客  
春回三楚冰生漪，银台春梦归心驰。  
莫言上水百丈苦，淮渚东风一月期。  
都城经春雪蔽地，百花不放须君至。  
清晨一纸国门书，走马蓬壶下直初。  
保康桥头灯照夜，我马鸣嘶向君马。  
得君岂但官局同，卜邻况近南城下。  
文词翊善知名久，丈人令德于公后。  
同年廖李芸省郎，吴门隐尉身姓张。  
平时花发值此客，随分东墙有春色。  
宫壶赐酒玉流卮，请君但作留春诗，  
人生身外安所知。为君借舞杜廷尉。  
对花有酒那不醉。  

晁补之　遐观栖辞  
窘墙堵之伏潜兮，登斯栖以遐观。  
匪吾居之为隘兮，乾坤曶其盂盘。  
仰攀甍而拊榡兮，宇旷旷而益宽。  
彼何大而能舒兮，吾何眇而莫闲。  
霜肃垄而木枯兮，潦收窦而泽干。  
蓬鸣野而相追兮，呑海水而天寒。  
左睇兮城闉，右盼兮林坰。  
商贾纷其书合兮，陶冶蓊其烟兴。  
之罘杳以在东，双柏近而青青。  
物暇遽之不同兮，余亦不知其何情。  
聊浮游以相羊兮，初怫郁而中清。  
彼坱坙之无垠兮，人驹隙之暂更。  
道本夷而世险兮，夸夺餍而卒平。  
周垣兀其跨衍兮，逝千古于樵耕。  
春与秋之不淹兮，岁忽忽其峥嵘。  
招摇指于北陆兮，澹黄宫之阳生。  
固天道之反覆兮，气默会而孤萌。  
朝卷箔而极望兮，稍雾廊而日晶。  
及昫景之方中兮，晞余发乎南荣。  
浮云起而景翳兮，四暝合而觛星。  
风摵摵而感轩兮，雀啾啾而赴楹。  
收百为以清虑，施余裯而榻横。  
漠汹汹而非声兮，邈冉冉而非征。  
形欺魄而若存兮，神无亏而靡成。  
目瞳垅而罔觌兮，坐待日之方升。  
夜寥寥而未央兮，羌不寐而无营。  

晁补之　夏夜雨意  
凝云遮汉月不舒，微电时照东南隅。  
风条不动柱础湿，初夜深砌吟蝼蛄。  

晁补之　先茔治事归  
先人昔慕栖山乐，贱子今怀陟岵悲。  
柏叶初生石墙短，况无金带买丰碑。  

晁补之　晓发楼子庄  
晓发楼子庄，淮山自兹近。  
春风似恼客，浪稳舟不进。  
长安一回首，堤柳千里润。  
念当整帆席，快若冬蛰奋。  
微生谢拘窘，末路嗟鄙吝。  
林花一迎笑，岩鸟相借问。  
尘埃改颜鬓，坚白畏缁磷。  
江海慰高情，飘蓬自吾分。  

晁补之　谢王立之送蜡梅五首  
未教落素混冰池，且看轻黄缀雪枝。  
越使可因千里致，春风元自未曾知。  

晁补之　谢王立之送蜡梅五首  
恐是凝酥染得黄，月中清露滴来香。  
定知何逊牵诗兴，借与穿帘一点光。  

晁补之　谢王立之送蜡梅五首  
上林初就诏群臣，紫蒂同心各自新。  
谁见小园深雪里，破春一萼更惊人。  

晁补之　谢王立之送蜡梅五首  
诗报蜡梅开最先，小奁分寄雪中妍。  
水村映竹家家有，天汉桥边绝可怜。  

晁补之　谢王立之送蜡梅五首  
去年不见蜡梅开，准拟新年恰恰来。  
芳菲意浅姿容淡，忆得素儿如此梅。  

晁补之　新城塔山对雨二首二  
竹枝草履步苍苔，山上孤亭四牖开。  
烟雨蒙蒙溪又急，小篷时转碧滩来。  

晁补之　新城塔山对雨二首一  
山外圆天一镜开，山头云起似浮埃。  
松吟竹舞水纹乱，坐见溪南风雨来。  

晁补之　行路难和鲜于大夫子骏  
赠君珊瑚夜光之角枕，玳瑁明月之雕床。  
一茧秋蝉之丽縠，百和更生之宝香。  
秾华纷纷白日暮，红颜寂莫无留芳。  
人生失意十八九，君心美恶那能量。  
愿君虚怀广末照，听我一曲关山长。  
不见班姬与陈后，宁闻衰落尚专房。  

晁补之　虚斋  
虚斋闭疏窗，竹日光耿耿。  
更无司业酒，但有广文冷。  
人怜出入独，自喜往还省。  
时作苦语诗，幽泉汲修绠。  

晁补之　叙旧感怀呈提刑毅父并再和六首  
儿童豪气自堪惊，未入乡人月旦评。  
叔向亦闻呼使上，子将一见便知名。  
平生兰省追高步，老去秦川共此行。  
赖有蒲城桑落酒，高楼条华慰人情。  

晁补之　叙旧感怀呈提刑毅父并再和六首  
赋成庚子尚魂惊，往事如风未暇评。  
长乐钟前偶相对，凌烟图上等浮名。  
登车岂是君无意，幞被何妨我自行。  
更许心亲遗貌敬，老来尤见旧交情。  

晁补之　叙旧感怀呈提刑毅父并再和六首  
二人射策几人惊，要与三苏共入评。  
先圣子孙多异禀，累朝图牒有高名。  
书传科斗犹须定，钓拂珊瑚未可行。  
子墨文章豪气在，登临怀古一含情。  

晁补之　叙旧感怀呈提刑毅父并再和六首  
须弥纳芥事堪惊，千岁聊堪一日评。  
世上相逢俱梦寐，古来何处是功名。  
簿书听我依俙了，云水陪君浩荡行。  
便与此山同不朽，不应惆怅复牵情。  

晁补之　叙旧感怀呈提刑毅父并再和六首  
郎潜如我未宜惊，户部须推宰相评。  
他日碧山思却走，当年紫府已收名。  
共知白发生青鬓，未废长歌续短行。  
樽酒不空多坐客，君家余事足陶情。  

晁补之　叙旧感怀呈提刑毅父并再和六首  
亲见扬雄自不惊，吾人要使后人评。  
白圭未可轻三复，小草须防得二名。  
太华耸天如剑立，黄河蹙野似军行。  
栖迟自忆衡门后，可是登楼不称情。  

晁补之　压沙观梨  
邺城旁缺通清沟，城南之水城中流。  
白沙涨陆最宜果，万梨压树当高秋。  
去年花开往独晚，不见琼苞肠欲断。  
隆冬骑马傍高原，却恨枯枝寒日短。  
忽然变化何处来，一夜东风吹雪满。  
晴川极望百亩开，三山银阙正崔嵬。  
杂花不容一朵间，照眼冷艳云为堆。  
堂中置酒对已好，千葩万蕊谁能绕。  
暖景氤氲一片忙，蝴蝶飞来落青草。  
人间浩荡看春光，岂徒田猎心发狂。  
向人惨澹迫归兴，落日岘山催羽觞。  
故园桃李春蹊没，惜哉拔去无奇术。  
明日重寻傥可期，暴雨流阶不能出。  

晁补之　阎醇老作默斋  
净名良久文殊叹，此是如来不二门。  
要识结瘖非是默，应知分别亦无言。  
一弦曾得嵇生愧，三复能令孔子尊。  
正复立谈封万户，时清何害口澜翻。  

晁补之　阎子常求琴弦  
先生三尺琴，断绝弦上音。  
欲求凤喙胶，弱水毛犹沉。  

晁补之　阎子常携琴入村  
阎夫子，通古今。  
家徒四壁犹一琴，今年二月雨霖霪。  
喜君垄麦如人深，屋间幽默咸池音。  
高山流水我非听，听我说君辛苦吟。  
薛老村西十里地，旱日燎原无柳林。  
芒鞋曳杖逐镰笼，当午未食饥烧心。  
芸芸麦田翻黄波，蝻虫盘穗如蜗螺。  
麦未收打催种豆，屋下迹少田间多。  
阎夫子，时我过。  
我与夫子良同科，四体虽勤口餵众。  
煮豆然萁穷奈何，人谓君琴语辛苦。  
此曲无乃伤天和，君不见夫子宋围不糁犹弦歌。  

晁补之　彦鲁字号卷余擢为开封第三用彦鲁韵  
寂寂醒醒谁得知，万重故纸压须弥。  
不缘饶舌丰干道，拾得山间底小儿。  

晁补之　扬州被召著作佐郎自金山回阻冰效退之陆浑山火句法  
二年官扬犹一炊，丞聋毋害守不讥。  
帝知无功呼返之，具舟从江民不知。  
道傍愚叟为涕洟，岂无爱人如尔为。  
我谢叟归视汝儿，风号鸿潦水涸陂。  
冰塞川船不可移，白蝩横野光逶迤。  
寒威上射小日规，旦行一里方午维。  
十日系野儿啼饥，中无载盗过不窥。  
官令十夫为操椎，耶许相力哀复疲。  
我笑遣夫是安施，霜不杀草圣所欷。  
岁十一月冰固宜，逆天进亦不可几。  
为儿搏饭儿安嬉，宁三月暖犹流凘。  

晁补之　扬州杂咏七首  
舶商不入古盐沟，疏凿才争土一抔。  
未说兴圩灌田事，且还歌吹旧扬州。  

晁补之　扬州杂咏七首  
雷陂新作麦田荒，曾说风兴没两郎。  
谁似当年李刺史，春波还引句城塘。  

晁补之　扬州杂咏七首  
欲穿九曲通淮子，只费春夫数日工。  
但见荷花三十里，何须更有大雷宫。  

晁补之　扬州杂咏七首  
蜀冈茶味图经说，不贡春芽向十年。  
未惜青青藏马鬣，可能辜负大明泉。  

晁补之　扬州杂咏七首  
皁荚村南三里许，春江不隔一程遥。  
双堤斗起如牛角，知是隋家万里桥。  

晁补之　扬州杂咏七首  
龙兴寺里青云干，后土祠中白雪葩。  
五百年间城郭改，空留鸭脚伴琼花。  

晁补之　扬州杂咏七首  
杨徐僭盗雄图炽，高吕陵夷霸气阑。  
犹有昆冈作龙虎，千秋原庙奉衣冠。  

晁补之　夜闻慎思吟讽  
疏林小雨月胧明，商颂琅琅半夜声。  
邓子弓强殊未发，欲驰桑本犯坚城。  

晁补之　谒岱祠即事  
泽南三百里，极望横天云。  
云端色凝黛，谛视初可分。  
峥嵘介丘像，澒洞元气屯。  
顷刻有变化，惨澹殊明昏。  
天行帝出震，其位生物元。  
不周偾西北，川乃东南奔。  
宁知六鳌死，竟使二山沦。  
不有是难倾，孰维大块根。  
尝闻周官说，实惟天帝孙。  
神灵所镇守，民物斯芘存。  
幽明吻一理，有道惟常尊。  
不觉下马拜，僮奴亦蹲循。  
乃知正直理，足使冥顽敦。  
三王有损益，商人所尊神。  
明法或不惧，夜行安得逡。  
以此辅世教，庶几驱骜民。  
暮宿太平驿，不眠虑丝棼。  
明朝好天色，万象开胚浑。  
势横恒碣尽，支压齐鲁蹲。  
五色冒日观，一握通帝阍。  
恢拓下嶊嶉，青苍上氤氲。  
泉石竞沮洳，烟岚互纷纶。  
高举躐风海，深蹯跆火轮。  
涛波卷堆阜，一一溟渤吞。  
棋枰视井邑，匕箸藏松椿。  
碧瓦峙双阙，红墙缭长闉。  
愿瞻岩閟客，内涤邪垢魂。  
赐臣登绝顶，一览神秀原。  
万壑射窈窕，三坛矗嶙峋。  
莽不睹项领，何能穷髀跟。  
稍稍指凫绎，依依数亭云。  
松列大夫爵，鸁识将军坟。  
琐屑涧花丽，霏微崖药熏。  
广大良有以，奇险安足论。  
瑰诡有形上，颓然德弥惇。  
得无希夷子，傲世逃深蓁。  
亦有黄冠士，相对如麖麏。  
此曹啮草木，语道良未闻。  
解榻坐中观，洗心驰大钧。  
形气要得一，不然随物泯。  
是事亦姑置，幽寻聊可勤。  
初疑无字碑，莹洁谁敢文。  
又怪玉女井，高绝何由奫。  
俯穿斗仙岩，鸟下天壁垠。  
侧度五贤堂，熊经背逡巡。  
剑石危数履，女萝柔履扪。  
挥斥八极远，风来袂轩轩。  
寥廓自无梯，犹疑天可宾。  
阴谷不敢视，恐落魑魅群。  
安得遂独往，身如黄鹄翻。  
周流遍五岳，采掇芝英繁。  
即欲憩圆峤，或当止昆仑。  
众真迎我语，一笑颜玉温。  
是中差可乐，子胡恋尘樊。  
答此太遗物，身闲犹事君。  
重华迹已远，秦汉事方烦。  
成功属吾宋，五礼垂后昆。  
皇帝二载春，臣备太史员。  
紬绎自帝典，颇识康哉言。  
泥金白玉字，愿颂无前勋。  
有志类韩愈，无书愧文园。  
臣发将雪素，臣心犹日暾。  
今此在林薮，跳身同玴猿。  
徒观众山小，愁绝下天门。  

晁补之　依韵和子充杂言  
君不见东方朔，避世金马门，  
侏儒倡郭同陆沉。滑稽突梯意已深，  
不如孙登闭口逃苏门。身犹孤凤无与邻，  
心知嵇生未识真。儿童读书闻入孝，  
遭时有用可以移于君。孔子系易辞，  
尊干而卑坤。耦耕未足问礼则，  
鸟兽固自群荆榛。孟尝声势，  
一旦消歇，冢上之牧良可悲。  
苟为贫贱不济物，身死泯然俱若兹。  
闻君早慕栖竹林，何忽作此悲来吟。  
严君肥遯业讨论，少年宜自有异闻  
穷达俱性外，学者所不陈  
惟勿枉道宁屈身。岂欲行不由径如灭明，  
不然不欲乞醯于邻同微生。白驹虽洁，  
空谷难久将谁亲，当诗一篇差可人。  
秋兰蘪芜亭下生亦蕃，夫人自有美子何足言。  
采撷但慰吾愁魂，吟诗作赋北窗词更妍。  
万言不直一杯何足怜，咿呦聊用穷吾年。  
能来西畴清坐一榻横，长饥亦不辧釜云无羹。  
荀卿论义荣，迳庭大不近人情。  
是非亦置之，古人踽踽凉凉生何为。  
扬雄择中庸，反反骚痛湘累。  
我今不见雄，此心犹为君子夷。  
世间趣舍不同，岂但羊枣鲙。  
陶潜自谓，结庐人世，  
无车马喧，心远能尔。  
安有郑君，其门如市，  
亦能自谓，我心如水。  

晁补之　移筭山五杉归植里弟  
一丘一壑感归心，过尽青山几茂林。  
自载五杉如碧凤，欲看春雨舞庭阴。  

晁补之　以苍陵谷引水记呈毅父惠诗次韵  
与君暮从栖岩东，有泉锵然发深谷。  
人言祥符行幸城无水，跨野疏泉此山足。  
后来修废吴与李，谁其记者江休复。  
我欲重铭章圣功，借君巨笔錾寒玉。  

晁补之　弋阳道中  
千日千程不厌行，一丘一壑可邻生。  
常忧束缚名缰死，闻健寻山却称情。  

晁补之　忆庐山示无斁弟  
湖口西江外，庐山已目前。  
太虚藏不极，彭蠡浸无边。  
五老宁行地，香垆自供天。  
芝田隔人世，应有读书僲。  

晁补之　饮城西赠金乡宰韩宗恕  
大夫盘中定州盏，三举檐花舞凌乱。  
请君行盏且莫稽，为君起赋饮城西。  
城西古道如涧深，东风吹沙不见林。  
虚堂更觉野原阔，榆柳浩浩波涛吟。  
杂花一园来远道，两株江南梅更好。  
樱桃已晚犹烂漫，百株如雪聊可绕。  
常时东风无此寒，常时诸君无此闲。  
且看瓶口似鱼贯，莫惜面文如缬斑。  
大夫工为宋玉赋，思不能涯字无数。  
秀才酷类东野贫，白屋青山愁曲身。  
籍咸不肯羞北阮，主簿高材即仇览。  
成诗午景已妍和，罢酒花开应更多。  
山翁归不醉，当奈岘山何。  

晁补之　饮酒二十首同苏翰林先生次韵追和陶渊明八  
功名有天命，美好无定姿。  
云梦未足吞，聊可巢一枝。  
同时金门士，文学多瑰奇。  
幞被向淮海，酣放遽尔为。  
车盖岂不荣，野马不受羁。  

晁补之　饮酒二十首同苏翰林先生次韵追和陶渊明二  
沉饮非荒宴，凛然忽颓山。  
或人欲问事，已醉不能言。  
古来亦如此，名字垂千年。  
但问酒中适，岂计饮者传。  

晁补之　饮酒二十首同苏翰林先生次韵追和陶渊明二十  
黄子似渊明，城市亦复真。  
陈君有道举，化行闾井淳。  
张侯公瑾流，英思春泉新。  
高才更难及，淮海一髯秦。  
嗟予竞何为，十驾曦后尘。  
文章不急事，用意斯已勤。  
平生不共饮，叹息无与亲。  
问道伯昏室，何人独知津。  
各在天一方，泪落衣上巾。  
归休可共隐，山中复何人。  

晁补之　饮酒二十首同苏翰林先生次韵追和陶渊明九  
城东故盐渠，自昔谁所开。  
似说全盛时，邈焉一长怀。  
穿渠引江水，此计未为乖。  
千帆竞暮入，集浦如乌栖。  
万畴分白浪，嘉稻擢新泥。  
恐此太多事，且当寄嬉谐。  
疏通养鱼鸟，花柳共低迷。  
时时载酒往，江上亦忘回。  

晁补之　饮酒二十首同苏翰林先生次韵追和陶渊明六  
高贤众所怀，众理应取是。  
如何济众事，难成复易毁。  
功成身无与，天运亦复尔。  
轩裳役群愚，儿曹眩文绮。  

晁补之　饮酒二十首同苏翰林先生次韵追和陶渊明七  
庭前两古柏，凌霄灿其英。  
问此谁荣枯，雪霜见其情。  
荣枯何足计，有酒还自倾。  
熟寐暂展转，觉来一蝉鸣。  
归休但如此，便足了平生。  

晁补之　饮酒二十首同苏翰林先生次韵追和陶渊明三  
陶公群于人，而无人之情。  
诗岂世外语，世语不可名。  
东坡怜此翁，同调但隔生。  
形光来户屦，真处人不惊。  
得酒自醒醉，放意无亏成。  

晁补之　饮酒二十首同苏翰林先生次韵追和陶渊明十  
大明唐来寺，废苑西南隅。  
青松拱高阜，崎岖有微途。  
肩与病我早，一马良可驱。  
众木媚深壑，气熏时雨余。  
此焉可数醉，何用葺吾居。  

晁补之　饮酒二十首同苏翰林先生次韵追和陶渊明十八  
十年一麦禾，此岁亦难得。  
寄语吾州人，不饮良大惑。  
经时无死市，吏责亦可塞。  
先生门弟子，佐守同一国。  
举杯日相属，有句安得默。  

晁补之　饮酒二十首同苏翰林先生次韵追和陶渊明十二  
东汉有两士，才智炫一时。  
三公往访事，卧痾亦见辞。  
伟明独不然，小道安取兹。  
斯人似水镜，与世破昏疑。  
忧国不为身，百世那可欺。  
举杯相欢属，是事亦置之。  

晁补之　饮酒二十首同苏翰林先生次韵追和陶渊明十九  
堂堂门下公，英发自初仕。  
卷舒固以时，出处不为己。  
朝廷登儒辅，德礼民有耻。  
岷峨更峥嵘，清风在闾里。  
独醒固不恶，既醉又可纪。  
成王访落时，百室赋盈止。  
吾侪为国谋，私爱不足恃。  

晁补之　饮酒二十首同苏翰林先生次韵追和陶渊明十六  
王道无偏党，此语闻诸经。  
高贤如大海，亦以众流成。  
文饶叹维州，刀锯人所更。  
相如后私怨，此语惊秦庭。  
小人虑事疏，妄意盐车鸣。  
安得如江酒，洗我尘垢情。  

晁补之　饮酒二十首同苏翰林先生次韵追和陶渊明十七  
淮南夏早收，晚秧亦含风。  
连舻似雍绛，千斛输吴中。  
使君饮酒乐，岁美关梁通。  
安得天下人，俱忘楚人弓。  

晁补之　饮酒二十首同苏翰林先生次韵追和陶渊明十三  
斋居忽若遗，不识身与境。  
颇疑酣中似，奈尔辄复醒。  
东坡自云然，挈世一裘领。  
是事吾有师，安敢囊出颖。  
指穷火巳传，岂待得薪炳。  

晁补之　饮酒二十首同苏翰林先生次韵追和陶渊明十四  
安昌汉耆儒，乐饮侈亦至。  
东坡俭不固，少饮得径醉。  
愚敢效戴崇，正复思其次。  
旁通获亲爱，公亦安所贵。  
便坐时一卮，彭宣宁寡味。  

晁补之　饮酒二十首同苏翰林先生次韵追和陶渊明十五  

晁补之　&nbsp;  

幼闻锦江春，欲访子云宅。  
叩门问奇字，便埽四方迹。  
青云看一鹗，凡毛愧累百。  
劳公谕伯业，齿坚头未白。  
何当摆俗累，岁月可惋惜。  

晁补之　饮酒二十首同苏翰林先生次韵追和陶渊明十一  
苏公士冠冕，复似郭有道。  
知士未达间，趣操保耆老。  
精钢试九火，劳倦容不槁。  
为州弟饮酒，况此年岁好。  
藏锋避世故，轻敌丧吾宝。  
时来用毫末，勋业自世表。  

晁补之　饮酒二十首同苏翰林先生次韵追和陶渊明四  
园林日夕好，花繁时鸟飞。  
少年玩芳物，不饮成坐悲。  
只今未白发，念昔已依依。  
纷华战吾道，决胜当有归。  
挫锐培其根，外槁中匪衰。  
念方终日行，辎重安得违。  

晁补之　饮酒二十首同苏翰林先生次韵追和陶渊明五  
一眼异青白，口语来啾喧。  
酌一不酌一，用意何其偏。  
谁似子孙子，高栖苏门山。  
时随岭云出，又与林鸟还。  
平生但长啸，独为嵇生言。  

晁补之　饮酒二十首同苏翰林先生次韵追和陶渊明一  
少贱足可喜，险阻更尝之。  
为亲谋斗粟，无意出竞时。  
缅焉效一官，报国方在兹。  
宁当不恤纬，对酒怀忧疑。  
学道恨力浅，中遭世网持。  

晁补之　饮校理盛居中家次韵二首二  
一倒南斋玉宇醇，绝胜不醉楚江滨。  
骊驹且莫催归御，鸲鹆何妨属坐宾。  
我尚少年新白发，君须痛饮敌青春。  
未愁驱使无诗句，怕遣壶空花笑人。  

晁补之　饮校理盛居中家次韵二首一  
骑鸾玉府尽仙真，短羽愁攀天汉滨。  
诗懒便应推老手，饮豪独未后诸宾。  
宫壶银箭刚知夜，笼烛金华已报春。  
倒载微吟笑儿稚，时清宁是习池人。  

晁补之　饮谢公辅家  
皇天于春自着意，安排未遣东皇家。  
朝雨已教润压土，晓风更将寒约花。  
诗篇驱使到老得，酒船拍浮即生涯。  
四年逢春今日好，可是芳物年年加。  

晁补之　永嘉县君赴颍昌杜丈之丧送至鹿邑境上赠别  
二十年糠秕，相从无腼颜。  
尊公抱至痛，白玉掩深菅。  
送子三百里，西风涕丸澜。  
邻丧罢相舂，况我五服间。  
怜子一女子，忘身赴忧患。  
但恨莫攀輀，贱生守微官。  
勿为掺执悲，我居不求安。  
送死当大事，丈夫良独难。  

晁补之　用谷字韵答提刑毅父治河桥  
两堤马头高作山，两津车路深成谷。  
截川夭矫暮虹背，排浪参差动蚿足。  
七牛蹴河犹怒目，一牛从能往不复。  
借牛使河此圣时，强饮不须求马玉。  

晁补之　用寄成季韵呈鲁直  
怀英名高长史口，独以一人当北斗。  
黄公崛起与之班，奄有斯名唐以还。  
文章破觚赖圣世，笔墨未逃蹊径间。  
湖州太守诸儒长，可独进贤无上赏。  
曾语黄公四坐惊，竞吟佳句汶阳城。  
饮茶未胜薄酒倾，若人所辱伊人荣。  
凤兮德衰众鸟耻，陈蔡不忧颜氏子。  
穷吟百轴传未已，短发频搔为君喜。  
君不见富贵及时行乐难，虽无赵女有秦弹。  
梦中自古不识路，月在云际劳梯攀。  
何时半岭闻清啸，相值苏门百尺山。  

晁补之　用评字韵和答府教授十二弟  
君诗飘举似鸿惊，书入扬州子弟评。  
圣世由来升俊造，少年已自得声名。  
六经正可三冬足，万里聊堪一日行。  
更约弥敦同姓乐，能来触咏畅幽情。  

晁补之　用前韵答李行正教授  
见我淮南被召西，重来学馆尚栖迟。  
未容小隐通三径，聊可卑飞共一枝。  
饮罢玉山方突兀，赋成笔陈已淫夷。  
霜荷叶叹青衫旧，闻子修身自畏知。  

晁补之　用文潜馆中韵赠蔡学正天启  
蔡侯饱学囷千釜，濯足清江起南土。  
立谈颇似燕客豪，快夺范睢如坠雨。  
东城禽羽未足言，柏直何为口方乳。  
蒋侯山中伴香火，三年不厌长斋苦。  
平生傀落有谁同，要得张侯三日语。  
昼闲那自运甓忙，时清不用闻鸡舞。  
桓荣欢喜见车马，书册辛勤立门户。  
自当食肉似班超，猛虎何尝窥案俎。  

晁补之　用无斁八弟永城相迎韵寄怀  
平生殚千金，术似刘累僻。  
春风九轨道，无我迷阳迹。  
呼来着冠紞，野貌不改昔。  
易衣怜介弟，犹有布一尺。  
身惭崔浩短，胸次俨列戟。  
中天翥鸾凤，我自无六翮。  
何曾客权贵，见谓贫盗璧。  
堂堂涑水翁，我在此人籍。  
不诋曲江贤，宁羞九年谪。  
艰难累吾母，鬓发白一夕。  
独此负吾心，敢言忠抱石。  
方时半千运，异昔阳九厄。  
譬驰羊肠阪，双任臣子责。  
帝王所张弛，乾坤有阖辟。  
君敷皇极言，人咏蓼萧泽。  
鸢鱼竞飞跃，风俗凛移易。  
已开公府合，又置四郊驿。  
搜求逮田野，欣喜到僮役。  
虽微携手上，颇似破笯释。  
川涂见吾弟，薪木询我宅。  
怜君如我固，不叹玄尚白。  
薄饮尽余醅，凝尘振鹿席。  
我醉易成狂，欲起须君掖。  

晁补之　由开先万杉栖贤罗汉入城南康守云惜君未至紫霄峰也因以此答  
南康南麓江州北，五百伽篮似蜜脾。  
万室千门俱面势，不应独是紫霄奇。  

晁补之　游华岳归道中望仙掌  
深岩踏遍寻归路，仙掌依然在碧虚。  
无限游人重驻马，岂惟狂客倒骑驴。  
挂图天汉朝霞上，落影秦关夕照余。  
千古全生才一士，可怜登览尽丘墟。  

晁补之　游栖岩寺呈提刑学士毅夫兄  
飞楼压城城跨野，黄河逶迤避条华。  
城南鸟道拱高岩，入谷车箱不容马。  
解鞍初步石苔青，细泉鸣遶竹间亭。  
肩舆直上十八折，维以采丝双巨緪。  
我行枉矢复蛇蹙，三步一呼劳我仆。  
前旌已作鹤穿云，后队方如蚁缘木。  
千条倒涧淙大壑，百丈层冰冻垂瀑。  
无云而云苍翠横，无风而风{乔亢}{虛亢}声。  
崖穷东转路忽平，长杨老柏森成城。  
朱栏碧砌上窈冥，莲花三峰只对面。  
仙人玉女如相迎，却临北岭望吾郭。  
万瓦一垤令人惊，孔侯翛然顾我语。  
高真之居隔风雨，下视人寰如此许。  
此中岂但蛮触微，千古纷争几是非。  
我言人处世，此见释氏义。  
人食地上谷，足固不离地。  
我今正在阿堵中，与君安得生两翅。  
却忆隋文驾六龙，意比姬满朝河宗。  
当时万骑留山麓，登临已卷长江东。  
翠微宫里亦如此，依然古殿对乔松。  
何况山中携妓裴御史，犹唱当时霜月空。  
与君江南厌山水，香垆双剑俱梦中。  
异乡同宦对绝景，令我不指东飞鸿。  
立戒兵厨酿春酒，要看雪尽山花红。  
不须堕泪似羊守，且可骑马同山公。  

晁补之　游信州南岩  
南岩夫何为，山作天倚盖。  
山南豁山腹，飞顶覆其外。  
初如鹏将翔，膺击群麓背。  
乍似海大鱼，呀口噞而嘬。  
当空横广额，架屋喉舌内。  
仰窥骇凭凌，俯进愁压坠。  
尝聆释氏说，仰覆各世界。  
千间未可着，五亩良不隘。  
清泠气射人，热恼从此溃。  
崖奔木疏瘦，谷远鸟幽怪。  
问僧何年居，投老四五辈。  
问客何人来，官满或一再。  
而予与二子，高兴偶相戒。  
松舟下清江，毛发数虾蟹。  
蓝舆上峻岭，幢节望杉桧。  
李侯勋门胄，文采山作绘。  
赵君儒林孙，嫮美兰结佩。  
不为城郭游，继月此于迈。  
宁知老逾拙，意在精赏退。  
得居溪南山，食饮与山对。  
夔魈入奥突，云雨出巾襘。  
古人戒贱目，惯睹谁复贵。  
顾此诚未逢，欣然与心会。  
彭湖两崖蹙，泉作一线霈。  
禅月古台空，灵山自明晦。  
搜奇获三胜，趣懒同一慨。  
但忧久聱牙，尚喜无蕂芥。  
平生所驱使，诗酒俱好在。  
天涯得吾侣，物外从所快。  
便欲登赤城，一观天宇大。  

晁补之　鱼沟怀家  
生涯身事任东西，药笥书囊偶自赉。  
柳嫩桑柔鸦欲乳，雪消冰动麦初齐。  
沙头晚日樯竿直，淮上春风雁鹜低。  
归去未应芳物老，桃花如锦遍松溪。  

晁补之　鱼沟遇大水  
沙行水宿几江南，石斗龙求久已谙。  
秋水故应旋面目，顺流东望为君惭。  

晁补之　渔家傲  
渔家人言傲，城市未曾到。  
生理自江湖，那知城市道。  
晴日七八船，熙然在清川。  
但见笑相属，不省歌何曲。  
忽然四散归，远处沧洲微。  
或云后车载，藏去无复在。  
至老不曲躬，羊裘行泽中。  

晁补之　与李文叔夜谈  
中庭老柏霜雪里，北风烈烈偏激耳。  
诵诗夜半舌入喉，饮我樽中渌醽美。  
升堂辞翰愧非有，何异还家数其齿。  
文章万古犹一鱼，乙丙谁能辨肠尾。  
更惭颇似会稽康，欲语常遭士瑶柅。  
广陵八月未足言，曾使酲醲涊然起，  
安得谭如子枚子。  

晁补之　与昙秀师别垂二十年而后相会于金山作  
诗笔多生习气牵，老来经呗亦随缘。  
何妨偶入东坡梦，未害闲依北固禅。  
万里波涛凭槛语，一山风雨并窗眠。  
未甘白首尘埃地，更约相逢二十年。  

晁补之　与子真诸人饮求仁不与作怨诗因戏答  
结习徐看荡劫灰，天花从自落空阶。  
似闻满室唯澄水，投砾何因出定来。  

晁补之　玉溪归逢外甥李相如汴中  
蛮乡俟天形，畏蠚复惮暑。  
梦甥来万里，竹响风动宇。  
如今真似梦，相对别恨吐。  
平生窘执辔，白面力如虎。  
谁令斗指日，江使堕渔罟。  
桃僵李为仆，遗佩满江渚。  
常忧抱石死，无复脚踏土。  
哪知徼时愿，起废遇明主。  
旷调已远迹，未用矜杜举。  
但忧世议隘，亡弓不亡楚。  
吾甥学孔子，况乃父母鲁。  
如闻四门陃，未信遡洄沮。  
上书闵魃旱，膏以神灵雨。  
北海自有人，高丘岂无女。  
尔壮观尔能，吾归固吾所。  
期甥二儿上，馀子不足数。  
何以喻我心，酌此湘吴醑。  

晁补之　欲求闲局理旧学作二  
故园历历眼中分，非禹谁教不入门。  
何处功名有成遂，玉初不献足犹存。  

晁补之　欲求闲局理旧学作一  
莫求致仕且分司，此等刘伶笑妇儿。  
投老寸阴如寸玉，从君了事只名痴。  

晁补之　御街行  
双阙齐紫清，驰道直如线。  
煌煌尘内客，相逢不相见。  
上有高槐枝，下有清涟漪。  
朱栏夹两边，贵者中道驰。  
借问煌煌子，中道谁行此。  
且复就下论，骢马知杂事。  
官卑有常度，那得行同路。  
相效良独难，且复东西去。  

晁补之　遇赦北归  
山犹故险水犹奔，无复前年溅泪痕。  
自是人心随境别，橹声帆色尽君恩。  

晁补之　冤胊路  
棠梨叶战风骚骚，纸钱竜窣鸣空郊。  
背人独鸟归寒巢，予亦投村指横桥。  
茅檐霜月照征袍，夜冷不寐闻狐嗥，  
悼我为生良已劳。两手如龟髀肉消，  
青楼公子烧兰膏，雪压屋倒饮方豪，  
睡觉三竿红日高。  

晁补之　元符戊寅与无斁弟卜居缗城东述情  
四海一居何处卜，北窗祗取见家山。  
要无名利来心曲，便有园林世出间。  
拙宦莫兴三黜叹，老归未厌百年闲。  
先君余庆期之子，吾驾如今不可还。  

晁补之　原上  
闭门遗日月，原上感年华。  
久旱无场藿，重阳有野花。  
萧萧几家静，脉脉一歧赊。  
向晚悠然去，秋风马尾斜。  

晁补之　约李令  
茅檐明月夜萧萧，残雪晶荧在柳条。  
独约城隅闲李令，一杯山芋校离骚。  

晁补之　栽花招泗州叔父  
春园移春栽，芽孽粳粒大。  
东风日日吹，喷吐不暇裹。  
杨梢青犹未，桃萼红尚可。  
田蔬美已最，村醑醇亦颇。  
少年慕立事，幸得能几个。  
艰难合归来，茅屋聊共佐。  

晁补之　再次韵文潜病起  
淮浦见之子，春风初策名。  
颇讶谪仙人，有籍白玉京。  
晚遇广文直，老交心愈倾。  
同升芸香府，偶坐华发生。  
斯人自龙性，意变难章程。  
耆酒不疵吝，身如秋叶轻。  
自言士处世，何必冰雪清。  
交游满台省，毁誉半王城。  
不肯效俯仰，畏高侮鳏惸。  
常思老伊颍，紫蟹羞吴粳。  
我辄抵掌和，音同磬随笙。  
小人奉慈亲，皆尝小人羹。  
寒衣妇补绽，学绩女娉婷。  
日欲江海去，心期杨柳青。  
众木构大厦，豫章倚孤撑。  
如子足医国，可容移疾行。  
丹书紫皇告，玉篆五岳形。  
何必陶隐居，吞霞养纯精。  
访道自素约，谐心期暮龄。  
但恐牵俗缘，志大功不成。  
息交屏妻子，此语不须惊。  

晁补之　再和嘉父见贻  
使君心赏在高山，栎社宁烦匠石看。  
能似鼠多愁渡谷，仕如鲶钝笑缘竿。  
威仪披雾窥文豹，音韵当衢听玉鸾。  
曾共广陵花下醉，绨袍应叹一何寒。  

晁补之　再寄定国  
河南少君古舑僲，销尽新缘窘旧缘。  
草字更无千载圣，谈言自有一家天。  
远游轻世唯何甚，少贬求容否不然。  
选壮坐狂俱龃龉，社樗元自可忘年。  

晁补之　再用发字韵谢毅父送茶  
开门睹雉不敢发，滞思霾胸须澡雪。  
烦君初试一枪旗，救我将隳半轮月。  
不应种木便甘棠，清风自是万夫望。  
未须乘此蓬莱去，明日论诗齿颊香。  

晁补之　再用前韵答之道弟府教授  
文辞便是升堂贾，谈辩宁非入幕超。  
已谓襄中能出颖，那知车下正哀谣。  
但从袁盎无何饮，莫笑冯公不见招。  
伴我河山访陈迹，明年红紫满阳条。  

晁补之　再用前韵和答  
当时同赴饮城西，倾盖论心已恨迟。  
湖海可无年少气，雪霜还有岁寒枝。  
功传汗竹藏王府，诗入文弢动岛夷。  
不会书生安用此，眼前睫固未曾知。  

晁补之　再用韵和陈伯比二首二  
筑台危可瞰垧牧，朝来小雨犹十上。  
虽无峻岭有修竹，不减山阴同放浪。  
青门正尔堪邵平，云中何必须魏尚。  
小池更广勿近墙，畏与浊渠同滉漾。  

晁补之　再用韵和陈伯比二首一  
田里冯生宁屑去，湖海陈卿时肯来。  
诗书好在家四壁，蒲柳蓊然城一隈。  
骑上下山益疏矣，鯈从容出何乐哉。  
市桥十步即尘土，晚雨萧萧殊未回。  

晁补之　再用治桥韵奉送毅夫按部将行  
降羌当有甲齐山，叛虏应无马量谷。  
莫忧斗米千钱贵，自可航河一苇足。  
绣衣不但捕群偷，赦书蠲租亡者复。  
知君劳倦神亦充，白发何妨面如玉。  

晁补之　赠别张尧询  
趣操几前辈，词章近古风。  
身名沉饮外，生事放言中。  
鹄骛从龟吉，船车送鬼穷。  
支离不征戍，高卧有奇功。  

晁补之　赠常州感慈邦长老  
君不见大通方丈空无物，亦不拈椎并竖拂。  
本原自性未出喉，已向顶门遭一咄。  
感慈神骏渥洼流，壁上高僧莫遣酬。  
霹雳一声龙破柱，此中何处有裴休。  

晁补之　赠戴嗣良歌时罢洪府监兵过广陵为东坡公出所获西夏刀剑东坡公命作  
三郎少日如乳虎，代父搏贼惊山东。  
硬弓长箭取官职，自说九战皆先锋。  
将军拳勇馈不继，痛惜灵武奇谋空。  
城头揶揄下俛走，壮士志屈羞填胸。  
平生山西踏霜雪，洪府下湿号儿童。  
闻名未识二十载，初见长揖东坡公。  
锐头短后凛八尺，气似饮井垂檐虹。  
只令不语当阵立，望见已是千夫雄。  
往年身夺五刀剑，名玉所擐犀札同。  
晨朝携来一府看，窃指私语惊庭中。  
红妆拥坐花照酒，青萍拔鞘堂生风。  
螺旋铓锷波起脊，白蛟双挟三苍龙。  
试人一缕立褫魄，戏客三招森动容。  
东坡喜为出好砺，洮鸭绿石如坚铜。  
收藏入匣人意定，蛾眉稍进琉璃锺。  
太平君子尚小毖，戒惧邾小毋莑蜂。  
舞干两阶庶可睹，跳空七剑今何庸。  
我为苏公起扬觯，雅歌缓带聊堪同。  
从公请砺归作砚，闻公尝谏求边功。  

晁补之　赠段万顷  
美人窈窕家南国，可与副笄亲黍稷。  
平生寂莫凤将雏，惭愧木桃犹报璧。  
石城三桨为谁催，万里清江凌不测。  
王门酒肉傲胜诡，岂有邹阳仍下客。  
危词欲洗大夫冤，千载独怀吾祖贤。  
不量腹小文籍博，颇似井蝩轻饮川。  
丈夫趣舍无南北，情亲非为墙屋连。  
子真正用卧谷口，乃有高名諠日边。  
胸中傀磊契何所，自笑柴愚得参鲁。  
借令好问忘足茧，狐腋岂堪黄犬补。  
吾身栎社真寄耳，趣取无用安足数。  
无心俎几彘盘辱，拳曲不羞人厌睹。  
土山出火石为融，羲和当午车隆隆。  
通渠束带过者寡，乃独葛巾终日同。  
倾囷倒廪用饷我，我为牙羽陈编锺。  
蝉声入耳廪节改，别我整骖无愧容。  

晁补之　赠关浍关沼  
君不见杜侯昔为歌行赠徐侯，大儿色清澈，  
小儿气食牛。往有关尹官仕周，  
其人有道其泽流。会稽竹箭无名久，  
文采关侯二儿秀，不然安取关尹后。  
何用黄雀青鷇蓬间飞，长嘴饱满短嘴饥。  
何用城乌嗷嗷八九雏，端坐秦氏桂扶疏。  
渊也诗足兴，功也礼足立。  
三年不见冠岌岌，何用春耕投种叹粟粒。  
功成裘氏九里湿君家，会稽山头松树清江枫。  
乃翁行采薪，所愿溪上风。男儿封侯食肉勋业须少壮，勿学乃翁呻吟萧屑所愿在溪上。  

晁补之　赠麻田山人吴子野  
汶阳我昔见苏李，人言吴子归未几。  
长啸春风大泽西，却望麻田山万里。  
不逢郑老溪上箭，欲致朱公路傍米。  
今年穷巷丝生发，马尾吹风化衣袷。  
定知赤鲤蓦波涛，何意黄冠惊仆妾。  
琅函万过阴魄悲，心无丹白炉生儿。  
山中种芝岂无侣，成都醉眠未当去。  
愿从王烈或见呼，试访孙登竟无语。  
弃家内愧非此流，此身天地一虚舟。  
未应齿豁尘埃里，乞与青精救白头。  

晁补之　赠欧阳成判官  
一言子产识然明，白首怜君独抱经。  
去马来牛随白日，落花飞絮得浮名。  
曳裾五府非良计，发愤三书亦漫成。  
便作归休岂无食，木兰垂露菊含英。  

晁补之　赠送澶州监酒税刘铨殿直  
顿丘淇水雄朔方，官收榷算资公藏。  
晨朝百贩罗庭堂，望门逆鼻闻椒浆。  
惜哉刘子气方刚，峨冠凛凛颀而扬。  
丈夫有志固难量，短袖不足供倡佯。  
黄河七月鸣浮梁，风埃瘦马景山长。  
刘子何之魏北乡，悲歌弹铗邀孟常。  
冯髈一语惊齐王，况如刘子足自强。  
读书满腹钳尔吭，酆城埋宝夜则光。  
士惟不用久乃彰，不见将军家平阳，  
遭时有用名焜煌。  

晁补之　赠送张愈秀才  
秋水幽幽济河道，君挂蒲帆若飞鸟。  
西风黄叶滞公车，鸡黍从君怀故庐。  
男儿自有四方志，世上相期独荣利。  
昔时马周徒步动天子，君今有用当如此。  

晁补之　赠王顺之歌  
王郎见若不胜衣，眇然儒者未有奇。  
我知王郎有奇处，议论涛海拏蛟螭。  
由周而来逮五季，故事本朝能尽知。  
不惟知之业有用，斟酌成败中无疑。  
我闻昔时崔浩亦复尔，所怀百万非熊罴。  
人才如此后来少，朝廷水镜区妍媸。  
胡为五十尚尘土，长翮似剑犹差池。  
愀然对我数白发，追风逐日无由羁。  
三书自荐应不暇，五府交辟终何为。  
邢侯胸中有王霸，不但游谈汉终贾。  
勇于吾道一臂扶，往不畏难忧助寡。  
似闻诗有云龙期，云何计出柏马下。  
岂非事君难进从古然，不然富贵终在天。  
堆金买玉患无玉，玉至自骇无因前。  
君不见东秦逐守拙难似，木石当前以身抵。  
接淅去齐未敢言，退飞过宋聊堪比。  
神形自问还自答，因拙得全方至此。  
少狂干世等画蛇，老罢食功同履豨。  
向长毕事渐可涯，彭泽弃官从此始。  
山林不着一物随，平生万卷付群儿。  
收光牛背看屋壁，更不刮膜烦金鎞。  
遭时有用君当起，丹青宛转麒麟里。  
我行此计无赢输，世事从来弈棋耳。  

晁补之　赠文潜甥杨克一学文与可画竹求诗  
与可画竹时，胸中有成竹。  
经营似春雨，滋长地中绿。  
兴来雷出土，万箨起崖谷。  
君今似与可，神会久已熟。  
吾观古管葛，王霸在心曲。  
遭时见毫发，便可惊世俗。  
文章亦技尔，讵可枝叶续。  
穿杨有先中，未发猿拥木。  
词林君张舅，此理妙观烛。  
君从问轮扁，何用知圣读。  

晁补之　赠许体之  
楼下无心卧许公，求田已约暮年同。  
诗来正值花如雪，心事春风浩荡中。  

晁补之　赠杨景平  
君不见华阴杨君汉孔子，君生其后无乃似。  
平居恐惧西北隅，力行发愤尚不媿。  
君今鸣橹下长淮，眼明清晓三楚开。  
扬州行矣勿濡滞，江南细雨收黄梅。  
我今正是鸟折翼，肺病三年广文直。  
昔时黄帽榜舟人，却向西湖当不识。  
寄声关子老渔樵，小山桂树不须招。  
乘槎东海未敢必，欲去天台观石桥。  

晁补之　赠余樗年试院作  
平生车轨周四方，结交童龀老相忘。  
异哉余子久弥芳，吴人犹记称周郎。  
河豚入网荻芽长，宜兴罨画烟水苍。  
风雩春服真少狂，不愧戴崇升后堂。  
横戈笔陈倒千枪，叔鸾独步禹出羌。  
世儒胶扰何足臧，说食不救饥求粮。  
瞥思振衣千仞冈，空林无人一绳床。  
五车纯束不在旁，欲彻梯磴排空骧。  
锺山春水绕城隍，从师不惮白笈装。  
矢锋相触尘不扬，骊黄牡牝若灭亡。  
子严主簿志不偿，厌见朱墨纷伧囊。  
西风云日思帝乡，东华拜敕凫缀行，  
黄昏阊阖飞髕髗。虚堂节侯变金商，  
闭门蟋蟀鸣我房。吾君仁圣周成王，  
屏驱虎豹开明光。山龙粉米杂青黄，  
多儒可赞至治香。园檀山石岂荒凉，  
潢污薀藻须豆觞。愿君与借羽翮翔，  
贤书蚕列升未央。君如病鹘待秋霜，  
牛衣未可悲王章。公朝道辟五达庄，  
服襄按节缓勿忙。梦松生腹渠不祥，  
莫车上舞应循墙。功成归饮沆瀣浆，  
发机要若黄间张。  

晁补之　澶守谏议韩寿祷雨有应  

晁补之　&nbsp;  

长蝩饮井井欲干，白鼍鸣窟凄风寒。  
公马未驾阴漫漫，公归湿幙濡旌幡。  
霜刀不染鹅颈殷，涂龙安享雩舞闲。隰桑有沃柔可攀，小麦青青大麦攒。  
拜公起舞公颜欢，明日空阶响夜阑。  
屋漏不复愁衣单，帡幪广厦安如山。  

晁补之　张杰以龙茶换苏帖  
寄茶换字真佳尚，此事人间信亦稀。  
它日封厨失双牍，应随痴顾画俱飞。  

晁补之　招缙云寺关彦远教授曾彦和集平山堂次关韵  
蜀冈势与蜀山通，龙虎盘挐上紫空。  
小语还忧惊太一，高堂元自在天中。  
少师杨柳无遗迹，承旨歌谣有旧风。  
斜日芜城易兴感，忘怀犹喜故人同。  

晁补之　谪宋徙毫初闻周璠琵琶  
枣园憭栗桧厅寒，醉倚琵琶倒鹖冠。  
不似江州白司马，只成怨恨不成欢。  

晁补之　郑彦能求拟江亭诗  
亭下流泉三亩隘，谁拟西江晴一派。  
桃李佳名闻昔人，此言虽小可喻大。  
宁非逐楚憔悴身，当是羊裘傲汉人。  
避世墙东王君公，五经纷纶井大春。  
端然养鱼废车马，一身环堵观天下。  
吾人郑子诗句新，高堂素壁开萧洒。  
何当湛湛见青枫，白苹落日慰相逢。  
一亭两槛更何有，波涛风雨船前后。  
莫忆乘槎犯汉津，莫忆楼船下石城。  
尽醉渔阳无好曲，短蓑铜斗平生足。  

晁补之　直庐联句  
上合井泉甘若醴，蓬山点茶竹阴底。  
庚伏恩容午课休，宫殿初凉朝雨洗。  
身闲出饮官不嗔，日长睡足长精神。  
未惭便作蠹鱼老，拔毛济世知何人。  

晁补之　直舍即事  
秋云多重阴，凌旦亦可乐。  
虚斋坐亭午，寒雨依高阁。  
王官有忧责，霖潦河未落。  
孝先但欲眠，不奈弟子谑。  
黄花迫晚景，白露下丛薄。  
独当慰佳节，得酒自斟酌。  

晁补之　至日同文潜舍人饮钱京兆穆父家  
大尹孤标琢昆玉，舍人骨相飞食肉  
弊裘羸马愧我寒，唤饮东斋散肤粟。  
少时独识孔文举，不交余子平生足。  
尹门如市立相蹑，尹心如水清可掬。  
邻无恶少归醉卧，不遣长须讼骑屋。  
闭门不出三日雪，冷坐西轩花眩目。  
未妨诗句敌青春，痛饮何由发还绿。  

晁补之　锺山有石故名  
江上秋涛喷玉岩，风锼月链白云缄。  
为君一叩无人境，要听洪钟出万杉。  

晁补之　仲光寄纻袍  
手裁白纻制新袍，犊鼻应怜犬子劳。  
倚仗衡门聊服此，良人身不属临洮。  

晁补之　舟中即事  
终日平沙望渺弥，青林何许近渔矶。  
波冲侧岸深蒲靡，一点穿人翠碧飞。  

晁补之　祝家墩阻水旦起舟人云天上风花顺矣作一绝  
依依牛马辨平沙，三日扁舟近祝家。  
明日扬颿应复驶，蒸云散乱作风花。  

晁补之　追和陶渊明归去来辞  
归去来兮，吾无以归奚以归。  
既身不足以任责，畏首尾而心悲。  
慕往昔之经世，嗟吾力之莫追。  
彼辞位而灌园，岂吾今之独非。  
雨冥冥而荷笠，榛莽莽厕褰衣。  
我行野而视天，觉宇大而身微。  
乃矜虻蚷，止驱息奔。  
背隍筑室，面坂植门。  
三绶从褫，图书尚存。  
忘瓠落之可忧，比浮海之为樽。  
跞太初而游意，弊无极而雕颜。  
反国蜗而自足，俯巢幕而亦安。  
解予辔之沃濡兮，脱予牵之间关。  
识鸟鸣而物华，陶阳气以流观。  
悟息渊而消枝，亦墐户而俱环。  
惟文字之幼工，则虽老而桓桓。  
归去来兮，彼河滨之善游。  
或往学而丧生，复里粮其安求。  
善陶生之遯情，不与世兮同忧。  
实迷途其已远，惧斯人之莫畴。  
或待兔守株，或遗剑刻舟。  
虽成事之不说，聚悔踰于山丘。  
庶西方之至言，聊反闻而逆流。  
守一静而为君，亦何往而不休。  
已焉哉，一书一夜成四时。  
子之叹川逝不留，颓光不可使东之。  
韩终王子乔，汗漫难与期。  
俯寸田之荆棘，曷不旦耘而暮耔。  
悲在堂之蟋蟀，惭不乐于唐诗。  
悟死生之如梦，亘今古而无疑。  

晁补之　缀古诗怀家  
二月已破三月来，蝴蝶忽然满芳草。  
正是归时君不归，及至君来花又少。  

晁补之　缀古诗语送无斁弟赴举  
鲜民之生，靡瞻匪父。  
母氏劬劳，宁不我顾。  
兄弟无远，惟予与女。  
执子之手，此夕何夕。  
我心蕴结兮，嗟予弟行役。  
二之日栗烈，飘风发发。  
子之清扬，麻衣如雪。  
载驰载驱，出宿于干。  
揆之以日，体无咎言。  
既差我马，远送于野。  
敦彼独宿，于林之下。  
无衣无褐，不念昔者。  
陟彼高冈，或降于阿。  
瞻望弗及，独寐晤歌。  
展转反侧，不平谓何。  
显允君子，洵美且异。  
温其如玉，干禄岂弟。  
春日载阳，薇亦作止。  
睍睆黄鸟，嘤其鸣矣。  

晁补之　子固席上雪得芟字  
新霜一夜草如芟，午酌临轩雪点衫。  
不怕夷门清着骨，故教诗句耸巉岩。  

晁补之　自画山水寄无斁题其上  
湘吴昔穷览，怀抱自难忘。  
毫素开尘牖，江山入草堂。  
寄君花县里，虚我竹林傍。  
何物酬斯赠，清诗要一囊。  

晁补之　自画山水寄正受题其上  
虎观它年青汗手，白头田亩未能闲。  
自嫌麦陇无佳思，戏作南斋百里山。  

晁补之　自画山水留春堂大屏题其上  
胸中正可吞云梦，盏里何妨对圣贤。  
有意清秋入衡霍，为君无尽写江天。  

晁补之　自蒲赴湖早行作  
小隐幽情薄宦身，五更骑马寿安尘。  
春如流水行随客，晓与青山气逼人。  
报国丹心千载事，对花霜鬓一番新。  
秦吴绝域从来恨，我已能知莫问津。  

晁补之　自蒲赴湖至板桥逢杜谋伯  
二年两度踏京尘，犹喜常逢杜子春。  
文学老来从旧日，金兰同好更何人。  
身惭随檄终难强，计欲归耕未敢陈。  
正是桃花红似血，不应无酒但沾巾。  

晁补之　昨日雪已佳约李令希孝  
昨日雪已佳，今日雨亦好。  
冰肤解万木，洗濯见枯槁。  
思君对此坐，孤咏废幽讨。  
明日尚相期，春禽听清晓。  

晁端佐　醉眠亭四首  
潇洒松陵江上亭，醉来一梦傲云屏。  
生前笑语君须惜，世事纷纷不用醒。  

晁端佐　醉眠亭四首  
盘石幽亭乐未央，是非穷达两相忘。  
尘寰下望知何许，烂醉高眠自有乡。  

晁端佐　醉眠亭四首  
尘埃收得一身闲，饮尽春瓶曝背眠。  
醉耳犹嫌山鸟聒，梦魂终日上高天。  

晁端佐　醉眠亭四首  
一枕双湖意浩然，狂歌酒尽即高眠。  
吾生久与时相弃，好逐君归作二仙。  

晁公迈　峡山寺  
地辟天分碧峡嵬，雷奔电激驾潮回。  
神移古殿名犹在，石架禅房势欲摧。  
璧月近依朱槛转，冰泉暗度白云来。  
南游瘴国吾何恨，怀抱多从此地开。  
